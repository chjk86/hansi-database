<title>以蟲鳴秋賦</title>,<text>無名子方夜獨坐。于時秋也。素月揚輝。白露下庭。玉宇寥廓。萬籟收聲。聲在草間。喞喞啾啾。如咽如吟。如訴其憂。無名子異之曰此非蟲聲乎。肖翹耑耎。蠢然無知。爾有何冤而鳴其悲。豈天使之。宣其不平。爾乘其機。不能自停。噫。夫秋之爲物也。其氣肅殺。其意慘惻。卉悽其腓。木怨其落。人最有情。其感百轍。歎老嗟卑。傷離悼別。故草木之悲鳴於風。人之悲鳴於言。雖所鳴之有異。諒所感之同然。彼眞宰之無爲。順四時而成功。有底事之難平而假鳴於微蟲。當寒宵而競起。若悲歌之相酬。從初夜而薄晨。曾不得乎少休。嗚呼噫嘻。我知之矣。自乾遇巽。陽消陰長。馴至于否。小來大往。和風一散。邪沴相撞。天地交閉。不能升降。是以夷狄亂華而中國滅。人慾橫流而天理微。豺狼縱橫而麟鳳逝。芝蘭萎絶而荊棘滋。善不必祥。惡不必殃。淸明消短。濁駁蕃昌。天老且耄。理弱氣強。一任其爲。莫可主張。天心孔悲。怛然內疚。顧其載之無聲。雖壹鬱其誰語。乃眷下臨。誰代予言。嗜慾淺者天機深。莫如爾之爲蟲。爰賦爾響。爰牖爾衷。于以鳴之。于夜之中。無名子於是出跪于庭。涕泗流地。稽首北辰。敷衽陳志。陽雖甚微。碩果不食。氣雖甚肆。理無不克。砉地中之有雷。雖錮閉而莫遏。奮一聲於天衢。見群陰之破裂。魑魅遁藏。惡穢逬絶。滌我乾坤。懸我日月。斡然轉之。其機在上。帝赫斯怒。孰不從令。躋斯世於春臺。布惠澤以旁達。凡含生而受氣。擧欣欣而和悅。是特帝之餘事。天胡爲而不豫。反區區於蟲聲。類苦吟之東野。言未畢辭。斗柄回指。諸蟲悉瘖。不知其處。</text>
<title>次歸去來辭 幷序</title>,<text>余以屛蟄微命。分甘溝壑。而置身表襮。猥竊虛名。表裏慙恐。措躬無所。偶以妄言。得罪當世。晦翁所謂自近事言之。則爲廢斥。自初心言之。則爲爰得我所者。正爲余今日道也。蓋余今日之事。有二幸焉。虛名上欺。攬取兩朝恩禮。節次超躐。無有脫免之路矣。倘微尤翁與文谷，老峯二相之餉。我將何以收殺此虛名耶。雖仰孤國恩。負心忠孝。而自此庶得以無所怵迫。安意待盡。此一幸也。自少師事尤翁。而彼此情阻亦久矣。心口牴牾。呑吐不得。方不知處義之道矣。忽至此境。更無餘地。雖靜念平生。自倬不幸。而自此亦得以自守拙法。無復臲卼於方寸。此又一幸也。晦翁又有言曰。天下之事。必至於久而後。是非之實可見。此君子之立言制行。所以不屑一時之毀譽。而唯欲其無所愧悔於吾心也。余謂苟於心無所愧悔。則一時之毀譽。固不足道。不見是於久後。亦何慊焉。丙寅人日。無客獨坐。偶讀市南先生次陶辭韻。慨然有感。遂援筆而賦之。歸去來兮。昔固未出今何歸。本不求全於性命。撫身世而自悲。際聖作而賢蔚。咸吐氣而力追。思鉛割之各效。恥坐枯之爲非。冀公私之一洗。時廢食而忘衣。奈天運之蹠戾。悼精衛之誠微。人生荏苒。歲月流奔。三年血泣。廿載衡門。鬒毛遽變。素心獨存。逝爲溝斷。不願犧樽。尙虛名之纏繞。恒慄懷而赧顏。矧隆恩之日加。詎微忱之敢安。才無堪於應命。義不敢乎閉關。方進退之路窮。見笑譏於聽觀。忽天幸之有隕。忻賤分之得還。何世人之好事。強比擬於魏桓。余於癸亥承召之日。與友人有略論時事者。而人謂余之不出。有三事也故云。 歸去來兮。又何事乎交游。曩余志之不量。謂聖域焉可求。爰尋師而就正。惟道悠之是憂。一朝反省而自疑。乃顧慙乎朋疇。認鐵作金。無楫操舟。愍胎疾之難醫。胎疾者。喩氣質之病難變。見語類。 羞詭遇之若丘。旣同行而異情。寧異源而同流。知不可乎苟合。悵太息而歸休。已矣乎。人心晦塞明有時。久矣猶豫而遲留。胡爲乎終身迷所之。旣往縱難咎。方來猶可期。服前人之遺訓。循本業於耕耔。雖年邁而氣頹。尙春禮而冬詩。俛日孜而斃已。庶質晦翁而無疑。</text>
<title>詠蛛網 幼時作○下一首同</title>,<text>蜘蛛結網罟。橫截下與上。爲我語蜻蜓。愼勿簷前向。</text>
<title>月夜</title>,<text>裸體牕間臥。偃蹇明月下。超然忘世紛。我是何爲者。</text>
<title>獨坐</title>,<text>暝鳥投巢急。寒雲滿壑深。空牕太愁寂。搔首費孤吟。</text>
<title>寄朴兄叔厚 世垕 ○丙戌</title>,<text>天地日月白。江湖秋正抄。丹霄雁響斷。碧樹霜風攪。濯足望美人。長歌倚孤棹。</text>
<title>客南 丁亥</title>,<text>雪光和月白。泉響受風多。歌枕難成睡。閑愁不奈何。</text>
<title>有感 二首</title>,<text>懦緩吾常病。營爲事轉拙。二者不奈何。居然無用物。自知無用物。宜敎閑處着。萬事已灰心。隨身一服藥。</text>
<title>交河道中</title>,<text>落日故山道。秋風遊子衣。人間問何世。長往欲無歸。</text>
<title>謝外舅</title>,<text>一言垂至敎。再拜謝深仁。不以昏蒙甚。申之道理眞。工夫雖在己。啓迪實須人。媿我材樗櫟。煩公作梓輪。</text>
<title>感懷</title>,<text>每恨作人愚下最。深慙爲孝始終虧。脚非豎定將何立。見未分明不免疑。更覺發言言近妄。要須經事事方知。中宵感慨推衾坐。空使無從淚滿衣。</text>
<title>感懷 己丑</title>,<text>可愧當時事。令人心惕然。要須究竟此。不合太因循。</text>
<title>敬次退陶先生古鏡韻</title>,<text>我有一塵鏡。內含天然光。慇懃陶山叟。爲述重磨方。不繫年老少。何論力弱強。苟能勉修治。特達如圭璋。</text>
<title>宿梅坪</title>,<text>彩菊秋霜晩。方塘夕日低。懷人徙倚久。暝色入寒齋。</text>
<title>宛亭路中</title>,<text>雪上加霜霜上風。強鞭羸馬入山中。石間細路千回曲。林外新暉冷淡紅。</text>
<title>偶得</title>,<text>山萬殊而一本。水殊塗而同歸。覽流峙之定形。喟造化之玄機。</text>
<title>悼美中 再從弟拭</title>,<text>萬物浮沈一氣虛。雲生氷解有還無。來時妙合歸時散。釋魂凝形未始殊。天地本來饒合散。壽夭何事謾悲娛。重吟落日歸雲句。浩劫長留馬鬣孤。</text>
<title>庚寅四月。市南兪先生。以恩譴北征。出送于利仁驛路。以二律奉別。</title>,<text>聖量恢恢天地大。孤忠炳炳鬼神知。君明臣直稱前史。慕古生今奈此時。順一逆三元有數。修身俟命更何疑。浮雲蔽日關山遠。不獨私情恨別離。絶塞迢迢地一涯。那堪此夕路臨歧。世方喪亂賢人遠。身歷艱危學力知。降任增能天有意。覆盆回照日無私。長沙未久應前席。髭髮分明勝昔時。</text>
<title>自訟</title>,<text>悔吝如山積。明剛未易期。身心轉憔悴。撐柱幾多時。</text>
<title>次聘君見示韻 六首</title>,<text>行之欲篤學要精。只爲誠身豈爲名。最怕此心難固守。柔愚終未進剛明。木從根本水從源。賢聖千言只一言。喫緊爲人堪味處。人心操舍卽亡存。珍重三章成物意。敢將言語視等閑。路逕面前方狹窄。願從開豁免辛艱。學貴精之又致精。笑他徇利與徇名。聖賢啓牖群蒙意。萬語千言儘分明。學無誠似水無源。心地空空浪騁言。夢死醉生同泯泯。誰知萬理此俱存。氣質拘之人慾淈。光陰荏苒事偸閑。未分人鬼關頭路。欲效言懷着語艱。</text>
<title>詠殘菊</title>,<text>憔悴牕前菊。經霜一朶花。淸香空歲暮。貞趣獨天涯。白日輝光薄。靑春惠澤賖。幽人凝佇久。歎息若爲嗟。</text>
<title>庚至幾望。日氣凜冽。忽憶遠人。恨余不送。夜起彷徨。詠以記之。時趙浦渚去位。兪市南遠謫。</title>,<text>北風寒正苦。豈是遠行時。九重深如海。孤臣命若絲。孝乎稱繼志。王者貴無私。世乏回天力。空增賤士悲。</text>
<title>辛卯立春 二首</title>,<text>沍寒之極有陽春。天地重開日月新。直待韶光滿海岱。會須身作祝堯人。家用平康貧不害。心無慕累樂奚疑。贏得新年好淸福。未妨甕牖揭春詞。</text>
<title>和聘君韻</title>,<text>滔滔天下水東流。治亂相乘未暫留。稷下高風曾蹈海。荊南羈思舊登樓。姓名遮莫求人識。身世端宜擇地幽。仰看蒼蒼天欲定。羯奴能久溷神州。</text>
<title>散步溪上。遇雨。憩巖下。</title>,<text>暫因緩步來溪上。正値山雲帶雨過。巖下恰容雙膝住。支頤坐看水添波。</text>
<title>哭叔厚兄</title>,<text>悠悠子之逝。已而長已而。才高壽何促。德完命何虧。峻潔精神勁。眞醇意思卑。沖襟厭便儇。直性惡詭隨。待人削邊幅。存心常坦夷。恥作淺丈夫。欲爲眞男兒。慨然志斯學。激昂前賢思。潛心聖賢書。愛看淵明詩。脩程始發軔。長夜遽掩輝。天道諒難諶。人生那可期。倘俾永厥齡。所造不可知。有志不克伸。君子應悲之。又昔子始來我。年纔十六時。門闌慶佳壻。師友稱英姿。而我甚卑下。屢被高明𠷣。猶憐性愚拙。不喜世澆漓。欣然臭味同。談笑傾心脾。蓬麻我所願。玉石君所資。霞山有泉齋。三歲共書帷。糲飯或不飽。菜根聊充飢。貧賤固士常。動忍眞吾師。每別輒戚戚。相會便怡怡。願言永無違。歲暮同棲遲。孰謂漢中別。遂作生死離。音容永冥漠。書劍空凄其。他生未可卜。此生無會期。切切復切切。誰知我心悲。又姊年始十歲。兩弟九六時。遭天降禍酷。失母餘三兒。提挈慈父側。偏貽鞠我罹。尙幸免夭折。家室無愆期。兄才又秀茂。一家悲喜滋。靜好琴瑟御。百年今十朞。奈何倏然去。棄之如相遺。旣無身後嗣。使姊將誰依。送形故山傍。奉主歸于尼。哀哀隻容苦。惻惻雙淚垂。上重庭闈憂。下深骨肉悲。薄命乃如許。行路猶嗟咨。天地此恨長。死者知不知。</text>
<title>春菊</title>,<text>余去冬。詠殘菊。旣而嫌其太孤苦。適看雨中。叢菊甚茂。生意鬱然。余詠前作而感之。遂賦以和之云。亭亭籬下菊。春日數叢枝。氣象雨中見。精神霜後知。肯爲姸媚態。憐有老蒼姿。世乏陶元亮。誰爲鍾子期。</text>
<title>和聘君韻</title>,<text>偶然題壁有云云。非把閑忙苦要分。秪是分緣隨遇異。元來義理到頭存。浮思叵耐無時動。善誘深知用意勤。畢竟亡羊誠可怕。戒言還愧又多言。爲學聞如逆水舟。登難退易使人憂。筋骸縱弛成頹惰。言行輕浮足悔尤。操處規模常促促。放時思慮太悠悠。工夫似此何能進。瞻彼靑天日月流。[附聘君次]塵世奔忙何害事。靑山靜逸也多分。有道奇才忙亦得。戀君誠意逸仍存。人情造次尋常狃。天意分明只麽勤。誰謂偸閑猶可說。矧伊耽樂更堪言。心似波瀾載覆舟。箇中須喜也須憂。自慙疏拙徒然悔。無改顚狂可奈尤。天不容私年數迫。道之云遠我心悠。饒君高眼輸先手。誰學渠儂老下流。聘君次</text>
<title>思歸</title>,<text>濡滯山中久。羈懷日夜深。愁來步庭畔。缺月在疏林。</text>
<title>自歎</title>,<text>尤悔尋常叵耐多。默慙非必被人訶。乍萌慾處心先暗。纔覺差時事已過。量狹未能隨物應。見遲無可奈吾何。柔愚終有剛明理。尙恃前賢不我詑。</text>
<title>和呈市南氈城配所</title>,<text>迢遞音書滯一方。那堪貽阻劇參商。遙知戀闕丹心苦。更想憂時白髮長。困處不忘增益義。達來能得設施當。佇看漢帝思前席。何必齊臣怨落霜。</text>
<title>次韻呈市南氈城配所</title>,<text>智者隨時能處義。仁人無懼則何悲。男兒責任元來重。君子工夫這裏知。玩理高明眞蕩蕩。忘情榮辱亦規規。關山悵望三千里。落日浮雲亂我思。忘情榮辱。謂不能忘情。而強要忘之。韓退之，蘇子瞻之類是已。</text>
<title>敬次家君韻。詠後村荷花。</title>,<text>左梧仍右竹。長對愛蓮人。白日天香發。淸宵露色新。乾坤秋未老。風月興無貧。願絶喧煩累。於焉托此身。</text>
<title>辛卯十月。陪家君。掃長久洞。入寒泉。遂會諸叔父諸兄弟。同宿于墳庵。翌朝。行宗會禮。旣醉。以花發多風雨。人生足別離。分韻賦詩。得生字 二首</title>,<text>不須悲亂世。不足歎浮生。好會未易得。此宵良有情。幸玆松楸地。桑梓是魯城。欣然見顏色。隨分持壺觥。飮酒浹洽止。論文今古傾。山中夜欲闌。月出林壑明。歎息忽彌襟。明朝將送行。聚散有數在。悲歡緣境生。不耐離索懷。況又送別情。日下望長安。天末憶邊城。共此百年心。難傳千里觥。開懷且晤語。斟酒莫辭傾。林風向人吹。松月入牕明。此會可無記。聊作短歌行。時仲父在京口。季父莅萊府。故第三句及之。</text>
<title>翌日。又疊十韻長詩。</title>,<text>世無萬年人。樹無千日花。花落不足惜。人生良可嗟。所以古人心。見此偏感發。頗弁辭旣戚。山樞情亦怛。好會不厭頻。美酒不厭多。暇日正堪遊。不飮將奈何。因之講親親。庶無墜遺風。油然孝悌心。莞爾談笑融。禮敎自極天。仁心存化雨。苟於此理明。免俾斯倫斁。哀哉俗日薄。此道幾長湮。物我利慾間。骨肉如路人。甘被角弓刺。罔念常棣情。不有吾世德。誰能覺後生。秩秩倫理正。愉愉恩愛篤。從今益自勉。在昔非不足。豈不裕後垂。抑亦光前烈。法家四方觀。親炙他人別。願言學同居。歌聚恒於斯。終身有相樂。永世無相離。</text>
<title>十月廿八日。携元禮 再從弟揩。輩。棲于淨水庵。度叔兄違期不至。詩以促之。</title>,<text>纔入山門百慮灰。凭牕南望萬峯堆。美人不到林光暮。滿壑平煙宿鳥廻。</text>
<title>酬兪胤甫 命胤</title>,<text>雷雨荐降。先生庶幾有賜環之命。故篇末皆致意云。壬辰別時容易會時難。矯首懷人白日闌。力去烏頭師義識。書來雁足友情看。小牕寂寂吾如蟄。脩路漫漫子在鞍。丈席摳衣深有計。幾辰重續舊團欒。由來行路棘如難。怊悵山陰興已闌。素札今朝江外至。靑眸昨夜夢中看。停雲入望時拈筆。遠樹含情欲理鞍。早晩湖山春意足。不妨蕭寺與團欒。</text>
<title>敬次龍西叔父韻。奉呈市南文丈魯陵配所。二首。</title>,<text>一片仙區萬古存。桃花流水不知源。若非偏荷君恩重。安得生涯到谷門。天地悠悠一草廬。此身閑處卽安居。遙知靜後皆春意。欹枕晴牕玩六虛。</text>
<title>寄恕弟兼呈南麓諸從</title>,<text>山中晝寂寥。子規啼靑松。獨對案上書。永夕無人蹤。未見賞心者。誰與疏煩胸。念彼漢上客。淸會方從容。朝期藝苑遊。暮約南城逢。願言往見之。雲樹何重重。起來撫庭柏。注目看西峯。已矣人異影。安得長相從。</text>
<title>遊廬山行</title>,<text>廬山。卽錦山安城縣德裕山之別名也。土山甚巨。雄於湖嶺間。余遊三日山之表裏。殆遍迹焉。歸而記之。以成此篇。要作異日之面目云爾。時玄徐首夏之下日也。平生寒癯厭塵土。泉石膏肓天與疾。年來岑寂抱離憂。願遊方外襟胸豁。強策蹇驢欲何之。聞道廬山最奇絶。尋尋峽路抵山下。山下人居山外別。芒鞋竹杖理行裝。擧目不禁淸興逸。一逕緣溪百回渡。始得小庵依林樾。山僧迎我坐蒲團。白飯淸泉香更冽。雙排碧櫳倚樓柱。絳雲在霄山含日。平明起問白蓮社。不惜晨嵐濕布襪。石磴崎嶇木棧危。飛錫引我逾迢忽。圓寂遺基在山北。古木僵立叢篁密。南庵蕪沒人蹤斷。北庵無僧但有佛。凌巒越岡二十里。九千洞裏迷樓闕。緇流誦經百爲群。澗水松葉充飢渴。可憐一盲引衆盲。辛苦相隨墮幽窟。有山人戒珠者。年八十餘。聚徒授經。 沙彌進茶潤我喉。色如櫻桃和以蜜。淸新不減瓊玉膏。飮之令人勞火滅。崢嶸更指冢頂路。爲眼不計雙脛薾。褰衣直上仰脅息。十步回頭五步歇。深山不見雜木林。老檜蒼柏參天鬱。五味罥塗香襲人。此地元無蘿與葛。山腰廢寺號香積。輪奐委地空摧折。香爐峯上日將午。劃然前臨眼界闊。左揖伽倻右芚岳。頭流橫亘天南末。蒼然盡入一望中。無數峯巒似蟻垤。韓公或若極費力。猶恐形容未能悉。時方孟夏草木長。山上猶留二月節。洞口纔見躑躅殘。峯頭正好鵑花發。僧言五月葉始敷。七月飛霜九月雪。由來樹木不敢長。短幹朽枝相縈屈。高倚危巖望四極。森森萬境咸羅列。曾聞尼父小天下。見到方知眞怏活。同行諸公揖我笑。指我健步相怡悅。逶迤下至白雲墟。歷覽從容流憇畢。俯視西溟天際白。煙霧茫茫不可越。山雲欲雨日將夕。却嫌歸意還悤卒。須臾下盡萬仭壑。咫尺仙區向來失。仰面回看經歷地。宛然雲中數峯出。升時甚難降時易。忽念崩登警戒切。夜臥闌干靜頤神。獨恨良宵未見月。悠悠世事念已灰。羨彼冥棲在巖穴。逃空却與正道異。還媿吾心易推奪。明朝拂衣下山門。石川隨人流決決。圓通谷口更窈窕。復有名花芳酷烈。逢僧聽說金剛勝。便欲因之向溟渤。淸泠難御腋未羽。矯首長吁心蘊結。男兒遠遊會有時。莫敎憧憧戀着一。翛然而去浩然歸。一笑都忘我與物。</text>
<title>過李丈書堂有感。寄呈沙外新寓。</title>,<text>愛玆新築近匡廬。終古山居勝野居。秋葉春花明戶牖。溪聲岳色滿庭除。苔斑松逕堪携杖。日皦香峯好展書。獨恨美人雲外隔。謾凭危石看潛魚。</text>
<title>赤裳山城。次僧軸韻。題永保寺樓柱。</title>,<text>古來天設險。殘堞迥依山。係是關防地。雲僧亦不閑。</text>
<title>挽萬松權丈 訨 ○二首</title>,<text>尙書餘慶盛螽斯。處士幽貞號白眉。兩世潛光能自樂。一生修行恐人知。賤貧鱞獨窮來命。梧月松風靜裏資。六十七年觀化去。在公無憾我何悲。蘭生幽谷抱孤芳。憔悴飜驚一夜霜。莫恨未充君子佩。也能終始葆天香。</text>
<title>呈淸坐堂 同春所居堂名。</title>,<text>蘭室春濃香襲衣。一塵無處見天機。誰人會取今宵意。贏得吟風弄月歸。</text>
<title>寄黃周卿 世楨，宋伯興 奎楨，希張 光栻。</title>,<text>靜几明牕世事稀。玉人相對澹忘歸。翛然揖罷衡門外。月滿晴空露滿衣。</text>
<title>爲候市南丈向嘉林。遇風于石江。不得渡而返。二首。</title>,<text>山花如錦草如茵。好是江湖欲暮春。訪友尋師非惡事。怪他風伯苦相嗔。可笑吾行每如許。出門逢雨又逢風。始知造物偏多事。長欲置人圭竇中。</text>
<title>和市南丈次唐詩封丘縣韻。上仲父童土大人宜春縣齋。</title>,<text>前冬行李南爲之日。伏蒙以詩送行之命。而妄意贈言贐別。自是朋友箴戒之道。非子弟所宜爲。故竟不敢承敎。仍竊伏念。我大人春秋已高。血氣已衰。朱墨之勞。非所以將養疾病。鞭撻之苦。非所以頤適精神。馳驅送迎之擾。尤非所以調護筋力。私心憂慮。實不自已。嘗欲一獻其愚。以爲丙舍先壟魯堂家塾。優游卒歲。碩人之所也。鄕黨慕義。宗族服仁。敎誨式穀。君子之樂也。陪奉杖屨。聚合骨肉。和樂且湛。一家之願也。以此之安。易彼之危。懷欲陳之而未敢。輒適因兪丈之篇。又承家君之命。乃敢以區區續步呈上。非敢有他腸。秪以仰輸下誠而已。梅福多事。陶潛不恭。則俱不敢援以爲說。率爾僭瀆。不勝隕越。伏乞一賜莞爾。幸甚。憶昔君子在陳野。歎息思魯狂狷者。闕里洋洋絃誦聲。詩禮遺風百世下。始知棲棲徒爾爲。古今未有河淸期。東周無夢不須說。鳳德之孤奚足悲。斐然冠童二三子。攻木撞鐘方在此。譽髦斯士望豈弟。鳶在天飛魚在水。方丈山下路悠哉。一雙鳧舃何時回。欲待明年池草出。几杖迎我先生來。</text>
<title>田家遣興 四言</title>,<text>積雨初收。晴空如拭。人閑境幽。日入事息。單衣木履。緩步庭側。郊原水滿。村巷煙籠。開懷納月。褰袂迎風。超吟高想。邵老陶翁。貧賤無憂。富貴非願。襟懷所同。千載何遠。卒歲優游。誰尤誰怨。</text>
<title>簡舍弟推 四首</title>,<text>敬要整齊收斂得。仁從言動視聽求。試於日用頻提省。庶少身心大悔尤。得失在天非在我。賢愚由己豈由人。人惟要貴不要好。戚戚悠悠了此身。惡食弊衣知恥惡。忘心失性却恬媮。苟將內外權輕重。此箇眞如轉戶樞。回首悠悠二十載。人生少壯定須臾。更將十載虛過了。眞作人間劣丈夫。</text>
<title>八月宗會于後村。市南適會命韻。二首</title>,<text>朗月淸風韡韡花。高陽無羨聚星家。如何獨被魔兒戲。漫向空牕詠白華。適以病未參故及之。天氣初涼菊有花。一秋佳會屬吾家。還愁南北分離後。兀兀寒齋送歲華。</text>
<title>遊鷄山鳴鶴道中呼韻</title>,<text>三秋一室閉門深。不覺霜凋錦繡林。今日偶然幽興發。却嫌山雨在雲心。</text>
<title>登涌泉峙</title>,<text>爲愛秋山賞。何嫌石路難。厓松根半露。林樹葉猶丹。神寺煙光碧。龍庵磬響寒。登高方縱目。天地望中寬。</text>
<title>神都</title>,<text>石在稱宮礎。川防號御溝。道僧山記妄。齊野夢言浮。聖祖千年地。神京漢水洲。我來尋古迹。取次作秋遊。</text>
<title>福林洞</title>,<text>愛玩心還惱。耽登脚未閑。山遊有眞趣。長在不忙間。右次家君韻怊悵先期又後期。漫凭巖畔弄淸池。白雲在嶺鳥鳴谷。矯首長吟招隱詩。右次太守韻。奉憶林懷諸丈。</text>
<title>出洞 二首</title>,<text>日夕人將散。詩成興未裁。溪聲如惜別。決決逐人來。不覺林光暮。歸來月色多。箇中眞意味。非酒亦非歌。</text>
<title>夜尋鳳離庵</title>,<text>松密月光暗。庵高蘿逕懸。山僧遙擧燭。疑在半空邊。</text>
<title>寄贈金新叟李美叔 尙絅</title>,<text>來棲淨水庵。忽逢望月僧。聞說二大士。文會學日增。言念聚友樂。古人曾屢稱。觀善輔仁語。千載可服膺。讀書貴收心。聖訓如面承。韓公戒兒作。陋矣無足徵。安得合丈席。細討深夜燈。聊持歲暮懷。眷言寄良朋。</text>
<title>寄舍弟 二首</title>,<text>無夜不有夢。無夢不見君。始知手足義。宜合不宜分。夕對松間月。朝看山上雲。幾日宛相逢。湛樂窮晨曛。夜寢同衾臥。晝食同槃啜。未曾一日離。何況百里別。</text>
<title>詠史</title>,<text>白首監門賤似泥。非狂翻作殺身梯。蒯生自有當烹罪。不在知韓在襲齊。</text>
<title>淨水庵。次諸人韻。</title>,<text>蕭然一剎似西林。此地偏驚歲月深。倚柱不堪夫子感。永言聊復和君吟。晦翁題西林寺達觀軒詩。見大全。</text>
<title>從弟搘挽</title>,<text>吾家三年少。嗟子尤精出。俊容似玉人。英英自淸澈。八歲誦詩書。泠然若琴瑟。握管學書字。峭快有氣骨。十五轉遒成。特達謝儔匹。不減楊家烏。比之白額馹。那知如馨兒。竟抱膏肓疾。荏苒三春暮。風燈苦奄忽。爺孃情所鍾。一朝便永訣。簏封未忍開。掐掌空流血。痛矣以子才。年止十有七。惜齡又悼命。神理諒難識。成人見先祖。在子事已畢。獨此有室願。幽明恨長結。哀我堂從間。各早罹禍酷。常羨子兄弟。獨保天下樂。人事遽如許。悲哉尙誰說。耿耿去庭闈。冥冥就幽室。已而不復見。一慟絃俱絶。和淚強題詩。聊以相引紼。</text>
<title>日休齋會諸友。步次仁 權公惟 韻。</title>,<text>人生可比馬牛襟。周道于今慨莫尋。鬼瞰最憂無主屋。柱膠爭勝不絃琴。須從義利明他眼。方到窮通定得心。此日朋簪無別語。漫將幽抱和君吟。前一日。陪草廬丈。語及主一未發等說。且謂以初學當謹守古法。雖固執齟齬。亦無妨。切不可先有周便調適人事之意云。故第二聯及之。</text>
<title>又贈別韓嚮九 五福。兼示諸益。</title>,<text>與嚮九別七年。始遇於鳴灘觀禮之會。仍並到儒村。首尾三日而散。乍似浮萍合。還如落葉分。三宵歡並枕。百里恨離群。有意資觀善。何時得會文。臨岐無所贈。吟此謝吾君。</text>
<title>望月寺。寄藏六。</title>,<text>山深谷靜溪淸。平生所樂在此。忽聞鳥聲嚶嚶。故人恨不並轡。</text>
<title>寺樓</title>,<text>眼前大野開。頭上有高臺。差喜勝村巷。聊可寄幽懷。</text>
<title>宿居士庵</title>,<text>離披百花叢。其中有小室。一磬復一燈。夜夜獨拜佛。</text>
<title>玩月</title>,<text>明月出雲端。淸光照蒲團。庭前有梧桐。此夜更好看。</text>
<title>懷美叔</title>,<text>月出爽氣浮。夜久還似秋。有懷吳客詠。悵然一回頭。</text>
<title>寫景</title>,<text>秋蟬晝號樹。蜀鳥夜啼月。雲去山仍遠。煙浮野更闊。</text>
<title>寫事</title>,<text>雨餘熱氣蒸。煩襟欲懷氷。看書苦未能。媿彼供飯僧。</text>
<title>嘲美叔</title>,<text>不吸三斗塵。不識世間味。四十藏六叟。憧憧何所冀。</text>
<title>登後峯。望沈郊。</title>,<text>鷺白乍似洲。草靑疑是湖。寄語兎園客。君知伐檀無。</text>
<title>懷舊</title>,<text>望月月長在。扶王何處歸。悠悠亡國恨。山僧那得知。</text>
<title>詠浮圖</title>,<text>棄絶父子恩。空山浪留跡。我今欲詰之。頑然一片石。師之初出世也。其父三捉歸。竟逃來祝髮云。</text>
<title>愼獨齋金先生挽</title>,<text>允矣淵源正。猗歟道學宗。操存功匪懈。繼述業專攻。素履元安禮。撝謙自篤恭。誠純無間斷。養熟到從容。望實家邦達。歸依遠近顒。九齡終嚮用。三命暫登庸。進退時治忽。存亡道吉凶。微言垂範則。懿行起昏慵。寂寂春風座。昭昭霽月胸。公私今日慟。沾灑向堂封。</text>
<title>奉別仲父童土大人赴官金溝縣</title>,<text>白首同摩詰。玄經待子雲。屈伸時命在。行止霽潦分。送別何須酒。臨岐未暇文。封丘還在彼。書此且張軍。</text>
<title>金溝縣齋卽事。奉呈仲父案下。三首。</title>,<text>小郭依營近。中門向路開。盈函書未答。束帶吏還催。邑弊穌何術。人窮詐亦哀。殷憂更多故。拄笏意悠哉。媿見先生字。勞知處士心。日埤王事適。時至世情斟。儒化功非淺。仁聲入最深。一作單父琴何遠。文翁化更深。 琴堂無一事。誰與賞希音。夜久喧煩息。還疑是野居。小庭分月滿。殘菊占階疏。手整案頭帙。倩裁燈下書。向來膠擾事。雲過太淸虛。</text>
<title>遊金山寺。次金悅卿韻。</title>,<text>浮世誰如此地寬。細尋苔徑度淸湍。疏煩自問垂藤井。選勝先登老檜壇。沓嶂蒸霞秋色纈。滿林飛雨澗聲寒。淸風忽憶東峯子。三唱遺篇夜已闌。</text>
<title>又次李牧隱韻</title>,<text>雙溪鳴玉響山中。勝地裝來第一功。丈佛昂藏專洞府。鍾臺淸迥俯琳宮。甄萱事業千年臭。牧老詩篇百世風。摠是遊人塵慮絶。秋光徙倚意難窮。寺卽甄萱所創。其後萱子神釰。囚萱於此寺。</text>
<title>又次張谿谷韻</title>,<text>照曜靑丹閣。嶔崎土木身。頑形欺衆眼。幻說塞千塵。功德何須問。成虧不記春。盲聾難與語。愧爾讀書人。耗蠧下土。直是可惡。屭贔胡神。何瞻仰之有。故和韻譏之。</text>
<title>登母嶽冢頂 此山。蘆嶺以上最高者也。西望大海。不堪匪風之思。故篇中無好況。</title>,<text>振衣千仞上。搔首問靑天。萬國兵塵外。三吳落日邊。登高偏起感。撫跡秪堪憐。漫對山僧坐。沈吟老杜篇。</text>
<title>宿飛杖庵 二首</title>,<text>九日湖山裏。千重雲水身。石泉寒有響。禪室靜無塵。霽月明疑雪。霜楓爛似春。吟詩望遠海。却憶眼中人。靜散行裝得意遊。最憐蘭若翠微頭。着身高處胸襟闊。信口吟來物色稠。天末海雲疑北固。夜深郊火似楊州。一聲何處離群雁。却遣騷人解有愁。王介甫題金山寺。有曰。天末海雲橫北固。煙中沙岸似西興。楊公濟詩。又云。天遠樓臺橫北固。夜深燈火見楊州。金山寺名偶同。而邊山暮雲及遠郊夜火。所見絶似。故第三聯。全用之。九日登高。慨莫與兄弟朋友同之。故二篇末。皆有此意。豈子美所謂情見乎辭者耶。</text>
<title>陪仲父。會諸人重遊金山。口號。二首</title>,<text>雙屐着來輕。高坐覺神淸。落照樹間見。寒煙林外生。霜重楓欲老。地淨菊偏明。夜久滿庭月。空山唯水聲。勝地擅湖外。一旬能再來。賓朋如舊識。杖屨喜同陪。月色宜高閣。秋光集古臺。淸歡有詩句。不必勸深杯。</text>
<title>從兄子上 摶 氏將趁槐黃。走筆贐之。</title>,<text>豈見不鳴鳥。元非無口匏。行違應在量。溫飽久知拋。世路從玆涉。君門直可敲。賢愚較一歲。水澤有初爻。</text>
<title>丙申十月初三日。宗會于後村。以遙知兄弟登高處。徧揷茱萸少一人分韻賦詩。得揷字。</title>,<text>百年桑梓魯丘下。面對鷄山勢天揷。東里西隣可相望。春秋會合高堂狹。鋪筵設席粲洒掃。剝棗收栗烹鷄鴨。秩秩尊卑禮數肅。溫溫杯勺歡情洽。芬華不用取世名。孝友自是傳家法。遲遲澗松含晩翠。炯炯秋蓮光出匣。星聚端宜蛾述時。歲寒正好龜藏甲。嗟哉阮生怨途窮。笑矣杞叟憂天壓。停杯回首却悵然。曲中有篪塤還乏。禮罷不覺日西夕。細雨池塘寒霎霎。</text>
<title>酬趙平叔 持衡</title>,<text>瓊琚送我白眉歸。情話慇懃耐濕衣。離合有時星落落。悲歡無迹夢依依。秋深鷄岳山容瘦。春到鷗橋水面肥。會向此中成一握。聊將和曲付雙飛。</text>
<title>宗孺兄來訪山齋。用杜江村韻。共賦。二首。</title>,<text>西峯暝色冷煙流。一笑相迎地更幽。牕外雪留明似月。松間鷺宿狎疑鷗。淸言稍喜看飛屑。硬韻空慙類中鉤。落盡燈花眠不得。鳥鳴偏感友聲求。兼懷美叔。學道當年溯九流。歸來天地閉門幽。人間莫作巢中燕。世外須知海上鷗。却笑閑心生邵局。還嫌大語詑任鉤。諸君欲識吾長物。三百篇中誦不求。</text>
<title>市南先生過臨。爲賦一絶。謹次其韻。丁酉。</title>,<text>陰坡壁立屋連斜。栽得稚松護我家。早晩蒼髥橫歲暮。不須牕外弄珠花。</text>
<title>偕向孤雲。哭愼齋先生墓。歸次其韻。</title>,<text>金聲玉色怳揚靈。咫尺幽明事沓冥。相視春風座上客。可堪揮泣拜新塋。</text>
<title>會滄江觀金弘瑞三加。席上賦詩。是日。乃珍山 金公友淹 丈初度也。仍次其春帖韻。</title>,<text>芳風麗景屬高軒。輸得春和滿酒樽。髦士禮成仍獻壽。世留餘慶待貽孫。</text>
<title>珍山丈自作短歌。使弘瑞歌之。客能歌者。皆一唱以侑爵。拯不能歌。仍述其意。復呈一絶。</title>,<text>白蓮黃菊卽爲群。老去江湖遠世紛。喚取佳兒傾好酒。功名眞箇是浮雲。</text>
<title>送別鄭晩昌 普衍 歸太白山中</title>,<text>昔日識子面。今日識子心。鱣堂十日遊。愛敬久逾深。如何忽分手。湖嶺隔千岑。留之不可得。悵黯靡自任。古人贈處誼。偲切夙所欽。臨分欲有獻。願以表吾忱。斂束就平實。柔克事靜沈。分明孔氏書。珍重敬齋箴。一片皦然地。未許氛埃侵。發足始千里。努力惜寸陰。木瓜豈望報。所冀金玉音。秋風桂花發。好會期重尋。</text>
<title>曉坐口占</title>,<text>素月中天色。寒溪徹曉聲。虛心看夜氣。默坐聽鷄鳴。</text>
<title>宿華嶽村</title>,<text>四山黃葉已深秋。鳳壑龍淵憶舊遊。惆悵獨吟仍獨立。暮鴉還處白煙浮。</text>
<title>丁酉至月幾望。宗會于後村。是夕。市南先生來臨。胤甫陪至。旣望設揩弟慶席。呼韻賦詩。二首。</title>,<text>鼎鼎浮生卽百年。片時相樂也關天。玄冬喜氣靑春上。兩朶荷花一桂邊。奕世龍門期不忝。遺經韋業慶能傳。崢嶸歲暮陰垂地。望裏蒼松更可憐。胤甫。新擢弟。敬敎與揩同榜故云。大雨爲冬至。崇朝氣未佳。非關惜暮歲。且可放高懷。好我思周道。娛賓詠孔偕。龍猪十年戒。却憶舊山齋。十七日乃冬至。而大雨三日故云。</text>
<title>敬次市南先生石甑道中韻。以見區區之意。仍以請敎。</title>,<text>都似堪誇比洛村。不諼誰復賦淇園。世間此會最和樂。人事經年勞夢魂。可是工夫能變化。其如氣質有明昏。阿蒙三十秪依舊。願得終身行一言。頃日之會。承敎以爲凡人氣質之用爲多。竊念古人有變化之說。以人力奪天賦。其功實不草草。然則以君子觀之。則學問之功爲大。而以凡人論之。則氣質之用果多也。拯之賦質。極昏且弱。雖有其志。而不知用力之方。幸察病加藥。使得以服膺焉。千萬之望也。首句用邵子詩滿洛城中都似家之語。而遏存未瑩。乞賜斤正也。</text>
<title>又疊其韻。贐胤甫免新之行。</title>,<text>生涯寂寂閉蓬村。文彩翩翩入禁園。已判屈伸都付命。不須離別浪消魂。氷湯各自知溫冷。山市猶應戒傲昏。業廣在勤功在志。與君唯願事斯言。</text>
<title>敬次夢樂堂韻。呈仲父鳳岑縣齋。</title>,<text>仲父取列子語。以夢樂。扁縣齋東軒。龍西叔父演其義。作長詩。市南先生曁家君。皆屬而和之。仲父又以命拯。故不敢辭。敬步以呈。仲尼棲棲思僕僕。不遇之悲自古昔。百年人間儘須臾。遠遊千秋恨不極。先生達觀大化外。素位而行無不得。老去聊作百里古。少時不效童子刻。龍西夫子更淸虛。河洛數。龍西遇地風升之三。有道習淸虛之語。 身外高名動南國。相將金石日擊撞。元氣淋漓風灝噩。俯視紛紛夸奪子。日出勞勞衆形役。善喩眞知列禦寇。好事猶堪試筆力。要忘反成子微馳。助長終歸宋人若。賦罷相對一胡盧。寓言何能喩眞樂。知音自有市南翁。半世江湖享淸祿。物理游刃無全牛。大道好我歌鳴鹿。舂容大篇續而和。寄我草堂破幽寂。我家生涯最冷淡。尙論東京徐與郭。功名已將等雲煙。事業唯應付行墨。忽見淸製滿塵案。有似黃金擲虛谷。小子殊未識八分。堪媿無能張勝蹟。要成報章類狗尾。欲廣名義同蛇足。終古從周夢已衰。于今捨魯吾何適。願誦斯言效下風。未必鄭人爲眞覺。時行時止折諸聖。一消一長存乎易。心定何須假大夢。眼明不待登東岳。方知古人有樂地。不在簞瓢與枕曲。攻玉敢擬他山石。讀詩自愛淇園竹。君不見楊雄漫作解嘲辭。好笑終身昧玄白。</text>
<title>病中記事 戊戌</title>,<text>抱病在枕席。二十有三日。戶牖且未窺。庭除安敢出。今朝日候溫。藹藹春氣溢。兒童忽來言。菊苗生已密。茱萸着黃花。始可見朱實。扶杖吾將觀。聊以暢鬱壹。久臥不曾步。自然軟雙膝。徐徐行復休。看我菊茱畢。氣虛難久游。還歸詣密室。翻思向來危。一死未自䘏。嗟爾菊與茱。再見那可必。如今更何憂。卽事試吾筆。又鼻塞不嗅口味爽。眼垂玄花雙耳聾。得病二十有五日。便作貿貿老醜翁。縱然飮食且言語。昏昏如在醉夢中。聊將書冊遮睡眼。精神短乏不能窮。夜長輾轉不得寐。苦待曙色生牕櫳。日復一日無歇期。安得神方發我蒙。可憐不復作完人。抱此殘疾甘長終。又耳聾不復聞鷄聲。開眼屢覘牕色曉。曉來攬衣臂無力。起立兩膝如風掉。終日密室無人窺。獨臥獨坐何悄悄。時有風頭來撲戶。聲似雷音使心擾。婢來三時進飦粥。自家飢飽不能了。向昏唯伴枕與席。啾噪只聽簷前鳥。夜深奴輩直宿來。鼾睡便徹東方皎。如許一日復一日。快豁未易還纏繞。有時鬱鬱不自堪。起來開牕首空矯。何時病去體自輕。扶杖東山恣瞻眺。又 課奴栽松與栗昨日天雨雨。今朝日又陰。呼奴作氣言。栽木正當今。移松使依行。移栗使成林。築根貴堅固。開土最宜深。奴也唯而去。丁寧爾往欽。不能躬往觀。憧憧空在心。氣餒負席臥。暫坐增呻吟。默念此病死。萬事莽沈沈。生前有經營。休了何處尋。病中聊一笑。誰與話此襟。又憶昨危急日。了了拋萬緣。唯有一念在。耿耿難捨旃。吾人畀付大。吾性無不全。求之是在我。復焉乃爲賢。苟有志乎此。最不可無年。偶爾得斯疾。一朝遂溘然。不惜壽不長。惜志中道捐。不秀或不實。懸知命在天。然猶有此心。是亦私意牽。學力無所得。於此足徵焉。如今幸不死。勿藥日向痊。爾命庶可延。爾志庶可傳。人生疾病外。事故苦纏綿。爾旣有志者。不宜久推遷。白首竟無成。臨死眞自憐。當時悔無益。抱愧入黃泉。病間試拈筆。聊用寫幽悁。持以置座右。可作自警篇。又久病多枉友朋書。枕邊戢戢如束筍。愁來披豁暫欲穌。一字奚翅千金準。親知問訊或有無。心裏便覺生畦畛。窮人望人自區區。季子一言人情盡。翻慙吾爲淺丈夫。丈夫喜慍當須忍。彼情未必有親疏。或是人才敏不敏。不及情恕自裕如。責人責己最喫緊。因念遲弛莫如吾。到處失忘嗟可憫。存誠克勤庶幾乎。奉持二言期無隕。私意胸中一掃除。向來蔕芥堪付哂。又 讀韓詩少日解看昌黎詩。秪愛雄富無津涯。邇來束閣六七年。所業在他未暇窺。病中呻吟無所事。偶有一帙來相隨。閑披舊讀得重尋。但覺意味非昔時。每到言外心會處。忽然高詠忘今古。詩哉詩哉本如此。自念如今可與語。此時正好着工夫。庶幾化之如時雨。嗟余鈍根材力短。安有餘功更及汝。又 思兩姪大兒豐碩性識醇。小兒端好多精神。語澁猶記易詩字。賓至能治拜跪禮。別來月餘苦懸變。眼中黯黯常如見。桑弧在手竹馬橫。靑衣赤帶雙眸明。前者唱于後者喁。英英如玉參差行。思渠一日如三秋。問渠頗思病叔不。朝朝坐計相見日。一日指或再三屈。來時莫暮須趁早。見爾吾當左右抱。</text>
<title>次崔慶遠 世慶 韻</title>,<text>辱投瓊琚。燦爛盈案。病中得此。眞厚幸也。詩情懶廢。無以效顰。而重違盛意。草草和呈。至於金門訪友。幾致明主之問。故園逢迎。足見渭陽之情。則亦宜一一奉酬。以稱雅敎。而不病強吟。古人所笑。玆不敢作剩語以爭多。非敢故取揀珠之譏也。唯吾友之恕諒之也。無心當自遠。有意却非貞。君看紀渻子。莫以醉爲醒。紀渻養鷄事。只取其養得純後。外物不敢犯之意。○右次其却妓韻</text>
<title>又次其村居卽景韻</title>,<text>霧捲鷄山夏日晴。淸和時節眼偏明。襲人可愛莊生燕。知止偏憐孔叟鶯。萬物靜觀皆得得。一心安養儘平平。自從病後恒多臥。分寸工夫愧友生。綠陰芳草滿庭前。不覺今年已半年。厭聽流鶯啼款款。愛看雛鳥習翩翩。外言至處須求己。人事修時可責天。珍重莫漫詩句好。夜歸書史晝于田。</text>
<title>又次其閑興韻勸其讀書</title>,<text>人生不要氣如虹。當面分明路逕通。必讀會知夫子敎。空談莫學永嘉風。誰將釃酒尋花興。移入明牕靜几中。天上神仙元識字。有丹方可語參同。</text>
<title>又次奉七山韻</title>,<text>閑倚茅簷獨看天。一江雲樹望中綿。遙知杖屨陪從處。風景依俙似洛川。</text>
<title>家君承召入京陳情。不謝而歸。次聽松先生壬子應命還山之韻。以見志。市南先生。和而諷之。仍及尤，春諸丈之事。謹步其韻。三首。</title>,<text>此理初無道外身。自新方可說新民。正好四隣耒耜出。不妨安坐見陽春。右述家君本意重道那容不重身。可行天下是天民。至誠感處功還大。養得稚陽儲一春。右說尤春志業管取人文侈一身。更敎天放作閑民。四時最好淸和節。未必佳期枉惜春。右和卒章之意</text>
<title>奉次市南先生韻。送常山使君鄭丈 瀁。三首</title>,<text>嶔崎眞氣象。洒落好胸襟。自有萊蕪節。誰知彭澤心。行裝湖海上。活計太山陰。喜得荀明御。難酬屈子吟。官人身似野人身。夫子何須羨逸民。眞樂若知無內外。胸中長有四時春。誰起黃池雲水身。小官猶可及斯民。道州之考扶溝字。絃誦聲中百里春。</text>
<title>參奉叔父挽</title>,<text>嗚呼叔父我家良。人道白眉于五常。溫其如玉抑若揚。悃愊不學時世粧。孝悌天性不待強。睦姻世德習與長。好逑更得美孟光。和鳴琴瑟聲鏘鏘。堂上老人壽而康。共承左右養無方。半世墓下抱病藏。採山釣水閑相羊。晩名一藝升國庠。俄將仕籍通天閶。塵埃豈不厭趨蹌。反哺有願蘄一償。那知二豎入膏肓。一臥不起新未嘗。凰飛鳳逝比翼翔。蘭摧蕙折罹春霜。鶴髮夜哭九斷腸。嬰兒中路呼爺孃。作善降祥反降殃。天乎天乎竟茫茫。憶昨鶯遷向洛陽。斗酒餞別魯西堂。小子離席祝一觴。早奉毛檄來南畺。歲暮賦歸復我鄕。東阡西陌依梓桑。春秋佳會丙舍傍。骨肉湛翕歡無央。丁寧此約不可忘。奄忽人事堪悲涼。叔父平生謂我臧。眷愛最異諸姪行。己丑之冬拭也亡。向我投杖號穹蒼。邇來十年苦分張。京鄕落落空相望。竟闕省疾與奔喪。幽明始終多慙傷。逝與二季共携將。勖以小宛之四章。爲善思貽言孔彰。不食其報後必昌。雙旐翩翩返舊岡。秋風蕭瑟秋山荒。厚夜無晨封若坊。紼謳一曲雙涕滂。</text>
<title>宋誠伯 基厚 兩親遷葬挽 庚子</title>,<text>世家德義人共知。女士徽音配得宜。逢臧迎凶奈有時。凰飛鳳逝還相隨。幸哉有子令名貽。夙興夜寐敦孝思。九龍之原佳宅移。重泉劍合百年期。積善餘慶聖不欺。伯道未須憂無兒。生芻一束古人詩。欲往遺之病支離。誠伯四十。尙未有嗣。常以爲憂。故篇內云云。</text>
<title>贈胤甫內翰</title>,<text>尺素每歎難盡意。盍簪堪笑又忘言。不於路徑先明眼。天下無二道。而過與不及之間。便生出無限路岐。苟不窮理而明善。則其不捨正路。而陷於荊棘者幾希矣。具於方冊者。兄當自知之。今日所當講者。則有說焉。先生之深思遠猷。常主於知時識勢。好謀成務。而尤翁之直截剖判。則每以枉尺直尋。計功謀利爲至戒。是二者。常相爲用。而不相悖。則道未嘗不一也。然學之者。不善學之。則常未免有過不及之弊。過者。在易爲滅頂之凶。然尙有一變至道之機。猶爲元咎也。不及者。則在易爲不極之隨。其流必入於因▦苟賤之域。不啻不快而已。爲學之始。趨向不可不審。幸以仰復於過庭之際。而回敎之也。且世俗所謂涉世之塗。又有二焉。起自草野者。目之爲儒道。發於科目者。目之爲常調。名目之旣分。則人之處之與己之自處。皆岐而二之。所謂常調者。知進之爲禮。而不知退之有義。知爵祿之爲常。而不知去就之有道。至於行己處事。莫不唯流汚之是同。噫。寧有是理哉。程朱夫子。退栗先生。獨非應擧得仕者耶。亦在吾自處之如何耳。發軔之初。擇術不可不謹。亦未知兄意以爲如何。 安得風波有定跟。夫天下之理。常了然於胸中。故事無大小。隨感而應。雖至於捐軀就死。亦沛然行其所無事矣。苟理有未明。心常暗塞。擿埴冥行。無所依泊。則平常無事之時。猶可以撐避倖免。若猝遇急衮處。則計較之私。撓其中。利害之形。怵其外。手忙脚亂。措身無所。其不爲貽譏一時。取笑千載者鮮矣。此古人所以貴窮理也。 取友規模須細講。取友之道。欲人之求於我。則常得其不如我者。而自重有恥之士。不可得而友之矣。自重有恥之士。旣不得友。則所友者。不過朝市勢利之交爾。是安知有所謂忠告善導之責哉。故思以爲仕於朝者。必須得局外守靜讀書之人以自輔。然後庶免城市之昏矣。洛中之士。吾知二人焉。李養以朴和叔。皆畏友也。苟於夙夜之暇。定省之隙。必就二人者。與之切磋講劘。則其浸灌栽培之功。決知其不淺鮮矣。然治身不嚴。好士不誠。則人亦不肯自盡此則在兄之加之意耳。 看書功課要重論 聖賢之書。孰不可謮。而世代愈下。發明愈切。故程朱文字。尤覺親密。論孟庸學。兄所熟也。今只可溫其故。而知其新而已。所讀則須取近思錄及朱子書節要。封事雜著等篇。深思而得其意。篤信而踐其實。則於存心於檢身。內而悅親正家。外而取友事上。將無所往而不得矣。 憂人却犯芸田戒。相送秋山獨閉門。爲學之道無他。在知與守而已。書者。所以致吾之知。友者。所以輔吾之仁。此從古聖賢不易之論也。然知也守也。其法也。書也友也。其具也。所以行之。在乎其志。苟無其志。則其法其具。徒爲無用之物耳。今請問兄之志。欲爲君子耶。爲小人耶。欲爲忠於國而利於民耶。爲祿其家而容其身而已耶。道二。仁與不仁而已矣。出乎此則入乎彼。差之毫釐則謬以千里。此則在兄之自知之如何耳。非他人之所能預也。若弟者名爲講學。而實無所得。愚不能明。柔不能立。非無師友書冊之樂。而終是有靠不得者。自憂之不暇。而猶復爲兄言者。是亦故人之情。而亦欲以自警者也。盍相與勉之哉。</text>
<title>宿李一卿 相夔 莊舍 辛丑</title>,<text>十年情話付孤釭。不覺寒風入破牕。安得移家向此裏。與君終日對秋江。</text>
<title>宿坡山院齋</title>,<text>浮舟赤壁望花亭。牛浦歸來山月晴。玉色金聲如昨日。塵魂猶得片時醒。</text>
<title>次南宮表叔韻。贈申居士 澮。</title>,<text>爲武爲文誰不如。多能兼又習乘除。秪今可惜頭全白。且抱兒孫敎讀書。</text>
<title>從舅母李生員宅挽</title>,<text>孺人有閫範。塞淵儀如一。持家得和整。接物務誠質。謂應享壽福。寧期終此疾。淑善竟無命。神理諒難悉。宗姻共憐悼。隣並爭嗟喞。我舅尙抱病。扣盆神內傷。鶴髮欲誰歸。煢煢號北堂。佳兒未畢親。死生遺恨長。提携幼弟妹。日夕呼阿孃。人事遽至此。惻愴那忍詳。愍余早靡依。慈顏痛日遠。賴有渭陽情。少以慰哀怨。況蒙視子妷。厚義良惓惓。省候未旬日。訃書劇驚惋。旅程負臨穴。悲懷寓哀挽。大哥學有志。見托相磋切。文行卽所慕。芬華且不屑。嗚呼丈夫難。庶幾彤史烈。思貽在必果。爲孝貴不滅。持用勉棘欒。幽明媿薄劣。</text>
<title>挽再從弟敬中 抑 ○壬寅</title>,<text>冉冉浮生但若斯。箇中短脩竟誰司。已聞禍慶空垂訓。方覺岐軒枉敎醫。妙藝秪今喈有女。絶行終古鄧無兒。最憐長得三珠樹。春日猶餘一病枝。</text>
<title>平昌路中。遇江陵使君權正甫 格 ○壬寅</title>,<text>深谷唯聞雜鳥聲。倦驂斜日遠遊情。忽驚皀蓋穿林出。道是臨屯太守行。</text>
<title>次覺玄軸中韻</title>,<text>東遊十日得玆山。流水浮雲分外閑。更有老僧詩卷好。朝來一破客中顏。</text>
<title>金剛淵。次栗谷韻。</title>,<text>新羅世後二千年。王子修禪事杳然。唯有于筒泉底水。月精門外湛空淵。權近記于筒之源。有菴曰月精。昔薪羅二王子遁于此。修禪得道云云。</text>
<title>杻峴遇雨</title>,<text>乍看昨夕雲屯聚。不謂今朝雨驟驅。激激一川喧急石。陰陰萬木夾危途。橫溪驛路知長短。杻峴村居竟有無。但使農民手加額。任敎行客溜緣鬚。</text>
<title>投橫溪</title>,<text>杻峴衝雲過。橫溪冒雨投。逢傖話道路。對竈燎衣裘。不有名山興。那堪遠客愁。提携篋中帙。更向小牕頭。</text>
<title>滯宿橫溪夜吟</title>,<text>空山風雨夜。千里一癯儒。枕上有詩句。愁邊無酒壺。小奚何喜睡。征馬尙嗿蒭。起坐還成臥。寒鷄屋角呼。</text>
<title>五峯書院。謁夫子眞像。次退陶先生韻。二首。</title>,<text>曾聞祠廟在臨瀛。遺像今朝拜肅淸。脚踏關東一頭地。塵眸刮得十分明。鳶魚臺上偶題名。風詠樓中暢遠情。退老詩篇垂事蹟。栗翁模範示功程。</text>
<title>三日浦。次石刻韻。</title>,<text>扁舟三日浦。獨上四仙亭。坐石俯明鏡。撫松看翠屛。舊聞極雅麗。翻嫌非潔淸。沮洳作洲渚。陊剝其軒楹。詎逢鸞鶴儔。難聽笙簫聲。香碑石空在。丹書字未明。瞻眺意不愜。歸來靑草汀。若此是仙境。何地無蓬瀛。</text>
<title>楡岾記事</title>,<text>百川橋頭訪玄蹤。盧雋泉邊一徑通。逾嶂越澗四十里。有寺獨擅山之東。三重華搆爛朱碧。十層寶塔光玲瓏。峯巒雖讓內山奇。地勢却說頗深雄。童土先生魯陵守。水城使君烏川翁。蒼顏素髮靜相對。宛似園綺商山中。笑看人間手脚忙。肯許凡骨來參同。座邊喜是衛叔寶。林下慙非阮仲容。芳樽相屬石門樓。日夕爽籟淸心胸。酒中何事忽悲慨。擧目天地腥塵蒙。不能長往入河海。且復遊走隨蒿蓬。暇日逍遙豈眞樂。有時危涕垂雙瞳。空懷千載邵堯夫。太平煙月嵩岑風。陶淵明高臥北牕下。自謂羲皇上人。可謂無所憂矣。而其辭曰。樂琴書而消憂。則憂終不能無。而晦翁所謂不可謂不悲者。蓋可想矣。然則今日海山之遊。亦一漫興耳。其視安樂老子。萬世嵩高看太平。眞樂攻心不奈何者。氣象何如也。故篇內云云。</text>
<title>萬景臺。次栗谷將入內山韻。</title>,<text>初登萬景峯。倏與塵寰絶。擧手問毗盧。更從龍淵說。上下極高深。了此方休歇。</text>
<title>船潭呼韻</title>,<text>武夷三曲舊藏船。移壑何年在此淵。我欲張帆浮大海。長風萬里去悠然。</text>
<title>遊九龍淵。歸題彌勒石上。二首。</title>,<text>夢遊成子已無迹。月落洪生空有魂。深求隱僻豈吾道。不立巖墻眞聖言。鑿山開道謝靈運。咋指悔狂韓退之。却恐後來人又悞。一言留與石間知。東洲笑仙。有夢遊九龍淵之說。其事甚奇。今見臥遊錄。洪生名漢仁。嘗遊此山。耽賞深淵。溺死不還。有詩才。好遊山水。嘗有詩曰。朝上白雲峯頂觀。暮投峯下孤庵宿。夜深僧定客無眠。杜宇一聲山月落。見淸江小說。</text>
<title>萬瀑洞。次栗谷先生韻。</title>,<text>雙鶴臺爲萬瀑門。火龍潭向黑龍奔。石獅右挹香爐氣。五老南連穴網雲。眞佛深庵夏留雪。觀音幽窟晝猶昏。劖崖大字人何去。應有歸來洞裏魂。</text>
<title>寶德窟。次楊蓬萊韻。</title>,<text>銅柱孤撑斷石邊。騰身斗覺近諸天。一僧夜夜參幽窟。淸磬聲中細縷煙。</text>
<title>正陽寺。次申企齋韻。</title>,<text>問爾爲山壽幾千。粉粧零落老嬋姸。人間漫結三生願。鶴去臺空亦百年。山石本色黝黑。其白者。粉苔也。其有愧於玉名久矣。且金剛臺上。舊有靑鶴來棲。今不見。已將百年云。故戲反企老意而嘲之。</text>
<title>又次鄭湖陰韻</title>,<text>名山何不早言歸。新浴由來必振衣。壁上題名多少客。幾人眞箇悟前非。</text>
<title>又自和千字韻</title>,<text>峯巒峭拔多奇氣。洞壑淸幽有道味。只爲盛名盡副難。更求其比應全未。李稼亭東遊記。已有所見。不如所聞之歎。然舍而他求指應。未有先此山屈者。則始到名下。而輕肆雌黃。或者近於淺率乎。遂賦此擬爲山解嘲云。</text>
<title>又詠湖陰事</title>,<text>平生誤入石崇廁。抵死未醫和嶠癖。靈境難留香易銷。一宵一悔嗟何益。</text>
<title>望高峯</title>,<text>毗盧正中立。望高挺其南。毗盧萬丈長。望高欲與參。崢嶸露頭角。偃蹇不肯屈。騰凌勢相蹙。突兀上如訐。鐵鎖三四垂。攀援衆生走。石鷹助風采。雪爪兼霜咮。殷勤衲衣人。要我共觀之。一往誠不難。吾心良自疑。吾方指毗盧。將造毗盧極。苟不致吾志。無乃分吾力。珍重石潭翁。惠我登山說。爲我謝望高。今朝與爾別。</text>
<title>毗盧峯。次晦翁韻。</title>,<text>泠泠似御九霄風。豁豁方開萬古胸。從此金剛傳勝蹟。晦翁詩在最高峯。</text>
<title>次栗谷楓嶽韻 三十句</title>,<text>書冊埋頭三十年。不暇偷閑事遊屐。嘐嘐我思古之人。紫陽先生愛廬嶽。翩然一出圭竇中。此身已到金剛麓。初從百川得楡岾。老柏千章翠落落。山映樓名擅一洞。石作虹橋跨傑閣。佛頂危石揷腦後。宛見銀河十二瀑。山東特立號彌勒。譬如俊乂出千百。群峯合沓拱日月。萬夫之雄在其北。輕籃飛過雁門嶺。窈窕摩訶藏右腋。褰裳去襲九龍淵。泄霧噴雲洞府窄。欲爲諸葛武侯祠。西原隱者今難得。歸來却煩雨師送。爲我一番洗林壑。正陽寺裏二日留。望高諸峯面前碧。七潭白石玩飛沫。逬落玉盤珠百斛。便欲仍之托銅柱。學得餐芝謝飮啄。居然選盡表裏勝。堪笑吾心未云足。攀蘿更指毗盧頂。此地豈容人扶側。擧足愈數身愈高。石磴分明有舊跡。振衣千仞始豁然。萬象森羅浩無極。山間勝妙自呈露。向來區區勞抉摘。大海茫茫眼底闊。日輪昭昭頭上白。今朝始副百年心。方喜吾行不虛作。何人妄說住曇朅。有客空談控鸞鶴。爭奇騁怪極詼詭。擧俗昏昏長夜宿。慇懃二十八字刻。庶刮千人萬人目。還將名姓記石間。好醜能無有愧色。淸遊到此自忘歸。不知崦嵫日將黑。後來來者莫持疑。此境於人本無隔。惆悵平生二三子。不能同來共吾樂。濡毫漫和石潭篇。遠寄良朋慰相憶。</text>
<title>摩訶衍。次栗谷韻。贈義玄。</title>,<text>空山獨自宿。小庵幽磬鳴。開牕看月色。高枕聽溪聲。愛爾白蓮徒。共此淸夜情。</text>
<title>次栗谷贈僧韻。詠廢庵。</title>,<text>峭壁攅峯面面同。高僧一去小庵空。無人解語山間趣。澗水潺湲月影中。</text>
<title>憶新羅王子</title>,<text>居僧只解參無朅。行客無從問草衣。魂與劉諶遊地下。秪今唯有舊山薇。</text>
<title>贈楡岾僧煕演</title>,<text>閑行何事却忘廻。十步令人首九回。山衲不知塵念絶。慇懃爭願作官來。</text>
<title>鉢淵庵</title>,<text>鑿巖如鉢象汚樽。鋪石爲筵敞洞門。別有寺僧呈伎倆。一番馳瀑一番喧。</text>
<title>蓬萊島。次紫洞韻。三五七言。二首。</title>,<text>一金剛。二蓬萊。元化別有天。紫洞風滿臺。知爾神情非俗物。何不化鶴復歸來。萬瀑洞。刻元化洞大。西金剛。東蓬萊。不以佛號巖。卽將仙標臺。一任二家互爭奪。獨取山間淸景來。</text>
<title>宿雲巖驛</title>,<text>年年大旱是何祥。日日風埃翳日光。底處有人憂社稷。秪今無力念穹蒼。江湖後樂范文正。畎畝願豐朱紫陽。且爾嬉遊空漫興。獨瞻雲漢望吾王。</text>
<title>南江舟中。次海山亭韻。</title>,<text>淸江一帶水。白石七星洲。地擅關東勝。亭臨海上浮。扶搖疑鳥運。汗漫想天遊。無限斜陽裏。輕舟更溯流。</text>
<title>掛鍾巖</title>,<text>奇奇妙妙盈天地。物物誰非雕刻痕。千載盲聾漫相駭。老蒼臨視但無言。</text>
<title>水城次板上韻</title>,<text>雙眸看盡海山幽。忘却關東客路脩。何意一樽元亮室。更銷三日仲宣樓。風微蓮閣依依語。日永蓴潭款款休。此會人間知不易。明朝回首是溟州。</text>
<title>仙游潭。次勝覽韻。留別水城使君。</title>,<text>長松對坐覺神濃。人事寧期此地逢。聽說桃源重感慨。此行還愧未從容。杆丈爲言襄陽五色之勝。勸來卜築。且令歷見。而悤悤未果。故及之。</text>
<title>贈別尹君則 憲卿</title>,<text>山映樓中初識面。仙游潭上却分携。請君好記同棲約。他日尋源逝不迷。君則謂君若來棲五色。則吾亦當從之卜隣云。故及之。</text>
<title>洛山寺。次板上韻。</title>,<text>不管道消長。何知人樂憂。且將弧矢志。聊付海山遊。首夏淸和節。梨花洛寺樓。滄溟正萬里。日出彩雲收。</text>
<title>河趙臺口呼</title>,<text>奇峯突兀入波心。十里松間冒雨尋。遊子何知河與趙。倚巖空復費莊吟。</text>
<title>洞山館。次板上韻。三首。</title>,<text>遠客無愁似有愁。微茫煙雨暗汀洲。凭軒默算東來事。千里程餘一月遊。神仙恍惚使人愁。碧洞山前一海洲。丹臼石槽誰復管。古人遊處後人遊。物色何曾解有愁。殘花飛鳥自沙洲。等閑一到還歸去。脚踏休言勝夢遊。</text>
<title>竹島石槽口號</title>,<text>觀瀾亭下喚輕舠。蒼竹島前看小槽。天恐一元磨易盡。故將圓石放洪濤。勝覧。島下石凹中。有小圓石。諺傳。圓石搖轉其中。磨而成凹。磨盡則世改云。今來不見所謂圓石。故戲之。</text>
<title>雙閑亭口呼</title>,<text>蒼松落落帶晴川。處士遺墟石一拳。可惜靑氈拋海上。行人但式古碑前。</text>
<title>鏡浦臺。次勝覽韻。</title>,<text>不見丹丘與赤城。問他誰似此間情。天光雲影平鋪着。小島長洲點綴成。解道風來水面語。怳如人在鏡中行。虹橋已斷仙蹤遠。唯有沙鷗似雪明。所請虹門橋。不可復見。故云云</text>
<title>又次朴三可韻</title>,<text>一語知君着意深。中流高詠起余心。湖光正爾淸如鏡。恨不同時得與臨。</text>
<title>觀日出</title>,<text>極目滄波似遠山。金烏飛出五雲間。不知有底相催促。日日東西去又還。</text>
<title>鏡湖堂。次板上韻。</title>,<text>湖上名園竹作扉。湖中好鳥雪爲衣。漫留物色供遊客。何事主人猶未歸。</text>
<title>松潭書院</title>,<text>金剛直脊走太白。肢股離披漾海水。乾坤軒豁日月明。着眼山河皆信美。齊東野人習迂怪。千載唯知四仙耳。我來行行訪舊跡。慨無一片名敎地。不有松潭廟貌存。誰洗關東一方恥。松潭迤北北坪村。栗谷先生乃降此。豪傑之才聖賢學。五百年間名世士。新安瑞井尙無恙。黑龍沖天八十祀。豎儒長跪拜堂下。肅肅如遊函丈裏。平生志業已難問。世道滔滔今若是。賴有遺書炳如日。留取光明百世俟。海深山高自依舊。鍾精孕秀無時已。磊磊勃興會有人。嗟我靑衿二三子。</text>
<title>江陵倅求別語</title>,<text>知君恥效俗曹兒。進學端宜及壯時。杯勺旣能剛制酒。槧鉛仍不癖吟詩。警眠自有溫公枕。消日應無李遠棋。好讀栗翁書四冊。一生忠孝備於斯。</text>
<title>許李臺</title>,<text>山嵐連海海連空。東勝奇觀盡此中。酒可禦寒知有力。詩難寫景愧無功。</text>
<title>觀採鰒</title>,<text>一點鯨油徹海空。翻身出沒亂濤中。問渠何術能如許。只是三三二二功。卽習字說。見語類。</text>
<title>羽溪贈玉泉齋主人秦克忠。次壁上韻。</title>,<text>細雨迷溪縣。危途怯火飛。主人情似舊。虛館客如歸。見竹幽懷動。看山世念微。仙源如有問。吾且說秦衣。</text>
<title>竹西樓。次板上韻。</title>,<text>逢迎千里陟州樓。爽氣泠泠五月秋。脩竹晴川眞絶境。秀眉華髮自名流。雲山世外看來樂。川洛人間說着愁。作底風波滿平地。却歸閑處伴沙鷗。異言一出。讒人嗣興。士類瓦裂。國事壞了。主倅許公。卽其時首事者也。反獨超然自在。享此樂地之淸福。令人不能無追恨。故篇內云云。</text>
<title>冒雨踰百復嶺</title>,<text>天時自不無風雨。行路元知有險艱。馬上吟詩殊未已。此身長得一心閑。</text>
<title>臨溪驛。次勝覽韻。</title>,<text>天陰何漠漠。客路正迢迢。已喜逾重嶺。還愁渡圯橋。行穿林谷邃。回指海山遙。却訝田如踐。人言雹打苗。</text>
<title>旌善。次勝覽韻。懷李時翼雲長。</title>,<text>一溪穿峽裏。孤屋托林間。有路寧通俗。無人得見顏。君今眞隱者。地是最深山。待我尋源日。桃花愼勿慳。</text>
<title>濯錦亭。次黃翼成韻。</title>,<text>來乘錦江艇。却灑錦亭風。意與白雲遠。愁隨流水空。</text>
<title>客館。次李藥圃韻。</title>,<text>水有重江合。山無一面通。新亭尋濯錦。舊事問觀風。物外煙霞古。人間得失空。愁心與淸興。都付一樽中。</text>
<title>滯雨。又用前韻。</title>,<text>滯雨愁何歇。思歸路不通。淸氷難濯熱。高閣也無風。安得生雲翼。飄然截太空。苦吟殊未已。徙倚水聲中。</text>
<title>錦亭觀漲次板上韻</title>,<text>雲圍四嶂暗。林擁一江明。兩岸衝疑裂。三灘咽不鳴。平沙看漸沒。遠水覺方生。忽見垂綸客。遙聞捩柁聲。</text>
<title>暑</title>,<text>雲逗天邊樹不風。誰能脫此大爐中。秋菰水玉全無術。靜坐看書却有功。</text>
<title>聞蟬</title>,<text>今年浪走海天東。長夏優游越峽中。數日蟬聲淸滿耳。令人回首溯高風。</text>
<title>濯足</title>,<text>步出磯頭日正沈。風來水面爽人心。平沙雨後明於雪。赤足當流浩浩吟。</text>
<title>有感</title>,<text>遠岫無心出白雲。孤舟盡日掛江濱。如何窈窕崎嶇地。不見經丘尋壑人。</text>
<title>讀文山集 二首</title>,<text>欲觀單閼南車錄。須讀敦牂北闕書。千載有人東海外。一朝三復涕盈裾。獄裏虹光射斗牛。男兒蓋棺事方休。黃冠豈是偷生計。當世知心麥與留。公詩。有蓋棺事方定。挑燈看釰頻之句。元主初欲不殺公。元參政麥朮丁。嘗開省江西。親見公出師震動。力請殺之。蓋有養虎遺患之慮也。宋官王積翁等十人。謀請釋公。爲黃冠師。留夢炎。私謂積翁曰。文山贛州移檄之志。鎭江脫身之心固在也。忽有妄作。我輩何以自解也。遂不果。愚嘗疑黃冠。備顧問之語。似非文山本心。今觀此。始覺其乞歸之意。而朮丁與夢炎者。已潛覰之矣。朮丁。元臣也。彼夢炎。恨不萬段。</text>
<title>東閣卽事。奉次仲父韻。</title>,<text>烘烘朝曦滿閣東。着身無處類途窮。正陽恨不加千尺。遮斷炎烏不敢紅。右東正陽山蒼然大華鳳淵南。朝暮遙看澒洞嵐。聽說沖曦碑已折。千年興敎一伽藍。右南太華山削嶺刀山表裏西。靑煙綠樹淺深齊。思歸一夜愁無寐。立倚軒楹看月低。右西刀山削嶺</text>
<title>書事</title>,<text>狗毫松板戲章草。枉矢哨壺時拾投。更有掃塵功課在。檢來粗免素餐羞。</text>
<title>卽事</title>,<text>翠葉黃花夕露團。決明階下正鮮顏。臨風三嗅馨香立。忽憶儂家種藥欄。</text>
<title>七夕 二首</title>,<text>百七光陰客裏拋。坐來淸露滴林梢。寒蛩有底難平事。月白孤吟似孟郊。余三月廿一日。辭家東遊。虛堂夜久枕生涼。積雨初收河漢長。不管牽牛與織女。臥看新月下西墻。</text>
<title>奉次仲父于越吟</title>,<text>峨洋終日對江山。剩道高人得地閑。官樹童童雲影裏。民家點點水聲間。空同自愛庚桑壘。道德翻疑令尹關。欲識箇中舒卷用。無心出岫倦知還。</text>
<title>游仙巖。追次仲父韻。</title>,<text>人與江山總作三。歌將絲竹共登巖。良辰正喜當秋日。佳境爭言勝島潭。二客携壺思壬戌。孤舟尋壑憶陶潛。雲端已遣懸新月。吟嘯無妨到夜深。</text>
<title>贈鄭美長 渼</title>,<text>招招谷口我朋眞。秋日仙巖霽色新。江上淸風峯上月。琴中山水酒中春。名區自喜頻探勝。福地君能早致身。相送船頭波蕩漾。滿衣零露影粼粼。</text>
<title>遊立石。追次仲父韻。</title>,<text>新秋物色媚晴天。雲影山光蘸碧漣。誰削三峯抽百尺。將崩一石立千年。疑逢赤壁玄裳鶴。想見嵩陽錦里仙。向晩移舟下急瀨。笑看輕浪濺賓筵。</text>
<title>又示美長及朱必慶，嚴惲二秀才。</title>,<text>已訪仙巖泛紫淵。還尋立石入西川。團歡此日元非約。辦勝他鄕似有緣。關外孝廉朱儁少。越中章甫子陵賢。翻思鼓枻龜潭去。一曲滄浪興渺然。</text>
<title>發船日。敬次仲父韻。留別從弟子敬 榗。</title>,<text>一棹飄然豁客愁。虎巖驚浪拍船頭。惆悵惠連猶抱病。琴歌不得共登舟。</text>
<title>送別李晦卿 益烜 南歸</title>,<text>寒齋白雪歲將翻。感子臨分覓贈言。却怕古人鸚鵡戒。不知何以答慇懃。千里相逢漢水涯。歸來携手鵲泉齋。三餘講習從容計。怪底今朝便作乖。學要近裏方爲己。書不精思枉費功。今日不須求別語。好歸尋取聖言中。</text>
<title>癸卯元日。歲事罷會。宿于淨水庵。子恕天宇 再從弟拄，國材 從弟掄，種百 從弟播 同會。夜次石洲集韻。</title>,<text>會合方連膝。吟哦且曲肱。新春初吉日。良晤半宵燈。素志驚時節。空餐愧寺僧。諸君更努力。無事久因仍。</text>
<title>敬中改葬挽</title>,<text>長痛吾門喪此賢。至今令我涕涓涓。藏修有約歸何地。志行無成奈彼天。每憶子荊悲怒事。空吟康節棘蘭篇。前秋又哭堂兄逝。不忍階庭便索然。</text>
<title>金副正 友淹 丈挽 二十六韻</title>,<text>代序溟王遠。風猷浦老新。猗歟如世德。展也得天眞。曠宇容餘子。高標隱數人。髫齡能篤孝。弱冠卽親仁。信道誰能浼。丁昏竟不磷。爲官始強仕。領邑近中身。舊有雙岐麥。今看五袴民。治先絃誦化。績軼龔黃倫。偃蹇經三土。婆娑奄六旬。可憐廊廟具。虛老簿書塵。落落柴桑賦。迢迢錦水濱。無心逐鍾漏。有樂臥松筠。義爲隆師重。誠仍到老純。依歸尊廟貌。肅穆薦精禋。耆舊今誰在。康寧福自申。如何嗟大耋。不復見新春。壽考年奚憾。循良蹟未湮。最悲人泣樹。無賴夜稽辰。已說祥生善。還聞屈有伸。階前知種玉。席上已稱珍。小子非才甚。平生荷愛頻。開懷良款款。道舊極諄諄。憶昨陪朋酒。登筵祝壽椿。蒼茫翻似夢。寂寞摠成陳。筮日歸眞宅。開堂會祖賓。薤歌數三曲。春日共沾巾。</text>
<title>韓上舍 震溟 挽</title>,<text>一時年少競翹翹。聰秀如君故自超。每詑吾鄕不寂寞。那期仁里便蕭條。妻同古劍埋猶合。身似春氷迹亦消。最有欒欒憐二季。共扶孀母哭蒼霄。</text>
<title>羅海州 星斗 丈挽 二首</title>,<text>共謂公才不止斯。如何一疾遽長辭。只將循吏名垂史。空遣遺民淚墮碑。安定風聲今索莫。夢翁家事益悽其。且看勤讀書兒在。天道終應有報施。當時一識許開襟。深媿君侯愛士心。今世厚情那易得。古人風味已難尋。屋樑尙想眞顏色。箱篋猶藏舊德音。疲薾莫伸鷄絮義。漫憑虞殯寄哀吟。</text>
<title>頭流山人敬一。自徽公房。挾韓文來過。留一日。臨去求詩。戲贈之。二首。○甲辰</title>,<text>僧自仁同至。言歸智異棲。一聽談鶴洞。心已在雲溪。學文非爾事。求句亦徒勞。世上一名字。令人都不高。</text>
<title>寄徽師 二首</title>,<text>三年不出山。朝暮面蒼壁。何惜一詩來。茅簷破幽寂。老去且趺坐。無爲猶庶哉。近聞新秉拂。能不負如來。</text>
<title>市南先生挽 三首</title>,<text>名德淪徂世漸陵。近來夫子獨重興。文章本自根經得。器業元知用學增。中夜深憂存大計。一時宗主作眞朋。位年未滿身先盡。天理悠悠竟莫徵。十年湖海若將終。晩節王朝竟匪躬。玉汝實惟勤聖考。奪吾那不怨皇穹。經綸未展胸中蘊。著述空虧靜裏功。流涕古人被髮語。此懷天下有誰同。親依敎育自髫年。恒愧愚庸荷愛偏。華剡固同君實義。微才奈負器之賢。方期歲暮從江上。誰謂今朝拜柩前。此後報恩唯不忝。願垂陰祐俾無愆。</text>
<title>酬朴和叔 世采</title>,<text>睡起空齋坐似尸。我朋書至夢先知。驚披乍慰離群日。細讀全如對面時。太息中興能見否。平生讜議只聞斯。謳吟欲和西歸什。難盡當年北望悲。時和叔有書。論復讎之義。不能無異同。故篇內及之。</text>
<title>始得明季遺聞。爲之掩卷流涕。復次和叔韻。以寄之。</title>,<text>痛哭煤山詔裂尸。蒼茫天意竟難知。千年禍變無前世。四海臣民見此時。內外寇攘唯等耳。秦新美劇彼何斯。古今最有桓靈恨。不盡忠臣義士悲。穢史本出於薙髮之流。不足多責。而虜書所謂得之於流寇。非取之於明朝云。則卽溫公之見誤於曹瞞者。而此史乃表出而稱誦之。以歸罪於西。歸功於北。有不容不辨。故第三聯云云。堂堂天下。一敗塗地。求如晉元宋高。而亦不可得。悠悠蒼天。此何人哉。末句則無所歸咎之辭耳。未知如何。</text>
<title>挽白丈弘望</title>,<text>名賢之後苦沈淪。此理由來有屈伸。六十光陰眞似夢。江湖蹤跡漫成陳。遊魂好去依先隴。餘慶應留付嗣人。最是羈鴻行已斷。不堪孤影叫霜旻。</text>
<title>李伯瞻 顒 挽 三首</title>,<text>美質年應得。高門福未央。那期事如許。始覺理難詳。短命同顏子。多男有馬常。只今空已矣。斯可慰爺孃。上舍名能早。爲官學有餘。知非老草莽。謂必大門閭。一疾重泉隔。浮生萬事虛。凄涼錦江畔。不忍見新居。霑潤君如桂。門闌我得龍。斯文同臭味。函丈幾從容。吾黨嗟何罪。今年屢報凶。翻思識面歲。魂斷舊霞峯。</text>
<title>哭宋希張 二首。</title>,<text>魏國欽夫子。英聲自妙齡。靈椿殊未老。玉樹已先零。大數元前定。流年苦不停。傷心獨立處。無復見趨庭。四十寧非夭。銅符未是通。高才而止此。天理竟難窮。禮樂同遊地。江湖暮靄中。牲碑有絶筆。留作士林恫。</text>
<title>與崔慶遠，兪德操 命徽，宋來伯 基泰。自七山歸石湖。題名於聖林寺。少憇於趙家亭。夕同舟渡江。次慶遠韻。二首</title>,<text>虛亭擁百卉。十里見平津。取次成佳會。何須問主人。感舊尋春寺。携壺渡夕津。相看無限意。俱是不期人。</text>
<title>成振威 煕績 兄挽</title>,<text>大耋恩方賀。寒泉訃忽承。驚疑初莫定。禍福竟無恒。儒素元成敎。謙卑早服膺。惇行存孝謹。恪職效廉能。但任吾眞率。誰關彼黜升。兒惟聯衛璧。孫不羨張憑。五十身仍健。平生壽有徵。爭期晩景樂。剩得國人稱。笑語年纔改。存亡料未曾。蒼茫眞幻夢。迅速本泡燈。病蟄空神越。哀吟漫涕凝。秋風如一哭。宿草訪坡陵。</text>
<title>權正姑夫 儁 挽 三首</title>,<text>溫然如玉燁如芝。故是風塵以外姿。俗態不曾存一物。閑愁那得到雙眉。用賢不早嗟何及。齎志無成理却疑。會有詩人吟殄瘁。中宵逬淚豈爲私。堪嗟世道日營營。末契誰將話此情。左海初心思魯子。安陽晩節識毛生。屈伸有命吾何與。榮辱由他我不驚。豈弟曾無眉壽報。令人猶欲問神明。四年貽阻昨年逢。情義從來子視儂。顏貌不隨憂戚變。襟懷相照笑談雍。誰知此夕成長訣。無復今生覩舊容。秋後月川山下路。那堪宿草沒堂封。</text>
<title>李益之 惟益 丈挽</title>,<text>德門餘慶盛於斯。處士平生數獨奇。學字無名眞可惜。長貧不壽益堪悲。靑山舊隱荒煙斷。錦樹新阡白露滋。會有世間伸屈理。一經遺業四男兒。</text>
<title>崔子眞 俊望 挽</title>,<text>哀哉崔子眞。賦命一何薄。平生有千苦。到死無一樂。學字不成名。窮廬歎枯落。學稼不得秋。擧族長飢色。有妻扣盆歌。有兒投杖哭。纍纍起新墳。寥寥托孤屋。出門蓬沒逕。入門椽打額。日晏爨無煙。空腸雷吼作。冬衣未掛絮。波吒度寒谷。窮愁恒滿顏。雙鬢已成白。一臥僅經旬。居然隕精魄。黔婁不斂足。紫極欠半百。哀哉崔子眞。孰不歎子阨。我獨爲君言。君今返眞宅。悲歡與壽夭。貴賤及榮辱。人間千般事。事了都幻迹。脫去無限惱。冥冥臥一木。向來有生累。一毫到不得。無論知有無。豈不眞快適。顏淵三十二。五十詎是促。當年蒙袂者。猶不免溝壑。榮啓行帶索。布褐亦云足。且勝楊王孫。千年裸爲飾。二子守靑氈。東野應羨福。哀哉崔子眞。去矣奚所慼。交情與戚誼。宿昔每款曲。各恨病宂俱。參尋不能數。一朝報凶音。累月心愴惻。窀穸忽有期。幽明將永隔。臨穴與之訣。於情寧有極。顧此疲薾久。呻吟正負席。無由致一哀。負負空悲恧。信筆寫哀章。感舊淚欲滴。君行尙不遠。魂在應相識。</text>
<title>代書寄沈式汝 揩 ○七首</title>,<text>思君幾日結中情。纔入衡門眼共明。良話未闌翻告別。至今心下似懸旌。遡北當時百念生。忽看顏色喜還驚。邇來兩脚應加健。隨意園林放杖行。珍重情書慰我思。書中一一說心期。工程病後全疏闕。感子提撕愧亦隨。仙境元來寫景難。陋詩深愧與人看。慇懃續和誠多荷。語過情時却未安。朝詩暮禮樂難勝。兄弟相將作友朋。看取怡怡切切處。休祥令譽一時興。兼奉伯仲叔氏。深谷非關徑沒蓬。誦聲偏愛滿山中。二連讀禮能無恙。應賴良朋善導功。兼懷權哀昆季及聖和賢友。增葺茅齋靜且寬。蒲團差勝去冬寒。明牕好展寒泉錄。安得吾人對案看。</text>
<title>靑林殤姪女挽</title>,<text>無端珠玉委泥沙。生死眞同一日花。地下若知人世痛。定將何語答爺爺。</text>
<title>次韻。呈素谷先生。炭翁時在素谷。</title>,<text>曾蒙辱敎。俾以身，國，家，天下，病，貧，饑，亂八箇題目。演成八吟。以實市南名齋之義。而不敏遷就。迄未有以仰復。愧負多矣。今敢輒繹平日見誨之語。兼寓區區誦祝之誠。每題爲一篇。以請裁訂。未知於高意如何。事莫非關命。心要不愧天。常思毀言語。不絶耳傍邊。炳炳前人訓。競競六十年。松楸當此日。明發想無眠。右身有養何愁病。無營可樂天。心娛理義上。意絶利名邊。邵德徵眉壽。頤襟享末年。區區更祝望。加意護餐眠。右病倫常元本性。飮啄孰非天。但向危微際。要分彼此邊。孝忠傳世世。耕鑿趁年年。自外人間累。唯應付午眠。右家從者休言病。家人莫怨天。韶顏華髮下。白屋故山邊。婚嫁無餘念。塤篪共暮年。時來有鷄酒。倦卽枕肱眠。右貧一德能臨下。斯心可配天。孚誠寧有隔。感徹本無邊。且使民安堵。終看曆過年。如何致怨怒。丙枕減宸眠。右國聖人猶遇旱。愚叟獨憂天。素志存溝壑。丹心繫日邊。龍蛇哀赤子。畎畝祝豐年。願早施仁術。令民奠枕眠。右饑忽忽今何日。悠悠欲問天。遺民能有孑。王業定那邊。義有讎千世。胡無運百年。誰悲永安詔。虛破草堂眠。右天下亂豈終無理。人寧久勝天。一朝開瑞曜。萬里靜妖邊。玉帛歸周日。威儀覩漢年。人生會見此。瞑目可長眠。右亂</text>
<title>寄守道 攇 從兄</title>,<text>聯枕三宵意未傾。送兄終日却憂兄。雪中醉眼茫然去。能記衡門握手情。</text>
<title>聞厚兒晬盤先執弓矢</title>,<text>聞汝持弓我氣增。尫孱如父不堪稱。男兒有力當如虎。殺賊除讎事始能。</text>
<title>送姊行至錦江而別 丙午</title>,<text>朝日初紅霧氣寒。亂山西望路漫漫。江流豈識人情苦。獨坐沙邊把淚彈。</text>
<title>切切吟。示子恕。</title>,<text>切切怡怡縱異施。弟箴兄友亦賢規。修爲有闕交鞭策。氣質同偏共克治。不厭直從心術處。何妨頗似戰爭時。看敎共到中和地。切切怡怡兩得之。</text>
<title>次成汝訥 至敏 酬唱韻。四言</title>,<text>古云籯金。不如一書。誰知斯言。切而不疏。誦君箴戒。能起懦余。鬱彼坡丘。我祖所閭。音容雖遠。典刑猶餘。苟墜其緖。敢云守廬。維山有樵。維水有漁。維人有學。曷不勉歟。但味眞腴。安慕高車。懷哉西歸。匪子誰與。樂樂憂憂。黃卷是侶。寄書山中。聊以延佇。</text>
<title>哭朴員外 由淵 丈</title>,<text>世間榮辱豈關人。六十年來好閉門。孝友肫肫聞至性。胸襟落落見天眞。當時可惜王師愈。他日誰知邵伯溫。不耐淸宵對樑月。秋風談笑似前晨。</text>
<title>次羅顯道 良佐 韻。五七○二首</title>,<text>切切停雲句。迢迢古漢津。自欣文有友。誰歎德無隣。病會書中樂。閑尋靜裏春。他年證心鏡。那許着纖塵。閑中思慮病來稀。坐見梧桐一葉飛。白露欲零芳草晩。黃花將發旅鴻歸。光陰似水年空失。書冊堆床志漸違。惆悵良朋千里隔。不堪孤詠倚山扉。</text>
<title>戲示子恕執中二賢。二首</title>,<text>石村氣銳功名上。竹里心閑畎畝中。休把異同爭得失。共修人事聽天公。竹里幽棲招不動。石村高興去難停。呻吟獨臥梧牕下。晴月娟娟却有情。</text>
<title>偶成</title>,<text>日暮村村生白煙。看來一抹繞山前。偶然散步登皐去。滿野黃雲慶有年。</text>
<title>從弟典籍婦挽</title>,<text>得養何愁病。惟良不患貧。那知折桂日。遽作夢炊人。世上無全福。人間未了因。慇懃契活約。聽說亦傷神。</text>
<title>酬白文玉 光瑞 ○丁未</title>,<text>新春一味閉門幽。人事多從病後休。每覺光陰眞似水。那堪鬒髮漸成秋。簞瓢在昔賢能樂。德學當年聖亦憂。聞道三餘治半部。漫和詩律勉優游。</text>
<title>挽李美叔。二首</title>,<text>鶴老飢逾響。蘭枯死亦馨。詩聲傳兩世。谷口了平生。短算纔蓍策。寒棲但草亭。欲爲貞曜諡。殊乏斗山名。龍西門下士。九拙幕中賓。友稧松寥寺。心交二十春。方期臨壙訣。還愧脫驂人。不是無情誼。君應恕病貧。</text>
<title>挽洪長遠</title>,<text>栗老之甥是上庠。坡山仍得敬存方。牛溪先生與洪善應論敬書。見本集。 子爲先丈鄕稱善。孫卽吾兄性又良。比世沈淪其奈命。如今夭椓益堪傷。杏壇舊業詩書絶。草浦新阡樹木荒。固慮平時多美疹。那知此日寫哀章。諸兒若盡同遙集。後事猶差勝溧陽。</text>
<title>開泰。次韓嚮五 伯箕 韻。</title>,<text>楓爛曾秋賞。槐新又夏尋。砌苔封更坼。壇草沒仍深。屈指驚年邁。披懷喜友臨。歸途諷佳句。後約指雙林。</text>
<title>靑林 八章章四句</title>,<text>靑林。羨諸賢也。山中趣味。宿昔心期。願言靡從。悵慨交中。束書出門。心若澣衣。朋儔幷轡。笑語依依。右出門山雲藹藹。谷樹陰陰。溪流決決。迎我好音。右入山靑山在坐。幽鳥悅耳。回頭山外。杳如千里。周覽庭壇。漱濯井泉。倦言歸休。風來滿樓。右言山中之興牕牖淨潔。几席從容。好書對面。俗客斷蹤。晨興整冠。夕而猶惕。我愛君子。不素其食。右言山中之趣南山有豹。七日成文。北海有魚。一擊沖雲。右期望屈伸有命。求舍在我。嗟嗟吾友。歲不我假。右勸勉</text>
<title>草廬大夫人挽</title>,<text>夫人福履德俱尊。在今無聞古罕比。母能成子子顯親。爭道三遷未專美。兩朝頻推錫類恩。天賚便蕃動瞻視。豈但榮光大一門。坐使邦家新孝理。聰明康樂到九旬。不辨孫曾八十四。徽音定入宗正編。夫子餘刑可徵此。最是斑衣四老人。宛似當年楚萊子。色養榮養奉晨昏。膝下怡愉踰六紀。扶將左右送天年。篤孝之心知恔矣。平生不識母子歡。羨歎令人潛逬淚。秪申悲抱和虞殯。愧乏鴻詞讚幽懿。</text>
<title>家弟推子恕。再從弟擇執中。從外弟金弘瑞汝圭。執中之妹壻李烶景甫。與執中之友金始鳴聲遠。文會于淨水庵。以詩勉之。戊申</title>,<text>莫將談譃太悠悠。賢似諸君未易求。大小有才須有業。好相磨鍊待前頭。諸君今日可謂彥會。如恕之淸率峭直。執之雅飭精緊。圭之爽曙超邁。若因其德而去其病。則皆可爲有用之器也。然年皆已晩矣。寧無遲暮之懼歟。每誦陶士行。吾方致力中原。不宜過爾優逸之語。未嘗不三復而壯其志。疲薾呻吟之中。尤不覺起敬於千載。深願諸君之味此語也。</text>
<title>翌日。諸君各問其病。戲答之。</title>,<text>堪笑孱生未學醫。他人有病豈能知。大凡氣質多偏處。明者唯應自省之。</text>
<title>尹尙書 絳 挽</title>,<text>昭祖當時號福翁。我公名德遠相同。眞醇氣宇除邊襮。寬樂平生善始終。休道急流爲盛節。已知淸操激頹風。天心奈不遺斯老。士論爭嗟未作公。今世古人那復得。善家餘慶自無窮。江湖寂寞衣冠遠。留取千秋史筆鴻。</text>
<title>金弟汝圭挽</title>,<text>質圭璋兮材杞梓。行孝悌兮心正直。外朗朗兮有英氣。內淵淵兮多深識。年雖少兮似遠器。每相從兮愛無斁。謂能充兮又必達。光于家兮顯于國。何才命兮不相謀。奄一夕兮就冥漠。噫子生兮若止斯。誰使子兮仁且淑。父母老兮妻女稚。鮮兄弟兮絶嗣息。生者何辜兮受此冤。死而有知兮難瞑目。杳神理兮不可問。徒怨毒兮將何益。辭庭闈兮去友朋。子胡爲兮山之谷。維巖齋兮與淨庵。時髣髴兮見顏色。秋雲悠悠兮秋水滔滔。嗚呼汝圭兮一去何時復。</text>
<title>沈式汝挽</title>,<text>子訃初來骨亦驚。至今何日不呑聲。豈知此歲同圭弟無異當年喪厚兄。離索幾嘆難會合。簡書空憶勉功程。天寒路遠仍纏病。元伯休勞夢巨卿。寒齋積雪照書帷。長記吾賢對榻時。大意唯歆早自見。沈痾誰料暗相隨。生之不永天何戲。淸者難堅理亦欺。多少心期已冥漠。秪應留與後人悲。凰飛鳳去幾時廻。玉折蘭摧痛不裁。顧復恩深長逝恨。塤篪情重百年哀。塵埋書架心猶炯。煙斷孤棲迹已灰。甑岳魯塘遊好地。可憐魂氣倘歸來。</text>
<title>李大興 惟澤 丈挽 己酉</title>,<text>當時柳谷似藍田。吾黨爭推晉伯賢。家法自能徵古範。德容應得享高年。特恩已賀超毛義。至性還嗟過大連。無復平生承款曲。野花亭畔愴寒煙。</text>
<title>宋伯興挽</title>,<text>憶昨與君初識面。希張在左周卿右。師門先進數公等。士友趨風唯恐後。中間宦學各蹭蹬。每歎諸賢竟阨此。誰言短期更相促。可憐希亡君又爾。愧我病蟄無人事。匪君疏吾吾自疏。生來死去莫一遇。往事追思良可歔。平生不識所謂數。若培若傾何爲者。空將蕭挽寄令弟。早晩當哭飛來下。</text>
<title>金敎官 之白 挽 辛亥</title>,<text>嗟君雅望重湖壃。淸標頎然抑若揚。妙歲從師聞大意。中年辭祿臥東岡。論交豈必相知早。抱病猶思後會良。幽問忽傳驚欲絶。不堪蕭挽寄元方。</text>
<title>李參判 廷夔 令丈挽</title>,<text>歲今行一運。公又棄昌辰。更起緣何事。殷憂匪爲身。好賢推雅望。無競任天眞。老至猶勤學。官高轉食貧。士林方注屬。賢路遽沈堙。先子交雖晩。平生意最親。停驂出淚久。垂札撫孤頻。祥日仍聞訃。哀懷劇愴神。豈無綿漬酒。其奈病纏人。尙擬攀珠樹。他時問廣津。</text>
<title>贈金上舍 萬吉。次其與拱弟韻。</title>,<text>多少工夫靜裏宜。南山霧豹可能知。君家自有書千卷。何用床頭一局棋。</text>
<title>示拱弟</title>,<text>平生願得好林泉。一計蹉跎四十年。羨子幽棲能辦此。令人欲去更依然。</text>
<title>酬朴甥士元 泰輔。用其韻。</title>,<text>少壯忽已過。撫躬方自傷。覽子秋懷作。三復感歎長。古人貴立志。所性有五常。充之苟得道。畢竟何可量。非無可觀者。小大功相妨。徘徊荏苒間。日月漸覺忙。願言早從事。無爲負年芳。</text>
<title>與子恕宿執中所</title>,<text>數喚嫌猶遠。相從喜與偕。命燈尋弊局。乘月問新齋。少志憐都倦。浮生歎有涯。朝來還怪爾。書架覺塵埋。</text>
<title>閔綾州 汝老 丈挽</title>,<text>今人誰復古人風。樸直平生有此翁。苦節持廉知素履。至誠憂國見孤忠。溪亭昔日佳篇在。遯院當時盛會同。孤露秪今唯血淚。不堪蕭挽送吾公。</text>
<title>與子敬，子恕。會淨水庵。校仲父童土先生遺稿。</title>,<text>十日山中會。悽悽歲暮心。遺編宜不朽。墜緖已難尋。素髮憐垂鬢。幽憂耐滿襟。平生小宛句。明發獨悲吟。</text>
<title>宋子文 斗章 挽 二首</title>,<text>固知浮世劇悠悠。誰料如君亦遽休。高識絶人心每服。拙修同道事相謀。秪今倚望都歸盡。從古才賢不自由。師友書來皆爲慟。不堪相送返山丘。百年悲抱向誰傾。前事追思淚濕纓。素野秋霖扶輤義。交山夜雪叩廬情。通宵晤語纔旬浹。一紀從遊已夢驚。悽愴空留歲晩約。麻湖陳跡似西城。</text>
<title>子文大夫人挽</title>,<text>育子恩斯望立揚。兒能力學慰阿孃。士林正與推賢友。吾黨從知賴義方。先逝孝心難瞑目。未亡哀怨竟摧腸。承家幸有三孫好。託付誠深懼莫當。</text>
<title>哭權弟仁伯 恕 仍展敏叔 慜 墓</title>,<text>江干一宿尙依然。苦語中宵淚對懸。福反成災將有命。善而蒙禍豈無天。悲風落木迷寒谷。美質英才杳九泉。惆悵浮生那復計。千年骨肉此團圓。</text>
<title>浦渚趙文孝公改葬挽</title>,<text>何幸吾生識大賢。一團和氣尙依然。功存衛道心如日。孝本爲仁行格天。正喜明宮開舊寓。還驚幽宅改新阡。羈蹤病滯違觀禮。宗慕微誠負百年。</text>
<title>自迷源東至砥平。展伯姑墓而歸。宿于龍津渡邊。</title>,<text>迷源役罷向龍門。癸卯居然已十年。萬事秪今唯血淚。浮生終古但荒原。寒風落日深山裏。冷月孤村古渡邊。獨撫行裝眠不得。悲吟一夜鬢霜繁。</text>
<title>冒雪渡銅雀。將趁子文葬期。</title>,<text>斜風密雪眼難開。病客羸驂暮水隈。遙想故人將入地。精靈應待巨卿來。</text>
<title>曉行</title>,<text>滿衣霜片滿鬚氷。觸面寒風曉轉稜。忽念平生憂疾戒。不堪淸血下霑膺。</text>
<title>朴尙書 長遠 台丈挽</title>,<text>平日家庭每說公。眞淸篤孝古人中。官臨冢宰疑寒士。詩徹林烏感聖衷。殄瘁固知時運繫。驚嗟應想野朝同。鯫生自有鷄綿義。却愧微蹤似蟄蟲。</text>
<title>閔韓山 晉亮 丈挽 壬子</title>,<text>末世吁嗟見故人。先君交契若天倫。淸如寒水元無迹。義薄層雲更任眞。千里海山歸劍佩。百年湖月寄精神。秪今孤露餘霜鬢。蕭挽吟成血滿巾。</text>
<title>寄子敬執中二賢</title>,<text>三春欲晩時雨集。小牕終日琴書濕。我懷良朋遠莫從。掩卷時時起佇立。古人慷慨多志節。進德修業恒汲汲。胡爲苟偸目前安。泛泛嬉嬉狃俗習。一朝事到面前時。回首茫然悔無及。學士身名似轉艱。措大工夫又方急。題詩相與勉優游。莫謂長作寒蟲蟄。</text>
<title>送自如督郵金士正 槼○二首</title>,<text>豆溪居士金君士正。老大隱約。築園圃治亭沼。有以自適於寬閑之野者。似若無求於外也。晩而筮仕。得自如督郵。行而過余。如有得色。余謂以君之才術。不爲世棄而得展其足。則大而擁旄杖節。小猶翺翔州牧。何足道哉。而顧反欲以垂老一官。爲己榮也耶。然則其所以得色於斯者。卽非國風簡兮之流。則殆不過閑中乘興之一動耳。剡溪夜艇。豈爲戴安道哉。旣而馳書送紙。求別語。遂題二絶以還之。未知君見之以我爲得其心裏事也否耶。不以我爲非知己者也否耶。詩曰。六十年來自在身。那將素髮染緇塵。故園正値春風晩。無數山花笑却人。寄語山花莫笑人。此行非爲學趨塵。一朝興盡歸來後。依舊當時自在身。</text>
<title>示舍弟。兼示二姪及壻。二首。</title>,<text>男長迎婦女迎壻。兄家弟家歡相語。慈顏喜色獨無覩。悲動中腸淚難禦。百年文獻有大業。此事唯應付吾汝。願令讀書種子不斷絶。世世毋忘保餘緖。古聞養子知親恩。今作人翁識翁義。當時視作尋常者。歷歷追思皆至意。富貴貧賤盡在命。唯有學問爲吾事。欲將仁智二言勉後生。願與相守無相棄。炭翁與我詩。有家傳忠與孝。聖學智而仁之句。</text>
<title>次舍弟韻。示可敎。</title>,<text>翁憐新壻別。父喜少兒歸。眼裏英英玉。階前采采衣。家傳吾欲屬。心願爾無違。庭岳交培養。光輝要發揮。</text>
<title>次羅生 碩佐 送可敎韻。却寄。</title>,<text>聖敎階難越。人倫道不離。賤儒唯守拙。狂士豈眞癡。原韻。有君歸報函丈。羅生轉狂癡之句。</text>
<title>次朴甥士元 泰輔 送別可敎韻</title>,<text>母久未歸子來稀。母子相思情孔悲。始知人間子母情。不可一日相分離。子將迎母母從子。嗟我鮮民當依誰。昔我願子聽我願。且容母行姑遲遲。吾親不在無所爲。母雖欲留留幾時。哀哀此懷難重訴。有時無聲空淚垂。只將餘命恃吾姊。晨昏如奉慈顏慈。男婚女嫁且呴呴。望子時來舞彩衣。子詩忽投母忽泣。默見眞衷皆秉彝。念當暌違在不遠。終朝不餐還忘飢。嗚呼古來情義有相奪。安得此心天遣知。使我姊弟母子幸得便。百年團會無參差。</text>
<title>次草丈韻</title>,<text>聖世難焚遇遯章。斯文一脈未應亡。山林莫道都無事。却恐山林事始長。</text>
<title>哭李敍仲 百揆</title>,<text>嗟君可謂善人乎。惡念平生一點無。滿目蕭蕭衰草裏。可憐如玉二兒孤。</text>
<title>哭尹子度 模</title>,<text>廢宅蓬生徑。靈堂草作筵。經過空舊約。奄忽已重泉。兀兀寧嫌陋。涼涼不害狷。如君未可少。吾欲質愚賢。子度與大愚李雲擧。不相契故云。</text>
<title>隋城泉川路上感舊</title>,<text>班荊昔日此沙邊。屈指如今十九年。世道日陵耆舊盡。不堪秋鬢已蕭然。歲甲午。省外親千安山。歷拜浦老於鷗浦。歸于高村叔父寓所。時松谷丈罷官歸養。適爲邀哭金監司弘郁歸櫬。携壺出奠。遂與之偕行。分路於此。久坐而別。</text>
<title>留別安山諸人</title>,<text>舊國迷行徑。秋風意自哀。今來萬事變。此去幾時廻。冉冉浮生老。棲棲旅思催。沈吟到明發。欲別更遲徊。</text>
<title>贈鄭弟重華</title>,<text>愛爾人如玉。悲吾迹似蓬。逢情常款款。別意却悤悤。業富貧愈好。才通命不窮。臨分更相勉。刮目對阿蒙。</text>
<title>次羅仲輔 碩佐 韻</title>,<text>方寸工夫要細密。一身繩律戒狂疏。須知內外互相養。始讀從來賢聖書。陰陽聚散無非化。世道紛綸莫問誰。只合爲吾所有事。毋忘毋助勉孜孜。</text>
<title>過楊經理碑。次和叔韻。</title>,<text>摩挲獨賦下泉篇。歲月于今八十年。猶勝臨安毀新廟。道邊無恙立巋然。</text>
<title>交山夢子文</title>,<text>故人魂氣遠相隨。言笑揚揚似昔時。覺後悄然蹤跡滅。滿牕霜月淚空知。</text>
<title>至坡山。宿牛溪書室。時纔重修。</title>,<text>溪山五世業。絃誦百年鄕。舊屋猶無恙。賢孫乃肯堂。詩書瞻滿架。童冠儼成行。正學今當勉。顏亭味卒章。</text>
<title>坡山歸路</title>,<text>浪迹還多礙。閑行又未能。一鞭違勝境。三宿誤良朋。實學終難進。虛名奈驟登。歸歟宜急蟄。時候已凝氷。與顯道約天磨之遊。至坡山。顯道如約來會而中丞之命遽下。未免鞭歸故云。</text>
<title>次李彝仲 敏敍 韻</title>,<text>想抱端憂夜數更。感君詩律太凄淸。當時洛水聞龍臥。幾日岐山見鳳鳴。人事屈伸須自得。世間榮辱豈堪驚。嘐然更誦篔簹語。天意終應在玉成。</text>
<title>追次李兄惠仲 敏迪 南謫韻 二首</title>,<text>分山爲別墅。散策作閑行。落照林間入。晴波野外橫。樂憂當日志。休逸暮年情。莫謂全無事。終應賴世程。惠兄晴來寓交莊。與彝仲別業隔一坡。金慕齋先生與其弟思齋公。扁其齋曰恩休，恩逸。衮職今誰補。忠謀古不行。同人俱偃蹇。異說尙縱橫。豈乏歸田興。難忘戀闕情。先民有進退。綽綽好前程。</text>
<title>寄朴季肯 世堂 ○三首</title>,<text>白屋荒郊外。靑山學士居。前秋一經過。此日又何如。相與閑成癖。應將世益疏。朝朝對蒼壁。好展古人書。各辦鄕園計。誰懷世道憂。君能味淡泊。我獨惜優游。會有閑時養。方看用處周。男兒貴晩節。樹立望前頭。道峯曾有約。牛浦遽回驂。跡蟄煩還怕。名浮驟更慙。心期言不盡。睽闊悵難堪。冉冉時將暮。棲棲又向南。</text>
<title>讀陶詩戲吟</title>,<text>淵明作楚調。悽悽說飢寒。以爲身後名。於己若浮煙。諒玆無聊語。堪笑又堪嘆。飢寒非爲名。胡乃歸咎然。余亦百世士。歲暮獨閉關。夕粥亦不給。妻孥恒病孱。兒能口詩書。衣袖如𪁟鶉。非無固窮節。奈此長艱難。偶爾讀君詩。欣然如面論。今我亦不述。後生將何聞。</text>
<title>招任志卿 震昌 ○癸丑</title>,<text>莫謂今日不學有明日。可惜光陰難自留。少壯時節一擲盡。老矣悔之將誰尤。案頭適有昌黎詩。爲爾三復楊之罘。</text>
<title>又示志卿</title>,<text>君來我有故。我閑君多病。冬宵旣虛負。夏日又將竟。愧我學無力。憐君氣空橫。咫尺阻相携。徘徊發孤詠。</text>
<title>寄竹里</title>,<text>此歲已云半。明朝是季夏。悠悠抱病宂。兀兀經晨夜。會合苦難就。襟懷何由瀉。餒猶在耕中。實不副名下。天運又如此。將安知稅駕。</text>
<title>挽李晦卿 二首</title>,<text>訃與書俱至。驚吁淚不禁。今人誰古貌。末俗少眞心。孤露霜生鬢。幽憂病滿襟。無因一相哭。聊復寄哀吟。小窩聯榻日。永夜耐寒時。縕弊身猶胖。齡頹志未衰。雙泉飢自樂。一節老仍奇。可惜古靈薦。空留身後知。</text>
<title>挽崔執義 攸之 丈</title>,<text>于今耆舊似星稀。夫子如何又遽歸。邃學可徵爐火說。高才聊寓竹圓機。丘園獨保幽貞吉。具錦誰嗟世道非。惆悵江潭前夜晤。病慵終負再摳衣。</text>
<title>七夕</title>,<text>新月纖纖夜始淸。臥看河漢更分明。病來身檢全疏放。朝夕相觀愧後生。</text>
<title>送舍弟子恕歸掃交塋</title>,<text>欲及中秋拜兩親。虛名實病奈纏人。送君獨向西歸路。佇立山坡淚落頻。</text>
<title>奉次滄江金 楦 丈送菊韻 三首</title>,<text>靑牋詩句白盆花。萬鎰黃金未足過。花在牕前詩在壁。淸芬斗覺滿吾家。數株垂柳一階花。秋月春風恁地過。莫怪世人全忘却。紅塵難到老仙家。霜後誰開冷淡花。繁華時節眼前過。平生愛誦濂翁語。欲把寒香比自家。</text>
<title>執中又送菊。和詩來。又步成。三絶。</title>,<text>滄江分寄一盆花。廣石添移十本過。老圃花階栽得遍。剩將顏色借吾家。傍人不解愛寒花。爭道鋪張語太過。如此若無閑活計。定應埋沒老田家。朝憐暮愛數叢花。心下憧憧未放過。却恐主翁多廢事。不無長笑大方家。</text>
<title>滄江丈又著黃白紅三菊說見貽。以白自況。黃屬於余。紅屬於子敬。又用前韻爲一絶。分韻用白字。爲一絶要和。謹又以一絶。奉酬前韻。又依分韻。賦黃字一絶。而並賦白紅各一絶。</title>,<text>好是凌霜一樣花。世間常苦品題過。休將形色分同異。且看交開繞我家。從他佳節迫重陽。不耐天時已履霜。多荷詩翁珍重語。僞淵終愧對眞黃。偶尋三逕入秋園。驚起西湖一隻鶴。坐久襟懷覺爽然。向來堪笑論玄白。牢落功名一禿翁。天官員外壯元公。未乾屋壁催西上。去踏東華十丈紅。</text>
<title>贈羅仲輔</title>,<text>朝披赤城雲。暮玩白江月。翩然過陋巷。襟袖淸風發。愧我獨抱病。雙鬢飄霜髮。何由從子遊。倚枕空嗟咄。知子有高志。愛子非凡骨。正好讀書時。詎令他事汨。願言促廻駕。身心得安歇。自掃一室靜。寒宵坐兀兀。從古聖賢訓。一一不可闕。眞源苟不充。溝澮盈還渴。少年儘須臾。初心易埋沒。臨分無所贈。此言君莫忽。</text>
<title>用前秋酬唱韻。送挽惠仲外兄。</title>,<text>天旣窮賢路。人誰免此行。初聞心似墜。久憶涕空橫。暮歲參同計。前秋聚散情。羈蹤阻一哭。積雪滿江程。</text>
<title>宗會于淨寺。二首</title>,<text>泣血當年未死身。還從此地講親親。深知述事能爲孝。只恐微誠未及人。百年丘木奄傾摧。家運空悲盛後衰。唯有心傳應未墜。後生無忘重栽培。高祖考墓右。有老柏一株大數圍。分爲五六幹。上有連理枝。柯葉干雲。乃曾祖考所手植也。歲己酉夏。忽無風自拔仆地。而自戊申至壬子五年之間。諸父府君相繼棄世。實若非偶然者。故特識之。且屬宗孫。使之更植云。</text>
<title>挽金生益泰 甲寅</title>,<text>育子望才才望成。人間父母皆同情。力學揚名以顯親。孝子至誠期必伸。居然百計摠墮空。天乎命乎何矇矇。年少空齎百年志。老翁哀腸寸斷死。嗟余閱人亦豈鮮。愛子相期殊不淺。蕭章送爾父子魂。哀哉已矣竟何言。哀哉已矣竟何言。</text>
<title>酬楊遠于 道南 秀才。三首</title>,<text>君子將心比鏡明。由來不許一塵嬰。須知喫緊工夫在。坐想源頭便是迎。當從下學實加功。口耳悠悠大脫空。更識聖賢皆有指。名言雖異實還同。爲學要須習耐煩。心眞力久自逢源。滔滔世俗奔趨裏。獨賞吾賢早得門。</text>
<title>次陶責子韻 偶敎兒。此詩有戚。</title>,<text>禿髮不愁白。衰肌難望實。聰減已忘書。眼眵艱試筆。窮簷誰與伴。兩兒聊成匹。豈無期願情。終疏敎養術。宵雅僅肄三。大火已流七。從今戒優游。與爾共祗栗。老少俛孜孜。成已仍成物。</text>
<title>龍西叔母挽詞 乙卯</title>,<text>昔我先生道窮厄。在家蕭然常似客。自得夫人主中饋。半世不復憂朝夕。夫人有才人共知。夫人有德世尤稀。兒孫穰穰看滿膝。見者無能辨已出。方期壽祿晩景享。會有白眉期榮養。一夜慈顏作永訣。靜樹深悲那忍說。平生亦抱蓼莪痛。拜寫哀詞淚垂血。慇懃厚意已難追。却憶堂前起居時。</text>
<title>李留守 後山 挽</title>,<text>諸父親知盡後先。向來夫子獨巋然。年尊眼見曾玄盛。德厚身膺福祿全。忍說悲風號樹下。翻思昔日拜床前。秪今病蟄無人事。泣寫哀詞報大連。</text>
<title>贈別朴甥士元</title>,<text>旅雁號霜空。秋風正憀慄。呻吟伴二豎。寂莫閉一室。之子忽來訪。頭角轉崷崒。連宵得晤語。頓令幽憂失。看書已無難。箋註能爬櫛。間論西山經。欲屈篁墩膝。昨過右海壖。有作奚囊溢。爲我寫齋扁。古篆不停筆。賢哉富學藝。美矣妙才質。爲道不遠人。入聖豈無術。進取貴立志。根基在務實。願言更勉旃。明誠期異日。名利不足慕。世禍非所怵。南君儘端良。林子亦超逸。且敦切偲義。彬彬好儔匹。嗟余一無成。可憐奄衰疾。安得挽子留。窮簷共殘帙。雖如老牛倦。庶以賴鞭抶。臨分却悵然。有懷爲君述。</text>
<title>酉峯新居。次姪輩韻。二首。</title>,<text>何事棲棲又卜居。可嗟衰髮已蕭疏。孤懷獨抱屛山劍。舊業空慙馬服書。自判殘生同蟄燕。非關亂世歎潛魚。卽今爾輩無餘望。分內功程且勿虛。十載徒然恨各居。一旬一見亦爲疏。如今好結山中社。有味同看老後書。每愛魏賢吟伐輻。曾嫌韓子詑懸魚。餘生卽此相爲命。身外悠悠萬事虛。</text>
<title>定山逆旅別朴和叔</title>,<text>離索年來媿病慵。相看空復歎衰容。學難得力尤誰責。事易成乖悔莫從。當世子能堪任道。自今吾欲益藏蹤。悤悤岐路還南北。說話終然未豁胸。</text>
<title>往長鬐。行三日。宿秋風驛。</title>,<text>細雨行人濕。秋風驛路窮。谷平川似倒。山斷嶺還通。但使誠能感。何憂理未公。悠悠扶病骨。無與話心中。</text>
<title>訪玉山書院。謁晦齋先生祠。有感。</title>,<text>紫玉山中訪古祠。洗心臺上獨躕踟。千秋遺恨無人問。吾道如何又至斯。</text>
<title>過金烏山。有懷冶隱</title>,<text>冶隱高風百世垂。牛山何事強吹疵。父子一家還二事。至今猶使後人疑。冶隱送子就仕曰。以吾事高麗之心。事爾朝鮮云。此却可疑。纔與和叔論此。故及之。</text>
<title>留題永山舊館 二首</title>,<text>歲丁丑春。我祖考吏部府君。以斥和謫于玆土。是年冬。放還田里。余兒時。實侍膝下。今適四十年矣。路出邑底。爲尋舊館。則主翁金貴漢年八十六。尙無恙。問知爲余。悲喜不勝。爲之慇懃說舊。苦請留宿。其見敬愛。出於至誠。余行意甚忙。而感其誠意。爲之一宿。竊念祖考來此。僅一年而去。余亦今以蓬累行色。偶爾經過。揆以常情。似不至此。於是喟然。知我祖考之厚德深仁入於人心者。至令人沒世不忘。後之人。安可不知其所以然。而思所以保守餘慶也哉。主翁之子。名尙立。其時亦以童子。竹馬相從云。而余與渠俱不能省記矣。於其別也。爲題二絶。留與之。舊迹熹微似夢中。皤皤獨有主人翁。慇懃爲說當時事。聽罷無言淚滿瞳。屈指如今四十秋。當時童子雪盈頭。如非款款深情見。安得行人盡日留。</text>
<title>贈孫季昌</title>,<text>季昌。卽永吏也。聞余爲尼山之客也。來見之。言渠爲貢生時。以主倅命。守廳於祖考寓所。其時負余兄弟而遊。能道余兄弟兒時名。且問爲伯歟季歟。其驚喜之色可掬。余愧其厚情。題二十字以爲別。其時主倅。卽鄭公援也。吾何識爾面。爾乃記吾名。相見復相別。依然空有情。</text>
<title>校朴甥士元投壺儀題其後以還</title>,<text>藝游功在四。樂節益稱三。古道要非俗。敦行却勝談。儀當頻檢束。理好細尋探。自歎無人伴。衰退臥草庵。</text>
<title>酬南子聞 鶴鳴</title>,<text>一旬書再至。空疏愧繾綣。淸詩況起余。吟諷忘朝飯。美哉立此志。棄末欲趨本。看君始生鬚。豈云年歲晩。撒手向前去。無憂道悠遠。他時願借光。此語由衷悃。</text>
<title>送養一 堂姪敬敎 赴水城任。五首</title>,<text>少小同游學。如今各老蒼。子登官屢跲。吾蟄病仍繮。萬事都休說。初心兩莫償。惟應勉歲暮。先業戒終荒。旣得諍臣名。仍兼循吏聲。立身能不苟。如子實難輕。事業猶多在。男兒肯小成。願從黃卷裏。益閱古人程。楊稱財酒色。呂訓愼勤淸。財酒豈爲慮。愼勤當着行。公私幾猛省。禍福際安貞。報國無他道。貽親有令名。幽憂方掩戶。別意更盈襟。動靜雖殊迹。身心要共箴。見明能樹立。剛克免浮沈。世道難容力。中宵獨費吟。憶昔烏川老。慇懃避地謀。襄陽五色好。太白奧原幽。衰病已如許。存亡今幾秋。憑君欲更問。時事日虞憂。</text>
<title>挽金措大 桄</title>,<text>風標奕奕弟兄間。海曲幽棲似伯鸞。有酒樽中貧也樂。無營世上老因閑。浮榮豈必吾身享。餘慶應從後嗣看。最是秋江斷行雁。不堪孤影獨飛還。</text>
<title>挽敬中內子</title>,<text>平生長憶敬中賢。一隔明幽已十年。未見螟兒傳後事。空聞龍劍會重泉。桑林故宅飛秋葉。槐里新阡鎖暮煙。薤露歌中丹旐去。蕭條應有路人憐。</text>
<title>喜江叔移入新居。居近西澗。從今以澗易江可也。</title>,<text>男負妻携入谷中。生涯落落坐談空。人皆笑我三貧里。我欲呼君四耐翁。安慶昌彥盛。松都庶人也。性好善。聞善人之名。則不遠千里而往從之。非其義。一介不取。自號四耐。謂耐困飢寒暑也。</text>
<title>叔入新居三日。產得一女。戲賦之。</title>,<text>靑松繞屋不須籬。樵汲都兼一小㜎。蝸室却嫌無長物。夜來添得莫愁兒。昔盧家女名莫愁。貧女至三。瓦裼滿隅。而叔忻然無愁色。眞可謂莫愁也。</text>
<title>挽尹晉州 衡聖 令丈</title>,<text>幾年流落臥江湖。晩歲官聯下大夫。未覺秋容羞老圃。肯將蘭佩混泥塗。兒孫挺列人生福。耆舊凋零世事吁。他日不堪尋故墅。松筠滿壑主翁無。</text>
<title>西澗得一書。名天機大要。請題目。爲書二絶於其面。二首。</title>,<text>一端誰遣露天機。幻出人間伎倆奇。堪笑箇中些子事。都將禍福動驚之。借問何從得此來。枉勞心眼事堪咍。不如且讀雲臺記。魯戶周門次第開。</text>
<title>澗叔新差忠順衛。自官追去。感而賦之。</title>,<text>他田皆稔我還饑。氷至猶穿短裌衣。抵死不曾寒乞樣。一心徒欲古賢希。四民職分如皆得。五衛申明未必非。咄咄窮人無可告。爲君終夕倚牕扉。</text>
<title>同春先生衣履之藏。將自燕岐。遷返于懷川。拯病不能赴執紼之役。謹綴蕪語。用備邊蕭之禮。庶以少伸區區之衷曲云。二首。</title>,<text>易簀于今已五朞。德音長使士林思。平生禍福初非計。吾道存亡自係時。一片有丹天日照。九原誰白聖明知。銘旌七尺雙雲霎。觀者何人不淚垂。一語丁寧尙在中。由來義重卽情隆。不堪世事多翻覆。難得人心保始終。方寸故應千載識。物論須待百年公。蕭歌一曲哀於哭。自悼微蹤似蟄蟲。</text>
<title>題李子貞 師吉 素屛。八絶</title>,<text>心知慕善與人忠。款款頗聞好義風。但恨向來書少讀。自今須勉困知功。對冊休嫌舌本強。潛心默玩味還長。七年病蓄三年艾。猶勝終身只面墻。貌容辭氣德之符。君子於焉辨哲愚。言若不能行必重。願君加意着工夫。外物毋要太點裝。點裝皆好已心荒。吾儕欲守儒家法。習俗先除一副當。營營橫目役吾心。曾見前賢比獸禽。會向此間眞警惕。超然方有好胸襟。無心飮食聖猶難。百事惟勤後可觀。堪歎世間悠泛者。居家還復懶衣冠。聞賢希聖士希賢。人一能之我則千。日用無非爲學事。淸晨盥櫛夜深眠。古人遺訓在書中。剩說閑辭儘脫空。今日與君成一誓。他時毋負此屛風。子貞以素質。求得好言語可以常目者。余以牛溪先生所戒。人皆喜聞新語而以舊聞爲陳言者爲辭。旣而子貞固要之。不可拒。仍思有諷詠者能感發。遂綴聖賢敎人之訓爲八絶。使舍弟子恕書以贈之。苟子貞不能受用。則吾兄弟與子貞。當共被表襮之責於先生矣。子貞其念之哉。柔兆執徐大雪節日。酉峯病夫識。</text>
<title>酬羅仲輔 丁巳</title>,<text>味子山遊作。披吾病鬱襟。風恬還止水。石累忽高岑。歷歷難停脚。升升更用心。莫敎差路脈。終恐落叢林。</text>
<title>挽柳和仲 聖和</title>,<text>哀哉柳和仲。子命何其促。古人亦有云。氣淸而數局。美質實難見。如君眞可欲。斷斷向學誠。肫肫修行篤。憶昔初負笈。寒齋勤琢玉。菜根匪不甘。鹽鹺亦不足。去家二百里。貧無馬與僕。步往又步來。不知爲勞辱。三年築場悲。與我共荼毒。科名不須說。志業方相勖。一疾豈死人。浮生奄風燭。噫我先人門。英才儘堪屬。往往夭中道。吾黨天偏酷。餘生抱父書。閉戶蟄窮谷。凜然懼荒墜。望子來我督。如今失良友。我懷誰與告。凄涼鵲泉墟。舊遊難再續。欲往盡一哀。病宂苦纏束。精靈想不昧。蕭挽寄心曲。</text>
<title>追次和叔韻</title>,<text>離騷値凜秋。國風思在阿。落葉滿山徑。朋舊斷經過。光陰漫把玩。志氣已蹉跎。命駕豈云難。羸骨苦纏痾。有疑欲誰辨。有見無與劘。時來撫孤松。悵望仍嘯歌。陰陽有消長。世變安足嗟。獨此悠悠者。其如千載何。</text>
<title>挽兪生敬基 二首</title>,<text>市老之孫直甫兒。如何夭逝使人悲。冥冥獨向泉臺去。母哭妻啼摠不知。眉目森然在眼中。百年期望已成空。荒原此日知何事。不耐嗟嗟對病翁。</text>
<title>兪胤甫遷葬挽</title>,<text>兄歸且十載。我留頭已白。逝者不復回。永言懷曩昔。德門禍猶慘。賢咸夭可惜。至行竟無嗣。天道堪咄嘖。新阡懼不安。孝子移眞宅。我病不得往。悲恨空來積。近事不欲言。吾道一何厄。外邊方鼎沸。裏面仍瓦裂。萬事盡謬悠。斯文將殄脈。天災又驚心。世變難臆逆。長臥復何憂。餘生百無益。修身以俟命。禍福非避擇。唯吾分內事。古人我先獲。令胤庶相勉。此義期無斁。最是廟享議。遷延吾黨責。盛德百世思。何須較朝夕。始謂疾可強。操文哭靈席。今焉莫之遂。蕭挽寫我膈。人事日以廢。窮山伴木石。兄應識此心。幽明理無隔。</text>
<title>再從弟天宇 拄 挽</title>,<text>每歎以君賢。四十猶未達。胡爲又無年。奄忽令我怛。善士亦尠福。萬事已乖刺。嗟君實好人。襟抱常開豁。天然少嗜慾。名利最疏脫。視彼趨營徒。奚翅十丈拔。若令俛首來。此學尋階闥。潛心有入處。豈難到快活。惜乎止於斯。誰哉司予奪。可憐荒原上。幽明此別闊。欲賦挽歌詞。悲懷不能掇。</text>
<title>哭向陽成翁 文漢</title>,<text>昔來向陽里。拜墓輒訪翁。翁每倒屣迎。迎我入堂中。山果頗羅列。慇懃示情衷。開口散高談。豁豁如發蒙。聽罷却歎息。舊家知遺風。今來已不見。一哭小齋空。人事日以變。愴懷安可窮。出山重回首。秋雨寒濛濛。</text>
<title>挽柳白石遷葬</title>,<text>坡潭一脈到文元。夫子平生早得門。醇行在躬心慥慥。敎思容物德溫溫。先人契在淵源共。市老文傳侑享尊。病蟄末由觀緬禮。敬將蕭挽向秋原。</text>
<title>挽申生道和</title>,<text>可惜人才豈易生。妙年詞翰已縱橫。飛黃不顧蟾蜍怨。松柏其如培塿傾。身後詩書兒未晬。人間琴瑟夢初驚。丹旌忽向泉臺去。一挽何能盡我情。</text>
<title>滄江金丈。又惠禁園黃一盆。將以一律二絶。謹步韻以謝。三首。</title>,<text>不覺天時正剝陽。朝來白屋見凝霜。牢騷漫詠東籬句。蕪沒難尋老圃香。多荷仙翁憐獨苦。爲分瓊蕊許同嘗。開襟已似沈痾去。掩戶要看滿意黃。憐渠還愧養渠難。每到秋深始問安。顏面不殊前歲好。任他凡卉盡摧殘。詩送寒花向我歸。餘音灝灝影依依。試看向晩茅簷下。風若增淸月益暉。</text>
<title>又步前韻。呈滄江案下。三首。</title>,<text>長江之上小山陽。閑樂人間七十霜。駐老豈誇千日酒。滿園還喜四時香。末流淸濁何曾涉。世味酸甘未足嘗。蠻觸乾坤欹枕視。倦來空復夢羲黃。一江秋月與山楓。拋盡吟呻寂寞中。歲暮天寒荒野闊。至今身世似賓鴻。滄江一帶擅西湖。江上諸山勝盡圖。堪愧殘生轉迂拙。移家一計恐終孤。右二絶。次其泛江韻</text>
<title>贈李一卿 尙夔 ○二首</title>,<text>團圓一夜意難勝。三十年間所未曾。遙憶淸源遠遊客。窮廬愁坐對寒燈。空山誰遣故人尋。握手悲歡到夜深。燈下相看盡衰相。可憐唯有少年心。</text>
<title>兪直甫遷葬挽</title>,<text>昔日哭君兮。兄及弟而偕亡。今日哀君兮。父與子而同藏。昔年三十兮。尙悲其殀。今纔二九兮。又何草草。昔猶可慰兮。有一塊之如存。今焉已絶兮。若永解而無痕。喟天地之已老兮。羌理弱而氣強。維善惡之所報兮。或謬戾而反常。跖蹻之壽考兮。顏冉短殤。芝蘭之萎折兮。鉤吻滋長。噫君父子兮。亦復奈何。唯有後死兮。出涕其沱。瞻彼故山兮。松柏依依。骨肉是托兮。魂魄有歸。吾不知死者之有靈兮。倘有哀而有樂。繄父子之相逢兮。有何言於冥漠。咄余之抱羸兮。與蟲俱蟄。無由涉江兮。一慟原隰。追平生之師友兮。但百感之來集。寄悲歌而爲訣兮。傃寒風而柴立。</text>
<title>次李忠武 舜臣 韻</title>,<text>睢陽遺響遠。諸葛大名高。八哀思勁翮。一割愧鉛刀。張中丞睢陽城中。有門開邊月近。戰苦陣雲深之句。與將軍此作。意思一般。諸葛丞相。諡忠武。將軍勳業。宜其同受大名也。國家南北受敵。讎恥未雪。人之思將軍。當愈久而不已。如吾輩腐儒。直鉛刀耳。脫有緩急。安有一割之用。感慨之極。情見于辭云。[附原韻]水國秋光暮。驚寒雁陣高。憂心輾轉夜。殘月照弓刀。原韻</text>
<title>寄徐景翬 鳯翎。次其詠三賢韻。</title>,<text>有美一處士。乃在玄雄縣。藏蹤罕出門。十年未相見。夏日忽來過。稜稜舊顏面。舌勁欲凌霜。眼眠明能辨練。淵源歎道孤。黨禍悲世變。開襟語未了。一揖去如電。書來更鄭重。坐堅彌深宴。病蟄莫往從。胸中氷炭戰。</text>
<title>送別羅顯道</title>,<text>平生朋友間。幾箇同臭味。遇子輒開襟。發言無忌諱。學問在眞心。文章匪爲貴。況復義利間。毫釐亦可畏。儒道雜霸術。黨論疑士氣。擧世眩名實。誰復分涇渭。斯文已塗地。外面方鼎沸。俛焉分內事。曾傳在弘毅。莫墜百年期。幽懷庶相慰。秋山正搖落。白露凋百卉。送別獨惆悵。默默無與謂。</text>
<title>寄守道 攇 從兄淸源謫居</title>,<text>南天已降霜。北地當下雪。念我遠謫人。中宵心欲折。半生酒爲跡。邈與名利絶。胡爲白首年。世禍手自掇。諒以忠憤激。非爲他人悅。死生且不顧。毀譽焉足說。淸源雖一隅。先正有遺烈。加飱願自愛。杯勺宜先節。輕書少所讀。靜裏好重閱。昨夢侍親側。與兄相提挈。覺來悄無覩。起坐淚垂血。萬事儘關數。一心未應滅。欲言豈盡意。臨書又切切。有便寄一字。庶以慰生別。</text>
<title>送別李甥端明歸覲鐵甕謫所 二首</title>,<text>歲暮仍多感。分携更惘然。如今萬事裂。終古幾人全。誠立方言學。人修可責天。趨庭如問我。窮谷雪盈顚。杳杳歸西塞。悽悽向北風。心期嗟易老。世變竟難窮。但使中無怍。何憂議未公。惟應今日事。加勉讀書功。</text>
<title>次韻。題李景略 懏 安分堂。戊午</title>,<text>隨處山間與水邊。人生安分卽超然。一篇壁記還堪誦。淸儉傳家景昔賢。</text>
<title>挽朴士受 泰素</title>,<text>山中春晩好懷無。幽訃流傳又一吁。不耐善人多短命。可憐吾黨獨何辜。淸襟淡淡遺塵累。古貌亭亭似澤癯。悽愴如今那復見。薤歌西望暮雲孤。</text>
<title>挽仲舒 掞 兄</title>,<text>早白非關短與脩。誰言一臥便長休。平生氣岸眞男子。晩歲菟裘舊鳳頭。終古江湖餘水竹。秪今談笑想風流。悲吟漫負幽明別。獨立空山萬樹秋。</text>
<title>挽兪務安 命哲</title>,<text>學字才名早。榮親志願成。靑雲方展步。白面已專城。半夜藏舟失。浮生夢枕驚。蕭條餘破屋。憔悴泣枯荊。忽忽幽明路。陰陰草樹塋。秪今憐我病。無計送君行。</text>
<title>靑林蕭寺諸生來會。有懷亡姪。爲之流涕。三首。</title>,<text>歲暮幽懷付簡編。且隨童冠掩山門。他時儕友皆來集。汝獨胡爲在九原。眼中眉目尙森然。淸夜思渠淚似泉。志業平生誰復識。古來唯有怨蒼天。當時期望愛無窮。萬事如今摠墮空。掩卷幽吟和淚寫。寫成那忍寄而翁。</text>
<title>寄朴大叔 鐔，老范 鎭 昆弟。四首。</title>,<text>山門解携時。旬日以爲期。我歸已一月。子向何處之。遙望聖住山。天際若雲垂。欲往無羽翰。悵然空相思。賴子切磋力。梢知復豎立。我亦願吾子。計較無太急。道在日用間。日學又時習。積久始貫通。初非從外襲。晦翁見延平。爲學就平實。平實乃根基。險薄終有失。魯論一部書。無非下學術。下學乃上達。躐易終無得。利固不足說。名亦非所慕。多少狼狽人。皆爲二字誤。人能辨內外。爲學始堅固。千里起足下。努力愼岐路。</text>
<title>己未仲春。自靑林移寓洪陽之龍頭村。滄江金丈以二律作別。謹步以謝。</title>,<text>好境其於病客何。移家意味亦無多。筋骸已瘁妨閑步。情興都消廢日哦。夢入酉峯花似錦。春歸滄浦水如羅。自憐底事來深谷。孤坐溪磯看小波。休言痼疾在煙霞。到處山厓可着家。老去人生無舊況。春來草色有新芽。江湖漫興寧眞樂。身世羈棲未足嗟。早晩鞭羸徑喚渡。竹園花塢望非遐。</text>
<title>宿兪起甫 命興 溪齋</title>,<text>雲水生涯儘不貧。小齋淸絶壓溪濱。休言春晩多佳景。月滿氷潭更爽人。</text>
<title>酬起甫 二首</title>,<text>歲換靑林未定棲。依依空復到龍溪。蟄蹤乍動煩還怕。鄕井初離意自悽。病覺工夫將鹵莽。情慙朋友共提携。呻吟尙有經營計。強起扶筇步水西。多君能自辦菟裘。道是琴岡第一頭。映帶澄湖宜翫月。平臨大野好看秋。生涯已向閑中得。素業應從靜裏求。兒輩漸長年漸晩。願將鞭策戒優游。</text>
<title>寄呈琴岡李尙書 尙眞 台丈</title>,<text>琴岡一面枕溪隈。杖屨蕭然似草萊。物外好將淸福用。人間盡閱險塗來。獨慙病蟄登門晩。深荷襟懷向我開。細逕山中緣水下。暖風晴日擬重陪。</text>
<title>又次李尙書韻 三首</title>,<text>琴溪名亦奇。何必慕曾沂。一室悠然處。雙筇扶我歸。萬事已皆裂。幾人能得全。南都看鐵壁。今古仰忠賢。退憂非是爲吾身。眞樂難同古逸人。解道洛波閑臥句。也應雷雨起溪漘。右謹次高韻。以申瞻仰之誠。末句略有祝望之意。則亦非爲私也。如何。又 二首入谷思因樹。臨流想浴沂。悠悠憂樂意。千載與誰歸。百感情懷百病身。居然空作一窮人。柴門客去無餘事。漫玩潛魚俯石漘。右再次略抒微悰。以答俯問悚仄。</text>
<title>崔善餘 慶遠改字 來訪龍溪新寓。韓汝尹 聖佑 亦來聯枕。</title>,<text>溪上相携坐水邊。客情溪水共悠然。燈前更作春宵話。此地團圓亦有緣。</text>
<title>和徐子良 梓 ○二首</title>,<text>溪山也有過情聲。一笑猶堪寄此生。活計從前聊且爾。茅齋近水喜初成。嚶嚶春鳥有新聲。深谷相尋愧友生。休把好言閑點掇。初心頭白一無成。</text>
<title>挽執中 八絶</title>,<text>靑林獨坐暮山中。淨寺團圓歎未同。望月歸來君已逝。披衾執手痛何窮。朝逢暮見尙懸懸。此別如何向九泉。平日音容猶在目。不堪陳迹已茫然。美中之粹敬中端。季也淸標似鵠鸞。並出一家皆不永。令人流涕惜才難。我家何罪禍何偏。昆弟行中每㧻賢。門戶盛衰關運事。浮生脩短欲誰憐。平生心事向君憑。兄弟之淸義友朋。吾道日孤身日病。靜言空復淚霑膺。吾家拙法不求知。榮辱窮通一任之。全得此心無愧怍。爲君何必更嗟卑。孀女呼天弱子孤。幽明遺恨想難除。如今骨肉無他望。兒長如君愛讀書。庭前枯樹又花開。一去人生不復廻。今後定知無見日。游魂倘入夢中來。</text>
<title>挽金生萬敵</title>,<text>舂糧負笈遠相從。猶賞前賢一脈風。夢外忽傳消息惡。不堪驚惋望山中。空留書冊秪傷心。人事居然作古今。回首靑林舊遊處。蕭歌爲爾一悲吟。</text>
<title>挽朴君謙</title>,<text>厚福人間孰與公。子孫盈膝壽遐終。園林最占東岡勝。符彩偏稱長者風。不耐一鄕耆宿盡。堪嗟往事逝波空。秪今孤露餘衰骨。蕭挽悲吟雪谷中。</text>
<title>謹用滄江金丈韻。呈五老亭案下。</title>,<text>勝處當留百世名。同時五老落新成。咸翁素節窮逾苦。江叟高風晩更淸。已賀塤篪怡暮景。方看蘭玉振家聲。平生不識琴棋興。漫托文章效下情。記文太絮。敢撮其意如此。若使兒輩諷詠而聽之。恐當不減於絲竹也。伏乞一笑。</text>
<title>庚申元日。偶閱舊篋。得昔年與可敎酬和韻。不覺流涕。遂步其韻。寄敎官。</title>,<text>歲月周還復。人生去不歸。懸知已爲土。時復浪沾衣。不恨身名夭。長悲志業違。吟成欲相寄。淚逬恐難揮。</text>
<title>見舍弟書。有感吟寄。兼示國材。從弟掄。</title>,<text>長夏茅簷下。誰爭二士閑。有風來枕上。無客到松間。已分躬耕野。何須遠入山。嗟吾如倦鳥。歲暮欲飛還。</text>
<title>代書謝金結城用晦 時輝</title>,<text>石上小草亭。風光擅一壑。蒼然主人翁。世味蟬翼薄。釀成荷葉酒。相招慰寂寞。病客少淸興。百事懶振作。坐想細雨中。獨對荷花酌。會待新月明。携筇踐前諾。</text>
<title>酬韓汝尹用前韻爲七言</title>,<text>君亦胡爲在丘壑。偃蹇平生霜鬢薄。欣然更有好容顏。却笑他人厭寂寞。有時高韻吐幽懷。一諷能令病夫作。光風會與霽月俱。白酒且待黃花酌。共把參同保歲寒。我欲有言君肯諾。</text>
<title>對案坐睡夢亡姪</title>,<text>魂從何處忽相隨。白面靑衫宛昔時。耳目日衰吾老矣。覺來無語淚雙垂。古有老釋。憂其道之無託而泣。此情人知之亦尠矣。</text>
<title>寄朴大叔老范 三首</title>,<text>溪邊送客掩門遲。能記前秋惜別時。老去益思親勝已。憧憧來往豈云私。工夫毋疾亦毋遲。積久方看得力時。天理當然吾去做。避名求利摠成私。歲月如流未解遲。着功須趁少年時。居然頭白嗟無及。感子誠心告我私。中篇自知僭汰。而直以情義之深。不敢自外。不可以掛他眼也。千萬心諒。</text>
<title>次李尙書台丈長韻。以述鄙懷。</title>,<text>萬事由來在化翁。盈虛消息莽無窮。分明運氣皆前定。多少人情枉作悤。世道且休論蜀洛。端由先合究和同。學要眞實心方正。人克偏私理自公。本質竟誰移碔玉。平時漫說辨蘭蓬。長悲聖志終埋沒。不信天心有感通。兀兀一身虛向老。悠悠百感但盈中。師資義在慙終始。臣子誠微負孝忠。屛伏自期甘沒齒。沈吟不覺遽披衷。猶聞海內方多故。更把前頭問太空。</text>
<title>寄崔喜餘</title>,<text>三冬窮谷喜聞跫。十日元春尙掩牕。閱歲光陰融過二。資身計策信無雙。陶翁只向甁中見。韓子唯將筆力扛。同病故人相問訊。擁衾孤詠對寒釭。</text>
<title>宗會于淨寺</title>,<text>靑山秪如昨。白髮已盈頭。舊業悲全墜。頹齡惜易遒。有誰能嗣事。當日好貽謀。此會如無替。斯文庶共修。</text>
<title>示兒輩 二首</title>,<text>徼幸科場是利心。利心萌動後難禁。格言好向兒曹說。須信偸牛始竊鍼。秋霖收盡覺涼生。佔畢如今可趁程。萬事儘從勤苦得。呼僮急去斲松明。</text>
<title>奉次滄江金丈詠梅見示韻</title>,<text>使從滄江來。幽憂忽破綻。瓊琚入我手。光彩驚人眼。居然得三復。念之如一串。如聞淸香遠。似對蒼顏莞。心期幸見許。蘭室事曾慣。身世寄棲遁。窮通等夢幻。開逕集群芳。俗物誰能間。敷華惱韶光。抗節供歲晏。四時迭相承。奇翫亦無限。別有一盆花。不數萬金產。鄒律未須溫。春容座中辦。塵埃不敢到。雪霜非所患。唉彼夸毗子。世路劇危棧。名實混周朴。大小迷鵬鷃。畢竟自呈露。紛紜競眞贗。方憂塞咎責。何暇辭嗤嫚。嗟余事屛蟄。本業唯編簡。行藏任萍梗。飮啖希木澗。永言附下風。天遊得竊瞷。白雲秪自悅。玄經何足撰。從今益有悟。旣往知不諫。會待好風日。杖屨隨童丱。病骨尙能強。佳期庶不慢。逸韻覺襟爽。淸誨忘朝旰。靑梅正堪摘。就樽當洗盞。</text>
<title>次志卿韻 二首</title>,<text>美質人多負。初心子勿欺。只憂修業惰。無患立名遲。老悔嗟何補。年光劇似馳。靑陽又逼歲。白雪滿庭枝。坐見三餘盡。空爲二豎欺。自慙吾學退。未訝友來遲。志道要誠立。存心忌外馳。徒然延佇處。歸鳥集寒枝。</text>
<title>代書寄韓汝尹 辛酉</title>,<text>小牕面陰崖。不知春已晩。偶然一出門。花光照山苑。梅嶽叩理隱。荷塘繞菊畹。豈無樂志事。柰此憂世悃。龍村最寥寂。素履自安穩。璿機寓幽討。玉涎代晩飯。別有讀書室。諸賢方衮衮。詞章謝華藻。學業務基本。嗟余久離索。幸此共棲遁。隨處得披襟。向夕還忘返。眷言金井客。閑情同偃蹇。三旬阻携手。室邇人似遠。夜來微雨零。物色更淸婉。長吟伐木篇。拈筆寄繾綣。</text>
<title>題李子貞簇二律</title>,<text>爲子曾題八疊屛。更裝新簇意彌誠。一言若得平生用。外物非關四十名。莫向紅塵尋路徑。須從黃卷保交情。吟成七八慇懃字。朝夕無妨作座銘。離合悠悠歎古今。今時誰復似君心。羞從鬧處看追逐。喜向閑中聽戒箴。農隱窩邊消永日。寒泉亭下滌煩襟。依依我亦歸窮谷。歲暮心期重盍簪。</text>
<title>挽柳察訪 懋 懋哉丈</title>,<text>禮樂周旋四十秋。艮林門下孰公儔。平生素業貧猶樂。晩歲微官我不求。每念先君偏愛重。空悲餘喘阻從遊。如今忽作幽明隔。蕭挽歌成淚自流。</text>
<title>挽金結城 時輝</title>,<text>白蓮池畔小亭空。終古浮生似燭風。病裏遺言眞達士。閑時自號一愚翁。才能世棄身雖屈。經業家傳後必通。聞道高岡臨絶壑。千秋好臥暮雲中。</text>
<title>酬李生世德</title>,<text>一別從春便至冬。思君令我意憧憧。中心若要存吾敬。外面先應正爾容。俗學患無高眼目。吾人須有大心胸。願言勿失朱門訣。窮谷他時起病慵。</text>
<title>挽梅邊成表叔</title>,<text>舊業坡山自聽松。再世傳我滄浪翁。滄浪懿德世莫知。樂道無悶甘長終。都將餘慶付後人。梅邊壽祿天所鍾。居家克篤孝謹行。在官不墜儒素風。晩歲優游洛社會。五老勝事傳諸公。居然逾八又逾九。四體康寧明且聰。明廷喜見老人星。九命章服加崇崇。步入天門拜聖恩。當時滿城驚兒童。膝下孫曾九十餘。一門和氣春融融。瞻聆感慕競咨嗟。福善之理知無窮。方期遐算過一百。使我東方爲壽域。一朝遽捐專城養。聞道衣冠就窀穸。小子永抱鮮民痛。每羨諸兄舞彩服。往年一候書室中。未覺溪山異今昔。爲我手書八大字。古筆蒼然似顏色。邇來病蟄人事絶。只恨移家未易得。萬事如今欲安仰。逝水人間已陳迹。獨把蕭章訴哀懷。明發悲吟淚交滴。吾先墓在月籠下。雨露濡時倍怵惕。今年徜遂歸掃計。鹿門新阡拜秋夕。</text>
<title>挽朴參奉 承後</title>,<text>十室有忠信。一命能濟人。聖賢豈我欺。於公驗斯言。隆師曾築場。憂國屢抗章。平生古貌心。俗兒任相輕。七十厭塵世。黃壚返眞宅。病蟄人事絶。蕭挽替一哭。欲說幽潛德。慙吾筆無力。</text>
<title>次子敬酬李彝仲韻。還寄凝香閣。二首。</title>,<text>閑忙都在我。動靜豈由居。有欲恒無足。無爲自有餘。唯當更奮志。好取舊看書。名位應前進。才誠勉養儲。草刱如新接。依俙是舊居。松聲風過後。草色雨來餘。漫道魚生鼎。堪嘲肉怕書。雙包看馬運。絶勝見甁儲。子敬時有周急之惠故云。</text>
<title>次金淮陽延之 壽增 籠水亭韻 二首</title>,<text>茅亭一撮着巖巒。傑句聯翩滿世間。從古高蹤藏不得。未應流水解籠山。是非元不到林巒。一室蕭然遠世間。料得三公難換了。令人矯首望雲山。延之送牋求題</text>
<title>挽具生廌</title>,<text>哀哉具秀才。作人頗不俗。言語更多眞。襟懷如寡欲。妙年却慕學。負笈來窮谷。携來竹牖卷。餘韻謂可續。如何困二豎。奄作風中燭。一書告我訣。惻愴不忍讀。病蟄人事絶。幽明負相哭。精靈倘有知。蕭挽淚一掬。</text>
<title>貸米僧舍不得。戲題。</title>,<text>隣僧乞米玉川子。擧家食粥顏魯公。乞米也難粥也乏。謖謖唯聞松下風。</text>
<title>挽李參奉 柱吉 ○壬戌</title>,<text>憶昨遷龍溪。焉依二三子。夫君始識面。久要還相似。因之見所存。淵然有遠致。持心旣不苟。好善儘誠意。聚散覺有數。分張悵造次。勤來訪窮谷。益愧情與義。孰謂強仕初。奄忽而至此。平生抱器識。可惜空入地。煢煢在堂親。踽踽同巷士。豈無哭殯計。深慙病未遂。幽明一幅挽。送訣寄蒿里。窮達不須論。夭壽亦命耳。有兒足慰人。浮生更何冀。唯將終孝事。泣涕勉賢嗣。</text>
<title>挽李沃溝 廷獜</title>,<text>昨行過京城。聞君遽長逝。幽明負一哭。噫余人事廢。識面雖云晩。交情已累世。前年病吟中。載酒忽臨睨。握手露天眞。征驂半日憇。山泉有故事。風義喜未替。孤露髮俱白。相看更感涕。解符來隣鄕。經冬得濡滯。參尋空有意。病慵終不逮。孰謂古今別。居然在此歲。浮生儘奄忽。早晩皆次第。周甲尙稱壽。晩景猶折桂。況有二難幷。朋流欽學藝。尤憐勤讀兒。妙齡能獨詣。幸哉此爲福。萬事那足計。去去返眞宅。靑山正迢遞。難將一杯餞。更敍平生契。佇立遡悲風。蕭歌望雲際。</text>
<title>酬季肯。四絶</title>,<text>麋性近城增怵惕。鸞姿在野更光輝。未成水石參眞去。還得瓊琚滿袖歸。我取終南爲捷徑。君從平地作蓬萊。無論札翰嫌煩省。未必襟懷對面開。古規或出常情外。今士誰超世指中。已辦自家安子履。尙迷岐路困吾蒙。人各有情憂不察。道存隨處怕難明。浮華固合都刊落。本實尤須更講評。</text>
<title>挽南宮僉正 楀 表叔</title>,<text>向來中表尊行中。獨有公與梅邊翁。梅翁壽祿世所稀。累朝恩典皆身蒙。梅翁逝後公無恙。謂言當繼梅翁享。八旬未滿遽觀化。一門後生將安仰。平生厚德誰得似。淸謹一節尤無比。先人兄弟最相愛。友于之情同胞視。憶昔經過到衡門。欣然相對窮朝曛。音容未昧迹已陳。萬事如今唯淚痕。蟄蹤棲棲歸意急。臨穴一哀何由及。蕭章草草寫悲懷。寄向靑山久佇立。</text>
<title>壬戌重陽</title>,<text>白日如梭擲。佳辰似雁歸。孤筇鳴石逕。晩露墜人衣。筋力衰逾甚。心期漸已違。悽然死生別。忽復淚雙揮。歲丙辰秋。與舍弟及國材及亡姪。同登後峯。分坐石角。酌酒啗果。頗有幽興。今姪亡已六載。而兩君各從宦出去。悵然有陳迹之感。偶記昔日與亡姪酬和韻。仍次之。以寄舍弟懷川縣齋。</text>
<title>次舍弟見寄韻</title>,<text>旣已爲官去。何能似臥廬。猶應有濟物。不必每懷居。處事尤須愼。操心更莫疏。一朝如不樂。便可命巾車。</text>
<title>題南子聞遊南海之錦山記後</title>,<text>憂患有時有。名區無處無。南遊已可詑。子和不爲孤。老法仍精健。姸情更鬱紆。琅琅八十字。留作海邊珠。子聞投余以是記。蓋山在南海島中。卽其尊君謫居時所陪遊者也。探幽選勝。閑適之趣可掬。而思親戀君之感。往往發於言外。至於竄斥困蹙。憂愁怵迫之意。則曠然欲尋。而不可得。其父子之所養可知矣。昨余叩子聞以比來所得。而子聞示余以此。余始頗訝其所應非所求。旣一覽而後方知其學力之所至如此。卷末有錦山詩一律。其尊君所賦。而子聞之奉次者也。謹步其韻。題其後以歸之。</text>
<title>又足以一絶</title>,<text>左氏愛稱君子曰。訟端非獨禮家名。世間毀譽苦浮實。安得人心衡似平。余於是記。愛其敍致贍雅。爲之三復焉。第其所取譬者。雖有觀物察理之意。亦太涉宛轉。殊乏自然之味。頗與左傳中所引君子之言者相類。昔拯遊關東。取八景者。爲之取捨而長短之。市南先生見笑以爲徒起爭端。今此評品諸山者。雖各極其趣。而亦不無是病。晦翁所謂不獨會禮爲聚訟者。恐亦不止於蘭亭敍也。且是山雖奇。計不過海中一拳石耳。顧以子聞筆力之妙。使之壓倒諸名山。東坡所稱物情不當然者。非謂此類耶。仍略擧似以復焉。未知子聞以爲如何。</text>
<title>挽崔主一 基萬 ○三首</title>,<text>名賢之後善人家。孝子仍蒙寵典加。君又平生惇行義。如何無命使人嗟。主一崔煙村德之之後。而一蠧先生之外裔也。其考璥又以孝行。蒙褒贈。炭坊當日敎人誠。一字終身儘可行。終始師門情獨至。此心非爲利兼名。盡心喪祭世猶稀。靜守幽貞又庶幾。文未成名皆爲惜。不知無辱是全歸。</text>
<title>挽姜掌令 時儆</title>,<text>南中文彩數公門。公在門中福最敦。三品爲官名旣顯。七旬躋壽德仍尊。休休晩擅鄕園勝。秩秩終看子姓蕃。唯是一年凋謝遽。病吟哀挽自傷魂。君與族姪弼周。相繼逝去。</text>
<title>次閔彥暉 以升 卜居韻。還寄。二首。</title>,<text>此道方如線。人心易受塵。知君精進勇。使我感嘆頻。志氣都由我。知行豈係人。遙知靜養地。生意藹如春。歲暮相思苦。書來拂案塵。病慵吾不振。提警子能頻。可幸衰頹日。方資琢磨人。明年如命駕。徑訪草堂春。</text>
<title>挽朴參知仲固 世堅</title>,<text>臥閱光陰已十春。如何觀化欻今辰。高才少日誰爭的。未路平生獨任眞。再世託姻悲命短。一家投分得心親。顧慙病蟄無人事。哀挽題封感淚新。</text>
<title>挽楊慈仁 震行</title>,<text>溪邊卜築極蕭然。晩景閑居二十年。科第少時皆稱意。宦途當日竟誰憐。先人同榜情仍厚。令子從遊義更偏。幽蟄暮春猶未動。一哀慙負會新阡。</text>
<title>次韻。謝羅仲輔。癸亥</title>,<text>道理何嘗一槩然。高卑大小莫非天。當時不可無諸葛。其次猶稱有仲連。賤分尙難希一節。虛名安得效眞賢。休言計較爲私意。凡事終須在定前。</text>
<title>次韻謝李景略</title>,<text>非無爻象有茅征。君子由來恥過情。盛際敢云時未可。冥行自恐見難明。近城添罪知吾妄。訪旅隨書感子誠。秪是聖恩無路答。撫躬空悼鮮民生。</text>
<title>挽金上庠 昊成</title>,<text>無羨當時樂志篇。倚山風榭小溪邊。立揚共說文科貴。勤謹尤憐少子賢。誰得似君全此福。亦難於世過稀年。蕭章一曲遙相送。病裏幽懷獨愴然。</text>
<title>次徐景翬韻</title>,<text>吾家主人翁。本號爲靈通。中藏生物理。發出愛而公。聖聖此相傳。何年來我東。圃忠接箕條。昭代道彌隆。靜庵少達施。喚起大有功。退陶規模成。眞實無脫空。坡潭並一世。大明如日中。出處古合符。理氣今發蒙。出處。言牛溪。理氣。言栗谷。 嗟哉我賢友。莫歎重隱窮。傳扶一綫脈。德業儘廣崇。且講 一作方知 誠正學。休論 一作可免。 偏黨風。庭聞只如此。願與同志同。偏黨二字。已見於箕範。其來尙矣。有得於誠正之學。則自無此弊。此實直下相傳之心法也。景翬述不立黨師友淵源說。以示余。余爲推先君子平日之論。以題其後。故篇末及之。</text>
<title>挽柳直講 偉</title>,<text>行業勤修己。家聲早著鄕。騰騫已云暮。逝去更何忙。谷口承頻訪。江頭荷遠將。歸輀負一哭。衰涕灑哀章。</text>
<title>寄崔善餘</title>,<text>崢嶸氷雪凍雲陰。送客關門獨病吟。追逐一場非惡事。可憐空有少年心。</text>
<title>寄謝靑蘿吟案。仍請所詠盆梅。</title>,<text>瓊詞一諷一回新。拍拍淸香滿袖春。安得移來置座右。對花如對似花人。以一絶仰敵三疊。非敢簡也。蓋有待也。梅至則當傾囷以償也。</text>
<title>寄別羅顯道赴平康縣 甲子</title>,<text>久矣辭榮計。居然奉檄行。憂時寧遠迹。愛日且專城。體立那無用。才優更貴誠。離愁當暮歲。窮谷獨馳情。</text>
<title>壽孫亡日。臥聞其母哭聲。</title>,<text>兒兮去何處。母兮哭何爲。森然可憐容。應已化黃埃。嗟吾門祚薄。得汝還失之。縱令復生子。那得如馨兒。置之勿復思。思來但傷悲。</text>
<title>挽金士方 榘</title>,<text>柴門幾度繫羸驂。每見高齋午夢酣。好卜林泉專勝境。都將榮辱付閑談。重婚一歲魂俱逝。世德三尊壽可參。病蟄末由伸壙訣。蕭章懷舊淚空含。沙溪先生壽八十四歲。愼獨先生壽八十三歲。士方八十一歲。夫婦過重牢宴。而相繼逝去。故云云。</text>
<title>次趙嶷望 世煥 丈韻。呈不憂堂案下。</title>,<text>吾魯根基遡厥初。百年修德此安居。謙恭孝悌心爲實。名利榮華事却虛。天慶已令鍾子姓。人功正好着經書。看敎箇箇成蘭玉。香耀盈庭又滿除。</text>
<title>寄閔彥暉 二首</title>,<text>生意無容一息沈。方看拱把秀穹林。從來說理無幽蘊。只患今人少實心。中庸二字。不待後人之贊歎如此。却恐徒歸於把弄。此學元來有本根。工夫眞積自逢源。晦翁未善如愚句。欲向吾賢戒易言。來敎忠恕多言之語。正與晦翁所斥多一唯之句。見節要答徐子融書意同。曾看節要此段否。當取之。如今日親承可也。</text>
<title>示李生 萬善 ○二首○乙丑</title>,<text>安身家室衆情同。何事棲遑凍雪中。歸去閉門要自養。莫嫌人誚病心風。言忠行敬守貧廬。何處人間不可居。萬事在吾非預外。請君歸質聖賢書。</text>
<title>追寄李景甫</title>,<text>空山歲欲暮。離憂正滿襟。珍重我賢友。冒寒遠來尋。命駕古人義。何處見斯今。三宵得聯枕。忘却宿痾沈。居然聚散情。悵歎不可任。佇立望行李。掩戶還獨吟。外患好修省。相愛貴規箴。願言勉君學。惟以慰此心。</text>
<title>次任甥俊卿 震英 韻 丙寅</title>,<text>十日新春節。乾坤未解寒。無心問外事。閉戶臥空山。苟使中無愧。何憂迹不安。堪嗟二三子。論議漫爭閑。</text>
<title>次金大仲 宙一 韻。贈別。</title>,<text>一笑相迎積阻中。可憐鬚白面猶紅。莫言四十年前事。志業如今盡脫空。</text>
<title>挽朴和順 成阜 丈</title>,<text>藹然淸謹一必醇。吾幸於今見古人。兩世同庚偏義重。十年薰德更情親。香山故事方稱壽。白鶴新詩遽返眞。病蟄莫趨蒿里餞。薤歌窮谷獨霑巾。</text>
<title>李兄汝詢 舜岳 自麟蹄。寄生蔘數本。種之盆中。新芽挺生。喜而詠之。丁卯</title>,<text>亭亭玉立小牕間。來自寒溪萬疊山。不是閑人要玩物。且將生意對衰顏。</text>
<title>挽李正言季瞻 斗岳</title>,<text>世誼那重說。心親已十年。天資多悃愊。俗態遠便儇。釋褐雖云晩。爲官忌向前。薇垣輟諫草。峽邑試歌絃。末疾初無妄。秋風竟未痊。公私失良士。脩短奈蒼天。切切琴亡痛。欒欒孺慕憐。金江舊遊處。回首更悽然。</text>
<title>聞姪子輩會淨寺有感 二首</title>,<text>生離死別獨惆然。歲暮窮廬百病纏。爾輩團欒眞可羨。中宵思舊更無眠。人倫日用道斯存。外物區區不足論。忠孝如今恐全墜。各須努力振衰門。淨寺。卽吾家之鹿洞也。光陰易遒。少壯難再。少者。固當及時勉勉。而蹉過工夫。尤宜百倍。每作斯會。相與切磋。其庶幾乎。</text>
<title>次羅顯道平康縣衙壽席韻</title>,<text>居家知善養。領邑又佳辰。黑綬斑衣映。朱顏綠鬢新。樽前遲白日。地上見仙人。盛事宜歌詠。文章愧有神。</text>
<title>步示族子大敎</title>,<text>憐爾沈痾尙未痊。長將藥裹作因緣。箇中也有工夫在。前路悠悠限百年。</text>
<title>次士元送顯道謫寧邊韻</title>,<text>嗟吾一窮人。屛伏宜沒世。何事値火澤。無端見曳掣。旣有妄見誤。寧無私意蔽。樞機固未愼。尤悔仍相繼。羞辱及先人。自訟復何逮。斷斷二三子。讜議一昭揭。此道僅如綫。方將以身衛。庶幾仰天日。廓然開氛翳。故事聞折檻。誰人爲叩砌。至誠亦難通。嚴程指天際。本欲盡義分。初非有較計。時運自消長。行止孰使泥。遙知陟圯處。白雲愴凝睇。莫以幺麽誚。唯觀所關繫。要將見場出。安能知駕稅。爲私復爲公。中宵浪流涕。閔相箚。有幺麽小官。縱悖無忌之語。</text>
<title>挽金同樞 鼎黃 丈 戊辰</title>,<text>判尹威名鎭塞垣。松庵義烈著南藩。銅章兩代官雖屈。楡社當時德更尊。衮衮世家來許遠。振振夫子稟尤敦。仁心自合祺祥集。獨樹爭看幹葉繁。慶洽重牢傳盛事。壽陞樞宰荷隆恩。天年享畢辭塵世。眞宅歸安近舊原。百載托隣情款款。平生承晤色溫溫。居然此日成今古。蕭挽悲吟淚有痕。</text>
<title>挽滄江金丈 五首</title>,<text>江湖身世早超然。淸福人間八十年。榮辱已忘塵臼外。是非那到水雲邊。優游暮景唯三逕。陶寫閑情幾百篇。門館如今奄寂寞。黃花階上爲誰姸。殫誠賢院繼先公。衛道隆師詎計功。一派滄江流不絶。長敎後世仰遺風。一方耆宿盡凋零。舊德於何見典刑。孤露秋來倍悽愴。不堪寥落掩山扃。荷愛平生骨肉如。慇懃招我卜江居。秪今高義那重見。箱篋猶盈手惠書。山間精舍憶陪遊。物色依然似去秋。今日獨尋陳跡地。欲吟薤曲淚先流。</text>
<title>挽金天錫</title>,<text>可惜寧馨子。英英好秀才。音容已冥漠。書笈意塵埃。伏枕憐吾病。呑聲未洩哀。空將詞一幅。送爾向泉臺。</text>
<title>次挹陶堂十詠韻</title>,<text>余以自作之孼。見罪於時。知舊多絶交者。昌原兪君道叔。曾未一識。忽惠然來過。豈以所坐同累故耶。還可愧笑也。道叔有行役于湖南。歸路再訪。袖所謂挹陶堂十詠者見示。蓋挹陶。卽道叔之堂扁。而就歸去來辭中。拈出十事以爲詠也。歸去來一辭。固騷人墨客之所共咀嚼。或步其韻。效其聲響者有之。或集其字。述其意趣者有之。猶未見有此一格淸新超絶。儘可喜也。余重以衰病。不能爲鉛槧事久矣。愛其題目把玩之餘。不覺吟詠之形于口也。遂次而和之。只要容膝安。非關倚牕傲。若嫌人侮之。便非眞高蹈。右南牕寄傲勤力耕耘中。吾家本分事。可笑卒歲勞。能得幾簞食。右西疇有事乍看雲出岫。還疑山似雲。朝暮供閑玩。令人忘戚欣。右出岫孤雲晨飛暮歸林。物性有禽鳥。悠然見天機。幽興知多少。右知還倦鳥偃蹇棟樑具。不怕氷雪寒。山中無汝伴。誰與日盤桓。右撫松盤桓曳杖難優游。荒蕪當手薙。草去苗始長。旣耘又須耔。右植杖耘耔菜果頗羅列。庭階淨掃灑。世間情歡事。無如親戚話。右親戚情話無絃孰爲耳。有冊空埋頭。誰就百年內。遠懷千載憂。右琴書消憂孤往誰從我。凭高一長嘯。林鹿尙可群。呦呦莫驚趒。右登皐舒嘯淸流無濁物。爽口有新詩。興來音灝灝。風轉影漪漪。右臨流賦詩</text>
<title>哭李龍叟 玄老</title>,<text>如君誰謂老窮廬。九尺堂堂好丈夫。五十七年同一夢。可憐埋沒向黃壚。蓬亭遯院昔同行。鵲舍巖齋意更誠。萬事非關已陳跡。空悲志業竟無成。</text>
<title>淨寺。示子敬，子恕。二首。</title>,<text>眼暗看書倦。神疲撫枕頻。無心度永日。還愧鬪棋人。世態如雲變。光陰似水流。平生多少志。堪歎老全休。</text>
<title>聞琴岡李相國欲致仕。復歸江右舊寓。爲賦一律。擬迎候之。用昔年酬唱韻。</title>,<text>草堂無恙舊溪隈。平地神仙後寇萊。戀主暫登廊廟去。乞身還逐水雲來。固知進退憂長在。且得湖山眼重開。病蟄自憐人事絶。隔江何日一趨陪。</text>
<title>挽申執義元瑞 命圭</title>,<text>今年是何歲。親舊多奄忽。忽見挽幅投。嗟君亦已卒。斯人竟止此。驚惋久未歇。內外世德家。偉然好風骨。策名登明廷。才猷方奮發。鵬圖未展翮。驥足偶一蹶。十載南海上。歸來已白髮。路周得邂逅。爽氣猶鬱勃。誰言便長休。不復朝金闕。世道又如許。賢俊空埋沒。浮生過七十。八龍俱揭揭。福哉更何憾。安歸故山月。病蟄餘殘喘。逝水悲汨汨。幽明欲一哭。山川邈難越。呻吟強題詞。題罷獨愴惚。</text>
<title>挽韓判官汝翼 聖翼○二首○己巳</title>,<text>恂恂表裏儘天眞。末路於何得此人。託契未須論世誼。披懷常自覺心親。暮年正歎淹微宦。一疾那知欠七旬。伸屈世間終有報。滿庭蘭玉摠彬彬。龍溪一別十經年。每憶從遊獨悵然。世事似雲眞善變。吾心如石孰能遷。歸期屢喜書中見。凶訃翻驚夢外傳。衰疾于今負迎哭。不堪流涕寫哀篇。</text>
<title>寄西溪 二首</title>,<text>大兒羲頫筆。少兒韓歐文。千秋二才子。藝苑流淸芬。人生塵世間。頑濁動成群。縱有壽富貴。一善無足聞。木秀必見摧。蘭薰宜自焚。悲來可奈何。纍纍眼前墳。大兒死於直。少兒死於忠。千秋兩學士。正氣摩蒼穹。人生宇宙內。百年如旋風。轉眄盡腐滅。何異草間蟲。芳名在簡策。烈烈無時窮。悲來寫此語。遠慰西溪翁。</text>
<title>挽崔生慶之 慶胤 歸櫬 庚午</title>,<text>一病經秋竟未佳。可憐書笈已塵埋。魂去故園留不得。也應飛過舊山齋。</text>
<title>挽琴岡李相國 二首</title>,<text>世道悠悠直至斯。如何夫子又騎箕。平生大節兒童識。千古高名史策垂。舊秩渙恩天意感。斯文摧棟士林悲。鯫生永負生蒭哭。窮谷空吟老柏詩。猥憑先契託帲幪。吾幸於今見古風。已枉高軒尋陋巷。還從前席暴微衷。誠心豈憚身爲黨。自孼終慙我累公。來未能迎去未送。幽明唯有淚盈瞳。</text>
<title>元月五日題 辛未</title>,<text>平生少年日。逢新心若驚。旣憂學難進。又恐志未成。如今便衰朽。逢新心自平。唯待死期耳。萬事都無情。閉戶坐悄然。牕外寒風聲。</text>
<title>得和叔書</title>,<text>淑慝豈多言。唯在一箇心。心雖巧藏之。鬼神傍昭森。天定自勝人。此理無古今。任他夸毗子。世上徒林林。三復我友書。爲之久沈吟。</text>
<title>次明村菊秋壽席韻</title>,<text>軒牕宜燠復宜涼。曾道賢郞好肯堂。彩舞迭供常日樂。華筵又奉萬年觴。康寧備享純誠格。志節彌堅義訓長。更賀亭亭珠樹下。挺生叢玉慶無央。</text>
<title>歲丁卯冬。朴甥士元。以明年戊辰。爲老姊周甲。陳情乞邑。蒙恩特許。自玉堂東壁。出牧坡州。明春正月十日初度。將盛設壽宴。老姊不欲也。且謂子與明村同事其大夫人。方抱倚閭之戀。我獨享亦不能安於心也。遂不果設。轉眄之頃。已作故事。今讀明村壽席諸詩。旣感福履之無疆。重悼我姊之奇命。不覺流涕。詩云。南山烈烈。飄風發發。民莫不穀。我獨何害。三復之餘。遂書以寫哀。</title>,<text>經帷乞得大城專。甲子還周上戊年。孝子深誠思備物。慈懷多感抑開筵。消沈忽已成千古。哀怨無從籲九天。却歎福門無限慶。不堪孤坐淚雙懸。</text>
<title>挽趙松谷 復陽 丈遷葬 不果遷</title>,<text>當時文德冠朝紳。一節三朝號藎臣。虎逝龍亡知幾載。陵夷河決到今辰。新阡舊幸隣先壟。眞宅還聞返海濱。病伏莫趨觀禮後。公私百感但沾巾。</text>
<title>挽朴元老 世耆 ○壬申</title>,<text>昨年哭牛谷。今年公又歸。儒林失根柢。吾黨復誰依。嗟公孝且友。二難其庶幾。平生絶外慕。七十守林扉。德義拔衰俗。知者固云稀。賢人沒蓬蒿。末路良可唏。松楸其鴒原。生死願無違。病伏負壙訣。幽明淚空揮。</text>
<title>挽姜僉知 大後 戚叔</title>,<text>先人中表已無存。唯有吾公壽獨尊。五馬昔年尋魯巷。一書前歲慰莊盆。每憐病蟄難重拜。孰謂儀刑奄九原。萬事秪今同逝水。欲題哀挽淚先昏。</text>
<title>挽崔進士 綺翁</title>,<text>短命曾悲卜汝賢。嗟君奄忽又胡然。前人德業終誰繼。上舍身名秪可憐。寺裏挾書今似夢。松間握手幾經年。無由一哭秋原去。蕭挽歌成老淚懸。</text>
<title>夏日坐睡睡罷吟成</title>,<text>眼疼廢佔畢。脚痺廢危坐。書生伎倆本無多。可笑拋盡成甚麽。行年八八六十四。萬事人間甑已墮。從今至死更何爲。竊比粥飯僧也可。</text>
<title>拙句錄奉院齋文會 二首</title>,<text>門墻寥寂草生庭。壁裏空藏古聖經。今日喜君來秉拂。可能提喚衆人醒。右呈彥暉益友多聞未易逢。古人明訓比麻蓬。一番會得旋能守。銖寸成功至處同。右示聖汝</text>
<title>鄭君啓 世沃 一秋再訪。留宿而去。臨別口號。</title>,<text>山中罕有好朋來。終日幽懷不自開。良晤一宵還未寐。隔牕松月影徘徊。</text>
<title>子敬移居。欲往觀而病未能焉。吟成一絶。</title>,<text>小溪如帶占西東。山下茅齋似畫中。却歎往來筋力少。倚筇相望兩衰翁。</text>
<title>歲壬申九月十八日。監役叔父宅。設重牢慶禮。禮畢。仍行宗會。</title>,<text>五福箕疇壽最尊。八旬齊老始吾門。吾先世以來。所未有也。故云始。 重牢古籍文雖闕。盛事人間禮必存。鶴髮韶顏添喜色。霜秋和氣變春暄。若爲繼繼膺餘慶。孝謹家風日共敦。孝謹之風不衰。則壽考之福可致。因歡慶之餘。略申歆勸之意。以勖人焉。</text>
<title>挽朴徵之 泰徵</title>,<text>市翁門下早相親。屈指如今四十春。少日心期良不淺。暮年蹤跡各成陳。山川竟阻平生面。風燭翻爲隔世人。千里無由展一哭。薤歌窮谷獨傷神。</text>
<title>次明村壽席韻 二首</title>,<text>福履如川至。淸詞逐歲傳。瞻言增燕賀。披讀却風痊。更喜多賢友。爭來祝百年。自憐人事絶。無計一登筵。良辰媚霽景。和氣溢深杯。善積千災去。家平萬福來。人間王母見。天上碧桃開。日影何須繫。壺中本不催。</text>
<title>次明村諸韻 六首</title>,<text>紛紛當日事。懇懇一封疏。豈必須公議。唯應付史書。參差分路徑。造次割門閭。利害都消後。看他作計疏。右次鐵甕漫吟韻孰謂都城近。超然似隱居。非無要路迹。自與世情疏。管取閑中樂。耽看老後書。桃源何處是。未必憶山廬。右次記懷韻老去身長蟄。親知日覺疏。地遐常阻面。便闊又稀書。感子誠無斁。慙吾計墮虛。秋懷正憀慄。翹首意茫如。右次見憶韻老去心全懶。親知我自疏。難將方寸語。寄向數行書。世味殊甘苦。人情見實虛。今時秪已爾。古道竟何如。幽人有貞吉。君子無閑愁。歲暮漫成說。參同何處遊。園松傲落木。籬菊媚重陽。物色眼前玩。流光空短長。右次卽事韻</text>
<title>挽李宜寧 台長</title>,<text>奕世風流世共知。嗟君潦倒亦堪悲。半生活計靑氈冷。暮歲功名黑綬垂。猶謂稀年終享福。誰言一疾遽無醫。古來伸屈如環復。諸子彬彬摠白眉。</text>
<title>次子敬子恕相和韻 二首</title>,<text>義理難分一與中。各將頭畔競南東。多恕近頹言近訟。何修可免忝家風。子莫之中。猶有求中之意。而執一而不求中者。尤不可說也。東頭不見西頭是。南畔猶嫌北畔非者。乃晦翁詩也。其下句曰。多謝聖門傳大學。直將絜矩露天機。尤可三復也。古人無辨豈嫌疲。在理當然無可疑。反已深時責人淺。和平氣象自心知。若以爲疲而不辨。則雖不辨。而猶有求辨之心存焉。聞過無辨。自是道理當然也。反已而不尤人。則深省密察。自治深切。心平氣和。意象舒泰。務欲置我於無過之地。則是心便是私狹之意。故心氣躁擾。無益於事而反添其過。此古人無辨之義也。</text>
<title>次子恕韻 二首○癸酉</title>,<text>花草休論癖有無。庭除宜潔未宜蕪。秋英不厭多三砌。冬蕊何妨更十株。梧照月時窩似洛。竹成塢處谷疑蘆。誰知迂事非迂事。料得無人復笑吾。晦翁，蘆峯，雲谷絶句。其一則竹塢也。[附原韻]花草平生癖自無。庭除左右盡荒蕪。前秋始種菊三砌。今日初移梅兩株。着地碧梧纔出握。當牕烏竹僅如蘆。迂儒也好治迂事。任爾傍人竊笑吾。原韻生涯六十有餘年。餬口非關數畝田。負石防川也費力。不如高臥且閑眠。</text>
<title>寄題九棠齋 九首</title>,<text>久要九棠齋記。心不敢忘。而年來衰病幽憂。汔未有以仰復。豈勝愧歎。第觀前日所示記文。文雅而實該。卽無待於他人之發揮矣。唯於呻吟之中。得此小詩九章。蕪陋不足觀。而不容終孤不鄙之義。謹此寫呈。一以謝逋慢之責。一以寓感羨之意。幸僉賢之諒察之也。月籠之北洛津東。數疊靑山一畝宮。桑梓松楸傳世世。眞醇孝友見家風。人能積善自天知。壽祿當年世莫追。更有兒孫生衮衮。玉叢蘭茁競參差。小齋栽得九棠花。王氏三株未足誇。想在怡愉湛翕日。人間一樂樂無加。舊業重修泣血餘。棠花如昨照庭除。油然大被連長枕。宛似前襟與後裾。架上詩書手澤新。由來不數滿籯珍。如今夙夜知何事。唯有工夫要立身。立身非謂覓科名。希聖希賢古訓明。次第知行在方冊。始終惟貴一心誠。斯征斯邁共成功。然後方稱孝有終。看得孶孶爲善地。生祥降福更無窮。九棠枝葉日森森。觀者爭稱寶樹林。要使芳馨長不改。方能不負命名心。自憐殘喘老江南。狐首情懷日不堪。強把詩篇歌盛事。令人長羨淚空含。</text>
<title>酬朴喬伯 泰漢</title>,<text>窮谷蓬蒿一草堂。君詩好事說林塘。且忻佳友來聯膝。安有高人可拜床。應世思深難愛助。省躬功闕得規良。今年再晤眞非意。他日那堪又異鄕。高人拜床。一作豪人上床。應世思深。省躬功闕。一作語及行藏。還從怠欲。</text>
<title>挽林文甫 渙</title>,<text>十年暌闊隔湖山。懷想長懸伯仲間。每歎優游享淸福。誰言奄忽謝塵寰。親知落落多乘化。衰病沈沈獨掩關。蓬島舊遊眞一夢。薤歌南望涕空澘。</text>
<title>有感</title>,<text>於人於事每多隨。名義回看可忸怩。實德未充行不得。終朝三歎昔賢思。易曰。不拯其隨。其心不快。夫有隨者。乃在下者之事。在上者則有拯而無隨也。於家於鄕於世。莫不皆然。若爲人長而隨之。則其爲可恥。不但不快而已。然此自無實德之故也。古人如王烈，陽城之類。不言而人信服之。行而安有不得者乎。今人之不及古人者。只在於德之實不實。德之實不實。只在於心之誠不誠。可不懼哉。可不勉哉。</text>
<title>又示子敬子恕二君</title>,<text>君看雍也問仁章。敬恕眞爲寡怨方。日用工夫在心上。唯將理慾驗存亡。因顧名思義之意。及於二君之字。實遏慾存理之心法也。</text>
<title>又示兒輩</title>,<text>家門一語醒人深。保守無他在此心。口說富貧猶可恥。況將些吝着胸襟。此有感於惠敎婦翁之言也。人情厭貧之實。而愛貧之名。愛富之實。而厭富之名。亦可笑也。營生之念日濃。則道義之味日淡。良可警惕。</text>
<title>有傳和叔示學子詩者用其韻</title>,<text>精神筋力已無餘。萬事如今儘墮虛。歲去窮廬長索莫。時開殘帙暫敷腴。一番心迹人須識。平日朋交我自疏。安靜唯思歸造化。夜眠朝食是工夫。</text>
<title>挽都君慶星 二首</title>,<text>安分生涯靜且淸。感君爲善一心誠。恂恂行義聞鄕里。身後無慙處士名。慇懃來訪憶前年。分手山門久悵然。病蟄自憐人事絶。一杯無計莫靈筵。</text>
<title>挽成汝中 至善</title>,<text>半百不稱夭。多男可謂福。平時得安歸。浮生更何慼。獨余竊自傷。玆心子應識。世道一至此。斯文復當厄。巧讒僅舊辨。詖辭又新作。人情盡蟺變。義理方榛塞。誰哉立頹波。共守如綫脈。春書欲秋訪。此事擬講得。君去失右臂。我存已拱木。一酹遠未能。孤懷何處托。空將數句語。寄向靈筵哭。</text>
<title>挽朴參奉 鴻逵</title>,<text>龍華山下一茅亭。暮歲官名只寫銘。冉冉浮生同逝水。不堪耆舊日凋零。</text>
<title>挽尹承旨子文 彬 ○甲戌</title>,<text>石江同隊少時遊。屈指如今五十秋。前歲逢迎眞邂逅。一場談謔尙風流。沈痾下壽齡非促。晩第銀臺宦亦優。浮世歸休早晩事。薤歌空復淚盈眸。</text>
<title>寄題尹生元亮 周翊 松陰精舍 四首</title>,<text>數間精舍碧松陰。謖謖淸風自古今。一箇簞瓢無外事。相傳只有歲寒心。元亮之先。有隱君號碧松居士。松陰。卽所以肯堂也故云。慈孝熏成滿室和。萱堂日永樂如何。事親至老誠難得。無限人間泣蓼莪。元亮。又以忻永。名其奉老之室。以願豐。名其蕪居之所。蓋貧士力田養老。願豐其至情也。右詠欣永齋。鮮民情事。不覺羨歎。雨順風調歲不貧。薄田猶足養吾親。也知憂國還非分。且祝君王及老仁。右詠願豐齋。問君曾讀晦翁書。本業終身此可居。孝悌其間一事耳。願言三復切磋如。右次其見示韻。以廣其意。朱子答郭希呂。曾無疑書云云。</text>
<title>挽羅顯道大夫人 二首</title>,<text>安定風標守夢孫。淑人賢範叶高門。當年佐內持家肅。到老承先式禮惇。孝有二兒知養善。仁徵八耋享齡尊。階前蘭玉方成列。餘慶應看世世蕃。年年奉和壽筵吟。喜懼恒同孝子心。方幸北辰誠上格。忽驚南極彩旋沈。霞觴未遂升堂祝。蒿里終孤執紼忱。強病欲題蕭挽字。蓼莪情事淚難禁。</text>
<title>挽監役叔父母 二首</title>,<text>夫子天才早出倫。令人閨範亦稱純。閑情晩得江湖樂。遐算偕看八十春。壽爵榮封期百歲。凰飛鳳逝欻今辰。也應不盡留餘祿。蘭玉繁時有席珍。六世三傳二百年。幾新堂構汔巋然。孝思不替前人錫。遺澤方知後嗣延。令子當時悲早夭。先祧他日愴俱遷。白頭病姪懷千感。蕭挽吟成泣逝川。後村舊基。卽故部將洪公宅也。洪公始卜居于此云。洪公無子。傳於女壻僉知柳公。柳公之子忠義公無子。傳於吾曾祖參判公。參判公乃忠義公之妹子也。參判公傳於季子司議公。以故司議公奉柳僉知忠義兩世之祀。司議公卒後。監役公仍奉其祀。監役公之胤進士揩早歿。今此三年之後。則柳僉知，忠義兩公神主。當一時奉祧而埋安矣。人事一變。不勝懷舊之感。故特述之云。</text>
<title>挽李景略 二首</title>,<text>感君平日分能安。生得安時死亦安。今日送君無別語。一丘眞宅萬年安。景略常以安分名其堂。爲詩自述其志云。一醉一醒始遇君。眞心高義孰如君。如今壙訣無筋力。悲愧幽明我負君。余始遇景略於執中家。景略大醉求余文。爲小序以贈之。忽忽三十年餘矣。可悲也已。</text>
<title>敬次金僉樞 埈 令丈重牢宴席韻 二首○乙亥</title>,<text>絲觴花燭宛初筵。鶴髮韶顏閱幾年。共向人間看福祿。不須天外問神仙。兒孫迭奏斑衣舞。賓客爭陳慶壽篇。盛事眞宜留作畫。蕪詞自愧未堪傳。二水交流好着居。淸貧家計憶當初。室中琴瑟供和樂。帷下詩書任卷舒。桂馥蓮芳榮果早。緋章紫誥慶還餘。須知箇裏工夫在。多少休祥得豈虛。</text>
<title>挽姜正禹寶 錫圭 ○二首</title>,<text>才名少日繼家聲。縱靶靑冥路始亨。一蹶歸來頭已皓。可憐埋沒送平生。依然談笑憶天眞。一別如今十四春。病蟄無由蒿里餞。悲吟獨自淚沾巾。</text>
<title>謝懷川宰姜叔九 錫範 來訪。次其見贈韻。</title>,<text>山中少好客。獨寐詠槃阿。百里每來訪。感君情義多。</text>
<title>天俊上人。來自水落。喜聞，西溪，信息。次其軸中韻。以贈之。二首。</title>,<text>衰年一味愛淸幽。僧軸猶嫌近俗流。爲被樵翁勤指送。試拈枯筆不能休。西溪自號樵叟。石林庵在水山西。頃歲曾爲半月棲。黯黯老懷忘不得。有時魂夢繞雲谿。</text>
<title>挽亡友兪胤甫室內 三首</title>,<text>晝哭于今歲幾更。一朝風燭使人驚。固知劍會前期在。其奈皐魚泣樹情。孝烈成雙罕世家。旌閭贈秩聖恩加。如何一子猶無嗣。天道難徵命可嗟。胤甫於市南先生疾革時。所指進血。淑人於胤甫之病。亦斷指。事聞。命旌淑人之閭。贈胤甫副提學。以褒之平生情義若天儉。思舊常令感愴新。此日無由更一哭。雪中西望獨傷神。</text>
<title>丙子元日 二首</title>,<text>平陂往復若環然。周甲崇禎又九年。四海不應無一箇。悠悠何處問蒼天。人生如石苦頑然。歲月重驚丙子年。白髮滿顚何所事。不如遄去入黃泉。</text>
<title>次李正字剛仲 彥純 見贈韻</title>,<text>病來書架久拋塵。倚壁時吟懶是眞。非分恩榮恒負罪。殘年粥飯敢言貧。精神忽忽全如夢。時節滔滔又遣春。慙愧君詩多過實。莫將蛛腹擬經綸。小說。有蜘蛛滿腹經綸之語。</text>
<title>剛仲委訪。問易啓蒙。臨別書贈。</title>,<text>易道非他妙。君應驗一身。先亨翻有否。旣屈詎無伸。坎艮看時用。山天要日新。遠來何所報。言出怕煩人。所謂伸。非必以外物言。身困屈也。心亨則便是伸。仕塗之枳屈也。學業之進。則又是伸。蹇之象。言反身。大畜之象。言畜德。恐最切於受用。故拈出言之。未知以爲如何。</text>
<title>和佳谷叔父回科宴詩</title>,<text>蓮科三八振英聲。一百生員第十名。六乙重回大淵歲。朋樽聊慰暮年情。遼陽仙鶴誰相識。南極老人唯自明。箇裏白牌尤可貴。今時那復見崇禎。叔父以萬曆壬子生。崇禎乙亥司馬。前年乙亥爲八十四歲。揀也爲設酌獻壽。誠世間稀有之事也。同榜無一人存者。而親戚故舊。凋零已盡。故第三聯云云。</text>
<title>挽金高城 盛達 ○丙子</title>,<text>海上名區別有天。誰言一去便登仙。人間短算未周甲。身後淸詩空百篇。黑綬休嗟官祿薄。靑氈可喜子孫賢。溫溫風味還如夢。蕭挽歌成獨愴然。</text>
<title>挽徐子良 二首</title>,<text>少日期君亦不輕。那知才氣竟無成。可憐短算纔蓍策。應有餘祥在後生。舊遊回首夢依依。常歏年來會面稀。衰病秪今人事絶。一觴無計餞君歸。</text>
<title>自訟</title>,<text>平生訓戒在無心。心裏能忘在耳音。一語忽差三失並。中宵起坐獨沈吟。</text>
<title>送別顯道西歸 二首○丁丑</title>,<text>三百寒程六十翁。今時幸見古人風。一旬對榻言無厭。海內何人此意同。衰病年來不出門。自憐心鑑日昏昏。南山送別無筋力。爲誦遺篇勉共敦。晦翁和南軒別章。有勉哉共無斁。此語期相敦之句。</text>
<title>挽金文伯 廷煥 大人 二首</title>,<text>居憂八耋禮無愆。甫過琴祥去似眠。歎息今人多不及。爲公三復素冠篇。交臂居然一世忙。同鄕人事若他鄕。溫溫令子相從久。強寫哀吟和薤章。</text>
<title>挽金僉知 槼○三首</title>,<text>文元文敬兩先生。名世宗儒是父兄。九十天年享餘慶。人間何福與之爭。纔逢季老問興居。正賀前頭百亦餘。觀化一遭還似睡。滿山霜葉萬緣虛。屈指相從五十秋。年來世事劇雲浮。披襟一笑今何得。感舊悲吟涕自流。</text>
<title>次顯道寄示舍弟韻 三首</title>,<text>殘生已如許。萬事盡灰心。只願逢親友。開懷發朗吟。親友亦難遇。憧憧空有心。無端憂世念。時復浪沈吟。憂世還非分。唯存兢戰心。兒曹憂口腹。無語但孤吟。</text>
<title>挽權質夫 以鋌 ○二首○戊寅</title>,<text>志氣當初儘可期。早年拋棄使人悲。如今醉逝尤非意。草草身名竟孰知。師友平生義可忘。至言先見尙心藏。君歸欲報吾身事。二十年間語實長。</text>
<title>挽子敬 四首</title>,<text>今世誰稱獨樂園。優游畎畝亦君恩。完人末路眞難得。好趁時平返九原。凰飛鳳逝欻相隨。劍會延津亦有期。眞宅不離先壟側。孝思長作子孫規。階庭養得雙珠樹。宅相仍看衮衮生。經訓菑畬遺後足。何憂他日繼家聲。開牕終日望園林。獨坐悲來不自禁。一隔重泉那復見。只應時有夢相尋。</text>
<title>挽申右相叔弼 翼相</title>,<text>斯文有正脈。百世宗坡潭。晩翁與楸老。孔門譬兩驂。再世得吾公。兩家美所涵。粹姿映圭璧。高材拔梗枏。明廷雅望屬。歷試左右堪。侃侃文景業。廊廟可無慙。世道喟交喪。眞僞復誰諳。牛溪末年事。不惑俟晦庵。詖辭忽新作。黨禍仍相參。士氣鬱未舒。吾黨口豈喑。一闢蓋有待。此任孰能擔。唯公若砥柱。濁流不得函。海內同志士。視公爲指南。騎箕何太遽。朝野共惨惔。善類更何恃。天意實難探。虛名誤天寵。溝壑分是甘。平生知己感。中夜歎再三。永負鷄絮義。悲恧不足談。空吟殄瘁篇。西望淚獨含。</text>
<title>挽羅敎官仲輔 碩佐○四首</title>,<text>安定風聲奕世傳。長吟亭後得吾賢。高情遠識人誰似。半百光陰秪可憐。君啓平生最識君。布衣憂國儘無群。如何未展朝陽志。終作江湖一散人。元方之篤季方豪。孝友君家德義高。忍想琴亡無恨痛。彷徨陳迹獨悲號。書中切切每相箴。今世何人似子心。畏友殘年那更得。悲來時復淚沾襟。</text>
<title>挽鄭廣州士詹 齊泰</title>,<text>名門佳士旦蜚英。雅望淸朝自不輕。湖縣奉輿留舊惠。漢山超秩荷新榮。流丸外至何須歎。風燭俄傳劇可驚。伯仲平生情義重。秪今無語慰賢兄。</text>
<title>挽鄭君啓 四首</title>,<text>每歎君才困下流。如何半百便長休。可憐身後誰知者。唯有奇文似柳州。末俗曾聞比素絲。如君正見孰能移。窮途抹摋猶常事。不得長年數益畸。魯詹當日作龍雲。仲輔平生最愛君。前後相隨如水逝。眼中那復見斯群。松楸節日輒來尋。月照山牕好款襟。此夜思君已千古。淸光依舊到天心。</text>
<title>挽金承旨 洪福</title>,<text>銜綸當日識芝眉。傾蓋曾聞似舊知。自孼還慙空汚善。公心益歎不隨時。每思此世重相遇。孰謂今朝去莫追。欲把蕭章寄一慟。云亡豈獨哭吾私。</text>
<title>次再從弟天縱 揄 韻。還寄。二首。</title>,<text>幾年誤逐塵緣去。今日好尋初服來。卷裏聖賢如舊識。人間名利儘浮埃。方看眞樂餘簞食。何用閑愁借酒杯。五十立跟猶未晩。願君將此告靈臺。歲暮窮簷惜短暉。一生眞作蠹蟲微。堪憐舊帙空盈架。且愛群雛競習飛。何日時來歸造化。無心分外說行違。如君尙有前途在。剩味眞腴老益肥。</text>
<title>又以一絶申奉勉之意</title>,<text>開門授學古人風。於己於人最有功。況復遺規宜善述。期君事業在閑中。</text>
<title>次韓文卿 配周 述懷韻 二首</title>,<text>靜裏能觀萬物春。古人糟粕可怡神。要令閑氣胸中省。方見眞功卷上新。慥慥唯當檢言行。悠悠何暇問譽嗔。老生心語君須信。恨不姑留寂寞濱。守靜終爲第一方。洛行何事又悤忙。如今只合交相戒。沔水尤當味卒章。</text>
<title>次李君源 渟，公達 澚 書社唱和韻。二首。</title>,<text>昔子路之對夫子曰。何必讀書。然後爲學。則孔門之必以讀書爲學。卽此而可見矣。或問於晦翁曰。先生敎人。有何宗旨。曰。某無宗旨。只是敎學者。隨分讀書。然則朱門之學。亦唯在於讀書也。蓋書者。理之所會。而古聖賢言行。莫不在是。欲窮理致知而學爲聖賢者。捨是無他道焉。噫。今之學者。讀書者蓋鮮矣。不讀書而言爲學。猶不食而求飽也。安有是理哉。延安李君君源，公達兄弟。自洛捲家歸鄕。廢棄科業。而專心於爲己之學。蚤夜以讀書爲事。又推以與同志者共之。相與立爲程課。相與討論而切磋之。相與誘掖而勉勵之。實吾黨之莫大好事也。若繼之以不息工夫。無有間斷。長趨闊步。日征月邁。則蔚然而成就者。可坐而待也。二君又相與唱酬。以道其志。公達間以示余。三復詠歎之餘。謹次其韻。以效區區悅慕之意云。外面先從辨哲愚。實心爲善聖之徒。明誠極處爲眞的。敬義雙行是正途。慾寡漸看心境靜。朋來何患德隣孤。朱門有訣尤先讀。聞道前修譬一壺。牛溪先生抄朱子書。爲學之方爲一冊。昔先人凡來學者。必使先讀之。聞滄浪翁嘗題其冊面曰。中流一壺。蓋取古語中流失船。一壺千金之語。喩其極要切也。壺。瓠通。暴棄其身卽下愚。丁寧古訓戒吾徒。仁爲自己千勻任。聖是儒生萬里途。此事必由勤乃得。初心莫遣老終孤。湖南輟響年踰百。今日相期復見壺。湖南昔時。上道。有李一齋。下道。有金河西，奇高峯。大爲一時之盛矣。其後百餘年來。寥寥久矣。壺山。卽湖南上界。故云云。</text>
<title>次農隱韻 二首</title>,<text>平生志不在群飛。淡寂唯思臥閉扉。作邑何嘗變素履。居閑已覺息塵機。貧家活計從吾好。儉德工夫復孰非。漫興邇來頻試筆。香山句法漸依俙。述本志光陰七袠儘如飛。垂死窮山掩草扉。微分只宜潛蟄跡。浮名何事觸危機。心中縱謂無慙悔。世上安能免是非。見道分明眞不易。秪今臨事苦依俙。答見箴</text>
<title>頷顑長短吟。示舍弟及從孫東洙。</title>,<text>祖休官孫廢科。廢科工夫大。休官滋味多。滋味在何處。老眼看書。芻豢無以過。工夫亦何事。闊步正路所至誰量他。只是餒在中。呵呵將奈何。</text>
<title>挽李一卿 萬善</title>,<text>世間衆生諒擾擾。濁者常多淸者少。嗟君高才亦難得。性理源頭早透了。由來造物類好劇。奇疾平生苦纏繞。可憐美質竟何成。半百光陰如過鳥。秪今老病人事絶。遙想空山送丹旐。欲將蕭歌寄一哀。寒夜悲吟到牕曉。</text>
<title>贈別重敎歸維鳩 己卯</title>,<text>愛爾心存學。嗟余老已衰。相從有底益。別秪堪悲。尙志能安分。硏書可樂飢。隨身一敬字。勉勉慰吾思。</text>
<title>謝別河生達海</title>,<text>君平爲卜依人事。康節言占盡天理。平日語君君不知。願君勿復來吾里。輕言禍福。妄談休咎。喜道方外妖誕之說。皆殺身亡家之道也。與君相知。終恐有意外之患。玆以告絶。幸勿怪也。</text>
<title>挽李大興季通 延普 ○三首</title>,<text>晩翁門下昔周旋。難弟難兄見二賢。二十年間盡冥漠。可堪懷舊獨潸然。常謂君才可遠期。風標綽有老成姿。鵬圖未展歸長夜。朋友相嗟惜數奇。相對歡然寫此心。邇來情與義俱深。幽明一哭嗟無力。數曲哀歌和淚吟。</text>
<title>悶旱</title>,<text>天時人事若相催。國步民生儘可哀。屈子長年何足願。不如暝目臥泉臺。</text>
<title>挽金監司 盛迪 ○二首</title>,<text>文忠文正兩先生。節義吾東日月明。一代名門如望歲。同時諸子競蜚英。方看衮衮追前武。何意悤悤輟遠程。未說同朝共驚惋。九重還復愴宸情。伯氏云亡未四朞。如何君又至於斯。薇垣不及趨新命。棠茇空令寄後思。義感每來尋陋巷。情慙無計哭靈輀。蕭歌一曲遙相送。重爲公私淚兩垂。</text>
<title>次文玉詠曆</title>,<text>不覺新年已九旬。滿山花色卽佳辰。故人書至還同感。天地悠悠度幾春。</text>
<title>又次其新居韻</title>,<text>儒冠何事誤吾人。却恐吾人欠省身。學似着衣兼噉飯。命如霜葉與花春。主翁若得存安宅。聖世無妨作逸民。園竹庭梅儘閑友。未須呼喚強誇貧。學在日用。非別件事也。古人比之常茶飯。凡人之推與別人。而自安於流俗者。乃以學爲別件事故也。人之所稟莫不有數。康節詩曰。災殃秋葉霜前墜。富貴春花雨後紅。言其不容人力也。人如知此。則可以隨遇而泰然矣。</text>
<title>挽沈處士澤之 之灝</title>,<text>獨葆幽貞七十年。世塵那得到林泉。初因令姪欽聞義。晩接芳隣喜識賢。衰病幾興離索歎。情懷時付簡書傳。如今執紼無筋力。泣寫哀章寄二連。</text>
<title>玄石迎諡禮成。朴生泰晦書示崔申諸公詩。要和。</title>,<text>沈潛聖學一心誠。本末分明有古程。經世宏規依德水。編書盛業法眞城。爭看壹惠新膺命。誰識斯名可稱情。同志百年餘後死。更從何處訂權衡。</text>
<title>挽閔國賓 以觀 ○三首</title>,<text>吾鄕良士孰如賢。和緩尤宜得永年。一疾經旬奄長逝。浮生脩短奈何天。伯君之夭尙堪嗟。暉友重悲命不遐。何意今年又哭子。可憐無祿善人家。遙辭鶴髮入黃壚。不耐秋風雁影孤。悽愴平生情意在。新阡十里負相趨。</text>
<title>次洪九言 受疇 韻</title>,<text>得便宜處落便宜。消息無他偶與奇。事在其間皆有義。人當隨遇自知時。少年異路何曾涉。暮景同歸本不期。一笑春風又蹉却。爲君空復歎棲遲。</text>
<title>和金郞道以 時濟 淨寺述懷之作</title>,<text>少時愛山寺。一年常半居。其於進修功。殊勝在村廬。自從老病後。不能出門閭。觀君述懷作。三復歎起余。亟欲往從之。筋力已無餘。嗟君志甚美。所欠少讀書。讀書苟不勤。美志終墮虛。歲月儘易邁。鞭策不可徐。浮念最害事。一敬能掃除。區區老生談。願君且書諸。</text>
<title>又贈道以</title>,<text>君讀孟子書。能知第一義。爲善與爲利。舜跖分於此。利者是人慾。善者是天理。天理是本性。爲善卽爲己。人慾是坑塹。爲名亦爲利。辨破善利間。方會讀孟子。</text>
<title>又兼示東洙</title>,<text>東洙讀論語。道以讀孟子。論語一箇仁。孟子一箇義。事事合義時。仁在其中矣。義精在致知。仁熟在誠意。知從讀書至。誠自不欺始。工夫要不息。勖哉吾二士。</text>
<title>挽宗嫂 二首</title>,<text>壬寅哭宗兄。癸丑哭大兄。平生荷友愛。至今每愴情。往年哭丘嫂。今年哭宗嫂。相隨如逝水。怛然那忍道。宿草三十秋。劍會各有期。當時少弟輩。衰老已如斯。子敬與養一。忽忽又何之。獨立松楸下。撫跡徒傷悲。南原三節家。夙承我宗事。獨居奉烝嘗。到老彌敬止。兒孫滿眼前。七袠猶晩祉。唯憐抱樹痛。欲養親不俟。昨者病裏語。丁寧屬諸子。殘喘已垂死。何能副至意。吾兄德未享。遺慶應不墜。百年存沒感。蕭挽重揮淚。</text>
<title>挽邊美卿 烋</title>,<text>龜山起南服。父子師兩程。望庵與紫霞。千載繼高名。後來得諸賢。彬彬群弟兄。夫君號白眉。向道有深誠。早拋名利場。衡門守幽貞。淵源固有漸。士望良不輕。云何遽不幸。遠邇劇嗟驚。而余老不死。同志日凋傾。文玉昨書來。痛惜如我情。無由一往哭。悲哉負平生。空將詞一幅。遠送九原行。</text>
<title>子貞自洛至口號</title>,<text>相逢只可敍暄涼。外面悠悠不足詳。京洛數年何所得。可憐願上白如霜。</text>
<title>酬沈上庠叔平 埈 ○庚辰</title>,<text>跡雪糢糊野逕微。瓊琚滿袖步依依。多君美志方如駛。愧我頹齡已度稀。務實工夫終有益。過情言語恐招譏。新春告別還堪悵。爲寫中情和子歸。</text>
<title>挽故友鄭晩昌遷葬。並遷其內各葬之墓而合窆云。四首。</title>,<text>土中埋玉幾經年。到老懷賢每愴然。今日聞君移舊兆。素車無路哭新阡。當時師友義何如。萬事人間盡墮虛。自信吾心猶不怍。未知君意竟奚居。情深託子義俱臻。病蟄無端負故人。尙識抱翁孚翼意。微誠獨自祝振振。右挽前喪賢郞曾爲道徽音。高義令人感歎深。鳳逝凰飛影已斷。不堪思舊寄悲吟。李君徵夏。曾過訪。爲道平日訓戒之語。不勝感歎。故敢及之。○右挽後喪</text>
<title>挽朴君鴻儀</title>,<text>節義名賢後。仁堂舊老儒。沈淪甘寂寞。褒錄謝奔趨。素業雙男在。天年八耋踰。蕭歌當一哭。人事已全無。東村諸朴。是成承旨外裔也。朝家錄用成公之裔。至於再蒙齋郞之除。而君以朴門之長。不得預焉。</text>
<title>過彥暉墓</title>,<text>平生志業已成埃。衰草荒煙滿目哀。三遶孤墳不忍去。精靈應識故人來。</text>
<title>挽李壽翁 世龜</title>,<text>往年哭晦叔。父子繼淪沒。與君遠相弔。悼惜尙未歇。孰謂君未老。今年又奄忽。斯文失輔車。吾道正臲卼。嗟君有邃學。探討造理窟。平生物格說。說得儘超越。禮書最浩博。用功愈孜矻。每得手書來。使人增感發。一州志可行。風化方騰勃。云何有不樂。美政惜不卒。觀化一何忙。賦歸纔閱月。公私劇驚惋。遠近共嗟咄。衣冠返丘山。志業就埋圽。一酹病未能。深慙情義闕。同志日凋零。後死餘衰骨。薤歌望新阡。悲風攪霜樾。</text>
<title>挽兪直甫遷葬 父子同遷</title>,<text>浮生如水去難追。兩世淪亡秪可噫。玉樹瓊枝猶想見。高才美志復誰知。千年骨肉同歸地。一壑松篁似舊時。後死于今人事絶。薤歌西望獨傷悲。</text>
<title>韓大卿 配夏，文卿國肥 配休，忠卿 配漢，李聖望 師尙，士常 彥經。會于洪寓。有酬唱之作。文卿持以見示。信筆題其後以答之。</title>,<text>吾聞古聖賢。一生常戰兢。兢兢復戰戰。臨淵與履氷。爲問何爲爾。人心儘無恒。存亡在頃刻。理欲常相勝。一念苟放過。從惡眞如崩。所以君子學。夜寐而夙興。無時不戒懼。敬義夾上升。實心有實功。然後道乃弘。此爲一大事。方冊皆可徵。諸賢得文會。靜裏作佳朋。正好相切磋。德業期上層。恩譴乃玉汝。因窮方益增。要之在讀書。晷短可繼燈。書中古人語。一一可服膺。一作擾擾世間事。一切莫留膺。 表裏務整肅。言行依準繩。脚跟一以立。外物焉得乘。方將味芻豢。豈但遠罟罾。希賢以希聖。不爲非不能。老夫何足道。歲暮粥飯僧。昨見言志作。豪氣竟馳騰。却恐身與心。工夫欠定凝。聊誦舊所聞。庶以備勸懲。時聖望被論門黜。大卿言事見遞。士常與時抹摋。文卿爲人齮齕。故篇內云云。</text>
<title>挽朴老范 三首○辛巳</title>,<text>仲氏云亡二子隨。善家無祿國人悲。君今庵忽還如許。鬼惡天高總莫知。聯枕前冬話舊遊。共嗟時節似川流。臨分尙有三春約。轉眄那知萬事休。嗟君美質儘淸明。孝友家庭繼篤行。半世甘貧安素分。平生守靜恥浮名。誰言短算猶稱夭。可惜初心竟未成。同志日凋餘後死。不堪蕭挽獨霑纓。</text>
<title>挽李惠仲夫人嫂氏</title>,<text>我姑古敬姜。閫範甚莊肅。獨稱子婦賢。自慰晩景福。夫人出名門。天姿儘淸穆。敬恭奉晨昏。溫惠以自牧。宜家叶女則。令譽洽親族。克配君子德。榮封被天祿。階庭簇蘭玉。吉祥藹盈掬。如何奄不弔。中身痛晝哭。伯子早致貴。禍變又何暴。孰謂蓼莪冤。眼前重見酷。哀哉不忍說。天理一翻覆。煢煢未亡悲。劍會還相促。靈輀返舊居。窀穸開新卜。三胤竟終孝。孤孫儼重服。他人猶羨此。欲言淚䔩䔩。餘慶應更遠。陰隲是所祝。平生吾外兄。德義嘗悅伏。每見齊眉日。恩情視小叔。如今已老病。隔江負匍匐。存沒百感懷。不盡詞一幅。亡姊臨老。見嗣子慘禍。其終也。饋奠無主者。故篇內云云。</text>
<title>次沈明仲見贈韻却寄。三首</title>,<text>知君晩計在寒泉。更有孤松草屋前。遙想盤桓獨樂地。一塵那得到庭邊。道心長處世情微。却向閑中掩小扉。愛說孤松知有意。嘐嘐歲暮可同歸。聖賢言語遠相傳。文字于今已萬千。但見把來求學祿。誰能讀去到知天。功程所造如關命。朋友相從也有緣。半百看君猶感慨。嗟吾望八更堪憐。</text>
<title>偶吟。書贈權生汝柔 絿。</title>,<text>邇來多睡苦昏然。喚醒時時賴有賢。安得如君長作伴。免敎偸惰度殘年。</text>
<title>仁顯王后挽詞 不敢寫進</title>,<text>元敬吾邦古太任。猗歟淑德嗣徽音。東朝孝謹承慈眷。中壼箴規叶聖心。位復長秋前史罕。誠同馬后國人歆。如何未享齊天壽。宸筆哀榮照古今。御製行錄。仍以爲陵誌。無疆至德合坤儀。天命難諶福履虧。從儉恩言民庶泣。因山特制至尊悲。久藏垢疾知仁性。陰隲元良想聖慈。草莽賤臣方俟罪。兢惶不敢進哀詞。昇遐未幾。宮庭之變始出。</text>
<title>挽洪善卿 世耇 ○壬午</title>,<text>憶昔初逢去戊寅。茫然六十五回春。輔仁堂上曾先進。養正齋中卽舊人。三子有孫皆業學。九旬除四好歸眞。如今同閈餘衰骨。手寫哀章獨愴神。</text>
<title>謝文玉來訪</title>,<text>百里來尋似少年。何妨鬚鬢已皤然。秋來更約明家洞。擬辦雙筇候澗邊。</text>
<title>挽李美叔遷葬 二首</title>,<text>玉樹埋塵四十年。想來風味尙依然。可憐身後無玄晏。零落淸詩幾百篇。同隊從遊跡已陳。後生誰識舊情親。當時少友今如許。逝水人間獨愴神。</text>
<title>客有誦西溪韻語者。步和以寄。</title>,<text>無妨一義與旁生。大處終歸見未明。所惜吾知猶止此。非關身外毀兼名。[附原韻]蠹魚身在卷中生。食字年多眼暫明。畢竟物微誰見許。秪應終負毀經名。原韻</text>
<title>又次自戲</title>,<text>蠹魚身在卷中生。物性偏於食字明。縱渠食得那知味。堪笑虛蒙嗜字名。</text>
<title>聞吳判書貫之 道一 以柩西歸。病不能出哭。三首。○癸未</title>,<text>見書未浹月。觀化何太遽。流聞消息惡。數日如虛語。高才竟止此。世道將誰付。白日不照吾。無人向天籲。木秀風必摧。天高鬼偏惡。人情有愛憎。慶弔紛交錯。孤旌返故山。浩氣遊寥廓。獨有急流節。平生負一着。光甫旣早逝。君今又至斯。皆言酒之祟。孰知天所爲。長短或互指。潔白人難追。窮山獨私慟。英靈應有知。</text>
<title>次道以冒雨遊山韻</title>,<text>終日再濛濛。雲氣方擁鬱。縱有登山約。淸興焉能逸。行事貴適時。寒裘而暑葛。藥苟不對病。害反由參朮。觀君今日遊。一何似狂發。動止有常度。無端逐外物。眼目迷昏霧。衣冠沐飛沫。何如就明牕。靜坐整巾襪。逌然讀我書。味如芻豢悅。浮念一時除。身心得安歇。吾言如未當。願以理相折。</text>
<title>挽柳道卿 貴三</title>,<text>每歲南中行。輒來訪衡門。豈惟情相親。深知義所存。從事爲己學。年晩志彌惇。容儀自敬謹。講質警吾惛。逢時喜開襟。別後久難諼。常歎居不邇。盍簪未源源。訃書忽來投。不覺驚神魂。胡爲遽至此。悼惜不可言。南溪舊遊徒。幾人樹脚跟。同志日凋落。此懷誰與論。一哭遠未能。西望聲屢呑。空將蕭挽字。和淚寄新原。</text>
<title>挽吳貫之</title>,<text>公來不得遇。公去不得送。老病人事絶。窮山獨私慟。明廷失一鶚。士林摧孤棟。是非已蓋棺。時人漫多哄。平生趙光甫。千載相伯仲。愴然舊顏面。追思盡如夢。</text>
<title>次崔來叔 泰昌韻</title>,<text>庭中碧梧。客來多賞之。而未見有形於吟詠者。今承惠韻。物亦似有遇歟。謹步和以謝。弊廬無長物。庭樹可怡襟。有月堯夫院。無絃元亮琴。誰誇一靑蓋。不數五楸陰。忽見新詩句。知君會此心。</text>
<title>挽尹君則 三首</title>,<text>山映樓中識面新。于今四十二回春。浮雲世態如衣狗。淡水交情竟不磷。世德遺風一氣傳。氷淸又似鄭烏川。六旬有八猶稱壽。如玉雙兒更可憐。浮生次第不須驚。何處靑山送遠行。三疊蕭歌當一哭。英靈倘識故人情。</text>
<title>挽李子貞 三首</title>,<text>書中每說趁秋歸。孰謂秋來事已非。老病莫由迎路哭。不堪孤坐涕盈衣。悽愴丹旌止一官。浮雲窮達亦何嘆。唯憐令督終天痛。他日恩榮孰爲歡。君先我逝豈曾期。自少相親更有誰。三疊蕭章言不盡。君靈應識此心悲。</text>
<title>酬李聖望</title>,<text>前日兢字韻。陋句寄示文卿者。實爲僉賢。效區區之忱者。而僉賢不見深省。故迄不能復有言矣。今承次舍弟韻特惠之作。三復學道遲之句。重有感焉。謹復步和。以申前日之懷。人生難駐少年時。此意丁寧見古詩。且看諸賢已晩暮。如何於道尙疑遲。身邊繩墨須先定。心上經綸合早知。敎得英才吾豈敢。英才一世只神馳。來詩感秋。似有撫惜光陰之意。蓋自風雅以來。此意實多。故以爲相勉之首。苟以學道爲心。則文史無非窮格之資。不然則博洽而已。能革舊習。則豹變在其中。能忘外物。則世嗔非所憂。操心以檢身。明體以適用。卽吾人之實學也。勿忘勿助。方寸定靜。則又安有坐馳之足患乎。雖自今日立跟。今日下手可也。未知高明。以爲如何。</text>
<title>挽西溪 二首</title>,<text>平生直道不曾虧。浩氣洋洋塞兩儀。觀化如今何所憾。空留後死枉傷悲。考終終得在林泉。仁愛天心本不偏。舊秩渙恩光聖德。誰能謦欬四聰邊。又 三首好藏淸艶月明中。何事將來鬪雪風。更有何人百載後。却憑遺墨歎陳公。亡羊補苙未爲遲。山石猶爲琢玉資。今日嗟嗟已無及。此生長愧負心知。浮生眞箇似蜉蝣。堪笑騷人賦遠遊。父子弟兄歸復處。唯看正氣凜千秋。</text>
<title>送道以挈家入荒島</title>,<text>見子述懷作。爲之三歎息。隱遯豈無義。天山著大易。少年能辦此。千丈拔塵俗。今時見古人。斂衽實敬服。區區匪有他。所願急講學。主學遯在中。主遯非學則。爲學在明善。明善在書冊。讀書在少壯。少壯難再得。經營隱居計。汨沒糊口策。光陰容易過。忽然成枯落。於理旣未明。到頭如擿埴。空心以向道。譬如迷歸客。回首盡茫然。撫己悔無益。爲君憂在此。願君深思繹。若言避世謀。鼇頭也海曲。閉門讀吾書。賢咸作麗澤。日日有所事。箇中無限樂。縱有松楸行。可無城市跡。世紛雖百千。浮雲過寥廓。古人有靖節。未聞尋窮僻。先賢有聽松。只棲坡山麓。豈必海島中。爲能眞立脚。海島有三難。願君重量度。水氣善傷人。第一憂病作。出入載一葉。垂堂戒可惕。又有意外虞。海賊良可愕。君行豈敢挽。自顧正多恧。平生昧處身。罪戾難勝贖。行矣勉自愛。明誠更努力。兒已知慕賢。妻能甘處約。淸虛終脫空。務實方成德。霜風攪別懷。仰看天宇碧。陋語豈贈言。他時代面目。</text>
<title>金叔涵 載海 示其與玄石酬答韻。要余訂和。</title>,<text>栗老當時洞大源。從頭直下闢重門。鑽硏自有無窮妙。豈合床床更費言。右總答好就二心看一源。端情那可更分門。先師所指雖如是。只合存之更勿言。右答玄石一片靈臺是本源。主翁因客始開門。門開門閉無他逕。妙用何須別着言。一作運理神功不必言。右答叔涵[附玄石原韻]性發爲情共一源。如何四七更分門。千秋語錄先師意。却向中間以主言。玄石原韻</text>
<title>挽兪起甫 二首○甲申</title>,<text>親依門下自髫年。庭玉三賢共比肩。伯仲中途嗟不幸。潘楊阿季更相憐。天資靜重徵宜壽。晩節優閑樂更全。誰謂如今又奄忽。百年存沒淚雙懸。前秋寒日特來尋。聯枕從容慰此心。君喜我形無減舊。吾憐子道未宜今。臨分黯黯情何極。乘化悤悤痛不禁。後死世間誰與語。夕陽西望獨悲吟。</text>
<title>挽李海州 翊周</title>,<text>認得深情識面初。爾來二十有年餘。東村歲至輒相訪。海郡路悠頻有書。晩景緋銀榮不愧。盈庭蘭玉福誰如。今朝豈料題蕭挽。壽過稀齡尙少余。</text>
<title>挽林處士 錫周</title>,<text>葛翁之後早知名。晩向林泉作逸氓。子姓滿前斯福祿。年齡踰八更聰明。書來每說思乘興。人至方知已夢瓊。病蟄末由伸一哭。漫憑蕭挽寄微誠。</text>
<title>挽李尙輔 光佐 內</title>,<text>夫壻乘龍早。寧馨種玉奇。爭稱好福履。誰謂短生涯。靜瑟芳塵暗。新原草露滋。悽然求挽語。情義使人悲。</text>
<title>挽李希敬 燔 ○三首</title>,<text>屈指從遊二紀餘。情深義重復誰如。老余不死君先逝。不獨悲君却悼余。君今已矣奈如何。志士難成古所嗟。尙有諸兒似蘭玉。可能勤學世君家。每謂秋來病可穌。不逢君面見君書。如今永向重泉去。西望雲山但一吁。</text>
<title>贈別權汝柔 三首</title>,<text>千里之來廿日留。連宵講說不能休。今朝告別還何遽。奉老誠難每遠遊。殘年百志已成灰。深愧吾賢去又來。萬語千言皆在冊。願君毋怠竭君才。一生淸福復何求。人事無他樂與憂。瘦馬薄衣行色苦。別懷歸路兩悠悠。鷄鳴而起。孳孳爲善者。樂也。舜何人。予何人。不免爲鄕人者。憂也。樂此樂而憂此憂。並行不悖。</text>
<title>李生世德來訪。留數日告歸。口呼以贈。</title>,<text>崟崎已作老蒼容。不似靑林寺裏逢。桃李春華非所慕。期君鬱鬱澗邊松。</text>
<title>次舍弟韻。寄國材。</title>,<text>日日常孤坐。無人與共談。浮生誰滿百。後死只餘三。志氣雖云在。形骸已不堪。惟思更會合。終古有齋庵。</text>
<title>次舍弟韻 二首</title>,<text>桐葉濃黃菊有英。一庭秋色老人情。嗟君莫作傷心語。語到傷心怕病生。閉牕孤坐一聾盲。總角聞無白首成。符到便行良易事。樂天何物更關情。</text>
<title>挽李公達 澚 ○二首○乙酉</title>,<text>忠翼公門有此賢。誰言美質竟無年。皇天祐善終何在。兄弟相隨益慘然。有志無成命矣夫。可憐身後一兒孤。蕭歌送別重泉去。南望雲山竟日吁。</text>
<title>題孤松亭沈明仲東遊錄 二首</title>,<text>楓嶽瓌奇擅古今。都將幻語付叢林。名山解步名賢韻。三歎高明獲我心。嘗謂楓嶽。實爲名山。而自古無一片名賢遺跡。不能如廬山之有濂溪，晦翁，陶靖節諸賢之流風。誠爲名山之一大羞。倘微栗翁之作。則殆無以解嘲矣。高明一句。無亦有此意思耶。遊賞由來只一場。目勞身倦又心忙。歸來好愛吾家景。雲影天光滿小塘。記末池塘庭畔一段。眞箇實語。亦可以喩學。爲之三復而不能已。</text>
<title>無菴姜叔九以童蒙敎官時所敎弟子多爲大小科者。特陞通政階以褒之。明谷崔相公作詩以賀。叔九寄示要和。</title>,<text>老懷灰似冷。松逕雪全封。一札驚何自。淸標宛再逢。緋銀新寵渥。鱣席舊雍容。欲和明霞句。迢迢願莫從。</text>
<title>挽尹相國 趾善 ○二首</title>,<text>吾宗聖代杜韋天。華胄公家最世傳。父子承休推國老。弟兄聯武上台躔。忠誠有素宸情眷。淸儉無瑕士望全。八十考終何所戀。胤賢先逝慶還延。平生盛德仰先公。更感階庭嗣厚風。顯晦跡殊情益篤。京鄕路遠信常通。威容忽隔重泉裏。手札猶藏弊篋中。鷄絮一哀人事絶。泣題蕭挽痛難窮。</text>
<title>題西溪己巳帖後</title>,<text>西溪生同歲。崇禎之二年。弱冠卽相識。到老與周旋。西溪觀化去。悵然獨留焉。李生推孝思。傍作同庚緣。慇懃求我言。書帖並來傳。西溪手所書。摩挲置案邊。李生雖未見。見此可知前。我爲李生言。當念阿翁憐。努力勤令德。勿使期望愆。令德在學問。學問希聖賢。聖賢有遺訓。博約斯不偏。志業貴務實。才華不足硏。李生聽我言。我言非空懸。芳年不可玩。此事正急先。他時立揚遂。可以慰九泉。吉祥將焉往。斯帖善保全。右書帖。卽西溪翁。贈其外孫李生詩。手書以與之者也。李生粧以爲帖。寶守之。間以余亦生歲偶同也。投示求和。披玩。已成古迹。余悲西溪之先逝。又感李生之誠意。遂步其韻。題其下以還之。歲乙酉仲春。酉峯老生。書。</text>
<title>挽李兄汝詢遷葬 三首</title>,<text>天資良玉與精金。貌似其心自可欽。不逐俗曹爭外物。唯將眞蹟寓淸襟。同堂會合如疇昔。萬事蒼茫已古今。孤露殘生猶未死。薤歌窮谷獨悲吟。生平荷愛若天倫。少日情懷老更眞。每恨微蹤長作蟄。重陪歡晤竟無因。依依幾愴樑疑月。忽忽還驚劍會津。一哭新原那可得。暮雲西望但悲辛。我姊溫溫壽福全。重牢當日簇曾玄。從歸眞宅嗟何憾。人世空悲似逝川。右挽後喪</text>
<title>挽韓正叔 佑箕</title>,<text>忽忽踰三月。冥冥向九泉。音容猶宛爾。志業已茫然。壙訣嗟何及。蕭歌淚獨懸。唯應餘慶在。孺慕更堪憐。</text>
<title>挽南淸河 啓夏 ○二首</title>,<text>歸田暮景樂方餘。乘化悤悤事可㱆。珠樹成叢蓮又早。秪應遺慶在門閭。六十光陰石火忙。銅章皁蓋亦亡羊。唯看定稿留佳句。名字將流百世長。</text>
<title>挽金季章 斗文 ○四首</title>,<text>每言吾黨少君儔。爲學能誠不外求。見識又高當遠到。那知今日便長休。嗟君志業已長捐。美質難成自古然。天道豈終無善報。諸兒應有繼君賢。千里相從似古人。爾來二十有餘春。當時刻苦心猶炯。不忍庭除舊迹陳。自痛支離近八旬。眼看同志日凋淪。幽明一酹悲無路。泣寫哀章寄長君。</text>
<title>次晦庵西江詞韻。示舍弟。二首。</title>,<text>兄兮在家如寺。弟兮在寺如家。一身無伴更何嗟。百事只合放下。氣憊漸倦對客。神惛又艱作書。不如謝絶且閒居。一切無思無慮。</text>
<title>偶吟 三首</title>,<text>幽人獨臥念生涯。耳有風雷眼有花。寒月儘明人不賞。一庭梅影漫橫斜。中夜無眠八十翁。秪今無力念蒼穹。一前一却渾閑事。唯願人人各盡忠。世道滔滔似水流。人知其弊莫知由。機關費盡成何事。覆轍相尋未肯休。</text>
<title>宗會于淨寺</title>,<text>門戶有盛衰。族屬有遠近。幸有此會存。相與講先訓。族疏加惇睦。門衰思振奮。其道豈有他。只可勉學問。學問在日用。事事求盡分。敬恕最要切。家邦無怨忿。舜跖善利間。尤當戒微隱。富貴不足慕。貧賤非所慍。窮達乃爾命。所患少令聞。努力各自愛。樹立光家運。嗟余老垂死。志業皆已僨。今日感懷多。自訟成短韻。</text>
<title>舊城主安公 重 來就其胤子連山縣衙。委訪窮谷。次韻以謝。</title>,<text>陳榻昔年慙孺子。習池當日美南州。誰云暮境重逢面。況有佳篇更洗眸。情晤一場翻似夢。舊遊回首幾經秋。却憐病蟄無還往。惆悵空山閉戶幽。</text>
<title>復次</title>,<text>專城就養福優優。騎鶴何須羨上州。桐邑遺氓瞻白髮。山中舊友拭靑眸。淸詩此日留情話。勝會他時記菊秋。逝水浮生還一愴。感君回首憶明幽。</text>
<title>敬次大報壇御製韻</title>,<text>先王盛德固賢親。聖帝隆恩亘萬春。義奮尊攘遺志在。壇崇報祀縟儀陳。宸章特揭昭如日。感淚空流濕滿巾。忍痛含冤死後已。群公可不一心遵。</text>
<title>贈韓大卿文卿 二首</title>,<text>曩日長篇意自深。諸君皆未會吾心。閑中數載何增益。好向前頭各檢尋。人生萬事總關天。君子工夫只敬身。半世所求今已得。將何事業報君親。</text>
<title>龜巖金令公 華鎰 以年八十。蒙恩陞秩。諸子設宴獻壽。衰病蟄伏。不得躬覩盛禮。謹次權學士以鎭韻。用伸瞻慶之忱。丙戌</title>,<text>春暉和暖百花開。敞宴高堂進壽杯。天爵拜恩三品貴。親賓慕德四方來。金章可待傳家得。寶樹仍看滿眼栽。却說山中騰異事。人人親見老仙廻。令公之先公。亦壽爵至同樞。故篇內及之。</text>
<title>又次安義城韻</title>,<text>忽忽新春半已除。人心只是死灰如。參尋病絶空相望。書札慵拋却似疏。庭草乍靑微雨後。山花欲放惠風初。欽公高義能知仲。可復藍輿問索居。</text>
<title>挽金進士 聖甲 ○二首</title>,<text>高才逸韻早超倫。故是英英席上珍。三十蹉跎已可惜。誰言一疾便長淪。芝蘭郁郁滿階庭。爭道尊公福最丁。血指慇懃救不得。孝心應復泣冥冥。</text>
<title>挽金景元 相甲 ○二首</title>,<text>草木欣欣盡向榮。浮生一暝不重明。妻孀子幼都休說。無限人間父母情。眼中眉目尙森森。去入重泉幾尺深。窮谷茅齋讀書地。可憐魂氣倘來尋。</text>
<title>安公又來訪於齋庵。歸而寄詩來要和。步韻以謝之。</title>,<text>三老逢迎會一場。斜陽還惜下山忙。敷腴已可誇心少。八十何須歎鬢霜。良晤未終怊悵久。新篇繼至詠嘆長。臨分握手依依處。情義唯應死後忘。</text>
<title>挽成參奉汝剛 至和</title>,<text>昔我梅邊靖惠公。高齡到百位仍崇。君能稟得形神肖。衆謂當膺壽祿同。白首微官纔草草。黃梁一夢遽悤悤。平生情義如兄弟。北望坡原痛不窮。</text>
<title>挽權玉汝 振 ○二首</title>,<text>每謂君才不讓兄。時來早晩見蜚英。如何一疾拋長算。抱志平生竟未成。淸疏眞率好襟期。半百生涯一可悲。天道由來有伸屈。英英幸有四男兒。</text>
<title>挽金承旨子昂 斗明</title>,<text>負笈當時士友傾。早年蓮桂振英聲。薇垣正議隆師義。鶴髮恩光盡子誠。年位在天差可憾。毀譽關數豈堪驚。如今一酹嗟無路。蕭挽難窮後死情。</text>
<title>挽李參判持叔 世載</title>,<text>元知器業自先公。更有聲猷接晩翁。鎖鑰當年殊類慴。廟廊今日衆望崇。浮生消息眞如夢。滿眼功名忽墮空。奕世交親情誼在。不堪蕭挽遡悲風。</text>
<title>次安義城來訪韻</title>,<text>喜鵲喃喃報曉晴。晩來松下小輿輕。欣然一笑成奇會。未死何忘此日情。</text>
<title>奉謝西村餉梨。步來韻</title>,<text>磊落來從老友家。蟠桃盧橘果誰加。病喉解渴眞爲快。多荷深情不我遐。晦翁食梨詩。以爲盧橘不如。而來詩則以爲十倍蟠桃。桃與橘之味。未知果如何。而其不能有加則可知矣。本草謂梨爲快果。晦翁以爲非浪得名云。</text>
<title>次舍弟農窩五老詩韻。寄呈諸兄案下。</title>,<text>相從到老有三賢。兄弟還慙數載先。箴警固嘗聞古義。頹慵其奈負餘年。願言心上加工地。常若天行不息然。朗月忽驚秋已半。新篇孤詠却悁悁。衛武公年九十五猶箴警。則人其可以老而自廢耶。旣以自訟。又以奉勉焉。[原韻]伊川享壽最諸賢。吾輩誰知此後先。七十已逾將八十。前年倏過又今年。頭童齒豁何關也。目暗耳聾亦自然。所歎相思千里外。無因簪盍寫幽悁。原韻頃見明村兄抵我書中。稱吾輩享年已多。明齋七十八。吾兄七十五。士威七十。吾與文玉六十九。明齋，士威，文玉。一生無疾病。得壽固宜。而吾及兄長。與病相伴以老。亦能至此。誠可慰也。噫。明村之言誠然矣。所恨各在遠地。無由相會也。玆作一律。示諸友以求和。[附次韻]鯫生那敢仰群賢。師席曾蒙忝後先。學業終慙違素志。光陰忽覺到稀年。神精已去嗟何及。聾瞽由來便索然。千里故人珍重意。幾回披讀慰幽悁。士威龍村[附次韻]摳衣函丈數三賢。齒德由來或後先。嗟我神精非少日。羨君髭髮勝當年。鵝湖講討今休矣。廬嶽從遊已杳然。警語床前那易得。每吟佳什暢幽悁。顯道明村[附次韻]從遊四老盡時賢。得壽居多較我先。和氣滿容瞻盛德。精華溢面賞高年。工夫唯檢身心是。學業無如強勉然。自顧摧頹難用力。日間嘯詠只消悁。文玉西村[附次韻]魯編拙句寄諸賢。自愧當時最着先。暮境豈容無勝事。窮途還幸各高年。唱酬從古多傳者。披玩將來更宛然。首尾邵吟今復效。却看堪笑有餘悁。前春顯道兄書中。以吾儕享多年爲相賀。弟作長律以謝。且兼呈士威兄矣。其後士威和章送示。舍兄見而次之。顯道又次之。文玉又次之。遂成一帖。蓋亦暮景勝事。第自我始之。不可不自我結之。故復以一律。續於下。亦康節首尾吟之例也。子恕農窩</text>
<title>挽朴大叔 五首○丁亥</title>,<text>聞君逝去至今悲。一酹秋原遠莫追。薤曲相將猶未及。幽明孤負故人知。眞心至行自家庭。絶俗離群又妙齡。晩節平和看學力。誰言半百遽幽冥。君家兄弟志皆同。更有阿咸與壽翁。十載之間相繼逝。德門無祿士林空。相從便以古人期。末路常嗟友紀衰。後死縱饒餘日在。更於何處得箴規。憶昔靑林歲暮時。英才喜見二難隨。聖門力學兄能任。世路韜名弟自期。克踐初心俱不愧。奄摧中道劇堪悲。秪今窮谷餘衰骨。撫迹沈吟淚獨垂。</text>
<title>避癘淨寺。戊子三月也。二首。○戊子</title>,<text>昨年同臥地。一半已成陳。如何作後死。日日獨傷神。寥寥淨水寺。終日共誰言。獨臥南牕下。看雲淚眼昏。</text>
<title>挽崔善餘</title>,<text>與君初識面。錦峽山泉齋。一時同隊魚。夙成君最佳。委禽入吾門。爭道坦腹郞。乃家有遺慶。謂必當立揚。筮仕也能早。奉檄慰三從。交遊盡名勝。涉世頗雍容。飛語忽中人。冶長亦縲紲。歸來海西曲。坎壈度歲月。公議久稱屈。逡巡辭二邑。酸寒一郵官。又被餘波及。榮辱與窮通。莫不關吾命。居然六十年。霜髮已滿鏡。世道更翻新。京洛意已倦。豈無知己者。淹滯竟莫振。幸有二男兒。家聲庶不落。春寒老猶健。帶索猶可樂。嗟余向來事。朋知半見絶。君雖若逶迤。所存終如一。相逢兩歡謔。每如年少時。昨年舍弟喪。慰書辭甚悲。那知未及朞。奄忽君又逝。而我獨何爲。孑然尙在世。聞君就窀穸。末由往一酹。平生遊好地。萬事如逝水。可憐石路傍。孤墳經幾年。劍會亦有時。感舊一愴然。凄涼薤露曲。情在強悲吟。君行尙未遠。倘能知此心。</text>
<title>悼傷獨吟 三首</title>,<text>少時才氣出儕流。將謂騰凌未肯休。酒病居然成落魄。可憐埋沒返山丘。右哀鄭浩汝潭如君雅正更誰儔。植立從容遠衆咻。有志未充嗟奄忽。惜賢憐命淚盈眸。右哀尹一正明佐可惜奇才命忽沈。人琴俱絶劇傷心。邇來年少多橫夭。每誦堯夫歲暮吟。右哀尹元直明臣</text>
<title>挽李壽翁遷葬 二首</title>,<text>幽明一別幾經年。感舊懷賢每愴然。旌翣過門攀不得。秪今人事自堪憐。同志年來盡九京。殘生賖死竟何成。蕭章不盡心中事。應有精靈識此情。</text>
<title>次顯道韻 二首</title>,<text>何嫌朝讀暮還忘。書有忘時意不忘。空對殘編看不得。自憐回首已都忘。承示讀書盡忘。猶能讀書。忘而又讀。又何患乎。如我者。已不能讀。空負餘日矣。三復來書。爲之嘆羨。蒼松野鶴一區閑。安有紅塵到此間。三復來書空悵望。秪今無路一追攀。老病有何吟詠之興。只就來語點綴成韻。以寓蟄伏中懷想之意。一粲如句。</text>
<title>挽林大諫次韶 濩 ○二首○己丑</title>,<text>淸名雅望擅南州。自是眞醇異俗流。誰謂平生恬退志。脩門一入便長休。南來北去每相尋。常感君侯惓惓心。歸輤過門攀不得。至今悲恨滿幽襟。</text>
<title>挽宋子文遷葬與後喪合窆 三首</title>,<text>忽忽幽明四十霜。懷賢一念豈曾忘。如今啓竁移新兆。引紼無由只自傷。志業中摧劇可悲。謂言餘慶在三兒。顚連夭㧻今如許。天道茫茫竟問誰。右外挽三遷當日識深誠。孤負平生託子情。聞道新阡龍劍會。不堪懷舊涕沾纓。右內挽</text>
<title>大拜後。辭疏至十八。蒙恩許遞。送西判中樞。庚寅</title>,<text>嗟吾遭遇未前聞。自悼非才負聖君。四十七年官廿四。秪今回首一浮雲。</text>
<title>挽明村 七首</title>,<text>浮生忽忽去如期。吾弟先歸子又隨。嗟我胡爲尙留滯。孤懷日夕獨傷悲。老來剛健愈輝光。乘化誰言似底忙。豈但朋遊失所倚。斯文不幸奈蒼蒼。纔承手札訃來隨。如夢如虛數日疑。所示一書嗟未復。與人誠意更堪噫。書中每說欲來尋。未死猶思一盍簪。今日幽明便如許。此生何處更披襟。隆師衛道一心純。我趙重峯後一人。終古重峯留一語。百年終信是非眞。是非名實巧相蒙。更有訛言儘鑿空。太息平生一編說。秪應留與後人公。聞君去入九原墟。筋力無由理素車。情義如今長已矣。不堪西望涕盈裾。</text>
<title>寄文玉</title>,<text>幽蘭在林下。竟歲秪自知。會有尋芳者。奈此風雨時。</text>
<title>謝文玉送蔥蓴及竹角 二首</title>,<text>唐蔥春草最淸新。竹角抽來更絶倫。又有水葵流匙滑。珍膏到此亦逡巡。四時新菜劇敷腴。何歎盤中一肉無。病口時時見波及。對之還復挹淸癯。前日見惠圃中長物。以爲芻豢不如也。信口吟成。不復依韻。玆並書呈。以資一笑。</text>
<title>沈叔平內挽</title>,<text>嗟爾有淑質。幼稱閨中秀。血指救母病。至性誠罕有。于歸得吉士。兩美天所偶。升堂尊章悅。入室琴瑟友。羆熊屢叶夢。獨樹枝葉茂。良人更乘龍。福履又何厚。天理諒難諶。奇禍忽潛遘。姑婦喪浹旬。夭慘仍先後。芳年就重泉。幽夜永無晝。惻惻不忍言。命矣何處咎。伉儷義特重。悼賢思不朽。老人強拈筆。悲吟不成句。</text>
<title>挽姜叔九</title>,<text>漢世求賢重孝廉。嗟公絶行獨能兼。氷寒蘗苦何曾比。枕扇衣斑也不謙。鮐耇八旬仁壽得。緋銀三品聖恩霑。新春一札仍成訣。哭弟餘哀淚更添。</text>
<title>挽族孫東奎 二首○辛卯</title>,<text>旅遊攻業不知傷。日夜庭闈望立揚。萬事如今已無跡。哀哀唯有一靑孀。惜才哀命更何言。與奪無端奈彼天。妙質芳年埋地下。可憐行路亦潸然。</text>
<title>題愼汝謙 惟益 遊香山錄後 二首</title>,<text>昔年遵海到金剛。恨未因之躡妙香。今日臥遊頗慰意。喜君文字善開張。當時六日在山中。猶恨深幽未盡窮。今見君遊纔二日。閑行底事太悤悤。</text>
<title>次韻別李君敍 錫九 ○二首○壬辰</title>,<text>步來步去意飄然。勤苦三冬誦聖賢。縱使明年復來訪。老人那得到明年。諸君志氣各超然。畢竟成功果孰賢。老子此言須記取。他時應憶舊辰年。</text>
<title>和李兼叔 益濟 次昔年唱酬韻 二首</title>,<text>知君早識大方家。世上窮通不足嗟。所性自天初未損。浮榮於我竟何加。人生昨少今成老。旭日朝升夕已斜。一息存時唯此事。欲仁仁至豈云遐。大運悠悠水與流。老來眞覺此生浮。枝山觀化星逾紀。竹里亡琴歲四周。殘骨獨留都似夢。悲懷常在不須秋。看君更有憂時語。長夜空添分外愁。兼叔來訪。持示昔年與亡弟農窩唱酬詩數篇。披玩手蹟。不堪感愴。兼叔遂要我追和。噫。以兼叔之家世淵源。美質醇行。而半生流落。未免虛度光陰於喪病幽憂之中。此農窩所爲嗟歎者也。然其少日相期之意。與夫晩景相勉之義。所以惓惓於篇中者。實出於相愛之誠。其心炯炯。猶若可見。吾輩今日。亦有何別語。志氣者不隨血氣而衰。正當相與提撕警策。求以毋負初心而已。垂死殘喘。則已無餘日矣。如兼叔尙可以加勉也。未知兼叔以爲如何。下篇則只是寫吾後死之懷耳。適有邊虞。故末句及之。</text>
<title>贈趙子良 漢輔</title>,<text>六載相逢五日留。來遲去速悵悠悠。三冬讀業須加勉。可惜光陰似水流。工夫須喫些辛苦。不可優游因循也。老人別語無他。幸勿忽也。大學或問。讀百遍後。方有得力處。</text>
<title>和士載以贐其行</title>,<text>君詩出肝膈。令我屢日吟。君才故自超。君志又可欽。進學在讀書。操存唯一心。長趨指聖域。何遠不可尋。書中聖賢訓。一一指南鍼。晦翁戒兒帖。勤謹味最深。聰明不可恃。科臼易陸沈。勿謂少壯時。必惜分寸陰。嗟余無所成。枯落到如今。每思未死前。相聚資警箴。唯是朝暮人。能得幾盍簪。願言自努力。慰此垂死忱。</text>
<title>權郞弘道 宖 示述懷之作。走筆和之。以贐其行。</title>,<text>昨得士載詩。今又得君吟。諸君向學意。可愛又可欽。昨和士載詩。略布勉學忱。君當共觀之。可以知我心。聖訓盡要言。何處別求尋。若欲擇要言。意味反不深。萬事在一誠。爲學方可諶。讀書苟無誠。能言豈離禽。欲言不可盡。有懷空滿襟。氷雪空崢嶸。天地正窮陰。願君愼行李。勿使疾病侵。努力各自愛。明春重盍簪。</text>
<title>哀禹秀才 錫玉 ○二首</title>,<text>志行淸高出俗人。襟懷開爽語言眞。如何一病同朝露。司命無由問鬼神。芒鞋負笈弱冠纔。始與成生夢錫來。先後五年俱短折。老夫垂淚惜英才。</text>
<title>台叟述懷有作。頗有感慨之意。次韻以勉之。仍以爲贐。</title>,<text>老去益跧蟄。足不出鄕縣。相從旣云稀。篤志尤罕見。喜君早有意。中誠非外面。獨於讀書事。如絲未經練。邇來似發憤。蔚然期豹變。自訟發吟詠。消息異石電。唯應更努力。鴆毒戒安宴。我欲助一言。勿退當如戰。</text>
<title>挽藥泉南相國 九萬</title>,<text>西溪宿草幾回春。公又飄然去返眞。雌甲殘生猶未死。不堪長羨望蒼旻。</text>
<title>挽泰仁宗姪道敎 三首</title>,<text>魯丘宗子一門良。美質蹉跎秪可傷。欲賦歸來竟未遂。客中觀化又何忙。短命方悲尙與奎。君纔周甲亦奚爲。浮生冉冉凋零去。獨有衰翁淚兩垂。人生一去更無歸。山下新居似昔時。萬事如今已陳迹。松楸蕭瑟帶寒暉。</text>
<title>送高恭叔 可寅 歸光山</title>,<text>遊子返故鄕。復來未可知。老人朝暮事。明春亦難期。耳聾不聞語。握手但悵而。節杯勉加餐。願以慰相思。</text>
<title>次天縱文山延諡宴韻 二首</title>,<text>文山當日盛筵開。爭覩天官捧旨回。豈獨哀榮稀往古。當留簡策照方來。孤懷自覺衝冠髮。感淚那禁落酒杯。欲說後人思報國。可能隨處竭微才。簪紳章甫簇華筵。歌詠聯翩壓管絃。死義臣心寧望報。褒忠聖典特來宣。一天共戴虛垂死。強圉重回又幾年。片片含冤忍痛志。只應留與子孫傳。</text>
<title>挽晩庵李相國遷葬 二首</title>,<text>安危誰不憶忠賢。觀化于今二十年。垂死誤恩方俟罪。一哀無路哭新阡。滔滔世道到如今。炯炯當年不黨心。陋筆豈能摸盛德。秪慙名姓托碑陰。</text>
<title>題沈叔平遊金剛山錄</title>,<text>名山三入每逢秋。仙分多君得最優。輒有佳篇記勝賞。朝來令我刮昏眸。</text>
<title>挽韓文卿 三首○癸巳</title>,<text>玉節纔從日下來。丹旌却向故山回。平生志業空埋沒。爲國嗟賢又惜才。公私期望豈曾輕。一夕翻如逝水傾。固了死生元有數。不能無恨老夫情。相信由來有幾人。世間非是久難眞。自然氣節能無懼。末路何妨受衆嗔。</text>
<title>挽草廬遷葬 七首</title>,<text>久矣先生棄士林。眼中儀範尙昭森。今聞洞裏移眞宅。矯首難堪愴慕心。山環水抱好林泉。舊迹回思已杳然。一酹如今人事絶。蕭章數疊不成篇。沙翁門下早傳心。聖世三朝際遇深。誰料平生麗澤地。暮年矛戟忽相尋。愼齋平日最相孚。有似伊川愛定夫。此事後生知者少。秪今吾道日暌孤。經濟遺規遡石潭。萬言前後實相參。後人欲識先生業。不待他求此可探。湖中昔日擬關閩。五十年前事已陳。絃誦寥寥蠻觸鬧。傷心世道此何人。殘生孤露尙支離。萬事如今異昔時。獨抱苦懷誰與語。尊靈倘識此心悲。</text>
<title>挽聖汝 三首</title>,<text>嗟君美質幼稱馴。自是溫恭孝悌人。況復平生少外慕。俛焉爲學一心眞。操心貞固絶虛浮。外貌安恬更整修。每謂學專兼必壽。誰知一病奄長休。彥暉去後擇夫隣。前後唯君作主人。好善有誠難復見。悼傷非獨爲天倫。</text>
<title>挽李剛仲 三首</title>,<text>才名少日邁諸兄。弱冠登朝路始亨。偶爾眚災無妄耳。可嗟坎壈送平生。底處幽居絶世塵。超然高臥樂吾眞。暮年此計還虛擲。重爲吾君歎息頻。悠悠氣化苦難均。天道分明有屈伸。莫恨身名枉埋沒。胤賢文質已彬彬。</text>
<title>挽李尙書 墪</title>,<text>淸名雅望自從容。故是明時善類宗。白日照盆應未遠。杳然何處覓仙蹤。</text>
<title>挽族子顯敎</title>,<text>天資寡默自淳然。可惜無成奄九泉。美質少年多夭折。實關門運奈何天。</text>
<title>挽高恭叔 二首</title>,<text>故是霽峯孫。南州名進士。雖云酒爲迹。嗜書老未已。黑綬是何物。浮生六十四。無由佩一壺。往餞秋山裏。去歲南歸時。重逢未能知。今春賁然來。握手笑如期。觀化又何遽。已而長已而。挽語病不成。何以慰孝思。</text>
<title>示孫兒東源</title>,<text>日夜憂心守病翁。三餘學業又成空。始覺讀書眞有命。阿孫須用愼齋功。少時聞愼齋之言。讀書亦有命。請其說。以爲吾自少欲讀。 ○ 先生疾革時作。此詩以示。又欲爲小序，口呼止此，而氣短不能畢</text>
<title>又題別紙下</title>,<text>先賢說話只如斯。唯在吾人實體之。仕學交優尤可勉。願君珍重慰心期。</text>
