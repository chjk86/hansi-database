<title>古風。十九首。</title>,<text>山中何所有。白雲縈長松。只可尋常親。不可追其蹤。物外託交契。始終如駏蛩。變化頗閑妙。可以怡心胸。上古結繩治。民物何煕皥。天地相交泰。日星垂顥顥。聖人繼天極。從容履中道。裁成而輔相。參贊乎天造。虞唐法天運。玉衡齊七政。都兪一堂上。未施民先敬。奈何周衰後。貿貿趨華競。素王如不作。誰能繼前聖。闊袖曳長裾。巍巍東魯翁。率其三千徒。啓迪民顓蒙。彈琴杏壇下。郁郁揚儒風。吁嗟道不行。擬欲浮海東。鳳兮何德衰。麟也被西狩。列國競呑噬。紛紛相格鬪。仁義反爲迂。利名爭輻輳。聖賢雖復起。委靡莫能救。所以狂接輿。歌山木自寇。皤皤柱下史。出關逢尹喜。授以道德經。仙遊終不死。至言和天倪。高談亂朱紫。大道自此歧。紛然異端起。始皇倂六國。時號爲強秦。焚蕩先王書。四海皆鼎新。自稱始皇帝。率土皆稱臣。防胡築長城。望海勞東巡。驪山宮闕壯。複道橫高旻。楚人一炬後。空餘原上塵。隆準隱芒碭。雲物騰蒼空。竟斬白帝子。巍峨坐法宮。三章除秦苛。炎祿何渢渢。皇天無私阿。有德必立功。休言莽卓姦。便是人主頑。勿言房杜良。便是君德昌。源淸流益潔。鑑空照逾徹。頃刻如少弛。危亡從此始。人性無不善。可以爲堯舜。只緣氣稟拘。有賢愚逆順。聖人拔乎萃。道之以忠信。行之則貞吉。否之則悔吝。上智不思得。不勉而中道。困知親善人。力行而自保。下愚終不移。頑嚚多草草。禮樂與刑政。從此而肇造。大道何寂寥。鳳兮何德衰。往者不可諫。來者猶可追。携筇泣路歧。踽踽何所之。聖人如復起。敷衽陳其辭。嗟嗟均賦命。愚智涇渭分。擾擾百年內。何足以云云。不如脫屣去。僻處遠囂紛。掬水可以飮。煮藜充飢窘。胡爲乎遑遑。與世相矛盾。君子無所思。所思期保全。碌碌逐風塵。不如歸林泉。木以直而戕。膏以明而煎。無用足可用。謂之羲皇天。古人何所樂。魚鳥忘其形。機心如或忘。喧靜應無名。名相旣兩立。厭嗜生乎情。偉哉君子人。存順沒吾寧。坐久不能寐。手翦一寸燭。霜風聒我耳。微霰落床額。心地淨如水。翛然無礙隔。正是忘物我。茗椀宜自酌。大樹何臃腫。大瓠何濩落。雖不通時用。自喜抱幽獨。逍遙天地間。得失誰能逼。仲尼亦何人。喃喃說東北。阿誰聽爾言。空塡一丘壑。牟尼亦何人。吧吧千萬說。空演十二部。死化爲枯灰。平生謾多事。不如無事哉。我語大迂闊。嚼來有滋味。譏我亦由此。賞我亦由是。已矣不須說。紙窮且止止。</text>
<title>鴨峯路花</title>,<text>春山寂寂春鳥啼。竹杖芒鞋遊山蹊。萬點燕脂綴芳叢。數點紅雨流寒溪。謝豹哀鳴亂山疊。雄蜂狂唼繁枝低。朗吟不覺攪花影。香霧霏霏行徑迷。</text>
<title>蘆原草色</title>,<text>長堤細草何毿毿。萋萋風際香馣馣。江淹別浦色愈碧。李白漢曲思何堪。蒙茸壟上沒黃犢。蔥蒨橋邊含翠嵐。惹得王孫多少恨。淡煙疏雨懷江南。</text>
<title>金溪魚躍</title>,<text>圉圉洋洋吹細波。兩兩相戲遊盤渦。有時聚藻飜金尺。忽沫淸瀾拋玉梭。綠荇深處避人影。碧草磯邊依蟹窠。知汝得所濠梁間。香餌微緡其如何。</text>
<title>立石麥浪</title>,<text>萬頃芃芃含淺靑。綠波初漲雲浮汀。望中不盡翳遠野。割後無痕乾滄溟。野雉藏深香穗潤。雛燕掠去輕花零。不用鼓枻遡牛渚。眞一一勺通神靈。</text>
<title>鼓巖泥滑</title>,<text>稻畦雨足水亂漂。沙石塡街浮溪橋。濁浪汨汨沒馬蹄。靑泥滑滑齊牛腰。燕子銜將喜輕趫。蛙兒鼓吹恣騰跳。世路宦途亦如此。何當一洗令其澆。</text>
<title>祭壇綠蕪</title>,<text>東城門外松萬株。松下祭壇多綠蕪。苞桑枝下兔領兒。淺草叢邊烏哺雛。無數野花自開落。不盡細藤相緣扶。點也情懷莫之禁。風乎竟日空踟躕。</text>
<title>枉心煙墟</title>,<text>依依墟里靑煙生。桑柘陰陰鷄犬鳴。十里麥壟一樣綠。幾家繅車三兩聲。梨花落處白酒香。榕葉蔭中黃鸝鳴。老婦城裏賣菜還。兒童喜迓跳柴荊。</text>
<title>普濟餞飮</title>,<text>東風碧草雨新沐。聯騎公子餞行客。紅叱撥嘶嚼玉勒。金叵羅飛泛春色。鵾絃鐵撥響驪駒。憑陵大叫呼五白。宴罷徘徊不忍別。女墻月上昏鴉集。</text>
<title>宿山村</title>,<text>雨歇千山暮。煙生碧樹間。溪橋雲冉冉。野逕草蔓蔓。世事渾無賴。人生且自寬。何如拂塵迹。高嘯臥林巒。</text>
<title>早行</title>,<text>曉鷄鳴喔咿。裝束向何之。黯淡千山曉。凄涼一首詩。殘星隨月落。宿鳥訝人移。客路身多病。無端詠楚辭。</text>
<title>祈石嶺</title>,<text>山泉石齧足。草露沾人衣。長歌行路難。欲采西山薇。世故何偪側。雲林無是非。何如拂袖去。穩臥靑山扉。</text>
<title>抱川縣</title>,<text>弊邑民居少。荒村樹色稠。好風經麥壟。細雨過蘋洲。逕小人蹤斷。山回石洞幽。去去峯如畫。行行可解愁。</text>
<title>陶店</title>,<text>兒打蜻蜓翁掇籬。小溪春水浴鸕鶿。靑山斷處歸程遠。橫擔烏藤一个枝。</text>
<title>途中</title>,<text>野逕高低曲轉蛇。深林日暮有鳴鴉。靑山不管是非事。白鳥自占深淺沙。十里尖峯濃似畫。一溪流水碧於紗。紅塵三尺君休返。縱是明珠也有瑕。</text>
<title>狄城嶺</title>,<text>嵯峨山路險。格磔有鳴禽。殘照千峯外。孤鴻一片心。行行溪水近。去去嶺雲深。林壑吾生願。塵緣不可侵。</text>
<title>槽嶺村</title>,<text>山路險且脩。山雲濃欲滴。陰陰老木中。日暮杜鵑哭。隔林叱犢聲。人家負林麓。稚子語籬根。籬畔野花落。裊裊炊煙起。林深山路黑。坐久主人來。溪村山月白。</text>
<title>水草岾</title>,<text>白石蒼蒼惹綠苔。碧峯高樹路崔嵬。深深煙壑無人迹。時有山花向我開。</text>
<title>淸平山</title>,<text>淸平山色映人衣。慘淡煙光送落暉。巖溜洒空輕作霧。春蘿拱木碧成幃。玉沙瑤草人間遠。琪樹瓊花世慮微。只好誅茅棲絶頂。從今嘉遯莫相違。</text>
<title>牛頭原</title>,<text>牛頭原上暮煙收。萬頃黃雲麥隴秋。白鳥一雙飜落日。蒼波十里送歸舟。江山處處詩添興。風月年年酒解愁。野水斷橋村逕曲。牧童相喚穩騎牛。</text>
<title>昭陽江</title>,<text>渡頭煙暝夕陽波。一葉扁舟一棹歌。鷗鷺不管人世變。雙雙飛過上灣渦。</text>
<title>毋津</title>,<text>毋津初解纜。楊柳晚潮生。淡淡沙汀遠。茫茫煙樹平。閑鷗分渚泊。明月共船行。渺渺水雲外。一身歸去輕。</text>
<title>水波嶺</title>,<text>小巘周遭水亂洄。千章喬木蔭巖隈。山深不見人蹤跡。幽鳥孤猿時往來。</text>
<title>加平縣</title>,<text>老樹靄如雲。重圍古縣門。有人耕綠野。無犬吠黃昏。樵逕依山麓。柴扉傍水村。吏眠山鳥語。風景似桃源。</text>
<title>椵峴</title>,<text>驟雨暗前村。溪流徹底渾。疊峯遮客眼。一徑入溪源。靑草眠黃犢。蒼崖叫白猿。十年南北去。歧路正銷魂。</text>
<title>甘泉</title>,<text>客路雙鬢星。長亭復短亭。望雲何縹緲。顧影大伶俜。古柳千絲碧。遙岑一髮靑。還嗟人世事。誰識屈原醒。</text>
<title>古呑</title>,<text>渺渺靑山遠。行行綠水濱。高峯留晚照。小路礙荒榛。萬里乾坤闊。平生落魄人。始知爲客樂。不及在居貧。</text>
<title>蠶室</title>,<text>十年爲客走西東。身世都如陌上蓬。行路世途俱嶮巇。不如無語嗅花叢。</text>
<title>槌嶺</title>,<text>逕入山腰石角危。野花初謝子纍纍。十年往事夢初覺。百歲風光梁未炊。雙燕引雛低掠草。片雲拖雨恰催詩。登高可得槌千恨。願上峯頭一展眉。</text>
<title>向江東</title>,<text>季鷹今日向江東。千里蕭蕭蘆葦風。客裏情懷何渺渺。靑山無數白雲中。</text>
<title>宿价川客館</title>,<text>峨眉山月小。影落价川溪。庭畔三更露。天邊一雁嘶。費吟供笑語。狎韻整高低。明日安州路。遙岑與樹齊。</text>
<title>栽松原</title>,<text>去日無裝束。來時只浪吟。浿江秋水闊。香岳暮雲深。蒼海一鵬志。碧山千里心。歸歟何處是。楓嶺聳崟岑。</text>
<title>踰岊嶺</title>,<text>棧路橫如線。危峯斷復連。層氷人馬慴。古樹薛▣纏。山菓經霜隕。江楓向日姸。南歸心更切。日下望雲邊。</text>
<title>渡昇天浦</title>,<text>浩渺煙波蘆葦潯。舟人晚泊近楓林。雲生浦漵晚潮退。木落洞庭秋水深。嗚咽一聲何處笛。丁東雙杵幾家砧。乾坤不礙飄萍跡。剩得白雲千里心。</text>
<title>宿水村</title>,<text>日暮投江岸。鯉風魚鼈鄕。水禽驚客夢。漁笛引風長。浦口牙檣立。潮頭雪浪忙。人家依小渚。蒲葦咽寒螿。</text>
<title>甲串</title>,<text>雙雙鳧鴨聚晴沙。兩岸江楓襯落霞。一葉扁舟乘我去。晚風撩亂白蘋花。</text>
<title>無題</title>,<text>濊邑花如海。東風吹客衣。那堪鵑夜怨。懇道不如歸。</text>
<title>渡浿水</title>,<text>擔一詩筒荷一藜。呵風罵雨渡關西。江流問我關東去。幾首新詩幾處題。</text>
<title>宿德川別室</title>,<text>客裏靑燈秋夜長。床前蟋蟀語新涼。倚窓詩思淸於水。更聽關河雁報霜。</text>
<title>興義館。同野人宿。</title>,<text>異言憑寄譯。貉道尙夷平。皮服圍金帶。毛冠嚲玉纓。常爲步卒罵。又喜叱呵聲。夜半侏離甚。張拳亦可驚。</text>
<title>宿村家</title>,<text>信宿龜山子弟家。肆筵釃酒樂堪誇。醉來夜寂燈花落。擊缶聲中月欲斜。</text>
<title>旅情</title>,<text>旅情如浪漲昭陽。無限春愁浩莫量。借問白鷗儂可笑。與他萍草任悠揚。</text>
<title>旅宿</title>,<text>孤館蕭條坐夜深。一梢涼月政森森。如何攪我西牕畔。孤枕依依思不任。</text>
<title>壯歲</title>,<text>壯歲功名頗自期。虞庭吁咈接咎夔。老駒伏櫪心千里。病鶴開籠笑一枝。樗櫟不能爲世用。麒麟豈肯作人羈。衰遲自笑狂豪甚。落筆崢嶸勝舊時。</text>
<title>感懷</title>,<text>四十三年事已非。此身全與壯心違。神魚九變騰千里。大鳥三年欲一蜚。洗耳更尋東澗水。療飢薄采北山薇。從今陟覺歸歟處。雪竹霜筠老可依。</text>
<title>寓歎</title>,<text>堪嘆浮生早不休。十年書劍買閑愁。老無可却靈方少。生不長延宰木幽。寵極定如芻狗擲。窮來還似涸鱗游。人人盡說人間好。春到人間肯暫留。</text>
<title>窮愁</title>,<text>窮愁如絮着旋粘。除却淸吟不可砭。懶性已如棲木鳥。營生何異上竿鮎。閑刳竹筧添寒井。爲折松枝補短簷。閉戶著書聊自慰。一庭疏雨正廉纖。</text>
<title>自笑</title>,<text>詩酒悠悠三十年。傍人錯會愛逃禪。靑雲亦有投閑日。一段淸遊恐不全。</text>
<title>書感</title>,<text>不向金門浪掛名。却來靑嶂解塵纓。花如識面逢人笑。鳥不知情隨意鳴。小院樹陰靑裊裊。滿園蔬菜綠菁菁。一生可是無功業。管却淸溪洗耳聲。</text>
<title>飽食</title>,<text>飽食今朝臥土牀。陶然扣腹傲羲皇。頗知食肉憂無盡。頓覺飯蔬樂未央。石鼎換添新澗水。瓦爐初擿舊焚香。閑人放浪由來事。那計淸貧拙與狂。</text>
<title>一室</title>,<text>茅簷疏雨滴。一室正翛然。詩句疑催老。松醪欲伴眠。固窮安老境。護病養殘年。何以娛幽獨。關門寫太玄。</text>
<title>排悶</title>,<text>磊落東山一老翁。頹然閑臥北窓風。草荒陶徑吟歸去。花落祗園悟色空。人世幾回雲雨變。江山依舊畫圖中。日長庭院渾無事。徙倚南軒看竹叢。</text>
<title>排譴</title>,<text>面壁觀空我豈能。愛閑長是伴山僧。園蔬心嫩靑堪摘。山薊苗肥軟可蒸。養拙十年同鶴化。天遊九萬似鯤騰。傍人莫說無功業。早晚雲林話葛藤。</text>
<title>漫成</title>,<text>舊歲堂堂去。流年鼎鼎來。病多知止酒。興盡懶傳杯。蜂鬧評花市。雲嬌護竹胎。悠然忘世慮。終日看崔嵬。</text>
<title>寓意</title>,<text>海棠花落午風涼。簾影重重鏤小床。多少閑愁銷未了。人間唯有酒澆腸。</text>
<title>初寒</title>,<text>▣榾煙消爐火紅。能煨芋栗課兒童。小窓一尺經簷日。矮屋千林掃葉風。紙帳梅花情不俗。蒲團香篆趣相同。年深老大渾無事。愛聽松濤吹半空。</text>
<title>潭上有感</title>,<text>峯上靑楓千萬枝。傷春情緖亂如絲。巖花灼灼應無主。胡蝶雙雙亦可悲。人事那能如水鏡。烏雛誰復識雄雌。秦坑漢錮皆如此。孰是眞吹孰竊吹。</text>
<title>悶極</title>,<text>花是山中曆。風爲靜裏賓。恨無沽酒債。又欠過墻隣。竹塢涼吹急。松窓月色新。閑吟聊遣寂。箇是道中人。</text>
<title>蹭蹬</title>,<text>蹭蹬功名事已訛。少年那計此中過。靑山茅屋壯心在。白髮老翁兒戲多。小苑飛花藏小篋。淸溪流水壅盤渦。却訝無事還多事。又摘殘蔬旋種茄。一箇小字恐誤</text>
<title>毀譽</title>,<text>毀譽無虞自在身。逍遙何處不通津。道深如海看非遠。事重於山約便塵。朝灌蔬園靑箬笠。晚遊花逕白綸巾。仍聞下界風波惡。半是歡娛半是顰。</text>
<title>自悔</title>,<text>詩酒淸狂四十年。如今往事更依然。迷塗未遠應須覺。擬把▣▣學地仙。</text>
<title>書感</title>,<text>富貴生前身後名。百年長是起愁城。醉來偃臥方爲樂。飽可閑眠始得榮。點點遠山明似黛。澄澄古澗淨如瓊。幽居不用治生業。荷製新衣筆代耕。</text>
<title>漫成</title>,<text>老大將何適。翛然一室空。更無形物役。唯有主人公。月上辛夷塢。風來苦竹叢。拖筇吟不盡。花影小樓東。</text>
<title>一身</title>,<text>一身跡如寄。江湖四十年。但知人自老。肯諳歲回旋。影外無相弔。雲邊政可憐。如今侵白髮。造物恐無權。</text>
<title>自貽</title>,<text>碧山淸隱好稱君。願住高峯臥白雲。宦路若逢淸隱子。草堂蘿月更移文。</text>
<title>達朝不寐。向曉偶作。</title>,<text>向曉紙窓明。雲林高臥情。翛然一室小。優我百年榮。貧似陶彭澤。酣如阮步兵。此生吾已判。不必負功名。</text>
<title>放言</title>,<text>眇將一粟身。復何心懵憧。百年只一息。萬事猶倥傯。旣得還恐失。奚暇尊周孔。有人早歸休。視彼同蠛蠓。溪聲激潺湲。山色聳巃嵷。雖云縱性遊。非禮卽勿動。幽軒竹數竿。小庭花萬種。看竹復看花。亦是一榮寵。洞口雲自生。石眼泉自湧。逍遙復逍遙。俛仰歌垂拱。顓孫學干祿。唯恐其不迨。干祿心旣切。何知寡尤悔。言行苟無愧。穀亦不外待。外待何人期。天祿棄不採。犢角抽東軒。乃知生竹筍。竊期長且大。作竿釣蛟蜃。一夜盜折去。此計還可哂。於斯有一玉。久向匵中韞。光輝耀天地。炯炯不敢隱。何用沽於世。聲已聞遠近。爲人性疏散。於事太多懶。山月有燈燭。松風有絃管。閑中經數卷。渴來茶七椀。心當遊此樂。何暇較長短。稚松移種庭。禁人使勿翦。亭亭漸百尺。鱗甲鎖苔蘚。枝長葉復密。日夜聞鶴喘。幾時生茯苓。薄採貢玉輦。與人延頹齡。壽與天不殄。倘未生茯苓。歲寒姿亦善。春風無私心。普被於大小。啓口動群蟄。弄舌啼百鳥。桃李偃短墻。芙蓉泛碧沼。時雨好風俱。大平從此肇。山人樂舞蹈。浩浩歌窈窕。豈獨春風然。聖化流億兆。幽齋靜且深。寓形堪送老。萬事奚足務。一閑是所寶。門無車馬喧。衣裳肯顚倒。莫罪步世表。是亦一種道。自古此流多。巢許可訂考。考槃亦有人。不惟吾獨好。汲盡東溟水。利欲垢難澡。帚盡大山木。名路塵難掃。然則吾奈何。落落從素抱。吟罷竹窓靜。山雨洒庭草。直上南山頭。騁目驅萬像。日月低回腰。乾坤括分掌。胸次豁爾遠。怳爲登仙想。神飆產石竇。身輕骨亦爽。斯游不易得。放蕩恣偃仰。向晚興盡回。白雲生藤杖。有客趁暮來。皤皤白頭叟。行裝一筇杖。衣破半露肘。我問從何方。遙指靑山後。碩大固無匹。塞淵端寡偶。心知非常輩。斂容恭俛首。引坐松筠軒。翦韭復釃酒。相與期酩酊。酬酢不停手。醉來放志意。孰知孰無咎。客起歌且舞。我坐亂擊岳。歌舞旣云罷。明月生甕牗。我倒客亦去。淸風動槁柳。韜晦隱山阿。蕭然情慮淡。囊無一粒粟。固窮無斯濫。世事自隆替。至樂何增減。積中必形外。周旋凜儀範。彼其碌碌輩。不麾自不犯。邈焉千古懷。默默倚雲檻。苦厭人間強迎送。抽此形骸臥碧洞。是非榮辱於吾何。松風吹破槐陰夢。長年好與煙霞住。拾橡供廚送朝暮。石床高枕睡陶然。有夢不飛紅塵路。</text>
<title>自貽</title>,<text>處士本閑雅。早歲好大道。志與時事乖。紅塵跡如掃。少小遊名山。甿俗不交好。晚居瀑布傍。欲作淸溪老。世人那得知。尋常稱潦倒。處士亦不猜。每被風花惱。隱顯或無時。期往蓬萊島。</text>
<title>偶吟</title>,<text>最憐松竹菊。獨守歲寒心。揷棘編籬短。芟林築徑深。幅巾多野趣。藜杖稱閑吟。蕭散遺人事。橫經閱古今。</text>
<title>謾成</title>,<text>半生涉江海。餘年擬首丘。高臥林泉間。歲月如轉毬。旣聽春鳥喚。又感候蟲愁。永懷度長宵。鬱鬱心愀愀。奈此夜苦長。燈火稍凄涼。書卷拋在床。濡筆置在傍。窮懷欲著書。未能抒中腸。男兒不能遺臭芳。便是徒死三家郞。</text>
<title>喞喞</title>,<text>喞喞何喞喞。草蟲鳴相弔。西堂臥無夢。皓月當前照。世固各有好。余獨愛幽寂。乘流遇坎止。恣意得所適。生當老丘壑。死當埋山麓。古來共如此。已矣何戚戚。</text>
<title>夜雨記事</title>,<text>山堂夜坐久。窓外雨聲急。四壁悄無人。靑燈花欲滴。薨薨蒼蠅聲。裊裊淸香煙。紛紛書冊橫。狼籍置我前。童子喚不應。鼻鼾聲如雷。庭梧風正起。簾帳相排推。感此不能寐。草蟲吟正哀。因思十年事。慷慨添華髮。喜我老林泉。無復墮刺刺。恰似雲際中。勁翮飛籠脫。耿耿達申朝。雨霽簷溜滴。復起憑欄干。水螢光熠熠。</text>
<title>世故</title>,<text>世故屢多變。惻惻傷我心。朝畏豺虎關。暮避荊棘林。冉冉白日飛。鼎鼎光陰老。丈夫在世間。胡不展懷抱。人生如磨礪。磨盡自有時。直須愼行藏。志大終有期。天如使不鳴。立言要後知。</text>
<title>悠悠</title>,<text>萬事悠悠一夢間。勸君高臥且加餐。身如逆旅心爲客。世似長途愁是關。得酒莫辭多酩酊。吟詩且欲喜盤桓。晚來雨過山堂靜。搔首長歌澧有蘭。</text>
<title>壯志</title>,<text>壯志桑弧射四方。東丘千里負靑箱。欲參周孔明仁義。又學孫吳事戚揚。運到蘇秦懸相印。命窮正則賦騷章。如今落魄無才思。曳杖行歌類楚狂。</text>
<title>獨坐逢人啜茶賦詩</title>,<text>兩耳聊聊獨坐時。半簾斜日映花枝。年來漸覺無拘束。滿肚幽懷卽是詩。</text>
<title>偶吟</title>,<text>滿眼靑山不世情。多事已結歲寒盟。蒲團烏几明窓靜。紙帳淸香細靄橫。塵外極知身老大。人間無處立功名。暮雲初捲天如水。時聽長空雁一聲。事字。當作生字。</text>
<title>秋思</title>,<text>秋思驅人睡不成。小窓淸越讀書聲。十年舊事了無迹。半夜百蟲鳴不平。白紙帳邊燈一點。碧梧桐上月三更。古人如可重相見。欲把離騷問宋生。</text>
<title>感興。二首。</title>,<text>東寺躄浮屠。中廏病顙駒。起廢各有時。失得且勿憂。漆以用而割。膏以明而煎。棄置勿復慮。福兮禍所牽。人生天地間。爲樂將何事。鼎鼎百年內。不作形驅使。出則爲小草。處則名遠志。遺臭與傳芳。不如負朝陽。庇身雖襜絮。是非兩相忘。大丈夫便軒昂。豈肯屑屑趨名場。欲進未進徒彷徨。百步九折路羊腸。豺虎當關今憧惶。達固欣然窮亦可喜。男兒未蓋棺。莫道事己巳。立心勿草草。愼終常如始。浩歌一長笑。軒外暮山紫。又二鳥避行路。義士西山飢。物固各有遇。遇固各有時。窮達竟難詰。問天天不知。朝避猛虎穽。夕竄長蛇林。人道險而難。天道杳難尋。永懷坐申朝。悄悄傷我心。且把模稜手。自守臃腫節。直木必先伐。甘井必先竭。人喜鵬擊溟。我喜龜藏六。人誇犬戲麋。我笑微聲鹿。拍手歌紫芝。紫芝何曄曄。貧賤足肆志。南谿且卜築。</text>
<title>怪事</title>,<text>世事足可怪。心中何一鬱。似鉤得恩榮。如弦遭崇孼。世事皆以甘。肯向傍人說。僦屋又倩人。杜門復捫舌。緬懷楚些章。不覺聲嗚咽。古來勁直者。蓋棺立名節。咄咄且揚眉。莫愁時運臲。</text>
<title>有懷</title>,<text>開落山花又一年。古今人事正潸然。展禽三黜元非皐。正則孤忠豈有愆。禍福何須占以筮。窮通無不關於天。時行時止非由力。去矣吾耕負郭田。</text>
<title>漫成 二首</title>,<text>窮山歲暮坐題詩。氷合松煤染硯肌。飢鶻下巖多壯氣。凍鴟蹲樹有奇姿。陶潛傲世那無醉。杜甫思君不廢詩。自有胸呑雲夢趣。丈夫老去卽豪時。早歲功名浪自期。此身端合曳沙龜。世情薄似蜩螗趐。閑夢甜於瓊玉飴。裊裊淡煙凝石逕。娟娟寒月上松枝。詩名老大將何用。題遍南窓小壁時。</text>
<title>觀物</title>,<text>南枝花發北枝寒。強道春心有兩般。一理齊平無物我。好將點檢自家看。</text>
<title>大言</title>,<text>碧海投竿釣巨鼇。乾坤日月手中韜。指揮天外凌雲鵠。掌摑山東蓋世豪。拶盡三千塵佛界。呑窮萬里怒鯨濤。歸來浪笑人寰窄。八白中州只一毛。</text>
<title>小言</title>,<text>秋毫作紐繫蟭螟。撞著蚊眉墜薄翎。細析微塵裁物像。精雕纖刺塑猴形。粉糜鏡面團團點。輕霧空中細細零。坐看秋天蠅一箇。翩翩扣翼上靑冥。</text>
<title>開窓寓言。三首。</title>,<text>靑山如畫刮雙眸。芳草春深歲月遒。七字篇章歸劇語。一年行樂付閑遊。滔滔擧世狗投骨。薄薄人情兔入罦。莫歎無成添白髮。仲尼盜跖一林丘。楊花如雪杏如璫。庭草毿毿晝日長。兩兩異禽啼遠樹。雙雙蛺蝶過低墻。詩如子美方成癖。文似長卿便是狂。端坐小窓無一事。客來時復坐禪床。簷影初移壓小墻。燕雛饒舌語年光。山明水闊開新畫。雨霽雲收納晚涼。蜂鑽紙窓聲嗄嗄。蠹穿土壁祝吭吭。直將底事消閑日。坐對碧峯添▦香。</text>
<title>感懷</title>,<text>窮通聖難豫。懶慢更如何。午夢驚林鵲。年光怕暮鴉。事隨人物變。雲向海天斜。百歲悲歡事。還同水上波。</text>
<title>感興</title>,<text>雲自茫茫山自高。興亡百變水滔滔。是非坑裏若一夢。榮辱窠中知幾勞。得句無端空拍手。感時不勝自揮毫。無人說却羊裘隱。擬向金門着紫袍。</text>
<title>悤悤</title>,<text>悤悤百年內。何爲勞此形。榮其辱之漸。否與泰相傾。露冷蟲喧座。簷虛月入欞。無人堪共話。靜夜聽風鈴。</text>
<title>一日</title>,<text>一日復一日。一日何時窮。天如輿輻轉。地似蟻封崇。俯仰岡涯涘。盈虛無始終。其間人世事。幾替幾興隆。</text>
<title>獨坐書懷</title>,<text>山房闃寂絶跫音。蔌蔌時聞葉墮林。白鳥去邊秋色晚。碧峯圍處暮雲深。衰遲自笑吾生樂。坦率寧懷處世心。昨夜風高天更遠。雁行疏闊送淸吟。</text>
<title>旭日</title>,<text>旭日照東窓。素屛依短釭。愁魔已敗績。詩陣若爲降。野馬飛還散。癡蜂咽又撞。笑看浮世事。搔首轉紛厖。</text>
<title>幽居</title>,<text>松下茅齋靜。幽居思不凡。百年同一指。萬事付三緘。風送月溪艇。雲藏天架巖。小窓成獨倚。山翠濕靑衫。</text>
<title>百年</title>,<text>百年一飛鳥。令名千古身。恥爲齊景富。願得伯夷貧。歲晏松含態。春回杏吐唇。境閑無个事。行止恃蒼旻。</text>
<title>偶題</title>,<text>夜來風急紙窓鳴。閑聽空階落葉聲。雲有機心舒或卷。月多情緖翳還明。山城秋暮客初到。水國煙銷舟自橫。老我十年無事地。一身終不釣功名。</text>
<title>縱筆。四首。</title>,<text>靑山如戟月如環。雲自無心月等閑。得失浮休兩丘土。不如孤嘯對靑山。百年書劍走長途。剩得閑名滿五湖。畢竟此身俱是夢。一生無事莫如吾。晝㬠胸中萬卷書。白雲深處賦歸歟。平生虛負功名手。猶把長鑱帶雨鋤。我似兒童放學時。思山疊石植松枝。十年蹤跡煙霞外。榮辱由來兩不知。</text>
<title>自勉</title>,<text>老子正無知。客至而從嗔。日午掩柴扉。高臥羲皇民。不求出世法。亦不戀風塵。多年事蹭蹬。貧窶無酸辛。吟詩不待伴。高嘯搖其唇。得失兩忘筌。萬事歸蒼旻。勖哉勉此心。莫學周彥倫。</text>
<title>不覺</title>,<text>不覺一年過。逢秋今又冬。靑山爲伴侶。茅屋長疏慵。夜靜風生竹。庭寒月掛松。禪房愛無事。非學坐如樁。</text>
<title>夜坐記事</title>,<text>東嶺風初急。西峯月落時。禪心唯寂寞。夜色轉淸奇。露冷雁聲緊。更深燈燼垂。枕涼無夢寐。此境有誰知。</text>
<title>偶吟</title>,<text>淸風蕭蕭撼寒竹。月影參差篩庭松。幽人獨臥不成寐。仰視碧空星斗東。利名榮辱隴上雲。死生往復無終窮。君不見北邙山下纍纍塚。盡是名場趑趄翁。人生適意是仙境。不必駕海求瀛蓬。</text>
<title>謔浪笑</title>,<text>我會也我會也。拍手呵呵笑一場。古今賢達俱亡羊。不如結茅淸溪傍。畏途側足令人忙。不如安坐曝朝陽。百年熟黃梁。談笑防龜桑。百了千當。不如坐忘。碧山峨峨。碧澗泱泱。自歌自舞。憂樂兩忘。或偃或臥。或行或坐。或拾墮樵。或摘甜蓏。一領布衫。半眉裸臂。骨癯麤筋瘰野。冠粗粗纓下嚲。眼底不見人。與我步月長歌。腰裊灘笑入。煙蘿洞雲鎖。</text>
<title>書懷</title>,<text>頭邊歲月苦奔流。不覺推遷又白頭。雉岳去年鋤火種。鰲岑昔日治春疇。飮峯啄澗吾生願。枉道從人已不求。更擬好山移住處。碧雲秋色屬雙眸。</text>
<title>謾成</title>,<text>早歲身強健。殘年病入脾。徑行從所好。茶飯任便宜。木落山容瘦。庭空月色奇。呼兒供藥餌。困來且支頤。</text>
<title>翳翳</title>,<text>翳翳雲遮日。團團雪覆松。遠山尖更好。幽興淡還濃。對客排愁悶。課詩可盪胸。外人如問我。天地一疏慵。</text>
<title>十年</title>,<text>十年泉石洗心肝。身世都如醉夢闌。未盡甘英窮海外。空留戲墨滿人間。山阿眞隱前生願。雲水仙遊此日歡。安得如椽王氏筆。一揮豪氣壓儒酸。</text>
<title>偶書</title>,<text>禿筆如刓木。新詩似走丸。掣分三峽水。擘破九華山。濩落交遊絶。淸貧世事艱。孤峯離物我。相對大無端。</text>
<title>戲甚走題</title>,<text>江淹五色筆。釘鉸五色毬。千古漫悠悠。已往不可求。眼前有生涯。筆下雲煙繆。詩成自有韻。戛戛如鳴球。我願得其妙。不勞空哦咻。淸溪咽如笙。草堂淸而幽。景物自蕭條。宛轉盈雙眸。朗吟詩數篇。靄靄春雲浮。擲地不成響。罰我三千觩。</text>
<title>燈下</title>,<text>燈下茶聲咽。惺惺坐似株。是身如幻沫。此影竟塗糊。夜雪敲窓冷。山雲羃地無。花明餘燼落。堗暖卷氍毹。南寺僧來後。東山月上初。閑心多放曠。靜意似籧篨。積雪明林薄。寒風入帳疏。可庭霜桂影。分與爾爲居。</text>
<title>病中言志</title>,<text>世味多端我自如。是身天地一籧篨。山堂日午寂無事。臥曝腹中千卷書。七尺幻軀榮辱外。百年人世笑談中。但知此物非他物。笑殺瑞巖呼主公。</text>
<title>寓意</title>,<text>三十年前學豢龍。三十年後看無蹤。世人莫笑浪遊遨。固余自喜多龍鍾。多事不如省事好。有心何似無心悰。日長庭院蓬簾下。細讀陶詩情亦濃。</text>
<title>漫遊</title>,<text>川澤遨遊慣。紅塵夢已忘。如童放學館。似馬走毬場。屐齒遍山麓。新詩盈草堂。後人應笑我。天地一淸狂。</text>
<title>感時</title>,<text>千村萬村蕎花開。一聲兩聲鴻雁來。節物崢嶸人已老。感時騷客心悠哉。已聞村舍收新稌。復道火菑種牟來。老子山中有生涯。小圃紫豆垂纍纍。十年爲客西復東。不覺寒暑相推移。如今衰病臥山丘。細觀一歲春復秋。功名世上好事耳。我獨無心空白頭。壯志未磨歲月遒。亭畔蟪蛄鳴啁啾。</text>
<title>屋漏歎</title>,<text>屋漏淋泠意不平。拋書偃臥壓愁城。廉纖疏雨千山暝。料峭長風萬樹鳴。志士胸襟存節義。壯夫氣槪立功名。功名節義皆吾事。得失相傾恨莫幷。</text>
<title>觀史有感。論三代以下。開國必自賊黨。</title>,<text>莫怪君王創業時。四方盜賊競橫馳。豐邑起兵興漢室。晉陽提甲建唐基。人各有心謀已利。誰能無計逞身私。吁嗟湯武開他喙。難逭奸雄取國資。湯武之心本爲民。衆心摠括盡吾身。鳴條伐罪人無敵。牧野興師義共臣。天命順歸王者作。人心趨付應如神。莫言伯術同王道。碔砆瓊瑤固異倫。</text>
<title>看史傷心</title>,<text>雪夜挑燈讀史書。掩編長歎涕漣洳。興亡有數人何去。治亂無蹤鳥沒虛。不忿赧嬰孱就虜。生憎操政耐安居。紙片斧鉞明如日。雖死猶生臭有餘。揖讓唐虞已遠而。人心殘暴更何其。弑君取國言湯武。叛主依姦道呂伊。天下紛紛無定一。古今貿貿孰雄雌。何方可以挽千載。復見羲皇至治時。不堪看史只多憂。萇楚無知羨自由。好爵何如無愧怍。豐功莫若少誅求。生前縱有人間衮。死後那堪筆下矛。義利三分毫髮耳。故吾夫子作春秋。</text>
<title>自嘆</title>,<text>怪來搔首頗傷神。眼底平生欠可人。悶病每於看史得。愁腸頻向課騷新。春光異域偏先到。老氣殘年次第巡。何以遣寥消永日。丹爐煉藥辨君臣。烘牕暖日悅人心。手展圖書閱古今。誰識袁公偃臥雪。難逢鍾子自彈琴。唐虞已遠歸何處。仁義爲迂向底尋。獨抱遺經長嘆久。寒鴉閃閃集前林。終日支頤不自聊。靜思摩詰雪中蕉。得心應手何論實。佇思停機反不饒。事業必從無妄得。榮華豈可有心招。一生謀利紅塵客。堪笑區區到老焦。春光融冶日初遲。靜聽松梢雪落時。老境若無詩思湧。閑中那有可心嬉。步尋梅塢泥沾屐。吟臥松堂露入帷。共道利名爲好事。定能際遇作皐夔。</text>
<title>有喜</title>,<text>梵筴曾飜置石渠。漢皇當日進經書。文風再振扶吾道。誰道于今獵網疏。秦帝焚書燼未寒。俄然除律見儒顏。劉公慢罵尋常事。園綺從來不愛山。</text>
<title>有感。二首</title>,<text>東漢將衰國祚危。一時名士被人欺。當年不是劉靈世。黨錮何緣出此時。一身中有一乾坤。消長盈虛在吐呑。三十六宮元氣動。驗他夫子欲無言。</text>
<title>東窓。二首。</title>,<text>何以糊東窓。細箔精繭紙。何以塗東窓。淨壓芝麻子。巖樹透其表。天文映其裏。以我於其中。坐臥常從容。十年養性情。衆欲無由攻。楷字札畫精。看書行列明。洒然心膽淸。湛然懸水晶。警爾仔細聽。接物須惺惺。不愧在爾室。保汝方寸靈。</text>
<title>破悶</title>,<text>閉戶硏思著臣編。只緣運命太屯蹇。人平不語非虛說。天道無知蓋固然。賊子亂臣容世上。名公烈士困身前。若欠後者明誅賞。死共枯株倒岸邊。</text>
<title>感懷</title>,<text>湘江如練月如盤。遙想靈均意不闌。雨過平洲芳杜若。風來別岸泛崇蘭。江南日暮思公子。郢北雲遮怨上官。今古疾賢如此耳。不堪搔首涕汍瀾。右屈平側聞敬弔共忠誠。俟罪長沙漢賈生。異姓可堪辭上國。宗支那忍去王京。獻疏痛哭言何切。製賦離騷意未平。同是謫魂心不死。至今猿作斷腸聲。右賈誼堪笑偸生莽大夫。反騷千古被才誣。赴淵自是忠誠迫。投閣應遭利欲驅。劇美媚迎驕主意。爰惟幸免罪臣徒。容身不啻居穹壤。地下相逢愧也無。右揚雄宋玉招魂憶屈平。湘纍從此慰幽情。些辭有盡心無盡。哀思先成語不成。草怨王孫生古道。蘭懷公子避繁荊。春風無限江南意。化作哥哥花下聲。右宋玉我生千載抱忠誠。棲迹煙霞歲月更。戀國壯懷歌一闋。傷今孤憤歗三聲。贅疣自笑無機巧。塊獨常誇少辱榮。細閱史編原誼傳。何須浪出誤平生。右自敍</text>
<title>述古 十首</title>,<text>自愧學儒術。文章多誤身。衡門荒徑草。甲第聳車塵。佞諛眞良策。淸高異世人。不如終歲嘿。守道索居貧。浩蕩乾坤大。逍遙天地寬。焉能守蝸角。祗是附鵬摶。落日荒荒遠。淸溪激激寒。空山有松柏。歲暮倚盤桓。此日何時盡。明朝又復來。脩名終不立。懷抱爲誰開。見月中宵立。聽泉半夜哀。泉聲哀可羨。達海向蓬萊。園綺非無主。龐梁豈乏時。所如如不合。且可可隨宜。攫鼠鳶長飽。沖天鶴屢飢。古今皆若此。惆悵獨奚爲。扶持無復望。聖學太荒唐。月露詞章淺。秕穅訓詁長。惟能捷科第。不必擧賢良。誰識漆雕意。鑿圓空枘方。擬欲遊人世。世談堪觸屛。趨炎如救火。疾技孰扶傾。霜冷蘭先瘁。天寒橘欲零。側身吟獨立。遙望四愁幷。不欲遺人世。孤高薄杳冥。畏途難着脚。雲路易傷翎。白日哀猿狖。黃昏激震霆。遲遲終去魯。浮海作飄萍。甚矣吾衰也。今其已矣夫。焉知仁義外。亦有利名乎。厭見蘋中鳥。空瞻屋上烏。乘桴浮海日。由也可從無。毋投與狗骨。集類亂喍啀。不獨其群戾。終應與主乖。尊周專戰伐。安漢弑嬰孩。莫若嚴名分。勤王作止偕。述古傷千世。崢嶸歲暮時。候蟲依砌草。霜葉下庭枝。陳蔡傷吾足。齊梁莫我知。天時苟如此。孔孟亦奚爲。</text>
<title>無題</title>,<text>淸晨駕言邁。適願良所之。誰人縶白駒。永朝非我宜。何以慰良宵。多種徠何其。多種必多種。莠稗非我知。張三李四齒。七㪷計他時。拙者必殿後。其名非吾誰。偶逢京洛一新知。人物風流合此時。團坐笑談多逸興。肩行戲謔忘衰遲。秋風與我將頹老。枯葉因人似訴悲。客館蕭條情怳甚。爲君聊贈一篇詩。霜風策策響孤砧。海域萍飄秋已深。老大此身齊物我。軒昂是氣強沈潛。謝安不合東山臥。莊叟自知南郭心。竟日與君相對語。世情從此少侵尋。海上風煙老此身。對君談話愴精神。風流日減嗤官倡。意氣年增傲世人。旅思無聊兒與戲。餘生有累事非眞。煩頻辱對情相洽。終夕團欒笑語新。擧鍾贈郞君。莫道吾情薄。山深水重複。誰與郞相謔。</text>
<title>嘲二釣叟</title>,<text>風雨蕭蕭拂釣磯。渭川魚鳥識忘機。如何老作風雲將。終使夷齊餓采薇。風雲。一作鷹揚。右呂望桐江江上釣煙波。生計蕭條一短蓑。漢家若無星象動。千秋定不累完名。右嚴光太公之佐周室。功則大矣。以商世觀之。義不能侔西山。子陵之去漢帝。節則高矣。以漢室觀之。忠不能盡雲臺。嗚呼。當殷商無道。天命雖去。人心縱離。太公。一商民也。可忍佐異姓誅其君乎。當莽之亂。炎祚已傾。光武以雄渾之量。誅賊救民。欲光復漢室。子陵以區區之節。浩然歸去。可忍潔其身。而亂其倫乎。然則太公之就。能助周家之業。不能全君臣之大義。子陵之去。能成光武之大。不能補漢祚之中興。屈子所謂明有所不照。智有所不逮。信夫。</text>
<title>魯仲連</title>,<text>周轍東遷王綱揉。列國爭雄相格鬪。不施仁義稱帝王。紛紛紜紜莫之救。縱橫之徒又邀利。枉己辱身猶不恥。堂堂拔萃魯先生。可堪稱爲天下士。一言解紛不受封。一札約矢下燕壘。不肯帝秦不仕齊。嘉遯海上終不起。人言濟河深且闊。可比先生三寸舌。人言泰山高且截。可比先生一片節。貧賤乃肆志。富貴爲人詘。磊磊落落丈夫心。萬古千秋猶不滅。孰能與之配高風。茫茫滄海一輪月。</text>
<title>詠三諫臣</title>,<text>靡靡樂盡魚終變。長夜酣終杵到漂。覆轍前車如鑑戒。商孫應不裸周朝。右比干湘江千古弔幽魂。憔悴行吟爲底冤。若使先生遭盛世。汨羅應欠斷腸猿。右屈原至德廟前禾黍堆。姑蘇臺畔猿猱哀。怒濤不是無功業。管領人間雪禍胎。右伍員自古諫臣多矣。未有如此三人諫君不聽。隕命捐軀者。而主終不悟。以至於滅亡。正杜舍人所謂秦人不暇自哀。而後人哀之。後人哀之而不鑑。亦使後人而復哀後人也。</text>
<title>讀唐史</title>,<text>隋季何板蕩。英雄漏臣網。仙李起晉陽。魁梧衆所嚮。秦王撥亂姿。裴劉首推奬。定業建大唐。開國鴻基壯。嗟哉垂統初。儀刑絶人望。閨門兄弟間。未免招物謗。從此歷代主。禍芽自內長。北門醜聲振。漁陽笳鼓盪。皆不謀涓涓。竟致掀天浪。鳳翔納胡骨。掖庭動毬響。仍之唐祚衰。貞觀徒緬仰。閽寺擅大寶。藩鎭守邊壤。二百九十曆。委靡難側掌。三宗稱英主。王魏稱良相。然而責備多。可擬三代上。披帙閱興亡。掩卷出遐想。似我生其世。乍喜乍惆悵。往來不憚煩。孰云千載曠。感我偶觸目。啼鳥趨林莽。</text>
<title>王莽</title>,<text>梅福逢萌遇漢衰。掛冠捐產向何之。三綱已絶終難救。九法將隳竟莫爲。燕雀處堂相與樂。麒麟跳網孰能羈。見機而作惟君子。危亂之邦不入宜。古今眞僞混難分。誠者先諳疾避群。恰似日中看黑白。猶如淨室別蕕薰。聽言觀行人焉廋。應物由中過莫文。可惜漢家多少輔。醇醪於莽不知醺。龍何遊浪瑞何呈。盡墮妖坑卒莫明。窪井丹書迷國脈。蠻天白雉眩輿情。那知漢業傾當世。遂使周公笑後生。簒弑自爲皆若此。不堪讀史憤愁幷。</text>
<title>漢宣帝</title>,<text>宣帝中興卄五年。寬仁大度已翛然。申韓法律尋前躅。王伯功名混後傳。極憤要荒優接待。堪嗟宦豎典承宣。大抵責備於契重。啓後衰徵可避愆。</text>
<title>讀光武紀</title>,<text>雲臺列將會風雲。桐瀨癯翁竟隱淪。士負淸高難可屈。人惟智勇易爲伸。淸高蘊德終無敗。智勇售才勢必臣。賴遇遠圖光武帝。韓彭前世染銛鑌。</text>
<title>精忠旗</title>,<text>兩箇精忠字。親書御墨淋。昵承天寵渥。眷荷聖恩深。獵獵揚胡塞。翩翩出帝禁。平生素負氣。此日罄吾心。不獲金俘醜。何心漢地還。誠須回二聖。志欲掃群姦。北地雖生釁。南天尙閉關。看旗思戮力。敵愾覲天顏。風沙敭幟文。赫赫耀黃雲。胡虜瞻爭喙。王師覩益勤。望天懷五國。捧日勵三軍。盡命供臣職。何論計策勳。</text>
<title>夷齊。三首。</title>,<text>紛紛湯武後來多。想得夷齊先見何。縱救生民塗炭裏。細論功過已相差。商紂臣民億萬心。如斯二士政難尋。冀回西伯重詿誤。叩馬危言意莫禁。岐陽鳴鳳耀初輝。回顧朝歌事已非。食粟已爲慙節義。不妨餓死首山薇。</text>
<title>哀班師</title>,<text>生平負壯志。膂力誰敢當。讀書學兵法。胸貯孫吳腸。挽弩必挽強。用箭必用長。射敵期射馬。擒賊期擒王。二聖苦遭患。蒙塵醜虜場。南朝亦未寧。新次蓬艾防。爲臣可忍看。涕泗橫沱滂。何以稱帝命。何以報寵章。朝朝勵士卒。日日磨斧斨。期欲掃妖氛。恢復我土疆。如何泛濫雲。擁此天日光。矯詔遽班師。此意誰共詳。生當還虜域。一掃盡攙槍。死願爲厲鬼。必斫讒夫昌。皇天佑我宋。必無如此殃。人臣須效節。死生其可忘。</text>
<title>哀文山。三首。</title>,<text>國破家亡意若何。平生身計轉蹉跎。崖山浪倒天方蹶。燕地風靡事已差。大宋旣無餘版籍。臊胡今欲止干戈。可憐二百年前事。竟作漁樵一曲歌。素患堅貞志不移。可忘平昔讀書時。從容就義寧終斃。苟活偸生豈敢爲。犬豕一朝生朔漠。風濤千丈起南陲。孤臣何必多言語。死耳寧論死後知。嗟嗟胡羯迫驅牽。南望崖山路幾千。志大欲能肱捧日。才疏寧得掌撑天。生前有舌雖言語。歿後無心著簡編。唯欠一死那更問。委身君國志專專。</text>
<title>四皓翁</title>,<text>有翁有翁四皓翁。須眉皓白腰龍鍾。衣冠奇偉神色醲。昔年商嶺避祖龍。採芝高隱深山峯。漢家定業頭雖顒。輕士善罵難相容。漢欲求公公藏蹤。何自賁然來遊從。調護太子仁孝恭。卒定漢嫡培漢宗。高祖已與趙王留情鍾。非可口舌徒相訩。畫計出自留侯胸。不爾孝惠何由逢。有翁有翁四皓翁。何時重臥商山松。不復謾歌歌疏慵。商山猿鶴。應遲爾儕還來跫。</text>
<title>臥龍。三首。</title>,<text>四海滔滔遍刃鋒。士遭黨錮競潛藏。若非徐庶思扶漢。誰識南陽有臥龍。漢家宗子起從戎。氣壓姦雄雅度洪。三顧草廬謙下士。臥龍奮起逞奇功。遭遇風雲便起騰。預論勝負卒難憑。當時諸葛成何事。堪笑能言有薜能。</text>
<title>墜橋履</title>,<text>有履有履墜橋下。可以履霜步晨夜。有翁有翁鬢鬖髿。形容佹偉眞大家。喚却廝兒忍輕辱。跪以授履觀其奇。復呼兒兮期早來。嗟嗟重約多失時。三期來早授異書。太公兵法無人知。又喻讀此行諸身。十年可爲王者師。異日尋我穀城下。一塊黃石非余誰。子房懷袖手不釋。適見豐沛龍興時。封留佐漢報韓仇。奇謀一勝虞騅悲。有翁有翁誰氏子。有履有履何其履。履道坦坦幽人吉。若非子房難着綦。</text>
<title>留侯引</title>,<text>人知子房謀。未識子房志。謀漢報韓仇。相漢曾無意。功成勇退後。世累如棄屣。願從赤松遊。保全是能事。人知子房志。未識子房智。擇齊三萬戶。猶如草芥視。封留亦可足。何用功名利。韓彭受菹醢。寵祿造物忌。有功不自伐。處身甚淸閟。人知子房智。未識子房義。已蒙漢家恩。擘我中心恚。終企呬呵方。不慕將相地。竟招商嶺皓。以固儲副位。不獨爲韓忠。計漢亦不二。子房一生業。其來必有自。一卷素書中。子房行事備。無事試一覽。不過正其誼。知足又知恥。永永無顚躓。</text>
<title>哀蘇武。二首。</title>,<text>旄節翛翛落北風。遙遙南望上林鴻。漢家文物撩心曲。胡域旌旗厭眼中。飢啖鼠腸除草實。渴嚥雪片下蒼空。李陵衣把相看淚。天地有窮悲不窮。降邊衛律罪通天。虞殺辭連勝預焉。拔劍虜庭寧自刎。牧羊海上孰相憐。李陵縱道無歸思。常惠何期誑雁傳。落日胡笳聲更咽。他年未料得生還。</text>
<title>看史謾題</title>,<text>山深寂無譁。幽鳥趨林莽。風恬天籟息。松竹靜無響。細讀前代史。胸次開晃朗。誰知千載情。耀我方寸上。善喜惡可憎。唇喉有褒賞。淘汰激揚間。彷彿貯遐想。我非燕趙士。慷慨徒俯仰。古今一何遠。天地一何廣。置我在其中。掄擇在我掌。我若居其世。措置擬何嚮。佇思瞠眉間。政爾忘惚恍。悠然有所得。錯綜辨參兩。恨不施當世。歎息多悵怏。捫蝨一長吁。落日穿書幌。</text>
<title>金侍中騎騾訪江西慧臺上人</title>,<text>頭上紅塵三尺飛。簪纓常恐履危機。爭如霜竹江西寺。一味禪窓無是非。</text>
<title>鄭中丞謫居東萊。對月撫琴。</title>,<text>旅魂羈思正堪憐。身落南荒瘴海邊。落魄此生誰肯唁。多情明月照繁絃。</text>
<title>郭翰林冒雨賞三池蓮花</title>,<text>廉纖細雨濕靑衫。乘興三池禁醞酣。前喜六郞偏愛我。淸香來惹玉堂簪。</text>
<title>金居士雪中騎牛。遊皺巖。</title>,<text>雪裏騎牛信步行。江山千里散飛瓊。袁安僵臥不干意。那及鄭公橋上情。</text>
<title>題江陵獄壁</title>,<text>吁嗟麟也出非時。西狩當年過獵師。不是宣尼傷一撫。千秋萬歲謂麇麋。</text>
<title>憶舊遊</title>,<text>浮碧樓高秋水深。畫船笳鼓動江心。如今重憶曾遊處。陳迹依俙成古今。</text>
<title>憶故山</title>,<text>棲迹王幾已有年。故山歸夢正依然。雲收鼇背千重岫。風定鯨波一葉船。長有梅心懸眼底。可堪蕉雨滴窓前。春來筍蕨年年長。應有英靈待我旋。</text>
<title>紀地名。念昔遊也。</title>,<text>大同曾北渡。薩水望歸舟。鴨渡遼天遠。魚川香嶺浮。樹平豆滿野。波闊老江陬。沿下晴川口。關西一葉秋。右關西臺嶠靑萬疊。楓岳白千層。國島波雷壯。叢亭石柱稜。沙明三日浦。苔蝕六書陵。渤海連天闊。三山藥可仍。蟜或作峯右關東名山律湖秋水滿。碧骨晚雲平。望遠山無等。程遙谷有鸎。香秔豐沃溝。霜橘映長城。遵海南遊處。珍山玉果榮。右湖南慶州已經廢。安東曾避戎。淸河逢聖瑞。際海遇仁同。眞寶山河固。玄豐德化隆。醴泉流湛湛。珍具到龍宮。右嶺南多山川險谷。而境壤戶口繁夥。人才頗出。</text>
<title>懷東都</title>,<text>故山猿鶴思依然。淸夢頻驚已數年。日射鼇頭峯展畫。煙開鯨背浪滔天。自緣身病不能去。無復世情相累牽。歲暮欲歸歸未得。碧雲秋樹月城邊。</text>
<title>與四佳亭阻隔已久。探箱得詩二首。遙憶彌多。因和其韻。</title>,<text>采藥山中春復秋。一身無喜亦無愁。遙知六街驅馳者。不覺紅塵沒白頭。窓透朝陽愛日暄。翛然端坐欲無言。維摩曾漏文殊印。雲滿靑山風滿軒。</text>
<title>望雲思人。代人作。齊之書云。此詩題云望雲者。此狄梁公之意。而望之者。娘子也。本韻云。芳草溪橋立馬時。那堪回首白雲思。深源樹老嵐光碧。紺岳煙收晚色奇。山下人家▦綠竹。▦邊漁店▦靑旗。春風無限江南思。北望悠悠獨詠詩。</title>,<text>北望白雲多少時。箇中情緖不堪思。嵐收紺岳千重碧。天淨澄波一色奇。美酒千鍾曾解陣。愁魔百萬未降旗。春花秋月無窮恨。令我催成幾首詩。春風雨露惕人時。此恨如何蓋勿思。朔北鵑聲啼怨苦。漢陽柳色鬪鮮奇。深盟的的明如日。長恨搖搖蕩似旗。尊姥在堂無恙不。梨花夜雨得新詩。東山秋月正圓時。照盡多情兩地思。半夜寒螿聲壹鬱。中庭枯樹影離奇。已逢刀楯降愁陣。可得當壚揭酒旗。地闊天長音信阻。梧桐葉上自題詩。</text>
<title>偶題</title>,<text>圖書只在故山房。千里遙程意渺茫。朴氏舊城多野草。崔公廢宅有脩篁。歸心政似搖搖旆。留恨還如咽咽螿。束盡裝包乘小艇。松柯東偃蔭苔墻。</text>
<title>挑燈話舊</title>,<text>夜深山院手挑燈。笑語團欒話與僧。不是將心來問我。從敎人世漫騰騰。</text>
<title>時事</title>,<text>有人逢施愛之叛於永安。逃竄山谷生還。因其語以紀之。干戈猶未定。四海尙紛紛。露宿依林下。風餐走海邊。那知仁義域。遠作犬羊天。桑梓生還幸。吾今已息肩。</text>
<title>旱甚</title>,<text>由來物命管天公。天不矜民萃蘊隆。蜥蝪可能興霧雨。虹蜺那解隮西東。一原稻畎乾將裂。中谷蓷田旱欲烘。誰致咎徵癉萬類。吾將八翼問蒼穹。</text>
<title>野人</title>,<text>喧豗知異俗。入覲幾時還。酋長無先後。兒童慣馬鞍。腰金雖頂玉。毳服更毛冠。自喜王恩大。來參萬歲歡。</text>
<title>怕旱</title>,<text>前年仍怕旱。今歲尤焦枯。安得鞭雷公。滂沱蘇六區。古澗絶淸響。山石如烘爐。焰氣蒸爲煙。漿汗流肌膚。願賜一勺水。慰彼黔黎徒。</text>
<title>頌歲稔。紀故老語。</title>,<text>聖上御皇極。四境無邊聲。干戈載戢韜。瑞霧凝神京。休徵各以時。禾黍吹如雲。城中米價賤。絲管聲紜紜。大平旣無象。願慮城爲隍。不驕天祿永。不侈財不傷。祿永國祚長。財阜民庶昌。朝廷絶斂臣。道路無豺狼。野無遊手人。高岡鳴鳳凰。平陂易所戒。莫言今大康。古今顚沛者。歷歷皆可紀。只緣驕侈心。愼終不如始。處泰不能戒。昇平其可恃。</text>
<title>宮詞。三絶。</title>,<text>桐花已謝玉階傍。人靜香銷月轉廊。百尺轆轤聲正緊。羊車疑過屋西廂。不語脈脈度春宵。臂上守宮無日銷。洞房深鎖禁漏永。梨花夜雨聲蕭蕭。手拈靑杏打鶯兒。巧語千般誰得知。爭似案上金鴨篆。年年默默侍丹墀。</text>
<title>讀健元陵碑</title>,<text>吉夢先呈金尺祥。皇皇太祖奄東方。人民已厭螟蛉毒。軍士皆勞卒伍行。仗義回軍天祐德。存心事大物歸昌。貞珉此日休煩讀。淸廟笙歌有頌章。</text>
<title>健元陵</title>,<text>九原陵廟草芊芊。想像功成事赫然。鴨綠江頭忠貫日。崇仁門裏霧連天。玄宮杳杳三千載。黃壤悠悠億萬年。眷我嗣王同地久。歲時蕉荔永明蠲。</text>
<title>顯陵</title>,<text>皇考成章三十年。民瞻繼志奄登仙。已欠桂子璿源籙。只見龍飛國史傳。淸廟餘香添宿火。佳城荒草繞輕煙。落花啼鳥空山裏。石馬無聲松桂天。欠當作無</text>
<title>武侯廟</title>,<text>古廟荒涼樹老蒼。臂弓撚箭據胡床。猶生扶漢呑曹氣。不腐攻城破敵腸。側耳似聞先主囑。搖唇如吐出師章。蘚文蟲食書題壁。知是南陽忠武堂。耿耿丹心死不磨。令人遙想便咨嗟。一生功業今安在。滿眼風光瞥爾過。忠武有心猶未就。尙瞻無命欲如何。至今聞者空搔首。塵世從來欠事多。</text>
<title>岳王廟</title>,<text>細推今古事堪悲。奸佞忠誠世莫知。秦檜孰爲能誤國。岳飛皆道可班師。分明曲直天何默。先見安危理不欺。同是一團泥土滓。九原誰復辨姸媸。鷺鷥殘照叫寒林。慘淡空山生夕陰。眞僞難分天又暮。存亡未辨夜將深。宋朝冠蓋皆歸虜。上國山河半入金。自古浮雲能蔽日。竹風松月苦蕭森。一夜霜風悴敗蘭。平生忠義是危端。岳王苦死芳愈烈。秦相全歸骨尙寒。紙半張能分潔溷。名千載可別蛟蚖。爺爺莫恨生無狀。留與忠誠沒後看。</text>
<title>題正叔書廳</title>,<text>何處秋風至。蕭蕭動客吟。寒蛩依壁上。墜葉點庭陰。月入簾櫳靜。香殘帳幄深。有詩聊可和。移席撫床琴。昨日狂風起。高秋葉墜林。短檠移枕上。好句當閑吟。放曠非關世。怡愉不待琴。支頤成假寐。萬戶動寒砧。</text>
<title>戲題元部將家壁</title>,<text>彥實家園花幾般。只有鳳仙赬鷄冠。初看炫目久乃俗。大莖小莖堆闌干。元氏本來殷富子。種花治生亦如是。但取繁庶不以簡。乃積乃倉如山峙。又見兒孫如立竹。森森戲閧射蓬矢。繼紹箕裘若螽斯。乃知非俗卽是祉。彥實初聞艴然變。至是開頤笑且喜。雖然莫作守錢虜。天錫爾富冀用耳。且須沽酒十千杯。爛熳花庭開樽罍。與賓盡日醉徘徊。知爾貯儲非鬼財。若也學取河東民。彥實雖富其俗哉。</text>
<title>葺松檜以爲廬</title>,<text>倚巖架小廬。僅得容我軀。落葉以爲氈。枯査以爲櫨。葺之兮松檜。室小心愉愉。雲霞爲帳幄。碧山爲屛風。猿鳥爲伴侶。得我心所同。我是放浪人。夷猶雲水中。物性亦馴擾。飮啄依枯叢。願結歲寒盟。行樂無終窮。</text>
<title>山村</title>,<text>一簇人家傍翠微。翛然淸晝亞柴扉。將雛燕子迎風▣。▣▣龍孫得雨肥。麥穗搖如雲翳翳。楊花飛似雪霏霏。芒鞋踏遍村南北。細細薰風吹葛衣。</text>
<title>吾廬</title>,<text>從來吾亦愛吾廬。野性偏宜水竹居。問字僧來隨說字。投書人到勉酬書。溪流淺碧迷芳草。山色蒨蔥擁古墟。遠矚遐觀皆自得。吾廬佳興足瀛壺。</text>
<title>濂溪室</title>,<text>蓮花峯下小溪邊。卜築團茆浩氣全。霽月光風涵物像。請看牕外草悠然。精硏太極先天圖。便識先生味道腴。卦未畫前馮翼始。不知亦有伏犧無。孔孟道學已陵夷。征戰之餘老佛披。蠱惑人君傷世道。天生賢者樹民彝。</text>
<title>掃葉</title>,<text>掃葉聲中午夢驚。起看東嶺白雲生。直將魚鳥無心趣。剩得煙霞不世情。簾外菊香人正靜。庭前苔潤雨初晴。無端起我悲秋興。細讀離騷心未平。</text>
<title>窓日</title>,<text>滿窓紅日可人心。方丈維摩道力深。不語正襟危坐處。一庭松籟是知音。</text>
<title>耽睡</title>,<text>竟日臥耽睡。懶慢不出戶。圖書拋在床。卷帙亂旁午。瓦爐起香煙。石鼎鳴茶乳。不知海棠花。落盡千山雨。</text>
<title>閑興</title>,<text>淵明嗜酒杜陵詩。天地無涯生有涯。閑據枯梧仍不寐。白雲吹散月如眉。</text>
<title>閑意</title>,<text>終日倚窓軒。蕭然不世情。庭花掃更落。階草剗還生。地僻少人事。山深唯鳥鳴。將何消永日。移枕近書檠。</text>
<title>坐臥</title>,<text>坐臥消長日。無人地更偏。春風無厚薄。桃李自年年。</text>
<title>笑浮生兼慶岑寂</title>,<text>自笑營生薄。而無長者風。客至從無語。貧來任固窮。題詩聊遣寂。擲筆欲摩空。老去壯心在。欣聆松院風。</text>
<title>偶成</title>,<text>櫪葉深深布穀啼。山深五月尙凄凄。朝來霧重巖光潤。晚後風過樹影低。老境唯思身似鶴。病餘方覺面如梨。平生習氣消磨盡。未斷醉倒花下迷。</text>
<title>醉鄕</title>,<text>醉鄕日月亦佳哉。依舊狂心傑且魁。身世浮游微似稊。乾坤濩落大於杯。二豪侍側從敎倣。千丈流胸驀地來。一斗百篇兒戲耳。何人會得醉鄕恢。</text>
<title>閑適</title>,<text>自少無關意。而今愜素心。種花連竹塢。蒔藥避棠陰。苔蘚人蹤少。琴書樹影深。從來樗散質。更與病侵尋。</text>
<title>閑意</title>,<text>莫道生涯薄。苔錢散一庭。孔方兄絶契。管城子通靈。曉日明書榻。山雲擁草亭。小軒風露冷。蛺蝶夢回醒。</text>
<title>高眠</title>,<text>拋冊高眠夏日長。扶疏樹影映書床。要知自有淸虛福。爐上熏殘一炷香。</text>
<title>午寢</title>,<text>茅屋翛翛午夢長。高低花影轉西廊。隔簷燕子呼來醒。方覺身遊華胥鄕。</text>
<title>排㽅</title>,<text>淸寒鍊士少風情。手排瓦㽅邀客迎。不識靑眼看世人。擬將警句相嘲評。地僻山深人不來。鵑啼白晝猿夜鳴。松柯亂繚倚蒼石。半老疏枝風濤鳴。道人自有幽居趣。不與俗士同條生。</text>
<title>據梧</title>,<text>我爲主人物爲客。相對無言坐終日。眼前萬物自有趣。紛紛紜紜終有秩。奔流歸我我取捨。我轉萬物物來謁。鳥啼花落澗決決。木老巖高雲蒼蒼。不與塵世競豗爭。剩得造物無盡藏。休言隱者少活計。應用酬答尤悤忙。</text>
<title>山中</title>,<text>山中與猿鳥。共結歲寒盟。有意芒鞋曳。無心竹徑行。園中瓜瓞長。墻下薜蘿生。冉冉百年內。都忘寵若驚。</text>
<title>坐茂樹以終日</title>,<text>老樹如虯布樾陰。科頭箕踞正彈琴。斷猿無日不淸叫。幽鳥有時遺好靑。白石了無塵土想。淸風曾乏往來心。閑居終日忘人世。淸隱山書幾度尋。</text>
<title>濯淸泉以自潔</title>,<text>淸泉嗚咽作琴聲。流下澄潭靜不鳴。徹底澹於氷鑑淨。映空明似玉壺淸。濯纓濯足從吾好。觀水觀瀾任意行。魚鳥亦知余所樂。得忘機處便忘情。</text>
<title>睡起</title>,<text>山窓瞥飛鳥。朝日煖如烘。書冊紛紛墜。塵埃細細幪。香銷銅篆冷。火烈竹篝融。喜聽廚人語。蔬甘豆粥濃。</text>
<title>不出</title>,<text>不出杜山門。前峯下鹿群。床前鳴蟋蟀。庭畔有椿萱。猒客常稱疾。勞煩欲默言。小窓誰是伴。安息一爐熏。</text>
<title>卽事</title>,<text>蜻蜓欵欵立風蒲。小雨初晴草木蘇。睡起南軒成獨倚。一天涼颯落庭梧。</text>
<title>蘆原卽事</title>,<text>草綠長堤小逕斜。依依桑柘有人家。溪楓一抹靑煙濕。十里西風吹稻花。</text>
<title>卽事。三首。</title>,<text>査査喜鵲繞松枝。正是南窓獨倚時。身世兀如槎泛渚。不妨看菊和陶詩。爐上煙銷簷日移。紙窓寒透冷侵肌。廣丈氈席何曾暖。却恨才名買得癡。張翰都忘身後名。卽時杯酒占平生。夷齊孔跖俱塵土。不及柴桑醉似泥。</text>
<title>卽景</title>,<text>深山伯勞鳴。火麥動秋耕。每怕風霜早。仍憂霾旱幷。瘦藤緣樹老。細草覆墻生。倦客閑消日。扶藜晚逕行。</text>
<title>途中卽事</title>,<text>一村蕎麥熟。十里割黃雲。歸思西風遠。千山日已曛。</text>
<title>喜晴</title>,<text>雙燕呢喃報午晴。庭花爛熳綴紅英。槐陰濃綠可人意。天色淸和諳鳥聲。簇簇野雲如卷絮。浪浪巖溜似鳴箏。日長庭院渾無賴。自酌新泉煮小鐺。</text>
<title>淸晨</title>,<text>淸晨何以慰飢腸。藜藿新蒸黍飯香。白屋自甘氷氏困。靑山不受熱官忙。鵑啼北嶺雲猶濕。鴉起東林日已黃。餌藥學仙都是妄。安心箇是越人方。</text>
<title>晚晴</title>,<text>雨後山容碧。雲收齊景幽。草根蟲有語。花底蝶生愁。露重松枝曲。風微木葉柔。茅茨更淸絶。林外有鳴鳩。</text>
<title>曉起</title>,<text>曉起看庭宇。庭宇整且肅。婀娜海棠花。美艶隨風落。雲歸巖壑靜。鳥啼煙蘿碧。自喜放曠人。林泉甘寂寞。</text>
<title>卽事</title>,<text>東山雲起西山雨。北岳斜輝南岳風。一道石泉鳴作惡。喧轟吹落半天中。</text>
<title>晴景</title>,<text>小池荷葉能飜白。別院鶯翎細簸紅。乳燕雙雙來巧語。靑泥坊底苦泥融。</text>
<title>卽事</title>,<text>滿庭花木最淸幽。風送南軒五月秋。忽覺靜中生意鬧。數竿斜日一聲鳩。</text>
<title>曉起</title>,<text>老去苦夜長。愁來淸吟少。山禽報五更。喜看窓已曉。起來眄東方。明霞何縹緲。露墜靑蘿長。雲卷遠山澆。頓覺遺世人。閑情頗淸悄。</text>
<title>卽景</title>,<text>竹筍初尖松子團。櫻桃半熟杏添酸。桐花風送黃梅雨。惱我竹房淸夢闌。</text>
<title>曉望</title>,<text>朝登西山亭。千村煙羃羃。江水澄且明。泛泛舟一葉。遠山點可數。輕霏霽丘壑。因憶龐德公。鹿門采靈藥。羽人如可仍。吾將訪名岳。</text>
<title>明窓曉望</title>,<text>金門五夜曉鍾撞。簪笏朝天驟馬雙。爲祿爲身相並話。那知無語坐明窓。</text>
<title>朝日</title>,<text>朝日蘸紅霞。雲間玉柱斜。蒼涼升海域。奕赫遍天涯。透隙塵堪數。烘窓暖可賖。負暄仁已盎。況復熨梅花。</text>
<title>晴景</title>,<text>落盡長春褪海棠。邇來風雨惱人腸。龍門峽口江波闊。雉岳峯頭雲影長。鼎鼎年光催老境。萋萋草色送微涼。可人霽景渾無礙。喜見鳧鷖浴小塘。</text>
<title>卽事</title>,<text>布穀啼深樹。前村桑葚紅。濃雲峯上下。疏雨埭西東。懶覺身無事。衰知酒有功。已得歸歟興。江山屬此翁。</text>
<title>曉意</title>,<text>昨夜山中雨。今聞石上泉。窓明天欲曙。鳥聒客猶眠。室小虛生白。雲收月在天。廚人具炊黍。報我嬾茶煎。</text>
<title>朝日</title>,<text>朝日照欄干。鮮麗光可悅。浥浥草上露。團團手可綴。東峯霧初霽。磊碨丘壑列。醒然心爽塏。身輕秋隼掣。灌我園中花。庭除掃令潔。凝然夜旦氣。方壹未接物。但使至日昏。勿爲形所拂。聖賢如此耳。匪遠最親切。嗟哉行屐人。孜孜莫踐末。</text>
<title>晝意</title>,<text>驟暄草色亂紛披。睡覺南軒日午時。更無世緣來攪我。身心鍊到化嬰兒。</text>
<title>卽景</title>,<text>天街小雨細於絲。徙倚南窓和古詩。燕子日長無介事。一雙蝴蝶弄花枝。</text>
<title>記卽事</title>,<text>啄木丁丁山更幽。一軒風露似新秋。西峯返照東峯雨。藏照不盡千里眸。</text>
<title>薄暮</title>,<text>怕風棲鵲鬧松枝。天氣層陰日暮時。雪打明窓淸坐久。更看山月上城陲。爐灰如雪火猩紅。石鼎烹殘茗一鍾。喫了上方高臥處。數聲淸磬和風松。</text>
<title>曉霽</title>,<text>朔風吹曉雪初晴。列壑崢嶸萬樹明。趺坐蒲團初睡覺。皚皚一色沒階平。長枝偃亞小枝垂。宿鳥初驚雪落時。紅日煖簷尤可愛。喜聞融溜滴茅茨。凍雲和雪抹重峯。滿樹梅花昨夜風。點點落時煩我耳。打窓聲作撲飛蟲。</text>
<title>曉色</title>,<text>滿庭霜曉色凌凌。巖溜無聲疊作氷。老鴉附枝迎旭日。凍雲依石襯疏藤。閑中詩與棋爲崇。病裏茶兼藥可仍。紙帳氈床初睡覺。篝爐火氣暖騰騰。</text>
<title>曉霽</title>,<text>夜來微雨霽空山。露濕芙蓉月一彎。古木斷崖猿鳥外。蒼藤白石水雲間。行裝草草只雙屩。身世悠悠歸八還。紙帳素屛淸似水。博山消盡鷓鴣斑。昨夜銀河洗有聲。碧天遼闊月空明。滿庭松葉毿毿落。遶砌泉流歷歷鳴。飮啄十年同鶴化。疏慵終日看雲生。最憐雨霽空堂靜。信手拈棋子落枰。</text>
<title>日暮</title>,<text>日暮長天碧。雲收列岫明。砌蛩愁更語。庭草剗還生。地僻絶來往。山深無送迎。支離誰與伴。床下看蟲行。夕露圓蛛網。流螢入燕巢。細煙浮草際。缺月上松梢。杜口絶排難。逢人能解嘲。小堂秋色淨。落葉墜衡茅。</text>
<title>開窓卽事</title>,<text>亂山空翠濕人衣。林靄蒼蒼帶晚暉。縹緲鄕關何處是。天風吹斷白雲稀。魏闕迢遙邃九重。豺狼當道寂人蹤。皁囊曾貯治安策。深閉茅廬學臥龍。</text>
<title>樂眞堂</title>,<text>壯歲功名老便休。茅居風味政悠悠。秋深海國饒魚鮓。霜重山城繞橘頭。居寵若驚今已矣。浮生如夢更知不。旁人要識眞中趣。仁者從來自不憂。內外分憂喉舌臣。如何投紱臥溟濱。人推不起蒼生望。公願無違鶴髮親。托疾山林陶宰相。居貧閑適晉遺民。殷勤爲報君須記。咄咄今非樂我眞。風爐歙鉢臃樗巵。綿帳楮衾物物宜。應便床頭燒柮榾。朝來屋角曝晴曦。有花何必開三逕。得饌寧須計二時。天許樂天非我做。莫令儵忽鑿吾癡。葛巾芒屩日棲遲。事事雍容取愜寺。日酒但怡神寧爛醉。詩纔遣興可焦思。犬迎舊客無群吠。風奏閑琴自詠詞。偶爾成文條理在。令人愁殺魯宣尼。幽齋寂寂日如年。槐夢醒來化國邊。甲熟光陰難把住。梁炊名利易推遷。香醅新漲葡萄嫩。銀膾初開蛺蝶鮮。北舍南隣連結社。太平痕在醉扶旋。</text>
<title>市街</title>,<text>紛紛車騎正喧闐。舞館歌臺接市廛。樹色遶城三十里。江流入海幾千年。嘉賓宴罷倡優散。太守歸衙將吏旋。況是太平無事日。人人扶醉畫樓前。</text>
<title>遊圃</title>,<text>滿眼靑山繞菜畦。靑靑蘿葍葉初齊。十年慣却修場圃。剩聽鵓鳩枝上啼。</text>
<title>田家卽事</title>,<text>一間茅屋倚山岡。場畔翁姑語正長。未解平生榮爵祿。只誇卒歲富農桑。溪橋日晚牛羊下。秋壟風高禾秫香。待得兒童沽白酒。旋炊菰飯喚人嘗。門靜鷄群啄晚禾。初聞南舍釀新醝。擊壤歌罷催科少。賽社人歸醉舞多。區芋脆來兒共堀。香橙熟處手親搓。老翁喜說秧田熟。叱犢驅牛荷短蓑。西崦人家社酒香。村童來報老先嘗。妻挑野菜和根白。兒摘山梨帶葉黃。不識干戈事征戰。唯知耕耨足稻粱。田家所樂將何事。寒背蓬廬曝大陽。</text>
<title>農家</title>,<text>禾黍離離瓜瓞垂。野人籬落豆花初。山城薄酒墻頭過。水國香菰月下炊。庭有落花慵執帚。門無劇飮懶當楣。田家一味眞坦率。賽罷場頭笑語時。</text>
<title>草盛豆苗稀</title>,<text>我有數畝田。高下依巖碕。種豆蕪不治。草盛豆苗稀。仰天歌嗚嗚。靜言思古人。人生行樂耳。富貴勞我身。我身勿復慮。否泰在蒼旻。衆人正啁噍。世我相矛盾。細和淵明詩。乘化以歸盡。</text>
<title>耘苗</title>,<text>長鑱草屩步南岡。十畝禾田半是稂。雲水十年如倦鳥。林泉穩處任飛翔。</text>
<title>山畬</title>,<text>石田多犖确。高下半藤蘿。地薄多生朮。畦危不長禾。飢烏鳴樹杪。羸犢臥陂陀。縱是山深處。年年可免科。</text>
<title>訪友於三淸宮。適醮立冬。</title>,<text>雲散長空星斗寒。瓊章讀罷禮天壇。玉皇降處圍香霧。金母來時駕彩鸞。寶磬有聲人寂寂。瑤臺無累月團團。三淸醮畢門重鎖。照殿靑燈徹夜闌。</text>
<title>登三淸宮</title>,<text>上帝高居玉座遙。群仙濟濟列層霄。碧窓縹緲香煙繞。絳闕森嚴翠羽翹。滿院松濤醒俗夢。一庭霜彩滑雲橋。天光甚邇無聲臭。坱圠玄機亦孔昭。</text>
<title>夜宿祭署感懷</title>,<text>至道渺難名。實理常一致。俯仰曠無垠。只有天與地。天高何所極。地厚何所依。茫茫不可辨。浩浩難析微。人生於兩間。靈智知彰幾。明則有禮樂。幽則有鬼神。鬼神不可測。本無形段身。云何有兩歧。紛紛爲贗眞。中華出伯陽。西土生能仁。各言所得心。異說難重陳。栖栖東魯翁。衰周生不辰。祖述追三五。示民以彝倫。自從王綱頹。大道轍斯阻。異言入人耳。淫泥莫能曉。遂使平常道。高議凌冥藐。渺渺指心性。恍惚起言表。捷徑一以開。靡然世爭許。仁義爲迂闊。爭趨夸大語。至于魏晉間。物情傷時危。風流江左輩。鋪張潤其辭。聖謨與奇言。爲騈爲指枝。事無二可行。理無二可安。一藥一是病。誰析其倪端。悠悠想千古。渺渺良可歎。漢帝求神仙。元皇焚道藏。佛心稱蕭武。釋敎亡會昌。敬者是何心。壞者云何意。安得叫九原。歷歷問其志。永懷達申朝。古壇號松吹。</text>
<title>遊仙宮。贈柳別提。</title>,<text>我亦常時放浪民。偶登琳館禮眞人。一樽玉薤瑤池醞。兩卷黃庭紫府珍。窓畔折殘陶令菊。壁間斜掛謝公巾。玉京秋夜朝天返。淡月疏星繞帝宸。</text>
<title>贈道士</title>,<text>玉淸壇上退朝還。環佩珊珊態度閑。靈寶度人飧六氣。黃庭換寫養三關。奇香滿竈晨成藥。異氣浮空夜入班。乞我半升鐺折脚。年來我亦煮溪山。</text>
<title>贈三淸監點</title>,<text>玄都觀裏看花郞。詩賦風流耀一鄕。暫屈玉堂揮翰手。來參具闕煉砂房。洞門深鎖看周易。丹竈牢封禮紫皇。異日登瀛攀鳳扆。刁圭分與濟黔蒼。</text>
<title>別道人</title>,<text>團欒相話無窮盡。綠水靑山望望遙。何日重期松榻下。十分淸話握吹毛。</text>
<title>凌虛詞</title>,<text>碧落無雲天氣淸。蹁躚時聽步虛聲。十二樓上吹長笛。便是神仙白玉京。朝餐沆瀣暮流霞。須信凌虛有作家。下視塊蘇嗟渺渺。大鵬飛少蠛蠓多。淸晨騎鶴上淸虛。洞闢紅雲玉帝居。特命弄臣宣紫詔。朗吟天篆一行書。左界無雲種白楡。廣寒宮裏舞仙姝。泛槎銀海波瀾闊。金闕瓊樓是帝都。人間無地不風波。八翼凌風是大家。下界蜉蝣寰宇窄。塵埃萬丈賺君何。</text>
<title>贈峻上人 二十首</title>,<text>峻上人。禪門老宿。初於湖南。有可隱之處。住錫數年。道力旣成。歷遍雲水。忽過京洛。士女輻湊。望風而靡。所化無同。乃因名宰及善信居士固請。因雅適大願訖。復遊湖南。容儀有道骨焉。僕於壬申夏。制弭錫曹溪。遂同住上社臺。果如素聞。其慕道超脫之心。著於語辭之表。每日扣問禪關。語琅琅然。因其曩日探翫景。却掃數聯。以資碧峯淸澗眠食之一味。拈翰走爾。其一南山紫翠鬱芙蓉。寺在曹溪第一峯。萬古乾坤雙草屩。百年身世短瘦筇。有時對月看僧話。何處焚香坐枯松。要識吾師眞面目。竹林西畔石橋東。其二翩翩一錫響空飛。五月松花滿翠微。盡日鉢擎千戶飯。多年衲乞幾人衣。心同流水自淸淨。身與片雲無是非。踏遍江山雙眼碧。優曇花發及時歸。其三只愛靑山不愛名。靑山相對可忘情。苔痕一徑白雲鎖。花影半窓紅日明。澗暗但聞泉浙瀝。峯回剩見月虧盈。葛藤三尺無人和。付與隔林幽鳥聲。其四一炷淸香一卷經。一輪孤月一溪聲。鼎中甘茗黃金賤。松下茅齋紫綬輕。漂渺煙霞心與潔。嬋娟水月性常明。閑眠盡日無人到。自有淸風撼竹楹。其五肯學參禪求出離。眞空笑我又相欺。爭名塵土渾無意。放志江湖已不疑。榻上坐聞松落子。林間行見竹生稚。只將枯影飄然去。綠水靑山何處期。其六有身何處不爲家。甘分靑山試一嗟。雨後荷鋤種瑞草。風前扱衽採胡麻。一窓明月一窓徹。千里浮雲千里遮。好向煙霞君莫出。小溪流水長蘚花。其七八萬峯頭月欲低。曙光和霧落庭除。半溪雨夜藤花老。一逕春風芋葉齊。松子打窓雲入戶。苔痕繞砌竹穿階。世間甲子知多少。唯有空林山鳥啼。其八終日芒鞋信脚行。一山行盡一山靑。心非有像奚形役。道本無名豈假成。宿霧未晞山鳥語。春風不盡野花明。短筇歸去千峯靜。翠壁亂煙生晚晴。其九楓岳高低十二峯。峯頭石角掛枯松。塵紛却是郭郞巧。世事盡隨蝴蝶空。桂子落時殘照薄。楊花飛處晚山濃。蒲團獨坐香如縷。愛聽楓橋半夜鍾。其十空色觀來色卽空。更無一物可相容。松非有意當軒翠。花自無心向日紅。同異異同同異異。異同同異異同同。欲尋同異眞消息。看取高高最上峯。其十一怪來無事可馳奔。時有淸風來掃門。春鳥弄成絃管節。晚山濃作畫圖痕。滿庭天篆幽禽踏。八尺人爻涼簟紋。情慮萬般都殺了。夜深風趁一窓雲。其十二夜闌孤塔月徘徊。人靜蓬窓風自開。蝴蝶夢中雲縹渺。子規聲裏月崔嵬。一甁一鉢無心老。萬水千山得意回。自怪俗人渾不到。春風養却錄莓苔。其十三十年江海走風塵。笑向靑山入夢頻。世上縱榮爭似隱。朱門雖貴不如貧。客稀竹架懸蓬榻。菴靜松梢掛葛巾。獨坐無人堪共話。桂花萱草是嘉賓。其十四幽鳥一聲啼曉煙。當門松檜碧連天。十年人事隨流水。半日風光空杜鵑。詩句每因閑裏得。禪心多向靜中牽。靑山強對癡然笑。明月誰分落小泉。其十五半生江海友如雲。今日相逢道味眞。飛錫獨行潭底影。敷床數息樹邊身。四千經偈留胸臆。百二山河轉一塵。氣味蕭然無與話。煮茶鐺水細粼粼。其十六楓岳香峯摠有名。從師我欲問無生。寒溪已了八千偈。山鳥更和三兩聲。瓢鉢擎來山月靜。鶉衣掛處暮雲輕。有人若問安禪處。流水一軒花滿楹。其十七參透禪關話葛藤。列峯如戟碧層層。尋根拔蔕君知否。摘葉尋枝我不能。藥杵聲中敲翠竹。茶鐺影裏點紅燈。自然會得禪家趣。肯向傍人說上乘。其十八一吟一吟復一吟。靑山慣識去來今。風吹蘿蔔脩淸供。月照梅花伴古心。千里海天橫縹渺。百年身世寄浮沈。滿庭涼葉人無見。寂寞竹房生磬音。其十九翩翩一鶴自無蹤。擬住修禪最上峯。歷歷金鈷猶解虎。團團瓦鉢已降龍。平生豈解愁塵事。到老惟知樂大空。未識吾師何處去。落花微雨獨携筇。其二十豈作人間糊口客。自言曾住祝融峯。心凝半夜梅花月。道響深山樹葉風。禪旨十編曾了議。玄關一句已窮通。平生蹤跡人誰識。問法方知不落空。</text>
<title>贈善行題詩軸</title>,<text>年來四十又加年。於世無聞道未玄。汝作桑蟲逾二紀。我如春蟻已三眠。閑中猛省前非事。夢裏常吟今是篇。商也起予終古語。淸風明月勸加鞭。</text>
<title>待梅公不至</title>,<text>月出東峯亂鴉啼。高低樹影壓階西。黃昏獨坐敲棋子。翦燭新詩手自題。</text>
<title>贈敏上人。三首。</title>,<text>少年上人敏其名。眉目稜稜秋水淸。言和志雅佩蘭英。意高心小懷琚瓊。蘊藉風流無與方。一見可解千人腸。怡怡微笑似春風。落落挺立如秋霜。人人仰止若高山。不敢容易窺其傍。雄文學韓柳。雅句師李杜。奇談雜老莊。筆法傳石鼓。我巳幪幢四十年。却笑空費屠龍錢。那知草詔玉堂手。隱几飜經開北牖。伯仲壎篪是上人。登岸莫敎靈運後。一語理會如庖丁。百世誰能出其右。自到山中五寒暑。左顧右眄無與語。恰似孤鶴啄蒼苔。空懷萬里雲水阻。春花秋月可怡神。山上白雲爲我侶。我欲彈古琴。調高絃絶無知音。我欲唱淸歌。陽春白雪無人和。峨峨萬丈蒼崖心。日往月來兀如瘖。兩耳聊聊抱幽獨。空聞草堂簷溜滴。喜子遠方惠然來。淹留數月淸談劇。蕩我十年勃鬱腸。置我無懷華胥鄕。君才磊落不可敵。我膽輪囷難可抑。兩人對笑山花開。數朶靑山濃欲滴。有客有客美如英。年未三十文藝精。翩翩雲鵠繼鍾王。顆顆驪珠優盛唐。白雲堆裏携我遊。偶然別我還神州。神州茫茫三千里。遊絲紛紛惹行李。遺我春愁千萬緖。快哉遙遙向南浦。南浦春波綠可染。可浣一段春懷苦。中年作惡知幾何。那似別爾猿啼處。十年浪遊山水間。煙霞痼疾怕寒暑。壯志未消筋力疲。恰似瘦鶴空軒擧。萬卷圖書老此山。願子歸來吾遲汝。他年煎茶石澗邊。衫袖共拂靑山煙。</text>
<title>敏上人同諸伴來問道</title>,<text>君看淸淨道。不爲塵所染。只緣忿欲生。竟爲諸相掩。所以先聖戒。懲忿又窒欲。此是徑庭處。君子須謹獨。情欲一乍萌。爲他所桎梏。天竺古先生。斷髮雪山嶺。只爲諸衆生。汨沒不自省。卽脫九章衣。勤修六載靜。厭彼聲色娛。愛此龍蟒境。願保淡泊心。期取一朝惺。始知濟人船。元來是舴艋。</text>
<title>與南方僧期雲門山</title>,<text>有僧自南來。道我雲門好。雲門何所有。蠟梅春前早。更有千竿竹。疏疏翠不老。可以嘯其下。蕩此輪囷懷。我聞喜欲顚。撫掌起徘徊。千載子猷竹。萬古和靖梅。聞者莫不竦。立彼頑夫懷。餘年身若健。且去雲門隈。梅邊架小屋。竹下評敲推。之子倘有意。抱琴時往來。</text>
<title>嘲僧鼾</title>,<text>鼾聲如雷驚四隣。名山何處息渠肩。坐禪精進常逃者。入里求齋蓋闕焉。多約癡朋同住錫。每看甿俗說因緣。閻羅不是無心物。爲此童頭受苦煎。</text>
<title>送人感別 三首○有僧覲親</title>,<text>幾度思親淚洒衣。如今喜得故鄕歸。故鄕歸去政秋晚。黃菊花衰楓葉稀。牛頭山下水初肥。野艇風恬▣葉飛。花岳淸平高幾丈。浮空滴翠濕征衣。月溪水色碧於藍。小雪山峯削玉簪。記得上人飛錫去。行裝淡淡鎖晴嵐。</text>
<title>夜坐看經</title>,<text>一炷香殘秋夜深。蛩聲月色攪禪心。百年人事不可計。三世妄緣無處尋。庭樹正愁風露勁。山禽似話洞雲侵。蒲團紙帳淸於水。閑展禪經閱古今。</text>
<title>題昇曦道人詩卷</title>,<text>斜括慧刃剃雲鬟。霜竹禪心世莫攀。節義可傳良史筆。淸閑堪透祖師關。香添金鴨煙初細。鏡匵靑奩綠尙斑。奉帚空門無一事。緇塵澹寂染花顏。素屛烏凡擲金鈿。靜坐蒲團閱妙蓮。月白祖庭行道後。雲廻猊座講經邊。摠持佛法無多子。實際高風有幾傳。千古芳蹤音韻闃。嘉名今又產緇田。獨樂亭前羃酒漿。金仙床下換茶香。名高列傳言非爽。道透禪燈韻已彰。流水浮雲三世過。落花啼鳥百年忙。操心澹泊眞無累。貞靜佳蹤沒不亡。</text>
<title>和敏師惠襪韻以謝</title>,<text>信手縫來綴細繩。一縷一懇竟難謄。若耶溪上雲門寺。白韤靑縢爲子登。綠水靑山一逕苔。無人尋我碧巖隈。傍簷山鳥如相識。閑啄空庭亦不猜。</text>
<title>示學梅 二首</title>,<text>雲淨風寒月未團。新年景像富毫端。捲簾積雪明林巘。入夜溪聲繞塔壇。詩欠可人筒在樻。棋無敵手子藏槃。嗟噓縮項誰將伴。紙帳梅花仔細看。學梅髡者學詩書。家在昭陽江上廬。斷織有親新覲到。論文無地已參余。松如翠蓋雲如絮。霜似瓊糜月似梳。點爾與吾曾有夙。靑山穩處必從渠。</text>
<title>贈梅師</title>,<text>靑燈夜翦話團欒。思在煙霞雲水間。風冉冉時偏月白。水潺潺處剩雲閑。一生名利蠶成繭。百歲生涯香度槃。我欲與梅同策杖。龍泉福地任盤桓。</text>
<title>逢梅又別。四首。</title>,<text>上人別仲夏。阻話數旬餘。花岳山深處。春城水漲初。倚門時斫額。望月又長歔。却喜重携手。今朝更別余。今年霾雨久。凶歉問來方。江水幾篙漲。菜田應盡傷。天事旣如彼。人情那敢詳。關東磽薄地。官租可能當。鳥飛返故鄕。瀟洒動行裝。納納江山遠。行行道路長。昭陽秋水碧。花岳晚雲涼。我語君須省。山僧忙不忙。聞說淸平洞。靑苔白石間。山深梨栗熟。巖靜鶴僧閑。君去幾時返。我歸當共看。如今分袂後。楓葉正斕斑。</text>
<title>問珠和尙</title>,<text>東國禪林老。安閑壽且頤。賓頭眉秀白。那律眼生疵。已許先王愛。多爲貴戚知。而今無恙否。戀慕向方馳。</text>
<title>喜恩入選見訪贈</title>,<text>有美恩禪和。三韓遠旅人。曾參釋氏子。已背素王民。屈曲靑藜杖。繿縷白㲲巾。生涯唯此外。不蓄一微塵。</text>
<title>送牛上人遊方</title>,<text>手錫一介藤。飄然何處去。楓城千萬疊。碧苔濺芒屨。槲葉滿山徑。幽鳥聲無數。暮扣白雲扃。蕭蕭半山雨。</text>
<title>有僧自寶蓋山來。有作。</title>,<text>東州千古地。曾是泰封關。寶蓋雲如繖。菩提月似盤。危藤縈棧道。飛瀑漱巖間。因憶曾遊處。秋風葉正殷。</text>
<title>誠之來學人天眼目</title>,<text>菩提涅槃路非遙。參介工夫在半朝。一句透時千句透。聖心消處妄心消。祖燈似續皆吾分。心印傳持不外邀。但得惺惺方寸地。何論三句與三要。</text>
<title>和四佳先生韻。示微上人。</title>,<text>春山何處訪精藍。萬丈蒼崖聳碧潭。流水落雲觀世態。碧松明月照禪談。杖頭烏兔跳丸過。江上峯巒刮目參。踏遍諸方應得道。斷然一笑善財南。</text>
<title>得丸和尙執明帚坐花間。擬去蜘蛛網以嬉。以和尙之意戲作。</title>,<text>山家無事自淸閑。萬事縈心摠不關。只有花梢蛛結網。生憎礙却蝶飛還。</text>
<title>贈靈光僧</title>,<text>遠自靈光郡。尋參百二州。跏趺明月下。偃息碧峯頭。桂熟常收子。蘭生不作疇。今朝向山去。行色正由由。</text>
<title>與僧話舊</title>,<text>古潭淸且淺。倒映半山峯。石老多苔蘚。沙明有鶴蹤。林深棲宿鳥。洞濕出潛龍。望久須深省。應聞半夜鍾。</text>
<title>送尋隱上人歸故山詩卷。五首。</title>,<text>放浪形骸自任便。有時閑臥白雲邊。杖頭挑出三千界。眼底攤回十二緣。松榻坐來山月靜。石床定處桂風旋。無生若問還應錯。相對忘言已落偏。碧山深處結茅菴。菴下澄澄萬丈潭。行處嬾從雲共去。住時閑與月同龕。煎茶小室煙生廚。采藥遠峯雲滿籃。不二法門怎麽認。前三三與後三三。廚作竈一身閑倚白雲端。菴在虛無滴翠巒。百鳥銜花春寂寂。孤猿捧鉢月團團。十年蹤跡江湖夢。千里行裝雲水瘢。自到山中渾鍊洗。而今渴飮又飢餐。上人住處鐵關東。無數名山翠靄中。滄海微茫雲淡淡。仙山縹渺日曈曈。白雲杳與紅塵隔。凡眼難窺法界空。欲覺禪心無可擬。秋風吹斷桂花叢。不見上人今數年。相逢風韻政依然。眉毛剔起風霜換。屐齒刓餘歲月旋。北敎南禪渾剩語。先迷後悟入枯禪。從今不踏千差路。更向碧峯深處眠。</text>
<title>送僧還鄕</title>,<text>遙指家山携影歸。短筇高與塞雲飛。臨歧泣洒濕秋色。不盡西風吹別衣。</text>
<title>次淸隱韻</title>,<text>早把形骸寄碧山。聲名終不落人間。東皇別借春消息。花笑柳眠閑又閑。</text>
<title>送悅上人遊五臺山。五首。</title>,<text>上人遊歷處。雲水轉淸新。斸藥朝兼暮。繙經秋復春。名韁雙敝屩。世界一微塵。漫拭頂門眼。閱盡古今人。五百禪林秀。文章道義新。藏無價美玉。現有脚陽春。虛室離纖翳。靈臺絶點塵。超然遊汗漫。天地一閑人。團欒數日話。且喜免如新。節操逾於雪。胸襟渾是春。大鵬摶九萬。孤鶴離風塵。多我愛幽趣。偶逢人外人。拉我飄然去。長亭柳色新。野花嚬白晝。山鳥語靑春。迷悟緣些子。仙凡隔兩塵。未能逃世網。羨爾遠遊人。贐別皆簪笏。琅環一軸新。甁將三島月。錫入五峯春。古鏡還成累。虛空亦足塵。靑山與綠水。眞箇本來人。</text>
<title>醉次四佳韻。贈山上人。</title>,<text>山中無紀曆。景物可能知。日暖野花發。風薰簷影遲。園收霜栗後。爐煮雪茶時。且莫窮籌算。百年推類玆。</text>
<title>洛山寺贈禪上人。三首。</title>,<text>一見淸標似舊知。羹墻面目已多時。節操落落松筠態。容止昂昂鸞鶴儀。禪榻靜看滄海月。茶泉閑擾碧潭螭。從師問道他時去。積瞖玄眸肯刮鎞。方丈蓬萊指顧中。白雲黃鶴馭長風。蜃樓影壓鮫人室。金刹光穿海若宮。談笑降龍無底鉢。經行伏虎有鈷筇。嵒中宴坐天花雨。塵世浮沈轉眼空。貿貿人間萬事非。欲從莊列學三機。浮生有恨風燈變。浪死何裨鷇鳥飛。天女供茶香廚淨。山猿擎鉢道腴肥。何緣恒聽無生話。石室松龕共爾依。</text>
<title>洛山丈室座下。五首。</title>,<text>海上靑峯映海心。高僧宴坐爇檀沈。涅槃講處神頑石。刹利交時復道林。喜我有緣參法席。感師不鄙喻圓音。遙知娑謁龍來聽。第一華嚴口口金。禪師高峻有機鋒。曾破提娑六相宗。明月淸風難共友。高山流水少人逢。半窓翠竹蕭蕭雨。滿砌黃花哳哳蛬。若問西來端的意。不妨拈出豁人胸。永嘉右族世無䨥。拋累年來學語哤。寶陁山前獰虎伏。薩婆海畔毒龍降。芒鞋竹杖禪生計。經卷香爐戒幖幢。長老心源人會不。一輪明月照松窓。舍兄及弟擢儒林。阿弟傳燈契佛心。覺帝素王同一軌。竹笙桐瑟備諸音。十年螢雪窮經達。萬劫檀修悟道深。若問功夫同與別。將無同外更何尋。難水亭前狎泛鷗。義湘臺畔看扁舟。禪心淡泞如蒼海。法相雍容似白牛。老去頂𩕳應有眼。閑來雲月更無儔。波聲山色微塵偈。無智人前說夢休。</text>
<title>書佛祖軸</title>,<text>新相知似舊相知。傾蓋淸談十二時。何處見師眞面目。天雲甁水錯言辭。</text>
<title>贈仁上人</title>,<text>人日到新寧。晨興未盥櫛。忽有一山僧。袖詩來告謁。讀詩十四篇。一一皆佳作。上語語道德。下語語民俗。迥無蔬筍氣。孰不蒭豢悅。道可雙惠能。詩能兩靈徹。桑門久彫喪。傳道百無一。師也兩兼之。我何不刮目。旭日照東軒。山川半晴雪。師也還故隱。靑縢雙白足。我又入紅塵。汨沒愧心跡。路入橋山傍茂林。有僧飛錫下遙岑。相逢一笑兩無語。酒盡溪頭生夕陰。</text>
<title>送仁師還鄕。二首。</title>,<text>君寓奉先寺。我處漱雲瀑。兩地苦相思。遠別轉悽惻。路入秦地雲。山回洛東曲。君行正八月。丹楓悅人目。公嶠月正圓。永川禾已熟。目注復心想。此地我曾歷。風物政不變。江山宛如昨。季鷹江東心。歸情多孔棘。有誰止柅之。遙遙淡行色。我今繫一隅。欲從末由適。喞喞似蛩吟。我思殊偪反。願子好歸來。慰我情寥闃。山堂待君旋。日暮倚脩竹。納納乾坤遠。迢迢行路遙。驛程秋色饒。落葉鳴蕭蕭。之子返故鄕。俊鶻摶秋宵。千里故人情。兩耳鳴聊聊。離情正佗傺。況復鳴寒蜩。君期苦無遠。我望良獨遙。屛營衢路側。贈以白雲謠。日月有弦望。北斗亦有杓。安有長往者。會當相消搖。努力崇明德。皓首相勉劭。</text>
<title>贈正上人。六首。</title>,<text>道人筋骨飜。筆力生雲煙。已逐遠公志。岩壑時飄然。出山未經旬。猿鶴愁纏綿。君乎早歸去。莫使英靈愆。道人夜挑燈。謾題詩一篇。膏煎聲沸喞。詩思流如泉。香殘知夜永。露冷認流年。心地已澄泓。世事那能牽。今夕復何夕。共此燈燭光。漫漫夜苦長。日入簾帷涼。熠燿點我衣。蟋蟀來我床。但得了無生。遮莫憂無常。龕燈欲明滅。直到三更月。玉階流螢度。銀渚飛雁橫。雁飛又螢度。往復如周行。之子獨憩寂。煙景誰相爭。草蟲鳴啾啾。蒼鼠鳴喞喞。磊磊閫闠間。簇簇煙林碧。鼎鼎好光陰。轔轔載車轄。勸君且短檠。更撚鬢一握。汝擊祿藤床。我作歌一章。爾汝各保到。身世如星芒。墨子悲絲染。詩人讚羔羊。宜爾勖爾儀。福祿宜爾康。</text>
<title>贈道安字高世</title>,<text>韜光高世道常安。足躡雲崖萬疊山。此去萬回應自笑。三淸福地任盤桓。</text>
<title>贈僧</title>,<text>牢關難打破。佛祖皆喪命。若從官吏問。彼此膏肓病。</text>
<title>題煕上人詩軸</title>,<text>柮榾燒紅葉。相言話所思。孤燈數夜夢。茅屋十年悲。急處方舟渡。平時滾泳之。重陽今已近。相嗅菊花枝。</text>
<title>幽居</title>,<text>幽居臥小牀。靜室一煙香。夜雨林花潤。梅天風氣涼。葉濃禽語警。泥濕燕飛忙。何以消長日。新詩寫數行。</text>
<title>山居</title>,<text>山勢周遭去。江流縹渺廻。一鳩鳴白晝。雙鶴啄靑苔。拄笏看雲度。吟詩逼雨催。我如陶靖節。守拙碧雲堆。</text>
<title>訪隱者。二首。</title>,<text>白石蒼藤一徑深。三椽茅屋在松陰。紛紜世上無窮事。不入伊家一寸心。自說生來懶折腰。白雲靑嶂恣逍遙。松風吹送山前雨。一朶紫荊花半彫。</text>
<title>幽居。四首。</title>,<text>架巖小草屋。碩人之所軸。入洞寡輪鞅。遊門有麋鹿。懶甚少行邁。屐齒莓苔綠。鉤簾忽回眸。雨洗山似沐。春神亦有意。鋪錦披花木。萬物各得所。吾亦樂幽獨。散慮任逍遙。雲水幽趣熟。興盡却成倦。淸風動窓竹。有庵在空谷。山水麗康莊。松柏龍鱗細。芭蕉鳳尾長。月呈千古燭。風送六銖香。不用干名利。唯宜早退藏。白日山堂靜。疏簾有好風。莓苔酣雨綠。花木媚春紅。採蕨淸溪曲。搬柴碧洞中。自從逃物外。榮辱夢都空。自甘雲水寄閑情。不管頭邊歲月更。枕席忽驚生爽氣。碧梧經雨散秋聲。</text>
<title>尋隱 香山</title>,<text>日照觀音峯。縹渺生白煙。洞壑何嵌嶔。松柏參靑天。因憶龐德公。採藥尋鹿門。一隱不復返。千載揖淸芬。我亦倜儻人。托迹靑山雲。已避世俗紛。願拒虛頭群。松蘿石龕中。藉草爲靑氈。八萬四千峯。借問何峯好。松梢掛殘帛。任情浪遊遨。</text>
<title>與修禪者同隱</title>,<text>山石何磊磈。樹木何蓊藹。中有八尺房。開窓聽鳴瀨。與爾話禪心。東峯籠細靄。緬懷東林公。不出完溪淙。邈矣千載下。企仰思芳蹤。芳蹤不可追。踵武在渠儂。願保歲寒心。共滌塵煩胸。坐久月初上。碧澗吟驪龍。</text>
<title>瑩道舊來訪論道</title>,<text>老宿骨毛異。幾年坐道場。相逢話葛藤。慧刃刮我腸。流出三昧海。源源無盡藏。眞性不可見。可見乃妄想。見彼不可見。此見曠而敞。普照無邊際。虛空無有像。但了如是法。卽是大方廣。山筆海爲墨。不可窮言象。此其大略耳。師推過此往。</text>
<title>巖竇</title>,<text>煙生巖竇深。禪榻護檉林。不許俗塵雜。多爲猿鳥尋。苔侵一逕細。雲擁半山陰。誰識有嘉遯。已忘生滅心。</text>
<title>習之山居。四首。</title>,<text>野草幽花各自春。十年行脚眼中塵。一聲啼鳥破閑夢。鼎鼎光陰惱殺人。樹陰翳翳落閑庭。臥看峯巒四面靑。箇是山中無熱惱。石罅泉響自泠泠。一林紅葉警秋霜。雁點淸空綴作行。最是禪心凌靜處。笑看峯頂白雲忙。紙帳蒲團土堗溫。南窓紅日暖梅魂。道人手劈龍茶餠。煮雪淸瀾注小樽。</text>
<title>題梅公房</title>,<text>綠樹陰濃夏日長。高低簷影入禪房。梅師偃臥睡初醒。時見藤花垂短墻。</text>
<title>山房卽事</title>,<text>蠮螉何事負螟蛉。盡力提持苦上楹。紅蓼深深飛蛺蝶。靑蒲獵獵立蜻蜓。病餘自喜身初健。老去堪驚髮又星。悶極不知書大字。布衫飜倒揷花甁。</text>
<title>題壁</title>,<text>水落山中尋古寺。前年街錫又今年。頭邊日月跳丸過。眼底星霜飛鳥遷。破屋何妨容此幻。淡餐且可樂吾天。興來支杖經行處。風樹鳴蜩咽似絃。</text>
<title>題少林菴</title>,<text>禪寂無塵地。逢僧話葛藤。身如千里鶴。心似九秋鷹。石徑尋雲到。松窓獨自凭。無端更回首。山色碧崚嶒。</text>
<title>春遊山寺</title>,<text>春風偶入新耘寺。房閉僧無苔滿庭。林鳥亦知遊客意。隔花啼送兩三聲。</text>
<title>題知止師房。二首。</title>,<text>披雲一上最高峯。雨歇溪山斂彩虹。入夜更添無限興。淸風明月碾蟠松。月明如晝山家夜。獨坐澄心萬慮空。誰和無生歌一曲。水聲長是雜松風。</text>
<title>遊神護寺</title>,<text>稽首歸依佛。天台十六僧。煙霞容貌古。水月性天澄。小篆淸香起。浮屠異氣騰。南無諸聖者。神力可能憑。</text>
<title>遊仁王寺</title>,<text>境以人而寂。人閑境不煩。仁王近城市。佳境勝山門。古井藤蘿暗。荒城草樹繁。我來留半日。聊與可人言。</text>
<title>遊樂岸寺</title>,<text>寺在浿江岸。煙蘿石壁間。水深魚極樂。天淨鳥知還。西海雲如絮。東城月似環。漁舟何處到。來泊荻花灣。</text>
<title>古寺</title>,<text>古寺近閭閻。居僧乞米還。庭有閑花塢。門垂古鐵環。金軀蛛網羃。石砌蘚花斑。日暮喧雞犬。南隣夕靄間。</text>
<title>白石寺</title>,<text>老僧高臥掩松關。白石山房百慮閑。車馬不來門逕小。一雙幽鳥語綿蠻。</text>
<title>開天寺</title>,<text>碧雲深洞裏。喜見古招提。寥落山門靜。盤廻石逕迷。兩山松櫟老。半壁夕陽低。到處皆佳麗。禪心未易擠。</text>
<title>鳳尾寺</title>,<text>萬丈蒼崖上。荒涼有梵宮。定僧依竹塢。睡鴨傍蘆叢。山影涵虛碧。波聲漾半空。道人挽我袖。一宿聽松風。</text>
<title>遊懸燈寺</title>,<text>蘭若最深處。荒涼松竹幽。石泓秋水淨。莎徑晚煙收。古佛偏靑眼。閑僧亦白頭。江華方外島。不必問瀛洲。</text>
<title>宿寶禪寺</title>,<text>寺壓澄江江水淸。高低山影映澄明。居僧住久忘塵世。慣聽滄波今古聲。</text>
<title>宿開慶寺</title>,<text>靑山影裏杖扶携。蕭寺何妨與鶴棲。十里煙嵐浮遠岫。數聲風鐸度前溪。僧耽午睡杉廊靜。客愛晨鍾松榻低。香火千年眞福地。建元陵畔一招提。</text>
<title>題淸平山細香院南窓。二首。</title>,<text>朝日將暾曙色分。林霏開處鳥呼群。遠峯浮翠排窓看。隣寺疏鍾隔巘聞。靑鳥信傳窺藥竈。碧桃花落點苔紋。定應羽客朝元返。松下閑披小篆文。夕陽山色淡還濃。倦鳥知歸趁暮鍾。棋局不收邀客訪。丹房慵鎖倩雲封。方塘倒揷千層岫。絶壁奔飛萬丈淙。此是淸平仙境趣。何須喇喇問前蹤。</text>
<title>古寺</title>,<text>古寺丹靑剝。空庭草自生。蝸涎盤壁上。蠹粉落雕梁。廢砌花無主。虛簷月獨明。興衰暫時事。遊此一傷情。</text>
<title>龍泉寺</title>,<text>梵宮牢落似村家。茶罷鍾聲散暮鴉。松檜陰中僧入定。薜蘿垣上蘚生花。雲飛屐上思靈運。風動帽簷憶孟嘉。耐可息心如惠遠。朱甍粉壁鎖煙霞。</text>
<title>遊遠迹精舍</title>,<text>穿雲策杖破蒼苔。古木陰中一逕開。山鳥亦知遊物外。故來閑惹草根回。</text>
<title>中秋無月。二首。</title>,<text>小窓秋雨落庭梧。風掠藤床酒半壺。庾亮樓邊光黯淡。袁宏渚畔影糢糊。天香已隔塵凡眼。寶鏡誰藏雲錦幮。此夜淸懷誰與語。更敎歌吹蕩天衢。待月中秋獨上樓。姮娥無奈被雲羞。白鸞趐底霏輕霧。丹桂叢邊展細幬。底事西風妬明影。不勝寒雨產涼飀。遙知玉兔擣靈藥。篩下靑冥散莫收。</text>
<title>紅葉</title>,<text>秋霞翦作淺深紅。靑女多情巧不窮。點點欲燒殘照外。層層如畫亂山中。數行書字悲心事。幾个牽愁落晚風。莫向秋深怨零落。東君應又綴殘叢。</text>
<title>新霜</title>,<text>碧空如洗綴疏星。風緊千岩半夜霜。細細玉花粘古瓦。團團瓊蘂點苔墻。侵於沙月偏敎白。着到山林損却黃。蕉葉已殘荷柄折。餘寒更作凍銀牀。</text>
<title>九日</title>,<text>九日獨何日。怡然愜我情。行看籬下菊。緬懷陶淵明。笑撚茱萸枝。遙憶杜子美。落帽龍山頂。千載風流士。展才滕王閣。萬古腹稿子。斯人邈以遠。此日年年有。登高且遠矚。酩酊白衣酒。慷慨且狂歌。爲樂當如何。徘徊望不盡。長空一雁過。</text>
<title>悲秋</title>,<text>秋風索索動林葉。秋氣凄凄零露滴。輾轉藤床夢不成。起看星斗光錯落。已看金井碧梧驚。更聽芭蕉疏雨滴。人間萬事亦改換。紈扇無情勿復怨。君不見古來多少悲秋者。盡是平生抱幽恨。豈獨宋生賦不平。季鷹命駕思蓴羹。百憂關心秋夜長。況復蟋蟀鳴西堂。試擬離騷不自聊。庭梧雨打聲蕭蕭。</text>
<title>七夕後一日有感</title>,<text>昨夜歡娛摠是憂。今宵又動一年愁。河深烏鵲橋初斷。天遠孀娥恨不休。蟋蟀夜吟能促織。梧桐雨滴解悲秋。人間兒女渾無賴。肯有心情贈巧不。</text>
<title>中元</title>,<text>新秋天氣稍凄涼。節屆中元設道場。奉佛梵聲遵竺禮。招魂密語效些章。在天明月人隨影。入耳涼風客浣腸。赤壁蘇仙何處去。銀蟾依舊莫消長。</text>
<title>秋夜</title>,<text>悄悄無人共。吟餘倚竹床。蛩聲來枕上。螢火度低墻。懶後詩情淡。閑中興味長。慘悽不成夢。蟋蟀語西堂。</text>
<title>七夕 三首</title>,<text>銀河耿耿露團團。碧落煙收天宇寒。一夕佳期雖脈脈。經年勞別正博博。月明牛渚星初轉。雲淡鵲橋情未闌。爲語今宵休促漏。曉來應怕動征鑾。玉京秋夜月如梳。靑鳥初傳一尺書。烏鵲橋邊拋錦字。姮娥闕外動鸞車。蛛憐乞巧絲初掛。客問支機事已虛。別恨歡心俱未斷。五更風露正愁余。長空秋月欲圓時。牛渚煙銷一夜期。百子池邊憐愛縷。九華燈下錦雲帷。誰家初晒藏書腹。幾處新成乞巧詞。莫道天孫離別恨。人間多有苦相思。</text>
<title>七夕</title>,<text>烏鵲橋邊路正賖。銀河淸淺浪淘沙。人間乞巧何心看。怕見扶桑一抹霞。</text>
<title>秋懷</title>,<text>井梧搖落早蟬鳴。滿眼秋光拂晚晴。著散已嫌筠簟冷。風來渾覺葛衣輕。庭空墜葉飄還起。天闊浮雲滅又生。一段淸愁消不得。那堪床下語蛩聲。</text>
<title>秋日</title>,<text>庭際無人葉滿蹊。草堂秋色轉凄凄。蛩如有意跳相咽。山似多情翠又低。世事到頭之者也。閑情輸却去來兮。欲談細話誰將伴。銷得南山一杖藜。</text>
<title>秋晴</title>,<text>秋雨初晴枕簟涼。小窓時復閱篇章。吟三千首有餘樂。想五百年無此狂。漢水風煙迷蝶夢。華山雲月沁詩腸。邇來嗔客關門坐。不覺莓苔侵短墻。</text>
<title>九月九日。夜聞雨聲。至曉天氣稍寒。晨起則晴而益勁。</title>,<text>去歲冬猶暖。今年秋晚寒。愆陽花結子。驚颯葉成瘢。記一年之實事 少睡知年老。無愁任夜闌。閉窓仍怕冷。山色倩人看。菊艶東籬下。多依楓葉斑。也無陶令酒。多有景公山。凍雨摧蘭畹。寒雲鎖竹關。眼看星物換。老大稱心閑。昨夜風初勁。仍驚白露霜。細煙和灝氣。微雨蘸朝陽。濯濯千山瘦。蕭蕭衆草黃。西堂情不耐。聊和宋生章。</text>
<title>秋意</title>,<text>黃葉年年落。銀河夜夜明。但看星斗換。不覺老衰幷。對月欺孤影。臨風笑此生。千峯甘寂寞。雲物有誰爭。又淡淡人情薄。波瀾飜覆多。貧時人謫我。富則我驕他。出岫雲無思。盈庭月不阿。唯應雲與月。相對絶誰何。又山堂秋色淨。一雁叫淸空。夜冷枕無夢。月明天有風。江山千古態。人物百年中。笑語寒更盡。香殘燭焰紅。</text>
<title>夏意</title>,<text>水沈煙起日初長。閑臥南窓枕簟涼。二十四番花信後。一庭涼吹泛書床。</text>
<title>秋晴卽事</title>,<text>秋陽淡淡雨新晴。抱樹寒蟬噤不鳴。唯有四季開一朶。嫩紅明媚更多情。</text>
<title>秋興</title>,<text>纍纍樗栗落東溪。飢鼠來偸喞喞啼。此是一年秋興老。溪煙枯草使人迷。</text>
<title>秋日卽事</title>,<text>簷外一鳥啼。新秋風物凄。疏藤垂樹倒。喬木與雲齊。展畫消閑日。携筇過小溪。利名塵不到。偏喜老蓬藜。</text>
<title>十月初吉。見殘菊寒蜂有感。</title>,<text>蘂冷枝疏不自由。寒蜂來唼語伊嚘。減梅標格君知不。漏洩閑名接浪遊。淸香到老猶芬馥。冷蘂終枯附花枝。還似三閭猶戀楚。沅湘澤畔守憂思。</text>
<title>秋興</title>,<text>啁啁哳哳草蟲鳴。疏雨梧桐此日晴。只欲費吟吟未了。半溪楓葉夕陽明。</text>
<title>元日立春</title>,<text>洞庭春色間屠蘇。玉律初回淸夜徂。絲菜盤中堪卷餠。線香燒底可圍爐。暖凝梅蘂東風早。星換人間物象殊。多少去年愁與樂。不知今歲剩添無。</text>
<title>春寒</title>,<text>悄悄春寒不自聊。東風吹柳拂新條。擁衾側臥南窓下。時有山禽呼寂寥。</text>
<title>初夏池上</title>,<text>黃梅半熟杏生仁。點點楊花覆白蘋。正是一年風景老。薔薇架下更逡巡。</text>
<title>春詠。二首</title>,<text>終日悠悠獨往還。綠林高下鳥間關。媚人春色濃於粥。訪綠尋紅似未閑。東風習習吹無盡。枯者重英臭者香。若也天工有私意。野人那得此春光。</text>
<title>立春</title>,<text>節序自移換。窮山今立春。老年嫌甲子。遙夜守庚申。雪色薰窓白。風光拚柳新。誰知幽寂境。亦有不羈人。</text>
<title>春耕</title>,<text>深山布穀鳴。燒火事春耕。稼穡雖云苦。安閑足可榮。隴頭種秀麥。溪畔灌香秔。个是幽居樂。吾知得此生。</text>
<title>端午</title>,<text>佳辰相喜浴蘭湯。梅雨初晴角黍香。人事縈如纏綵縷。世情苦似服昌陽。安榴影轉花猶嫩。絺葛風輕日正長。千古楚江遺恨在。些章吟罷倚筠床。</text>
<title>夏日。二首。</title>,<text>火雲蒸鬱作奇峯。涼簟方床睡味濃。晝日困人醒不得。壁間喧咽細腰蜂。石梁茅屋有灣碕。流水濺濺度兩陂。晴日暖風生麥氣。綠陰幽草勝花時。</text>
<title>歲寒吟</title>,<text>東山鳴籟壯。霜色轉凄其。日影移簷角。風聲撼竹枝。江湖一片影。鬢髮幾莖絲。勿歎生涯薄。楚狂歌已而。</text>
<title>四節回文</title>,<text>紅杏山桃溪寂寂。小塘春草夢依依。東城鎖霧香風暖。北舍啼鶯乳燕飛。右春涼簟藤床寒徹骨。綠瓜氷函冷侵唇。堂圍竹影淸風產。檻透山光碧黛顰。右夏疏桐砌雨催更逼。泣露秋蛩語草叢。虛白漾波江吐月。冷光搖葉竹生風。右秋明窓紙帳橫梅小。淡月疏簾映竹寒。晴雪壓枝棲鶴老。冷風敲夜點星團。右冬</text>
<title>歲除</title>,<text>屠㢝香暖沁詩。脾乘興旋題一首詩。錢穀饒人求不賸。管城圍陣幾時疲。</text>
<title>早春</title>,<text>料峭東風霜向寒。野梅花蘂半彫殘。嗅香終日無言處。浮世悲歡幾萬般。</text>
<title>偶題。二首。</title>,<text>庭草萋萋庭樹綠。野棠開處淸香馥。宿雨初晴梵宮明。乳燕猶唼簷泥濕。葵花向日晝初晴。一朶傾枝亞小楹。簷外鵓鳩如有意。隔林催却脫袴鳴。</text>
<title>秋日卽事</title>,<text>葡萄亭畔寺新秋。風葉蟬聲个个愁。菊近重陽含蓓蕾。燕知社日語啁啾。長隨懶慢人皆笑。每得溪山自買憂。坐在陶然無事匣。擬同魚鳥作天遊。</text>
<title>和惜春詩。三首。</title>,<text>可惜狂風特地斜。一園春色褪偏多。東君可是無情物。遺我虞兮可奈歌。靑杏如鐺乳燕斜。惱人好事惜無多。春風悋却幽人興。輸却陽關一曲歌。小園風雨亂低斜。綠葉成陰子已多。不忍別春春去了。惜春歌擬別人歌。</text>
<title>夢中作</title>,<text>一間茅屋雨蕭蕭。春半如秋意寂寥。俗客不來山鳥語。箇中淸味倩誰描。</text>
<title>靜夜</title>,<text>三更耿不寐。明月滿東窓。杜口傳摩詰。無心學老龐。最憐淸似水。安得筆如杠。翦燭拈新語。排聯押韻雙。</text>
<title>夜深</title>,<text>夜深山室月明初。靜坐挑燈讀隱書。虎豹亡曹相怒吼。鴟梟失伴競呵呼。頤生爭似安吾分。却老無如避世居。欲學鍊丹神妙術。請來泉石學慵疏。</text>
<title>寓夜</title>,<text>草根咽咽亂鳴蛩。喜聽興天寺裏鍾。寥落客窓誰是伴。一眉新月掛庭松。</text>
<title>月夜。獨步庭中。</title>,<text>滿身風露正凄凄。夜半鍾殘斗已西。松鶴有機和月唳。草虫牽恨向人啼。半窓孤枕燈花落。幽樹一庭簾影低。侍者正眠呼不起。好詩吟了便旋題。</text>
<title>晝靜</title>,<text>晝靜渾無事。萱花日影遲。蜂喧衙退後。蟻散戰酣時。筠簟氷人冷。風爐火獸欹。海南薰一炷。高臥傲皇羲。</text>
<title>晝景</title>,<text>天際彤雲晝不收。寒溪無響草莖柔。人間六月多忙熱。誰信山中枕碧流。</text>
<title>晝意</title>,<text>庭花陰轉日如年。一枕淸風直萬錢。人世幾回蕉鹿夢。想應終不到林川。</text>
<title>缺月上東山</title>,<text>三更缺月上東山。星斗初橫玉露漙。最好夜深無夢寐。碧梧桐影上欄干。</text>
<title>月色</title>,<text>長空月色正嬋娟。欹枕夜涼人未眠。何處斷腸江上笛。一聲吹破碧雲天。</text>
<title>倚欄待月。月上喜題。</title>,<text>崢嶸秋暮倚闌干。待月東峯仔細看。山吐二更千里共。風添半夜十分寒。庭軒索寞松濤壯。巖竇凄涼鶴夢殘。坐久猶吟仍不寐。銀河淸淺露溥溥。</text>
<title>月夜偶題</title>,<text>滿庭秋月白森森。人靜孤燈夜已深。風淡霜淸不成夢。紙窓簾影動禪心。</text>
<title>山中秋夜。月色如海。照我床簾。可喜也。</title>,<text>長空無雲天色晶。銀河淡淡西南傾。白玉之盤輾大淸。仙桂婆娑鏗然鳴。天風掃却蝦䗫精。星斗收芒烏鵲驚。廣寒殿前霜氣橫。玉兔擣盡磨雲英。我欲長歌階下行。月亦徘徊來照傍。姸姸千里作長檠。幾見人間相代更。紛紛塵土糅交爭。爾獨無心隨處明。我欲與爾結寒盟。天上人間應難幷。年年秋夜白玉京。分光長照靑山楹。</text>
<title>中秋夜新月。二首。</title>,<text>半輪新月上林梢。山寺昏鍾第一敲。淸影漸移風露下。一庭涼氣透窓凹。白露漙漙秋月娟。夜虫喞喞近床前。如何撼我閑田地。起讀九辯詞一篇。</text>
<title>月夜</title>,<text>絡緯織床下。月白淸夜永。靈臺淡如水。萬像森復靜。風動鳥搖夢。露滴鶴竦警。物累不相侵。箇是招提境。</text>
<title>中秋。與好古翫月。</title>,<text>中秋月色正嬋娟。偏照東南左界天。漢苑秦宮開鏡匣。吳江楚水映漁船。玉壺初展三淸水。丹桂重開午夜前。今日與君相對看。滿窓寒影愛無眠。皓魄當天洗玉盆。秋聲搖落桂花繁。雲收鼇背三千丈。人倚瓊樓第幾軒。露浥階莎蛩語穩。風搖庭樹葉聲煩。諸君且住探淸興。須餞氷輪墜短垣。</text>
<title>海月</title>,<text>年年海月上東陬。來我床前遣我愁。萬里更無纖翳隔。一天渾是玉壺秋。秦宮漢苑人橫笛。楚水吳江客艤舟。離合悲歡應共伴。停杯且莫問從由。</text>
<title>四月十四日夜月</title>,<text>中庭蘿月白森森。穿我東窓照我琴。莫道姮娥常獨宿。年年伴得幾人心。</text>
<title>笑太白</title>,<text>太白出東方。睒睒配殘月。來照我衣裳。不能明且潔。廉纖礙微雲。光芒欲發越。汝能並兩耀。斡運擅予奪。須臾大陽明。嘒彼無蹤滅。</text>
<title>雨後</title>,<text>雨過虛簷納晚涼。凄凄風露襲衣裳。蟬藏葉底聲猶澁。虹㮑溪心影有芒。詩瘦從來因病得。離情多爲故人忙。生涯點檢無拘束。一鼎新茶一炷香。</text>
<title>喜晴</title>,<text>昨夜屢陰晴。今朝喜見日。陰陰夏木長。嘒嘒鳴寒蚻。樹有櫟與樗。穀有稗與糲。世我苦相違。年來添白髮。開襟納新涼。淸風轉飆䬍。</text>
<title>虹銷雨霽</title>,<text>晚來雨新霽。彩虹銷天衢。霞彩展空碧。山光如畫圖。新涼入庭樹。微風撼我幮。眄彼堂下蘭。紛披荊棘間。馨香愈馥馥。援琴時一彈。嗟嗟世險巇。嘿嘿情鮮歡。入門不自聊。出門誰與寬。浩歌復嗚呼。缺月昇雲端。</text>
<title>風雨</title>,<text>陰曀晝晦冥。蟄龍西南驚。雨點橫天落。大風揚沙礫。黑雲如潑墨。砲車展寥廓。列缺明戶牖。霹靂焦巖樹。大塊一何壯。上帝方震怒。警爾黔黎徒。無然或泄泄。人人敬爾身。庶可天威霽。</text>
<title>久雨</title>,<text>茅簷連日雨。且喜滴庭除。底事消淸晝。窮愁著隱書。</text>
<title>秋雨書懷</title>,<text>一庭秋雨占黃昏。靜坐無聊獨掩門。階短亂蛩依細草。簷深宿鳥聚頹垣。一窓紙濕靑燈小。幾樹風疏紅葉飜。屈指十年遊歷處。暮雲煙樹宿江村。</text>
<title>秋雨</title>,<text>草堂疏雨滴梧桐。葉落空山昨夜風。歸雁有聲來小枕。怨蛩多語泣寒叢。一庭苔色斑成暈。萬樹秋光冷欲空。野水灌河添淡碧。老龍湫下亂西東。</text>
<title>九月二十日雪</title>,<text>霜未專威雪已瀌。長空六出正飄飄。雖然落地無蹤跡。一任西風著便消。</text>
<title>晴後復雨</title>,<text>東江秋水平。南浦雲蒼蒼。雨脚似銀竹。滌暑生新涼。蟬癡葉底藏。燕黠簷際翔。遣寂倚軒窓。巖溜聲浪浪。</text>
<title>霽後</title>,<text>雨後山容碧。風來樹影涼。晚雲籠細草。殘照翳疏篁。慵懶偏宜睡。衰遲恰似狂。烏床拈小筆。要寫鍊丹方。</text>
<title>雨中悶極</title>,<text>連空細雨織如絲。獨坐寥寥有所思。窮達縱云天賦與。行藏只在我先知。霏霏麥隴秋聲急。漠漠稻田晚色遲。老大頤生何事好。竹床涼簟乍支頤。</text>
<title>疏雨</title>,<text>疏雨蕭蕭閉院門。野棠花落擁籬根。無端一夜芝莖長。溪上淸風屬綺園。</text>
<title>雨中示善行</title>,<text>窮廬與汝兩相依。寂寂茅茨獨掩扉。藤蔓覆梨張綠暗。藥苗冒雨拆紅肥。惟思末路身無病。却喜平生首不鞿。魚鳥亦知吾所樂。林泉終日自忘機。</text>
<title>梅雨</title>,<text>梅欲黃時雨欲迷。雙雙雛燕接新泥。琴絃已作薰風語。低和松泉細入詩。</text>
<title>小雨</title>,<text>天街小雨洒紛紛。半作淸煙半作雲。獨掩柴關人正靜。一聲泥滑隔山聞。</text>
<title>雨晴</title>,<text>濃雲簇簇展西東。檉葉初飜昨夜風。十里江山明似畫。一雙白鷺下靑空。</text>
<title>雪夜</title>,<text>紛紛飛雪洒寒簷。月色薰窓映細簾。地爐火燒炕子暖。擁衾高臥意懕懕。</text>
<title>雪覆蘆花</title>,<text>滿江明月照平沙。裝點漁村八九家。更有一般淸絶態。皚皚白雪覆蘆花。</text>
<title>雪裏。騎牛探梅。</title>,<text>皚皚一色滿山村。懶慢無堪不出門。忽有老翁過許犢。小孤山下探氷魂。</text>
<title>乍晴乍雨</title>,<text>乍晴還雨雨還晴。天道猶然況世情。譽我便是還毀我。逃名却自爲求名。花開花謝春何管。雲去雲來山不爭。寄語世人須記認。取歡無處得平生。</text>
<title>雨中書懷</title>,<text>滿溪風浪夜來多。茅屋蓬扉奈苦何。亂滴小簷聲可數。塊然身在碧雲窩。</text>
<title>風雨。示善行。</title>,<text>小室掩蓬門。寥寥對爾言。庭花開便落。階草剗還繁。默坐詩成崇。閑眠事不煩。窮居誰道好。積雨壞籬樊。</text>
<title>雪曉。三首。</title>,<text>滿庭雪色白皚皚。瓊樹銀花次第開。向曉推窓頻著眼。千峯秀處玉崔嵬。我似袁安臥雪時。小庭慵掃捲簾遲。晚來風日茅簷暖。閑看前山落粉枝。東籬金菊褪寒蕤。霜襯千枝个个垂。想得夜來重壓雪。從今不入和陶詩。</text>
<title>風雨交作。俄而開霽。二首。</title>,<text>風雨掩柴門。四山雲霧昏。客能排悶極。▦可袪喧煩。茶竈煙初起。香爐火尙溫。黑雲多漏日。窓隙射朝暾。黃葉隨流水。蒼苔染短墻。世間功業少。物外姓名香。雨霽峯巒潤。雲收松檜涼。一身無長物。得句探詩囊。</text>
<title>雪霽。口占數聯。</title>,<text>瓊屑粘枝落。琮璜觸石喧。千山明霽色。一逕羃煙痕。凍樹鳴飢鶻。晴崖叫老猿。有茶當美醞。無語坐朝暾。</text>
<title>夜雪</title>,<text>昨暮陰雲黑。今宵瑞雪瀌。覆松輕藹藹。打竹細蕭蕭。翦燭成詩雅。欹床入夢饒。破窓飛礫碎。壞壁散珠飄。翳月薰簾白。微風攪帳搖。靠屛燈焰短。揷罐水沈燒。一椀融和茗。煎來境寂寥。</text>
<title>春雪戲題。三首。</title>,<text>天如抹黑地如銀。千點萬點浮逡巡。窓外蒼松誰道耐。一夜髼鬆華髮新。縹渺夭矯遠空薄。荏苒閃點梅花額。梅花額上春催粧。暖風融冶鉛膏滴。泥團腫拆紅朮芽。雪汁嫩消靑苔花。濃雲謾彼碧天色。冷氣逼我黃金茶。</text>
<title>風雨。三首。</title>,<text>滿庭風雨懶開門。無事頹然臥小軒。淸夢初回秋色晚。紛紛黃葉墜東垣。雨打梧桐葉葉聲。惱人殘夢動詩情。此間滋味無窮狀。問向靑山作麽生。我是靑山無等尊。碧山雲月供朝昏。一生受用應無盡。不是人間傳子孫。</text>
<title>秋雨</title>,<text>皇天淫溢又秋霖。街巷泥濘一丈深。田舍已愁收晚穫。閨房應苦㬠寒砧。百川同灌何時歇。萬壑爭流聲不禁。唯有草堂閑臥客。梧桐露滴不關心。</text>
<title>風雨連朝</title>,<text>風雨連朝溪水生。噴崖激石咽如笙。空簷滴滴惱人夢。寒樹騷騷喑鳥聲。墻下菊莖枝偃亞。峯前松籟響鏦錚。幽人不管多風雨。擅得雲山詩以鳴。</text>
<title>殘雪</title>,<text>隔林殘雪在。千峯風料峭。蕭森萬木中。時有山禽叫。聽此意慘悽。起歌還自笑。人生天地間。所樂爲功名。奈何棄如屣。放曠丘壑情。爾顏日以頹。年光相遞更。固宜守素志。淡泊終平生。</text>
<title>山雨</title>,<text>空山疏雨政浪浪。驚起老龍爪尾長。穩坐小堂終日睡。洒簷餘瀝濕禪床。</text>
<title>喜雨</title>,<text>喜雨連三日。涓流直萬金。蒼涼消暑氣。膏液洽民心。簷溜連階滴。松泉觸石吟。傳聞市街上。行潦滿蹄涔。</text>
<title>雨晴</title>,<text>夜雨新晴巖溜零。幽人高臥夢回醒。露沾芳草迷三徑。雲捲紫苔鋪一庭。爐火尙溫添柏子。溪流初漲挹銅甁。可人山色明如許。當戶芙蓉數朶靑。</text>
<title>陰晴</title>,<text>終日陰晴晝閉門。遠峯疏雨細昏昏。和煙草色隔林碧。漱石澗聲當枕喧。何地不堪爲豹隱。有山深處卽陶園。小堂人靜焚香坐。得句淸吟似嶺猿。</text>
<title>朝雲</title>,<text>朝雲不卷碧山堆。珠露漙漙一逕苔。點綴花顋嬌未了。依俙初日射庭槐。</text>
<title>東風惡</title>,<text>東風惡東風惡。料峭無時休。東風有時動復靜。人心盡日長哦咻。若將人心比東風。東風忸怩爲下風。</text>
<title>嶺雲</title>,<text>嶺雲吹作雨。朝露點成珠。病後知身健。貧來認我愚。殘年唯藥物。永日愛枯梧。漸覺衰遲甚。靑山不負吾。又嶺雲有機心。或卷時或飛。山月亦多情。嬋姸來照衣。不如閑機人。高臥無是非。羲皇是何人。赫胥吾不慕。但觀眼前趣。拈來卽所遇。庭松落淸陰。庭草泫秋露。物物自有理。不勞求其故。一笑見靑山。拖筇時緩步。</text>
<title>朝霧</title>,<text>關河千里混高低。樹杪山巓一望齊。應有南山玄豹隱。只聞東嶺老猿啼。還如漢準平城困。恰似曹瞞赤壁迷。霽後惺然瞠眼看。數竿紅日映西溪。</text>
<title>西風</title>,<text>昨夜西風撼我幬。滿天星斗冷如流。菊含蓓蕾徑霜艶。楓染燕脂映日羞。曳曳雲飛汾水岸。蕭蕭葉墜洞庭舟。平生最是關心處。窓外梧桐葉葉愁。</text>
<title>江山白雲</title>,<text>白雲曉羃秋江斂。江上孤峯螺一點。毿毿霜蕊粘葦花。湛湛江楓猩血染。晚來白雲渡江去。渺渺江滸征冉冉。白雲不是無心者。往來舒卷長自在。寄語白雲須訪我。過我松關吾且待。旣與汝曹俱得意。朝暮相從終莫改。君不見通明只可自怡悅。魯直看汝時拄笏。古人曾與爾爲歡。我亦與爾盟已寒。只恨往來了無迹。相對須臾難盡歡。俄然風起掃長空。但看萬里峯巑岏。</text>
<title>風緊</title>,<text>東嶺北風緊。西山黃葉飛。兀坐似枯株。嘿嘿還如癡。新詩八九首。起余心怡怡。緬我思古人。而我猶爲夫。一笑入靑山。風霜終不渝。鼎鼎百年內。不受人馳驅。買山又買懶。其樂也愉愉。終日對碧峯。碧峯知我無。</text>
<title>山之陰。層巓白雪。山之陽。盤石蒼苔。亦一段佳景也。</title>,<text>半夜北風吹急雪。千山萬山銀花白。沈沈萬壑飜松濤。洞府雲深峯一色。天敎玉宇飛金烏。向曉雲開霽光碧。暉暉朝日正如赭。喜見陽崖雪融冶。盤陀石上蘚花綠。恰似陽春膏潤野。嫗煦暖氣入窓阿。窓隙細細飛野馬。淸寒老子懶不起。矯首側臥東窓下。玉屛初輾遠近明。風日暄姸如可寫。援筆欲成白雪謠。却恐傍人和彌寡。擲筆一笑壯心生。喜聞玉筯崩簷瓦。</text>
<title>靑山如許好</title>,<text>靑山如許好。澗水如許淸。四座無人聲。一鳥簷前鳴。頹然臥筠床。黃葉堆前楹。得句頗尖新。一笑豪氣橫。欲倒三峽流。欲掃千人兵。可笑費屠龍。博學無成名。</text>
<title>宿峯頂</title>,<text>蘿月掛明鏡。松泉鳴古琴。夜深心地惺。無復去來今。</text>
<title>暮山</title>,<text>暮山如畫掃蛾眉。輕抺晴嵐淡亦奇。月上松梢鴉亂陣。故城秋籜有寒吹。</text>
<title>紀山名</title>,<text>雨洗瘦皆骨。煙收露五臺。香峯桂子落。雪嶽玉簪開。長白白遙兼聳。頭流壯且魁。名山窮眼界。不必往蓬萊。</text>
<title>豎假山</title>,<text>餘生已老竟無功。甘作林泉拙病翁。擬欲補天嗟未用。一拳奇石作崆峒。</text>
<title>佳殊窟</title>,<text>空洞深無底。崚嶒聳有形。滴乳成幰蓋。起脊作欄欞。淹入梯仙國。驚捫隕宋星。柳公如見此。作記勒山屛。</text>
<title>登童津山</title>,<text>童津山色碧崔嵬。絶壁層崖石逕回。獨荷短筇尋古寺。上方政在白雲堆。</text>
<title>還山</title>,<text>山中四月盡。客臥動經旬。四壁圖書蛀。三間几席塵。菁花多結實。杏子已生仁。靜倚屛風睡。風爲入幕賓。</text>
<title>登摩尼山 江華</title>,<text>摩尼山色好。矗立海天隅。飛雁不能渡。晴嵐摠可圖。祭壇秋草老。僧舍白雲孤。一望滄溟闊。煙波接有無。</text>
<title>淸涼山。一首。</title>,<text>淸涼山上禮文殊。却說塵中不自由。算盡世間多白髮。碧杉松下一長吁。</text>
<title>五臺山。六首。此六首。非淸寒子手書。姑錄而存之。</title>,<text>五臺山上五雲飛。慣聽溪流漱石時。俯瞰人寰多少事。奔忙多劫不如歸。圓通岩下般若淵。潑潑遊魚隊隊飜。你且去歸觀了▣。百年人事卽纏緜。右東臺中臺高嶽講時鍾。杳靄蒼茫望不窮。何處野僧猶未到。夕陽霞裏獨携筇。右中臺北臺四月積殘雪。靑蔬白芷戴土出。懶翁臺畔有高雲。岑崟幽邃杳難測。右北臺西巘高峯甚孤絶。于筒水潭氣淸冽。上人携甁自煎茶。禮拜西方極樂佛。右西臺山南峻磔號麒麟。野草芳菲氣味眞。欲識五臺端的意。眼中瞳子面前人。右南臺又五臺昔日新羅地。神聖孝明從此出。雀烏坪裏百官屯。呼號仰天攔道笑。岩穴林間盡追搜。草食破衣形如鶴。大寶神位不可闕。百僚圍繞作君師。斯盧一區世蹭蹬。千年鴻業基于玆。復有信孝出公州。射鶴一羽緣大悲。慈藏不識老曼殊。生增上慢深大癡。月精寺基邈猶在。古碑寶塔何瑰奇。我今送子一遨遊。且須這裏開雙眉。五萬峯頭秋月低。慣問峯頂子規啼。秋風淅瀝驚殘樹。寒月嬋姸上土階。明歷歷時還了了。苔斑斑處草萋萋。五臺山境人如問。十里松間芋葉齊。</text>
<title>溪漲</title>,<text>驟雨崩騰雷車回。前溪水漲何雄哉。浪花蹴地玉龍吼。雪岳轉空霹靂走。枯査激石墮危峯。折我齋前千丈松。只恐沙石塡虛谷。漶漫懷襄亂坤軸。老夫懶慢不堪起。臥聽遙壑明珠萬斛瀉蒼壁。</text>
<title>買蓑觀漲而還</title>,<text>百錢新買綠蓑衣。觀漲溪橋帶晚歸。細雨斜風吹不斷。一肩高聳入蓬扉。</text>
<title>溫泉 白川</title>,<text>一泓泉水煖如湯。曾與秦皇洗唾瘡。不是咸池餘液沸。也應泥底火龍藏。</text>
<title>竹筧</title>,<text>刳竹引寒泉。琅琅終夜鳴。轉來深澗涸。分出小槽平。細聲和夢咽。淸韻入茶烹。不費垂寒綆。銀床百尺牽。</text>
<title>遊冷泉洞</title>,<text>六月甚酷熱。大地如洪爐。朅來冽泉洞。石罅淸瀾號。浴乎復風乎。嘯詠而踟躕。此樂料知少。點爾爲吾徒。</text>
<title>貂溪洞</title>,<text>偶入貂溪洞。煙霞水石間。松檜鬱蒼蒼。溪澗鳴潺潺。落葉沒谿徑。羚羊竄巖阻。蒼苔滑如鋈。白雲飛如絮。洞深雪猶積。草芽屈金箸。松桂相縈纏。淸香撲我鼻。境靜稱我心。頓忘身世累。寄語同隱者。福地神所閟。絶嶮嵯峨岡。揷竹以爲誌。</text>
<title>憩絶澗中盤石</title>,<text>盤石鋪澗底。磵水流不鳴。分流不浸處。石面如砥平。可以坐十人。亦可安茶鐺。我喜投筇枝。或坐又復臥。枕流慕古人。可洗塵土涴。耽遊忘却還。不覺日西過。起起懵憧骸。咄咄木上座。</text>
<title>月夜宴。坐盤石。</title>,<text>東山蘿月正分明。遙指呵呵笑一聲。謝豹後峯啼血叫。訓狐中夜怪人鳴。心如古澗無査滓。身似閑雲不世情。獨坐寒巖誰是主。蒼屛萬疊聳崢嶸。</text>
<title>坐溪邊石</title>,<text>絶澗聲冷泠。上有盤石平。陰陰樹木榮。山鳥時一聲。俯瞰深潭淸。可以濯我纓。年來少塵事。泉石愜素志。將製芰荷衣。紉蘭佩薛荔。遠謝萬丈塵。自有凌雲趐。堂堂大丈夫。豈肯爲虫臂。</text>
<title>新漲</title>,<text>昨夜山中溪水生。石橋柱下玉鏘鏗。可憐嗚咽悲鳴意。應帶奔流不返情。</text>
<title>開渠</title>,<text>爲憐蔬圃負巖隈。荷鍤殷勤一道開。斲斷竹根猶未穩。況侵山路洗莓苔。</text>
<title>題院樓。二首。</title>,<text>玉山東畔淸風院。衝雨登臨一少留。忽聽夕陽江上笛。白雲鄕思也悠悠。四面溪山擁小樓。淸風吹骨忽驚秋。金龜換酒人何處。斷雨殘雲自在愁。</text>
<title>夜宿江樓</title>,<text>淸江秋月白。浪打古城頭。遠浦漁燈迥。滄波蜃氣浮。蘋洲風力緊。沙磧雁聲愁。一夜逢僧話。團欒敍舊遊。</text>
<title>運籌樓</title>,<text>却敵奇謀樽俎間。熊羆帳外列成班。山城風勁琱弓健。海國煙消白馬閒。車騎燕然初勒石。伏波交趾已征蠻。運籌壯策人如問。刀斗收聲門不關。</text>
<title>重登百祥樓</title>,<text>重過此地無窮思。一望平原送落暉。薩水故城殘靄散。晴川秋樹暮煙歸。空濠荒草埋翁仲。華表凝雲語令威。獨倚畫欄無與語。白鷗依舊向人飛。</text>
<title>登大同樓</title>,<text>大同波上大同樓。無限雲山散不收。楓落浿江秋水冷。霜淸箕堞暮煙浮。白鷗洲畔月千里。黃葦渡頭風滿舟。因憶昔年興廢事。登高一望思悠悠。</text>
<title>登碧瀾渡樓</title>,<text>碧瀾之水碧如油。漾漾溶溶雈葦秋。白鷗慣人不飛去。綠荇隨水相飄浮。何處一聲漁笛遠。誰家十里炊煙浮。波寒日暮不能渡。繫纜獨倚江邊樓。</text>
<title>秋亭</title>,<text>秋亭山氣好崢嶸。江上猩楓刮眼明。巖瘦不因嫌太富。澗淸非是釣完名。寒花千朶經風曲。嫩苔一庭緣雨生。點檢人間無勝事。林泉興味老多情。</text>
<title>修山亭。三首。</title>,<text>最愛玆亭好。靑山映小簷。經行雲去遠。穩坐鳥來覘。花草年年長。風光歲歲添。誅茅更修葺。幽境最淸恬。水石淸奇處。山亭愜野情。鳥歸庭有跡。花落樹無聲。遊蟻緣階上。飛蝗趯草行。興來看物化。頓覺脫塵纓。列岫千層碧。長江一帶明。自與人世遠。非愛嶺猿盟。小徑緣松曲。荒階與草平。此生須得意。無物不風情。</text>
<title>松亭</title>,<text>松亭寂寂松枝蟠。幅巾藜杖來盤桓。影落一庭碧苔潤。聲撼半天淸風寒。擧頭不見有赫日。側耳時聽搖狂瀾。茶煙颺處鶴飛去。藥杵敲時雲闌珊。人散夕陽禽鳥鳴。正是客去棋初殘。</text>
<title>山亭</title>,<text>白雲爲帳碧山屛。絶勝羲之修禊亭。莫羨石家椒百斛。苔錢十萬散中庭。</text>
<title>遊園戲作</title>,<text>托迹煙霞萬事宜。心如五紀未生時。東園種菜元非俗。西塢看花又一奇。坦率情懷誰似我。虛閑風月趁相期。老來無復追歡夢。身逐淸江曳尾龜。</text>
<title>鋤徑</title>,<text>山逕茅茨塞。長鑱手自鋤。露沾衣袂濕。蟬噪樹陰疏。荊棘從敎剗。巑岏且莫除。穿雲斜避石。巖竇是吾廬。</text>
<title>歲晚。居城東瀑布之頂。靑松白石。甚愜余意。和靖節歸園田詩。五首。</title>,<text>晚居城東陲。水石勝廬山。卜築依寒巖。窮居逾數年。玄豹隱南山。神龍襲九淵。修我玄牝門。鋤我絳宮田。足以保殘生。豈戀浮沈間。野鹿馴階除。山鳥鳴簷前。讀罷蕊珠經。古篆消香煙。尋芳東澗涯。採藥南山巓。一拋利名場。萬事多閑閑。笑傲北窓下。自喜陶陶然。白雲何逢逢。紅塵常鞅鞅。緬懷沮溺耕。時復注遐想。翛然細萬物。林泉聊獨往。一逕苑木深。一逕松竹長。一徑曳屣行。商歌我居廣。更製芰荷衣。端欲老林莽。自我遠城市。柴門來往稀。凌晨陟南岳。日晚斲苓歸。歸來渡溪水。溪水漸裳衣。我豈嫌俗氛。世我徒相違。蕭條一蝸廬。聊足以自娛。不見渠渠屋。瞬目成榛墟。昔年歌舞地。今爲狐兔居。愛我屋一間。危坐如枯株。時復臥溪石。樾陰涼翳如。不憂生事拙。朝窘夕無餘。但愛巖竇深。松窓蘿月虛。狂呼問古人。古人如此無。我憶賀知章。歸老鏡湖曲。雖無卬綬榮。心閑萬事足。却嗟世上人。恰似蟻環局。我坐碧山屛。月爲淸夜燭。彈琴和陶詩。不覺東方旭。昔我探春時。探花馳紫陌。今我探春時。策杖隨所適。緣溪數落花。不知日西夕。幽鳥語林巒。蒼鼠竄巖隙。旣脫赤紱縻。又免縣官役。黃精供朝夕。綠荷代紡績。平生伴山雲。願效商也益。</text>
<title>將軍宴</title>,<text>碧油幢裏錦筵開。樽俎笙簧次第排。虓將舞揮金錯落。蛾眉歌進玉蓮杯。金猊爐上薰龍腦。銀鏤床頭泣豹胎。酩酊大平全盛日。繁絃急管莫相催。</text>
<title>觀使華宴</title>,<text>飛燕雙雙掠又廻。流鶯恰恰語花開。十年往事詩千首。萬里歸心酒百杯。星斗已稀銀燭短。絃歌不盡玉山頹。醺然半醉兒牽袂。君去遼西幾日來。</text>
<title>園中瓜。五詠。</title>,<text>紫芒未脫花未落。綠膚氷肌和露摘。入我蔬盤滿我意。或炙或茹滋味足。人言靑瓜勝西瓜。可充蔬廚種當暑。十年山水謾容與。一味生涯遽如許。煙蓑雨笠手自種。一握靑瑤滿筐筥。却笑何曾萬錢費。適口爲珍誰定味。懶臥山齋供晚炊。上界仙羞潤腸胃。右靑瓜甜瓜爛熟蔕自落。剝而食之甘如蜜。綠皮初學老萊衣。霜肌可療相如渴。玉液瓊漿塡其腹。一嚼也勝浮萍實。老夫山中學樊圃。細雨手種瓜與瓞。葉底離離不知數。對客甜氷雜茗雪。兀然坐我淸虛府。却喜肝臟滌蒸鬱。可惜汨沒塵中人。萬事相依瓜與葛。右甜瓜天上火雲作峯頂。大地山河如粥鼎。午景燒空凝不去。暑氣逼人如酩酊。石竇寒泉流欲渴。蕉衣葵扇無功烈。西國誰傳種玉方。活我暘谷炎蒸域。水晶拆處玉粒屯。甘井鑿後瓊漿飜。靑門朱陵邈以遠。世變人亡不復返。紙上餘錢載簡編。空有話靶留人傳。我有東園十畝田。顆顆離離如盎圓。山中風露日滋蔓。境遠無隣可修怨。渴來切破蒼玉甁。一嚼可能消我悶。右西瓜綠藜紫莧已慣腸。角筍拳蕨莖已剛。夏末秋初蔬盤中。喜見紫瓜圓而長。身累百贅是何愆。頸附千疣尤可傷。雖然剝之銀酥胸。一啖頓覺肝膽涼。炮之烹之用無窮。上天所賚吾得嘗。人間芻豢五鼎烹。終然屢被寵辱驚。不如此味淡還濃。自有富貴風流情。君不見隱之啖蔬操愈厲。景節種此褒其淸。俗子生疏不下筯。我種此瓜終餘生。右紫瓜白露已晞霜初肅。白瓜帶粉長二尺。拔出金刁斫霜膚。小鐺爛煮鹽豉泣。滋味絶勝東坡羹。犢角熊蹯企莫及。或和勺藥淹爲菹。香甜辣脆眞無敵。却笑周顒若知此。不獨晚菘擅秋末。易簡如咀此味珍。氷壺先生當屈膝。老子明年身若健。更種珍瓜施茅屋。待得秋天肥熟時。不慕東陵瓜五色。右白瓜</text>
<title>丹橘</title>,<text>我聞洞庭有千頭。撲鼻淸香銷客愁。又聞江陵種千樹。不減敕賜千戶侯。金星最好霜後看。玉漿可堪杯中浮。靑黃雜糅文章爛。磊落圓果朝夕翫。孰知凌寒堅固節。自有慘烈寒酸質。但不深根又固蔕。苦被愚人林下摘。</text>
<title>黃橙</title>,<text>酷愛霜橙香且團。壓枝秋實光爛斑。幷刀劈破黃金顆。色味絶勝柑橘間。泛泛新浮綠蟻觴。一吸瓊漿爽腸胃。已聞吳娃袖裏香。更堪傖父樽前味。南國秋深霜風吹。細細淸香來擁鼻。一年好景着眼看。千箇萬箇垂纍纍。</text>
<title>紅杮</title>,<text>秋風烈烈霜作威。雨過園林紅葉稀。朝輝初出海天宇。光芒射我園中樹。團團萬點赬虯卵。映日玲瓏圍火傘。味甘豈同柑橘奴。肌豐不比棗荔癯。君不見沈瑀種之敎民富。鄭虔書葉成巨儒。七絶堪爲百果雄。愛見葉裏垂紅珠。</text>
<title>胡桃</title>,<text>昔年張騫使西戎。得此異果種秦中。後人愛之漸蕃滋。厥後此果盈天東。皮薄肌多可充籩。外剛內柔如古賢。況復珍瓤頗甘美。嘉實離離靑葉裏。秋晚風霜搖落時。脫殼墜庭聲可喜。擘碎麤處試一嘗。松子柏仁那專美。</text>
<title>得橘戲題</title>,<text>一顆江南橘。千株霜後黃。偶然開殼了。撲鼻擁淸香。</text>
<title>畫梅花</title>,<text>香魂玉骨先春姸。獨占孤山煙雨邊。疏影暗香雖不動。淸姝風韻正依然。</text>
<title>畫杏花</title>,<text>活色生紅第一梢。何人拈筆上床描。出墻千朶多才思。腸斷飄香賣酒橋。</text>
<title>淨几讀書</title>,<text>世人奔競倚吹噓。不學無知步玉除。誤國誤民爲後笑。何如淨几讀經書。古之爲仕者。不欲躁進以立其身。但修天爵而已。如伊之耕莘。呂之釣渭。何嘗有心於求宦哉。然湯之三聘。文之一見。出而便會風雲者。以其道德夙著。能啓沃人主。何嘗爲人主之黜陟哉。今則不然。依勢吹噓。苟登仕路。至有筮仕而省事者矣。則其所與人語者。皆爲祿爲身也。何暇啓沃於人主哉。此余少年讀書時。未嘗不掩卷而長嘆也。然苟不得修道德如伊，呂。必也讀書乎。雖不能愼思篤行。其與無知。蓋有分矣。</text>
<title>降龍解虎圖</title>,<text>嵯峨山逕轉崎嶇。便是高僧遊戲時。寶鉢降龍潭水靜。金鈷解虎老松欹。空山雨過莓苔滑。小洞春深花木奇。見說塵中多少事。一生元自不曾知。</text>
<title>讀左氏春秋</title>,<text>蚌鷸相持未可期。紛紛成敗幾多時。不乾詛血猶交刃。未瘞殤骸又鑽龜。王室細於單縷緊。霸功岌似累棋危。哀哉尼父明斧衮。衰鳳傷麟耐可追。</text>
<title>題幽篁古木圖</title>,<text>君不見晉室陵夷綱紀壞。風流高士尙淸話。又不見戰國爭雄刑政頹。漆園傲吏談滑稽。或愛放曠遊竹林。或以槁木擬灰心。古人邈矣不復作。空餘千載留方冊。今觀此畫思杳杳。淸興已在風塵表。幽篁蕭瑟葉相戰。古木査牙枝相繚。狂根枯幹如有情。半折寒枝如有聲。淨掃虛堂展一幅。素壁如聞天籟鳴。良工能事泄天工。滌我萬古塵土胸。韋偃與可已爲鬼。阿誰下筆傳高蹤。遙想含毫吮墨時。只見竹木忘所知。豈獨忘知亦忘我。物我兩忘翛然坐。須臾變化無窮緖。妙在毫芒不動處。得之於心應在手。筆驅造化意軒擧。一枝一幹不經思。婆娑盤屈有倫序。理會冥造莫可狀。眞到極則但形語。澹然相對絶離微。畫師機心妙如許。畢竟俗士那得知。時有山畫敲藥杵。</text>
<title>讀春秋詩</title>,<text>偉哉大聖謹嚴筆。作於雅亡王迹滅。首建大義尊天子。大書特書王正月。攘夷討賊整紀綱。字字華衮與鈇鉞。嗚呼周轍不復西。大夫擅政侯專伐。天王之名擁虛器。危哉岌乎如旒綴。下陵上替貢獻弛。求車求金求不絶。五霸迭興似尊周。爭奈詐力非眞實。欲挾天子令諸侯。狐假虎威百獸屈。是故夫子大傷嘆。曰無義戰曾有說。夷狄不與華夏例。吳楚自是連王室。災異必書疑則闕。月食不書必書日。此皆聖人警後世。憂之也深慮之切。大建百王不易法。西狩獲麟是終訣。知聖罪聖在此書。猶如畫工運神術。遂使遙遙千載下。亂臣賊子皆屈膝。嗚呼公穀傳其訛。左氏浮夸不經出。後人疑必失其眞。簡編斷錯多遺闕。昌黎束傳求遺經。臨川斷爛無可質。漢儒明言大一統。紛紛歷歷議論別。自從胡氏一删煩。表出大義凜霜雪。我本千載燕趙士。撫劍擊筑悲嗚咽。披床一讀一長嘆。西風爲我吹浙浙。</text>
<title>戲爲</title>,<text>文章於道未爲尊。三百餘篇學孔門。商也起予能杜口。大塊假我可無言。風煙藹藹揮肝膽。珠玉琅琅入吐呑。千首輕侯應有分。狂歌醉墨自瀾飜。</text>
<title>學詩。二首。</title>,<text>客言詩可學。余對不能傳。但看其妙處。莫問有聲聯。山靜雲收野。江澄月上天。此時如得旨。探我句中仙。客言詩可學。詩法似寒泉。觸石多嗚咽。盈潭靜不喧。屈莊多慷慨。魏晉漸拏煩。勦斷尋常格。玄關未易言。</text>
<title>題剪燈新話後</title>,<text>山陽君子弄機杼。手翦燈火錄奇語。有文有騷有記事。遊戲滑稽有倫序。美如春葩變如雲。風流話柄在一擧。初若無憑後有味。佳境恰似甘蔗茹。龍戰鬼車與雊雉。夫子不删良有以。語關世敎怪不妨。事涉感人誕可喜。曾見河間記淫奔。復見毛穎錄亡是。濩落大瓠漆園吏。怪詭天問三閭子。又閱此話踵前踐。夔岡騰逴魚龍舞。上駕屈莊軼韓柳。六六巫山走雲雨。陶壁飛梭溫然犀。橘叟初噀龍根脯。輪困肝膽貯造化。澹蕩筆下煙蜂午。金翠墓前溪山麗。羅趙宅中苔草細。聚景園外荷香馥。秋香亭畔月色白。使人對此心緬邈。幻泡奇蹤如在目。獨臥山堂春夢醒。飛花數片點床額。眼閱一篇足啓齒。蕩我平生磊塊臆。</text>
<title>蠶婦</title>,<text>屋頭斜日映花枝。戛戛繅車煮雪絲。粧嫩低眉緣底事。只愁分繭效功時。</text>
<title>洗硯後戲題。自嘲。</title>,<text>右軍筆法傳者少。翰林詩豪沈江水。汝獨何爲抱瑰奇。日寫危言千萬紙。由來多語衆所忌。縱汝能言亦末技。三代遺訓載方冊。魯叟删定藏壁裏。祖龍焚燬化爲燼。咸陽原上成塵土。子雲閉門著太玄。蒼天重淵搜腸腑。那堪後人冪醬瓿。亦不收入經書府。勞汝精神祭汝稿。不如安坐負朝陽。窮愁著書以自見。不如高臥北窓涼。古今陳迹皆可數。不過謄姓剡藤背。讚何足喜毀何憎。分明原上封土塊。願爾嗒然拱中堂。凝神瞑目鋤荒唐。百體從令若俛首。有如芒芴遵紀綱。俄而陽春爲我布煙景。大塊假我呈文章。百花競發佳木芳。風光撩我搜詩腸。座中侍側三四輩。皆有技藝相騰驤。弘農洗面露腹臥。客卿搖首磨其胸。楮郞高義如雪霜。折旋中矩參兩公。末席何處中書君。懸河利觜如霜鋒。楮郞堅臥不出床。中書馳驟剡溪傍。才藝雖殊意則同。皆助飄逸凌雲氣。吐出明珠三百斛。擲地金聲不足貴。難者趨退謝不敏。眼前景物尤繁華。安得陶景嶺上雲。攤爲玉牋之金花。宋鐵千丈崖。磨爲端溪之金炯。蟾蜍腹裏藏洞庭。禿盡中山千首穎。赭徂徠之松。製印香之餠。操以長杠之槊。掣如驚電之影。其揮也風掃雲聚。其曳也斗轉河廻。鏗金戛玉相鳴。怒猊渴驥喧豗。獻賦長楊日斜回。攔街爭賀眞奇才。</text>
<title>紙帳</title>,<text>紙帳明煖也相宜。牢落生涯我自知。古篆輕嵐吹褭褭。疏簾薄影動絲絲。身如短梗隨波泛。心似孤雲任意飛。縮項嗟噓天又雪。小窓呵手課新詩。</text>
<title>呈秋扇於四佳亭。三首。</title>,<text>團扇秋來已薄恩。固窮終不入侯門。雖然更値炎蒸日。定憶松濤石上喧。用舍行藏各有時。秋天莫使怨班姫。相公若慰邦黎庶。播却仁風更播誰。避涼趨熱謁車塵。玩物猶然況世人。笑渠不知樗櫟壽。恨公拋擲掌中珍。</text>
<title>地爐</title>,<text>山房淸悄夜何長。閑剔燈花臥土床。賴有地爐偏饒我。客來時復煮茶湯。</text>
<title>村燈</title>,<text>日落半江昏。一點明遠村。熒煌穿竹徑。的歷透籬根。旅館愁聞雁。紗窓倦繡鴛。蕭蕭秋葉雨。相對正銷魂。</text>
<title>甜葫蘆</title>,<text>苦葉由來不可嘗。甜葫也勝太官羊。爛蒸莫折天然頂。飫我淸齋糠籺腸。</text>
<title>供廚何所有</title>,<text>供廚何所有。晚菘與甜蓏。床上何所有。博山添宿火。而我在其間。無可無不可。欲臥則便臥。欲坐則便坐。邇來三十年。觸事常懶惰。花塢蔓蒺藜。筆管生蜾蠃。閉門斷紛厖。杜口妨話墮。支頤睡初醒。小室香煙鎖。</text>
<title>食粥</title>,<text>白粥如膏穩朝餐。飽來偃臥夢邯鄲。人間三萬六千日。且莫咻咻多苦酸。</text>
<title>盤飧。三首。</title>,<text>白鹽赤米盤中味。紅蓼靑蔬椀裏香。午睡覺來供一頓。陶陶無事送年光。爛蒸蘿蔔又燔苽。山飯隨宜旋煮茶。不飽不飢閑偃臥。方知身世似浮槎。井冽寒泉盎有糧。胡爲乎自欲遑遑。碧山終日無伎倆。半映詩脾半映牀。</text>
<title>佯酒歡甚</title>,<text>自喜生來放且閑。世間名利不相關。少陵太瘦元非瘦。彭澤求官豈是官。落拓不因縈世網。磊塊只好壓儒酸。小窓終日無思慮。閑看遊絲上小闌。</text>
<title>無酒</title>,<text>李白把酒問月飮。塊然一斗詩百篇。淵明引壺眄庭醉。悠然自樂羲皇天。而我千載猶爲人。獨對靑山無酒錢。司業助廣文。坐客寒無氈。王弘送彭澤。空坐菊花邊。吾非請息交。自然絶世緣。世我相矛盾。遨遊三十年。無人過濁醪。情悄如耽禪。安得盡捻書籍賣。卜築移家居酒泉。</text>
<title>醉酒</title>,<text>得酒無端喜欲狂。百年人世定蹉跎。莊周初醒▣▣夢。元載新挑鼻準魔。花徑浪遊同蔣詡。詩壇獨步似廉頗。問山我是何爲者。宇宙開來知我麽。</text>
<title>雀舌</title>,<text>南國春風軟欲起。茶林葉底含尖觜。揀出嫩芽極通靈。味品曾收鴻漸經。紫筍抽出旗槍間。鳳餠龍團徒範形。碧玉甌中活火烹。蟹眼初生松風鳴。山堂夜靜客圍坐。一啜雲膄雙眼明。黨家淺斟彼粗人。那識雪茶如許淸。</text>
<title>煮茶 二首</title>,<text>松風輕拂煮茶煙。褭褭斜橫落澗邊。月上東窓猶未睡。挈甁歸去汲寒泉。自怪生來厭俗塵。入門題鳳已經春。煮茶黃葉君知否。却恐題詩洩隱淪。</text>
<title>啄木</title>,<text>啄木啄木爾何窮。啄我庭樹聲丁東。啄之不足恰恰鳴。畏人避向深林中。林深山靜啄愈響。慴幾槎牙枝上蟲。蠹多蟲老飽汝腹。爾於啄蠹多全功。世上蠹物害民者。千百其數無人攻。縱汝利觜除木災。人間蠹穴詎能空。</text>
<title>野鳥</title>,<text>綿蠻枝上鳥。隨意便能鳴。適志從吾好。安心只欲平。驕榮爭似隱。苦學不如耕。詩酒消閑日。陶然送一生。</text>
<title>聞布穀</title>,<text>四月暮山深。布穀啼綠樹。閑居漸喜日初長。懶慢更添新睡起。杖藜徐步看南山。片片閑雲度無數。眼底風光遽如許。跳丸兩輪倏飛鶩。男兒生無所成。頭髮白老老大大將何益。不如朗吟千首詩。萬戶侯輕亦不惡。</text>
<title>月夜聞子規。二首。</title>,<text>東山月上杜鵑啼。徙倚南軒意轉悽。爾道不如歸去好。蜀天何處水雲迷。歸去春山幾度聞。春山處處結愁雲。不知何許蠶叢路。還有思君不見君。</text>
<title>慈烏啼</title>,<text>啞啞枝上吐哀音。飛遶荒城楓樹林。莫向綠窓啼更苦。五更殘夢正關心。</text>
<title>子規</title>,<text>千疊峯頭月欲低。聲聲偏向耳邊啼。不如歸去將何去。故國天遙只在西。</text>
<title>鳲鳩</title>,<text>均呼七子綠陰叢。麥熟梅肥五月中。叫斷年光渾不識。隴頭桑葚已殷紅。</text>
<title>禽鳥向榮木以隨鳴</title>,<text>洞口百禽號。洞裏無鳥聲。樹木漸向榮。漸入高峯鳴。百舌語千般。杜宇呼自名。一一叫年光。催換令人老。韶華倏以變。幾人生懊惱。懊惱勿復道。宜修超世道。</text>
<title>聞杜宇</title>,<text>杜宇促人歸。令人淚濕衣。萬峯千疊裏。百叫一番飛。逬裂春山竹。啼殘曉月輝。訴冤冤不盡。聞爾正依依。</text>
<title>聞子規</title>,<text>千峯疊疊萬木深。山靄蒼蒼斜日暮。獨坐茅簷思不禁。子規啼在籠煙樹。曾聞爾是蜀帝魂。胡乃不歸蠶叢路。人言有翼可能飛。誰向空山苦搊柱。</text>
<title>開慶寺。谷深樹密。雖無絶險之岡。而且有雲林之狀。百鳥和鳴。晝夜無時。可以遣悶。故倣梅蘇故事。作五禽言。</title>,<text>布穀 布穀。古人以脫袴同爲布穀。今山鳩也。詩之鳲鳩是也。東人所言布穀者異此。碧黑無文。似鷂。布穀兒爾何愚。去歲力農輸官租。今年雖欲勤壟畝。奈此藥莧爲朝晡。願天年年禾穀登。田家不用催鵓鴣。脫敝袴 卽山鳩也。淡碧無文。狀與鵓鴣同。脫敝袴催脫衣。山深四月春芳菲。花信風吹寒可掬。著袴猶戀淸朝暉。好去江南春暖地。啼向榕陰穠且肥。欺妾婦欺妾婦汝莫悍。盡是卿卿情所玩。但修婦道縫衣裳。舊疏新寵何足算。百年信誓須朝朝。淇則有岸隰有泮。我欲死我欲死埋山岡。四月靑梅如耳璫。深林無果可以食。飛向枯枝空斷腸。禽兮禽兮爾何苦。不思伯夷飢首陽。不如歸不如歸歸故鄕。蜀天空闊雲茫茫。千峯疊疊不可越。萬木重重無處望。欲歸未歸摧心腸。客中雖樂徒增傷。</text>
<title>巢燕</title>,<text>巢燕喃喃傍小簷。雙雙相對語前簾。巧銜花底靑泥片。唇帶殘香次第粘。</text>
<title>秋鶯</title>,<text>一陣新涼吹柳絲。溪桃落子碧梧衰。老鶯不覺時將換。弄得年華似舊時。</text>
<title>聞靑鳥聲有感</title>,<text>夢聽步虛芙蓉城。睡罷初聞靑鳥聲。間關睍睆紅杏枝。屋頭斜日穿林明。初如怨訴妾薄命。後似永巷承恩輕。又如放臣逐客在湘南。細讀離騷鳴不平。山中老人會寧馨。爲爾夢覺遊中庭。三个五个草芽抽。一片二片花飄零。減却春風愁殺人。芳洲之草何靑靑。年光鼎鼎一飛鳥。擾擾浮世誰能停。靑鳥靑鳥。知爾遠涉崑崙巓。歸來煩語西母前。遺我碧桃三千年。我欲手栽千樹桃。銷盡人間愁纏緜。言訖翺翔忽飛去。碧天遼闊收雲煙。</text>
<title>聞鵲</title>,<text>査査乾鵲繞庭枝。細料無人款我扉。只有淸風似相識。故來摵摵撼簾幃。</text>
<title>燕燕</title>,<text>燕燕飛飛過短墻。也無閑事爲誰忙。靑山影裏獨穩步。翠竹陰中閑鎖房。古樹夕陽扶拄杖。小亭秋日據胡床。放歌大笑復自謔。意氣老來猶激昂。</text>
<title>月中聞雁</title>,<text>小堂秋夜月團團。閑聽征鴻獨倚欄。斷續聲來天淡淡。聯翩影過路漫漫。玉關霜重邊衣冷。香幄風高錦衾寒。到此情懷遽如許。牽愁且莫響雲端。</text>
<title>孤雁</title>,<text>一聲相失萬重雲。紫塞天高何處分。片影獨尋湘水闊。遙音偏向旅窓聞。低回暮雨誰相念。欲下寒塘不見群。應羨晚鴉無意緖。荒城棲聚噪紛紛。</text>
<title>歸雁</title>,<text>數聲歸雁點淸虛。遙憶瀟湘萬里餘。關塞風高鳴漸遠。江潭木落影偏疏。曾離朔漠辭邊雪。應帶天山寄遠書。好向洞庭深處宿。楚人矰繳不饒渠。</text>
<title>怪鳥</title>,<text>怪鳥不可名。夜夜鳴耳邊。無人會汝語。願避鷹與鸇。縱饒騰舌多。多言爲汝愆。不如緘爾口。飛入千峯煙。萬般訴春風。春風其汝憐。可比饒舌者。刓方爲團圓。竟遭少年彈。安能宥以▣。逢時勿喇喇。勢盡應嗒然。</text>
<title>羚羊逐晴崖以曝日</title>,<text>暉暉朝日暖。晴崖方煦嫗。羚羊巧曝背。瞑目和噓煦。怡暢四肢融。自欣得佳遇。洞深崖又險。妥帖不驚懼。我愛得其所。徐徐撫其背。初若乍驚愕。漸馴與我伍。嗅我䑛我膚。抵額喜相對。汝亦羊外羊。我亦人外人。同是物外物。各保身外身。誰追汝歧路。誰訪我灝濱。汝角掛寒巖。我冠彈松風。汝尾掉蒼苔。我足漱飛潨。熙熙同負暄。共棲靑山峯。</text>
<title>虎</title>,<text>山君哮吼傍巖隈。百獸潛蹤木石摧。掉尾回眸如掣電。磨牙鼓吻似奔雷。風前長嘯危峯下。雨後留蹤狹逕來。嗟爾威稜雖可畏。李廣神箭莫徘徊。</text>
<title>碩鼠</title>,<text>碩鼠復碩鼠。無食我場粟。三歲已慣汝。則莫我肯穀。逝將去汝土。適彼娛樂國。碩鼠復碩鼠。有牙如利刃。旣害我耘耔。又齧我車軔。使我不得行。亦復不得進。碩鼠復碩鼠。有聲常喞喞。佞言巧害人。使人心怵怵。安得不仁貓。一捕無有孑。碩鼠一產兒。乳哺滿我屋。我非永某氏。付之張湯獄。塡汝深窟穴。使之滅蹤跡。</text>
<title>貓兒</title>,<text>立功鼠穴便空虛。閑臥花氈飽有餘。一室淸平無外警。却來椸下弄衣裾。</text>
<title>寒蠅。二首。</title>,<text>寒蠅倚壁上。戢趐作枯殭。變亂人多嫉。喧煩臂莫攘。風寒如殄瘁。室暖又飛翔。勿復重蘇活。深呵止棘章。溽暑多豪壯。淸霜不自由。畫梁加剩點。粉壁受黥疣。薄趐容無地。寒蹤貼一隅。得時須勿恣。勢盡欲誰尤。</text>
<title>促織</title>,<text>夜靜天如掃。空堂月色明。草根吟更苦。床下訴中情。玉砌風初動。銀河露已傾。聲聲惱人意。聽爾起愁城。</text>
<title>蜂鑽紙</title>,<text>蜂鑽紙蜂鑽紙。吾嗟爾之爲惑。世界如許寬。爾生如許窄。奈何撲明窓。竟不見窓隙。鼓趐聲薨薨。嗌澁細咽咽。私語似戀花。踧踖如惜蜜。一室跡雖拘。心在名花實。我憫爾之苦。諄諄言提耳。爾之苦於此。亦爾自取爾。爾向名園中。評品各花蘂。囂囂膝口喧。弄吻不知止。多爲造物忤。却被天公嗔。使之繫一隅。不復搖爾唇。君不見世間品藻評人物。耳屬于垣曾不覺。得失長短議如衡。末免被他苦謠諑。獨不見雙雙對舞傅粉郞。暖風晴日相彷徨。嘿嘿不語偸名香。句管春姸阿誰猜。風流月夜宿花房。富貴芳園挑香顋。栩栩蘧蘧百花場。花亦嫣然渠亦忙。蜜口蠟言衆所嗤。周廟三緘宜爾規。言訖開窓恣飛去。風輕煙淡斜陽時。千紅萬紫妬芳菲。巧語未了添瘦辭。懲羹吹虀卽莫揆。從遭百罹其可追。</text>
<title>聞蟬且警</title>,<text>山中五月暮。綠葉鳴風蟬。聲聲替人愁。欲斷還復連。萬物各有伎。飮啄隨其便。奈何抱枝號。風露爲稻粱。淸吟處高潔。也須避螳蜋。螳蜋議汝後。節操徒取殃。古來耿介者。抱節身或亡。不如守汝分。轉丸爲蛣蜣。不見南華語。木以直而戕。</text>
<title>螢火</title>,<text>山中夜雨霽。仲夏見飛螢。草際明如火。池邊聚似星。點衣終不落。緣壁竟能零。細撲輕羅扇。低遮短畫屛。飄颻流入戶。的礫亂交庭。月下依稀白。燈前彷彿靑。風吹尤熠熠。露洗更熒熒。稍得放光焰。粗傳遐擧翎。幸從腐草出。適稟大陽形。煬帝宵遊谷。車公夜讀欞。堪嗟幾箇爝。絡繹耀還暝。</text>
<title>嘲蜂。二首。</title>,<text>世亂時危決去留。那能屑屑戀重遊。不知鬚鬢霜華染。慷慨論時猶未休。去國遲遲趨兩衙。東西奔競愛啾嘩。蟲乎佞者終難辨。應愛梨園弟子家。</text>
<title>美蜂。二首。</title>,<text>戀主孤忠死不虧。北風歌罷去遲遲。展禽芳躅無人繼。千古壺公聖得知。漢衰梅福爲仙去。周末陳摶入華山。若使此人操汝節。千秋不獨譽逄干。</text>
<title>盆池魚</title>,<text>盆池斗水僅免困。盆池魚不盈寸。悠悠揚揚得自如。環繞假山千里遠。不待決汝西江水。不待變化九萬里。鼓浪一泓風浪平。天地振鬣徒爲耳。君不見江湖之魚畏釣與獺。縱道相忘非可喜。又不見洿池之魚遊卽淈涸卽死。不如與我兩無虞。分飯分泉聊以娛。蟄身淺水且莫恥。蕭曹自是刁筆徒。他年放汝縱江海。肯念一斗池水無。</text>
<title>盆竹</title>,<text>爲憐貞節操。種得小瓦盆。玲瓏如有態。瀟洒又無煩。嫋嫋風吹動。漙漙露滴飜。誰知一撮土。逬却化龍根。</text>
<title>竹筍</title>,<text>昔我遨遊南土時。山中脩竹如雲披。不憚山中嶮巇路。飽參石頭玉版師。春風喚起籜龍兒。嶄然頭角無人知。抽犀抱錦森森立。折得琅玕圍粉籜。燒來飧玉潤詩腸。鵝掌熊蹯當避席。及時供廚勿踟躕。明日風吹應作竹。</text>
<title>山中竹</title>,<text>綠竹出巖隈。托根巖下土。老去節愈剛。蕭蕭藏夜雨。根逬化蒼龍。枝短不棲鳳。幹凌雪霜侵。影受風月弄。却恨長深谷。欠遇徽之諷。我來久徘徊。嘯吟忘出洞。日暮輕颯起。戛戛相摩閧。似歎無知音。空山悲憁恫。</text>
<title>看竹。四首。</title>,<text>古寺北垣竹。種來知幾春。僧居不記箇。客來無看人。老根斜起糾。風葉細生皴。愛爾移時坐。殷勤與汝隣。歲寒不改操。葉葉藏靑春。我是新知伴。君爲舊住人。自誇蒼節勁。應笑白眉皴。對卿殊有意。得錢買山隣。巖竇托根日。邇年多少春。定能知客性。應自厭塵人。琅玕新粉滑。箁箬舊皮皴。寂歷靑山晚。携筇乞卜隣。山中糜歲月。行樂十年春。竹祖書年記。龍孫問主人。地寒無奈苦。風勁不應皴。我欲移君培。幽居必擇隣。</text>
<title>種竹。九首。</title>,<text>和泥種得碧琅玕。移培瓷盆靠假山。不是與君同節操。此君風味等閑看。小春天氣稍寒溫。移竹南隣養小軒。問爾俗人能愛爾。澹然相對已忘言。瘦碧含風節更剛。可憐委棄壞垣傍。森森一徑無人掃。黃葉堆根蔓草荒。碧根曲曲帶枯菱。稚筍尖尖已孕胎。穿我莓苔渾不厭。蒨蔥引得鳳凰來。辛苦移居只爲君。風霜月夜揖淸芬。飜思蔣子開三徑。輸了高標眼有筋。凜凜淸威老更臞。翛然風露翠相扶。杜陵饒舌君知不。曾道環圍十萬夫。桃李芳華能幾時。無情風雨謝繁枝。要看留得長春意。須待氷霜凜冽時。尖葉瘦枝最可憐。結根石上已多年。從今移向閑田地。階下蒼苔任汝穿。不厭成林鳥雀喧。只愁雪壓折新枝。殷勤扶援防搖褭。榮瘁還應汝自知。</text>
<title>葉落</title>,<text>落葉不可掃。偏宜淸夜聞。風來聲摵摵。月上影紛紛。敲窓驚客夢。疊砌沒苔紋。帶雨情無奈。空山瘦十分。</text>
<title>松聲</title>,<text>庭院松濤吹耳寒。松釵飛入小欄干。從今始覺陶弘景。自樂此聲泉石間。</text>
<title>松濤</title>,<text>松聲飜作海濤喧。入耳淸音政不煩。澎湃有時搖我夢。一團和氣判胚渾。</text>
<title>蔓徑</title>,<text>巉嵒石徑草茸茸。芟却荊蔓護却松。客至將迎今已久。滿山風雨蘚髼鬆。</text>
<title>松絡</title>,<text>有石嵯峨千萬丈。有松楂牙三百尺。劍戟攢天磨碧雲。鬖髿長此靑絲絡。織女初洗金繭絲。晒此蒼壁枯松枝。乃命蜚廉轉繅車。繅車無聲漫相儡。織女下顧憂彼猖。怒拶和雲拋澗傍。涓涓澗水更練洗。淡碧可織雲錦裳。英靈如或相憫我。惠我一兩應不妨。</text>
<title>綠檜</title>,<text>庭前綠檜參天長。骨節老大剛不僂。直幹堅確凌雪霜。翠蓋婆娑受風雨。體備松柏不隨俗。氣舍芝朮淸香馥。人間六月煩蒸時。喜聽葉底風瑟瑟。歲寒相對志不謟。庭雪沒腰勢愈儼。君不見孔老家庭手親植。芳馨與爾終不掩。</text>
<title>長亭柳 代人</title>,<text>長亭柳長亭柳。長亭柳色靑於衫。送人南浦情何堪。依依落日峯頭銜。我在黃茅數間屋。君駕滄波千里帆。柳絲糾結正銷魂。牽衣借問底時挽回轅。年年天上一輪月。十二回圓又缺。塞上十二回圓時。出門南望弛相思。</text>
<title>葡萄架爲風雨所敗</title>,<text>靑靑葡萄架。鬱鬱庭前翠。炎炎長夏日。蔭我莓苔地。植木以相扶。攀緣葉垂次。莖英何紛紛。似羃靑羅帔。昨夜風雨狂。狼藉相顚墜。旣折靠架柱。終然敗縈纍。曉來憑軒窓。愀然空一喟。汝雖無補我。頗有稱吾意。赤日行長空。酷熱難可避。賴爾下侯旬。盤桓謾徙倚。而今委靑泥。萎薾豈天意。炎月汗飜漿。暑氣融如燹。有詩何處吟。却被蜚廉戲。</text>
<title>嶺上老松</title>,<text>歲寒百草彫零後。只有嶺上松獨秀。幹排風雨老逾壯。根盤石上偃不仆。臃腫不中繩與墨。奇怪恰受鬼神祐。君不見春前桃李競嬋姸。不日又被春風瘦。紫鱗慘裂襯莓苔。大枝輪困知汝壽。</text>
<title>落葉。二十韻。</title>,<text>千巖風力緊。落葉滿山蹊。細細藏苔點。飄飄逐馬蹄。雨餘聲更速。霜老色仍黧。木末巢空掛。林梢烏夜啼。打簾醒蝶夢。墜砌沒蘭畦。鬪雀枝邊亂。驚鴻月下迷。茶鐺親自燒。詩句懶曾題。淤赤明林壑。盈堆塡小梯。閑庭聚復散。淺甓掃還齊。蔌蔌疑跫響。騷騷怕鳥棲。旋枯焦晚景。速朽涴塘泥。隔樹尖峯露。垂條脆果低。庭虛多受月。軒豁剩臨溪。浪吠訶山犬。狂嘵喝野雞。輕隨疏影竹。雜和亂鳴𧋘。入戶蟲絲掛。飛簷蛛網締。星河昭恥耿。雲物淡凄凄。薄暮砧初動。晴空雁已嘶。衣寒愁遠戍。刁冷怨深閨。絢紅殘照映。片片翼階西。</text>
<title>題盆中松竹</title>,<text>霜筠奇石萬年松。栽培瓦盆興味醲。勁節本來非俗態。寒枝從古助談鋒。看之不盡詠之足。伴以無心詩以供。翠竹嶺松皆實相。翛然相對絶形容。</text>
<title>看花</title>,<text>看花終日獨躕踟。庭草毿毿午景遲。天上豈無治老藥。人間不見搘床龜。年光鼎鼎如流水。世味紛紛似亂絲。花底直須催喚酒。不妨連日醉扶持。</text>
<title>四季一朶始開</title>,<text>一點臙脂惱殺人。含羞半掩自精神。若敎解語應傾國。不獨西施與太眞。</text>
<title>花狼籍</title>,<text>花狼籍甚可憐。一陣狂風何大顚。點着綠苔猶慰我。莫敎泥涴更潸然。霏霏紅雨萬點香。綠陰庭院人斷腸。君不見長信宮中失寵姬。玉顏寂寞爲誰媚。花落更發明年枝。一棄永巷無出期。</text>
<title>敗蓼花</title>,<text>冷落殘花不自由。扶疏相映荻花洲。微茫水國無人見。藏却漁翁繫釣舟。</text>
<title>嘲菊。二首。</title>,<text>幽香正色傲繁霜。節操可栽君子堂。一事淸標堪太惜。貪生至死不曾僵。史魚置屍操心直。伍胥乘潮結恨雄。不識先生那事在。含香到死戀殘叢。</text>
<title>美菊 二首</title>,<text>衆芳姸處獨無華。萬木摧時始吐葩。一種情懷人不識。小梅零落蕙紛拏。花褪淸香也可人。秋風老後更精神。落英堪入三閭餐。寂寞寒姿不借春。</text>
<title>紫芝</title>,<text>誰向山中覓紫芝。蒼苔白石路逶迤。留侯一喚無人採。風雨年年秀幾枝。</text>
<title>芭焦</title>,<text>一種春心寫綠羅。春心續續倒抽多。展了無語斜窓外。疏雨時時替說多。</text>
<title>庭草</title>,<text>庭草毿毿夏日長。高低簷影過東墻。酒因多病經旬止。書値窮愁累帙藏。蘇晉逃禪齋綉佛。管寧浮海坐藜床。放曠謹敕俱埋沒。鬼錄空留紙半張。</text>
<title>萱草</title>,<text>萱草可忘憂。言樹堂之背。呀然黃鵠觜。婀娜端可愛。誰道兒女花。綠莖多氣槪。勁直不隨俗。色正坤裳吉。却恨不與年華競。朝映書窓暮萎薾。</text>
<title>瀑布書院。賞海棠。</title>,<text>自怪我爲海棠祟。朝暮踟躕不得解。綠葉點紅惱殺人。縱有千金可能買。我曹自是倜儻徒。每向花前期醉罷。不吝千金五花馬。往往俗士呼爲駭。今見花仙書院中。妖冶風流兩瀟洒。不待撲鼻淸香來。也使騷人欣曳躧。精神全在半開時。只恐明朝風雨擺。</text>
<title>芍藥</title>,<text>落盡飜階芍藥花。隨風片片撲窓紗。邀蜂引蝶暫時事。泣把殘紅空自嗟。</text>
<title>雨打棠花</title>,<text>滿山風雨打棠花。流水前溪着水涯。泛出洞門殊不惡。恐將漏洩有仙家。</text>
<title>月花</title>,<text>滿庭香氣正氛氳。婥妁風流態度均。名借姮娥良有以。還疑天上有前身。</text>
<title>萱花</title>,<text>庭院日長無事家。一雙鵠觜向人呀。知渠定是忘憂物。不競東風桃李花。</text>
<title>靑蓮 山中有菜。莖葉如荷而無花。僧呼爲靑蓮。</title>,<text>有荷生山間。田田唯葉耳。玉柄搖風前。翠蓋飜雨裏。露滴瀉明珠。淸香聞可喜。雖無的皪葩。自有亭亭翠。雖無瀲灎波。自有龜遊戲。不艶亦不俗。濯濯又無累。可以比君子。德備無繁華。君不見鏡湖三百里。菡蓞嬌如霞。西施一笑折。觀者盈若耶。又不見太液千葉蓮。綽約如仙女。唐皇一遊翫。恨不如解語。媚者惑之漸。美者譏之源。那知兩相忘。不預人騰喧。悄悄幽谷中。泛泛淸香薄。一段綠羅張。堪製幽人服。</text>
<title>海棠</title>,<text>空谷佳人睡正長。多情惱客倚新粧。無香莫道尋常看。著得香來爭斷腸。</text>
<title>芍藥</title>,<text>深山五月草樹繁。紅藥當階映小軒。軟玉淡紅俱不俗。偸香蛺蝶正銷魂。</text>
<title>木蓮 山中有樹。葉如柹。花如白蓮。而房如蒼耳子而實紅。僧呼爲木蓮。</title>,<text>以爾爲蓮葉如柹。以爾爲杮花如蓮。綠葉堪作鄭虔紙。玉葩可比姑射仙。風來褭褭素羽搖。月下獨伴姮娥眠。淸香冉冉襲人衣。綽約仙子來翩躚。玉皇謫汝深山中。不脫水雲袍幾年。腸斷山風捲地時。縞巾零落淸溪邊。我欲收拾作衣裳。服之洞天雲水鄕。夷猶玉井太華巓。有時騎下初平羊。</text>
<title>瑞香花</title>,<text>巧綴纖苞色淺深。芳馨馥馥出雲岑。紫蕤恰似丁香樹。濃韻勝於簷蔔林。禪派別傳匡阜頂。淸芬占斷洞庭心。我有殊友千株在。何用招呼苦遠尋。</text>
<title>菜花</title>,<text>菜花嬌映晝。繁朶透疏籬。一夜風和雨。榮華亦暫時。</text>
<title>白菊。二首。</title>,<text>自憐貞白歲寒芳。栽培瓦盆置小床。丹桂素梅兄與弟。不同穠棣妬年光。蕭疏枯葉附寒英。輕帶寒霜四五莖。終日對君無俗態。香魂終不讓瓊瓊。</text>
<title>紅蓼</title>,<text>庭前叢蓼兩三株。雨葉風花摠可圖。寒蘂倒垂紅欲滴。繁枝偃亞綠相扶。曾開渺渺三湘水。閑映蕭蕭兩岸蘆。盡日臥看淸興在。還如煙渚伴眠鳧。</text>
<title>東墻下作小圃。種草七八叢。八首。</title>,<text>苜蓿隨漢使。來種東漢宮。盤上長闌干。美哉搖光風。東西風土異。未辨眞贗形。名字世相傳。好古栽前庭。山藥補虛羸。佳味頗勝芋。扶蔓托枯株。團實不知數。山中無異饌。煮堀度朝暮。明年托根肥。斸之移後圃。敷榮落子繁。足以充貧窶。山薊可長生。服之益已速。顧余厭世齡。願學延年法。劉商昔餌此。遐擧登寥廓。元和得仙印。揭名掛仙籙。嫩芽可茹羹。香根劑爲藥。塵骨若可換。周流遊八極。黃精掃白髮。改此塵凡骨。根蹯墻下土。綠葉搖甎砌。八月九月時。纍纍垂紺實。汝稟大陽精。壽我斯民速。我種遺世人。大濟蜉蝣域。然後快於心。知汝延年藥。當歸在山澗。莖肥盈一掬。春山雪初泮。紫苗和泥拆。可菹可爲茹。香甘味新足。我昔在深山。折鐺和雲烹。勻調脫粟飯。絶勝羅浮羹。子薑彊我者。禦我塞邪氣。到老性愈辣。啗之壯腸胃。仲尼亦不撤。菜中眞重味。柔芽嫩帶紫。肥根蔕深白。子野顧何人。厭進蔬飯喫。萱草可忘憂。言樹之堂背。榮敷戒勿翦。固非兒女態。世上多少人。紛紛憂且憒。造化毓斯物。滯胸令擘碎。豈徒解人愁。花開黃鵠觜。紅蓼脩且長。離離紅穗好。我昔遊南國。秋風吹江隩。搖搖映寒葦。簇簇明漁村。對此起秋思。峭絶難爲言。愛爾占西風。種之名花墩。</text>
<title>高中樞初種園花。不知所以養。</title>,<text>高公園裏集花石。語我花園養花法。君曾花譜見也未。不見且聽看花格。長春只在秀而繁。莫似茄莖爲樸樕。梅幹夭矯老且神。莫似村桑謾拗曲。老松槎牙勢自然。嶺上受風剛且縮。假山嵌巖勢逼眞。崆峒三茅煙靄足。玲瓏拳石意無窮。坐對仙山千萬疊。淨掃庭除列瓷盆。鵷行仙侶朝天閽。雨霽風微春日暄。雄蜂雌蝶飛而喧。衙罷歸來試一看。足慰役役勞生魂。</text>
<title>白菊</title>,<text>玉肌無粟倚東墻。耐却深秋半夜霜。已與寒梅不共艶。肯同穠李作新粧。氷姿可見風前態。淸韻宜聞月下香。却似廣寒宮裏女。靑鸞背上奏霓裳。</text>
<title>深黃菊</title>,<text>玉露團團秋色涼。金風拆盡數條黃。落英曾入靈均餐。盈把已浮彭澤觴。宮女試裁金寶鈿。仙娥新染道衣裝。風流莫作春芳看。到死抱枝戀舊香。</text>
<title>淺紅菊</title>,<text>姑射仙人淡抺脂。瓊樓乍倚脫丹頤。不同肌晢越溪女。肯似無雙江夏兒。向曉謫仙初頮面。凌寒孫壽作愁眉。只堪長伴陶元亮。相對頹然酩酊時。</text>
<title>折葦</title>,<text>折葦霜粘不自由。大枝獵獵小枝柔。不是摧殘驚起雁。也應傷壓穩眠鷗。霜乾雨戰聲聲苦。日炙風敲个个愁。十年曾作江湖客。厭聽騷騷半夜秋。</text>
<title>梅花</title>,<text>一枝二枝花信拂。三點五點先破萼。霜前月下更淸絶。踏雪幽尋也不俗。我昔苦被詩情惱。杖藜扶我溪橋路。老枝蟠糾小枝斜。雪骨氷姿多態度。淡淡淸香撲鼻來。煙水蒼蒼斜日暮。對此徘徊不忍別。翠羽喇嘈山月白。</text>
<title>牧丹</title>,<text>君不見沈香亭前妖木攢。楊家貯之百寶欄。吉祥寺裏錦千堆。蘇子比之瑪琉盤。國色天香古所嘆。桃李無顏方始看。粧鏡臺前玉眞醉。翠錦幄中西施戲。十分嬌艶噴晴香。可堪喚作花中王。却恐明朝花易老。春風擺盡紅羅裳。</text>
<title>芭蕉</title>,<text>東君翦刻▣胚渾。硏朱點白嬌滿園。萬般妖艶盡嬋娟。爭姸竟妬偏承恩。脈脈無言抱怨深。故遣芭蕉訴帝閽。一封奏章題綠羅。寫盡千古長銜冤。半夜展開風雨戰。繁敲亂打芳心顫。東風畢竟無情思。一朝拆盡分明爾。</text>
<title>海棠花</title>,<text>曉天煙露飾凝粧。剩許臙脂著海棠。耽睡不知春酒醒。無香爭解蜜蜂狂。正宜細雨勻含淚。莫被斜風暗斷腸。到得半開多意緖。太眞嬌笑侍明皇。</text>
<title>榴花</title>,<text>安石何年別。來從萬里天。丹葩疑噴火。綠葉暗生煙。不與艶陽妬。似共殘照姸。絳囊誰半蹙。點綴一叢顚。</text>
<title>麗春花</title>,<text>千苞的皪小園東。天遣司花別致工。不如米囊偏有種。肯同紅藥謾多叢。腰纖可笑嬌無力。命薄堪嗟色是空。日暮扶頭誰得似。麗華中酒倚春風。</text>
<title>金錢花 二首</title>,<text>擧世滔滔競戰爭。紛紛恡惜孔方兄。若敎此物堪藏貯。應被權豪盡奪幷。巧製由來造化功。風磨雨鍊色玲瓏。爲君煩著錢神論。恐說花神製作工。</text>
<title>蓮房</title>,<text>何事濂溪獨愛焉。亭亭淨植似群仙。無端又有花方果。堪譬金人說妙蓮。</text>
<title>野草</title>,<text>野草不知名。東風吹又生。蒙茸迷小徑。蔥蒨繞長程。別浦傷春意。池塘得句情。萋萋和細靄。綠縟礙人行。</text>
<title>懶治花塢</title>,<text>老夫平生盥櫛了。但把經史事硏討。竟日不知光景過。以此一生欲終老。疇昔悠悠正無賴。城市山林置花草。積石爲甃築花塢。年年鋤治又淨掃。邇來無復事勤劬。新枝盤鬱舊枝槁。從玆不復理繁蕪。好事不如無事好。君不見陳公宅庭多糞穢。周子窓前草蓊翳。古來賢哲各有計。吾何苦欲治瑣細。盤根錯節當奮袂。</text>
<title>煮芹</title>,<text>野味濃如芻豢香。煮芹那及太官羊。靑泥坊底人相過。脩竹窓前我自嘗。隱之不能忝節操。陳平今已厭糟糠。困眠終日從心懶。喚酌人蔘蟹眼湯。</text>
<title>野人烹岷芋有感</title>,<text>窮年卒歲事耘耔。半入征科半償私。妻子啼呼猶且忍。縣官催督正堪悲。牛羊已賣尋無處。鷄犬從攙蓋勿思。玉粒珍羞閶闔遠。芋根甜美乞遙知。</text>
<title>采薇曲</title>,<text>山澤何妨老大平。放勳時有許由氓。北山薇蕨甜如蜜。何羨千鍾縛此生。</text>
<title>菘菜肥。二首。</title>,<text>菘菜肥時稻正香。山童炊洗喚來嘗。近來士夫還知味。盤上應誇食萬羊。菘菜肥心嫩正濃。葉間芒刺細髼鬆。荷鋤耘了偶然立。白雲捲盡東南峯。</text>
<title>煮菌蔬於小鐺</title>,<text>洞中雪未消。雪底山蔬秀。嫩芽戴白緜。脆莖肥且富。採之煮小鐺。細細蚯蚓鳴。足以充我飢。可以保餘生。可笑鍾鼎人。區區利與名。頭上紅塵深。足下羅網縈。三萬六千日。乍歡又乍驚。何似鐺中蔬。一味和且平。</text>
<title>甜菜</title>,<text>甜菜滿沮洳。綠莖大如股。春風雨露均。百草含滋煦。奈何山中人。逢春年又老。老大不足道。恨不收功早。朝負巖上薪。暮鋤庭前草。短歌臥蓬廬。我生何潦倒。山僮報我起。美茹已爛熟。淡味愈勵操。一飽萬事足。</text>
<title>灌蔬</title>,<text>蕭散遺人事。持瓢灌小園。風過菜花落。露重芋莖飜。地險畦町短。山深草樹繁。晚年勤學圃。不是效如樊。</text>
<title>種蔬</title>,<text>四月種蔓菁。土花輕髼鬆。割我白雲片。光彼靑盤茸。珍味世所希。尤物終難逢。不如羹菜根。易得朝晡供。利博聞諸葛。味勝傳周顒。治田非學圃。放曠時從容。且縱童稚心。聚礫爲山峯。</text>
<title>嘉蔬</title>,<text>山有嘉蔬澗有樵。此生端欲樂陶陶。雖然靑史無蹤跡。爲有英靈特見招。</text>
<title>松蕈</title>,<text>滋潤松花汁。髼鬆落葉塵。酥釘甜似蜜。紫笠滑於蓴。撲鼻淸香蘸。侵牙異味勻。欲知無俗態。鹽豉淡如銀。</text>
<title>松菌</title>,<text>一夜松岡風雨足。寒枝亂滴松花汁。風薰日炙土髼鬆。松釵落處蕈花白。戴葉穿花頭角起。稠處撥開盈什百。紫笠蒙茸酥釘長。嬌脆猶帶松花香。霜鹺烹出色味佳。啖之已覺牙齒涼。可堪作腊滿筠籠。爛煮小鐺秋後嘗。</text>
<title>石耳</title>,<text>蒼崖萬丈仰難企。雷雨長此石上耳。內面髼鬆外面滑。摘來煩撋淸似紙。煎以鹽油甜且香。悅口芻豢那擅美。啖餘不覺肝膽涼。知爾胚胎松石裏。以此撑腸棲碧峯。居養已移氣與體。已忘十載雲泥蹤。不須臟腑時出洗。</text>
<title>贈安生員</title>,<text>余在東都時。被酒遊街路。冠者從我行。个个有風度。其中安氏子。能詩又能賦。相携金鼇峯。東瞰滄溟闊。固知難爲水。胸襟何豁達。夜靜讀離騷。孤忠何慘怛。邇來別數年。行業更磨刮。高中司馬試。奔走來趨謁。我言明主聖。咎夔登金闕。孜孜復勤鍊。挂名金桂籍。他日衣錦還。遠追孤雲跡。</text>
<title>上四佳亭。二首。</title>,<text>抱病年來與世疏。蘧蒢夢幻又籧篨。出門西望長安道。渺渺樹雲愁殺予。窯原春草綠如茵。得句池塘想轉新。山舍蕭條寒食近。杏枝風緊眼初勻。</text>
<title>贈高同知</title>,<text>芹宮衿佩昔同氈。爲弟爲兄已數年。此夕堪嗟鴛失侶。餘年無計桂枝連。香囊尙在人何處。彩帳初空鳳獨眠。早識姮娥偸藥去。堅緘扃鐍莫相傳。</text>
<title>上具節制 致寬</title>,<text>鷹揚尙父鎭關西。十萬貔貅劍戟齊。千里淸風沙塞靜。一聲長嘯海天低。胸中花陣韜文武。匣裏龍泉瑩鸊鵜。定遠功成歸上國。綠鬃牡馬仰雲嘶。</text>
<title>上具節制宣召赴京 文信</title>,<text>文伐功成膂力雄。鎭西還旆五雲中。三年刁斗關山月。萬里旌旗草樹風。許國一身都是膽。降夷三尺滑成虹。賜公弓矢承天寵。馳志伊吾出禁宮。</text>
<title>贈肅川府使</title>,<text>美政淸於水。威儀重似山。三年宣聖化。一邑剔民姦。喬木城池古。甘棠訟獄閑。豚魚恩澤厚。外戶不曾關。</text>
<title>逢全盡忠</title>,<text>癸酉赴春闈。南宮一鶚飛。遇君隨計吏。約我入荊圍。未綽桃花浪。空懷璞玉歸。劉公今久屈。余亦染緇衣。</text>
<title>贈祥原守</title>,<text>一邑煙霞老。千家鷄犬聲。風流太守意。磊落宕人情。滄海連天遠。靑山入峽橫。喜聞宣聖化。絃管動山城。</text>
<title>書懷。上四佳亭。</title>,<text>亭亭亭壓小蘋洲。落盡紅衣葉帶愁。九折名途如許好。數間茅屋我無憂。江山滿眼十年客。風月一窩千里秋。掛錫城東飛瀑上。君侯當日憶儂不。</text>
<title>有感觸事。書呈明府。三首。</title>,<text>野服山冠不食人。如何招我▣▣▣。秋風摵摵吹衣布。霜月森森照角巾。事少可心惟慨歎。情多酸鼻漫逡巡。誰知物外飜成累。落在塵寰誤此身。一天秋色老梧桐。身世飄然有海東。古邑蕭條多老木。新知寥落只孤躬。人情飜覆如雲雨。風俗紛紜尙異同。賴有鍾期惟茂宰。書彈牙操若爲容。癖於山水老於詩。禦▣如蟲偶爾宜。身世尙寬雙草屩。風情多窄一麻衣。餘生只合雲泉老。度日從敎散誕癡。知我者稀唯大笑。海鴻何處更相嗤。</text>
<title>山中悶甚。示柳公薈。</title>,<text>客館無聊酒半醺。好花一朶吐奇芬。男兒到處風流在。日日高唐夢綵雲。長安西望道途遙。花語襄陽特地嬌。明日漸多心不迫。柳枝從此綰長條。襄陽自古甚風流。叔父于今政最優。且莫俶裝西笑去。淸樽相對菊花秋。右三首戲贈家翁齊肅正端人。成闕遊時對語頻。已作龍猪存歿異。逢君此日倍傷神。右憶乃翁頤叟何年命爾名。少年豪氣壓公卿。黃梁一熟邯鄲夢。都在伊人歿後聲。右憶金頤叟何爲不仕筮朝端。無奈奔忙怕熱官。父執搢紳今顯仕。吹噓一夕化泥蟠。右敍問</text>
<title>贈江陵朴處士</title>,<text>閱盡人間能幾何。世情隨却宦奔波。不如高臥長松下。大唱商山四皓歌。</text>
<title>戲贈主人</title>,<text>櫟餠嫩可啖。旨酒淸且甜。加以新蒜芽。海帶蔘葭蒹。主人亦坦率。客亦淸眞者。相談雜今古。謀慮延朝野。也是放蕩人。不在南朝下。</text>
<title>寄長湍閔處士。二首。</title>,<text>梅也相從問隱淪。喜公風彩太淸眞。滿鄕親戚皆斯友。一邑才華取若人。風雨長湍漁艇嘎。煙霞古縣役車轔。幽居亦足神仙味。何用區區物外身。聞說長湍石壁環。可堪乘興剡溪間。樹圍靑嶂半明滅。煙逐白鷗相往還。已付生涯歸蝶化。不妨蹤跡與雲閑。君看碌碌勞生者。肯捨風塵買得山。</text>
<title>寄永安節度使魚相國 有沼。十三首。</title>,<text>朔方醜虜服威稜。獨立營門劍氣騰。重得穎川黃茂宰。爭迎牧野呂揚鷹。秋回故壘琱弓硬。霜下長城鐵甲氷。莫恨苫塊期未滿。從來忠孝自相仍。朔風獵獵滿旗竿。霜草蕭蕭劍戟寒。五鎭降夷來屈膝。一方黎庶競攀鞍。威炎赫赫稱飛將。膂力堂堂可拔山。却使女眞諸子弟。馬前稽首舞蹣跚。塞北關西摠有名。經麻新賜玉犀明。劍澄漫水龍初慴。弓健鍾城虎已驚。詔下人稱方叔去。餞亭心悸蓼莪情。他年朔漠收功後。勳著天山勒碣銘。蕞爾群夷帝欲降。請兵東援命吾邦。熙朝共譽超吳起。狹道新書斃魏龐。斷磧簇煙山點點。野營收靄樹幢幢。功歸上國稱人傑。王錫彤弓羃鞍駹。永安昔日據姦雄。王命元戎立大功。揭揭戰餘談笑壯。磊磊胸次虜庭空。嶺雲初捲山如沐。邊月無痕海不風。年少勳高人並譽。凌煙傑閣草芃芃。去年兵後撫黔黎。仗鉞奔喪九死嗁。神道燒錢哀似隕。梵宮陳席痛如刲。松楸歷歷參於羹。穹昊蒼蒼仰以稽。大孝未終王事迫。北山歌罷淚成溪。相公廉謹衆騰喧。匹馬來朝拜至尊。交趾將輜無薏實。南陽侯宅有蓬藩。風雲壯氣蟠肝膽。氷玉淸輝遺子孫。受命忘家人莫歎。貂裘夷醞飽君恩。朔北窮寒稱不毛。邇來無處問賢勞。楊州路上頻來慰。葛嶺夷庭忽建旄。道異未參鈴閣案。情深常慕羽林翿。他年拜詔來金闕。須訪山中翫雪濤。幸與公家接近隣。戲嬉竹馬往來頻。君傳黃石爲名將。我入緇門作道人。鄕舊已非遼鶴語。邊城初定牧鷹身。相逢異日論功業。誰是誰非細細陳。玉勒金鞍載獫獢。元戎出獵旆搖搖。鞭來白馬驕如虎。掣後蒼鷹壯似鵰。自許臥營周太尉。肯同蹋踘霍嫖姚。遙知士卒身無事。刀斗收聲吹洞簫。慶源昔日躍龍基。陵廟遺墟神鬼禆。朝暮添香延國祚。歲時刲血獻彤墀。鯨濤淼淼三千里。貔卒侁侁十萬騎。綠髮將軍卸甲胄。調鷹刷馬海天湄。野人皮服性麤頑。言語侏離鬢髮鬜。臭茹窮居蒼海岸。風餐板屋白頭山。導之仁義如充耳。脅以戎兵不格姦。過化存神稱相國。醜群來舞賀階干。勖哉南仲鎭邊疆。一戰功成報我王。聖主少年多睿武。賢臣碩德際明良。岡多鳴鳳書靑史。海不揚波譯越裳。文伐一篇黃石略。兵非接刃制夷羌。</text>
<title>京洛僑居。記事寄四佳亭。</title>,<text>僑居無一事。寄傲北窓涼。隔壁人聲鬧。傍簷蛛網長。詩情閑裏好。客夢靜中忙。永日垂簾坐。莓苔染短墻。</text>
<title>寄友。二首。</title>,<text>望中山水隔蓬萊。斷雨殘雲憶幾回。未展此心空極目。夕陽無語倚寒梅。爲因生事無閑暇。孤負尋雲結社期。走殺紅塵何日了。碧山回首不勝思。</text>
<title>寄友。二首。</title>,<text>落盡閑花春事去。一封消息却來無。相思夢罷竹窓靜。望帝城中山月孤。東望鷄林隔片雲。胡然未易得逢君。請看天外孤輪月。兩地淸輝一樣分。</text>
<title>訪舊友朴靖孫</title>,<text>杖藜一尋君。君家住海濱。寒花秋後艶。落葉夜深聞。野外金風老。簷頭夕照曛。寧知今日遇。團坐更論文。</text>
<title>喜正叔見訪</title>,<text>寂寂鎖松門。無人踏蘚痕。澗聲搖北壑。松籟颭東軒。世事寧緘口。閑情似不言。喜君來一訪。相對敍寒溫。</text>
<title>南山訪七休</title>,<text>七休居士休休者。得休休處便休休。雲山花月長爲伴。詩酒香茶自買憂。翦燭夜飮淸夜永。銷沈宵短繼宵遊。欲知七休遨遊處。風滿池塘五月秋。</text>
<title>答李生欲訪 瓚</title>,<text>奇話初修拋冊眠。山童報我薜濤牋。松窓懶臥尋常事。莫問採藥還未還。</text>
<title>喜友見訪</title>,<text>客裏無人弔。柴扉盡日關。無心看世事。有淚憶雲山。故舊成疏闊。親朋絶往還。喜君留半日。相對一開顏。</text>
<title>有道者自山訪我告別</title>,<text>爾從山中來幾時。山中秋色應凄涼。湛湛江岸上有楓。落葉爲舠風爲槳。石橋欹側滑莓苔。解虎錫下雲悠揚。悠揚隨爾渡江水。駕風乘彼來帝鄕。浮雲與爾兩無心。四方上下誰迎將。訪我掉頭不肯住。穿林落照飜行裝。</text>
<title>和箕叟韻。十五首。</title>,<text>寥落精廬秋興長。朗吟時作放翁狂。山城驟雨收殘暑。風樹疏蟬咽晚涼。湘簟嫩寒驚老骨。惠泉甘冽浣枯腸。年來陡覺星霜變。學取燒丹魏伯陽。平生事業已無長。遣興不如詩酒狂。浙瀝林泉經夜雨。參差庭樹入新涼。從前誤學屠龍計。末路空懷吐鼠腸。何處靑山堪養拙。懸空飛瀑漱秋陽。地僻人稀午夢長。晚年偏學賀監狂。雲收靑嶂留殘照。雨滴紅蕉逼晚涼。牢落生涯同鶴化。全貧活計效龜腸。小堂淸悄無人共。池底鳴蛙似子陽。落葉蟲絲秋日長。孤吟惹得少陵狂。森森脩竹千竿碧。浙浙飛泉一道涼。故舊疏來嗟世態。聖賢中後活詩腸。滿庭槐樹淸陰靜。時聽蜩螗弄夕陽。老去逢秋傷感長。十年人事付詩狂。投閑却喜吟爲祟。淸隱無心酒博涼。心字一條搖鵲尾。月團千轄遶羊腸。平生只要詩名壯。何必封侯得舞陽。頗覺閑中歲月長。鳳歌聊和接輿狂。家僮謫我營生薄。過客嗔余談笑涼。徑有松篁醒俗耳。樽無醽醁惱愁腸。邇來風味多寒苦。疑是前身孟溧陽。少年書劍引杯長。大隱東峯老更狂。雲雨世情同蘧栩。風波宦海幾炎涼。封侯李將非凡骨。劇飮周生有別腸。遙想公如晉山簡。風流日日醉高陽。塵飛紫陌九街長。遭遇淸時喜轉狂。暮退玉堂星錯落。朝趨金殿日蒼涼。臧宮壯氣伊吾志。衛綰忠誠醇謹腸。從此西樞宣聖化。孔明終不臥南陽。喜公文武兩優長。公退委蛇醉不狂。數點殘棋分楚漢。一聲長笛弄伊涼。曾嘗御手調羹味。不慣腐儒湯餠腸。看語明時交際幸。樹功須似郭汾陽。簪笏朝天玉漏長。蘇公納諫復生狂。醉眠瀛島春風暖。侍宴披香宮錦涼。闕下初宣堯雨露。馬前立吐錦心腸。鵬程一擧扶搖遠。利見龍飛九五陽。占得靑山拙用長。老來無復少年狂。遙天孤雁水雲遠。落日半山風露涼。妙札數行排我悶。新詩一首滌人腸。似公才略淸班少。更勖葵心向大陽。月白東林秋夜長。放吟孤嘯大疏狂。金風萬里蒹葭老。玉露一天星斗涼。已許雲霞藏老拙。更將泉石洗肝腸。西軒徙倚多情況。閑聽長空雁向陽。白髮緣愁只麽長。浮生冉冉似風狂。莫思身外功名惱。且博樽前笑語涼。苦節壁中多蠹簡。壯心床上有魚腸。年來百慮成灰冷。猶向茅簷背曝陽。我材似拆襪絲長。醉訴天公呈我狂。樗散十年多濩落。蝸廬一世正荒涼。眠依苦竹疏疏影。吟對愁蛩喞喞腸。莫謂此身空老大。姓名應播考槃陽。折簡初開半尺長。搖頭披讀訝如狂。浮雲變化堪悲恨。人事隆衰爲熱涼。已許金蘭通桂籍。那知錦襪納栘腸。過門趑趄緣何事。只恐籧篨說李陽。</text>
<title>次趙大丘退休詩卷韻。二首。</title>,<text>水竹偏宜隱者居。小牀慵懶黑甜餘。石床畫局能圍馬。溪畔敲針可釣魚。捫蝨高談知者少。倒冠淸興與人疏。風波宦海深千丈。不管江村臥晏如。桑麻霑雨露。十里帶煙痕。細草侵幽徑。幽篁擁小門。花明疑杜曲。霞襯似桃源。爲有歸歟興。逢人未易言。</text>
<title>次遣興韻</title>,<text>白雲流水稱閑居。無事年來樂有餘。世上是非誰點檢。箇中風月自蕭疏。三層室兀千章木。八尺床高萬卷書。更有一般多藥物。披蓑時向雨中鋤。</text>
<title>和四佳先生韻</title>,<text>飛瀑巖頭有弊廬。年來倜儻世情疏。醉吟當世忘形友。慵懶平生無過余。衰鳳狂歌年已老。含鱣吉夢事曾虛。草堂秋月明如晝。細讀黃庭兩卷書。</text>
<title>四佳先生赴京。於途中。作永平八景奉和。</title>,<text>孤竹淸風。長歌易暴不知非。一代芳名萬古輝。商嶺紫芝雖曄曄。淸風爭似北山薇。碣石晴照黃河千古赴滄溟。碣石山高萬丈靑。紅日照篷搖淡影。浮光瀲灎落寒汀。龜谷藏春人言此谷歉春風。春在閑人杖屨中。半醉陶然行樂處。何須李白與桃紅。蓮塘避暑風攪淸香露襲衣。微瀾瀲灎漾苔磯。無端一吸荷心酒。身在氷天玉帝闈。灤江大渡蕭蕭蘆葦漾江波。一簇行人喚不休。南去北來何日盡。煙波長送木蘭舟。江亭文會小亭高壓白蘋洲。風動幽篁五月秋。玉麈淸談纔罷了。時聞棋子落枰楸。南山石虎日落南山林逕昏。山君隱霧慄人魂。那知世有熊渠子。銛鏃穿心沒羽痕。都山積雪高峯積雪日華明。瓊樹瑤華次第榮。更有一般淸絶味。凍雲深處老猿鳴。</text>
<title>和秋江。四首。</title>,<text>堪笑消▣子。呼余髡者師。少年儒甚好。晚節墨偏宜。秋月三杯酒。春風一首詩。可人招不得。誰與步施施。春意滿蒲池。蝡蝡活卽師。茅簷短更喜。風日暖相宜。溪畔探梅興。樽前問月詩。逢君聯席話。吾欲效東施。聞子勞筋力。方將大有爲。須窮芸閣帙。莫負桂香期。漁艇搖殘照。鷗波漾泮澌。贊房交契友。滿室是蘭芝。世人何貿貿。斥鷃笑南爲。行業如先勵。功名自有期。陽和浮土脈。日暖泛春澌。咫尺登瀛近。憑予莫討芝。先生近讀少陵詩矣。瓊玖有杜癖。僕藏內景不還者。非久假不歸以遲先生耳。先生於前歲饋信中所道墨跡。歷歷在巾笥中矣。余何忘乎。易歲易月。交譴雷同。俟促膝大噱。</text>
<title>謝東村老惠新粳</title>,<text>東村田舍翁。惠我長腰粒。粒粒似銀珠。飯炊雲子白。已喜新穀登。更甘雕胡滑。潦倒拙生事。食糜已數日。欲效陶顏公。送帖循里乞。忽餽扣蓬扉。感激難可筆。我聞淮陰士。不忘施一飯。濩落臥林泉。欲報無分寸。但願鷄豚社。鶴骨老逾健。</text>
<title>送人之餘航。五首。</title>,<text>柏生兩石間。歲久愈蔥蘢。嚴勁守其節。凜冽凌霜風。笑看桃李花。荏苒飛殘叢。丈夫確其志。不爲時物遷。荷道佩其德。樂彼羲皇天。豈肯碌碌然。區區名利焉。美玉在荊顚。明月沈重淵。不遇良工琢。誰知無價珍。願君勿自衒。抱璞全吾眞。鳳兮逝不返。傷足歌迷陽。夫子厄於陳。孟軻遊齊梁。擧世競刀錐。觸機百關張。背憎更面悅。涕泗垂注浪。大道日以遠。淳風何時揚。吁嗟儵與忽。運巧徒猖狂。山中有女蘿。托根千歲松。洞裏有孤雲。必繞飛天龍。至人愛其友。上下相追蹤。愚人志自滿。孑然誰與從。弟兄惠而好。携手言同車。歸歟復歸歟。言歸歸大初。嚴霜下庭際。百草俱憔悴。只有猗猗蘭。旖旎而滋蔓。雖在林薄中。馨香和以豐。南山白石粲。紫芝何煥爛。薄言采采之。足以療我飢。不見遯上九。至言傳愈久。子歸餘航山。我居何有鄕。何有有何有。臃腫樗遠揚。有用用有涯。無用用無疆。擧世競候敖。陷辟機關張。昌黎嘲石溫。所以譏蒼黃。愼爾動與止。與世毋猖狂。周孔愛仁義。莊老貴玄敎。得失兩糾紛。未免談鬧鬧。爭如一味禪。淡然無計較。好去名山中。參究悟玄妙。窮源得宗旨。莫踏雲泥淖。</text>
<title>送友人之枕江亭。二首。</title>,<text>平生萬事付江灣。萬丈風帆尙往還。簾捲暮山濃似畫。窓開新月曲如環。淸波白石心無累。獨鳥孤雲性自閑。睡起蓬扉人不掩。野翁風味足闌珊。嗟君此別意何如。搖麈煎茶問故居。鼎石鶴歸秋夜月。巴山猿叫暮江廬。五侯池館蛙鳴處。十里煙嵐麥秀墟。揚袂一辭勞遠去。故山猿鶴正憐渠。</text>
<title>送客。二首。</title>,<text>送客淸溪上。風吹葉落時。情深陳跽揖。供薄讓衰遲。石路蒼苔滑。危橋老柳欹。中年多作惡。臨別輒傷悲。十年雲水裏。送別是尋常。再問來何日。重期切莫忘。千山明積雪。一室炷淸香。更洗盧仙椀。團欒細話長。</text>
<title>送權幽士之頭流山</title>,<text>聞道峨眉山上菴。層巒㟮屼拱西南。風搖老檜磨雲漢。月映蒼波漾石潭。遠近煙霞當道靄。高低島嶼抺輕嵐。綸巾白幭何時理。歸躡丹崖禮佛龕。</text>
<title>送李生之鄕。三首。</title>,<text>星山千里赴脩程。携手河梁此日情。自是中年多送別。陽關三疊不忍聽。銷魂橋上數峯靑。風送征鴻入杳冥。更把一杯重怯問。從今相別幾飛螢。南浦碧波腸斷時。村橋雪路少人行。遙知別後相思夢。香動梅花不世情。</text>
<title>重送</title>,<text>昭陽春水漲。花岳暮雲濃。子去復幾許。碧山千萬重。</text>
<title>惜別。三首。</title>,<text>惜別長安路上時。不堪揮淚送征衣。至今未解胸中恨。空倚夕陽思復悲。幾番風雨苦相思。又是江天凍雪飛。耿耿傷心終不寐。小窓寒月冷禪衣。自別君來兩地分。一封消息不曾聞。萬端情緖從誰話。空向靑山問白雲。</text>
<title>送人如京</title>,<text>苦厭浮提樂不多。早從甘蔗學頭陀。遠拋泡幻千般事。長唱峨洋一曲歌。花木媚春披紫錦。峯巒經雨點蒼螺。萬幾休罷逍遙處。不盡淸風動碧蘿。</text>
<title>別秋江</title>,<text>昔人似今人。今人猶後人。世間若流水。悠悠秋復春。今日松下飮。明朝向嶙峋。嶙峋碧峯裏。思爾情輪囷。</text>
<title>送人</title>,<text>沈公好楷書。長官呼召頻。老爺已八十。在堂奉辛勤。無隸有雇工。二人一耳聾。一丁出馱載。一丁何倥傯。二丁竝出戶。顓愚心多忪。此時方拾栗。孰爲忻在公。然我不如他。中心熱烘烘。向我甚哀鳴。此語匪他同。願▣聽仔細。可聽須裁從。</text>
<title>晚望</title>,<text>草靑沙軟望中寬。數朶芙蓉雨後巒。逸馬引群馳野路。懶牛牽紲臥江干。逍遙自喜吾生樂。寵辱多驚達者難。投老歸歟何處好。香城楓岳碧雲漫。</text>
<title>日暮。開窓遠眺。二首。</title>,<text>日暮山色昏。夕陽明遠村。冷雲低地羃。宿鳥繞林喧。境僻情元懶。身閑事不煩。東山蘿月白。淸影入柴門。不厭東南望。煙霞杳靄間。江分楊廣道。雲合雉龍山。村遠孤燈迥。林深獨鳥還。上方兜史界。俯視夢人寰。</text>
<title>登山頂。西望長安。仍念昔遊。三首。</title>,<text>西望靑山接有無。浮雲渺渺海天隅。十年蹤跡盈胸臆。千里關河展畫圖。繚繞彩雲迷鳳闕。巃嵷白岳壯神都。長安日下重回首。那箇男兒不丈夫。摶鴨操鷄奄有東。江山形勝古今同。麗王昔日開功大。仙李當年致治隆。江漢朝宗流衮衮。崧高峻極鬱蔥蔥。分明在德非關險。天與人歸聖化豐。小魯當年膽氣雄。關河滿目水雲空。牛山何必沾衣望。聖澤于今浹骨融。遠樹依依歸鳥外。晴川歷歷夕陽中。擧頭西望多形勝。天掃妖氛舜業隆。</text>
<title>晚出城門</title>,<text>晚出城門外。孤城落照紅。人家圍粉堞。樹色遶神京。落落三山峻。澄澄一水橫。朗吟詩已就。城裏暮鍾鳴。</text>
<title>望懸燈山</title>,<text>懸燈山色碧參差。白石蒼藤又一奇。我欲盪胸何處是。層崖絶壑玉虹飛。</text>
<title>望白雲山</title>,<text>春山綠如染。一望蕩春愁。谷密藤蘿暗。溪深草木柔。亂雲飛自散。古木老相繆。爲有歸歟興。蒼松白石頭。</text>
<title>登龍泉寺絶頂</title>,<text>參天老木石嶙峋。一上高峯一悵神。因憶方干詩上語。寒巖四月始知春。</text>
<title>與朴公登安市城 良</title>,<text>疾步登城脚力輕。欣然相笑擔筇行。正似野鶴雲中趣。不減渚鷗江上情。日暮孤山收黛色。波明雙鴨送春聲。年來收拾江湖景。貯取靑囊一卷贏。</text>
<title>登圠鈌嶺北望</title>,<text>嶺上草樹繁。逢僧復夭閼。送剡又復蘇。皴曲金鉤屈。異鄕節物異。令人多慘怛。策杖陟其嶺。北望空佇立。金城繚以曲。香岳雲中截。遙想九韓時。嵯峨柞棫拔。女眞荷戈殳。據此樂浪外。依崖竄窟穴。奔馳恣玩愒。豈知五百年。風雲千載會。三尺拓封疆。一驅昆夷駾。槎牙萬木中。遙遙行道兌。聖主再龍飛。德澤遠滂霈。朔漠絶傳烽。極望祥煙靄。</text>
<title>登金城</title>,<text>秦皇昔日防胡兒。虛築長城勞黔烝。王公設險易所贊。那似地險不可陵。巍峨千丈遠周遭。蒼崖如削無縁登。金城自古樂浪塞。分崩離析幾千載。假使一夫當此關。百萬強兵可以待。雖然離合如轉丸。四分九裂成三韓。三韓亦不能固守。又入麗祖方輿端。麗王後嗣亦失倚。天與熙朝大平理。是知在德不在險。金湯萬里其可恃。弔古悠悠一回首。城頭日暮山峛崺。</text>
<title>登圠鈌嶺南望</title>,<text>嶺上初聞落葉聲。嶺南八月露凄涼。人歸漢北一千里。雁去衡陽三萬程。遠岫晴雲橫靉靆。小溪秋水碧瑽琤。不堪吟望停雲處。縹渺天涯有弟兄。</text>
<title>題少年家。二首。</title>,<text>月沈窓暗曉鷄鳴。八疊屛前夢忽驚。賴是主人多厚意。摩盤呼客問杯行。與君惜別玉山路。政是江天雪落時。去後書窓應有月。幸看時復一相思。</text>
<title>題洞山驛村野</title>,<text>波明島嶼遠。村迥接煙霞。前村何處酒。風景濫情多。</text>
<title>題金鼇新話。二首。</title>,<text>矮屋靑氈暖有餘。滿窓梅影月明初。挑燈永夜焚香坐。閑著人間不見書。玉堂揮翰已無心。端坐松窓夜正深。香揷銅𨥯烏几淨。風流奇話細搜尋。</text>
<title>平沙落雁</title>,<text>一行秋雁落汀沙。抹破晴空數點霞。疏雨靜依黃葦葉。寒塘細唼白蘋花。歸心暗逐湘江渚。亂翮相催夢澤涯。莫戀稻粱容易下。銜蘆須避弋言加。</text>
<title>遠浦歸帆</title>,<text>一葉扁舟泛渺茫。輕帆穿入荻花鄕。遙遙七澤歸程遠。渺渺三湘去意忙。風正緊時飛似箭。浪初喧處漾如狂。夕陽暝色人千里。款乃數聲歌短長。</text>
<title>瀟湘夜雨</title>,<text>細打寒蘆葉正颼。嗷嗷宿雁叫江秋。幽蘭叢上行行薄。斑竹枝邊箇箇愁。遠岸漁燈明炯炯。繞灘鬼語鬧啾啾。何人夜泊楓林下。失纜相呼紅蓼洲。</text>
<title>煙寺暮鍾</title>,<text>千峯迢遞亂猿啼。何處疏鍾度晚溪。韻與松濤相斷續。聲和月彩競高低。靜思雲臥晨聞句。閑想愁眠夜泊題。情緖難堪淸坐久。暮天風露正凄凄。</text>
<title>洞庭秋月</title>,<text>天風吹散鏡開匳。寥落秋心一夜添。桂影輾飛雲母帳。菱光射透水晶簾。看窮皓色三千匝。呑盡波心八九兼。自此淸輝分壯氣。更無査滓礙廉纖。</text>
<title>江天暮雪</title>,<text>埋盡平沙沒釣磯。和風瓊屑滿江飛。細粘蘆葦千枝亞。重壓松篁一逕微。汀外晚潮人獨立。渚邊枯草鳥相依。斷橋肩聳騎驢客。吟斷新詩何處歸。</text>
<title>山市晴嵐</title>,<text>霏霏拂拂又迢迢。染着秋風吹不消。輕羃靑旗沽酒店。薄籠殘照送人橋。依稀林石泉聲咽。彷彿楓鴉樹影搖。自有武陵堪避世。何勞忘路問漁樵。</text>
<title>漁村落照</title>,<text>斷橋村路少人行。江上晴峯落照橫。瀲灎波光隨水去。霏微淡影曳林明。兩三腔笛斷霞外。七八葉蘆棲雁聲。吟罷天涯回首望。白蘋洲外帆歸輕。</text>
<title>有客自春川來。言其鄕中十景。因題以贈。</title>,<text>醉遊春城春城百花開。春興何嬌哉。薄言酌金罍。且以寬心懷。叱撥金絡頭。日斜花間回。紅雨亂紛紛。撲鼻淸香來。美娃舞婷嫋。低唱相徘徊。借問是何曲。細細歌落梅。落梅歌未闋。馬首傳深杯。酌以碧葡萄。槽床新發醅。嘉殽爭後先。笑語聲咍咍。江風細如縷。江水靑如苔。覽物興無窮。樂極生悲哀。返棹昭陽昭陽水初漲。浪蹙縠紋細。風靜鏡面平。兩岸萑葦淠。乘興泛扁舟。長歌鼓蘭枻。垂我千尺竿。翛然多不世。侵晨遡江流。言發毋津汭。擊浪聲不停。舟行亦無滯。仰見淸平山。數峯工遠勢。眉黛忽有無。淡淡煙光霽。興盡暮將返。晚山濃如䯻。款乃聲不絶。東方吐蟾桂。楊柳陰陰中。短篷又還繫。采藥仙洞我欲采藥還。艤舟淸平渚。我如劉阮行。食盡歸無處。行行見桃實。團團甜可茹。身輕骨欲仙。行至數里許。溪流淸且淺。一杯隨水去。杯中何所有。胡麻飯新貯。溪邊窈窕女。一笑來延佇。迎入設床帳。禮數秩有序。伴宿玉堂淨。無夢淸夜阻。深嗟我塵人。已覺爾仙侶。送我出洞門。重尋迷處所。尋僧花岳暇日扶靑藜。陟彼華山岡。石逕何犖确。蒼蒼松檜涼。山雲暗藤枝。山風吹桂香。徑盡見蒼崖。飛瀑流泱泱。一條素如練。直下林巒傍。上有千丈松。下有十笏房。老僧雪眉皺。觀空坐石床。迢迢難攀緣。默默遙相望。我無身八翼。亦無修鍊方。火宅透塵網。朅來投古皇。願借一神通。哀愍垂慈光。釣魚新淵前年買綠蓑。今年買箬笠。志慕玄眞子。酒酣吹長笛。吹入西塞山。三峯岌然揷。下有一澄潭。潭底陰嘼蟄。苔磯平如床。俯瞰淸潭碧。斜風細雨中。垂綸一千尺。小魚吹喣喣。大魚跳喞喞。紅塵日日忙。綠水年年色。持竿不投餌。坐茅瞑兩目。閱盡世間途。朝暮風波惡。打槳日暮還。半江山月白。喚渡孤山江平風不起。鏡面無査滓。中有渡人舟。遠望一點耳。孤山在中央。四面峭揷水。我來喚爭渡。彼岸舟已艤。久立舟不來。孤山登以俟。俯視白蘋洲。浪淘沙成汜。夕陽暝色遠。浮煙生江涘。上灣寒波激。下潭澄江渳。蕭蕭蘆葦叢。嗷嗷雁相倚。何處髼鬆子。卷釣淸江沚。撫景獨徘徊。忘却歸千里。送客江亭江頭遠送人。餞別江之亭。主人不忍別。客亦難爲情。相對兩黯然。亭前江水明。班荊贈以言。滿酌飛巨觥。取醉不成歡。慘別臨行程。有客抱琵琶。來作驪駒聲。聲聲悲帶歡。鐵撥彈鏦錚。主亦不能返。客亦遲遲行。秣馬添酒樽。白日西山傾。主人復投轄。勸聽歌渭城。回燈更痛飮。明日當西征。吟過石橋平生愛山水。有意輒駕之。駕言恣遨遊。不憚行嶮巇。山巓與水涯。得意忘勞疲。興盡且復返。何必訪戴逵。時値雪初霽。萬徑行人迷。日暮騎蹇驢。醉著白接䍦。苦吟眉山皺。高聳肩峯危。風吹鬢鬖髿。不覺帽簷欹。興闌夕陽薄。獨鳥投林飛。銀屑隨回飆。瓊糜簸松枝。誰知蕭索中。磊落多詩思。秣馬松院我行村墟中。言旋秣我馬。秣之何處好。秣之松院野。卸鞍脫羈韁。放之靑林下。蕭蕭仰天鳴。似厭鞭驅者。綠鬃散如雲。赤汗沫如赭。奮首齧芳草。喜氣如逸庌。寄語飛黃駒。汝勿相憚也。國家大平久。落日邊烽寡。不馳天山場。惟返鷄豚社。假如虜塵飛。王命征戎▦。六轡若若垂。咄爾其踦跨。伐兔楸林昨日西風吹。郊原霜意豪。牽黃臂蒼去。伐兔秋林皐。跨馬出閈門。飛騎追吾曹。蹴踏馬不發。噴空鬃生飆。怪來仰看雲。盤谷雙鵰嘷。欲以壯伏人。挽弓馳一遭。一發落雙鵰。左右皆豎毛。我言君勿訝。是事何足高。鷹揚朔漠塵。馳騖長城壕。琱弓白羽箭。手握寒霜𢧴。一戰報我王。却勝遭我峱。</text>
<title>山中十景</title>,<text>掃地焚香閉戶眠。夢遊連逕有巢天。衣冠文物古今變。損益質文時世遷。甚矣吾衰姫不見。嗟乎聖遠道難傳。唯應萬代相因在。遲我知心五百年。右焚香高臥養氣靈丹匪鼎爐。只應肘後一神符。聖賢不賺貽余去。愚知無嫌在我乎。明日射窓淸靄動。晚煙歸洞淡雲孤。自從會得山居趣。摩詰重來不可模。右服氣導引蒿鞋短襫灌蔬畦。藜荇芟來芋葉齊。逗走螳蜋窮鷃雀。咄嗟萍韭淹鹽臡。短籬橫掩補茅屋。小逕曲通穿竹溪。此味也須嘗食祿。不可此色染黔黎。右灌園鋤蔬豆藿初生葉可拈。溪邊小麥復蔪蔪。人生行樂學楊惲。閉門拒宰非宋纖。假如代耕奚不起。倘來爲官肯暫恬。日晚鵓鳩啼正緊。壟頭叱犢腰橫鎌。右躬耕代祿伐木丁丁春山幽。木頭欲顚斧柯捄。跨巖涉澗不憚遠。入洞穿雲無暫休。石室爛柯伴王質。海上作桴從仲由。嗚呼素志負已久。勃烘作衣爐床頭。右析薪拾樵一泓溪水淡如藍。潑潑魚兒弄碧潭。籊籊竹竿橫翡翠。陰陰磯石擁檉枏。釣鼇計作鹿蕉夢。點額心爲遼豕慙。濯足濯纓隨世變。卷絲乘月入煙嵐。右淸溪垂釣携籃采菜入南山。山勢周遭石角囏。朝露溥溥凝葉歧。晚風𩖼𩖼㬠亞莖彎。禽鳥訝予歸樹上。貍狌驚迹竄林間。日晚長歌援藤蔓。鞋穿赤足踏潺湲。右携籃采菜雨暗深洞藥苗肥。剔去蘆鬚滿檐歸。廩祿焦心曾染指。功名催老已知幾。商山芝皓來回漢。海上徐翁去不歸。托此欲成投隱計。人間誰有羽生衣。右采藥深洞端坐移床讀聖書。惺惺心地黑甜餘。晚年學易問夫子。晝寢何誅警宰予。已往不曾爲蠹竊。到今從許養螵魚。早知一字飢無救。多斫松藤補敞廬。右移床讀書放曠疏狂問若何。從來巧者計情多。逢人咄咄從敎怒。耦語期期任許詑。蟲鼠臂肝皆可喜。馬牛呼召亦無訛。樗爲臃腫違繩墨。枝幹年年老不劘。右放曠狂疏</text>
<title>題壁</title>,<text>綠葉成陰處。間關有鳥啼。客情無限苦。狌逕草萋萋。</text>
<title>病中</title>,<text>客中仍病臥。愁緖亂如麻。人問維摩疾。童迎扁鵲醫。可心唯有酒。排悶莫如詩。日午庭陰靜。靑蟲解吐絲。</text>
<title>病劇。不能赴程還山。</title>,<text>將向東都路數千。故山松竹尙依然。維摩有疾元非疾。蘇晉逃禪豈愛禪。茶可澆腸斟酌飮。病能省行薦取愆。乾坤一箇長亭耳。那有東西我欲旋。</text>
<title>病後</title>,<text>病後情多倦。癡然被凍蠅。石鼎紅浪沸。香罐白煙騰。徑小莓苔淨。山空紫翠凝。身羸筋力健。恰似在韝鷹。</text>
<title>山居病中</title>,<text>病餘攲枕看南山。山在虛無漂渺間。病爲衆生聞古語。藥成靈劑駐童顏。雲如有意多時倦。花自無愁竟日閑。除却苦吟難可療。不如拈筆臥松關。</text>
<title>疾病</title>,<text>老與病相仍。蕭然一凍蠅。心煩思快果。吻燥愛寒氷。矮榻晝無客。孤窓宵有燈。此身元是幻。消瘦也非憎。</text>
<title>病劇</title>,<text>艮劑終無效。仙方向我欺。對人常嘿語。有意輒題詩。顏似江梅瘦。腸如野鶴飢。流年遽如許。癯鬢半成絲。</text>
<title>譴病</title>,<text>十年放浪遊山水。瘴雨蠻煙多惱人。露宿江村風翦骨。星居巖竇冷侵身。唯看兩鬢年添白。不覺雙眉日漸皴。披閱古方無寸效。也宜看箇本來眞。</text>
<title>無量寺臥病</title>,<text>春雨浪浪三二月。扶持暴病起禪房。向生欲問西來意。却恐他僧作擧揚。</text>
<title>拘杞</title>,<text>君不見昔日朱孺子。夜聞犬吠斲靈杞。食之遐擧凌風塵。上品功能難盡陳。又不見蘇仙賦中堪作糧。葉實花苗甜且香。我來手撫仙杖枝。因風翠葉相離披。世人戚戚苦頹齡。未滿情懷雙鬢星。願爾神功均施人。大濟蜉蝣知汝靈。</text>
<title>學餌黃精</title>,<text>西菴有一老。話我長生道。敎我服黃精。辟粒可爲糧。非唯能久視。絶貪身無累。一啖兩美全。逍遙遊自然。世人苦草草。多爲利與壽。區區百歲內。逐逐不自守。一朝履危機。悔恨復誰咎。子旣世外人。須行世外事。莫使流輩頑。反覆矢素志。我聞謝不敏。煙籠山晚翠。</text>
<title>悼海超</title>,<text>白雲黃葉耳長寺。共坐隨緣度幾年。今日忽聞遺隻履。空山秋草正綿綿。</text>
<title>哭正菴</title>,<text>六十餘霜返故鄕。生涯袋鉢與繩床。聖恩寵渥人天仰。已作塵間話一場。</text>
<title>題成氏墓倚廬壁 參判成順祖子。俶，俊，健。</title>,<text>惟天生蒸民。有物必有則。況此秉彝心。非是強戕賊。只緣衆人蚩。安此蔽物欲。或生悖逆心。以爲父母辱。惟聖乃性者。天然萬善足。呼參語孝經。始終詳委曲。明明千載下。昭昭如日赫。身之則爲善。反之則爲惡。其間或身之。鮮有盡條格。昌寧成氏家。代代皆斯文。巍巍珥貂裔。奕奕雲臺勳。聯翩有三子。擧擧鵷鶴群。其一鳳閣郞。氣貌淡而直。其二大諫議。天質貞如玉。其三文院臣。雅志無雕琢。一一不豪俠。个个氷霜白。在堂大夫人。鳲鳩恩養均。居喪極其哀。超出二連倫。事母盡其孝。邁於穎叔純。先考遷化期。慟哭如初喪。大恩未能報。左右詢其詳。有爲佛者徒。勸祀西方神。蓬藋佛宇開。幡幢揚華筵。密邇玄宮邊。鍾鼓何鋐鏗。雖非儒者事。誠則通神明。余本靑衿徒。習隱靑山楹。不喜佛因緣。不慕超功名。但愛聽松泉。逍遙蘿月堂。人疑遯世徒。濫預緇流傍。不悅未參會。愧恨心怏怏。感聽躄踊聲。有淚流汪汪。</text>
<title>有人七十得兒。情鍾甚篤。齡才四夏。學語知人。而今亡矣。其翁悼之。不勝嗚咽。余亦感之。作近體以弔。</title>,<text>死生雖有命。夭折問何緣。已與兒童戲。偏爲父母憐。故衣猶在架。翫物尙留氈。忍聽翁翁悼。將隨向九泉。</text>
<title>哀高觀察妻金氏亡。以高公之意悼之。</title>,<text>錦瑟秋來已斷絃。北邙山下築新阡。已經胡蝶人間夢。應化姮娥月裏仙。寶篋空餘留玉櫛。牙床依舊脫花鈿。那堪庭畔無趨者。誰尸淸明酹酒錢。</text>
<title>挽詞</title>,<text>灼灼園中桃與李。遇秋閑落遇春開。如何世上蜉蝣壽。一到黃泉不復來。</text>
<title>山居集句 百首</title>,<text>其一門巷寂寥空綠苔。皮日休 好山好竹少人來。戴石屛 獨拳一手支頤臥。葛敏修 橋畔荼䕷爛熳開。陳月觀其二枯木扶疏夾道傍。顯卿 旋呼拄杖立斜陽。放翁 前生莫是寒山子。後村 後五百年無此狂。放翁其三糲飯藜羹飽卽休。拙菴 無思無慮混時流。南明泉 吾生也似梅花淡。放翁 愛月憑欄不下樓。梅塢其四踏破溪邊一徑苔。戴石屛 梨花梅花參差開。崔魯 從今老子都無事。簡齋 一日須來一百回。杜工部其五瀑煮春風山意長。秋崖 道腴禪悅度年光。放翁 莫言隱者無功業。一齋 一卷新傳辟穀方。放翁其六亂山擾擾水洄洄。陳月觀 臥對寒松手自栽。皇甫冉 老我十年枯淡過。氷崖 可人携手話敲推。正齋其七小小茅簷短短籬。蒙齋 荒階相伴只筇枝。簡齋 淸風明月無人管。山谷 半入疏篁半入池。李▦溪其八坐到心淸有妙香。陳藏一 梅梢橫月欲昏黃。秋崖 年來心定無閑事。秋江 淸梵銷聲竹閉房。其九屋山竹樹帶疏蟬。後村 日日空山夜夜泉。雍陶 暫借藤床幷瓦枕。谷堂 晝長無事曲肱眠。南峯其十古鼎燒殘心字香。趙彥箟 蒲團紙帳任更長。陳藏一 重門深鎖無尋處。郞士元 脩竹半窓雲一床。秋崖其十一風擺簷鈴三兩聲。張志文 寂無人語紙窓明。劉改之 半宵不記山中睡。鮑鼇川 只有春風喚得醒。吳菊潭其十二杜鵑花落石闌干。秋崖 處處虛堂望眼寬。▦石 盡日問花花不語。無名氏 半窓微雨看靑山。盧可菴其十三紙窓窓上月徘徊。南峯 我欲無詩柰此梅。王建 賴得月明留瘦影。平洲 就中描得一枝來。月山其十四隨宜樂處省營爲。康節 个是吟翁得意時。南峯 莫學二郞吟太苦。樂天 須臾白髮亂如絲。宋問之其十五寺在淸溪第幾峯。秋崖 群鴉飛散下堂鍾。李涉 老僧長揖歸方丈。周登 峭壁巑峯千萬重。玉川子其十六簷影重重壓小闌。篠窓 片雲孤木伴身閑。浪仙 要看凜凜霜前意。雪堂 窓外新添竹數竿。▦▦其十七一物其來有一身。邵子 慢然淸世一閑人。橫渠 一聲啼鳥破幽夢。趙彥箟 春負余耶余負春。秋崖其十八宿雨初收草木濃。李涉 空齋不語坐高舂。柳柳州 物情多與閑相稱。劉威 盡日門前獨看松。李涉其十九如今一事亦無之。秋江 小鼎煎茶面曲池。韋應物 忽喜靜中生意動。張志龍 山風吹折桂花枝。許渾其二十草草衣裝鬢半垂。後村 野人休誦北山移。荊公 若敎俯首隨韁鎖。東坡 野鶩家鷄那敢隨。千巖其二十一僧在翠微開竹房。蒙齋 木香花發日新長。菊巖 日長睡起無情思。楊誠齋 閑却薰爐一炷香。許渾其二十二著身穩處君知否。放翁 萬壑千峯獨閑門。劉長卿 門外鵑啼天寂寂。柏巖 不知人世幾黃昏。無名氏其二十三春草秋風老此身。劉商 白雲紅樹好爲隣。吉師老 分明記得曾行處。方干 水遠山長愁殺人。李文山其二十四只合空山臥白雲。林可山 靑松爲友鹿爲群。一齋 前峯月照半江水。姚合 寒寺鍾聲隔岸聞。趙福元其二十五從來佛法無多子。秋崖 直下承當已是遲。▦山泉 不識淸吟過夜半。周文郁 此心能有幾人知。貫休其二十六夜如何其夜未央。詩 二十五聲秋點長。李郢 最是半牕初睡著。朱淑眞 小樓人靜月侵床。元遺山其二十七十二峯頭月欲低。李涉 鷓鴣休傍耳邊啼。昌黎 道人深掩禪關坐。後村 正是千山雪漲溪。牧之其二十八山染嵐光帶日黃。羅豫章 柴門空掩竹間房。蒙齋 世間安樂爲淸福。南峯 聊爲煎茶一據牀。放翁其二十九洗耳人間事不聞。一齋 山林投老倦紛紛。荊公 白頭不識公侯事。琴屋 最愛深溪枕白雲。魯望其三十嘿坐焚香儘自佳。秋崖 淸風滿路落松釵。徐四靈 溪南山色靑如許。洪盤隱 蒼翠無言空斷崖。魯望其三十一重岡如抱嶽如蹲。薛逢 山外斜陽不到門。高疏寮 獨倚欄干淸坐久。胡立堂 娟娟新月耿黃昏。放翁其三十二煙霞壁立水溶溶。薛逢 人在深居第幾重。進齋 始悟眞源行不到。文公 眉毛尖上起淸風。千巖其三十三風竹蕭蕭梧葉黃。信菴 困來携枕臥藤床。趙彥箟 秋風病骨稜稜瘦。朱曇峯 要試囊中服玉方。放翁其三十四竹逕依依日半陰。荊公 無朝無暮有猿吟。元結 年來百念成灰冷。歐寓菴 始識當年敎外心。朱文公其三十五山杏溪桃續續開。放翁 滿庭鳥迹印蒼苔。涷水 春來無以消長日。同人 花木成蹊手自栽。荊公其三十六踏破芒鞋陟翠巒。蒙齋 不因月上不知還。周登 無人會得閑中意。秋崖 買得狂名滿世間。劉改之其三十七白石溪邊自結廬。曹唐 野人籬落豆花初。李郢 可憐荒歲靑山下。廬綸 雨穀乾時偶自鋤。同人其三十八隱隱鍾聲出翠微。林龍門 吾廬松徑小柴扉。陳簡齋 凄涼但有雲頭月。劉彥沖 不改淸陰待我歸。錢起其三十九去歲貪猶未十分。秋崖 園收芋栗不全貧。草堂 今年脫却雲居袴。瑯瑯 衲掛松梢惹得雲。韓偓其四十一室無喧事事幽。襲美 小軒風露一簾秋。放翁 闌干立到斜陽盡。竹溪 天上銀蟾曲似鉤。石屛其四十一挑得詩囊到上房。蒙齋 蕭然茅屋枕橫塘。豫章 人寰正在風波底。南峯 花影滿簾春晝長。彥箟其四十二子規枝上月三更。崔塗 睡起東窓一榻橫。放翁 欲睡不成還獨坐。同人 新梅嶺上鷓鴣聲。李郢其四十三山蕨收時帶竹胎。皮日休 石菖蒲長水蕉開。曾▦山 杜鵑聲裏荼䕷老。菊潭 且喜年光去復來。張其四十四千峯盤屈色如藍。雪竇 滿目文殊接語談。明招 要識全提端的處。慈航 亂花飛絮趁長簷。陳棄溪其四十五老柏亭亭翠色同。秋江 年年長在雪霜中。宋人 庭前不合新添樹。宋謙甫 淸曉輕傳一信風。應龍其四十六山堂靜夜坐無言。川老 腰脊纔酸又要眠。千巖 正伊麽時誰會得。張九成 一林黃葉送秋蟬。鄭谷其四十七從來身世大無端。眞覺 戲把乾坤掌上看。南堂 閑步却來游幻海。自得 了知生死不相干。玄覺其四十八半窓圖畫梅花月。陳成之 梅不飄零月不虧。許子文 明知花月無情物。蔡君謨 那有心情問客誰。秋江其四十九書伴孤燈照老顏。張志龍 博山薰盡鷓鴣斑。構潭 相逢盡道休官去。靈徹 那得浮生半日閑。秋江其五十休將文字占時名。柳柳州 爭肯區區徇世情。蔣山 行遍天涯千萬里。放翁 却懷孤影在禪庭。其五十一尋常出入面門中。知非子 礙却潼關路不通。南明 坐久忽聞鈴索動。韓偓 宮商信任往來風。高騈其五十二自呼自應主人公。知非子 土上加泥又一重。牧菴 拖得瘦筇閑信步。放翁 隔溪遙見夕陽舂。柳柳州其五十三林泉情味苦依依。大覺連 莫厭家貧活計微。樂天 雲確旋舂菰米滑。放翁 臥看涼月入窓扉。同人其五十四曲几焚香對石屛。儲嗣宗 依前明月嶺頭生。琪和尙 君看白首誦經者。盧尙書 自有天龍側耳聽。龍門其五十五桂冷松香十里間。唐求 淸風猶自逼人寒。劉隨如 山堂盡日焚香坐。杲禪師 剩看溪南幾尺山。韓偓其五十六江梅欺雪樹槎牙。鄭有極 賴有知心是素娥。放翁 疏影暗香猶昨日。徐抱獨 小窓和月嗅梅花。陳叔弼其五十七得優游處且優游。川老 暗覺年光似水流。許渾 桑海誰知浮世改。月軒 一生常恥爲身謀。放翁其五十八燭暗香凌塋不辭。魯望 窮居積雨壞藩籬。竇牟 自知寡與莫堪笑。羅豫章 花落南園聽子規。虞伯生其五十九香霧空濛月轉廊。東坡 蛩聲喞喞樹蒼蒼。李郢 夜寒記得僧房夢。秋崖 紅樹枝邊日月長。宋邕其六十偶向松關覓舊題。荊公 刺桐花下路高低。方二 去時初種庭前樹。同人 夜半子規來上啼。顧▦其六十一近覺於山轉有緣。傑齋 偶從山後到山前。玉川子 閑來又倚松陰睡。節齋 落日深山哭杜鵑。劉滄其六十二夜來幾陣隔窓風。鄭月山 吹折門前一株松。禪語 試向靜中閑側耳。雪堂 竹爐湯沸火初紅。▦小山其六十三山屐經過滿逕蹤。薛能 掉頭歸去又乘風。韓▦ 白雲可是無拘束。▦龍▦ 一片西飛一片東。王建其六十四無朝無暮有猿吟。元結 巖點孤燈月未沈。寒山子 禪伏請魔歸靜域。韓偓 西風吹動故山心。車蟾其六十五利門名路兩何憑。杜荀鶴 高塔晴來獨自登。鄭谷 動靜隨緣恁麽過。琪和尙 飄然雲水一高僧。東坡其六十六杏花零落寺門前。張籍 隔闊西菴又幾年。鼇川 啜罷杯茶各歸去。蒙齋 寺臨千頃夕陽川。崔塗其六十七一枕淸風直萬錢。東坡 火殘香鴨尙微煙。放翁 遊人莫用傳消息。丹霞 乞與人間拙十年。王斗山其六十八路向秋峯頂上分。趙天樂 鶴搖松露滴行人。菊潭 定無俗子知蹤跡。蒙齋 世事年來不願聞。同人其六十九雨過芹香帶淺泥。蒙齋 辛夷花盡杏花飛。錢起 簾前數片無人掃。戎昱 無語送春春自歸。其七十冷淡生涯靜更嘉。秋江 炊煙不動竹籬斜。放翁 拾▣採澗俱淸節。同人 來與山人共煮茶。疊山其七十一但得心閑事事閑。禪語 何論朝市與雲山。李宗易 從來世事多兒戲。石屛 不見人心有兩般。橫渠其七十二老慵自愛閉門居。樂天 玄晏先生滿架書。李涉 客又不來春又老。秋崖 偶然聞雨落階除。荊公其七十三淸陰羃羃布庭除。西山 綠樹無人晝夢餘。劉貢父 洞裏春風似相識。陳石▦ 就床吹落讀殘書。盧徐其七十四參禮名山適性靈。劉禹錫 故鄕七十二長亭。杜牧 如今年老無筋力。令孤楚 筇杖斜斜倚素屛。放翁其七十五淸時有味是無能。杜牧 壞衲蒙頭百慮澄。和菴主 聖主恩深何以報。放翁 萬年松上一枝藤。徑山其七十六俗人相訪若爲通。皮日休 所恨求安計不同。劉成 各據枯梧仍不寐。荊公 一宵淸話又成空。李涉其七十七銀河淡淡瀉天池。蒙齋 燒竹煎茶夜臥遲。姚合 月又漸高霜又下。正孫 古壇松樹半無枝。盧綸其七十八金爐香盡漏聲殘。荊公 銀漢無聲轉玉盤。牧之 客至莫嫌無管待。千岩 烏甌一啜夜窓寒。橫渠其七十九个中端的有誰知。陳體常 今古初無間斷時。香岩 半夜巖頭風月靜。翠岩 杜鵑啼在落花枝。大惠其八十溪光月色本淸奇。謝太沖 一笑相從自有時。放翁 水似靑天天似水。李涉 氷輪輾上靑琉璃。馬子才其八十一他家忙亂我安然。千岩 說與傍人是地仙。放翁 閉戶日長春寂寂。虞氏 陶詩一卷枕屛邊。後▦其八十二南隨越鳥北燕鴻。李涉 禪板蒲團入眼中。山谷 老我十年枯淡過。水崖 不知身己屬西風。張籍其八十三無媒逕路草蕭蕭。許渾 却算遊程歲月遙。杜牧 踏斷亂雲歸去後。▦和尙 任他今日與明朝。南明泉其八十四翠壁一重雲一重。秋崖 時行時止自從容。進齋 科頭箕踞長松下。王維 一卷黃庭讀未終。蒙齋其八十五俗駕今隨水不回。東坡 碧山明月照蒼苔。宋▦ 遠公自刻蓮花漏。張喬 爭奈淵明醉不來。魯望其八十六穩步靑鞋踏軟莎。蒙齋 又乘微雨去鋤苽。放翁 春風堪賞還堪恨。雍陶 落盡碧桃無限花。呂洞賓其八十七雨過幽庭長綠苔。劉秉忠 桃花淨盡菜花開。劉夢得 直將底事消長日。眞西山 刻燭題詩又一回。韓子蒼其八十八春去春來摠不知。蔡伯弼 古今人事若花枝。陶弼 世間甲子須臾事。許渾 恰似山翁一局棋。錢叔度其八十九岸上紅梨葉戰初。魯望 風泉滿院稱幽居。曹唐 近來漸喜知聞斷。樂天 山鳥一聲春雨餘。尼沙靜其九十借得松風一覺眠。秋崖 臥雲深處不朝天。海印 滿前春意濃如許。秋江 未必新詩待畫傳。秋崖其九十一踏破千山與萬山。蒙齋 洞門牢鎖白雲關。王秋江 萬松嶺上一間屋。僧顯萬 僧與白雲相對閑。石屛其九十二分得雲山老一瓢。秋崖 蓬萊春盡儘逍遙。疊山 松間寂寂無煙火。秦糸 一點山螢伴寂寥。鄭谷其九十三行盡江南數十程。杜常 交遊昔歲已凋零。韓經 欲談舊事無人共。放翁 溪上虛堂一榻橫。同人其九十四一條藤子活如龍。古德 乘興時施入亂峯。彥琪 今日見君嘉遯處。薛逢 寒流石上數株松。盧仝其九十五甚欲讀書如懶何。放翁 莫敎文字占生涯。皮日休 應知多學還多事。陳茨湖 幸自無風又起波。邵子其九十六花壓欄干春晝長。溫飛卿 擁衾時炷海南香。放翁 山中老宿依然在。東坡 更有靈蹤在上方。宗鏡其九十七物外佯狂五百年。放翁 波暖孤氷且自堅。許渾 日暮隔山投古寺。楊憑 上房僧室翠微連。李郢其九十八石鼎煎茶橘殼香。千岩 見人無力下禪床。趙州 從來大道無拘束。大慧 分付梅花作主張。▦一其九十九白雲影裏笑呵呵。雪竇 諸佛衆生眼裏花。千岩 更無鞭策來拘束。石門 有好兒孫守得麽。其一百書卷紛紛雜藥囊。陸游 倚床自炷水沈香。虞伯生 柴扉草屋無人問。顧萱 密雨斜侵薛荔墻。柳柳州成化戊子冬。居金鼇山。雪夜擁爐。寂無跫音。風竹蕭騷。有起予之趣。因與山童。撥灰書字。集古人句有當於山居之味。摘成一律。仍集百詠。與好事者共之。丙申夏。碧山淸隱志。</text>
<title>山中看月 念奴嬌</title>,<text>小窓靜倚看靑山。遠碧蛾眉新畫。煙淡雲收光欲滴。更看氷輪倒掛。篆香初熏。茶煙欲起。景致多蕭洒。幽人多愛好山佳境心快。人世風波須臾推遷如夢。使人多勞憊。錯了千般。那箇悟些子。風流閑話。百尺塵埃。難逢如此淸涼界。須知這裏幾般伎倆摧敗。</text>
<title>春興 滿江紅</title>,<text>草暖花香春山寂。烏啼巖樹溪雲起。藤蘿蔓處。澗聲作雨。石逕高低苔蘚古。竹房深鎖淸香炷。也不管浮世乍悲歡令他苦。朝霞襯入庭戶。山月掛穿廊廡。獨行狂歌發。倚筇看國。松下棲遲意自適。葛巾蕭散衣繿縷。須記取待漏五更寒人無數。</text>
<title>燈下 天仙子</title>,<text>山室無人春夜永。銷盡蘭膏花吐影。銀屛紙帳自無風。心地惺人初靜。紅艶翦來還耿耿。睡覺漏聲全未省。月在西峯星斗冷。整衣撞却四更鍾。沈短綆汲寒井。爐火試翦龍鳳餠。</text>
<title>如夢令 秋思</title>,<text>庭畔黃葉交墜。只有澗邊松翠。寂寞倚欄干。獨捻紫簫橫吹。無語無語。月落參橫不寐。</text>
<title>浣溪 有感</title>,<text>天上雙輪似擲梭。倚欄情緖奈然何。知心唯有碧江波。人事一年歡意少。風光百歲苦心多。不如孤嘯一長歌。</text>
<title>菩薩蠻 秋江</title>,<text>白蘋紅蓼映江渚。洞庭木落情如許。漁艇背斜陽。短歌歸興長。下瀧水淸淺。別浦煙初卷。最好泛扁舟。沿流復泝流。</text>
<title>憶王孫</title>,<text>騷騷風竹響西軒。天外斜陽獨閉門。宿鳥爭枝相與喧已。黃昏月上山城似玉盆。</text>
<title>更漏子 燈下</title>,<text>斗杓橫銀河淡。浙浙風簾相撼。孤枕冷素屛寒。夜深更漏殘。剔燈花挑玉蕊。靜裏閑敲棋子。松摵摵竹蕭蕭。博山香霧消。</text>
<title>隔浦蓮</title>,<text>明星三五暳暳。暝色雲初霽。曙氣露已綴。煙垂柳帶腰褭。殘月微淡。嫩鶯聲慧。露竹眠。荒砌薰風細。欄干曲曲薔薇牧丹麗。重門十二。翠鳥一雙流睇。那介高唐其伉儷。弄到心見。無語流涕。</text>
<title>有雉。勖君子也。</title>,<text>有雉有雉。朝啄山梁。求牝有牡。驚起翺翔。有雉有雉。朝啄藜蓬。十步一啄。不蘄樊籠。有雉有雉。飛鳴其間。斷斷介士。志操愈激。旣離旣文。有華其服。斷斷介士。威儀無斁。威儀無斁。令聞抑抑。豈弟君子。萬民爲則。式循爾軌。式純爾志。君子萬年。介爾景祉。</text>
<title>蒹葭</title>,<text>思賢人也。俯仰古今。悠悠永歎。蒹葭蒼蒼兮白露霜。有美一人兮天一方。欲往從之兮隴坂長。憂心悄悄兮猶未央。蒹葭萋萋兮白露凄。有美一人兮隔雲泥。欲往從之兮道路迷。憂心怛怛兮增慘悽。蒹葭依依兮白露晞。有美一人兮音容稀。欲往從之兮計已非。憂心隱隱兮誰同歸。蒹葭淠淠兮白露厲。有美一人兮居百世。欲往從之兮時已逝。憂心忉忉兮俾我泄。</text>
<title>和薤露歌</title>,<text>溥溥薤上露。湛湛何易晞。人生百歲內。一死無來歸。祖龍旣棄弓。趙高專權威。承迎二世意。鹿馬生禍機。群雄競角逐。四海干戈揮。紛紛十五國。擾擾煙塵飛。我國亦復振。奄有齊封畿。終爲漢將敗。入島歌式微。劉項復龍戰。雌雄相依違。扛鼎項將軍。卒爲垓下圍。龍顏劉沛公。汜上臨萬幾。兵罷網豪傑。拈我滄海磯。我王遂自刎。恥爲人所譏。吾儕敢徒生。從死如芟鐖。一死尙可忍。百歲呵當譏。寧委溝壑中。侯王非所希。飮泣復呑聲。知我唯淸輝。</text>
<title>嗚呼歌</title>,<text>嗚呼復嗚呼。爲誰長潸然。再歌民亦勞。悠悠望蒼天。阿房複道橫。兀盡西山木。佚樂不旋踵。楚炬燎奕赫。靚輪蕪沒生春草。結綺荒涼走麋鹿。雕楹刻桷事奢麗。卒歲田家無短褐。可惜木石本無脛。哀哉蒼生皮有血。剝皮浚血旣割骨。侈欲靡靡不知歇。前車覆轍載靑史。胡乃壅君猶未徹。君不見一宇成時十口逋。負戴𨂙蹡啼聒聒。</text>
<title>竹枝詞。三絶。</title>,<text>一片紙帳白於雲。夜撒東窓直到昕。擬夢情人眠不得。數條香線減三分。儂如百尺陰崖氷。爾似一竿陽曦騰。願借一竿朝陽暉。銷我百尺陰崖凝。夜如何其夜未央。星移西嶺月侵床。人間最是多情苦。展轉不寐空斷腸。</text>
<title>猛虎行</title>,<text>朝避猛虎窟。夕竄封蛇林。側身豈無地。志士多苦心。歲月旣云徂。華髮仍侵尋。壯志日銷薄。瞬目成古今。何如解我憂。杜康時孤斟。寄恨作短歌。細和松風吟。</text>
<title>將軍行</title>,<text>關西千里帥戎兵。閃閃旌旗耀一城。萬馬不嘶聽號令。三軍無事賀昇平。山高風勁雉飛疾。木落霜淸鷹眼明。欲逞壯心時一展。分圍千騎獵行營。</text>
<title>和梁父吟</title>,<text>蕩陰有古墳。蓬蒿連天長。三塚何纍纍。觀者爲心傷。計功孰不賞。何至斯猖狂。自古貝錦文。足以欺忠良。解驂是何心。餽桃緣何方。孰云平仲交。文敎猶不忘。三子似子房。庶可壽且康。晏嬰如臥龍。彙征同贊襄。奈何不能容。千秋成慨慷。我歌梁父吟。未闋哀中腸。</text>
<title>自然吟。三首。</title>,<text>四六文章已不高。風雲月露未爲豪。只持道德兼仁義。欲與夔龍及契皐。賢聖有心終不遇。疏慵無命可能遭。山中唯有松蘿月。不擇親疏照縕袍。不辱汚官柳下和。無傷吾足楚狂歌。兩人心地雖乖實。一種平懷少僞訛。進仕豐洿爭勢位。退休寧怨困蹉跎。時行時止無私繫。直道從容肆志多。大塊無垠有一身。此身今是葛天民。胸中禮樂三千字。眼底乾坤萬八春。入室升堂窮聖域。傍花隨柳樂吾眞。後生可畏焉知繼。大道從來必待人。</text>
<title>無極吟</title>,<text>陰陽動靜莫推源。元始亨貞又復元。一氣循環相管帶。千差往復互苞根。硏窮生死存亡理。細察興衰變化門。今古不停難狀妙。名爲無極亦難言。</text>
<title>自然吟</title>,<text>自然成古又成今。晝夜相催苦莫禁。前者已逝隨從後。升爲旣往又消沈。寧容僞妄參其間。豈少阿私介彼心。是謂乾坤眞主宰。風過松頂作希音。</text>
<title>安分吟</title>,<text>不須窮達介于懷。萬事隨宜自偶諧。卑者謂低成坎谷。高而爲峻作巓崖。富貴莫厭千鍾粟。貧賤須持七尺骸。幸得分外猜怨集。與天爲敵轉相乖。</text>
<title>從容吟</title>,<text>閑來無事不從容。溫便推窓冷便烘。萬化紛紛皆攝理。千端混混儘提宗。孝資事父忠君長。治始齊家化界封。厚薄親疏皆有分。率循天命自和恭。</text>
<title>和淵明飮酒詩。二十首。</title>,<text>其一瞻彼屋上烏。鼓趐將安之。世道多險巇。仰視羲皇時。願言文不喪。斯道常在玆。世無周與孔。敷衽陳我疑。已矣莫我知。取醉人扶持。其二我在考槃澗。蕨薇肥北山。何事長裾翁。一世多空言。斯文已寂寥。曠矣知幾年。誰人千載下。似續洙泗傳。其三大道旣不行。誰與抒中情。酒可袪千慮。不顧身後名。自酌復自飮。逍遙歡平生。已見桃李花。忽爾秋風驚。冉冉時代序。淹留空無成。其四明星何粲粲。月上烏鵲飛。蟋蟀鳴西堂。歲暮空自悲。況復秋夜長。情緖多依依。留侯從赤松。淵明賦來歸。鳳兮復鳳兮。云何德之衰。且去靑山中。逍遙終莫違。其五日暮山更昏。北林棲鵲喧。我且語造物。賦性須勿偏。淵明性嗜酒。潘閬深愛山。那如醉酩酊。碧山忘往還。此中有眞趣。一一誰與言。其六衆人競喧囂。非非與是是。是之相與譽。非之相與毀。大道旣淪沒。毁譽功名爾。誡爾愼樞機。發言須不綺。其七秋風何凄凄。微霜粘菊英。何人掇其英。翛然離世情。獨鳥自知遠。落日西山傾。鳳鳥翔不下。昏鴉棲復驚。嘿嘿且止止。我已足平生。其八松桂却無情。恥爲桃李姿。桐梓亦無心。恥爲楊柳枝。至人不顧群。意氣多瑰奇。唾謝世人間。蒼黃焉復爲。所以麒麟兒。與犬羊不羈。其九朝來不啓關。時有風自開。晝日臥北窓。可以寬吾懷。事與世相違。道與時多乖。茅茨可以娛。衡門可以棲。衆人訕我迂。何不淈其泥。雖然下里曲。不與陽春諧。人謂我能狂。我願人不迷。所以君子志。剛強難可廻。其十日落西山峯。月出東溟隅。阮籍任意駕。未免哭窮途。物固各有遇。誰能箠以驅。行樂且自盡。賞心須有餘。是以無事人。寂爾常獨居。其十一策駕勿捷徑。安驅須大道。大道令人壽。捷徑令人老。淡蕩坐不言。嗒然形如槁。進旣無所成。退將從吾好。騏驥伏皁櫪。卞和泣至寶。願言守我拙。長往山林表。其十二跖蹻與丘軻。彼此皆一時。及其運命乖。聖哲猶不辭。採菊見南山。淸興復在玆。乘化終歸盡。知命且勿疑。所以君子心。汪汪無自欺。譬如中流舟。駕浪任所之。其十三我本人外人。偶尋人外境。醉鄕且陶然。兀爾不願醒。意氣頗自得。動作無所領。此身或笑傲。此心常悟穎。仰視宇宙間。至理誠煥炳。其十四萬像盈我眸。紛紛雜沓至。驅我醉鄕中。勸我不辭醉。世人醒且亂。汝醉實有次。醒者辨玄黃。紛紛不足貴。汝醉臥頹然。兀傲眞有味。其十五世人愛生業。區區占田宅。我醉一杯酒。林泉知晦跡。靜想天地間。人生不滿百。方喜綠雲鬢。忽歎霜華白。放曠須適意。此日足可惜。其十六永日撰詩史。燈下修茶經。好古漸知趣。博學無所成。分座與山人。頹醉同田更。霜芋收後園。秋菊盈前庭。人以紛雜喧。我以堅白鳴。唯有麴先生。千古知我情。其十七怡怡山中雲。泛泛崇蘭風。細觀各有趣。自樂天地中。且酌我樽酒。不須遲龐通。世間亡與得。恰似烏號弓。其十八失之我自失。得之我自得。唯有君子人。得失無所惑。禍福相依倚。猶如馬失塞。昔有被酒人。夢入槐安國。覺來悟前夢。床上暫睡默。其十九窮經讀書生。白頭猶未仕。把冊焚膏油。苦學猶爲己。區區汨名利。知進不知恥。自誇衣夫錦。揚揚過隣里。是非毀譽間。勞勞送年紀。不如謝擾擾。乘流遇坎止。醉臥是良圖。功名非所恃。其二十掛冠且笑傲。其樂何淸眞。安得千載下。挽回三代醇。北窓臥淸風。日月疑暫新。羲皇逝已久。紛紛經幾秦。擧世皆奔趨。汨汨混泥塵。多能魯司寇。誨人何諄勤。六籍垂千古。濩落誰能親。不如退山林。避世是要津。素琴無絃彈。漉酒用葛巾。柴桑彭澤翁。百世眞可人。</text>
<title>和靖節停雲</title>,<text>思舊友也。雲林異途。欲會無由。雲密西郊。黯然將雨。念彼懷人。關山路阻。琴書在床。以吟以撫。渺渺遐思。勞神凝佇。望彼天涯。雲海空濛。念彼懷人。心如帝江。我姑酌酒。寄傲南窓。情人不來。吾誰適從。離離野草。或枯或榮。貴賤死生。乃見交情。言念君子。日邁月征。乘流遇坎。以送餘生。言念君子。靜倚松柯。鳴籟叨叨。吹萬以和。悵望高吟。感慨良多。暮雲春樹。傷如之何。</text>
<title>和靖節時運</title>,<text>春遊也。杖屨行吟。勝景難旣。倒冠曳履緩步。花朝熙熙。淑氣藹藹。東郊俯察品類。仰視淸霄。酌以新醅。蔌以芹苗。古澗淸泠。我纓斯濯。于于原陸。探奇遐矚。人生世間。但取裁足。帶索鼓琴。云胡不樂。習習和風。怡我浴沂。關關好鳥。喚我忘歸。風光滿眼。乘我指揮。年華過人。堂堂莫追。短短竹籬。蕭蕭草廬。言旋言歸。庭軒豁如。靜和陶詩。醉擊玉壺。老當益壯。春不負余。</text>
<title>和靖節勸農</title>,<text>東國山多險阻。夷原偏小。嶺北窮谷之民。以謂土寒不莠。多荒阡曠野。不務耕種。歲窮。以蕷栗充飢。而國俗恃臧獲。故懶遊者多。信異道。故寄食者繁。所謂閑散右族。無聊左道。皆遊手而仰食於民者。余惜之。和此篇以告其人。庶或感乎。自古在昔。天降蒸民。茹毛飮血。餐道味眞。降自中古。機巧相因。燔黍捭豚。爰自燧人。天祐下民。乃生后稷。誕降嘉種。乃種乃殖。民之恒業。莫如力穡。惰農自安。其可艱食。和風解凍。日行東陸。土脈如膏。韶光沕穆。火耕水耨。耒耜相逐。農功旣窘。暴膚露宿。餬口素飧。其能長久。有事西疇。旣勤千耦。天錫爾祚。合穎殊畝。生于兩間。耐可斂手。婦勤紡績。千箱不匱。男服犂鋤。百囷可冀。歲功將賽。田畯至喜。醉飽喧譁。俯仰無愧。戒爾華胄。警爾村鄙。臥龍躬耕。陳仲織履。將相之才。不屑斯軌。爾生千載。寧不服美。</text>
<title>和靖節答龐 參軍</title>,<text>族兄孫敬甫雨雪訪我。和此追贈。得句池塘。傳我尺書。對床風雨。載笑載娛。騎驢未下。賞我山居。藤掛短籬。雪擁矮廬。嗟世之人。金玉是珍。我則異是。寶以仁親。言念君子。筮彼調人。必也無訟。德將有隣。願言君子。惟日孜孜。從善如登。自天祐之。告之話言。重之以詩。申申燕居。時復繹思。淸談未了。袂影將分。相送柴門。銜悲斂欣。異夕情思。靄靄停雲。紅塵千丈。音容曷聞。庭有松柯。老鶴宵鳴。檻有梅梢。淸香未零。君子之操。莫之與京。不忮不求。云胡不寧。和彼陶辭。穆如淸風。琅然圭復。蕩我胸中。和靖節歸去來辭贈我 宜固雅志。向克令終。願效參也。三省厥躬。</text>
<title>和靖節形影神。三首。</title>,<text>與汝苦相累。相從能幾時。月燈汝隨我。處陰汝何之。同處悲歡中。不知常在玆。我靜汝亦靜。動則如有期。適從何處來。瞑目時紬思。相期辭舞中。莫伴涕交洏。向曉拭鏡看。似我無復疑。願言百歲內。爲歡君勿辭。右形贈影嗟子我所依。與君同守拙。萬丈塵網中。逐逐何時絶。有時苦牽愁。俄然又歡悅。處處便相隨。頃刻不能別。願爾醉勿醒。笑舞萬想滅。莫作氷氏子。亦莫趨炎熱。終年擾擾馳。我勞汝力竭。一朝俱汝消。誰人論勝劣。右影答形吁嗟爾懞𢤱。汝以我而著。參於三極中。且以問誰故。願爾勿役我。擇善相流附。籛與顏回。皆是紙上語。百歲計萬年。兀兀不遑處。我運忽爾躬。爾復不能住。貴賤與衰旺。莫不囿於數。修爾遠遊裝。焚爾折腰具。括囊遊大方。爾可無咎譽。唾謝夢浮生。飄然拂衣去。爾安我不疲。大耋亦何懼。逍遙大塊內。勿復苦我慮。右神釋</text>
<title>和淵明遊斜川</title>,<text>世故多不樂。已矣吾將休。緬懷千古人。無心愛天遊。萬物各有趣。倏然時序流。山中友麋鹿。溪畔狎鳧鷗。齊梁困孟軻。陳蔡厄孔丘。所以賢與聖。塊然無與儔。我行發浩歌。幽鳥鳴相酬。借問陋巷回。還有此樂不。一簞一瓢味。人不堪其憂。賢哉獨坐忘。嗒然無所求。</text>
<title>和示周祖謝三郞</title>,<text>淸風來北窓。萬像皆欣欣。援筆寫新詩。停機思古人。驚呼起九原。邈矣終無因。願言觀物化。樂哉知所臻。蓬瀛不可見。銷化非所聞。明窓點周易。追慕三聖勤。山室獨幽闃。猿鳥爲比隣。欲捻書籍買。卜築洙泗濱。</text>
<title>和淵明乞食</title>,<text>口腹爲人累。出門無所之。以我磊塊心。磬折卑言辭。癡兒倚門閥。咄言何所來。儒冠主人出。歎迎將進杯。始欲謝不敢。終然陳賦詩。已欣愜中情。自愧駑駘才。軟語且爲珍。十朋非所貽。</text>
<title>和怨詩楚調</title>,<text>寒暑自相代。日月跳丸然。遷延已云老。餘生復幾年。更希賢聖心。至理無黨偏。我有數間屋。亦有三畝田。所安在無事。不計喧市廛。尋常喫茶飯。飽來憑床眠。動翫萬化變。靜看四序遷。幽禽啼舍北。好山排窓前。渺渺江浸沙。歷歷樹含煙。觀物庶窮理。可以追前賢。</text>
<title>和答龐參軍</title>,<text>顏子守如愚。仲尼欲不言。客來如問我。笑指松篁園。有時細彈琴。和以三百篇。所樂復何事。前修無間然。女蘿倚松柏。千尺托夤緣。欲效古人心。經史歷歷宣。其如个物欲。對面阻關山。虛心自有得。萬古猶當年。</text>
<title>和五月朝作。和戴主簿。</title>,<text>圓幅轉無垠。大化無終窮。至理在其內。昭然指顧中。得輿勿憂剝。蔀家凶在豐。消息與盈虛。旋轉如回風。愚人不顧後。有始不克終。君子晢其理。永保用其沖。人事有變易。至道無替隆。但能法天運。厚重安如嵩。</text>
<title>和連雨獨飮</title>,<text>山遠罕人事。經旬絶跫然。魚鳥雷陳舊。松杉伯仲間。一醉無所慮。何必求神仙。兀爾忘我形。可見本然天。乾坤未分析。何物爲最先。天淨遠山橫。日夕幽禽還。宛然个中趣。飽參三十年。如今已衰老。端坐復何言。</text>
<title>和移居。二首。</title>,<text>水石崢嶸處。縹緲神仙宅。但願得其樂。不問朝與夕。荏苒百歲間。胡爲馳役役。石室雲爲衣。陽坡草爲席。至道若神契。何論今與昔。有人問其趣。一一詳剖析。我有三間屋。我有千首詩。怡然得佳趣。拈筆輒寫之。恍然有所得。兀爾無所思。遡觀萬古人。彼此皆一時。若欲慕唐虞。唐虞常在玆。天未喪斯文。聖言知不欺。</text>
<title>和還江陵夜行途中</title>,<text>金鼇月夜探梅。途中作。夜黑鴟梟啼。林壑何杳冥。少焉山月上。欣然愜素情。尋梅不憚險。策杖披榛荊。巖回苔蘚滑。松偃淸陰生。東風尙料峭。映林殘雪明。因懷林處士。恨不如屈平。西湖二十年。潔身忘彙征。丈夫委其身。不用當躬耕。佩蘭守勁節。釣名徒自縈。我知賢達人。千載無完名。</text>
<title>和春懷古田舍。二首。</title>,<text>盜泉惡木傍。君子窮不踐。結髮愛淸逸。已矣吾知免。春日方暄姸。賞心幽懷緬。人皆非堯舜。何得事盡善。有時語放誕。有時蹈高遠。所以古人語。王丘見兩反。世人若方我。吾知所履淺。莫蘄汲汲富。亦勿戚戚貧。人生天有命。所求非辛勤。千古柴桑子。猗歟君子人。一味歸來篇。穆如淸風新。入室酒盈樽。浪遊榮木欣。以此乘化盡。悅豫常津津。余亦畸偏子。山泉爲四隣。匪我獨好奇。古有羲皇民。</text>
<title>和爲建威參軍使都經錢溪</title>,<text>憶彼鰲峯遊。訪舊友以寫我憂。不見圖書久。歲月憂愁積。遊訪寫幽憤。歡欣如宿昔。誰知遼天禽。窺雲刷六翮。病骨作樊籠。路遠山川隔。終恐懶讀書。老去作人役。故友斯文舊。鎖窓看周易。我來問其義。一一詳辯析。願子復觀玩。守節个松柏。</text>
<title>和還舊居</title>,<text>夢到山房昨夜夢金鼇。峯上啼催歸。山房冊在床。喜極情銜悲。山川宛如昨。故舊人半非。覺來審繹思。終恐多忘遺。一一記冊邊。情恍多依依。晝爲夜所夢。各以其類推。平生味聖言。協夢非吾衰。瀝忱黃卷師。倚門其可揮。</text>
<title>和於西田穫早稻</title>,<text>拙於生事。乞城東數畝。種菽粟以穫。人生百歲內。所慮非一端。孰云惰四肢。居食求飽安。嗟嗟游手輩。世務專不觀。不恥原道篇。肯信因果還。飽食欲未飢。暖衣欲未寒。雖是物情同。所贍良獨難。我乞城東畝。作力代學干。雖半雀鼠耗。足啓淸臣顏。淖糜光朝曛。堅鎖雲松關。甘處不謟驕。足以無永歎。</text>
<title>和於下潠田舍穫</title>,<text>茅屋漏風日。架此千巖隈。雖復庶屢空。晏然無个懷。由來唱大音。里耳應不諧。聖賢遇當世。濩落猶瓦雞。宣尼說天下。掌中難圖廻。大法寄春秋。絶筆西狩哀。若非斧衮文。來學誰將開。斯文雖不墜。秦山先摧頹。余生獨後辰。運命逢舛乖。盤桓十畝間。歎聖多栖栖。</text>
<title>渡洛河</title>,<text>滔滔流向海門西。風起波渾拍柳堤。借問斷篷何處繫。白沙汀畔草萋萋。打槳舟子半肩高。楊柳磯邊水半篙。南去北來人不盡。煙波長送一輕舠。</text>
<title>壺串</title>,<text>僞辛當日事驕奢。百尺高樓壓水涯。宮殿有基埋野草。絃歌無續亂鳴蛙。興亡變化山依舊。人物推遷雲自斜。漠漠郊原春色遍。嘶風萬馬齧蒹葭。</text>
<title>松都</title>,<text>五百年功事巳訛。夕陽芳草奈愁何。誰家廢砌花無主。幾處頹簷雀可羅。輦路香銷疏雨過。歌臺響絶冷雲窠。市兒不識前朝恨。唱得花園第一歌。</text>
<title>扶蘇山 卽松嶽</title>,<text>列岫岧嶢壓故宮。百年成敗已虛空。煙嵐彷彿市朝變。草樹依俙今古同。樵逕暮雲凝古堞。石罅春水入花叢。興亡欲問渾無語。銜却斜陽一抹紅。</text>
<title>故宮</title>,<text>斷磚殘礎羃藤花。樓觀當年帝女家。金井水枯生薜荔。瑤臺草沒伏麇麚。離離黍稷皆姬館。曖曖松楸是內斜。魚鑰鐵銷銀鎖斷。野棠開盡蒺藜沙。</text>
<title>花園</title>,<text>八角宮中莎草深。笙歌寂寞冷沈沈。好花無語但開落。嘉卉自芳成古今。決策殿空喧鳥雀。動螺墻倒雨霖霪。麗王不作苞桑計。終使螟蛉就活擒。</text>
<title>故市</title>,<text>市井蕭條似亥虛。空餘臺笠滿閻閭。衣冠盡屬昇平日。城郭猶存征戰餘。鬱鬱松枏皆佛宇。依依槐柳是人居。車書四海今歸一。民賀仙圖萬有餘。</text>
<title>故城登眺</title>,<text>寂寞荒城在。猶存劫火餘。寒鴉歸古壘。殘靄暗郊墟。郭外人家繞。山腰酒幔舒。譙樓孤角動。雉堞月生初。</text>
<title>穆淸殿</title>,<text>擧義回師德業隆。操鷄搏鴨已無功。鼎新禮樂堯天大。鼓舞昇平舜日中。淸廟香煙和瑞氣。彤庭樹色拂祥風。要知億億朝鮮祚。必自前王肇造雄。</text>
<title>遊紫霞洞</title>,<text>洞門無鎖白雲閑。鳧舃仙蹤莫可攀。芝圃碧桃香泛泛。石壇春樹鳥𠴨𠴨。定知羽客朝元去。擬見丹霄駕鶴還。檉葉滿山尋不得。唯聞溪水響潺潺。</text>
<title>遊安和寺</title>,<text>鍾聲正午聞。梵宇寂無塵。戶有靑絲屩。竿搖白㲲巾。簷虛鈴語切。煙淡柳眉顰。逢僧問甲子。微笑指庭筠。</text>
<title>遊王輪寺</title>,<text>寂寞前朝寺。無僧古殿存。蠮螉穿像背。苔蘚漬墻門。幻體終應滅。丹靑久亦昏。無生固如此。塵世可能言。</text>
<title>登演福寺塔</title>,<text>五級正岧嶢。登臨挹斗杓。迥看飛鳥過。高壓市人噍。寶鐸聞千里。晴虹揷一條。玉京何處是。我已上雲霄。</text>
<title>祭星壇</title>,<text>古壇草沒石嶙峋。云是麗王禮北辰。七曜收芒還紫府。空餘紅杏笑靑春。</text>
<title>遊廣明寺</title>,<text>松老閑庭禪境深。高低殿閣晝陰陰。老僧相送溪橋路。隱隱鍾聲出北林。</text>
<title>題佛恩寺</title>,<text>老松枝壓上方欄。昔日題詩墨未乾。却喜重遊話前事。東山白月正團團。</text>
<title>與閔居士話 澹</title>,<text>居士何年苦學玄。玄言不易向人宣。但於世上通無事。肯把人間別有天。翠柏黃花端的意。淸溪明月葛藤禪。忘緣猶有機心在。未透同安正位前。</text>
<title>又贈李居士 蒙哥</title>,<text>禮經三百及三千。盡在吾心斡化邊。知旣至來能格物。誠如神處可知天。牛山木美人傷伐。滄海風恬自起煙。欲識聖賢精到趣。須參太極未分先。</text>
<title>遊古國學</title>,<text>夫子文章可得聞。巍巍盛德述華勛。閟宮人靜堪陳俎。泮水波淸可采芹。已畏身遭司馬害。那知書向祖龍焚。杏壇花下延緣久。怳若淸琴入耳薰。</text>
<title>謁留守</title>,<text>王錫君侯白玉麟。專城聖化愛斯民。政淸於水澄無滓。冤雪如神德有隣。化日長時迎鳳詔。祥雲起處望楓宸。欲知爲政多功業。看取桑麻雨露均。</text>
<title>遊華藏寺</title>,<text>西胡王子出王家。傳法南天越塞沙。萬里來東開佛日。幾人投拜仰曇花。上方紅日明金像。古殿靑燈透絳紗。松檜風磨僧入定。高低樓閣揷靑霞。</text>
<title>登聖居山</title>,<text>萬壑千巖石逕危。登高拗斷杖藜枝。鳥還靑嶂山中暮。人向白雲林下時。快矣吾生眞矍鑠。遐哉人世隔塵泥。從今我欲尋形勝。萬里江湖任意馳。</text>
<title>遊金神菴</title>,<text>精舍架巖崖。夕陽窓戶開。簷鈴三四語。遠岫幾千堆。香火裝嚴古。金銀像設頹。登臨不知返。雲外暮鍾催。</text>
<title>雷劍泉</title>,<text>淸泉流湛湛。雷劍擘雲根。不許黽䵷混。長留桂兔痕。夜聞聲似佩。晨汲色如琨。試煮龍團餠。嘗來可解煩。</text>
<title>遊天磨山</title>,<text>尖峯高揷漢。異境閟神藏。雲捲千巖靜。花開一澗香。煙霞浮靉靆。松檜響凄涼。絶頂非人世。憑虛試欲望。</text>
<title>瓢淵</title>,<text>蒼崖萬丈何雄哉。上有泓潭千尺深。蟄龍睡起怒不禁。噴出明珠千萬斛。明珠萬斛瀉蒼壁。山鬼愁泣鮫人驚。鮫人上奏王皇京。帝命臣靈渾擘碎。碎盡明珠如沆瀣。滾之淸溪澄且明。琅琅嗚咽復鏦錚。流向滄溟千萬里。竟作玉穴瓊岑起。蹴地掀天聲如雷。海若起舞相徘徊。固知出處壯且魁。蒼崖萬丈何雄哉。</text>
<title>遊五冠山洞</title>,<text>五冠山色碧如鬟。洞在松杉倉翠間。歌有木鷄人已逝。芳名岫色兩難删。</text>
<title>遊靈通寺</title>,<text>曖曖煙霞松徑深。高低寺影倒溪心。紅塵不到靑山裏。爲有山禽遺好音。</text>
<title>禮洛山大士</title>,<text>淸風動華鬘。麗日照栴檀。一穗香煙直。三生火焰寒。撞鍾開梵語。折節禮尊顏。我有煙霞疾。金鎞可得剜。</text>
<title>福寧寺羅漢</title>,<text>天台山上士。應化五神通。廟貌丹靑古。規模肖像雄。食沙遘世病。戴色墮前功。莫喜獨麞跳。隨緣三界中。</text>
<title>興義館</title>,<text>夜涼孤館一燈明。獨坐寒窓夢不成。紅杏枝頭風料峭。有時來作打簾聲。</text>
<title>途中</title>,<text>日暖泥融芹吐芽。此行占得一年華。東風二月關西道。喜見春畦葶藶花。</text>
<title>安城館</title>,<text>客館月如燈。憑軒喜不勝。孤村夜犬吠。茅屋曉霜凝。得句添詩瘦。因行學馬騰。明朝定歸去。約束理行縢。</text>
<title>龍泉館</title>,<text>向暮到龍泉。吏人初閉門。行裝一雙屩。謝慰兩三言。野水鳴寒鴨。晴崖叫老猿。坐來山月上。淸影入東軒。</text>
<title>岊嶺</title>,<text>小亭風正息。積雪映林殘。日暖鳥多語。春融路不乾。地寒無異卉。谷密有猗蘭。何處傴僂者。相呼上翠巒。</text>
<title>洞仙驛</title>,<text>洞府如仙境。人居似武陵。禮殊樽俎異。山疊紫霞蒸。麥壟風吹細。茶原暖氣騰。行行回首望。岊嶺碧稜稜。</text>
<title>敬天驛</title>,<text>愛坐不成夢。西川無杜鵑。鄕心今已絶。風景使人憐。嶺月窺孤枕。溪雲濕客氈。男兒丈夫事。肯惜一枝便。</text>
<title>生陽館</title>,<text>客遊春已半。花柳記年華。梁有尋巢燕。門多問路車。遠山無限好。細靄一重遮。西望遙遙處。人言浿水涯。</text>
<title>栽松途中</title>,<text>小雨掩輕塵。靑靑草色新。倉庚鳴上下。樵牧舞逡巡。地有周原堇。人酣北海醇。殷王遺跡在。仁盎浿江春。</text>
<title>浿江曲</title>,<text>浿江之水澄如何。湛湛恰似靑玻瓈。浿江之水綠如何。綠色綠於芳草萋。芳草萋萋浿江頭。畫船簫鼓浮江流。江流有盡樂未央。細料世間歡樂與悲傷。都是南柯夢一場。</text>
<title>畫舫足古韻</title>,<text>長江今夜月明多。擧目其如感慨何。萬古英雄今不返。空餘江月照漁蓑。簫鼓和鳴發棹歌。浿江西下水如羅。千年箕業今何處。拍拍水禽時一過。人間侈欲竟無盡。易長易衰若春芛。不見雲橋浮碧亭。儘是流連自取隕。大同江水淨無波。月在江心手可挲。九貊三韓今混一。從來不識事干戈。</text>
<title>鳳凰臺。作招鳳歌。</title>,<text>鳳凰臺畔春草綠。鳳凰已去今不返。積石千里琳琅繁。河水湯湯復混混。鳳兮鳳兮卽我都。梧桐十萬生高岡。又有猗猗竹萬竿。足以夷猶充汝腸。況我國朝久昇平。覽輝莫戀千仞翔。靑史已書聖人作。鳳兮來下諧宮商。</text>
<title>擬楚辭九歌。四首。</title>,<text>民俗好淫祀。取其有功德者歌之。帝子降兮香峯。熊虎嘷兮毛髼茸。錫靈劑兮化人。蹇轉續兮相嬗。檀君來兮阿丘。臣妾走兮挾輈。靈續紛兮來遊。蹇揖讓兮慺慺。明酒兮犧尊。燔黍兮捭豚。擊缶鼓兮吹卷蘆。奠羞菲兮心愉愉。公尸喜兮顏酡。羌屢舞兮傞傞。靈降福兮穰穰。蹇歡樂兮無疆。右檀君天命兮玄鳥。錫勇智兮載肇。終淵藪兮潰且焚。蹇不搢兮姬埤。訪陳範兮助風焰。分茅我土兮天塹。長江兮如帶。原隰兮茷茷。聿來兮浚澮。荏菽兮旆旆。牗頑兮八條。靈胡不來以消逢。鼓瑟兮吹簫。以濩兮以韶。靈之來兮孔昭。酌鬯兮奠斝。禮貌兮蘊藉。蹇靈脩兮來歡。歌盛德兮未闌。右箕子戴九曲兮嶷嶷。養黔蒼兮萬國。被髮兮髼鬆。靈躞蹀兮湧空。吹塤兮擊缶。疏緩節兮矯手。雨我畎兮公私。露溥溥兮禾纍纍。庶民豐殞兮酒醴馨。神永依兮赫靈。右后土儼宮殿兮人物。靈之棲兮洞穴。波滃滃兮相撞。蹇壯猛兮磨瀧。民嘲噱兮亂哤。神祗怒兮洪洚。激砯兮潰堤。歙忽兮端倪。奠桂酒兮激羽。吹龍笛兮擊鼉鼓。令溪壑兮安流。使浿水兮悠悠。民安堵兮環居。賴神力兮喣噓。右墳衍</text>
<title>平壤堂</title>,<text>千章喬木藹參差。人道英雄百代祠。雨濕藤蛇穿畫壁。塵埋鐵馬雜蛛絲。荒山落日鳴鵰鶚。豐草喬林走兔貍。薄暮人歸春社散。紙錢飄掛野棠枝。</text>
<title>舌池</title>,<text>小利貪來忘大恩。一言便作萬年冤。至今池水渾成血。人道癡嫗洗舌痕。</text>
<title>箕子廟</title>,<text>古廟丹靑剝。尊崇歲月深。堪嗟顚社日。可忍不臣心。設位裝香火。雕珉記德音。至今民仰慕。蕉荔獻誠忱。</text>
<title>檀君廟</title>,<text>檀君民鼻祖。太白有靈蹤。天眷立元首。神綏釐大東。千年入斯達。萬代判鴻濛。好古踟躕久。西山落照紅。</text>
<title>素王宮</title>,<text>宏庭垂綠檜。赫赫素王宮。冕旒衣冠儼。巍峨道德隆。升堂陳簠簋。入室列絲桐。千載斯文盛。尊崇萬國同。</text>
<title>箕子陵</title>,<text>峨峨陵墓壯。寂寂有松楸。八敎垂千古。三仁竟一丘。草生翁仲沒。花發鬣封幽。往事無因問。孤城暮靄收。</text>
<title>永崇殿</title>,<text>閟宮宏敞更淸幽。於戲前王仰丕休。尊俎豆籩陳禮廡。聖文神武溢民謳。那知箕子千年地。盡屬煕朝萬世丘。創業豐功似周室。也應地下問洪疇。</text>
<title>風月樓戲題</title>,<text>樓上玉人吹胡笳。樓下女兒頭戴花。花枝䙚䙚不勝鬟。碧雲堆上春風斜。樓上玉人砑硝帽。半醉打鼓舜花倒。恰似峭絶靑山峯。白雨點裏仙侶傲。風流未盡客將歸。抆淚相別江之隩。欲別未別空斷腸。白鳥去邊山蒼蒼。</text>
<title>麻屯津</title>,<text>春波何限好。綠可染春衣。蒲葦風前亂。芹蓴雨後肥。人迷芳草渡。煙拂綠楊磯。漠漠江天闊。沙禽相對飛。</text>
<title>車門小樓登眺</title>,<text>故城西塢小樓前。人把漁竿繫釣舡。昨夜半篙春雨急。碧天連水水連天。</text>
<title>故城懷古</title>,<text>箕子千年地。空餘有古城。逶迤綠水繞。迢遰碧山橫。靄靄雲埋處。滔滔浪打聲。王公惟設險。終不爲戎兵。</text>
<title>漁父</title>,<text>江波日暮碧鱗起。遠浦咿啞聲不已。大兒江口販鮮回。小兒沿渚釣鱨鯉。生涯一竿與扁舟。寒盟只是雙雙鷗。相親相狎已數年。不識人間今古愁。去歲官家漁稅討。挈家遠入碧海島。今年里胥來催科。賣家買艇依寒藻。長伴江波與明月。蒻笠蓑衣年已老。羊裘飄零黃葦滸。短篷敗盡寒江雨。老妻入城市春醪。一樽半醉鳴柔櫓。雲隨帆影不見人。款乃一聲歸別浦。</text>
<title>入揷石堧贈人</title>,<text>君不見平壤城西滄海潯。浦口揷石如削簪。臣潨鳴瀧入海濤。恰似環佩笙鏞音。又不見海堧沃野菰蒲鄕。春苗芃芃秋稻香。八月九月稻熟時。浙玉炊雲翻匙嘗。家家社甕玉蛆甜。小槽珠落聲琳琅。醉來持竿喚不起。煙波釣徒玄眞子。浩歌一聲刺船去。兩岸茫茫天浸水。水寒夜冷魚不餌。載月滿艇回岸艤。喜君卜居遠紛庬。世間寵祿徒爾爾。</text>
<title>出長慶門外煮茗</title>,<text>朝出長慶門。晚歸永明寺。緩步春江湄。踏損紅錦地。不省謾吟哦。遠近亦不記。興闌卽知還。遊觀亦無次。大同江水深鳧鴨相和鳴。日暮風起沙。浪打箕子城。我行正春暮。花褪穠陰成。明朝向名山。更向風月窩。信美非吾土。且煎金粟芽。</text>
<title>朝天石</title>,<text>石上麒麟迹。淋漓漬浪痕。天孫今不返。唯有晚潮喧。</text>
<title>星望庵</title>,<text>楸南曾卜術。羅漢逞神通。寺壓淸江渚。山連聖帝宮。雲歸沙似雪。天淨月如弓。別浦煙波靜。翛然有釣翁。</text>
<title>浮碧樓</title>,<text>回磴千尋樓百尺。朱夢碧瓦映江潯。風光未老年將老。雲物無心人有心。綠樹夕陽迷客眼。碧天新月洗塵襟。登臨此日多情興。怕聽昏鴉噪晚林。</text>
<title>麒麟窟</title>,<text>麒麟今已去。奇穴標虛名。胡乃朝天帝。還須闕地行。</text>
<title>永明寺夜半書懷</title>,<text>一宿寒山寺。疏鍾半夜鳴。小庭多月色。靜室足江聲。帝子今何去。天孫但有名。英雄俱寂寞。悟得是無生。</text>
<title>綾羅島</title>,<text>春江春草綠。白鷺和煙島。一竿垂釣翁。自言江頭老。拏船復遠去。大唱人間好。</text>
<title>迎賓館。戲贈從軍者。</title>,<text>君不見迎賓館裏迎賓時。城中女兒相奔馳。大兒能解歌懊惱。小兒能唱風光好。大兒小兒競嬌妒。客心已作春風絮。東飄西蕩不自持。搔首踟躕不忍去。非是石肝銅鐵腸。莫不抆淚添衣裳。丈夫志氣正磊落。肯作兒女啼紅頰。王令有嚴西出歸。好去玉關莫相憶。他日凱歌還旆時。更話此日腸斷臆。</text>
<title>大同江岸。紀商婦語。</title>,<text>挑撻何人斯。泊舟柳磯下。去歲向關西。綺語正挑我。我時不知狡。將謂非邪哆。貿絲過門閭。睨視曾不顧。邇來已數年。爲汝傷沈痼。君心陌上蓬。飄飄無定趣。妾心如柳絲。糾結常戀慕。重來舒脫脫。無復撼我帨。婉孌女兒心。本守靡他誓。爲君進一觴。莫使再惉懘。</text>
<title>和宋少尹處儉韻</title>,<text>相逢氣槩正超然。仁政當居趙郭前。況是箕都文物盛。民常懷惠召棠邊。儒釋相從本固然。李翺曾悟藥山前。政淸終日應無事。參了空門那介邊。曾覺南華夢栩然。擬尋雲水十年前。明朝更向靑山去。意在征鴻萬里邊。</text>
<title>上金府尹 連枝</title>,<text>訟庭春草細含煙。民願寇君借數年。鈴閣日長無牒訴。黃堂風暖有絲絃。口傳文命辭天上。胸貯仁風到海邊。人道浿江江水色。使君來後更澄鮮。</text>
<title>平壤紀事</title>,<text>十里垂楊蔭細溝。家家絃管動高樓。薰風客醉皇華館。細雨人歌杜若洲。別鶴離鸞鳴院落。黃龍朱雀暗津頭。繁華此日君休問。此是千年帝子州。皇皇華使下天來。樓閣笙歌次第開。步蓮雙雙旋細柳。阿香緩緩打驚雷。梨花月下詩千首。芳草江頭酒百杯。無限風流人物盛。喧闐車馬起纖埃。大尹先歸二尹隨。郞官主事挾輈馳。街頭喝道和簫角。樓上傳杯雜管絲。政簡訟平閑五伯。年登物阜備諸司。朝鮮自古朝鮮地。文物衣冠勝舊時。</text>
<title>上宋少尹</title>,<text>使君持節到關西。童子爭迎竹馬齊。一邑均沾甘雨露。萬民爭望旱雲霓。春深花滿棠梨樹。風細香來岐麥畦。想得他年宣詔去。珥貂環佩躡丹梯。</text>
<title>登西普通門樓</title>,<text>汀洲多暮色。殘照曳林丘。雁歸沙島晚。波入海天陬。極戍鳴孤角。長江急去舟。城樓晚登眺。歸思政悠悠。</text>
<title>贈順安守</title>,<text>元亮爲官日。升堂撫宓琴。庭空芳草遍。軒靜晚雲沈。吏算新畬稅。民謳瑞政音。行當從此召。廊廟更腰金。</text>
<title>守任公新學校。勸余作落成記。題後記事以贈。</title>,<text>太守修黌舍。諸生業日彰。瓦塼來有脛。木石集如岡。德澤臻三異。詩書變一鄕。民知夫子化。人訝卓公祥。壇杏花成子。溪芹碧且香。關西箕子地。易敎可成章。</text>
<title>贈敎官舊友</title>,<text>白首橫經書榻寒。數間精舍對靑山。廣文自古無氈席。淸味初吟苜蓿盤。</text>
<title>贈永柔守</title>,<text>吏人初散掩朱扉。官舍蕭條車馬稀。入境已聞鳧舃返。到門今見種桃歸。日長庭院春陰靜。風細園花蛺蝶飛。客館政如僧舍寂。一雙山鳥語斜暉。</text>
<title>與縣守登茅亭</title>,<text>十室桑麻據海邊。一村鷄犬一村煙。百花叢裏茅亭小。衙罷人稀隱几眠。</text>
<title>贈敎官舊友</title>,<text>同遊斷尾先生舍。舊佩靑衿泮水邊。世上功名難豫算。白頭猶臥廣文氈。</text>
<title>入安市城</title>,<text>依依安市城。藹藹暮煙橫。向北山河壯。連西草樹平。晴江飛白鳥。小郭露朱甍。到處心無累。吾知得此生。</text>
<title>登百祥樓</title>,<text>一杖穿雲渡水來。登臨終夕獨徘徊。隋兵百萬歸何處。江水滔滔日夜哀。</text>
<title>七翁仲 人傳云七佛</title>,<text>岸上七翁仲。屓屓今幾年。慣看千古事。長立一江邊。唐帝親征返。隋兵敗績旋。山河渾不變。沒脛草連天。</text>
<title>登萬景樓</title>,<text>高樓探萬景。盡日獨登臨。愛看一年趣。空勞千古心。雲收芳草岸。人渡荻江潯。欲問興亡事。晴波浴水禽。</text>
<title>薩水</title>,<text>薩水沄沄去。晴川衮衮流。晚雲銜落照。疏雨送歸舟。石瀨驚波響。沙洲淺沫浮。一聲江上笛。弔古剩生愁。</text>
<title>速古里站</title>,<text>小站依山麓。靑蕪入館門。短亭松樹老。古道薺花繁。西崦人家遠。東皐麥浪飜。明朝行峽路。剩聽蜀禽冤。</text>
<title>魚川站</title>,<text>我行春已晚。歸思正飄然。驛路花飄雪。溪橋柳拂煙。魚川明徹底。香岳碧摩天。明日靑山路。山雲定出延。</text>
<title>渡魚川</title>,<text>春氷漲魚川。沙頭雙鴨眠。無人問前路。只有渡溪船。</text>
<title>峽中人家</title>,<text>入峽人家少。崆峒燕麥靑。水雲三百里。歲月一長亭。野草埋山徑。閑花落小庭。此身何處泊。天地任浮萍。</text>
<title>入山洞</title>,<text>洞裏雲煙合。路傍松檜涼。寒溪醒俗耳。老樹倚穹蒼。山鼠驚人叫。巖花夾澗香。流年遽如許。已送一年光。</text>
<title>普賢寺</title>,<text>瀟洒元朝寺。層峯萬疊圍。澗搖山客夢。風擺定僧衣。白芷芽初長。黃精葉正肥。塵寰隔幾許。庭院俗人稀。</text>
<title>偶寂菴夜坐</title>,<text>偶寂深峯夜。挑燈不寐時。亂山啼蜀魄。靜室和陶詩。千里家鄕外。一方雲水涯。蕭然聽松檜。淸味幾人知。</text>
<title>與祥首座話舊</title>,<text>少年樓院喜相逢。樓院在京城東三十里 一軸新詩送碧峯。今日那知香岳裏。一龕燈下聽風松。</text>
<title>登九峯頂 一毗盧。二文殊。三普賢。四地藏。五觀音。六彌勒。七羅漢。八義湘。九上院。</title>,<text>扶筇遙上九疑峯。四面岧嶢八萬重。卷柏似藤緣絶壁。危砯如畫掛飛淙。電雷白晝駭頑俗。風雨靑山起老龍。一望直窮西北界。何勞雲夢呑吾胸。</text>
<title>望八萬四千峯</title>,<text>八萬四千重復重。峯峯白石間靑松。北連朔漠野人境。南接滄溟箕子封。鼫鼠樹梢驚一叫。羚羊巖畔掛孤蹤。世緣塵慮俱消盡。獨立崔嵬搘短筇。</text>
<title>峨眉峯</title>,<text>峨眉山上月如眉。正是春山欲暮時。我與片雲俱不俗。身同孤鶴正相期。今年暫寓關西境。來歲將窮北海陲。割斷嶺雲無一點。御風吾欲望天涯。</text>
<title>上院瀑布</title>,<text>一道銀河垂碧空。漱雲飛玉響玲瓏。晴天霹靂吹寒雨。平地波濤起晚風。半夜蟄龍驚好夢。終朝山鬼泣途窮。上方月落猿啼處。慣聽明珠瀉石矼。</text>
<title>上院</title>,<text>一條飛瀑千巖間。中有十笏禪房閑。高僧不返白雲駕。虎跡尙留靑松關。下窺已覺上雲漢。拭目何妨看遠山。爲語傍人高著眼。我身奄入蓬萊班。</text>
<title>望長白山</title>,<text>長白山連鴨綠波。界分夷夏玉嵯峨。以吾萬里雙靑眼。窮彼幾重千點螺。朔漠山低平似剷。滄溟海闊淨如磨。乘風如可登寥廓。直向氷天兩手搓。</text>
<title>遠望</title>,<text>遠望無岡巘。高低似野平。已知天下小。忽睨故鄕明。三面皆環海。千峯似列城。客心今日壯。擬上玉皇京。</text>
<title>望狄踰嶺</title>,<text>狄嶺峨峨似玉簪。古來天險限東南。至今聖化東漸遠。皮服稱臣納土蔘。</text>
<title>東觀音寺洞</title>,<text>澗聲浙浙雜松聲。十里蒼松白石明。定有武陵人避世。試看流水泛桃英。</text>
<title>觀音寺</title>,<text>古木巖邊寺。松蘿一逕深。杜鵑啼白晝。香桂長靑岑。宴坐僧淸話。經行鳥好音。無生如欲悟。不必強觀心。</text>
<title>與根師話</title>,<text>十笏禪房靜。根師道眼明。香銷銅篆冷。茶沸玉甌鳴。軟語移時坐。靑山不世情。此峯五欲隱。重與話平生。</text>
<title>詠山中草木。七首。</title>,<text>峯上霜風勁。古柏枝相繚。偃蹇巖崖邊。連蜷緣樹杪。屈彼千丈心。蔭此萬仞谷。正可比君子。退藏安屈蠖。蟠枝如一伸。萬丈干淸碧。山竹短且疏。蒼蒼搖翠壑。無人問平安。隱居在空谷。志士逢時危。風波難側足。夷齊餓首陽。弘景隱句曲。瘦幹凌風霜。庶可激頑俗。地椒生峯危。香辣勝蒙頂。挹之碧澗月。煎此靑石鼎。軟語方外人。活火明炯炯。不收陸羽經。不入官家茗。端坐上方窓。激我春睡醒。谷蘭人不識。馨香▦澗側。施蔓碧巖傍。不被風霜辱。老去節愈勁。寒芒輕嫩綠。紉之以爲佩。可繫湘纍服。采采不盈掬。遐思空佇立。人蔘可入藥。三椏而五葉。根肥跂似人。神驗莫能測。稍寒除邪氣。微溫療心腹。欲尋靈祕迹。當求漆椵下。我有煙霞癖。幽懷汝可瀉。鬱鬱萬年松。峭峭千丈壁。糾結連雲枝。可掛羚羊角。枝老蟠如蛇。葉短蒼於苔。淸香浮遠洞。枯幹凌風雷。托根崷崒峯。可避玄黃災。曄曄三秀芝。煌煌香嶺上。風霜日以警。雨露日以長。采采療我飢。郁郁氣蕭爽。緬思綺角歌。佇立心愴怳。日暮不能歸。夕靄收林莽。</text>
<title>高迪臺</title>,<text>境與人寰隔。天應擁地精。樹芽嫩初拆。澗氷融有聲。昨夜淸霜下。前林積雪明。山中三月盡。草木始敷榮。</text>
<title>山北</title>,<text>料峭風尙寒。積雪映峯巒。草抽微霜萎。花開凍雨殘。暖簷僧獨曝。高樹鳥相歡。下界春應盡。檉枏葉正繁。</text>
<title>山家</title>,<text>山家初種粟。田畔鵓鳩鳴。一逕杏花落。小洞溪水淸。菜蕪初帶綠。燕雀已生成。明日春光盡。啼鵑處處聲。</text>
<title>寓普賢寺。書懷贈人。</title>,<text>自我來普賢。心閑境亦便。石鼎沸新茗。金爐生碧煙。以我方外人。從遊方外禪。問道道愈梗。觀心心更硏。了無纖塵迹。只有孤雲旋。人生百年內。此樂何如焉。</text>
<title>月夜遊庭。聞杜鵑。</title>,<text>老樹蔭庭際。蘿月生淸陰。斜倚一个藤。更聽啼蜀禽。蜀禽苦催歸。撩我禪定心。我歸豈無家。歸家塵土侵。不如歸遠峯。卜築依嶔崟。</text>
<title>簷蔔</title>,<text>簷蔔花開葉正繁。淸香馥馥惱吟魂。微風吹動無人會。疑是身遊極樂園。</text>
<title>陰雨</title>,<text>碧山陰雨昏。沒彼千仞峯。萬壑巖溜走。瓊雪吹玲瓏。陰陰紙窓濕。寂寂禪床空。中有一禿翁。坐學淸虛功。寄語同棲者。激勵開我蒙。</text>
<title>月夜</title>,<text>一炷香煙細。千峯月色幽。夜明渾似晝。雲淨恰如秋。江海經年客。林泉幾日遊。好山從此住。白首枕溪流。</text>
<title>晚意</title>,<text>萬壑千峯外。孤雲獨鳥還。此年居是寺。來歲向何山。風息松窓靜。香銷禪室閑。此生吾已斷。棲迹水雲間。</text>
<title>感懷</title>,<text>我愛惠遠公。結社東林寺。時有宗雷輩。從遊常奉侍。堂堂千載下。芳蹤莫可企。自我來此山。無人論道義。擧世競滔滔。盡趨名與利。有誰掛冠來。此味同我嗜。</text>
<title>絶俗</title>,<text>我不客至嗔。山中無俗人。孤雲與明月。長作洞天賓。</text>
<title>行脚</title>,<text>久住人情惡。應多貯儲心。此山飛楖標。何地不雲林。洞裏風霜早。塵間歲月侵。溪聲多好事。送我出岑崟。</text>
<title>渡開平津</title>,<text>灘鳴波浪惡。舠子謾浮沈。寒暑有推代。江山無古今。遊魚出復沒。野渡淺還深。擬欲移棲去。碧峯知我心。</text>
<title>煕川。與守坐茅亭。</title>,<text>郡在深山裏。民安訟不煩。政淸堪吏隱。俗美絶民冤。墟里桑麻長。公庭鳥雀喧。捲簾終日坐。風景似桃源。</text>
<title>山家</title>,<text>板屋依山磵。檉籬瓜瓞繁。錦鳩鳴屋角。稚子語籬根。禾黍田原迥。牛羊落日喧。人言居此地。往往見玄孫。</text>
<title>挑包出山</title>,<text>蒼崖萬丈楓葉紅。有客飄然携短筇。山上白雲亦多情。依依送我千萬重。我亦踟躕不忍去。況聞石矼鳴寒淙。寄語水雲又重遊。莫掩松關期更逢。他年卜築入危峯。護我十年紅塵蹤。</text>
<title>重渡魚川</title>,<text>一江秋水碧於藍。楓落波澄徹底涵。紅蓼岸頭天正遠。此身將與雁隨南。</text>
<title>途中</title>,<text>南是平原北是山。高低石逕曲如彎。離離禾黍江村外。藹藹煙嵐落照間。客裏光陰多感慨。人間岐路正艱關。道傍牧豎頻窺睨。笑我衣單色正斒。</text>
<title>安市城秋望</title>,<text>安市城頭葉正黃。客中秋思正茫茫。興亡百變山依舊。雲水千重事已荒。日落江波迷去雁。風吹枯草咽啼螿。湯湯薩水灘聲急。不是悲秋卽斷腸。</text>
<title>江樓晚眺</title>,<text>一上高樓思不窮。碧天如水水浮空。鄕關渺渺人隨雁。蘆葦蕭蕭帆背風。十里煙光凝翠岸。半江秋色染丹楓。阿誰爲我吹長笛。散入晴嵐殘照中。</text>
<title>百祥樓。與京洛舊友同登。因送別寄遠。</title>,<text>一簇長堤細靄收。與君徙倚仲宣樓。隋兵敗後人何在。唐帝征餘江自流。白鳥欲凌秋色暮。靑煙空帶夕陽洲。登臨盡日無窮恨。南望長安有所思。</text>
<title>望蓼原</title>,<text>半江殘照射平沙。西望蓼原一抹霞。孤鶩影從天外去。斷鴻聲向日邊斜。數腔牛背悲涼笛。三疊城頭送別笳。陌上狂風吹正急。十分秋色在蒹葭。</text>
<title>望獨山</title>,<text>渺渺平原迥。遙遙望遠山。晚來雲捲盡。剩見渚禽還。</text>
<title>肅川府使問山中勝景。以詩答之。延▦</title>,<text>玉立名巓千萬峯。峯峯竦傑有神蹤。地連濊貊蒼茫外。雲接淸靈杳靄中。朔北標奇惟此壯。關西形勝孰爭雄。與公擬結東林社。投老歸歟可遇公。</text>
<title>得古文眞寶</title>,<text>世間珠璧謾相爭。用盡終無一个贏。此寶若能藏空洞。滿腔渾是玉瑽琤。</text>
<title>得性理群書</title>,<text>千聖相傳只此心。此心之外更何尋。四端操舍非由外。萬古乾坤儘在今。未喫力時有先後。到窮源處無淺深。修齊治國平天下。惟在存誠罔不欽。羲皇作易牗斯民。聖聖相傳次第陳。道喪千年淪異說。天生七子濟同仁。光風霽月胸襟爽。玉色金聲道德純。孔壁秦灰文未喪。擧頭星日映淸旻。</text>
<title>安戎縣</title>,<text>西海靜無波。安戎民物和。黃雲捲平野。白露下塘坡。風靜晚潮落。雁鳴秋水多。村墟鷄犬鬧。扶醉夜相過。</text>
<title>海戍</title>,<text>茫茫蒼海上。戍卒靜無譁。古壘飛黃葉。孤城噪暮鴉。根肥諸葛菜。韻慘李陵笳。落日鳴刁斗。將軍打晚衙。</text>
<title>贈蔡水使 明陽</title>,<text>白馬將軍鎭海邊。碧油幢下剩閑眠。委身許國百千里。效死立功三十年。落日旌旗翻海堧。秋風鼓角起雲天。欲知豪氣身皆膽。彎取烏號殪右賢。</text>
<title>望海</title>,<text>潏潏潮聲壯。紜紜蜃氣騰。魚龍時出沒。波浪起崚嶒。白草陰風動。黃雲落照凝。登高試一望。秋色正凌凌。</text>
<title>和金文良韻 守溫。時朝天。</title>,<text>捨儒歸墨是何心。此道元非物外尋。欲識兩門端的意。請看論孟細參尋。太白文良岐路雖殊只養心。養心不必謾他尋。但於事上渾無得。糟粕何須歷歷尋。世人蒿目又蓬心。盡說休官擬遠尋。虛計萬般終失實。鬢邊霜雪老侵尋。</text>
<title>遊寶菴 肅川</title>,<text>數間蘭若小。蕭洒隔人寰。曖曖煙中樹。蒼蒼雨後山。日光浮海上。鍾韻落雲間。望極不知晚。夕陽僧閉關。</text>
<title>遊東林寺 同上</title>,<text>黃葉蕭蕭點綠苔。梵宮樓閣夕陽開。僧尋古寺携筇去。鶴拂秋雲帶晚回。江海十年勞跋涉。乾坤萬里任徘徊。靑山是處皆吾土。歸去何妨得得來。</text>
<title>題白石寺 同上</title>,<text>白石靑山寺。丹楓黃葉時。壯觀奔入眼。淸興儘供詩。萬壑寒煙老。千峯落照遲。徘徊松逕晚。宿鳥擇深枝。</text>
<title>上元府尹 孝然</title>,<text>分符綏一方。民物愛甘棠。觀察平安道。咨詢朔漠場。出關施雨露。建節烈風霜。江海謳謠遍。騶虞入樂章。</text>
<title>上金相國赴京 連枝</title>,<text>上相朝元去。祥塵逐馬蹄。道經由朔漠。行李出關西。海外千峯秀。風前一雁嘶。渡江波汗漫。入境路高低。晚宿炊煙火。宵征動鼓鼙。孤城看落照。古戍聽荒鷄。遼野連空遠。燕都望眼迷。驅馳萬里路。俯伏九霄梯。翼贊吾王化。恭陳納帝閨。股肱皆稷契。民物望雲霓。戎狄輸方物。蠻夷獻海犀。北極衣冠拱。中天彩仗齊。龍墀恩已降。鳳扆首重稽。賜宴熏醪醴。頒衣爛錦綈。彩虹垂玉砌。紫電耀璇題。率土歡聲沸。同文壽域躋。山呼班濟濟。虎拜禮折折。季札觀周樂。韓侯執个圭。口傳綸命返。春雨正凄凄。</text>
<title>別任 子濬，金 頤叟 以朝元祿赴京。元濬壽寧</title>,<text>迢遞燕山路。瀛洲學士行。皇華原隰遠。宮錦鳳鸞輕。薊北秋風起。遼河夕照明。觀光歸上國。此去擅詩鳴。</text>
<title>別金書狀赴京 琯</title>,<text>御史朝天去。蘭臺戴鐵冠。秋霜明海域。斗氣射雲端。燕路關山遠。灤河道路難。送君從此去。月色正團團。</text>
<title>贈老翁李君 平壤</title>,<text>鶴髮扶鳩杖。庬眉一老翁。心同江水淨。壽與鎭山崇。坐待仙功滿。行歌聖化隆。都人爭賀看。羽客下瀛蓬。</text>
<title>老翁授我道德經一部</title>,<text>老子何如人。皤首騎靑羊。出彼函谷關。號稱李伯陽。路逢關令尹。授以道德經。上下千餘言。恍惚難爲名。至道淪自然。旼旼誘群氓。雖非仁義源。可以延吾生。相傳數百載。異術紛紛幷。飛劍斬蛟蛇。鍊丹伏龍虎。相接怪奇奇。駕鶴遊天宇。以彼自然道。造此作之苦。我疑城外乳。淡淡渾無味。關西鶴髮翁。敎我無爲謂。授我靑瑤簡。沕穆和我氣。沕穆合玄牝。希夷不見眹。恰似駕祥風。乘雲入仙品。從此學延齡。汗漫遊玄圃。我亦空門徒。至道吾素慕。齎向洞天中。服膺如墳素。</text>
<title>得註心經一部</title>,<text>此心何以染。習氣爲昏累。此心何以淨。放下着而已。當其未放下。似隔根塵熾。及其盡遣去。虛空無所滓。三敎進修異。畢竟同一旨。我閱註心經。解者無垢子。不着瞿曇氏。不入柱下史。亦不爲迂儒。寒蟬守株死。遠則接沖漠。邇則彌近理。一讀砭我頑。再讀證我愚。三讀松風和。轉如如意珠。不依空地手。足以淸翫娛。子亦何如者。火中蓮葩開。破塵出經卷。授我寘我懷。奉持終不失。以作來生財。</text>
<title>平壤少尹金 永濡，判官朴 哲孫。特來慰我廣法寺。以詩謝而留之。</title>,<text>我聞古山僧。沽酒引元亮。亦有轉運使。山寺恣飮唱。是皆倜儻輩。不爲時俗牽。況此淸平時。萬井生炊煙。民富樂耕桑。政淸無喧闐。可以上招提。聽此松風絃。松風絃韻長。亦能醒俗耳。太守勿促駕。更宿煙霞裏。月明霜滿天。晨鍾聞亦喜。</text>
<title>浮碧樓</title>,<text>浮碧樓高秋水深。暮煙山色共沈沈。靑雲橋畔野草暗。古塔刹頭幽鳥吟。遠浦風生歸客帆。荒城日落動寒砧。白鷗不管興亡事。出沒綠波無箇心。</text>
<title>江樓晚眺 平壤</title>,<text>江波搖晚景。禽帶夕陽還。有客重挑抱。携筇又出關。役車來遠巷。漁艇過鳴灣。何處吹羌笛。煙波杳靄間。</text>
<title>宕遊關西錄後志</title>,<text>余自少跌宕。不喜名利。不顧生業。唯以淸貧守志爲懷。素欲放浪山水。遇景吟翫。嘗爲擧子。朋友過以紙筆。復勵薦鶚。猶不干懷。一日。忽遇感慨之事。以謂男兒生斯世。道可行則潔身亂倫。恥也。如不可行。獨善其身。可也。欲泛泛於物外。仰慕圖南思邈之風。而國俗且無此事。猶豫未決。一夕。忽悟若染緇爲山人。則可以塞願。遂向松都。登眺故城。徘徊墟里。宮殿陵墓。鞠爲梧楸禾黍。寧不感乎。又登天摩，聖居諸山。以觀衆峯巑峭之狀。瓢淵湫瀑之雄。而入關西。登岊嶺之險。涉浿水之波。以觀箕都井田城郭之址。宮祠廟觀之壯。人物之繁華。桑麻之蓊蘙。可想殷之宗子餘風不墜矣。由是而遡薩水之涯。入安市之城。隋唐攻戰之跡。依俙然慘烈。使後之騷人墨客。徘徊踟躕。足以激千古之恨。又登香嶺。南望渤澥島嶼之縹緲。北眺朔漠山河之險阻。坐巖扃。伴明月。或倚澗邊之石。或登巍峨之峯。見松櫟參天。蔬菌狼藉。鳥獸之奇怪。草木之精華。皆使我欣然吟哦。或題樹葉。或書巖崖。還于蓬廬。翛然默坐。煮茗茹蔬。足以遣慮而忘情矣。若吾在宦途。欲窮此淸翫。不可得也。而又不能自在遊戲矣。嗚呼。人生天壤之間。戚戚於利名。營營於生業。以困其身。如鷦鷯之戀苕。匏瓜之繫樹。豈不苦哉。是爲志以激俗士。時天順戊寅秋。山人淸寒。志。</text>
<title>故城</title>,<text>牢落空城在。摧頹問幾年。已經麗歲月。猶帶舊山川。老樹寒鵰號。枯藤野鹿眠。興亡棋一局。成敗不須憐。</text>
<title>禮指空像有感</title>,<text>遠渡流沙域。來從萬里天。天王言不契。麗主夙無緣。禪話飜華夏。奇形慣竺乾。拈香琢曲彔。古篆吐淸煙。</text>
<title>禪燈</title>,<text>一點孤燈炯。登床杜口時。機鋒似林臨。濟奧契希夷。始覺浮生幻。多慙宿業癡。禪心與禪大。相照幾人知。</text>
<title>梵筴</title>,<text>八萬里程多少難。五天何日到三韓。字非蒼篆終誰解。紙異烏絲未易看。寶匣似霑蔥嶺霧。曇章應濕耨池瀾。不逢重譯無人講。只爇名香頂戴觀。</text>
<title>月夜遊中庭</title>,<text>夜靜無塵累。淸空月正團。了無人我迹。多見性相寬。法海波初定。禪關夢已闌。箇中眞意味。誰與話團欒。</text>
<title>閑意</title>,<text>煖日烘窓紙。烏床釋硯氷。煎茶邀好客。說偈迓禪僧。出定看新雪。經行擔小藤。自從逃世網。生事轉騰騰。</text>
<title>坐禪</title>,<text>坐禪緣底事。掃却世紛庬。得意從誰問。同行正少雙。嗟余繫一域。恨不歷千邦。定罷行松下。寒溪洒石矼。</text>
<title>松林寺 松都</title>,<text>蕭洒松林寺。僧閑客到稀。鳥啼春寂寂。花落雨霏霏。地僻人寰少。垣頹竹木圍。夕陽山色翠。淸影映朱扉。</text>
<title>渡臨津</title>,<text>汀洲芳草正萎萋。鳧泛春波自在啼。柔櫓一聲驚起去。夕陽猶在海門西。</text>
<title>登臨津岸亭</title>,<text>柳岸江亭小。登臨淸興多。波聲自瀺灂。人影正婆娑。磯淺魚吹荇。汀遙雁弄沙。夕陽何處笛。吹斷碧雲窠。</text>
<title>盆浦僧舍 漢京</title>,<text>寺在寒波上。朱門映水濱。一聲漁笛遠。千里暮江春。香火僧年老。招提佛宇新。江湖雖信美。野鳥性難馴。</text>
<title>漁村</title>,<text>一江煙雨暗漁村。滿浦腥風接海門。何處釣船猶未到。半篙春水沒潮痕。</text>
<title>歸帆</title>,<text>江口涼生正晚霞。蒲帆个个飽風輕。故鄕歸去梨花趁。一簀春酤細有聲。</text>
<title>宿抱川人家</title>,<text>飄然一錫向楓嶠。縹緲雲山入眼遙。遣興且無沽美酒。愛吟時復度良宵。孤燈窓外聞征雁。矮屋籬邊看野燒。隣犬狺狺吠花下。客心淸悄政無聊。</text>
<title>暮投永平縣</title>,<text>小邑週遭圍四山。短亭枯樹倚雲間。暮煙展畫峯千疊。野水浸衫月半環。人世極知身老大。林泉何處不安閑。明朝更入桃源路。勝景由來地不慳。</text>
<title>金化路傍樓上小憩</title>,<text>山重水疊路縈廻。似入桃源洞裏來。小雨新晴搖麥浪。野花初拆引蜂媒。仲宣樓上那無賦。潘閬驢中正可咍。從此遊觀好風景。看花登盡幾崔嵬。</text>
<title>長安寺</title>,<text>松檜陰中古道場。我來剝啄叩禪房。老僧入定白雲鎖。野鶴移棲淸韻長。曉日升時金殿耀。茶煙颺處蟄龍翔。自從遊歷淸閑境。榮辱到頭渾兩忘。</text>
<title>表訓寺夜吟</title>,<text>玲瓏樓閣壓淸溪。巢鶴枝邊月影低。半夜蜀禽呼破夢。聲聲只在老槐西。</text>
<title>正陽寺</title>,<text>伽藍高且敞。萬木運天長。僧有支遠徒。境乃菩提場。我來坐方丈。峯巒儼而爽。玉立百層筍。朝輝何晃朗。煙嵐向澄霽。詭怪難可狀。或如僧遶旋。或如仙揖讓。朝霞鮮且潔。暮靄翠且深。炫燿莫可窮。令人淸塵襟。禪老峻機緣。小欄倚終日。話以本色談。雜以玄妙說。日暮不能返。淸磬出禪室。</text>
<title>看壁畫</title>,<text>古殿靜且嚴。古壁丹靑好。蘇公菩薩閣。吳子傳神草。依俙聽說法。彷彿唱三寶。何幸遊名山。得參眞妙道。爇香普歸依。願早脫塵惱。</text>
<title>眞歇臺</title>,<text>眞歇可眞歇。塵蹤淨如掃。千峯俯可掇。百川流浩浩。山鳥語靑嵐。令人心境灝。長松蘚紋剝。下有皤皤老。相對談無生。雅妙多天藻。搖談塵是松。敷座氈是草。蕩我平生懷。造我十年道。和南各分去。小徑寒煙葆。</text>
<title>百川洞</title>,<text>百川奔一洞。駚注松杉下。初疑銀河分。復見明珠洒。列壑何杳冥。峯巒走萬馬。桂樹復連蜷。幽巖何谽閜。多有神仙迹。了無塵凡蹤。日晚憺忘歸。煙暝山巃蹤。</text>
<title>萬瀑洞</title>,<text>萬瀑飛空漱。玉花兩岸薜。蘿相騰拏明。珠萬斛天不慳。散此雲錦屛風間。快笑仰看雙石硔。一洗十年紅塵䗥。</text>
<title>圓通菴</title>,<text>禪境何瀟洒。居僧只二三。煙光吹不散。灝氣冷相涵。地僻乾坤小。心淸夢寐甘。掛筇留一宿。松月助禪談。</text>
<title>眞佛菴</title>,<text>以石名眞佛。菴中住老禪。路回千嶂下。人傍五雲邊。水石心無累。煙霞景自姸。行童煮山茗。貯月汲寒泉。</text>
<title>寶德窟</title>,<text>銅瓦生衣銅柱高。簷鈴風鐸響嘈嘈。寶山巖窟幾尺聳。銀海波濤終夜號。鐵鎖掛空搖嘎嘎。雲梯緣壁動騷騷。焚香一禮心無雜。疑是仙宮駕六鼇。倚闌遙望意懆懆。瞻禮眞容豎髮毛。境與靈臺多不俗。山同寶窟又重高。虹垂萬瀑雷聲壯。鶴去三天趐影豪。白石靑松相映處。依俙洞府有仙曹。</text>
<title>帨巖</title>,<text>緬想當年洗寶巾。圓融麗質正離塵。戲斟天上銀河水。接引雲間白業人。陝府曾留金鎖骨。楓城今現紫磨身。爍迦大願應無盡。千古芳蹤淨不堙。</text>
<title>望高臺</title>,<text>歡甚忘疲上峭峯。高低列岳聳層穹。奇形禹鼎初移後。怪狀溫犀一燭中。獅子何年將奮迅。俊鷹當日欲浮空。攀蘿若不凌雲頂。那識楓嶠氣勢雄。</text>
<title>萬景臺</title>,<text>攀危更上最高臺。無限奇峯眼底開。萬瀑洞中珠歷落。百川崖底玉摧頹。火龍似向層空舞。玄鶴應從寶窟回。人世難逢如此境。傍人且莫苦相催。</text>
<title>圓寂菴</title>,<text>山中最深處。妙境可圖看。松絡垂千尺。山雲在半間。地偏無俗客。澗冽有飛湍。坐久心如水。煙霞襯碧巒。</text>
<title>國望峯</title>,<text>峯高草木被風謾。連蜷施蔓糾似盤。未見初聞稱國望。纔登遙覽竦人觀。茫茫渤海盈於椀。渺渺山河大似彈。始信尼丘天下小。西江盡吸亦非難。</text>
<title>開心瀑</title>,<text>一道銀河落九天。和雲漱月檜松邊。夜深最愛山中靜。晴雨洒空人未眠。</text>
<title>萬回菴</title>,<text>精舍傍煙蘿。重構歲月深。小亭松蓋偃。短砌蘚花侵。竹木埋幽徑。風泉繞遠林。我來留半日。淸境稱吾心。</text>
<title>松蘿菴</title>,<text>松蘿煙壑老。精舍政荒涼。杜宇啼庭樹。淸香鎖寶房。緬思懷正事。因憶解明方。弔古如雲鳥。禪窓夜更長。</text>
<title>無盡燈</title>,<text>一燈化百千。千燈卽一燈。重重互相映。如帝珠相仍。可比佛法海。彼彼相交承。我然一明燭。誓願燈含弘。願照無盡界。普供無盡乘。</text>
<title>施物碑</title>,<text>樹碑立功德。古人今底歸。陰廊蝸作篆。古碣蘚成衣。往事模空去。流年捉影飛。居然成一夢。陳迹政依依。</text>
<title>香茅</title>,<text>茅草細鬖髿。香深帶露芽。春前猶帶穗。暖後細飄花。藉用看羲易。莛篿見楚些。我將爲炷獻。傳信覺皇家。</text>
<title>巢鶴</title>,<text>蒼崖栖鶴處。松老一枝欹。蕙帳空時怨。芝田秀處嬉。千年華表態。萬里碧空思。月露聲尤警。沖天骨格奇。</text>
<title>聞鶴</title>,<text>萬里無雲山月明。一聲嘹喨動人情。沙明水碧三淸洞。幾度乘風上玉京。</text>
<title>詠四禽言</title>,<text>山中有四禽。警於朝暮。足以感人。因以警世。</text>
<title>爲誰趨利</title>,<text>爲誰趨名利。奔馳紫陌中。風塵惹人面。榮辱怨天公。滿目悲生事。臨岐泣路窮。不如唾謝去。高臥桂花叢。</text>
<title>亦莫把空</title>,<text>亦莫把空坐。緇衣誤一身。人間滅道理。世上叛君親。胸礙三生事。頭蒙百尺塵。不如爲俗子。例作一窮民。</text>
<title>不如歸</title>,<text>不如歸去好。何處可安歸。宦路風濤惡。侯門知識稀。爲人長戚戚。弔影正依依。莫若甘吾分。林泉不履機。</text>
<title>悲悲</title>,<text>悲悲當世事。欲說更潸然。百歲爲他使。長年被累牽。不知安是分。底處樂吾天。試語伊誰采。銜悲繞樹顚。</text>
<title>聞靑鼠聲</title>,<text>月白靜無譁。但聞靑鼠聲。緣枝何喞喞。趯樹轉營營。聽爾驚殘夢。憐渠歎一聲。空山同飮啄。與汝得無情。</text>
<title>復登斷髮嶺</title>,<text>嶺頭回首望。白玉幾千層。慶遇無塵界。歡心不自勝。溪光明澹澹。山氣矗稜稜。我欲參方了。重來又一登。</text>
<title>渡菩提津</title>,<text>江水今無恙。淸光雨後多。秋風漾微綠。晚氣蘸寒波。舟似晴空點。山如碧海螺。興來閑俛仰。聊復一長歌。</text>
<title>寶蓋山</title>,<text>寶蓋山容碧。東州秋色多。年光急似箭。人事薄於羅。古壑煙嵐靜。長途歲月賖。飄飄緣底事。到處卽爲家。</text>
<title>石臺菴</title>,<text>攀蘿捫壁上風梯。菴古庭松一鶴棲。林下磬聲風外切。西峯殘照落寒溪。</text>
<title>深源寺</title>,<text>古木千章下。岑崟有梵宮。鳥啼庭樹靜。齋罷客廊空。高岫夕陽薄。小溪楓葉紅。行行皆勝地。何必哭途窮。</text>
<title>渡大灘</title>,<text>渡口波淸淺。臨流可數魚。江山初霽後。風月九秋餘。葦岸漁舟穩。山城古木疏。前程何處是。桑柘暗村墟。</text>
<title>大田途中</title>,<text>日暮人稀飢鶻鳴。途中秋思正崢嶸。何當一上逍遙頂。快得逍遙不世情。</text>
<title>行宮址</title>,<text>煙埋野草草埋墟。曾是先王駐彩輿。龍去鼎湖雲已變。紫藤枯樹謾相拏。</text>
<title>逍遙寺</title>,<text>路入寒溪洞。千峯落照明。四山皆崒嵂。一澗正淸泠。殿有金銀像。僧多雲水情。上王曾駐輦。徑廢少人行。</text>
<title>門前飛瀑</title>,<text>一道寒泉落遠峯。對門常噴玉玲瓏。龍駕不回雲寂寞。水聲牽恨和疏鐘。</text>
<title>紺岳晴雲</title>,<text>紺岳之山高揷天。縹緲洞壑浮雲煙。千章喬木蔭神廟。一道飛瀑垂龍淵。但聽疏鐘搖翠壁。不見老鶴巢層巓。空濛似畫聚復散。等閑作雨陽臺前。</text>
<title>道峯尖岫</title>,<text>峯勢嵯牙如劍鋩。瘦藤老柏凌風霜。幡幢杳藹列梵刹。雷電閃爍摩靑蒼。湛湛霜楓惱客眼。霏霏巖溜漱人腸。望中不盡眉宇寒。木落天高回雁行。</text>
<title>三角祥煙</title>,<text>三峯高聳祐吾邦。祥煙覆頂垂如幢。列刹相望映金碧。滴翠濃抹浮軒窓。惟嶽降神生甫申。彼蒼垂象臨鴻庬。護我龍圖千萬世。鬱蔥佳氣衝天杠。</text>
<title>水落殘照</title>,<text>一點二點落霞外。三个四个孤鶩歸。峯高剩見半山影。水落欲露靑苔磯。去雁低回不能度。寒鴉欲棲還驚飛。天涯極目意何限。斂紅倒景搖晴暉。</text>
<title>檜巖寺</title>,<text>古松藤蔓暗相連。一徑深深入洞天。佛殿尙留三世火。法門今絶五宗禪。崢嶸樓閣雲爲鎖。牢落庭除草作氈。勝境宛如那爛寺。恨無人道祖燈傳。</text>
<title>題東別室</title>,<text>扶疏庭樹有鳴禽。蒼翠煙嵐禪境深。浙瀝泉聲漱井口。參差松影落階心。香生銅罐消淸晝。風擺金鈴響晚陰。自是禪家多雅趣。十年曾是助閑吟。</text>
<title>指空衣鉢</title>,<text>流沙萬里入雷淵。蔥嶺千峯冷倚天。鉢袋已沾安石霧。緇衣曾惹罽賓煙。辛勤萬里慈悲大。撈摝群生性相圓。膜拜莫將容易看。西乾百八舊靑氈。</text>
<title>懶翁衣鉢</title>,<text>燕代雲遊禮指空。浙西提印又來東。爲人吐氣禪林將。對御談玄法海雄。天寶霧埋松慘淡。驪江水闊月朦朧。空餘衣鉢今猶在。千古巍巍鎭梵宮。</text>
<title>看圓覺經</title>,<text>淨几明窓兩函經。一條香線一銅甁。空中不覺天花墜。庭下似曾山鬼聽。二十五輪觀已定。百千萬劫夢初醒。那如拋去筌蹄法。句外承當直下惺。</text>
<title>謝海師講經。以水晶數珠爲答。</title>,<text>老師琢我明珠顆。我報玲瓏淡水晶。个个自有淸淨態。試投泥滓亦分明。</text>
<title>枉心驛</title>,<text>空館近東郊。春風拂柳梢。煙迷桑柘暗。路遠水雲交。草色村橋晚。鷄聲野店茅。五峯今日去。松寺鶴同巢。</text>
<title>渡迷峽</title>,<text>渡迷之水靑於苔。關東道路何遼哉。橫擔楖𣗖不顧人。淸江影裏空徘徊。江水江花眼底迷。兩兩白鷗同浮杯。我曹自是淡宕人。爲家萬里心恢恢。杖藜扶我峽中走。放歌大笑空翹首。不願簪笏絆身前。不願芳聲耀身後。直將消底破芒鞵。長願掛名匡廬阜。春雲如絮春風起。飄飄兩袂渡江水。時見一雙白鳥飛。相鳴遲我淸江沚。</text>
<title>渡龍津</title>,<text>澄江淼淼碧潭沱。中有白鷗閑似我。出沒淸波無个心。慣聽渡口中流柁。咬咬嘎嘎兩兩鳴。恍然逐我凌風舸。篙工赤憎擘柳風。耳掩毛冠纓下嚲。浩然中流發棹歌。江上春花何婀娜。自從遺世西復東。胸中氣槩多磊砢。畢竟底物爲保伍。江外碧峯千萬朶。</text>
<title>月溪峽</title>,<text>東風峽路惡。小雨落梨花。江上山如戟。巖邊樹似牙。人家依淥水。馬跡印晴沙。棧道何時盡。蒼峯日政斜。</text>
<title>龍門山</title>,<text>龍門山色碧稜稜。寺在寒煙第幾層。老鶴獨棲松嶺月。淸泉閑澆虎溪藤。鍾聲老杜曾深省。波影神魚已上騰。我欲駕風凌絶頂。白雲堆裏費靑縢。</text>
<title>上院寺</title>,<text>古殿香煙合。三門獸鑰開。庭空喧鳥雀。巖老櫬莓苔。琪樹日應長。蟠桃春自開。淡然無外累。雅境似天台。</text>
<title>竹長菴</title>,<text>高低石徑斜。岑寂有僧家。晚日照高樹。東風吹野花。溪流明似練。藤蔓曲如蛇。參禮名山遍。逍遙卽我家。</text>
<title>龍門寺</title>,<text>杜老招提境。桃花浪躍時。寶房香霧鎖。山室磬聲遲。石逕苔蹤滑。巖泉蘿蔓垂。我王潛邸日。翠蓋屆于玆。</text>
<title>神勒寺</title>,<text>梵宮松檜暗藤蘿。門外滄洲聽棹歌。巢鶴枝邊山月白。蟄龍巖畔渚雲多。蒲牢遠渡靑楓岸。金刹遙看白鳥波。薄暮倚欄回首望。晚風搖落綠蘋花。</text>
<title>驪江。贈漁父</title>,<text>驪江之水淸且漣。澄淨無波涵碧天。遙遙遠浦暮靄橫。漁歌聲入寒江煙。寒江煙淡遠山紫。日暮漣漣碧鱗起。蒻笠蓑衣把釣竿。貌古言哤儋兩耳。朝代興亡兩不知。一竿明月蒼波裏。小渚茫茫蒲荇長。楊柳磯中釣鱨鯉。機心已息侶魚蝦。瀲瀲灎灎江之水。江水滔滔入海門。俯仰堪輿如一指。煙波釣徒可與言。世上功名徒爾爾。</text>
<title>宿桐花寺 原州</title>,<text>桐花之山高揷天。桐花古寺浮雲煙。山中老僧自有趣。臥看白雲生翠巓。怡怡春日煖可人。山杏吐萼梅始仁。澗底芹芽嫩如絲。采采行廚蔬盤新。遨遊萬里秋復春。野鳥啼處山花嚬。東望靑峯倚碧天。嵐光滴翠空嶙峋。世間萬事屬春夢。我向五臺尋隱淪。仰天大笑浩然去。我輩豈是蟲臂人。</text>
<title>原州途中</title>,<text>春風一錫向關東。路入原州煙樹中。公館人稀車馬少。長亭雨過海棠紅。十年道路雙鞋盡。萬里乾坤一橐空。詩思客情俱攪我。況聞山鳥語花叢。</text>
<title>雉岳山</title>,<text>雉岳崢嶸聳碧空。煙霞明滅有無中。一泓春水莓苔滑。千丈蒼崖躑躅紅。路轉層峯殘雪在。巖廻石棧晚雲濃。靑山處處行應好。脚力有窮山不窮。</text>
<title>宿覺林寺</title>,<text>自笑淸寒謝塵迹。年來自有看山癖。關西千里曾飛筇。又向關東曳雙屐。覺林自是古招提。松檜陰中聳樓閣。玉筍巍峨揷高鍾。珠簾淅瀝搖雲窓。丈夫未死愛遠遊。豈肯兀坐如枯椿。且窮勝景作平生。其氣崒嵂何由降。</text>
<title>芳林驛</title>,<text>古驛深山裏。蕭條有草亭。薺花生麥壟。莎草擁苔庭。嫩綠澄波淨。堆靑列岫暝。爲尋雲水窟。佳景妙難形。</text>
<title>大和驛</title>,<text>客路多迢遞。蒼峯愁殺人。斷橋官柳暗。古道野花嚬。甁錫千山裏。江湖一隻身。白雲閑適態。曾是舊雷陳。</text>
<title>珍阜驛</title>,<text>去去春山裏。春山花正濃。一甁擎一鉢。瘦影荷瘦筇。人家煙渺渺。驛路草茸茸。何處堪眞隱。碧峯千萬重。</text>
<title>省原</title>,<text>燒痕芳草綠初均。無數名山眼底新。古木蒼藤尋羽客。落花流水問秦人。溪邊黑壤生紅木。澗底靑泥逬紫蓴。未到山中先滿意。五峯煙抹聳嶙峋。</text>
<title>月精寺</title>,<text>古殿香銷春晝長。重重花影在東廊。上方松偃僧來寺。禪室客稀雲度墻。珠網玲瓏裝寶樹。天花縹緲落猊床。仙山迥與人寰隔。願學靑囊飧玉方。</text>
<title>金光淵</title>,<text>百丈砯崖水又洄。桃花怒浪激如雷。滿山躑躅紅於燒。正是禹門魚曝顋。</text>
<title>上院寺</title>,<text>亂山疊疊水洄洄。中有祗園紺宇開。天淨瑞雲騰燀赫。地靈嘉草孕胚胎。香媒斑剝薰金殿。泉液淋漓釀紫苔。最愛橋樓明月夜。數層峯裏杜鵑哀。</text>
<title>中臺</title>,<text>虛閣玲瓏鎖紫煙。庭花爛熳草芊綿。優曇瑞萼敷三界。無頂祥光射九天。風過焦桐聞梵語。雲低金甕降眞仙。磬聲遙與松聲合。宣說如來不二禪。</text>
<title>西臺</title>,<text>廣長舌相本非身。金色如來假也眞。山色蘇仙曾有偈。松柯韋偃已傳神。于筒淨水涓如玉。瑞應香花大似輪。髣髴衆峯雲影裏。天姝衣械供淸晨。</text>
<title>南臺</title>,<text>麒麟峯色碧摩天。菩薩巍巍頂相圓。歷歷金鈷搖月下。飄飄毳服颺雲邊。花敷蓮界香成雨。雲布金沙福有田。今夕喜參弘願海。一龕燈下坐觀禪。</text>
<title>東臺</title>,<text>雙竹叢邊大士身。元來不住寶陁山。悲心長救微塵累。願力幾回生死關。兩臉丹如霞半點。雙眉曲似月初彎。圓通門戶何曾閉。只在輸誠一念間。</text>
<title>北臺</title>,<text>象王山色倚天端。繚曲幽深氣鬱盤。麟部獨棲雲片片。羊車單駕月團團。石床平處苔花點。巖溜飛時瓊屑寒。人世幾回風浪惡。不如來占一層巒。</text>
<title>大嶺 此嶺以東稱嶺東。以西稱嶺西。</title>,<text>大嶺雲初捲。危巓雪未消。羊腸山路險。鳥道驛程遙。老樹圍神廟。晴煙接海嶠。登高堪作賦。風景使人撩。</text>
<title>丘山驛</title>,<text>驛亭依小巘。花木更淸幽。麥壟將雛雉。桑巓逐婦鳩。年光隨處好。歲月苦奔流。耐可從仙侶。看窮海上洲。</text>
<title>弘濟院樓登眺 江陵</title>,<text>十里鶯花古院深。倚樓終日費淸今。煙生遠浦回漁艇。風定晴波浴水禽。草色蒙茸侵巷陌。柳條腰䙚壓庭陰。幾家茅舍渾如畫。都在靑煙翠竹林。</text>
<title>江陵</title>,<text>鷄犬連鮫市。桑麻接海門。腥風吹晚浦。漁艇返花村。</text>
<title>啖竹筍</title>,<text>生長京都又北遊。初看新筍逬貓頭。披煙曉折連根脆。帶露宵抽抱籜柔。却喜今朝參玉版。還愁明日化靑蚪。不妨嶺表長爲客。飽飫琅玕一味羞。</text>
<title>文殊堂</title>,<text>寺在東溟碧浪涯。野棠花裏鳥喈喈。白沙翠竹客相送。靑海黃茅風正喈。古佛有靈能善幻。居僧無事坐淸齋。禪宮亦似人寰變。古砌草荒雲半埋。</text>
<title>白沙汀</title>,<text>依依煙樹似雲屯。沙軟風輕十里原。島影正同雲影杳。松濤長伴海濤喧。煙開鯨口波聲壯。日射鼇頭曉色暾。汀畔白鷗閑似我。忘機相對弄春暄。</text>
<title>寒松亭</title>,<text>海風吹斷浪滔天。松作雲和意外絃。敗砌草埋狐兔過。野棠花落鷓鴣眠。神仙舊迹桑田變。塵世浮生甲子遷。獨上高亭回首望。蓬萊島在五雲邊。</text>
<title>鏡浦臺</title>,<text>萬里扶桑望眼賖。蒼波淼淼蘸朝霞。秦皇謾愛三山藥。漢使空浮八月槎。白浪滔天鼇背抃。紅雲揷地蜃樓斜。從今陡覺仙遊壯。杯視東溟碧海涯。</text>
<title>靑鳥</title>,<text>靑鳥來鳴遶竹叢。一封書到白銀宮。丹成羽客朝天帝。芝秀飛瓊駕綵虹。寰外十洲渠已見。人間萬變屬虛空。歸時煩語西王母。幾劫掦塵碧海中。</text>
<title>鯨戲</title>,<text>暾暾日出扶桑涘。紫氣散空成錦綺。雲收霧卷景澄霽。碧波淼淼千萬里。長鯨駕浪舞滄海。一吸已盡東溟水。俄然振鬣駭浪頹。白虹貫空聲如雷。夷猶恍惚渺莫狀。紫鳳奮翮相轟豗。白也騎背甫問訊。搜奇摘怪游蓬萊。我欲虹竿明月鉤。千犗作餌殲其魁。博施四海充朝饔。快我一生豪縱胸。嗚虖志大已濩落。孤嘯獨立巑岏峯。</text>
<title>日出</title>,<text>君不見桃都之山金鷄鳴。煌煌暘谷飛耀靈。大如車蓋浴滄波。蒼蒼涼涼麗東溟。東溟之底蟄龍吟。汨汨潏潏天晦冥。羲和御轡殿不昇。欲上未上淸氛騰。踆烏夭矯奮兩趐。半空颺彩何崚嶒。扶桑條遠紫霞蒸。左界閃爍推紅輪。人間光景駒隙耳。韶華未盡雙眉皴。欲繫長繩縶其轂。萬八千歲爲一春。願令四海群億兆。壽等大椿無殤夭。歌竟流霞充我腸。華生五臟滄溟小。</text>
<title>尾閭</title>,<text>大地茫茫依如何。地下八柱相交加。空洞無底又無垠。大塊斡運無有涯。天壤之間水居多。百川衮衮無停波。我昔天遊大方家。裨海外有大瀛海。瀛海洋洋渺無涘。但見日夜流浼浼。浴日滔星涵大陰。包括奧區其器大。不盈不竭泄尾閭。奔流澒洞聲磕磕。四萬里間沃焦壑。赤縣神州浮一葉。固知觀海難爲水。井蛙聞之已驚懾。安得置之輪囷膽。消盡人間愁萬斛。</text>
<title>鮫室</title>,<text>世人徒見五岳雄。巍峨嶻嶪方輿中。不知海底有高峯。嶚嶛嵌巖沈空濛。洞壑窊𥥸石竇深。中有壯麗鮫人宮。螺貝蠙珠相陸離。眩目不辨靑與紅。珊瑚交柯蔭階庭。琅玕碧實垂簷欞。洞房幽邃戶半扃。但見機杼聲玲玎。織成氷綃萬丈長。裁爲玉皇白霓裳。霓裳裁了翦刀寒。水晶簾外飛寒霜。閑拈一幅賣人間。爲掃人間煩熱忙。臨別彷徨泣珠去。碧海無際天茫茫。</text>
<title>蜃樓</title>,<text>君不見蓬山之側屹蠔山。相粘百千光斕斒。中有車螯大如盤。懷珠深隱巉巖間。吐氣苒惹成樓臺。凌晨崒嵂紅雲端。倏忽變化渺難狀。靑紅相雜形闌珊。或如阿房複道橫。高低殿閣施珠欄。又如玉京十二樓。天妃舞袖低盤桓。五鳳齊雲邈以遠。望春結綺埋荒草。是何神物銜機楗。架出千層聳淸昊。不是鼇背蓬萊宮。便是靑霄水晶闕。須臾散盡不見蹤。但看海上新浴日。</text>
<title>天琛</title>,<text>君不見今夫海。一勺水多何奫哉。及其大也渺無涘。日夕臣浪聲如雷。深深之底氣滋涵。百千珍寶含胚胎。鮫人一泣萬珠滴。老蚌千歲孕明月。蠙螺璨璨珊瑚秀。光芒相射流勃鬱。驪龍貪鄙不遭睡。淵客慷慨猶飮泣。波斯莫採離婁失。至寶豈可容易得。已聞徑寸照連乘。復道一雙酬連城。我亦當年懷瑾徒。却恐闇投人或驚。不能披腹呈琅玕。且藏侍 價終吾生。</text>
<title>水怪</title>,<text>茫茫瀛海無有涯。紛紛水怪相騰拏。鼓喙磨牙怪奇奇。萬狀千形何谽谺。暉暉朝日上扶桑。蜃吐樓臺鯢作梯。水族掦波奮鱗趐。譎誶不待溫然犀。掉尾遊者赤鯶子。蹣跚走者鼈長史。六鼇戴山舞且抃。大鵬水擊三千里。陽侯鼓浪火龍游。白澤文鰩齊矯頭。百川倒流尾閭塞。黿鼉屓屓鯨呑舟。壯哉浮天浩渺中。有此得意夷猶儔。雲海空濛不可狀。但見異氣浮滄洲。</text>
<title>歎桑田</title>,<text>此日忽已過。明日又復來。遷延隔幾劫。荏苒年光催。天地終有數。滄海掦塵埃。終然作桑田。變化無暫停。所以有道者。怡暢忘其形。浮游六合外。保此龜椿齡。欲學却老方。一聽黃庭經。</text>
<title>嘲精衛</title>,<text>嘗聞發鳩山。有鳥名精衛。常含西嶺木。塡海救炎帝。苦心竭東溟。發憤經幾歲。豈不量其力。志大終不替。雖然知爾癡。百川其可防。衆流常混混。日夜奔蒼茫。逞爾方寸心。徒使腐爾腸。</text>
<title>聽天鷄</title>,<text>東海何所有。蟠桃三千里。枝葉相扶疏。邈與扶桑峙。天鷄栖其巓。喔喔鳴杲日。一唱衆鷄應。六合皆昭晢。孜孜善惡間。人事紛如髮。我聽爾之聲。起舞喜跳𧿳。功名一醯雞。萬物皆一指。聞汝且自省。飭身修福履。</text>
<title>懷蟠桃</title>,<text>蓁蓁碧桃樹。夭夭千歲花。不待笑春風。燦燦蒸朝霞。結子綴繁枝。爛熟三千年。漢兒謾三偸。詼語人相傳。塵世苦紛紛。日月又不延。常懷千歲憂。汲汲長熬煎。願登度索山。得核栽堂前。</text>
<title>嘲徐市</title>,<text>人生但百歲。壽夭且在天。焉能人世間。盡得彭年。三山誰所見。仙餌誰所傳。奈何一匹夫。欺詐萬乘主。一舸入東海。漂渺無人覩。三千童男女。呱呱啼且隨。遂使千載下。緬懷良可悲。</text>
<title>哀秦皇</title>,<text>秦皇滅六國。珍寶羅如幟。驕心常易盈。不能遜其志。東巡頌功德。立石藏神祕。自謂致大平。不勞持神器。且以百年壽。錯認延萬歲。炫惑銷化術。求藥三神島。阻風赭湘山。爲計何潦倒。至今驪山下。石馬埋春草。</text>
<title>望三山</title>,<text>朝登海上峯。遠望三神山。雲海渺空濛。素濤浮漫漫。煌煌白銀宮。燦燦黃金闕。飄飄仙侶遊。藹藹煙霞爩。瓊樹瑤花開。碧桃甜如蜜。世人那得知。相傳孟浪說。安得奮八翼。一覽窮遼闊。</text>
<title>遊仙歌</title>,<text>駕鶴逍遙海上山。蓬萊宮闕五雲間。人寰正在風波底。百歲勞勞不自閑。朝遊聚窟暮玄洲。袖裏靑蛇紫氣浮。試問東溟知幾變。三山水淺露蓬丘。月窟孀娥不自由。桂花閑伴度春秋。水晶宮裏霓裳奏。憐是雲收十二樓。一雙靑鳥下雲端。來報瑤臺宴未闌。天上碧桃知幾熟。洞雲閑鎖禮星壇。醉呼仙女董雙成。王母何時下玉京。紫芝初秀蟠桃熟。風引空中打麥聲。曾隨玉女渡天河。記得鈞天第一歌。來播人間應未識。閑吹長笛入煙蘿。</text>
<title>淸夜遊五臺</title>,<text>山中夜將半。寒露襲衣裳。宿鳥驚殘夢。流螢過短墻。煙收萬壑靜。月白五峯涼。何處堪眞隱。松杉十里香。</text>
<title>懶翁裝包。二首。</title>,<text>勤師入燕代。跋涉千萬里。飛錫渡江南。長年作行李。爲法不憚遠。挑包江湖裏。參箇本色人。痛念生老死。晝夜十二時。念念無間斷。所以製香槃。點檢寂與散。水邊或林下。以此長爲伴。遙遙淸夜長。寂寂啼禽猿。覩此慕古人。蕩我心塵昏。右香槃古木小禪牀。僅可容倦膝。伊昔江月翁。腰懸向江浙。參見平山老。升堂入其室。朅來海東濱。高臥山中雲。掛之菴壁間。用策同遊勳。自從蕙帳空。拋擲誰人顧。繩斷齧於鼠。脚敗侵於蠹。我本癖好古。撫摩徒仰慕。音響邈以遠。追戀逾棠樹。右繩牀</text>
<title>詠狐</title>,<text>落日千巖畔。風嘷似訴冤。荒郊爲美女。古寺穴頹垣。善聽嫌氷陷。宣威假虎尊。莫言妖媚物。燕墓聽高論。</text>
<title>初構小堂</title>,<text>小堂初卜築。庭樹聽鳴禽。已賽三生願。曾參一箇心。洞雲橫疊巘。山雨霽空林。嘯傲無餘事。南窓日欲陰。</text>
<title>摘蔬</title>,<text>菜莖立如束。菜心肥如玉。薄言登北嶺。采采筐筥足。小鬵火初沸。爛煮香豉泣。飽飫大官羹。那及溪邊蔌。誰知白雲中。自有淸虛福。</text>
<title>山中有淳老。年高知法。對話數日。</title>,<text>一話松窓千古心。箇中無有去來今。謾將庭柏爲禪旨。誰道溪聲演佛音。撞倒語言方解會。消磨習氣始參尋。西來直指離文字。悟了何曾論淺深。</text>
<title>山中有如老。住山已久。尋訪相話。</title>,<text>如老住山今幾年。霜眉皓首坐枯禪。任敎松子榻前落。閑看鹿麛床下眠。三十年前參箇事。百千劫外透那邊。遠公自愛東林月。輕挈銅甁汲小泉。</text>
<title>山中有田禪老。言旌善亦有碧波山。最好。可以棲隱。</title>,<text>人言旌善是朱陳。民樂耕耘壽域春。況有碧波山㞧。可堪棲隱養天眞。</text>
<title>渡白楊津 平昌</title>,<text>白楊津晚渡。波淺石粼粼。牧笛煙村暮。漁歌秋水濱。蒹葭含白露。黍稷弄黃雲。寂歷山城裏。砧聲處處閒。</text>
<title>宿平昌館</title>,<text>歲暮獨遠遊。平昌孤館秋。梧桐搖檻外。蟋蟀語床頭。已歷江湖遍。頻驚歲月遒。客懷誰與話。窓畔雨湫湫。</text>
<title>渡馬蹄津</title>,<text>野渡無人風滿洲。白蘋紅蓼映漁舟。江楓湛處波光冷。籬菊開時野興幽。牧笛剩生關北恨。征鴻叫向嶺南秋。蒼崖兩岸渾如畫。十幅蒲帆入石頭。</text>
<title>高山寺</title>,<text>野寺僧偏少。山深路亦窮。酸梨經雨落。甜果帶霜紅。石逕微於線。雲裝轉似蓬。身爲萬里客。心逐一征鴻。嶺北飛稠錫。湖南駕列風。耽遊廣漠野。自喜臃腫躬。何處堪投隱。煙霞萬木中。</text>
<title>客中。望中秋月。</title>,<text>中秋何以慰淸愁。一味新茶滿玉甌。丹桂幾經寒暑變。氷輪應輾古今秋。夜談牛渚追前事。乘興南樓憶舊遊。來歲不知何處看。十分流彩遍南州。</text>
<title>遊山家</title>,<text>山家秋索索。梨栗落庭除。秫熟堪爲酒。菘肥可作菹。飢鷹號老樹。羸犢嚙荒墟。日晚喧鷄犬。前村過里胥。</text>
<title>泛舟</title>,<text>水國秋風起。山城歲暮時。衝煙初解纜。載月又吟詩。野水二三尺。江楓千萬枝。偶然乘興返。雲外暮鍾遲。</text>
<title>鷹巖窟</title>,<text>古窟煙霞繞。淸江魚鼈浮。鶻巢蒼蘚壁。鳧浴白蘋洲。地僻人蹤罕。巖高樹木樛。可堪棲此地。伴鹿狎群鷗。</text>
<title>循岸徐步</title>,<text>荻花楓葉亂颼颼。行遍江天九月秋。漠漠釣磯眠水獺。蕭蕭枯葦叫沙鷗。漁歌一曲渾無腔。牧笛三聲暗帶愁。此夕關東須盡看。明朝雲水是南州。</text>
<title>遊寧越郡</title>,<text>寧越山川險。雲煙隔嶺南。峻峯連太白。遠岫染深藍。崖蜜輸民稅。山桑飼野蠶。居人無巧詐。淳朴且癡憨。</text>
<title>登酒泉縣樓</title>,<text>高樓遠望獨徘徊。江鳥雙雙去又回。小渚草深迷釣艇。長空風緊落庭槐。吏呼遞馬聲初急。客向遙程語正催。未到此鄕名已好。誰家酩酊似淋灰。</text>
<title>逢人話別</title>,<text>江上逢人爲小留。秋風黃葉墜扁舟。可堪客裏重離客。長笛聲聲正替愁。</text>
<title>問程前村</title>,<text>山村梨栗熟。稚子喜收園。鳥雀爭枝鬧。牛羊下壟喧。晚禾連巷陌。秋社饒鷄豚。主亦儒冠者。逢人語正溫。</text>
<title>途中</title>,<text>關東山已盡。南國月初圓。眼底峯無數。腰間錢又纏。長年席不暖。竟日肺生煙。遊歷何時遍。團茅息萬緣。</text>
<title>宕遊關東錄志後</title>,<text>我國地雖偏狹。山水淸麗。達人君子之所景慕者也。夫子欲居九夷。至有俗語中國人云。願生高麗國。親見金剛山。以其泉石蕭爽。可滌鄙吝之胸故也。余自關西又入關東。遊金剛，五臺。以尋形勝。山形奇詭。溪色玲瓏。以至開心之飛瀑。楓嶺之白石。鳴淵之渟泓。皆可洗人心目。而洞深樹密。俗子罕到。則五臺爲最。又江陵東域鏡浦之臺。寒松之汀。乃仙者之所曾遊嬉處也。適是日。雲收風止。天淸海淨。鏡空無際。極扶桑之隅。壯心目之觀。以吾身擬之。正蘇子所謂寄蜉蝣於天地。渺滄海之一粟者也。所恨爲同伴所牽。不能遡遊國島，三日浦，叢石亭。後日重遊。必先見此。以愜余今日之懷。死亦足矣。所謂浮雲蹤跡。倏忽西東。故致然耳。庚辰秋九月。淸寒志。</text>
<title>過淸州</title>,<text>飄然一錫過淸州。葉落孤城萬樹秋。江岸草枯眠並鴨。渚邊沙軟下群鷗。詩情老去偏枯淡。客恨侵來剩白頭。何處嗷嗷數行雁。拂雲隨我向南洲。</text>
<title>暮投開泰寺</title>,<text>梵宇荒涼宮殿開。黃昏蝙蝠亂飛來。侵階野草逢秋老。滿砌寒花着雨摧。古鑊尙經麗歲月。斷碑曾歷幾風雷。丹靑剝落銷香火。須信昆明有劫灰。</text>
<title>謁灌燭大像</title>,<text>路上遙觀一笑新。偉人千尺聳江濱。不辭倦脚尋山逕。却欲淸齋禮梵身。寶髻正濃搖日影。天花初墜旋風輪。奔流幻海爲砥柱。屹立堂堂經幾春。</text>
<title>恩津縣客舍。遇盧文學。因次其韻。思愼</title>,<text>浮世風波如許闊。靑松白石遠人間。舊遊蹤跡如春夢。得失多慙不出寰。[附原韻]楖標飄然山上去。掉頭不肯留人間。一菴自有蒲團在。何用芒鞋遍九寰。葆眞居士</text>
<title>宿參禮驛</title>,<text>半生長以路爲家。萬水千山眼底賖。孤館夜深看好月。小庭風過掇殘花。雲收碧骨波如鏡。雨過金堤麥始芽。聞道海濱秋不老。澗邊綠草細鬖髿。</text>
<title>有仕宦於京者。悤悤還鄕。因以贈之。</title>,<text>宦海波濤萬丈餘。脫身歸去意何如。雲迷蘆嶺家山遠。霜重珍原橘柚疏。莊舃越吟忘富貴。季鷹秋思爲蓴魚。五更孤枕醒殘夢。月在西楹命駕車。</text>
<title>鶯谷驛</title>,<text>棲鵲査査遶竹林。驛亭秋暮惱人心。一聲嘹喨江邊笛。何處丁東月下砧。玉露正溥蛩韻切。金風初起客情深。旅窓燈下淸無寐。時聽征鴻寄遠音。</text>
<title>金溝縣</title>,<text>秋深紅葉映金溝。風動幽篁葉葉愁。山色可人供賦詠。松聲入耳作竽篍。十年客夢多於絮。千里行裝漾似舟。數點靑峯何處是。楞伽遙倚海天頭。</text>
<title>宿金山寺</title>,<text>雲氣微茫洞府寬。縈林絡石響鳴湍。中天星斗明金刹。半夜風雷繞石壇。苔蝕古幢微有字。風摧枯樹晚生寒。翛然一宿招提境。煙裏疏鐘韻未闌。</text>
<title>途中。見蘭委棄於草莽。哀之而作。</title>,<text>秋風何摵摵。白露凝爲霜。眄彼猗猗蘭。委身荊棘傍。幽香淸且芬。綠葉秀而長。竟夕獨徘徊。臨風增永傷。我欲賞眞趣。倚操彈淸商。朝采紉余佩。夕飧充飢腸。與我同襟期。歲寒毋相忘。</text>
<title>歸信寺墟</title>,<text>煙埋秋草夕陽中。獨立空山思不窮。壞塔已無花雨瑞。斷碑猶帶薜蘿叢。幾年成敗隨流水。千古關河送去鴻。世上興亡皆若此。不須懷糈問天公。</text>
<title>遊內藏山洞</title>,<text>煙霞一逕小。山氣晚沈沈。林下磬聲遠。澗邊秋色深。詩情隨處好。異境杳難尋。白石蒼苔畔。流泉愜我心。</text>
<title>靈隱寺</title>,<text>我來洗足上禪牀。樓觀參差照夕陽。寒碧竹梢經小雨。殷紅杮葉著新霜。僧參杜口維摩詰。客擬移文孔德璋。寄語西山好風月。剩將佳趣入詩囊。</text>
<title>宿龍窟</title>,<text>小洞雲煙合。寒巖草樹深。蕭森風竹爽。斷續晚蟬吟。湖海三年客。雲山一夜心。上方淸似水。雅合撫瑤琴。</text>
<title>井邑縣</title>,<text>煙霞古縣小。鷄犬四隣喧。棗杮明村徑。松篁鬧垝垣。秋深藤葉老。雨過菊花繁。蕭洒行裝淡。吾生政不煩。</text>
<title>踰蘆峴。日暮。</title>,<text>數竿紅日照羊腸。風樹寒蜩號夕陽。客裏情懷三月絮。路中行色十年霜。煙橫小巘行人絶。月上尖峯古木蒼。從此湖南探勝景。剩看籬落橘橙黃。</text>
<title>過彌勒院</title>,<text>草樹暗黃昏。人稀閉院門。牛羊驅壟下。鳥雀聚林喧。野屋依疏竹。禾畦咽老蠜。江山遊遍後。息慮欲忘言。</text>
<title>與金直講話舊</title>,<text>二十年前學泮宮。靑衿濟濟道相同。舊遊重話還堪笑。時事因談欲作聾。千佛名經君掛籍。一爐香榻我觀空。若論世諦應多俗。且拂絲桐彈古風。</text>
<title>長城縣</title>,<text>秦築長城萬里餘。蒼生何事役籧篨。爭如天設關河險。海上夷酋畏簡書。</text>
<title>丹巖驛</title>,<text>竹裏茅茨數十家。籬邊蘆菔長新芽。芭蕉半敗風霜裏。芋栗新肥澗谷涯。館吏急呼催遞馬。稚蜂聚鬧報朝衙。無端拾得江湖趣。倚杖閑吟日已斜。</text>
<title>詠百濟故事 百人濟海而來居</title>,<text>伊昔未有國。原隰何畝畝。丘壟暗松櫟。墳衍豐蒿萊。獸蹄鳥跡交。渺莽鴻蒙垓。百人自中國。遠渡滄溟來。以長爲其酋。孱者趨爲民。鑿井又耕垡。種築開荒榛。是爲古百濟。風俗何庬淳。</text>
<title>甄氏起於完山</title>,<text>甄氏城完山。意氣何豪凌。朱衣何處翁。托迹神降凝。革舊自鼎新。握符治黎烝。北接漢江濱。東至頭流陵。剛強人不侮。富庶心不懲。侵彼斯盧境。龍虎相猜憎。卒被梟鏡禍。魚爛相分崩。</text>
<title>三子囚父於金山</title>,<text>姦臣嗾三劍。三劍眞甄人。欲紹癡壤精。夷坦無彝倫。恃強欲自篡。罔畏高高旻。纍父胡神祠。視國如拾塵。赭彼海岸松。未足書其惡。挹彼滄溟波。不盡浣其毒。皇天卒降威。假手扶蘇麓。</text>
<title>甄萱來奔於高麗</title>,<text>厥初欲鴟張。其終戢鱗翮。禍自起蕭墻。奔我錦城域。謇謇庾將軍。高麗眞羽翼。率萱泛海投。麗王賜食邑。始云王足下。卒稱甄臣妾。哀鳴懲我懟。聲罪整兵卒。伏刃無其辭。遂平百濟國。</text>
<title>麗祖聲罪於黃山城</title>,<text>皇天假有命。雷霆馳南陸。岌嶪黃山下。白日轟霹靂。渠魁來俛首。䝱從賜田爵。矯矯王侍中。堂堂心不倞。以彼畏上帝。誅殘剔民病。四境卒稱臣。宛如周會盟。剗却三韓窠。肇基高麗正。</text>
<title>珍原鎭山。有老僧信行。欲築精舍。以印月名之。</title>,<text>山中有一老。貌古眞奇絶。對我語入神。竹枝洒寒雪。行裝政蕭洒。詩軸與衣鉢。自言老侵尋。欲掛金環錫。棲遲泉石邊。飽我一生樂。陟彼山南麓。岑深最闃寂。可以誅茅茨。淸溪且卜築。煩公請安名。耀我小蝸角。我時少從容。揭之以印月。觀彼萬丈潭。風靜波光徹。秋月印其底。冏冏頗淸越。觸之不可散。蕩之亦不失。可比老師心。道義逾激烈。豁然徹本源。不生亦不滅。靜觀萬像澄。印我方寸地。到頭竟難名。名菴聊以寄。他年放下着。是亦渾閑事。</text>
<title>栽松</title>,<text>宕翁憐汝歲寒心。栽培山門意更深。庭院無人聲可愛。簷櫺篩月影堪吟。會見承春沾雨露。不妨得意近床琴。他年老我重來此。須化龍蛇聳百尋。</text>
<title>有惠斑箬鞋者。謝之。</title>,<text>挑絲織屨箬爲趾。輕涼緻密端可喜。一生曾着幾緉鞋。翫水遊山苦行李。不惜根斷道路艱。雖餽苴蕢謝無已。況復彎彎半蟾影。產出歲寒錦棚裏。犀紋粲爛爪瓣精。个个新若不忍履。我欲西遊海上山。水石齧足難躋攀。感君惠我一雙屩。何啻贈我雙金盤。白韤靑縢爲君補。不妨躡足登巑岏。願因余懷永不忘。死生作契如芝蘭。</text>
<title>佳城寺羅漢堂。與僧話。珍原</title>,<text>風靜疏簾月滿堂。煎茶軟語坐筠床。半庭殘雪留人跡。一樹寒梅着夜霜。欲拋機心皆是妄。擬遣塵慮亦能狂。世間夢想何窮盡。且作新詩笑一場。</text>
<title>遊羅州牧。謁太守。</title>,<text>錦城花裏作春遊。花底笙歌蕩客愁。官路小梅經雨拆。驛亭絲柳被風羞。陣雲橫海時聞角。珪月當窓獨倚樓。日暮湖南倍惆悵。五雲西北是神州。</text>
<title>錦城祠</title>,<text>古廟空山裏。春風草樹香。煙雲增壯氣。雷雨助威光。缶鼓祈年樂。豚蹄祝歲穰。老翁扶醉返。白酒瀝神床。</text>
<title>海市</title>,<text>地饒漁鹽利。腥風接海門。孤城臨浦口。小艇入潮痕。竹暗懸魚市。花香賣酒村。人隨鴉影散。鷄犬鬧黃昏。</text>
<title>靈光郡</title>,<text>傍海皆城郭。人家近水村。竹藏蕭寺路。花暗郡齋門。麥浪風前軟。溪流雨後渾。湖南春已遍。惱殺遠遊魂。</text>
<title>登楞伽山</title>,<text>海上重峯瞰大洋。登臨處處割煩腸。十年錯被風塵縛。晚學修仙却老方。</text>
<title>四聖顚</title>,<text>古木風煙老。回巖竹木繁。苔花經雨潤。槲葉遇風翻。春水添蛙井。峯上有蛙井 天花雨給園。高峯搘杖望。淸味欲無言。</text>
<title>不思議房 有眞表律師剝皮圖像</title>,<text>雲梯垂百尺。層底有禪房。下瞰疑無地。回眸却有蒼。剝皮誠不盡。圖像表難忘。面目尋何處。空山草木長。</text>
<title>來蘇寺</title>,<text>梵宮倚山隈。夕陽樓閣開。僧尋泉脈去。鶴避茗煙廻。寺古松千尺。山深月一堆。無人堪問話。庭畔獨徘徊。</text>
<title>山犬暮吠 邊山有犬。遁入巖穴。經年不出。</title>,<text>狺狺山犬吠巖窪。雲返松關日已斜。狗亦有心忘物外。世人何不避喧譁。</text>
<title>丫峯獨居</title>,<text>分與閑雲共一窩。懶來初學服松花。千山黯淡煙如縠。萬木扶疏岫似丫。非愛禪師藏鬼窟。豈耽方士鍊丹砂。時行時止無非道。窓外遙岑一望賖。</text>
<title>尋揷槍洞禪老</title>,<text>北壑有禪老。久懷巖窟心。寂寞坐枯禪。歲月深復深。我欲叩禪扃。境幽難可尋。上有百尺松。下有千歲葠。因之揖淸芬。彈指去來今。葠。俗作蔘。</text>
<title>靑林寺</title>,<text>煙鎖危峯松檜深。人言曾是古靑林。高僧住久言多幻。泥佛經年亦剝金。絶磵松聲醒俗耳。碧潭蟾影空禪心。桂叢偃下誰同隱。騰倚麇麚與野禽。</text>
<title>海堧</title>,<text>滄海渺無涯。潮聲連古今。魚蝦時出沒。鷗▣任浮沈。一葉漁舟迥。千峯落照陰。客愁和暮角。偏帶夕陽砧。</text>
<title>望島</title>,<text>三山不可尋。十洲不可見。乾坤日夜浮。島嶼橫一面。暝色若可掬。波光若可挹。我欲挾東山。足躡虞淵域。我欲附大鵬。手搏天池側。浩氣難可收。長歌時一噱。已消十年釣鼇心。浪游一片靑海曲。他時投老住山阿。盡說壯年眼界廓。</text>
<title>龍溪寺</title>,<text>杖藜遙上龍溪寺。古木千章松逕深。竹鎖洞房人復靜。箇中眞沒去來心。其時多有詩集。今失之。</text>
<title>川原驛樓</title>,<text>原平宜遠樹。曖曖接人家。地饒田收秫。山低貢有茶。蘆峯雲黯淡。楞岳岫槎牙。收拾江湖景。登臨日半斜。</text>
<title>居山驛</title>,<text>小驛深秋裏。庭空黃葉飛。土肥桑有子。官冷印生衣。竹密宜棲鵲。簷低穩落暉。廚人供黍畢。相送掩朱扉。</text>
<title>登古阜城</title>,<text>古阜城西斜日低。海天無盡漾玻瓈。律湖波淨浮鷗雁。荒壘煙收動鼓鼙。邊塞絶烽傳箭少。廢園無稅貢科低。登臨且喜吾王化。鷄犬桑村人醉携。</text>
<title>扶安城樓</title>,<text>城樓臨海壯。旭日照欄干。島嶼連雲遠。乾坤入海寬。干戈長載戢。士卒正平安。日落鳴刁斗。水風吹正寒。</text>
<title>寓居山驛。看杏花。</title>,<text>杏花枝上有鳴鳩。天外斜陽影半樓。樓上玉人橫短笛。一聲吹落綠楊洲。</text>
<title>病中</title>,<text>客中還有病。病裏惹淸愁。誰訪維摩詰。元非冉伯牛。巫言鬼見嘖。醫道風中頭。兩語俱皆錯。詩窮是我仇。</text>
<title>元監司遣醫問病 孝然</title>,<text>太醫問病到。云自監司來。竹裏一間屋。花前三茗柸。辱言還自謝。投札眼重回。恩波何以報。粉骨似塵埃。</text>
<title>與高經歷留川原館 台弼</title>,<text>相逢談笑十年心。一夕情懷直抵金。京洛幾時來遠域。江湖何處費淸吟。天涯芳草生歸思。日暮梅花落別琴。何幸此身無繫縛。竹房風雨共床衾。</text>
<title>崔安撫使來訪居山寓舍。因贈。景禮</title>,<text>泮宮東北舊親隣。千里南州訪一身。蝸舍只今無恙否。過墻紅杏已生仁。</text>
<title>贈鄭奭先輩 泰仁</title>,<text>有客屢相訪。歡笑恰如舊。來携太和湯。已止無▣▣。高談驚四筵。多聞喜三友。日暮更挽袖。共看月入牖。</text>
<title>全州</title>,<text>甄萱舊邑是全州。牢落風情萃一丘。古壘夕陽荊樹短。新亭春雨麥香浮。掛弓平壤心何壯。捐劍黃山意尙憂。麗濟相爭何足議。龍飛當日大椿秋。</text>
<title>萬景臺</title>,<text>萬景臺上好風煙。十里平湖在眼前。千古興亡棋半局。百年成敗草連天。落霞孤鶩暮山外。斷雨片雲殘照邊。景物自然多感慨。上方鍾磬正淸圓。</text>
<title>東亭勝會</title>,<text>風流佳士集東亭。詩酒琴棋笑倚櫺。釣得錦江三尺鯉。夜深廻棹月浮汀。</text>
<title>天王寺</title>,<text>香火煙銷春晝閑。幾年風雨鎖禪關。凄涼不見天花落。明滅時看野鶴還。苔濕虛堂悲佛毀。藤盤敗壁認僧殘。壞空自是緣生理。莫怪梵宮頹闠闤。</text>
<title>錦江牋 卽全州紙</title>,<text>錦江春水膩魚牋。閑製新詩寫數篇。鉅筆一揮雷雨動。白雲堆裏活龍翩。</text>
<title>花巖寺垂絲檜 僧傳指空所植西域旃檀。非也。僧以棘圍之。在高山。</title>,<text>簇簇垂絲條榦長。幾年山頂傲風霜。氣含芝朮胚仙骨。皮剝龍蛟繞佛堂。聳蓋豈因權勢重。圍荊多有侍從郞。不妨傳語栴檀樹。半夜空庭聞瑞香。</text>
<title>題淸州慶生員家壁 延</title>,<text>庭畔棗紅籬菊黃。更堪相對白衣郞。先生不是全貧者。芋栗滿園樽酒香。世緣日薄道根深。窓外靑山床上琴。天末半竿西迫日。動君純孝奉親心。</text>
<title>讀元史</title>,<text>朔漠江山入版圖。生民何計拜夷胡。渡江豈無收長策。事去陳張奈可扶。陳宜仲張世傑元祖初從斡難河。收燕滅夏撲蠶蛾。寧知淮右天兵動。逐盡胡雛第十窠。</text>
<title>與趙進士困戲相謔 籬</title>,<text>子困西原籠裏禽。我今遊傲困山林。相逢勝負吾先報。朱紱應來慰子心。困雖廝奴牧豎爭。精硏入理悟平生。時窮致命須看易。遂志可終君子亨。黑白相搏道路危。有言不信向安之。三雖不見其妻禍。九四徐徐援有時。</text>
<title>放鶴</title>,<text>鎩翮由來歲月深。幾回腸斷九秋心。得時汝必稻粱誤。別後我添悲嘯。琴萬里雲間天路闊。一聲嘹處海山嶔。從前已識鷄群詑。更向碧峯高處尋。</text>
<title>放彩鴨</title>,<text>萬里湘江闊。雙雙任意浮。多爲口腹累。應唼稻粱秋。錦翼悲來瘁。和聲縶後愁。從今恣飛去。好向白蘋洲。</text>
<title>獵圍</title>,<text>霜兔迷離滿北林。將軍鳴鏑駿蹄駸。鶻飜勁翮雲間沒。盧帶金鈴草上尋。千騎貔貅夸壯氣。一聲簫鼓整人心。歸來環立傳觴醉。緩奏胡笳月下吟。</text>
<title>討蓴</title>,<text>童冠能漾小扁舟。討得龍鬚滑且柔。菰飯香羹方下筯。季鷹今日抒淸愁。</text>
<title>菩薩寺</title>,<text>野寺自蕭條。回雪入廊飄。香火多時廢。蓬藜盡日燒。細泉連竹筧。疏樹偃僧寮。佛舍猶成壞。人心難暮朝。</text>
<title>寺庭看楙花</title>,<text>去歲初看葉落時。纍纍秋實偃柔枝。今年又見疏花蘂。恰恰鶯聲又一奇。</text>
<title>遊山城 淸州</title>,<text>芳草襲芒屨。新晴風景涼。野花蜂唼蘂。肥蕨雨添香。望遠山河壯。登高意氣䀚。莫辭終夕眺。明日是南方。</text>
<title>登無等山 光州</title>,<text>藹藹山光滴翠嵐。高低石逕暗檉枏。神祠佛宇多喬木。天近星辰手可探。</text>
<title>圭峯蘭若</title>,<text>瀟洒巖扃靜。高臺俯渺茫。雨餘添石髮。風靜落松香。遠岫明如髮。晴川曲似腸。朅來留半餉。不忍下禪房。</text>
<title>松廣寺</title>,<text>一宿曹溪興味長。遠公遺跡在禪房。祖燈十二今何處。依舊空庭松檜涼。</text>
<title>松逕</title>,<text>松逕人稀點綠苔。豐干虎跡大於柸。道傍枯樹攢如戟。知是開山手自栽。</text>
<title>眞樂臺</title>,<text>松枝糾曲蔭高臺。長夏乘涼得得來。那物最堪眞樂態。夕陽山色鳥低回。</text>
<title>虎臺</title>,<text>獰物護高僧。妥尾不忍別。如何世上人。慕義心莫切。</text>
<title>曹溪樓</title>,<text>月色溪聲滿小樓。箇中淸味滌淸愁。繞軒綠樹輕煙羃。隔戶靑山翠靄浮。且喜身心俱濩落。自將天地一蜉蝣。夜深會得禪家趣。蟾影印潭撈摝不。</text>
<title>十二影堂</title>,<text>叢竹林中古影堂。蕭然風骨盡龍章。琉璃焰息香灰冷。恰似瞠眉欲擧掦。</text>
<title>南原廣寒樓上聞笛</title>,<text>客館蕭條車馬稀。小樓高壓夕陽輝。一聲長笛人如玉。恰是姮娥奏羽衣。</text>
<title>安愼院</title>,<text>風樹疏蟬咽晚涼。客中秋興正茫茫。老從頭上旋旋過。人向塵間日日忙。智異尖峯高揷漢。帶方疏樹老經霜。此身正似浮雲遍。將向天東望大洋。</text>
<title>八螺峴</title>,<text>逶迤山路少人行。枯樹斜陽動客情。老豹亡曹啼曠野。霜鷹趁兔下危棚。半身落日歸辰樹。嶺東，卽新羅辰韓地也。 一片高峯隔帶京。南原，卽古南帶方小京。 世路秋風正蕭索。 旅魂飄泊似懸旌。</text>
<title>雲峯縣</title>,<text>小邑傍山麓。 人煙隔翠微。洞深唯菽粟。 途遠絶來歸。霜栗風前落。 秋菘雨後肥。逕深蔓草遍。 夕露涴征衣。</text>
<title>望智異山</title>,<text>穹崇高岫遠摩天。 水色山頭籠薄煙。 聖女祠前巢俊鶻。靈神峯下逬祥泉。經霜紅杮明山谷。弄日烏鴉噪野田。 此是濟羅爭戰境。 夕陽峯靄翠相連。水。 疑作樹。</text>
<title>咸陽</title>,<text>秋風萍泛度咸陽。滿眼山川入渺茫。螺嶺殘雲迷客思。 頭峯老樹惱人腸。劉滄風景恨無盡。 許渾蒹葭愁復長。 彷彿似秦關隘險。三韓終不守金湯。</text>
<title>見巖寺</title>,<text>古木千年地。 禪宮何代開。 竹房僧掛錫。 松蓋鶴留胎。 慰客新煎茗。 添香自撥灰。 浮生安足道。 个是出塵埃。</text>
<title>海印寺</title>,<text>古伽倻裏蔚伽藍。 千里雲山對面參。 鳥下庭莎僧入定。 狙垂園樹梬 羊矢棗 方甘。書巖棋閣何人住。卽孤雲所遊之處 風伯桐孫偶共談。客裏計程仍不寐。夜深蘿月照松龕。客有題于毗盧殿。欲識華嚴不思議。看取毗盧金殿上。桐孫風伯作檀那。四時不絶聲供養。</text>
<title>流觴曲水舊址</title>,<text>寺前有舊址。榛莽荒廢。已爲丘壟。住持竹軒築門基。深堀得之。乃孤雲遊處。會稽修禊飮蘭亭。千古風流事已冥。何似孤雲聚仙侶。伽倻洞裏飮忘形。</text>
<title>宕遊湖南錄後志</title>,<text>余旣遊關東。又抵湖南。喜見老梅疏竹。冬梔猗蘭。橘柚秋熟。榧柏冬靑。亦一勝觀也。至於杮栗薑綿海國諸珍。乃百濟所賴以富者也。其泉石之勝。蓋蔑如也。湖則碧骨律湖。今已涸矣。而所瀦者。汚菜數頃而已。且居民之實。物產之富。倍簁關東。此百濟之所恃以強。而所驕以亡者也。至今民俗強悍。見鬪則不能屈下。思欲圖報。此百濟之遺風也。但聖化融洽。仁澤滂沱。海隅倉生。罔不繁庶。旣富方穀。人人進學。變強剛之俗。爲孝弟廉恥之域。代出良材。世輔王室。邊境無虞。狼煙頓息。此聖朝至治之一瑞也。癸未秋。淸寒志。</text>
<title>禪房寺 已爲閭閻。惟一殿圮坼獨存。</title>,<text>古寺無僧寒殿開。滿城風雨垝垣頹。鼠穿敗壁貓無趁。狗蹐空庭佛不猜。墻畔麥壟芒甲細。砌邊杞實乳光魁。興亡便是無窮事。今古推來眼屢回。</text>
<title>興輪寺址 盡化閭閻。惟古槽鑊獨存。</title>,<text>麥秀漸漸擁故墟。舍人功業竟何居。至今鷄犬喧齋粥。便是當時誦佛書。石槽遇困鑊辭炎。殿閣餘墟化里閻。俗古施僧僧施俗。輪回報德亦無嫌。</text>
<title>戲黃龍大像 唯一銅像。獨立丘上。</title>,<text>銅人屹立向丘原。興廢從來欲不言。周主若逢遭壞劫。利他何似勿遭冤。</text>
<title>戲宴坐石 未來佛說法宴坐之石。乃孟浪之言也。今爲火所燒折裂。</title>,<text>宴坐何年說密嚴 經名 一遭火劫上頭尖未來若踞漸漸處說法還應意不恬</text>
<title>登靈廟寺浮圖 唯一木浮圖獨存</title>,<text>三朝文物竟無功。天淨雲閑今古同。締搆千年人換世。創已九百餘年 興亡百代草連空。月城煙樹收殘靄。蚊水晴波送去鴻。何處最堪添客恨。壞垣春雨草芃芃。</text>
<title>月城懷古</title>,<text>梓漆扶疏生野煙。千年文物想依然。人非事去山猶在。花落鳥啼春正憐。狼狽南宮秋索索。投降北岳草芊芊。悠悠往事如莊夢。問着漁樵殊惘然。</text>
<title>鮑石亭</title>,<text>秋風葉落草離披。曾是羅王宴樂時。高鬱安知豺虎入。公山誰識六龍疲。野花開盡傷心樹。山鳥啼多惹恨枝。石罅小溪鳴咽咽。聲聲千古替人愁。</text>
<title>五陵</title>,<text>梵宮南畔樹相糾。云是新羅鼻祖丘。世遠已無碑碣在。人稀唯有兔狐遊。閟宮明肅陳籩豆。黃壤蕭條列梓楸。生死百年終古事。不須惆悵倍踟躕。</text>
<title>敬順王廟 在淨壽院古寺虛閣。放一官隷役。歲奉其祀。州吏行之。見之慘。</title>,<text>天命人心旣有歸。王公來日出郊畿。一身去國誠如脫。宗子傷亡蓋已非。寶馬香車迎寵錫。觀光順化納賢妃。雖然古寺香燈冷。但見黃昏蝙蝠飛。</text>
<title>鷄林 卽始林也</title>,<text>昔氏終年儲貳亡。天鷄金櫃降禎祥。剖來岐嶷神兒出。主器幹蠱家業昌。</text>
<title>天柱寺看花 卽新羅王內佛堂也。今帝釋院也。國人歲植名花于庭。以獻祈福。近時僧盡掘。</title>,<text>春半庭花落又開。看花猶自費吟來。東風可是無情物。狼籍嬌紅點綠苔。</text>
<title>安夏池舊址</title>,<text>鑿池爲海長魚螺。引水龍喉勢岌峨。此是新羅亡國事。而今春水長嘉禾。</text>
<title>集慶殿</title>,<text>麗祚將亡日。吾王倡義時。納言猶不聽。負命向何之。渡鴨軍心苦。來蘇民怨夷。垂恩億千載。稽首拜彤墀。</text>
<title>問瞻星臺</title>,<text>高臺卓犖接穹蒼。歷歷乾文一望詳。此是仰觀修德器。如何屓屓故城傍。</text>
<title>代瞻星臺答</title>,<text>周有靈臺赧覆亡。則天曾自立明堂。時君不省乾文變。非是由吾致禍殃。</text>
<title>探梅</title>,<text>大枝小枝雪千堆。溫暖應知次第開。玉骨貞魂雖不語。南條春意最先胚。魏紫姚黃摠有名。繁華定被得春情。那如阿堵心貞。白不與世人高下評。夙聞貞潔最多情。不與東風紅紫爭。一見孤山心便許。由來行誤曩時名。大枝蟠屈小枝糾。一榦斜橫杜若洲。淸影若非三五魄。平生描得定無由。色耶香耶聖難知。月下精神便是奇。仔細辨來▣的處。無情淡色被香欺。雪路尋君獨杖藜。箇中眞趣悟還迷。有心却被無心使。直到參橫月在西。騷墨風流幾讚君。說君眞味未深聞。蕭條老榦開三四。便是超群眼有筋。孤山兩句得精神。數語可驚千古人。疏影暗香雖得骨。未知寒蘂獨淸眞。世人培養膽甁中。紙帳明窓竟日同。不覺數交多取謾。何如苦訪雪泥融。我曾恰似放翁狂。三十年來物我忘。今日見君還有意。明朝定欲道霞觴。一枝枯瘦一枝榮。腸斷春心作麽生。雨露恰是無情物。耐見彫殘不受亨。半乾枯葉着春枝。細料東風不解吹。爲子却能先着蘂。故防無葉被人欺。花時高格透群芳。結子調和鼎味香。直到始終存大節。衆芳那敢窺其傍。切莫隨風逐馬蹄。歸時雖好惹還非。自從一見塵泥涴。謾得貞名世上誹。</text>
<title>柏栗寺樓登眺</title>,<text>楡枌高低生白煙。人家僧寺比相連。水聲西逆市朝變。山勢北虧文物遷。昔氏祠邊空有月。哀公陵畔自無田。悠悠成敗皆如此。秦▣成周八百年。</text>
<title>夫子廟</title>,<text>孔庭松檜翠含煙。天祐斯文幾百年。浮海夙心今不爽。三韓東域祀明蠲。</text>
<title>庾信墓 新羅將</title>,<text>馬鬣封幽花草深。夜風呼號白楊林。九原沒却英雄辨。埋着征西不死心。</text>
<title>賓賢樓</title>,<text>張侯設席宴嘉賓。仙樂迢迢禮義陳。百拜得觴醺有德。三辭中鵠力非眞。交歡投轄元非法。爾汝忘形豈必遵。醉罷下樓扶上馬。花間斜倒接䍦巾。</text>
<title>故城址</title>,<text>彷彿逶迤有故城。橫圍斜斷沒榛荊。至今流水無情物。沿作隍池引向平。</text>
<title>蚊川</title>,<text>蚊水沄沄遶古京。淘沙西下細無聲。還如敬順歸王化。卸甲投降不敢爭。恰似敬順王歸化高麗之心故云</text>
<title>無諍碑</title>,<text>君不見新羅異僧元旭氏。剔髮行道新羅市。入唐學法返桑梓。混同緇白行閭里。街童巷婦得容易。指云誰家誰氏子。然而密行大無常。騎牛演法解宗旨。諸經疏抄盈巾箱。後人見之爭仰企。追封國師名無諍。勤彼貞珉頗稱美。碣上金屑光燐燐。法畫好辭亦可喜。我曹亦是善幻徒。其於幻語商略矣。但我好古負手讀。吁嗟不見西來士。</text>
<title>東亭。翫月對友。</title>,<text>此夜東亭月正圓。異鄕節物倍依然。滿庭黃葉無人掃。一道川聲擾客眠。莫語前朝情感慨。且看今夕桂嬋姸。天涯飄泊行裝淡。只有詩囊背後懸。</text>
<title>芬皇寺石塔</title>,<text>石塔正嶙峋。仰看難躋攀。層層春草長。級級蘚花斑。空洞元無佛。訶撝像似蠻。悠悠千古事。不及一炊間。</text>
<title>東川寺。看四季花。</title>,<text>四季。花之長春者也。京都地寒。雖藏於暖處。猶且凍萎。南國地暖。栽於露地。經冬不彫。得暖日。蓓蕾綴萼。及冬至後。枝枝盛開。可喜也。此花在寺佛階前。看時正月也。日暖風和春晝長。膩紅千萼透群芳。南方不借栽培力。晴日煦嫗卽艶陽。</text>
<title>南亭</title>,<text>綠樹陰陰遶一亭。蚊陽芳草檻前靑。一鄕▣友琴棋散。時有淸風撼四櫺。</text>
<title>奉德寺鍾</title>,<text>二姓旣已沒。金氏方主張。末葉卄三代。墨胡來西方。因緣禍福說。求謁法興王。創寺與閻倍。冀作民津梁。厥後惠恭王。營寺東川傍。招提久莫量。鍾大逾魯莊。豈無曹劌諫。只緣喜天堂。寺廢沒沙礫。此物委榛荒。恰似周石鼓。兒撞牛礪角。府尹金公淡。政平無訟牒。斯出餘慶心。置之靈廟側。臣物神所撝。千古不可得。雄雄臣壑響。隱隱吟蛟鯨。慶州邊圉地。士卒千其名。域廣山又隔。其用宜發兵。懸簴鎭一鄕。人慕公之明。我來讀其銘。可想千古情。撫之一太息。工媸非所評。</text>
<title>佛國寺</title>,<text>斲石爲梯壓小池。高低樓閣映漣漪。昔人好事歸何處。世上空留世上奇。秦宮隋殿魏招提。剩得當時俗眼迷。人去代殊俱寂寞。夕陽唯有老烏栖。</text>
<title>金氏陵 卽閼智大王陵</title>,<text>千章木裏若堂幽。想像當時德義修。藤繞石床無一酹。他生那似此生休。</text>
<title>車公墓 新羅相</title>,<text>水遶荒墳一面窪。千秋故事可堪嗟。後人定到無尋處。落日風吹菴䕡花。</text>
<title>善德王陵</title>,<text>君不見呂氏憑陵漢室時。漢室岌岌嗟將危。又不見武氏鴟張唐帝家。唐家功業終紛拏。由來哲婦必傾城。婦有長舌厲非輕。新羅女王名善德。治則莫聞崇怪慝。一生好事無與比。大喜浮屠神異事。死猶不悛瘞兜率。狼山之南神所室。馴致新羅自滅亡。只緣佞佛爲濫觴。而今原野有培塿。萑葦叢中狐兔走。百年後事但留名。遺臭遺芳人所評。但得功業一生足。衣薪棄野亦不惡。</text>
<title>月城堂</title>,<text>日落靑山簫鼓鳴。邑人携酒自將迎。悲風古木鳴鵰鶚。秋草荒庭間瑟笙。千載英名同鳥沒。一時靈迹爲妖生。神遊古國那無恨。蚊水城頭長老檉。</text>
<title>天王寺址 今爲人家</title>,<text>文豆婁法出西天。神印宗源自朗傳。明信一期雖幻得。明信卽左氏語 不知玆事可安邊。</text>
<title>北川金周元公址</title>,<text>元聖周元相讓時。北川霖雨漲無涯。夷齊太伯那專美。千古江陵有舊祠。</text>
<title>天龍寺感舊</title>,<text>齊顏二女號天龍。爲祝延齡作梵宮。往事已成塵土夢。空餘山鳥自呼風。</text>
<title>大櫓院懷古 卽南郊。距鮑石亭二三里。</title>,<text>禾黍離離原野長。高低隴上散牛羊。南郊昔日人扶醉。粉黛金釵十二行。</text>
<title>謁舍那大像</title>,<text>誰斲蒼崖勒偉人。規模屓屓露全身。霞衣霧服渾無管。閱世興亡經幾春。</text>
<title>登東山嶺望海</title>,<text>東望扶桑縹緲中。海天無際思無窮。鯨波淼淼涵朝日。鼇背茫茫隔遠空。世上不聞丹竈驗。人間唯見白頭翁。牛山何必流寒涕。生死興亡今古同。</text>
<title>居茸長寺經室有懷</title>,<text>茸長山洞窈。不見有人來。細雨移溪竹。斜風護野梅。小窓眠共鹿。枯椅坐同灰。不覺茅簷畔。庭花落又開。</text>
<title>種梅</title>,<text>輪囷老榦未開花。先護根荄長細芽。不識明年春雨後。幾枝綴萼幾枝斜。</text>
<title>黃龍洞</title>,<text>一入黃龍洞。煙霞愜所聞。路深唯見獸。地僻不逢人。溪草和煙碧。江梅獨笑春。相携訪僧舍。禪境政無塵。</text>
<title>種薔薇</title>,<text>帶土和根二尺強。嫩紅深錄孕春芒。他年相對茅簷下。爲有籠煙一架香。</text>
<title>種柏</title>,<text>種汝殷勤護北林。怜渠長有歲寒心。他年且有凌雲榦。莫惜因風傳好音。</text>
<title>種杉</title>,<text>東風長汝歲寒枝。雨露偏承一尺姿。種我空庭仍培土。煩君莫屑衆芳欺。</text>
<title>護筍</title>,<text>春風喚起籜龍兒。抽錦穿苔个个癡。揷棘編籬防獸觸。明朝應見碧參差。</text>
<title>洗竹</title>,<text>小園脩竹略敎洗。數十琅玕一路賖。吟嘯一生看未足。願言長伴子猷家。</text>
<title>白花蛇</title>,<text>嘉爾稟形雖至毒。殺身摩頂便成仁。蜿蜓得意椒陰裏。時聽跫音驚俗人。</text>
<title>贈金進士 振文</title>,<text>皇天稟萬物。有氣便有理。有理便道同。何論儒釋子。而我雖緇褐。志則異於是。豈與昧誕徒。頡頑亂朱紫。金公謹愿人。一鄕稱善士。目擊便道存。傾蓋稱吾旨。能文似前修。立志希文比。硏磨道義豐。鼓論談辨美。携手遊故都。浴彼蚊之水。風乎夫子壇。歷彼城楸梓。旣云道相同。何論此與彼。從今日復日。相期訪林市。</text>
<title>讀楚辭</title>,<text>汨羅當日葬忠魂。千古江山暗結冤。天下紛紛荃不察。全身何似括囊坤。夜深蟋蟀鳴西堂。起坐吾伊三四行。太息慨慷不能寐。梧桐月影侵書床。龍戰山河不可期。如公無死得無危。春申納妃負芻虜。亦是先生腸斷時。</text>
<title>寄朱上庠 繼楨</title>,<text>城南松柏是吾廬。城北梅篁卽子墟。春雪始融梅半吐。我將乘興訪肩輿。</text>
<title>雪竹</title>,<text>雪竹參差壓萬竿。夜來和雨敗琅玕。明朝霽後應還起。拗折相扶可忍看。</text>
<title>養茶</title>,<text>年年茶樹長新枝。蔭養編籬謹護持。陸羽經中論色味。官家榷處取槍旗。春風未展芽先抽。穀雨初回葉半披。好向小園閑暖地。不妨因雨着瓊蕤。抽字。恐非也。</text>
<title>摘松簟</title>,<text>簟花因雨濕髼鬆。簟笠初抽氣味濃。熊掌楮鷄當避席。金虀玉糝抗塵容。偏宜山舍僧廚粥。那及官家禁內饔。作腊作羹俱不厭。秋來爲蓄禦冬供。</text>
<title>上崔府尹 善福</title>,<text>斯文千里說甘棠。民物煕煕入壽場。花下已無村犬吠。橘園唯有野醝香。日長鈴閣簾垂地。秋老琴堂月在床。爲問故都桑梓老。曾逢如此萬夫望。</text>
<title>贈柏栗契</title>,<text>故人修禊卽香徒。千古蘭亭以此娛。生死已期要實約。因緣何必學浮屠。花前有酒相呼飮。患裏無錢勸聚扶。此是舊都仁厚事。其餘閑事子知乎。</text>
<title>柏栗寺參玉版師</title>,<text>吾聞玉版師。善說諸法要。人人飽禪悅。道果期非遙。柏栗在城北。石路何迢迢。松門實瀟洒。熱惱來旋消。南方夏五月。溽暑蠻煙焦。結友數十輩。參請離煩囂。師言塵世人。色味爲熏歊。若欲離此苦。先集我琳條。萬尋廕汝體。分賜均圭刀。耐雪產淸風。細篩花月朝。一丸沈痾痊。二丸磊塊澆。三丸吃不得。唯覺兩腋風蕭蕭。又有久鍊積功嬰兒在。佐我玉皇胸宇寥。豸冠嵯峨作標準。錦袍錯落盤黃鵰。鹽梅調鼎已多時。蘇汝下民飢渴膲。旣到此間且試嘗。四大法味當薰饒。衆集頂禮信受奉。智惠劍斷悲火燒。飽臥上方風竹樓。五更落月沈山腰。始覺老師方便多。企望他日冀見招。</text>
<title>月夜聞玉笛 新羅舊物</title>,<text>誰橫玉笛暗飛聲。散入秋風百感生。詞腦調高雲渺渺。羅侯歌緩月盈盈。霜粘鮑石衣冠盡。木落鷄林星斗明。不是欲吹腸斷曲。故城淸夜更關情。</text>
<title>塔寺壞圮。城中以石像爲橋者頗有之。</title>,<text>幾年故國作津梁。疲困還應臥路傍。更欲化橋拯墊溺。人人騎背走踉蹡。</text>
<title>餠奉寺看梅</title>,<text>香魂玉骨最閑姿。占得孤山兩句詩。古寺前頭春雪遍。相逢淸韻有誰知。輪囷枝榦曾無恙。五蘂三花个个開。寄語東風莫相惱。明朝扶杖試重來。桃李花開酒滿斟。探春士女着春心。何人水際山巓裏。藜杖芒鞋冒雪尋。</text>
<title>蘘荷</title>,<text>春前莖嫩堪爲茹。秋後根肥可作菹。色味香濃人不觧。周顒曾亦未逢渠。</text>
<title>看雪</title>,<text>六出花從空裏來。開窓閑臥看低回。解傳天上無香蘂。能點人間不種梅。東郭抱貧循路去。子猷乘興漾舟回。老夫無事圍爐畔。拈却陶公茗一柸。</text>
<title>把茱萸 九日</title>,<text>更把茱萸仔細看。今年何似去年歡。秋風不解人間鬢。纔著霜華抹不乾。</text>
<title>北椧寺。看牧丹。</title>,<text>山人端合臥靑山。風雨蕭蕭獨掩關。爲有機心猶尙在。看花終日倚欄干。石崇金谷沒荊榛。元載胡椒已作塵。千載汝能誇富貴。天香錦萼自精神。百花搖落涴靑泥。春盡江山草樹萋。小檻嫣然嬌未足。免敎群卉刺頭題。國色天香世共知。檀心不語爲誰悲。生憎過客風流少。輕喚花王作小姬。二十四番花信風。飄飄輕掠小軒東。顚狂恐擺挑將去。輕脫春衫護一叢。</text>
<title>庭中紅杮</title>,<text>火龍遺卵着霜枝。千顆香甜个个垂。名取鹿心疑近俗。味同崖蜜似輕欺。可堪勿摘經冬看。只好莫傷攤手嬉。秋後閑庭和日看。也宜七絶特稱伊。</text>
<title>摘野果</title>,<text>羊矢可堪霜後摘。楂梨宜好雨中嘗。南州九月秋風老。酸澁靑黃味味香。</text>
<title>海堧</title>,<text>海平沙復軟。天闊望中寬。蓬島疑淸淺。扶桑可躋攀。漁家四五點。斜日兩三竿。故壘寒煙濕。邊聲畫角殘。</text>
<title>島夷居</title>,<text>濱海爲生利。茅茨數十家。性躁漁艇小。俗異語言奢。鄕遠靑天際。身棲碧水涯。來投王化裏。主上正矜嘉。</text>
<title>與日東僧俊長老話</title>,<text>遠離鄕曲意蕭條。古佛山花遣寂寥。鐵罐煮茶供客飮。瓦爐添火辦香燒。春深海月侵蓬戶。雨歇山麛踐藥苗。禪境旅情俱雅淡。不妨軟語徹淸宵。</text>
<title>太和樓 蔚山</title>,<text>高樓直望島夷洲。滄海無邊日夜浮。天闊更無塵半點。林明時見橘千頭。倚欄西望鄕關遠。題柱東遊歲月遒。行遍三韓來絶域。相知唯有一閑鷗。</text>
<title>乞還山。呈孝寧大君。時淹滯於京。因大君之拘留也。</title>,<text>蒙恩初下九重天。荊棘難堪捧瑞煙。渙汗聖言雖至渥。膏肓臣疾實難痊。五更客夢芳於草。一點歸心亂似綿。遙想故山千里遠。碧峯明月幾重圓。</text>
<title>憶故山</title>,<text>金鼇峯下是吾廬。筍蕨香肥饒野蔬。莊舃越吟心更切。季鷹秋思意何如。故山梅杏已黃落。客館橐囊無貯儲。東望水雲千里外。水雲深處可歸歟。</text>
<title>所嚫貲財。盡買圖書。還故山。</title>,<text>十年藜莧慣吾腸。天廚珍羞豈可常。名譽損人宜退屈。淸談喪志莫承當。嚫錢已納校書閣。餘貨更賖工畫房。芋栗滿園無恙熟。與狙分作一年糧。</text>
<title>得孟子</title>,<text>天下紛紛攻戰時。亞聖行道救將危。務談仁義無人聽。競問權謀非所宜。周孔德充機不露。楊朱語妙用何裨。天生夫子扶斯世。如欲爲君捨此誰。</text>
<title>得性理大全</title>,<text>兩儀生吾萬類分。推窮性理不勞筋。先觀我體耳目鼻。究此可知天地雲。損益革因知十世。屈伸消長語乾文。精硏玆外如奇誕。妙接沖虛非所聞。</text>
<title>得通鑑</title>,<text>諸史紛紛立意乖。宋朝涑水辨參差。勸懲揮筆明如日。衮鉞措辭謹亦佳。天下幾經吳魏晉。民生多被犬狼豺。漢唐隋業規模大。那及虞庭庶尹諧。</text>
<title>得老子</title>,<text>道德元非二。由從一理來。出關談始岐。分派語多恢。龍虎相飛伏。身心等死灰。大言淪入妙。千載競喧豗。</text>
<title>半途復命召。固辭陳情詩。</title>,<text>圖南欲下華山廬。聖詔殷勤復返車。萬里歸心同泛梗。一團旋計似池魚。微臣豈敢掛冠去。病轎只隨連舸書。倘獲霈恩令遂志。揷香長祝五雲居。</text>
<title>望九峯巓</title>,<text>九峯攢戟列成堆。歸路如屛眼底回。何日山堂歸坐穩。與人相話此中來。</text>
<title>宿中牟縣</title>,<text>一宿中牟縣。山深絶送迎。條桑生稚葉。蕎麥長飣萌。溪急經宵雨。園虛種晚菁。明朝理裝束。歸路向公城。</text>
<title>渡鈌津</title>,<text>客館昨夜雨飜濤。蘆葦津頭水漲篙。南望海門三百里。蒼波無際浪滔滔。</text>
<title>題津樓</title>,<text>多少行人上此樓。幾人忙去幾人休。蒼波不屬閑忙事。管領沙洲泛白鷗。</text>
<title>過善山</title>,<text>十里平原禾黍香。蟬聲替報客中忙。芸香定敗藏書篋。霾雨應腐貯藥箱。渺渺片雲生遠浦。遲遲斜日掛山岡。遠遊曾是吾生願。多病年來總可傷。</text>
<title>望公山</title>,<text>公山峭峻聳崢嶸。礙却東南幾日程。多少風光吟不得。只緣憔悴病中生。</text>
<title>阿火驛早行。望參星有感。</title>,<text>曉鷄喔喔鳴一聲。出門策馬行長道。林深月黑路無人。但見參星明皓皓。啾啾喞喞草蟲鳴。征衫涴濕溪邊草。十年奔走杳如夢。只有囊中千首藁。而今老病被他牽。却恨收功苦不早。莫將聲利掛胸懷。歸去食汝園葚好。</text>
<title>草堂病臥書懷</title>,<text>京洛歸來病臥床。一年人事付閑忙。無端窓外芭蕉雨。滌我平生磊磈腸。</text>
<title>病臥彌旬。至秋深乃起。感今思古。作感興詩。十一首。</title>,<text>天道似機輪。一元無暫息。四時迭推移。星辰環歷歷。乾健又坤順。大化如轉軸。一息若暫停。萬彙不能毓。君子法天運。至誠體於穆。三皇與五帝。繼天立皇極。聖聖自相承。無爲萬姓服。豈將四海內。煦嫗陶甄入。躬行盡誠敬。風草可偃戢。嗟嗟至後世。征戰事驅脅。周衰大道泯。異言自楊墨。復有蘇張謀。功利廓區域。雖有孔孟說。越人愛巾幘。悠悠千載下。誰能建其極。宋朝數君子。激掦不傳緖。帝方注釋典。熹成大學序。所如多不合。矛楯無與侶。嗚呼道不行。瞻烏止誰處。逾遠復逾澆。異說莫可禦。神仙道似眞。迢迢遺世外。不知世間外。更有至道最。似是竟不眞。稂莠爲粟害。偸生固非理。那堪言語大。所以諸君子。闢之欲淘汰。佛法自西來。廣大無邊岸。雖得愚者迷。多爲識者憚。操心似周孔。外軌眞贗亂。細硏王通言。九部語非謾。只緣見者悞。或入或有畔。何如古聖謨。整整無漫瀚。我國自三韓。俗與中國異。薜聰致遠輩。文章從此始。方言甚俚俗。不可語仁義。紛紛新羅末。競導西竺利。利語一入胸。如石水中墜。深墜作膏肓。飮醇不知醉。鏦鏦塔刹稠。峨峨佛廟臣。朝暮鍾鼓喧。擾擾如熬煮。知利不知禍。競希來生福。哀哉高鬱州。不覺豺虎入。高麗統三韓。文物粗小康。雖有君子儒。多爲名所韁。安珦齊賢輩。頗慕宋周張。只緣習尙侵。未能升其堂。所以至季世。不能扶闇王。天生我太祖。御天乘六龍。垂裕百億載。禮樂何雝雝。世宗又繼緖。遠追三五蹤。庶幾大道復。吁嗟賓九重。歲月忽代序。奔輪無停止。今人惜古人。古今若流水。後人嘆今時。亦嘆今人似。今人與古人。不知何時已。所以君子人。輕生重身死。吟罷忽仰視。斗杓橫邐迤。</text>
<title>古寺竹</title>,<text>靑靑脩竹數千竿。古寺何人着眼看。只欲刳心爲篚筥。誰能撫節問平安。風前蕭颯哀無主。雪後交加苦歲寒。惜爾貞姿時不遇。爲來嘯詠復盤桓。</text>
<title>老梅</title>,<text>槎牙屈曲惹莓苔。偃臥山巓倒水涯。數个冷花香暗淡。一條橫幹影培堆。可描淸瘦含煙態。耐見糢糊帶雪顋。只合詩翁吟處看。一肩高聳一肩魁。在東都多有詩稿。囑進士金振文。已下拾遺錄。</text>
<title>宿原城西館</title>,<text>山雨響浪浪。蟋蟀鳴洞房。不寐耽禪寂。無愁任夜長。燈花搖竹枕。香縷繞藤牀。紙窓明欲曉。庭樹蘸新涼。</text>
<title>遊平海越松亭</title>,<text>春風駘盪越松亭。海碧沙明十里汀。一望平原無限思。燒痕草色更靑靑。</text>
<title>登望洋亭看月</title>,<text>十里沙平望大洋。海天遼闊月蒼蒼。蓬山正與塵寰隔。人在浮藜一葉傍。</text>
<title>宿神光縣法廣寺</title>,<text>古壁丹靑剝。經營歲月深。鳥啼人正靜。花落葉成陰。芳草沿階綠。淸風入樹陰。別峯啼謝豹。忽起故山心。</text>
<title>冒雨踰君山</title>,<text>冒雨度君山。煙雲杳藹間。人家依小崦。獸跡入深灣。澗暴鳴沙石。峯深境祕慳。嵯峨似蜀道。如向劍門關。</text>
<title>過竹嶺</title>,<text>千層石壁路回盤。一疊危於一疊難。絶嶺老梅胚一點。北人猶作杏花看。</text>
<title>渡洛東江</title>,<text>洛東春水綠如油。南北行人渡不休。寄語白鷗無訝我。江湖我亦一閑鷗。</text>
<title>踰鳥嶺。宿村家。</title>,<text>嶺分南北與西東。路入靑山縹緲中。春好嶺南歸不得。鷓鴣啼盡五更風。</text>
<title>宿漁村</title>,<text>一葉漁舠趁暮回。家家花裏釀春醅。燔魚燒筍供飽醉。未信人間租吏催。</text>
<title>宿蔚珍聖留窟</title>,<text>窟前春水漾苔磯。巖後山花映落暉。更有一般淸絶味。夜深巢鶴警人飛。</text>
<title>望羽陵島</title>,<text>玄洲蓬島飽曾聞。思欲仙遊謝世氛。人說羽陵堪避隱。登高試望渺如雲。</text>
<title>海岸有石峯。高聳而頂平。上有白沙。萬年松纏繞峯腰。石罅。異草敷榮。海棠爛開。亦一佳境也。賞翫久之。因宿其上。</title>,<text>海濤咀嚼似奔雷。嘎嘎沙禽去復回。明月滿汀淸不寐。此身疑已入蓬萊。</text>
<title>過蔚珍</title>,<text>蔚珍多外族。源派出仙槎。人言張騫後。譜系漢臣家。西域曾專對。東韓又駕車。嗟嗟時世遠。遙想海天涯。</text>
<title>望太白山</title>,<text>西望遙遙太白山。碧尖高揷聳雲間。人言嶽頂有靈異。辦得乾坤造化關。</text>
<title>旌善途中</title>,<text>民物似朱陳。春深花木新。杏梢經雨拆。柳眼遇風顰。地僻雲煙古。山幽物像眞。路逢巾杖者。疑是避秦人。</text>
<title>慶尙淸河縣。初見杏花。至江原三陟山村。寒梢蕭索。到旌善。復見杏花初發。</title>,<text>淸河初見杏花開。蕨嶺枝寒尙未胚。旌善又看花爛熳。一元猶有兩般才。</text>
<title>詠山家苦</title>,<text>渡水踰岡十里餘。依峯初見小茅廬。叱牛犂響空中落。知是民間種晚畬。晡時畏虎掩門扉。至卯方吪煮蕨薇。縱是深山更深處。戶徭田賦可依違。薄田苗長麇豝吃。莠粟登場鳥鼠偸。官稅盡輸無剩費。可堪私債奪耕牛。農夫揮汗勤終歲。蠶婦蓬頭苦一春。醉飽輕裘滿城市。相逢盡是自安人。長官仁愛猶能喘。幸遇豺狼足可憐。婦戴翁提盈道路。豈遭飢凍不豐年。一家十口似同廬。丁壯終無一日居。國役邑徭牽苦務。弱男兒女把春鋤。一年風雨幾勞辛。租稅輸餘僅入囷。巫請祀神僧勸善。費煩還餒翌年春。幸今遭遇聖明朝。慈愛黔黎法帝堯。若喜土功鷹犬玩。生民糜敝不相聊。自居金鰲。不愛遠遊。因之中寒。疾病相連。但優遊海濱。放曠郊廛。探梅問竹。常以吟醉自娛。辛卯春。因請入京。壬辰秋。隱城東瀑泉精舍。卜築終年云。癸巳春志。</text>
<title>昭陽引</title>,<text>昭陽江上春風起。縠紋細蹙江之水。江水悠悠日夜流。遙向神州二百里。我不如水上鷗。隨波對對相沈浮。又不如不繫舟。竟日泛泛蒼波頭。我才與世不相當。苦逼鹽車登太行。大瓠濩落不可用。政好樹之無何鄕。胡爲落魄至於此。栖栖陳蔡無復望。昭陽江水入漢流。鳳城宮闕摩蒼穹。安得洞開九重豺虎關。大叫一逞蒭蕘狂。</text>
<title>春愁</title>,<text>春愁茫茫塞天地。一念未萌愁先至。擧眼油然忽復生。尋人似疫何由避。爲君引巨觥。酒面滴滴雙珠淚。爲君彈淸商。商聲憭慄徒增喟。拭眼望靑山。黯淡徒崒嵂。撫劍俯淸溪。激石但嗚咽。天上遊絲墮白髮。隴上蔓草相糾結。眼前物物總增傷。報君底是埋愁場。不能閑似嶺頭雲。願與黃鵠飛四方。</text>
<title>春思</title>,<text>貊國春風起。滄波鳧雁聲。晴光浮水面。暖氣動江城。白髮催年老。紅塵逼世情。餘生詎幾久。端合學犂耕。</text>
<title>有感</title>,<text>一身中有一乾坤。消長盈虛在吐呑。三十六宮元氣動。輸他夫子欲無言。</text>
<title>書懷</title>,<text>異域新知少。他鄕故舊疏。曾離三畝宅。已捨五車書。丘壑平生願。簪纓雅志疏。溪山明麗處。卜築老樵漁。</text>
<title>山齋</title>,<text>山齋昨夜雨。滴滴落空階。愁人臥不寐。達朝終永懷。丈夫倔彊志。一劍夷蒼崖。豈可終泥蟠。戚戚生有涯。一摝盡鯤鯨。一釣連六鼇。一足踢蓬瀛。大地如秋毫。于嗟事不諧。世與身相乖。五更慷慨蹴鷄聲。崢嶸懷抱何時平。</text>
<title>自歎</title>,<text>五十已無子。餘生眞可憐。何須占泰否。不必怨人天。麗日烘窓紙。淸塵糝坐氈。殘年無可願。飮啄任吾便。</text>
<title>寓意</title>,<text>何處肥薇蕨。春風雨露滋。太官羊有味。小市彘多脂。廩祿愛千倍。城居擾一埤。何如老蓬蓽。百歲養疏癡。</text>
<title>書感</title>,<text>醉鄕偏好睡鄕甜。萬事傍喧百不覘。鬧罷惺來無个攪。西峯殘照射東簷。世事因迷僞妄加。可堪大噱一場譁。曾參豈是殺人者。聽者不謂傳者訛。</text>
<title>患眼</title>,<text>病眼矇矓學老夷。安心瞑目避危機。白雲深鎖千峯頂。正是幽人獨臥時。惡色望望效伯夷。如今司眼謝塵機。誰人解我三竿日。萬事無心快睡時。</text>
<title>書懷</title>,<text>滿山風雨近淸明。却憶前年此日情。眼底笑歡都是恨。一春嬴得太忙生。</text>
<title>自貽</title>,<text>造物猜余覽五車。先敎阿堵作籧篨。雖然腔子離婁在。肯使餘年欠素儲。</text>
<title>身世</title>,<text>身世相違甚。才名亦自誣。願將靑白眼。欲對聖賢徒。遠樹分高下。尖峯接有無。旅窓春夢醒。山鳥近簷呼。</text>
<title>何爲</title>,<text>我是何爲者。栖栖陳蔡間。所如多不合。心事轉相關。雲暗長安道。風回月峽灘。悠悠天地內。誰似白鷗閑。</text>
<title>俯仰</title>,<text>俯仰杳無垠。其中有此身。三才參並立。一理自相分。形役爲微物。躬行卽大君。古今何間斷。堯舜我同群。</text>
<title>實理</title>,<text>實理常無盡。源源用不窮。昭森兼布列。上下及西東。父子慈而孝。君臣禮與忠。但能推類廣。事物自相通。</text>
<title>一氣</title>,<text>一氣自坱圠。循環相始終。幽明及晝夜。春夏與秋冬。剛大充無餒。淸明吝不攻。存誠如勿暴。聖域可從容。</text>
<title>至誠</title>,<text>誠者自無息。品形由此成。天高地博厚。海闊山崢嶸。不貳生難測。純眞道自亨。法天如克念。可以通神明。</text>
<title>主敬</title>,<text>猗歟敬一字。聖學成始終。不許干他念。那能設慢容。惺惺常謹愼。整整勿蒙茸。到盡十分處。由來爲聖蹤。</text>
<title>存心</title>,<text>虛靈只此心。應物且無蹤。收歛千差整。驕邪衆欲攻。危微常省察。事業必雍容。个是操存樣。誠之履自恭。</text>
<title>養性</title>,<text>皇天均降衷。人物稟皆同。純善初無惡。循私發不中。威儀資揖遜。聲樂導沖融。變化由涵育。逢原道自通。</text>
<title>窮理</title>,<text>一理無偏黨。窮之萬理通。包羅精與雜。融貫細兼洪。在我知無盡。於他格不窮。精硏入神妙。游刃大窾空。</text>
<title>正心</title>,<text>理事布昭森。虛靈只此心。鏡空涵萬像。鍾設備諸音。我應須精察。他投必盡欽。欲詳存與否。三復范公箴。</text>
<title>誠意</title>,<text>靈臺宰萬物。出入意先驅。發於幾微處。奔乎善惡途。毋欺心自慊。不愧體常舒。此是誠中驗。君其愼獨無。</text>
<title>修己</title>,<text>君子必修己。修己必端肅。愛惡敬哀惰。不察便成僻。所以君子心。如奉盈執玉。外之以義方。內由以敬直。克敬而存誠。勝私窒其欲。動止及威儀。整整自修飭。</text>
<title>治人</title>,<text>治人必正己。正己人自服。不見麻中蓬。不扶而自直。躬行以率之。不勞費心力。刑政以制人。雖免且扞格。況以人治人。夫豈有戕賊。漸磨感化間。自然革舊俗。</text>
<title>敎兒</title>,<text>大人敎小兒。必自嬰孩時。最先要安詳。恭敬固其宜。弄之勿視誑。戲之勿淫辭。愛之敎規矩。保之順威儀。因循有次序。不可躐等爲。他日嶷成人。方覺親恩慈。</text>
<title>心術</title>,<text>心術要正直。切勿狎姦邪。顚沛造次頃。視聽勿妖哇。瞬息芒芴間。言動莫舛差。內守旣堅固。外儀維靜嘉。百體順正路。坦蕩遠欹斜。所以君子德。愈久愈咨嗟。</text>
<title>威儀</title>,<text>人之異禽獸。以其有威儀。睢鳩摯有別。相鼠亦有皮。令尹終不免。文子已先知。蓬頭又跣足。江左士風隳。不忒詠鳲鳩。德基稱抑詩。君子視瞻多。動止宜舒遲。</text>
<title>衣服</title>,<text>冠履象天地。衣裳定尊卑。帶以自檢束。佩以藏待時。一一裝飭了。心術人先知。鄕人冠不整。望望稱伯夷。麻衣與赤芾。被刺曹人詩。由來不稱服。未免遭身危。</text>
<title>飮食</title>,<text>飮食支性命。無爲口腹累。養小以失大。從來識者鄙。何曾食萬錢。千載譏其侈。信民咬菜根。康侯歎不已。酒可和四體。肉可充肌髓。旣醉旣飽間。所養仁義耳。</text>
<title>言語</title>,<text>惟口乃樞機。出好興戎師。莫捫駟不及。舌是禍福基。未發閑躁妄。已發傷煩支。周廟有金人。緘口背銘辭。雅有白圭章。南容三復之。孔聖妻兄子。後學宜繹思。</text>
<title>進退</title>,<text>小兒敎叉手。大人當拱揖。常時要舒遲。見尊必齊遫。趨進必翼如。拜跪必端肅。揖立左右手。升降左右足。居止有常處。周旋有常法。不聞漢霍光。進止有寸尺。</text>
<title>誦讀</title>,<text>誦讀古人書。莫道世遠曠。講言吾取師。論世我取尙。相去雖千載。宛如對相狀。凡有詰辨處。卽是親酬唱。雖記一半句。力行且依樣。精究爲可畏。明道不汝迋。</text>
<title>舞蹈</title>,<text>旣精究義理。涵養吾德性。久久自浹洽。動靜常主敬。渙然氷釋陽。怡然理順正。欣然有生意。百體從吾令。若此惡可已。自然形歌詠。不知舞且蹈。同歸大化聖。</text>
<title>過棧道</title>,<text>山勢縈回水自斜。炊煙起處有人家。風前燕子簸微淥。雨後鳧雛踏細沙。列岫遠遮千里眼。斷橋遙傍一川花。早知行旅情無奈。爭似優游度歲華。</text>
<title>登昭陽亭</title>,<text>拍拍水禽掠水過。山城東隅夕陽多。風生嬭渡帆初飽。葉下蘆淵江自波。楊口山來尖似戟。牛頭渚合曲如叉。倚欄弔古空搔首。一曲采菱何處歌。</text>
<title>江頭</title>,<text>試向江頭理釣絲。荻花楓葉正離披。人間屢見昇沈勢。物外罕逢榮辱時。白鳥去邊秋色老。靑山斷處夕陽遲。扣舷欲和滄浪曲。雅志終難與世移。</text>
<title>宿牛頭寺</title>,<text>棲鴉驚散暮天鍾。寺在煙霞第幾重。措大幾時將附鳳。闍梨今夕已降龍。月明林下僧歸院。雲暝峯前鶴▣松。最是江頭饒客恨。荻花深處雁噰噰。</text>
<title>渡新淵</title>,<text>西風吹拂木綿衣。客路難堪賦式微。兩兩汀鳧依蓼睡。雙雙江燕掠人飛。江山信美非吾土。風景雖饒不似歸。儘道不歸歸便好。故園煙月照蓬扉。</text>
<title>遊陂上</title>,<text>楓葉蘆花拂釣磯。異鄕稻熟鯽魚肥。風生別浦鳴寒雁。日落孤城掩夕扉。落落形骸曾有志。栖栖身世竟何依。林泉他日如歸去。塵土何由得上衣。</text>
<title>赭木塘</title>,<text>山勢周遭已夕陽。山光瀲灎落方塘。邀僧問道搖松拂。對客圍棋坐石床。濩落一身終老大。逍遙百世類風狂。大鵬苦被桃蟲笑。猶欲南爲望大洋。</text>
<title>淸平寺</title>,<text>寺前溪水響瑽琤。金碧高低鼓板鳴。雲碓自舂新壤粟。瓦爐閑煮老松苓。庭前柏樹非餘境。窓外靑山不世情。樂道百篇窮法理。無人喚起李先生。</text>
<title>仙洞</title>,<text>細徑縈紆接翠巒。寒泉倒瀉落琤潺。石床香桂煙霞老。玉鼎靈砂日月閑。龍漢赤明空劫外。瑤池玄圃上淸間。觀棋竟夕忘歸思。雲遶天壇鶴未還。</text>
<title>息菴練若</title>,<text>寺在煙霞翠壁間。懸崖開鑿架雲端。風磨松檜搖淸磬。月映罘罳壓小欄。是是非非將底用。營營碌碌竟何顏。不如仙洞松窓下。兩卷黃庭仔細看。</text>
<title>崖上丹楓</title>,<text>崖上丹楓千萬枝。一枝一葉映漣漪。故山歲莫不歸去。搘杖獨吟眞可悲。雁飛南浦雲如絮。人在西樓月似眉。此情此時堪把酒。撚鬚無語倒千巵。</text>
<title>飛瀑</title>,<text>穿雲直下亂峯前。一道銀河落九天。遶石喧豗山鬼泣。傾湫澹泞毒龍眠。人間萬恨從敎洗。客裏孤懷勿使湔。却愧明朝入塵土。寒聲和夢故依然。</text>
<title>獨木橋</title>,<text>小橋橫斷碧波心。人渡浮嵐翠靄深。兩岸蘚花經雨潤。千峯秋色倚雲侵。溪聲打出無生話。松韻彈成太古琴。此去精廬應不遠。猿啼月白是東林。</text>
<title>疏影齋守歲</title>,<text>身似滄波不繫舟。客中守歲抒吾愁。逢人賣懶心長懶。乘興消憂計轉憂。樽有屠蘇多酩酊。槃收采博少喧啾。從今莫躡前年事。排戶迎機任自由。</text>
<title>病中</title>,<text>老去逢春欲盡歡。天敎二豎瘁衰顏。床頭藥餌全無效。枕上方書已不看。泉脈雪消呼鑿凍。鐺心糊熟喚和丸。夢中▣語醒來悸。風擺疏簾撼小欄。</text>
<title>孤山</title>,<text>孤山煙浪泛扁舟。峭壁層崖蕩客愁。漁笛帶風聲嫋嫋。江波涵日影悠悠。錦鱗因餌牽絲出。彩鴨隨波得意浮。從此盡拋名利事。一竿明月占波頭。</text>
<title>釣魚</title>,<text>自料此生休問天。好將簪笏買漁船。鸕鶿已慣遲回去。鯾鯽初驚撥刺旋。小渚蒲深鳧浴浪。孤山風靜鶴歸煙。桐江物色人休問。肯有機心到此邊。</text>
<title>江邊旅宿</title>,<text>一江秋水碧於藍。雲自高飛雁正南。潦盡潭深魚極樂。林疏葉脫鳥多慙。故園有約人千里。村舍無燈月一龕。不獨宋生多憭慄。倚窓無語思何堪。</text>
<title>陂上</title>,<text>幽居寂寞少誅求。陂上閑行足散愁。紅蓼岸頭眠並鴨。靑楓岸上繫扁舟。少年失學從心懶。晚歲無營適意遊。堪笑一生伎巧薄。微緡釣得少鮎鰌。</text>
<title>水村</title>,<text>碧天如水水如煙。萬頃鷗波思渺然。壟北爺村新麥熟。塢南嫗店晚蠶眠。鄕言未慣逢人笑。村味無堪任口便。望極停雲愁似海。一團心緖正緜緜。</text>
<title>鄕飮</title>,<text>家家新釀滑如膠。慰語淸眞破闃寥。鷄臛氣香加桂滾。魚湯味爽下梅調。聖賢旣遇休辭醉。齊鬲周流勿讓勞。少婢細歌將進酒。劉公墳上有誰澆。鄕語農談四座喧。花瓷擧白罰閑言。應須文字連杯飮。莫使尊卑竝座渾。水北官人髥似鶴。山南社首臉如猿。儂爲不速三人儕。取笑傍觀舞繞樽。</text>
<title>杏亭鄕射</title>,<text>戀樹殘紅落晚風。分曹射鵠鬪豪雄。花浮酒盌淸香泛。荊藉蔬盤淡色同。疏鼓兩聲喧四座。纖歌一曲感衰翁。共誇丁亥明川戰。萬死歸來得最功。</text>
<title>山路看花</title>,<text>腸斷看花不自由。那堪花影映溪流。枝枝便是杜鵑血。箇箇更饒遊子愁。媚日鳥聲增客恨。帶煙山色長離憂。搘頤佇立歌萇楚。一段春懷儘白頭。</text>
<title>因興謾成</title>,<text>男兒行止百年身。身後餘名不是眞。屈宋風騷徒爾爾。丘軻道德謾踆踆。一生長醉吾何恨。千首狂吟自有神。盡是天機非強做。莫將凡眼笑閑人。旅店無聊夏日長。短簷隨影轉方床。楚辭一卷風前亂。昌歜千莖雨後香。往事旣爲鮎上竹。餘生且效鼠拖腸。從他人笑從他毀。萬古知心有老蒼。客來訪我話農桑。奚戴鴟夷置小堂。溪鯽膾鮮銀縷細。野鷄羹軟玉膏香。旣拋經術終無用。且進醇醪別有腸。取醉從前伎倆盡。北窓高枕到羲皇。吾生不合在風塵。胡乃東西南北人。牢落生涯殊太拙。龍鍾活計謾多眞。閑愁脈脈朝兼暮。客路栖栖秋復春。歲晏霜摧屢回首。莫敎松柏析爲薪。遲遲來自漢江濱。行邁靡靡已度春。蛇豕縱橫迷道路。豺狼跳躑暗風塵。溪流激激渠將我。山色倉蒼影弔身。早晚逶迤過長坂。長安日下望情人。初心不欲久泥蟠。黼黻虞唐揖讓間。世事蹉跎空躑躅。人情浮薄獨躝跚。莊生矯俗言齊物。泰伯從權去化蠻。自有行藏難預算。丈夫終訣蓋杉棺。我生何事苦愁腸。增益難能道未光。撫劍自悲歸鳥外。繫壺孤憤返雲傍。忠臣死必懷沙石。勇士終當裏革囊。臥讀胡公封事了。緣纓珠淚落千行。蜀漢將危似建瓴。臥龍隻手可支傾。姦雄側目耽耽視。昭烈遺言藐藐聽。天命靡常從附衆。人心難測自如形。假令後主循前囑。赤伏奚爲仲達幷。嗟嗟世道漸委靡。揖讓時遙周祚衰。麟也獲來王澤竭。鳳兮歌闋泰山危。秦船東泛尋仙境。漢使西回得譯師。從此異端多索隱。生民耳月被他欺。三五無爲政敎休。生民不識戰攻憂。殷周伐罪階兵革。楚漢爭雄逞伯謀。毒手老拳交四海。豺聲狼目遍中州。數卷懲勸春秋筆。義士空懷報國讎。</text>
<title>病後</title>,<text>病後身如被凍蠅。翛翛羽翼欲飛昇。強吟詩律終違錯。忍對盤飧可厭憎。齋素與僧殊寂寂。淸幽絶伴更騰騰。昏鴉飛散前山暝。一段情懷自不勝。</text>
<title>棲燕</title>,<text>底事秋歸春又來。簾前巧舞更徘徊。一身江海長爲客。三月鸎花未得回。滿觜香泥隨語墮。數莖佳羽爲雛摧。如何遠別烏衣國。短短茅簷喚主哀。</text>
<title>鑿池</title>,<text>泉脈疏分上下池。池中有柳翦傍枝。游魚聖得深藏處。飛鳥多疑急度時。不厭泥蛙繁鼓吹。生憎石蟹汨淸漪。邇來頗覺江湖趣。一箇蜻蜓立釣絲。</text>
<title>東隣櫟亭</title>,<text>東隣茅舍最淸幽。亭近寒泉柞櫟稠。蔬圃白苣連蒜畹。水田靑秧接蒲溝。對人不語常耽睡。送老無營作遠遊。竟日山禽啼樹上。盡情寬我客中愁。</text>
<title>松亭</title>,<text>南隣松樹倚雲煙。古老相傳近百年。冷影婆娑侵酒斝。寒聲彷彿入琴絃。高低野逕連幽谷。濃淡山光映小川。望極壯懷殊作惡。不妨盡日醉來眠。</text>
<title>屋山</title>,<text>西岡曖翠亂層層。野獸喍啀或倚騰。謾對小獅誰與語。頻呼大禿汝知曾。一生甚被才名誤。千古應爲禮俗憎。且進樽前有限物。酩酊終愈羽人仍。</text>
<title>草舍</title>,<text>北寺蕭條茅屋欹。居僧蹙額坐支頤。杏花已謝梨花次。大麥初胚小麥隨。古柳乳鸎嬌似語。短簷巢燕巧如欺。異鄕無物非牽恨。況復夜深聽子規。</text>
<title>柳磯</title>,<text>楊柳絲絲漾釣磯。小溪流處鯽魚肥。兒將矰弋探靑荇。鳥覘菱荷拂翠衣。軒冕倘來非苦得。功名偶爾莫嗟遲。年年閱盡人間世。觸一機來萬事違。</text>
<title>客遊</title>,<text>客遊無處不傷神。況復鄕關欠可人。盡日閑眠供晝永。一生省事作遺民。算來世味堪皺眼。看盡塵機摠撓身。取醉莫如長學阮。醒時萬慮儘酸辛。</text>
<title>感懷</title>,<text>節物屢移換。展轉空復情。已經蠶月債。又見麥秋成。幽逕鋤蔓草。新畬剗小荊。感時仍遠望。鳥外晚江明。事事不如意。愁邊醉復醒。一身如過鳥。百計似浮萍。經史莫饜腹。才名空苦形。唯思高枕睡。賡載夢虞庭。睡起身無事。荒涼地轉幽。宿雲低小巘。凍雨暗平洲。許國心猶在。投書意未休。何年逢獵渭。拋釣晚江頭。東園瓜瓞長。歲旱灌乾區。山雉鳴楥下。林鼯走隴隅。不愁居地僻。唯欠可人無。懶慢慵鋤把。閑庭草欲蕪。南逕連村塢。荒榛暗淺溪。野雲隨意度。山鳥盡情啼。夢罷推孤枕。吟餘臥小齋。所爲皆懶拙。門掩老松低。東川大麥熟。處處邪許聲。酒熟隣翁喜。鷄肥里社迎。野棠靑似佩。郁李赤如瑛。多少鄕村興。聊寬倦客情。浮萍萬里客。貧病送餘春。書劍將何用。文章愧此身。苔花侵井脈。槲葉蔭溪濱。野外罕人事。松枝掛葛巾。萬斛愁如海。知心有幾人。長卿元有病。靖節素居貧。雲送千山雨。風回一座塵。困來常獨睡。擬作葛天民。畏老身全老。傷春復送春。乾坤萬里外。飄泊百年身。對酒歡情少。高歌感慨新。滔滔皆是者。此意竟誰陳。草蟲雖眇質。猶自感時吟。野鹿呦平野。昏鴉戀舊林。王公將獻頌。張子欲陳箴。何事獨姱美。空懷千古心。</text>
<title>憶舊</title>,<text>四海交遊少。知心有嶺雲。世情蛇赴壑。物議瓮飛蚊。祿厚誰憐我。才疏不遇群。小窓閑倚看。池水細生紋。南公話已久。醇愿與誰同。滄海寬無際。音書阻不通。看雲情莫展。步月思難窮。相見知何日。長歔望遠空。南容年少輩。豪氣故難禁。九萬大鵬志。三淸孤鶴心。綴文多迅速。精義入幽深。相見已逾歲。空懷伐木吟。醒狂曾醉遇。見我不知心。同是愛君切。皆因憂國深。賈生曾痛哭。屈子已行吟。逐影隨夸父。終成鄧木林。誰家金氏子。家住古松橋。不輟寒暄問。多周錢穀饒。東來音更斷。西望首重搔。迢遞楊州路。孤魂肯見招。有美宗英胄。天人錦綉腸。能詩曹子建。愛友漢中王。音問雖今斷。情懷詎可忘。彈琴松樹下。緬想意茫茫。白露蒹葭響。伊人在漢陽。名園花木秀。華屋畫圖張。翠鳥花籠下。佳人錦瑟傍。每因詩酒喚。軟語緩飛觴。</text>
<title>途中</title>,<text>貊國初飛雪。春城木葉疏。秋深村有酒。客久食無魚。山遠天垂野。江遙地接虛。孤鴻落日外。征馬政躊躇。</text>
<title>古柳</title>,<text>古柳蟬聲急。他鄕此日情。長天列岫碧。疏雨半江明。晝永移書榻。泉淸洗酒罌。邇來來訪少。牢落轉無營。</text>
<title>登昭陽亭</title>,<text>鳥外天將盡。愁邊恨不休。山多從北轉。江自向西流。雁下沙汀遠。舟回古岸幽。何時拋世網。乘興此重遊。逶迤亭下水。遙向鳳城東。日夜歸心切。乾坤去路通。豺狼當白晝。鷄犬鬧晴空。薄暮倚欄望。開襟當北風。縱目不知返。幽懷入泬寥。牛頭如倡䯻。馬峴似蠶腰。雲自高飛盡。天從望極遙。客愁聊蕩盡。時復鼓蘭橈。</text>
<title>吾道</title>,<text>天將鳴不平。吾道似懸旌。倏忽歲云暮。遷延時已傾。殘山銜落照。剩水遶孤城。無語支頤坐。誰知此日情。</text>
<title>有客</title>,<text>有客淸平寺。春山任意遊。鳥啼孤塔靜。花落小溪流。佳菜知時秀。香菌過雨柔。行吟入仙洞。消我百年愁。</text>
<title>夙昔</title>,<text>宿昔遨遊處。難堪靜裏思。圖書十萬卷。花木幾千枝。披閱不知倦。栽培無少疲。而今翻作夢。南北被風吹。</text>
<title>有花</title>,<text>有花開絶壁。影壓小溪流。傷春今已老。爲客幾年休。謔笑非眞戲。懽歌半是憂。似閒明四目。詔下鳳池頭。</text>
<title>春歸</title>,<text>何處春歸去。淸齋無事邊。掃花編竹帚。灌圃引山泉。養拙長年臥。拋書永日眠。休言忙惱境。閑適我靑氈。</text>
<title>社鼠</title>,<text>鼠有戴冠者。主家貓甚仁。徒懷秦李嘆。未有漢張嗔。白晝財生脛。黃昏錢有神。人皆永某氏。虛宿下臨身。</text>
<title>墉狐</title>,<text>依墉戴髑髏。老術亦難禳。莫赤時賢刺。無裳有識傷。叢祠昏鬧吠。幽草晝跳梁。嗟爾可嫉惡。近在城闕傍。</text>
<title>述古</title>,<text>自愧學儒術。文章多誤身。衡門荒徑草。甲第聳車塵。諛佞眞良策。淸高異世人。不如終歲嘿。守道索居貧。浩蕩乾坤大。逍遙天地寬。焉能守蝸角。祗是附鵬摶。落日荒荒遠。淸溪激激寒。空山有松柏。歲暮倚盤桓。此日何時盡。明朝又復來。脩名終不立。懷抱爲誰開。見月中宵立。聽泉半夜哀。泉聲哀可羨。達海向蓬萊。園綺非無主。龐梁豈乏時。所如如不合。且可可隨宜。攫鼠鳶長飽。沖天鶴屢飢。古今皆若此。惆悵獨奚爲。扶持無復望。聖學太荒唐。月露詞章淺。秕糠訓詁長。惟能捷科第。不必擧賢良。誰識漆雕意。鑿圓空枘方。擬欲遊人世。世談堪觸屛。趨炎如救火。嫉技孰扶傾。霜冷蘭先瘁。天寒橘欲零。側身吟獨立。遙望四愁幷。不欲遺人世。孤高薄杳冥。畏途難着脚。雲路易傷翎。白日啼猿狖。黃昏激震霆。遲遲終去魯。浮海作飄▦。甚矣吾衰也。今其已矣夫。焉知仁義外。亦有利名乎。厭見蘋中鳥。空瞻屋上烏。乘桴浮海日。由也可從無。毋投與狗骨。集類亂喍啀。不獨其群戾。終應與主乖。尊周專戰伐。安漢殺嬰孩。莫若嚴名分。勤王作止偕。述古傷今世。崢嶸歲暮時。候蟲依砌草。霜葉下庭枝。陳蔡傷吾足。齊梁莫我知。天時苟如此。孔孟亦奚爲。</text>
<title>寒溪</title>,<text>嗚咽寒溪水。空山日夜流。不能隨俊乂。且可任優休。地僻雲牙淨。潭淸石髮柔。夢魂歸未得。飄轉實堪愁。</text>
<title>客路</title>,<text>三月關東路。禽啼草木稠。好花垂絶壁。醜石臥平丘。洞狹人居少。山深獸可優。桃源何處是。獨立看溪流。</text>
<title>暮歸</title>,<text>客路靑山外。人行綠水濱。野雲低度巘。江月照隨身。竹密村墟近。煙生暮色均。悠悠走南北。何處是通津。</text>
<title>曉行</title>,<text>曉色照林墩。鷄聲鬧水村。煙光凝野外。露色遍郊原。浩蕩乾坤闊。蹉跎歲月奔。衆人皆有托。底事獨高騫。杜云。漂蕩雲天闊。沈埋日月奔。</text>
<title>入洞</title>,<text>縹渺重岡路。逶迤繞澗濱。閑禽啼宛轉。駭獸走逡巡。雅有濠梁樂。將爲谷口人。持竿東海上。待作霸王賓。</text>
<title>登樓</title>,<text>向晚山光好。登臨古驛樓。馬嘶人去遠。波齧棹聲柔。不淺庾公興。堪消王粲憂。明朝度關外。雲際衆峯稠。</text>
<title>憫旱</title>,<text>天心不可測。人衆復誰尤。昔有商霖喜。今胡殷旱憂。如焚枯濕草。似沸涸溪流。競仰雲霓望。蒼蒼肯答不。處處放犂鋤。村村爭打魚。牛羊飢曠野。鷄犬寂人居。五月新絲賃。初秋野菜儲。必有傷元氣。天何空褒如。</text>
<title>驟雨</title>,<text>始賀天恩霈。還驚地軸浮。江飜喧萬馬。溪漲失扁舟。沙石鳴危瀨。魚龍鬪急流。民心今已答。帝譴復誰尤。</text>
<title>山路</title>,<text>雲迥山無盡。行行路自賖。重岡踰復躋。曲澗渡還斜。脈脈愁如海。悠悠生有涯。秋風向夕起。聽此感人多。</text>
<title>我生</title>,<text>我生何以晚。不得見唐虞。揖讓君臣際。謳歌海岳隅。邊陲無戰伐。廊廟有都兪。誰盡挽回力。吾將委命扶。</text>
<title>旅夜</title>,<text>社甫思君句。靈均愛國辭。朗吟終不寐。介志竟難移。荒鷄唱屋角。涼月照垣陲。壯氣消磨未。嗟嗟負素期。</text>
<title>嘲人</title>,<text>力劣難挽世。才疏莫補天。飛黃競騰踏。小草獨覃延。遠志終須用。霜蹄竟或邅。長歌矜不已。缺盡玉壺緣。</text>
<title>自解</title>,<text>去歲遭天水。今年遘伯強。一身嬰患難。萬事總乖張。貊國身如寄。神都夢可忘。明年身若健。底處可倘佯。</text>
<title>釋憤</title>,<text>不知何處可頤神。萬水千山只此身。軒冕倘來非欲遲。阨窮常事莫多嗔。白雲在嶺自怡悅。明月落潭無贗眞。荏苒古今如是耳。行藏由命豈由人。</text>
<title>遣悶</title>,<text>十年遺跡在江湖。蟠屈雲林膽氣麤。長有丹心懸魏闕。空瞻白日望神都。李陵豈欲終投虜。伍胥何期竟死吳。俯仰古今如此耳。不須搔首獨踟躕。</text>
<title>寄南秀才</title>,<text>來覓殘稿愧拙疏。一炬燒丙乃知余。余心不是工鉛槧。鍊石將裨玉帝居。</text>
<title>與僧夜坐</title>,<text>半輪明月照西床。小罐煎茶熱炷香。共是操心同一致。莫將玄白錯商量。</text>
<title>贈僧</title>,<text>是是非非世謾評。雲山回首沒人情。已拋身外無窮事。敢釣塵寰有限名。素食淸齋祗樹寺。裝香繕性法王城。淵明本是攢眉客。分夜疏鍾勿使鳴。</text>
<title>山居。贈山中道人。</title>,<text>到老幽情頗轉深。林泉終不負初心。竹爐初撥三生火。石鼎新煎一味蔘。風曳洞雲歸遠壑。雁拖寒日下遙岑。共君今夜不須睡。月到小窓彈古琴。又碧山深處卽爲家。松檜森森一徑斜。峭壁雲摩苔作暈。泓潭風激浪成花。生涯不許人間詗。鹽酪寧從村市賖。自有無窮淸福在。利名到此儘幺麽。支遁山中結草堂。許詢來訪共匡床。雲松趣味閑來雅。雪竹襟懷老去剛。烏几倩繙方外語。鴨爐親揷海南香。休言定罷無伎倆。淸水明燈祀古皇。春山無伴獨行時。猿狖雙雙先後隨。槲葉蔭溪迷小徑。松槎偃石礙通岐。年年收栗忘貧歉。處處團茅任適宜。點檢一生忙事少。世中韁勒不曾知。客來無語對筠床。林靄霏霏染夕陽。不怕山靈來惱我。深嗔野鼠解偸糧。地爐撥火將煨栗。銅罐盛泉欲煮湯。不是苦爲形所役。隱居生業此尋常。世味於人苦似煎。林泉淸興政翛然。草分野徑靑如染。花擁山齋紅欲然。日炙嫩苔鸜鵒語。風柔苦竹麝香眠。不堪更說塵中事。高臥煙霞已數年。別有生涯住碧山。閑情不欲語人間。莓苔一逕通脩竹。松檜千株匝小巒。巖鳥下窺宗炳社。洞雲來護祖師關。阿誰爲爾題招隱。丹桂叢生怎可攀。</text>
<title>山室</title>,<text>山室非吾土。巖廊素願居。近聞徵屢下。復道網多疏。甯戚終朝飯。嚴光竟日漁。何當撝虎豹。陸子奏新書。</text>
<title>天籟</title>,<text>天籟號吹萬不同。耳官司聽探淸空。初從松樹梢頭戰。終到藤崖瀑上攻。萬卒銜枚衝朔漠。長鯨激海駕瀛蓬。消磨未盡餘狂在。臥讀龍韜夢太公。</text>
<title>悲秋</title>,<text>老去悲秋強自寬。醉來乘興與人歡。浮生若夢詎能久。塵世如波不暫安。蘭旣今朝因雨瘁。菊應明日被霜殘。欲知白髮多公道。會揷茱萸仔細看。蕭蕭秋雨掩柴門。閃閃寒鴉過別村。風撼庭梧看落葉。露騰階草聽鳴蠜。可堪枕席長如孔。端合林泉老學樊。早晚靑山休得去。一間茅舍負朝暄。</text>
<title>石州慢 寒松亭</title>,<text>十里寒聲蕭颯。高低吹我耳側。疑聞帝居紅雲。奏彼鈞天廣樂。生平豪氣如今添。却遨遊滄波萬頃何遼廓。都是一胸襟。儘敎伊呑吐舒縮。○窪尊斲石團圓。都是舊時蹤跡。萬古相傳一任風磨苔剝。流年如許。跳丸歲月蹉跎。前人視我今猶昔。慷慨發長歌。滿沙汀飛鴨。</text>
<title>洞仙歌 鏡浦</title>,<text>靑樽白髮。畫舸汀洲遶。嫌却皇華負年少。記前朝舊事。一段風流都是夢。輸與人間一笑。○琉璃千頃碧。極浦孤山閑坐釣。更玉輦金輿。法駕東巡絲管鬧。羽葆幢旟前導。作千古閑談付漁樵。問亭畔雲霞爲誰繚繞。</text>
<title>滿庭芳 華表柱</title>,<text>人世繁華倏如星轉。暫時笑語悲歡。千年城郭民物遞凋殘。常見紅塵萬丈。令人老苦樂千般。唯華表撑空獨立。長閱古今顏。○縱橫城裏道。楡柳蔭傍行旅盤桓。逢鄕人指點何代幡竿。牛礪角樵章擊火。苔花暈碧點成斑。遼東客何年化鶴。來語歎人間。</text>
<title>八聲甘州 白沙汀</title>,<text>海無垠沙汀白。晴光濛濛射殘輝。見雙雙白鷗浮沈波際。咬嘎爭飛。何處漁舟未返。長笛一聲歸。不管人間世心事相違。我本風流宕客。謝浮生毀譽得失幾微。探江湖風月。到處更依依。望那邊滄波萬頃。顧這般身影淚沾衣。韶光暮底。心獻賦獨侍丹墀。</text>
<title>江城子 洞山館</title>,<text>海濱孤館接滄溟。倚風櫺望蓬瀛。浩渺滄波數點白鷗輕。物外浮沈渠似我。渠不競我忘形。○異鄕千里影伶俜。鬢星星眼靑靑。怪底乾坤身世一長亭。若見安期煩寄語。千日酒與君傾。</text>
<title>樂眞村居四景</title>,<text>繞屋扶疏松竹林。間關時聽語幽禽。日長睡罷披經史。不覺滿庭花雨深。自酌荷筩香沁唇。醉鄕塵世鬪淸眞。分明那箇分眞贗。柳岸砭人鸎語新。風擺高梧動夜砧。秋聲先繞在床琴。月明長笛來何處。人在漁磯蘆葦深。南窓烘日擁貂衾。小篆新裝炷水沈。昨夜堗溫春氣盎。一枝梅蘂洩天心。</text>
<title>題上元寺</title>,<text>蹤跡猶如水上萍。雲山只可送餘生。自憐形影徒相弔。端喜林泉是處情。遣悶謾除庭草色。牽愁厭聽砌蛩聲。明朝若入紅塵去。應落人間得失評。</text>
<title>自警</title>,<text>年已知天命。餘生足可憐。世情輕似浪。吾道直如絃。見得唯思義。居安只樂天。退藏寬穩處。物撓我陶然。</text>
<title>歸襄陽。別朴安東。</title>,<text>落魄仍羈旅。崢嶸歲暮時。冷雲低海澨。涼月掛松枝。顏子謀生拙。陶公處世癡。窮堅持節操。輸與蔚藍知。</text>
<title>登汰憊院樓</title>,<text>擬向滄洲把釣竿。此心常憶好江山。子陵不是閑名利。名利從來不到閑。</text>
<title>七夕</title>,<text>一歲一度度銀河。烏鵲橋邊一路賖。最是生憎更漏促。佳期奈又隔年何。</text>
<title>自然</title>,<text>勇以趨於義。勿爲天下先。聖人無適莫。智者保完全。失馬焉知福。看棋忽遇仙。坐忘方有得。樂我自家便。</text>
<title>大丈夫</title>,<text>威武焉能撓此心。此心輝古復騰今。舜何人也余何者。是理終無有淺深。孟賁衍儀稱雄勇。安可齊驅四箇強。舒卷行藏隨素位。從來吾道付穹蒼。丈夫常存恥辱心。那堪與世順浮沈。楊陶存沒書靑史。衮鉞千年莫可禁。</text>
<title>感慨</title>,<text>擧目其如感慨何。百年身世已無多。未逢陶侃升天翼。可得張騫遡漢槎。日下長安無遠近。塵間咫尺有風波。不堪腸斷西南望。煙淡山城噪暮鴉。</text>
<title>渤海三章章五句</title>,<text>渤海秋深驚二毛。鴻飛導渚求其曹。莫思閑事祗自勞。且與鐺杓同生死。逞盡丈夫平生豪。我居本在東城東。茅屋四圍山叢叢。庭樹磨戛搖寒風。而今三載不得返。猿鳴夜雨山堂空。偶然來泊溟海邊。海上定有桑麻田。團茅擁竹從吾便。手把釣竿弄明月。長伴白鷗終餘年。</text>
<title>和鍾陵山居詩。二十四首。</title>,<text>宦路危於蜀道難。幾回愁過萬重山。逍遙只合遊方外。慵懶那堪泊世間。數朶危峯靑黯淡。一溪流水碧淙潺。千尋蒼壁人何遠。蔚若鄧林莫可攀。得休休處且休休。老去難堪雪滿頭。石齧淸泉醒俗耳。雲藏深谷護仙遊。幾家絃管喧華屋。何處鞦韆戲小樓。世上極歡終有苦。爭如無事枕寒流。枯木森森一徑開。阿誰訪我壞蒼苔。不嫌白日堂堂去。且喜靑春故故來。南阮豈無悲老大。北邙應有瘞兒孩。無窮翻覆尋常事。甲子人間幾度回。一生役役逐浮華。世事從來整復斜。千古興亡如逝水。百年哀樂總空花。鶴歸華表今何在。人問支機語亦誇。却老不從方外得。寸心無累是仙槎。四美年年到處兼。溪光山色映蓬簾。藥園鹿戲何曾慍。茶竈菌生亦不嫌。萬事省來貧是樂。一身閑了老非厭。笑看塵世悠悠者。無太鹿疏便太纖。煉藥山中春復秋。精諳爐鼎火煎候。靈臺一箇元無宰。酬應千般亦自由。檻外峯巒常寂嘿。簷前燕雀競啁啾。方塘半畝明如鏡。爲有源泉在上頭。舊事堂堂挽不回。新心逐逐動葭灰。平生愧怍都消去。自有誠明無息來。流水涓涓趨碧澗。飛花冉冉點蒼苔。誰知這个眞源妙。聖道洋洋乎大哉。門前荊棘盡芟夷。只有松梢帶露垂。山色政娟新霽檻。鳥聲偏巧夕陽枝。風和摩詰辛夷塢。水滿敦頤菡萏池。伎倆舊時消欲去。如今根蔕亦無之。難言浩氣遍埏垓。在我靈明方寸臺。斂處孰爲收了去。用時誰是放將來。秋風盡脫千林葉。春雨能肥萬樹梅。卦未畫前生意動。易中賢聖靜中陪。世上無媒音信曠。雲間有路往來通。松篁葉裏經年雨。楊柳枝頭不盡風。近水似詳嘈切語。遠山疑展有無中。細觀物化難窮妙。殘照影斜花塢東。淸窓小榻淨無塵。靑眼多時不復顰。滿目峯巒方外侶。一床琴瑟境中人。老來滋味渾非舊。閑裏風光到處新。雅趣說人休得也。松窓月色是雷陳。無邊光景自天成。中有幽人道味馨。荷蕢洞門馴虎豹。携籃盤谷斸蔘苓。一條香線薰心字。數朶梅花揷膽甁。棲息偃臥終不過。存吾安分沒吾寧。洞府嶔崟風日遲。逍遙肯許世人知。灌花栽樹從吾好。養鹿馴禽只合宜。五柳條繁爲圃翦。四松枝偃植筇支。向來枉費存心處。仁義充來更不疑。人間變態薄於紗。端合歸來臥碧霞。老境病蟬藏翳葉。人生秋蝶寄浮槎。風前細細飛松子。雲外毿毿落桂花。莫道道人嚥沆瀣。巖邊春雨種胡麻。當門老樹倚巖欹。門外山光半入扉。斲藥別峯和月返。搬柴小崦帶雲歸。去雁有情回暝色。棲鴉不定弄殘暉。年來點檢閑中事。紫陌彤墀夢到稀。雲外尖峯接杳冥。松杉彷彿倚空靑。鶴回海上封丹竈。鵝換山陰寫道經。誦讀思齊黃卷聖。精微密察絳宮靈。自從一字爲終始。動止周旋事事惺。千差只欲常三省。百歲唯應付四休。擧世忙如湯裏蟹。誰能閑似水中鷗。阮生醉後開靑眼。潘子愁來歎白頭。却笑二公多伎倆。何須茹吐辨剛柔。雀舌香芽手漫煎。此間滋味頗陶然。誰爲四海棲棲者。我已平生蕩蕩焉。道學只從心上得。天機肯向語中傳。顏瓢點瑟無人會。自有風流滿眼前。蛺蝶雙雙飛藥畦。山禽饒語竹籬西。一叢枸杞花初遍。五椏人蔘葉已齊。翠竹林中香麝睡。紫荊枝上畫眉啼。千峯昨夜疏疏雨。泛濫南池漲小溪。山色當門不可排。倚窓閑與鶴相諧。流鶯趁蝶斜穿檻。遊蟻拖蟲倒上階。一道淸泉漱白石。千株老檜響蒼崖。這邊莫說人間事。說得人間萬事乖。性元純粹何曾混。物固參差不可齊。異語倘非吾輩語。宋鷄應笑魯家鷄。雲收遠岫山光闊。煙壓平原草色低。正路一條如矢直。幾人窘步失塗迷。夏五史中書往往。暮三天下儘滔滔。就君欲負割烹鼎。憂國誰爲掛眼濤。務讀不經操行詭。好談無實發言高。厭看誤學盈朝列。蘿簦荷衣贊錦袍。肯將多事佩韋絃。雲岫無心列眼前。只合騰騰經此歲。何須兀兀度明年。嶺頭秋月圍衾臥。屋角朝曦抱膝眠。遑恤後人傳賸馥。自將潦倒樂吾天。西域玄談論不滅。南朝淸議詰無同。衆人競逐千差岐。伊我恒居一畝宮。露逼夜床蟲喞喞。風吹山木鳥空空。靜思尼父無言處。萬化生生竟莫窮。</text>
<title>東峯六歌</title>,<text>有客有客號東峯。鬖䯯白髮多龍鍾。年未弱冠學書劍。爲人恥作酸儒容。一朝家業似雲浮。波波挈挈誰與從。嗚呼一歌兮歌正悲。蒼蒼者天多無知。楖標楖標枝多芒。扶持跋涉遊四方。北窮韎羯南扶桑。底處可以埋愁腸。日暮途長我行遠。安得扶搖摶九萬。嗚呼二歌兮歌抑揚。北風爲我吹凄涼。外公外公愛我嬰。喜我期月吾伊聲。學立亭亭誨書計。七字綴文辭甚麗。英廟聞之召丹墀。臣筆一揮龍蛟飛。嗚呼三歌兮歌正遲。志願不遂身世違。有孃有孃孟氏孃。哀哀鞠育三遷坊。使我早學文宣王。冀將經術回虞唐。焉知儒名反相誤。十年奔走關山路。嗚呼四歌兮歌鬱悒。慈烏返哺啼山谷。碧落無雲天似掃。勁風浙浙吹枯草。佇立窮愁望蒼昊。我如𥺀米天何老。我生何爲苦幽獨。不與衆人同所好。烏虖五歌兮歌斷腸。魂兮歸來無四方。操余弧欲射天狼。太一正在天中央。撫長劍欲擊封狐。白虎正負山之隅。慷慨絶兮不得伸。劃然長嘯傍無人。嗚呼六歌兮歌以吁。壯志濩落兮空撚鬚。</text>
<title>我不如行</title>,<text>我不如張子房。一卷素書佐漢王。漢王龍飛賞封侯。不願封他願封留。功成勇退報國讎。千秋萬歲無與儔。我不如諸葛孔明。兩章上表輸忠誠。不忘先主三顧恩。竟死邊陲爲毅魂。形骸雖滅志不朽。千古萬古長如存。男兒生不成名身已老。頭童髮白徒草草。同時朋伴盡飛騰。前邏後擁長安道。揖我謂我汝何愚。功名必須致身早。余雖點頭心不許。丈夫自有出身處。安用屑屑踰垣墻。遂使伊呂前無光。一笑望雲發孤嘯。側身睥睨山陡峭。</text>
<title>東風起</title>,<text>料峭東風起。陽回斗建寅。天時固運轉。世事亦因循。否極當逢泰。陰消自有春。至誠元不息。全德乃純仁。勿用唐催鼓。何須趙寫眞。千林多喜氣。百卉轉淸新。岸柳初開眼。江梅欲吐唇。鶬鶊飛熠耀。蛺蝶舞逡巡。草怨王孫秀。花寬望帝嚬。遊絲莫亂墮。糾結政愁人。</text>
<title>夜如何</title>,<text>夜如何其夜未央。繁星粲爛生光芒。深山幽邃杳冥冥。嗟君何以留此鄕。前有虎豹後豺狼。況乃鵩鳥飛止傍。人生百歲貴適意。君胡爲乎獨遑遑。我欲爲君彈古琴。古琴疏越徒悲傷。我欲爲君舞長劍。劍歌慷慨令斷腸。嗟嗟先生何以慰。奈此三冬更漏長。夜如何其夜嚮晨。衆星收芒餘北辰。焚香禮拜祝無算。願天早生明哲人。笙鏞黼黻佐聖主。坐令四海如虞唐。郊有麒麟兮岡有鳳凰。網羅豪俊兮立賢無方。纖雲四散兮天無痕。狐貍屛跡兮豺虎奔。胡爲獨守深山中。盍歸乎來朝至尊。</text>
<title>冬至。二首。</title>,<text>運數得剝而復。因以作詩志之。至日江陵客。長安憶故人。一陽今正復。千里更誰親。小豆煎茶鼎。孤燈伴老身。浮名五十載。遇復可能伸。逢剝多衰耗。今朝喜復來。天心元本靜。物化自相催。希韻生琴調。吹陽動管灰。從知人世事。亦有笑顏開。</text>
<title>立春</title>,<text>立春仍臘候。羈思政闌珊。誰家送花勝。何處得蔬盤。條風吹樹響。山雪照窓寒。爲有茅簷日。燻烘悅老顏。</text>
<title>客中守歲</title>,<text>守歲身爲客。飄零傍海濱。屠蘇誰酩酊。羈旅轉酸辛。舊祟消殘夜。新禧迓令辰。感時驚節序。不敢問傍人。</text>
<title>誰家子。五首。</title>,<text>海上誰家子。憧憧數往來。相逢還不識。對面更相猜。蠻語無人聽。豺心或自開。前無接此輩。睥睨笑咍咍。海上誰家子。溫溫禮有儀。以多來問寡。於損就求知。雜彼耼周語。兼他甫白詩。團欒話終夕。不覺日西欹。海上誰家子。頻開竹葉樽。小鍾嗔蹙額。大杓笑渠軒。落魄船中泛。蹣跚瓮底蹲。如逢貴个子。雪盡十年冤。海上誰家子。摴蒱大叫呼。憑陵多壯氣。袒裼勿迂疏。快擲先多采。羞看後作盧。除非如此外。更有可相娛。海上誰家子。彎弓落去鴻。射人先射馬。擒敵必擒雄。按劍邊陲靜。揮戈虜北空。猗嗟有此手。奈屈海天東。</text>
<title>擬天問</title>,<text>一問天何故。殃祥或不均。帝言予順理。汝語太無倫。運否姦邪縱。時乖聖哲淪。旺衰皆有數。如歲有冬春。再問天何故。雍煕不久衰。帝言疇已解。汝黠更多癡。處治常思亂。居安必慮危。但能如此守。隆替作通岐。三問天何故。多般物不齊。帝言均賦予。汝不識端倪。一理元無與。千差反自迷。故能俱遂性。得角翼牙蹄。</text>
<title>記事</title>,<text>繡衣乘驄使。行裝廓有容。聖明方軫慮。民物亦欣逢。絡繹珍羞異。交酬旨酒濃。奔馳無一事。馬首咽秋蛬。節鉞威儀肅。旗簫道路空。人瞻雨露澤。吏進簿書叢。遊寺知潘子。求砂識葛洪。風光饒馬首。到處備詩筒。</text>
<title>前有水</title>,<text>前有水兮不可凌。後有岡兮不可乘。男兒本是大丈夫。何不變化雲雷騰。仰視蒼穹高幾許。但見雲散淸空澄。手攀紫蜺攄靑虹。直上瓊樓十二層。下視人間塵杳杳。五嶽如堵衆山小。丈夫要自立大功。不得爲蛇成則龍。豈向人喉下出氣。強作容態呼渠儂。方今賢俊皆周行。詞翰輻湊如堵墉。何不奏賦蓬萊宮。靑山搔首愁龍鍾。</text>
<title>書事</title>,<text>中澤鴻雁飛。飢羸走中路。是誰衣冠子。亦復跣徒步。十躓九回首。吐辭還錯誤。哽咽在喉吭。細語誰肯顧。自言苦飢饉。官家召作務。兒童臥啼號。不免事馳騖。願下哀痛詔。使民薄徭賦。今年旱不雨。又復冬無雪。溪澗洞枯涸。不得活魚鼈。亢陽方用事。今已十餘月。大風振林木。天譴難可逭。皇天豈不仁。下民豈無舌。縱愛不能覆。可語向誰說。從此感氣多。召此旱焚烈。哀哉燮理者。何爲徒就列。願使銓選公。齊門竊吹絶。民勞可小康。爲與具瞻說。</text>
<title>莫匪</title>,<text>候人何戈殳。彼子三百芾。眄彼鳶與鴟。縱嘯高飛疾。亦復掠街巷。搪揬攫腐鼠。我欲廁其間。偓促數寒暑。白晝恣飛翔。強梁猶不足。群烏亦隨後。啄亂人家屋。墉狐亦何事。奔走爭先後。黠鼠覘其隙。依穴或穿牖。後來效此者。紛紛在左右。競顧一身計。又作摸稜手。獬豸不觸邪。指佞不辨姦。嗟嗟赤子輩。不識何以安。思之空展轉。不覺涕汍瀾。</text>
<title>燈花</title>,<text>燈花何大艶。今夜正相親。烏鵲占無效。蜘蛛兆不眞。誰家過酒饌。底處到行人。只好渠爲伴。依屛影與身。</text>
<title>人日</title>,<text>海上逢人日。靑山白髮幷。瓦爐燒𥸴菜。銅銚煮蔬莖。金勝誰將送。霜華鬢上零。悠悠看世事。不如醉無醒。</text>
<title>板屋</title>,<text>板屋春光盎。蔬畦臘雪消。惠風浮柳線。暖氣放梅梢。有室如懸磬。無家似泛瓢。不知何處泊。愁思政無聊。</text>
<title>復題人日</title>,<text>丙午年人日。天衢絶點氛。和風吹玉樹。灝氣變祥雲。晝霽山川麗。宵明星斗分。懸知大有兆。早已動乾文。</text>
<title>太平調玉燭五首。志喜也。</title>,<text>大 平調玉燭。草木動光輝。萬井無煩役。千村不掩扉。牛羊眠壟飽。鷄鴨啄場肥。四海愁冤絶。康衢化日遲。大 平調玉燭。邊域霱雲開。北狄梯山至。東夷航海來。珠琛擎踧踖。箱篚捧徘徊。特勒歌將闋。爭傳萬壽杯。大 平調玉燭。祥瑞自天來。甘露流盈瓮。瓊漿溢滿杯。山河扶秀氣。民物上春臺。五百年今是。欣逢壽域開。大 平調玉燭。和氣鎭堪輿。蓂莢生宮陛。甘泉出掖池。鳳麟遊苑囿。龜馬獻圖書。帝力吾何有。民心復太初。玉燭歌初罷。歌如得此年。頻遭苦水旱。屢値怨沈煎。鴻造旣不測。蚩氓堪可憐。願言今歲熟。禾穀溢倉廛。</text>
<title>月</title>,<text>故山今夜月。二十四回明。時時照書幌。夜夜注銅罌。落影庭前樹。沈光戶外楹。如今誰與共。來此慰人情。翻覆不可預。焉知來此鄕。海濱長作客。老去一霑裳。旅久樽無綠。悲多鬢有霜。故山今夜月。依舊照松堂。</text>
<title>役役</title>,<text>役役不知返。行行來此邦。路長人去遠。雲淨鶴飛雙。窮鬼難能伏。詩魔或自降。可斟千日酒。寫得七哀腔。</text>
<title>書笑。二首。</title>,<text>板屋如轎小。矮窓闔不開。階前鼯出沒。簷外鳥飛回。蕎麥和皮擣。葑根帶葉檑。和羹作餑飥。喫了笑咍咍。鼠竊翻陶器。烏爭落板簷。日長唯有睡。風靜可無簾。盤饌唯沈菜。床排只海鹽。莫思多重味。下筯太廉纖。</text>
<title>記見</title>,<text>山脊寒雲亂。林間凍雪明。谷深無鳥雀。溪涸擲杯甖。暖日融泥景。和風拂樹聲。悲歌還有律。寥落動高情。</text>
<title>喜聞鳥聲而感</title>,<text>松岡重復重。樹木拱如竹。四顧闃無人。日午多索寞。細和少陵詩。更詠靈寶曲。覽物自慷慨。苦此抱幽獨。喜聞山鳥聲。攪我多感觸。宋生悲蟪蛄。韓子喜壁蠍。況復坐窮山。有懷誰與說。我本疏宕人。高臥碧峯裏。頗爲造物猜。頻來呼起起。起來志不愜。偶然來于此。男兒竟無成。徒生又徒死。豈謂抱幽獨。殿屈雲泥滓。悄悄深山中。踽踽無知己。爾啼我聞苦。彈之良可喜。鳥諳辛苦辭。雖多亦有理。聽已欲色擧。前言戲之耳。</text>
<title>與善行鬪摴蒱。戲題。</title>,<text>鄕摴只四白。馬跡五圈耳。命屯盧變犢。運通花防已。日與爾而爭。勝欣敗可喜。昔日寓上黨。以因消永日。又在城東山。雙六與爾喝。今來不得意。非此何以活。新詩朗吟餘。大叫呼的裂。爾若不勝也。起去煎雀舌。</text>
<title>析薪</title>,<text>昔在東峯。善行負二斛力賸。近劣夙任減半。傷其衰。誇析薪健以題。析薪知汝力。汝力不曾衰。負米東峯險。搬柴北嶺危。殘年何荏苒。病骨漸支離。爾老我頹謝。浮生良可悲。</text>
<title>夜吟。四首。</title>,<text>靑山茅屋裏。白髮與愁幷。對人常不語。抆淚歎無成。壯志年年減。頹齡日日傾。問今知幾輩。似我少功名。老去政不厭。徒生眞可羞。宣尼猶後畏。屈子法前脩。一世雖無患。終身只可憂。寡聞今五十。已矣竟誰尤。皎皎千山月。寥寥此夜情。眼看時復臥。雲翳更回明。世事隆還替。空蟾缺又盈。古今如此耳。寄以歎浮生。蘿月熏窓白。松風入夜淸。悽惶臥不寐。展轉夢難成。素負何參策。終留管葛名。優游東海上。誰識此間情。</text>
<title>髮白</title>,<text>白髮莫饒我。如絲取次生。蕭蕭不庇禿。短短屢藏纓。竹揥徒留篋。牙梳已勿幷。殘年餘幾幾。喜爾報頹齡。</text>
<title>耳重</title>,<text>衰頹勿復歎。已作鶡冠翁。眼似去年眩。耳疑今歲聾。應酬言屢錯。得失計還空。誤聽紙衾卷。飜爲窓外風。</text>
<title>目羞</title>,<text>經書今棄擲。已是數年餘。況復風邪逼。因成齒髮疏。奇爻重作二。兼字化爲魚。雪裏看天際。飛蚊滿大虛。</text>
<title>牙蚛</title>,<text>伊昔少年日。瞠眉決彘肩。自從牙齒齲。已擇脆甘嚥。細芋烹重爛。兒鷄煮復煎。如斯得滋味。生事可堪憐。</text>
<title>小歌。三首。</title>,<text>白雲靑嶂寄雲蹤。芰服荷衣不負公。老樹重重煙縹緲。奇峯嵂嵂水琤瑽。龐生旣遂鹿門志。屈子肯事兒婦容。好向深山更深處。耕雲飯犢學爲農。獨行高志世同猜。千古知心有酒杯。只以人間多臃腫。却於物上轉嵬。雲收西嶺留殘照。雪映南峯擁翠堆。偃仰深山更幽寂。簷前時見鳥飛回。已與人間事事遠。不須辛苦欲投機。高峯勝處無非寓。流水佳邊便可依。漢世儓終應識我。晉朝山簡爾同歸。醉鄕嘉遯俱忘世。此意從來會者稀。</text>
<title>感懷。六首。</title>,<text>天地無垠有我身。兩儀中立貴爲人。命非貴賤休繇卜。時幸榮衰勿喜嗔。達則參於伊呂輩。窮而廁彼許巢倫。須看大造無稜角。礙矣知渠隔兩塵。深山月色白如銀。照我東窓樂我眞。那有世人知此意。豈無達者識伊人。唐虞揖遜輕輕討。殷夏興亡細細詢。只是存亡心字耳。不須他覓苦逡巡。千聖相傳只此心。此心無古亦無今。敬之不是他家物。皇矣無非下土臨。在我幾微須謹獨。存乎芒芴細硏尋。十分功到魚鳶妙。實理從來勿淺深。王政熄而風雅亡。天生聖筆義尊王。攘夷猶許存吳楚。傷世無能整紀綱。損益可知奚十世。淳風豈復見三皇。嗟嗟季子觀中國。徒聽遺音認典章。夢見卿雲與景星。此身疑奄上空冥。威儀禮樂眞三代。文物衣冠集四靈。萬國會同歌聖化。千官肅穆拜明庭。覺來依舊三間屋。偃臥吾伊誦六經。夜深月落斗闌干。一片情懷不自安。未得壯遊如李廣。只宜高隱似陳摶。瓮蚊豈識方輿大。泥黽何知滄海寬。譽毀從他何復慮。他非我是有多般。</text>
<title>戲爲。五絶。</title>,<text>五十無聞不足畏。宣尼此語堪驚人。自從失學從群懶。眼底常埋千丈塵。面黃髮白兩眉皴。只合林泉養病身。誰管去留談雜語。去年城市苦踆踆。熟知老境不復少。強作少時兒態歡。呼牟博簺大叫後。催兒賭得饅頭盤。旨酒禁臠不可得。淹菜糲飯日日飽。飽後偃臥又入睡。睡覺啜茗從吾好。東溟陽烏飛三竿。圍衣支頤而諠讙。呼人彈烏無煩啼。令我安眠軃祁寒。</text>
<title>正月十日</title>,<text>日暈已數日。今夕雲復匿。去歲雪旣少。今年雨宜若。天意固難知。人情不可測。反側朝暮變。翻覆雨雲薄。二氣或驕亢。七情亦偏僻。是必人勝天。亦應通者塞。周詩詠旱甚。麟經書日食。大聖必記災。萬姓冀修德。嗟嗟民已勞。汔可小蘇息。</text>
<title>獨坐</title>,<text>獨坐愁無語。人稀寂靜時。嶺雲過屋背。峯雪映杉枝。歲旱溪常涸。冬寒竹亦衰。虛邪過宿臘。宜復探春詩。</text>
<title>有蓬</title>,<text>有蓬產深谷。偏宜出濕田。如何在庭際。定欲近人前。萬物固知托。吾生良可憐。蓬蒿微陋質。願侍御爐煙。</text>
<title>禿筆</title>,<text>禿筆不成畫。才能黑白分。結繩差有策。楷隸定無勳。已謝珊瑚架。焉模石鼓文。勞余勿棄擲。爲爾作新墳。</text>
<title>近峯</title>,<text>濃淡近峯秀。林幽壑不分。映窓侵宿霧。壓戶蘸寒雲。雪色依俙見。松聲彷彿聞。捲簾相對久。晚氣自氛氳。</text>
<title>遠峯</title>,<text>遠峯列莫數。縹緲半浮空。疊疊圍無盡。遙遙尖不窮。幸遮西望眼。能礙北征鴻。穿汝當歸去。依依一斷蓬。有向北卜居之意。故詩語如此。</text>
<title>閑意</title>,<text>生涯隨日給。支度任年儲。拾栗從鼯鼠。看書辟蠹魚。泉聲到池盡。松影落庭疏。爲有歸歟興。靑山一草廬。已許安吾分。知心有老天。嶺雲橫樹杪。蘿月照窓前。蹭蹬爲人後。浮休任物緣。一生如此耳。夫復更何焉。</text>
<title>燈下看蛾</title>,<text>近來風日厚。燈下有飄蛾。斗覺春光遍。方知暖氣多。靑陽將駘盪。白髮欲鬖髿。可繫西飛日。堂堂奈老何。</text>
<title>丙午春</title>,<text>萬室歌鴻雁。千村詠葛藟。民愁方有極。天眷豈無知。盡羨泥中蚓。渾思水底龜。不能爲異類。負戴走長岐。</text>
<title>東寺濟老</title>,<text>禪老菴中住。淸虛道境閑。生涯猿鶴外。趣味水雲間。山鬼持經返。天龍進供還。近聞移卓錫。何日扣松關。一甁兼一鉢。蹤跡在南峯。沙竭聞眞諦。仙陁奉妙供。水沈香遶室。雲馭鶴隨筇。未得陪方丈。維摩負老慵。</text>
<title>日出</title>,<text>日出東峯生紫煙。依依晴景落長川。不能浮海尋蓬島。唯學安眠入葛天。淑氣泛空春入塢。山光蘸戶冷侵氈。偶水海上無知已。長坐藜床膝欲穿。</text>
<title>偶然縱筆。成二十五韻。</title>,<text>昨非勿足諫。今是猶能追。逸鶴雙翎鎩。良騏兩耳垂。松杉雖獨也。霜雪轉凄其。濩落將奚用。支離竟莫期。奈爲形所役。何故寓於斯。小室開低牖。閑庭豁弱籬。常懷顏子樂。亦作宋生悲。謾著潛夫論。空挑俗士詆。懲熱屢吹虀。期安每値危。臺笠思難復。萇華羨不知。一陽消未盡。群慝害將虧。勃鬱豐城劍。飛騰禹鑿螭。鷹揚定何夕。蠖屈已多時。幾歲遊江海。當年泣路岐。不能摶羽翼。猶自嘆衰遲。未奮衝天氣。空懷向日葵。行裝雖落魄。志願更淸奇。佇望唐虞遠。紆傷孔孟卑。得應貂屬狗。失則項歌騅。飜覆如雲雨。昇沈似奕棋。賈生徒歎鵩。莊叟謾誇龜。身世蹉跎甚。功名蹭蹬遲。依巖種豆粟。臨水築茅茨。短襫和煙釣。長鑱帶雨耔。畏途難側足。魚鳥更何疑。</text>
<title>答上元丈室</title>,<text>自笑生涯異世間。扶持衰病臥靑山。敢期杜老聞鍾省。只恐禪機下手難。佳味嘗來情分厚。花牋拆了筆功閑。白衣本欲參方丈。奈得門風莫可攀。</text>
<title>山中上元</title>,<text>冉冉年光轉。新春已上元。家貧無蜜餌。貯乏吃蔬根。百事終難做。千差未易論。苦爲形所役。拖席向南暄。</text>
<title>咄嗟</title>,<text>咄嗟牙齒決。不復噬乾腊。舌柔故長存。齒剛自頹落。形骸亦有警。物理可推擴。嘗聞化胡言。守雌終不錯。殘年事多乖。萬事皆濩落。終當老耕垡。不乏饘與粥。可以送餘生。何煩縻爵祿。</text>
<title>鞫鼠</title>,<text>鼠吾甚惡之。爾在爲吾冤。能竊甁中粟。多飜架上盆。秦斯看汝歎。永某待渠尊。二者不可取姑從廷尉論。</text>
<title>上元占月。記鄕談。憫時也。</title>,<text>年年新望月。必自艮方昇。南人多苦餓。北地轉來憑。忍聽嗷嗷哭。哀看箇箇矜。願言蠲濫吹。均濟四方蒸。今年新望月。雲晦定難占。烏鵲應棲穩。姮娥欲捲簾。淸愁無處遣。旅恨似多添。陰翳何時捲。團團上小簷。</text>
<title>有人</title>,<text>有人來謦欬。驚喜兩相饒。寥闃無相謔。吟哦作解嘲。東風能渙凍。春意欲添嬌。爲問江陵地。梅花點幾條。</text>
<title>地僻</title>,<text>地僻無人事。春情惻惻寒。風搖千尺樹。雲過萬重山。歲月常沈疾。年華少展顏。誰知潘岳鬢。愁至最先斑。任是家無累。終年不計貧。飢來常捫腹。時到每催人。小竈淸煙暗。癡童細眨顰。商歌懽曳履。政爾樂天眞。</text>
<title>莞爾</title>,<text>莞爾世人議。多稱便佞容。汚官分熱冷。甲第走橫縱。酒博應無直。錢神自有從。乞墦饜足道。誰識面如烘。</text>
<title>春雪</title>,<text>海嶠春多雪。厖眉一老翁。布衾涼似鐵。瘦脊曲如弓。事業存三畏。生涯轉五窮。茅齋宿昔夢。常繞鳳城東。</text>
<title>排悶十三韻</title>,<text>嶺外東風急。巖中雪意渾。氣候多不一。索寞向誰論。山鴷尋枯木。階鼯齧菜根。據梧同惠子。懸榻異陳蕃。慷慨如王粲。離騷似屈原。天寒溪竹瘁。霧重紙窓昏。悄悄無人到。寥寥絶世喧。秋風思帝子。春草憶王孫。岳色殊朝暮。谿雲自吐呑。放歌懷甯戚。淸嘯傲劉琨。年少功名貴。齡頹隱晦尊。擁爐烹粥茗。結社入鷄豚。此是桑楡景。何須欲乞墦。</text>
<title>杉枝雪壓。恰似蓬島瓊花。</title>,<text>亭亭千丈杉。挺然聳巖壑。幾歲排風雷。卓然枝幹直。一夜雪花粘。髼鬆淨翯翯。昔聞東溟島。瓊樹瑤花植。無乃神鬼輸。俄然移此谷。我是玄圃客。人間今誤落。緬想舊宮闕。金玉煥交錯。和風吹玉樹。枝柯鳴相拍。有如韶鈞鳴。欣然悅耳目。會當復重遊。覩此念夙昔。翫之感移時。繁枝擺巢鶴。長鳴過我去。自嘆無羽翼。安得從之遊。伴汝凌雲翮。汝歸煩寄語。人間不可托。爲問楊玉環。兼訊李太白。玄霜幾時擣。蟠桃幾枝好。蓬萊若淸淺。相期拾瑤草。</text>
<title>雪夜</title>,<text>皚皚雪滿庭。皓氣透窓明。獨臥一間屋。緬懷千古情。燈花挑更短。愁緖老來贏。戲謔邀人笑。中心常不平。</text>
<title>中夜</title>,<text>中夜發淸嘯。悽然情不勝。東風雖料峭。寒氣欲峻嶒。對酒思彭澤。吟詩憶少陵。一生無限意。千載與誰憑。</text>
<title>晴日喜題</title>,<text>晝自甲寅晦。六龍愁礙晴。十旬不見日。雙眼無由明。窓暗長疑漆。簷低每訝傾。看書迷細字。拈筆昧尖莖。半頂頭渾白。堆胸愁未平。無因撫長劍。擊此曀陰精。今朝正上甲。夜雪曉來晴。霽色千峯迥。朝暉一室明。玉條垂錯落。瓊樹爛晶熒。林間幽鳥語。氷下暗泉鳴。漏影穿書榻。餘寒逼帽纓。課誰多失笑。淋墨亂縱橫。</text>
<title>正月十七日翫月</title>,<text>玉兔初升海。銀丸迥掛空。嫦娥應獨宿。千古與誰同。旅館孤窓畔。幽閨曲閤中。偏憐無伴侶。伺隙照玲瓏。</text>
<title>雪月</title>,<text>昨夜千山雪。今宵萬里蟾。淸光驀地遍。寒氣十分添。棲鶴夢難穩。啼猿衣欲沾。更看風撒影。的皪太廉纖。</text>
<title>夜吟</title>,<text>寂寂山堂夜。淸吟自不勝。細風吹帳紙。寒月映簷氷。有酒愁仍破。無詩語未能。百年常願醉。短律爾爲朋。</text>
<title>敍悶。六首。</title>,<text>心與事相反。除詩無以娛。醉鄕如瞬息。睡味只須臾。切齒爭錐賈。寒心牧馬胡。無因獻明薦。抆淚永嗚呼。少小趨金殿。英陵賜錦袍。知申呼上膝。中使勸揮毫。競道眞英物。爭瞻出鳳毛。焉知家事替。零落老蓬蒿。八朔解他語。三朞能綴文。雨花吟得句。聲淚手摩分。上相臨庭宇。諸宗貺典墳。期余就仕日。經術佐明君。失母十三歲。提携鞠外婆。未幾歸窀穸。生業轉懡㦬。簪笏纓情少。雲林着意多。唯思忘世事。恣意臥山阿。壯入遠公社。非求幻化談。榮華曾不齒。失得已無堪。知己唯明月。寒盟有碧潭。多慙譽我者。遺贈長吾貧。可恨顚宗祀。關心負素期。河淸俟望久。鶴詔下來遲。身世乖違甚。年光荏苒移。天公如憫我。必有否傾時。</text>
<title>十八日夜翫月</title>,<text>蘿月映窓戶。離縰帶樹痕。光分千里域。影入幾家園。曲照情非黨。虛明性自渾。應知我方寸。語默坐忘言。</text>
<title>失笑</title>,<text>細窮今古事。失笑屢呵呵。誤國言言協。謀身事事和。直躬身齷齪。佞色狀巍峨。衛有乘軒鶴。兵來不執戈。</text>
<title>自語</title>,<text>自問還自答。人謂汝風狂。伍屈緣何阨。廉來底事彰。宵人誰富貴。志士孰悽傷。物理固多變。如齊喚問莊。</text>
<title>歎息</title>,<text>歎息人間世。繽飜事可噓。民心趨巧詐。物性日浮虛。朝事昏常改。前親後必疏。薰蕕臭味異。何欲苦同儲。</text>
<title>望長庚</title>,<text>乘昏步前庭。偶望長庚星。明愈夜光點。大於銀椀形。紅霞都掃盡。碧落如磨熒。獨見爾芒動。衆喧從此停。</text>
<title>暗室</title>,<text>小窓如漆黑。虛室自生白。幽人獨天遊。萬境無心迹。誰將混沌形。偶爾疏七鑿。我性本靈明。萬有紛舛錯。莫將有涯生。苦爲形所役。</text>
<title>椵炭行</title>,<text>椵炭性疏脆。得火少炎熾。才起旋復滅。烹膳淡無味。恰如庸懦人。素無丈夫志。諾諾無一實。營營無一得。居家處事闇。在位常碌碌。不獨自虛困。多爲衆欺謔。敢望柞櫟炭。炎炎火星爆。恰如回也質。聞一以知十。又如孫吳兵。破虜如破竹。椵汝須殿後。櫟爾盟寒約。</text>
<title>莫休鉗歌</title>,<text>莫莫莫千仞鳳。恐下九州塵漠漠。見世遙曾翮。孔聖猶遭陳蔡厄。休休休九淵龍。逢遇九五起泓湫。見可重縮頭。孔明無成死邊郵。促織俟秋而吟莎。蜉蝣出陰而屈閱。何必苦求名利多。家有靑氈在。嘉君節操傳千載。內自誇呵呵呵。日日彈琴歌白雪。決有知音者。不速而來聞堂下。也無必咄咄咄。</text>
<title>歎暮</title>,<text>光陰鼎鼎似投梭。縱欲無憂奈此何。九仞爲山虧一簣。纖毫錯聽便千差。武侯祠畔但喬木。伍子廟前空素波。事業關天天亦誤。人生稱少戾偏多。</text>
<title>送善行入深峯</title>,<text>送汝深峯去。深峯積雪多。定無人履迹。唯有獸相過。萬木寒如戟。千峯白似鹺。山中幾箇屋。閉戶架嶔峨。</text>
<title>暮靄</title>,<text>峯頭暮靄展。積雪映林明。鳥雀尋巢噪。松杉倚壑榮。也無塵土氣。多有水雲情。足以送餘境。何須勞此生。</text>
<title>蠛蠓</title>,<text>天氣今朝暖。陽崖飛蠛蠓。一身不自保。兩趐才展空。似逢鄒子律。暫入化人宮。日暮霜風迫。應悲歸路窮。</text>
<title>喜人送燈油</title>,<text>北隣分與火。闇室正熒煌。黑月饒光影。幽堂照寢床。已拋車子志。更輟董生忙。雲竇松窓畔。囊帷空在傍。</text>
<title>耳鳴</title>,<text>哳哳耳虛響。有如風水聲。夜蛬時對語。暮雀競趨鳴。韶濩分應混。宮商聽不精。爐邊沸熱盌。喚問孰吹笙。</text>
<title>安分</title>,<text>萬事隨吾分。何爲不及過。時中聞聖學。知足得聃家。滿溢空欹側。三平四賸多。一身調攝外。務得轉蹉跎。</text>
<title>枯木</title>,<text>長枝蟠屈小枝斜。直幹亭亭聳碧霞。幾歲倚巖排雨雪。何年趠走化龍蛇。瘤皮臃腫莊生木。奇狀巃嵷漢使槎。春至無心天亦惜。敎藤爲葉蘇爲花。</text>
<title>望凌躋岾</title>,<text>悠悠東北望。有谷窈而深。古道稱凌躋。遙天接遠岑。蒼茫饒老樹。迢遞帶層陰。何處東溟際。安期可得尋。</text>
<title>快意行。四首。</title>,<text>登高俯嵌砑。巑岏人上慄。柏生兩石間。枝幹排霜雪。幽人本倜儻。志尙太奇絶。以此作寒盟。相期在峻截。絶澗凍不泄。慘冽氷凌兢。造化鋈以銀。危崖難可陵。有竹生其傍。蒼翠搖高層。志士慷慨心。見危詎可懲。我有幷州刀。翦取滄溟水。手探驪龍窟。爭珠風浪裏。臣浸凌大空。電霓騰閃起。捋鬚摑其頷。健奪然後喜。我有一長劍。紫氣凌斗牛。一擬蒼崖裂。再擊狻猊吼。直走無當前。旅拒無趕後。盡芟不平者。然後退靖守</text>
<title>登山</title>,<text>春氣今朝暖。登山意未休。緩携筇竹節。徐步小峯頭。陰壑留殘雪。陽崖有細流。風光從此好。理屩更遨遊。</text>
<title>殘陽</title>,<text>西嶺殘陽在。前峯細靄明。餘光多映樹。薄影最關情。客遠天涯迥。山深鳥道橫。窮愁聊獨坐。空有詠詩聲。</text>
<title>靑絡</title>,<text>樹梢靑絡掛。隱者拾編衣。靑似新麻剝。輕於亂褚飛。堪爲由也縕。稱服浴乎沂。織女如曾見。秋來定上機。</text>
<title>蒼杉</title>,<text>壯哉高峯上。蒼松萬丈長。聲含千古韻。色盎三春光。直幹排風雨。繁枝傲雪霜。根蟠九地際。應伴蟄龍藏。</text>
<title>朝靄</title>,<text>老樹叢靑靄。孤峯抹白雲。霜晞飜露竹。風靜暖朝曛。賓戲成酬語。人嘲作解文。因他多剩語。不是釋繽紛。</text>
<title>下弦</title>,<text>今夜山頭月。新年已下弦。此宵雖缺半。來望又重圓。許子修編戶。吳生斫一邊。姮娥渠可憫。破閤又孤眠。</text>
<title>入夜</title>,<text>入夜情愁切。平生雅志違。石渠無寸效。玉帳少當機。烏翮輕飛去。蟾蹄疾走歸。騰騰成底事。頹臥掩蓬扉。</text>
<title>忽忽行三首。哀世不遇也。</title>,<text>忽忽心不樂。或坐或偃臥。竟日費吟哦。以詩爲日課。得景佇遐想。西峯日易過。不有學坐忘。愁腸誰鑿破。今日倏已過。明日又如許。人生天地間。劇如寄逆旅。奈何感百憂。悄悄日煎煮。宜緬思古人。幷刀須翦去。我欲遊滄海。滄海多鯨波。我欲登高岡。高岡多陂陀。焉得漢侯槎。悠揚遡黃河。溘埃風上征。忘我情蹉跎。</text>
<title>大觀。三首。</title>,<text>瞻彼山上巖。巑岏又㠥碨。有柏生其間。幾年排風雷。枝幹相糾繆。凌寒形奇魁。一朝火烈岡。玉石俱焚灰。獨爾煨燼餘。挺然枯不摧。君子激䀚心。至死猶峨嵬。有竹生危崖。蕭森枝葉密。隆寒朔風吹。索索飄寒雪。剛勁節愈堅。洒落色愈潔。哀哉在空山。誰識爾淸絶。粼粼澗中巖。淸波日夜激。以彼無累質。更欠琢磨迹。完而無稜縫。確乎不可拔。豈同硜硜者。似存幺麽節。</text>
<title>我生</title>,<text>我生旣爲人。胡不盡人道。少歲事名利。壯年行顚倒。靜思縱大恧。不能悟於早。後悔難可追。寤擗甚如擣。況未盡忠孝。此外何求討。生爲一罪人。死作窮鬼了。更復騰虛名。反顧增憂惱。百歲標余壙。當書夢死老。庶幾得我心。千載知懷抱。</text>
<title>東風行</title>,<text>東風料峭吹羊角。春日遲遲煖如赫。長安宕客讀詩史。一度吾伊一太息。古人一飯不忘君。如何徒臥空山雲。欲膏吾車戒行李。關山迢遞豺豕奔。側身西望心如焚。</text>
<title>山中人</title>,<text>山中老木參天長。山中人兮吟倚床。弱水蓬萊路迢遞。層城金闕雲蒼茫。人間嶮巇難爲居。天上無媒徒瞻望。桂樹偃蹇獸騰倚。君胡爲兮蒼崖傍。盍歸來乎遭明良。</text>
<title>遊北峯</title>,<text>悶極甚無悰。杖藜登北峯。靑山朝暮色。人世古今容。深壑餘晴雪。懸崖落遠淙。年年雲物換。依舊養疏慵。</text>
<title>卽景</title>,<text>靑山老木嗒無言。溪水涓涓靜不喧。少見人間煩鬧事。翛然高臥意騰騫。</text>
<title>山中憶友</title>,<text>山中樹陰翳。牢落少人蹤。極目憐高鳥。傷懷愁遠峯。餘生成潦倒。浮世歎龍鍾。何日長安去。情懷話伯恭。</text>
<title>戲作俳諧體</title>,<text>峯前春雨細如絲。人臥山中獨詠詩。階下蔬芽如雉耳。林間雪片似態脂。在其板屋西戎子。依彼巖崖南蜑兒。君子居之何陋有。遊於斯又宿於斯。</text>
<title>夜雨</title>,<text>半夜山齋雨。點滴階前地。空階滴不入。滴入幽人耳。幽人臥不寐。感此多攪睡。展轉達申朝。誰識箇中意。</text>
<title>新月</title>,<text>新月曲如爪。輕霞散如綺。窺映底家閨。弔影誰氏子。兩地共淸光。一身隔千里。人月幾時圓。小窓愁獨倚。</text>
<title>謝人送胡椒茶具</title>,<text>跫音空谷喜。況復贈余心。此物生胡域。如沽直幾金。斜封情不淺。遠送意何深。紗帽籠頭煮。山堂試自斟。餐淡蔬爲鮓。家貧茗是醝。雖甘閑味好。頗苦欠情多。映案堆紅粒。粘匙點白鹺。爲官有薄俸。其奈役心何。石生斛三百。我得裏一兩。若以較輕重。不啻評霄壤。世情苦勝負。塵心爭頡頑。余謂林泉幸。亦得靑紫倘。</text>
<title>聞啼鳥聲有感</title>,<text>斗覺年光不暫停。林間啼鳥作春聲。異鄕節物撩人思。遠域雲山惱客情。短髮鬖䯯梳復亂。昏眸眩亂拭羞明。從今沒道東風好。恨與平蕪取次生。</text>
<title>聞歸鶴</title>,<text>海上春雲陰復晴。天邊歸鶴兩三聲。千呼萬喚碧空迥。一箇二箇山月明。五嶺雪寒迷去路。三山風暖認歸程。他鄕我亦思歸者。枕上遙聞空復情。</text>
<title>詠物</title>,<text>靑花蓓蕾子。風暖自芳菲。微物亦有思。王孫游不歸。白馬蹄苞蔕。泥融自長芽。東風無厚薄。空谷亦敷華。</text>
<title>有客</title>,<text>有客如蠻鬼。侏離語帶胡。自言二十載。身遍北南區。薏苡珠回拳。牛毛帽戴顱。如何違本業。役役走長途。</text>
<title>和少陵詩。三首。</title>,<text>一室一室僅容膝。翛然如磬懸。生涯淡若水。蹤跡泛於船。偶爾留三月。居然已隔年。峯巒雖信美。爭似華山前。老病老病侵尋裏。三年濊貊中。相逢無故舊。相對有花叢。不禁懸空月。生憎捎樹風。今年何處泊。天地一飄蓬。愁春愁日日緣底生。江草江花無限情。三年爲客關塞險。幾度厭見雲水明。野店白煙生海國。譙樓畫角動山城。此是愁人腸斷處。不堪西望涕縱橫。</text>
<title>二月十三日看月</title>,<text>黯淡山光碧。凄涼月影寒。長空一片色。萬里隔年看。客子空垂淚。情人獨倚欄。刀頭何日折。破鏡上天難。</text>
<title>立春</title>,<text>節序自移換。窮山今立春。老年嫌甲子。遙夜守庚申。雪色熏窓白。風光拚柳新。誰知幽寂境。亦有不羈人。</text>
<title>念舊遊</title>,<text>萍飄蓬轉走天涯。萬水千山一路賖。想得舊遊眞箇夢。半窓明月照梅花。</text>
<title>懶意</title>,<text>賣懶新年懶不除。日高頹臥枕經書。傍人喚道先生懶。庭樹鳴春鳥不如。</text>
<title>送人</title>,<text>趙吠眞榮兆。飛黥是禍胎。羊頭如欲爛。柴盡爾園梅。</text>
<title>題棋局。贈主人之舍。</title>,<text>百年一棋局。萬期爲瞬息。何如一取醉。擧頭雙耳熱。山童欲早去。歸去應岑寂。</text>
<title>拒來學</title>,<text>硏窮經史久。句語儘差訛。眼暗循行誤。心昏錯會多。屠龍空費力。琢句便成魔。正好爲樗散。江湖荷短蓑。</text>
<title>戲爲</title>,<text>旋斫生柴帶葉燒。煙薰圭竇暗終朝。商歌曳履聊安分。點瑟高談爲遣寥。塵世紛紛終老大。浮生擾擾竟煎焦。自從一飽林間味。始覺子方貧賤驕。</text>
<title>秋風淸。六首。</title>,<text>秋風淸可愛。蕭蕭撼松竹。幽人臥不寐。靜聽黃葉落。旣感宋玉悲。又起張翰思。聲聲攪人意。偏傍碧梧枝。</text>
<title>秋月明</title>,<text>秋月明且瑩。如珪復如鏡。皎皎照東窓。不用移短檠。桂落分天香。雲空露蟾窟。況復露團團。絡緯聲喞喞。</text>
<title>落葉聚還散</title>,<text>空庭寂無人。落葉敲窓戶。隨風聚復散。紛紛不知數。泛泛逐寒溪。飄飄點苔塢。幽人夢初醒。怕聽梧桐雨。</text>
<title>寒鴉栖復驚</title>,<text>楓葉冷吳江。蕭蕭半山雨。寒鴉栖不定。低回弄社塢。渺渺黃雲城。依依紅葉村。相思憶遠人。聽爾添銷魂。</text>
<title>相思相見知何日</title>,<text>巫峽孤雲斷。衡湘回雁遲。相思共明月。相見知幾時。進檠翦燈花。悶來彈喜鵲。會言人近止。竹風疑曳屩。</text>
<title>此時此夜難爲情</title>,<text>嫋嫋秋風動。迢迢秋夜長。情人猶不來。缺月移西廊。飮酒非解憂。吟詩添我愁。不如望關山。把笛登南樓。</text>
<title>老境</title>,<text>老境侵尋近。還嗟識事稀。眼昏難辨物。耳聵不知譏。炕煖惟耽睡。蔬甘可療飢。人間多少事。方覺頗相違。</text>
<title>偶題</title>,<text>南窓無語一支頤。時有僧來乞小詩。擲筆懶吟今數月。吾生自笑已衰遲。</text>
<title>雙六</title>,<text>六六呼來午夢醒。戰酣爭坐亞夫營。春來以此消長日。優劣終須不足評。</text>
<title>戲爲</title>,<text>家僮斗酒十分藏。與客傾壺罄一嘗。醉臥杏陰猶不醒。數聲啼鳥咽殘陽。</text>
<title>和淵明和柴桑詩</title>,<text>策杖步庭除。顧影空踟躕。嘉樹涼翳翳。偏愜幽人居。蘪蕪羅堂前。薜荔施蓬廬。登高試寓目。依依見村墟。拾樵過幽徑。采芑尋新畬。入門頗自適。出門無勞劬。俯仰五百年。料想如我無。物與我相歡。世與我相疏。鼓琴誦詩書。過此將何須。浮游天地中。不知吾所如。</text>
<title>和淵明酬柴桑</title>,<text>自我寄人世。四十寒暑周。眼底換星霜。倏忽春與秋。觀化倚南窓。感時遊西疇。借問役役者。還有此樂不。速理襪與縢。吾將丘壑遊。</text>
<title>和淵明和郭主簿。二首。</title>,<text>山居無長物。樹木多淸陰。有興輒題詩。時復攄胸襟。閑敲一局棋。更撫一張琴。靜思有雅趣。眼底成古今。泛覽古人書。置卷良獨吟。衰病懶重披。有酒聊孤斟。生事邇來拙。曳履作商音。丈夫生此世。意在華纓簪。旣捨復何爲。終老千峯深。又年歲競媚姸。數遊好時節。山花紅且明。石潭澄且徹。俯仰復遐矚。物象多妙絶。桃李下成蹊。竹木儼成列。不學萬人敵。況羨千人傑。抱拙林泉間。願得頤生訣。畢竟誰肯余。山中有蘿月。</text>
<title>勸退休 藥名</title>,<text>丈夫有遠志。歲晏行當歸。松老茯苓長。秋深山芋肥。宦情薑桂辣。世路汞鉛違。措大苦曾歷。早休忘是非。</text>
<title>無題。二首。</title>,<text>佞臣近忠直。先意更承迎。朝進梔蠟口。暮懷欺罔情。明君鑑機先。不墮姦佞計。闇主窮侈欲。相與俱顚蹶。所以廉來徒。淪喪殷商裔。周宗何赫赫。豳岐源愈長。文武至成康。治道熾而昌。庶幾郟鄏鼎。千萬斯無疆。如何轍旣東。王綱不復張。嗚呼孔夫子。黍離傷雅亡。</text>
<title>山中雜吟。六首。</title>,<text>水雲鄕與塵寰隔。縱有人來不世人。滿榻白雲閑不掃。小庭生草自靑春。柏旨山前山水色。吟哦千古却無人。我來一賞生新意。雲月欣然不我嗔。一自居山世慮疏。此生無事送居諸。日斜溪路人歸去。數片白雲封草廬。風淸月白憑誰賞。水態雲容只自知。溪上晚來山雨過。黃鶯聲在碧梧枝。客稀山寂絶喧囂。地僻蒼苔沒石橋。讀罷南華還掩卷。無端山雨打芭蕉。小樓風滿夏疑秋。樹影松陰四面稠。終日臥遊唯我耳。世人多事不來遊。</text>
<title>與詩人打話。四首。</title>,<text>開門握手問來從。忙把重茵掃翠松。雲散月生天宇靜。淸談仍到五更鍾。旋折松枝掃白雲。開茵一笑喜邀君。淸談衮衮情無極。不覺溪西日又曛。白雲淸峭境偏奇。堪與搖松話所思。山月溪風深有趣。莫敎輕許外人知。草堂寥寂雨聲凄。半壁松燈焰欲低。喜甚不容措一語。夜闌窓白曉鷄啼。</text>
<title>雜吟。九首。</title>,<text>成詩也任詞源狹。落紙寧嫌鈍筆鋒。枕上不干榮辱夢。屐牙還有水雲蹤。探花蜂繞園中草。飮綠猿依澗畔松。終窶且貧年已久。從敎碩鼠狡穿墉。車馬無人汚石矼。數竿脩竹色磨窓。雲埋洞府僧歸獨。日暝松丫鶴立雙。金鼎丹隨煙後鍊。石樓鍾向日中撞。將何解破愁城郭。猛冽松醪自滿缸。非仙豈脫謀生計。日把傾筐採蕨薇。習坐猿依巖樹立。呼名烏傍野雲飛。秋深木落山無色。人去臺空月有輝。一徑荒涼苔自老。不知誰共扣柴扉。東皇不舍山家地。均使靑黃各得春。際會只難參聖代。隱淪非是避強秦。誰能不輟千般事。某獨深藏一段身。堪把菜蔬撑口腹。何須篘豢滿前陳。流水桃花別有天。相逢見者盡神仙。兒乎且莫高聲語。我恐松巢鶴破眠。靖節歸來林下屋。逢人只道長桑麻。却言富貴非吾願。日向東籬採菊花。山水中間小草庵。竹門松徑鎖煙嵐。客來直下忙揮手。恐濯塵纓汚碧潭。挾路長松蒼翠蓋。散庭寒雪水精鹽。曾知萬事渾無賴。身世都將一黑甜。已把形骸逃物外。行藏不用問巫咸。莫言貧窶傳無物。書一二箱經數函。</text>
<title>退慳鬼</title>,<text>馬少游曰。凡多財。貴能賑施。否則守錢虜耳。余歎世上富足之人。自奉猶惜。況能賑人。至於貫朽粟腐。引他後世子孫。驕奢豪俠。以至累族而後已。故賦退慳鬼以警之。此生須愛惜。百世一浮塵。得食須加飧。縫衣必着身。儲錢妖作祟。悋粟鼠爲囷。昔日繁華地。年年草自春。</text>
<title>閑中。足晉陸機詩。四首。</title>,<text>天道夷且簡。無言四時行。乾乾不暫息。德備元亨貞。天樞斡其柄。一氣流盈盈。百物化其中。各賦純粹精。君子法天運。首出超群氓。人道險而難。靜思增永歎。心爲形所役。性命不克完。厥初均是人。氣稟乃多般。惟彼皇上帝。愍此癡且頑。繼天生聖人。使爾咸寧安。休咎相乘躡。旋復多風波。昔日足輕肥。今日遭虎蛇。至人知天命。履道心不頗。愚人苦迍邅。一生多媕娿。天未喪斯文。桓魋如余何。飜覆如波瀾。處世多苦艱。天命卒難諶。人事謾多端。得之且勿欣。失之且勿歎。運來龍騰雲。命窮鮎上竿。休論世間危。且聽瑤琴彈。</text>
<title>記農夫語</title>,<text>去歲早旱晚霖劇。泥沒江滸深一尺。沙石塡塞卒汚菜。豐者游龍與陵舃。婦兒啼飢號路傍。路傍觀者爲歎息。私債官租日夜督。況我難逃白丁役。一身丁役亂於麻。東侵西擾多煩酷。歲收芋栗不足支。春田采芑盈阡陌。今歲于耜苗始秀。陰霾且曀經一月。麥穗生糱稻根腐。天步艱難民卼臲。八月晚秔花正繁。東北風吹秕不實。橡蠹菜蝗瓜蔓枯。飢饉連年無可活。我有腴田數十畝。去年已爲豪強奪。亦有壯雇服耕耘。昔年作保充軍額。赤子在左叫紛紛。交徧謫我如不聞。天門九重邃且深。欲往愬之▣▣▣。▣▣附翼叫帝閽。癙憂以痒心如焚。▣▣▣▣▣▣▣。安得豳風七月圖。▣▣▣子馳獻君。</text>
<title>詠峴山花叢。二十首。</title>,<text>其一金釵玉面照羅幃。粉汗凝香細褪衣。故作妬嬌顰蹙態。傍人錯道笑楊妃。其二淡粧濃冶苦難禁。挑得焦桐幾調心。莫謂焦桐得挑得。如桃嫣爾笑千金。其三曾聞越女美容姿。蓮舸耶溪耀一時。莫道西施天下色。須知亦有勝西施。其四桂香冉冉賁生華。羽曲霓裳特地姱。逼得廣寒淸爽氣。知渠名是月中娥。其五淸香馥馥着荊枝。君子猗蘭詠楚詞。不料閨房嬌妬質。幽閑亦有勝蘭兒。其六墻花路柳驛亭梅。折朶攀條幾度回。嘉爾對人能有語。靚粧新髻爲君來。其七風飄萬點政愁人。莫厭傷多酒入唇。我罵少陵無好語。不曾相對曲江春。其八針拈鏡釰整雙眉。半是嬌猜半是癡。偶爾一顰多欲效。況看凭枕笑西施。其九不施脂粉媚人情。堪聽嬌多笑罵聲。最愛睡覺扶侍女。方知美態自天生。其十羅衫風擺露香肌。堪愛窓前刺繡時。繡倦針停伸欠後。襄陽歌者峴山兒。其十一淸魂妙骨厭新粧。天與精神慧且莊。人道春風桃李艶。難看冒雪玉梅香。其十二朝雲暮雨摠相思。幾度襄王夢裏疑。且喜大慳今不悋。人間偶見峴山兒。其十三對人無語整金笄。嬌似愁皺妬似啼。報道娘無惜一笑。韶華不久涴塵泥。其十四江陵朝發到襄陽。千古風流取次情。偶入花叢看一朶。嫣然欲笑百媚生。其十五巫山蜀魄盡情啼。夜倚闌干唱大堤。映軒唯有梨花月。惱我遊人特地迷。其十六人間底物當人心。滿籯黃金競愛深。爭似窺墻夭艶朶。不言相對勝千金。其十七曾入仙曹課美人。仙姝箇箇透凡塵。世間莫道仙姝好。今見浮黎勝玉眞。其十八黃鶴高樓已渺然。不堪吟興白雲旋。晴川芳草思何遠。却喜今逢駕鶴仙。其十九春風紅紫可堪誇。競鬪爭姸倚檻斜。報渠解語阿堵物。媚人風彩勝於花。其二十風流落落政難禁。醉入花叢深復深。忽爾據床相對笑。丈夫本自輕千金。</text>
<title>詠妓</title>,<text>其一嚲下春雲洗曉粧。玉肌輕蘸木蘭湯。粧成未抹燕脂點。兒報調絃集敎場。其二綠羅新翦製春衫。理線拈針玉手纖。自敍一生人命薄。隔紗窓語細喃喃。其三誰家園裏曉鶯啼。撩亂春心意轉迷。自愧妾身輕似葉。食須東里宿須西。其四死麇茅束者何斯。一見飄風姓不知。狂且狡童如鬼蜮。去時批額奪笄兒。</text>
<title>美美艶</title>,<text>濃抹燕脂點絳唇。輕搖雙片細生皴。嚙臂信誓雖珍重。柳色章臺折幾人。右絳唇暗香猶帶壽陽粧。落盡桃花實可傷。春去春來誰是主。一雙顋斷萬人腸。右桃顋柳葉描成八字眉。有人低睡困春時。工嚬莫作依他樣。轉益生憎醜者姿。右柳眉數條鬈髮綠如雲。盤上牙梳八字分。愼勿逢人多戲謔。敎渠雙鬢亂紛紛。右雲髻隆起金龍七寶釵。舞衫輕拶髻鬖䯯。花鈿璀璨春雲薄。乍醉凭軒特地誇。右金釵凝脂肌面點葡萄。半脫羅衫癢處搔。莫遣別人頻着眼。無鋒便是割腸刀。右酥乳</text>
<title>香奩體 詠花</title>,<text>其一濃淡凝雲八字眉。誰敎臉上抹燕脂。點來惹得郞心蕩。挑却金鈿象篦兒。其二袖掩嬌羞爬曉粧。芙蓉風撼倦猶香。從今莫更濃脂粉。塗抹多嫌玉頰傷。其三手把初開紅藥枝。薔薇架下弄鶯兒。鶯兒饒舌踰墻去。墻外郞窺你不知。其四兒倩扶持不覺欹。嬌情未了更粧眉。生憎花下飛蟲過。誤掠雲鬟亂倒垂。其五刺繡停針側耳聞。東家伊軋織波紋。波間須着鴛鴦戲。買却絳衾長待君。</text>
<title>詠醜花</title>,<text>是誰鑄出鐵崑崙。暗室鴟蹲面色渾。欲進疾訶還退去。傷神無語欲黃昏。右面黧眼深匡郭似窪池。最是生憎赫怒時。白圈有餘靑點少。暫鑽腦後見些兒。右凹眼烏槃推倒黑胡甁。兩箇煙窓直下生。誤聽河間求鼻大。笑渠錯養鼻如甖。右鼻大胎神不悋臠堆多。壯製唇縫附老蝸。更抹靛靑平脫緩。語搖眞似兩鮧摩。右厚唇平生不識伯之東。問爾如何首似蓬。臍下若栽應屢沐。憤他種向瘠顱中。右蓬髮城郭輪囷製不全。旱天木耳着査褰。戲將雙朶乾茄葉。添附頭顱髮際邊。右窳耳</text>
<title>擬離騷</title>,<text>承祖考之懿德兮。稟天地之淸明。何性命之純粹兮。資氣稟之精英。皇覽余之鍾秀兮。奬之余以嘉名。衣艾荷之婥妁兮。懷茝蘭之芳馨。寔余心之所善兮。雖九死其難拋。紛貫佩以薜荔兮。又重之以蘭苞。羌威儀之抑抑兮。嗟人之心不與余心同。旣詑余以襲馨兮。芳酷烈之戎戎。又詬余以藏珍兮。操氷鑑之沖瀜。何余心之所負兮。衆競誚而哄哄。焉敷衽以跪敶兮。遌勛華而因控。天蓋高而莫攀兮。地蓋厚而莫蹴。竟日夜而永懷兮。哀吾生之齷齪。抱幽靚而不攄兮。竟獨守此貞愨。初心自負於伊，傳兮。不如孹而投諸溝也。雅操擬於逢干兮。不如舍而置之幽也。何衣服之姱麗兮。衆曖然而共讎。彼堯舜之欽明兮。旣遵路兮皇猷。何桀，紂之淫昏兮。乃窘步乎荒之陬。退省躬以自悼兮。進不入以離尤。嗟余懷之耿介。反鋤鋙而牢愁。欲遠遊而無所止兮。窮迢遞之山河。東摶桑之無際兮。西閬風之嶔峨。南炎州之烜爀兮。北氷凌之咤呵。上九重之泬寥兮。下八柱之義摩。路脩遠以敻邈兮。羌不知吾所之。邀華遊於蒼梧兮。渺九疑之參差。睎姒功於龍門兮。迥三級之嵒嵯。重返顧乎郢都兮。杳塵埃之旋吹。哀余靡所止疑兮。不若限之以大故。依彭咸以爲類兮。寧江潭之終赴。葬魚腹隨波以上下兮。焉能改乎前度。亂曰。天地無垠生有極兮。人心反覆競難測兮。懷瑾握瑜卒罹辟兮。服蘭佩茝終可惜兮。天命不可度人情難謂兮。淸白死直大人所貴兮。吾告堵敖以不長兮。寧溘死而不諱曲。雖終而語絶兮。諒余情之難旣。</text>
<title>擬弔湘纍</title>,<text>後先生蓋千祀兮。生溟渤之斯區。世相遠之綿杳兮。地相隔之塊蘇。莫親炙以周旋兮。吾知先生之爲夫。先生苦爲湘纍兮。嗟甘心以隕軀。荃旣不察夫爾心兮。憑誰指以爲正。嫉爾以其皚潔兮。猜爾以其堅硬。漁父旣告爾以吉辭兮。何不學乎推移。蓋先生之耿介兮。乃終死以爲期。嗟形影旣已逝兮。必有不亡者存而無不之。應諒余之中情兮。恍洋洋而在斯。聆余言之不佞兮。知先生之方寸。想操行之純粹兮。終難隨於穢溷。獨遠超於紛如兮。遵前修以爲憲。何方圓之能周兮。旣凰鸞之相遠。嗟衆人之貿貿兮。夫孰知其懷素。羌內恕己以量人兮。競周容以爲度。焉得不被放竄兮。遵江湘之南路路。迢遠而日暮兮。鬱中情其誰悟。烏虖麒麟縶牢兮。犬豕跳梁。鳳凰鎖籠兮。鷄鴨翺翔。神龍困於泥湫兮。蝘蜒爲之交謗。良驥跌於險阪兮。驢恃譏於其嗙。大鵬宜摶萬里兮。豈槍楡之可飛。黃鵠擧知國方兮。豈斥鷃之所睎。嗟先生之離此尤兮。亦夫子迂也。歷大塊以娛君兮。何必懷故都也。胡爲斐斐遲遲以懷郢兮。盍從余遊乎海上之蓬壺。拆瑤草以相贈兮。與媺人以怡愉。俟河淸以一返兮。望端門以▦趨。</text>
<title>汨羅淵賦</title>,<text>秋風𩖼。秋霜烈。素月皎潔。靑燈明滅。披列傳於古史。詠懷沙之一篇。渺余思之無窮。想汨羅之深淵。波澄泓而不瀾兮。涵無際之長天。崖巑岏而莫臨兮。登者惴而迍邅。哀三閭之爲纍兮。乃抱石而投焉。事雖往於千載兮。形若存而不亡。令人依俙於面目兮。宛若在乎其傍。然後知忠臣義士之大節兮。迹愈久而名愈芳。想夫周綱不振。戰國爭攘。坎軻丘軻。橫行蘇，張。背仁義之宅路兮。行譎詐之富強。偉正則之脩能。共臣職於楚王。羌出入以先後兮。謀旣行而職脩。王甚珍而勿貳兮。楚幾強於諸侯。嗟同列之姦諛兮。蛟螭雜於鰕鰌。荃不察其中情兮。反信讒而齎怒。前王旣已疏遠兮。後王又不悟。乃放逐於湘南兮。路迢迢而日暮。方孟夏以遂徂兮。衝滔滔之瘴霧。形枯槁而疙瘦兮。顏憔悴而尫羸。竭忠誠而事君兮。反贅疣於江湄。哀天命之反覆兮。蓋人事之參差。擬作詞以抒情兮。言已窮而思遠。欲問天而聆音兮。天蓋高而勢渾。仰三五其已逐兮。哀周孔之不返。焉能敶彼中情兮。分鯁直與姦讒。忍見宗國之顚亡兮。寧遠則乎彭咸。上蒼崖之崷崒兮。俯靑壁之巉巖。竟懷沙以自隕兮。葬江湘之魚腹。然芳烈之貞心。綿千古而猶馥。豈不知淈泥以偸生兮。嗟不能濁我孤貞也。豈不知餔糟以避死兮。哀不能醉我獨醒也。不能變化以從俗兮。蓋素蘊發乎情也。終溘死以流亡兮。乃可得乎平生。至今雲收風止水鏡淨者。乃先生之風采也。煙籠颯轉蹙輕瀾者。乃先生之愁態也。億千載之下。騷人墨士放臣逐客之輩過此淵者。孰不佇想芳蹤歔欷而一酹也。</text>
<title>斬衣賦</title>,<text>君不見天下國士之無雙者乎。余嘗披靑簡於燈下。閱前古之遺跡。覽列傳之刺客兮。重歔欷而太息。有義士名豫讓兮。爲智伯而報怨。冀一刺乎趙襄兮。身雖危而志健。想其袖挾匕首。入宮塗廁。漆身呑炭。癩啞乞食。其妻不認。其友乃識。五起不中。其志愈篤。爾乃遲仇人之將出。依橋下而竄伏。待國士之至恩兮。竭圖酬猶未足。漆飮器之冤怨兮。窮身死而可忘。將近幸以遂志兮。若臣事則難成。靜反覆以籌思兮。吾所爲者極難。竟就擒於怨耦兮。仇乃歎誠悃之不可删。疇昔之宥以忠款兮。今已極而難寬。問盡情之大義兮。披歷歷之心肝。將致命於死地兮。竟斬衣而三踊。擧一邦之義士兮。聞者莫不慷慨而驚聳。然後知豫讓之爲國士。而智伯之所以善遇而致之也。嗚呼。以名譽而爲善。其善必不誠。以利祿而效忠。其忠必不貞。智伯死已無後矣。無氣勢富貴子孫之可評。亦無倚托以可求兮。猶不忘優待於平生。無所爲而爲之兮。力雖窮而心不更。將以愧天下後世之二心。快所蘊之中情。猗嗟國士萬代垂名。乃爲之歌曰。士爲知己死。女爲悅己容。范以衆人遇。智以國士逢。焉得不盡力。期死以攄心胸。至今就死地。可想其音容。遂使千載下。義士追其蹤。</text>
<title>胥山賦</title>,<text>胥山蒼蒼。東吳故彊。臨浙江之怒濤。姑蘇屹乎其傍。爰有古廟。棟宇荒涼。丹靑剝落。黯淡莫章。淡煙枯草。寒雲老樹。山巃嵷兮天碧。波澎濞兮日暮。紙錢飜兮烏鴉飛。蕭鼓促兮狐貍走。父老携扶。郞姥笑語。尸祝升降。羅列樽俎。答以福釐。報以椒糈。爾乃神踞於床。鬼呵其傍。聳長劍兮列戟。揚華旌兮焚香。塑像髣髴。丹渥其顏。氣狀儼然。髮上衝冠。猶存伐越之壯忿。不勝存吳之長嘆。豈非所謂吳伍員之廟貌。而其忠魂壯志歷千載不爽而莫之刋者乎。至若憤越怜吳。哀讒憂國。惜壅君之不識。怨貪人之罔極。傷指之冤。內蓄於寸赤。受賂之嗔。常塡於腷臆。雖頸脰離於鐲鏤。而志氣則不斷也。形骸包於鴟夷。而精神則不散也。暮山淡碧而煙籠者。愁腸之憤懣也。長江濤激而風起者。嗔胸之慍悹也。雖報父兄之讎。已忘於西楚。而酬君國之恨。不弛於東越。怨楚佞之腸。旣抒於昔年。而忿吳讒之膽。尤張於當日。雖百死其可懲兮。諒丹心其如結。嗟夫心觸於物。或悲或悅。物感其心。有通有窒。無乃浙江之潮弩而尤聒。錢塘之堤楗而愈決者。盡是諫臣伍子。昔日頭殞銛鋩。尸裏革囊。浮諸江塞于淙之幽恨乎。乃欲慰弔撥悶。臨江而酹。擧爵而勸。而爲之侑之歌之。歌曰。三諫不聽。可以去矣。色斯擧矣。爾誰阻矣。道不行矣。遙增翥矣。國無人莫爾知兮。又何懷乎故處。魂無歸兮。乘雲馭兮。勿以羈宦兮。寘諸慮寸。將四方上下無央以游豫兮。愚論之。伍子胥叛其本國。爲他國之謀臣。至於鞭其君屍。雖報父兄之讎。欲速行之爲美。其悖於天理者太過。然竟極諫夫差。遇讒至死而不悔。豫讓叛其本主。而事其主之仇。其行似薄。然不忘智伯國士之遇。而欲報知己之讎。至再至三而不已。此二人者於平王，范氏。如叛主犬豕。於夫差，智伯。如疾風勁草。故朱子記於小學。勿論其他。但取可善於此而已。狄仁傑巡撫河南。奏毀淫祀盡。而置伍員廟不毀者。嘉其忠烈。使後世碌碌庸臣以二心事君者之戒。豈不美哉。後之觀者。捨短取長。趁跡取善而已。</text>
<title>南陽廬賦</title>,<text>錦城花重。西川波淨。布穀鳴畬。子規啼嶺。桑木千株。磽田數頃。昆令季彊。恂恂鄕井。此非南陽諸葛先生閑閑之幽境耶。想其蕭條茅舍。僅庇風雨。蔥籠淡碧。淸煙老樹。癡兒語矣。鳴犢䑛乳。朝登阿兮析薪。莫沿溪而打魚。載芟載耜。以耘以鋤。不求聞達。惟喜窮居。焉知大出伊，呂。小過管，樂之才。蠖屈龍臥而於焉徘徊也哉。當是時也。曹丕據鄴。孫權守吳。玄德欲起。依於成都。天下三分。競逞雄圖。騁一謀士。募一勇夫。枯一勝籌。爭愈投壺。而天下俊傑之士。惴爲顧及之徒。狐疑乎氷。鼠首于穴。觀我生而進退。作不俟乎終日。諒非徐庶之饒舌。劉備焉知臥龍之伸於屈也。先主慨然有復漢之志。踵光武之遺蹤。三顧其廬。氣度雍容。見是王佐。溫溫其恭。爲相以燮理。任將以禦攻。如魚有水。穆穆雝雝。姦雄瞰懾。蛇豕窺恟。何創業之未半。遽中途而崩殂。亮承顧命。竭盡謀謨。左右後主。悃抒誠輸。寄百里之命。托六尺之孤。夙夜匪懈。擬挽都兪。入則蹇蹇匪躬。納讜提扶。出則撫養士卒。國爾忘軀。至其木牛流馬。運米險途。藝黍種萊。以備無虞。乃於五丈原頭。冀獲魏俘。據渭爲壘。相持交殳。哀食少而事煩。功未就而捐鈇。何其惜哉。嗚呼。天若祚漢。必不如此。時耶命耶。爲之何以。言想其廬。觀諸古史。形像髣髴。悠悠我思。乃爲之歌曰。先生之廬在南陽兮。先生之身國爾忘兮。先生之事雖不終兮。先生之志在呑雄兮。先生之魂死不滅兮。先生之名雖千載而宛在今日。至今聞先生之名者。孰不爲之企慕而悽切也哉。</text>
<title>哀賈生賦</title>,<text>閱載籍之前聞。揖遺踵於靑史。偉先生之才調。蓋無倫於多士。方漢文之寬厚。務德化以爲理。以洛陽之年少。得吳公而奮起。帝愛辭博。超遷美仕。爾乃傷亡秦之苛政。期扶漢以更始。憤慍悽悄。慷慨不已。論議甚美。通達國體。敍古今之治亂。冀王化之大啓。不揣度而纔進。遽痛哭而流涕。帝雖感其讜言。奈庸臣之所詆嗟俟罪於長沙。賦鵬鳥以抒情。復造托於湘流。弔三閭以自明。何瓊佩之偃蹇。衆曖然而共壞。豈先生之不諒。嗟邑犬吠其所怪。謂明月爲至寶兮。暗投人則疾憝。謂西施爲嬌妖兮。魚鳥見而驚悸。況俗習於秦餘。六籍已爲煨焚。人情安於舊習。世道溺於因熏。雖懲苛而務寬。禮樂固所未聞。厭去故而就新。固夫人之庸態。先生何不漸磨。依聖和以自愛。與絳灌以相結。豈啻塤篪與瑟琴。抑志節以徇身。能與世而浮沈。漸納約以自牖。必枉尺而直尋。奈何抱伊，管之奇才。失風雲之遭遇。匪漢帝之不用。乃先生之失措。嗟先生之坎軻。亦夫子之故也。爲梁傅而自傷。終哭死而捐生。諒中心之不欺。孰知先生之至情。嗚呼。春山麝過。草樹必香。曉洞龍歸。霧露必瀼。欲治有賢。言不虛拾。對宣室問鬼神兮。已靈席而遽前。獻蓄積之長規。乃感悟而開曰。若其玄默躬行。移風易俗。幾致刑䄍。斷獄數百。雖不大用於當時。蓋略陳其美策。與其榮於一世。孰若諫行而言聽。至今論漢之爲治。指太宗以爲證。倘爲時之所用。言與迹必相稱。不獨先生痛哭於當時。後人亦有爲先生而悽慟。司馬同傳於屈平。班固著贊而悼痛。自古遷謫者非一。惟先生至今有耿光。哭死非爲生兮。諒誠心歷千載而彌彭。撫遺編而嗚呼。重余心之增傷。</text>
<title>哀箕子操。三首。</title>,<text>商祚昌兮共昌。商祚亡兮共亡。余悲不遠鑑在夏后之世兮。獨忘我湯祖之典章。若涉水無津涯涘兮。莽洋洋之不可當。浩渺渺之無垠兮。吾獨何爲而彷徨。天不湎爾以酒兮。我何沈酗而猖狂。罔晝夜以淫泆兮。眇憂思之不可長。白日忽以冥冥兮。鷗梟鳴而翺翔。鳳麟依彼枳棘兮。猿䋉恣以跳梁。撫琴操以自悲而仰瞻。天胡爲蒼蒼。我皇祖征彼夏兮。慰民厭夏之狂攘。指時日以曷喪兮。余及女而偕亡。天旣命以討罪兮。又命我祖貽悰以永昌。何後三之不迪兮。故離此災殃。顧前後而無逭兮。覽上下而莫翔。如彼涸池之魚兮。竟爛亡而誰謂漡。民胥怨而共懟兮。鬧如蜩而如螗。罔小大而卒喪。我何邊北禍之難禳。冀王心之少悛兮。望脩門而抒淸。三何爲而不省兮。貽我憂而如酲。哀宗社之將覆兮。憂國祚之將傾。時已邁而猶耽樂兮。姿淫荒以無夫。將遠逝而流亡兮。瞻城闕而惇惇。欲淹留而無所止兮。顧形影而自驚。吾夫誰與共理兮。吾奈何以爲生。抱悲憤以撫琴兮。聲將絶而復鳴。覽光景以獨哀兮。時冉冉不可再更。</text>
<title>析薪辭。八首。</title>,<text>腰鎌兮荷斧。朝余登兮山上。暮歸來兮徵徑。雲騕褭兮繞嶂。欲緣磴兮樹木轇轕。欲渡溪兮石齧我足。山中人兮芳杜若。渺莫從兮中心悽惻。霜風老兮北林亂。葉脫兮枝蕭森。鳥飛兮何枝可依。猿掛兮哀吟。滿朝兮夔龍。君何以乎山中。伐樹兮伐檀。刈薪兮刈荊。胡熊羆兮爲伍。盍歸來兮明庭。坎坎兮伐樹。丁丁兮斧聲。顚蔽日之老喬兮。芟礙眼之紫荊。剷巉嵒之亂石。翦嗚咽之驚湍。荷斧兮卓立。轉電眼兮快觀。撫獰龍兮捋鬚。調猛虎兮捶顱。入帝閽兮獻策。帝顧謂余曰夫。坎坎兮伐檀。赭幽林之一攢。搬之溪之干兮。溪水淡沱而不瀾。孰不耕而有穫兮。孰不獵而有獲。庭有貆兮囷有粟。且曰天錫兮皆汝服力。吾將不素餐兮。謹修兮天爵。山有椵櫟兮。隰有檉杞。斧以斯之兮。喚者誰是。相呼兮相磨。聲在楓之磴。札霏霏兮亂下。點點兮潭之波。野鳥兮間關。和之兮余之短歌。我歌兮短復長。彯樹杪之淸風。攤鶉襫於嶺雲。掛籜冠於枝風。彼勛華兮何其人。苦揖讓兮拉其躬。懼天祿之永終兮。捄四海之困窮。吾將薰道而不出兮。願埋骨於雲之中。山中兮無人。又蒼蒼兮多木。好鳥兮自南棲。樸樕兮廬之北。廬北何有。有棗有檍。有枝糾曲。有蔭涼薄。朝歸兮山徑。暮還兮雲谷。蓀何爲乎幽獨。窮居幽巖兮獨處廓。有美一人兮心不懌。逍遙東海作遠客。迢飄颻兮今焉薄。吾將鴆爲媒媺人兮。鴆告余以不好。吾將鴟梟爲伴兮。鴟梟在我傍惱。惟人生之如寄。渺滄海之藻草。棲巖兮棲木願寧居。樂夫天命以自保。</text>
