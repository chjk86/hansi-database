<title>兩後觀園丁種蔬。作詩示兒曹誦。</title>,<text>結茆近北林。趾趾啓園圃。靑冥嘉木挺。泱漭密石聚。春物日生長。和澤被九宇。僕夫念時務。晨興騁風雨。蔓菁食四時。菜族爲宗祖。土俗粲盤飧。下筯光可數。剛柔理不齊。地氣限饒鹵。艱難貴充腸。豈暇道甘苦。丹椒可禦濕。黃薑潤肺腑。胡瓠性最溫。冬蓄爾實主。蘩蔞與馬齒。采擷濟此窶。上天無私力。一氣同鼓舞。盈盈動光輝。菀菀當庭戶。我來何所求。衛生計亦粗。微感良未已。荊扉向亭午。</text>
<title>九月二十一日。兄弟陂觀䱷示季良。</title>,<text>風臯陽鴈下。露池陰虬響。擥玆東陂緬。睠彼北渚敞。淼淼蒹葭積。洄洄菰蒲長。理策延遐眄。披襟興遠想。石嶼留松舲。璇潭儼桂槳。日華波中亂。雲英水際盪。文鱗耀彩竿。赬鬐映錦網。榜謳迎出沒。漁謠送來往。會心同幽覿。存期幷妙賞。念昔暫裵廻。懷古且慨慷。詎垂任公釣。聊植荷蓧杖。</text>
<title>西園散步。往視 䥧 犀林精舍。遙示述懷之作。</title>,<text>擥袂傷秋暮。遺緘驚冬半。望舒啓圓魄。羲和戢傾旦。歸鴻迅逸響。征隼厲神翰。池桑飄弱幹。園柳凋柔榦。念玆添欝陶。懷爾增歎惋。寒雪委蘭牖。凄風墜林館。久游嗟棲屑。淹期恨羇絆。夙尙竟未遂。流節空屢換。憂樂行相侵。榮枯故自判。庶希金石化。詎想丹靑煥。永辭終生纓。共守嵇公鍛。</text>
<title>孟園寒望。懷李徵君 友信。</title>,<text>四運紛相繼。三秋倐旣晏。淅淅露下蛩。噰噰霜後鴈。纏綿睽朋舊。愴悢違親串。周歲竟貽阻。經年應免患。馬巖崩雲濤。龍門險石棧。路夐諒難越。憂繁詎能鏟。錦瑟凝靑閣。芳罇佇碧澗。峀幌暫東臨。池牖復南覸。臯桐披未落。厓菊馪方綻。漸踈箕岑約。空病文園慢。永懷君子佩。遙想碩人盻。</text>
<title>秋晩。別許處士恪。兼示 䥧。</title>,<text>白藏開西躔。素律紀南呂。帷月延鶴響。簾風候鴈序。殘荷散周池。凋柳委連渚。陰商變新令。陽曦伏舊緖。夕巘凉氛積。晨阿凝露湑。夙疾宜游衍。離情匪處所。緬懷徐鄭䠱。遙想田韓侶。瑤徽宛未歇。雲輧焱已擧。丘壑旣緜邈。江海亦脩阻。丹液莫爲傳。玄訣空自貯。迫暮且掩留。竟夜聊容與。</text>
<title>秋末。同弟 䥧 游覽龍巖諸寺林石巖磵。宿玄一上人蘭若。</title>,<text>千巖挺奇秀。萬谷蘊幽竗。亂沫翻素壁。驚瀑駛蒼竅。璀璨渚林殷。的皪匯石漂。晩厓餘朝暾。曉巘留夕照。周匝磵稠疊。傾仄磴深峭。蘭殿競盤欝。蓮宇紛焜耀。墖顯綺鹿見。龕瀞皓鶴噭。抱痾懷賞覬。厭煩想游眺。跡恬情已敾。神澹慮自少。遭物悟端緖。遇境存領要。企足像昆圃。延首慕員嶠。卽此寓良覿。聊以托長嘯。</text>
<title>秋夜山舘。示弟 䥧。</title>,<text>金方啓凉序。玉律驚寒候。龍火頹西陸。兎華凝東囿。池簾臨夕敞。林幌當宵秀。秉拙依山阿。散痾息巖峀。期幽鑑神徹。物輕昧心搆。倦屐窺石穴。疲筇瞷雲竇。風勁早桐落。露潤晩篠茂。翔鴈鳴暗渚。飛螿響冥溜。皛皛翻河漢。粲粲羅星宿。玄景竟莫留。遙懷詎能救。張邴故難匹。求羊如可覯。繕性冀與同。永言聊自扣。</text>
<title>甲寅五月九日。與徐泰嶽入淸凉山。住國淸寺心維那別舘方丈。</title>,<text>晨眺度深壑。夕覽躋曾巘。靄積陽厓密。景峭陰峯淺。啓磴祗宇靜。臨池道塲緬。玉井香舊蓮。金塘潔新蘚。西臺鬱崚嶒。東林宛廻轉。斜睇渼浦迴。周瞻漢口顯。彩鼯窺蒼嵁。文鷗戱素衍。荒道被篠簩。崩崿挺枏楩。奕奕朱律盛。喈喈黃鳥善。病幽耽游賞。性介甘滯蹇。觸物幸已領。寓目聊自展。未參丹竈訣。庶叩玄門鍵。</text>
<title>冬日。別李徵君 友信。</title>,<text>威戚臨歧言。凄凄遵路歎。以玆離懷長。增爾別緖亂。素霜緣堦積。皓雪委地散。寒幌鑑晨月。幽軒耿宵漢。風落平邱渚。樹連寧陵岸。征驂遠莫攀。歸楫杳已斷。跂佇心愈紛。瞻望魂屢換。翔鴻叫旅侶。遼鶴斂覊翰。途窮慟阮步。時危傷王粲。玄髮同流蕩。白首共悲惋。令德宜自持。浮榮安足翫。</text>
<title>赤門硤</title>,<text>游子期行邁。束裝向天曙。赤門谿磵峻。陰黑下沮洳。深林隱楓栝。盤磴垂薯蕷。中路石色改。我馬立猶豫。時聞猛虎吼。回首窺割據。山川異通塞。安危動百慮。吾道憂患始。疲苶且前去。</text>
<title>復過赤門</title>,<text>巖谷秋氣變。天寒霜雪早。漫漫磴路畫。欝欝谿石抱。山門犬牙錯。日色時復造。陰厓或善崩。先夏經水潦。神危集古木。目動梗荒草。久役易悟機。未厭情所好。遙哉我行李。改轍登前道。</text>
<title>秋夜。同權功曹登縣城東門樓。</title>,<text>旅痾淹時久。登樓聊永夕。滄溟千里濶。島嶼萬狀易。湛湛寒月瀉。璨璨淸漢積。遠村橘柚黃。古郭楓檆碧。是夜天宇晶。雲霞凈埽迹。別離亮難堪。山川空自隔。遠懷不我與。孤抱當誰適。平生守貞拙。倉卒驚違劃。悠悠坐世故。伈伈牽物役。霜露變容髩。江湖盪精魄。感歎殊未已。嗟余心匪石。</text>
<title>夏末。訪周逸人幽居。館舍南飛瀑。</title>,<text>靑龍竦幾仞。上可捫雲霄。絶頂懸泉瀑。盪胷越灌喬。兩邊赬壁直。一路翠磴遙。那能記歲月。但覺來昏朝。皛皛灑丹㗁。㴐㴐鋪碧噍。跳波散銀汞。噴沫碎璚瑤。倒飛千匹鍊。頫垂萬丈潮。濺鬐鱨鯉猜。滌背黿鼉驕。物理多詭閟。時俗漫喧囂。水性元非激。地勢猶可料。偉哉造化竗。浩歎望泬寥。</text>
<title>登義湘寺絶頂。贈圓峯悰上人。</title>,<text>靈區闢海粤。百里蟠蒼山。仰詹乾牖窄。俯瞰坤軸孱。雲霞產其陽。日月育其間。䆗窱撑穹宙。㰹欱呑瀛寰。白噴鼇鼉健。黑盪蛟螭頑。頃刻眩萬像。倐忽呈衆顔。眄彼對馬險。眇若丘蟻環。層溟礙鵬翼。羣峀矗螺鬟。隱然據黑子。安坐控荊蠻。緬想龍蛇劫。奫奫哀淚潸。禪宮跱㟹嶆。林樾秀而閒。老僧證密諦。精義了眞關。爾旣悟三空。我欲窺一斑。幽性頗自悏。奇賞殊未還。翩翾飛錫去。可望不可攀。</text>
<title>春晩。送舍弟 鎤 䢜廬陵別業。</title>,<text>庭畔紫荊樹。風吹花盡落。劬勞父母惠。婉孌兄弟樂。少小齊盤飧。長大聯幮箔。詩書任欣賞。罇酒恣歡謔。浮雲惋變改。洪波驚錯愕。十年嶺海愁。千里魂夢惡。及歸嗟已衰。同寢宛如昨。玄髮睽違恨。皓首團欒約。如何更乖張。忽爾相促薄。爾向南州路。我留北山壑。別離曾飽厭。懷抱空索寞。鴻鴈飛綠渚。鶺鴒響彤閣。至理亮難誣。微物亦有托。高山欝巃嵸。流水咽澎汋。夜久月光晶。堂宇何寥廓。</text>
<title>初夏病卧。寄蔚州兪使君 漢寔。</title>,<text>朝旭赫天衢。朱曦照我床。頹然卧南牖。病體頗舒康。搴帷暫窺臨。綠草滿庭傍。芍藥花已落。梧桐葉初長。好鳥鳴其上。淸響溢笙簧。嚶嚶若有求。動搖生輝光。時物旣華滋。心懷忽悽傷。同袍四五人。各在天一方。新知雖爲樂。舊要安可忘。願爲凌風翰。奮飛齊馳翔。棄置勿復道。嘆息涕霑裳。</text>
<title>別金吾與侍郞歸洪陽別業</title>,<text>幽人重獨遊。志士輕遠別。耿耿方寸間。塡着百鍊鐵。如何蹩躠者。欝紆膓內熱。艱難媿妻孥。離析懷親契。一身不自謀。百年鮮懽悅。秋風吹曠野。萬象盡騷屑。園木日以凋。落葉紛飄裂。明月滿庭中。流霜厚如雪。仰視河漢皎。玄顔肅且烈。環峯遞隱秀。鳴磵備淸切。一鴈忽南飛。哀響九霄徹。雲路邈駝翔。矰繳將安設。躊躇待明發。憂端不可掇。</text>
<title>秋齋記實。奉呈趙子元司禦。兼示沈聖保後輩。</title>,<text>䬑風吹西陸。秋氣日蕭索。木葉漫空飛。紅雪灑萬壑。幽人石上坐。獨聽橡子落。綺禽濺碧澗。彩鼯窺赬崿。鑒虛覿玄澹。跡恬賞冥寞。東林舘宇肅。松檜欝森錯。朝旭照崇柯。金光散閃爍。凝霜化爲水。亂溜紛洗瀹。綠髮經膏沐。神彩何繛約。而余不壞身。兩眸湧花萼。丹黃紫翠間。滉瀁迷回薄。六根互相盪。萬象靡所着。大哉天地內。造化瓌且廓。但使心靜專。此中有眞樂。</text>
<title>秋末病卧。奉寄兎山洪使君 俊謨。</title>,<text>魯人重海鶢。衛人貴臯鶴。不愛鍾鼓響。寧知軒冕樂。畸哉楚狂接。鳳歌竄溝壑。嚴霜盪九畹。蘭蕙紛銷鑠。余病日以深。天地何寥廓。衾枕寄幽性。戶牖謝塵約。佳人不在座。柔酒湛盈爵。琴書了難理。焉得慰索寞。昨夜夢與君。江湖秋水落。飄翩整短檝。烟波靜處泊。覺來但荒凉。懷抱忽棼錯。五更街鍾厲。踈月滿西閣。</text>
<title>送趙侍郞元卿以副价赴燕五章</title>,<text>落日下大荒。浮雲冒空廓。豈不惜遲暮。惋此千里色。宛宛征車發。漫漫長路迫。嚴霜一以繁。蓀蕙萎中澤。且與君別者。皇皇焉所適。海上有奇樹。神光常陸離。猗猗兩靑鳥。頑頡長相隨。結髮同懽願。感歎方在斯。采采三珠花。日暮欲貽誰。借問乘槎客。裵迴應自知。灤河日秋氣。泱漭昭王臺。黃金委草莾。駿馬安在哉。吾聞玉枕關。至精可以開。眞人貴自我。誰能外形骸。去矣勿復言。共享黃髮期。南國有佳實。馨香薦紳笏。大夫原上役。煌煌指西日。專對屬貳行。英霛飛朝哲。氊車隱黃沙。悲風吹飛轄。莫言瓊樹枝。可以慰饑渴。送君萬餘里。不自以賤軀。願爲雙黃鵠。飛飛啓前途。天地正圓方。山川何威紆。亮懷琬琰美。寧渠同衾幮。盈盈明月珮。相看俱白鬚。</text>
<title>早發文義縣</title>,<text>鶴鳴秋山曙。飛霜散如雨。夜氣滋膏潤。溝水育淸乳。初旭照其上。素礫粲可數。黍稷翼平疇。蔓菁覆寒圃。稜石盡削立。崖壁尠傅土。閭閻八九屋。勤農濟貧窶。春歉匱饘粥。秋熟盈罌甒。籬瓠纍纍摘。靑黃積我廡。糊口幸有餘。奚暇道甘苦。欵欵栢皇俗。淳龎似太古。上天匪私力。涵毓由聖主。願爾勿怠慢。明歲溢倉庾。</text>
<title>過開泰谷</title>,<text>層岑峻而安。谿水淸更複。石路隱盤陁。馬滑屢顧僕。開泰古寺墟。茆茨若干屋。蟜蟜接籬樊。飋飋翳林木。恭承上穹惠。稻黍頗自熟。英䧺昔割據。何故徼冥福。琳宮聳天起。丹翠塡巖谷。繡㡠留眞像。珉碑鐫遺馥。龍蛇閱浩劫。往躅問回祿。烈火盪梵宇。朱燄漲山腹。諸天閟靈異。世尊亦傾覆。煌煌麗祖業。萬世愧靑竹。</text>
<title>送別兪學士 應煥 以評臺赴鏡城幕府</title>,<text>九月嚴霜積。哀鴻墮銅陌。塞郭楡林黑。水驛葦花白。鳳池學士金閨彥。雉城從事鍾山客。東探海嶽歷蓬萊。應向諸天參黃梅。靑巖渡口暮潮鳴。黃柘坡頭苦霧開。西羅鹿膱玉脂香。南樊鯽鱠銀絲長。繡襖朱䥐塡城谷。親騎五百排兩廂。帳前擊鼓帳下舞。靑絲玉壺酒如乳。涪溪細布氊城䯻。美人紅豔照戟戶。豆江廵氷着韎韋。會館監市添繡衣。靑門日出送君去。黃沙白磧凍雲飛。我曾此地行遣者。回首關山愁落暉。</text>
<title>出塞曲</title>,<text>羽書昨夜至。胡虜寇長城。冀馬雲中帥。燕犀代北兵。星翻龍劒落。月滿鵲弓明。會待戎衣定。鐃歌入帝京。</text>
<title>妾薄命</title>,<text>又見芳春晏。羅衫耿淚痕。殘花埋永巷。幽草掩重門。不恨新人貴。猶希舊主恩。昭陽笙吹動。候月暗銷魂。</text>
<title>上之回</title>,<text>仲春蒼輅啓。親降北虜回。鳳旗千里月。龍樂九天雷。紫磴祥雲合。靑林喜氣開。征苗旋振旅。薰曲和康哉。</text>
<title>從軍行</title>,<text>狼火通宵警。元戎急點兵。熊腰霜鎧重。猿臂繡戵輕。殺氣橫蒲海。陰飈暗柳城。男兒死邊野。竹帛永垂名。</text>
<title>采蓮曲</title>,<text>橫塘渡口娃。生小弄荷花。桂嶼香初滿。蘅洲影暫賖。同心憐綠藕。竝蔕愛赬葩。不畏歸舟晩。隔溪阿姊家。</text>
<title>巫山高</title>,<text>渾沌初分際。於玆積不平。極天唯鳥道。終日但猿聲。硤迮黃牛闇。江高白馬淸。寄言遠游子。莫向蜀中行。</text>
<title>昭君怨</title>,<text>春睡何容易。穹廬曉氣淸。斷魂依鳳闕。孤夢在龍城。宰相非長策。君王豈薄情。琵琶斜抱起。不忍彈胡聲。</text>
<title>寄韓侍郞 象默 之任涪州</title>,<text>聞道涪州守。揚鞭度鐵關。天時盡陽月。地勢向陰山。豹直周廬遠。熊軺漢塞閒。朔氷酸苦極。應念舊鵷班。</text>
<title>送張之逸解元歸瀊城</title>,<text>飛驂越峻壑。擥袂遵脩埛。林霽窺晨月。潭明滴夜星。風梧依寡鶴。露竹抱殘螢。自識前期杳。悽悽過短亭。</text>
<title>過牛鄤閣氏廟</title>,<text>婥約胡王女。荒祠儼古松。彫花鵶䯻密。繡竹蝶裙濃。海覡燒檀潔。邊商奠糈恭。高唐雲雨暮。猶想夢中容。</text>
<title>尋元侍郞 孺良 二可亭不遇。聊奉短律。</title>,<text>菭砌容看竹。茶床賸襲薰。主人淸漢路。游子大江濆。木落蠶丘出。天淸露渚分。阿咸回席罷。菌閣照靑雲。</text>
<title>鎖直金吾。曉坐口號寄弟 䥧。</title>,<text>獨坐金吾曉。遙瞻木覔岑。澹霞冠樹杪。殘月珮樓陰。趙舘淸萍劒。荊門白雪琴。蹉跎成皓首。塵路孰知音。</text>
<title>送申學士 緯 之燕</title>,<text>暫辭靑瑣闥。驅馬向微閭。世子開銅掖。行人選石渠。燕河黃葉晩。龍磧白雲餘。且遲東歸日。彈冠賀紫魚。</text>
<title>送李補闕 鍾運 之任海南</title>,<text>晩暮當驪唱。瑤華悵若爲。橘燈鮫室暗。梅雨蜃樓奇。花滿河陽日。珠還合浦時。鶴山他夜月。千里寄相思。</text>
<title>和韻奉贈石閒金明遠</title>,<text>郵筒飛尺素。名帖抵來禽。萬壑空䨓轉。孤峯落日深。爇香書照鬢。澆酒劒橫心。風珮泠泠響。瓊瑰謝郢吟。</text>
<title>歲暮鎖直。奉寄金侍郞 愚淳。</title>,<text>共惋瑤華暮。非關輕別離。大夫憇棠日。游子采蘭時。葉下龍門道。波生燕浦湄。盆梅待人發。空指歲寒期。</text>
<title>與小石金吾與侍郞洪𥠧登僚長及諸同人。游彰義門外姜家桃園。</title>,<text>姜老園桃衆。蒸霞萬樹含。自耕太華曲。仍成百花潭。瑤圃仙人種。玄都道士參。休官棲隱計。西墖證優曇。</text>
<title>醻柳大之僚長送詩求杏</title>,<text>栽得日邊杏。凌炎樹樹黃。墮風丹頰艶。坼雨素瓤香。未足霑饞腹。猶堪滌瘦腸。隣翁梅約晩。慙愧墍傾筐。</text>
<title>陪金吾與侍郞。尋花壽星洞。</title>,<text>谷翠羣峯合。人烟萬井通。蒼崖迴映日。銀瀑漾含風。神爽淸明入。思玄色相空。桃花何處種。吾欲溯源窮。</text>
<title>復與諸公游壽星泉石。次軸中韻。</title>,<text>誰知閭井裏。復此巖壑間。卽便天台路。何須武當山。衆音空際集。諸色醉中閒。暇日恣遊戱。夕陽騎馬還。</text>
<title>初直金吾</title>,<text>不睹金吾久。重來似鬼門。忍提囊木辱。空抱戴盆寃。殺活寧人力。榮枯盡聖恩。虎頭簷角月。依舊欲傷魂。</text>
<title>送童子盧舜欽入城。日暮不還。</title>,<text>不敎城市去。端爲待人難。鍾近愁衝邏。林昏㥘度灘。終朝風力壯。入夜雪威寒。爾性元柔愞。星星夢未安。</text>
<title>仲春滯直。寄康齋趙仲章寢郞。</title>,<text>歲除五十日。未有不寒時。破臘人猶㤼。候春鴈獨知。酒深難借力。風猛少無私。過夜郵筒絶。僚翁果若爲。</text>
<title>齋居雜述</title>,<text>寂歷齋居好。緇塵不染心。風寒林鼺叫。月亮渚鷗深。碁爲幽朋着。詩因靜夜吟。仙源非別界。閒處可相尋。又拙劣猖狂者。人間可數吾。有園殘橡栗。無地養菰蒲。半月都三爨。四年只一梧。時謀村酒熟。晩契付童奴。又微月含西嶺。悄然到五更。所思不在坐。良夜若爲情。籬坼交麏跡。山深慣虎聲。懸燈愁的的。幽夢苦難成。</text>
<title>謝鄭將軍遺蜀簟絳硯三十韻</title>,<text>園木蟬聲滿。微風惹遠芳。發書明月下。支枕落花傍。松磬爲端產。桃笙實宋良。蒯生心已貺。殷叟意難忘。犀角涵虹彩。龍鱗壓象床。緗紋舒黝素。縠理寫流黃。赬黍曾名蜀。靑丘自姓唐。汾泥輸紫液。禹璧潤玄肪。金線聯鸜鵒。雕花匝鳳凰。將軍思揖客。婺女欲分章。詎爲徐摛賦。空慙鄭朗祥。紺沙微滴乳。朱暑轉含霜。鳥篆銘金匱。蠻鐫餉玉堂。湘祠留鯉媵。潭石現蚍王。荏弱紅藤細。平端白薤香。風漪恬楚竹。冰彩結吳篁。碧角排霜脊。紅絲閟電芒。墨萃倒飛景。雲母送微凉。瑩滑三旬沸。精英五嶽箱。卽堪贏白莞。何處訪稠桑。逝矣隨秦系。覃然註伯陽。鳳味鉤絡白。龍尾罨純蒼。黃篾雙文纈。靑琅八尺強。絶塵玄緣凈。却月翠濤長。江北傳蘧曲。關東重倚佯。蘄紈淸夏室。魏瓦冠文房。魚口銀參絢。蛇皮綠玉光。同心偏鄭重。循髮愧滄浪。永好塵瓊樹。遐思隘錦囊。候君黃葉後。留取共吟觴。</text>
<title>送別金承宣 景先 恩階許暇之忠州牧省覲</title>,<text>展軨珂佩動。秋日嚮蘅臯。文石敭鴻藻。金華躡駿髦。庭闈花縣逈。門舘李蹊高。幸値風雲盛。恩偏雨露膏。陔蘭飄彩褏。江橘映緋袍。丹地重鷄舌。銀臺刷鳳毛。塗榮喧駟盖。峯轉慫㫌旄。愛子心氷徹。瞿余髩雪搔。雲生山驛暗。月出嶺鴻嘷。後夜思玄度。淸風夢景勞。</text>
<title>寄賀洪𥠧登僚長有弄璋之慶</title>,<text>年華已暮夢熊期。近日弧房喜溢眉。玉圃將雛丹頂老。瑤池結子絳桃遲。不憂魯直難爲父。須識商瞿晩有兒。昨夜蘭盆新浴罷。也看英物試啼時。</text>
<title>送韓侍郞 象默 出宰鍾城</title>,<text>征旛拂拂送君愁。朔雪河凘萬磧流。武部侍郞紫貂帽。涪州都護白羊裘。講戎塞上師黃石。校獵山中擁綠韝。政憶前朝尹文肅。先春嶺外虜塵休。</text>
<title>寄金吾與侍郞之牧驪州</title>,<text>黃驪滚滚上游通。地勢䧺州鎭海東。二陵松檜秋雲外。三巷樓臺暮雨中。才子夙稱同謝客。使君爭道似文翁。彩服陪歡朱墨暇。歲荒應藉濟川功。</text>
<title>敬賀石閒金明遠六十一生子。今日是晬辰。</title>,<text>杏墻西畔小廬幽。諧宕悲歌五十秋。酒所每驚新甲換。弧辰遽覺舊庚周。應憐白首潛郞署。政耐靑衫滯督郵。遲暮君家千里驥。翻將同物踵餘休。</text>
<title>金吾志喜 乙亥正月十六。卽上候平復賀日。舊例。金吾郞不參賀班。臣等不勝紆欝。以上元夜會于本府。達宵游讌。李僚長文則憲圭先拈韻識喜。玆和拙句。以求斤正。</title>,<text>金壺初報五更籌。着處繁華矜貴游。紫陌笙簫明月滿。畵橋車馬軟塵浮。端宜葱珮芳宵集。政値楓宸翼日瘳。直省回燈須盡醉。潛郞獨阻賀班頭。</text>
<title>寄賀楓臯相公有抱孫之喜</title>,<text>聞道中郞掌弄珠。洞房三日掛桑弧。犀錢玉果應經浴。麝粉丹砂不用塗。汗血舊諳騏驥子。殊毛新刷鳳凰雛。龍鍾自笑諸侯客。又見蘭芽傍碧梧。</text>
<title>上元前夜。與李令𥠧粹，金丞明遠。游束溪橋。口號走步明遠韻 二首。</title>,<text>雪後溪矼踏縞蚪。更疑飛飮玉虹頭。石坡明月憐今夜。佛嶽秋風憶舊游。杉逕無人遙的皪。筍輿有約暫淹留。罇前遮莫辭沉醉。笑指年華水共流。當時遙憶曉雲停。忽漫逢君十里坰。搔髮共悲爭臘雪。轉頭無那散晨星。金波玉樹平鱗屋。玄陸冰花鎭牝扃。醉後相看齊上馬。恐敎吹徹北風醒。</text>
<title>奉賀廵相權西漁相公陞擢八座之喜。恭呈短律。</title>,<text>朱幡繡纛鎭湖區。威惠均霑五十州。一心廣濟懷南服。兩載深誠倚北樓。中朝晉秩裵丞相。外臬咸推李鄴侯。淹痾下吏猶歡喜。衾枕狂歌倩楚謳。</text>
<title>李學士 鍾運 送詩求和。走筆斅體奉呈。</title>,<text>君今衰齒龜乘五。我亦圓莖蓍是年。古巷寒松供習靜。軟塵香陌任乘堅。靑衫未作浮休計。白髮應尋解脫緣。細酌椒花聊復爾。閒愁肯入歲華邊。何處長裾遇鮑五。禿翁祗愛酒爲年。斷金耐許能同臭。觀白何須待觸堅。覺海迷津都幻境。泡花蕉葉亦前緣。秪應一笑千痾散。賴有瓊琚擲座邊。</text>
<title>孟秋旣望之翌日。奉陪廵相西漁權尙書。夜讌錦南樓作。</title>,<text>三更笳鼓錦南樓。按相留髡燭影幽。月以微雲方點綴。雨因凉籟却淸收。詞人把斝詩思壯。武妓登筵劒氣流。勝賞每成廵俗暇。棠陰濃滿古熊州。</text>
<title>題李楚娘扇面</title>,<text>東華門外板橋斜。四十年前第一家。玉貌紅顔零落久。漫留行客酌流霞。</text>
<title>哀李酒嫗 十首</title>,<text>玉爲容貌雪爲膓。蒜髮蕭然笑語香。莫道風流渾斷盡。令人猶憶杜秋娘。方朣暗暗淚如絲。慣說陽平富貴時。燕市緞紅三十匹。夜深齊賜尙衣兒。珠勒金鞭玉腕騮。長髯白晢氣酋酋。當年倭譯東萊路。夫壻番番最上頭。光煕門內二橋南。繡戶珠欄倚碧潭。欲說阿娘行樂地。不堪凄淚滿輕衫。白羅衫子縹羅裳。六鎭雲鬟壓石黃。淡掃▣眉成八字。衆人都羡李家粧。九十東皇夢一番。韶光容易任摧翻。鈿蟬金鴈今安在。黃葉堆中掩砦門。歷落𡼲崎病秀才。靑騾倦踏綠帘開。何曾酒有砂磄味。爲愛孃孃意氣來。神武門前花似霧。廣通橋下月如霜。香魂玉骨歸何處。只有飛鴉滿老楊。綠泥墻靠畵橋西。墻裏桃花墻外溪。死別生離俱寂寞。更無人聽鵓鳩啼。世事風燈只暫因。那堪涕淚漫霑巾。當時壚上靑杉客。今日天涯白髮人。</text>
<title>晩春游覽絶句 十二首</title>,<text>一春花事閉門過。慙愧浮生業障多。強被南隣少年輩。並來牽挽陟山坡。福慶舜欽二傔。來請游春。遂跨驢暫出。夢踏亭東日色開。集春門外樹陰回。西湖却在王城內。紅望前頭㶑灩盃。時酒禁甚嚴。獨泮村有酒賣。恠底前宵夢兆嘉。武陵雲樹盡紅霞。朝來走覔花深處。偶爾先看宋洞蛙。宋洞石壁中。有雙蛙。講舍書廊綠草蕪。燕來無着坐殘梧。憐渠浪費辛酸力。誰識人間鄭學洙。學洙殿▦。曾設講舍于宋洞曾朱壁立之下。以訓蒙爲業。東華門內壽橋東。殷愛娘家酒味濃。二十年來消息斷。可堪雙袖濕龍鍾。愛娘湖南妓。住仁壽橋。爾醉吾醒未有猜。自從酒後兩心灰。黃壚咫尺無人識。尙左齋前痛哭迴。曾與朴尙左魯燕。同飮殷家。鵑花凈盡杏花消。無懶東風太寂寥。北渚緋紅千萬樹。晩春猶保淡粧嬌。北渚洞。桃花已晩。昨夜封姨一陣風。芳園春色片時空。靑門盡日香如海。紅雨濛濛十里中。自北渚洞。至東小門。自門至新興寺洞口。摠是桃花。歸鹿亭荒澗水濱。相公豪貴似浮雲。浣紗古石無人管。只敎村婆曬布裙。亭故孫家莊。後爲趙相國顯命郊莊。今賣爲金監司啓溫家物而盡荒癈。巖寺鳴鍾月色凉。懸燈猶記讀書房。腐儒事業渾堪笑。贏得金吾白首郞。曾於癸卯歲。與諸公讀書靑巖寺。板閣長宵聽妙言。任他窓外雪風喧。遠公遺躅今安在。古壁糢糊畵佛尊。時月巖大師尙默。自五臺▦住是寺。與余同棲。寺北茅茨檜作簷。文殊鐵像竗莊嚴。却憶當時張處士。風儀蘊藉美鬚髯。時有張處士者築土室。供文殊鐵像。</text>
<title>竹郞灘。遇風口號。</title>,<text>吾東慣戴折風巾。肯怕封姨幺麽神。慙愧竹郞灘下路。不敎安穩禿頭人。</text>
<title>靖齋滯直。奉寄尹修撰 永僖 寓居奉恩寺寬上人方丈。</title>,<text>南北飄萍十數年。板頭方丈結眞緣。如今病枕三更夢。多在牟尼繡㲩前。玄毛日日白於銀。石火風燈摠暫因。面上世情如紙薄。眼中生計勝荼莘。君將紅紙束高閣。我着藍衫直寢園。一劫滄桑淘盡後。相逢猶說健陵恩。蕭寺東隣問僦居。雪晴風味更何如。紅露一琖無多酌。聊慰文園病渴餘。</text>
<title>別趙茹園 基復 之任唐津</title>,<text>羡君彩服佩銅章。五馬西風傍蜃鄕。但使鴻恩覃海甸。不將熊幰薄淮陽。官橋潮落浮雲黑。廨舍烟收返照黃。好是秋來桑落酒。豈堪獨對菊花觴。</text>
<title>遙寄金侍郞景先覲行。兼游四郡山水。</title>,<text>悵望東風朔鴈流。亭臯何處採蘭游。暫將蔥珮辭蓬闕。好侍萱闈向蘂州。黃葉已經烏岬雨。白雲無盡錦屛秋。瀛池鵷鷺應相待。莫遣三巖擬十洲。</text>
<title>黃城俚曲</title>,<text>紅衣守僕一聲來。鈴閣黃昏凍雨催。報道明朝初吉日。焚香進止禀過回。每月朔望前。殿僕來請焚香與否。名曰焚香進止。前陪雙引碧紗籠。館宇深嚴唱鞠躬。擺得流蘓紅錦索。塡金殿字半空中。本邑客舍曰兼山之館。正堂設龕。龕奉殿字牌。入番首校上廳呼。軍令分明點日晡。甘結前宵催稅糓。海倉行次飭衙奴。邑校。有行首一員，兵房一員。輪回入直。是日。將往論山海倉。受漕船稅穀。鯖魚過賣吼如雷。汗雨淋灕亥市迴。八百銅文當一駄。漁船蝟集海門隈。鯖魚二十尾一級。百級一駄。賃船之時。魚極貴。今歲執籌船復出。魚更賤。夜久厨人暗噫嘻。齊言乙亥死亡時。麥苗焦盡牟苗凍。叵耐今年又苦飢。甲乙㐫荒。東方戹運。湖西昨年告歉。冬又四朔旱凍。故閭閻婦女相與憂嘆。曾從綵服過玆游。一彈指頃歲月流。南竄北圍經萬劫。自將墨綬到連州。丁巳。先大人宰龍潭。余時陪往拜芹窩金相公熹于冠子谷。今已卄二年。荳磨塲市萃逋淵。馬吊油牌陷少年。嚴棍另加三十度。更良收贖半千錢。荳磨面名。塲爲一邑之都會。豪強惡少。日夜屯聚。是日。捉其魁五六人。嚴棍收贖。主家羣狗大於獒。黃白黔蒼各羕毛。每趁五更人跡到。震天價響繞籬號。余謫北塞時。主人家養獵狗數十。各有名字。今見江倉庫子家羣狗。恰似其時。邏將黑袍雪片飛。留鄕押字細如蟣。熊川賊報宵來急。廵相親關秘密機。熊川村名。巡相秘關。捕二大賊於熊川。聞是愼齋庶裔名萬甲。驟雨飄風苦颯然。江倉庫子眼珠穿。𤼠牛虺馬雙雙到。忽漫相驚喜事傳。捧稅之日。倉奴輩得其贏餘。以爲過活。日晩不至。則渾家失望。關北奇珍滿𥲄筐。鎭岑監務送來嘗。凍棃廿个宜漫喫。甘布百條訝許丈。鎭岑倅李侯牧榮咸興人。與余甚善。昨日送北關所産黃棃昆布。情味可掬。相公廉白更堪疑。無主空山立案時。寄語丁寧崔繼伯。窮人濫計儘非宜。崔承憲繼伯。艮齋奎瑞玄孫。以相公時立案文書。與鎭岑民訟田。余貽書止之。貧家王稅劚心膓。村女紅梭到處忙。斷出木綿纔半疋。未明齊趁論山塲。論山地名。江倉所在。連歲棉㐫。銅錢一百文。白木極麁者纔六尺。鎭日獰風覆土霾。漁商行李苦難諧。津頭蟻聚沽塩者。摠是湖西軟路牌。近者累日霧霾。漁船不至。魚商輩皆沽塩而歸。方言行商中擔板脚夫曰軟路牌。靑木棉裙短布褌。癸田閣氏淚潛呑。朝朝約伴携筐去。採得畦頭苜蓿根。昨年水灾。甚於乙亥。仲春解凍。閭閻婦女。無論老少。遍野緣畝。采食菜根。癸田地名。公庭吏退鳥聲踈。鈴閣蕭然似佛廬。烏石閒磨眞海墨。倩人移寫閏翁書。知印朴寅範。頗解得幾字。以凈紙搨出烏絲爛札本。使於暇日謄出。閏人觀尺牘。金鯉𩷔𩷔尺半肥。錦鱗紅鬣鬪朝暉。漧蘆葉裏雙肩聳。料得廒奴海口歸。余住江倉。病劇胃敗。庫子車時孫出江景市上。買鯉魚盈尺者二。尺半者一也。春曹公事也飛傳。觀象監員試吉涓。知委仲春都會所。淸安殘邑最可憐。式年都會。試邑監試。左道淸安。右道瑞山。東堂左道堤川。右道結城。蒼川橋上午風寒。元士行來駐馬看。百結蒙戎鶉㨾布。敎人心界苦難寬。蒼川邑內川名。元建常士行。於余爲戚叔。曾有急難之恩。鷄龍神廟亂蕪中。瓦屋斜連野寺空。五更冥濛靈雨下。翠旍孔盖肅然風。鷄龍湖西之山鎭。神廟在魯城縣治之南二十里神源寺之東數十武許。壽宮璆佩響琳琅。牲幣籩罇介樂康。唱罷一聲齊就位。子初初刻跪焚香。仲春甲戌。行春享祭。獻官林川郡守李修撰光正。余以大祝將事。梵王宮殿亦埃塵。慙愧牟尼不壞身。却把數行平等字。大川世界募緣人。神源寺。不知刱在何時。殿宇房寮。盡爲頹歪。諸僧方募檀越。爲重修計。文宣王廟享初丁。多少靑衿誓戒淸。香瓣手封親署押。禮房色吏進前呈。二月初九日丁丑。文廟釋菜日也。余以病不得參。親封祭物。崑崙奴子自懷川。任衛將家尺素傳。四盒烟茶珍味峻。千丸藥褁竗香圓。懷德人任鎭翼。以善醫名。曾經五衛將。送南靈茶四盒，蘓合元千丸。幷珍品。粉紅直領束腰寬。殿僕淸晨敬問安。牛脯一條猪首一。東齋掌議送膰單。罷享日。齋任送致膰單子。福酒一鐥。正脯一條。猪頭一顆。鎭營邏校日奔波。摠說荒城賊氣多。當路豺狼渾不問。廣陵太守意如何。民間童謠云連山境內三顆賊。一駄駄來無少忒。謂尹彦鎭，金箕烈，金在淵。皆班族。天鵝聲動鼓韸韸。聚點官門日正中。束伍牙兵三十隊。鵶靑快子服裝同。本縣各項軍額。各色牙兵最多。余以初十日聚點。整器械修服色塡闕額。病枕涔涔蠟燭熒。䬍風驅雪打空庭。平明強起推牕坐。兜率山光頓失靑。兜率山名。在縣南十五里。是日雪深一尺。祖江春水拍天流。佳麗金陵第一州。多謝神明東社宰。烟花三月賸淸遊。祖江江名。在沁都海口。聞李侯章顯出宰金浦。金浦畿內薄邑。五馬南風皁盖飛。銅章遙暎使君衣。長溪華表今猶在。焉間令威去不歸。庚子。先大人爲長水宰。是歲春。余妹壻李憲承公幹爲是邑。長溪地名。有龍湫華表。淸風都護尺書呈。承發私通踏印明。遙想今宵營下宿。應將虛約笑愚兄。淸風倅李侯復鉉見心。余之外從弟也。歲前約日期會于營下。余以病不赴。悵甚。雪晴雲斂瀞寒空。河漢闌干斗揷中。枕上忽驚幽夢罷。分明相對趙萸翁。趙萸翁學春子元丈。與余爲至愛交。丁丑冬。萸翁歿。昨夜夢。相會於萸翁之富平衙。肩輿日晩赴東廳。分給還包第四令。却悔從前鞭撻誤。忍看鶉鵠滿倉庭。方言十五斗曰斛。斛曰石。石曰包其實一也。分還期會之名曰巡。廵曰令。犀園眠食近何如。強半新春斷起居。簷鵲朝來唬報喜。平安二字數行書。開春以後。不聞犀園消息。今朝忽見飛鵲噪簷。已而邸人至。見書。走石飜沙屋瓦飛。老槐中斷十來圍。微臣是夜難成寢。惶恐蒼天降疾威。仲春十六日。大風飛沙走石。其聲如地陷山崩。達宵乃止。閱盡湖醫病漸荒。李翁看症最精當。淸晨診脉探囊訣。拈出升陽順氣方。巡相西漁公。送李醫宜道診余病。其術比諸醫差勝。羸驂短僕赴湖南。店舍相逢握手談。淸約君家能世守。行人亦說李龍潭。龍潭縣令李侯鳳奎穉瑞。余同庚也。因省埽上京。今始還衙歷訪。先人詩句縣甿歌。君向南衙意若何。石上空留三大字。萬秋風雨不能磨。長溪龍湫。有先大人題名刻詩。一年強半夢南柯。贏得口碑怨說多云云。牙逑老翁古詞宗。狂歌半世任踈慵。如今白髮飄如蒜。猶自蓬蓬吸百鍾。牙逑金浩天性之自號芝川。嗜酒能詩。一日來訪。劇飮數日而去。雜費人情細鍊磨。惠廳關子廟謨多。如何剜刦黔蒼肉。敎喫輿儓肚腹膰。今春。惠廳堂上李公存秀。定雜費數爻。發關行會。釋王寺衆總頑禪。不論凈業只論錢。底事酉台三百貫。西天極樂募虛緣。釋王寺在安邊。有御筆藏修之閣。募緣八路。酉台捐給三百貫。向來書角訝虛傳。春鴈朝飛帶素牋。滿幅情言撩病緖。忽捫雙眼淚潸然。頃寄小石金侍郞愚淳書。不見回報。今因營邸。始見答簡。不忿珍州李率卿。暮年豐肉腹彭亨。朝傾綠鴨千鍾淺。夜擁紅蛾兩臂輕。珍山守李侯享會。率卿有書約余兩界上一會。自詑擁雙姬吸千鍾云云。廵相書函襲麝薰。季春游約說慇懃。千紅萬紫濃如酒。玉筍峯頭會見君。廵相西漁公。曾有四郡同游之約。今又貽書促赴。余以病不得行。耆闍觀裏月娟娟。把酒鳴琴己丑年。精爽秪應天上去。不知何處葬簫仙。洪長遠薳自號耆闍崛山人。方住西原之萇山別業。今朝見訃。簫仙長遠一號。纍石叢隍遶禿楓。枝頭掛綵散靑紅。村巫玉面含羞澀。白晝揚鈴大道中。擎天道中。見一巫皓齒朱唇。右手揚鈴。左手執幡。延嚨徐謳。聲甚凄楚。鎭日東風苦不開。連翹已綻杏花胎。堪憐病殼淹時久。獨卧空牀斷酒盃。余病畏風最甚。春分已過。淸明不遠。園中花事方殷。不得一番出門。一聲砲響鼓三通。太守登壇禮數䧺。白木帳圍遮日柱。淡紅交椅最當中。今春各道水陸大操。皆以歉荒權停。只令本官各於其邑操鍊。伐鼓鳴鑼較一圍。常山蛇勢鐵騘飛。鞭兜氊笠紅羢子。左哨哨官意氣歸。邑操時節次。皆依戚氏指南。與京軍門習操彷彿。春宵澄霽靜淵淵。嬾步臨軒意爽然。天護山南腰一半。曉霞如夢樹如眠。邑治在黃嶺之下。黃嶺一名天護山。白石婆娘訟子寃。呈單諺字溢千言。姦民指嗾誠難測。不報洪恩反負恩。白石村名。有田寡婦者呈諺單。誣衊官家。乃邑人李振榮所指嗾。振榮曾受恩於余。君年六十髩成皤。閱盡人間義理多。血氣衰來宜戒得。壑隣不似白圭磨。鄭農塢君博。與人築洑於安興。余貽書止之。輕風陣陣柳絲斜。荏苒春光已半賖。近水閭閻三十戶。繞籬開遍杜鵑花。余病㞃不出門。已月餘。一日肩輿訪止卿于蒼川。柳綠花紅。春事已爛熳。靑棉裙子綠長衣。頭戴髹盤步似飛。道是今朝寒食節。家家墳上薦糕歸。三月初二日寒食。杜鵑滿發。上墓者皆煑花糕。野翁黧黑雪盈顋。禿鬝光光不滿籉。肩著支機塍畈憇。終終浦上賣柴迴。江倉之行。見一老人負支機憇路傍。問其年。八十一歲。微有飢色。終終浦地名。遯巖書院翼巖陲。先輩遺芬想像奇。山仰樓前齊下馬。幷頭來讀宋翁碑。院在縣西十里沙溪舊墟。享沙愼尤春四先生。山仰樓門樓扁額。尤庵撰碑。同春書。屛川驛婦鬢如霜。米裹重重縛布囊。跪乞成歡分餉日。未收四㪷趁期當。屛川驛名。屬成歡。余坐江倉。見一老婦年過半百。衣襤褸來訴。見之惻然。曲阜使君手字書。故人病體訊何如。南來又喜長隣近。却憶淸都隔水居。魯城李倅鍾稷。是北山隣曲。新莅有書。六觀閣裏雨如絲。二可亭東月似眉。文彩風流今不見。篋中唯有哭君詩。芝汀元侍郞在明孺良。以丙子冬長逝。六觀余孟園舊第。二可芝汀江莊。前夏霪霖岸善崩。澓流斷盡谷爲陵。男畚女鍤成羣去。鎭日農家築畠。兩年雨水。振古所罕。堤堰防築。澓深溝澮。高燥衍濕。無不成川。芎藭香動綠長衣。快馬平原健似飛。皮竹箱子紅袱褁。新婚閣氏現姑歸。水踰站路上。見一女妖嬈騎馬而去。卜駄中。見日紋紅錦袱，五色皮竹箱子。蒼玁前行白玁隨。少娘年紀破瓜時。丫頭戴着圓簞去。忙趁阿爹午饁飢。路見一女子年可十五六。布裙赤脚。頭戴一筐。隔溪呼爺。茅茨參差鱧鱗橫。藩落周遭麂眼成。可愛柴荊斜壓處。桃花一朶最分明。李浦道上。見甿戶數十家靠岸凈楚。臨溪一屋柴扉破壞。中有一桃爛開。家富男多訖可休。曾經首吏雪盈頭。如何却做無良計。自取輪刑五十州。魯城吏李德昇年七十餘。圖奪房任。匿名呈狀。事覺。營關輪刑。公狀呈來兩手箝。夾門趨進整衣襜。紙童通引分行立。書案前頭禮數嚴。守令現謁禮數節目甚繁。紙童通引。卽行首知印。浦口䱷家棘揷籬。破魚網子曬朝曦。羸婆地坐吹爐火。煨着塩鯖哺乳兒。論倉塲邊。見敗茅屋中。一老婆吹地爐火。燒鯖哺兒。兒纔三歲許。頑雲潑墨黝冥冥。靈雨廉纖曉旣零。未滿一犂荄遍濕。麰芽歡喜向人靑。前冬無雪。今春無雨。民情騷擾。初四日夜始雨。纔過一鋤。四野田畠。一時向靑。野巫頩貌雪膚肥。柳㨾纖腰強一圍。綠錦長衫紅粉套。夫人祠裏降神歸。麗祖征甄萱時。有一嫗善解夢。封爲夫人。事載邑誌。夫人廟在癸田里。風意瀟瀟雨意濃。懸燈閴寂度寒鍾。兒童曉起渾驚叫。萬樹棃花碾瑞淞。昨夜達宵無寐。四壁凄爽。氣頗不佳。曉起開門。雪滿前山。銀河斜流斗柄低。膠膠角角亥鷄嘶。料知縣市明朝是。礧餠聲來柿樹西。縣衙西墻外。有大柿樹。環西居者皆貧戶。趁邑塲。日以打餠爲業。玉燭調元泰運回。羣生涵育樂煕哉。嚴風一夜凝成凍。春雪如何反釀灾。淸明後五六日。忽滚下一天大雪。繼以飛雹如卵。故風折園花。皆凍黯。官堤十里水縈紆。楊柳千株復萬株。自是輞川非別界。分明一幅右丞圖。衙門外皆閭閻。閭閻之外沿溪上下。皆禿楊老柳。長亘十里。簷深秪敎乳禽鳴。藩缺猶防瘈犬行。吏退官閒人不到。滿庭芳草一時生。東軒北向。簷短受風。架松爲假簷。墻垣一幷頹圮。課官隷斫柴爲籬。一夢今宵悟夙因。水長樓下野花春。四千里外湖南客。三十年前嶺北人。富寧北將臺牌額曰山高水長樓。余謫居時。喜登臨此樓。昨夜夢。忽到其處。輕於淞雪重於霜。濃滴朝霞別㨾光。罩了一山香似海。州人叫做杏花莊。熊州州治東去數百武。依山一村。都是杏花。熊州通判老尙豪。黰髮烏鬚鮮白毛。朱墨盆中生氣力。紅臙叢裏詑風騷。公山宰柳侯仁根士源。長余四歲。筋力強壯。士源傷於酒色者而能如此。可恠。今宵私禮約相逢。天翼烏靴燕服容。知印親來傳口訊。碧紗籠影月溶溶。巡相以私禮見守令。則所謂平服。卽絲笠貝纓靑苧天翼藍綬廣帶黑靴。農塢淸貧樂自如。燕超堂亦似僧居。庭開淺白雙株杏。案庋渝黃數卷書。君博初名彦仁。字君復。客西漁所。燕超堂。營冊室扁額。危樓迢遞接蒼空。繡幕深嚴蠟炬紅。夜半笙歌歸別院。錦江如錦月如弓。余以病不能赴四郡之約。是日。與廵相泛舟錦江。夜讌拱北樓。一雙淸道陣門開。打鼓擂鉦次第催。全副戎裝跨駿馬。前陪裨將也䧺哉。廵行裨將以前陪爲榮。聞孫先達仁澤。今番爲前陪。樓船船上角聲悲。繡纛紅幡照水湄。十里平沙人似月。兼廵察使渡江時。巡相發行時。男婦童穉成羣出觀。營下習俗。每歲春秋皆然云。迤邐沙路逐江斜。嬾踏癯驢夾岸花。博帶峨冠絃誦處。樵童猶識草廬家。李草廬惟泰祀孫在元善長。居錦江之中湖。卽草廬舊墓。余有戚分。歷路過訪。鳴鶴堤深樹影圍。桃花浪漲鱖魚肥。蒼苔白石漁樵路。罷釣歸時月滿衣。鳴鶴堤在魯城縣治東十里。産魚族甚衆。轉海掀江一夜風。竟天價火暎山紅。可憐半百沿溪戶。焦土蒼茫瓦礫中。三月十四日大風。連魯之間。火灾孔酷。路傍一村五十餘戶。全數被燒。春服成時與客期。鳳林林壑昔聞奇。從今斷罷尋山計。二竪爲魔儘可嘻。季春。與鎭岑李侯牧榮，恩津李上舍沂柱。約遊鷄龍。病劇未果。周公夢後古風頹。七日猶潛地底雷。病枕涔涔時做睡。爲要親見虙羲來。病中。只看周易數三葉。手卷輒睡。敎子當先敎魯經。森嚴義理炳如星。三綱不墜伊誰力。慙愧今人昧典型。外城金雅相揖家。有春秋註䟽。借看全帙。板本甚精緻。常行日用在倫常。尼聖書中聖訓洋。半部讀來何事業。可憐當世趙韓王。知印宋益文讀論語第三卷。其聲琅然可愛。管城湯沐素封如。惠施多方贅五車。抵死存心饒直舌。尖頭不讓古尙書。槐亭崔筆工善束羔毫。雖甚禿。猶能作字。比他筆甚良。忍說孤忠乙亥時。魯陵秋雨暮鵑悲。行人尙識遺墟在。下馬來尋謹甫碑。成梅竹三問。是連山人。癸田有遺墟。後人立碑。三兄弟共一衾眠。暮境蒓亭最可憐。昨忽來看明忽去。不堪雙涕暗潸然。蒓亭病中來見。旋卽發去。去留之際。不勝悵然。有奴來自外城村。一枕慇懃慰病魂。兩隻鰣魚新釣得。眼紅鱗貝鬣如璊。金生相揖。卽沙溪庶子察訪棐之裔孫。家頗饒。居邑之外城村。力學醇勤可愛。及唱官奴走報知。淸風府使入門時。別來人事渾如夢。我貌黧黃子鬢絲。淸風使君聞余病報。單騎馳訪。岑倅淸晨擲手牋。鏡川風水叙全篇。蛛絲馬跡成形巧。虎抱龍蹲結局圓。鎭岑倅曉堪輿言。鏡川之平地龍。有老鼠下田形。語甚夸大。世事浮雲不可期。忽驚飜覆滿枰碁。那知湖褫傳書日。政是商衙罷職時。尙州牧兪侯漢寔子範。余同硏友也。貽書相問。書到之日。聞以事被拿罷歸。端陽日氣靜如年。却憶京師舊俗傳。幾處毬塲爭蹴踘。誰家絨索送鞦韆。本邑荒僻。於正朝上元端陽等俗節。飮食游戱。全無三韓遺俗。茂長太守忒神明。雁字朝來簟席淸。憐我文房差少一。倩人扶送楮先生。任學士俊常。洛中舊要。方爲湖南之茂長宰。因便送白楮。楮是極品。阿甥兄弟積違餘。忽漫來傳舍妹書。道是覲行旋別去。病中懷緖纍增歔。余妹友李憲承公幹及其弟憲曾仲孝之子秉冕兄弟。南衙覲省之路。委道來見。懶慢爲吏孰似吾。如山積謗任踈迂。花城太守緣何事。屢牒營門強送符。邑例有元定兼官。恩津，石城是例兼。而恩津倅金侯相種德翁。請于營。輸送印符。有女睽離已七年。卽今流落古洪川。多情數紙情還㥘。回首東雲但惘然。余女壻宋一準平哉。恩津世族。家貧流落。寓居關東之洪川縣。與德翁同里閈。送奴向市買雙鷄。織柵編塒立砌西。病枕邇來眠未穩。令渠趁曉近牕啼。長夜無眠。喜聞鷄聲。使衙奴買雌䧺二鷄。設柵于牎東。放翁居士有耳孫。甫里先生是本源。傳世靑氊詩句好。南人皆說古淸門。陸氏。長水世族。陸洪鎭號浪翁。以能詩見重先大人。洪鎭子南秀。持公幹書來謁。犀園回馬苦遲遅。眼穿腸消待幾時。簷角丁寧靈鵲語。始知行李抵京師。犀園聞余病報。以四月初十日。疾馳來見。旋卽發去。五月初七日。奴馬始回。階伯將軍舊戰基。壞城頹壘壓江湄。公身可死名難死。芳躅流傳竹史奇。百濟將軍堦伯。與新羅戰于黃山。力盡死之。㶑灧金塘字淑眞。連人猶說女郞神。行雲一片迷精爽。應護天孫度漢津。連魯之間。有一堤甚廣濶。古有富女名淑眞早寡。家貲鉅萬。捐千金築之。堤因以名。論倉浦口水連雲。岡勢初斷海勢分。倉底居生游宕子。壚頭盡日醉紅裙。本邑海倉在論山浦口。論山屬恩津。海上一都會。穆廟當年翠輦過。鷄龍佳氣欝蔥多。長鯨淮海平夷後。一曲鐃歌唱里娥。俗傳穆莊王。甲子遊于公州。駐蹕於新都云。鷄龍距邑二十七里。太祖▦吉定基。噴雪雙龍左右潭。赬嵌翠磴共陵臨。神慳鬼護金湯險。誰識天公積費心。鷄龍之下有二谷。谷有大湫。右曰䧺龍。左曰雌龍。總名潛淵。齋居幽寂似禪居。花影參差柳影踈。日永春深無一事。晴窓點檢故人書。本邑夏秋之間。邑務甚簡。恰似寢郞時。繙閱文字。消遣永日。兜率高峯不復城。聖人首出際時淸。使君手種梧桐樹。爲待朝陽瑞鳳鳴。兜率山在縣南十五里。有古城基。甄萱子神釰。幽萱于金山佛宇者。卽此山。五月中旬麥氣秋。秧疇處處叱犎牛。肩輿未必偸閒計。每日來聽澮水流。余每日乘公務稍閒。肩輿出游。周覽隴坂。勸課農民。桐藪東南五里營。麗王太祖尙威聲。金甌無缺三韓界。好敎甄萱斂手呈。公連接界。有麗祖戰基地名桐亭。麗史云王卛兵邀萱於公山桐藪。連山山勢鬱蜷連。野色平鋪極遠天。惆悵遯巖巖下路。雅閒亭廢兩池蓮。雅閒亭。卽崔淸江別業。沙溪得其故墟築室。扁曰養性。其八景。有兩池荷花。萬株垂柳繞堤奇。漾日含風動影遲。裊那娉婷何許者。詩中恰似義山詩。邑治二息許。有大川名蒼川。挾川種柳。連亘三里。名曰柳亭。余名其店曰萬柳店。英䧺功烈震湖山。聖刹遺墟泯舊顔。秪有當時鋼鐵鑊。行人指點百回看。開泰寺在天護山。舊有麗祖眞殿。今癈。只有一大鑊圍八丈高一丈。在野田中。旱餘甘澍聽農謠。溝水瀺瀺尺半高。剛得一犂添夜潤。筆香堤西可容舠。筆香堤。在縣東北食汗面。周回七百六十尺。松杉蒼欝谷巖淸。遺廟恭瞻却𢠵情。東土儒冠通五禮。洪恩難忘兩先生。遯巖書院。在縣西十里沙溪舊墓之左麓。享沙愼尤春四先生。沙愼父子。皆明禮學。達理城南夕照微。孤雲寺畔茂林圍。東家年少腰弓去。鎭日山田射雉歸。達理。高麗土賊。城在大芚山。四面絶壁。中可容數萬兵。孤雲寺在天護山。平生幽夢夢江湖。誓鶴盟猿尙未渝。萬死餘魂榮墨綬。只緣鴻渥滯斯須。余丁巳冬。竄慶源。旋移富寧。辛酉。逮錦衣。榜掠幾死。配鎭海。丙寅解歸。壬申筮仕。靑山綠水萬重遮。白鷺園西是我家。遙想門前喬柳樹。主人不到但鳴鵶。余家住三淸衚衕。與孟監司萬澤家相對。俗名曰白鷺園。或曰孟公園。或曰勝景▦。杖策祗尋祗樹園。石龕安佛似龍蹲。吾行只有消憂地。肎向東林學白猿。縣治東。有一峯阧高。上有一巖寮。名曰縣寺。又曰月隱庵。因石爲龕。因龕刻佛。鸎桃紅熟麥黃初。柿葉成陰棗葉踈。山雨忽來衝暑散。病衾正好卧看書。亢旱之餘。火日張傘。高閣軒檻。若住牢獄。忽驟雨暴注。衝破暑氣。生平最愛鄭農翁。絶世才情耿介風。怪他蹭蹬頭已皓。僂然追逐後生中。君博號農塢。一號碧痞翁。以詞律早鳴于世。滄浪江上買魚艭。茶竈琴牀伴酒缸。添得佳書三四𢎥。也應淸福正無雙。余自髫齔。夙抱禽尙之志。願得一江莊。置小漁艇。隨波上下。以終一生。今不可得。世少知音和者稀。低回五斗未能歸。憐渠白髮成何事。始識朝衣是濕衣。世降俗淆。吏頑民悍。在在皆然。連魯尤甚。淹疴三朔始加衣。初出衙門帶曙暉。斜倚煗轎神稍爽。姜春煥馬健如飛。患瘇七十餘日。始得生道。心欝欲暢。力疾作營行。姜春煥本邑將校。芭蕉葉長木香花。小圃周遭芐正芽。馬住東邊通細逕。店人指點李醫家。李醫宜道。湖南和順人。流寓魯城之擎天驛傍。余營行時。歷訪其家。鏡川驛樹碧㲯毿。夾路秧苗凈似藍。一抹炊烟浮水裔。家人多住馬行南。鏡川卽擎天。夾路兩邊。皆稻田。隔溪人家。幷依山而居。尹屛溪集繡何年。店壁橫黏又倒聯。道德文章休話了。眚灾棗木也堪憐。屛溪尹公名鳳尤。字瑞膺。權遂庵門人。逸工判。謚文獻。店壁塗褙者。乃屛溪集故云。僻凈衖頭占小鋪。錦城官妓笑當壚。向人自詑砂磄味。紅漆髹盤托玉壺。大通橋南溪小港內。有一妓新占小鋪。中湖李生在元主人也。余訪李入其家。時新菓子最含桃。靑李來禽總下曹。却敎較看樊素口。動人春色倍增高。余一日。適歇蓮幕。見一妓名明玉者。坐諸裨之側。手弄櫻桃。故戱題。西漁一䟽寫肝脾。蓄積平生世所知。却恠薰天浮謗閙。南人不訝北人疑。西漁歲初上䟽請朴宗輔贈爵賜謚。盖以龜祿懲討之功歸之也。䟽上。疑謗大起。右鎭令公夙契敦。親呼雲婢備盤飡。殺鷄烹鯉俱情味。對嚼移時欵欵言。金士殷彜鍾。余妹友李公幹繼外堂叔也。女奴鋤雲隨來見余。驚喜。牟糴開倉髮欲皤。打黃全少殺靑多。生靈困苦今如許。召父當年似我麽。昨年。本邑酷被水灾。民間大同未收。尙餘五百石。而又以營飭。催捧牟糴。富國強兵賴藎臣。大同堂上好經綸。遭船退米眞良策。慚愧三南億兆民。李公存秀奏拿牙山倅宋啓洙，唐津倅權敎仁。以麁劣盡退稅米。無腔篴和破鉦聲。鼓吹虛傳兩部名。靑草池塘新雨後。不論公私只亂鳴。衙舍西墻外。有一小瀦澤。每大雨飜盆。澤水漲溢。則䵷黽蝦蟆。晝夜亂鳴。不知幾萬。庭畔蔬區半畒強。菁花已落芥花香。三春已了探芳債。紫蝶黃蜂更底忙。衙舍庭前隙地。令官奴及唱房子輩。各圍一區。使種各㨾菜蔬。長流水煑雨前茶。魚眼嫌濃蟹眼嘉。喫得枯腸都沁了。不須方法問盧家。東俗穀雨前。採各㨾樹木之芽。名曰雨前茶。今漢師坊曲所賣雀舌茶。槐樹濃陰送惠風。鳴蟬嘒嘒響晴空。午來忽遍淸凉氣。高閣渾疑八月中。庭東有大槐樹。每秋夏之交。萬蟬齊鳴。萬木陰粼碧四圍。夏霖欲霽正霏微。庭泥融壞蒼苔色。句引雙雙鷰子飛。己庚之間。有燕闘之灾。燕絶貴邑。亦三月以後。不見一燕。至是越燕數雙。尋泥而來。漕船船主極奸儇。不捧長腰只捧錢。米價京倉低四百。今行擬買枉尋田。本邑㐫荒。米一斛十一兩。京倉六兩云。枉尋里漢師東門外十里菁田。芹畠甚美。麰頭生角麥生耳。浦溆漫空墊蓼蘢。雪片飛來該里牒。馬臯坪上水潨潨。馬臯坪在縣西十九里。地最犖确。且無水源。飜雲潑霧似犇瀧。電母靊霳走且降。剛到今宵仍不絶。大千世界也成江。是日之雨。始以霡霂。第二日。大雷電以風。終晝達宵而不止。佳雨知時霽亦佳。靑山一洗瀞如揩。秧疇趁日催農急。布糓聲來滿綠槐。旱則思雨。雨則思晴。人之情也。今年之雨。不多不少。不疾不徐。高低均洽。鳳凰臺上鳳凰游。甿俗相傳野史留。鳳去不來臺獨在。海天無際水長流。鳳臺在縣北一息許。一名鵂鶹厓。方言鵂鶹曰符項。與鳳音相似。其以名歟。不是棉田是菽田。覆區靑葉似銅錢。村婆叱犢田中出。頭戴磁𤮊汲碧泉。魯連之間。棉田荳田。俱爲茁茂。布葉滿田。溝水漣漣露淺沙。幷無鷄犬野農家。荒田數畒誰耕食。遍地空開鼓子花。魯城道中。見一村四五戶。困於徵科。四散殆盡。惟癈屋頹然俱存。朱朱白白似錦毛。亂叫飛來隊隊豪。雌冠如綿䧺冠奭。牛屎堆上啄蠐螬。擎天居人家。養鷄數百首。五色成隊。粲然可觀也。籬雀捎蜂瞥地呑。還飛端坐靜無言。隨分飮啄元如此。肯向人間學乞墦。店舍午飯。臥見籬雀捎蜂還坐。愀然有知足而止之意。浦村少婦木藍裳。淡掃蛾眉淡淡粧。箝得馬蹏油鱉子。走向橋虛赤脚忙。璿譜奉安行次。祇迎歸路。見一少婦手持鍬頭。箝得數鱉。忙向市上。癸田處女貌如花。石井南邊是爸家。綠鬢雲鬟渾不整。月中汲水曉漚麻。本邑麻布甚美。癸田尤佳。一村不務農。專以麻爲業。丁公藤酒得神方。蒼朮當歸等分良。縣裏靑帘三十戶。先頭美釅趙孃孃。丁公藤一名五加皮。余欲釀酒服之。聞邑中趙婆家善釀。兌錢使釀。十箇鷄雛九箇爲。攫槃梢肉也無時。夜令官砲齊圍住。病栢前頭獲黠鴟。衙後側栢上有老鴟。年久甚黠。使善砲者覗之。一月始獲。鈴軒秋事似精廬。楓葉潮黃槲葉踈。日晩卯衙初散後。萬蟬聲裏獨看書。初秋。凉風新生。每朝晝之間。衆木葱蔚。萬蟬齊鳴。頗有幽致。梨葉殷紅栗殼稀。露華濃蘸稻梁肥。村童夜簇松明火。草浦橋頭捉蟹歸。八月蠏始生。草浦地名。通海水。蠏味最佳。且多産。日照衙簷曉色空。瘦驢牽出馬行東。翻然未踏丹丘路。四郡山川已眼中。季秋。余赴巡相丹丘之約。發向沙熱。○此下沙熱行中作也。醜石疣嵌似狗蹲。行人指點米塩尊。神藏鬼秘眞天險。留與神都鎭捍門。米塩峴在鎭岑。俗名牛聞山。新都捍門。山縣荒衙像佛廊。土垣周匝稻秔香。春來耒耟家家出。卧領田官也不妨。鎭岑縣衙四面皆水田。稻秔方熟。一望無際。庭南小築劇幽凉。柿子初紅枳殼黃。淸儉六年如一日。邑人爭頌李侯良。李侯牧榮築小墩於衙南。環植花木。幽凉可愛。鉅石中央礫石周。川流迅疾似灘流。上洲雖淺當人乳。下灘稍深沒馬頭。晩渡下水院川。川在鎭岑十里。水底皆石。石滑水寒。人馬難濟。牡蠣峴西急雨霏。雙燕瀨上迅風飛。織莎笭箵荷肩去。隔水漁梁視笱歸。牡蠣峴鎭岑地名。雙燕在懷德。有上下燕子二瀨。蘓堤秋水淨無埃。一道淸溪匹練開。想向武夷山下去。幔亭九曲共瀯洄。蘇堤。有宋尤庵舊宅。嗣孫今居焉。宅有先生祠宇。編竹踈離靠禿梧。石橋西畔啓閒舖。主人深坐燒香罷。漫敎兒童搗首烏。邑東衚衕。任五衛將鎭翼家。開藥鋪。是行歷訪。夜雨池塘草氣薰。偶逢地主酌微醺。人情未必新知樂。回首南隣趙使君。懷德宰宋侯儒載。趙使君卽舊倅趙茹園伯初也。秋水安流句曲回。澄波百道縠紋開。高人不到桐江遠。空遣蒼苔鎖釣臺。距懷德三十里。有宣江。一名船江。文義地方。江上釣㙜。臺甚好。似豆彌。綠鬢紅腮少主人。懸燈相對話情親。渠爺髧髮渠今大。媿我安能不老身。文義倅族弟鎔。以武東堂試官往淸州。其胤石淵來見于邑店。脩藤壽櫟覆陰粼。翠壁參天若怒瞋。兩岸纔堪容一馬。况疑靑石洞中人。路經二峴。曰靑龍。曰䱥尾。䱥尾兩岸高峻。似靑石洞。般陁石上啓門庭。蒼壁周圍似錦屛。笑就壚頭呼大碗。未堪虛度此名亭。屛風亭酒店二屋。對坐般陁上。般陁廣可坐萬人。左有石壁如屛。人馬從石上行。沙那十里海松香。松子離離似掛囊。可是湖西單縣令。栢田判不讓淮陽。達那，沙那兩店十里之間。山上皆海松子。世稱文義曰湖西一令。村奚丫髮覆雙腮。野菊黃花手裏開。三十六文鷄一對。淸川市上買肩迴。淸川塲距米院十里。達那俗名月院。沙那俗名米院。地境塲邊兩酒坊。傳盃漢子竄梭忙。壚姬玉貌纖蔥指。對客攤錢納錦囊。未及槐山十里。有地境嶺。嶺底左右里。淸州槐山兩地境店。可數百武。晩𧕄枯柳響凉風。秋色蕭然瀞碧空。一道淸溪灣轉處。槐山郡當畵圖中。隣近邑中。槐山最富饒。邑基亦埉塏可愛。駱峯春雨杏花殘。吳伯紹家醉眼看。惆悵二十年前事。更無人到竹闌干。郡守吳侯鼎秀。數十年前。相見吳修撰泰曾伯紹家。相與話舊。悵然。硤江城兩岸回。灘聲轟汩鬬風雷。霧中不省蘓尼路。何似人間灩澦堆。距邑十里。有蘓尼峴。俗名孫二峴。左山右壑。迤邐數里。有大川名蘇尼灘。石南老叟足生涯。磵水東邊板瓦家。籬落散垂紅頰棗。田塍亂布雪瓤瓜。過蘓尼灘。到竹南店。背山臨溪。溪深黑而橢。黃犢坂頭也字溪。古槐踈櫟綠陰齊。瓦罇濁酒香微漲。打䵚聲高日未西。至黃犢硤。大槐樹下。築打䵚場。是日過硤凡五。曰蘓尼，爽晩，黃犢，巽楡，盤陀。丙防灘水綠於苔。日瀞風嚴吼似雷。何許村翁紅脚健。竹墟店裏賣泡迴。丙防灘名。竹墟店名。皆忠州地也。是日過灘凡四。曰蘓尼，丙防，淺石，水回。禺中喂馬水回倉。車主簿家曲檻凉。近硤漸驚風氣早。滿庭紅葉夜添霜。水回店名。有延豊縣倉。遇申主簿南濟者。京師人。業醫。流落住於此。寒水先生道德尊。巋然遺廟儼江村。至今博帶峨冠者。摠是文純後裔孫。黃江是淸風地。遂庵權先生遺基。有祠廟。山楓水葦日森踈。心事當秋不自如。馬首人來眉忽啓。天恩新赦趙尙書。行至黃江店舍。聞趙台得永蒙恩放還田里。臨江茅屋小於舟。依舊圖書案上留。萬樹山楓花㨾繞。羊曇恰是過西州。權宜仁義甫丈。與余有忘年誼。存沒之感。不勝悵然。霖後村家歲計荒。晩菁嘈咂早菘黃。憐渠博得無多福。門外淸溪一道長。是日留宿黃江店舍。偶書觸目記實。故人𥠧子髮蒼然。蘭茁孫芽滿眼前。二十年來存沒恨。不堪雙淚逬如泉。權丈季子用楫已老蒼。有子五人。長已成娶。負笈尋師欲潤身。愛君志氣邁凡倫。此行不爲游觀樂。悵失東來好主人。路聞李侄濟殷穉川往砥平。爲拜李竹莊徵君。簷鵲晨喳犬吠笆。本官邏卒閙前家。西倉行路先通信。石見書來照燭花。晨覺點燈。本府使令傳石見書。方出站西倉。聞余來有問。驚心嶺上鳥休臨。行者捫膺摘井參。我飽鬼門關路險。世間無處更驚心。自黃江入本府。閒鬲一嶺甚險峻。名驚心。似北路之三家嶺。霜稬新醪㶑灧濃。猴桃軟熟䯻松茸。主人風味終宵讌。另買江頭二尺鱅。是夜。權生用楫。與平一洗馬。持酒會飮于寒水齋古宅。長日馳驅打路慵。墮鞍自歎奄衰翁。使君纔罷寒暄後。先問連山早柿紅。石見嗜柿。纔寒暄。勸余酒。先問駄來早紅與否。新釀蒲桃醱鴨靑。嫰燖松蕈錦鱗騂。秋來最勝今宵樂。寒碧樓中月爽明。夜深。與石見游寒碧樓。主人釀山葡萄酒。甚美。四郡江山叫絶奇。先頭人說義林池。黃城監務渾閒事。冒雨來登獨寫詩。初九日。冒雨往堤川。因向義林池。堤川倅金穉奎送酒。暎湖亭畔石巃嵸。三尺孤墳馬鬣封。繡虎文章無覔處。不堪雙眼淚溶溶。李愚山濟魯幼輿沒於淸風衙中。葬義林池上。暎湖池亭名。竹下淸標絶俗緣。官居猶得似神仙。萬山紅葉新過雨。平峀堂深月另圓。平峀堂堤川衙軒。李元靈額。竹下穉奎號。陰城主倅夜相招。一面慇懃勝舊要。聞道今冬苽已滿。硤民應唱去思謠。十七日。發向衙中。宿陰城縣。主倅申大復。孤城一片野中圍。吹角危譙當落暉。忠壯遺魂今有否。應隨秋色暮雲飛。翌日午站淸州。州舊戊申。天永叛據城。殺兵使李鳳祥。南忠壯公延年。以虞侯死之。黃城一局夢碁飜。簷月虧盈十八番。眞住獄中經劫盡。浩然歸卧北山樊。丁丑十月赴任。己卯三月罷歸。○罷官後作十首。繭絲保障古人言。字牧分憂意有存。三年未效涓埃力。慚愧微臣負聖恩。新道伯朴宗京有世嫌。遂得由舊伯决歸。烟霞泉石莫相謀。見在因緣缺陷留。身到鳳林三十里。經營未得一番游。洞距邑內三十里。自前春經營游賞。未得一往。父老攀車涕泗流。生靈無福送賢侯。從今荳市塲邊路。依舊豺狼白晝游。荳磨塲。是土豪橫行劫掠之處。邑中第一痼瘼。鋤豪抑強或云難。只好傍人外面看。報答天恩惟一事。風雷額字大於盤。衙軒舊無扁額。余取損上益下之義。扁曰風雷軒。黃虀百罋未充腸。聚散浮萍石火忙。寄語靑銅山裏蕨。今春雨露爲誰長。山蔬産本邑。距五里谷名靑銅。薇蕨尤肥美。秋後名園柿實光。朱黃紅碧一時香。上開泰谷三千樹。安得携歸種漢陽。邑産柿。名品甚衆。開泰寺故基。多人家。種柿爲業。甚佳。楓翁兩扁彩毫光。蘭史三聯翠墨香。朝晝相看看未厭。不難忘處最難忘。風雷軒，酌廉閣兩扁。楓翁大字。軒柱刻銍。玄蘭書唐律三聯六片。仲冬移植碧蒲桃。都別監家索價高。準擬淸明初上架。公然幽趣付凡曹。別監都重渙家。有紫黑靑三色蒲桃。各買一枝。揷庭前皆活。除却妻兒送洛京。老禪無事一身淸。夜深獨坐簷鈴靜。月隱菴西泛磬聲。修簿後。先治送內行于京第。月隱菴邑後寺名。</text>
<title>上元俚曲。斅李玄同體二十五首。走筆簡雲樓兪子範。</title>,<text>庚年圓魄是頭番。虛度今春作上元。病枕不知時候變。厭聽隣丫達宵喧。是夜。兪子範，李叔嘉與君素約往駱山。余以病不赴。達夜不眠。柿餠棗膏稬宜。海松子白蜜如脂。家家藥飯成風俗。不祭烏神祭祖祠。新羅炤智王。以正月十五日。作糯飯祭神烏報恩。東人遂以爲時食祭先。胡桃鄴栗養牢牙。嚼破瘡臍輭似瓜。假使天神依此呪。瘇鍼醫絶好生涯。十五日曉。東俗嚼破乾胡桃，生殼栗。呪曰嚼瘡。亦名養牢牙。邨婆罋釀鴨頭濃。昨夜香泥肇𡍩封。沽得一盃聰耳釅。五更三點冷澆胸。東俗於是曉。飮冷酒一盃。名曰聰耳酒。隣丫跳板板橋西。阿姊全高阿妹低。不念兒家身忒健。喃呢罵姊苦難齊。是日。女兒輩以長木板安藁篅。上踏兩頭。相跳爲戱。高聳者勝。中京元夕放燈名。東俗譌傳另法成。鳥足紙心油半盞。牕牕檻檻一時明。華人以上元浴佛放燈。我國四月八日放燈。是夜以油盞點火。每屋一間。點燈一盞。虔婆行逕慣僧房。扮出齊齊菩薩粧。蠟燭胡椒爐口飯。藥師殿裏去燒香。是日。虔婆誘引閭閻婦女。燒香佛寺。名曰爐口飯供養。拾破陶𤮊得圓。貫絛恰像孔方穿。處容飽喫今宵去。贏補村兒度厄錢。編藁爲處容神。腹貯餠飯錢貝棄之。名曰度厄。貧家代以瓦錢。處容。新羅人。火傘張紅潑湯灰。祝融行處暑囊堆。樵靑拾取村東去。兪尙州家賣得迴。是日。俗尙賣暑。余以詩戲賣於雲樓兪子範。聊作文苑雅謔。胡瓠蠻茄劈岸瓤。火椒酷烈海紅香。村槃亂擺陳漧菜。最忌兒孫不敎嘗。土俗是日喫陳漧山蔌。曰蔬▦菜。百品俱備。小兒未經痘者忌。蚣𧏡長橋幾處嵬。新晴天氣瀞無埃。如雲士女成羣隊。百病消磨走一回。是夜。士女成羣。自廣通始踏。遍城內石橋。稱曰走百病。或曰踏橋游。趙駱山家忌日齋。每年斯夕襍神偕。金陵太守携朋往。添口今番事忒乖。駱山趙士顯。是夜有忌故。叔嘉輩半夜敲門。士顯怒罵曰。年年此夕。爲襍鬼所困。永城尉後古風稀。不見繅車白索圍。祗敎村童依㨾好。棉絲齊放紙鳶飛。是日。俗放紙鳶。永城尉申光綏。英廟駙馬。白唐絲繅車鳶。索中一世。野火通宵紫燄飄。菜荳壟一齊燒。街髫拍手歡何事。殺盡今年鼠喙𪚰。甿俗以是日放火田。名曰燒鼠喙。或用正月上子日。馬鬣牛氂匝錯聯。縛來瓦岸鬪交絃。吾強爾弱何須較。先斷方稱勝一偏。村童連馬牛尾鬣。縛尾片相較。名曰交絃。能斷者勝。村翁斗酒夕陽天。扶醉登高看月圓。厚薄高低前驗在。硤農爭似野農便。老農以月占豊歉。厚則豐。薄則荒。高則硤農利。低則野農利。往往有驗。瓦礫前宵拾得多。鷄鳴嫁樹占交柯。年年老杏迎新壻。四柱無兒奈爾何。土俗鷄鳴時。以瓦礫置樹交丫處。名曰稼樹。結實更繁云。元宵月色劇淸圓。先見生男古老傳。底事南隣老處子。背人無語淚泫然。俗傳。上元之夕。先見月上者生男。年少婦女。成羣爭看。靑橋白玁尾令令。奪索桃枝罫鐵銘。吠向四門行呪法。山阿叢鬼怕威靈。以桃枝奪圈鎖犬項。以桃鞭鞭出四門。逐客癘。略如儺戲云。閭閻閣氏綠紬衣。細語噥噥集竹扉。約伴携甀溪上去。手撈龍卵滿擎歸。是夕。女子輩約伴提瓮汲月而歸。名曰撈龍卵。熊蔬裹飯海衣如。渾室冠童匝坐茹。三嚥齊嘑三十斛。來秋甌窶滿田車。村家以陳蔬葉或海衣菁菘葅裹飯。一頓呼十斛。再頓呼卄斛。三頓呼卅斛。曰祈年。沒羽箭來打箇空。終宵飛石鬬孱䧺。此中亦寓孫吳意。精銳先埋掌苑東。谷里丁壯。相聚分部。飛石相闘。名曰便戰。或曰石戰。金吾及捕廳。廵綽禁斷。髧髮羣奚破布衫。手持瓢子響嚀喃。東家乞飯西家餠。跨着杵頭噉着饞。羣童相聚乞飯餠。跨着杵頭而喫。名曰舂饞。或曰餞貧。長竿矗矗靠門墻。包稭高懸五糓囊。直待仲春初吉日。䑔來蒸餠享句芒。編藁秸盛五穀囊。懸之長竿。名曰禾囷。至二月初一日。蒸餠祭田祖。𥠧子觀梅筮歲初。四維卦象更何如。今年身數前年勝。一朶芙蓉雨後舒。四維柶戱也。其采有五。兜介乞白牟。婦女輩有書命課。看身數。</text>
<title>曉發蛑頭岸。留別鄭端公興臣。擬韓魏多奇節。虞永興世南。</title>,<text>朔方游俠子。明吉居其最。託身弓馬中。賣眼文字外。三盃忽輸肝。一言輒傾蓋。猩紅狹袖襖。鵶黑摺錦帶。朝往淸差市。暮赴鍾妓會。中酒不稱意。揚劍决浮壒。殺人跬步內。腥血若鮮膾。爾性強哉矯。甘心除國害。飢爨先春雪。渴飮豆滿瀨。男兒死戰塲。芬芳應未沫。</text>
<title>京邸遇廬陵隣曲有贈。擬旅泊多年歲。王東臯績。</title>,<text>薄游厭京洛。栖栖儵三載。空爲時節誤。漸覺容髮改。路逢鄕里人。瞿然生愧悔。擥袂勤問訊。傳盃瀉磈礧。親戚尙如故。巷曲果幾在。雁井菭當闐。儵塘草應迨。園柿秋自落。階菊晩誰採。籬弱今何向。桐孤舊相待。羇情多欝陶。湫市少塽塏。安得凌風翼。一使心胷闓。</text>
<title>次臨溟驛謁趙文烈公祠。擬總轡臨秋原。李庶子百藥。</title>,<text>擥轡涉長河。曳策度寒嶠。旭日忽翻搖。冰雪紛光耀。雲起燕岫顚。風發遼海竅。崎嶇巖谷間。翼然顯古廟。荒庭覆松檜。壞壁垂蘿蔦。霛宇敞而邃。肅穆眞像肖。淸標動蕭颯。爽氣承窈竗。我來敬叩謁。一瓣心香燒。蕙帶光陸離。與余宜善眺。神交在冥漠。寂感同埋照。</text>
<title>雪中。送諸虞候景彧從軍定州。擬朔風吹海樹。陳正字子昂。</title>,<text>北風捲庭樹。天地欲下霰。鳴劒誰家子。輕身赴王戰。家世忠臣裔。生小晉陽縣。爲人潔白晢。軒軀眼如電。駿馬紫茸鞦。雕弓繡羽箭。聞道嘉山賊。殺官據州甸。星檄日夜飛。狼火照金殿。狂寇亮不盪。安能報聖眷。甘心馳國難。折首矢靡變。匪爲博封侯。士窮義乃見。</text>
<title>歲暮齋直。寄佛巖悟上人。擬移疾臥玆嶺。宋長史之問。</title>,<text>齋宿淹痾久。人事積踈慢。獨有東佛巖。日來延遐盼。景類殊淸佳。雲族漸親慣。今曉濛雪霽。寒旭黯高磵。霦霦臯上樹。溶溶潭際鴈。嗟余秉幽墨。瑤華當歲晏。田園信已蕪。川陸渺難覸。情孤怨羇游。跡蹇厭薄宦。吾師心源曠。何不一相諫。蕩滌結精誓。庶得免憂患。</text>
<title>牛海垂甕山作 擬漲海積稽天。杜直學審言。</title>,<text>离溟炳霛異。炎嶽閟譎怪。垂甕名亦奇。地經訝未畵。登攀恣冥搜。涉頓究神解。斌駁亂石周。瀅滑圓鏡掛。中虛日月虧。上矗宇宙隘。巨浸涵右境。羣巒泯左界。林鼺鬚髮古。岸鶻羽毛快。蔥靑樹木攢。陰黑霾雨灑。賾隱元非性。履險敢忽戒。理策遵舊逕。終朝畏眩瞶。</text>
<title>洛東吉注書碑下懷古。擬大漢昔云季。盧典籤照隣。</title>,<text>昔在松京末。彝倫嗟攸斁。妖僧坐御床。嬴呂汚記注。蒼穹眷篤棐。玄祖膺曆數。赤電開冥籙。金尺貺景祚。八區慶龍升。羣英翊鳳附。邈哉吉先生。皭然超塵霧。人當食麗粟。鬼當殉愍墓。寧爲達可戮。肯受道傳誤。黃花禋淸聖。謖謖淚如雨。砥柱中流月。千載耿心素。</text>
<title>閑山海口。兩巖如門。名茱萸硤。擬廣溪三硤首。楊盈川烱。</title>,<text>急硤呀雙帆。中裂容舟過。糺蟠延幅袤。戍削露榦柯。陽罅噪寒鶻。陰匯集靈鼉。滭風盪盤根。巨溟激洪波。穆陵際屯蹇。八域猖島倭。生民百無一。九廟遜岐阿。天挺李統制。矯矯膂力番。神龍護龜艦。驚鳥避雕戈。日本數十萬。水骸高嵯峨。石門鏖戰處。月黑啼天鵝。</text>
<title>夢游仙居。覺而歎之。擬僕本江上客。王龍門勃。</title>,<text>我本江海人。處世如處夢。夙尙懸霄漢。冥期結巗洞。忽乘瑤池驂。怳御寒門羾。赤城聳霞標。丹壑流雲棟。芝田散白鹿。桐閣養靑鳳。錢彭與友于。浮邱相伯仲。淳蟻亮非眞。莊蝶偶成弄。踈星耿密石。殘月逗斜甕。仙蹤杳難躡。靈輧竟誰送。中夜起三歎。何時脫塵鞚。</text>
<title>曉次馬梁浦抒情 擬綿邈洞庭峀。張文貞說。</title>,<text>澔淼馬梁瀨。峭蒨龍華窟。咫尺文殊峯。了了不可越。潨寒鳧鷖散。崖黑黿鼉汩。星河倦顯晦。雲霧厭興沒。揚帆衍密藻。捨檝憇淸樾。舂容轉林籟。䆗窱沉波月。跡蹇淹楚纍。諐深慕魏闕。懷中報恩字。九歲血不竭。美人空娟娟。陽阿濯玄髮。邅迴搴薜荔。獨歎孤芳歇。</text>
<title>冬齋月曉。懷趙員外 基復。○擬愁客坐山隈。李平章嶠。</title>,<text>愁人厭夜長。獨坐候窓曉。北風何栗烈。月華正窈窕。披衣步脩庭。玄宇肅且皎。皛皛斜漢界。灩灩微雲表。氣含層館靜。影帶廻峀杳。新霜粲顯檜。舊雪耿暗篠。忽溜緣磵鼯。時驚傍簷鳥。徒憐芳歲晏。益惻浮年少。良友不在玆。紆軫詎能了。嗟予匪康瓠。明發復膠擾。</text>
<title>春曉。登餘杭南麓。偶而成詠。擬閉閣幸無事。張始興九齡。</title>,<text>曉色躋幽巘。時物紛盈矚。澄霞暗晴碧。柔草湛萋綠。神隼喜晨飈。嘉鹿選芳旭。密籬杏子尖。平畎麥秀縟。感情諒匪一。憂心自相屬。蹇脩忽已遠。孤抱誰與告。千里益悠緬。四體空覊束。薄霄媿逸翰。遵歧歎劣足。葳蕤紫蘭叢。粲粲山之曲。過期而不采。歲寒宜可勖。</text>
<title>早發谿。抵永興府十五里作。擬驅車越陜郊。薛少保稷。</title>,<text>驅馬越長河。初旭霽澄景。季冬松檜鬱。地氣如南境。鷄犬盡高凉。村落頗幽靜。悲風自北來。鉅海洶俄頃。轇轕黿鼉響。澒洞蛟龍影。回首望京國。雲水相與永。太息登前程。反躬審微秉。泱漭雁田戍。巍峩銕門嶺。懷老遺荒祠。鰲翁餘古井。夷險存吾道。丹心照耿耿。</text>
<title>冬首赴謫。至多寶崖。曉冒大雪。擬暗發三泉山。蘓紫微頲。</title>,<text>客行嚴期程。冬輈夜相撥。羊膓百回紆。鹿角兩向斡。匪爲北陸窄。陡覺南壤豁。䫻風嘷樹顚。彤雲擁天末。未躋雨珠翻。稍陟雪華潑。仰驚瓊柱矗。頫瞰銀磧濶。倦驂蹏長溜。羸僕指漸脫。秪自痛畸𡼲。安暇戀飢渴。戚戚憂緖促。黯黯歲色奪。遙謝甫田人。勞心莫忉怛。</text>
<title>始洎牛海。僦居栗里田塩家舍。擬遠遊冒艱阻。李黃門乂。</title>,<text>命薄悼遭釁。學淺憂覯悶。畏道關河險。嚴程日月窘。春草方綠縟。秋樹已黃隕。坎壈故難免。節候何相引。夢懸廬陵柳。情沉杜曲笋。晉水空渺㵿。巴山漫嶾嶙。游泳寡招歡。攀踐多紆軫。永夕迷沙蜮。崇朝厭海蜃。秪覺腸內熱。那得心上忍。浮生幸依著。逝當隨運盡。</text>
<title>僦屋西隣。有商婦幽潔自守者。擬南庭結白露。喬郞中知之。</title>,<text>白露結金井。風落梧桐葉。哀雁數聲來。驚起紅樓妾。朝成土紬襦。暮成木棉褋。單衫繡鴛鴦。夾衫畵蛺蝶。心心念裁縫。脈脈忖寬狹。浮州四千里。郞作商人業。一往斷音信。風波夢難涉。只自斂靑眉。何曾開素靨。霜冷幽簾重。月滿空房㥘。夜久耿不眠。獨坐啼紅頰。</text>
<title>春宿錦江。代題情人藥欄。擬春女顔如玉。劉秀才希夷。</title>,<text>郞住錦江岸。儂住錦江磯。錦江春水綠。雙雙鴛鴦飛。江口春花豔。江頭春草肥。花豔似儂貌。草肥似郞衣。郞悅靑春氣。儂惜靑春輝。凉飈一夕吹。榮耀暫時違。陽平全盛日。美色當世稀。金堂置西施。璧殿貯南威。桑田變滄海。零落今安歸。但見陽平墓。松柏碧四圍。</text>
<title>高翥巗蒼璧。刻梁玉蘭沉水處。擬泗水入淮處。崔司馬國輔。</title>,<text>高翥萬仞壁。海水當其衢。刻字大如手。潮齧畫糢糊。鐵城良家姬。自比魯秋胡。不怨郞飄蕩。只恨妾睽孤。委身空閨中。潔誠奉舅姑。舅姑天年享。妾命在須臾。旣自失怙恃。寧可沉江湖。至今滄波赤。寃血凝不枯。斷嵌哀猿響。喬楊獨鳥呼。行路之歎者。躕躇涕霑鬚。</text>
<title>寄宿南充縣。擬田舍有老翁。王右丞維。</title>,<text>皤皤南充翁。野性本在野。自耕渡口田。不向城裏社。養鷄高樹顚。放犬深林下。散髮被兩肩。露頂凉風灑。左顧孺人飯。右迎稚子斝。嚴霜九月時。籬菊正盈把。同袍二三人。卒歲優游者。畫卦制文字。都是羲皇假。羲皇尙不慕。焉論周與夏。且當放情志。酣歌守里舍。</text>
<title>游餘杭寺。尋宗首座西崦丈室。擬草堂每多暇。李潁陽頎。</title>,<text>養疾豐暇豫。坦步陟巗竇。回磴貫藤蘿。幽壑蔽橘柚。老僧方丈內。寂寥掩淸晝。手持楞伽經。口吟貝葉呪。空厨瀉紅泉。寒龕納靑岫。天香颯然至。眞氣動左右。嗟余久流落。白首事耕耨。乞井容舂汲。詣石恣枕漱。冥源了未悟。至道竟難扣。公肯啓禪旨。苔逕日來候。</text>
<title>吉祥寺北庵。卽南師古修鍊處。擬淸曉因興來。孟襄陽浩然。</title>,<text>游客凌晨起。委遲磵之裔。暄禽覆沙澳。嘉木顯巗際。趾趾上翠微。天色送明霽。風泉幽氣潤。露篠空香繼。初日照東嶺。萬壑備淸麗。我聞南眞人。羽化曾此逝。松館留鹿眠。芝田餘鶴唳。深秀恣攀踐。攬古懷造詣。滄洲在何處。叢桂紛成翳。夷猶君不來。白雲空溶㵝。</text>
<title>歲晩懷廬陵舊居。示夔虙二子。擬舊居東臯上。祖進士詠。</title>,<text>我思廬陵曲。結屋山水縫。秀松對嶺直。喬栗傍籬壅。斸畬臧獲竝。泉隣里共。開軒整琴奕。散袠理雅頌。瘦妻雨中織。稚子月下誦。愜心忘慸𦳋。馳情樂放縱。亮乏經濟術。難爲時世重。匏瓜宜自繫。樗櫟詎能用。淹羇悲歲暮。隨行慙月俸。安得浩然歸。與爾勤耕種。</text>
<title>秋宿香泉寺。擬南山勢廻合。綦毋拾遺潛。</title>,<text>湖右名山會。香泉險且巧。前臨靑帝儼。後揖玉女姣。羣巒忽轉艮。衆壑皆抱卯。鬼神中躨跜。日月外膠撓。磐卧懸牛舌。巗聳束龍爪。法界聞妙蓮。凈地眄精茆。雙枯樓陰直。千佛殿勢稍。篠密靈鴿樂。橡落慧鼬齩。偶爾成登頓。充然失飢飽。吾生始歸著。庶免塵囂攪。</text>
<title>春宿驪江。贈李徵君 友信。○擬結廬若耶裏。丘庶子爲。</title>,<text>家住驪江澳。門臨驪江水。五臺殘雪消。江水春澫渳。水深鰋鯉逸。水淺鷗鷺喜。主人神宇靜。日日長對此。秪自愛林壑。何曾向城市。貝藪朮牙輭。笠澤蓴莖美。耕稼倚童奴。詩書勖幼子。大婦務機杼。中婦理滫瀡。升堂色和愉。慈母饗純祉。果哉樂無斁。優遊期沒齒。</text>
<title>鄭將軍宅。觀姜豹翁墨竹二屛。擬薛公十一鶴。杜工部甫。</title>,<text>姜公十六竹。箇箇逼其眞。巨細匀態度。肥瘦逞精神。枝葉森矛戟。活動龍尾鱗。古屛墨色壞。靈意沉煤塵。時於漫漶內。稜角露淸新。淋漓十指氣。髣髴見若人。渭川千畒雪。淇園萬家春。向非扶持力。安得娛嘉賓。仙種出羅浮。紫燄摩蒼旻。我欲採數根。看君下筆親。</text>
<title>謝琴道士淸徽。贈銕鼻綠霞茶。擬當聞玉泉山。李翰林白。</title>,<text>銕鼻㝡高頂。紫烟散溶溶。錦池紺且瀅。中發玉芙蓉。葠生其山陽。千年養寶茸。芳津潤肌膚。眞氣快心胷。石窟煑乳液。綠霞鵝眼濃。道人自丹壑。翠鬢映朱容。手翳金光草。身騎雙白龍。勸我飮仙茶。滿㪺琉璃鍾。肝肺化淸飈。爽然飛毛縫。兩腋亦羽翰。翾翾揖赤松。</text>
<title>夜飮蟪蛄泉。杉樓。示同游者。擬風霜雖慘然。元道州結。</title>,<text>日落暑氣歇。風泉靜且幽。主翁多閒意。署宴此高樓。明月升東方。衆星粲然收。白雲何窈窕。河漢頹西流。夜深石溜響。琮琤若鳴球。飛沫洒半空。凉露颯爲秋。人生天地內。窮通各自由。常持仁者心。以玆宜反求。歲計幸有餘。旨酒能和柔。四座無相疑。勿憚厭厭游。</text>
<title>春日。題神勒寺東臺玉墖。擬香界泯羣有。高常侍適。</title>,<text>凈界空羣象。玆墖儼然尊。高標聳靑穹。奇勢壓玄坤。攀踐意不疲。登臨神欲昏。馬巖浮礨孔。龍門羅子孫。江流出五臺。環擁日夜奔。頫視但蒼茫。轉覺元精渾。沉沉二陵東。松柏鬱相蹲。昨夜春雨霽。瑞氣如雲屯。適與賞心會。幸得幽興存。獨往情超兀。玅悟誰共言。</text>
<title>秋雨齋直。寄趙員外 基復。○擬江上雲氣黑。岑嘉州參。</title>,<text>片雲潭上黑。終朝殷寒雷。回風忽蕭瑟。微雨三角來。淰淰紅樹濕。黯黯靑嶂開。旣雨晴更好。斜日半庭苔。迴廊翳淸樾。深殿影踈槐。佳人不在玆。懷思正悠哉。昨聞京口信。高駕向天台。鷲峀禋星石。龍巗施鳥臺。已愜宗公興。應掞謝客才。自媿徇微祿。山齋獨停盃。</text>
<title>秋霽。登東佛巗。寄權侍郞絅好。擬朔風翦塞草。獨孤常州及。</title>,<text>秋風吹飛雨。庭樹微銷落。寂寥掩齋扃。幽懷空索漠。肩輿上層巘。高體最魄。平原一以眺。寒氣澹遼廓。雲陰駱峯盡。日華渼陂薄。緬思平生友。離別儵如昨。南州鞍馬路。幾時能抵洛。芳樽湛靑榭。錦瑟淹彤閣。玄湖邈在眼。心事紛糺錯。夕陽紅翠裏。獨坐看萬壑。</text>
<title>彰義門北原。雪晴寒望。擬陰岑宿雲埽。王江寧昌齡。</title>,<text>仲冬雪初霽。澄宇稜稜靑。白雲化爲水。明波蕩泓渟。回林映蕭飋。哀壑散窈冥。崖松似膏髮。日月洗淸靈。漢陽佳麗州。儼開天帝庭。瑞氣自東來。蒼然擁宸星。九馗赫弘敞。雙闕竦峙停。聖人臨亨衢。羣龍翊昌廷。丹膏漾金液。遵海壽且寧。賤子亦何爲。猶堪守玄經。</text>
<title>宿障泥川田家。擬野老本貧賤。儲太祝光羲。</title>,<text>野人寡世務。竭力耕菑田。晨興驅牛去。溝水淸且漣。柔桑冒廣術。踈柳蔭長川。黍稷翼我藝。良苗潤秀堅。深知雨露惠。一氣荷周全。西日轉臯陸。墟落澹孤烟。白馬誰家子。儇儇從兩肩。相逢無禮數。束帶但依然。翠甁延初月。朱絲引幽弦。三爵介景祐。君子壽萬年。</text>
<title>舟次義湘巗石室。寄東庵如公。擬夕映翠山深。常盱貽建。</title>,<text>鶴鳴秋月曉。江氣涵寒密。孤舟傍空嶼。雲水相與一。奇巗束兩角。中𡍩谺玄室。金光湧玅相。玉毫暎幽質。遙想銕馬窟。寂照眞仙匹。林壑送窈冥。禽鼯養淸謐。赬霞暢戶牖。紺髮晞暾日。泠然化枯木。骨淨神充實。心明六塵虛。慮澹萬象逸。精義了不聞。爲君抱瑤瑟。</text>
<title>牛海春仲。寄廬陵一二相識。擬謫居瀟湘渚。賈舍人至。</title>,<text>一墮牛海陲。三開鹿嶼花。江湖杳無極。故國隔天涯。萋萋晉陽樹。澔澔巴陵霞。寒老栖隱所。春深蒼翠佳。白水龜汀滿。靑岑燕藪賖。威鳳儵已擧。高躅尙脩姱。我行何到此。此地長風沙。朋知漸乖違。川陸益綿遐。雲沉惠遠廬。蓬合仲蔚家。跂予不可見。翹首空嘆嗟。</text>
<title>夏日蔣家瀼。遲河生不至。擬別君頗已久。劉隨州長卿。</title>,<text>送君今周歲。離懷積相侵。忽聞嘉約至。故坐靑橘林。遙想夢裏容。時驚空外音。精氣怳暫親。光采邈難尋。水村杏子落。驛亭榴花深。我思勞夷猶。子路甘滯淫。日暮殊未來。天末碧雲沉。風波竟脩阻。悵望極浦陰。切切友生歎。凄凄游子吟。月明江水靜。獨坐鳴瑤琴。</text>
<title>舟宿黃胥濼。贈漁叟張丈。擬向山看霽色。錢吳興起。</title>,<text>扁舟漾淸光。行行愜幽性。日施楓林紅。天遠蘆花淨。素壁屢回轉。碧嶂互環映。衍沙鳧鷖嘉。密淀鰅鱮競。石門忽中𡍩。左右喬木盛。漁村八九屋。槲籬相隣竝。堯俗尙恬澹。見人盡恭敬。玄眞昔高尙。令孫趾餘慶。獨抱嘉遯爻。誰識衡門詠。爲君搴香杜。芳氣何時竟。</text>
<title>谷安姜功曹書舍。夜飮贈主人。擬稍稍晨鳥翔。孟武昌雲卿。</title>,<text>膠膠塒上鷄。耿耿草頭霜。人匪金石固。安得壽命長。出門見天地。皓月慘無光。兄弟隔萬里。妻子散一方。昔我同門友。雲路邈馳翔。哀鳴若裒耳。沉痛切中膓。直爲新知故。幸升君子堂。今夜良讌會。吹簫間笙簧。斗酒湛盈樽。四體樂且康。惠而能好我。寸心亮難忘。</text>
<title>復入餘杭北崖。住育行者土室。擬出山秋雲曙。王豐城季友。</title>,<text>出山氣怕歉。入山意轉重。別來纔二載。春物正蘢茸。澗灌紛自翳。磴梧欝已拱。巖屋靜且幽。白雲長周擁。問余何所營。及時務耕種。寧持雨露私。敢慢糞土壅。嘉糓荷天惠。生成滿畦壠。庭西怪石蹲。庭東喬櫟竦。愛玆尠情欲。何必貴智勇。當以不材棄。永辭斧錯恐。</text>
<title>春日嶺外寄弟 䥧。○擬今日春氣㬉。沈吳興千運。</title>,<text>東風昨夜至。萬物盡暢穆。辛夷綻紅萼。春鳩閙磵屋。而余秉微尙。重門掩幽獨。飄蕩寡親欵。羇旅違骨肉。人生此世間。年命一何速。朝登大荒山。夕臨嘉浰谷。纍纍地底魄。所遇成拱木。榮達匪我有。僥倖免天戮。同氣各異縣。倉兄如在目。戚戚遵歧路。膓中車錯轂。</text>
<title>過黃拓坡。懷古悵然。擬驅馬擊長釰。陶員外翰。</title>,<text>一劒鳴千里。行行戾海磧。邊氣日蕭條。飛沙漫空赤。女眞數十萬。此地曾狼藉。石靑尼湯砮。鋼黑牛鄤戟。至今丘壟道。盡耕勾驪髂。賈傅昧五餌。莊尉拙三策。克壯金丞相。威聲何翕赫。長驅擣其穴。所向無遺畫。腥羶凈掃盪。險阻曠開拓。豆滿江上月。留照澄波碧。</text>
<title>曉登晉州玉女峯觀日。擬南登秦望山。薛水部據。</title>,<text>玉女萬仞峯。南臨大海上。凌晨陟其巓。極目彌光瀁。雲水混爲一。紫黑相摩盪。汩沒赤銅盤。欲出低復仰。金光忽破開。黃道平如掌。漫漫紫琉璃。布地三萬丈。余身何眇小。一見毛髮爽。但覺失形骸。焉敢存夢想。曾聞蓬萊窟。洪濤湧逸響。何當放扁舟。獨往繼奇賞。</text>
<title>歲晩。歸北山草堂。示弟 䥧。○擬東林氣微白。崔進士曙。</title>,<text>一雁南飛急。秋氣颯然至。我行亦何向。北山巖壑邃。荒籬遶杞檵。壞壁垂薜荔。素性愛閒曠。孤抱昧榮利。時節况晩暮。物色漸殊異。凄風摧雪霜。落葉滿天地。夜深玄宇肅。河漢淸且駛。殘月出不高。明星爛欲墜。處患亮獨難。居安誠未易。憂端誰能掇。微祿恐余累。</text>
<title>游權侍郞絅好玄湖別墅之作。擬忝職畿甸淹。王主簿灣。</title>,<text>弱冠事翰墨。結交盡英雋。性靖耻芬耀。迹畸甘滯蹇。栖身壒氛混。秉心巖澤緬。故人開奧區。別墅倚重巘。陪歡餘暇承。宴好良辰選。䂓院花際隱。炎閣林表顯。朝愛蒼江溜。晩弄白沙衍。莓潭月光篤。篠岸風響善。景物殊自佳。幽興詎能免。敬懷珍重意。遺形忘疲耎。</text>
<title>古意。贈裵龍驤之寧州。擬三十羽林將。崔司勳顯。</title>,<text>二十龍驤衛。生長會寧塞。紫髯環豹眼。黧面竦虎背。經年不耕讀。鎭日空鳴嘅。䬑風勁𧱃弓。亂雪明犀鎧。射創高原上。歠馬荒泉內。一𢎹連彘羣。兩發疊麚隊。忽聞嘉博閒。潢盜起衝駾。馳騁未及終。輕身赴王愾。應敵勇且敢。所向輒崩潰。功成長揖去。故園林壑在。</text>
<title>秋宿靑松䴚。述主家䱷婦怨。擬壻貧如珠玉。張處士潮。</title>,<text>寧嫁西巖樵。莫嫁南瀼䱷。䱷富苦無涯。樵貧樂有餘。今春七山洋。郞去販鰣魚。別時榴花盛。別後榴房踈。公然斷消息。不寄一行書。但覺肝膓痛。那忍鬢髮梳。却逢法聖船。始知法聖居。法聖養漢兒。口口湧佞譽。白晝迷人魄。郞心窈窕如。錢盡情應盡。庶改望狂且。</text>
<title>暮春。題濰溪張處士幽居。擬靑冥南山口。劉夏縣眘虛。</title>,<text>冥濛靑谿內。君家住深處。澄霞耿孤嶺。白雲明幽渚。物色隨淸曠。懷抱澹容與。况乃靑春晩。漸見朱陽緖。夕陽照高壑。落花亂平楚。紅雨暗空林。芳氣襲璚溆。於焉日逍遙。永矢聊樂胥。時有緇衣叟。相攀碧蘿語。已覺眞機靜。因以道心許。聞達匪思存。窮年自來去。</text>
<title>餘杭南麓。新營茆舍。示諸生。擬浪迹棄人世。閻司戶防。</title>,<text>覊旅無住著。栖栖崖谷間。主翁營我茅。數椽幽且閒。屋前繞喬木。屋後湊亂山。秋蜩鳴脩林。暮雀尋寒關。巖泉貫其厨。屈曲成轉灣。童子五六人。警穎窺豹斑。晨興誦觳觫。夕止詠綿蠻。跡恬歸洞冥。性浪嗜躋攀。廉潔慙溫蠖。浮脆怯險艱。遙謝伐輻者。素飧騂余顔。</text>
<title>題周逸人蹲巖精舍。擬開山十餘里。盧膳部象。</title>,<text>遵山二十里。石壁無寸土。煕煕尊廬俗。冲謐似太古。䟽鮮人功。泉源在其戶。層巘育白雲。廻磴護頳樹。遶岸滋香菊。涉磵搴芳杜。素鮪潭中潑。蒼麏堦下乳。童𥠧各生長。勠力甘貧窶。繢鷄匪知晨。象龍詎成雨。𧭈言不出口。肅括實爲主。卽此可安身。榮名焉足數。</text>
<title>杪秋。題象林山琳上人庵子。擬杼山多幽絶。顔太師眞卿。</title>,<text>嶠南幽絶地。象林不可躋。危石支撑牢。中體與天齊。向者元曉寮。未及窮端倪。秋來紆勝引。同持幸招携。登攀頓忘疲。頗恨所歷低。不知何代僧。於此結幽栖。崱屴倚脩空。澒洞豁遐睇。寒日產其東。鉅海遶其西。雲闇趙旅祠。風動鄭公溪。黃昏前路黑。怊悵下丹梯。</text>
<title>春齋雨霽。寄金侍郞 愚淳。○擬旬休屛戎事。武司徒元衡。</title>,<text>齋直優閒暇。軒楹敞且好。靑門一夜雨。紅樹萬山道。松露幽氛滴。竹風淸香掃。白水經冬滿。丹旭未夏早。綠臯被新柳。頳溆漾舊藻。物華正駘蕩。春事嬰懷抱。羡公北巗曲。結屋矢貞保。時屛圭冕擾。每恣琴書討。涉澗漱寒石。遵岸藉芳草。何當日追攀。翺翔與終老。</text>
<title>早發新昌縣。卽事書情。擬淸晨策羸馬。權僕射德輿。</title>,<text>束裝候天曉。悄悄策驢蹇。久游徒旅欵。長羇骨肉遠。春色漸蓊薈。農務頗晼晩。靑菰冒文漪。綠槐蔭脩坂。雜英散芳甸。秀林荑幽巘。雨露均霑濡。膏瘠盡耕墾。一氣承涵毓。萬象含㜻婉。雉子田中飛。鯈魚潭際渾。哲士慮丘壑。貪夫殉軒幰。安得稅塵駕。薖軸永勿諼。</text>
<title>入餘杭。尋憲首座鸕鷀巗龕子。擬獨壑臨萬峯。楊評事衡。</title>,<text>餘杭千萬峯。一峯開靑瑩。蒼鼠拱幽嵌。玄鶴跱寒磴。廻林靜無隣。斷崖微有逕。巖龕洞窅窱。風泉竦淸聽。吾師細心人。獨來憇禪定。紫烟養玉爐。縹帙展金經。芳䠱忽已遠。日月空相賸。峀密陰霞積。磵深宿雨亘。搴藤遇遺鼎。剔蘚獲古磬。夷猶憺忘歸。夕陽前路暝。</text>
<title>春夜。舟憇兩水寺。擬鍾梵送沈景。暢果州當。</title>,<text>孤舟漾微月。月寒江氣暗。露嶼花冏冏。風瀨水澹澹。潨駛驚初聆。林奔畏屢瞰。沙衍稍垂碇。岸曲始結纜。奇巗𡍩聈窅。梵宇湧靑紺。睡鼨墜喬檉。栖鴿亂幽𥲄。鬍僧坐頂禮。竹墩香烟黮。瑤磬送踈亮。繡㡧現枯淡。體空了喧寂。觀有悟眞濫。浮生荷歸依。涉頓良無憾。</text>
<title>游鬵滏巗南宮斗道士石室。擬扁鵲得仙處。于漢陽鵠。</title>,<text>吾師得仙道。迺在山西𡹮。時騎白龍來。綠髮丰蓉儼。巗壑閟幽賾。彩雲生紫燄。十里明水碧。桂花空香掩。抱松緣壁峭。捫蘿陟磴險。邃櫟屢回複。始瞻蒼石广。丹屑留金竈。玄霜滴瓊簟。蝙蝠大如鵶。乳液散芳點。神光儵而逝。翠旝揚剡剡。願乞長生籍。何年參玉檢。</text>
<title>義林寺上石窟。有普照像。擬捨事入樵逕。李補闕華。</title>,<text>客行無期程。心心進谷口。萬山喬木內。一溪秋雨後。亂石忽中斷。兩巘如杵臼。林安鳥性善。巗靜虎氣厚。初旭破紅霞。靈岑顯其右。潭窟洞深黑。殷雷六時吼。羅佛坐寂寞。紺壁映金肘。銕馬歕朱汗。竦風欲飛走。塵想了不存。冥觀應已久。願辭歧路間。長年與爾守。</text>
<title>秋日。登龍華山南巗瞻眺。擬東蒙鎭海沂。蕭功曹穎士。</title>,<text>遵海七郡山。玆山迺根柢。合沓亘百里。磅礴儼一體。嵒壑隱窈密。日月紛交遞。我來窮躋攀。秋氛凈如洗。蓬壺渺乾倪。衡霍落地底。彩雲從東興。丹洞廓已啓。仙翁騎白鹿。羽儀森朱棨。覊旅多牽纏。物累互昏眯。遐軌亮難躡。孤衷未易濟。重尋期歲暮。浮丘儻揖禮。</text>
<title>謝黃提鎋贈勃哥堆白鷹玁子。擬此琴等焦尾。顧饒州况。</title>,<text>白鷹出遼西。蒼獒產瀋東。物類理相孚。毅然氣味同。齊情赴急難。應敵如焱風。滉漭溟渤間。日敎狐兎空。故人珍重意。韝緤慰衰翁。玉爪凌霜鶻。黃耳欺乳熊。憶昨王羽林。馳馬矜豪䧺。白門春蕪外。靑郊細雨中。雉子錦翼斑。耿介落寒叢。何由脫籠樊。與爾纘武功。</text>
<title>夏夜。登晉州玉泉寺。擬予本踈放士。李常侍益。</title>,<text>我本儒門子。家世務醇謹。誤落塵網中。積遭時輩慍。竄身蠻海徼。耿介懷孤憤。烟霞夙所敦。巗壑性已韞。幸玆靑蓮宇。淸逈擢壒坋。急瀑飛虹駛。曲灘轟雷殷。樓翠粧風檜。戺紅裛露槿。緇髡二三人。寂鑒襟抱蘊。磵潔靈龜養。潭寒毒龍隱。月明鍾磬響。瑤空知遠近。</text>
<title>秋日寧州。送朱功曹南歸。擬悠悠多路岐。司空虞部曙。</title>,<text>糾糾長路迫。濯濯寒陽燥。相見又相別。玆懷那可道。凄風催雨霜。天宇肅如掃。秋草一以凋。秋岑碧更好。極浦葭菼變。荒林鳥雀噪。游人辭北土。旅雁向南澳。如何絶寒外。日月漏覆燾。久客衣裳薄。恒愁容鬢耗。鄕園渺千里。歸夢苦難到。執手埜踟躕。靜言躬自悼。</text>
<title>廣陵道中。期韓生不遇。擬與君桂陽別。李校書端。</title>,<text>送君扶風道。約君廣陵橋。後事暗乖違。前期杳寂寥。汀洲一雁飛。落葉漲寒潮。遠天帆似月。極浦樹如荍。朝發雙楓店。暮宿三檜寮。君行今幾里。兩地相望遙。夜深天雨霽。星漢肅且昭。白露曖長空。凉籟颯蕭蕭。所思日以邈。容彩暗瘦銷。夢中猶有會。魂往莫須招。</text>
<title>送徐判官 有鎭 之官牙州 擬愛君靑袍色。韓駕部翃。</title>,<text>錦樓西日落。送君桃花時。綠水佳人彈。朱提才子騎。地控三湖重。官轄九部宜。篠園淹黃綬。櫧庭宿早旗。海姬頳鯉瀋。山客繡雉胹。香釅紅甆濃。氷蔬碧磵滋。芳草神心寺。灌木退翁祠。日騁金騕褭。時到白接罹。物華政如許。歸程那可期。明春北來雁。能得寄相思。</text>
<title>䥧西遊作詩送之。擬出郭離言多。皇甫書記冉。</title>,<text>我趾出林疾。君影轉山遠。心事忽寥廓。離懷安暇論。陶陶孟夏月。惸惸游子恨。平原館宇肅。洞仙林壑健。水涉窮回復。巗搜恣登頓。况爾多佳句。玆行愜所願。箕聖井應在。乙密臺尙建。馬蹄芳草滑。鸚聲垂柳嬾。物理相糾纏。變化本蟬蔓。努力須自愛。長路加餐飯。</text>
<title>同吳補闕 泰彦 游虛谷慈莊潭。擬朝日照靈山。盧判官綸。</title>,<text>虛谷洞沉沉。奔馳夾蒼壁。曾漏軒區畫。寧憑禹斧擊。八潭迷紺霾。雙瀑亘素霓。陽崿熊貔閙。陰窟虬螭激。朱炎積霜雪。皓晝殷霹靂。濕壤攢肥藜。高原纏脩櫟。始讋人蹤滅。更喜塵境逖。聖佛若相對。羽客如可覿。淸聽益踈爽。眞性忽空寂。荒荒日漸暮。悵然忘所適。</text>
<title>春日。還廬陵別業。擬偶然棄官去。韋蘓州應物。</title>,<text>客游倦京洛。晩家南山干。恭承往哲意。窮達隨所安。遂爲物累睽。頗與老農歡。亮無竭力作。寧得免素飧。幸蒙隣里惠。耕務漸成完。春旭照甕牖。四體覺舒胖。綠草生庭際。好鳥鳴簷端。雖乏甔石儲。罇酌稍自寬。童𥠧繞膝嬉。昆弟滿眼看。貧蹇更何求。玆焉庶考槃。</text>
<title>秋晩。慰廬陵隣曲。擬籬落隔烟火。柳河東宗元。</title>,<text>東嶺月色白。鷄鳴村巷曙。蓼花滿岸紅。溝水寒更濾。零露變爲霜。萬物盡凋謝。皤皤簑笠翁。荷策驅牛去。相逢丘壟間。泫然不能語。今年黍地惡。饘粥猶未飮。繭絲罄輸稅。短褐空寸絮。非關官長峻。難得吏胥恕。况復鞭朴甚。生死動百慮。林深沮洳黑。前路愼護馭。</text>
<title>癸酉三月十六日大雪。述懷。擬元和六年春。韓昌黎愈。</title>,<text>京師建辰月。天氣尙嚴凝。淸明纔過十。霰雪忽翻崩。素娥霓裳振。白帝羽衛騰。天地若掀海。衆象都凌矜。玉龍鬪百萬。鱗甲堆丘陵。珠液霔屋角。瓊霙散簾稜。穿屐沒腰膝。跨驢平韉鐙。龎眉耆舊者。共歎覩未曾。誰言麥當豐。來午庶可徵。漆室憂雖切。善禱敢不承。</text>
<title>冬末。別許處士恪還赤城舊隱。擬王門豈無酒。白少傅居易。</title>,<text>樓航不挹醴。巨爐不鍛熨。豈以連城珍。妄作徑寸費。公門肉如嵩。侯門酒如渭。士貧難爲客。主人空生貴。終朝役役者。恨乏鬚眉氣。先生不肯住。掉頭向天欷。譬若雲霄鶴。高擧遠羅罻。凌晨敲我廬。沽洒與相慰。畦蔬兼麁糲。薄具媿情味。歸去來山中。山中梅發未。</text>
<title>寧州僦屋。題李員嶠八駿障子。擬穆滿志空濶。元武昌稹。</title>,<text>姬滿周八極。歘若風光迅。尤物應時生。房彩育奇駿。駿皆龍之弟。變化雲雷震。朝發扶桑畿。暮宿咸池鎭。汗潑朱霧暗。鼻剨蒼溟振。員嶠意匠巧。筆力亮高峻。耻竝韓幹俗。肯充曹覇陳。畵骨不畵肉。天然精氣潤。苟非傳神者。悟性靈且濬。雖有駿萬匹。安得貌淸俊。</text>
<title>秋日。登鼎津郭忠翼古城。抒感。擬將軍將秦師。劉賓客禹錫。</title>,<text>將軍起南服。英氣撼嶠岳。八域聞紅衣。三路震黑矟。至今淸江上。孤城天一握。我來適蕭辰。芳躅曠緜邈。井廢緣幽藤。壕平盛旅樵。亂石寒鼯竄。喬木晩鵶樂。牧童尋埋鏃。戍人弄殘角。時安泯往迹。運乖懷先覺。喁喁左海人。誰識功業卓。蕭條遺基在。日月空淹數。</text>
<title>杪秋。登寧州城北譙樓抒懷。擬危樓倚天門。樊諫議宗師。</title>,<text>麗譙矗巃嵸。上衝雲之街。榱桷贙豹螭。宖宖九門䦱。登臨殿西顥。喬空繡蒼霾。縈瞭杳一氣。頠靑衆壑佳。皓砢瀨溜溜。綠蓊岸牌牌。往哲不可見。游酣𢠵考懷。陰壁鉒紀述。夭蟜癯龍骸。而我纍然者。適與賞心諧。竽籟韻風杉。傘蓋陰月槐。芳宵宜繼晝。庶諼墮天涯。</text>
<title>孟秋旣朢。兪駿煥新亭翫月。擬八月十五夕。歐陽助敎詹。</title>,<text>維昔七月望。蘓翁赤壁下。古人愛彼月。今人重此夜。恭念前脩好。來坐凉風廈。皠皠圓魄映。㴨㴨淸輝瀉。蟾影凝林幌。兎華停磵榭。西園賓素顥。南陸餞朱夏。爽氣浮沼蓮。皓彩昇庭柘。幽澹霽天宇。瀅澈融神舍。流光與我同。浩蕩幷元化。良宵樂莫樂。談燕况迨暇。</text>
<title>題寧州兄弟巗。李道輔刻字。擬次山有文章。皇甫判官湜。</title>,<text>薄俗喜奇巧。字體益尖瑣。與哲匠比倫。肥瘦無一可。瓌崛員嶠子。法指證正果。衙衙蒼玉屛。刻畫大如舵。戮矛砑森嚴。嵒嶨磔磊砢。神虯動蜵蜷。快馬搖駊騀。尹淳欠遒健。吳竣病偏頗。姜曹躡後塵。肯許參公坐。戟發韓石峯。差強埒海左。獨往豔芳躅。窅然欲喪我。</text>
<title>七月十六日夜月蝕。擬東溟出明月。盧玉川仝。</title>,<text>七月十六夜。圓魄烱且潔。有物忽來䉷。攫挐嚼破缺。斯須盡嘬之。坤乾黑卼臲。我睫注霪霪。胷鬲塡斛鐵。向空招眞宰。狂鳴誶曲折。夜光蒙閔育。胡斅蝦蟆烕。霎時天眼瞎。養猘爾踵齧。嫫母衒其妖。南威肝肺絶。斗筲傍囁嚅。正士目眦裂。物理苟如此。慟哭腸內熱。</text>
<title>寄宿平浦戍。觸目口號。擬合浦無明珠。李協律賀。</title>,<text>澤味貴頳。野味珍緗麃。劇知生成物。自足充君庖。欲採江珧柱。氷海白㵧㶀。府邏繡方領。嚀嚀瘖虎虓。手箝黃磨牌。印字紫螾交。浦娃㨾紅玉。粉額嚲靑髾。伸腰跪黲泥。磕著恭承敎。頗俟水骨解。摘當春醼殽。端公且安徐。薄饍媿魚包。府邏受之去。遙聞馬鐙敲。</text>
<title>人生定百歲。勸金孝進酒。擬奉子一盃酒。劉俠客義。</title>,<text>人生定百歲。斷酒肯費力。苟非定百歲。斷酒眞難得。皁湯光如漆。蒜髭那染黑。耿耿日月絞。闐闐宇宙塞。癡男渴神仙。九竅都昏惑。牟尼迺蠢虫。老聃儘狂賊。極樂洎兜率。誰曾親見識。恭惟㱃酒者。的實聖之特。一盃顯聰明。三盃表正直。兩顴漲頳渦。洞然爽胸臆。</text>
<title>冬日旅舍。別金善臣。擬歷歷天上星。張司業籍。</title>,<text>磊磊雲間星。淠淠沼上萍。凉風忽吹散。會合何由幷。百年命苦短。離憂復此生。君才寔邁世。卓犖萬古情。淳意溢高文。天球舜韶鳴。左海讙名字。絶域騁風聲。一朝竟落羽。崎嶇雪中行。漏天日無光。澤地松不榮。微茫造化力。遙哉信難明。太息瞝九州。騏驥將焉程。</text>
<title>旅舍苦寒。寄李員外 憲承。○擬夜鏡不照物。孟貞曜郊。</title>,<text>貞松忌出壑。寶劒忌出匣。出壑節難持。出匣神易狎。所以智者性。恥與昧者愜。六龍頹西荒。水波颺鱗甲。栗風振璱璱。凍雨鳴霅霅。孤客夜呻囈。肌骨憯銷疺。我口無溢米。我體無寸裌。士貧意不揚。人窮氣自狹。念彼平生友。零落鮮欵洽。安得酌𧱃觥。澆愁愁破壓。</text>
<title>早秋金照牧丞蓮亭納凉。擬六月晨亦熱。王侍御建。</title>,<text>初秋劇炎熱。朝曦赫朱繖。齋廬厭湫卑。心氣頗煩懣。跨驢出幽港。夾路明沙垣。主人敬愛客。置酒凉風館。頳李沉畵甆。綠瓜浮玉盌。廣庭槐柳映。深塘菡萏滿。叢密玄蟬嘒。波恬彩𪀉散。靑衿者誰子。禮貌和且侃。䆠薄欣游數。齡衰媿業懶。却瞻冥冥鴻。弋者竟何纂。</text>
<title>登鹿膓山普照禪師禮天神壇。擬山勢欲相抱。竇丞相參。</title>,<text>靈嶽高錯崔。百里連蒼蔚。其木盡檖櫟。厥草多艽菀。抱石穿巗竇。始睞山岑屹。聖僧禮玉神。淸曉整巾拂。至今毘沙門。肅敬頌羅佛。銕騮嘶泬㵳。嘉躅餘芳䭮。璇壝竦𡷾崒。金瀑湧滭沸。我來滌塵雜。游目陶邑欝。恢台臨夏序。坱圠渙春物。跌宕神要眇。永欲謝簪紱。</text>
<title>嶠南早秋。有懷廬陵舊居。擬江亭感秋至。李平章德裕。</title>,<text>江南雨初歇。幽巷秋氣散。澤蘭凋荒逕。山槿委碕岸。念我廬陵居。心緖一以亂。平疇秔稻秀。淨窪菰蔣攢。踈柳映戶際。密篠蔭庭畔。馬岑靑林蘙。鷄洲白石粲。懷郢正則怨。思魯宣尼歎。跡蹇多覊旅。運窮同患難。伊余媿聖哲。戀土空嗟惋。常恐死葛溝。永爲智者翫。</text>
<title>秋夜齋直述懷。呈安泰定諫議。擬深夜星河靜。李文肅紳。</title>,<text>齋廬靚秋宵。灝氣凉濛澒。氷魄映寒鑑。瑤漢瀉淸汞。蕭槭梧風散。晶熒菊露動。紅葉堦下積。白雲簷端滃。鶗鴂響園椒。蟋蟀鳴壁孔。褰帷暫窺臨。引琴漫撚攏。身命旣蹇產。歲月何倥偬。知耻慕彭薛。憂道學周孔。老驥猶伏櫪。覊禽寧脫籠。披衣步前楹。天衢嚴鼓𧄓。</text>
<title>題虢山曺處士南巗別庄。擬治田長山下。戴經略叔倫。</title>,<text>生長虢山下。卜築虢山南。通泉䟽竹視。倚峀瀞石龕。夕釣延皜月。晨耕帶翠嵐。斂性謝榮竇。秉心究經凾。子孫頗柔敬。兄弟且和湛。高畎黍稷茂。低陂秔稻甘。沼瀅散紅荷。園秀落黃柑。畦菜三夏輭。甕釅九秋酣。候風立嘉木。看雲坐寒潭。此懷誰與亮。此樂君獨諳。</text>
<title>嶺外纍舍。遙訓金善臣。擬管鮑化爲塵。楊少尹巨源。</title>,<text>管鮑骨已銷。陳雷跡亦剷。友道日凋喪。欲言心先赧。要路輸丹肺。窮道翻白眼。豔君敦三益。緩急耻少戁。而余忝蘭契。運命申𡾰嵼。泣鮫邅楚澨。愁鵑滯巴棧。朋舊恬睽棄。親戚恣踈簡。鴻裁墜南嶠。千里隔門限。直氣交鐵榦。靈心徹瓊琖。玉色頩晩顔。遙相淚潸潸。</text>
<title>舟憇道善安靜寺。重寄如公。擬結纜蘭香渚。羊資州士諤。</title>,<text>泊舟虛明溆。曳筇尋寒刹。樹密林香馥。苔積石稜滑。幸値初秋候。晏溫天氣軋。淙淙細泉響。淅淅長風戛。層梁磵表現。飛閣雲際拔。淸眺騁遠眸。暮襟搔禿鬝。露蕪驕繡雉。烟杉咽玄蚻。誤爲塵事坐。光華迅膏舝。吾師珍重惠。三歲懷瓊札。惻惻歧路間。懼公不識察。</text>
<title>衆果五古十韻 三十首</title>,<text>[紅梅]我家紅梅樹。名品逈絶倫。婆娑歲月久。病體如枯鱗。扶持風雪中。數枝獨保春。赬蘤艶妙彩。縹蔕凝淸神。惠颸盪芳囿。亭亭照玉人。結子小於杏。團圓滿眼匀。醲熟似蠟黃。香甜潤蜜津。靖寢庾嶺秀。洪園鳳城珍。較此紫府丹。纔堪充下陳。頹齡滋味薄。賴爾長相親。紅梅花淺紅。五月採實火熏。爲烏白梅。黃熟香甘。○紅梅[檀杏]李公尋湖棹。時思故園杏。嘉木憺幽淸。所以槪孤秉。朅來北巖下。僦廬遠塵境。藝藥理我疴。觀槿習我靜。庭果名頗衆。岑蔚媚芳景。最愛日邊柯。倚雲蔭蕭屛。朱夏結其實。穠熟粲光影。頳腮玉液潤。緗瓤瓊漿冷。小嚥沃喉渴。勝吸甘露井。艱難媿仙味。不覺發深省。杏有檀杏，柳杏，梨杏諸種。李竹莊歸驪上。自號思杏。○檀杏[鴻柿]朱果產炎紀。嘉木享遐算。八稜潘賦著。七絶姜經纂。老幹跱盤礴。柔條敷蕭散。邃蔭奪赫曦。高擁凉風館。結實大於瓜。濃熟賴秋暖。頳觜輭鹿心。彤臉圓虬卵。垂垂林邑珠。怳覆丹砂盌。霜嚴葉盡脫。全樹紅錦傘。掠鼻芳馥遠。唼唇甜液滿。鴻柿名摭實。且讀李尤欵。紅柿朱果。有烏白二名。又一種椑柿。名綠柿。○鴻柿[蒲桃]草龍驪珠帳。聞在貝立谷。博望星槎運。曇霄錫杖斸。密葉蔭曼衍。脩藤盤屈曲。構木聳長架。布濩覆軒綠。米灡漑其根。踈理淸露沃。繁英組綬糺。懸實瓔璣續。馬乳涵輕霜。虬鬚暎寒旭。錦房垂磊落。紫瑩如璊玉。甘脆不䬼酸。滿桉香風屬。安得萬石釀。往博凉州牧。蒲桃葡萄。有黃白黑紫靑五種。出大宛。張騫所致。○蒲桃[石榴]夭蟜楞杖榴。陶紅花似繡。隨風忽飄落。亂點彫紋甃。仲夏微雨濕。通體輭香瘦。湘妑捐瓊佩。蛟人泣綃袖。緬思鄭兵馬。愛玆庭幽秀。贈之四阿措。列植當巖峀。頳腹石罋垂。丹鬚錦囊皺。千房子如一。一一圓紅荳。流霞玳瑁殼。甘液滿寒漱。欲解文園渴。會待霜氣候。石榴若榴安石榴。鄭兵馬學耕景深。曾贈四盆。○石榴[壺棗]海客贈火棗。光彩艶丹旭。聞道安期生。啖食昇天籙。藫園井畔樹。壽幹連蜷曲。芽尖如鼠耳。皮瘃似鼈足。結實三伏中。纂纂繁且縟。風苞墮朱㲉。日顆縐赮玉。報恩俗離間。土宜產膏沃。赤腮鷄心鱻。緗嘴狗牙屬。緬懷靑齊野。千里修林矚。贄饗嘉禮別。永爲君子勖。壺棗大棗乾棗我國産。靑山，報恩者佳。○壺棗[欝桃]八江鱖魚肥。桃花開滿樹。靑門十里道。白日漲紅雨。神興洞口西。菓林畧可數。安巖錦城第。竹灘張家塢。珍品名頗衆。欝陵最爲主。有蕡垂嘉實。精英孕木五。日烘紅輭嘴。風坼碧鮮肚。香鎖天台溪。根蟠度索土。不必防曼倩。何煩護鸚鵡。妙哉急性者。猶足𤻲癥蠱。欝桃欝陵桃。桃之佳者。漢上苑。有紫文金城諸種。○欝桃[甘李]我家甘李樹。其高纔六尺。淸明三月雨。花開如雪白。結實大於梅。瑩徹綠靑碧。色奪寒水沉。味賽房陵摘。絶勝嘉慶子。崑崙滌玉液。文園病夏渴。賴渠沃煩膈。醲熟下成蹊。攀折肯自惜。於陵不食螬。濬冲不鑽核。雖有博古者。甜苦那辨覈。誰復箋埤雅。來尋藫翁宅。李似杏。漢武上苑。有朱黃紫綠靑綺靑房七種李。○甘李[來禽]北方有嘉樹。榮艶故無匹。開花四月中。香颸散旭日。咸興世胄家。林園宛聈密。羅生成藩落。婀娜垂華實。團圓碧玉顆。璀璨靑瓈質。嚼瓤暑氣銷。劈肥甘津溢。品高逸少帖。名傳彦冲筆。至今京洛間。種如乇羅橘。白門來禽圃。洪莊擅第一。玄觀庭宇靜。賴汝蔭淸謐。來禽林禽。其樹似柰。六七月熟。禽鳥來集故名。○來禽[含桃]夭夭櫻桃叢。鬱鬱超凡彙。春雪初融時。花葉並薈蔚。常先百果熟。禀得正陽氣。薦寢昉周禮。籩實此最貴。火齊寶瓔珞。瑛盤光彩煟。匀圓注丸卵。積耀繁星緯。萬斛赤蠙珠。造物功力費。璚液悅容顔。甘露潤脾胃。誤因鳥含殘。異號瑕珍味。固哉蕭校理。引喩恐全未。含桃荊桃櫻桃。爲鶯鳥所食。故曰含桃。○含桃[快果]弼雲韶光晩。春游何處可。桃源華岳西。櫻莊孟園左。棃花飄瑞霙。樹樹千萬朶。解煩眞定品。含消上苑顆。叢柯迴點綴。密葉深包裹。霜林珍實落。幽人日來坐。墍筐驚團圓。瀉槃訝磊砢。那期千戶貴。一朝便饗我。雪肌甜黃㚷。氷液冷白墮。更檢桐君錄。佳名信快果。快果棃。棃品甚衆。産海西黃州，鳳山地方者絶佳。○快果[蓬藟]萬歲常春藤。蓬藟是葛藟。如何旄丘蔓。不產眞僊子。名品尠分別。寡陋齊諧史。神農本草經。聖人眡奧旨。性溫益氣力。味甘塡精髓。覆盆同氏族。功用竗無比。姜謙所服食。儘得修養理。粒黏鰱卵赤。顆圓鶴頂紫。瑛盤水晶櫻。赬彩讓璀玼。夏果位第一。我耄豈溢美。蓬藟似覆盆。作藤蔓者蓬藟。作樹條者覆盆。○蓬藟[溫栗]籩實之佳者。而栗忒其傑。三顆共一毬。中子自號榍。於人最有益。軒歧纂秘訣。九月嚴風厲。霜殼始坼裂。楞角蝟毛磔。頳卵鱻似血。亂落飄朱雹。不勞親手擷。紅扶縮黧皺。赤甲破痟熱。仁肉厚膓胃。荒歲利更別。龍門張貨殖。燕秦千樹結。君子樂天命。不受愧先哲。栗性溫。栗毛內殼。殼內甲。甲內扶。扶內肉。小曰旋栗。○溫栗[木瓜]我屋廬陵園。襍植羅秋菓。夭蟜鐵脚棃。壽榦交蟠嚲。開花四月中。作房結鼻蓏。黃熟圓於拳。枝枝壓金顆。酸液凝重蒂。芳氣遶疊朶。鼯𤢹喜霜酣。鳥雀畏風墮。山家認別味。蜜煎藉文火。蓮藕及輭薑。但充下陳可。榠楙辟蟫蛃。異族稍細瑣。老夫淹疴久。頹齡倚藥裹。木瓜楙樹枝。狀如奈花。作房結子一。名鐵脚棃。○木瓜[棠梨]玉屛春已晩。花滿棠棃樹。韡韡暎豔彩。濛濛釀香雨。嘉木冠羣卉。不獨媚村塢。詩人諷常棣。征夫歌杕杜。况復薦其實。品味馬乳。甘酸性各殊。赤白色可數。公奭所茇憇。聖化傳南土。甿俗戒翦敗。淳風溢邃古。染綵姿質姸。揉弓功施普。阿迦梵語傳。淸玅契佛祖。棠梨棣。牝爲杜赤。牡爲棠白甘。佛家號阿迦梨。○棠梨[蘋婆]東俗學顓愚。於物昧證攷。蘋婆與綠柰。名實諒難保。如何許陽平。箋䟽空呑棗。番種字沙菓。顔色尤絶好。素膚凝酥醐。紅顔點碼碯。嚼之似棉絮。甘鬆滌煩懊。禀性畏蟲蛀。囓蝕輒凋槁。天癸眞丹汞。澆根長不老。崔翁十六品。餌嚥玆最寶。逝將注爾雅。遠紹神農草。蘋婆奈。素丹綠三色。番種名樝菓沙菓。半紅半白。○蘋婆[銀杏]鴨脚重伉儷。羅生始結實。不然臨水立。照影成儔匹。孤鸞及寡龜。對鏡興翩逸。恭惟物之理。陰陽化醇一。巍然彼喬木。孰謂齊性質。魯壇懷宣尼。唐館緬摩詰。回想古人意。或取情專壹。恂恂尹平窩。手種雙杏密。風晨肄矍射。月夕撫點瑟。至今黌宮庭。濃綠淸蔭溢。銀杏白果。一名鴨脚子。有牝牡對植然後結子。○銀杏[棠毬]番樝亦殊衆。珍品號棠毬。借問草木疏。孰辨茅與猴。我家羊机子。族類產南州。曾聞李侍郞。載歸商胡舟。赬蘤暎箕峀。繡蒂輝平丘。子熟三伏中。邃榦覆夏㽥。丹腮綴露香。紫顆散風幽。緗瓤似凝密。甜液肥且柔。頹齡賴藥裹。銷食爾最尤。無蛀不用攢。戴經空贅疣。棠毬山樝。茅樝猴樝一也。番種名羊机子。夏熟最佳。○棠毬[胡桃]荀家常設禮。胡桃籩實伯。剛樸外質黃。柔甘內瓤白。所以鈕滔母。譬諸賢哲客。况復性味溫。斂肺潤血脉。沈約慶靈應。洪邁淸嗽液。且聞檳榔顆。底平多肉隔。嶺俗磨作印。屈曲蝌蚪畫。始知播師羅。不讓他山石。安得陳倉種。接我欅柳陌。夏蔭濃處坐。𩘴𩘴風生腋。胡桃羌桃核桃。梵名播師羅。外裹靑皮似桃故名。○胡桃[燕薁]燕薁似蒲桃。人呼黑櫻舌。我家臨水榭。架蔓遮扉缺。外包蛟螭爪。中闢虹蜺穴。駘蕩春夏交。層陰欝不洩。紫莖紛蓊薈。綠葉競糺綴。萬鬚如鸞翼。媚日光瑩澈。磊磊錦蒂垂。晶晶珠顆結。金颸動天宇。玄乳色堪悅。甘壓蔗漿寒。潤歙香酪冽。月出抱荊立。幽景逈奇絶。燕薁蘡舌鸚舌。山葡萄也。好生河滸。得水潤而蔓。○燕薁[橡皁]甲戌夏不雨。八域焦壟畮。陳糙雜粃糠。木匹纔半㪷。誰能計饑飽。盡室斷糊口。畦蔬亦已耗。園橡幸稍有。男婦相扶携。擷並兩手。慢者僅匊握。勤者恰罌瓿。日暮圉圉歸。四鄰動杵臼。飯粥隨分喫。餘啄及鷄狗。槲皁味尤劣。辣澀苦難厚。吾生無依着。寧復恨中壽。櫟栩也。葉如楮。實曰橡曰皁。殼曰斗。宜救歉。○橡皁[桑葚]東海出扶桑。精彩毓箕宿。其枝則四衢。其葚大如櫾。仙人靑華子。服食延年壽。渾體紫金光。飛騰天帝囿。朝吸暘谷井。夕餐圓嶠峀。翩翩到蓬菜。綠髮丰容秀。羽溪百福間。水淸石益瘦。離離梬實繁。鬱鬱桋林茂。三變翠朱玄。靈液湧璚竇。至今十州記。嘉味擅窮宙。桑瓣有葚。瓣無葚。桋桑也。山桑檿柘。○桑葚[漢椒]玉衡散爲椒。土宜蠻服顯。蘢蓊遠條且。結實何蕃衍。戫戫芳香醲。英英紫粒善。采之旣盈升。幽緖忽爾緬。竹葉成臯岸。橘皮蓬島巘。美人不在傍。所思空婉㜻。當時貽我者。十年懷袖轉。葯房凉飈迅。桂橑流霜泫。蓎藙與陸發。名實誰復選。終爲君子食。苦節須自勉。椒似茱萸。四月結子。子曰椒目。川椒蜀椒巴椒一也。○漢椒[朱檵]鄭公朱檵園。斲石樹層架。繁條覆黃庭。密葉蔭脩榭。九月嚴霜凝。赬實垂垂下。撫斝蹲根曲。延月步蔓罅。邇來三十年。故人奄長夜。嗟我小杞藩。數間圍蝸舍。春來掇其苗。渾室如啗蔗。頹齡日沉痾。藥餌扶衰謝。肘後金髓方。庶得元精化。願隨坦禪子。酣飮恣休夏。朱檵枸杞也。或曰地仙。曰仙人杖。根名地骨。○朱檵[鷰覆]昔與閔元履。跨驢訪龍門。三秋白露瀼。萬山紅葉翻。下鞍陟峻壑。參井如可捫。峭壁左右矗。蓪藤挐且蹲。鷰覆初破瓜。素乳芳津歕。倩女林下來。香颸蕩精魂。一歙瓊漿寒。再舓玉液溫。快潤喉吻燥。頓滌胷襟昏。僕夫纍纍懸。嘓啅似鼺猨。夜深出谷去。落月到金盆。木蓪一名通草。蔓生山中。實名鷰覆子。○鷰覆[君遷]崔公箋草木。名品各異譜。支嫡論龍荔。牝牡辨棠杜。君遷出鴻柿。本來同父祖。氏族變流派。性氣殊風土。承訛襲謬者。奚異捫燭瞽。謂稗猶或可。曰棗何所主。黃嬭洎丁香。形稱迺隆古。十月嚴霜後。纍纍滿園塢。衆菓亦垂罄。淸甜莫與伍。狙鼬須密防。毋俾充饞肚。君遷小柿。一名㮕棗。亦曰牛奶柿。丁香柿。○君遷[慈姑]春饑亦有涯。慈姑四野密。南隣携攫去。北閈荷鍫出。艱難采其根。傾筐幸得溢。田家鬻茨菰。方法較畫一。白蒿嫰似菘。黃獨厚於栗。烏芋爾何物。混烹甘如蜜。糝以玄菽屑。滋味妙難述。輪菢十二子。孕殊凡卉質。潤血宜煠莖。𤻲淋可掇實。美哉河鳧茈。奇功邁蔘朮。慈姑野茨菰。剪刀草根。一名河鳧茈，白地栗。煑爲菓。○慈姑[土蓮]我家匡廬谷。其陽產土芝。譬如岷山下。沃野饒蹲鴟。物性苦不齊。肥瘠從地宜。軟聶銀鯽瀋。連胾繡鷮胹。芋芼敵萊菔。甲於水草滋。南人尊爲菓。籩品眡棗棃。對火撥地爐。煨喫刱瓚師。緗甁孕赬魁。錦繖捧翠蕤。夜卧聽區雨。恰像臨荷池。寄語權貴客。羊肉不及玆。土蓮芋也。一名土芝，蹲鴟。或曰莒。方言土卵。○土蓮[甘藷]嶠人業甘藷。重之甚五糓。自足厚膓胃。豈復揀生熟。飯餈並有利。芼羹眡芋菔。昔我墮嶺表。捿止依禪竺。同居宗首座。每歲勤畊育。長崎伊文種。周厓玉枕族。傳藤玄扈䟽。藏卵金老錄。蔓地及附樹。冬糧充比屋。歉荒甁甖空。不受吏胥逐。維天誕降嘉。永爲黔蒼祿。甘藷修脆兒草。山藷，番藷紅山藥。倭呼古古伊文瓜。○甘藷[玉延]往冬雪薶土。沙延玉延盛。今冬旱且凍。畦藇盡瘃病。我家小茅茨。南簷愛日暎。坎如栗窖。礱穅密鋪竟。揜覆藏宿根。待春始孶生。下種不用手。只憑長鍫柄。扈煌白虹亘。蜿蜒碧龍競。毛瘤類雷丸。甘滑色尤瀞。蒸熟薦籩實。品與蜜藕傡。措大有業𨢍。何必簡齋詠。玉延薯蕷。一名山芋。宋避英宗諱曙。改名山藥。○玉延</text>
<title>衆蔬五古十韻 十九首</title>,<text>[春葵]靑靑畦中蔬。名數頗不少。葵爲衆菜主。土膏孕柔標。先春理荒穢。牛力甚馴擾。破塊藝其子。區畈劃夭蟜。經旬甲始𡍩。童指榦勩了。霜牙絢淸晝。露蕤媚寒曉。小摘益函活。頻剔漸蹇矯。物性固奇詭。天理儘冥杳。肥滑亮無敵。晩食方丈藐。境僻過枉稀。寧憂晉馬勦。本草曰葵。爲百菜主。春葵可茹。冬葵只宜採子入藥。○春葵[萊菔]鮮人重萊菔。尊爲菜族祖。四時恣啗齕。受受養園圃。素根涵雪液。綠莖秀瓊股。土酥酸且馥。冬韲冠罋甒。是物最下氣。溫潤理肺腑。拌餠滋味厚。制麪功力普。風俗霑辛盤。細菜飛玉縷。晉陽能專車。淸爽賽鍾乳。農經兼擷子。黃赤粲可數。卧龍方法有。細嚼詠梁甫。萊菔蘿葍。土酥蘆菔。孔明𨢍啗。名諸葛菜。方言武侯。○萊菔[菠䔖]芁芁菠䔖蔬。遠系西戎國。雲衲抱子至。中葉炳九域。遂令左海俗。圃藝滋蕃殖。柔牙尖似鏃。鮮莢密如織。瓦罐薄言湘。靑潤玻瓈色。輭滑紅藍苗。芳氣觸鼻息。端宜貴家饌。深愧野農食。渾質圍鐵鎧。肯畏氷雪偪。命爾尼婆羅。名實庶不忒。屛翁托晩契。永歎情無極。尼婆羅國一名頗陵。唐太宗時來朝獻菜。因名菠䔖。○菠䔖[萵苣]種苣三十日。天氣苦亢暘。幽畦黯蓁蕪。𥠧甲競焦黃。好雨忽霡霂。凱風紛飄揚。乳膏周原圃。芳蕤爛輝光。巨葉紫綠皺。褎然展錦裳。病妻親手摘。朝湌爲我嘗。芥汁糝鱻軒。椒醬夾糟姜。麥飯雖麁糲。甜滑美無方。搖疊以褁之。大嚼吻弦張。飽頹北牕下。是民眞羲皇。萵苣方言不老。一種有白毛。名白苣。味稍劣。○萵苣[綠蔥]僦屋淸溪內。種菜淸溪渚。土癯天又漧。衆甲並痒癙。蔥畦益萎損。離地纔寸許。憶昔茂陵婆。遠饋經冬禦。醎菹軟香本。鮮白覆我俎。其大如盎缻。團圓不容筥。聞道長夏時。條葉極軒擧。簇攢靑玉杖。芳辣柔可茹。甘㵩不㞕胊。寧復數肥羜。懿哉菜之伯。微爾吾誰與。葱白芤也。名綠葱，凍葱。又有一種名胡葱。或曰紫葱。○綠蔥[南蓏]田人種南蓏。蓊薆覆一區。翠莖香絲輭。緗跗玉液柔。結子繁且碩。磊磊滿壟溝。大者如銅罌。小者如磁甌。圓熟利羹糝。𥠧嫰貴燖油。况復益腸胃。榮衛尠滯留。伊勢養胎嬭。黃顆乃珍羞。滚烹汩荳醬。甜厚劇蜜毬。貧家冬蓄旨。胡瓠儘其尤。餘蔓及藩籬。更賴霜萌抽。南蓏一名倭瓜。或曰胡瓠。方言好璞。東人以瓠爲璞。○南蓏[丹椒]庭畔植柔蔬。扶踈遶茆屋。蠻椒供四時。功利冠羣蔌。當夏齊結實。采之盈我匊。冬葅爾居半。辛醎芳氣馥。鹿角斯下風。隱然敵菘菔。細㞕拌塩鼓。璀璨丹砂粥。肉泥蘸薑桂。剔子塡其腹。安排似松餠。甆甗爛蒸熟。靑紅各異盤。美彩絢爚煜。姜皇漏菜譜。於今最淸族。丹椒蠻椒草椒。俗名苦椒。東俗盛種。疑是倭菜。○丹椒[蔓菁]蔓菁食之半。薿然百草長。畦翁深窞。塡糞潤土壤。隨時撤其子。壅培敬護養。經冬亦不枯。嫰葉敷如掌。采葑豈下體。渾質皆可饗。亢膓筋力健。適口精神爽。季秋䱥鮞肥。烝罺挹瀦䴚。和根爛烹凝。香色堪翫賞。醲味不藉肉。膏甘逸羣黨。朝來媚盤飡。茅屋饒氣象。蔓菁蕪菁。葑菲蕦蓯蘴蕘一也。與蘿葍同族異性。○蔓菁[葫蒜]嫰菘𩼕塩菹。肥笋狗蒸臛。苟不瀋蒜泥。何殊素餺飥。迂踈巖澤癯。焉識滋味樂。單喫厭臊辣。調饌喜淸約。况爾能滌暑。勇破朱燄虐。獨頭尤桀驁。癰囊任灸灼。慈葫及薍子。性體頗相若。我病襞痼冷。胃氣日衰弱。殘年幸賴汝。信口恣啗嚼。緬懷張博望。仙槎漢水泊。葫大蒜。蒚小蒜。根名薍子又野蒜慈蒜。方言薘來。○葫蒜[晩菘]晩菘挺玉笏。榦榦抱純白。中芽甜且嫰。雛鵝淡黃脊。肥者熊蹯掌。欝屈冒土脉。輭膩似劈梨。通體無寸絡。冬葅凌氷雪。甆壜湧乳液。淸香沁肺胃。寒氣盪精魄。蕎麪汩董菜。花猪銀縷劇。箕城窈窕姬。葱指均狼藉。病渴宜漫喫。害酲利細齰。鯫生夸口腹。謝爾鍾山客。菘方言白菜。似蔓菁。極肥白。種瘠地。變爲蔓菁。○晩菘[芥臺]仁王雲氣黑。時雨忽冥濛。荷鋤廵蔬圃。芽甲細而豐。密密覆赬壤。箇箇鋪綠蟲。芥臺束翠玉。特發竦羣叢。肥者森包箰。瘦者削寒蔥。童媛掇復瀹。登盤蔚其饛。黃花粲如粟。結穗靑氋氃。會待鰣魚來。杏湖浮扁篷。嫰膾雪蘂堆。香虀蠟脂融。擁鼻成大嚼。不憚下筋空。芥似菘有毛。莖曰臺。有黃紫白三種。作虀最良。○芥臺[甜瓠]圃茹之美者。甜瓠忒第一。延蔓布屋脊。纍纍結花實。酷肖回鶻蓏。團圓尠耦匹。厨刀剔其瓤。鮮白瓊津溢。中含飛燕犀。齗齶整且密。柔芼臕彘瀋。擧筋脂香馝。漧腊利鷄胹。芋魁味相軼。靑白色不齊。甘苦理莫壹。葫蘆甁之屬。另族殊體質。豳風賦斷壺。三復元聖述。甜瓠壺也。熟而爲器。曰匏曰瓢。葫蘆瓠之細腰者。○甜瓠[紫蘓]畦蔬名數衆。紫蘓品更嘉。黔丹近硤野。土風付生涯。𩆓𩆓漲赬雨。菀菀蒸絳霞。秋成采莖葉。漧束運犛車。一駄銅九百。勝種麰與麻。擷之淸水瀹。掠鼻芳臭奢。鷄瀋脆竹胎。鮰菜嫰蘜牙。色味荏苗齊。柔毳尠等差。飢爨烟不靑。饞腹鳴紛挐。托根爾匪所。慙愧措大家。紫蘓蘓子。葉皺背固紫色氣香。不香無紫色曰野蘓。○紫蘓[地芝]昔在艮城日。畦蔬頗自務。冬蓏產隙。莖蔓盛布濩。結子圓而橢。碩大美無度。霜皮凝粉麪。雪膚輭甜瓠。馬邑交沉葅。冠絶湖西路。入口淸爽劇。似吸仙掌露。如何此土種。未秋先萎蛀。貧窶費功力。狼狽盤飡具。地理限饒瘠。天氣局暘。讀書竟蹉跎。恨不學老圃。地芝白冬蓏。結實靑綠色。經霜皮白如塗粉。○地芝[胡瓜]邵平不遇世。賣瓜靑門道。永辭鍾鼎貴。甘作壟畒老。蓏瘦令人歉。蓏肥令人好。何似五羖子。飯牛忘懷抱。我藝北山下。犖确薶蓁草。先夏亢暵漧。未秋盛霪潦。引蔓苦不長。窳實劣於棗。終朝遶圃。小摘跡似掃。貧家羹粥費。菁族節尙早。丈夫謀生拙。歍歍㫼蒼昊。胡瓜今常食瓜子。老曰黃瓜。又一種色白。名越瓜。○胡瓜[熊蔬]客從龍門來。遺我熊蔬根。種之北砌下。瓊蕤馬蹏繁。瀼瀼涵曉露。蓊蓊媚朝暾。未敢造次嘗。小摘爲諸尊。蠻椒紅醬滑。戎稻白飯溫。包疊似鵝蛋。張口細嚼呑。淸馥沁肺胃。渾體襲蘭蓀。鮮彩奪菰首。厚味凌菘蹯。不須芼薑橙。擧筋粲盤飡。圃傖牙頰富。寧肯戀羔豚。熊蔬菘蘅。本草註葉似葵。形如馬蹄。爾雅似葵而香。○熊蔬[早韭]野翁淸晨興。理屐廵圃韭。莎荷其肩。短鋤携在手。家貧貴食功。長物何所有。黃虀罋三百。皛飯盤二九。一生喫不盡。借問尙餘否。幸賴時雨降。濛𩆓惠澤厚。綠苗膩如髮。翠蕤散似綬。艱難筋力稀。豐本最耐久。陳根斲愈好。先春爛盈畒。麥醪雖醨薄。聊且侑爾壽。韭常菜。名曰豊本。一種而久。故謂之韭。韭久也。○早韭[銀茄]鴽釀旣施蓼。𤼜醢亦侑虀。肥白銀水茄。端宜石花醯。况復凍酸虀。方法學老妻。眞珠蔚山鰒。軒切劣馬蹏。熊掌蠻椒縷。鹿角胡蒜泥。地芝及越瓜。落蘓與之齊。𩼕鮓產沁京。甜爽勝酥醍。萊菔輭如梨。茖蔥柔似荑。甕頭綠波釅。鴨毛濃玻瓈。何當一鯨吸。同抱笑相携。茄子落蘇。靑白紫黃灰紅六色。味有山水二種。○銀茄[茼蒿]朝摘宗生莧。暮掇頭牙蒲。貧家數十口。日出憂其餬。茼蒿抽新臺。菁菁纔半區。鱻啗兼綠萵。少瀹勝紫蘓。未敢便下手。霑灌竭我劬。賓朋或過從。采擷慰觴壺。秋種味尤馥。葅材菘菔俱。瘦土剛且硬。肥地輭復腴。人力雖不齊。物理亮難誣。爲問肉食者。能食菜根無。茼蒿方名香芥。或曰艾臺。黃花如菊。結子成毬。○茼蒿</text>
<title>衆花五律 十首</title>,<text>[牡丹]窈窕壽安豔。朝霞護玉房。仙班標國色。雲墖泛天香。巫峽晨凝夢。景陽晩整粧。春明門外住。叫做百花王。余家淺紅數株曾植。而尹海原舊宅。又移來水晶毬一本。尤好。○牡丹[紫薇]蠟跗垂紫綬。百日擅繁華。擁檻赬霞合。飄庭絳雪斜。香蕤荀令屋。金縷孝王家。虛白堂前月。留看合抱花。牛海作廳門內左右。紫薇二株合抱不交。眞壯觀。○紫薇[木槿]奇樹中唐發。冲陽育至精。先春敷翠藻。及日散朱英。天女仙珈重。王孫砑帽輕。濠翁悲底事。未是悟無生。舜木槿。爾雅曰椴木槿。櫬木槿。余家有紅白二種。○木槿[月季]嘉木名殊衆。孤芳冠四時。露瀼紅萼豔。風擢翠莖垂。不易冬春慮。寧違晦朔期。寒茆濛雪齊。和氣賴扶持。葉似薔薇而小。莖葉俱有刺。又一年四開者名四季。○月季[玉簪]萬柄藍田玉。齊抽筆羕簪。晩風飄麝馥。朝旭淨鷴衿。阿母星冠儼。天孫霧䯻深。栢梁秋雨後。歡遍六宮心。玉簪莖如白菜。或有紫花者。葉微狹。名間道花。○玉簪[杜鵑]妖花千萬朶。齊綻早春時。今世稱阿措。前身喚子䂓。風捎紅血灑。日漾赭霞披。薄晩齅香立。遙思酒熟期。杜鵑似躑躅。採花釀酒。綠蟻浮蘂色可喜。○杜鵑[罌粟]歉歲仁王下。無憂藫叟家。園唬稷粥鳥。庭綻米囊花。茶粒千罌糓。蓮房百子衙。鯫生涯分足。黃白莫須誇。罌粟葉如茼蒿。花具數色。子囊如蓮房。實如葶藶子。○罌粟[鳳仙]妖艶九苞質。濃粧紫玉翹。蜀姬挑錦瑟。秦女弄瓊簫。露壓丹翎重。日斜粉觜嬌。阿誰新染爪。拂鏡火星漂。鳳仙二月下子。開花。頭翅羽足。翹然如鳳。色有六七。○鳳仙[石竹]石竹生淸潔。叢花朶朶開。麝香眠已去。蛺蝶舞纔廻。園露垂赬觜。林颸漾素顋。繡出羅衣着。遙知玉手裁。石竹纖細靑翠。花五色。單葉千葉。又有翦絨。○石竹[鷄冠]陳倉金碧種。箇箇丈高鷄。日凈凝蟬鈿。風高竦鳳笄。菜盤行紫玉。茶竈潤丹泥。殘月西樓曉。留聽夢裏唬。鷄冠靑箱子。花有四色。一種五色最短。名壽星鷄冠。○鷄冠</text>
<title>衆器五絶 四十二首</title>,<text>[燕硯]前秋鄭景深。贈我端州硯。雲霧出其中。紫瀾光彩炫。鄭兵馬學耕。贈燕硯一面。石品極好。○燕硯[水銕燭臺]三層銕燭臺。製品頗工玅。蠟筒洎油巵。一時上下照。石見贈三層銕燭㙜。上安蠟筒。中安油盞。下臺最廣。○水銕燭臺[海州墨]買得松煤磨。那能細字黑。邇來三數年。不見海州墨。墨産海州。海伯自李勉昇。海墨不見措大間。○海州墨[白甆硯滴]饔院甲燔甆。齊言純色好。蟾蜍瀞似銀。上品權家造。司饔權直長中任送甲燔硯滴。體質純白。○白甆硯滴[南平扇]白㩹新羅扇。系原日本東。颸颸蝙蝠翅。皆頌仲哀風。日本人仲哀光見蝙蝠翅。造白㩹扇。南平産妙箑。○南平扇[木緜團領]漢布木棉紋。膩柔阿縞細。一匹直千錢。綠袍中婦製。漢江棉布甲國中。得一匹。仲婦手製綠色黑團領。○木緜團領[竹帽套]帽套𥲄莖髹。聯之嵌錫釦。昔來安從家。久假遂吾有。𥲄竹髹漆帽套。本從兄安承旨策家物。○竹帽套[毾布黑靴]鵶靑毾布靴。製造儘精美。一着九年餘。人呼東郭履。初仕時。閏觀送尙方毾布黑靴一部。○毾布黑靴[錫虎子]馬家錫虎子。圓體矮而㩻。不磨仍復涴。赤憎顔色黧。江景浦鍮匠馬哥造錫虎子。品甚劣窳。○錫虎子[桐瘤品帶]爛銀桐癭帶。不數雕沉香。奢儉得中制。束腰時世裝。在黃山時。買金箕南家桐瘤品帶。○桐瘤品帶[硃墨]閏觀赫蹄函。唐硃猩血劇。藍石和雪磨。晴窓點周易。閏人觀主翁貽書送硃墨一錠。藍浦産硯石。○硃墨[梧桐硯家]斲得石南梧。烙成小硯屋。文房顔色生。不羡棕櫚木。余在黃城。烙桐板爲硯匣。質黝而軆輕。可愛。○梧桐硯家[羊毫筆]今世工書人。酷嗜羊毫筆。新法覃溪傳。勁韌妙無匹。近世筆家效翁方綱體。好用羊毫。金相楫送筆一束。○羊毫筆[瀞紙油衫]瀞紙袷油衫。紋如黃橘皺。三年成老䳺。霞雨亦能透。在黃城時。買油紙袷衫於甄城市。今盡破不堪着。○瀞紙油衫[銅鐶刀]憶曾李伯古。贈我銅鐶刀。餙以鍍金。藍靑分合絛。李楊州伯古丈贈戎服。具銅鐶小刀。○銅鐶刀[髹漆藤鞭]雕花髹漆鞭。輕妙定稀匹。試諸博物人。口口飛驒出。鞭與鐶刀偕。李丈言買諸萊州商賈云。○髹漆藤鞭[黑角牌]靑組黑𧱃角。一例郞官牌。細刻塡金屑。瀛工手法佳。堂下官例佩靑組綬黑角牌。玉堂工人善刻字。○黑角牌[鼠皮耳掩]鼱皮氄且溫。珍品龍灣市。桂署羣仙僚。齊聲煖帽美。耳掩煖帽。鄭兵馬學畊餉唐鼠皮。新造煖帽。○鼠皮耳掩[石印]近來金石章。兪呂稱名刻。畫畫蛟螭蟠。海枯應不泐。兪金堤駿柱，呂僉樞春永。金石刻冠一世。○石印[孤雲銀紙]銀紙潔如紈。浮來靈隱井。烏欄三萬番。手榻小牕冏。黃城孤雲寺靈隱菴。浮銀紙。體薄而潔。○孤雲銀紙[銅鑵子]赤銅茶鑵子。人道美濃來。晨汲福泉水。活烹響殷雷。美濃倭地名。洞中福作井。爲石泉第一。○銅鑵子[觀音烟筒]促節觀音竹。人言產瑞山。揷來烟琖定。勝似鱗花斑。金㓒原東喆。贈瑞山觀音竹一枚。○觀音烟筒[烏紗帽]烏紗輭角帽。小大宜頭圍。歲久凋蟬翼。褵褷向我飛。初筮仕。金庶尹龍淳贈一帽。今已十年。○烏紗帽[𨫾銀烟桮]銀箍烏銅桮。細嵌壽福篆。圍深竅且疏。量意斟烟善。龍潭吏姜世珣。送全州妙品烟桮十箇。○𨫾銀烟桮[印硃盒]小盠辰砂餠。殷紅鶴頂姸。週年用不竭。眞品玉壺傳。余赴艮城時。壺翁贐印硃一盒。○印硃盒[唐板史記]龍門太史書。何似香山集。廉價買唐潢。秪今慙李及。艮城金黃州家。賣唐本馬史。以楡葉三百雇之。○唐板史記[普洱茶]普洱龍團品。賽過雙井茶。石泉烹一撮。蟹眼噴香霞。按相西漁公。餉普洱大龍團一枚。○普洱茶[南靈鐵盒]鐵盒銀絲蟠。匀圓月㨾質。晉陽高手工。精緻尠儔匹。艮城歸時。金鎭帥彜鍾。贐晉州鐵烟茶盒。○南靈鐵盒[騣寫子]麠角七星點。騣毛五色斒。貴家長寫子。那有白銅鐶。白騣毛染五色造寫子。余家舊物。寫子方言箒也。○騣寫子[鯨鬚笠掛]笠掛漆鯨鬚。兩頭丹錫釦。黑綾帽子圍。縫出阿嬌手。傔人林應祥。贈鯨鬚笠掛。以黑綾爲羃圍。畢嬌所造。○鯨鬚笠掛[風爐口]黝碧風爐口。銅絲遍體圍。晨興添獸炭。小酌敵寒威。倭燔風爐口。外箍赤銅絲。上安煖酒具。爲冬日需。○風爐口[靑紬烟匣]烟匣輭靑紬。裁縫何太巧。黃翁手法佳。眞箇羅敷爪。黃上舍基泳。善造甲紬烟匣。○靑紬烟匣[蘆瓠甁]蘆瓠純色甁。細楷魯燕鐫。玄文蚕子活。不用泥金塡。葫蘆瓠蜂腰。鑿酒壺。朴魯燕刀尖鐫元律五十六字。○蘆瓠甁[鸚螺殼盃]磨出鸚螺殼。明瑩紫貝奇。中容一蠡釅。賽過鸕鷀巵。螺殼盃形似鸚䳇。産濟州。景深送一枚。㙜九孔蠡。○鸚螺殼盃[錫煎子]買得錫煎子。來從伊勢州。從今煖酒具。不復讓雲樓。丹錫酒煎子伊勢日本地名。兪雲樓子範。多貯酒具。○錫煎子[唐皮凉簟]唐皮凉簟子。錯道黃金氊。霜潤桃笙滑。渾忘夏暑癲。關西産唐皮簟子。織蜀黍莖皮造成。景深送一部。○唐皮凉簟[棗核纓]棗核漆纓子。磨礱巧得宜。朝逢格物者。猶道假松脂。東俗𨢍松脂漆纓。棗核𥲄莖及木之有心者。皆可造。○棗核纓[定遠宕巾]定州騣宕巾。精緻國中一。亂後價刁騰。勿論踈與密。韓謹之餉定州宕巾一部。景來亂時。織匠皆死。甚貴。○定遠宕巾[印札板]端方小印板。乞得日紅台。搨出萬番紙。文房功最巍。梨木小印札板本。乞得於西漁公者。○印札板[粉甆燭筩]揷燭粉甆筩。皆言製羕別。用來小輕便。爽捷不如鐵。權直長聖尹。燔造白甆燭筩。送一枚。○粉甆燭筩[牙秤子]短小象牙秤。嵌星極細巧。買來陸奧船。想像神工爪。萊州人。買送象牙秤。極精妙。陸奧日本地名。○牙秤子[檉癭烟臺]斲來赤柳癭。礱小烟臺。何必雕金槃。方承席上塺。余在艮城時。得赤柳癭礱成小烟臺一枚。○檉癭烟臺</text>
<title>問汝何所思</title>,<text>問汝何所思。所思北海湄。鯖巖丈人車家老。身長九尺鬚髮皓。自言中歲好浪遊。鞍馬遍九州。千金散盡復歸來。石田茆屋眞菟裘。卽今五十嗜書史。篝燈兀然恒繼晷。手中朱文一百卷。縷析毫分毛生紙。鯖巖地名。車丈名南圭。字汝容。李柳汀萬章門人。先祖得道。壬辰義士。問汝何所思。所思北海湄。北方佳娥神仙侶。余與寧城蓮姬語。氷雪爲魂玉爲姿。朱唇皓齒靑蛾眉。綠髩黰鬋亂如雲。指削蔥根膚凝脂。態濃意遠氣靜淑。如山如河雍和穆。似仰若俯體安康。明亮皎潔敬且肅。蓮姬姓池名蓮華。字春心號蕸軒。又曰天樓主人。余別有蓮姬言行錄。問汝何所思。所思北海湄。白門之外南澗右。黃部將家酒最厚。粟米如雪黍米黃。釀來百斛滿甕𤮊。眞珠曉滴瑪瑠紅。琥珀春濃欝金香。壚上少婦况意氣。挑燈數錢誇風味。紅頰靑衫桃花時。今年亦醉藫翁未。黃部將名▼(山+春)。兄知彀崙住富春城西門外。▼(山+春)妻善釀酒。問汝何所思。所思北海湄。眼中分明城東路。第二橋邊蓮姬住。屋前一道淸溪流。屋後亂石顚山周。谿上楊柳數十株。一株當門映粉樓。樓上對牕安機杼。樓下石臼高尺許。樓南小井種櫻桃。樓外直北會寧去。問汝何所思。所思北海湄。寧城才子字羲益。淸眼秀眉粲若畵。秋月冰壺映精神。口吐珠玉語驚人。可是謝庭芳蘭樹。文采風流當靑春。渥洼神駒雄且駿。血汗噴肉氣奮迅。河淸千一聖人出。汝須努力可發軔。門生金亨裕字羲益。寧城望族。有儁才。問汝何所思。所思北海湄。永樂亭頭今宵月。幾人賞月亭上歇。却憶前年五月時。亭頭新月光些兒。潛行獨步亭上去。短歌長吟臨碧池。由來月色年年同。秪恨人生似飄蓬。南竄北謫苦未休。安知明年不西東。亭在城南數百武。前都護韓應儉所築。下有素石淸湍茂林秀木。問汝何所思。所思北海湄。最愛東里姜鷹野。蘊藉風采端且雅。藍田種玉玉有孫。肯與燕石爭卑尊。骨重神寒廊廟器。不是瑚璉是璵璠。讀書况復曉大意。果腹便便五經笥。尺蠖之屈久終伸。會看搏鵬萬里翅。鷹野名祥國。學篤行醇。從余受朱書及近思錄。問汝何所思。所思北海湄。井上朱櫻千萬顆。壓重長朵復短朵。蓮姬手摘盛筠籠。水晶均圓光玲瓏。自持一箇箝香口。問道唇紅與櫻紅。藫園老夫竄荒谷。三年拾實充饑腹。今日但見花開時。閒花結子應爛熟。蓮姬樓南井上有櫻桃。廼寧古墖種子。子大如牛眼。甜美。名牛眼櫻。問汝何所思。所思北海湄。六七冠童幷夭蟜。南氏之子才獨標。摺㩹龍淵瀞磨紙。大字淋漓波瀾起。假使减肉少添骨。筆法還過葒田子。禀性質直似韽聾。有時飮酒方豪䧺。思君悱惻不可見。極目勞心徒𢥞𢥞。南生名興游字鯤霄。龍淵寺名。葒田子申緯。近來善書者。問汝何所思。所思北海湄。九停遷下朴漢紀。家世翹楚淸門子。案𡨢七篇鄒聖書。咿嚘吃吃窮三餘。元來善讀在融會。何必多方滿五車。憐我索居獨無伴。蓬門趁日喜相看。舊雨亦來新雨來。肯數秋泥路漫涆。九停遷地名。漢紀名鎭南。其父洪圭府提轄。問汝何所思。所思北海湄。城裏人家二百戶。車牙兵哨力如虎。城門烏犍舊鬪時。牙哨隻手挽止之。牛怒觸囊囊口裂。紉鬉爲絲縫囊皮。牙哨與我最相好。有酒盈樽輒來造。自言當日縫囊罷。張弮飛走長楸道。牙哨名以震字東叔。得道從弟。德弘後。祖萬䧺。余別有德弘墓銘及車萬䧺傳。問汝何所思。所思北海湄。東方名媛數十輩。詞翰先稱荷谷妹。蓮姬爲詩似衛姜。直過文君與王嬙。鸚鵡精神蛺蝶魂。氷雪容貌錦繡腸。長白之山氣淸淑。二千年間英華毓。蓮姬蓮姬眞天仙。胡爲屈沒沉邊墺。許荷谷葑妹名楚姬字景樊。號蘭雪軒。善詩。有集行于世。長白關北祖山。問汝何所思。所思北海湄。自去自來堂上燕。歲歲年年還相見。南州遷客鬢如霜。庭苔漾綠塵斑牀。重門深掩無人問。只與燕子長隣傍。世事翻覆那可論。今春忽喫鎭海飯。北燕不逢南燕逢。呑聲躑躅空愁悶。寧城居。有雙燕頂毛皓白。棲于門楣。每歲如期而至。余別有白頭燕傳。問汝何所思。所思北海湄。碧碾文甃覆石井。井南紅梨梨南杏。梨曾蓮姬曩時培。杏是藫老去年栽。梨能結子杏能花。子映丹唇花映腮。我立梨傍已過顚。姬行杏下纔齊肩。人生離別今如此。樹木尋常詎堪憐。蓮姬井南有隙地。姬種臙脂梨樹。余種丹杏。去年梨始結子。杏始開花。問汝何所思。所思北海湄。去年淸市慶源店。勃哥堆人賣白玁。聞是寧古神獒種。趫捷如飛黠且勇。養來數月牀下宿。霜毛覆頟雙耳竦。金吾郞官下來日。玁忽哀鳴繞我膝。翻然回走向北去。𢠵望寒山永相失。慶源都護府在寧城北三百里。淸人開市處。勃哥堆，寧古墖地名。産獒。問汝何所思。所思北海湄。往歲鰱川張班首。贈我烏鷄兩雌牡。肌肉如漆毛雪霜。印胷紅點月漾光。却敎遷客簷頭眠。每夜趁亥鳴聲長。今春抱卵三十箇。箇箇成雛鵝兒大。斬木樹柵終虛擬。貍鼯跳梁誰知那。鰱川地名。班首名禎世字伯祥。問汝何所思。所思北海湄。道輔筆畫似逸少。令翊文章賽謝眺。天驥有子鳳有雛。肯讓峨嵋大小蘓。况復柳汀屠龍手。同時竄逐來北隅。騷人窮戹本如此。落魄坎壈嗟已矣。酒酣弔古江頭哭。喬木蕭蕭秋風起。英廟乙亥。李匡師道輔及于令翊李萬章仁甫。幷竄富寧。遺蹟散在閭里間。問汝何所思。所思北海湄。朴丞淸操似冰雪。石堅霜潔孰磨涅。正直不讓譙千之。綜密遠過劉度支。况乃疾惡懷剛膓。鵰鶚秋天毛骨奇。小邑如斗公務少。卧領簿書同燭照。猾吏震攝豪右伏。李公無事但坐嘯。丞名弘中。字伯毅。壬辰義士仁範六代孫。李公名昌培。府都護。問汝何所思。所思北海湄。千條楊柳拂春渚。伯能風流古張緖。朝吟孟德碣石篇。夜擁南充謝自然。猪肉千斤酒百鬴。擧觴淋漓望靑天。翠髩朱顔好身手。少年英風動座右。故人不見今二載。北瞻嶺雲平安否。門生張遠弘。字伯能。問汝何所思。所思北海湄。雪淸風冷月如晝。張國輔家夜深後。煖屋深屛香氤氳。蒙古綠氊藉蒲墩。羽爵飛傳紅妓手。主人焫燭獨留髡。雉胹輭熟麛膎膉。茂山蔥菹酸且白。一日醉飽樂千春。浩歌激烈聊永夕。國輔名忠寶。兵營孔目。前冬雪夜。余與營察朴景實等。飮酒其家。茂山産大葱。問汝何所思。所思北海湄。尙記前秋秋大雨。溪漲不辨溪邊樹。蒼苔沒屐蓬藋長。經旬痎瘧獨揜牀。朴丞親來問我疾。甆甔紅醪更芬香。人事飄萍易聚散。君向東郡我南竄。親老妻病消息絶。殊方日落應長歎。前冬。朴丞弘中。爲廵察使李秉鼎所陷。杖竄安邊。都護李公亦罷歸。問汝何所思。所思北海湄。昨夜夢到蓮姬宅。欣然握手話疇昔。勸我蒲桃酒色紺。髹桶洗碗來親𨣨。潼關石蜜香初濃。碁津蟹脯味更淡。手指牕間硟石鋪。皺紋細縠紅糢糊。道是淸賽買卄尺。半擬郞衫半儂襦。姬刱法釀山蒲桃酒。色味俱絶。潼關鎭名。産白蜜。碁津在寧城海曲。問汝何所思。所思北海湄。僦舍庭除幾叢菊。紅白紫黃爛醲馥。錯料今夏梅雨𩃖。蒔根撥土分數畦。嫰葉新芽方漫喫。斸荒釀酒斟刳盠。餐菊於人亦有數。無端更踏嶠南路。西風捫腹嗅馨香。秋雲漠漠歲云暮。問汝何所思。所思北海湄。韋奴冬往鍾城市。百金買得胡馬子。高纔六尺色淺黃。筋骨磊砢神駭驤。毛揃緗錦兩耳峻。眼射紅焰雙曈方。官家廐馬八十蹄。無有一箇與之齊。我今來此韋未歸。馬乎憐汝薶塵泥。鍾城府距寧城二百四十里。每歲淸人交市。會寧歸路。宿鏡城而去。問汝何所思。所思北海湄。主家養葠數十甔。杉木長砦樹深臽。高擁黃土覆樺皮。天雨不雨隨其宜。土人以花呼爲月。月開每赴端陽時。我聞蔘者眞仙藥。三椏五葉光煜爚。閬苑玄圃知遠近。爾獨胡爲淪沙漠。寧城僦居主人徐明元。園有蔘砦。問汝何所思。所思北海湄。短小精悍崔知彀。眼彩酋酋輕於貁。早年學砲砲法工。往來捕熊南山中。熊怒而揞嚼其臂。擧砲築口仍殺熊。前秋溪上白頟虎。知彀一砲貫虎肚。嗟乎知彀眞神砲。肯射林間彲與麌。附人崔復善砲。前秋。虎入城中。復殺之。余別有崔神砲傳。問汝何所思。所思北海湄。我有剛腸百鍊鐵。不爲尋常可斷絶。抵死難忘小蓮華。不是寃家是恩家。窮道義氣層雲薄。女子林中古押牙。自古紅閨稱烈俠。深井阿嫈身姓聶。安得龍門太史手。健筆揄揚添數葉。小蓮。蓮姬小字。問汝何所思。所思北海湄。朴生乘馬自西崦。贈我端川好蘆簟。簟滑如氷淨如銀。文彩璀璨明鱗鱗。中堂鋪卧徹骨淸。勝似龍鬚方錦茵。翁曾愛惜惜於玉。天寒捲來勤包襡。中心好之何由得。熱汗如漿朱炎皓。生名毅中。字仲弘。弘中弟。府學校勘。問汝何所思。所思北海湄。東社金君憐我病。使奴寄緘送藥裹。荳蔻溫胃性辛香。茯苓如雪知母凉。况是黃蓮利淸鬲。筑前長碕品最良。其餘數味亦珍善。服來頓覺體舒展。卽今血痎兼風漲。仄身北望路邈緬。羲益每憫余病。頻送藥裹。問汝何所思。所思北海湄。傷心忍說辛壬事。父老猶傳金竹醉。忠獻之子文忠孫。家世淸陰大賢門。一門四代死王室。土花碧血染幽魂。神龍爲魚鼠變虎。監轍茫茫同今古。數幅手字餘陳迹。不忍見之淚如雨。吳廟辛丑禍。金侍郞濟謙謫是府。仍被禍。公父昌集。祖壽恒。子省行。四代殉節。問汝何所思。所思北海湄。憶昔寧州人文晦。洪拙翁來始敎誨。手抄五經成一通。昕夕提耳籲羣蒙。木卒花亡二百年。誰知秋毫皆爾功。至今殘藁存數卷。棗木傳刻豕亥變。古來壯志皆如此。窮道慟哭君不見。洪文貞聖民。曾謫是府。住鯖巖民朴順家。開門敎授。人文始明。府有拙翁集板。問汝何所思。所思北海湄。羗村金丞送犢駕。置酒邀我永良夜。曲檻幽軒靜且凉。朱炎閃爍華燈光。紅甖綠酒漲如海。玉琖銀䀀紛飛揚。喚婦厨下親自饌。鷄臡䐑皆珍膳。歎我羈旅身孤苦。只得終生荷深眷。羌村地名。丞名尙基字維城。曾祖廈檉竹醉居停主人。尙基畜府妓善歌者。問汝何所思。所思北海湄。富春城中百歲老。道着雲樓哭着道。竹醉令公被禍時。只有孤兒血淚滋。山高海深恨無窮。九族騈首皆流離。旅櫬寂寞無處寄。意氣賴有楊僉使。人生到此可奈何。至今猶覺驚魂悸。竹醉子侍郞元行號雲樓。從公居謫。公死。有楊僉使者捐金運柩。今不知爲誰。問汝何所思。所思北海湄。石墻南畔成家婦。賣酒爲生善釀酒。自言父祖本京華。偶然流落在胡沙。行年四十尙嬌嬈。韶顔翠䰉堆鬖髿。憐我窮居加煩促。每分新醪過墻曲。前秋黍熟秔稻賤。應辦千甕泛寒醁。僦舍南。有成花仙者。父本京人。早寡爲酒賣。與蓮姬善。問汝何所思。所思北海湄。九月九日望鄕處。山高水長樓上去。樓東咫尺蓮姬家。蓮姬獨坐搗寒紗。聞我登高送酒來。綠甆㼚深蒸紅霞。低頭痛飮擧頭笑。蔽日浮雲杳盈眺。爾來世事渾無賴。不如沉醉且埋照。前都護李汝節。建將臺於城東北角。名曰山高水長樓。樓因山成。陡絶幽賞。問汝何所思。所思北海湄。我愛城東朴誠信。筆畫遒勁逼魏晉。兒時受業員嶠門。寫罷磨紙三萬番。學書學骨不學肉。竹南白下堪弟晜。身材中短性豪宕。能引大白尤奇放。信乎信乎吾知己。安得奮飛去相訪。誠信名景實。號澹叟。兵營孔目。員嶠李道輔號。吳竹南竣，尹白下淳。皆名筆。問汝何所思。所思北海湄。白晳長身張騎衛。養得二鷹勇且慧。大者潑墨玄錦毛。小者雪色尤䧺豪。玉爪金眸無虛擲。六時矁望邊雲高。我曾求白但許黑。以此相持心惻惻。從今此事兩成空。始知饕餮竟何力。騎衛名日桓字武叔。羲益之舅。問汝何所思。所思北海湄。一函苕溪宮㨾紙。憶曾寄來閏人子。靑白緗紫黃綠紅。簾紋細均香玲瓏。似硬如柔滑玉肪。湖南竹牋猶下風。情深愛極十襲貯。鯤霄求之曾不與。此身飄泊無所定。愼莫咨嗟况如汝。閏人觀金侍郞祖淳。字无忝。湖南出竹紙。爲海東佳品。問汝何所思。所思北海湄。鱏河石硯形奇古。誠信得之鄯城賈。殷質黃理溫且文。綠絲演漾凌波紋。外斲竹節中貯水。三時㴨㴨流紫雲。元來琱琢甚精巧。良工費心勞指爪。翁今一朝客朱方。憐爾棄擲同籬笊。黑鱏河在寧古南。鄯城寧城屬部。問汝何所思。所思北海湄。有才無命張氏叟。槐黃時節忙白首。四經疑義决如河。八解六魁未成科。翠笈霜簦千軸文。後生叢中猶經過。我亦詞垣百戰者。曾執鞭弭退三舍。如今淪落在風沙。獨抱牙絃知者寡。叟名齊宗字子仰。伯能父。屢擧不中。問汝何所思。所思北海湄。不分鯖津金掌議。議論平生好詭異。衣褎帶博杖高藜。皓首長髯直過臍。丁子有尾鷄三足。堅白擬與談天齊。前冬來訪藫園子。偶逢車老爭義理。我爲車老暫解圍。滿座拍手相歡喜。鯖津卽鯖巖。掌議名昌炡字而燁。尙基季父。有口辨。車老南圭。問汝何所思。所思北海湄。兄弟巖前石小童。髧髮垂肩亂氋氃。齡纔八九通書史。必見長者工拜跪。身材絶少行步巧。府人喚俶飛子。訪我僦居受孝經。每聞一語能佩銘。長夏𩆓𩆓雨不絶。爾獨跣足來敲扃。兄弟巖山名。童子名履章字煥之。兄履煥字章之。文士。問汝何所思。所思北海湄。羊皮內拱綠錦襖。向來蓮姬親手造。長尺六寸廣减半。前幅不袵當胷牉。兩腋周縫七之四。開前合後分三段。左邊長褏半其右。襻用團紐紐用耦。如今尺布猶難得。百結單衫不掩肘。蓮姬見論語褻裘長短右袂之文。遂作短褏羊皮襖。詳見蓮姬言行錄。問汝何所思。所思北海湄。端午南平新㨾扇。魚頭邊竹象牙鈿。葯園居士金石癡。畵出山水一幅奇。滄江白石漁樵路。萬壑千峯日暮時。深藏篋笥恐壞破。且防塵土來染涴。炎風瘴海辛苦地。歎息思汝奈何些。南平湖南縣名。扇品甚巧。石癡余友金照明遠。善畫。滄江句。石癡畵題。問汝何所思。所思北海湄。二月寒食雪風悲。忍說終天痛哭時。叫霄叩壤莫逮及。頓足南望空垂泣。人生有父父有子。我獨胡爲被拘執。父沒三年竟未奔。九竅噀血空煩寃。杜曲隴阡二千里。何人拜墓慰親魂。己未正月十九日。先大人下世。二月二十九日承訃。余父母墳山。在公州杜曲。問汝何所思。所思北海湄。富春孝子身姓李。家貧早孤靡怙恃。兄弟五人同寢興。行誼不讓漢姜肱。一弟病死孝子慟。慟哭嘔血長拊膺。纔經斂襲疾且革。兩眦腫爛顔深墨。路傍雙墳高四尺。行人指點淚沾臆。孝子名尙字君夙。府椽。四弟尙儐，尙偆，尙億，尙偉。余別有李孝子遺事。問汝何所思。所思北海湄。季夏六月地忽震。烏鵲墮死草木殣。生靈無祿失至尊。百官跣足走天門。孤臣未隨螻蟻茵。抆血逬空聲暗呑。尙憶當時凶問至。天黭日曀風奰屭。農夫罷鉏婦女忙。野叫山呼如鼎濞。庚申六月二十八日。正宗昇遐。七月八日㐫問至。問汝何所思。所思北海湄。可憐愁州吳司諫。前秋騎馬來相覸。歡然促膝度長宵。時危爾能念舊要。手指蒼梧共嗚咽。慰我旅遊顔色燋。光陰荏苒隙駒騁。生離死別紛俄傾。凄凉羇旐北歸後。不忍回首向楡嶺。愁州會寧別名。司諫名泰彦字煕甫。赴健陵因山道卒。楡嶺在會寧。問汝何所思。所思北海湄。城西門樓高百尺。俯臨溪流沁沁碧。溪上居民一百家。檜砦檆扉相映遮。平明閭巷炊烟出。掛凝樹杪如彩霞。我昔時行到樓上。徘徊緩步延覬賞。短石橋邊馬行東。至今遊魂長來往。問汝何所思。所思北海湄。桃花凈盡黍苗綠。正是魚上江曲。資裝潭前細雨霏。水深石少魚更肥。村翁巷叟荷叉來。提携別婦蒼苔磯。陶罐鮮羹眼猶赤。匏樽濁醪色且白。借問東隣捕魚伴。今年尙說南州客。潭在府南四十里。巖石幽奇。産𩸝魚。問汝何所思。所思北海湄。往歲端陽雨初霽。芳樹如錦淸溪裔。蓮姬悶我太辛酸。已辦斗酒令懷寬。安津鯔魚飛雪膾。茂陵耳牟滚粉團。今歲端陽愁臾甚。瘴海炎蒸蝮𧉮踸。病骨崚𡾓難扶起。𥲄竹林邊石頭枕。安津在鰱川。茂陵茂山。問汝何所思。所思北海湄。新秋明月大如舸。車東叔家夜招我。鷓斑甆碗酒正香。蒸熟豚肩劈蟹黃。三五美人燈前出。玉顔寶靨古妥娘。君歌儂舞尙未了。東方明星已欲曉。城南分手惜別處。野鶴一聲靑山小。初秋月夜。余與府妓關玉。會飮車牙哨。余鳴琴。關玉則唱歌。問汝何所思。所思北海湄。朔方健兒總魁壘。妙齡先數池德海。身長七尺雙眉淸。眉間皯子紫光晶。腰細膀濶善騎射。兵書五卷腹中明。且通往史勤誦讀。坐論成敗如蓍卜。天生男子必有用。爾豈終老荒山谷。德海字季涵。本府知彀。與蓮姬爲同高祖兄弟。兵書謂兵學指南。問汝何所思。所思北海湄。聲遠金生才且儁。冰㨾貌淸玉㨾潤。天姿近道似冉雍。坐咏九思行九容。能書大字筆劃正。慣熟幼儀拱趨恭。人生知在貴師受。事三如一无非苟。眼看芬華卿相子。裘輕馬肥竟何有。聲遠名鍾國。景實姊子。受學金兌耀。兌耀字景晦。李員嶠門人。知禮樂。問汝何所思。所思北海湄。富春諸儒孰知禮。景晦先生眞愷悌。質多文少澹且恬。劈破義理猶切嚴。南溪餘波接員嶠。涇水之沚淸於濂。向來張李極喧閙。先生守正終不撓。肉食者鄙同犬彘。安得如汝掌世敎。南溪朴文純世采。員嶠師。府人李齊晟不服繼母喪。張禎世攻之。遂成大獄。問汝何所思。所思北海湄。善騎工射黃大錫。百發百中串破的。白晢鬑鬑頗有髭。狼腰猿臂力如羆。前春鏡富鬪武日。三廵卄劃壯且奇。虐吏贓官眞可殺。有功不賞視猶恝。長嘯歸去耕石田。夕陽叱犢靑山圠。大錫字堯臣。鏡判洪光一與都護柳相亮。校兩府武藝。大錫居甲。相亮不賞。問汝何所思。所思北海湄。向來犀園寄書帖。愛之如金藏塵笈。八分已歸羲益帷。行草更被季涵欺。甲山黃毛勁於銕。送來齊言報珍貽。今春營校作挐日。此物中間亦閪失。珍重未達諸君意。歎息呑聲空喞喞。余曾有犀園行草八分各八幅。春。李秉鼎偵知金吾郞下來。走營校。先收文書。問汝何所思。所思北海湄。周會魁定中庸卷。閔趾齋鐫圖章扁。曾從元履借來看。版杏楷正粧潢完。誠心愛護若神明。或恐蟲鼠來傷刓。世間風波劇翻覆。今春又喫燒蝙肉。故人書帙竟未保。爾生那不慙江祿。會魁名士顯。明儒趾齋名鎭厚字靜能。尙書謚忠文。元履名致福。趾齋玄孫。問汝何所思。所思北海湄。大雨十日天穿滲。平陸滉滉成巨浸。溪漲江溢與海通。亇尙船到虛橋東。樹頭生耳禾黍渰。鼃黽產厨鰌遊𩱛。舟人錦網鰱魚罣。直過蓮姬樓前賣。是時蓮姬倚闌干。與我觀瀾叫一快。府南五里有虛谷。谷口有橋。距海五十里。前夏大水。船過橋泊城下。問汝何所思。所思北海湄。亶洲刀子光如鏡。沉香爲韒沉香柄。染之錢湖鸊鵜膏。釦以箕城蝴蝶絛。霜鐔雪鍔動龍文。所遇觸者如鴻毛。摩挲愛劇十五女。鏌鋣干將寧數汝。秋風淅淅秋雨霪。沉沉古壁應自語。亶洲日本。海西白川郡。有錢浦産鸊鵜。箕城平壤。問汝何所思。所思北海湄。木末流霜厚如雪。靑楓葉赤哀鴻裂。菁溪山中臙脂陂。正是松蕈爛熳時。童耳如拳笠耳盦。土花髼鬆似耕犂。荷籭載䈴上山采。何以湘之淸水漼。輭湆肥炙香馞馤。爾味眞堪登鼎鼐。菁溪山在府東三十里。上有大陂。陂傍有臙脂梨。因名焉。問汝何所思。所思北海湄。鵲棲庭杉養二雛。𧉮來噉鵲鵲雛孤。余憎其蛇鐵貫脾。探出二雛餔哺之。雛已長成拾蟲蟻。朝飛暮歸寄樀楣。淸晨喳喳忽悲噪。金吾使者是日到。物微能知感天機。長吁短喁躬自悼。問汝何所思。所思北海湄。波吒广前千尺雪。彤雲夜鋪陰風颲。瓊蕤彩霙亂淸溪。文澌凝結如玻瓈。氷珠散落遷客髭。十指僵瘃難提撕。背着葫蘆出門去。踢銀踏玉遵寒渚。石橋南邊靑燈明。李娥蟾家酒應醑。明元家後園有巖屋。余留一年。名曰波吒广。娥蟾府妓。問汝何所思。所思北海湄。北人種薥如種蔌。畒種之田過十畒。當夏結窠大於瓜。銀髩錦髮亂鬖髿。殼中團粒似榴房。紫黑黃白無等差。鬵炊甗蒸稱佳味。漫喫充腸兼補胃。由來土俗不相同。南人所賤北人貴。問汝何所思。所思北海湄。可愛西津李裨將。前身魯朱與袁盎。千金萬鍾匪思存。涸轍好垂斗水恩。窮途急難自古稀。刻骨銘肝安可諼。千羊反憎一狐腋。豶豕之牙蜂蠆螫。彼蒼回斡人得知。會待豺狼先見磔。西𤄷津在鏡城界。裨將名仲培字大叔。與余善。爲安兄從事。秉鼎逮掠幾死。問汝何所思。所思北海湄。少年英敏車若水。先代翩翩名家子。凌遲零落各分源。於今爲庶爲淸門。長身善射復能文。翠鬢紅脥淸且溫。我時敲門門先啓。一逕豐草零露𦰫。時危必須思賢俊。眼中之人爾愷悌。若水名成流。以震弟。以坎子。從余受史紀。問汝何所思。所思北海湄。富春牢子總跋扈。爾輩眞是點鬼簿。李哥三橫狼與豺。性敢殺越喜推埋。向來生心陷都護。兄弟同謀焚殿牌。更有得玄兼德㢸。陰鷙桀黠尤奸遹。黃腸令公坐定時。爾輩得意始橫逸。李鳳石，鳳參，鳳華。金得玄德㢸，都護李汝節事。見烟窨隨筆。黃腸令公柳相亮。問汝何所思。所思北海湄。何許甄城崔氏子。席間函丈四十禩。魚魯不辦僅識丁。却把經史授諸生。傅會穿近譎詭。鶻突含糊少分明。爾來門徒數亦夥。那箇能通一藝麽。都不解事村學究。至今聞者顔先𩉙。曾有全州人崔養中者謫是府。開門敎授。門徒甚衆。然無一成就者。問汝何所思。所思北海湄。去年廵使具樞密。仁惠廉明世罕匹。今年廵使李尙書。刻剝猜忌好侵漁。斗會箕斂若不及。鐵門以北皆爲魚。饞吏登褒廉吏逐。閭里荷擔緫瑟縮。弘羊不烹天不雨。農夫田婦溝頭哭。初具公㢞爲廵使。民愛循良。及秉鼎。貪饕行虐。天久不雨。民苦之。鐵門在淮陽。問汝何所思。所思北海湄。富春兒女身姓陸。夜夜叫天臨江哭。夫婿前秋運黃腸。船破渰死洪原洋。本官猶言在逃禍。十朔拷掠爺與孃。傳聞內需無公務。本官矯旨私營度。天乎天乎知道否。那不震殺柳都護。相亮矯旨斬黃腸千餘部。船運至洪原而破。反誅求船夫家。民號黃腸令公。問汝何所思。所思北海湄。玉蓮萬戶康士憲。父祖豐山壯軍健。強人之女劫人妻。村閭啼呼泣髦齯。只將銀子賺廵相。飛揚跋扈似鯨鯢。前秋壓良攫百鋌。估馬淸市啗肯綮。安得携來劊子手。盡斷妖腰與亂𩕳。玉蓮鎭名。今治廢茂山。士憲本軍健。挾財附蔡樊巖。稱華人孫得仕。豐山鎭名。問汝何所思。所思北海湄。黿山商賈南紀明。贏得人間輕薄名。銀鞍駿馬紫游韁。往來六鎭紅妓坊。錦繦靑銅五千貫。馬弔六博一夜當。如今漧沒落銀店。破笠弊袍糠粃饜。天生狡獪猶不改。潛通官家嗾橫斂。柳相亮設銀店於車踰嶺下。令紀明主管。大爲北路之弊。公私騷然。問汝何所思。所思北海湄。去年一月三易襪。今年一襪九換月。藩市白繒堅且丰。憶曾蓮姬雙手縫。瓜子新㨾合歡線。情意千重復萬重。邇來徒跣芒屩穿。十指如薑赤足見。人生困苦奈若何。側身低頭溝隴遍。問汝何所思。所思北海湄。水晶鏡眼鯊皮匣。買來燕市銀一擪。玲瓏瀅澈絶點瑕。着了視遠無障遮。往歲安兄爲相送。憐我流離眼早花。寧城金椽有劣品。要我相換求偏甚。鏡乎未作徐君劒。至今思之憂伈伈。北人語眼鏡爲鏡眼。一兩爲一擪。安兄余內從學士策椽名頤復。已死。問汝何所思。所思北海湄。南京貢墨方寰題。品重蘭臺圓㨾製。磨來不滯又不流。墨光濃滑如漆髹。紫瀾凝結麝臍芬。蘸筆淋漓漲玄漚。翁曾愛惜不輕用。只爲鷹野書藥誦。天生珍寶竟暴棄。從此文苑絶良種。閏人嘗贈淸人曺方寰所製貢墨一枚。名曰品重蘭臺。問汝何所思。所思北海湄。最憎南隣金召史。古有河間今有爾。藍㨾容貌鐵㨾膚。行步蟜蟜似鴨鳧。曾經天泡喉嚨韽。一月抉眼去三夫。蒼梧不讓還相妬。聚麀之俗同禽嘼。關北雖有賣淫錢。柳公流臭亘宇宙。府知印金錫秋妹。有淫行。吏目金尙克，趙以寬爲中表相陷。定屬相亮受贖。問汝何所思。所思北海湄。黃質黑斑玉硯滴。訓戎高手巧彫劃。前高後蹲踈兩胠。水之出入口從呿。背有一孔掌呑吐。生意恰似眞蟾蜍。由來此物歲月久。令翊用之傳澹叟。我贈尙左鐫象管。換得蟾蜍置案右。訓戎鎭名。産玉石。有玉工。余有朴尙左所刻牙管。問汝何所思。所思北海湄。數幅叢篁蒓亭畵。淸風𩘴𩘴其中灑。且有山水與梅菊。更兼前竹成八幅。誠信瞞我借荊州。介以羲益如魯肅。鯤霄若亮但褏手。孫劉之勢孰勝負。世間得失皆如此。久假不歸爲渠有。問汝何所思。所思北海湄。紅綠象牙軟如玒。曾從燕譯買一雙。顚左左手持刀尖。揮灑如飛字劃纖。寫出淸平詞三疊。更繪流水靑山兼。向來紅管歸澹子。只剩一箇藏書匭。神物會合當有時。豈能薶沒同泥滓。顚左尙左名謙進字穉益。前記注。能以刀尖書合刻。問汝何所思。所思北海湄。旅舘孤燈今宵夢。夢到蓮姬樓上弄。蛾眉不展遠山低。蓮姬獨立闌干西。階上石竹花已落。只有雙雙鵓鳩啼。我從欄梯上欄曲。喧呼且召杯中醁。蓮姬不答若不聞。覺來曉月縈牕矚。問汝何所思。所思北海湄。柳汀先生文章伯。中歲坎坷悼遷斥。我見長篇富居詩。頓挫奇崛如退之。更兼字劃逼孟頫。墨跡璨瓓今尙滋。邇來劫火被搶攫。文章戹運尤錯愕。車公不負我負車。得不哀慟顔空怍。柳汀有富居詩五百韻。在車丈南圭所。余從車丈借看。被逮之日。亦在收探中。問汝何所思。所思北海湄。盧家少婦年十五。傾國傾城擅歌舞。桃花爲容柳爲腰。鶯語丁寧燕語嬌。夜深高樓酒令嚴。縈欄皓月垂文綃。杏子單衫皺紋縠。香肥細膩紅映肉。解唱關山落梅花。南來客子腸斷續。府妓盧沁紅姿色殊絶。善歌工琹。能酒令。與蓮姬爲戚姊妹。余別有沁紅小傳。問汝何所思。所思北海湄。後生可畏權宗一。筆法已能凌景實。字劃瘦勁體崛奇。較看渠叔叔更癡。前冬獨留江神寺。禿盡霜毫五百枝。近來蘭亭漸恠詭。誰其臨者董太史。宗一模之最逼眞。那不去賣燕京市。宗一字伯咸。叔父忠國字儒良。兵營孔目。亦善書。江神在府南二十里。問汝何所思。所思北海湄。嘉浰谷中春三月。千樹杜鵑花亂發。蓮姬已辦煎花糕。葵牋尺牘催登高。沁紅小妹楊氏姊。妹抱綺琹姊抱鼗。水流谷深無人處。鋪花爲茵坐不序。淡靄生林纖月小。長歌短唱分手去。谷在府西。楊氏謂關玉。與姬爲中表姊妹行。問汝何所思。所思北海湄。偵探嶺上四尺墓。古來傳埋李都護。憶昔藩胡亂北州。封豕長虺扼咽喉。千軍盡死賊愈熾。都護隻手挾一矛。氣竭力殲可奈何。忠肝義膽猶不磨。天陰雨濕鬼啾啾。谷中白骨空嵯峨。嶺在府西。宣廟庚子。藩胡入寇。都護李侃死之。余別有李都護戰亡本末。問汝何所思。所思北海湄。可憐鰱川南氏婦。寃結重泉應不朽。阿姑阿舅賢復仁。只緣新婦命苦辛。指斷腦裂亦所甘。但恨惡名難磨磷。咋血灑江染江水。水上飛花千古紫。只願幽魂爲厲鬼。殺盡人間柳家子。鰱川富人南齊寅子婦鄭氏。爲祖母沈所殺。獄將成。相亮受齊寅賂。遂止。問汝何所思。所思北海湄。孟春卄五雪似綺。蓮姬生日今朝是。玉㔶銀匜斟新醪。香波亂溜眞珠槽。更爲餠湯煖寒具。且臛金鷮包兒羔。張翁朴叟知子愛。何以贈之英瓊珮。願郞今日須盡醉。愼莫踽凉作愁態。蓮姬生日。勸余招國輔景實。同飮解悶。問汝何所思。所思北海湄。摩天嶺上千丈雪。北來行人盡斷絶。朝來忽聞閙里閭。金吾郞至備藍輿。嚴程催督似疾雷。聖恩北竄徐尙書。傳聞咸判饋酒肉。廵相誣之被拿逐。府人恐懼不敢問。夕陽乞食城南屋。徐丈有隣竄慶興。咸興通判金箕豊饋酒肉。李秉鼎誣以交通狀罷。問汝何所思。所思北海湄。日邊消息漸携貳。今春三驚天家使。徐公李公緫北轅。且聞公世度鬼門。風傳藫叟亦當死。日夜南望跂天恩。平生不作閒情賦。白璧無瑕空見妬。皇天當有悔悟時。豈合終生長癈錮。李尙書在學竄穩城。金學士履喬字公世竄明川。是時訛言。余亦被逮。問汝何所思。所思北海湄。烏鵶蔽天啼淸曉。今朝捕鯖知多少。韋奴買鯖往西𤄷。三日不還愁劇那。兒童忽報韋已至。鯖魚戢戢滿馬駄。我喜出門執馬。以口問訊手更摻。韋奴唱喏忽凄慘。語道主人顔色减。西𤄷卽西津。李裨將仲培家。北人以烏鵶蔽天。爲捕鯖之兆。驚蟄尤驗。問汝何所思。所思北海湄。茂陵朴老柳條篚。盛贈黃毛三百尾。送韋鏡城買管竹。管家另有箱中蓄。更添雜毛共塗抹。純色無心團卅束。一半擬寄犀園用。一半擬與諸生共。枉費經營眞可笑。恨不早埋一塚封。茂山人朴昌卿。主人弟雲大妻父爲獵貂業。是冬。門生姜鷹野等來。讀書村塾。問汝何所思。所思北海湄。倉可外史閏觀志。洛秀書之蠅頭字。澹叟謄寫太荒率。鷹野移摹頗縝密。曾將元本借德涵。涵固信人防遺失。平地咫尺千褒斜。世事翻覆如亂麻。石火電光消息忙。文字區區安足嗟。余所撰倉可𢈢外史。金侍郞所著閏人觀外史。族孫洛秀書之。德涵金生萬容。問汝何所思。所思北海湄。長夏霒霒天雨灑。蓮姬織布皭然舍。四日百尺六日劬。布細如縞映肌膚。兩匹團領與道袍。一匹褙子兼袷襦。匹有十尺成單袴。氅衣裲襠行纏具。藫叟身上一套衣。都是蓮姬親手厝。姬園中有織室。余扁之曰皭然。北人每以陰雨時織布。一匹爲三十五尺。問汝何所思。所思北海湄。嶺北筆工有二妙。崔子已老金子少。金子神速尤更奇。指爪翾翾短鬚耐。明牕棐几靜寂處。約束羣毫無參差。前冬往赴涪溪市。酌酒餞別臨淸涘。贈我霜毫大如箒。藏在書簦未試技。崔名大淵。金名德采。皆良工。涪溪鍾城地名。問汝何所思。所思北海湄。可惜罇巖鄭樞密。愛我平生如子侄。前秋忽聞已騎箕。不覺淫淫涕霑頤。是日天高大風寒。脫身走哭滄江涯。尙憶當時殘雪夜。拱北樓頭欣相迓。銀缸綠酒漲似澧。錦江如錦月如弝。樽巖畿內地名。公名存中。字士靜。於余有知遇恩。廵察湖西時。嘗夜游拱北𢈢。問汝何所思。所思北海湄。秋雨霃霃十日竟。閉戶獨卧子桑病。玉嫂寄書送燖鷄。翠甁新醪凝玻瓈。更期雨晴月色明。永樂亭南畵橋西。盧姨柳姊與池妹。玄琴翠簫溪上待。胹鼈膾鯉君莫辦。儂家有酒深如海。府妓寗山玉。善歌能詩工琴。爲徐侍郞配修妾。予與侍郞有戚誼。故呼予爲叔。問汝何所思。所思北海湄。苦雨長夏漲溪漩。五日不覿蓮姬面。今宵雨歇月在沙。水邊楊柳漾綠紗。竹筇麻鞋出溪上。信步擬往蓮姬家。忽見沙際無限樹。樹梢微動人影度。短傘布裙提葫蘆。蓮姬已踏橋西路。問汝何所思。所思北海湄。我家贒兄安學士。今冬淸市兼御史。錦繖翩翩自南來。竹埤梧垣舊風裁。握手痛哭更無言。是日雪虐北風哀。兄言來時臨溟磧。趙翁祠裏白粉壁。壁上題詩四十字。血痕至今爛熳赤。予北來時。歷拜臨溟重峯趙先生院宇。題詩壁上。詩見坎窞日記。問汝何所思。所思北海湄。靑眼相看安周伯。別來五載逢今夕。促膝無語淚先潸。依俙若在魂夢間。君音不改余毛蒼。更持殘燭諦君顔。君道嘉會舊村里。多卿已去景善死。涵翠亭頭白鷺園。唯有白鷺長䙰褷。安兄從子光直字周伯。嘉會坊名。洪益聞多卿，洪達榮景善。皆同硏。問汝何所思。所思北海湄。蓮姬戒我作文字。人世紛紜易觸忌。長宵不眠擁寒衾。評古談今共霑襟。是時雪霽風力緊。碧天如水月色深。忽聞庭前枯葉墜。凄然却生離合意。北燕南鴻天一角。與誰更論傷心事。問汝何所思。所思北海湄。大風三夜覆巖屋。揚沙走石拔巨木。朴老歎息姜老忉。火山之繇當號咷。我道天灾適偶爾。求死肯效吳中高。邇來南食病轉𤸌。安知此事因成讖。人生榮顇本天定。何必愁苦漫呻吟。予築巖下小址。名曰樺宕。冬爲風所拔。朴丞寧廈善筮。姜丈德利鷹野父。問汝何所思。所思北海湄。銀錯烏銅小銸子。美人之貽匪汝美。光化門外石橋西。鄭雪豔家醉如泥。解出銸子親手贈。何以報之純金鎞。不見雪豔但見銸。六時摩挲淚盈睫。如今銸子亦不見。淚流滂沱滿我頰。雪豔關西妓。予別有鄭雪豔傳及墓志。蓮姬作誄。問汝何所思。所思北海湄。海東名臣言行錄。向來妄擬朱雲谷。十年費精竟未成。只得凡例次姓名。辭婉義嚴纔一軸。每食不忘佩紳裎。前秋洪生請攷定。更倩南子同參訂。半世勤苦竟何益。側身北望心懜懜。洪生箕錫字聖師。寧城鉅儒。南子興游。問汝何所思。所思北海湄。道輔門生存者少。只有尙澈與兌耀。方翁狷潔且多聞。金叟質直頗小文。前人典型不可泯。譬如孤鶴挺鷄羣。我見二老心戚戚。兌酒痛飮話疇昔。愧余魯鈍同聾瞽。不及曩時流遷客。尙澈字君測。兄尙洽字汝和。登武科。亦純直。問汝何所思。所思北海湄。柳汀兒子名之木。與予同庚月少六。爲人木強似沉冥。頭蓬髩突眼無丁。先生命名元非偶。何物老嫗生寧馨。遙遙華胄已墜緖。卽今娶得周家女。幸不絶嗣猶天幸。才不才命寧憂癙。周女名甲者。京師人。三歲。父罪死坐謫。之木娶焉。問汝何所思。所思北海湄。向者不受蓮姬諫。却將漫筆叙貞雁。那知文字作禍媒。瘈狗唁唁空嫌猜。城門戒嚴夜捉人。白挺如雨聲如雷。丈夫嘔血婦女𤻖。衝虎之鼻餒虎肉。舌長三寸未噬臍。中夜潛思但悲恧。寗山玉爲徐丈守節。相亮刷還之。予爲作貞鴈傳。相亮大怒。成金鍾遠獄。問汝何所思。所思北海湄。虞山戹運絳雲火。鍾遠之獄還一㰤。天瘦日黲籠禍機。賸馥殘膏紛煟飛。猶存燹餘四十卷。懶筆漫墨渾無譏。樓主人勤愛護。瀞紙精抄粧絹素。主人存亡今未保。白蛃粉蟫應盡蛀。鍾遠字來逈。尙基子。爲相亮所陷杖配。是時予著述盡火。事見千愁萬恨書。問汝何所思。所思北海湄。氣岸堂堂張把摠。眼看俗物如蠛蠓。案庋圓嶠千軸詩。朝夕吟哦咏歎之。跽坐敷袵若對越。張也眞能信其師。自言一見圓嶠後。泰山之外皆培塿。擠井投石者誰子。薄俗滔滔顔獨厚。把摠名玄齡。字後喬。員嶠門人。妹爲員嶠副室。余別有張玄齡傳及張愛愛詩。問汝何所思。所思北海湄。明川謫客李師古。乃與令翊同高祖。眉間黶子大如蠅。雙瞳炯炯秋水凝。承家筆畫學道輔。驚世文章壓禹偁。九死荒徼忠骯髒。飮酒劇談還抵掌。語到懷酉分門處。扼腕奮臂猶慷慨。師古名勉詩。前秋。與余遇景實家。同宿一夜。余有醉歌行。贈李師古。問汝何所思。所思北海湄。我留寧城纔五載。寤寐不忘心𣉘𣉘。思之未見心欲狂。腸已斷盡無寸膓。雲龍山西巫陵南。魂夢只在徐翁莊。桑下之戀尙如許。何况京華生長處。歲云暮矣增離憂。幽室㿊㿊長羇旅。雲龍山。卽菁溪也。巫陵嶺名。問汝何所思。所思北海湄。秦木硯家文璀瓓。巖壑牙錯雲雷竄。精劘巧斷若棊盤。誰其作者公輸般。車氏靑氊二百年。愛惜珍藏至今完。成流許借不許買。此事難以口舌解。安置中堂貯鱏硯。詰屈虬蟠兒童駴。問汝何所思。所思北海湄。水獺皮柄雲錦扇。大冬風雪可障面。去歲白桑鄭興臣。買得藩京賣馬人。憐我旅遊手皸瘃。贈來珍重濟病身。緣以鮫綃中綠毯。毯厚如掌綃色𦃖。貧士之物嗟不儉。爾生何妨他人擥。白桑堡吉州地名。興臣字良中。嶺北富賈。與余善。問汝何所思。所思北海湄。萬字貂皮圓揮項。仲培沽之下埭港。前秋韋奴西𤄷迴。手書寄送揮項來。推之不可却不恭。故人情意良美哉。我有京師蕩平本。却分韋奴禦寒穩。卽今天寒兩耳凍。安得尺綿支歲晩。下埭明川地名。多富商大賈。問汝何所思。所思北海湄。喳鵲陂頭築石矗。牛鄤閣氏埋此谷。谷中棠梨千萬樹。春來開花花無數。墳前石牀高尺餘。更有石罍窪而窳。我曾被酒牀上卧。夢見仙娥開寶座。一道紅燭照天來。兩行翠嬌拂香過。陂在府北十里。牛鄤谷名。余別有記牛鄤神事。問汝何所思。所思北海湄。往歲寧州石堡驛。馹馬死者日相積。訛言不潔飼馬祖。紫騮大監盛張怒。我謂其然豈其然。馬祖何憎張世五。驛人祭馬乞余文。我責馬祖聊齗齗。病馬皆蘓佳馬肥。驅逐癘疫凈妖氛。驛在府城東北。人以馬鬼爲紫騮大監。是歲。驛吏張世五馬五匹皆疫死。問汝何所思。所思北海湄。戊午十月日食旣。翌秋又蝕錯經緯。歲在庚申閏初吉。辰不集房晝如㓒。更兼木稼地游震。孤臣痛哭憂闇室。農夫走藏婦女嘻。本官張樂猶戱嬉。地坼天崩竟何如。奸頑之徒眞堪嗤。己未日食。都護柳相亮不用皷救食。置酒高會於昇和樓上。問汝何所思。所思北海湄。高秋露白芙蓉落。蓮姬園裏楓樹赤。千條萬條燭天紅。錦步障開光玲瓏。蓮姬待月楓樹下。月照蓮姬撫孤桐。是時我從寒江渚。坐着葉堆相與語。語罷却携蓮姬手。紅樹園中共來去。蓮姬園後有楓林。接山高水長樓下。秋來殷紅甚美。問汝何所思。所思北海湄。城裏遊塲何處好。石橋垂揚夾官道。朔方健兒錦裹頭。暮春時節來遨遊。蹴毬如飛角觝䧺。冠絶嶺北十一州。就中何者才獨聳。德源兄弟尤鷙勇。射命能中力扼虎。爾生眞不讓秦隴。德源字遠甫。德海兄。府提轄。問汝何所思。所思北海湄。無憂西隣南家老。舍東舍北淸溪道。長男驅牛中男車。兒孫捕魚婦績麻。匏樽濁醠日飽喫。往來田間護烏鵶。世間風波吾已慣。男兒識字眞憂患。長鑱長鑱白木柄。安得隨汝老溝澗。南老名齊柏。子聖克，聖參兄弟家。力作富饒。聖克善騎射。問汝何所思。所思北海湄。富春宿將孰幹畧。李提轄今最矍鑠。行年七十尙番番。四尺角弓靑石碆。身騎驏馬手一鞭。上下馳走飛鳥過。邇來課孫讀書史。有時垂釣淸溪水。魚忘江湖人忘魚。此翁取適聊爾爾。提轄名載煜字昱之。孫義謙字伯和。受業於余。有文才。問汝何所思。所思北海湄。慧心巧手鄭部將。兄弟三人不相讓。十八武藝皆貫通。且兼百工無不工。品竹彈絲莫須論。一日能繡雙靑騘。天生浪子古無匹。爾名端合燕小乙。每持靑黃朱墨絛。爲我晴牕粧書帙。鄭元秀，元直，元興三兄弟。幷有巧思。問汝何所思。所思北海湄。凜凜沙津禹貞婦。炳日貫星古無有。夜▣賊來姑走亡。貞婦空拳獨抵當。頰中入槍尙不絶。抱樹罵賊如狗羊。風傳捕校受賂運。此事隱匿竟不聞。都護都護名門子。胡昧倫綱典州郡。沙東津在府東。酸院人南象福劫貞婦。婦死之。校崔昌始匿之。余別有禹娥傳。問汝何所思。所思北海湄。麂眼籬邊紫荊樹。縈階蔓土花無數。同根共蔕結香葩。千朵萬朵相掩遮。風吹亂落如紅霰。鶺鴒飛坐枝影斜。弟別阿兄兄別弟。天涯相憶空垂涕。秦水吳山千萬重。傷心極目眼易眯。蓮姬宅北籬。都是紫荊樹。問汝何所思。所思北海湄。北風烈烈凍雨霅。雨止雪下天地帀。初如落絮亂鋪矼。更似撒塩巧入牕。須臾埋盡千萬屋。閉門㧁戶燃靑缸。南來客子寒不忍。歎息波吒淚如澠。多謝東塢張都監。衝雪沽酒送排悶。都監名雲翼字士龍。日桓之季父。羲益外祖。問汝何所思。所思北海湄。秋雨颯颯枯樹濕。階下諼草流湒湒。古來傳言能忘憂。數本移得靑山陬。安知培埴用人力。憂未能忘還添愁。世道物理俱升降。薄俗好古眞愚戇。爾名從今喚愁草。不如撥棄置街巷。問汝何所思。所思北海湄。南石寺僧摘禾黍。釀黍爲酒送嫁女。賀客環坐雜僧凡。烹狗殺猪口爭饞。黃紙婚書書名字。何以盛之赭㓒椷。鬀頭光光面𤺥疙。一聲南無猶念佛。聖化文明漸寰宇。宇內那得容此物。南石寺名。北僧皆育妻養子。名曰在家僧。主人徐翁娶僧女爲子婦。問汝何所思。所思北海湄。嶺北四郡衆漁戶。盡室離散罷船估。傳聞新上减冬魚。營門掩置猶侵漁。往歲人情三十緡。今年人情二百餘。賣妻鬻子那能活。本官官吏又攘奪。况復天荒魚族荒。不如趁時走跳脫。明吉鏡富四郡。有進供魚。前冬上敎停冬等。秉鼎稱已捧不頒。問汝何所思。所思北海湄。寧城溪水多洄洑。洑口水碓相連複。春夏之交溪漲濤。水聲碓聲爭相高。遷客愁多眠不成。達夜聽之心忉忉。由來此器减人力。工費不多製中則。安得石臼千億萬。散遍南州置溝洫。問汝何所思。所思北海湄。寧州羣徒生計蹇。相將種瓜城西坂。瓜熟離離滿路傍。賣瓜買糓爲舂粮。往歲瓜坂多黃隕。問誰爲甚金與張。齊言藫叟百無恨。有奴如犎馬亦健。我聞此語還一噱。魯衛之政幾分寸。順天府人金胤泰。高城郡人張文濟。皆流徒。貧窮賣瓜。問汝何所思。所思北海湄。二月中旬天和煖。蓮姬尺牋來策懶。開緘見字無別言。但道城西嘉浰村。村上十里溫湯子。上湯不溫中湯溫。湯前一檜千尋碧。檜傍盤石平如席。儂當晞髮坐石頭。郞到來時尋此石。谷口有民家數十戶。溫湯卽湯谷。問汝何所思。所思北海湄。富州酒伴緫老大。余與伯能成八箇。張翁牛飮不扶筇。益寶一日傾百鐘。澹叟舓糟勝舓飯。權子醉劇愈溫恭。文之榼榼方開眼。彦紹用瓽不用盞。思君不見心佗傺。愁腹𡾋硊苦難鏟。張翁國輔從弟益寶字文則。澹叟姪文星字文之。張彦紹字善述。皆兵營孔目。問汝何所思。所思北海湄。佟谷處女身姓郭。夜深少年來束縛。女被縛急不敢言。爺孃頓足天爲翻。傳聞少年官吏子。曾與官家結新昏。北俗𨓏𨓏多鷙悍。評事前冬另察按。官不頒布民不遵。遂令聞者空扼腕。官吏馬彥邦妹溪纖。有寵相亮。彥邦劫郭女。北俗好強昏。前冬。安兄別關申飭。問汝何所思。所思北海湄。嶺北鐵塩勝土塩。味甘色白柔且纖。塩賤三斗米一斗。塩貴與米只相耦。而來塩價忽刁蹬。塩一米五猶無有。北關父老長太息。對飯嘔衉何由食。喫淡六朔不見塩。今年儘蒙廵相力。李廵使大催塩利。塩戶皆跳散。民間塩二斗直米一斛。問汝何所思。所思北海湄。水南洪生最薄祿。親老家貧耕且讀。朝來驅牛靑山㽥。束書于角聲咿嚘。牛盡耕田人力疲。汗流如雨猶不休。我謂洪生眞奇士。可比安豐董孝子。愧無筆力似昌黎。那得長歌咏歎爾。水南地名。靑岩有水南水北二社。洪生聖師。問汝何所思。所思北海湄。寧山書手誰善寫。景實爲甲忠國亞。世人相馬祗相皮。肉眼安知骨法奇。遂令崔丞執牛耳。楚彊晉弱固其宜。人間萬事混涇渭。荊璞無價珷玞貴。抵掌廊廟誰家子。太平當時爛羊胃。丞名道亨。伯能舅。以善書名。然肉多少雅氣。問汝何所思。所思北海湄。我記前秋隱几夜。易安先生來相迓。我趨而拜先生前。先生不語空愀然。我因垂頭坐其側。有淚湧出如淸泉。先生肅然忽起去。我隨而行當沮洳。沮洳險絶不得渡。覺來殘月向天曙。易安齋崔公名秉玉字君敬。余父友。問汝何所思。所思北海湄。龍城處士櫝玉韞。半世身隱名不隱。讀書萬卷索價高。孑孑郊園湊干旄。處士掉頭不肯出。柴門深掩長蓬蒿。向來揮手謝朱蔡。此事尤能超俗外。况復前冬抵車書。萬古綱常得爾賴。處士李元培。鍾城蔡弘得，朱光謙。皆蔡濟恭門下士。答車南圭書。見樺宕羡語。問汝何所思。所思北海湄。昔聞富寧情懷惡。及得富寧心還樂。粟米流脂黍米香。陸味豐足海族良。湯谷綠薇肥如拳。南浦金鯽大於鱨。井冽泉甘淸且漼。更兼風土頗塽塏。如今饑腸饜燒蝤。盡南無天只有海。南磻東磻二浦。在府東六十里。産金鯽如盤。問汝何所思。所思北海湄。自余之南歲垂盡。靑靑者葉皆黃霣。低頭滂沱擧頭潸。雙袖龍鍾只斒斕。石堡以南菁溪西。魂夢長繞於其間。雖信美兮非吾土。汝思如何偏獨苦。吾土吾土不可望。安得復歸靑海滸。問汝何所思。所思北海湄。尙憶前春上元夜。城裏千人競相迓。我亦携藜何處之。天樓頭日落時。樓頭畵簾正閑寂。中有美人字蓮姬。石榴紅裙蛺蝶繡。杏子緗衫䲶鴦縐。却擬生男先見月。杜冲樹下密地候。問汝何所思。所思北海湄。赤憎人間柳都護。往日無讎何太䜑。凡民有喪尙可愍。投石擠穽那能忍。羅鉗錟錟吉網窄。炮䈥壓沙肝膽隕。由來天公公且明。黃羊之謀竟未成。肉顫心掉不敢提。至今猶自魂夢驚。黃羊。謂己未金鍾遠，張世五之獄。問汝何所思。所思北海湄。城西門外十里塢。古來白骨相撑拄。憶昔倭奴亂瘡痏。一萬義軍同日死。將軍痛哭坐拊膺。寃血紅漲谷中水。君恩鄭重掩遺骸。髑髏如山同穴埋。土花凝碧陰燐靑。風啾雨嘯滿溪涯。西門外十里有大冢。壬辰倭亂。府使元熹戰亡處。余別有元熹戰亡本末。問汝何所思。所思北海湄。官堤烟柳綠婀娜。尹烈婦門下馬可。阿郞斫柴靑山豃。有虎張牙來相噉。烈婦大怒奮玉腕。橫打亂踢氣䧺敢。烈婦力盡虎亦斃。阿郞脫身走水裔。至今烈婦打虎處。醜石頑林相蓊翳。府南五里。有尹氏㫌閭。士人元文會妻事。見寧城忠烈傳。問汝何所思。所思北海湄。寧州父老語吃吃。徐文淸公眞活佛。愛民如子仁且溫。雉子斑斑鳴鈴軒。六十年來民庶安。尺寸皆是文淸恩。老身頭白閱世變。萬事日汚不欲見。韓公柳公另心膓。貽禍蒼生毒痡遍。丞相徐公志修。曾爲是府善治。有馴雉棲于階。韓應儉，柳相亮皆婪吏。問汝何所思。所思北海湄。姜家貞婦崔家女。苦節淸風迺如許。夜半無人雉經時。紫電燁燁櫩頭垂。仁父長歌道輔誄。藫老續貂嗟鄙卑。貞婦之夫德卲父。在於鷹野爲從祖。從古仁門多賢俊。會看棟樑擎天宇。鷹野從祖需世妻崔氏。余別有孺人崔氏墓志銘及崔貞婦詩五十韻。問汝何所思。所思北海湄。水北金丞尠喜怒。輿望浹洽信婦孺。飮酒千鍾笑荷荷。府中無事嘯且歌。擧面肯拭婁公唾。緘口不效平津阿。世人皆醉吾亦爾。汩泥餔糟差可矣。金丞金丞涉世者。萬事不理問伯始。丞名利和字義卿。先祖銓。壬辰義士。少模稜。與朴丞弘中交惡。爲金朴之黨。問汝何所思。所思北海湄。茂陵土俗似靺鞨。景阜嶄然特秀達。我來之初從我遊。勇行頗似衛仲由。前冬大雪漫寒空。咫尺不得通馬牛。阜也訪我衝雪至。肩荷酒筩包肥胾。指皸脥㾕猶未悔。窮途何以酬厚賜。兪生宅魯字景阜。父聖勳。茂山功曹。</text>
<title>問汝何所思</title>,<text>問汝何所思。所思北海湄。前秋我遊棟子埭。從我行者皆不在。鯤霄撰杖殿羲益。誰居中者姜祥國。漢紀元亮與伯和。石鼺髧髧走崱屴。楓葉堆中澗流處。微吟緩嘯來復去。如今此樂何由得。碧嵐黃瘴空煟爈。埭在府南二十里。元亮姓朴。名寅燮。問汝何所思。所思北海湄。六月流頭月似甕。蓮姬沐髮玉瀑洞。洞中蒼壁繞似屛。瀑水噴飛建萬甁。水色澄淸澈底冷。上有雲氣一道靑。我先脫衫跳水內。蓮姬匊手澆我背。蓮姬端坐水邊石。水中月色照翠黛。問汝何所思。所思北海湄。筋頭縷琲錦褙子。沁紅手品天孫比。錦波團紐靑礞環。何以攌之緗絲綸。雙頭會合結同心。千重情意萬重山。靑楓葉殷哀鴻冷。北風䬆䬆秋天逈。無衣無褐奈汝何。短布數挽不掩脛。沁紅嘗贈予一褙子。余有謝盧沁紅送雲錦褙子歌。問汝何所思。所思北海湄。西將臺前千萬樹。樹樹鳴蟬當夏暮。含風吸露無所求。錦翼玄綏光幽幽。君子之中柳下惠。於聖和者和不流。夕陽靑山亂鳴處。淸切瀏亮飄律呂。吾將以汝作鼓吹。蛙黽淫哇詎敢侶。臺在西門外。林木蓊蔚。每長夏。羣蟬亂喿。問汝何所思。所思北海湄。滿州商賈賣一鷂。霜毛金眸光彩耀。形貌雖小才絶倫。鷙勇眞與鷹隼親。我托季涵勤哺養。今秋擬共獵鵪鶉。傳聞都護承營嗾。爬櫛門徒盡察糾。涵也善我安得免。在於微物復何有。秉鼎嗾新都護李甲會。逮捕余門徒六十餘人。拷掠刑訊云。今未知發落。問汝何所思。所思北海湄。曩歲初別閏人子。眼穿腸斷魂欲死。剛到今春別蓮姬。却似初別閏人時。人生知己難再得。悲莫悲兮生別離。樓長歌樓醉。朝歌暮醉百年寄。他生未卜此生休。江雲渭樹空垂淚。問汝何所思。所思北海湄。泉水洞中朴訓長。讀書同爬隔靴癢。塵笈霜簦萬軸詩。僸音鴂語那知之。我見怳如箱在口。外舓西瓜味不滋。行年八十空自慟。唐求愈讀愈不中。翁乎翁乎汔可休。願翁愼莫怨知貢。泉水崿茂山地名。訓長名瑞。朴丞弘中舅。詩體險怪。問汝何所思。所思北海湄。茂陵躄者池汝矯。兩足蹩一眼眇。壯氣硉矹猶快男。扶搖萬里將圖南。少年學文游村塾。靑出於藍靑於藍。向來訪我來山广。把筆爲詩騰光燄。中心愛之不可忘。悵望寒雲日黲黵。汝矯名躍龍。問汝何所思。所思北海湄。孔雀有尾牛有角。咏者杜陵書者岳。孔雀與牛何干人。李公不怒柳公嗔。懲羹吹虀眞可笑。此事迂恠難重陳。世變閱盡少喜慍。呼馬呼牛只安分。無角匪牛何害焉。婪饕之號不忍聞。前都護李光燮喜孔雀尾。府中號孔雀尾使道。岳知印崔雲岳。事見烟窨隨筆。問汝何所思。所思北海湄。碁津洪生晨暴虎。虎坐負隅張牙怒。洪生徒手無寸鐵。踢缺蒼崖崖爲裂。一石如甕擲虎前。虎立而禦左股折。飛身亂打虎絶脰。殠汗逬落如屋霤。我見洪生矮且胖。面皮紫棠顴子瘦。生名濟夏。兄濟得幷驍健。濟夏以手殺虎。陞府哨官。問汝何所思。所思北海湄。有妹有妹在京洛。五年不見心似濩。憶曾幼少兩齊肩。同藏嬷乳乳蔕懸。阿嬷下世余身孑。愛妹如嬷尤相憐。前年送書來相扣。讀之未半血先歐。白苧單衫寄蓮姬。細木綿襦贈藫叟。問汝何所思。所思北海湄。負丈已遠晨歌跡。九師分門爭大易。陰陽剝雜剛柔淆。京焦之後混象爻。程叔子傳近塗轍。朱晦翁義太黏膠。先君敎我勤講討。十年演繹頭已皓。伯魯之簡今已失。徘徊慟哭空山道。余有先大人句讀周易二卷。謫中演述疑義。釐爲十卷名曰易述。被逮時失之。問汝何所思。所思北海湄。尙憶己未春大疫。男女死者相絡繹。傳聞京師二日間。僵尸十萬積如山。五相聯翩歸山岡。天道元來無私顔。鼎湖龍飛竟未迴。暮雲蒼梧思悠哉。世事反覆安所無。先死非哀後死哀。獻樓金公及洪平章樂性，金公憙，蔡濟恭與夢相。二年之間。次第皆逝。問汝何所思。所思北海湄。萬曆龍蛇兵禍燹。今人猶說鄭忠顯。誰謂白面一書生。隻手擎天天不傾。百萬倭兵無一回。鬼哭聲聲白墖坪。功成不賞身先戕。懷王之詩反爲殃。義士忠臣千古恨。至今髮竦涕滿眶。壬辰。鏡城鞠世弼叛降倭。北評事鄭文孚討平之。後坐詠楚懷王詩被禍。問汝何所思。所思北海湄。屋上烏啼啼啞啞。主人曳杖出門打。投之以石石不中。烏飛更坐啼愈閧。南來遷客不忍見。下堂低頭哭之慟。主人主人愼莫怒。林中之烏皆反哺。烏能養親人莫如。是烏可愛不可惡。主人打烏。余作愛烏吟以曉之。問汝何所思。所思北海湄。有巖相揖若知禮。先者是兄後者弟。相親相近莫相離。風不能磨雨不虧。由來命名本非虛。特立萬古扶倫彜。哀我人斯獨何辜。終鮮兄弟天一隅。凌霄閣前來孑立。不勝凄淚滿寒鬚。兄弟巖在府南二十里。有水石巖泉。李節度光燮建一閣。名凌霄。問汝何所思。所思北海湄。我家南州數頃田。背山臨水饒雲烟。向來我與蓮姬約。買得靑蓑及綠箬。我把長鑱渠把鋤。百年同享田家樂。人事營爲徒妄想。只將空言撫疇曩。安得奮飛歸樂郊。更指雲龍作息壤。問汝何所思。所思北海湄。昔我之北五歲餘。一歲三見犀園書。今我之南已半載。犀園西去不相待。造物無公天無仁。賢弟賢弟爾何罪。况復廷尉讞議是。瓊雷使隔三千里。願君棄置勿浪語。聖代卽今履端始。今春余來鎭海。犀園謫楚山。問汝何所思。所思北海湄。忽見羣鵲閙庭柿。對我喳喳如報喜。我聞而驚起長吁。却憶僦舍簷前雛。終朝竟夕無消息。北鵲有靈南鵲愚。曾聞盧母解謫時。神鵲乘舟渡海涯。孱孫不肖鵲非古。爾雖羣喿那得知。余七代祖母盧夫人。光海朝謫耽羅。仁廟癸亥賜環。有鵲瑞。余有瑞鵲篇問汝何所思。所思北海湄。博山銅爐巧刻鏤。蓮姬買取成川賈。當初茂山設店時。十銅相約雙銀巵。白金不成赤金成。賈人以鑪來代之。姬言財者有散聚。銀貴銅賤安足數。而來此物已零落。誰爇檀香靑一炷。成川府在關西。初相亮設銀店。募四方無賴子弟。已而銀化爲銅。店人皆散。問汝何所思。所思北海湄。我與蒓亭霎相面。恁地忩忩說未遍。却憶前歲寧城居。幸得時時見音書。如今一逢便相絶。萬思千量較不如。別時丁寧向君語。敎誨諸兒勤駕馭。阿駿零丁阿恒病。旅舘長宵動百慮。余南竄時。與蒓亭霎面於漢江之蚕室。犀園子駿岳。蒓亭子恒岳。問汝何所思。所思北海湄。玉嫂細楷似光之。綠錦端題景樊詩。秋凈長湖碧玉流。荷花深處繫蘭舟。逢郞隔水投蓮子。聊被人知半日羞。更有一片鵝溪素。行草飛卿碧澗句。珍藏寶愛終棄捐。埋沒胡塵誰復護。光之姜釣翁世晃山玉善楷草。余嘗求之。綠錦書許蘭雪詩。白絹書溫庭筠詩。問汝何所思。所思北海湄。獨憐東村朴校勘。爲人性癖最恬淡。丹杏林邊一間庵。白雲深處半丈龕。百年養疴任刀圭。爐香裊裊長禪參。前春買藥往端州。爲我城中數日留。安得携汝入巖穴。餐霞吸瀣逍遙遊。朴生毅中少嬰奇疾。以買藥爲業。問汝何所思。所思北海湄。水南黃生古玄胄。今年二十淸而秀。訓戎石品剛且粹。擬將鏤刻先祖懿。束帛脯脡訪吾廬。懇乞銘文及篆字。我慙伯喈善文詞。安堪勒石蟠龜螭。水落霜凄後千年。何人來讀寒山碑。生名允中。字倍之。其先祖垂字禹卿。壬辰從鄭文孚有功。後與李侃戰亡。問汝何所思。所思北海湄。富春舘舍盡頹圮。蒼鼠竄瓦鼯遊戺。壁上題詩二十三。黃公遒健李公淡。只有黲泥滿陳版。何曾碧紗籠古龕。同調異代多感意。我欲和之淚先墜。安得文木與丹雘。更加彫餙前修字。黃副學㦿，李文惠安訥。皆有吟詠揭板。問汝何所思。所思北海湄。行年七十金潼關。豪氣酋酋鏡富間。玄髮韶顔頎而美。走馬層崖似峛崺。承家嘗草神農訣。傳世穿楊養由技。天驥生子子生孫。奕奕江陵古家門。始知俗語皆妄耳。醴泉有源芝有根。金潼關祥鯉子夏鎭。孫亨裕。祥鯉世世業醫。擢身爲潼關僉使。問汝何所思。所思北海湄。故老猶傳黃主簿。射神砲聖䧺且武。我見員嶠捕鹿圖。血雨灑林紅糢糊。白墖一鼓擒酋倭。美錢三矢定藩胡。金鞍寶馬氣逸宕。彤弓之弨天所貺。偵探嶺上英風𩖼。千秋竹帛名聲壯。圖在方尙澈家。垂破倭于吉州之白墖。擒胡于美錢堡。宣廟賜鞍馬弓矢。問汝何所思。所思北海湄。烏石村中耕田處。盡是人家舊柱礎。至今農夫把鉏犂。雨中往往得金鎞。當時女眞卿相家。碧瓦朱欄塡山溪。前秋韋奴游田畔。偶獲銅器似茶罐。兩耳三足兼窽識。盛水纔容一碗半。烏石村名。識云弘道二年。源公堡造。問汝何所思。所思北海湄。太素先生狷介子。前身應是於陵子。家貧嗜讀行瓌奇。北之巨擘非君誰。革鞶縫掖鼻流涕。魋顔曲頞仍顉頤。向與百祿來相見。手持程朱文一卷。一回朗吟一回誦。浸淫咀嚼若美膳。太素名之白。李副卛涵門人。李百祿字汝膺。柳汀門人。書謂李公縡書社輪誦。問汝何所思。所思北海湄。平生我疑劉鐵漢。學得溫公誠一段。彈章十九覔人疵。持正竟死車盖詩。遂令後世爲口實。陷害忠良靡孑遺。農圃之死誰所使。金李諸公那免恥。臨溟川頭鏖陣處。千秋嗚咽空流水。農圃鄭忠顯文孚號。金李謂金文忠瑬，李文定貴。當時用事者。臨溟公大捷處。問汝何所思。所思北海湄。余自幼時讀孟子。費精極力通大旨。芸舘活字多舛乖。南紙謄寫用細楷。犀園筆法古所罕。蒓亭墨跡今絶佳。三家書體成一本。朱評翠批猶新宛。看翁持去仍未還。歎息思惟淚衮衮。府孔目林亨秀字看翁。能文善書。蓮姬舅子。問汝何所思。所思北海湄。寧城女子膓錯錦。相携解作文字飮。玉嫂機警似昭君。沁紅巧慧賽道馧。樓主人闢詞壘。錦繖英雄娘子軍。白戰書生頭已皓。赤幟不張猿臂老。爲君安排靑綾障。共談玄理慰羈旅。問汝何所思。所思北海湄。李公爲政識大體。早夜孜孜敦詩禮。五津漁戶弊皆蘓。六寺貧僧恩遍濡。功曹一任岑公孝。猾吏妖妓漫嗟吁。官厨冷落淸似洗。方伯婪饕還巧詆。戴白垂髫滿馬首。公不少留淚瀰瀰。鯖津，鰱津，安津，西𤄷，沙東五津。龍淵，白蓮，兩水，南石，靑龍，赤龍六寺。問汝何所思。所思北海湄。余見道輔書帖衆。右軍中郞可伯仲。近得一卷尤絶奇。細畫不曾差毫釐。驟看蚕砂細看字。鋪地活動如螘蚳。朱公家禮時增損。凡例一遵文元本。嗚呼此卷眞希寶。肯許黃庭窺奧梱。道輔手抄喪禮一卷。用文公沙溪二家而時有刪潤。卷小如掌。藏濬叟家。問汝何所思。所思北海湄。杻山短牘申複話。犀園手幅丁寧戒。我疾歐泄日涔淹。慙然元城與老瞻。三歲摩挲不釋手。兩紙生毛凄淚霑。南來瘧癘又蓰倍。嵐瀾瘴濤翻炎海。紅柿林中伏枕卧。鼻擁腥淵股生瘣。李杻山益之嘗有書。以東坡嶺外之詩相勉。犀園亦以元城遍歷七州爲戒。問汝何所思。所思北海湄。柳汀鍼書入神妙。汝膺傳之能酷肖。近來醫者誰播響。余聞睦翁見許丈。汝膺學術有源委。度嶺以北渠差強。潼關金令膽力短。臨事而牒頗遲緩。前夏我病不能𤻲。晩得汝膺通中脘。睦翁名頫善。余別有睦處士傳。余友許恪字子敬隱者。問汝何所思。所思北海湄。北風捲地冰滿壑。雪花如席埋寒閣。空牀獨卧愁思繁。破牕紙糊風打翻。忽聞石逕來剝啄。蓮姬踏雪敲柴門。玄㓒葫蘆携左手。走向爐前親煑酒。酒酣長歌耳更熱。世上何人似君否。問汝何所思。所思北海湄。可惜連山金丞相。夙德三朝協輿望。杏壇之事過在吾。公固長者猶不誅。戈尋戟覔十年餘。氷釋雲消一介無。人生交契無老少。晩托知己承敎詔。水長樓前哭公日。靑𧱃黃熊盡夜噭。公名熹字善之。公長國子時。因事與余相較。十年後相解。事見鍼氊錄。問汝何所思。所思北海湄。秋來紅樹處處有。懶步欹危淸溪右。忽見石橋馬行南。李風憲家俯碧潭。潭上亭亭楓一樹。一樹霜葉正紅酣。我來拄藜立樹下。主人出門欣相迓。瓠樽斗酒爲君飮。日暮柴門相送罷。風憲名興八字寅元。百祿從兄。問汝何所思。所思北海湄。北人慣說涪溪布。愛之不數縑與素。鷹野贈我二匹餘。蜩翎蟬翮猶不如。我持而入誇蓮姬。較看蓮姬機上儲。蓮姬大呵向余道。此布脆踈那足寶。自言機上十一升。勝似此布卄升好。北布鍾城爲最。鍾城布涪溪爲最。然無及姬者。問汝何所思。所思北海湄。却羡西隣朴養士。福祿遒遒誰比似。長男驅㹀耕礐磽。少甥能獵鳴鏑髇。更有兒孫通經史。出遊往往贒豪交。種黍卄畒畝十斛。罋頭春酒黃花馥。秋來日醉醉如泥。紅梨葉下卧坦腹。朴寅燮祖興奎。爲府養士都監。子昌墪。甥金昌門。問汝何所思。所思北海湄。嶺北女俠問誰是。蓮姬之前玄齡姊。曾奉巾櫛事員嶠。擧案齊眉似德耀。員嶠承恩遷南島。間道同行死海徼。世道日訛多讒慝。卽今蓮姬遭徽纆。徽纆徽纆古所無。呑聲掩泣長太息。員嶠遷薪智島。張氏隨往同死。余被逮後。蓮姬爲秉鼎所陷。繫府獄。問汝何所思。所思北海湄。白頭番番張祺世。直言勁行衰俗勵。見人不善如探湯。平生欝欝懷剛腸。張李之志士首竄。爾獨隻身能抵當。褒賞不及反被辜。營門狺狺將葅醢。嗚呼嗚呼寧無訛。不如潔身沉彼海。張李謂齊晟及其妹夫張斗旭。問汝何所思。所思北海湄。秋雨淅淅嗚寒杵。夜深獨伴蓮姬語。語到人世重交遊。蓮姬輒向殘燈愁。生者猶可死不負。萬億叢中一難求。我聞此語心縮恧。譬如金鍼鐕肌肉。寧人負我我無負。那不終身日三復。余聞此語。前後橫罹。不敢爲負人事。姬之力甚多。問汝何所思。所思北海湄。南石山前數里谷。谷深石矗溪紆曲。溪畔石上一孤松。蒼幹老條蟠虬龍。我來攀枝日慟哭。血淚亂灑層崖縫。一自庚申六月後。天未孤臣心如炙。朝朝暮暮松樹下。寃恨凝結天地厚。正宗昇遐之後。余日入谷中。攀樹痛哭。日從者惟金生羲益。問汝何所思。所思北海湄。最恨吾行到北滸。五年不見漁郞浦。雲路文章漢師詩。大筆揄揚咏歎之。瀾淸波晏武溪湖。巖古山深忠顯祠。尙憶當年勝戰處。繡戟霜兜繞洲渚。安得往來於其間。想象賢人訪遺緖。漁郞。武溪。皆鏡城地名。武溪有鄭忠顯祠。南平章九萬，洪尙書良漢有記述。問汝何所思。所思北海湄。石峯崔生質且愨。詞翰彬彬超同學。題罷長篇自長吟。鏗然若出金石音。前夏雨中摘甜瓜。倒騎烏犢來相尋。袖中千軸皆咏鳳。譬如驪龍抱珠弄。自言少日檀君歌。險韻能壓糭與灨。石峯地名。生名維邦字新文。從余受左氏春秋。嘗作檀君歌。送字沒韻。問汝何所思。所思北海湄。湯谷文檆連雲植。卷曲擁腫違繩墨。左枝右屈似蒼巖。彩暈虛中生孔嵌。良工斲得深桶。貯筆安枝如書凾。日紅黏竹大巧妙。元氣剝喪天眞少。我今南來僦舍空。念汝塵牀憂未了。湯谷地名。有溫水日紅。權員外襈。問汝何所思。所思北海湄。孟春十日雪不絶。牛馬凍斃烏鵲滅。天地翻覆北風頹。古老歎息皆言災。曾經丙申春雪變。此事安知非禍媒。城門旬朔停朝市。行旅九人同日死。天生奇才竟夭閼。至今猶悲金童子。庚申春雪。古老皆言丙申後初見。童子名祥童。有美才。是時往遠村。爲雪凍死。問汝何所思。所思北海湄。咏月聯句銀紙軸。誰其書者寗山玉。當時同遊八箇是。有婦人焉五而已。月中磨墨題名處。蒼巖翠壁高礧硊。弁卷篆楷與行草。沁紅之畵尤妙好。願君珍重勿浪出。此軸於今希世寶。水長樓玩月。澹叟，鷹野，鯤霄，羲益，蓮姬，山玉，沁紅及余。詩及記見蓮姬言行錄。問汝何所思。所思北海湄。寧城氏族誰最貴。黃朴車鄭衰替旣。邇來却盛金與張。更有梧里神農姜。姜氏七龍幷矯矯。鷹野爲最聖韻良。我見其三皆雄雋。藎國亦是王之藎。仁門福祿方未艾。卽今上有文明濬。黃朴車鄭。寧城䧺族。金羲益族。張伯能族。鷹野從兄藎國字周臣。鳴國字聖韻。問汝何所思。所思北海湄。純然赤心李丞相。宋子許之眞无妄。誰將偏私作恩怨。公獨尺䟽叫天閽。織貝營蠅百年後。賴公幸暴忠臣寃。彰烈祠前花似霧。燭龍堂下月如素。北方父老猶說公。感激洪恩眼橫雨。公名端夏。字季周。號畏齋。尤翁嘗許純然赤心。䟽伸文孚寃。堂在祠前。問汝何所思。所思北海湄。關北嶺南天所割。南是鄒魯北靺鞨。年來飄泊盡飽諳。反知關北勝嶺南。寸膠莫挹黃河澈。弊箄莫化塩池深。藫庭纍翁錯料事。擧目但見多詭異。安得循吏散南北。盡變澆漓爲淳粹。問汝何所思。所思北海湄。首陽山人銅作筆。贈我者誰吳澤吉。三層爲柄柄是銅。上作筆家下墨筒。金絲編毫安柄內。柄竅引墨與毫通。良工費心眞有用。佩服最宜遊山供。一毫之利濟天下。吾將爲汝撰筆頌。首陽鍾城山名。澤吉字仲和。從余受毛詩者。問汝何所思。所思北海湄。犀園賢弟先見明。向來寄書戒阿兄。指證東坡蟄龍案。愼莫吟詩惹患難。我謂吾生不有命。詩句安能福禍判。讜言不受反受殃。今春余幾死桁楊。從今擬盡焚詩藁。不如緘口度年光。今春。秉鼎廉得余所吟詩律數十句。搆捏狀聞。事見坎窞續記。問汝何所思。所思北海湄。葉敎授註近思錄。先子平生誦且讀。守夢先生箚其疑。沙老尤翁續成之。先子考隲有增刪。同條共貫無遺辭。不肖妄僭點句讀。費盡心力少紕繆。我與姜生作衣鉢。吾道應當有傳授。守夢鄭文肅公曄字時晦。姜生謂鷹野。問汝何所思。所思北海湄。武溪之間漁郞際。湖水開闢入海澨。安得雲龍百章杉。數椽茆廬結嵌。爽氣英風鄭評事。行修經明李松巖。况復閔相美風度。北人感恩銘肺腑。前賢遺俗猶不泯。注目靑山空豔慕。李持平載亨。金農巖昌協門人。有遺祠。閔文忠公鼎重廵相時。立彰烈祠。問汝何所思。所思北海湄。北人治病如治敵。養得逋冦每敗績。前冬機仲易陰陽。大深束手空徊徨。衆人以我爲躁妄。靈寶之劑倍硝黃。初頓痙塞噫嚔礙。三碗下注熱始退。平朝起坐覔饘粥。衆人歡笑歎不逮。機仲寧夏之侄樞秀。大深金丞夏鎭冲和。靈寶飮藥名。問汝何所思。所思北海湄。碧溪姜椽寫詩經。蒓亭校讐犀園訂。此書於我最有功。讀過千番勤磨礱。憶曾少年二十時。旬頭日次居純通。鯤霄讀詩愛相鼠。以禮爲本眞可語。我贈其書莫倉卒。北方學者無與汝。先大人莅官長水時。余倩府椽姜弼齊寫詩經。旬頭日次殿講。問汝何所思。所思北海湄。僦舍主人三兄弟。小徐騎衛善角觝。小時行商遊關西。錦鞍寶馬繡障泥。而今漧沒頭已皓。却向田頭把鉏犂。二兄於我恩皆尠。爾獨終始能相善。弊袴綈袍安足醻。至今思之猶繾緬。徐明世，明丌，雲大三兄弟。前冬。余以一袴一袍贈雲大。問汝何所思。所思北海湄。城東門外十里野。柳汀苽田亂石瓦。我見蓮姬井田圖。六十四路指掌摸。百畒公私明周制。八門奇正演軒符。由來種苽五十載。烏鵲不八螟螣餒。魚腹之浦騏泉谷。古人今人功𡾋嵔。東門外騏泉谷。有李丈種苽處。蓮姬繡出奇門井田圖。事見雪窖零言。問汝何所思。所思北海湄。憶昔萬曆龍蛇歲。日出處人來猖猘。七路魚肉血成滙。車駕灣廵過八載。北方全安伊誰力。鄭公軍聲振滄海。五虎赳赳同贊畫。忠肝義膽明且赫。魂魄毅兮爲鬼䧺。古祠巋然留江磧。五虎僉使姜文佑，萬戶李希唐，士人李鵬壽，池達源，崔配天。幷配彰烈祠。問汝何所思。所思北海湄。凜凜車家三壯士。熊虎之姿名門子。干戈創攘幷騰揚。倭兵百萬不敢當。斬將𢷘旗如霹靂。整頓乾坤扶危亡。同時金朴四驍勇。盡是北邊猛將種。石門巖前洗箭處。千秋英氣雲長擁。車應鱗，得道，德弘三兄弟。金鏡，金銓，朴克勤，朴仁範。幷從文孚有功。石門地名。問汝何所思。所思北海湄。却恨吾生太辛苦。此世那得漧凈土。城門失火及池魚。劒水刀山變里閭。天地茫茫羅網窄。寧城男女何罪歟。可憐黃門北寺獄。九族騈首朋知辱。孔褒之死由張儉。咋舌撫膺慙夏馥。今春。秉鼎遣校矯東朝旨。逮捕蓮姬及車南圭等百餘人。幷加淫刑。問汝何所思。所思北海湄。富春孔目總蠢蝡。余與西隣朴椽善。朴椽爲人最謹厚。一生愛士兼愛酒。渠家兄弟皆庸闒。朴椽獨能超塵臼。向來爲我被拷掠。視死如歸顔不怍。罋頭春酒鴨頭綠。隔籬時呼同斟酌。椽名春得。二弟春達，春福。鍾遠之獄。春得及張世五，申聖大等。皆被掠幾死。問汝何所思。所思北海湄。五載居胡面已慣。眞情相愛及童丱。徐家二雛俱妙姸。阿寅阿辰僆齊肩。春甲兄弟今何如。乙女無父最堪憐。更有英得性懶惰。石岸厖子能擔荷。兩髦髧髧照眼明。不知何日更見那。雲大二子。隣翁金振晟二孫。孿生春甲男妹。蓮姬所養英石厖三箇。皆隣兒。問汝何所思。所思北海湄。挺世詩才頗古雅。鐵中之金錚錚者。人言眞似田舜民。我道聖師堪相親。舜民舜民不易得。在於京華猶斌斌。由來數奇頭髮皓。芒鞋布襪田間老。挺世年少苟努力。豈似舜民終淹倒。挺世字秀伯。萬䧺弟萬傑孫。姓車。舜民名在寬。柳汀門人。九擧不中。問汝何所思。所思北海湄。可殺玉蓮崔留鎭。千癡萬黠開邊釁。金狗李猫共跳梁。頑媳今年敎監倉。幻弄文書偸官糓。軍糶萬石雜砂糠。况復鎭將性饕餐。壓害良善靡有孑。土卒荷擔盡逃躱。黃白軍簿太半缺。留鎭名昌奎。子春燁。金遠豹，李東參皆豪右。鎭將康士憲。問汝何所思。所思北海湄。雪晴雲散風力猛。月明天高夜色靜。天樓上朱燭賖。羊毛煖帳重重遮。蓮姬𥂖酒炙松簟。綠甆盞深酌流霞。鷄鳴月落謝君去。蓮姬送我過溪渚。渚上文澌冰坼罅。急水橫流鳴空杵。問汝何所思。所思北海湄。八字牙梳一雙白。金錯腰背瑇瑁頟。尙憶輸城蘓蕙娘。風流渾似古香囊。靑粉樓前赤石砌。紅錦屛中縹犀牀。曾與玉嫂到君宅。翠管朱絲永良夕。贈我牙梳表深意。何以報之九華舃。蕙娘輸城驛妓。余別有蘓蕙娘小傳。見刹那秘史。問汝何所思。所思北海湄。秋風飋飋正愁亂。長夜漫漫何時旦。却憶前歲露白初。車老淸宵過吾廬。我讀錢評南華經。君誦奎選晦翁書。東隣酒熟深如澥。童子荷罋也能買。夜如何其夜未艾。月嚴星肅天淸灑。車老南圭。奎選。卽正廟御選。問汝何所思。所思北海湄。寂寞臨溟趙翁廟。丹靑剝落空山峭。士人居北議主南。不重重峯重眉庵。白髮緇巾何許者。獨守寒齋香火參。見我長楫撫庭廡。蒼松枯死苔紋古。但道孔州東岡祠。院宇宏麗盛章甫。會寧有柳眉庵希春祠。鍾城有金東岡宇顒祠。孔州鍾城別名。問汝何所思。所思北海湄。兪相威名北人讋。石上題名光燁燁。憶曾平酋敢喧豗。閣老親護鶴駕來。遂將鎖鑰鎭北藩。時危須仗大臣才。吳豕秦蚕閙八載。再造幸蒙神宗惠。聖主賢臣風雲會。共享昇平萬萬歲。兪公泓。壬辰護光海北來。兄弟巖石上。有兪公勒名。問汝何所思。所思北海湄。中廟名臣申泛翁。北人猶記征胡功。黑鱏河邊洗兵迴。黃柘坂頭秣馬來。腰弓臂箭三十萬。甲光向月金鱗開。胡兒盡洗血成波。女眞夜遁過勃哥。摩天石上三大字。萬秋風雨不能磨。申文忠叔舟字泛翁。曾爲征胡元帥。黃柘坂地名。問汝何所思。所思北海湄。蔡生卜筮稱神術。黃尙淸後渠第一。囊裏開元通寶錢。形體剝落昧彫鐫。爲我擲得雷水兆。繇言吉象在酉年。杖頭餘魂吉象待。吉象不來又南鄙。春憂秋喜眞有無。吾將更待師之比。慶源人蔡就魯字古卿。東里朱光宗。今春筮師卦。繇有春憂秋喜。沛然西南語。問汝何所思。所思北海湄。女中儀秦任窈窕。懸河唇舌似吉了。聞道今年二十三。鮮白長身蛾眉淡。方瞳削玉秋波轉。翠髩剸雲遠山參。向來偃蹇幾男子。近與金丞結燕爾。月中枯琴時自語。新聲壓倒敎坊妓。窈窕。府人任八三女。金丞夏鎭。問汝何所思。所思北海湄。寧州椽吏殆半百。文筆先數趙文璧。頟角豐盈身中軀。翠鬈紅頰美且殊。手中彤管六寸短。草書神速字體腴。每日淸晨赴畵卯。輒扣我門來相攪。我愛其人廉且介。肯似希春太新巧。文壁字荊伯。蓮姬姨兄。希春姓朴。亦文吏。然喜巧中。問汝何所思。所思北海湄。石上孤桐直且勁。巧斲爲琴琴韻正。曾聞經事李月沙。寶器流傳故相家。蓮姬曩從玉京仙。百金不賣千金賖。良材美制曠今古。柯亭焦尾那足數。我歌君彈峩洋曲。君歌我彈鳳凰柱。李文忠廷龜有寶琴。京仙府妓。余別有京仙傳及玉京仙彈李月沙石上桐歌。問汝何所思。所思北海湄。赫赫賢臣李丞相。忠言直節邁古上。籌策漢庭張子房。勳業唐朝郭汾陽。况復燕許大手筆。噓出光燄萬丈長。癸丑之事尙無訛。北人猶傳鐵嶺歌。空山落木蕭蕭雨。行人過廟淚滂沱。李文忠恒福。癸丑竄北靑而卒。有鐵嶺歌。權鞸過其廟。有空山落木絶句。問汝何所思。所思北海湄。全樹桃花結紅萼。一花先坼明綽約。我手攀枝摘花來。恰似蓮姬寶靨開。聊將投擲蓮姬前。蓮姬雙擎玩一廻。笑彈纖指捻一捻。道似阿郞醉紅頰。我今老醜還喫笑。強把花鬚較霜鬣。問汝何所思。所思北海湄。先君戒我太俓俓。叔世那免奇禍孕。天生迂質竟莫廻。千人媢疾萬人猜。燕臣未得感夏雹。梁獄徒驚成蚊雷。我生不肖嬰世網。患難無端如影響。三幅遺書今安在。痛哭秋原淚潒潒。營校收書日。先大人遺書三幅。幷入其中。書辭見蓮姬言行錄。問汝何所思。所思北海湄。孟冬卄二雪雨凍。慈親忌日余心慟。蓮姬宿齋辦庶羞。夜深走哭寒江頭。哭聲干天天爲裂。黑月黯黮愁雲幽。歲云暮矣傷心緖。况當讐日尤痛楚。嗚呼嗚呼余不孝。頓足搥胷臨古渚。十月二十二日。先妣忌日。蓮姬每設饌。出江頭望哭。先大人忌日。亦如是。問汝何所思。所思北海湄。松巖家兒李副率。有口皆言能善述。其介如石潔如冰。履薄臨深恒戰兢。但似子莫未達權。墨繩之外無墨繩。流妻錮子太拘縶。此事或近黃固執。之白宗菡兩父子。門路齪齪可跂及。副卛名涵。松巖子。余別有記李副率事。黃名有師。見李踈齋集。宗菡之白子。問汝何所思。所思北海湄。關北大賈誰爲最。先數興億與益泰。黿山江慶及浮洲。南北東西遍遨遊。靑銅斗用不用鏹。鞍馬輜重擬公侯。世間萬事有成敗。卽今淪落多逋債。不及西隣駔𩦱子。日日街頭醉歌快。興億。百祿從兄。益泰姓金。落本轗軻。德源黿山，恩津江慶，榮川浮洲三都會。問汝何所思。所思北海湄。宋翁門下崔楓巖。家世孔州里門監。絳幮樞衣二十年。操戈入室爲嫡傳。己巳之禍宋翁死。公與石谷叫閶天。南竄北謫竟枯槁。孱孫零落爲傭保。安兄慕賢知所先。百金贖出豐山堡。公名愼。宋石谷尙敏。皆尤庵門人。公後孫貧甚。自賣豐山堡。安兄爲評事贖之。問汝何所思。所思北海湄。前身尉遲申忠壯。猛氣䧺風古良將。團花錦袍猩血濃。點鋼鐵槍鸊膏鎔。身騎紫燕穿重圍。宛是常山趙子龍。胡兒不啼口半啞。至今說着駴汗瀉。穩城令公出陣時。女眞酋王齊下馬。申公砬。爲穩城都護。藩胡慴伏。至今稱之。問汝何所思。所思北海湄。尙憶前年日南至。閉門獨剔殘燈墜。蓮姬爲我煑豆粥。白甆碗深正濃熟。茂陵䅘粽葡萄小。鍾城硤蜜松花馥。笑道遐俗昧典型。北粥不似南粥馨。只願阿郞恩還日。波吒广看蕪蔞亭。鍾城産硤蜜。問汝何所思。所思北海湄。趙忠翼家曾氏傳。吾友南公粧黃卷。憶昔同游僧伽庵。南兄手贈藏經凾。南公已沒今不見。每撫其書淚潭潭。我謂羲益大擔荷。以此相授領會麽。羲益羲益莫齟齬。倘來只如南公可。趙公名泰采。南公字拱辰名星耉。得趙公家舊本大學章句贈余。余與羲益。問汝何所思。所思北海湄。老妻前秋寄錦字。字字恨血字字淚。阿郞遠去身孤獨。眼前無數悲骨肉。阿舅下世寃愈深。只恃郞家兩賢叔。世事紛紛日益亂。犀園今春又西竄。念汝空閨痛徹天。不忍思之肝膓斷。余在北時。室人凡二度寄書。書皆藏蓮姬所。今不知存沒。問汝何所思。所思北海湄。窈窕靑紅兩團扇。月㨾翦錦雲㨾絢。阿妹寄緘眼血凝。憐我客居愁炎蒸。紅爲蓮姬撲粉蝶。靑是藫翁歐嬾蠅。向來玉嫂求其一。蓮姬珍藏秘不出。我與玉嫂較投壺。三廵落畫扇竟失。余與山玉。投壺蓮姬家。余賭山玉鯨眼盃。山玉賭余扇。余不勝。後山玉竟送盃。問汝何所思。所思北海湄。醫林壯元雲林子。無雙國手兼國士。洪陽閣老弁卷文。壽世眞經永世勳。我從坦師受秘訣。愛之不數古典墳。廵相威焰烈猛火。殘酷過於嬴爐禍。却與羲益本草書。幷隨灰燹從風𥳽。龔廷賢壽世保元張位序善坦事。見倉可𢈢外史。羲益借醫鑑本草。是時幷火。問汝何所思。所思北海湄。兄家兄弟總俊秀。元極於我最爲舊。身長八尺潔白晢。廣眉大口雙眸瓅。綠錦快子垂曼纓。黑兕角弓㱃銕鏑。坐下靑騣嚲紫繮。低身向空落鶖鶬。朔方健兒非爾誰。衆中馳出氣軒昂。元城石家兄弟鍊天，戾天，倚天，峻天幷驍健。峻天字元極。李之白甥。問汝何所思。所思北海湄。前朝名將尹文肅。躍馬征胡靜邊墺。靺鞨遠遁野人悲。功名不讓古徐煕。銕門關口竪降幡。先春嶺頭勒豐碑。微爾東方幾左袵。卽今藩胡猶惶懔。侍中臺前統軍處。海波如眠天如錦。文肅名瓘。高麗侍中。初拓北路。先春嶺在寧古界。侍中臺，統軍山。幷在北靑。問汝何所思。所思北海湄。尙記前秋長宵夢。拱辰騎驢訪古洞。紫髯方面宛舊容。雙手相擎兩意濃。指着屛間題額字。蘸筆塗沫淚溶溶。覺來怳悢君不見。溪水無情空跳濺。白門樓角宿鳩飛。新月彎弓雲鋪鍊。前秋。余夢南兄相訪。爲余改不願醒齋扁額。事見鍼氊錄。問汝何所思。所思北海湄。平生喜讀魯論語。敬如神明重大呂。孔門文字數不寡。春秋謹嚴此其亞。莽大夫效太妄庸。許文父擬眞醜䰩。奸䧺割據古今同。師門戹運將化戎。我與景阜誠護持。他時莫忘尊攘功。楊䧺法言。許穆記言。皆效論語者。問汝何所思。所思北海湄。朴丞𥠧子纔髫齔。骨格宛是天廐駿。雙眸點㓒秀兩眉。繡襦芳蓀映雪肌。瑤環瑜珥馬童子。淸澈聰明徐大兒。我視渠父如我兄。兄弟之子照眼明。渠父東竄我又南。憐渠無父益孤惸。朴丞兄弟幷無子。弘中近畜府妓春梅。生一子甚妙。春梅侄元宅賢。爲余傔從。問汝何所思。所思北海湄。東浦㵿㵿杳盈渚。南怡將軍洗兵處。白頭山石空嵯峨。豆滿江水猶瀄沲。丈夫二十身先死。馬誰來飮刀誰磨。戚畹家世年又少。前身爾應霍嫖姚。長城自壞非爾力。空使河魁沉光耀。東浦㙜巖。有南將軍犒軍處。將軍成廟外孫。問汝何所思。所思北海湄。龜城公子邦國傑。萬甲藏胷奮忠烈。義氣英聲信陵君。神鞱秘畧衛將軍。况復虬髯似太宗。二十登台古未聞。功成不賞先隕軀。可憐玉玦靑珊瑚。至今北人賽神日。金支翠㫌光有無。龜城君浚。與南怡討平李施愛。賜死。北人賽神。必祭龜城。事見寧山神詞。問汝何所思。所思北海湄。有翼莫塡精衛渤。有力莫移愚公屼。蒼天旣賦可用才。造物胡爲生嫌猜。膓回九曲日九變。腔血輪囷沸如雷。朔雪炎風天王地。風俗如何霄壤異。白髮已禿齒又落。擧目只見烏兎駛。問汝何所思。所思北海湄。安兄淸鑑懸明鏡。一心慥慥報主聖。今年貢擧得人多。北士比諸皇祐科。况迺淸市秉廉嚴。李御史後先稱哥。廵相婪饕性又奸。讒口營營嗾彈班。蒼黃金牌南歸日。父老扣馬淚空潸。御史名潭字景龍。尙書。英廟時。以評事作淸市定制。淸人至今稱景龍御史。問汝何所思。所思北海湄。人道蓮姬才貌絶。我道蓮姬孝思別。恒言張椽龍虎手。不及尹奴牛馬走。萬千人中一隻眼。鐵嶺以北應無有。每願他世環生日。富貴功名並不必。只作男子勤耕漁。百年長笑父母膝。張椽。德載文吏。不得於繼母。官奴得麟。甚庸蠢而性孝。問汝何所思。所思北海湄。苦戰身死曹將軍。可憐江頭寄孤墳。潼關鎭上日色𣉘。賊兵三匝如螻螘。將軍馳馬穿重圍。撥地回旋燕子起。手中單刀光葳蕤。將軍罵賊如狗兒。志决身殲可奈何。空使英䧺涕漣洏。忠臣曹糾。李施愛亂。殉節㫌閭。余別有判官曹公墓碣銘。問汝何所思。所思北海湄。凜凜威風元統制。藩酋聞之魂先殪。白晢方面驍且䧺。有力能挽三石弓。西平谷裏射虎時。血雨吹亞林木紅。天生麤猛少智數。可憐名喪南海滸。元公元公錯承當。爾才那及李忠武。元統制均。曾爲府都護。藩胡震慴。余別有記元統制事。西平地名。李忠武舜臣。問汝何所思。所思北海湄。富春諸生多妙良。及我門者並難忘。淵亮淸潤勤誦學。禮輿端雅敏琱琢。機仲佳兒鳳一雛。齊鮮𥠧子騂兩角。麁斲精磋緫鴻匠。詞翰升堂不相讓。地網天羅何大窄。前塵默思空惻愴。金利寅字淵亮。禮輿車生敬輅。朴樞秀兒子文植字晦之。梁齊鮮字天祿。問汝何所思。所思北海湄。我疑原明似李耳。却把恩讐不分㗗。自聞蓮姬一轉語。劈破更無疑晦處。由來讀書貴深思。一字半句寧齟齬。憶曾犀園共熏篝。每將此語漫硏求。安得生前促短膝。與他提醒入悟頭。余嘗與蓮姬論呂原明。語見蓮姬言行錄。問汝何所思。所思北海湄。鯨眼盃兒大於蚌。長嘴恰似天鵝項。前冬雪晴亂雲開。玉嫂邀我玩月來。宵寒玩月何處可。儂家樓深綻臘梅。玉嫂高歌侑我酒。沁紅傳盃勸我壽。樂極悲來還雨泣。窮途安得如汝厚。余曾與山玉賭盃不勝。後因賞月歸余。余以黑錦貂皮吐手報之。問汝何所思。所思北海湄。不見季良歲四臘。只見季良書一盒。情深義切若友于。雙擎三復涕霑鬚。曾將水筆抹名字。或恐傍伺來窺𢋅。今春營校拿書札。此事翻成怒廵察。可憐門生滿囹圄。籲天無辜被拷扴。吾友金善臣字季良。秉鼎以抹書札事。問鷹野，羲益等。見坎窞續記。問汝何所思。所思北海湄。我思北人憂難鏟。欲忘未忘長在眼。朴丞冰蘗車老豪。李叟迂拙金丈高。平生矛盾不相能。更有鯖巖兩功曹。譬如秋成雜橡橘。紅黑甘酸齊結實。寸短尺朽皆不棄。與我相好無相失。朴丞弘中。車南圭太素景晦兩功曹。金利和尙基二丞。問汝何所思。所思北海湄。嗟嗟舞袖趙右哨。門戶𨖈𨖈空奕耀。自言渠祖都護時。祖母媚娘身事之。渠父纔生渠祖死。便因流落在胡陲。渠父已耋渠髮皓。此生已斷邊頭老。漢水浟浟木覔𡺚。日夜空望京師道。淳昌人趙爾璧。爲府都護。眄妓媚娘。生子泰尙。孫元信。爲府軍校。舞袖地名。問汝何所思。所思北海湄。却憶前冬萬丈雪。埋盡城中屋瓦截。曉起排戶戶不開。眼瞲魂悸翻成哀。忽聞鈴索通雪竇。國輔親携白醙來。澹叟田翁次第至。㗉刀更割熟彘胾。使我渾忘遷謫苦。狂歌亂舞醉更醉。田翁名聖訥字子木。兵營孔目。善書。問汝何所思。所思北海湄。天生潑皮梁騎衛。少年豪富家壯麗。一擲樗蒲三百緡。鞲有蒼鷹廐有駰。作使明川娼家女。二八蛾眉首如螓。如今折本作𩦱駔。一拳一踢猶伎倆。虛古院頭打人後。北路三月斷來往。騎衛名天奉。破落戶。嘗打淸市商賈百餘名於虛古院路上。院在府北。問汝何所思。所思北海湄。歲云秋矣單布褐。天寒霜重愁怛怛。北人畏冬南畏夏。冬雪䬑𩖼夏日炙。那知南土邊瘴海。嚴冽劇於燭龍罅。却憶前年樓上。暖屋駝裘擁深帳。世間悲歡須臾變。爽鳩之樂詎能長。問汝何所思。所思北海湄。蓮姬戒我嫉惡甚。手指南天禍色稔。翻雲覆雨無終始。狂瀾㶁汩平地起。恒言公藝百忍字。不獨治家有妙理。我知其言藥石良。萬牛難回此剛膓。歎息呑聲心瞀瞀。不如棄置老道傍。蓮姬有張公藝贊。見蓮姬言行錄。問汝何所思。所思北海湄。綑屨織席黃氏子。生小寄身傭保裏。四尺身材糓樹皮。豈有爸嬷與妻兒。爲人性癖且介潔。淸水無文玉無疵。我與一袍彊而受。撫躬忸怩顔如厚。明朝賣屨城西市。謝惠親送酒一卣。黃生德三。東叔外弟。性狷介。家貧未娶。余贈一袍。疆而後受。輒沽酒來謝。問汝何所思。所思北海湄。驀地想來盧家女。豔態丰姿誰與汝。翠䭮丹脥新㨾粧。兩耳璱璱雙明璫。紈衵羅裙香馣馤。骨輭身重體安康。少添紅露酒一盃。錦暈微生桃花腮。斜抱玄琹歌子夜。嬾雲瘦月並相猜。沁紅善爲新聲。音調凄切。問汝何所思。所思北海湄。白粉甆甁大如甀。甁裏春酒黃花脂。前夏愁州吳司諫。百里專人感親串。邇來司諫已先逝。拊念存沒淚汕汕。我愛其甁置案上。故人情貺常珍賞。甁乎甁乎今安在。彷徨四顧腸如𠞮。問汝何所思。所思北海湄。我愛羲益如愛子。靜夜常對評經史。自從別來心胃痛。開眼長思閉眼夢。今霄分明到僦舍。斜月朣朧大於甕。我起扶藜步庭除。羲益隨行過石渠。渠深水多魚撥剌。覺來寒月滿碧虛。明元庭前。有一渠石築。甚好。問汝何所思。所思北海湄。我記前秋天澄霽。蓮姬玉嫂修花楔。蓮姬爲我嗜膏雉。遣奴別買鏡城市。牡鷮雌鵗香且輭。華綵斑斑盡䟽趾。菘腌菁菹魚鮿鮭。石茸饅頭尤絶佳。叵耐燈前題詩處。與誰更得寬悶懷。余與姬及山玉，沁紅，關玉成一禊。每以春秋杏菊開時合飮。名曰賣花禊。問汝何所思。所思北海湄。夜半鼓角吹城門。城裏千人萬人喧。我亦驚起拓戶望。火發衙中烈焰漲。初從芻廥及長庌。棟爆瓦飛疾風颺。男喘女哮綆繘忙。滮彼流泉波洋洋。黃膓都護下堂走。那時不暇念黃腸。都護柳相亮時。衙中失火。焚公廨百餘間。延及閭里。夜半吹角招軍。遠近驚動。問汝何所思。所思北海湄。南石峯堠碧嶾嶙。午正三刻烟氣準。曩歲春間夜中時。奸民擧火官不知。節度大驚急點兵。流星探馬交頭馳。都護挾勢竟無事。至今聞者肝膽墜。綺紈子弟眞豚犬。爾輩那堪作邊吏。柳和亮時。民擧僞烽。節度使鄭觀采點會軍兵。事見鍼氊錄。問汝何所思。所思北海湄。蓮姬樓南小井右。㼟上江蘺無恙否。翁曾信步到西淢。數本移來勤培植。紫莖方勁色似璊。綠葉扶踈香如織。向來蓮姬鬪草會。暗藏一葉結錦帶。玉嫂喫驚沁紅呆。遂令那陣大狼狽。姬與山玉，沁紅。會山玉家。作闘草戱。姬以江蘺一葉。獨霸一陣。西淢地名。問汝何所思。所思北海湄。平生最憎反覆漢。血眼相視劒相看。玄淞景秀碌碌子。鳳來之事猶切齒。車公門下養邢恕。一魚反汚全江水。向非羲益明辨解。幾令老夫終見賣。世上變恠皆飽嘗。此身安得不凋瘵。黃玄淞，張景秀。皆府校奸黠。車南圭弟子黃鳳來妖人。事見烟窨筆。問汝何所思。所思北海湄。塞上當時失馬翁。得失元不礙胷中。世間萬事皆如此。達人無事空燭理。我見崔生始頓悟。化工劇戱眞弔詭。從今憂樂都休問。禍福一任天公運。盡未來際幾多般。不如撥置烏几隱。親騎衛崔廷昌齊和子落馬。馬死傷足。汰任遂爲興販。往京師。中謁聖武科。問汝何所思。所思北海湄。全副衣裳穩稱身。夏葛冬裘各有倫。辛苦蓮姬手中線。心血嘔盡指孔穿。金吾邏奴搶掠後。更無一事身上羂。只得剩下雙襪絛。弊弊猶餘手品高。合絲雲文縹靑縷。不忍看來膓錯刀。余到鎭海。在北時所著。只有合絲雲紋襪絛一雙而已。問汝何所思。所思北海湄。寧城富戶誰最壯。先數安津金部將。雲龍之東鰱洲西。碧瓦朱甍鎭山溪。叉魚耳船裝百艚。蹲鴟膏壤連萬畦。况復爲人好施與。朋樽盡日聊樂胥。年年別業鯖巖田。釀酒不足千石黍。部將名善材。爲關北甲富。子廷泰廷哲。幷親騎衛。與余相好。問汝何所思。所思北海湄。長醉不醒崔社長。萬鍾千駟視土壤。朝飮東家暮西家。醉便寄宿醒便賖。榮顇悲歡並不關。但將醒醉作生涯。我是人間遷孽子。每念身世空齼齒。已囑鐵冶打短鍤。百年長隨劉伶死。杜長名民秋車以震妻弟問汝何所思。所思北海湄。虎在深山藜藿衛。金節齊功亘萬世。丈八蛇矛純金鍪。震動關北卄四州。黑龍江頭狼火死。胡鬼啾啾靑海頭。貌寢膽大似裵度。肝烈脾貞賽孝孺。勳嵬尊攘胷虎鞱。義辦君臣身鴻羽。金相宗瑞開拓六鎭。世祖靖難時殉節。問汝何所思。所思北海湄。黑面環眼鄭都護。凜凜風采北人懼。天生神射控百斤。前身隴西飛將軍。過鴈驚鶖無全目。百中爭能逈出羣。獐項原頭曉獵雉。雙翼聯翩貫一失。都護都護眞將種。肯數颯踏天驕子。都護名道元。余別有記鄭道元事。見梨下記聞。問汝何所思。所思北海湄。我與鯤宵丁寧約。嘉浰陰木慢慢砟。蓮姬井南桃樹邊。一片乾凈少喧闐。背山臨水淸且夐。準擬茆廬結數椽。明春春晩桃花盛。好伴諸公寓觴咏。從今除是閑商量。悄倚叢篠凄淚逬。余與南生營一屋於蓮姬井傍。已築址而未成。問汝何所思。所思北海湄。西舍洪生善吹笛。百伶百俐俊俏的。歌聲淸切連雲響。薛訪車子爾化像。秋夜高樓亂吹時。去馬來牛總歡賞。但是河東獅子吼。令人却憶王季友。風流戹運渾無賴。以此逢人便縮忸。生名太淵。妻甚悍。生工歌善笛。畏妻不能參名士游宴及娼樓妓院。問汝何所思。所思北海湄。梨花落盡李花白。黃大同家選良夕。綠甊紅罌酒如淄。雪潑魚軒輭雉胹。眞麥油菓漬石蜜。松葉團餠壓粉餈。主家歌兒姸且妙。翠鬗紅脥含半笑。可憐一聲將進酒。明月西流曉星耀。大同丞黃德憲字正則。允中族祖畜牢子。鳳石妹府妓春葉。余嘗夜飮其家。問汝何所思。所思北海湄。蓮姬別織布一段。細膩勝於錦繡緞。自言妹妹送珠香。頓令蒲質生輝先。十金買得涪溪縷。情經愛緯輕且凉。三宵斷出四十尺。欲報妹妹恩意劇。布未及寄事已非。中夜思之空塞嗌。前冬。阿妹送珠香六行幷絛于蓮姬。姬爲卄升細紋鶯黃布一匹。欲送未果。問汝何所思。所思北海湄。鷹野酷愛山谷律。親手精抄成一帙。眞情寶惜勝木難。不許尋常借人看。向倩藫翁加評批。有約未踐銘心肝。天翻地覆今春禍。玉石俱焚崑岡火。庭堅庭堅元祐人。回祿知愛遷客麽。姜生祥國所選黃山谷五七律合二卷。請余評批。余許之。未及就而禍作。問汝何所思。所思北海湄。多謝東里朴仲弘。每分藥包相憐矜。共期來夏桑葉乾。凈秤精劑至寶丹。永絶葷腥祛嗜慾。且將龜息養泥丸。世故多端眞緣短。㾞瘴𦏛嵐愁思滿。黃橘林邊悄獨立。何人敲扉送親欵。扶桑至寶丹藥名。龔金谷秘方。問汝何所思。所思北海湄。聲遠文之從兄弟。深情厚誼眞到底。文之筆力勝聲遠。奄與渠叔爲兩阮。渠父日飮無何有。以玆憂歎誠意懇。由來積中達面貌。曩者安兄已許孝。玉瀑洞前春雨後。與誰料埋短艇掉。文星父景斌嗜酒。余與文星買短艋。嘗共釣鰱魚於洞中。問汝何所思。所思北海湄。可愛沁紅慧唇舌。雅謔時時儘奇絶。曾從春會酌深巵。笑勸咸姊陳祝辭。伏願阿姊自今歲。少减色性介純禧。玉嫂改少爲頓字。沁紅笑呵不濟事。剩下頓字明歲用。君子之言有餘地。府妓咸色貌美而慾。與沁紅爲戚姊妹。問汝何所思。所思北海湄。恠底今宵夢兆異。蓮姬握手橫涕泗。一回嗚咽一回言。阿郞被逮出城門。井上櫻桃與丹杏。一時並殭虫齧根。彊到今秋忽生葉。葉葉如掌枝枝疊。願郞如樹早回還。此生重逢共歡悏。九月初六日之夜夢丁寧。覺來悵然。問汝何所思。所思北海湄。玉嫂平生恨徹骨。每夜呑聲淚不歇。如何天賦薄命人。不作聰明男子身。墻花路柳八字惡。誰謂荼苦甘如蓴。切痛人間柳氏子。三生寃讐寧非爾。寂寞芳閨深掩處。怨綠愁紅空沒齒。山玉常恨不作男子。有放歌行一首。以寓其意。見者悲之。問汝何所思。所思北海湄。老眼猶識鯖巖路。張伯能家水邊樹。憐渠詞賦淸且奇。喜讀東坡體似之。才子風流曠千古。錦心繡膓非爾誰。尙憶前冬風雪惡。永樂亭南小畧彴。任窈窕家兌酒飮。拊掌同唱寧州樂。謫客李匡師有寧州樂七言絶句百首。問汝何所思。所思北海湄。季涵能文復能武。志氣麃麃鴻鵠羽。讀書不要記姓名。胷中領略萬甲兵。每願抽身游京洛。親老家貧計未成。季涵於我情最厚。師弟之誼忘年友。涵乎努力愼自愛。摩雲以北無汝右。池德海父秋稷年老。德海性孝。問汝何所思。所思北海湄。我今南來月已七。北鴈無字愁思溢。靜夜歷歷古寧州。一山一水總盈眸。山水無情尙如此。何况同志與同遊。瘴海陰昏日色曀。近冬風氣尤凄厲。白頭厭伴塩奴語。獨立蒼茫望雲際。南海上人。以煑塩家爲塩戶。人曰塩漢。或曰塩奴。問汝何所思。所思北海湄。塘裏蓮花紅萬蘤。蓮姬之故亦愛爾。同情同意又同憐。豈羡人間幷蔕蓮。百年歡家變寃家。好因緣成惡因緣。地角天涯隔山河。畢身空唱離恨歌。前生罪過他生戹。蓮兮蓮兮奈若何。鎭海僦居主人塩戶李日大家前有小塘。每夏蓮花盛開。問汝何所思。所思北海湄。思之愈久愈不止。黯然銷魂而已矣。魂旣銷盡思不休。如癡如狂復如羞。徊徨繞壁還自語。膓回九曲苦低頭。千較萬量總無力。不如從今斷相憶。欲斷未斷思又生。肝肺如焚心如衋。此詩凡三百首。非有次序。而景鐸所輯甚整齊。似有次序。</text>
<title>記夢詩 二首</title>,<text>纔送前宵去。今宵又何長。明月滿牕入。皎皎照我床。床上數卷書。病僕卧其傍。開眼淚如泉。閉眼到家鄕。家鄕二千里。瞬息以翺翔。宛宛徐太嶽。依依金季良。携手至河側。欲濟川無梁。忽見獨木橋。下瞰波湯湯。我渡疾如飛。二子皆徬徨。已而幷過來。喜色不可量。翩翩入我門。談笑若平常。內堂極軒敞。大人坐中央。見我無言笑。慰我色凄凉。仲弟方讀書。季弟步悠揚。二弟歡我至。羅拜自成行。老妻歡我至。拱手涕滿眶。嗚咽不能語。反覺霑衣裳。仲嫂歡我至。入厨洗盃觴。牕前新釀酒。酒熟正芳香。季嫂歡我至。抱恒出洞房。英女歡我至。卧膝啼嬌吭。維嶽歡我至。癡笑走回廊。阿宗歡我至。回喜泣喤喤。阿駿歡我至。欣欣自馳驤。癸兒歡我至。啼笑兩相當。顔色似經痘。美彩如玉芳。繼得歡我至。下堂收馬韁。奴僕歡我至。奔走步怱忙。隣里歡我至。歎息滿東墻。羣鷄歡我至。長鳴且頡頏。大狗歡我至。二雛亦相將。翻身出門外。且向閏翁莊。萸公時在座。高燈正輝光。一言未及終。忽覺神愴悢。惕然怳驚起。初日出煌煌。天涯與地角。山海空渺茫。憶我幼少時。父毋恐我傷。五歲不窺門。十歲不下堂。我今何罪辜。來此胡貉方。却念我老親。戀我焦心腸。思之中情塞。欲忘不能忘。大哉天地德。霜雪爲春暘。戚戚此勞人。何時還故岡。臘月二十五日曉夢歸家。覺而記之。未慰周歲靈。纔驚連夜夢。以子精皎皎。開我魂霿霿。睎顔慜久旅。執手寵深諷。畏途歡暫晤。冥路𢠵倐送。樞衣睠遐霄。擥袂瞻澄空。月華盪密石。星彩逗斜甕。夙昔疑同塵。斯今覺殊衆。匪直朋親愛。其如藻鑑洞。隨肩歆尙絅。啓足悼摧棟。莫測窮通故。惟餘存沒痛。哀哉余賦鵩。已矣爾歌鳳。戊午正月十一日夜。富春累舍。夢南拱辰。悵然而作。</text>
<title>古詩爲張遠卿妻沈氏作</title>,<text>山中有桂樹。托根崇巖路。悲風倐漂搖。柯葉自相顧。異鳥來其傍。五采含亨章。紺趾握仁義。性和體安康。失侶於雲衢。單飛淚如濡。歲寒竹實荒。啾啾岐道隅。寄聲世間人。念我恒苦啼。生女凍殺可。莫作蕩子妻。蕩子不歸周。寃氣漲空閨。君家誠易識。幼少住湖南。湖南五十州。長谿味最甘。祖世楊水尺。慣愛浦邊柳。柳豐令人肥。柳歉令人瘦。阿父妙手工。精緻世無比。南市賣矮籠。北市鬻箕子。錐刀日中集。皆言製造美。大兄邑貿販。小兄營懸坊。中兄業胃脯。長夏烹狗醬。里社冠昏禮。往宰猪與羊。霍霍磨霜刃。何曾鈍寸鋩。手功銅卄葉。俎價肉一斤。平時忽棄之。急處招殷勤。阿父柔且善。胖黑頗有鬚。晩暮雌黶子。呼爾小蚌珠。蚌珠纔斷乳。渠母在鬼錄。阿父養蚌珠。淸涕霔淥淥。餌以煑糜粥。藉以弊絮褥。渾體無所掛。嶒崚骨瘦瘠。隱映垢膩間。眉目粲若畫。渠旣失所恃。豈敢憚勞劬。阿父眞情言。口口稱蚌珠。蚌珠眞情言。口口稱阿父。三歲了語音。四歲解方數。五歲肩隣㛑。鬪草渡口田。田頭稺子斑。麥苗靑葱芊。六歲識繅絲。七歲通諺書。八歲髮點漆。學姊能自梳。時向華燈下。朗吟謝氏傳。微風送逸響。琮琤破玉片。九歲辨晉字。十歲曉歌詞。短闋山有花。延嚨益凄其。耕父坐捋髯。擔夫駐路歧。荏苒十三四。幽閒儼成人。儀體盈萬方。艶態由天眞。鍼線旣通聖。紡績更無倫。淸晨入機杼。薄暮成七襄。睆彼雲漢流。昭回爲天章。莫以地貴賤。看取人賢愚。菡萏發泥淖。虬螭產溝渠。食魚何必魴。齊姜亦不如。靈芝旣無根。醴泉寧有源。洪匀不偏與。至哉先民言。婉孌閨房秀。畢竟怎下落。不怨門戶卑。但恨乾坤窄。劇知三伏熟。今日偏獨甚。深屋烘似甑。粉汗透衾枕。提甕洴澼可。出門氣還吁。大明赫天馗。朱曦散平蕪。淸淺素石灘。文漪漾縈紆。愛波情未極。逝者如斯夫。礧礧澗底磐。欝欝河畔蒲。磐性難轉移。蒲性易凋萎。物理亮莫測。感此空躕踟。把摠從北來。意氣凌靑天。金鞍繡障泥。寶馬鐵連錢。轟雷殷四蹄。高擧紫遊韁。揮鞭若奔電。爗爗爛輝光。耽羅細量笠。宜陽縹紵袍。髩賖白玉圈。腰橫紅錦絛。身材九尺強。酋酋眼彩揚。爲人潔白晢。勒鬚微老蒼。臨流滚下馬。從者羅道傍。怡聲禮娘子。娘子平安不。長程舖火傘。赤雲盪炰烋。慙愧行路人。中暍慘無顔。申乞小娘子。勺水沃喉漧。娘子聞此言。磬折齊且肅。左手撕澣汙。整頓莎岸曲。右手搦瓢子。下渚拭乾凈。亂流趨中央。素足明如鏡。盛取淸水歸。長跪擎進之。把摠見敬容。不忍親自持。逡廵亦長跪。拱手聽所爲。娘子識此意。謖然斂羞眉。大人上道客。造次寧失儀。倉卒野中禮。安得如度焉。脫畧細節文。大人且尊便。把摠捧水瓢。心下大歡喜。誰謂菰蘆叢。見玆女名士。老夫閱歷多。六旬今年紀。耳目所睹聞。誰某可比擬。嘖嘖何物嫗。篤生寧馨兒。神精忽恍惚。四體諒難支。英彩動左右。山水媚淸輝。艶色天下衆。德容世上稀。三停旣圓滿。五岳秀且峻。平正印堂好。寬舒門竈潤。蘭臺懸鳳膽。彩霞彎鵲弓。十指春笋柔。雙掌噀血紅。心相淑溫惠。輪廓皎而深。富貴不足道。福祿罕古今。盈盈移玉趾。冉冉出素亹。凝若泰山重。蘊若黃河渾。沉若秋鴈落。逸若春鴻翻。前瞻觀世音。後眺釋迦尊。莊嚴端妙相。▣竅皆靈通。幽芳襲蘭茝。光氣洞玲瓏。近看轉沙衍。遠看度林樾。驟看風動花。細看波漾月。谿邊獨木橋。橋盡映柴門。門外老鴉叫。古槐蔭數根。屋前淸谿繞。屋後亂石蹲。門內安石臼。石臼高尺許。把摠望見之。便卽驅馬去。入門先左顧。所見多所恠。髼鬆麂眼籬。纍纍牛皮掛。脩庭堆氋氄。土軒頗閎宕。滿堂者誰子。匝坐高手匠。或垂奔蓬鬂。或曳犢鼻襠。或挼瘦衛鞹。或織檉條箱。或立鳴鑾刀。或坐爛羊胃。忽驚生客至。叫嚷如鼎沸。尊卑失次序。老幼渾襍糅。紛紛牖竇竄。溜溜垣穴走。斯須鳥獸散。塵芥遍荒戺。主人手腳忙。奚暇檢衣履。傴僂下階伏。良久未敢起。由來小屠家。衣冠豈曾到。前宵夢兆佳。今晨乾鵲喿。貴客儼然臨。祖先介景祉。把摠聞此言。趨進敬扶止。老夫涉世人。凡幹熟消詳。四海皆同胞。謙讓太過當。老夫旣來此。那復置嫌疑。聊知今夏暑。近歲罕如玆。道周荳藿葉。焦黃靡孑遺。辛苦道路色。人馬幷飢疲。翹薪薄刈楚。夕飯兼速炊。主人摧謝道。盛敎焉敢違。小屠家雖窶。幸免常苦饑。甔石略庋儲。畜牧頗腯肥。所欠只一事。器皿難另備。平生始創瞷。悚兢恧且愧。把摠呵一呵。主人眞踈迂。薄俗嗜鄕闇。野態亮難誣。等是頂天流。蒼穹賦與敦。不揀鉢與盂。寧嫌共飯湌。主人聞此言。喜氣浮黧眉。西方活佛聖。慈悲錫純禧。諾諾復嗂嗂。起身走輒踣。入室呼蚌珠。密地勤叮囑。貴客上道來。所見似空腹。愼莫且稽留。進支宜精熟。蚌珠聞之喜。笑容如可匊。洗腕厨房下。裙聲亂飄儵。金堤戎稻飯。精鑿潤於玉。鷄瀋荏糝滑。鯉膾芥醬馥。䪥葅味稍辣。海帶羹更綠。蔓菁食四時。菜族爲宗祖。縷切銀絲細。登盤粲可數。阿父手段慣。頃刻推䝋子。雪白項臠肉。甘嫰實尠比。斯須辦妙膳。蕭澹楚又潔。牕頭黑黍酒。芳釅猫眼裂。高堂鋪篁簟。簟膩瀞似冰。勸客坐中央。搖扇敲炎蒸。暑風盪蚊蛃。庭木頹朱晷。主人親捧飯。前前敬曲跽。苦辭造次間。麤糲太率易。小屠匹已閼。賤媳遂中饋。方法雖粗解。調和豈適味。近來邦禁嚴。黃肉况復貴。把摠未下箸。感激心內意。華彩倐媚眼。珍臭已觸鼻。婦人百行要。先從酒食議。饌品旣如此。不須問甚事。天色漸曛黃。木末生微凉。新月動簷隙。軒宇透淸光。碧雲掩復開。河漢粲錦繡。肅肅羣動息。時夜明於晝。僕夫倒庭除。枕藉眠如貁。把摠懇主人。入室叙情話。暫時主客誼。寧復有嫌芥。自古交塲言。一見猶傾盖。浮生若蜉蝣。良宵難再會。主人得聞之。扣頭便拜跪。同鼎尙自可。幷坐罪當死。神目電晃晃。那不畏天爾。把摠嘻嘻道。過恭殊非禮。義孚皆朋舊。情深卽兄弟。誰謂天公意。以玆限級陛。主人聞此言。黽勉遵階右。欵曲促膝坐。等秩更何有。湊湊露滴篠。耿耿星在霤。夜久熠燿飛。明滅照苔甃。四隣寂無響。把摠始乃語。儂家有美男。君家有好女。男大必迎室。女長必迎夫。摽梅其實七。良時安可踰。願君勿蘄持。言下當肯兪。主人聞此言。臆塞心膽愾。如得父母名。可聞難可謂。小屠雖迷劣。亦能辨涇渭。芒鞵愛同經。黂布愛同緯。由來下賤者。先頭數白丁。人奴尙不如。倡優反爲榮。霄壤未足比。議論豈敢期。小屠若有過。棍箠任所爲。魂魄不相附。四體無一可。是言奚宜至。進賜驚殺我。把摠聞此言。呀呀還大㰤。貴者承祖廕。賤者禀薄祿。絪縕化醇理。均齊元不黷。爭奈缺陷界。較似阿鼻獄。不幸屠市翁。手劈禽獸肉。君子安所蹈。小人倖苟免。寧知爾鼎俎。不羡我軒冕。老夫賦性迂。耻隨流俗奔。緣乖晉秦讎。誼合胡粤昏。惠好姻親約。端的片言存。貧富本不問。地閥誰敢論。將來窮與達。八字所關係。百中當身一。餘外復何計。主人得聞之。默默不復語。低頭屛氣息。措躬昧處所。借問把摠誰。玉山良家子。蟬聯留侯胄。奕赫世趾美。少小嬰憂患。飄宕去鄕里。哀哀劬勞恨。睘睘終鮮恥。零丁且竛竮。惻愴心內傷。采樵南山下。詰屈險羊膓。孟冬北風寒。天嚴雨雪雱。磨鎌高磵水。水激厲石斑。猛虎啼我側。靑𧱃嘷我間。層氷結叢薄。文澌滑危棧。手足趼胝腁。短褐不掩骭。奄奄日崦嵫。漫漫阪峛崺。霑飡銅街店。寄宿入牌市。悲歌歧路際。淸涕何絫絫。中歲稍有涯。贅食龍江澳。江上往來人。皆言賣魚好。賣魚亦有時。賣魚亦有道。歲子東魚盛。歲午西魚長。歲卯南魚富。歲酉北魚穰。辰戌與丑未。魚族多空亡。西貴東必賤。南賤北必貴。貴必如珠貝。賤出如土卉。三月載石首。舸𦩆冒風惡。燕灘浪頭白。岌於瓦官閣。四月販子。五月販蹲鴟。單尾州葉零。兩尾六錢奇。一擔三十貫。人力便相宜。輭路勝似馬。駄價逈不同。假使折本了。盤纏出其中。葦條物所有。贏縮不更費。肯落閭巷口。秪充卿相胃。六月上襄陽。襄陽漁戶衆。雜處崖薄間。懸屋若礨空。赬甘如乳。肌肉點絳雪。鰱卵紅且潤。璀璨火珠綴。土人頓頓喫。色味誰鑑別。關東大都會。洛山何䧺哉。東臺巖石缺。艶花無數開。蜒子采鰒去。歌笑凌驚湍。人道采鰒易。我道采鰒難。搖擺小艇子。劇似螺螄殼。左掔竹筌繩。右掔鐵叉槊。海宗與天齊。汩㶁黏空碧。驅槳詣其前。下碇據乎額。胷着無口匏。手撒鯨版脂。低身俯見之。水淸石觺觺。翻然跳一跳。直向洪波沒。初摘摹虛甲。再摘摹山骨。三摘幸得中。引頸始出水。盼盼艙間頹。淸泉湧兩耳。逌來沉與浮。匏也主張是。失手頃刻際。性命在尺咫。蠢蠢此中人。太半濤頭死。沙干黑漁媼。咿嚘拜日哀。阿兒采鰒去。一旬終不廻。曩歲渠爺罷。去歲渠兄續。端爲水鬼餌。豈關年命促。姓名塡公簿。逃躱亦維谷。采者一箇鰒。貧者千純縠。啖者千箇鰒。富者一粒粟。輸來日堆積。充塞庖厨屋。嘓啅兼蹂𨏼。彭張羣奴腹。海犬中夜吠。官差閙村茨。驅出衆蜒子。咆哮鞭朴之。使道茶啗床。生泡闕兩次。赤憎彼蜒子。冥頑似牛㹀。徵督星火急。白挺如雨墜。漁媼拊膺哭。哭聲徹蒼天。海蟲眞寃讎。阿兒胡不旋。前隣典銅罐。後隣賣單袴。錢兩艱辛覔。貿易寔無路。吁嗟海夫役。莫如采鰒苦。誰能扣君門。洪恩寬漁戶。七月賣秀鯔。八月賣鮰鰾。鮰鰾利堅白。永宗品最矯。九月鱸魚肥。邐迤走南洋。南洋介兩省。風俗略相當。近嶺猛如虓。近湖悍如羊。廉賈百之一。貪賈欝成行。乘時射機巧。於利鬪亮芒。失意錙與銖。淸晝飛劒揚。信知南土惡。不如北土良。大風卷地來。飄飄吹何處。游子期行邁。束裝向天曙。鐵門谿磵峻。陰黑下沮洳。深林隱楓栝。盤磴垂薯蕷。中路石色改。我馬立猶豫。時聞猛獸叫。回首窺割據。物理限通塞。安危動百慮。吾道悠悠始。疲苶且前去。十月嚴霜厲。海門波濤澒。漁子競相語。明駝吹浪動。高鼻亂譟聒。咭咭喜口滿。今年直星好。果得衣飯碗。分付善梢手。料理通溟瀆。黃爲帆柱。白檀爲尾舳。亇尙下瀧涯。唐兜上瀧墺。捩柁捷於燕。水顔竄梭逐。去處隨條立。羣鱗輻輳轂。選條孕萬鍾。劣條滀百斛。前期深港口。暗占魚氣候。頭隊上海時。泡沫細似荳。散風灑瓊霙。萬波紗紋皺。耳船飛渡出。截斷來路後。密密布網子。壹壹防逸漏。斯須潮始吸。耳船左右張。衆手逞神力。呼聲磤彼蒼。穹窿萬目呀。挈罟提其綱。匝之蛇腰遶。覆之鳥翼颺。可憐猩介族。蕩魂都奔忙。鰭甲齊銀屋。所觸無幸亡。小者延晷刻。大者猶倔彊。戢戢若淤泥。粥粥若滚湯。叟叟若淅米。搰搰若薑。四面鉤子戟。擿搠輒中吭。爾我無嫌猜。瞬息庤坻京。驅打一朝盡。何論否與臧。厲階庖犧始。禍首軒轅最。設法敎佃漁。反爲生成害。天物單暴殄。嗜慾無已泰。猩飈凝不開。殺氣盛蔚薈。窮溟一以眺。黃日愁晻𣋞。歡娛變蕭瑟。神理詎微沬。傳聞乙酉風。海靈赫斯怒。况此陰雲擁。土霾降如雨。窈窅羗晝晦。昏黑埋天宇。舟楫自相墜。軀命輕鴻羽。下缺</text>
<title>醉中走筆次雲坡兪子範韻</title>,<text>胷裏機關暗自譁。羊膓世路夢盤陀。雷聲忽動千峯去。雲影渾醒一點過。筵退銅龍和氣靄。日斜金馬瑞光多。請君莫作江湖計。如此昇平奈樂何。我病吾言聽莫譁。蔘苓沒效劣華陀。生涯漸覺竿頭盡。歲月翻驚隙裏過。留約靑山違約慣。無情白髮有情多。一盃濁酒當生脈。百計難醫可若何。</text>
<title>病中無聊。復次前韻。奉呈玉壺。</title>,<text>病眼玄花紛似霧。羞明又是㥘猋風。不堪跨馬紅塵內。獨自閉門秋色中。我句敢侔玉川子。君詩實合黃鍾宮。北山楓菊今年事。輸與藫家畵餠同。</text>
<title>敬次玄樓李僚長寄示之韻</title>,<text>芭蕉泡影是身稱。一寸心灰一寸燈。豈有雷霆終日磤。祗應霜雪暫時凝。圜墻寘對芬榮劇。吒獄驚魂歲月增。借問陽春誰和者。英瓊玖珮愧高朋。</text>
<title>又走步玄樓寄示韻。轉呈雲坡翁。</title>,<text>多生苦海惹句牽。轉覺行休督是緣。且遣烹茶寬病肺。肯勞兌酒費零錢。周廬執戟均環衛。震肆橫經廁講筵。桂直邇來淸切甚。陸沉端不愧長年。</text>
<title>月蝕夜斅宋體。敬次玩月韻。呈玉壺閤下。轉示石閒老顚。</title>,<text>連宵月色圓如鏡。况復晴空絶點風。澄影忽沉何天上。夜光無德此庭中。蝦蟆亦欲懷窮相。磨蝎曾知在命宮。佳節中秋一般景。元來遊事寔不同。</text>
<title>聞諸公雅集蓮菴。滯直未赴。走筆奉似雲坡兪兄。轉示楓臯詞伯閤下。五首</title>,<text>秋雨如春澤物膏。上林楓葉勝仙桃。遙知影月巖前水。添却澄波一尺高。申時牌揷黑衣呼。纔罷書筵日已晡。暫卸朝袍成默坐。下番無事獨投壺。賞心樂事兩相宜。况復風光九月時。借問諸公蓮社會。敎圓雲叟幾篇詩。殽核錯盤酒似淮。名園雅集盛筵開。赤憎同舍饞司禦。鎭日優閑駄醉回。楓翁詞藻少陵如。雅句何林古事餘。翠墨濃霑紅錦紙。芬香應及故人居。</text>
<title>雲坡老兄。轉示玄樓重陽翌日圓臯賞秋之韻要和。余其日以病未赴。心甚悵然。聊賦拙句。敬求斤正。</title>,<text>臥想圓臯九月天。諸公筇屐共攀牽。去牛來馬三門道。衰柳平蕪五島烟。賞楓日日尋游伴。養菊家家結勝緣。醉把茱萸誰最老。明年強健似今年。</text>
<title>中秋日。閉門塊坐。雲坡老兄。以詩相問。且要和韻。詩生於情。隨興而發。發之爲聲律。今我頓沒興趣。安得爲詩。強疾走次。盖難於拂其意也。然從今喚我爲下劣。詩魔有所不得辭。君素借奚去。今始來到。故率爾書呈。聊博一粲。</title>,<text>流落江湖度劫塵。不成書劒任沉倫。蟲魚以上皆親契。僧俗之間是可人。皓月多情時作伴。靑山留約每爲隣。天寒歲暮誰長對。惟有庭松老翠鱗。自笑胷中萬斛愁。春來㶑灧况逢秋。泰山有頂人誰到。滄海無船聖未浮。我已九生能折臂。君今六壽可回頭。不須枉費閑心力。明月中宵卧古樓。</text>
<title>奉別灘樵李尙書 魯益 充上使之燕</title>,<text>鳴騶持節大行人。晴日都門集珮紳。萬磧連天迷薊望。九河殷地見燕塵。高秋星弁懷丹禁。上路奎華歷絳津。寄語關山同一照。遙憐明月逐征輪。</text>
<title>次楓翁水仙花韻</title>,<text>記得橫波騎鯉時。無端化作斷腸姿。水中蘸體淸爲骨。雪後還魂傲是彝。金錢蹙圍憐薤葉。素紗參並讓梅枝。惱殺閶門黃太史。若爲携到共題詩。</text>
<title>冬日。陪楓皋相公曁兪子範，李士昭，金明遠，李叔嘉，趙士顯，李文吾，趙君素諸人。游奉元寺。和楓相韻。</title>,<text>古寺蕭然物色空。憶曾游事電光中。巖因凍雪疑新佛。人與枯松幷禿翁。曉月有情依戶在。寒江如約隔林通。最憐爐室篝燈處。卓底今無訓老籠。金山直指僧廣訓上人。影波高足。丙午春。與余讀中庸于香爐方。</text>
<title>又次明遠韻</title>,<text>一彈之間四十年。釋迦依舊坐參禪。當時寺衆今誰在。盡向孤園赴募緣。</text>
<title>復直桂司。夜坐無聊。追和玄樓李兄韻。</title>,<text>銅掖丹霄近。虛明夜氣惺。絳津雲澹白。瑤圃樹葱靑。按瑟傷芳歲。飛翰憶遠情。原頭凌雪柏。看取獨亭亭。</text>
<title>又次金石閒韻</title>,<text>閱歷風霜盡。差池歲月多。回頭應識岸。皺面詎參河。信宿猶前業。餘生祗暫過。歸依無處着。缺界愧婆娑。</text>
<title>勸賓驛阻雪</title>,<text>平地四寸雨。入山盡白雪。厓脊屢低昂。磴腹變圓缺。亂礫楞角尖。踏破馬蹄裂。譬如匝砦柵。散鋪蒺藜鐵。陰嵐化爲水。巖角飛溜洩。東日漏雲竅。晶晶璊彩晰。閭閻半百戶。周遭礨空穴。簷潤茅茨厚。庭幽井甃潔。恭惟往歲豐。比屋胥懽悅。男女圍壞籬。嚘嚶動鵙舌。硤俗蠢且頑。樸魯昧禮節。癡癡指點數。笑貌劇飄瞥。我聞異北音。誰能卽辨別。邏隷紛叫嚷。呵叱任摧折。強夸官村殊。揚揚氣勢熱。等是嶠之人。奚論優與劣。螻螘自相覇。哂爾同咳鼈。</text>
<title>曉登狎鷗亭</title>,<text>江畔孤亭矗巃嵸。相公豪貴已塵蹤。五臺雪盡春波大。三角雲深曉氣濃。從古土中無躍馬。秪今樓上有元龍。白鷗似是忘機者。依舊安閒䆠海容。</text>
<title>次楓臯</title>,<text>歲暮憂端苦不平。暫隨高駕出西城。欹危石徑影初倦。牢落僧居眼忽明。勝固欣然翻玉字。誰能和者泛桐聲。寒宵秉燭雖多事。聊得偸閒樂此生。吾儕無事際昇平。暇日扶携到化城。蘭院鍾餘三宿戀。東林月送幾番明。世尊自在塵埃像。老樹尙傳竽籟聲。更待天開揮手去。緣何忙了笑浮生。</text>
<title>登矗石樓。呈李節度 尙謙 口號。</title>,<text>二十年前矗石樓。重來依舊大江流。浮生賸做南柯夢。腰佩銅符過此州。</text>
<title>金僚長卜姓。詩以戱嘲。</title>,<text>柳鸎花蝶各成雙。管領春風上下狂。底事結城金衛率。僑居寂寂似僧房。東隣判事慣風情。占著婚姻忒妙明。擲得枯楊稊字卦。老夫持世吉爻成。九幅猩紅廣緞裳。茂山雲鬟壓䧺黃。堤川月俸殘錢在。扮出閭閻俗㨾粧。爾死吾生忍可忘。丁寧約誓守空床。小婉墳土今乾否。慙愧人間冒辟疆。痴蜂狂蝶並頭偎。細語千回復萬回。眞玉指環銀一定。明春燕市使行來。暮雨朝雲劇戲塲。七分本事勢難當。翻思盛壯心頭火。四十年前十五郞。氆氌斑文錦表紅。檀園俗畵小屛風。今宵穩做元央夢。雲雨朦朧燭影中。門前驢馬日紛紛。一箇何曾直一文。漫步全唐詩卷韻。強言勝似醉紅裙。鴟以鷹看郞語宜。雉爲犬噬妾身悲。白沙的地生計沒。萬事那如未嫁時。</text>
