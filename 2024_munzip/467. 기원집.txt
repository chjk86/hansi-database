<title>津送妻兒于湘水。行到松峴而敀。不得與仁甫 洪有人 會面。不勝悵然。吟成以寄。壬申</title>,<text>靑山雨過有新輝。濃翠淋漓欲染衣。惆悵故人思不見。征鞭還向洛城歸。</text>
<title>月夜遊東園有吟</title>,<text>散步東園意豁然。駱山秋月正高圓。長安樓閣知多少。惟我茅齋得最先。</text>
<title>買得朱子大全敬題 癸酉</title>,<text>大道浩浩今古存。神聖得之相付傳。泰山一頹洙泗空。惟有孟子醇乎醇。越漢經唐何寂寥。董韓數子猶昧眞。周程崛起百世下。直指聖路開荊榛。晦翁夫子繼而作。仲尼以後乃一人。大義微言析無遺。昭如秋空日星麗。大包三才及萬類。細入牛毛與蚕絲。捍邊安社功莫尙。異說豈復容邪詖。先生已去道不墜。正賴遺言在天地。遺言洋洋徧華夷。東土至今受其賜。小子狂愚激昂久。今朝巨帙翻在手。溢架充棟煒有光。地負海涵何其富。使我徒有望洋歎。一葦之力焉能究。我有東園一茅屋。窓明几凈書可讀。獨抱陳編坐此間。晝誦夜思期不息。妙契堂奧豈敢望。但願沒身鑽仰又。</text>
<title>秋日晨興</title>,<text>晨起不整冠。孤坐西軒側。蟋蟀滿庭草。露氣日凄肅。山川杳秋意。雲霞淡曙色。物候豈不佳。奈此節序易。</text>
<title>月夜偶吟</title>,<text>鴻鴈有哀霜氣淸。碧天寥廓月孤明。家人偶報芳醪熟。且伴黃花獨自傾。</text>
<title>拜農岩先生于石郊村留宿。敀時吟呈。甲戌</title>,<text>野外柴門几杖幽。孤燈細雨一宵留。朝來却向東城去。樹樹鶯聲捴別愁。</text>
<title>讀史</title>,<text>千古興亡蠧簡中。鳥過雲滅幾英䧺。至今宇宙留生氣。赤壁江頭萬艦風。</text>
<title>春夜 乙亥</title>,<text>春夜山齋靜。悄然孤坐宜。杯尊空寂莫。書帙但葳蕤。風引鍾聲近。詩留燭影遅。披襟一長嘯。高興更誰知。其二星斗春雲外。微陰夜不晴。鍾聲九陌遠。燭影小齋淸。點檢殘書盡。沉吟好句成。春來觀物態。芳草滿庭生。</text>
<title>偶吟</title>,<text>衆物皆春色。靑山雨乍晴。垂楊一村暗。啼鳥數聲淸。書待佳朋報。詩從樂意成。閑庭隨處坐。滿院夕陰生。</text>
<title>科後寓嵐臺。適値重陽。</title>,<text>槐市荊圍眼不開。渾忘秋序暗中催。嵐臺偶得今朝卧。菊砌偏驚令節回。無伴只應甘寂莫。有吟空自對崔㟴。北山從古風流地。幾處詩篇間酒盃。其二月色侵階凈。松風捲幔淸。露凄虫自語。霜近鴈先驚。對燭愁無寐。抽書懶作程。閑來纔數日。剩見古人情。</text>
<title>夜雨</title>,<text>秋山颯颯自生風。洞裡雲烟夕不空。默坐虛窓孤燭夜。滿庭踈▣一梧桐。</text>
<title>偶吟</title>,<text>北山何所有。靑松繞六七。秋風吹不盡。日夕聞蕭瑟。其二野菊芳猶在。岩楓葉未凋。興來常獨往。澗底有逍遙。</text>
<title>渼湖泛舟次放翁韵 丙子</title>,<text>秀色千峰合。長江萬里來。絶岸高遠樓。平沙短棹催。天晴宜眺望。風穩好遅回。聯袂佳朋在。幽懷一盪開。</text>
<title>仍謁芚村書院。無舡不得敀。留宿村家。</title>,<text>指點江西岸。凌波一棹尋。無端引高興。有客起淸吟。津闊歸帆斷。天空夕日沉。誰家不可宿。携入小峯陰。</text>
<title>朝歸</title>,<text>杖策緣厓路。張帆逆上波。朝暉射斷。宿霧綻平沙。村酒堪成醉。漁舟更送歌。回思眷敀客。佳興定無多。</text>
<title>設會當嚴冬 月課人作。下篇同。</title>,<text>姜侯我古人。歲暮欣傾盖。憐我老且病。美味求其最。天寒長河凍。積風卷野外。何處施釣網。得魚雜細大。饔人運妙手。左右飛縷鱠。揮刀覺風生。落盤驚雪溜。平生不厭細。對此聊緩帶。香飯旣軟炊。淸觴更相酹。襄年一醉飽。便覺心身泰。歡娛捴高誼。欲報知無奈。日暮淸興闌。風送東敀旆。</text>
<title>緬思桃源內</title>,<text>北征有敀客。家鄕杳迢遞。秋色滿長途。景物森相對。野情轉蕭散。羈愁暫破碎。俯仰懷未已。神往桃源內。物外眞仙境。一片乾坤大。風塵永不到。玉洞春自在。安身過百年。養道或千歲。吾何負此樂。頭白干戈際。悠悠征途間。冉冉光陰逝。廓然宇宙內。撫躬多感慨。</text>
<title>石室讀書。次淸陰集韵。</title>,<text>日侍雙臯比。人間此會無。閑霄吟弄趣。不但在淸壺。</text>
<title>呼韵</title>,<text>歲暮江天雲雪陰。院齋寥落下帷深。誾誾列侍當良夜。孤燭淸尊世外心。其二石室山寒閉積陰。遺祠瞻仰感懷深。回看雪月淸江色。會得先生萬古心。</text>
<title>次三淵子 金昌翕 韵</title>,<text>學業須從積累成。靜中文史有常程。虛堂曉起生新意。雪裡寒江不盡聲。其二口耳紛紛豈有成。百年於道竟迷程。要須妙契書言外。至理何曾涉臭聲。</text>
<title>送兪君四 命岳 入城</title>,<text>寒齋送客酒盈觴。雪後敀驂路杳茫。京洛囂塵元可厭。東湖夜夜夢應長。</text>
<title>次三淵子韵</title>,<text>曉月緇帷靜。憑樓夜已分。連江初有雪。彌夜忽生雲。妙韵淸神骨。冥搜出見聞。孤舟剡溪興。回首笑王君。</text>
<title>又次</title>,<text>歲暮渼江岸。遺祠倚小峰。道人三夜宿。理窟萬言容。瑩澈氷壺月。孤高雪嶺松。飄然杖屨去。何處覔行蹤。</text>
<title>次谷雲先 金公壽增 下示韵</title>,<text>一別山門世故忙。武陵樵路繞微茫。仙家春日花應滿。九曲雲溪夢裡長。其二架上塵編歲月忙。欲尋遺緖竟茫茫。須從靜處求眞味。回首雲山我思長。</text>
<title>與金道以 時佐 聯騎往道峰。馬上次韵。丁丑</title>,<text>道山奇勝漢陽東。百代遺祠倚碧峰。沂水風流千古接。舞雩壇在白雲中。</text>
<title>夜侍先生遊溪上。分韵得宵字。</title>,<text>和風一壑落花飄。萬丈危峰立遠霄。石上淸尊留待月。不妨隨意醉中霄。</text>
<title>五人聯騎出山。口號。</title>,<text>靑山回首夕陽迷。歷歷沙程二十蹄。此去脩門塵滿眼。夢魂長在落花溪。</text>
<title>與金道以 時佐 聯騎往道峰。敀家偶題。丁丑</title>,<text>耳響碧溪水。眼斷桃花林。東天風雨外。何處道山岑。</text>
<title>翌日有雨。想先生不得敀。故偶題。</title>,<text>昨日峰頭送客雲。應嫌聚散太紛紛。朝來故作千林雨。留得先生坐一曛。</text>
<title>秋興</title>,<text>雨後西風萬樹驚。小齋寥落坐秋聲。斜陽欲盡階庭冷。亂葉黃花無限情。其二東林日照碧窓虛。庭宇微寒夜雨餘。知有四郊霜已厲。晴空數點鴈飛初。</text>
<title>感懷</title>,<text>秋山雨初過。天宇收餘靄。遠近一蒼然。秋色轉蕭洒。肅肅對夕陰。颼颼聞虛籟。徘徊時矯首。鳴鴈度雲際。蹉跎歲已晏。感歎將無奈。終年我何事。擾擾如夢界。簡編委素塵。方寸集穢衆。東籬菊欲破。不待重陽届。會當謀一醉。萬慮敀身外。</text>
<title>欲遊東郊。阻雨不果。</title>,<text>東郊佳約雨連朝。郭外秋山路更遙。滿眼烟霞渾漠漠。關心楓菊暗蕭蕭。蹇驢對僕眠虛櫪。去鳥招朋度遠霄。寂莫晩窓仍獨坐。消香一炷細烟飄。</text>
<title>讀書石室</title>,<text>石室有餘好。年年來讀書。燈懸齋夜永。碑立講庭虛。天地生陽際。江湖下雪初。超然群動外。默驗道心噓。</text>
<title>贈別義城太守李 光朝</title>,<text>歲暮寥寥獨掩門。驪歌一曲暗消魂。別時酒重梅溪雪。行處天長竹嶺雲。南國新榮橫紫綬。北堂佳氣動雕軒。由來大縣稱盤錯。剸劇如今得使君。</text>
<title>元旦獨坐 戊寅</title>,<text>昨日如有待。今朝何所成。經過皆舊面。言語自新情。日晩兒童靜。風暄鳥雀鳴。一杯猶復進。閑坐更無營。</text>
<title>上元夜。聞金君山 崇謙 與諸友遊申汝瞻 鎭漢 家。病不能往。悵然題寄。戊寅</title>,<text>上元新月十分圓。蓮谷淸游幾少年。堪笑東林病居士。碧窓孤對一燈眠。其二晴空萬里湧金波。爲問今霄興若何。好事主人樽不凹。君山醉到伯溫哦。其三窮巷春生獨掩關。佳期孤負月團團。諸君醉後如乘興。踏盡名橋向駱山。</text>
<title>遊鴨島</title>,<text>落日蘆洲上。登臨絶岸隅。暮山靑遠近。春水白虛無。浩蕩浮鷗沒。蒼茫亂呼。孤舟何處在。吾志本江湖。</text>
<title>次韋應物閒居韵</title>,<text>烟花漠漠近黃昏。小院靑苔半掩門。去鳥敀雲時入望。終南秀色可忘言。</text>
<title>漫吟</title>,<text>物態年光滚滾翻。眼中春色滿乾坤。繁花昨日仍今日。垂柳前村與後村。碧水孤舟渼江岸。白雲茅屋華山源。相思未卽乘高興。惆悵東城獨閉門。</text>
<title>避寓泮村月夜游槐市</title>,<text>禁苑蒼蒼月隱杉。晴空河漢逈斜南。橋門水拱深深廟。巾服徘徊有二三。</text>
<title>代人挽</title>,<text>嶷嶷丈夫骨。將門仍將材。衣冠亞卿月。旗皷擁河魁。遺愛軍人泣。憐才聖主哀。悲風吹大樹。歌挽淚先催。</text>
<title>漫吟</title>,<text>一片高坮倚杖長。群山不厭眼中蒼。未收淡靄經新雨。散出明霞帶夕陽。遠樹蟬鳴聲細細。長空鳥度影茫茫。東林倐忽昇淸月。贈我悠悠萬里光。</text>
<title>喜晴</title>,<text>十日雲雨濛。今見夜蒼蒼。明月雖未圓。徘徊有餘光。雲漢倬昭回。北斗空低昂。豊草露猶濕。長林風自凉。斯夕憇吾廬。偃仰樂未央。柱杖發一嘯。悠悠我思長。</text>
<title>種竹</title>,<text>愛竹入骨髓。余實不自知。人問竹何好。亦未形言爲。庭實各衆芳。淸芬俱華滋。豈無傲霜叢。亦有拂雪枝。神交最此君。寤寐空差咨。一竿雖未茂。猶作眼中姿。有風韻蕭瑟。得月影參差。摩挲度晨夕。似欲忘渴飢。有時欲一咏。氣味難爲詩。忘言意便足。相對還如癡。</text>
<title>金大諫 洪福 挽 代家親作</title>,<text>惻惻不可言。吾忍誄吾友。論交少年時。卜隣半世久。升沉路雖異。追隨情彌厚。君才少穎脫。揮翰疾如走。紛紛戰蓻塲。已見頭角秀。鵬霄一遐擧。靑紫如拾取。翺翔蘭坮上。出入華省右。東西再分竹。幾試盤錯手。常陰滿海藩。遺愛碑在口。年來屢謝病。厭聽銀坮漏。居然二竪虐。卧床月再彀。竟招僑舍魂。空返舊堂柩。倐忽半百年。嗟未臻下壽。蘭玉尙滿庭。亦足慰身後。可憐駱下宅。園林變氣侯。荒凉半庭菊。搖落寒塘柳。靈輀更何之。欝彼松梓阜。嗟我滯江郊。寥廓空回首。悵望永敀期。虗負長別酒。秋風數行淚。逝水寒瀏瀏。心期尙未已。倘知我哀否。</text>
<title>聞先生遊道峰。余亦出往。而先生有事還駕。逢於洞口。悵然而作。</title>,<text>正趁寒山杖屨遊。誰知佳約已悠悠。風泉近近還幽恨。出洞飛驂不可留。</text>
<title>與載大 李夏坤，伯溫 李瑋，君山。同遊數日。</title>,<text>春游已如夢。歲暮更來尋。霜雪餘殘菊。雲烟自舊林。泉聲虛閣冷。人語一燈深。玆會亦難得。村醪可共斟。</text>
<title>遊望月寺感懷</title>,<text>昔在壬申秋。讀書道寂菴。仁甫與同遊。十日事幽探。維時卨明師。邂逅來相參。自言住望月。擧手指層岩。新情如舊面。高襟照虛潭。詩篇旣相酬。經偈亦共談。奇遊一如夢。聚散看朝嵐。居然哭我友。至哀心骨緘。尙憶方外好。長望雲表龕。今來試遠搜。萬石何巉巉。躋攀路緣藤。指點寺隱杉。入門問舊僧。已覺雙涕含。道貌邈難見。手搆餘伽藍。徘徊拂苔壁。字畫猶可諳。悠悠七載間。存沒悲不堪。霜溪自逝波。冷峰猶舊曇。仍指宿草原。湘水走有南。浩歌萬感集。悲風吹我衫。</text>
<title>偶居閭家欝欝在作</title>,<text>雪後長空月色寒。閉門深巷共誰看。風塵滿目年華改。歸夢前霄石室山。其二離索悠悠到歲寒。心期長向卷中看。虛窓雪月生孤興。桂樹叢生何處山。其三梅花何處玉肌寒。孤負今年雪裡看。月落參橫怊悵久。夢中春色滿羅山。其四塵中孤鶴羽衣寒。長得幽人和雪看。物性寧隨形跡化。爾心應自繞江山。</text>
<title>候琴師不至</title>,<text>聞說琴師學古琴。峩洋傳得伯牙心。月中有約來何晩。獨對淸樽到夜深。</text>
<title>雪後遊社稷</title>,<text>欝欝王城右。洋洋土穀神。雙壇森有雪。萬木凈無塵。虔祀祈應切。陰功報未均。天時有極反。豊泰佇來春。其二悠悠二三子。薄晩向城陰。地僻墠壇古。天寒雲雪深。身在玉爲界。眼迷花滿林。幽懷不可已。尊酒更相斟。</text>
<title>三洲月夜。陪先生與三淵游江上。得舡字。己卯</title>,<text>淡沱三洲過雨天。江湖春意轉悠然。幽人引興西林月。宿鴈流聲北渚烟。芳酒在樓開細酌。綠波侵岸動虛舡。山陰踏雪慚孤負。今夜淸遊亦勝緣。</text>
<title>往積城中路有感</title>,<text>重城北去路綿綿。六載今來意惘然。歲暮林原初有雪。月斜村店半生烟。傷心獨鶴寒山外。墮淚回龍古寺前。一點孤峰依舊色。遙瞻紺嶽亂雲邊。</text>
<title>止谷感懷</title>,<text>止谷荒凉舊屋傾。重來萬事只沾纓。優人不解山陽恨。謾向中霄奏笛聲。其二地下人間一寸心。旅窓孤燭照更深。悲懷欲向何人說。老僕相看涕滿襟。其三塵編寥落篋中藏。齎恨悠悠萬古長。後死如今何所就。靈坮一片亦榛荒。</text>
<title>贈別海州牧李公 喜朝○幷序</title>,<text>余家于駱山之下。於公之第。卽東隣也。園林亭榭。擧目輒相對。其相去也。特一投足之間耳。是雖朝夕於門屛。以侍杖几奉音旨。宜亦可矣。第惟公以經術學行。大爲士林所重。而又以其兼求由政事之才也。朝廷累試之於民社之間。姑以四五年言之。一出而仁川焉。再出而天安焉。盖未甞一歲閒居於東城之第矣。乃者。公始自天安歸。間雖來往季氏之邑。而住城裡者亦居半焉。顧余方爲擧子業所累。埋沒於楮墨之功。奔走於荊圍之役。矻矻以終歲。竟不得一日就而從容焉。今聞公又作宰於海邑。噫。公於是乎盖三出矣。計公之政成而歸。要在數三考後。則余之所以得御公者。豈不尤落落也哉。嗚呼。夫以公之賢。與吾敬慕之篤。雖平生所不知。越數百里而居焉。猶將執贄摳衣之不暇。今幸而出於同里矣。幸而辱有眷予之厚矣。而紛綸乖違。拘攣牽掣。訖四五年而不得有數日欵。豈非事之異者哉。吾人之聚散離合。固不可常。而士之親賢就德。以進其學。有不得如其志者。又如是歟。聞公辭陛有日。而余方讀書於石室之院。不得從祖道。瞻拜行塵。則余固悵然而懷矣。適公徵余以贐行之語余。不敢辭語。以七言詩三章。獻於後曰。皁盖銅章拜命新。聖憂應釋一州民。首陽山下寒將盡。太守仁聲更是春。其二學道平生栗老書。石潭丘壑卽遺墟。百年儒化應猶在。皷舞使民便有餘。其三四歲三看漢竹分。駱山空自對高軒。政成他日敀來疾。䂓祝分明在此言。</text>
<title>三洲月夜。携酒陪遊。得壺字。</title>,<text>靜院留諸子。寒天得一壺。漾沙灘月浩。繫岸釣舟孤。夜永樓前席。春回雪上爐。江湖多勝事。此會也應無。</text>
<title>三洲咏梅</title>,<text>皎雪淸氷鍾爾魂。天然氣貌謝塵氛。鳳城樓閣空多少。只合山家與水村。其二世上紛紛肉眼多。但將形色弄名花。欲知色色形形妙。從古神交有道家。其三一室蕭然萬事無。數枝春意動江湖。山前有栢樓前竹。歲暮心期更不孤。其四柴扉積雪掩三洲。更有寒梅助興幽。開卷淸香相映發。把杯踈蘂亦飄浮。</text>
<title>新城雨後。登山看花。庚辰</title>,<text>春山雨過萬花濃。落日看花上小峯。滿眼蒸霞迷遠近。更從何處住遊筇。</text>
<title>登最高峯</title>,<text>鄕關敀思滿春空。振袂高崗萬里風。漠漠雲烟迷日下。靑山如夢漢陽東。</text>
<title>築井</title>,<text>山下淸泉出。眞源別濁潢。漾沙派導細。累石甃成方。已釀椒漿烈。終滋菊水香。高堂供百味。更祝養年長。</text>
<title>東別堂偶吟</title>,<text>高軒面面是靑山。萬壑春紅得雨斑。不必登臨窮遠賞。捲簾終日百花間。</text>
<title>三月三日</title>,<text>春事遽如許。良辰不可留。久成觀白坐。更感踏靑游。物候看看別。溪山處處幽。晩風兼細雨。花鳥向人愁。</text>
<title>喜晴</title>,<text>朝來高閣望悠然。一雨一晴春可憐。峽圻川回淸似鏡。堤平草細綠如烟。禽啼得得靑山色。花氣融融白日天。於此可無童冠會。風雩樂意浩無邊。</text>
<title>次朱子玉女峰韵</title>,<text>淺綠深紅粧遠峰。夕陽無限見春容。三杯欲向鐘坮去。山下淸泉匝幾重。</text>
<title>夜坐</title>,<text>遙夜淸泉滿耳流。微風酒後爽如秋。近樓落月娟娟靜。隱院飛花漠漠幽。角語令人發深省。子䂓何事喚春愁。沉吟非是耽佳句。爛熳高情不自收。</text>
<title>游懸鍾臺</title>,<text>縹緲危峯倚半天。客中春興更超然。穿花路轉千尋壁。藉草坮臨十里川。淡画夕陽連野外。新詩晩翠落尊前。淸游不爲香糕煎。十日繁華慰杜鵑。</text>
<title>往兩水菴路中作</title>,<text>幾日高軒卧。今朝古寺尋。落紅雖過雨。嫰綠欲成陰。數子聯官騎。幽期問野禽。石泉鳴漸近。却喜入林深。</text>
<title>寺中作</title>,<text>遊子惜春暮。相携到石門。落來花作雨。高處樹連雲。日晩淸鍾歇。山幽恠鳥喧。微風泛禪閣。細酌坐醺醺。</text>
<title>出山</title>,<text>昨日天晴氣像新。風雲變態忽今晨。客遊先着梨花雨。不負中林欲暮春。</text>
<title>遊大寺</title>,<text>飛花如雪覆蒼藤。古寺空餘塔數層。何日老僧成丈室。碧窓懸我讀書燈。</text>
<title>向洛臨行口占</title>,<text>高堂再拜點傷情。亭上分携又弟兄。欲問東風離別恨。池塘春草夢中生。其二住馬登臨水上樓。漢陽敀路杳悠悠。春風官柳千絲綠。更有流鶯喚別愁。</text>
<title>自金川向朴淵。路中有作。</title>,<text>早發金川縣。逢人問朴淵。棧道五十里。山勢萬重天。不盡林中澗。無邊雨外烟。何時百丈水。快覩北門前。其二驅馬入幽谷。名山久有期。溪流半蒼石。鳥語又黃鸝。宿雨霑人細。重雲吐月遅。北城知已近。岩路轉高危。</text>
<title>朴淵</title>,<text>朴淵奇壯甲吾東。今日廬山在眼中。水勢直從天半落。潭心似徹地維窮。太初可想神功大。千古誰誇筆力䧺。爲我陰雲開白日。亂淙飛沫倐成紅。</text>
<title>花潭</title>,<text>春深花谷閉遺祠。感慨空山駐馬時。千古岩巒高自在。一源溪水逝如斯。難聞邵卓談天說。默想顔瓢幷日飢。獨抱中庸吟石上。鳶魚妙處問諸誰。</text>
<title>登滿月臺</title>,<text>五百繁華夢一塲。遺墟芳草後人傷。悠悠今古元如許。始識明王不諱亡。</text>
<title>還家</title>,<text>道路春方盡。園林夏欲初。新鶯喚深樹。舊鶴守幽廬。翠玩連階草。黃憐接屋書。人生隨處樂。何况此閑居。</text>
<title>次金誠仲 純行 韻</title>,<text>幽居草木長。不復見殘紅。細過薔薇雨。淸來楊柳風。天機日近北。時序水流東。離索懷何極。遙空有斷鴻。</text>
<title>送關西伯 代作</title>,<text>霧列關西四十州。金湯控扼國咽喉。八方地要承宣重。二品官尊拔擢優。風化尙徵箕子廟。繁華最說浿江樓。黑頭建節榮誰似。努力須寬聖主憂。其二西門鎖鑰屬何人。廸簡淸班有藎臣。禁闥十年思報主。山河千里任蘓民。威名定使關防重。風采須看政敎新。更喜浿江歌舞地。壽觴長奉北堂春。</text>
<title>秋夜感懷</title>,<text>月高坐處堂。秋夜正漫漫。樹影上軒壁。露氣沾衣巾。草虫亦何事。悲吟偏近人。寂寂感幽悰。悠悠起遐歎。宿昔頗激昂。奇志慕昔賢。歧路空躊躇。歲月忽飛奔。孤芳不自保。蕪沒衆草間。願及歲未晏。採掇華余身。</text>
<title>挽人內喪 代谷雲作</title>,<text>華山來往老居士。燕谷慇懃賢主人。鷄黍高風能樂客。柴桑良婦亦安貧。諸兒穿柳榮名早。夫子攀蓮異渥新。俯仰十年浮世事。不堪今日更沾巾。</text>
<title>李富平 賀朝 挽</title>,<text>猗歟靜觀公。盛德有令嗣。維君更穎秀。譽叶陳氏季。弱齡富文藻。邁邁靑雲器。謙虛不自有。逡巡謝名利。微官與薄縣。爲親聊一試。嗚呼豈不臧。君子無求忮。其二人生百猶促。嗟不四十年。猿悲廹西京。杞哭怨陽春。平生讀書帷。零落更誰傳。阿兄亦白首。獨立呼蒼旻。永失塤箎樂。空泣鶺領篇。我欲慰深慟。操毫涕已先。其三先生昔講道。考盤靈芝谷。高風付堂構。相與守林麓。幽居事如昨。咫尺新阡卜。東門舊時路。飛旐秋草綠。山月照古池。洞雲藏深屋。莫問骨肉悲。行路猶躑躅。又 代作燀爀名家王樹珍。妙年文雅自超倫。紛紛榮利看如凂。蹔屈安陽只爲親。其二難弟難兄兩璧奇。百年湛樂擬塤箎。何言更慰吾同甫。棣萼凋零一半枝。其三九地茫茫不盡悲。高堂鶴髮哭呼兒。更憐伯道終無後。寂寞煤帷欲付誰。其四君入吾家廿載强。姻親世誼更難忘。靑春杞婦崩城哭。那忍聲聲斷我腸。其五卜得新阡近故家。東門秋日送靈車。凄凉芝洞千年月。浮世存亡一夢如。</text>
<title>寄誠仲</title>,<text>東郭黃花北郭楓。舊遊回首若雲空。迢迢扶病敀湖右。寂寞携書卧峽中。千里片心同看月。九秋離思但聽鴻。題緘遠寄加飡意。努力須勤攝養功。</text>
<title>贈人</title>,<text>傾盖眞如故。憐君出輩游。彎弧曾浪跡。廢樂且孤游。笑語忘長夜。離愁怨九秋。明朝相送後。怊悵獨登樓。</text>
<title>庚辰九月廿一日夜夢。游一江閣。江山秀麗平曠。彷彿東湖。方悄然獨坐。時有一友人。不記其誰某。而率爾入門而來。余欣然迎笑曰。聞君行期甚忙。何以能見訪。曰。欲與子作詩酒別耳。遂相對。呼人命酌。于時初月。出山纔數竿許。霞水相涵。光景玲瓏。樓前古柳。陰深蕭森。鴈絡繹成群。隱隱影落其間。余遂指而語曰。此間雖有曹謝。亦難乎爲詩矣。欲先作五言絶以及衆軆。遂吟成云云。未及發口而已驚覺矣。嗟夫。人生百年。局局塵土間。其得良辰美景。賞心樂事。如夢中游者盖幾希。不知何年何日何地何人果與此夢同符也。聊書以記之。</title>,<text>超忽坐江閣。江淸秋鴈哀。居然我故人。却與月俱來。</text>
<title>十月雪 六韵</title>,<text>十月八日初大雪。紛紛入夜更崇朝。彌天勢與回風集。着地花隨凍雨消。恨未積堆三丈素。却憐粧點萬林瑤。鴉深古木栖應穩。虎裂蒼哀氣欲驕。幽處堪留小山桂。興來思動剡淡橈。虛堂濁酒三杯足。眼底鍾㙜看不遙。</text>
<title>李顯允內喪挽</title>,<text>窈窕閨房旒令姿。于敀夙夜禮無違。百年偕老宜多祿。一夕微痾奄短期。寶鏡塵生餘舊物。瑤琴絃斷續何時。尊章深慟知難抑。忍見床前失哺兒。</text>
<title>次舍弟韻</title>,<text>怊悵三秋別杞園。東城歲晏晝關門。枯花倒砌霜威健。老水橫簷日色昏。虛壁任栖禽鳥宿。亂書還蓄蠧魚繁。梅兄竹友寒應瘦。藏護慇懃莫燀煩。其二寂寞垂帷不涉園。寧敎俗子過吾門。功名富貴心應熱。記誦詞章智易昏。玉石磨來工細密。蘭蓀紉取佩繽繁。古人邈矣追難得。三復微言道不煩。</text>
<title>夢見君山</title>,<text>庚陽廿五日。聞君山訃。悲悼累日。廿七曉夢。游石室。仰見先生顔貌。慘然瘦削特甚。君山猶在傍。握筆題詩。宛如也。悲夫。旣覺。曉月隱隱半窓矣。老天冥漠久無知。誰料斯人遽至期。枕上難禁三夜淚。夢中還有片時期。先生道貌殊非昔。才子詩魂宛不移。蕭瑟窮山吾獨卧。屋樑殘月覺猶疑。</text>
<title>向京宿寶山驛</title>,<text>客行當歲暮。投宿驛樓前。日馭催南至。氷輪近上弦。思親魂每去。憶友淚雙懸。蕭瑟村鷄動。天明苦不眠。</text>
<title>雪中過靑石洞</title>,<text>早發金陵縣。蒼茫大雪中。林巒捴珠玉。天地等鴻濛。猛乕寒應伏。孤驂路自通。休嘆行役苦。幽興杳難窮。</text>
<title>曉發松都。望見天東。白雲如海。氣像奇麗。口占。</title>,<text>侵晨秣馬向天東。千疊晴雲氣欝葱。瑞暈遙知初日上。靈光怳接大瀛中。靑山破碎忽相失。白雪微茫還復空。直欲百年長在目。若爲留作畵啚工。</text>
<title>過雙彌勒</title>,<text>朝暮紛紛路上津。此間來往自千春。住鞭欲問無窮事。不語靑山兩石人。</text>
<title>君山挽</title>,<text>農岩夫子有佳兒。文彩風流絶代奇。逸氣遒遒動寥廓。精光炯炯透纖微。南溟未徙垂雲翼。北野先亡汗血姿。我欲問天天漠漠。空令志士永噓唏。其二詩宗終古杜陵翁。感慨詞林子獨䧺。一字寧容小兒態。千篇願學大家風。如今已覺驚人語。假我應成泣鬼功。玉珮響空中夜碎。正聲誰復振吾東。其三天賦於君本不貧。英姿犖落自超倫。聰明到處無難事。志氣看來是古人。一藝一名終屑屑。立功立德定彬彬。嗟哉萬世誰能識。風燭驚催十九春。其四先生心緖足嗟吁。十載梁山泣血餘。自分終身隱耕釣。更憐將子伴詩書。一哀慘憺西河哭。萬事凄凉東峽居。點檢淸篇膓欲裂。白鬚窮獨意如何。其五三洲歲暮一漁舡。玉立他時有少年。世外白鷗閑自在。夢中孤鶴杳何邊。新阡逈照金坮月。飛旐翻經石室天。江閣寒梅春欲動。怳疑重返舊詩仙。其五憶昔摳衣觀白室。我纔勝冠爾童髦。傍看珠玉慚形穢。前有驊騮畏氣豪。寂寞山丘敀此子。蕭倐宇宙只吾曹。百年交誼嗟何及。樑月中霄淚濕袍。</text>
<title>在鹿川呼韵令賦。仍又吟成。</title>,<text>蕭瑟空林鳥宿烟。池塘淸月五更天。歲寒偶作山中客。絶勝風塵度十年。其二近郭居然林壑幽。鹿川亭榭可淹留。每從靜室懸燈讀。時向高岡踏雪游。其三讀書盡日復登坮。叢桂峯高月又來。不有山家今夕樂。歲寒懷抱爲誰開。其四落景依依翳遠松。小軒東畔集圓峯。柴門積雪無人到。但着樵童汲叟蹤。其五柴扉雪滿鹿川村。谷口寒狵見客喧。殷勤城市舊相識。說盡寒暄開一尊。</text>
<title>次寄外弟李瑞卿 顯應</title>,<text>勤讀鄒編莫浪游。雪窓燈火弟兄留。寄來詩語開心眼。解道靑山送別愁。</text>
<title>留鹿川十餘日。未逢雪景。入來後始大雪。仍題。</title>,<text>底事中霄悵獨多。鹿川幽賞竟蹉跎。向來天秘窮陰雲。去後風飛昨夜花。林綴萬珠明照耀。山堆積王白嵯峨。塵埃獨卧城西屋。愁對虛窓落月斜。</text>
<title>代挽</title>,<text>恢恢談笑接人宜。半世襟期老不衰。四邑治聲碑在口。七旬稀壽雪垂眉。閑隨鳩杖身能健。醉賭梟盧手益奇。有子有孫餘慶遠。百年同穴又同時。其二零落親朋半地中。哭君還覺倍傷衷。銅章墨綬循良吏。皓首尨眉钁鑠翁。津釖忽看同日葬。庭蘭猶托故家風。凄凉隣笛山陽宅。掩淚那堪向洛東。</text>
<title>雨中。誦韋蘓州閑居詩。次韵。辛巳</title>,<text>天地本無心。造化如有營。甘雨自知時。見此草木情。枯荄與陳根。一夕俱發生。欣欣萬類同。禽鳥向人鳴。寂寞還自得。彷徨誰與行。牛山有萌孽。願蒙春光榮。</text>
<title>次洪大叔 遠度 寄舍弟韻</title>,<text>二月陽和尙未開。寂寥墻北一枝梅。雨聲更遣風聲殿。春色先從草色媒。觀物有功隨日得。懶詩成癖自年來。山禽時喚晴窓夢。閑取床書看數回。</text>
<title>偶吟</title>,<text>月生高樹外。鍾動暝烟間。大道人初散。餘聲閙四關。其二我愛東窓月。淸輝照有餘。何須近燈火。炯炯展床書。</text>
<title>謁崧陽書院</title>,<text>我東昔九夷。蠢蠢有斯民。勝國業雖宏。敎化猶未純。天將啓斯文。乃篤生哲人。宇宙塞浩氣。山嶽奪精醇。至道悅周孔。正學紹濂閩。衣冠變左袵。禮樂漸彬彬。貞忠値運訖。殉國竟殞身。昭揭日月義。扶植君臣倫。豈但報本朝。三韓受賜均。鴻儒蔚相望。淵源自有眞。偉哉繼開功。崇報在明辰。靈宮地仍舊。華額命維新。丹靑肅遺像。芬苾虛明禋。聞風起懦頑。尙德趍衿紳。我來拜中庭。颯爽如有神。九原不可作。千載徒酸辛。風雲帶餘悲。杉栢留長春。浩歌指松岳。峻極拄高旻。玆山若不夷。夫子名豈湮。</text>
<title>次板上韵</title>,<text>春草萋萋閉庙庭。忠臣遺像颯英靈。千秋大節憑誰問。老栢經霜不改靑。</text>
<title>過靑石洞</title>,<text>松京西出路悠悠。兩峽荒林勢阻幽。靑石洞中愁去馬。綠蕪原上歇耕牛。春晴山鳥時時哢。日暖溪魚潑潑游。行役亦多閑意味。晩來淸睡忽鞍頭。</text>
<title>贈元生貟 溭 族叔</title>,<text>溪上垂楊拂客衫。東風敀路恨難堪。梅花落盡留孤月。別夢迢迢漢水南。</text>
<title>送仲弟 有龜 還京游朴淵</title>,<text>杞菊園栽雪一査。紛紛開落送年華。悄然西峽春難早。三月空山不見花。其二天摩山石倚天開。到落銀河白日雷。廬岳壯觀君又去。洞門花鳥一回春。</text>
<title>贈天盖寺僧緫印</title>,<text>蹇驢昨日洞門廻。錫杖靑山又遠來。報道中林春已滿。岩花亂拂石上開。</text>
<title>谷雲先生挽</title>,<text>嶷嶷文正公。傳授有賢孫。良玉本無瑕。靈泉知有源。謙虛德彌光。冲默道自尊。魯殿今已頹。典刑誰復存。其二華岳蘊奇秀。異境天久秘。山傳貊國墟。洞疑秦民避。高人三十載。管領烟霞地。風流萬古傳。水深山自翠。其三雲溪有九曲。俯仰感古今。高風更誰嗣。墜緖猶可尋。遺書在石床。菽粟味方深。千秋武夷月。照我方寸心。其四希夷睡千日。屈子游八極。吾道亦云已。古人諒先獲。雲深不知菴。天荒太初谷。莫問山外事。滄桑自朝夕。其五孟氏論仁義。睟盎乃其符。靈襟不盡春。灝氣充眉鬚。休將氷雪姿。漫謂山澤癯。分明七分傳。可肅名利徒。其六秦碑字奇古。晉帖軆淸眞。高懷寓於斯。瀟洒筆有神。金石何崢嶸。山嶽共嶙峋。敀來硯池邊。零落墨花春。其七達人了死生。來去本無拘。隱几春睡靜。脫蹤在斯須。眞游杳無際。造物與爲徒。先生方一笑。吾輩漫嗚呼。其八小子生苦晩。恨未逮先輩。托贅自少日。醉德餘十載。淸誨有起懦。陋質思滌穢。此生更安放。痛結肝肺內。其九我來自西州。掩淚向北洞。空展素帷哭。已廹丹旐送。百年寧此哀。萬事眞一夢。寂寞靑嵐宅。但餘山鳥哢。</text>
<title>李杆城 鳳朝 挽</title>,<text>燀爀家聲月老門。妙年頭角壓詞垣。堪嗟栖棘高才屈。竟失摶風送翮鶱。桂籍揚名聯子壻。蘭芽滿室長兒孫。幽明別有無窮慟。西日萱堂哭斷猿。</text>
<title>次誠仲韻</title>,<text>林卧吾方靜。官居君亦閑。相憐爲同病。久別不成歡。澤國年華改。秦城尺素還。淸霄一片月。寂寞與誰看。其二不見吾誠仲。蟾烏幾代明。居然送春色。忽復變禽聲。書道離懷欵。詩傳景物淸。悽悽求友意。伐木有啼鶯。</text>
<title>金監司 時傑 挽 代作</title>,<text>忠孝名家子。詩書舊業傳。玉堂勤啓沃。棠茇任旬宣。地闊雲衢步。天慳駟隙年。淸時嗟永隔。冥漠向重泉。其二草宿西州墓。居然又哭君。親知俱逝水。世事捴浮雲。湖海經年別。幽明此路分。讜言何處得。時議日紛紛。</text>
<title>苦雨</title>,<text>苦雨令人老。支離兩月仍。蜀天驚漏泄。蠻海困炎蒸。床席愁如客。盤飧淡似僧。彈琴子柔戶。千載此懷曾。</text>
<title>秋夜</title>,<text>今日靑天快。新秋片月孤。風林自蕭瑟。雲漢更虗無。掃地唯看竹。開簾獨據梧。夜深仍不寐。愁與草虫俱。其二天洗中秋雨。月生今夜明。螢看透林去。虫愛近床鳴。乍覺詩情動。方知病骨淸。凉霄幾分永。河漢坐西傾。</text>
<title>丹溪曉吟</title>,<text>十月丹溪驚歲闌。郡齋寥落早生寒。風霜逝節悲吟動。皷角淸晨孤夢難。窓虛卧聽蕭森木。境靜時鳴曲折灘。東郭敀來那有興。苦篁衰菊定摧殘。</text>
<title>夢作</title>,<text>水檻飄然羽化仙。翠軒佳句白鷗前。年年漫作江湖夢。蔀屋三更月落天。</text>
<title>臈月廿後偶題</title>,<text>臈月將窮大雪來。幽懷忽與感懷催。端居欲說關心事。窓外喃喃鳥語哀。</text>
<title>春帖 壬午</title>,<text>閑中歲月莫虛馳。當惜春陰分寸移。兒子亦知書有味。不煩呵叱日孜孜。</text>
<title>次聽溪堂韵</title>,<text>光秀峯高洞勢成。碩人於此足平生。風塵不到長江闊。溪水能令一室淸。綠蘚滿庭松影落。靑山當戶月輪呈。幽深豈必求盤谷。着處林泉世莫爭。</text>
<title>寄示朴子愼 樞○壬午</title>,<text>寂寂多幽抱。悠悠惜物華。月從今夜晦。春送一年過。客散聞啼鳥。庭空有落花。良朋違一宿。風雨滿山阿。</text>
<title>偶吟</title>,<text>齋閣寥寥書卷深。坐看斜日度平林。心期欲說無人到。時有黃鸝囀綠陰。</text>
<title>書懷</title>,<text>永日齋居好。虛堂夜景沈。鵑啼萬山靜。月落半庭陰。寂莫元吾道。逍遙獨此心。潛郞亦不惡。便作入林深。</text>
<title>以夏雲多奇峰分韵</title>,<text>齋居閱四時。最好留長夏。綠樹覆庭際。朱炎忽相謝。其二松際夜生月。谷中朝出雲。啚書紛滿案。默坐對天君。其三山深好鳥集。林密鳴蟬多。風閣午眠醒。支頤時一哦。其四身世欲相忘。胷懷無一奇。微官乃吾分。山澤况幽期。其五飛蝠隱虛廡。子䂓啼亂峯。悄然風雨多。數子與從容。</text>
<title>七夕</title>,<text>積雨新晴玉宇空。迢迢河漢限西東。人間節序三秋始。仙匹逢迎一夜中。斗轉星移雲掩月。螢飛虫語露兼風。操文乞巧非吾事。歎息流年意無窮。</text>
<title>八月廿四日。在直。偶往隣齋。見黃菊爛開。有作。</title>,<text>寂寞經旬卧一堂。渾忘秋序近重陽。西齋物色驚人眼。爛熳黃花滿地香。</text>
<title>次隣齋韵</title>,<text>山齋氣味冷如灰。驢背閑官幾度回。花落鶯啼渾昨日。九秋佳節又今來。其二高車駟馬念成灰。世路羊腸首豈回。獨愛深山閑歲月。一官還向此間來。其三宴坐燒香手撥灰。天高水落鴈飛回。西齋酒熟黃花發。勝日藍輿且往來。</text>
<title>採藥</title>,<text>百卉葉敀根。靈液霜後滋。病夫藥爲食。採掇寧失時。點檢本草書。指授山齋兒。傾筐日有得。香朮與華芝。濯彼石澗流。秋陽以曝之。欣然乃一笑。今冬吾不飢。可令百疾除。神骨日淸怡。</text>
<title>金文學 昌直 挽</title>,<text>樑木悲歌怳隔晨。風摧玉樹更沾巾。孝心恨未喪終孝。仁德胡然病不仁。三考政聲留下邑。一封䟽論聳中宸。凄凄龜谷開新兆。此地傷神閱十春。其二湘水悠悠去不回。呑聲共抱十年哀。憑公欲寄泉塗語。愧我荒踈學益頹。其三薤歌悽斷北山前。風雨蕭蕭室若懸。他日萬花樓上望。滿城春色淚痕邊。</text>
<title>李判官 涬 挽 癸未○代家親作</title>,<text>燀爀名家玉樹姿。靜觀門下白圭詩。窮通有命才堪惜。仁壽無徵理可疑。閑戶病深孤卧日。倚閭魂結遠游兒。湖山歲暮靈輀去。悽斷難成靈詞。</text>
<title>春雪</title>,<text>曉來枕席冷。稍覺窓牖明。春雪忽無端。昨夜聞雨聲。淅瀝散林薄。飄颻入簾楹。恐奪梅花素。已沒松梢靑。兒童愁盈尺。鳥雀驚且鳴。漉漉促足怕。會須看晩晴。</text>
<title>上元</title>,<text>終風亂雪晝冥冥。愁殺今霄負月明。天意亦知佳節好。掃除氛翳一時晴。其二閉戶閑吟一病夫。孤燈明滅照空壺。禁城烟月還蕭索。歌酒淸游問有無。</text>
<title>安靈光 世徵 挽 代家親作</title>,<text>我家在栢洞。君家在蓮谷。城隅最幽處。乃是梁兄宅。境勝多暇日。招携共遊覿。良辰及麗景。談笑每終夕。世故忽推遷。中間俱吏役。迢迢各千里。苒苒歲屢易。豈知湖海別。遽作泉塗隔。君有謹厚質。早登君子席。摘髭取科第。翺翔遊臺閣。牛刀試割鷄。功名止鬢玉。餘慶付螟兒。家聲豈零落。敀魂廣陵阡。陳跡東城陌。舊遊難再得。撫念涕沾臆。縻官阻一哭。但寄萬里曲。</text>
<title>尹溫陽 抗 挽 代家親作</title>,<text>聲價當年最上痒。雲衢咫尺佇高翔。丹墀未售三千對。墨綬仍稱六百良。此去孝慈還可樂。向來存沒不須傷。殘生白首悲先友。獨滯春江淚自滂。</text>
<title>自齋所。爲侯行次。出向江上。</title>,<text>山齋蹔廢書。江路遠騎驢。節序淸明過。陽和雨雪餘。靑靑壠上麥。潑潑水中魚。滿目俱堪樂。形神一暢舒。</text>
<title>廣津半日。等侯行次。不得逢拜還敀。</title>,<text>歇馬廣津邊。日長如度年。身危高閣坐。眼穿上江舡。早晩知何似。逢迊終杳然。敀來獨怊悵。斜照亂山前。</text>
<title>齋居。次朱子韵。寄隣齋。欲同遊玉流洞。</title>,<text>節近三三天氣新。齋居更有會心人。白石淸泉玉流洞。不妨相與翫芳春。</text>
<title>諸君有故。不成佳遊。悵然有咏。遍呈要和。</title>,<text>花暖千山霽景和。一春今日最無多。悄然坐負尋芳興。玉洞風光問若何。</text>
<title>脫直時。和顯齋洪寢郞 可相 韵。</title>,<text>山齋悵分袂。江漢約同舟。聚散本無定。去留何足愁。</text>
<title>遊舍那寺</title>,<text>萬古楊根山水縣。蹇驢今日到龍門。正當山寺一春暮。更是石泉終夜喧。野蔌雜陳眞有味。老僧相對寂無言。招提月出千峰靜。淸磬一聲醒客魂。</text>
<title>舟中作</title>,<text>龍門千疊杳雲烟。月照沙洲早上舡。峽東灘聲隨石落。帆輕岳勢向人旋。村藏花柳眞如畵。人在樓臺半是仙。斗尾晩風天欲雨。一樽蓬底醉醺然。其二兩岸春山花木幽。雨餘江水碧悠悠。客遊昨自龍門月。載得靑驢一小舟。</text>
<title>斗尾遇逆風</title>,<text>容易平湖放小舡。逆風吹浪渺無邊。上江舟子還堪羨。高掛雲帆自在眠。</text>
<title>與崔景甫 星瑞，洪敬叔 九采，李季通 潗。游玉流洞。分韵得烟字。</title>,<text>水落東厓一洞天。玉流形勢古今傳。飛湍落石鳴綠竹。亂沫飄林漲雪烟。可但春遊消永夕。却思雲卧度長年。開尊快倒梨花白。已覺諸君好句圓。</text>
<title>又用前韵。賦絶句。</title>,<text>兩峽層巒一道泉。氷紈倒掛王屛前。壯觀且置天磨瀑。氣象從容更可憐。其二水邊危石聳高天。誰着孤松最上顚。春服飄飄容易到。怳疑身作步虛仙。其三可惜烟霞此洞天。勝區誰許隱高賢。壺翁樓閣今春草。詩酒風流亦寂然。</text>
<title>齋居漫吟</title>,<text>無事空山夏日長。駸駸節序近端陽。高林吸露蟬初蛻。深院含泥燕自忙。病裏幽懷黃卷靜。晩來淸夢綠陰凉。隣齋賴有佳朋在。步屧相隨共擧觴。</text>
<title>秋曉</title>,<text>夢覺秋山鷄早鳴。曉窓風露襲人淸。侯虫何事終霄語。自是天機感不平。</text>
<title>呼韵。賦小兒仍次。</title>,<text>中庭人與月徘徊。烟樹蒼茫暝色來。林外細泉鳴汩㶁。樓前疊嶂對崔㟴。不堪長夏身多病。况復淸秋意轉哀。水落江湖敀興動。沙灘舟泊釣漁臺。</text>
<title>入城</title>,<text>綠野皆秋色。靑山又夕陽。風塵滿城闕。駐馬小溪傍。</text>
<title>文谷先生 金公壽恒 遷葬挽</title>,<text>德業三朝際遇深。一心憂愛鬼神臨。蘭焚玉折嗟何及。鳳逝獜藏痛至今。謾看泉塗回白日。長悲世道入重陰。向來未櫬春風座。瞻望前和倍濕襟。其二天降人間瑞世姿。搢紳模楷國蓍龜。孤忠獨保風霜節。哀怨長留海島詩。八尺移封邦禮備。九原難作士林悲。典刑尙有承家彦。乞爲斯文善護持。</text>
<title>齋居。與諸益會話。次老杜韵。</title>,<text>空山雨後氣凄淸。憭慄秋聲萬樹驚。霞色遠齊孤落。霜風先送旅鴻鳴。良宵正好佳朋會。逝節偏傷志士情。水蓼欲殘岩菊坼。扁舟明日向江城。</text>
<title>會崇陵池上觀叉魚</title>,<text>池邊掃松石。秋興與君同。衰綠風驚柳。微紅露暈楓。銀鮮登水面。霜果落筐中。聚散堪招悵。明朝我馬東。</text>
<title>曉發向楊根紀行。</title>,<text>早秣催東駕。川原月有痕。雲迷五陵樹。江闊八堂村。驛店朝烟歇。屯津晩渡喧。浮天蒼翠色。不問是龍門。</text>
<title>途中感懷</title>,<text>昔我往矣天氣和。道傍的皪金銀花。今我來思秋風凉。滿眼蕭森山菊芳。金銀山菊開復開。節序回換此中催。大江滚滚天地老。嗟乎人生那得長時好。</text>
<title>得滄江書峒隱詩一冊。披玩有題。</title>,<text>峒老淸詩滄老筆。卷中猶想出塵標。乾坤寂寞吾生晩。盥手晴窓鄙吝消。</text>
<title>漫吟</title>,<text>江雨霏霏江水深。江城八月氣蕭森。白鷗沙外長飛雪。叢菊霜前半坼金。勝處風光堪獨往。愁時杯酒與誰斟。百年世事空搔首。應伴漁翁共此心。</text>
<title>舡遊</title>,<text>白日長洲泛小舟。風高木落望悠悠。漁人晩集葛山渡。沙鳥亂飛蘆岸秋。天作龍門形勢壯。江通漢水古今流。停帆指點山回處。九曲平川可意不。其二萬頃澄湖鏡面平。西風高興木蘭輕。蘆中釣叟渾秋色。浦外漁村更晩晴。纜勢遙牽臯馬去。櫓聲驚起渚鴻鳴。登臨不覺江天暮。催下前灘落照明。</text>
<title>偶成</title>,<text>多病遊江漢。秋風有釣舠。空山霜露重。水夜月星高。新味盤蒸蟹。幽情甕熟醪。遙憐杞園菊。採掇任兒曹。</text>
<title>九層臺八景</title>,<text>山如圓盖覆江干。嵐翠朝朝鎖疊巒。不好蹔遮眞面目。晴天秀色晩相看。右盖峯朝嵐南坨孤村近水濱。谷名全義卽芳隣。炊烟漠漠江天暮。犬吠牛鳴不見人。右義谷暮烟馬鳴山下是蹄灘。灘上敀帆落照間。好帶晩風前後去。倚檣舟子自閑閑。右蹄灘敀帆南浦敀雲極望平。一江風露夜澄淸。簑翁正在蘆中宿。無數漁燈點水明。右雲浦漁火沙上孤岩落一拳。垂竿醉叟坐頹然。若爲畵出滄洲趣。貌得孤岩醉叟眠。右酒岩釣叟荒山樵路帶江流。前者招呼後者謳。却憶無心涪岸老。問渠或似古人不。右屛山樵夫秋老長洲落鴈斜。三三五五點平沙。稻梁滿地何曾夢。無限江南蘆荻花。右沙洲落鴈江作池塘石作除。游魚太半金鱗魚。主人漫把無鉤釣。興在觀魚不在漁。右石汀游魚</text>
<title>宿石室感懷</title>,<text>怊悵高樓獨上時。每思此地易生悲。灘聲入耳渾依舊。山月隨人若有期。才子風流今已矣。師門憂疚又如斯。江天冷落秋宵靜。欲把幽懷說向誰。</text>
<title>移盆梅置齋室</title>,<text>蕭瑟山齋落木天。一輪明月更高懸。幽人歲晏心期獨。移取寒梅着案前。</text>
<title>咏懷</title>,<text>薄宦眞堪笑。羈縻歲再朞。徒慚以餔啜。敢謂是卑微。未見功程進。還成道路疲。人生貴自在。終是不如歸。</text>
<title>具進士 萬善 挽</title>,<text>人情有難忘。最是童稚舊。而况吾與子。肩隨自乳臭。生同年若月。居接東南舍。雙雙竹爲馬。嬉戱雜笑罵。課書較敏鈍。作句爭巧拙。同隊六七人。頭角子獨出。一自分里閈。源源非昔游。端居抱幽痾。牢落謝朋儔。向來白戰地。籍籍鳴高篇。自慚蓮榜會。粃糠忝在前。君才自穎脫。騫騰會有時。崇蘭忽委霜。人事堪嗟咨。撫跡宛如昨。寢門空一哭。高堂有老親。身後無繼續。謂子宜百祉。神理乃冥漠。風雪歲欲暮。東門孤旐飛。一片廣陵土。千載無回期。齋居阻牽紼。悵望涕沾衣。</text>
<title>至日齋居</title>,<text>寢廟淸齋罷。端居萬念抛。寒霄圓桂魄。密室暖梅梢。月令看新曆。天心玩復爻。兀然仍反省。方寸塞蹊茅。</text>
<title>至月晦脫直。梅花欲綻。臨行口占。</title>,<text>爾欲開花吾出門。繞枝三匝悄無言。東林圓月歸期在。幾箇飄零幾箇存。其二寥落官齋幾往來。來時意倦去時催。今朝却自遅遅發。爲爾窓前半破梅。</text>
<title>馬上。望三角雪色。有咏。</title>,<text>華岳高標不可凌。三峯雪色更崚嶒。這般氣象終誰似。孤竹雙淸又子陵。</text>
<title>尹進士 益來 挽</title>,<text>昨訪靈筵淚一痕。悲懷仍對季方論。休言識面無多日。却恨呑聲送九原。天不暇年傷老母。死猶有子慰諸昆。東城陳跡渾難忘。借我疲驢叩我門。</text>
<title>吟題梅閣</title>,<text>閑門終日但松風。怊悵空山又歲窮。兩朶殘梅猶在樹。殷勤昭我酒杯中。</text>
<title>歲時齋居感懷</title>,<text>亂山殘雪共蒼茫。獨立山門送夕陽。怊悵一年看欲盡。無端百感攪中膓。其二嘆老嗟時見俗情。只關求利更求名。端居多少心中事。三十悠悠學未成。其三自小淸羸長益虗。居然短髮已蕭踈。吾生亦覺非年少。難追人間一歲除。其四喜兼惧切倍思親。王母明年又八旬。嘆息庭闈敀未得。昨封書札暗傷神。其五問兒何事日催歸。正欲歸家度歲時。紙鳶蒲局任奔走。歲去年來渾不知。</text>
<title>自楊根向齋所。中路遇雪。有咏。甲申</title>,<text>天地茫茫暮雪翻。大江東畔蹇驢奔。忽看岸上開新畵。舊日尋常亂樹村。</text>
<title>二月十六。自楊衙赴齋。冒雨作行。晩到龍津。阻風止宿。</title>,<text>江上逢春雨。芳臯艸色新。漁舟無一事。沙鳥自相親。潤物蘓枯蘀。霑衣刦病身。玆行豈得已。縻祿亦王人。其二竟日江城雨。冥濛混四陲。石遷羸馬倦。津渡破舡危。慰意同行弟。關心落後兒。悄然村舍宿。薄酒醉還宜。兒子道鳴。治任欲發。以雨仍留過九層。與璜同行。故第二聯云云。</text>
<title>十七過斗尾馬上口占</title>,<text>春江一雨水增波。風飽高帆得意過。昨夜應從灘上宿。幾人蓬底濕漁簑。</text>
<title>宗丈魚進士 震鱗 挽</title>,<text>我祖襄肅。本支蕃衍有千孫。一派世世家忠原。惟公傑出乎其間。少年讀書工於文。恢恢談笑間嘲謔。氣象磊落超凡群。丹昔上三千字。落魄風塵不得意。同時書伴已宰相。白首栖遑老進士。半世荒野忍凍饑。抱關擊柝安可希。旅寓他鄕萬事苦。一疾居然朝露晞。家無䃫石壁四立。妻兒孑孑將何依。黔婁之被墨氏棺。弱子攀號返故山。故山松檟父母側。魂魄千秋庶可安。公於我家屬雖遠。情與骨肉卽無間。我欲鷄絮餞蒿里。淸齋滯直身如絆。凡民有喪尙匍匐。俯仰不堪心內恧。一曲哀歌遠相紼。悲風漠漠吹淚落。又 代家親作宗族無遠近。親疎隨地別。異鄕不相識。功緦行路若。同居以密勿。䟽屬猶骨肉。君家本忠原。弱冠游京洛。論序卽尊行。年輩是伯叔。聯床共藝業。携手相追逐。邇來四十載。欵欵見心曲。君子豈易得。志氣非碌碌。下筆爲詞章。手段老且熟。一第何足道。功名宜奮發。周庠晩得名。漢庭虛射策。蹉跎不得意。惜哉頭已白。旅寓困貧窶。十口恒飢色。自我宰東郡。逢迎不疎闊。去歲窮臈時。梅閣聯被宿。淹留慰衰疾。談謔如宿昔。自言知命數。明年吾死必。無端運太古。此理應反覆。別來聞有疾。得書辭悽咽。居然凶訃至。前言是永訣。豈有過人識。死生能先覺。光陰忽不住。卽遠期已廹。弱子攀素櫬。言敀故山側。歎我有官守。含哀未奔哭。况復邑力疲。賻襚無兼物。念此悲恨積。一飯再三噎。和淚寫哀詞。聊以替牽紼。</text>
<title>次郭參奉 始徵 樂村感興詩韻</title>,<text>蘿屋仍茅榭。岩顚與水潯。烟霞引興遠。魚鳥托盟深。久切傷時感。彌堅遯世心。高懷更誰識。素友日相尋。其二嶷嶷華陽老。東方有大賢。淵源武夷接。逕路石潭連。點對曾鏗爾。回嘆幾喟然。至今歌曲裡。悲恨訴蒼天。</text>
<title>絶句</title>,<text>百年吾道厄。萬事此心間。一疊靑山外。羊膓世路難。其二陶曲留餘響。潭琴有絶絃。更聽樂村譜。天籟似風泉。公作四首詩。每句下。輒作歌八闋。以釋其意。與陶山十二曲。高山九曲歌。同書一冊子。故此詩云云。</text>
<title>自齋所向楊衙。與洪參奉 可相 同行。道中唱和。</title>,<text>歸袖飄然出洞門。緣江一路指楊根。雲開遠峀欣晴景。水轉平沙見雨痕。麥種細抽臨浦岸。杏花初發背山村。家家酒食登荒隴。百五東風正斷魂。</text>
<title>呼韵得四絶</title>,<text>大江花柳正深春。行路悠悠倦問津。灘上輕舟風浪穩。夕陽多少釣漁人。其二花映淸江兩岸春。漁村晝靜棹橫津。天光雲影浩無際。沙鳥不驚來往人。其三雨過江城欲暮春。龍門敀客渡龍津。岩花岸柳還愁色。明送中原獨去人。洪君向忠州本家故云。其四車馬紛紛紫陌春。百花乾沒走要津。白沙翠柳江村好。誰識漁樵自在人。</text>
<title>三月十九日。卽我崇禎皇帝諱日也。伏聞聖上設壇上林。卛百官致祭。不勝感慨。有咏。</title>,<text>地坼天崩六十年。人間此日更茫然。東韓不盡朝宗水。添却吾王淚徹泉。其二回首神州尙陸沉。壽山仙馭杳難尋。千官夜拜靈壇月。穆穆猶疑帝降臨。其三四海遺民淚未乾。三韓志士膽猶寒。悲歌獨卧春江上。蜀魄聲中曉月殘。</text>
<title>往九層坮呼韻。令小兒賦之。歸路仍次。</title>,<text>傍花隨柳上層坮。春入澄湖鏡面開。終日小亭閑點檢。一帆過去一帆來。</text>
<title>又賦一律</title>,<text>田家春興問如何。暇日尋芳策蹇驢。籬外小桃花澹泊。厓邊新麥種稀踈。湖光欲盪煩襟凈。野色遙將望眼舒。我亦滄洲鷗有約。此間堪與伴幽居。</text>
<title>齋居奉審後偶作</title>,<text>束帶如枯木。疎襟愛茂林。綠溪隨意坐。竟日有啼禽。</text>
<title>漫吟</title>,<text>綠陰忽滿地。山日轉悠悠。睡起無餘事。流鶯啼不休。</text>
<title>夕景</title>,<text>寂寞消長日。徘徊正暮天。纖雲低一道。新月偃初弦。得酒斟還細。吟詩興欲圓。形神喚超越。林外有啼鵑。</text>
<title>四月八日。與諸友會酌觀燈。</title>,<text>孟夏風光好。今霄月影澄。人生宜秉燭。山閣亦觀燈。高興那無酒。虛襟更有朋。坐看星斗爛。幽檻且同憑。</text>
<title>追次季通韵</title>,<text>節初因浴佛。俗又重觀燈。天上來新月。山中得好朋。綠尊閑自酌。烏几醉還憑。不必催詩令。忘言萬念澧。</text>
<title>戱贈季通</title>,<text>溪上携童子。徘徊月滿坮。如何無雪夜。却自到門廻。</text>
<title>李參奉 東魯 九得軒咏</title>,<text>豈必東華負郭田。寬閑家計在林泉。不耕胡取禾三百。更喜秋來大有年。右耕田得粟寒泉一匊小山呵。䟽鑿方知利物多。抱甕提瓢朝暮汲。何曾活水損盈科。右鑿井得水可使殘年食有魚。洛東江上卽幽居。漁人釣罷來相笑。手裡銀鱗看尺餘。右釣水得魚春山過雨百蔬香。日夕兒童掇滿筐。催作新羹供晩飯。此間風味正堪甞。右採山得蔬誰能彫琢困心脾。明月淸風自在奇。有興吟詩詩助興。老夫於此得天機。右吟詩得興田家不盡有新醅。萬事無何日把杯。堪笑淵明塵滿缶。東籬悵望白衣來。右釀酒得醉姑射仙人弄萬珠。雪中春色滿西湖。廵簷索笑欣相得。歲暮襟期便不孤。右種梅得友滴露和烟翠作林。一庭寒玉動蕭森。何須更願楊州鶴。長對淸陰洗俗心。右對竹得韵晴窓閑掃蠧魚塵。萬軸牙籤照眼新。老去讀書紙底用。只堪怡悅養精神。右讀聖賢書。得其所樂。</text>
<title>金道以來訪。與季通，敬叔同遊溪上。得齋字。</title>,<text>漠漠繁陰覆小齋。午眠初罷鳥聲喈。作隣數子皆佳士。出郭親朋又好懷。放着高談幽樹下。催傳細酌小溪涯。明朝欲辦觀魚會。分付兒童釣網排。</text>
<title>翌日。又游崇陵池上。次東岳集中韵。</title>,<text>步屧南塘得茂林。留連最見故人心。倦驂且任班靑草。幽鳥難忘喚綠陰。閑把釣絲和雨細。更携詩卷傍花深。芳香別有盈尊白。坐到斜陽作對斟。</text>
<title>從大父僉樞公 諱震奭 壽席。次座客韵。</title>,<text>韶顔鶴髮帶春輝。椿筭人間望八時。藹藹賓連筵壽席。翩翩綵服耀緋衣。瓊漿滿酌杯行數。仙樂轟庭舞隊隨。盛事纔經東郡宴。一門歡席世應稀。</text>
<title>六月晦入齋。夕。呼韵得凉字。遊溪。</title>,<text>苦熱蒸人惱欲狂。平林落日暫追凉。纖雲度盡銀河外。爽籟多生石澗傍。盤礴不妨冠露頂。沉吟那得酒澆膓。天時滚滚催流火。引領西風意更長。</text>
<title>苦熱</title>,<text>苦熱令人老。心如中酒昏。不作長流汗。無愁欲斷魂。林鳥還同喘。風蟬亦助煩。焉得飛仙術。憑虛上九門。</text>
<title>夜吟</title>,<text>隔林新月欲西傾。高閣踈簾夜氣淸。病客不堪長日惱。草虫多意作秋聲。</text>
<title>再疊前韵</title>,<text>爀爀朱炎勢欲傾。西風已覺動林淸。晩來一雨添溪水。更聽淙淙瀉玉聲。其二閑齋日夕好懷傾。雨過踈林月影淸。兒子亦知良夜興。隔軒時送誦書聲。</text>
<title>次洪寢郞韵</title>,<text>寂寂抱悁欝。經旬鎖洞林。滛霖如倒海。炎熱欲流金。饌厭殘蔬進。眠愁毒蚋侵。音書阻京路。女病更關心。其二江河轉平陸。雲雨沒高林。城郭思千里。家書抵萬金。養痾殘卷廢。感物百憂侵。小妾今安否。終朝獨語心。其三官居同道釋。一榻寄深林。舊學違磨玉。隣僚托斷金。職修香火奉。政防斧斤侵。節序空回換。沉吟愧宿心。其四端居觀物態。氣侯變雲林。虫促當床織。鶯稀繞樹金。水聲深澗落。艸色小蹊侵。竟日支頤卧。炎霖惱客心。其五積雨增秋熱。蒸雲濕晩林。昏昏眸眩火。喘喘肺傷金。蛙妄憎群叫。蠅營耐巧侵。滌煩知有術。默坐且澄心。其六漸看三庚盡。秋光到遠林。天機回北斗。月令按西金。吟病同蟬餓。抛書任蠧侵。羲皇一枕夢。剩見古人心。</text>
<title>南監司 正重 挽 代家親作</title>,<text>冢家文雅早超倫。玉署銀臺近密臣。末路升沉元有數。十年榮辱捴非眞。幾勞南國思君夢。永隔高堂問寢晨。寂寞壺翁文酒宅。至今回首但傷神。其二金蘭密契兩家尊。葱竹交情亦弟昆。孤露一般心內感。淸霜俱是鬢邊痕。別離忽忽經三載。存沒茫茫隔九原。淚盡秋風江漢外。悵望丹旐出東門。</text>
<title>戱答洪敬叔</title>,<text>一樹羅浮玉雪魂。托根端合在閒門。誰家健步兼荒手。强屈淸標入閙村。其二北山東郭好心期。誤落風塵失所依。若使仙葩能解語。歲寒應道不如歸。</text>
<title>偶次桂坊軸中韻</title>,<text>浮沉薄宦豈嫌遅。榮顯由來分所辭。拙跡忝依靑鎖直。敀心每逐白雲馳。霜飄錦樹隨吟筆。雨洗秋山入醉眉。却喜官閒無一事。只應端坐誦書詩。</text>
<title>代人挽</title>,<text>旅食芹宮歲月移。居然一疾竟難醫。雙親日夕倚閭望。少弟天涯扶櫬歸。黃卷掩塵同舍泣。丹㫌拂雪路人悲。鎖魂別有隣鄕。相送都門淚滿衣。</text>
<title>是年三冬無雪。朝家屢設祭祈禱。臈月十五夜始雪。志喜。</title>,<text>今冬點雪貴如金。一夜瓊瑤尺許深。幾度山川奠牲璧。九重應慰聖王心。</text>
<title>雪中騎驢。自北山還。漫吟。</title>,<text>飛雪漫空瞑色催。蹇驢閑自北山來。三淸洞口花千樹。點點寒鴉畵裡廻。</text>
<title>寄洪敬叔問梅花開否</title>,<text>歲暮寥寥鎖禁廬。寒梅消息問何如。莫敎風雪飄殘蘂。明日街頭策蹇驢。</text>
<title>臘月將晦。在直偶吟。</title>,<text>宮闕岧嶤傍九天。禁廬孤燭夜如年。凝陰正自催時暮。積雪終看在臘前。隔壁官童相與語。抱關更卒不堪眠。桂坊氣味同禪定。默數鍾聲坐嗒然。</text>
<title>除夕</title>,<text>我生三十又三齡。一齒添來百感幷。考學無多終歲課。吟詩非復少年情。眼前嬉戱看兒女。膝下離違各弟兄。鶴禁起居催早赴。明燈坐到曉鍾鳴。</text>
<title>李淸風 喜朝 女黃氏婦挽 乙酉</title>,<text>使君有女女中賢。玉碎蘭飄可惜年。一死還於叢石下。孤魂應在碧樓前。間關嶺路風飛旐。寂寞江城雪掩阡。欲慰老爺無恨慟。淚隨彤管落長牋。</text>
<title>洪永川 九齡 挽</title>,<text>零落汀翁胤。嗟公今又亡。華門見國器。薄宦有銅章。負席三年痼。移舟一夜忙。平生伯仲契。淚盡對賢良。其二愛知凡輩異。姻婭義兼隆。德宇逢迊際。風襟笑語中。祖晨春又暮。人事夢還空。送送重城路。悲吟恨不窮。又 代家親作謝老庭前玉樹齊。偉公風岸出凡儕。佇看驥足能空馬。誰識牛刀止割鷄。壽過稀年諸福最。病淹三載萬緣迷。都將世誼兼隣好。輸與哀詞把淚題。</text>
<title>戚祖元生貟 舜相 挽</title>,<text>祖母年過耋。居常喜兼懼。惟公亦望八。我心同仰慕。每逢鄕人來。輒問公起居。朝夕健匙著。步屧不用扶。自是仁壽門。靈筭天所貽。庶幾俱無强。棣萼光不衰。夫何遽先逝。戚我老人爲。况玆淳庬質。古人今有之。孝友藹門闌。忠信孚閭里。偃仰衡茅下。於世無求忮。囂囂事耕鑿。百年安樂耳。有子亦有女。振振長兒孫。翛然返其眞。無憾九原魂。所嗟耆舊喪。鄕黨無達尊。光陰不可住。卽遠期已廹。歎我身有縻。空負靈帷哭。南望涕沾衣。哀詞替牽紼。</text>
<title>禁直雨後偶吟</title>,<text>花覆千門麗日明。鳳城佳氣雨新晴。石欄流水濺濺逝。玉殿層雲細細輕。艸色欲驕天廐馬。柳條初囀上林鶯。虛堂晝寂稀傳漏。壺矢琤琤間誦聲。</text>
<title>花月</title>,<text>灼灼枝上花。皎皎花間月。月色與花香。幽懷不可歇。其二花開便有落。月滿卽旋。且醉花間月。人生亦若斯。其三三五月常在。一年花一開。可憐花月夕。能得幾時來。</text>
<title>戚叔梁進士 重宇 挽</title>,<text>五十之年一布衣。有才無命竟何爲。可憐咫尺龍門路。永失風雲九萬期。其二妻兒孑孑更何依。萬事蕭條足一唏。最是脊令原上恨。白頭人世送先歸。其三京洛渾歸去敀纔。那知一疾遽泉臺。東城物色還依舊。滿水荷花獨自開。</text>
<title>仲秋十五夜在直偶吟</title>,<text>禁省淸嚴面勢寬。團團桂魄出林端。一年有月仲秋最。萬里無雲此夜難。天地渾疑銀海闊。樓臺捴是玉京寒。舂陵胷次無人會。獨立中庭俯仰看。</text>
<title>李 正臣 祖母挽 代家親作</title>,<text>憶昔西隣哭友人。高堂八十有慈親。萊衣寂寂空脩夜。薤曲悽悽又遠晨。扶櫬兒呼王祖母。居廬孫是從班臣。百年哀樂何須說。餘慶終應世世新。</text>
<title>咏梅次誠仲韵</title>,<text>天地初陽動。寒梅早占春。微微吐香細。點點破花新。欲妬園林霰。能淸几案塵。徘徊月明夜。如對素心人。</text>
<title>石室。書示李伯溫。要和。</title>,<text>依然石室院。歲暮更來游。燈火東西室。灘聲遠近流。烟橫沙岸闊。月入廟庭幽。數子風襟會。悠悠失百憂。</text>
<title>次伯溫韻</title>,<text>超忽江樓逈。沙洲暝靄生。松杉廟宇肅。書卷講帷淸。業退時空遊。詩成月正明。十年存沒感。今夜不勝情。</text>
<title>出郊還家。咏梅竹。</title>,<text>梅邊是竹竹邊梅。竹有淸陰梅欲開。雪裡入門還一笑。問渠能識主人來。</text>
<title>戱題</title>,<text>我有一樹梅。芳條正扶踈。方當臘月初。繁花綴萬珠。摩挲而不去。日夕於座隅。嬌兒滿室戱。適値長者無。蚩蚩亦何知。紛紛蜂蝶如。相與掇其英。又復折其枝。居然成枯株。短短無一奇。譬如暴風雨。一夜春無跡。古人殺風景。此輩添一惡。幽意忽蕭條。對之心不樂。呵叱亦何益。一語聊自解。惟彼世上人。看梅不知貴。塵埃空滿眼。淸香夢中老。兒童雖甚狂。本意在愛好。原情亦可嘉。何必苦懊惱。一笑進一杯。餘葩不復掃。</text>
<title>上元 丙戌</title>,<text>開歲條三五。上元有佳名。豈無他夜景。愛此新月生。金波乍汎濫。玉鏡正崢嶸。淸光快先覩。士女紛讙爭。處處踏橋戱。家家望歲情。况玆幽居樂。東齋窓牖明。林木正蕭散。琴書更肅淸。亦有同心友。芳酒相與傾。冲襟方自得。屢惜更鍾鳴。</text>
<title>與諸友會白雲洞金季由 盛道 寓所煑艾。次洪奉事 可相 韻。</title>,<text>主人多好意。春早已佳游。小酌臨溪檼。香羹煑艾柔。風暄池柳緣。雨過洞雲收。山鳥如留客。喃喃語不休。</text>
<title>初往氷庫偶吟 丙戌</title>,<text>氷庫別提初赴司。弱傔羸馬恰相宜。已知出郭少塵事。更有高樓臨水涯。烟柳欲添新物色。白鷗應識舊心期。廣文官冷何須病。管領湖山跡又奇。</text>
<title>金生 始煜 挽</title>,<text>宿草悲賢仲。君胡又永歸。殘書留素几。稚子泣班衣。曉色薤歌咽。春光棣萼稀。傷心饋奠地。餘淚未曾晞。</text>
<title>東湖雜咏 三首</title>,<text>得官東湖上。江樓卽我司。暇日抱書出。兒子復相隨。連陰爲我晴。景暖風亦微。水色澹空碧。烟柳更相宜。汎汎白鳥戱。悠悠帆影遅。物色正如許。幽懷空自知。回首向北郭。故人那可携。其二凈掃江樓倚曲欞。澄湖百頃瀉春𨤍。漁人曝網爭晴日。水鳥窺魚集翠汀。烟樹參差楮子島。風帆多少狎鷗亭。登臨渾覺天機活。書卷携來古易經。其三國朝重文儒。儲養有其方。東湖起仙閣。恩暇許翺翔。地望自縹緲。群彦互相望。念彼石潭老。早歲遊此堂。志學慕伊顔。事業期虞唐。課製攄胷蘊。下筆浩汪洋。偉哉談王道。如聞答丑章。豈徒設漁樵。將以補衮裳。空言竟無施。簡編但餘光。斯文今已矣。世道嗟榛荒。湖樓有病客。撫跡懷憂傷。誰將賈蕫策。條奏我聖王。</text>
<title>又得三絶</title>,<text>日暮江風浪拍天。沙洲出沒幾漁舡。樓頭有客閑無事。默玩義經利涉川。其二閉門遅日伴書幽。明月呼人更上樓。沙水蒼茫迷遠近。一聲烟笛是漁舟。其三東湖七日卧高樓。臨別慇懃語白鷗。且待暮春春服穩。滿江花柳更來遊。</text>
<title>偶吟</title>,<text>林花落欲盡。春色已無多。却護錢塘種。圓盆貯綠波。</text>
<title>漫興</title>,<text>日入步虛廡。和風吹我衣。春光餘幾許。滿院落花飛。</text>
<title>訪駐春軒。次三淵韵。</title>,<text>出郭同尋野老軒。望中花木卽名園。春山寂寂柴門掩。幽鳥迎人竹外喧。其二勝處春光駐不衰。木蘭花發柳如絲。尋芳暫歇東游馬。三復淵翁壁上詩。</text>
<title>燈夕前一日。與誠仲會杞園。</title>,<text>雨過園林闊。鮮明物色新。嫰荷初出水。細竹淨無塵。捲箔迎華月。携書有故人。良宵須一醉。四八近佳辰。</text>
<title>次杜詩酌</title>,<text>林居日瀟洒。幽意我偏知。直率土爲砌。瑩明盆作池。綠陰樗自好。細雨竹堪移。睡起仍閑步。還憐獨鴈隨。</text>
<title>夜坐逍遙㙜小酌</title>,<text>列坐樗林下。淸陰覆小㙜。呼童酌白酒。明月更窺杯。</text>
<title>柳典籍 格 挽 代家親作</title>,<text>古貌沖襟長者風。連姻托契最知公。靑春戰藝才無敵。白首楊名氣益䧺。十載䆠情悲鄭冷。百年身計任韓窮。傷心存沒渾如夢。零落塤箎盡地中。</text>
<title>遊東湖</title>,<text>東湖木蘭舟。久已擬佳遊。今朝始出郭。數子亦相求。登岸乍招招。解纜已悠悠。風雨忽滿江。冥濛失島洲。玆賞亦邂逅。曠然散百憂。不愁靑簑濕。且隨白鳥浮。橫笛與短吟。得意在中流。細鱗旣登俎。芳酒亦間酬。沿洄杳流霞。登眺纔狎鷗。咫尺楮子島。風波阻重丘。朱櫻漫流涎。雲樹空回頭。江靈亦多劇。勝事苦未周。念彼徑歸客。吾輩差可憂。是日之游。本爲楮島甞櫻。而阻風不得進。誠仲又纔登舟。聞家有緊故。冒雨徑歸。故篇中云云。</text>
<title>次僧道元軸中韻</title>,<text>睡起晴窓掃案塵。蕭然氣味坐禪人。逢僧偶欲題詩去。雨後靑山入眼新。</text>
<title>詠芭蕉</title>,<text>大葉纔披翻。嫰芽已拙茁。老根入土深。生意無時歇。幽荷與密竹。綠翠相暎蔚。獨坐踈雨夕。山院自蕭瑟。</text>
<title>杞菊園</title>,<text>我有菊百叢。我有杞數疇。黃花與朱實。採採霜露秋。不得此物喫。昔賢以爲憂。况我是何人。卒歲且優游。</text>
<title>梧月軒</title>,<text>亭亭碧梧桐。柯葉何鮮潔。不獨朝迎旭。更好夜留月。軒窓冷如水。照我神襟澈。風流安樂翁。未覺今古闊。</text>
<title>逍遙㙜</title>,<text>樗木世所棄。而我獨愛之。封植比嘉樹。雨露亦無私。築㙜陰其下。逍遙只自怡。莊士雖廓落。此意諒先知。</text>
<title>與誠仲出遊東湖</title>,<text>病客苦炎熱。携友游淸漢。飛樓抗雲端。積雨洲渚滿。夕陽下遠浦。爽氣連几案。澄波鏡開面。落霞錦作段。誰家三兩舡。檣帆簇林岸。高憑畫啚裡。一遣形神散。</text>
<title>詠三淵子詩。用其韻。</title>,<text>不盡東湖興。淸游自早春。爲憐多爽氣。更合避炎塵。信宿隨漁子。樓居作羽人。白鷗閑泛泛。渾欲似吾身。</text>
<title>除金吾郞自遆後偶題</title>,<text>十考低回寸祿縻。冷司閑局養孱羸。一抛鷄肋都無事。竹院淸風千睡遅。</text>
<title>金積城 壽徵 挽</title>,<text>蹈海高風願執鞭。此翁庭下侍周旋。起居飮食須調護。翰墨詩書許與傳。半世官游腰有綬。暮年生計口無田。翛然長逝魂應樂。卜近陶山萬歲阡。其二尙憶嵐㙜陪几杖。雲翁同氣子猶存。語言有味曾傾蘊。襟抱無塵更襲薰。嶺外經年愁阻面。洛東前日感臨門。堪嗟候疾吾來晩。眞夢茫茫涕自紛。</text>
<title>擬送李學士 宜顯 赴金城任所 李君有不安事。竟不赴官。</title>,<text>鳴玉朝天紫陌廻。翩翩飛舃向蓬萊。琴堂月入思君曲。萱室春深上壽杯。暇日尋山囊有草。一旬封印篆生苔。風波世路今如許。早賦田園歸去來。</text>
<title>到三山。次誠仲韻。</title>,<text>步出松林逈。柴門漲晩潮。雲山天際闊。島嶼海門遙。亂樹藏漁戶。孤舟逗浦橋。秋陰倘開霽。澄月看今宵。</text>
<title>示誠仲要和</title>,<text>別語曾佳約。三山匹馬來。亭臨海潮闊。門傍竹林開。園鶴鳴相和。沙鷗狎不猜。明朝湖上寺。好作勝游廻。</text>
<title>到三山。示誠仲要和。</title>,<text>故人慣說三山勝。客子來從漢水東。鹽戶蕭條依浦岸。漁舟出沒信潮風。林亭夜雨鳴踈竹。澤國秋聲起旅鴻。湖海百年高興在。行藏須與白鷗同。</text>
<title>乘舟往永保亭</title>,<text>秋天興逐白鷗飛。湖上淸游不可違。孤艇趁潮輕似葉。三山落海小如碁。魚龍怳惚濤聲壯。雲霧蒼茫水氣霏。指點飛亭烟樹外。叩舷高詠翠翁詩。</text>
<title>登永保亭。仍宿寒山寺。是日。適當中秋。而風雨晦冥。終夜不見月。</title>,<text>徙倚危欄極目悠。澄湖如鏡地如浮。落霞孤詞人興。靑雀黃龍戰士舟。古寺鳴鍾踈雨裡。轅門吹角暮潮頭。陰雲萬里誰能掃。候月西林更上樓。</text>
<title>翌朝快晴。登禪樓望見。水使坐衙南大廳。閱戰艦。</title>,<text>元戎斧鉞擁南樓。習戰長洲列彩舟。㫌旆色晴山郭日。鼓笳聲動海雲秋。兵威那得荊門壯。兒戱徒爲灞上羞。寄語水軍諸節度。臨危莫忘主恩酬。</text>
<title>是日還三山。主翁 金時保 始自朝暉谷歸。作一絶以識昨夜游賞之未洽。仍次其韻。</title>,<text>天惜中秋一夜明。卽看雲翳掃空淸。悵望湖上曾游處。新月高懸節度營。</text>
<title>再疊前韻</title>,<text>一宵湖海眼俱明。却喜襟期水月淸。京洛定應歸夢斷。浦山茅屋有新營。</text>
<title>次主翁送別韻</title>,<text>三山秋月滿虗船。別意茫茫鴈叫天。明日客行何處宿。旅窓孤燭不成眠。</text>
<title>又和古詩</title>,<text>僕夫戒晨裝。遊子行將發。古人一杯酒。共醉竹林月。懷長秋夜短。一笑還成別。平生洛中居。爲問歸何日。高懷不可挽。吾道滄洲闊。耕釣作晩計。松菊理蕪沒。更將三餘業。舊書加硏密。珍重寄好音。爲我瀉蘊欝。</text>
<title>誠仲作古詩二篇。不能盡和。略叙逢別始終以答之。</title>,<text>我來叩柴荊。君迎倒巾幘。津津眉宇間。喜氣眞可掬。旣慰婦子歸。更欣親友得。留連見情素。讙笑窮日夕。輕舟泝極浦。海潮連天碧。落日永保望。夜雨寒山宿。玆遊亦浩蕩。有作頗盈牘。雲鴻忽有愁。我馬催向北。恨恨不能寐。永夜秋月白。離別亦何有。所嗟遠良人。願將平生志。歲寒共相勖。切磋復琢磨。瞻彼猗猗竹。</text>
<title>別妹感懷</title>,<text>我涕欲潛然。爾淚已霑裳。依依曉月沒。別意與天長。女子旣有行。離合固無常。况玆海隅遠。前期浩茫茫。歸鴈不成行。桓禽欲回翔。物情人所同。感歎何能忘。爺孃自送汝。悲念在中腸。日夕望余歸。如覩汝容光。努力加愛護。聊以慰高堂。</text>
<title>約與道以遊四郡。九月旬後發行。</title>,<text>尋眞一夢繞丹丘。江漢秋風作遠遊。回首震岩斜日外。漢陽雲樹已悠悠。</text>
<title>過楊根九層臺有感</title>,<text>婆娑老樹大江干。擧目層㙜意已酸。茅屋欲頹烟火寂。柴門長閉水雲寒。山荒去歲新菑畒。石落淸秋舊釣竿。回看此身渾似寄。夕陽驅馬過前灘。</text>
<title>遊神勒寺</title>,<text>歲在己未庚申間。先祖考出宰驪州。余以童幼在衙間。或陪遊淸心樓神勒寺。至是回思舊遊。歷歷猶可記。而居然已二十八年矣。呼一老僧。欲聞當時事。則耳閉不得語。遂悵然而去。無心神勒寺前石。好在驪興江上樓。雲擁二陵山欝欝。舟通三峽水悠悠。居僧豈識當時事。客子猶言少日遊。獨坐東臺黃葉裡。面頭二十八年秋。</text>
<title>宿興元倉早發</title>,<text>江天一色曉。嶺月半輪含。渚鴈驚榣櫓。村鷄送去驂。山知近雉岳。人自向龜潭。霧裡尋津渡。行夫語水南。</text>
<title>泰仁丈墜馬折臂。久欲問候而未果。最晩一到相對。看梅評詩。穩話而歸。仍用其韵賦呈。丁亥</title>,<text>久別楓溪老。春來到北城。渾忘墜馬厄。相對看梅情。澗水涓涓動。詩篇細細評。杞園一夜雨。魂夢尙餘淸。</text>
<title>是日。誠仲訪余。巧違不相見。寄示要和。</title>,<text>水鳴楓澗石。草動杞園㙜。不耐多離闊。虛孤一往來。各留題鳳字。俱帶暮鴉回。眼穿街路上。車馬漫相催。</text>
<title>植盤松階上偶題。南墻下築階。名曰撫松塢。永之有年。今始得之。故首句云。</title>,<text>築塢佳名在。盤桓待撫松。孤標從野得。蟠翠滿庭濃。肅肅風霜氣。幽幽澗壑容。且須封植固。歲久卧蛟龍。</text>
<title>夢作</title>,<text>二月廿四日夜夢。與似瑞卿似誠仲輩。相聚十餘日。適爾多故。不得從容。而告以歸期。時暮春。花柳爛熳矣。遂憑軒吟望。悵然賦一律。未成末句而覺。仍續成而記之。聞說催東駕。人生會合難。君來問幾日。世事苦多端。酒負花間酌。詩孤枕上刪。春風滿城郭。黃鳥語間關。</text>
<title>李淳昌 遇輝 挽</title>,<text>華陽門下早升堂。步武周旋禮法塲。東魯儒冠推行誼。西京郡紱得循良。沈痾纔報靈泉驗。存沒還驚逝水忙。春晩廣陵丹旐去。荒凉草屋小溪傍。其二河南曾立雪。時雨久薰陶。作宰絃歌偃。居憂血泣臯。學何加行篤。德不有年高。餘慶徵他日。階庭毓衆髦。其三已矣聽溪老。哀哉秀谷阡。山餘處士室。床掩禮經編。江漢春風暮。池塘夜月懸。病孤鷄絮奠。南望涕漣漣。</text>
<title>戱贈誠仲</title>,<text>淸潭佳約正相催。一夜東風送雨來。不是吾人無韻致。天於勝事苦多猜。</text>
<title>將出淸潭。先示誠仲。</title>,<text>春事已如許。幽懷空自知。顚風苦多日。好雨又知時。城郭佳朋隔。溪山勝賞遅。題詩寄數子。明發可同携。</text>
<title>與道以，誠仲出淸潭。馬上口占。</title>,<text>帝城咫尺有淸潭。曾播高名萬口談。花鳥洞門牽晩興。幅巾驢背友朋三。</text>
<title>到閔漬岩小憇</title>,<text>閔岩奇勝久聞名。素石淸流眼忽明。興到不須語品格。猶堪沈漱送平生。</text>
<title>淸潭</title>,<text>近郭佳山水。淸潭久著名。岩梯入雲逈。洞府自天成。峽瀉雙溪轉。㙜延疊石平。回看萬仞碧。蓮岳勢崢嶸。其二杖策尋幽洞。仙源眼入新。眞同名下士。如得意中人。鳥語蒼厓夕。花迷碧澗春。從今二三子。來往莫嫌頻。</text>
<title>與誠仲同語聽松堂</title>,<text>一村花柳媚新晴。三月風光最北城。偶向林堂消永日。松風不盡澗流鳴。</text>
<title>呼韵賦兒子仍次</title>,<text>惆悵山花太半飛。春餘幾日送將歸。且須獨行花間醉。留取殘花落舞衣。</text>
<title>仲弟登第後志喜</title>,<text>春庭棣萼正聯芳。喜爾頭邊桂已香。從此病兄無復恨。一園杞菊轉深藏。其二身世都忘十載來。榮親一念未全灰。若非吾弟屠龍手。那得高堂一笑開。其三前有駭機後有坑。羊腸世路苦難平。金門豈是安身地。早辦東岡十畒耕。</text>
<title>金佐郞 盛道 挽 金君初授殷栗縣監。未赴而卒。故首章末句云云。</title>,<text>雅操氷霜潔。淸標玉樹珍。與人披悃愊。論事捴精神。落拓才何用。低回仕爲貧。終違百里宰。無福栗川民。其二憶昔齋居日。逢君喜有隣。襟期元不隔。步屧自相親。往事空雲雨。浮生卽夢眞。屋梁殘月照。無恨有沾巾。其三洞裡春相訪。嗟君已在床。人誰無一死。天獨降斯殃。親友違含斂。妻兒闕酒漿。駸駸遠日廹。孤櫬孰扶將。其四迢遞江南路。偏驚物候移。栖遑宦遊日。寂寞死歸時。草沒曾耕畒。苔深舊釣池。歲寒投紱計。人事乃如斯。</text>
<title>次洪大叔來訪韻</title>,<text>自子居㿖後。無從里杜遊。園林多暇日。杞菊幾經秋。世事難開眼。吾生已禿頭。願君他夜月。携酒更消憂。</text>
<title>次舍弟咏樗木韻</title>,<text>名園林木捴佳哉。最愛樗陰覆小㙜。滿回淸風吾自得。朱門幾處柳連槐。其二年來身計付悠哉。萬事逍遙只此㙜。堪老世間無用士。有庭何必種三槐。</text>
<title>咏葦 偶拈難韻。與弟輩共賦。</title>,<text>渚浦沙蓼雅爲憐。天賦高標也未貧。移入名園參節社。此君應不向渠嗔。</text>
<title>洪敬叔子婦挽 幷序</title>,<text>歲丁亥。京師大疹。死者以累萬計。余於親舊友朋間。久不得聲聞。則輒爲之憂念不忘也。一日。洪君敬叔。投余以長牋曰。吾子婦李氏女亡矣。將以月日葬。子其爲我誄之。余驚曰。嗟夫。敬叔遭此哀耶。徐又考其所錄。則盖其平居。孝敬婉順。甚得舅姑心。雖在病疾死生之際。而精神不爽。儀度甚閑。豈非資性有大過人者耶。余又爲之嘆曰。惜乎。敬叔喪佳婦矣。噫。吾與敬叔久要也。敬叔旣有子而秀。又得此賢婦。以爲之配。其樂宜何如也。今一朝而失之。敬叔之慟。可知矣。吾豈無一語以慰。敬叔悲也。系以詩曰。南陽洪氏子。迎婦白沙門。于歸室家宜。上堂賀六親。佳兒與佳婦。敬叔有此福。夫何蘭蕙質。一朝委荒谷。吾聞仁義世。老者不哭幼。于今亦何故。椓盡人家秀。氣數使之然。嘆息將何爲。願君理以遣。勿爲無益悲。</text>
<title>大雷雨。夜坐偶吟。</title>,<text>竟夜驚雷雨。乾坤闔闢中。直愁江變陸。却訝海翻空。近歲未曾有。斯民良可恫。愀然整巾帶。漆室激危衷。</text>
<title>霖雨</title>,<text>居然一雨仍一望。漠漠停雲混四遐。平地却愁游海若。中宵幾怕轉雷車。農人已告田無稼。炊婢空傳竈彦蛙。爭道六旬今再有。腐儒憂國謾長嗟。</text>
<title>宿楓溪雨中早起</title>,<text>夜來山雨更如何。不必呼童問少多。卧聽溪流聲轉壯。夢中三峽吼驚波。其二一宿林亭雨滿山。飛湍驚瀑落層巒。朝來欲向東城去。搔首空吟行路難。其三不害中林被雨留。山靈有意漲溪流。向來觀水吾偏負。一壑雲雷許蕩愁。</text>
<title>和示誠仲</title>,<text>宴坐塵凝席。窮居草滿池。虛尊羞月照。亂帙任風披。時習巢簷鳥。和鳴隔葉鸝。重城良友阻。矯首起遐思。其二不自吾先後。周人昔有詩。何徒六歎息。又此百艱危。湖海君應早。林泉我獨遅。端居憂世切。中夜淚空垂。</text>
<title>夜坐</title>,<text>天機滚滚度三庚。斗柄西迴河漢橫。深院竹梧書几淨。滿簾風露角巾淸。草虫近壁知何意。林月窺人若有情。坐到深更渾不寐。百年心事又秋聲。</text>
<title>感秋</title>,<text>逝節何能住。西風盡意凉。先侵葛衣冷。偏入竹林長。抱葉鳴蟬靜。辭梁去燕忙。憀慄登臨意。愁吟對夕陽。</text>
<title>宿楓溪</title>,<text>東林夜夜怯秋聲。又向君家倚古亭。石澗泠泠松月落。渾身風露不勝淸。</text>
<title>偶吟</title>,<text>秋陰滿院淨無埃。門巷寥寥斷往來。朱槿吐花明晩對。綠筠生笋破深苔。投壺庭畔悠然立。携卷林中忘却廻。遙想楓溪亭上客。此時誰與共徘佪。</text>
<title>杞園月夜。與誠仲聽琴笛。</title>,<text>流雲度淸漢。微凉生竹林。明月正徘佪。照我㙜上琴。泠泠七絃彈。和以橫笛音。佳朋亦邂逅。濁醪相與斟。境勝多妙解。人靜抱沖襟。夜久白露濕。候虫空自吟。</text>
<title>李生▣挽</title>,<text>蕭條秋草廣陵寒。杯土空山尙未乾。守殯賢郞今又逝。忍看衰服血痕殘。其二千里看星孝子歸。草心無路答春暉。晨昏不耐多時隔。還向重泉舞彩衣。</text>
<title>與誠仲同往嘉陵途中雜咏</title>,<text>聞道嘉陵峽。桃源在洞天。石田閑活計。林壑好盤旋。山癈何年寺。村藏十室烟。秋風與君去。雙袂正飄然。其二吟望出東郭。嘉陵峽路延。囊惟草屨買。鞍又酒壺懸。淡白秋山霧。微黃晩稻田。川原杳蕭瑟。歇馬傍村烟。</text>
<title>與誠仲同往嘉陵途中聯句</title>,<text>寂寂空山信馬行。誠 秋陰滿路石泉鳴。舜 村童放犢林前去。舜 隔嶺時聞伐木聲。誠</text>
<title>偶成</title>,<text>出郭四十里。行到思陵口。石路轉崎嶇。岩藪欝相糾。幽深已峽意。村烟時或有。林謠聞樵童。田語見刈叟。秋山日易陰。石泉鳴左右。屢顧同行子。高興方自負。</text>
<title>聯句</title>,<text>嘉陵山色欝嵯峨。誠 千里長江動碧波。舜 端合百年栖遁地。舜 金塘洞壑問如何。誠</text>
<title>詠金塘</title>,<text>我聞金塘好。一念久飛奔。馬蹄未覺遠。宿舂到山門。山回水重疊。澗壑何嶙峋。始至若有得。相顧方一欣。前行得懸瀑。長以尋丈論。濤瀧勢麄猛。岩石氣幽昏。下有蓄黛淵。俯瞰𢥠心魂。神龍在此間。白日興雷雲。石折象蜿蜒。壯跡今猶存。佛宇何年癈。荒墟惟木根。佳處或深源。蘿逕强攀援。登登四五里。水聲頗潺湲。岸上數家村。蕭然掩柴藩。村西有平㙜。梢可起田園。昔有安季山。於焉事耕耘。山氓相傳道。至今名玆原。前潭與後壁。形勝欲云云。雖然非我樂。氣味欠淸淳。登臨未消憂。何足矢不諼。始知無奇觀。果驗樵牧言。誰比道峯勝。黑白眞未分。靈境信難遇。何處武陵源。回首有遺恨。未窮新堂村。</text>
<title>登超然㙜</title>,<text>自北靑山斷又高。孤峰拔地勢超超。平臨大野江天闊。落日秋風客意豪。</text>
<title>尋晩翠㙜</title>,<text>勝賞苦參差。歸意方局促。迤回十里路。屢渡淸溪曲。逢人問翠㙜。樵童名已熟。望處乍映蔚。坐來自超獨。層壁自成㙜。如徑神斧斲。碧潭下澄泓。沙礫瑩如玉。苔蘚助幽古。楓松發深綠。淸輝與秀色。朗然照人目。徘佪不能去。惜哉棄空谷。盧老今已去。荒墟隱古木。誰能隔水岸。爲我置茅屋。盧老。卽晩翠主人也。</text>
<title>歸路有吟</title>,<text>自是求田問舍人。談山馬上亦閑人。間關枉被傍人笑。喚道槐黃赴擧人。時適値試期。雜行擧子中。故戱吟。其二莫歎東遊枉此行。世間何事不勞成。華山一半龍泉洞。好待明春盡意營。龍泉。卽所謂新堂也。</text>
<title>楓溪別誠仲</title>,<text>風雨溪堂宿。翻驚歲暮天。霜風肯相待。露菊只蕭然。愁緖孤鴻外。襟期短燭前。慇懃臨別語。舊學更加專。其二悄然悲逝節。况復送君行。樽酒虛堂靜。床帷永夜淸。鷄寒鳴不已。泉細落無聲。百感欺孤睡。霜天故不明。其三秋盡溪亭楓葉凋。夜來風雨更蕭蕭。淸尊對菊無顔色。惆悵江南送別遙。</text>
<title>戱吟寄圃陰 金公昌緝</title>,<text>居士秋來貧到骨。園收杞子未盈筐。願借君家紅滿架。煎成金髓補羸尩。</text>
<title>冬至。在高陽田舍偶題。</title>,<text>荒村建子月將晦。夢覺簷鷄第一聲。三十六宮春意動。一陽初自地中生。其二十月純坤天地閑。誰知陽氣已胚胎。分明盡出初爻復。萬古天心自在來。其三月窟天根安樂翁。羲文已許在胷中。高吟子半新陽動。玄酒希音意不窮。其四域中頒朔尙胡兒。冠盖年年薊北馳。天地卽今眞晦塞。一陽來復竟何時。</text>
<title>曉起</title>,<text>荒村歲暮北風多。雪擁柴門屋似蝸。睡覺虛窓鷄已皢。牛山消息問如何。</text>
<title>暮雪</title>,<text>亂雲飄霰急風號。天地陰陰暮雪豪。林薄捴成花樹白。峰巒幻出玉山高。無心野路看歸衲。有味村家進薄醪。深屋土爐還默坐。散鹽飛絮付兒曹。</text>
<title>冬雨</title>,<text>臘月荒村雨。蕭蕭竟日陰。雲烟無好意。鳥雀但悲吟。惜景殘書在。憂時一室深。田家酒熟未。聊欲慰幽襟。</text>
<title>春帖 戊子</title>,<text>朝來林鳥向人啼。睡起晴窓春已廻。準擬山園閑事業。移栽北竹與南梅。</text>
<title>重入桂坊。和卷中詩字韻。時余爲翊贊。此是上番。例於擧動。陪寶前行。故頷聯云云。</title>,<text>從來仕宦任栖遅。閑處趍承劇處辭。重入銅龍叨右位。恭隨寶馬怯先馳。僚貟各說新顔面。吏卒欣瞻舊睫眉。深院日長無箇事。卷中時和昔年詩。</text>
<title>柳統制 星彩 挽 代作</title>,<text>華陽丈席早橫經。投筆當時許俊英。薪膽豈忘寧考志。箕裘仍繼舊家聲。風霜絶塞心逾確。兵馬三邊鬢已明。可惜干城今遽失。空餘寶劍匣中鳴。</text>
<title>送洪敬叔之任燕歧</title>,<text>文雅聲名早出流。向來仕學已兼優。知君不是風塵吏。此去東津燕喜樓。其二五陵文酒夢差池。城闕相思見面稀。悄悄春愁驚遠別。不堪湖海杳前期。其三踈蹤豈敢嫌松佳。多病惟應嗜朮苓。借問五峰何所有。春深采掇寄東城。</text>
<title>送李持平伯瞻 喬岳 之任咸平</title>,<text>烏㙜御史佩銅章。五馬超超葦嶺長。民厭稻魚眞樂土。官居水竹亦仙鄕。日邊時送飛鳧舃。海上春開射鴨堂。末路無如爲吏好。古人何意薄淮陽。</text>
<title>重遊回龍寺</title>,<text>余於辛未年間。與亡友洪君仁甫。自湘水遊道峰回龍寺。仁甫題詩石上曰。花宮鍾梵翠微間。惆悵中林一宿還。此日石門分手後。夢魂長在道峰山。今余重到寺中。居然二十年陳跡矣。徘徊溪上。忽憶此詩。仍次其韻以志感。流水浮雲廿載間。舊遊眞似夢中還。一春偶到禪房宿。鍾磬依依月滿山。</text>
<title>紀遊兼寓感懷</title>,<text>出郭每多興。餘寒忘早春。斜日到山門。回風拂衣巾。駐馬問招提。洞深不見人。靑松隱萬嶂。上方何處眞。澗壑尙可尋。氷雪空嶙峋。字磨舊題名。橋斷曾渡濱。居僧出林迎。問客來何因。深院夕磬罷。微月上虛輪。默坐聞妙香。超然醒心神。其二憶昔回龍寺。曾與故人遊。愜意不在遠。吾自愛其幽。題詩素壁上。濯足淸溪流。居然二十載。重到靑松丘。故人無消息。邈焉泉路脩。生者亦云已。短髮渾欲秋。志業百無成。於世復悠悠。晩計付東岡。卜宅從玆求。居僧豈相識。山鳥空自愁。沈吟萬感集。酌酒寬我憂。</text>
<title>同宗魚虞候 震成 挽</title>,<text>妙蓻曾穿柳。功名唾手邊。靑春登虎榜。白首阻貂蟬。七十非無壽。奇窮可奈天。門闌失長老。俯仰倍潸然。其二半年喪禍荐。兩女與佳兒。骨肉餘無幾。弓箕更付誰。呼天曷有極。入地便相隨。揮涕題哀挽。空思哭別時。又 代家親作嗟哉我尊叔。亡胡至於斯。軒軒美風神。休休好心事。妙歲登虎榜。識者謂遠器。差池三十載。竟失紆朱紫。晩而有二子。蘭茅蔚並美。伯也早立揚。報施知在是。夫何白首時。遽洒西河淚。猿膓幾斷絶。二竪纏骨髓。扶櫬返故山。慘憺去舊里。此別知死別。握手涕如水。經秋遠相思。手書差一慰。終然隔幽明。音容差永閟。服雖功緦盡。情則骨肉似。同閈閱半世。憂樂共依倚。萬事遽如許。此哀何時已。卽遠知不遠。何由奠一觶。題寄相紼詞。聊以替哀誄。</text>
<title>閏月初吉。拜先生于三洲。判府公 昌集 及石村 昌業，圃陰兩進士來會。汎舟觀漁。陪遊半日而罷。</title>,<text>相國携樽酒。先生理釣舟。佳辰經穀雨。逸興動滄洲。淺嶼花爭發。澄潭網屢收。玆遊眞邂逅。蕩盡一春愁。</text>
<title>渼湖舟中聯句</title>,<text>春湖日暖杳花開。三隻漁舟並着來。稼齋 汎汎波中離又合。搖搖灘上去仍廻。夢窩 淵魚巧脫橫江網。沙鳥翻過近岸杯。舜瑞 倚棹高吟多逸興。不知遅景已西頹。圃陰</text>
<title>閏月初三日。與桂坊郡僚持肴酒。遊于北山流閣。時李衛率 彦維 已除靑松府使。兼設祖席。呼韵賦之。</title>,<text>桂掖閑官惜暮春。北城風日更淸新。深壺倒盡離愁動。五馬明朝度嶺人。</text>
<title>又吟一律要和</title>,<text>素石淸流境最殊。佳遊爲占北城隅。蘭亭勝事重三又。桂掖芳僚二五俱。溪柳折來仍別席。岩花落處正深壺。徘徊不覺頹西景。風詠悠然卽舞雩。</text>
<title>往回龍寺路中口占</title>,<text>朝日東門出。芳郊過雨痕。風花看樹樹。春種自村村。鳥外晴嵐濕。牛邊亂水翻。杳然吟望遠。興入武陵源。</text>
<title>石村金進士與兩子及必亨 金濟謙。待于樓院。同遊寺中。</title>,<text>我訪回龍寺。君從飮犢橋。雨過山翠潤。水出洞雲遙。倦驂行復歇。幽鳥語還嬌。小酌臨溪石。岩花細細飄。</text>
<title>又用山字韻</title>,<text>淸詩響斷白雲間。古寺春光幾度還。共對芳樽說往事。落花啼鳥悄空山。</text>
<title>訪道峰桃花。又疊前韻。</title>,<text>沿溪路入萬花開。駐馬芳林不肯還。咫尺仙源客易到。世人虛說武陵山。</text>
<title>用石村遊渼湖韻。紀回龍之遊。</title>,<text>勝地知春好。佳期待雨開。揖鞭方莞尒。觀獵亦時哉。蘿逕穿雲去。桃花泛水來。悠悠山日夕。酒盡且忘廻。</text>
<title>追次渼湖舟中聯句韻</title>,<text>綠凈春江鏡面開。柳汀多少釣船來。初從判事㙜前泛。更放角巾亭下廻。滄洲鼓枻催聯句。沙岸停帆共引杯。漁罷夕陽林網晒。好風吹送落花頹。</text>
<title>又疊哉字韻</title>,<text>江樓杖屨集。沙徑掃花開。酒美且多矣。舟輕何快哉。良辰一春暮。勝事百年來。却向漁人笑。虛收釣網廻。</text>
<title>夢作</title>,<text>余於戊子秋。省覲于江都二衙。與舍弟同游海島中所謂普門菴者。老僧翕然出詩軸。農巖，三淵兩先生詩。亦在焉。余方在農岩先生服中。故不作一句語而歸矣。越十數日。夢遊菴中。吟成一絶。盖此軸中某人松字韻。而上句客字。錯認以封字作矣。時則某月某日。卽吾亡兒三加日。而詩語之發於夢寐者。若是悽絶。聞者異之。明年。兒忽夭逝。余遂作窮獨人。此豈其兆讖之見也耶。悲夫悲夫。海上有神窟。太古苔痕封。吾生眇如粟。獨立倚寒松。</text>
<title>農岩先生夫人挽</title>,<text>晦翁有女勉翁歸。千載夫人獨似之。若使佳兒天假壽。母儀應復孟家慈。其二鳳凰千仞自超然。鍾鼎浮榮脫𨃝邊。試看怡怡夫子樂。安貧知有閣中賢。其三蘭催蕙隕十年霜。斷盡巴猿寸寸膓。天道卽今無可問。淒凉門戶一孤孀。其四瀟洒江樓井臼淸。釣竿蚕箔捴閑情。可憐一片蔬瓜地。無限春風草自生。其五萬事傷心過舊門。起居時借女奴言。空將不盡山頹淚。更洒靈輀向九原。</text>
<title>過天登途中述哀。寄示金誠仲。己丑</title>,<text>蕭然匹馬遡西風。去歲曾過此路中。緫角携來兒子後。幅中逢別故人東。已驚地下埋珠玉。敢㤪人間有燕鴻。同我苦懷唯爾在。想應揮淚倚寒楓。</text>
<title>自衿陽向江都。金陵途中有所感。偶吟。</title>,<text>春鴻處處集田疇。爭啄村翁播後牟。借問雲邊獨去者。何心不爲寸膓謀。其二昨日風雨動滄洲。飜覆波瀾不肯休。遙看片帆歸燕尾。幾人性命在驚舟。</text>
<title>春日坐衙偶吟</title>,<text>訟庭花落閙游蜂。門外稀來人吏蹤。牒訢時聞乞種糶。官牌或爲勸春農。觀魚賴有前池柳。喚鶴偏宜別院松。莫道衿陽無長物。猶堪隨分養踈慵。</text>
<title>入城。馬上口占。示誠仲。</title>,<text>一水相望月再圓。不堪離思滿停雲。今來莫問緣何事。半爲東門半爲君。</text>
<title>道以病後始入城相見。偶閱近日詩軸。次韵示意。</title>,<text>相逢劇喜倒。知子死還生。可道同門友。眞如異姓兄。尙餘豪話在。更有好詩成。日夕忘歸去。停雲久滯情。</text>
<title>曉發往富平</title>,<text>皁盖侵晨出。官程赴富平。衝泥瘦馬去。得露亂虫鳴。冉冉東方白。微微北斗傾。誰能禁高卧。形役負閑情。</text>
<title>大雨後。自仁川還官。阻水黔岩川。止宿所下里村家。曉發偶吟。當在丹丘詩上。</title>,<text>雨餘山月欲微明。籬外秋泉永夜鳴。偶宿田家得新趣。不妨深水阻官程。</text>
<title>晝坐惱暑。得雨喜甚。偶吟。</title>,<text>溽暑惱人如中酒。獨卧高堂困永晝。池面無波樹影直。書卷遮眼時落手。何來片雲忽滿天。長風激越動林藪。急雨翻過北嶺去。短虹欲從東澗生。起來披襟倚北窓。向也此樂何曾營。白鶴翩躚舞庭除。物亦與人同好情。</text>
<title>栢洞夜坐志感</title>,<text>星河歷歷樹依依。秋夜荒園萬事悲。無限草虫鳴不已。百年孤抱尒應知。</text>
<title>閏七月二十八日。向仁川。馬上口占。三絶</title>,<text>原野轉蕭瑟。天風何太凉。一年仍旱澇。復恐早飛霜。其二浦闊天兼廻。山長日又斜。遙望烟起處。知是煑鹽家。其三水落橋梁出。溪流侵馬蹄。却愁去時路。高岸入哀懷。</text>
<title>自嘲</title>,<text>可笑衿陽今太守。栖栖薄官竟何爲。學踈虛負友朋戒。政拙難逃民士嗤。七事那能一事到。期年已似十年遅。終慚落落陶彭澤。百日長吟歸去辭。</text>
<title>九月初五日夜夢。得句曰。萬事渾頭白。滄浪有釣舟。盖思歸語也。覺而仍成一絶云。</title>,<text>宦情日蕭瑟。歸夢正高秋。萬事渾頭白。滄浪有釣舟。</text>
<title>靜觀齋李先生 端相 遷葬挽</title>,<text>東岡高躅已難尋。洞裡烟霞悲古今。師友孔顔眞有樂。淵源周邵欲傳心。金聲玉色何由見。月窟天根自在深。學道平生私淑義。悠悠歧路一霑襟。其二九原可作與誰歸。如玉其人勞我思。每仰道高難測管。自歎生晩失摳衣。靈芝獨秀餘空谷。明月長懸有古池。聞說幽宮今又啓。欲攀精爽倍噓唏。</text>
<title>臈月。訪誠仲於寅城。三淵先生適在座。時余有被辱土民事。先生語及。仍作詩以戱。遂忘拙奉和。</title>,<text>衿陽歲月欲三考。簿牒滚滚塵滿襟。城南積雪訪故人。偶奉先生金玉音。梅閣留連筆有神。竹符管束悲吾身。停杯語到風化際。俯仰歎息眉空顰。始知武城絃歌宰。不如歸卧汶上人。</text>
<title>白頭引。送北評事朴公瑞。鳳齡○辛卯</title>,<text>白頭山色白如雪。萬古嵯峨關塞北。下有長江流不盡。靺鞨遺墟限咫尺。憶昔聖祖開邊日。謀臣猛將聘籌路。至今屯兵細柳營。元戒秉鉞治彊埸。幕府從古須才賢。君王蹔借玉堂仙。朝陽孤鳳辭紫霄。冠盖翩翩下塞堧。丈夫墮地志弧矢。此行眞不負少年。離親豈無陟屺思。許國唯當叱驅馳。向來南征今北走。獨賢何曾見幾微。回看世路百險艱。鐵嶺咸關未足危。况今烟塵靜邊州。轅門暇日多淸遊。時逐健兒獵荒城。復携美人飮高樓。男兒穪意乃如此。何用區區惜去留。笑我寂寞守空堂。爲君悵望歌白頭。安得倚劍白頭山上月。滌蕩胷中萬古愁。</text>
<title>寒食後。自豊德墓下還京。感時興哀。懷不自已。馬上。以杜詩面上三年土春風草又生。分韵口占。</title>,<text>日月劇逾邁。三年阻尒面。生離亦云久。死別何堪遣。吾生復幾何。萬世同流轉。不識死去後。終能一相見。其二冥漠尒泉下。頑忍吾地上。群居强言笑。反顧若狂喪。高堂起居安。伯仲塤箎唱。豈無骨肉歡。爲汝長惻愴。其三明珠入我懷。得汝兄弟三。于今零落盡。寃酷孰能堪。襁褓尙可惜。矧汝七尺男。汝輩亦何罪。積殃吾宲慚。其四念尒秀而文。玉貌美少年。今去爲何物。應從紫霞仙。豈無夢見時。雲月終曖然。何由問消息。白鶴在寥天。其五嗟尒歸先壠。密邇侍吾祖。昨年還幽宅。蒼茫隔海浦。尒魂獨徊徨。故山春欲暮。寒食一杯酒。遣誰澆墳土。其六若翁畸於世。居然四十春。寂寞抱沉痾。顚毛白紛繽。垂老况窮獨。撫己足酸辛。天命苟如此。已矣勿復陳。其七馬上逢佳節。物色古今同。江浦與洛橋。客意猶忡忡。况我望思悲。斷膓九原中。呑聲過遙野。慘憺來悲風。其八九地深冥冥。大化去浩浩。獨有雨露恩。再綠去年草。萋萋感人目。百哀紛盈抱。空將不盡淚。竟日洒長道。其九憶昔出還時。見尒門前候。欣然問無恙。課業次第奏。嗚呼百年內。此樂何可又。寂寂杞菊園。虛齋掩春晝。其十潑潑川魚戱。得得山鳥鳴。而我獨何事。默默抱苦情。穹壤莽無垠。積恨何時平。三復晦翁語。終不如無生。</text>
<title>贈歙谷宰李季通</title>,<text>好官少似鶴林符。地盡東溟是別區。咫尺鯨鵬掀几席。尋常魚鱐牣庖廚。門無牒訴長封印。案有詩篇輒引壺。聞說蓬萊容易到。雙鳧此去定毗盧。</text>
<title>金正字 聖重 挽</title>,<text>材器如君遠到期。尙書門有冢孫奇。名高桂籍人方賀。官止槐司理可疑。孀婦賣家營葬斂。女奴迎客抱嬰兒。平生孝慕猶堪慰。三世同阡樂在玆。</text>
<title>尹僉正 世綱 挽 代家親作</title>,<text>論交早識白眉長。同寀深情老不妄。榮享有餘大報厚。稀齡方近鬼催忙。淚滋床席兒離側。魂返晨昏母在堂。忍說尙書無限慟。棣華凋落㤪春光。</text>
<title>送李美伯 邦彦 奉使日域</title>,<text>送君天外去。極目海茫茫。國是秦徐福。舟同漢博望。啣綸邦有彦。綏遠策須良。忠敬書紳在。何憂鴂舌鄕。其二天地人如粟。滄溟萬里舟。扶桑直在此。蓬島豈難求。鵬背風雲壯。鰲頭日月浮。男兒心眼大。肯數子孫遊。其三忍說龍蛇事。于今膽欲寒。誰鞭平寇骨。空築聖皇壇。滚滚天時返。迢迢海路難。江頭送別處。幾箇髮衝冠。其四游子望雲悲。行人陟屺詩。更知難此別。未易告歸期。地隔無書信。天長怯夢思。雖然王有命。許國敢言私。</text>
<title>寅城分韵得雲字</title>,<text>積雨謝延訪。端居悵離群。不愁泥路滑。矯首南山雲。深巷一榻靜。相對方欣欣。高人隨所寓。宴坐超世紛。竹色與榴香。宛是兩澗濆。微凉生高閣。林蟬淸可聞。煩襟一蕭散。文事亦淸芬。詩諷韋左司。筆弄王右軍。卽此多可娛。豈必杯勺醺。從今郭南路。來往隨朝曛。</text>
<title>遊鍾岩海昌尉 吳泰周 別墅</title>,<text>路轉東郭表。境深鍾岩側。客遊得新秋。幽意滿松石。縈紆林際川。迢忽地上閣。芰荷泛微香。水色澹空碧。主人雖不在。好友元有約。臨流共濯纓。追凉屢移席。討幽不必遠。愜意方在卽。行矣夕凉亭。與子且同宿。</text>
<title>又得一律</title>,<text>都尉風流遠。幽居背郭奇。架岩成小閣。引水作圓池。曲檻涼風度。踈林霽景遅。獨來多好意。况有故人期。</text>
<title>金誠仲自石郊來會鍾岩。以秋風淸分韵。與舍弟共賦。余得秋字。</title>,<text>晨起愛晴景。眺望感新秋。迢迢上東門。凉吹生高樓。出郭未十里。已得山水幽。華搆在深谷。佳木翳層丘。獨憐水檻淸。卧聽石澗流。延佇有所思。我友來相求。芳尊雖未列。淸藻且同酬。稍稍林影移。冉冉荷氣浮。瀟洒適素情。曠朗失煩憂。莫以賓主拘。願言昕夕遊。</text>
<title>始約與誠仲同往石郊留宿。日暮興闌。自鍾岩徑歸。馬上口占。</title>,<text>落景翳高閣。歸馬嘶平楚。悵望夕凉亭。獨返林中侶。興到卽同遊。意足還徑去。他夜池上月。佳期豈延佇。</text>
<title>洪判書 受瀗 挽</title>,<text>風節淸朝凜獨持。稀齡峻秩德攸宜。寒花老圃心方遠。流水孤琴興自知。位望十年遅秉軸。精靈一夕遽乘箕。時艱滿目耆英逝。揮淚空吟殄瘁詩。</text>
<title>遊淸潭歸時口占。次尤翁石上留題韻。</title>,<text>淸潭一曲壽峯前。別有高樓蘿外懸。邂逅中秋看月色。北城歸興更悠然。</text>
<title>余方謀丹丘之行。而事多不諧。室人又有百事荒凉之語。感而有作。聊以自笑。</title>,<text>百事荒凉可奈何。聞君苦語只堪嗟。悠悠吾道元如許。碧水丹山歸夢多。</text>
<title>楓溪丈自金剛還。往聽遊賞本末。吟呈一律。</title>,<text>我生東土老將侵。自愧蓬萊負一尋。君逐楓林能往返。人從雪嶽與登臨。囊收水石詩渾壯。面帶烟霞興不禁。說到衆香兼萬瀑。神飈已覺洒塵襟。</text>
<title>李參奉 秉哲 挽</title>,<text>遙遙華胄出韓山。外祖高賢是靜觀。材器眞堪供世用。風流豈肯作儒酸。忽驚湖海歸孤櫬。可惜園陵止一官。天與五男餘慶遠。年慳四十不須嘆。其二里閈東西幾往來。情言亹亹間調詼。相逢每戒無多酌。此別何由勸一杯。菊蘂佳辰空自好。薤歌中夜不堪哀。悲懷獨向芝翁說。舊宅經過淚滿腮。</text>
<title>海判兪仲剛 命健 來見。要別語。戱題爲贐。</title>,<text>剸煩理劇猶餘事。起廢蘇殘不是奇。孤竹淸風吹萬古。首陽山下吏難爲。</text>
<title>移寓西隣偶吟</title>,<text>寥寥寂寂卽吾家。隨處何妨養劣痾。一片荒庭惟落葉。數枝寒菊不成花。悠悠節序秋將盡。黯黯愁端日又斜。臨水登山憀憀意。目隨歸鴈度天涯。</text>
<title>感懷</title>,<text>樂少憂多百年事。吾家灾患苦支離。忽聞染痘嬌兒逝。忍說鍾情女弟悲。我輩奈何多釁命。親心無復少寬時。虛堂悄悄無言坐。蕭瑟霜天淚暗垂。</text>
<title>偶閱冊子。得農岩先生遺札一紙。卽丁亥九月。在鹿川時所答。而有曰道峰之行。聞欲與誠仲偕作爲喜云。追憶舊遊。不覺感涕。吟成。</title>,<text>赫蹄酬答意綢繆。盍往觀諸道院幽。栢谷楓溪知有伴。白雲黃葉喜同遊。轉頭人事成千古。屈指光陰已五秋。無路山間陪杖屨。霜天披牘淚空流。</text>
<title>李持平 東彦 遷葬挽</title>,<text>出天鯁直讀書士。風節無多近百年。仗馬轅駒歸唾罵。鼠肝蟲臂任陶甄。危言幾犯雷霆怒。名義終敎日月懸。却恠讒成人理外。誰知忠孝本雙全。其二三年抆血命如絲。忍說圓扉死出時。奇禍何曾前史有。至寃除是上穹知。靑山掩恨終難朽。白日回光秪可悲。我欲無言爲君誄。國人揮泣揔哀辭。其三已矣斯人何處得。嗟吾並世失追隨。衆中尙記瞻芝宇。死後堪悲哭繐帷。空想漢庭曾折檻。長吟楚國大招詞。佳城移築須堅密。萬古孤墳不可夷。</text>
<title>至月某日。與兩弟及誠仲會獨翠軒寓所。設軟泡穩話。誠仲有詩詠其事。和之。</title>,<text>一室扃深冬。天寒琴瑟靜。幽吟棠棣詩。我懷殊耿耿。朝來兄弟集。冠童與之傡。頗聞室人語。屢嘆中饋冷。晩炊帶名羹。風味亦可領。嘯咏自高興。徘徊感頹景。人生不自樂。日月其虛騁。待我新釀熟。晨夕且延請。</text>
<title>誠仲避寓西隣。源源來訪。喜而有作。</title>,<text>翳戶惟寒柏。連床有凍梅。雪纔三白下。月又上絃開。寂寂吾深卧。源源子肯來。眼看殘臈近。莫惜共含杯。</text>
<title>尹伯勖 昌來 與楓溪丈酬唱。並投示要和。次韻却寄。</title>,<text>城市山林一傲昏。且從窮巷掩柴門。東齋松籟吟風廻。南郭梅花映雪痕。歲暮肯愁吾道獨。詩來如與故人言。聞君近有新知樂。藝苑于今此老人。其二年來多病謝塵昏。深卧何曾雪掃門。北陸寒催殘臘近。東林月到半窓痕。金丹消息悲天路。竹素工夫愧聖言。借問君家酒熟未。小梅開後好期存。</text>
<title>三疊前韻。兼寄城南詩社。</title>,<text>虛室寥寥自昃昏。一塵那得到吾門。月中欲問藏梅處。雪上空思放鶴痕。幾把瑤徽感餘韵。忽聞蘭臭惠同言。城南斗酒春回臘。二妙詩壇晩契存。</text>
<title>用存字韻。以寓箴勉之意。</title>,<text>日星長夜破幽昏。千聖相傳八道門。雨露自萌山木美。磨礱寧着鏡塵痕。流行儀曲三千禮。原本危微十六言。雪月風花渾漫興。且須默坐事操存。其二春秋天地入陰昏。東魯高開九仞門。道若日星寧有隱。化如時雨便無痕。顔曾之學是眞好。商賜於詩可與言。曷不勖哉我黨士。至今方冊聖謨存。</text>
<title>書懷。寄城南要和。仍以徧示諸同志。</title>,<text>病抛黃卷案頭塵。歲暮端居學養眞。柖老不愁三丈雪。梅寒猶惜一枝春。悲吟奈爾窮廬感。凍卧從他白屋貧。回首城南明月夜。可憐蘭室阻情人。城南。一作東門。寄道以。一作北山寄圃陰。轉示洗心丈。</text>
<title>又疊前韵。和洗心丈。次示。三篇○壬辰</title>,<text>玉雪高標㢠出塵。早歸耕得天眞。漳濱歲月淹多病。栗里田園又及春。漫興百篇猶激烈。荒村斗酒破淸貧。蒼顔白髮今如許。空老人間可惜人。其二悠悠郭外阻音塵。閉戶經年懶是眞。志業已難追往日。形神更覺瘦前春。林泉結社吾何晩。芋栗收園子不貧。炯炯心期元有感。千篇欲和夢中人。前冬。夢與洗心丈遊一泉石間。有詩曰。相別眼欲穿。相逢眉共揚。呑吐十年事。興劇詩千章。故末句云云。其三絳帳遺經掩素塵。百年間氣遽歸眞。一杯已冷陶山土。雙淚空揮渼水春。沮溺躬耕隨所遇。孔顔眞樂不關貧。殘生宇宙將安放。日暮栖栖歧路人。</text>
<title>除活別出肅後。用前韵書懷。聊以自嘲。</title>,<text>淸班冗仕稔埃塵。乾沒誰能保性眞。投紱方欣經一歲。彈冠可笑及新春。深山獨往非無意。末祿遅回秪爲貧。一日在官應有責。欲將何術活斯人。</text>
<title>李監司 海朝 挽 代家親作</title>,<text>玉立淸朝第一流。承家文采本沙洲。九霄正看鵬圓遠。中道還嗟驥步休。南國遺民攀素紼。東湖仙侶泣虛舟。從來契好通三世。頭白人間淚不收。</text>
<title>愼侍眞挽</title>,<text>城南訪友叩虛扉。蹔向高堂拜雅儀。早許席珍名已重。竟懷荊壁識應稀。東宮遽謝周廬直。西峽長違丙舍歸。江漢春風吹素紼。薤歌相送淚沾衣。</text>
<title>展拜長湍佛日外王父母墓</title>,<text>空山百五日。下馬拜高岡。宿昔音容隔。新春草樹荒。不才霑爵祿。爲吏愧循良。俯仰悲人代。兒孫鬢欲蒼。</text>
<title>乘舟訪赤壁</title>,<text>臨江赤壁勝。邂逅一孤舟。斷岸應千尺。高名出九州。客嘆花未發。我愛雨增流。相屬瓢尊酒。悠悠失百憂。其二形勝自開闢。孤舟無古今。平沙昨夜雨。斜日半江陰。皁盖終何物。滄洲負宿心。丁寧語鷗鷺。投紱定相尋。</text>
<title>尋坡山書院</title>,<text>天作牛溪勝。碩人曾考槃。高風箕穎上。正學洛閩間。木老千章合。堂留百代完。蕭條我生晩。杖屨悵難攀。</text>
<title>偶吟</title>,<text>鳳向重霄去。人隨一鴈歸。於焉且佳客。相對淚頻揮。</text>
<title>出宰天安。辭朝任。得五絶。</title>,<text>恭傳七事下銀㙜。已覺愁眉欝不開。爭道使君堪不得。莫如彭澤早歸來。其二上雨下濘終日風。川流往往沒腰中。不是使君威猛甚。自然股慄馬前僮。其三板橋阻雨一朝曛。愁緖紛紛亂似雲。爭道天晴今日快。哉身猶覺濕衣存。其四十里平郊草似烟。濛濛野馬雨餘天。雲山滿目前程闊。五度龍仁一葛川。其五行歷長亭復短亭。村村得雨杏花明。遙憐獨翠軒前樹。白雪渾空覆一庭。</text>
<title>自全義發向燕歧。行十餘里。有一洞府。頗幽勝。名曰茂樹洞。欣然有作。</title>,<text>客程早發全義縣。十早溪流鳴濺濺。山高呑深峽意在。左右林巒互隱見。一村烟火鷄犬靜。野花無數籬落徧。南來始見此地幽。令我頓欲醒昏眸。馬前朱棒後皁盖。此物元非我所求。蹇驢東走誰禁得。回首白雲空悠悠。</text>
<title>又吟</title>,<text>微雨夜來歇。東風生小寒。靑知隴麥秀。紅惜野花殘。不是無官酒。其如困客鞍。柴荊看更遠。身計愧閑安。</text>
<title>公故往全義道中詠懷</title>,<text>簿牒沒人頭。俗務嬰神慮。有時騎馬出。快若長風御。行役豈不勞。心目始高擧。况復際新晴。初日破天曙。風烟帶墟落。耕作滿平楚。淸渠上下注。决决如相語。鶯啼轉淸警。鷺飛乍客與。悠悠感時物。冉冉驚節序。終愧五斗粟。使我不遑處。</text>
<title>受由上京道中口占</title>,<text>太守得由暇。五馬行有日。嗷嗷待哺者。奔走告飢渴。牒訴紛盈案。日昃題未畢。歎息指空廩。不寐催晨發。行行歷遠野。民憂不可說。秋麥黃欲死。春麥禿如髮。雨澤頗慳秘。意欲肆旱魃。播秧太半未。已廹芒種節。哀哀我赤子。殘命何由活。况復困積逋。徵求到白骨。隣族亦何罪。㤪聲蒼穹徹。倒懸日以急。邦本幾何蹶。我旣受人牧。恫瘝猶己切。庙堂日悠悠。九重徒深密。踈賤亦奈何。空自抱忉怛。不如從此去。永投腰間紱。</text>
<title>登成歡滌愁樓漫吟</title>,<text>成歡驛有滌愁樓。誰作佳名慰客遊。北去南來千古事。一樓烟景自悠悠。又白日高樓㢠。淸池老柳陰。差堪慰客意。聊以散煩襟。雀噪何多事。鶯啼自好音。滌愁非浪號。有酒更須斟。</text>
<title>臨行。訪金誠仲會話楓溪太古亭。翌日。誠仲以五絶寄贐。道中得八章。追和其意。</title>,<text>欲向南州去。來尋西澗主。邂逅池上亭。鶯啼山日午。其二白白木蓮花。靑靑楓樹林。物色正如此。偏感宦遊心。其三徘徊太古亭。俛仰文忠庙。此中有餘哀。含淚向蒼峭。其四君有感舊作。我懷當若何。茫茫人世上。陳跡獨難磨。其五君捐楓澗屋。我破杞園齋。城市同爲客。何山去不宜。其六問舍求田計。登山臨水行。夢迷嘉峽路。車馬滯歡城。其七每說玉華勝。君歸何太遅。莫道歡城守。空爲符竹縻。其八毋徒困朱墨。有時寄詩筒。故人不知我。奈此塵土胷。</text>
<title>歸路。上滌愁樓。有一寒生自夾室出見。有琴倚壁。穪以自家所彈。命奏一曲。憑檻聽之。</title>,<text>風雨池塘古驛樓。江南獨去思悠悠。憑檻邂逅鳴琴客。今日眞成滌萬愁。</text>
<title>與溫陽韓 以原，稷山金 啓煥，牙山趙 海壽 三使君。會廣德寺。題示要和。</title>,<text>暇日抽身簿牒叢。一聲淸磬華山中。已孤花鳥三春興。却喜軒騶四邑同。蒼壁細含前夜雨。朱炎洗盡上方風。眼前俗物何曾近。且愛官樽酒不空。</text>
<title>次韻</title>,<text>古寺深深萬木圍。使君乘興叩山扉。銅章自愧爲吾累。金佛長思與爾依。峀外關雲同駐盖。溪邊細雨任沾衣。共來麻谷仍成別。無限黃鸝送獨歸。再疊山近高樓翠四圍。白雲終日鎖岩扉。飛泉素石相呑吐。古木蒼藤自附依。寄跡烟霞憐老衲。滿襟塵土媿儒衣。子䂓中夜啼何意。應向愁人勸早歸。</text>
<title>水仙亭謾吟</title>,<text>南來無地可開眼。賴有芙蕖十畒塘。太守風流不落莫。炎天高卧滿樓香。其二高標獨出萬花叢。逸菊仙梅自下風。看取比方君子德。千秋知己是濂翁。其三不管淸漣與泥滓。天然色相本澄鮮。世間何限佳花草。爾得乾坤秀氣全。其四太守高樓欲作仙。白衫烏帽坐超然。吏民不到閑朱墨。竟日冥心看妙蓮。其五夕陽樓影倒虛池。槐柳淸風盡意吹。更有東天新月出。一般光景若相期。</text>
<title>二十一日</title>,<text>皷角催三吹。琴書上一樓。微凉老樹得。積雨遠山收。披牒荷香滿。臨民草色幽。敢希淸凈理。嘯傲或風流。</text>
<title>二十四日</title>,<text>平生慣識樓居好。朱墨中間却有仙。魚鳥相親官是野。吏民稀到日如年。軒窓爽氣千絲柳。案牒淸香萬朶蓮。一枕羲皇閑自得。夕陽無數隔林蟬。其二使君日日登高閣。境靜事閑無不宜。乍雨乍晴禾黍野。或開或落芙蓉池。村牛引犢卧靑草。林鳥含虫爭綠枝。滿葉香醪可斟酌。角巾一任淸風吹。</text>
<title>送楓溪金丈出宰楊口</title>,<text>太守眉端逸氣浮。東飛鳧舃得凉秋。淸平一路多新向。楓岳群仙待舊遊。可但割鷄治武邑。眞如跨鶴下楊州。堪憐江漢南歸客。滿眼黃塵獨自愁。</text>
<title>別誠仲</title>,<text>風雨溪堂宿。飜驚歲暮天。霜楓肯相待。露菊只蕭然。愁緖孤鴻外。襟期短燭前。慇懃臨別意。舊學更加專。其二悄然悲逝節。况復送君行。樽酒虛堂靜。床帷永夜淸。鷄寒鳴不已。泉細落無聲。百感欺孤睡。霜天故不明。其三秋盡溪亭楓葉凋。如何風雨更蕭蕭。淸樽對菊無顔色。明日江南客歸遙。</text>
<title>魚秀才 必廸 挽</title>,<text>我宗日陵替。才子多夭扎。惟君頗秀出。弱歲能奮發。孜孜攻文墨。兀兀忘飢渴。莫謂月宮深。丹桂期一折。惜哉鬼物猜。奄成齎恨沒。乃者哭荒村。萬事堪悲咽。若翁無他兒。叫天淚成血。我亦窮獨人。對此肝膓裂。况君與吾兒。從遊最深密。邦知五載間。共隨風燈歇。杞園文會地。陳跡森難滅。駸駸歲欲暮。哀緖攬風雪。埋玉竟何山。千里阻臨穴。追寄薤露章。悽斷不成說。</text>
<title>郭察訪 始徵 挽 癸巳</title>,<text>大賢門下早誾誾。六藝升堂望實尊。秋陽江漢無窮意。白首遺經入淚痕。其二天家蒙養待名儒。王子臯比仰範模。三百一言知得力。爲官更頌馬斯徂。其三五陵花鳥日追尋。傾盖非新卽寸心。聊和樂村歌數曲。陽春白雪愧知音。其四歡城作宰一年多。百里幽居早晩過。珍重尺書猶未報。九原回首淚傾河。其五莊罷叩盆曾易簀。一時凶禍路人悲。綿芻欲奠佳城隔。膓斷春天薤露詞。</text>
<title>王母生辰。設壽席。呈在坐諸公。要和。</title>,<text>北堂佳氣滿簾幃。藹藹賓筵帶麗暉。海屋幾添王母筭。人間復見老萊衣。含飴恩報三牲養。穪酌誠深萬壽祈。多謝搢紳臨賁意。吾家樂事世應稀。其二延客華堂奏管絃。園林淑景正晴姸。天增南極無邊曜。人祝西河不老仙。一樂於三吾旣有。九疇之五世誰全。願同邦國昇平慶。歲歲今辰設此筵。</text>
<title>春日登水仙亭偶吟</title>,<text>誰作官居特地幽。碧潭佳木一虛樓。閑來點檢多新物。蒲葉靑靑荷葉浮。</text>
<title>華山途中</title>,<text>此行初不爲登臨。地近烟霞興更深。漠漠水田迷綠野。重重雲木隱靑岑。耕餘牛卧多閑意。幽處鶯啼自好音。呼僧却問華山路。超忽藍輿度遠林。</text>
<title>遊廣德寺偶吟</title>,<text>白雲無事住中峰。久別松門豈坐慵。皁盖官因山訟出。藍輿興逐水聲濃。天機妙聽黃鸝語。道貌端瞻繡佛容。眞影菴前成好睡。林風不盡散煩胷。</text>
<title>謝柳生 春値 寄竹菊盆</title>,<text>風塵形役宿心違。白菊蒼筠夢裡思。珍重故人霜雪意。數枝要作歲寒期。</text>
<title>圃陰金公挽</title>,<text>六載山頹淚。依歸卽我公。義兼師友重。心與鬼神通。膠漆非深契。磋磨待晩功。知音空宇宙。吾道乃眞窮。其二豈道璵璠寶。深知錦絅文。長懷一瓢樂。虛徹九臯聞。書卷𩿨亭月。銘㫌石室雲。士林多淚滴。誰與襲餘薰。其三末學紛多路。眞源隔幾關。天機玩太極。夜氣養牛山。着眼書言外。低頭動靜間。韋編猶未絶。何意數年慳。其四忽忽經年別。埋頭簿牒昏。漢江他日約。岳麓片時言。薤露歌何促。桑楡景欲翻。心中無限事。千古與聲呑。</text>
<title>余於今年。日上水仙亭。而不能賦一首詩。可見余胸次之汩沒。而其負蓮花多矣。間以杜詩雨洗娟娟凈。風吹細細香分韻。先作四首。仍復因循不得就而已秋生花落。良可歎已。余今歸意日急。明年花時。未知復上此亭與否。而他日若更對水仙於某地。則當乘興續成。以盡余眷眷之意。聊書以志之。</title>,<text>虛亭欲生凉。一霎芙蓉雨。翠盖不自持。珠淚爲誰吐。日夕斂芳華。冉冉風自度。其二鮮潔自天賦。高標出氛翳。朝與皎日照。夜以淸露洗。零落委秋水。馨香終不沫。其三秀色本無雙。强名爲水仙。江漢有游女。絶世何嬋娟。彼哉妖艷子。冶容不足憐。其四肅肅君子容。方寸萬累凈。此君可比德。淸高誰不敬。風花有品題。千載莫斯盛。</text>
<title>舍弟聖則。次水亭板上韻以示。仍和之。</title>,<text>南國秋風日夜生。玉堂淸月幾回明。君來可識休官意。深慰鴒原久別情。其二高樓日夕早凉生。太守逢秋鬢欲明。滿壁虫聲渾不寐。二年湖海未歸情。其三荷老池塘白露生。一樓星月自虛明。心期共話連床夜。踈竹秋聲撼客情。</text>
<title>自京還官。途中感懷。</title>,<text>早秣官驂發果川。靑溪秀色滿秋天。霜寒野水微成凍。日出村墟遠有烟。心事久乖愁客路。民憂政切惜荒年。東岡歸計嗟何晩。目送雲鴻獨悵然。</text>
<title>次贈湖南監賑御史洪良臣 錫輔</title>,<text>聞君辭陛日。玉色帶深憂。設賑仍監賑。民疣卽己疣。撫摩宣德意。條奏捴良猷。濱海嗷嗷命。從今若有秋。</text>
<title>和金誠仲</title>,<text>湖天十月遠遊人。鈴閣重逢笑語新。義塚烈風吹壯髮。玉華飛雪洒寒巾。埋頭簿牒愁將老。刮眼詩篇興獨眞。惠好同歸元有約。定須投紱及明春。</text>
<title>洪良臣錫輔。以湖南御史還歸。次軸中韻。</title>,<text>聞說灾荒事。民憂到處新。難諶上天意。何罪兩湖人。撫字徒心切。痒痾若己眞。曷爲資善策。白屋遍陽春。</text>
<title>金臨陂 時澤 挽</title>,<text>憶曾飛舃向南爲。鶴氅衣飄暮雪時。別久憐君太消瘦。歸遅憂我苦低垂。笑談欵欵前宵事。存沒茫茫一夢疑。旅館停輀寒雨裏。官樽酹罷淚漣洏。</text>
<title>除夕</title>,<text>三年簪紱滯寧城。除夕悽悽百感生。野雪忽看迷雨色。林風似欲變春聲。愁懷此夜庭闈隔。孤興何心酒盞傾。燭盡寒齋眠不得。國憂身計揔關情。</text>
<title>與稷山倅金明仲。同行上京。書示要和。甲午</title>,<text>客路須卬友。新春近上元。荒村雙皁盖。深夜一淸尊。懇惻憂民意。丁寧解紱言。趍庭同樂事。鶴髮倚閭門。</text>
<title>戱作紀行一絶</title>,<text>素沙朝飯午靑回。百里聯翩皁盖來。同苦他時難忘處。柳川村茇席門開。</text>
<title>自京發行口占。示諸弟及誠仲。</title>,<text>人從漢水去。雪自華山來。雪晴人遠後。君自獨徘徊。</text>
<title>路中復疊前韻</title>,<text>我行何倐忽。眞似夢中來。驪駒風雪裡。欲去且徘徊。其二漢水春波闊。雙雙白鳥來。江南未歸客。何事久徘徊。</text>
<title>李持平 邦彦 挽</title>,<text>蕭瑟塵間玉樹春。脩文地下又斯人。休休雅量心如貌。颯颯飛毫筆有神。末俗險途那易了。浮榮積謗捴非眞。定知至恨終難暝。鶴髮高堂哭訴旻。其二自君海外歸來後。久我寧山簿牒叢。漢水經過一笑得。洛城消息尺書通。魚龍壯話蟠胷裡。珠玉新篇秘篋中。莽蒼驪江眞遠別。東槎當日漫傷衷。</text>
<title>次金誠仲詠我新成書室韻</title>,<text>人與鳥還俱倦意。室如斗大喜新成。閉門暇日宜書卷。解榻良宵得友生。冉冉光陰摧老態。悠悠歧路負閑情。定須寂寞終年卧。風月吾家自在淸。</text>
<title>次誠仲寄聖則韻</title>,<text>退食委蛇晩。云從北郭回。池邊元古閣。洞裡又新㙜。臭味誇香茗。經綸指柳槐。他時同我去。月下共含杯。</text>
<title>南監司 正重 夫人挽 代家親作</title>,<text>絃斷峩洋閱幾春。薤歌故里又傷神。每聞雜佩貽君子。更感佳羞待友賓。鸞誥曾從二品貴。龜齡胡嗇七旬臻。試看積善留餘慶。滿室兒孫捴是珍。</text>
<title>待雨</title>,<text>蛙鳴得得鳩鳴好。雲氣冥冥風氣殊。頻顧待人相問語。明朝其或雨來無。</text>
<title>詠盆竹</title>,<text>郡閣栽盆竹。長依苦瘦姿。入春渠自好。指日我將歸。那得輕舟載。難憑健步移。終須留拙政。能免後人譏。</text>
<title>次金生昌彦歸岩韻</title>,<text>男子堂堂不貲身。名塲老死幾多人。一犂春雨吾生足。高枕淸風太古眞。志在詩書非忝世。卜依忠孝豈忘民。相逢可識岩居意。每說閑情不說貧。</text>
<title>喜雨</title>,<text>不雨憂無麥。今朝喜若何。衣霑乍飄洒。簷滴欲滂沱。默自中心禱。懽應四野歌。直須三夜足。登熟到秋禾。其二愁瞻雲漢度三春。一霈連宵荷帝仁。高下幾田生水遍。叟童四野秉犂均。靑山洗出欣如笑。白鷺紛飛舞似人。麥熟飽民無一事。浩然歸卧卽吾身。其三月吉良辰得雨滂。勃興枯麥茁新秧。客題佳句歌相賀。官倒深杯喜欲狂。已命倉監分糶遍。更呼田畯勸耕忙。秋來芻牧非吾事。猶爲天民意不忘。</text>
<title>次金生書示韻</title>,<text>羈愁滯鈴閣。寂寞度昏晨。偶得同心客。仍成喜雨篇。思歸空短髮。惜別是殘春。京洛應須我。行期限麥前。</text>
<title>渡錦江</title>,<text>微波洋綠十分淸。山翠玲瓏一色明。借問此中何所似。錦江眞是不虛名。</text>
<title>途中偶吟</title>,<text>雨餘時物捴淸姸。節近端陽五月天。麥熟似雲黃欲遍。禾生如髮綠堪憐。救荒幾歎如無麵。占歲將期大有年。回望北辰遙献祝。百祥來集積憂蠲。</text>
<title>遠心菴。次三淵子韻。</title>,<text>聞說新齋築。今來興益奇。雙溪抱層砌。遠峀集虛帷。得月簾初卷。隨雲席屢移。何須論主客。吾欲老於斯。</text>
<title>三淵子有屬意之作。追次奉呈。</title>,<text>獨抱梧洞太古音。胸涵萬妙熟窺深。已知道在麟蹄峽。更覺人高鳳頂岑。名姓欲於天地泯。玄蹤肯許俗人尋。自非形役迷塗遠。乞借冥栖一半林。其二百曲溪潭萬疊岑。別離三載幾勞心。肯歎南國歸來晩。正是西林杖屨臨。風月眞成舞雩趣。啚書如坐百原深。幽吟却有峩洋感。淚滴中宵爲圃陰。</text>
<title>誠仲來宿草堂。共賦堂字。</title>,<text>遠心菴裡客。今夜宿吾堂。雨歇風生檻。天空月到床。衣霑淸露潤。杯倒紫霞香。休說山居勝。神超境欲忘。其二掃榻延佳客。開簾得晩凉。白沙池映砌。碧蘚雨過墻。宴坐香飄几。高吟酒滿觴。遙憐北山夜。松月入虛堂。</text>
<title>贈別舍弟聖則繡衣之行</title>,<text>繡衣辭陛向何方。萬里秋風玉宇凉。涉遠何能支病脚。望雲空自斷愁膓。民情採訪應多術。聖旨憂勤有十行。弧矢壯遊男子事。願君霜露愼調將。</text>
<title>將作丹丘之行。呼韵口占。</title>,<text>起視東方三五星。滿天霜露氣淸泠。飄然匹馬丹丘去。水落秋江幾島汀。</text>
<title>發行</title>,<text>十年夢想在丹丘。匹馬今朝作遠遊。時盡九秋寒月小。天高萬里大江流。山水此行眞逸興。風塵世事捴閑愁。丁寧鶴髮臨門語。霜露長程莫滯留。</text>
<title>渡漢江</title>,<text>大江滚滚自無窮。千里丹丘一路通。多病詎堪鞍馬苦。快帆吾欲掛西風。</text>
<title>途中卽事</title>,<text>終朝苦霧愁行子。日出風開欲午天。村舍多藏黃葉裡。秋山半在白雲邊。飄飄興逐空中鳥。杳杳思存象外仙。客路無如今日好。向來形役幾多年。</text>
<title>曉發駒城</title>,<text>問路催征馬。星河沒曉空。川原遠有霧。山谷早多風。歸鴈皆從北。遊人自向東。衣巾霜露重。搖落覺秋窮。</text>
<title>竹山店舍。逢醴泉守趙錫五 榮福 同宿。口占要和。</title>,<text>竟日荒山路。多逢勸馬聲。那知今夜宿。忽見故人情。縹渺龜潭去。差池鳥嶺行。臨歧却怊悵。肯昔一尊傾。</text>
<title>路中。拈杜律韻。共賦。</title>,<text>日出征夫動。秋山曙靄微。村鷄鳴不已。渚鴈宿初飛。旅店欣傾盖。歧衢惜攬衣。黃江先後到。奇會奈相違。其二蕭瑟高秋候。飄飄遠客情。地聞丹峽勝。郡愛醴泉名。萍水終何有。江山我獨行。明春留好約。一棹也應輕。</text>
<title>雪城</title>,<text>禮樂不忘本。秉彛有同情。吾家雪城庄。寤寐思纏縈。恭惟曾王考。贅居安柴荊。高才惜沈淪。福履天所成。兟兟養歧嶷。玉樹四弟兄。奮揚實自玆。門闌藹簪纓。地同鹿門隱。里合高陽名。悠悠百年間。人事幾遷更。今來訪墟落。愴懷自難平。舊閭寒泉靜。喬木凄風驚。已矣遺老盡。往跡誰能明。翳翳其水丘。荊榛浩縱橫。孱孫媿無能。老大忝所生。惟思闡遺德。永言揭桓楹。感歎遂成詩。耿耿抱微誠。</text>
<title>陰厓洞</title>,<text>嶷嶷陰厓老。名德百代完。生當己卯際。靜冲一心肝。許身指夔龍。揚庭蔚鳳鸞。虫葉釀奇禍。砥柱摧洪瀾。群賢倂一網。投荒亦恩寬。天仍脫羈馽。道在甘瓢簞。遂令此山阿。碩人歌考槃。石門護一壑。澗流鳴層巒。婆娑弄淸輝。濯纓有餘歡。高風凜如昨。後學起永嘆。况我忝弥甥。桑梓多感端。徘徊墟落間。復玆秋色闌。遺躅向誰問。舊字掃石看。竹細葉猶翠。松老柯已殘。浩歌向蒼峭。漠漠悲風寒。</text>
<title>自忠州向黃江</title>,<text>平生興在入山深。六載黃塵耐苦心。此去始知三峽路。夕陽長嘯度嶔岑。</text>
<title>黃江呈遂菴先生 權尙夏</title>,<text>高閣臨寒水。先生卧白頭。今來承警誨。幾許仰風流。門路傳心遠。丘園養德優。囂囂百年意。不是愛漁舟。</text>
<title>記夢</title>,<text>几杖初陪寒水齋。傷心幾度說吾師。十年泉下無消息。此夜江干入夢思。宛尒一堂同講討。元來二老好心期。旅窓驚起村鷄早。滿耳灘聲渼岸疑。</text>
<title>自黃江向丹丘</title>,<text>興入丹丘指點間。黃江斜日倒三竿。霜凋兩岸蕭蕭木。秋落長洲淺淺灘。路絶馬危雲畔去。天空鳥度鏡中寒。逢人試問淸風府。却訝仙家喚作官。</text>
<title>曉吟</title>,<text>枕底風湍永夜鳴。水村吚喔又鷄聲。神淸已覺江山力。不是愁多睡未成。</text>
<title>隔江聞有桃花洞而不得往遊。偶吟。</title>,<text>淺瀨深潭一色澄。隔江雲嶂幾千層。傍人莫說桃花洞。着處村家揔武陵。</text>
<title>玉筍峯。次農岩集韻。</title>,<text>萬玉削成筍。可望不可採。參差復錯落。色態巧變改。影瀉綠潭內。萬古流絢綵。丹丘自玆始。標異意有在。孤嘯欲振衣。健策詎敢怠。應有羽盖仙。爲我早相待。</text>
<title>龜潭</title>,<text>玉筍才過是丹丘。奇勝應因造化謀。穹壁割遮天宇小。群厓橫作洞門幽。潭深不放神龜出。峯遠眞成采靄浮。長嘯一聲山翠落。幅巾容與泛虛舟。</text>
<title>宿玉泉庵。朝起行山谷間。</title>,<text>昨日行江干。今日行山裡。山行復江行。幽興何時已。</text>
<title>降屳㙜</title>,<text>步下玉泉庵。路穿萬峯深。盤陀百丈石。落此江水潯。尋名起遐想。羽客何時臨。松壇悄延佇。如聞鸞鶴吟。歲晩玉宇空。山水但淸音。自憐鬢髮白。浩歌望雲岑。</text>
<title>自丹陽邑內。向島潭。</title>,<text>峽路秋方盡。江天雪欲來。孱僮尒自㥘。逸興我難裁。風與高灘急。雲隨絶巘廻。吾行差恨晩。未見錦成堆。</text>
<title>宋君 世濟。同門友也。訪其幽居一宿。題贈。</title>,<text>何年渼上別。消息一茫如。久作逃空士。今知避世居。江山移剡曲。村落卽秦餘。早晩携家入。從君老釣漁。其二相逢世外豈曾期。別有乾坤栖遯宜。土沃泉甘盤谷是。水明沙白鏡湖疑。新成草閣憑厓靜。長泛漁舟出洞遅。咫尺通仙知有路。掌中三島自淸奇。</text>
<title>夜夢甚亂。曉起有吟。</title>,<text>別後音書轉杳然。幾回瞻望白雲天。旅窓一夜驚愁夢。身在千山萬水邊。</text>
<title>自別有谷。與主人同舟。上島潭。</title>,<text>霜日凝空碧水明。蘭舟容與泝三淸。杳然轉入壺中去。逸興渾疑腋羽成。其二蓬萊方丈杳何邊。舟入丹丘洞裡天。酒壺詩卷對瀟洒。邂逅人應呼我仙。</text>
<title>島潭次農岩集韻</title>,<text>打破江心特地生。三山秀色古今明。移來豈借神鰲戴。削出應須鬼斧成。水落魚龍如可狎。天空笙鶴佇能鳴。沿流百匝何曾倦。閒聽漁舟欵乃聲。其二沿洄已覺窮三島。怳惚猶思訪十洲。一酌流霞與誰飮。上淸灘外獨廻舟。</text>
<title>用農岩集長篇韻。捴叙遊賞本末。</title>,<text>我讀丹丘誌。逸興動瀏瀏。平生句漏計。願借丹丘綬。惜哉心事乖。歸來卧五柳。何爲苦局促。欝欝窮廬守。霜天秣吾駒。兩僕隨我後。一飮黃江水。蹔醉寒碧酒。暮下凝淸閣。屛山隱虛牖。大江日淸駛。群峀欝蚴蟉。崢嶸玉筍峰。萬仞入仰首。驚叫欲奮飛。恨無羽生肘。居然龜潭峽。輕舟落吾手。積水浩莫測。似聞魚龍吼。一宿玉泉庵。妙領招提趣。迢迢降仙㙜。羽客倘來否。來登鳳栖亭。勝事忽有負。仙尉不我待。鈴閣虛左右。路入別有谷。茅棟臨江阜。昔我同門生。今爲遯世叟。日出三淸瀨。蘭棹與君扣。三山掌上出。萬古靑不朽。泝洄鏡中天。洒若超塵垢。飄飄靡所止。擧盃賀吾友。浩歌石門下。萬象復何有。願隨廣成子。去矣無窮壽。</text>
<title>舍人岩</title>,<text>入洞山水幽。厓谷鋪霜縞。亭亭舍人岩。足目今始到。磨礱萬珪璋。層累半天造。有如直方士。特立端志操。卓尒吾師表。斂袵失浮躁。舍人何代士。名姓不可討。胡爲愛碧山。於焉寄高蹈。嗟哉世中人。簪纓頭空皓。但知鳳沼高。豈識雲溪好。千古仰高山。人物俱佳號。</text>
<title>上仙菴</title>,<text>度盡靑山幾曲川。靈源窮處覺通仙。霜厓渾作瓊瑤窟。雲壁長擎混沌天。樂止九韶方盡美。點高三子孰爭賢。古來多小迷眞路。獨采靈芝意悵然。</text>
<title>宿守一菴。印上人出示詩軸。次遂菴韻。書贈。</title>,<text>早識窮源好。寧愁涉險危。三岩吾選勝。上界孰爭奇。雲壑曾千刦。霜厓自四時。靈芝嗟歲晏。恐誤羽人期。</text>
<title>竹山途中</title>,<text>野氣浮烟合。山光落照明。忽然冬候暖。又是夕風淸。久客身能健。長程馬亦輕。漢陽新月出。應切倚閭情。</text>
<title>曉發駒城。遇大霧。</title>,<text>十月初旬朝大霧。鴻濛天地入昏幽。村厖吠客知何洞。岸樹當人忽某丘。孤店火明應有酒。渾身寒透奈無裘。非風非雨妨行路。來去偏深半日愁。</text>
<title>乃者斧壤宰金君太冲 養謙 來訪。求別語。余以病懶辞之矣。歲暮索居別懷甚悵。卛占五絶奉贐。只取抒情且雜戱言。願太冲勿爲外人道也。</title>,<text>使君黃綬映紅顔。松桂中間作好官。早識大家仁有術。佇看窮谷一春還。其二聖門治化無餘法。武邑絃歌單父琴。且置古人千載遠。雲翁遺愛在民心。其三雪嶽迢迢幾百里。先生不肯出山來。應將葉令雙鳧力。鳳頂菴前逐月廻。其四厓密輕冬氷雪堆。山梁膏雉亦時哉。知君老老深仁在。倘奇東城壽席來。其五六年形役竟何爲。悔吝如山不可追。堪笑故人求贐語。但將迂闊話心期。</text>
<title>次尹子直 明相 韻</title>,<text>大化渾渾今古流。寄形天地孰非浮。人如磨螘眞堪笑。物有雲鵬可與游。妙處誰求忙裡靜。端居漫抱樂中憂。須知曳屨歌商士。晉楚於吾未足優。其二淸溪一曲繞階流。環堵蕭然室若浮。門外何曾車馬到。卷中長對聖賢游。養身却好支離病。謀道應忘凍餒憂。自笑十年迷路客。向來仕學未俱優。</text>
<title>擬作寓懷</title>,<text>隆冬天地閉。積雪滿郊原。草屋八九間。窮谷掩柴門。山童伐山木。烘堗無朝昏。布褐替狐貉。一室回春暄。四軆一以舒。偃仰自欣欣。甕牖對書卷。土爐煖酒樽。隣翁踏雪來。談說頗淸溫。有時曳杖出。鷄犬亦不喧。萬山寂如睡。氷間細潺湲。歸來四壁靜。暗香生梅盆。翳翳景欲沈。嗒然無一言。優游以卒歲。此樂何由諼。</text>
<title>偶到遠心菴逢大雪</title>,<text>一城東北歲將窮。偶到星壇大雪中。浩浩茫茫浮一氣。踈踈密密逐長風。瓊瑤幻出千峯面。鸞鶴飛來萬里空。駐馬不愁生暝色。坐來心與境俱融。</text>
<title>宿遠心菴。稼齋丈亦來會。分韻得春字。乙未</title>,<text>寂寞抱幽痾。掩關度一春。迢迢遠心菴。眷言同抱人。山深得勝日。邂逅來朋賓。徙倚有高㙜。流矚俯重闉。風烟浩無際。百花紛氳氤。冠童與列坐。細酌酒味醇。淸琴在踈欞。新月上高輪。詩翁忽復至。瀟洒整冠巾。嘯咏間諧笑。亹亹夜向晨。悠然且一宿。此興無由因。</text>
<title>盆池種蓮</title>,<text>吾弟白玉堂。官淸足幽致。滿院花竹間。賞蓮最勝事。知余愛此物。久抱馨香志。借以一大盆。置我庭畔地。涵容數斛水。圓宏眞法器。欞根美如玉。培植要深邃。早晩發新葉。參差翻綠翠。不知白露天。可能開花未。開花未開花。感君珍重意。顯晦雖不同。臭味元無二。勖以君子德。歲晩期勿墜。</text>
<title>閑居偶吟 當在第三卷逍遙㙜下。</title>,<text>瀟洒一間屋。虛閒半畒庭。佳木稍成列。杞菊日靑靑。風來卧北窓。月出坐東欞。逍遙適我適。足以養性靈。人境靜如此。何必歸林坰。</text>
<title>雨後到楓溪</title>,<text>客到楓溪洞。虗明積雨晴。滿庭濃樹色。繞檻落泉聲。鶴立松扉逈。琴橫竹院淸。且須留永夕。衣袖晩凉生。</text>
<title>金寧越 弘楨 挽 代家親作</title>,<text>年齡望七官三品。君去何須怨鬼神。親友凋零餘白首。不堪揮淚向東憐。其二黃梁一夢遽悠悠。逆旅乾坤捴是浮。曾送朱幡遊越地。忽聞丹旐返漳州。其三諸弟專城諸子貴。兒登蓮榜亦新恩。門闌盛事眞堪樂。何獨冥冥向九原。</text>
<title>擬康節歷代吟</title>,<text>觀嬴秦帝命從來歸至仁。奈何天醉眷西鶉。燒殘千聖明徵訓。愚弄三王直道民。齊栢楚轅空自苦。張椎荊劍竟無神。胡生宮裡長城壯。虛擬當時萬世秦。觀兩漢寬仁大度代嬴狂。宏遠䂓模四百昌。文景少康那易得。哀平短祚亦堪傷。重恢爭覩威儀盛。一變能成節義光。却限三侯聲激烈。終敎治道愧皇王。觀三國四百年來統一君。高光天下又瓜分。虎呑江表何爲者。狐媚鄴中未足云。章武建元昭日月。永安遺詔慘風雲。紫陽書法非空說。三國同穪不欲聞。觀西晉平蜀呑吳一九州。山公底事獨深憂。已聞宮裡馳羊駕。何用殿前焚雉裘。桑土綢繆愧微物。竹林沈湎劇洪流。上東門嘯驚天地。荊棘銅駞不盡愁。觀南北朝南北朝廷二百年。神州淪沒豈非天。雖勤玉帛交修好。且苦兵戈每擾邊。恨殺祖生虛擊楫。笑他苻氏欲拔鞭。較功度德何曾別。難忘中華一脉傳。觀唐大凍陽春理則常。六朝之後果興唐。文章炳若三光列。政法森然萬目張。禍慘女戒那忍說。亂滋藩鎭未渠央。若非樹立眞宏達。寶曆何由三百長。觀宋何年五緯集奎躔。一掃陰雲瑞日懸。雨露恩光涵動植。山川秀氣毓英賢。方期歧下來鳴鳳。忽恠天津有杜鵑。濂洛關閩歸獨善。道之將癈奈何天。</text>
<title>盆荷盛開。隨興口占。得七首。</title>,<text>平生酷愛花中蓮。夢落西湖十里天。今日得之庭戶內。瓦盆尺水有神權。其二物之貴賤隨多寡。崑玉滄珠未足誇。百頃華池香萬柄。不如庭畔一莖花。其三幾時苦待花消息。一朶初開絶到人。兩兩三三仍爛熳。客來多賀富淸眞。其四淡而不厭簡而文。君子哉眞卓不群。惠我淸和消鄙吝。十年虗讀卷中言。其五年來分與故人踈。誰肯源源顧我廬。日夕軒窓靜相對。嫣然一笑意何如。其六學道工夫媿未專。兀然無與喚精神。得君近住書齋側。不復靈㙜起忘緣。其七環堵之居無一奇。蓬蒿蒲稗繞荒池。亭亭絶艷踈籬下。却侈窮儒冷淡姿。</text>
<title>淸潭主人每徵余拙句。而懶甚未果作。今陪三淵先生來遊。遂成一律。題書樓。丙申</title>,<text>淸潭洞府自天成。環郭溪山第一名。學士書樓占地好。先生遊屐出塵輕。蒼峯素石重來別。霽月光風分外情。却說無多楓岳內。賀君林壑得高評。</text>
<title>示誠仲。兼奉三淵座下。</title>,<text>不易玆遊與子同。書樓况復坐淵翁。雲含翠壁秋光淡。月照寒潭夜氣空。巾屨追風林樹下。簡編終日水聲中。溪山作主吾何讓。欲掩屳扉卧歲窮。</text>
<title>在淸溪。三淵先生深歎近日五常異稟之論。題示一律。敬和。</title>,<text>統体全完各具同。昭然指掌賴濂翁。五常若道分將去。一理難成滿不空。何物或虧虗圈內。至圓元在碎形中。塵編寥落微言晦。誰向原頭着眼窮。</text>
<title>又述卽事。奉呈要和。</title>,<text>客散溪邊石。盤桓意自如。林虛無繫馬。潭靜見游魚。落照神襟遠。秋聲鬢髮踈。詩篇多少在。且與講通書。</text>
<title>臨罷之夜。風雨大作。朝起。三淵先生題示一律。以道離合之懷。謹步韻和呈。</title>,<text>風滿踈林雨滿天。虛樓竟夜吼奔泉。勝區得與先生合。韻事能兼道意全。閑處民憂猶漫切。吟詩別思已遙牽。百原久抱圖書志。結社雲溪會有年。</text>
<title>李參判 宜顯 後夫人宋氏挽</title>,<text>百福方興樂且安。蘭飄蕙隕忽無端。忍聞臨絶多悲語。不見吾兒弄醉盤。其二廿年人事又如斯。夫子深悲我最知。晨瀡夕甘誰復進。北堂無語慰偏慈。</text>
<title>宗簿直廬。與金誠仲，金士修 時敏 卜夜。得寒字共賦。</title>,<text>地僻衙門靜。蕭然不似官。夜深星斗轉。歲暮霰霜寒。隣客携壺至。床書照燭殘。風塵頭欲白。終自愧彈冠。</text>
<title>次士修韻</title>,<text>肅肅璿源閣。栖栖主簿官。不妨趨僻寂。本自愛淸寒。松老高我得。朋來一笑看。良宵尊有酒。共惜歲華殘。</text>
<title>自上親書華陽，興岩兩書院扁額。遣承旨懸揭。實是斯文盛典也。隨城宰李令伯瞻。有詩咏其事。朝紳多次之。余亦輒步其韻。</title>,<text>哲王尊尙感人深。表揭斯文孰不欽。曾有靈宮隨地設。新題寶字自天臨。卽看正路開陻塞。定使狂瀾息浸滛。鼓舞士林培道脉。千秋湖嶺仰高岑。</text>
<title>又與誠仲，士脩會直所。士脩誦所作間字韻。仍共次之。</title>,<text>直廬無俗事。月照老松間。我拙寧嫌僻。朋來亦愛閑。酒壺能度陌。詩韵更呼山。却憶西湖老。蹇驢幾日還。</text>
<title>與伯溫，一源 李秉淵，士修。會道以家。出韵共賦。</title>,<text>佳約東門宅。寒窓愛夕暉。常留戶外屨。屢挽直中衣。談處經編掩。吟詩酒榼圍。羨君多好計。江海欲忘機。</text>
<title>李林川 湛 挽</title>,<text>冲襟雅操玉無疵。循吏儒林倂傳宜。展也風流賢舅似。惜哉時命善人畸。病中憂喜斯文事。地下從遊大老師。忍說相公同氣痛。秪今摧盡棣華枝。其二紛紛滴淚士林均。况我情親骨肉論。猥許晩生同臭味。幾承良誨警愚昏。天寒石谷虛帷掩。雪滿江城素旐翻。追憶沁州賓祝日。欲傳哀語問殤魂。</text>
<title>李永春 必相 挽</title>,<text>君子庭前王樹蓮。承家最道白眉賢。高才未化南溟翼。小邑纔回北壁仙。人世幾年空血淚。天淪至樂卽黃泉。缺</text>
<title>送洪良臣赴任洪陽</title>,<text>洪陽太守辭丹㙄。積雪千山皁盖馳。何事天牌違十九。荒年下邑去栖遅。其二濱死殘氓甚涸鱗。撫摩乳哺待誰仁。得來太守眞生佛。曾活湖南萬萬人。其三難處先須盤錯器。廟堂眞得救荒謀。若爲更求使君輩。散在三百六十州。其四乞郡爲榮非爲貧。聖恩優許玉堂臣。却回珂馬陪文駟。鶴髮高臨百里春。其五敬信節用愛民語。二十篇中第一開。君欲書紳作新刻。其於從政何有哉。君赴任時。以論語敬信等語作套。署爲官用。故篇中云云。其六疇昔登臨永保亭。中秋月滿水軍營。使君豪興酒如海。應對春潮吸似鯨。其七可愛君家玉雪郞。從吾受學未知方。過庭詩禮勤提警。莫使心荒業亦荒。其八昨夜城陰悵月華。北風離思浩無涯。璿深閣下空來往。室邇人遐可奈何。其九欲題別語未成章。更負都門勸別觴。獨坐寒齋搔短髮。心隨別路共茫茫。</text>
<title>以協律郞。參聖廟釋菜。丁酉</title>,<text>巍巍當坐大成王。萬古文章日月光。人在世間恩罔極。國於天下報無疆。九天陟降聞韶聖。下土啁啾協律郞。逍在目前寧有隱。百年鑽仰愧迷方。</text>
<title>直樂院偶成</title>,<text>到處爲官不似官。只緣衰懶慣偸閑。敢希聞樂能忘味。自愧聾音是素餐。每携黃卷眠深院。時對靑山倚曲欄。絲竹肯於閑處奏。九重猶未聖躬安。</text>
<title>趙持平 尙健 大夫人挽</title>,<text>淑愼溫柔婦軌常。孰如高識類剛膓。誠追夫子尊師志。義激阿兒衛道章。嶺海深恩歸陟屺。崦嵫暮景泣終堂。哀哀至孝窮天痛。獨挽靈輀返故鄕。</text>
<title>在桂陽。以檢灾。周行原野。有懷口占。</title>,<text>簿牒紛紛眼欲昏。檢灾時復涉秋原。蒼凉▦氣烟霜色。寥廓長空鴈痕。吏事非心愁暮景。民憂溢目悶荒村。故人咫尺佳期晩。悵望濠梁酒滿樽。</text>
<title>李參判 宜顯 大夫人挽</title>,<text>公登黃閣子乘軒。鸞誥煌煌侈聖恩。主壼共推申國懿。敎兒爭誦敬姜言。世間八耋元希有。天下三尊亦與存。俯仰廿年增感涕。通家小子最傷魂。</text>
<title>次人寄示韵</title>,<text>鈴齋咫尺憶山翁。自歎埋頭簿牒中。興到他時重命駕。滿窓風雪一樽同。</text>
<title>自桂陽移拜掌憲。不敢入城。寓居淸潭精舍。病不能作詩。謹次朱子山北紀行十二章。戊戌</title>,<text>形役久未已。作吏桂山陰。鈴閣塵滿眼。簿書日相尋。非無山水興。何由去登臨。一夕解腰紱。浩然得此心。其二一快還一悶。蹤跡不可說。踈慵百無能。誤恩忝㙜列。堂堂御史府。豈爲吾輩設。行矣焉所騁。逃遁眞窮轍。其三咫尺阻城闕。我馬不肯東。迢迢華山北。烟雨迷空濛。故人有精廬。屳潭花欲紅。於焉息歸裝。俯仰思無窮。其四姓名寄朝端。心跡還物表。雲歸碧嶂深。月照寒潭小。沿溪玩淸漪。尋壑窮窈窕。琴書一春閑。樂意同花鳥。其五山中白日長。水木藹淸暉。已見澗草碧。復惜岩花飛。悠悠嶺上雲。興滅無因依。默坐觀物變。聊尒生道機。其六溪流紺且潔。層嶂擁華屋。何似廬岳居。宛是隱屛築。仰懷千載人。心期瑩如玉。塵編空在手。整襟時一讀。其七地偏宜拙性。無朋成獨遊。尙嫌潭壁淺。每尋石門幽。靈源不可窮。雲木何其稠。孤菴可終老。扶杖意綢繆。其八蓮峯萬丈高。磅礴自太始。元氣運眞宰。削成須神鬼。氣象孟䧺傑。志節夷淸詭。仰止起孱懦。永期無墜圮。其九學道竟何成。端居心內傷。未尋陋巷樂。敢擬風雩狂。惜哉塵土中。埋沒寶珠光。洗心事聖訓。願追書紳張。其十上帝有降衷。家家自安宅。萬善歸統卛。四性非墻壁。風止水波靜。雲去天宇碧。空中起樓閣。八窓須洞闢。其十一弱齡慕師友。周旋君子堂。山頹今已矣。强輔不在傍。流光兩鬢改。吾道雙涕滂。皓天視茫茫。沉歎憂無疆。其十二不有仁智樂。山水亦虛設。先生詩在壁。居然三載別。我來悵獨遊。惜此芳菲節。何由陪丈席。講道山樓月。</text>
<title>枕漱㙜。烹茶閑飮。偶吟。</title>,<text>洞裡春深花滿溪。碧潭雲影靜參差。林間睡起茶烟歇。魚鳥悠悠白日遅。</text>
<title>謾興</title>,<text>吟望多時不下樓。偶扶藜杖入林幽。春晴谷鳥嚶嚶語。日暖溪魚潑潑游。無客淸樽誰與飮。看花霜鬢只堪愁。悠然一嘯仍孤坐。雲在靑山水自流。</text>
<title>偶吟</title>,<text>空山寂寂日如年。一室圖書洞裡天。溪上獨吟仍獨坐。鳥啼花落白雲邊。</text>
<title>效白軆書懷</title>,<text>拙性無所好。平生愛泉石。城市多膠擾。簿牒苦羈束。偶然蒙天恩。來作山中客。盤陀潭上壁。超忽林中閣。莫言非我物。逍遙自朝夕。山月缺復明。山花開又落。三十餘日間。光景無不足。有酒不解飮。有書還懶讀。行尋谷中寺。來看岩前瀑。林鳥與淵魚。悠悠同其適。我年已半百。更覺前期促。况復衰已甚。齒豁頭亦白。人生捨此樂。營營何所廹。願自今日始。終老於空谷。</text>
<title>四月十一日志感</title>,<text>十年今日意悽悽。頭白人間路易迷。獨倚虛樓明月夕。靑山無限子䂓啼。</text>
<title>出山</title>,<text>林下歸遅已白頭。偶然栖息洞門幽。故人有築眞吾物。山鬼無猜許客留。日滿四旬新物色。天敎一雨壯溪流。臨分却向雲峯語。春暖秋凉每此遊。其二卧雲樓上女蘿衣。春盡仙潭獨掩扉。初囀谷鸎多好語。再圓山月有新輝。烟霞有約終吾老。山水何曾放客歸。萬丈蓮峰回首碧。溪邊立馬復依依。</text>
<title>戚叔梁參判 重廈 挽</title>,<text>詞林先達許凌雲。穎脫高才早出群。袖手閑曹隨分老。鳳池揮翰任紛紛。其二丹顔鶴髮暎華軒。八耋淸時荷聖恩。在側班斕侍從子。承家文彩壯元孫。其三悃愊無華似古人。溫溫風味更堪親。門闌老舊今凋喪。那得重陪笑語眞。其四花鳥春殘洞裡村。薤歌悽斷郭東門。翛然此去魂應樂。骨肉團圓在九原。</text>
<title>送李伯說 雨臣 赴官麟蹄 時伯說弟舟臣所說。先已出宰洪川。</title>,<text>不如意事世多端。爭似君家做好官。雪岳泛波兄及弟。潘輿百里奉慈顔。其二鳥下訟庭無一事。鹿遊深野卽吾民。且行德政山無虎。復使淵翁返百淵。</text>
<title>兪淸州 命岳 挽</title>,<text>重澤齋虛夢一塲。人間五十豈云忙。文章早欲追唐傑。政績今穪得漢良。百里詎能容驥步。九泉堪惜閉龍光。承家况有佳兒在。妙歲恩榮白玉堂。其二別離南北渺山川。琴鶴歸遅歲月遷。嶺郡曾頒天璽詔。琅城遽化玉棺仙。看星路上魂應泣。夢草池邊訃忽傳。慘憺西門飛旐過。薤歌相送淚如泉。</text>
<title>申生 鎭漢 挽</title>,<text>憶昔三洲上。多士藹盈門。君來自遠方。弱齡秀而文。從容陪丈席。講誦日精勤。落筆章甫間。蔚然有華聞。抱玉幾見刖。逸翮阻天雲。草草三十九。風燈空自翻。芳藻秘塵篋。奇志抛荒原。嗚呼自古然。此理天無言。冥漠脩文裡。幾箇才子魂。其二萬事山頹後。吾黨日孤廓。豈無同城郭。相思山河邈。憐子亦多病。隔歲或一握。今年運氣運惡。百鬼交侵椓。曾聞痘有聖。何獨遘其虐。寂寂城南宅。孤寡守素幄。中原有歸舟。慘憺遠日迫。虞歌咽未已。舊遊渾如昨。獨立搔短髮。臨風淚橫落。</text>
<title>次金誠仲韻</title>,<text>連床風雨夕。樂意復何如。竹細能侵戶。苔深不辨除。貧無勸客酒。閑討啓蒙書。山水悠然夢。思同物外居。</text>
<title>誠仲與少輩小集有詩。仍次其韻。</title>,<text>人事若參差。良友阻芳園。冠童偶列坐。勝會卽此存。苽果味方眞。書史靜無喧。亦自有佳句。何必思淸樽。伏枕度長夏。賴君起病昏。</text>
<title>和誠仲所示長篇</title>,<text>有目不肯看朝紙。有耳不肯聞時議。拙性於世百無好。高山流水惟可意。如何局促住城闕。白髮滿頭齒亦豁。爲貧求祿亦不成。十年之間三投紱。况復誤恩逐虗名。聞命伏地增惶驚。敢效魏士走踰垣。坐同齊虞拒招㫌。嗚呼如今不去更何俟。鹿川之北吾栗里。</text>
<title>鄭承旨 必東 挽</title>,<text>早事賢卿更友仁。胷藏今古讀書人。少年金榜皆名士。十載霜㙜是諍臣。雅操目無靑洞草。仁聲口播月城春。居然一疾明時隔。水咽仙樓聽漏晨。其二北郭駸駸祖載臨。諸郞乞誄訴哀心。爲言舊日同隣好。且道先人識子深。拙陋詎能窺所有。踈慵恨未數相尋。歸休堂閉秋風晩。遠送丹㫌淚不禁。</text>
<title>黃修撰 奎河 挽</title>,<text>尙書庭下蔚叢蘭。廿載風霜半已殘。天不少留賢季子。西河老淚幾時乾。其二蘊藉神精愷悌姿。早攀仙桂侍丹墀。天郞玉署空相待。不復淸朝作羽儀。其三人間未閱隙駒馳。孑孑哀兄泣墨縗。爲向幽明寬一語。兒生小歲鳳毛奇。其四並世同門叔輔賢。恨深千古失周旋。殘生宇宙渾霜鬢。餘淚憑沾薤露篇。</text>
<title>申伯凝 命鼎 挽</title>,<text>千載思狂猜。嗟君志氣豪。鶴飢空瘦骨。鳳逝有零毛。棣萼風霜晩。萱闈歲月高。平生挽世術。埋沒委蓬蒿。其二雲水三洲冷。晨星數子餘。斯人今遽尒。吾道更何如。靜夜殘書在。秋風短髮踈。東湖咽薤唱。悵望一霑裾。</text>
<title>李平康 泌 挽</title>,<text>幾度周旋石谷門。從來瓜葛舊情敦。浮生淹忽移時命。臯復蒼黃隔里村。行路皆悲猶有淚。親知相吊更何言。薤歌唱斷三淸月。遙望金陵素旐翻。</text>
<title>戚叔元生貟 溭 挽</title>,<text>王母昔無恙。黃髮坐中堂。惟公伯仲季。有時來侍傍。親懿固所敦。情愛那可妄。况公可惜人。氣質峭而方。言論每不苟。風稜憚一鄕。布衣老益窮。身計堪悲凉。十口長飢凍。百年困棲遑。如何命不淑。毒癘又侵戕。荊花隔月摧。德門偏禍殃。聞來氣欲斷。行路亦涕滂。神明扶孝子。復起守靈床。賣田營葬具。負土封新崗。人生孰無死。有後如不亡。餘慶庶可徵。魂寽願勿傷。我病阻臨穴。南望空斷膓。回頭撫往事。哀樂俱茫茫。秋空有歸鴈。聊寄薤露章。</text>
<title>李仁川 箕獻 挽</title>,<text>荀家令譽屬慈明。每惜霜蹄屈遠程。浿水政成歌已播。邵城符到夢還驚。逝從地下應賢子。留別人間幾老兄。世誼寮情吾最厚。悵望丹旐獨沾纓。</text>
<title>朴參判 鳳齡 挽</title>,<text>風雨連林隕寶珂。百身難贖奈公何。淸朝遽失丹霄瑞。雅操初無白玉瑕。堂有偏慈餘日短。門來親友怨天多。楓溪文會渾如夢。洒淚秋空鬢半華。</text>
<title>趙生 德涵 挽 校理尙健子</title>,<text>惻惻復惻惻。故人乞哀挽。聞道故人子。冥冥將卽遠。萬古一幽寃。黃壤埋白琬。惜子抱奇志。耿介超塵溷。閉門閱墳典。潛心討名論。天若假之年。庶幾探奧閫。命矣有斯疾。沉淹二堅困。萬緣同脫屣。一氣歸混沌。若翁無他兒。慘憺耐衰晩。烏啼血未乾。猿膓斷幾寸。芳蘭尙有茁。喜爾典形宛。舊業斯可托。餘慶應復蔓。猶勝此窮獨。百年抱哀寃。玆言可收涕。幽明願勿恨。</text>
<title>送別金仲禮 在魯 赴任安邊</title>,<text>關路霜淸木落天。朱轓在後板輿前。鳳池日月人如玉。鶴浦烟霞吏作仙。山海味兼供列鼎。蓬萊藥得祝長年。願君忠孝期終始。報答明時雨露偏。</text>
<title>九月廿五。三淵先生將入峽。追別于石村。楓溪丈及誠仲亦來會一宿。三淵有詩。謹次。</title>,<text>出郭追巾屨。幽期竹裡軒。分離幾時月。邂逅卽山園。覽物秋方盡。談經夜向翻。難平浮世事。且欲倒深樽。</text>
<title>次楓溪丈韻</title>,<text>城郭昏昏卧。襟期只小園。有心歸栗里。無他着第軒。宦意年衰倦。愁端歲暮繁。竹林成一宿。好醉菊花樽。</text>
<title>三淵用前韻。懷淸潭舊遊。奉和。</title>,<text>每憶山樓會。重逢野老園。襟期舊題壁。吟望晩開軒。霜落荒郊淨。雲橫華嶽繁。白駒誰復縶。別意對虛樽。</text>
<title>南都正 宅夏 挽</title>,<text>何限人間壽祿全。孰如淸福餉公偏。爲官管領炯霞窟。有宅棲遅松石邊。自是淳眞多古意。豈徒瀟灑送天年。揚庭况復佳兒在。優老恩光舞綵筵。</text>
<title>戊戌除夕</title>,<text>寥寥窮巷閉門深。雨雪連宵萬象陰。臈月又看三十盡。五年亦覺五旬臨。有大一任悲歡事。愛日空深喜惧心。今夕一盃那不飮。滿頭霜髮已難禁。</text>
<title>黃直長 順承 挽 己亥</title>,<text>戊戌臈月月將晦時在亥。固執黃公別此世。公仕于京死于旅。家在關西遙遙千里外。樂哉仁賢遺墟箕子國。隱居行義餘五十載。事親盡孝喪盡哀。小連大連千載於東今復在。每對美味必泫然。身不衰麻口蔬菜。律之聖道雖過中。至性則然誰敢議。鄕黨婦孺莫不慕其善。暴悍感泣盜賊避。確乎所守。萬牛回不得人莫笑。應有天翁照心肺。二字名言聖所賜。不妨生以爲號死爲諡。鶴鳴在陰王有爵。一名而傴肅天陛。恪恭奉職吾職耳。陵栢欝欝牲肥大。安肯局束隨人試官講。歸歟歸歟從吾志。僕夫戒行有日。嗟哉命乎。遘癘鬼遘癘鬼可奈何。羈魂一夜飄無際。漢陽積雪沒人肩。國門之南賻如市。治喪同道林貟外。憑尸西河一表弟。魂乎魂乎且莫恨。二兒幸及棺未盖。丈夫四方何處不可死。且須好歸歸藏父母丘瓏內。撫跡循境人共悲。况我同門二三子。我欲器君有私忌。呑聲躑躅淚如水。惜公長往還永別。有書未達君豈知我意。我作此詩歌祖道。嗚呼。我言孔悲。可以爲君誄。</text>
<title>洪大將 以度 大夫人挽</title>,<text>不老瑤池髮。人閒福履成。鸞封從子貴。龍榜賀孫榮。久識閨儀盛。應傳女史名。北堂萱自綠。神劍會重城。</text>
<title>聞楓溪丈以漕運發行。吟詩寄贐。</title>,<text>芳洲誰艤木蘭舟。云是中原運判遊。廿載官緣偏勝事。三春吟興㝡風流。丹丘洞裡仙應迓。寒水齋中道可求。恨不隨君同此樂。烟花滿目意悠悠。</text>
<title>又贈誠仲陪行。兼謝前日留詩之意。</title>,<text>大江流浩浩。烟花三月時。詩翁坐高船。同載有佳兒。晨昏陪雲月。應唯生珠璣。莫歎失芳柱。得意方在玆。</text>
<title>三月幾日。曉起開窓。微雨夜過。碧桃滿地。偶成。</title>,<text>昨日花在樹。今日花滿地。在樹固自好。滿地猶可意。天地不盡春。風雨無窮事。閑庭鳥自語。虛窓人獨睡。安得起邵翁。悠然共一醉。</text>
<title>寓居東郊謾吟</title>,<text>聞命逃來豈眞隱。非僧非俗只呵呵。尋常不滿東岡士。畢竟行藏落此科。其二破屋蕭然不設籬。荒園亂樹一無奇。只緣兩脚無歸處。隨分棲遅詎不宜。其三佛岩水落列奇巒。大野平開十里寬。水色烟光渾萬狀。茫洋眞與海同觀。其四蘆原一帶上中村。幾處人家畫裡園。欲把襟期共野老。杖黎何日叩柴門。其五叱牛荒壠兩人俱。力盡長犂竟日扶。耕種及時勤苦甚。百年空抱愧吾道。</text>
<title>又賦</title>,<text>敢希居巷一瓢回。拙跡端宜屛草萊。長日好憑閑睡遣。孤懷祗與古書開。玄禽趁蝶簷前過。白鷺窺魚砌外來。買宅東岡何不早。野情山趣足徘徊。</text>
<title>洪山陰 九采 挽</title>,<text>初從圃陰識。共向五陵遊。素性容吾拙。淸詩讓子優。風塵幾阻面。歲月八回頭。旅櫬何村住。傷心萬事浮。其二一麾過鳥嶺。六載換鵝亭。慘憺陜川邸。吁嗟湘水汀。薰蘭思氣味。埋玉失儀形。病卧蘆原北。臨風涕自零。</text>
<title>誠仲來訪。偶吟要和。</title>,<text>泠泠山澗落。夜雨度虛樓。空谷朋來好。深林鳥語幽。松陰繞壁淨。雲影漾池流。且莫催歸馬。悠然永夕留。</text>
<title>晩香亭曉起有懷</title>,<text>雨歇風泉滿耳鳴。曉來偏覺一心醒。吾生到底無淸分。却笑荒丘小築營。其二依依喬木自成村。橫帶長川野色分。是亦郊園一佳境。不妨家後有叢墳。</text>
<title>送舍弟志遠赴狼川</title>,<text>讀書松桂願平生。此去牲川羨爾行。路入雲山眞別岎。風飄皁盖似官程。同遊已有蓬萊約。多病應懷勾漏情。看我東臯營小築。且將今是揭齋名。其二鹿川松石卧炎天。却喜中宵共榻眠。出郭我今多日月。離庭君又杳山川。水深峽路愁征馬。雨歇郊園悵晩蟬。製錦妙才吾弟是。踈慵只合賦歸田。</text>
<title>呼韻共賦</title>,<text>昬昬苦雨幾宵陰。樹影參差始月林。冉冉嶺雲渾霽色。泠泠谷水自淸音。一區池閣誰爭勝。長夏琴書不厭深。露頂松間揮白羽。冠童高咏散風襟。</text>
<title>李生 瀣 挽</title>,<text>落落芝湖老。淸名自一生。才孫今忽逝。誰復振家聲。其二弱歲操觚妙。駸駸窺大家。看君六偉作。已覺燁春華。其三寒水齋中講。文公小學篇。他時津筏上。一躍正超然。其四琅城試多士。一第摘髭然。得喪還堪笑。期君一任天。其五飢渴忘來久。膏肓病入深。問君何所樂。竹素百年心。其六一塊無遺肉。成編有古書。爺孃淚滿篋。手澤付誰歟。其七千古顔淵短。嗟君少二春。脩文深地府。添却一才臣。其八骨肉終歸土。彭殤揔一丘。傷心鏡湖上。秋月照虛樓。其九托意看深淺。寧論一再逢。哀歌欲成汁。不是涕無從。</text>
<title>謹次舅氏柳公 載和 下示韵</title>,<text>東崗卜築賦閑居。寂寞眞堪養拙踈。且欲將身寄耕釣。不妨隨意弄琴書。才非補衮寧容進。義在循墻莫敢徐。從古英賢多獨善。駑孱可惜老蓬廬。</text>
<title>訪道峯</title>,<text>積雨洗秋山。澄廓天無雲。悠然騎驢出。冠童亦欣欣。峩峩道峯山。百代揭斯文。越陌指烟霞。入洞凈埃氛。松杉欝淸肅。香火藹氤氳。先生不可見。小子意徒勤。志業媿素髮。已矣終無聞。感歎仰皓天。世道日紛紛。屹立萬丈壁。永願度人群。其二憶昔農岩翁。杖屨寄野庄。病卧引高興。秋山飛葉黃。肅肅靜菴祠。招我與徜徉。好朋亦有俱。侍坐枕流堂。當時說舊遊。雩壇春日長。靑衿藹如雲。花月旅酬觴。已自感盛衰。況復悲存亡。溪流十年聲。逝者如斯忙。陵谷亦云非。人事安可常。悄悄山日夕。攬涕西風凉。</text>
<title>又賦一律</title>,<text>勝日閑尋道院幽。冠童隨後意悠悠。淵源有自尊吾道。風月無邊仰此樓。素石刻移前後字。蒼峯洗出古今秋。陪遊往事渾如昨。獨立雩壇只白頭。</text>
<title>送金誠仲遊楓岳</title>,<text>玉宇秋晴白露寒。靑騾如舞出東關。人生大事君能了。看得寰中第一山。</text>
<title>奉別堂叔 史經 赴任龍安</title>,<text>十室龍安介兩湖。淸秋五馬快南徂。春蘭不必多秋菊。墨綬何妨暎白鬚。半世孤鳴悲斷鴈。殘年反哺慰慈烏。平生篋裡金丹訣。應恨仙山負藥爐。</text>
<title>善甫 再從弟有珩 來告別。書示爲贐。</title>,<text>秋天目澄廓。落月更虛明。徘徊松桂林。靜聽幽澗聲。把酒忽惆悵。之子有遠行。莫謂山川隔。寧忙此夜情。</text>
<title>秋夕在望浦墓下。見天無點雲。月色明甚。憶誠仲有吟。</title>,<text>雲盡秋空掛玉輪。蒼茫海浦只傷神。百年不負今宵月。萬二千峯獨往人。</text>
<title>咏月</title>,<text>月中影。先儒皆以爲地礙日光。然日在地下。月在天中。則此說固然。而若日月皆在天。東西相對時則便說不去。李仲謙亦嘗疑之矣。余於道間早行。見月未落日已出。而月中影自在。謂之地影。奚據焉。此誠終古難窮之說。遂感而有作。兩曜東西地上懸。月中何物復鬖然。山河送影終難信。莫是莎羅翳碧天。</text>
<title>夜宿道成菴。登樓看月。</title>,<text>禪樓留待月東歸。快覩秋空萬里輝。玉兔素娥能識我。曉天相送却依依。</text>
<title>遊回龍寺。又次蟄窩石上舊題韻。</title>,<text>卅載光陰閱世間。故人泉下去無還。秋風古寺重來客。一半霜毛照碧山。</text>
<title>宋生 必休 妻金孺人挽</title>,<text>爀爀永嘉門。早識多閨哲。孺人有至行。德美難具述。忍飢勸夫學。嘗糞救姑疾。惜哉命不淑。蘭蕙方春歇。彤管誰復記。願徵賢郞說。其二我贅谷雲門。受知賢胤季。所嬌在床前。遊戱不背避。夭夭室家宜。落落鄕閭異。居然三世哭。那禁此日淚。回首嵐臺墟。茫如隔世事。其三毒癘彌八域。酷禍偏一門。慈母與令弟。哀訃連朝昬。一身猶不遺。臯復又何村。行路亦嗚咽。漠漠天無言。空餘覆巢卵。金氏只外孫。</text>
<title>九日感懷</title>,<text>歎息吾生奈老何。桑楡暮景轉飛斜。病牙韓子年年墮。白髮潘生夜夜加。志氣已如霜後草。精神都似霧中花。西風又送重陽節。落木蕭蕭菊自華。</text>
<title>李大司憲 喜朝 夫人挽</title>,<text>相公餘敎見閨儀。淸福東崗爲婦宜。恩誥榮從二品貴。高情樂與一瓢飢。衿鞶零落先歸女。杯棬凄凉永慕兒。最是白頭夫子恨。關心門內昔賢悲。</text>
<title>李仲謙 顯益 挽</title>,<text>挺出宗英後。斯文我仲謙。師從洛閩得。道欲智仁兼。鳥習加功篤。牛毛析理纖。長途悲短運。志士淚空霑。其二洪匀豊賦予。質魯蘊眞聦。跂古悲生晩。希賢不我童。心潛理是窟。思苦鬼應通。折衷森權度。微言受晦翁。其三一統吾朱子。紛紛又陸王。後人迷路脉。此禍劇懷襄。衛道輸腔血。排邪用脊梁。冥冥應吐舌。禪窟破留藏。其四眼目高當世。農翁曰我師。眞如契磁鐵。豈待費鑪錘。問目曾多可。傳心定在玆。十年嗟已矣。吾道日何衰。其五擊節蠱上九。仙山占別區。琴書方意遠。猿鶴久盟孤。歲月高萱背。風塵有竹符。柩歸何太急。天意竟嗚呼。其六並世眞吾幸。同門孰子高。山頹餘淚在。道遠一心勞。鞭約休時掣。箴言癢處搔。蕭條抱殘卷。短景入霜毛。其七北郭成文會。天寒古寺中。懸燈萬壑雪。鳴鐸五更風。理欲精微盡。言期瀾漫同。賴君編講義。勝蹟定無窮。其八五性於人物。偏全各有疑。長書來不已。新語出逾奇。已覺困倉倒。終成壁壘持。空留未了案。千載以爲期。其九轉眄三年逝。回頭萬事悲。倉黃訃到日。彷彿夢來時。業未編刪卒。文胡叙述遅。殘生餘百病。耿耿只心期。</text>
<title>蓬萊障子歌。奉呈楓溪主翁。</title>,<text>詩翁愛山老益奇。夢想日夜東溟馳。鄭君畫法參造化。玄圃滄洲筆下移。憐我平生仙分薄。投我蓬萊障一幅。披來目奪復魄𢥠。滿壁炫煌堆銀碧。不謂人間有此山。鸞驂鶴駕疑咫尺。譬如長思古聖賢。猶幸再拜瞻遺眞。聖賢已矣山長在。我何歎息丹靑邊。且待明春萬山花。一驢飛入衆香阿。獨立毗盧最高頂。萬二千峯手摩挲。然後歸來卧遊山菴裡。一笑指點眞相似。翁乎翁乎聽我歌。不然此畫徒爲爾。</text>
<title>趙校理 尙健 挽 庚子</title>,<text>久矣朝端直氣衰。忙身忼慨似君誰。危言劈破懷襄勢。嚴譴間關嶺海時。炳炳寸心歸大老。紛紛積謗任群兒。浮榮早識邯鄲夢。死後恩資更可悲。其二東城花木藹芳園。少日群遊處士門。翰墨每推同隊最。金蘭共許一心存。山靑不改恒河色。頭白空悲逝水翻。握手枕邊餘淚盡。魂消歸旐杳中原。</text>
<title>金生 履楨 挽</title>,<text>翳翳楓澗日。深深蘭谷雪。祖載發中庭。虞歌悽以咽。之子去何處。爺孃淚成血。爺孃獨此兒。芝蘭眼中茁。嘉爾多美行。憐爾抱純質。恩斯且勤斯。喜爾冠有室。每願壽命長。百年無疢疾。婉婉不離側。相守吾生畢。夫何鬼物惡。一朝遽見奪。沉綿積歲月。醫方窮湯焫。氣盡神猶了。言悲意甚達。丁寧勉高堂。勿復過傷怛。哀哀關裡孀。縷息恨未滅。呱呱綳中女。儀形猶彷彿。邈彼故山阿。慘憺埋汝骨。魂來定何許。夢見終怳惚。撫跡永茫茫。顧影空兀兀。仁天詎忍此。行路亦涕出。况我窮獨人。頭白抱寃欝。此哀那復極。相寬未有術。嗟哉可奈何。和淚以泚筆。</text>
<title>李富平 澳 挽</title>,<text>承籍名門愷悌姿。郡麾隨處口成碑。年踰花甲元非嗇。庭茁蘭芽捴是奇。忽返靈車桂陽路。重逢神劍廣陵陂。仍驚棣萼連枝折。難慰賢方不盡悲。</text>
<title>李參判 澤 挽</title>,<text>縱靶天衢闊武伸。淸時雅望早超倫。月班陞擢應朝暮。風燭飄颺奄六旬。關塞永留棠芺化。帝鄕催侍玉欄春。親知爲洒公私淚。聯棣凋芳隔幾晨。</text>
<title>送金誠仲出宰三山</title>,<text>澗谷婆娑非俗士。俗離山卞一官宜。北風長路愁行色。西日高堂惜別離。民困視同偏軆病。政仁推自五男慈。洞天歷歷高賢躅。應賦南康感古詩。</text>
<title>作行豊山。歷訪楓溪。誠仲陪老爺。發向洞陰。盖與三淵有約故也。悵然有作。辛丑</title>,<text>華陰杖屨洞陰移。楓澗詩翁有好期。太守風流兒在後。人生得意少如斯。</text>
<title>仍出北門。過佛岩泉。有吟。</title>,<text>平生最好北山行。每到佛岩心眼明。邂逅水聲春雨後。滿襟塵土一澄淸。</text>
<title>次雲章 洪象漢 韻</title>,<text>偕家弟官行。發向狼衙。轉入谷雲。洪郞雲章亦隨往。道中遇興。輒吟。世事無開眼。孤懷有出城。暮春眞卽事。深峽况玆行。玉潤携君好。藍輿載我淸。山花處處發。幽興更難名。</text>
<title>次雲章韻</title>,<text>憶與金誠仲。秋風此路來。共垂鞭自在。時得句佳哉。雲木眼重豁。風塵眉少開。何由招我友。悵望只徘徊。</text>
<title>口占示雲章</title>,<text>頭白惜春暮。悠然尋碧山。約存師友重。行並弟兄閑。水駛多風峽。花繁向日巒。時聞馬上詠。詩興老難刪。</text>
<title>次雲章韻</title>,<text>山豁驚人眼。淸江花外翻。迷津浮峽筏。隔岸逈柴門。鷗𪆽初盟是。漁樵晩計存。滄洲愁白髮。欲問武陵源。</text>
<title>發嘉陵</title>,<text>峽雨霏霏歇。山雲冉冉飛。淸江流自在。蒼壁斷還圍。野屋花如錦。官橋柳拂衣。從玆方愜意。前路轉依依。其二一水幾回渡。千峯當馬前。鳴鷄烟外谷。飛鷺雨餘天。花擁木皮屋。雲藏火粟田。平生遯世志。幽處更悠然。</text>
<title>入狼川</title>,<text>余膓度險盡。江碧卽狼川。僮僕稚兒候。兄弟子婿聯。馬行白沙岸。人語夕陽天。何日高堂上。玆遊細細傳。其二一春風雨事。今日十分晴。花暎丹霞蔚。天浮錦浪明。行疑武陵暮。興似舞雩淸。奇勝無如此。何由畫得成。</text>
<title>拜谷雲先生遺像有感</title>,<text>世間不復見雲翁。水遠山高不盡風。谷口躬耕眞鄭老。鹿門偕隱卽龐公。白駒送韻留詩後。仙鶴高標入盡中。顧語同來二三子。汝曺生晩恨何窮。</text>
<title>昭陽亭。次淸陰先生板上韻。</title>,<text>古人誰不愛登樓。每說昭陽最勝遊。天作江山開貊國。地因亭閣重春州。落花芳草自佳節。遅日長洲生遠愁。三復農翁佳句在。餘生宇宙雪渾頭。</text>
<title>李右尹 世晟 挽</title>,<text>命德班仍大耋嵬。新除亞尹謂公才。神精少壯何能逮。風味名家有自來。盡去皮毛心片片。幾經盤錯刃恢恢。生芻欲奠嗟無路。哭望湖天淚滿腮。又 代家親作駒城自名閥。况復有賢舅。愷悌君子德。溫溫風味厚。休歎失騫騰。纍纍腰間綬。絃歌化七邑。仁聲播萬口。八耋世多有。矍鑠無此叟。金玉侈華髮。崇班亞台斗。豈徒優老典。盖取剸劇手。一疾返桑梓。翛然脫塵垢。哀聞徹重宸。隱卒有恩卣。蘭玉藹盈庭。餘慶可徵後。萬事順且寧。終始諒無咎。所嘰耆舊逝。遅暮失良友。默念平生契。寸心照白首。空吟薤露篇。莫酹蒿里酒。相送只老淚。魂兮倘知否。</text>
<title>楓溪東門。方赴嶺邑。三淵先生又還峽寓。離索之歎。交切于中。仍次楓溪丈三韵。各以爲贐云。</title>,<text>別杯且一擧。詩興奈全無。客路愁方遠。流年感易徂。棲遅依倦鳥。縹緲望仙鳧。已和歸來賦。何須誦德符。右屬靑松宰金丈士敬別離非少日。分手意何如。地入腰符遠。秋生鬢髮踈。風流宜戒酒。顔面只憑書。百感臨歧切。三淵涕淚餘。右屬宜寧宰金道以憂樂應隨地。行藏只任天。催歸華山內。留約白雲前。離索古所歎。衰遅吾自憐。惟將瑞岩法。門答若相然。右屬三淵先生</text>
<title>次僧軸淸陰先生中㙜詩韻</title>,<text>五柳淸風漉酒巾。沉冥不是阮嵇群。千秋木石窩中老。高義嶙峋並薄雲。</text>
<title>領議政鹿川李公 濡 挽</title>,<text>球璠令望榦楨才。歷踐淸華到上台。鞰籍風流名舅似。端凝器度古人來。智周綜物纖毫盡。誠切憂時短髮催。昭代渥恩應不朽。長留靈閣畫圖開。其二斷斷無他只有公。丹衷偏荷聖褒隆。遐心久負東山卧。積謗還隨北郭崇。謀國孰能存遠慮。臨危人或識深忠。玉欄魚水重歡地。噂𠴲何曾到此中。其三朱門鍾鼎捴身謀。誰復仁恩及物優。枯卉春生噓有力。涸鱗波洽施如流。暮金永謝神知愧。高屋寧招鬼瞰憂。遺却子孫惟此物。佇看餘慶耀千秋。其四公惟我祖東床彦。瓜葛纏綿五十年。德厚門闌歸芘覆。情深童稚荷周旋。風猷遠密非吾測。文墨磨箴謂爾然。華屋丘山今古恨。鹿川秋色淚痕邊。</text>
<title>李令 箕章 挽</title>,<text>浮生望八古來難。皓髮韶顔步履安。早歲才穪白眉最。暮年官惜廣文寒。故家氣味今誰在。長老風流永已殘。尙憶童時蒙撫頂。不堪題挽涕汎瀾。又 代家親作我年已望八。親知盡凋落。惟君獨無恙。髮白顔猶渥。時來叩我門。相對慰寂寞。豈惟同閈情。諒以世好篤。君時名家嗣。氣味溫且愨。可惜失蹇騰。遅暯霑微祿。奔趨百僚中。此翁眞矍鑠。箕疇壽與康。得之斯爲福。窮達是外物。何足爲欣戚。秋來乍阻面。相憐俱疾厄。那知俛仰間。遽作幽明隔。扶病哭靈帷。老淚空沾臆。蕭瑟歲欲晏。祖載忽已廹。薤歌遠相送。呑聲但躑躅。</text>
<title>兪判書 命䧺 挽</title>,<text>蕭然韋布帶軒騶。赤子心存到白頭。水部雖閑那養病。湖亭非遠可消憂。鶴鳴有和殘年樂。鴈叫離群兩地愁。萬事寒江飛旐去。向來榮辱捴雲浮。</text>
<title>金誠仲挽</title>,<text>嶷嶷文忠宅。藹藹多令孫。惟君更秀出。弱歲蔚華聞。豈徒芝蘭寶。豫章高薄雲。風霆忽摧剝。慘憺匠石園。長志閼半道。奇質委荒原。惜哉可奈何。仰天淚潺湲。其二孝以色爲難。仁於薄者厚。二者旣能之。百行復何有。未學吾謂學。况更探理藪。激仰丈席間。領得言下趣。眼目欲活潑。彼哉章句陋。佛氏大心生。吾家展拓秀。斯人乃至斯。培覆理或否。篇章惜零碎。何以表來後。其三三山作吏隱。烟霞繞竹符。洋洋絃誦地。歷歷高賢墟。使君來何晩。鼓舞在一哷。蒙泉初筮吉。麗澤衆志孚。侯去尙可惜。侯沒况長吁。久矣儒化丕。此道今世無。宜寽鬼物猜。不許少踟躕。其四窈窕淸風洞。城郭好山林。洒落玉華㙜。雲溪深復深。知子無俗韻。於焉托素襟。悠然夢中句。百年終老心。夫何淵明誄。邂逅發悲吟。浮生一夢幻。卽事成古今。魂來屛岩空。魂去蓮峯陰。山高水自流。千載誰知音。其五相愛如骨肉。相信如金石。百年猶爲短。此哭何太亟。邇來別離多。同城苦相憶。霜天十月望。遠菴期一宿。恨恨病床下。萬事驚風燭。不知晷刻命。朝去謂有夕。蒼黃叩寢門。千呼子已寂。追思挽衣時。叮嚀吾未覺。其六烈烈北風急。漫漫玄夜長。虞歌咽未已。丹旐空飄揚。問子將何之。泉路杳茫茫。老爺千里來。白髮呼穹蒼。弱妻與孤兒。叩胷願俱亡。親朋遠邇集。斷盡平生膓。人生先後去。畢竟同山岡。悠悠九地下。會合或可望。生當爲君悲。死便長相忘。已矣勿復道。躑躅衢路傍。</text>
<title>宿石室書院有感</title>,<text>十四年於世。殘生今復來。風灘不盡咽。曉月有餘哀。俎豆神如在。樓㙜夢一回。又看理玉樹。師友盡泉㙜。</text>
<title>寒食道中。見黃梅初發。折取看玩。偶吟。壬寅</title>,<text>道傍新蘂卽黃兒。折取堪成一笑資。不是芳香穪絶品。一年春色喜先知。</text>
<title>羅同知▣▣挽</title>,<text>九十韶華不老身。世間今信有仙人。義同黃養深歸蜀。跡似桃源遠避秦。沾渥不須紆冕紱。返眞猶自整衣巾。哀歌豈是無從涕。交誼新於孝子親。羅老本以午人。當己巳。半日廷請後。卽盡室出城。歸隱於淸州俗離山下。終身不復入京師。以壽陞嘉善階。其子重慶。爲之求實職甚切而竟不得。年八十餘。康健如少年。一日不病。整衣冠翛然而逝云。</text>
<title>栗村詠懷</title>,<text>城郭難容一日居。郊原來往不須踈。情依藪澤憐歸鳥。路熟山磎信小驢。花木初栽猶物色。庭除雖陋卽幽廬。行藏已决從吾好。觀象如硏太皥書。其二棲遅只合守吾廬。寂寂郊扉卧自如。脫去煩囂疑遯世。養成踈放懶繙書。原頭細草看眠犢。池面微波有躍魚。自是丘樊宜拙分。十年何不早歸歟。</text>
<title>出栗村賞蓮</title>,<text>三旬積雨卧東城。朝日靑驢出郭輕。霧外三峯開半面。欣然如得故人情。其二平生酷愛若耶花。野外方塘爛熳葩。絶艷淸芬吾自有。幾年經過羨他家。</text>
<title>次放翁韻</title>,<text>栗村田畔數間屋。大野群山軒戶東。萬事須看天定後。一身聊卧寒歲中。閑情落日歸烟鳥。哀緖淸宵叫雪鴻。送盡流光添鬢白。百年塗轍余語窮。</text>
<title>舍弟狼川還官。與之同出栗村。口占。</title>,<text>郭外寒驢帶夕暉。官驂聯轡到柴扉。北風雨雪愁何極。此日臨歧欲濕衣。</text>
<title>送舍弟後。悄坐無聊。次杜詩荒村建子月韻。書懷。</title>,<text>北風飄皁盖。昨夜宿吾家。水冷游魚寂。天空獨鴈斜。官程迷樹。野望漲雲沙。歲暮兼愁切。村醪可一賖。</text>
<title>奉簡堂叔龍安公 公辭遞。龍安歸寓忠州德隱村。求見參同契。故書懷奉呈。</title>,<text>十載風埃歲月馳。伯陽遺訣未曾窺。金丹已矣無消息。眼有玄花鬢有絲。其二白頭投紱卧江湖。身世悠悠付釣魚。安得從公歸德隱。婆娑林下講丹書。</text>
<title>咸原。夢陪鹿川李相公。入侍天陛。自上奬諭于寧。眷注甚隆。覺來感歎有詩。遂次韻見懷。</title>,<text>碩輔孤忠遽返箕。欲傾崇廈孰能支。滄桑世事驚千刦。霜露丘原愴一朞。誰遣英靈泉下起。空聞天語夢中垂。知君別有精誠感。冠珮相隨到玉。</text>
<title>觀誠仲遷窆後。泣題示哀甥。履普</title>,<text>一別幽明歲再更。居然白日照丹㫌。若將笑語顔相接。還愧精靈夢不成。萬事莫聞知子樂。百罹逢此恨吾生。佳城重閉春山暮。無限凄風哭盡聲。</text>
<title>拜省谷雲，農岩兩先生墓志感</title>,<text>國家元氣士林宗。千載淸陰節義崇。箕穎高標挺雲老。洛閩正學起農翁。殘生雪涕瞻荒隴。萬事驚心仰遠穹。往巳今寅那忍說。百年喬木但悲風。</text>
<title>三月廿四日。送別妹行于銅雀江上。悵黯悽結。彌日作惡。仍以西行。路中思念尤切。隨感口占。情見于辭。得十五絶。寄示哀甥。</title>,<text>微雨曉來歇。春江柳色新。悠悠銅雀上。別淚滿衣巾。其二嗟爾未亡人。大歸湖海闊。遅暮况時艱。此行應永別。其三高堂雙鶴髮。送爾血漣洏。柔膓斷欲盡。欲慰奈無辭。其四栗北移一抔。春深芳草綠。駸駸百五近。誰復奠淸酌。其五伯也抱沉痾。哀哀日瘦槁。弱齡擔百爲。心力况凋耗。其六億也稍解蒙。萬也初上學。何由敎得成。鄕曲無師督。其七可憐千與錫。乳食啼唬音。長路得無病。空勞慈母心。其八馬弱幾顚仆。婢孱困徒步。朝霧與夕風。遅遅遙野路。其九爾南素沙里。我西碧蹄村。午炊孰早晏。共惜日西奔。其十骨肉恩意重。窮道失扶將。可以不如鳥。春空鴈有行。其十一寂寂靈几返。纍纍衆雛將。形骸骨空立。應復泣尊章。其十二閭井捴依舊。人事非昔時。鹿車共誰挽。鸞鏡空自悲。其十三夫子有成說。百年偕隱歌。同遊纔半日。夢斷玉華阿。其十四送君昔南轅。湖亭欣主客。吾衰子云亡。此遊那再得。曾在丙戌八月。余率妹行往洪州。時誠仲在三山。迎余喜甚。秋夕日。遂同舟遊永保亭。追感往事。故云。其十五呑聲復惻惻。木石匪我心。有唱誰與和。臨風聊復吟。</text>
<title>入嘉陵路中口占 癸卯</title>,<text>難醫最是烟霞疾。慚負何多猿鳥盟。若使靑山長入望。百年於世捴虛生。</text>
<title>又四絶</title>,<text>村村柳色烟垂綠。面面山光雨洗淸。何物城東小石竇。出來能使我心醒。其二光陵遙望山多峽。兔院纔過水益淸。何物東邊一條路。踏來能使我身輕。其三風烟靄靄皆新趣。草木欣欣多好顔。何物丘偶睍睆鳥。聽來能使我情閑。其四水深早稻抽如髮。雨足新牟密似雲。何物原頭輟耕叟。看來能使我懷欣。</text>
<title>四月十一日曉。志感。</title>,<text>一慟今晨阻白雲。世間萬變欲無言。旅窓半夜成孤夢。淸誨丁寧話舜溫。此行本欲入洞陰。參農岩先生忌祭。到中路。聞有意外事。不得前進。轉向加平朝宗村舍寄宿。是曉夢。侍先生宛若平生。有說及舜瑞，伯溫之語。幽明相感。似有不偶然者。起坐愴然。抆涕而題之。</text>
<title>與權弁入中山。觀卜居處。戱題。</title>,<text>斫菑結茅賴君能。盡室入山吾計應。天作此山如有意。經營恨不十年曾。</text>
<title>早春與舍弟及子姪輩。出寒川煑艾。丙午</title>,<text>悠悠山郭晩。藹藹柳條春。澗道扶藜健。村家煑艾新。天駒驚野老。谷鳥媚游人。時舍弟新除太僕主簿。故第二聯云。○末句逸。</text>
<title>出栗村。次兒子錫㣧韻。</title>,<text>春及西疇將有爲。郊原一雨夜來宜。柳迎新霽飄絲細。杏被餘寒放蘂遅。水白稻田飛鷺處。風輕浦渚躍魚時。年來萬事皆堪涕。惟有靑山展我眉。</text>
<title>四月十六日。卛爾騎驢。出往寒川。俄而。兒子與成生夢翼。徒步追來。徜徉向夕而歸。</title>,<text>蹇驢只合駄淸癯。短策隨來又小奴。華岳微雲浮遠翠。寒川細路破平蕪。老夫自是多狂興。吾弟居然有別區。飛瀑雨餘看更好。自今來往定朝晡。</text>
<title>與兩弟出郊。成原亦曾買亭基於駕峴。是日。先往周覽。而來會寒川。</title>,<text>我心無日不于東。一出城門萬慮空。勝賞後先諸弟並。幽居南北一山通。蒼崖列坐飛泉內。綠野平臨落照中。但願時淸身又健。暮年追逐樂無窮。</text>
<title>寒川小屋新成。與舍弟出遊。兩內行及子婦女兒輩。亦偕往。盡日逍遙而歸。</title>,<text>出郭不厭數。喜君營新墅。同遊每弟兄。幽興亦婦女。轎馬旣聯翩。巾舃俱容與。掃石進盤飧。隔林喧笑語。此事眞可樂。得意少如許。何知走童子。與榮欣僕御。悠悠白雲想。日夕復延佇。何當結幽社。永偕林下處。</text>
<title>出栗村偶題</title>,<text>此行忽無端。幽思在吾廬。亭午越駕峴。林臯歇疲驢。瞻宇方一笑。老僕掃庭除。軒窓閴而淸。水木紛翳如。悠然濠濮想。豈必遠求諸。野麥半靑黃。峀雲閑卷舒。索枕寄高卧。呼兒展舊書。吾生復何求。卽此樂有餘。</text>
<title>六月十六日夕。與志遠同出寒川𧢇月。</title>,<text>薄暮來東墅。爲玆松崖月。何天無此物。於焉最奇絶。况復積雨霽。凈洗天宇豁。遙岑素華浮。疊嶺新輪出。淸輝浩萬里。蟾兔如可掇。與君卜此夜。心期逈超越。嘯歌互悠揚。衣巾共飄拂。穿林更蕭爽。掃石增皓潔。雖無酒肴具。酌泉忘飢渴。悢悢不能寐。聊以至明發。</text>
<title>過重陽後。游遠心菴。登高次楓溪丈韻。</title>,<text>寥寥東郭卧。佳節負登高。澗樹秋猶早。詩仙老益豪。雲蘿攀雪嶺。嵐翠訝烟濤。滿目斜陽遠。何妨醉濁醪。</text>
<title>過重陽。遊遠心菴志感。</title>,<text>不盡楓溪淚。今登白雲岡。星霜驚六載。風雨過重陽。素髮嗟吾老。黃花獨自芳。春庭慰遅暮。哀樂一啣觴。</text>
<title>游寒川登高。次杜詩韻。</title>,<text>千古牛山落照哀。人間節序漫回回。登高忽尒重陽過。出郭居然十月來。白雪數莖空短髮。靑山百里有層㙜。悠悠萬事皆身外。且把寒花醉一盃。</text>
<title>送舍弟志遠赴任金陵。夜坐書懷。</title>,<text>蕭蕭風落木。皎皎月侵楹。小別愁何有。孤懷感易生。猶憐斷鴻叫。差慰哺烏情。幾日寒潮外。哀趨望浦塋。</text>
<title>往安山過露梁。有懷。</title>,<text>幾許官程走露梁。三年拙政試衿陽。至今豈有桐鄕愛。却恨迷途出脚忙。</text>
<title>留安庄兩日漫吟</title>,<text>蕭然破屋倚荒丘。墟落遙臨浦漵秋。黃秔滿野生涯足。紫蠏登盤風味優。雖言𩿨鷺忘機好。寧有溪山愜意幽。回首白雲嘉峽遠。暮年歸卧是菟裘。</text>
<title>謁四忠祠</title>,<text>岸上靈宮幾日成。四忠遺像仰崢嶸。客來攬涕秋江雨。邂逅長虹一氣橫。其二躑躅呑聲俎豆傍。百身難與贖秦良。莫言禍福終乖錯。斧鉞千秋凜有霜。其三心肝瑩澈鬼應通。某也今來拜夢翁。獨立凄風無限淚。一言要待九原中。</text>
<title>栗村賞蓮。忽憶水仙亭賦蓮花詩。續成風吹細香四字。韵句之前三後四者。未及憑考舊藁而然尒。</title>,<text>憶昔水仙亭。坐衙荷香中。淸詩題未了。佳興期無窮。寥寥卧郊軒。又對滿地紅。回頭隔晨事。半世南薰風。其二造物固多端。賦性一何奇。夫何萬斛香。出自淤泥而。朝將淸露濃。夕與凉颸吹。繁華却易歇。怊悵更何爲。其三自我開半畒。與君托幽契。天然擢淸水。百花俱瑣細。薰德苦未飫。曷由消吝滯。可望不可翫。竟夕整巾帶。其四十字杜陵韵。堪作愛蓮章。借問淇澳節。何似濂溪芳。一般君子意。互看亦何妨。所以冥觀者。都欲忘色香。</text>
<title>春帖 丁未</title>,<text>家國多時屛吉言。七年今日賀逢春。餘生宇宙頭空白。桃帖題詩百感新。其二立春大吉無餘字。天下太平眞好辭。老夫不須多着語。床前弄筆有孫兒。其三玩心齋裡弄丸餘。花鳥春深興自如。料理山家閑事業。數畦西圃種瓜蔬。</text>
<title>春日偶吟</title>,<text>雨雪期春色。盲風鎭日驚。空憐踏靑節。遠想浴沂情。不見梅爭柳。難聞燕和鶯。淸明看又近。寂寞卧東城。</text>
<title>暮春出栗村</title>,<text>三春將盡始玆行。郭外風煙滿眼驚。林鳥溪魚方自得。村花野柳卽新晴。靜餘觀物猶深趣。老去探芳豈逸情。栗里巾車農務急。且須閑看水田耕。</text>
<title>雨餘夜坐偶吟</title>,<text>雨歇天氣佳。高閣生夕凉。星月高烱烱。雲樹復蒼蒼。几席絶塵埃。軒牗澄餘光。冥心坐超忽。掩卷燒名香。於焉且偃息。何必棲林岡。</text>
<title>五月十二日。出栗村作。</title>,<text>栗村久不到。三逕眼中荒。荷葉涵雲密。梧陰過雨凉。初移秧細綠。欲刈麥深黃。竟夕悠然坐。田家興轉長。其二知還自有徑。乘興常獨歸。虛室塵盈榻。孤村草沒扉。雛鷄方習闘。乳燕欲成飛。嘯傲且高枕。林風凉我衣。</text>
<title>送再從弟最雨 有龍 出按海西</title>,<text>金榜天門早掛名。官超刺史丈夫榮。明時雨露恩偏渥。曩日風霜夢亦驚。每惜士元百里小。終敎孟博一方淸。定知丙枕寬西顧。綠綈應須待政成。其二節旄西出路悠悠。政是棠陰二十州。且待三秋迎鶴髮。應過九月感龜頭。山生薇蕨淸風遠。堂暎芙蓉聖澤留。遺廟石潭勞夢想。琴書恨不與君遊。李祖正郞公。曾宰文化縣。有遺愛碑。故第一聯云。</text>
<title>又次道文詩軸巾字韻。志感。幷序</title>,<text>余尋常不喜題詩僧軸。曾於辛丑在楓溪。得見中㙜僧道文上人詩卷。吾東方正氣一脉在是。可敬也已。古人云。讀出師表不下淚。無人心者也。讀此卷無一語。其可謂有秉彛乎哉。遂謹次一絶。而亦未及寫入軸中矣。乃者。道文又自嶺外。周流來訪。噫。自辛丑至今歲。纔六七易。而其間世變。何所不有。獨立人世。重閱遺篇。益不勝悲惋。又吟一絶志感。幷前作書贈上人。試持此奉示楓溪翁。亦必爲之慨然而悲矣。已矣人間欲裂巾。紛紛蚊蚋百千群。滄桑閱盡餘華髮。淚入三洲與谷雲。</text>
<title>妾薄命</title>,<text>妾身何太陋。主心何獨偏。恩顧重山岳。歌笑當春姸。奈何妾薄命。中道忽背捐。人生苦無樂。歲月如奔川。袖中有遺佩。芳華空曖然。瑤琴不忍彈。披拂淚濕絃。惟有一寸心。死不埋窮泉。其二寂寂春山空。悠悠秋水碧。一身長伶俜。萬事非宿昔。姸醜固無定。白黑有時易。多口自古然。賦命况蹇阨。爲主求一死。沉恨九地隔。夢中豈相識。容髮已凋落。回首十二樓。淚盡風雨夕。</text>
<title>秋夕。自金陵乘舟往望浦。阻風遅留。汐水解纜。至夜深風定。月出甚快。口占示兒子。</title>,<text>極浦迢迢風怒號。舟人未敢放輕舠。移時纜下沙邊久。斜日槳隨浪勢高。快掃浮雲澄玉宇。遙懸明月盪銀濤。褰篷且酌舷頭酒。欵乃聲聲興更豪。</text>
<title>李文學 瑋 挽</title>,<text>衰季鮮英才。惟君最拔萃。弱齡能得師。奮發厲奇志。筆擬喝風霆。談欲軒天地。猶嫌作小儒。豈肯甘俗吏。自有識者識。難禁吾輩淚。其二君有百鍊鐵。屠龍期一擲。霜蹄幾見蹶。鵬圖晩始廓。豈徒慶家闈。且喜需王國。忽忽春坊召。草草史院直。靑雲同硏子。失聲共嗟惜。其三慟哭山頹後。三洲已丘墟。萬事逝水空。數子晨星餘。年來運更惡。去去隨泉塗。蕭條撫短景。宇宙吾道孤。哀詞送君歸。兼寄李與吳。其四滄桑癸卯歲。四月十日夕。東轅忽改轍。悄悄何村宿。一哭阻白雲。片夢猶丈席。歷歷呼舜溫。心期烟不隔。與君話此事。惋惻涕空滴。其五仁豈難並爲。弦韋資道深。曩賀非俗情。仍以寓䂓箴。願追烏頭力。期保桑楡陰。子來知幾日。相思阻一尋。驚號盖棺際。不復聞英音。其六子以單獨身。有兒尙稚藐。哀哀兩鶴髮。抆血空相吊。數年不我假。餘日誰與了。月制斂爾骨。先送故山兆。仁天詎忍此。莫賴平生孝。</text>
<title>宿遠心菴。奉別茅洲丈湖行。</title>,<text>西園佳會十年心。往杖松厓暮色陰。澗曲寒楓秋欲老。池邊叢菊雨方深。迢迢悵望魚龍窟。漠漠愁聽鴻鴈音。分手前期非少日。一樽今夜更須斟。其二淺斟高咏夜何其。坐到東峯月上時。浮世百憂多少事。明年此日有無期。峩洋往跡空餘淚。湖海遐情又別詩。離索莫忘磨切意。歲寒珍重惠良䂓。</text>
<title>朝起。次遅字韻。</title>,<text>壺觴得夜月。深卧出山遅。勝景元同郭。佳游杳後期。滿庭寒菊偃。繞屋宿雲垂。來日參商意。留題幾首詩。</text>
<title>臨別悵懷彌切。耶以二絶贐行</title>,<text>身世悲遼鶴。行藏隨海𩿨。浮生垂老別。淚落菊花秋。其二別愁感時劇。歸興得秋饒。坐負銅津送。悵望茅島遙。</text>
<title>步前韻。寄茅洲。</title>,<text>窮巷寥寥集萬愁。况逢除夕倚虛樓。堪嗟急景過隙駟。更覺浮生藏壑舟。竹友經寒太蕭索。梅兄入室喜綢繆。悲歡閱盡人間事。又與茅洲悼杏洲。</text>
<title>次茅洲韻</title>,<text>蕭條門徑斷人來。親近孤標只小梅。添鬢雪霜嗟老矣。放身天地信悠哉。幽憂苦與時憂逼。歲色仍兼雨色催。賴有淸詩慰窮寂。入懷奚啻萬瓊瑰。</text>
<title>除夕書懷</title>,<text>寒雨冥濛八表昬。歲除春到更無痕。眼中玉雪空餘淚。愁外江山又別魂。事不奈何惟仰屋。日無餘幾且含樽。微吟注目憑山閣。點點歸鴉暮色翻。</text>
<title>次李伯說寄示韻 庚戌</title>,<text>天地殘生在。衰遅卧一丘。飛騰隙駟過。睍睆谷鸎幽。短短霜千髮。昬昬霞兩眸。遺編空在手。時復夢三淵。其二平生遐想在雲岑。郭外棲遅豈邃林。拙跡只宜投稼圃。殘編未解惜光陰。驚心世事空千刦。入眼詩篇抵萬金。十二灘頭留好約。歸歟共保歲寒心。</text>
<title>志遠欲與子婿輩出遊。以雨敗約。越三日待晴來會。呼韻各賦。仍口占。</title>,<text>佳約違天雨。群遊得早晴。衣巾入林遠。書卷卧雲淸。新畫濃山色。餘雷吼瀑聲。分携愁日夕。林鹿識吾情。</text>
<title>題凌霄亭</title>,<text>高高亭子出雲端。逕盡松蘿擁疊巒。素靄暮朝生卧席。靑山近遠集凭欄。地應鬼物爭呈秘。天與幽人永考盤。早識仲翁霄漢意。百年心跡得淸安。</text>
<title>次李伯說韻</title>,<text>漠漠停雲念子多。東城回首空非遐。寒松不改知深契。喬木猶存見大家。興到幾驚毫墨逸。年侵只惜鬢霜加。空山日夕愁延佇。誰向林廬問劣痾。其二風波閱歷險艱多。獨立人間暮道遐。非俗非僧是何物。一丘一壑眞吾家。夢中師友泉㙜闊。掌上圖書歲月加。不有隣朋同臭味。詩來詩肯慰殘痾。</text>
<title>獨往遐觀軒賞蓮。兒子及李郞 輔天。約以來會。有礙未果。無聊口占。</title>,<text>十日無君子。幽襟苦未開。相尋迂野路。一笑倚荒㙜。可惜芳華晩。空遅玉雪來。香醪盈綠葉。惆悵獨含杯。</text>
<title>次李郞汝翼韻</title>,<text>爲仙不必去人寰。早抱淸羸性愛山。洗耳欲忘塵世事。放心如得葛天閑。薄田數畒開耕鑿。窮谷終年斷往還。無用自踈名利徑。敢言眞透鐵重關。</text>
<title>入城三日。還出鹿川。用前韻書懷。</title>,<text>兩脚有時城郭間。九回膓苦爲思山。烟光雨意鳥俱得。柳陌草堤驢自閑。野稻吐香知節早。地荷未落待人還。淸風不盡羲皇上。虗閣寥寥晝掩關。</text>
<title>聞林烏反哺有感 時適閱詩經。又諷蓼莪章。</title>,<text>空林反哺烏。鳴聲一何苦。及時報至恩。情愛藹膓肚。哀哀此鮮民。頭白怨孤露。急景難駐隙。悲風不停樹。三復蓼莪詩。宛轉淚如雨。</text>
<title>至月初四日。朝起大雪。次朱子立春大雪韻。</title>,<text>山居歲已晏。夜氣增慘凉。陰雲浩霮䨴。烈風劇號揚。朝來四山白。雪下盈尺强。繁英綴林樾。積雪堆岩岡。乾坤莽無際。飛鳥失相將。老夫發高興。杖策起彷徨。超忽凌澗壑。冠童共翺翔。巒峀迷遠翠。松杉曖深蒼。爽開昬霧眼。凈洗烟火腸。緬懷南岳遊。高吟北風章。嗣歲占豊熟。天意詎難量。百年得此日。題詩期勿忘。</text>
<title>自鹿川挈家還京第 辛亥</title>,<text>夜雨水滿池。林風花亂飛。多情黃鳥語。惆悵送人歸。</text>
<title>爲金剛之遊。發向淮陽。筮行吉否。得晉卦。决意登程。故云。</title>,<text>駄疾涉遐程。何以决我意。端蓍得神告。分明日出地。</text>
<title>路中。望三角道峯。有吟。</title>,<text>平生三角道峰間。蒼翠朝昬亦好顔。此去應須心恨大。他時爾輩作兒看。</text>
<title>花川道中</title>,<text>迢遞花川路。飄然我馬輕。天風萬里起。雲日四山晴。信息何能大。仙靈若有情。百年浮世事。明日衆香城。</text>
<title>游金剛出山日。坐山映樓。口占。</title>,<text>去矣▣黃塵。嗟哉空白首。殷勤謝群仙。千載記余否。</text>
<title>臨別。示志遠。</title>,<text>半世蓬萊夢。尋眞已白頭。葉鳧同逸興。謝屐愧冥搜。遺恨在三日。重游倘九秋。西津月明夜。別意更悠悠。</text>
<title>謝茅洲金丈作詩贐行</title>,<text>積玉千峰聳。驚雷萬瀑懸。勝游飄雪鬢。情贐落瓊篇。忽得奇觀字。難尋夢道仙。悲吟到存沒。老淚定潛然。其二牢落人間世。吾生可奈何。仙遊那復再。歲月已無多。細讀農翁記。高吟淵老歌。知音隔海澨。回首一長嗟。</text>
<title>又一絶書懷</title>,<text>萬二千峰裡。曾無一字詩。莫問吾衰否。神情此可知。</text>
<title>仁祖大王遷葬挽</title>,<text>於休聖作運神功。帝命方和眷大東。義正倫彛如日揭。澤涵民物並春融。宏模舜禹心相授。赫業殷周道復隆。誠感皇仁光寵錫。涕潸詩雅炳危忠。鞏基永保千年泰。觀德須徵七廟崇。丹極仗移經幾載。金堆木老但悲風。啣珠雀去驚妖孽。卜宅龜從啓欝葱。灤墓改封遵古制。魯儀追緬愴宸衷。猶疑鳳輅初廻蹕。怳若龍湖再抱弓。敬誦烈文兼有祝。煌煌邦慶佇無窮。</text>
<title>仁烈王后遷葬挽</title>,<text>慶是應沙麓。簡惟在穆陵。德同周十亂。謨贊漢中興。樛木推仁惠。危舟勉惕兢。配乾資至化。誕聖啓丕承。哲範前徽並。神功永世仍。輝煌彤史揭。綿邈白雲乘。大隧今違妥。移封古有徵。禮宜從魯祔。修豈爲防崩。肅肅通玄牗。冥冥閉漆燈。攀號均卛普。聖慕况冞增。</text>
<title>鹿川秋夜。獨坐口占。</title>,<text>山深月落悄無眠。河漢秋高夜似年。時看松明林外照。山童結網試前川。</text>
<title>花石亭。敬次外王考承旨柳公留題韻。</title>,<text>蒼杉欝欝大江流。花石高亭百代留。欲問先生玩樂意。風雲變態古今秋。</text>
<title>栗村月夜。對梧陰謾吟。</title>,<text>天上有明月。地上有碧梧。誰哉愛此物。風流邵堯夫。問君何能爾。胷中一塵無。斯翁去已久。千載空長吁。梧陰與月色。何曾今古殊。郊軒得此夜。淸輝澈氷壺。徘徊仰天宇。古人如可呼。况有柳上風。霜氣拂眉鬚。愧無安樂法。孤負酒一甌。</text>
<title>辛亥臈月。題寒川草堂。</title>,<text>天寒扃一室。風雪卧林泉。殘臈人間世。浮生六甲年。難追過去日。莫問未來天。萬念都灰冷。猶思三絶編。</text>
<title>早春題栗村 壬子</title>,<text>兀兀忘渠我。悠悠送歲華。山靑開舊面。鳥哢得新和。身計轉堪笑。形骸空自嗟。柴荊盡日掩。山月識吾家。</text>
<title>和示李生 鵬翼</title>,<text>君從何處到深村。五柳陰中不設門。山杏欲開經好雨。渚蒲初綠迓新暄。犬稀迎客何妨吠。鳥不猜人自在喧。萬事傷心餘白髮。夕牎相對悄無言。</text>
<title>游淸潭</title>,<text>洪甥雲章。要余同游淸潭。余從北城一宿。早入山樓待之。俄而。雲章卛兩兒來。家兒錫㣧踵至。洪內及李內。亦次第來到。半日徜徉岩石間。臨水煑花。向夕罷歸。誠浮世難得事。時三月二十八日也。追成二律。一以記遊。一以感舊云。淹病三春孰起余。仙區佳約肯躕躇。北城放策白雲裏。西郭聯鑣朝月初。入洞却憐阿女並。愛山還笑乃翁如。兒孫莫忘玆遊樂。勝跡堪傳百世餘。其二往事回頭十五年。潭樓集上意凄然。主翁不見洪厓子。高客難追雪岳仙。那有浴泝春暮興。空吟伐木鳥鳴篇。蒼顔白髮今如許。愁對山花落照邊。</text>
<title>栗村盤桓臺上吟</title>,<text>梧陰密密柳陰濃。誰遣浮埃一點容。朝旭夕陽光景別。高㙜幾擲老夫筇。</text>
<title>寓新屋隣舍。華山蒼翠。終日在眼。却喜此身與渠有分題此。</title>,<text>東岡棲息與誰親。好是三峰每趁人。偶向村家得小檻。隔林濃翠更精神。</text>
<title>新屋改築井甃</title>,<text>混混山泉日夜流。剪開荒穢甃新修。誰言井渫令心惻。可使顔瓢永不憂。</text>
<title>栗村觀打麥</title>,<text>我有半畒庭。寂寂無人跡。上有梧陰覆。下有蒼苔積。今朝且有事。呼童掃以闢。借問何所事。收我東溪麥。今年麥有秋。且無霖潦廹。及時好登塲。嘉宲盈釜斛。不惟炊新飯。作酒味濃郁。愧我無事飽。慰爾群僮奴。欣欣樂有餘。浩歌終日夕。</text>
<title>遐觀軒獨坐</title>,<text>林影參差夕景移。翛然凭几更何爲。孤鸎忽到枝邊語。似慰山翁獨坐時。</text>
<title>閏月十六日。喜小雨。</title>,<text>虛堂淅瀝雨聲多。庭有高梧池有荷。忽覺微涼驅午暑。山翁睡起動淸哦。</text>
<title>外弟李瑞卿 顯應 挽</title>,<text>自是靑雲器。天然玉樹珍。毫端猶逸氣。談屑亦精神。幾點龍門額。曾陪鶴禁春。相門今寂寞。世事入酸辛。其二廉約兼慈惠。承家有範模。循良得前漢。政績最全湖。鬼必戕仁亟。民皆失母呼。銘恩應萬世。淚墮鐵龜趺。其三孝友眞爲政。于今萬事非。弟哀如喪考。姊哭若呼兒。慘憺家無督。欹傾廈孰支。庭蘭有三秀。餘慶可徵斯。其四葦嶺愁羈宦。鄕園夢幾紆。招魂非我土。攀櫬只諸孤。尺素虛雲鴈。歸裝杳葉鳧。凄凄薤曲咽。路盡廣陵隅。其五看花鹿川別。膓斷隱侯詩。老病今如許。王孫去不歸。酒眞難更把。夢豈慰相思。光秀山前路。悲吟淚滿衣。其六此別人皆有。殘生恨獨偏。崇朝望淸漢。遠日隔新阡。衰疾終難强。明靈倘見憐。自知悲不幾。且去待重泉。</text>
<title>趙持平 正純 挽</title>,<text>嶙峋折檻想千秋。一鶚橫空鳥雀愁。何罪明時投漢島。幾年恩放卧漳州。憂危每入孤忠切。寵辱都輸大夢休。南谷棣華零落盡。白頭無路哭新丘。</text>
<title>次茅洲丈示晉甥韻</title>,<text>霜凋栗園凈。風撼菊籬踈。話劇分離久。魂驚涕淚餘。歸鴻已杳邈。征馬肯躕躇。珍重茅翁意。形骸莫問余。</text>
<title>入新屋書懷</title>,<text>素心厭城郭。拙跡宜林墅。渠渠豈我分。瑣瑣久爲旅。東岡一區宅。翛已成棟宇。霜天輟斧斤。室家欣得所。平生烟霞想。願作雲山侶。窮老心事乖。偪側居村塢。登臨無勝物。何以慰幽緖。遠慚鹿門隱。近愧雲庄處。且安鷦鷯枝。敢擬鴻鵠擧。惟將農圃事。沒歲以延佇。</text>
<title>次舍弟志遠東游錄中韻</title>,<text>衰白蓬萊興。天遊亦一時。難忘萬瀑勝。又與四仙期。雲鶴瞻寥廓。霜楓入夢思。虹橋眞弱水。重渡我能爲。右次長安寺韻四時秋最勝。楓嶽品題明。霞暎千厓蔚。霜遒萬木淸。境奇新畫幻。興逸羽衣輕。恨不重陽月。同題石上名。右次上城看楓韻萬二千峰天逸㙜。仙遊怳惚夢中回。秋來孤負霜林月。快矣䨥鳧幾往來。右次侍中㙜韻。咏天逸㙜。烏井千秋尋古綆。鵬溟咫尺悵虛船。多君鼔枻丹書側。能作人間半日仙。右次三日浦韻</text>
<title>次金甥 履晉 哭亡弟生日韻</title>,<text>澆墳無路奠靈樽。何處湖山逗斷魂。遺牘披來寧作面。短碑傳得惜無言。弟兄忍向茅洲屋。甥舅終違栗里軒。耀世祥麟難再得。窮天極地有煩寃。</text>
<title>冬夜食煨梨。書示孫兒虎䧺。</title>,<text>山房擁土爐。寂寞歲暮時。小孫憐我老。日夕進煨梨。謂言止寒嗽。兼以潤衰脾。甞之甘且濃。一笑心自怡。仍憶稚少日。此物如珍奇。偸去快嚼破。玉液牙頰滋。有口今何用。碩果等棄之。還童我無術。養老知汝慈。嗚呼理之常。何足差歎爲。翁詩汝勿忘。他時應自知。</text>
<title>大雪</title>,<text>大雪何能無好詩。幽居添興百般奇。風雲浩浩衰懷壯。天地皚皚素髮宜。境幻玉京思道侶。庭寒瓊樹憶連枝。林齋晝掩封苔逕。正是山翁得意時。</text>
<title>題貞元閣</title>,<text>藏梅小閣。名以貞元。前兩扉。畫先天圓圖。題此以明玩象之意。我有三尺閣。中藏一團春。窮冬一陽生。天機貞復元。此妙梅得之。子月花已繁。三十有六宮。氤氳布其門。默看坤復際。與爾俱忘言。</text>
<title>昔我農岩先生。以踈影橫斜水淸淺分韻。作咏梅七章。余輒不自揆。今又以暗香浮動月黃昬成七韻。非敢欲追配前言。聊以自詠所懷云爾。</title>,<text>窮冬天地閉。萬象入幽暗。何從得春色。閣裡梅千點。眼界占昭朗。襟期照虛澹。賞心諒在玆。豈徒愛淸艷。其二百花紛馥郁。爭輸我梅香。超然色相外。細細傳幽芳。氣薰醇醪杯。韻淸琴書床。冥心鼻有白。妙處言俱忘。其三山澤久索居。幾年夢羅浮。東岡杖几深。歲暮有相求。寒窓對素萼。更覺吾廬幽。瀟洒終日夕。一笑失千愁。其四玄陰塞九野。子半微陽動。葭灰法無傳。曷由驗律中。南枝第一花。昨夜透藏用。天心乃可見。何待問羲孔。其五地留三丈雪。天開一輪月。人添小樹花。皎皎爭鮮潔。淸輝滿山閣。照我肝膽澈。雪殘月易缺。更愁芳華歇。其六天地有正色。最是白與黃。黃矣菊弟勝。白兮梅兄良。天然姑射姿。羞作脂粉粧。緇涅詎敢干。萬古含氷霜。其七士生千載下。無友德易昬。馨宜把蘭芬。粹欲比玉溫。二者孰兼之。莫如梅君尊。願托百年契。相守老丘樊。</text>
<title>任友德輿 弘紀 有書。兼示詩章。和寄。</title>,<text>索居歲云暮。悵望渼水曲。寥落舊門墻。萬事悲風燭。惟君守玄經。皓首志彌篤。眷焉憐衰疾。每來慰幽獨。流光感離抱。佳句攄深臆。三復起余歎。風雪浩漠漠。斯人老益窮。十口凍餒廹。吾道固如是。君子非所戚。但願厲淸操。共以先師勖。</text>
<title>臈月五日。觀獵石郊。憶舍季書懷。</title>,<text>短僮輕策越林樊。駕峴東南細路分。偶逐獵鷹松栝雪。却憐飛舃海山雲。折腰肯向新方伯。投紱寧爲舊使君。獨把村醪倚山閣。不堪愁緖對斜曛。其二暮年不妨興狂顚。野外呼鷹積雪天。今夜卧治軒裡容。夢中應作獵寒川。</text>
<title>十五夜宿栗村</title>,<text>栗村久蕭瑟。一宿曾不期。殘臈看看盡。荒年事事悲。逃奴迷遠跡。老僕說長飢。雪月還愁色。難成漫興詩。</text>
<title>十九日立春戱題春帖</title>,<text>一區田舍可盤旋。近郭風烟亦別天。縱愧鹿門棲遁志。不妨耕鑿送餘年。其二山齋晝永下帷深。一炷淸香萬古心。敬玩韋編終復始。昭昭四聖與天臨。其三觀象加硏山水蒙。果行育德發新功。匪我求蒙蒙是我。自今呼我作蒙翁。以上題書室其四春來燕雀賀新椽。今歲仍逢大有年。壠麥山粱播種了。又耕墻北木花田。其五時泰四隣無戎癘。年豊百口不憂飢。命室携童多勝事。登高望遠足娛嬉。其六井臼新開事事淸。山廚春物轉芬馨。折來酸菜沉葅熟。更採香蒿作軟羹。以上題內閣其七衡門之下可棲遅。十畒閑閑君子宜。兒誦詩書女紡績。優遊卒歲足生涯。其八有鳴倉庚女執筐。山園處處采柔桑。蚕成盡意收新蠒。機杼深房白日長。其九犬眠鷄伏不驚人。得食階除鳥雀馴。樂意從來同物我。地偏心遠自淸眞。其十我樓雖小亦超然。堪使閑翁卧作仙。破却踈籬圍短堵。三峰蒼翠聳簷前。其十一春衣飄拂動晴暄。步屧閑閑日涉園。何物眼中非太極。靑黃紅綠滿川原。以上題北楹其十二雪盡郊原細草生。隔林啼鳥弄新聲。衰翁亦有尋春興。南陌東阡杖屨輕。其十三春深庭院雪紛紛。一樹梨花香滿軒。老婦知吾興不淺。於焉應復擧瓠樽。其十四西園桃李花如霧。東圃蔬果葉似雲。况有南塘與北塢。芰荷梅竹捴淸芬。以上題東楹其十五布穀催春農務忙。四隣耒耟趁時良。山翁別有閒經紀。五柳三槐八百桑。其十六雪融泉脉細淙淙。新作三池活水通。林木翳然濠濮是。親人魚鳥自從容。其十七養得烏牛同我休。悠悠命駕復焉求。一春緩轡出門去。山自歲歲水自流。以上題外楹其十八擔石收儲喜有餘。山家伏臈可無虞。須知粒粒皆辛苦。雀鼠驅除且莫踈。右題庫舍其十九風塵車馬遠囂煩。一闔一開朝復昏。外戶不扃無盜警。太平先自占吾門。右題中門</text>
<title>周甲晬會志感。要席上諸君辱和。</title>,<text>六甲重回驚掣電。蕭條雙鬢足霜毛。省躬學業終何有。閱卋艱虞劇所遭。初度日辰思肇錫。餘生天地泣劬勞。寓形宇內知能幾。一夢悠悠任笑咷。其二齒髮居然六十翁。今朝百感浩難窮。寒天城郭愁仍滯。荒歲杯盤愧太豊。撫頂兒孫均內外。回頭弟妹各西東。不妨一醉消佳日。又見春生臈月中。</text>
<title>除夕疊前韻書懷</title>,<text>同甲又看殘臈盡。鬢霜添却十分毛。丹九轉今已老。河竢一淸幾時遭。拙跡敢言忘世果。幽憂謾自逼心勞。孤生此夕松楸隔。兄弟燈前淚欲咷。其二死灰枯木卽斯翁。頭白人間到底窮。學業豈望新得妙。形骸無復舊顔豊。春回暗覺斗回北。歲逝空悲水逝東。燭短漏長眠不得。愁懷聊付酒盃中。</text>
<title>次洪侍郞 鉉輔 三趾帖韵 幷引○癸丑</title>,<text>圻伯洪台君擧氏。卽判書貞簡公之孫。參判慕堂先生之袒免孫也。盖聞二公皆魁庭試登第。又皆按畿輔節。今君擧氏科名同。按藩又同。誠奇矣。况又連三世。皆上奉慈顔。備極三釜之養。此又曠絶前聞矣。台之季父栢堂翁作詩。咏歌其事。搢紳大夫多續和而張大之。噫。此當爲洪氏不朽之盛事也。然窃甞念二公。固以大魁崇秩爲世名卿。而忠孝德業。實爲士大夫所誦慕不衰。二公之後所以世其家者。尤當在此而不在彼矣。况科位隆替。存乎天。德行修否。存乎己。君擧氏旣得其存乎天者矣。其可不益勉其在己者而克配前烈乎。謹步其韵曰。我東圭組幾名家。累赫重榮孰此多。三世荐臨圻輔節。一頭俱占大庭科。堂闈寶婺彌增彩。原隰甘棠繼有歌。珍重勖君忠孝字。德門傳法定非他。</text>
<title>奉答茅洲丈簡寄之作</title>,<text>平生興在木蘭舟。郭外樔遅只一丘。春動江南梅已落。白頭空自夢滄洲。</text>
<title>楓溪歌。奉和茅洲丈。示履晉長篇。</title>,<text>君不見楓溪水石冠帝城。天與文忠老先生。一草一木光榮被。賢孫世世能守成。太古亭畔白雪嶺。遠心菴起更幽勝。澗道冥冥垂柳深。點䮕芰荷映桃杏。孝哉吾友善繼志。肯堂肯構何其盛。十年存沒嗟何及。滄桑澒洞仍千刦。白首詩翁遯西海。琴酒不復賓朋集。農淵風流已寂寞。百篇歌詩響岩谷。殘生曷由到北里。舊遊邈如山河隔。楓丹菊黃梅雪縞。春去秋來空自好。翁乎翁乎。何不遄敀卧故園。翁年日高吾亦老。</text>
<title>梨花歌</title>,<text>自爾托根此山阿。三月春風幾度花。天然絶艷混桃李。誰與田家作芳華。我來東臯卜新築。偶然得之庭戶側。人言門闌可鋤去。我獨脫汝於斤斧。突兀雙幹聳簷角。柯葉扶踈百尺許。可憐今年㝡得意。香雪紛紛一春暮。千朶萬朶白映天。上枝下枝翩其反。初疑玉京仙子下九霄雲。輧羽盖爭後先。又如絶代佳人舞春風。縞裳玉佩何蹁躚。朝攀暮弄看不厭。夜又寢卧其側淸心魂。山妻有酒且莫停。却愁一夜風雨驚。坡仙佳句是先獲。怊悵人生幾淸明。君不見大谷仙果更奇絶。且好秋來沃衰渴。</text>
<title>贈別戚叔三嘉許使君 鋿 之任</title>,<text>白髮三嘉宰。春風五馬行。東臯一杯酒。花鳥悵離情。其二赤子心猶在。吾今見善人。從政無他術。仁爲百里春。其三千秋殉國節。崇報荷恩榮。專城侈享祀。無憾孝孫情。其四咸州紫丘麓。吾祖兩墳塋。經行應駐盖。展拜感彌甥。其五少年輕遠別。遅暮倍傷心。珍重加餐飯。天涯數寄音。</text>
<title>次李郞汝翼韵。示洪君雲章。</title>,<text>白頭愁絶餞春敀。落盡山花滿眼飛。少年逢春不解惜。惜君容易負花期。</text>
<title>夜卧逸瞻樓偶吟。時有銀臺陞擢之命。</title>,<text>數層山閣勢超空。盤礴偏宜卧老翁。借問六仙樓上客。披襟能得滿林風。</text>
<title>秋夕。省高陽先墓。歸路。歷入淸潭。外孫樂性與鄭生來僑來待矣。一宿書樓。吟示鄭生。</title>,<text>入洞千回敢告勞。征驂忽復駐林臯。小孫能作溪山主。佳客携來翰墨豪。秋色尙憐丹葉早。仙樓更覺白雲高。無端暮雨慳明月。却是天公戱我曺。</text>
<title>次鄭生韵</title>,<text>勝遊如昨日。每到意悽然。好在靑蘿月。長鳴碧澗泉。詩留滿山韵。樓得幾宵眠。石上當時客。相逢各暮年。</text>
<title>九月初四日。發向楓岳。再從弟渭瑞 有璜 同行。</title>,<text>偪側村居淺。膠擾世憂紛。衰懷感淸秋。逸興橫素雲。今朝馬首東。浩若超塵氛。神飄海岳外。期存鸞鶴群。依遅祝石嶺。仙路自茲分。一看猶自奇。再登曾不云。况有我弟好。追遊心共欣。蓬萊信不遠。世人嗟空聞。百年不虗生。續成東遊文。</text>
<title>早發過洞陰</title>,<text>漠漠秋天曉霧深。漾川初日散餘金。蓬萊一路經行始。麗水佳山卽洞陰。</text>
<title>又疊前韵</title>,<text>疾痼烟霞老益深。芒鞋藜杖視千金。仙區日月消磨好。何用書帷惜寸陰。</text>
<title>馬上。次三淵集發向楓岳韵。</title>,<text>楓岳餘緣在。衰遅興不孤。端居終欝欝。凡境揔區區。仙尉三年住。天遊一弟俱。千秋衆香石。應識再題吾。</text>
<title>海岳揔述</title>,<text>海岳爲物鉅。高深渠自有。於人何所關。君子亦何取。自是淸淑氣。物我互灌湊。登岱仰宣尼。觀海聞鄒叟。所以資道者。如就大師友。我東雖偏小。亦云山水囿。金剛最傑特。名播天下口。嗟我悵望久。白首願始副。所恨塵緣逼。靈瑣未盡剖。今朝拂衣去。佳節屬秋九。霜楓較早晩。奇觀庶不後。迢迢斷髮嶺。群仙應我侯。東出泛溟渤。端倪詎能究。皷枻丹書湖。永節如可覯。恢恢豁胷次。洒洒滌煩垢。倘得不死訣。亦足起衰朽。然後浩然歸。海岳吾不負。</text>
<title>過通口古縣。次三淵集蔌莎谷韵。</title>,<text>縣郭風烟古。迴環十里崖。薄霜秋未老。寒雨夕仍䨪。稼熟黃餘喜。村深画裡佳。峽流淸更駛。何處不澄懷。</text>
<title>斷髮嶺。次三淵集純甲村韵。</title>,<text>不向花川去。還從髮嶺來。蓬萊豈風阻。衡岳忽雲開。深淺丹楓爛。高低白玉堆。從知萬乘樂。欲換此山迴。</text>
<title>登斷髮嶺</title>,<text>已喜長安近。寧愁髮嶺高。攀來千仞盡。坐處萬峰翺。森簇驚叢玉。奔馳訝洶濤。天風吹兩袂。更覺此身豪。</text>
<title>夜登長安山映樓</title>,<text>皓首重登山映樓。水聲渾似去年流。岩楓未落如相待。白月亭亭又檻頭。</text>
<title>正陽登高歌</title>,<text>九月九日正陽寺。千古誰有今日事。龍山落帽豈風流。翠微携壺是兒戱。漠漠天風吹萬木。萬二千峰一秋色。我來長嘯斷髮嶺。天一臺前振高策。卧治仙吏慰老兄。逸興翩翩駐飛舃。渭弟襟期亦可佳。伯兮叔兮同此夕。茱萸黃菊作歡娛。上界亦有此事無。直招洪崖與浮丘。共傾流霞雙玉壺。指點上下㙜白雲。撫臨大小峯香爐。白玉峯下紅錦嶂。衆香一帶眞画圖。且歌且蹈我欲狂。僕穎沙彌亦驚呼。冉冉西日下諸天。迢迢明月開新弦。烏飛兎走有底忙。滄海桑田眼中遷。俯仰視塵蠛蠓墟。樂極哀來自古然。天地萬物奈吾何。請看太初鴻濛前。浮生跌宕亦偶爾。何必登高作賦要流傳。嗚呼。不如歇惺樓頭醉卧眠。</text>
<title>入圓通洞。尋眞佛菴。登須彌臺。觀船菴。歸摩訶衍。</title>,<text>圓通細路昔年蹤。眞佛菴前始住筇。熊虎一枝開別界。須彌千丈列奇峰。仙臺陟絶天俱聳。神答森羅玉幾重。怳惚石船無覔處。摩挲壁罅古苔封。</text>
<title>九日。登正陽。翌日。乍觀靑龍潭。再宿摩訶衍。又觀眞珠碧霞潭。望普德不得上。仍出外山。</title>,<text>歇惺樓酒登高罷。昨訪靑龍今碧霞。鳧舃君能追跌宕。鶴衫吾亦共婆娑。重參桂院摩訶佛。永謝銅樓普德娥。催赴四仙三日約。嶺雲溪雨別愁多。</text>
<title>自摩訶衍。將向外山。臨分。書示志遠，渭瑞。</title>,<text>淸秋斷髮嶺。白日衆香城。謝屐同來遠。葉鳧到處輕。山分內外勢。人惜去留情。明日仙洲恨。孤題石上名。</text>
<title>妙吉祥溪邊。與兩弟分袂。次三淵集別一源韵。</title>,<text>山海分携客。多於此水頭。風烟內外別。木石古今幽。停盖楓林兩。呼觴桂樹秋。孤遊憐老伯。悵望㥘寒颼。</text>
<title>宿楡岾寺。夜大雪。朝起有吟。</title>,<text>客遊悠悠嶺西東。南岳奇觀一夜中。應是九龍知我意。噓雲作雪上方風。</text>
<title>自楡岾寺。向圓通。望佛頂臺不得上。歷松林菴。抵鉢淵寺。</title>,<text>客睡初醒楡岾鍾。輕輿踏雪快心胷。鸞驂定在千峰外。鳥道纔分萬木中。佛頂臺高難着屐。松林龕古乍投筇。圓通自是無奇勝。鉢寺神蹤問津公。</text>
<title>鉢淵瀑</title>,<text>尋到鉢淵上。淸奇睹未曾。紆回龍或躍。光瑩鏡方澄。百級飛來勢。三盂落處泓。笑看馳瀑戱。酌酒謝寒僧。</text>
<title>遊三日浦</title>,<text>紅亭遙望若萍浮。客意僊僊急上舟。山接蓬萊分氣脉。水通瀛海作源流。丹崖未泐千年字。羽駕難追三日遊。孤嘯月中迴棹去。碧天愁思更悠悠。其二蘭舟容與訪仙津。卅六峯回活画新。秋水連天開玉鑑。海風吹月轉氷輪。滄桑幾變問無處。笙鶴不來愁殺人。回首夢泉淸磬遠。將身吾欲托金神。</text>
<title>登東黽岩觀日出</title>,<text>洛山不必到。拂曙上龜岩。團桂淡無色。扶桑杳若參。依遅六龍出。擁衛五雲涵。黃道驅何駛。浮生恨不堪。</text>
<title>海山亭。次尤菴先生詩韵。</title>,<text>妙契武夷仁智心。祝融豪氣海山尋。談空不肯追仙佛。探勝何曾慕尙禽。大筆題厓從鬼護。高章揭壁警人深。登臨墨客紛多少。喝月呼風幾浪吟。其二半世悠悠物外心。幾嗟溟嶽未窮尋。曾從飛錫問仙鶴。更放輕舟弄海禽。靈境天應全秀異。大觀人自極高深。嶺東形勝斯亭最。尤老遺篇拱手吟。</text>
<title>自高城向神溪寺。天晴日朗。快睹蓬萊群峰。</title>,<text>銀巒玉嶂欝玲瓏。雨洗霜空日照紅。千古海山淸淑氣。扶輿磅礴自無窮。</text>
<title>次贈神溪泓演</title>,<text>我不識禪何物事。渠家萬法太虗同。相逢且莫求新句。看取閑雲在遠峰。</text>
<title>過朝眞驛</title>,<text>蓬萊羽駕爾爲隣。瀟洒郵亭亦出塵。幾許風流觀察使。曾從此路去朝眞。</text>
<title>通川道中</title>,<text>鯨噴蛟吼互驚馳。雪浪翻空打客衣。未敢凌波弄一掉。白鷗爭向馬前飛。</text>
<title>叢石亭</title>,<text>我觀叢石儘奇奇。遠望近臨驚且疑。五柱列排何法象。六稜團束巧撑支。求諸天下更無此。問爾太初誰所爲。鬼斧玉樓多少句。强模虗擬▣堪嗤。</text>
<title>登叢石亭。望見海中一山。亭亭獨立。卽所謂卯島也。相距五十里云。</title>,<text>新厓危檻獨登臨。目極滄溟逗碧岑。何似岳陽樓上望。君山一點落湖心。</text>
<title>大海吟</title>,<text>我生未識東溟大。局促塵埃嗟老邁。勺水蹄涔眼孔窄。何由浩蕩遊方外。秋風拂袖万里天。万二千峯雙屐穿。大嶺以東渤澥闊。鼓枻海山叢石前。雲濤極天天無畔。積水何曾有虛滿。沃焦尾閭卽此間。扶桑白日如可喚。銀臺金闕太怳惚。幾箇燕齊誤秦漢。亦有南華秋水篇。其言廓落恣誑誕。仲尼胡爲欲乘桴。獨許由也能從余。世間紛紛豈足道。百千蚊蚋一掃除。若無如許大胷襟。克己復禮都是虛。自古無人識此意。發之待我朱夫子。陳編百年漫自讀。發憤東來若有得。吾家方寸亦浩浩。太虛萬古無終極。等閑看去且一笑。海豈爲大吾爲小。海乎海乎眞吾師。寧容一物芥滯胷中了。亦嘗聞東山泰山高更高。昆盧餘恨空自悼。</text>
<title>留淮衙三日。發行向洛。太守相送於七松亭。悵然有吟。</title>,<text>客行不可留。皁盖且相從。殘角鳴斜日。秋山斂寒容。雲鴈惜暫乖。仙鶴難再逢。吾生豈復東。好在林亭松。</text>
<title>自直木早發道中有作</title>,<text>侵晨戒徒御。峽路天霜寒。遠遠霧中川。重重烟外山。宿鷺起沙際。旅鴈叫雲端。凄矣歲欲晏。歸哉興亦闌。遙知郭外廬。佳菊待我還。</text>
<title>訪三釜淵</title>,<text>岩瀑天開逸士居。先生遯跡此權輿。志高雲鳳于千仞。盟確淵龍以九初。薖軸終歸麟峽遠。耕桑久作鹿門墟。客來倚石披遺集。獨撫峩洋淚洒裾。其二仙年高躅住仙源。樵牧猶稱居士尊。並世以生吾不恨。一心相感道斯存。石郊忍說滄桑歲。抱峽空望宿草原。萬事卽今如白首。可能泉下復宣呑。</text>
<title>二十八日。還到祝石嶺。望三角，道峯。有吟。</title>,<text>華山秀碧道峯靑。拱揖如將勞我行。堪笑遠遊空自苦。此中猶足老吾生。</text>
<title>次韻寄呈茅洲</title>,<text>一壑容吾拙。殘生誰與聊。海山遊興獨。洙泗暮程遙。藥裹扶衰疾。塵編破寂寥。若爲華歲晏。有隕一緘瑤。</text>
<title>次汝翼韵</title>,<text>遑遑歲暮欲何之。乍屈荊圍未足悲。立志必期君子事。用功宜及少年時。文須博發于多積。學在培根以達枝。南谷東岡無不可。杜門端坐誦書詩。</text>
<title>次鄭來僑所寄韻 甲寅</title>,<text>老覺流光駛。殘生復幾何。寒梅臘俱盡。白髮歲加多。舊學抛書史。悲懷雜嘯歌。殷勤竹里客。何日肯來過。其二歲才正朝過。月又上元來。吟與鳥相和。酒無人共杯。氷泉細流動。山翠好顔開。觀物多新得。天機往復迴。</text>
<title>早春。與二三冠童遊。歷駕峴。至東山亭暮敀。次汝翼韵。</title>,<text>度壑經丘好。春山興有餘。相公有花石。野老駐巾車。石瀨鳴虛谷。松陰帶破廬。冠童咏敀晩。落景翳郊墟。</text>
<title>題贈詩僧白雲</title>,<text>寂寂岩扉鎖一溪。小齋眠起白雲低。題詩欲送無心客。綠樹陰中黃鳥啼。</text>
<title>李都正 光朝 挽</title>,<text>謝庭蔚瓊樹。白眉最稱賢。壁沼見標擧。雲路惜屯邅。潦倒朱墨間。跌宕觴咏邊。大耋胡不樂。天許爲地仙。歎息此老逝。沖雅誰復然。其二叢石峙東溟。赤裳䧺南州。七符斯最勝。仙尉足風流。一麾隨佳兒。又登黃鶴樓。那知汗漫期。遽催太守游。魂歸關路長。白雲空悠悠。其三通家三世好。屋墻連東城。追陪自童兒。談笑仰老成。我屛阻故里。公歸卽新塋。万事非宿昔。俯仰空愴情。伏枕違牽紼。但有衰淚傾。</text>
<title>金靑松 時保 挽</title>,<text>周庠玉立是邦髦。栖棘堪嗟滯鳳毛。絃誦合蒙夫子莞。璽書何用漢庭褒。滄桑浩刦愁無奈。湖海殘年興益豪。介石樓高梨谷邃。賀公存沒不須咷。其二世儒章句苦紛然。孰反吾身着意專。斂却容儀端若塑。印來心法直如絃。無邪早得詩三百。不措常要已十千。薰德農淵知有素。取斯誰道魯無賢。其三惜公官冷鬢如絲。應坐平生做好詩。積草如山牛欲汗。生花有夢兎先知。少時肯學刪餘作。老去卽從夔後爲。富貴名磨那足紀。文書傳道付諸兒。其四淸風池舘自文忠。傳與賢孫得此翁。堂搆有功巋太古。羹墻何物老寒楓。常時翰墨千篇在。勝日琹樽一夢空。靈魂定應留不去。北山終古好明宮。其五乍希和韵忽哀詞。欲說平生淚自垂。瓜葛情深均一軆。芝蘭芳隕抱餘悲。未亡吾妹仍荼毒。多病孤孫又漸衰。一酹凄風無處奠。此心惟有鬼神知。其六憶昔遠菴秋夜別。哦詩酌酒欲霑襟。北山此日霜楓節。南鴈敀時薤露吟。万事悲歡浮世盡。百年師友夜臺深。公歸話及殘生事。宇宙悠悠一片心。</text>
<title>咸興倅渭瑞弟。始赴官也。求余贈言甚切。病不能作矣。今來奉板輿以行。又歷訪郊扉。此是闊別也。不勝悵黯。書贈三絶。又書退陶先生答奇明彦書一通以貽之。</title>,<text>獨哦三逕對黃花。驚動柴門皁盖過。知是昨年東路伴。芒鞋竹杖共婆娑。其二萬歲橋迎鶴髮仙。專城䧺府有兒賢。雙鳧前導板輿去。鐵嶺誰言難上天。其三臨別贈言吾得已。蘓殘剸劇爾能爲。且須銘骨先賢戒。虎尾春氷日惕危。</text>
<title>次汝翼讀書栗村咏懷韵。</title>,<text>沙村淹老病。栗里閉啚書。草樹涵虗沼。風烟足破廬。同心來數子。努力愛三餘。寂莫吾何事。漁樵只自如。</text>
<title>冬至吟</title>,<text>一片天心萬古明。微陽來復炳丹靑。乾坤無語羲文死。獨坐中宵玩古經。其二似動似靜難着語。天機回斡渺茫中。大音玄酒無窮意。那得問諸安樂翁。其三律中黃鍾無古今。葭灰遺法久難尋。西山截竹何由試。手把新書感慨深。其四紛紛萬慾極昏膠。無奈重陽閉九郊。堂下忽過牛觳觫。自家天地亦初爻。其五天根閑弄一丸開。側耳難聞地底雷。獨有山家梅一樹。分明消息到寒腮。</text>
<title>次汝翼韵</title>,<text>一線陽纔復。初弦月又懸。駸駸悲逝節。寂寂保殘年。安宅居何曠。玄關透更堅。願君懲老退。努力企前賢。</text>
<title>汝翼懸弧日。來會沙村。小飮梅花下。有詩次寄。</title>,<text>歲暮林居興不孤。雪窓梅影展新圖。此中更着人如玉。留飮寒天月到壺。</text>
<title>又吟一絶。示汝翼要和。</title>,<text>積雪沙村舍。與君醉一巵。夜深還獨卧。寒月照梅枝。</text>
<title>與汝翼看梅。講西銘書示。</title>,<text>月纔三五滿。梅又十分開。與君花下醉。難得此宵來。其二粲粲閣中梅。歲寒伴幽獨。不須費浪吟。好把西銘讀。</text>
<title>次汝翼韵</title>,<text>曾無車馬到吾門。移宅寧嫌近郭村。秋麥播靑田數畒。臘梅飄白歲三翻。窮廬漫切匏懸感。末路誰爲蘭臭言。賴有南隣佳客住。時來踏雪叩山園。</text>
<title>歲盡汝翼告敀。悵然書贈。</title>,<text>眼中殘臘盡。客與歲同敀。悄悄門還掩。梅花空自飛。</text>
<title>渭瑞贈貂皮。戱吟一絶謝之。</title>,<text>東岡有一叟。短髮戴平凉。此物奚宜至。忍爲納粟粧。</text>
<title>暮春遊栗村。次朱子韵。乙卯</title>,<text>看花羞照鬢毛新。老去風光不貸人。藜杖雨餘隨意出。肯將樽酒競殘春。</text>
<title>又作一律</title>,<text>咫尺烟霞地。三春阻栗村。病餘起老我。隨後有兒孫。池柳迎風細。山花照日繁。郊原一夜雨。天氣喜晴暄。</text>
<title>卽事</title>,<text>小庭明潔不生苔。短砌平臺稱意裁。盡日松陰濃滿地。好風吹送花落花來。其二門逕無人半是苔。一春幽意向誰裁。悠然睡起山牎下。滿眼風花點點來。</text>
<title>外孫洪樂性中司馬。唱榜來拜。書贈二絶志喜。且寓戒。</title>,<text>烏幘靑衫玉面郞。憐渠妙歲上周庠。含飴鶴髮重重慶。蓮榜誰家有此光。其二對業詩書爾未曾。荊闈一捷豈云能。自今堅坐十年讀。然後方啚萬里鵬。</text>
<title>遊道峯書院感懷</title>,<text>萬丈峰前百世祠。閒來杖屨每相隨。光風霽月元深契。春暖秋凉自好期。壇掃落花無筭酌。枕鳴流水幾編詩。殘生更洒蒼崖淚。永日幽吟出▣遅。</text>
<title>道峰書院。敬次尤菴先生韵。</title>,<text>桃花得雨淺深開。尋到雩壇路幾迴。丘壑亦隨人事變。白頭今日又重來。</text>
<title>崔生 普明 挽</title>,<text>詩禮趍庭地。端良是肖孫。從遊自少日。薰炙幸同門。石院緇帷冷。金村素旐翻。那禁行路淚。虛堊有敀魂。</text>
<title>五月晦日。往栗村咏。</title>,<text>栗村名自好。幽興每來多。三逕非無主。孤松幾待哦。黃推臨井李。紅破滿池荷。雲物留人卧。悠悠日隱坡。</text>
<title>偶吟</title>,<text>多病昬昬萬事抛。閑情未謝灌園勞。庭前且護濂溪草。巷外長深仲蔚蒿。臨野開軒雲出遠。破厓成沼水來高。世人莫道村居陋。猶足栖栖老我曺。</text>
<title>有事高陽先墓。敀路。歷入淸潭。口占。</title>,<text>馬倦何須苦着鞭。坐臨流水意悠然。華山一面斜陽盡。雲在峯頭月在天。</text>
<title>時樂性兄弟。携琹歌者。來待余行。夜深。琴師彈古調。意趣益悠遠。口占示兒輩。</title>,<text>泠泠石瀨響。月落山更深。况有高樓客。瑤琴彈古音。</text>
<title>六月二十日。往栗村賞蓮。</title>,<text>今朝有好事。野外天氣新。藜杖起老子。竹輿亦孺人。冠童興若飛。池塘花有神。雲物已秋意。爲我洗炎塵。</text>
<title>重陽書懷</title>,<text>菊蘂寧嫌鬢髮華。年年秋色滿山家。衰翁寂莫無詩酒。花不負人人負花。</text>
<title>孫兒求早鳴鷄。咲而戱題。</title>,<text>中宵耿耿到天明。警睡何須腷膊聲。堪笑孫兒不解事。換鷄要取四更鳴。</text>
<title>往遊水落山聖殿。未到五里。遭雨宿路傍僧庵。曉起有吟。</title>,<text>藍輿咫尺阻仙源。野寺荒臺雨色昬。明日何能登望快。曉窓淸月喚僧言。</text>
<title>定山宰李景淳 普祥 來訪。書贈爲別。</title>,<text>五馬徐驅不起塵。板輿重待大夫人。使君別有融融樂。錦水風霜藹欲春。其二問官豊薄欲何爲。習俗滔滔揔是私。十室之鄕五斗粟。古人從政卽於斯。其三男兒須讀五車書。否則敀耕十畒畬。作吏風塵眞下策。看君眉睫意何意。</text>
<title>移盆梅入貞元閣。偶題。</title>,<text>歲晏悵幽獨。小梅移近床。猶憐帶新月。不怕冒寒霜。善養浩然氣。早播無盡香。山翁閑事業。與爾共行藏。</text>
<title>春帖</title>,<text>二十三日初度。六十四年立春。一壑一丘棄物。老農老圃閑人。去癸丑立春。入於壬子臘月二十二日。而余以二十三日生。故年甲以癸丑行矣。今年又入於二十三日。故詩意如此。其二山僮弋鳧與鴈。野奴賣馬爲犢。胡爲不獵不稼。暮年生計自足。其三飽煖藜羹布被。偃仰凉簟溫茵。早傳安樂家法。亦足康濟一身。其四開鑿方圓法象。無限雲影天光。活水源源浩浩。游魚潑潑洋洋。其五萬物靜觀皆春。一庭松竹長翠。聊以卒歲優游。誰識此間此意。其六書自半記不記。琴可有絃無絃。淸風明月無盡。啼鳥落花悠悠。</text>
<title>李 顯鼎 挽</title>,<text>處士李君諱▣▣。卽吾亡友正齋仲謙氏之伯也。吾嘗一再目其貌刑範。酷類仲謙。驟見之。殆不辨其爲二人也。君早嬰奇疾。深居自晦。漠然無求於世。猶能好讀古書。間亦作爲歌詩以自樂。盖亦非季世士也。噫。余哭仲謙。居然二十年矣。古人有言。思元賓而不見。見元賓之所與者。則如元賓焉。朋友尙然。而况其同氣歟。然余旣跧伏田野。不與人往還。君益病且衰。不出聲響。昧昧不相見者盖久。嗟夫今逝矣。安得不深悼而永歎也。其葬也。其孤徵余挽。而適病深不能作。若終无一言。不幾於忘仲謙乎。乃敢追題短韵二篇。略道區區之意如此。雖不及揭諸祖道。亦可以告于靈几云尒。古人今世無。於君乃見之。處卋若虗舟。冥心混希夷。豈必山林隱。所貴人不知。篋中有遺珠。定看衝霄輝。其二良友夜臺深。峩洋爲誰皷。塤箎亦寥落。餘音怨遅暮。曷由聞蘭臭。尙思親芝宇。嗟哉君又逝。哀歌涕空注。</text>
<title>瑞石十章。寄舍弟光州牧志遠。</title>,<text>志遠之行也。余病懶不能作一詩相贐。久益悵然。志遠書來。亦以爲言。余雖倦於筆硯。千里之別。終无一言。事理不當尒。亦何以爲兩地替面之資。遂書此以寄之。其一二章。喜其作牧䧺州。而略及政治之要。三四章。念其當暑遠征。而甚言別懷之苦。五六章。愛其卜近郊居。而勉其敀來之早。七八章。極言孤露殘生追遠靡逮之情。九十章。極言歲晏分離覽物興感之意。詩雖不足觀。讀者有以知其情矣。峩峩瑞石。鎭彼南服。溫溫我弟。干茲作牧。旣熟製錦。循良著績。分憂彌重。曷不以勖。其二維光之䧺。錦城其亞。土沃民稠。俗囂而詐。髮櫛絲理。或病叢脞。提綱挈領。簡也其可。其三高高蘆嶺。限彼南陲。翩翩皁盖。邈矣難追。六月于邁。炎潦無涯。何以跋涉。念汝病羸。其四自尒阻東。四載于今。其敀幾時。又馳于南。別多會少。實勞我心。矧伊遅暮。憂思曷任。其五欝欝駕峴。我居攸托。一畒之宮。環以蓬藋。亦開三逕。有松有菊。豈不可懷。悵茲幽獨。其六愛君卜築。于彼寒川。窈窕幽澗。瀟洒新椽。符紱胡爲。莫如林泉。敀哉敀哉。同我盤旋。其七哀哀鮮民。孤露于世。遯跡荒郊。終遠兄弟。歲時烝嘗。誰與展禮。餘日有幾。撫躬多涕。其八昔爾奉檄。致養則厚。今也專城。非樂伊疚。三釜不洎。萬鍾何有。悲彼風樹。愛日難久。其九駸駸逝節。忽焉窮秋。登山臨水。憀慄增愁。阿郞奉母。亦啓行輈。憐彼孀女。呑聲獨留。其十瞻彼敀雁。鳴必求群。飛飛鶺鴒。亦在于原。我之懷矣。獨撫箎塤。臨風作歌。遠寄南雲。</text>
<title>李杆城 秉成 挽</title>,<text>韓山鍾秀大家風。文雅傳來又泛翁。從古高才多潦倒。溧陽元自坐詩窮。其二津筏迢迢指武夷。精神到處透蚕絲。陳編恨不從君讀。徒有平生滿肚疑。其三靑澗高亭近竹樓。塤箎暮境最風流。丹砂句漏終無力。海上詩仙泣白頭。其四憶昔三洲立雪時。許君兄弟可言詩。回頭往蹟空雲水。淚盡人間薤露詞。</text>
<title>四月五日。往栗村作。</title>,<text>偶到林堂聽雨聲。參差荷葉滿池生。悠然睡罷山牎下。三兩啼鸎若有情。</text>
<title>月夜偶吟</title>,<text>載酒人誰過。抱琴客不來。淸風明月夜。池上獨徘徊。</text>
<title>金甥 履漸 來訪。夜坐呼韵。與孫兒輩共賦。仍又次之。</title>,<text>山翁對黃菊。爾到日斜時。踈柳烟歸好。寒塘月照宜。偶同小子輩。强賦五言詩。不易今霄得。那無獨酒巵。</text>
<title>至日。自沙村移寓𩿨湖夙夢亭。口占。亭是亡友洪台良臣故宅也。</title>,<text>天復新陽動。人悲舊歲徂。栖遅幾丘壑。飄轉又江湖。殘日猶書卷。寒天但酒壺。百年存沒感。俯仰此身孤。</text>
<title>哭金甥伯昭 丁巳</title>,<text>伯舅杞園翁。遠告金甥伯昭之靈筵。聞君之喪。今幾三旬。寢驚夢愕。猶復然疑。今聞卽遠有日。南望慟哭。淚逬霑襟。顧路遠末由臨穴。期迫無以寄酹。念此万卋之別。終不可無一言。吟病之暇。拈筆寫意。得哀章二十篇。付敀使。俾讀于柩前而收入壙中。君尙知余之悲。而無或謂我相忘於幽明也。嗚呼哀哉。嗚呼哀哉。嗟嗟尒伯昭。尒身擔負重。譬彼將傾廈。一木支樑棟。揀折家卽覆。非尒誰爲慟。其二若翁賢俊士。三十九云亡。猶有五男子。謂後其大昌。摧剝乃如斯。天道劇茫茫。其三咄咄我妹仁。何罪偏百毒。哀腹無一寸。末絶惟縷息。天乎何不足。又俾今日哭。其四至哀豊也夭。至寃泰也死。漸復旣移宗。汝實單獨子。酷哉又奪汝。窮獨復誰倚。其五送尒迎新婦。于敀待氷泮。誰意巹初合。忽驚絃已斷。晝哭詎忍聞。此哀添一段。其六我來自東郊。西澗視妹氏。惻惻復惻惻。已矣眞已矣。寬譬無一語。曷以救其死。其七失母又失父。遺稚將何依。最憐索乳兒。啼笑待爺敀。尙餘舐犢念。死或爲延遅。其八自我別古亭。寒暑幾流易。白首今復來。人間三世哭。楓松已無主。滿目空陳跡。其九涓涓谷中泉。萋萋澗邊艸。可憐人不敀。但見春敀早。今春多準擬。池閣誰復掃。其十尒是大家子。氣岸超凡等。持論喜激昂。揮翰蔚新警。相期豈草草。惜哉閼短景。其十一人生與憂生。百年猶鮮歡。况汝三十五。哀戚閱百端。奚暇攻學業。對我每長歎。其十二聞尒㞐憂日。猶能讀鄒編。江漢與秋陽。胸中應浩然。臨事每痛快。知尒有得焉。其十三前冬片夜語。謂欲講啓蒙。明春敀有日。郊軒願相從。惜不數年假。無乃坐我窮。其十四灾患日震薄。孰如尒窮急。歧路劇奔走。霧露苦侵濕。勞衛豈不竭。果然死期及。其十五洪是汝桑榟。三世茅洲庄。大人湖海情。十口魚稻塲。豈不誠樂土。畢竟爲讐鄕。其十六讐鄕不可處。敀來宜勿遅。甚矣湖鬼惡。終不放汝敀。楚些遠招招。漢波空依依。其十七大塋近殤阡。新封劍又合。骨肉滿重泉。尒敀應歡洽。獨不念尒慈。呼天長血泣。其十八母曰嗟予子。卽遠在何夕。幽明永隔絶。曷由撫玄木。誰哉視窀穸。弟兒俱穉弱。其十九汝甞愛我文。送汝豈無語。事遽闕觴豆。情溢費毫楮。汝尙籍手敀。奉告兩尊所。其二十强壯尒忽逝。衰老我豈久。春來病日劇。一旬痛居九。幾何不從汝。莫悲差先後。</text>
<title>偶吟</title>,<text>放犢前溪東復西。無心竟日覔萋萋。且須喫盡今年艸。可使明年學駕犂。</text>
<title>咏水碓</title>,<text>上池開筧下池通。架鑿成砧意匠工。混混自來還自落。杵聲伊軋水聲中。</text>
<title>三月十九日。與兒輩登山亭玩花。</title>,<text>今朝麗景十分晴。喚起山翁好鳥鳴。乘興乍登高閣望。杏花如雪一村明。</text>
<title>餞春日題</title>,<text>病卧惜春盡。幽懷刐得裁。飛花愁滿眼。風雨莫相催。</text>
<title>詩僧白雲來訪駕峴。誦李君一源次贈詩。偶步其韵。</title>,<text>別後新詩幾百言。一筇南北信乾坤。看渠落筆驚人處。䧺辯如將到衍髡。</text>
<title>臨歸乞詩甚切。又吟示一絶。</title>,<text>一春多病卧深林。蘿逕何曾有客尋。雲自無心遠相逐。流鸎猶作去年音。</text>
<title>次樂性韵</title>,<text>虗堂午眠罷。遅日下西園。林犢同僧歇。山狵迓客喧。麥畦翻浪闊。柳巷積陰繁。喜尒成佳句。城塵亦厭煩。</text>
<title>七月九日。與樂性往栗村賞蓮。敀次其韵。</title>,<text>栗村有何好。炎天來又來。一堂佳木合。方沼妙蓮開。爽氣飄巾屨。淸香入酒杯。兒孫興過我。竟日釣魚臺。</text>
<title>閏九月九日。與咸原約會寒川水閣。感懷口占。</title>,<text>殘菊衰楓秋欲盡。重陽得閏更佳辰。停杯悵望南敀雁。兄弟登高少一人。</text>
<title>偶吟</title>,<text>佳節已如許。幽懷無奈何。楓凋滿林葉。菊悴半庭花。蕭瑟寒山色。依微遠水波。一杯聊自酌。歌嘯日西斜。</text>
<title>偶吟</title>,<text>山園物色日蕭殘。淸興今宵忽有端。雲捲氣兼天雨霽。池虗光得夜霜寒。窮秋駐節敀餘閏。靜月開輪旣望團。不是田家無好酒。可堪多病獨盤桓。</text>
<title>題樂性扇畵</title>,<text>牛壯何須手裡鞭。煕煕風日杏花天。不畊胡取禾三百。千載方知沮溺賢。</text>
<title>秋夜。以風林纖月落分韵。令兒輩作詩。仍于次之。</title>,<text>幾日困炎熱。今宵淸老翁。㝡憐北砌竹。多意送凉風。其二園徑倦携杖。移床卧多陰。淡烟迷野色。漠漠鳥投林。其三星河帶山閣。爽氣滿虗簾。不煩揮白羽。却欲屛絺纖。其四寥寥夜向深。孤坐竟超越。時滴梧陰露。復懸蘿外月。其五空山白露天。幽意漸蕭索。遙夜栗村池。幾箇荷花落。</text>
<title>李郞 址順 挽 幷序</title>,<text>吾弟咸原府院君有佳壻。曰韓山李址順和仲。其才氣敏銳。精神透悟。文詞亦燁燁早成。可謂後輩之秀。吾兄弟常所愛賞。謂其顯揚成立於世无疑也。不幸年二十三而遽沒。嗚呼惜哉。余卽馳。伏吊其尊大人振威使君。則復書辭意絶悲。益道其平日才行之奇。一家期待之遠。而責以挽誄之詞甚切。嗟呼。吾於和中。夫豈有愛於言乎哉。適以疾病困劇。不能作一句語。以訣千古之行。恨結心曲久矣。顧今歲月逾邁。碎玉之辰。倐隔旬朔。俯仰愴悼。懷不自已。苟不以文字述哀。其何以仰塞尊大人命而慰逝者於無窮也。遂自力爲五言詩三章。用追告于靈几。庶幾不昧者。有以知余之悲也夫。嗟哉李氏子。委禽吾弟門。英英見妙質。邁邁才不群。揮翰富藻思。黌庠蔚華聞。摘髭期第一。刷翮佇高騫。嚴霜忽先戒。一夕摧蘭芬。可惜脩文理。幾多才子魂。其二三生結芳緣。婉戀百年期。䲶絃何遽斷。鸞鏡空自悲。寂寂閉甥舘。魂筵反庭闈。歲月忽已周。人事轉堪疑。曷以慰身後。繞床䨥珠奇。爺孃且收涕。儀形猶在玆。其三老病淹窮谷。玉樹眼中謝。雪盡駱山陌。艸宿牛峰野。一哭阻靈帷。撫跡空嗟咜。却憶歲暯天。訪我東臯舍。明燈講典謨。賦詩梅樹下。悲來歌楚些。淚落橫參夜。</text>
<title>𩿨湖古心亭。次李一源韵寄題。</title>,<text>古心那處得。九曲武夷長。玉振吾朱子。銀鉤是華陽。亭臨漢江遠。道揭日星光。卽此羲皇意。何須索混茫。</text>
<title>上元夜。孫兒輩作詩請和。一笑口呼。戊午</title>,<text>幾處笙歌閙此宵。吾家明月獨寥寥。山翁曳杖閒來往。活水源頭第一橋。</text>
<title>次用霖雨中卽事韵</title>,<text>靑陽甘澤行令東。八表同昬時雨濛。水轉溪沙橫破霞。波鳴池碓逈生風。千絲柳鎖蒼苔逕。雙樹梅參皓首翁。竟日齋居無箇事。焚香默坐境俱空。</text>
<title>次樂命韵</title>,<text>世間萬事日悠悠。况復回頭歲月流。雲去雲來有何意。花開花落自生愁。池魚不駭柳邊釣。山鳥多鳴竹外樓。莫道春風沂水樂。一心閑處卽天游。</text>
<title>次金甥 履漸 韵</title>,<text>課僕治田圃。山翁亦不閑。短藜宜緩步。芳樹足怡顔。客到開花逕。僧敀掩柳關。池邊一回首。夜雨洗靑山。</text>
<title>暮春聯句</title>,<text>郊原春欲暮。翁 花柳一村明。命 倚杖休前麓。性 扶犂墾上坪。翁 偏憐新燕子。命 間聽午鷄聲。性 敢擬風雩樂。長懷沮溺情。翁</text>
<title>詠梅聯句</title>,<text>日暖春山靜。霖 閑人獨訪梅。命 雨催紅蘂綻。風送妙香來。翁 色嫩爭新柳。性 根深隱古苔。命 朝朝看不厭。性 莫惜倒淸杯。霖</text>
<title>次韵酬任德輿</title>,<text>宇宙非吾道。殘生寂寞中。難尋立雪地。空作戴霜翁。樂豈顔飄並。窮應阮轍同。憐君抱利器。目送漸逵鴻。</text>
<title>樂性兄弟曉入城。將陪其父母往淸潭。老夫病不得同游。悵然口占以送。</title>,<text>送爾淸潭去。空山水亂流。可憐今夜月。虗負卧雲樓。</text>
<title>月夜池上。次樂性韵。</title>,<text>池光天共霽。林影月孤明。放杖沈痾去。披襟逸興生。露梧餘雨氣。風竹欲秋聲。笑向諸孫語。無忘此夜情。</text>
<title>雨後。登駕峴新亭。吟示兒輩。</title>,<text>雨後扶藜出。來登駕峴亭。淸陰籠一壑。碧沼動虗欞。雲峀無心得。風蟬盡意聽。朱門隔幾里。車騎夢頻停。</text>
<title>次舍弟光州牧周甲壽席韵</title>,<text>五福人間貴有年。一門周甲第三筵。行春爾最絃歌宰。不老吾慚杞菊仙。長枕別來愁夢裡。斑衣無處戱床前。餘生憂樂何須說。萬事悠悠只聽天。其二吾季初開七袠年。鈴齋聞設壽觴筵。暫勞瑞石賙荒手。曾作蓬萊卧閤仙。衰髮應添多病後。䆠情都薄未秋前。弟兄子女團圓樂。歸矣寒川有別天。</text>
<title>登駕峴亭。次樂命淸風堂小集韵。示兒輩。兼寄雲章。</title>,<text>佳期久矣負𩿨湖。積雨三旬病未蘓。且向高亭臨淨沼。不須深屋據枯梧。朱炎欲失風生袂。山翠添奇酒映壺。聞說淸風堂上會。老夫那得共歡娛。</text>
<title>七夕戱吟。寄樂性。</title>,<text>混沌鑿餘千刦迴。此兒文孔幾時開。須憑鄭老䧺奇手。爲向天孫乞巧來。</text>
<title>與雲章約爲七月旣望之遊。朝自纛島乘舟而下。登古心亭。用三淵集中韵。共賦。</title>,<text>臨江顧來處。天際出三峯。主客同佳約。雲烟作好容。逕絶超林樾。樓高撫檜松。沙𩿨莫驚起。曾識此閒蹤。</text>
<title>是夕。乘月泛舟。亭下沿回上下。至夜深乃罷。用農岩集中韵。共賦。二首</title>,<text>君來袖拂漢城塵。皓月秋江及此辰。長夏沈痾起一老。少年狂興共三人。風流亦覺今宵勝。光景長留萬古新。酌盡匏樽歌笑發。夜深不怕露沾巾。其二藍輿薄暮下層臺。樓下高帆爲我開。赤壁勝遊何歲事。龍門好月此宵來。扣舷直欲千觴盡。縱棹何妨百匝回。落木寒天留後約。丁寧𩿨鷺莫忘哉。</text>
<title>松雲大師法孫南鵬。爲其師。屢踵門乞詩。余雅不喜題詩僧軸。窃感師當亂奮忠。義烈炳然。有不可以異敎視者。遂次軸中韵以贈云。</title>,<text>忍說龍蛇歲渺茫。平蠻功最四溟航。慧心早得眞心淨。法敎終扶世敎長。抵掌談鋒傳凜凜。拂鬚啚像表堂堂。盥題卷裡鵬知否。不是尋常和偈章。</text>
<title>金生春行遷葬挽</title>,<text>幾自楊山路。言敀杏水亭。居然一往返。其奈異平生。骨肉還依近。音容更窅冥。白頭餘淚在。恨不洒佳城。</text>
<title>因事。歷遊淸潭。次樂性韵。</title>,<text>幾歲潭淚別。華山橫遠空。霜添短髮白。路入亂楓紅。涉險頻看日。登高更刦風。冠童忽追到。却訝夢遊同。</text>
<title>又吟一絶</title>,<text>白頭重上臥雲樓。紅葉靑山又九秋。歲晏更申猿鳥約。誓將攀桂此淹留。</text>
<title>又次樂性韵</title>,<text>萬疊崇山隔洞門。難將謝屐着雲根。瓮岩細路須開鑿。一蹴何愁費駕言。</text>
<title>重陽。兒孫輩請詩曰。重陽不可虗負。笑而口呼。</title>,<text>欲揷黃花雪滿簪。病餘停却濁醪斟。兒孫莫恠風流薄。虗負重陽豈獨今。</text>
<title>小望聽琴偶吟</title>,<text>境僻黃花遍。池虗素月臨。良宵那易得。高興自難禁。白酒迎佳客。淸琴動古音。風霜驚逝節。聊慰百年心。</text>
<title>望夜。次樂性韵。</title>,<text>掃石酒盈缶。爲玆佳菊時。危禽驚落葉。深鯽隱寒池。明月出雲逈。淸琴留客遅。山家此夜樂。肯許俗人知。</text>
<title>魚生 必翧 挽</title>,<text>末俗日氛濁。吾宗獨雅士。平生無忮求。短褐非所恥。瀟洒寓江干。梅鶴少塵累。十口任飢凍。怡怡懽菽水。望七非無壽。此去胡遽尒。春闈斷猿哭。願與兒俱死。天乎忍爲是。逝者恨無已。霜露凄旣夕。祖載去何指。菊殘西湖宅。鴈哀廣陵涘。我病阻一哭。淚盡望蒿里。</text>
<title>聞光州貶罷。戱吟寄示。</title>,<text>三年積欝未敀心。快矣今宵得好音。幾許人間題下考。賀君八字卽千金。</text>
<title>次汝翼寄示樂性韵</title>,<text>幽居四面只寒松。雪色崢嶸太華峰。竹素敢窺千古秘。梅香喜占萬花宗。白生虗室開陶牖。春入新醪的瓦鍾。莫歎山儲無擔石。皷琴堪作歲時舂。</text>
<title>李郞汝翼。以兒病住隣舍。室人饋以酒肴。詩以謝之。戱次以答其意。</title>,<text>白頭愁絶卧郊原。積雪何曾客到門。却喜君來慰窮臘。爲憐女病住荒村。瓢樽酒▣▣▣▣。▣▣詩成可與言。回語室中傳好事。百年風味最今番。</text>
<title>初度日。次樂性獻詩韵。</title>,<text>冉冉天時際凜暄。雪中寒翠卽吾軒。自憐垂白窮廬士。敢道探玄衆妙門。孤露撫躬餘百感。生朝獻祝媿諸孫。閑來別有消憂。長對梅花暎酒樽。</text>
<title>春帖</title>,<text>形如枯木心如灰。架上千編付素埃。甕牖日長閑事在。乍抽羲易傍寒梅。其二雪盡陽崖艸欲芽。春光先到野人家。白頭懶作桃符字。一任兒曺禱祝多。</text>
<title>除夕</title>,<text>山翁鬢髮雪蕭踈。獨立蒼茫歲欲除。回首夕陽心自語。明年此日復何如。</text>
<title>魚生 景卨 挽</title>,<text>箕疇叙五福。其二壽與康。惟公享大耋。八十七韶光。矍鑠無此翁。少壯安可方。步履不須杖。興居豈淹床。世間百憂惱。未曾攪我膓。胷襟自廣達。氣宇亦軒昂。惜哉老布褐。碌碌盡翺翺。窮通且莫說。快意眼前觴。况復多男子。孫曾靄盈堂。人生有此樂。餘事眞可忘。所嗟人事變。吾宗耆舊亡。笑談刐復接。風流已杳茫。寂寂廣陵春。花鳥空自傷。卧病阻牽紼。哀歌雙涕滂。</text>
<title>李龍宮 順華 挽</title>,<text>吾叔昔館甥。嘉君美如玉。高才失騫翥。潦倒一符竹。飛舃嶺雲逕。一去歸不得。孤兒慘星㣔。高堂哀夜哭。憶昨與君別。憐我衰暮迫。那知歲月移。遽成幽明隔。靈車駐何村。風雪祖載夕。淹病阻一哭。薤歌涕橫臆。</text>
<title>寒川十詠</title>,<text>素瀑蒼崖卽我家。廬山千尺不須誇。架岩小閣添奇勝。卧看飛潨噴作霞。右水閣飛瀑看得高亭倚翠岩。層珪疊壁巧相參。楓松倒影斜陽裡。時見敀雲半面含。右山亭層壁淨掃階庭石作壇。如趨如揖列蒼官。淸陰合畓無冬夏。曳杖人敀畫裡看。右松壇淸陰碧沼澄明淨垢氛。芙蕖千朶爛紅雲。幽居光價知增百。竟日淸香遠遠聞。右蓮堂晩香諸天星斗北岩巓。齋罷孤菴夜寂然。別有山家幽靜趣。數聲鍾磬喚新眠。右北菴曉鍾隔林籬落靜相依。斷續靑烟帶夕輝。頗似峽村炊黍後。和雲濕雨共霏微。右南村夕烟雨過秋空掃夕陰。玉輪浮出最高岑。一般洒落光風到。識取舂陵去後心。右天峯霽月鍾岩仙墅鳳城東。都尉風流一夢空。柳岸松門餘物色。樓坮如畫夕陽中。右鍾岩落暉無數雲巒一檻頭。靑溪霽色遠空浮。直將眼界爲吾有。誰道仙山是別州。右靑溪秀色橫鋪素練亂山邊。豆浦烟波望渺然。有物浮沈鳧㨾大。分明此是上江舡。右豆浦歸帆</text>
<title>戚弟李進士 光蓍 來訪有詩。次韵以贈。</title>,<text>幽吟黃菊對寒峰。客到柴門好意濃。見說石潭黌院勝。携琴何日訪雲松。</text>
<title>至月初六。約咸原光州兩弟及洪甥雲章。會于駕峴聯棣堂。留宿設軟泡。志遠有詩。仍次韵。</title>,<text>郊原城郭幾相望。病後逢迎樂意長。從此弟兄俱得健。四時佳興共斯堂。其二四秀遺墟每仰望。後人興感百年長。須看雙栢隣寒翠。歲暮心期在肯堂。吾以寒翠名軒。咸原又新雙栢亭。皆四秀遺意。故如是云云。</text>
<title>次樂性韵</title>,<text>老去襟期林壑幽。角巾藜杖每追遊。却思嬉戱髧髦日。不信三翁共白頭。</text>
<title>追次咸原周甲志感韵</title>,<text>人世元稀望七翁。况君諸福自无窮。鬢邊團玉崇華極。掌上雙珠骨相豊。戀闕深誠恒拱北。投閒晩計正存東。年年此會鸎花節。頭白相看樂在中。</text>
<title>咏甕牖梅</title>,<text>壁開甕牖納明多。爲着寒梅雪作花。咲問傍人何所似。月中丹桂影婆娑。其二歲寒淸福孰如多。甕牖深藏破臘花。安樂窩中有此否。對渠吾欲舞婆娑。</text>
<title>步前韵</title>,<text>圓明肯讓望舒多。喚作波羅別有花。夜夜數杯踈影下。怳疑蟾兎共婆娑。</text>
<title>次志遠留題韵</title>,<text>虛簷錯落橫參斗。圓月長懸半壁牖。影動香飄雪裡花。姮娥應恨未曾有。</text>
<title>次樂性韵</title>,<text>荒村土屋老夫宮。白髮愁吟卧歲窮。忽看圓魄帶寒蘂。誰送天香雲外風。</text>
<title>次履漸韵</title>,<text>吾家有好月。玉萼照氷輪。那聞天上樹。能作雪中春。其二人皆有一月。我獨兩圓輪。定應三五夜。爭詑一枝春。</text>
<title>兒子登第後。謹次先祖直學公新字五律韵志喜。仍以寓戒。庚申</title>,<text>寒門窮措大。得運慶方新。自識非能子。空慚賀得人。承家忠與孝。格主義兼仁。誨尒丁寧意。書紳警省頻。</text>
<title>放榜到門日。又用直學公秋字絶句韵。志喜。</title>,<text>自尒攀蓮已廿秋。每嘆仕學末兼優。紅顔倐欲蒼顔變。却喜天花揷在頭。</text>
<title>送兒子榮拜望浦先塋。又用直學公貧字七律韵。贈行。</title>,<text>翁病兒癡不厭貧。一經思博滿籯珍。廿年塲屋愁將老。此日門闌喜更新。餘慶定知先澤遠。孤懷欲向九原陳。回瞻鳳谷悲何極。送尒臨風滴淚頻。</text>
<title>偶吟。示志遠及兒輩。</title>,<text>山翁卧白頭。門巷寂如掃。時有隣僧來。鋤却滿庭艸。</text>
<title>次用霖遊寒川韵</title>,<text>寂寂寥寥朝復暮。林居獨自抱幽情。穿渠活水鳴何意。枕畔冷冷不盡聲。又齋名時習塵生案。反顧能無感慨情。可以人而不如鳥。谷鸎猶作去年聲。</text>
<title>秋夜感懷 二首</title>,<text>雨歇山園爽似秋。孤懷對月自生愁。艸間已覺虫聲動。可奈流年逝不留。其二節序駸駸暑又徂。九原消息杳何如。鳴泉皎月中宵感。悵望東城淚滿裾。</text>
<title>聞蟬感懷</title>,<text>風蟬鳴轉急。感我思悽然。何處最悲咽。朱門古柳前。</text>
<title>憶駕峴</title>,<text>原野忽秋意。人間時序忙。一藜餘老物。聯棣閴虛堂。池自紅荷落。庭應綠笋長。思之未敢到。不耐斷衰膓。</text>
<title>與志遠約會郊亭。雨作未果。書寄要和。</title>,<text>漠漠郊原雨未開。終朝愁寂坐松臺。應知吾弟紫烟閣。悵望藍輿來不來。</text>
<title>次紫烟閣韵</title>,<text>出郭名園在。知君占別天。雲深林外閣。雷殷樹抄泉。客到馬嘶遠。人眠鳥喚前。自憐違勝賞。吟病卧殘年。</text>
<title>再疊開字</title>,<text>欝欝愁懷苦未開。佳期坐負好池臺。病吾可卜它時會。何處軒軺更喚來。</text>
<title>有感偶吟</title>,<text>甔石長空居士貧。自傷無力濟窮人。滿腔惻隱終何賴。老僕殘僧莫如仁。</text>
<title>戱題示雲章</title>,<text>忘機齋建𩿨盟冷。弄月樓成雲卧違。君看急流湧退者。蓽門甕牖以爲敀。</text>
<title>次申生光彦追和先大人誡子詩韵</title>,<text>申生先大人隱坡公。甞作詩戒生曰。汝年三十業全踈。貧病云然懶實沮。今去仁鄕寧尒母。閉門閑坐讀詩書。生旣孤。常敬誦不怠。名所居室曰警懶。又次其韵。遍謁斯文諸公要和。余哀其志。忘柮而書之。訓子當年意未疎。君能果善豈曾沮。不須驚懶題齋扁。滿架無非手擇書。</text>
<title>設宗會于寒川。仍留宿新齋。感懷書示志遠。</title>,<text>寂寂柴門掩。居然落木天。何心出駕峴。此會又寒川。萬事空餘淚。殘生復幾年。回思聯棣宿。長夜不成眠。</text>
<title>敀路。登駕峴亭舍。志悲。</title>,<text>人非物是古今同。此地重來萬事空。寒沼自波荷列葉。淸陰不改竹生叢。回頭忽復驚新雪。攬涕何堪挹緖風。寥落塤箎餘響斷。夕陽孤坐棣軒中。挹緖風。一作溯遠風。</text>
<title>十月初六夜。孤坐山齋。憶昨年駕峴舊遊。書感寄志遠。兼示雲章。</title>,<text>華屋深深駕峴村。弟兄吟興隔年存。天時倐届初冬候。人事難呼九地魂。漏盡銅龍憐獨睡。燭殘寒翠悄無言。當時漫說前期闊。俛仰于今只淚痕。雲章亦昨年同會者也。是日。志遠入直桂坊。故第二聯云云。</text>
<title>呼韵賦新梅</title>,<text>一樹伴幽寂。十年林下廬。占時爭早晩。着蘂較繁踈。鬪雪高標獨。先春播馥餘。坐看殘臘盡。衰興復何如。</text>
<title>又步前韵。咏落梅。</title>,<text>孰予華歲晏。仙萼寄幽廬。春意渠先得。詩情老却疎。孤芳愁易歇。殘臘惜無餘。雪月來年事。氷魂定自如。</text>
<title>除夕前一日。偶題示兒輩。</title>,<text>鳶飛鳥哢欣晴景。淡雪輕寒自歲時。默坐遣懷如有失。晩餐充腹欲何爲。燈前已負三餘讀。梅下那成一字詩。老去光陰驚電掣。行年七十更堪疑。</text>
<title>元日。次放翁除夕長篇韵。辛酉</title>,<text>今年元日天氣明。鷄號鳥喚揔新聲。靑山爲我亦好顔。屋角三峰更崢嶸。短髮難數雪莖白。衰顔尙照梅花淸。自恠居然七十翁。文質到處成何名。况送人間此庚申。回首鴒原魂自驚。殘生凜凜餘幾何。逝者浩浩無停行。弟姪聯翩慰衰疾。破涕强作歡笑迎。國憂時艱我何知。但願歲豊蘓疲氓。終然百愁除不得。長歌直欲呼千觥。</text>
<title>韓右尹 配義 挽</title>,<text>未曾蒙眷厚。自幸忝婣㛰。型範承名父。義方見兩孫。八旬年不嗇。亞尹爵仍尊。觀化公奚憾。哀歌只淚痕。</text>
<title>雙栢亭。賞蓮有感。</title>,<text>聞道花開雙栢池。我心堪喜亦堪悲。况疑吾弟傳消息。催赴林亭半日期。其二淸芬移自栗園村。培植芳桹好意存。故宅忽驚新物色。雨中相對涕空翻。</text>
<title>碧荷枕</title>,<text>林居無物不淸凉。仙枕新裁碧藕香。午眠乍成山雨裡。片時幽夢到羲皇。</text>
<title>送外弟李遠卿赴開寧任所</title>,<text>五馬向何處。秋風鳥嶺行。人皆有中表。我獨抱深情。却憶髧髦日。還疑鬢髮明。天涯惜別意。垂老倍霑纓。</text>
<title>秋夕。省拜先墓。敀時拜辭志感。</title>,<text>依依殘照下山門。白髮孤兒感涕翩。久識餘生不如死。九原何日拜晨昏。</text>
<title>暮入鳳谷感題</title>,<text>迢迢泉路九重幽。一卧空山倐二秋。象設林端驚入眼。黃昏策馬欲何求。</text>
<title>早發鳳谷感吟</title>,<text>吾弟敀何處。人間七十翁。一丘荒艸樹。二載忽秋風。急難鳴原鳥。差池叫侶鴻。竹巖驚曉夢。敀路淚无窮。</text>
<title>旣望。宿臨津。乘月泛舟。遊赤壁。</title>,<text>中秋時節好。赤壁古今奇。月出湖初滿。風淸露又滋。沿洄舟楫穩。談笑弟兄宜。逸氣年衰在。癯容羽化疑。頻驚鴈叫急。欲躡骨巢危。花石攀林抄。來蘇宛水涯。可謀村酒醉。那得客簫吹。邂逅茲遊最。參差往事悲。蜉蝣能幾許。江海浩無期。勝迹應難朽。聊成五字詩。</text>
<title>舟中。次唐詩韻。</title>,<text>澄江霽月十分輝。舡在湖頭疾若飛。堪笑一生長護病。不妨深夜露盈衣。</text>
<title>成同知 揆憲 挽 二首</title>,<text>今明涅背字。衰季復斯人。斗大平生膽。毛輕七尺身。恨遅己巳死。願作大明民。壯志終丘壑。應慚九五春。其二吾父同更老。人間獨有公。慇懃容陋拙。感激倒深衷。薰德嗟何及。驚心訃忽通。餘生無限淚。東望洒秋風。</text>
<title>九月望日。行時祀。光州內外來參。南國新齋適告成。兒子設席授几。婦女兒孫。齊會煑花。卛尒成勝集。竟夕團欒。欣然有作。二首。</title>,<text>選勝九秋望。甞餘三獻樽。長筵聯几舃。斑服戱兒孫。有味黃粱飯。可憐白菊盆。東崗多歲月。今日始名園。其二叢菊經霜好。雙池得雨淸。山廚供四老。林閣落初成。天假高秋節。人融愛日情。百年无此會。共惜夕暉傾。</text>
<title>次吳觀甫 大夏 道林書室韵。却寄。</title>,<text>此道元來不遠人。反躬要識本心眞。臨深履薄一於敬。魚躍鳶飛渾是仁。德在先難須後獲。學非溫古詎知新。看君晩暮孶孶意。千里雖遙曷不臻。</text>
<title>外孫樂命。中進士高等。放榜到門。喜而書贈。</title>,<text>鳳池文彩瑞鄒將。弱羽聯翩又上庠。垂老東岡何所得。汝家三父子榮光。其二憐渠志氣早凌雲。司馬成名豈足云。從此五車須讀破。龍鸞筆下吐奇文。</text>
<title>庶再從弟有浩。絜家南下。爲畢命松楸計。遅暮遠別。悽點難勝。願得一語。用替別後面目。聊題短律以贐行。</title>,<text>悽悽去東郭。落落向南州。暗淚欲先墜。殘杯爲少留。吾何駐駒隙。爾亦眷狐丘。此別偏多感。况兼歲暮愁。</text>
<title>春帖</title>,<text>除夕乃立春。天機妙相接。朝來鳥語新。應是告春及。其二莫笑室如斗。曲肱還有餘。心傳安樂法。何處非廣居。</text>
<title>夢羲樓</title>,<text>不須高百尺。呑納四山光。淸風五六月。一枕夢羲皇。</text>
<title>傳聞李一源有詠七月旣望之作。偶次。</title>,<text>六甲回回大化流。夫何壬戌感新秋。乾坤自在長江水。今古爭稱赤壁遊。勝蹟如公誰復有。吾生於世且行休。挾仙抱月知難得。頭白孤吟一小樓。一作萬事悲吟。</text>
<title>次樂命憶淸潭韵</title>,<text>不向淸潭久。白雲經幾秋。山樓月明夜。萬壑水爭流。</text>
<title>夢芝村丈來訪。未及欵語。而先題詩句。未知爲律爲絶。而余亦次其首句。篇未就。忽驚覺。不勝悽然。仍足成之。</title>,<text>野外逢迎杖樓輕。坐來一室自虛明。欣然未接平生誨。驚起寒虫滿壁聲。</text>
<title>秋日。登夢羲樓漫吟。寄李一源。要和。</title>,<text>秋雨連曛曉。登樓霽色新。靑黃紛野稼。蒼白半山雲。夢裡浮生事。閑中太古人。悠然一長嘯。魚鳥共欣欣。</text>
<title>九月初八日。漫吟贈內。</title>,<text>黃花佳節小春天。君降人間自好緣。閱盡悲歡俱白首。糟糠復得幾何年。</text>
<title>余今夏。得金錢花。種之菊砌。秋來幷菊開花。亦自可觀。而淸濁雅俗。不可同年語。書此示貶。</title>,<text>遠望籬邊爛熳黃。卽之非是菊花香。亂眞堪媿混朱紫。應使孤芳笑我荒。其二老去幽襟托衆芳。誰將浪蘂廁仙庄。金錢自是非吾分。獨愛寒花晩節香。</text>
<title>余捨取大栗百餘箇。欲備明春種子。埋置墻曲。後發視之。盡爲鼠去。可憎。戱題自嘲。</title>,<text>碩顆不食深處埋。潛偸全被鼠兒欺。看公七十無餘日。何用區區種粟爲。</text>
<title>詠菊</title>,<text>愛菊誰云陶後無。山翁培植十年餘。黃黃白白垂垂發。歲晏東籬德不孤。其二環階白菊雪氷交。雨洗淸香盡意飄。別有淡紅仙桂色。臨風一笑不勝嬌。</text>
<title>喜姪兒興童。寄黑皮鞋。偶題。</title>,<text>我有破折棕櫚杖。樺漆修粧宛舊撲。有履壞穿不堪着。喜爾寄來雙黑舃。日夕容與菊花逕。身輕意快添老興。向來百物皆吾弟。此日撫念空垂涕。</text>
<title>將由北漢向淸潭。樂命忽來拜甚喜。仍與同行。口占記實。</title>,<text>我欲上北郭。期汝會潭樓。何來騎騾客。日晩到林丘。心期若有感。此事非曾謀。依依謝黃花。行行鞭老牛。望山沽村醪。入谷携弊裘。偶成選勝趣。豈道移棲憂。所恨我來遅。未及風葉秋。唯應月明夜。雲卧聽寒流。</text>
<title>騎牛上北山</title>,<text>我騎牛君莫笑。千載凝之句語好。我今騎牛越林阜。行人指點何村叟。兒孫隨後興欲狂。有時發噱還掩口。憶昨抱帽赤墀趍。衰容野態眞堪羞。問渠來時何所騎。聖意有在臣知否。誰能寫此達九重。定知龍顔笑不休。</text>
<title>到淸潭偶題</title>,<text>久矣我不淸潭遊。偶來好作攀桂留。岩巒林壑自在奇。卧雲弄月開雙樓。風颼颼水冷冷。歲云暮矣增我憂。增我憂可奈何。默坐孤吟萬慮休。</text>
<title>次壁上韵</title>,<text>風雨多時閉一亭。葉飄相逐掃虗庭。洞雲冉冉不飛去。石瀨泠泠長自聽。夜靜有書那肯讀。山寒無酒却嫌醒。殘生默數曾來往。秋月春花幾度經。</text>
<title>洪內來省一宿而敀。別後悵然有題。</title>,<text>翁老能成攀桂留。爾來晨夕慰窮愁。山容搖落初冬候。物色差池九月秋。乍進果糕臨素石。更飄巾舃弄寒流。夕陽無限靑山外。送罷溪頭獨倚樓。</text>
<title>壬戌十月之望。余在淸潭山樓。要鄭詩翁同遊。欲倣後赤壁故事。雲月掩翳。敗了人意。悵然有作。</title>,<text>壬戌秋夕旣望天。風流千古仰蘓仙。超然坐我淸潭閣。怳若同君赤壁舡。勝夜豈無壺酒在。陰雲不放月輪懸。回思往歲中元夕。却恠山靈戱事偏。其二几杖空林歲色徂。秋遊恨失泛西湖。客携酒到成雙美。月與詩慳歎二無。淸嘯欲驚厓谷裂。高談且愛壁燈孤。他年誰作華陰志。應爲吾曺起遠呼。</text>
<title>次樂命韵</title>,<text>年華悲晼晩。心跡却超然。落盡無邊木。如斯不舍泉。詩書千載下。師友十年前。頭白人間事。難尋壁上篇。</text>
<title>次鄭來僑韵</title>,<text>木落天空聳斷臯。雪堂敀興此中遭。琴書樂意嗟吾老。歌酒風流得爾豪。月色不妨雲點綴。水聲還喜雨增高。悠悠今古年壬戌。誰識仙區又我曺。</text>
<title>出山次寄鄭生來僑。</title>,<text>幾驚霜葉逐風飛。歲色居然雪映扉。出林車馬獨怊悵。誰追空山招隱敀。</text>
<title>又疊前韵</title>,<text>回瞻蓮岳白雲飛。怊悵藍輿出澗飛。獨有停杯岩下水。多情送我石門敀。</text>
<title>到北城重興寺。日勢向暮。樂命先從大城門入京。又用前韵。口占。</title>,<text>山深西日去如飛。背郭村家欲掩扉。却恨同來還作別。大城門外爾先歸。</text>
<title>送別舍弟志遠赴任富平</title>,<text>莽蒼江山非遠別。臨歧歲暮足嘆吁。十年居士老松菊。五邑使君新竹符。杜母歡謠應復有。桐鄕遺愛愧曾無。雙闈當日承顔地。回首那禁血淚濡。</text>
<title>送崔君 鳴玉 赴任獒樹</title>,<text>久客那堪屺岵情。春生南國䆠游榮。何須鶴髮門閭倚。馹騎如飛百里程。</text>
<title>避癘積月。屢易寓次。愁憫書懷。</title>,<text>悠悠灾患自冬初。月五開弦十易居。投宿何村浮旅是。牢藏一室久囚如。炊堗未黔曾過處。鬢毛添白幾分餘。何當敀卧山泉閣。遅日晴窓讀我書。</text>
<title>哀宗悟僧</title>,<text>浮雲蹤跡泡漚命。飛錫飄飄走四方。偶爾結緣窮措大。幾年居守栗村庄。其二欵誠有似依人鳥。勤恪還同愛主奴。能識山翁經濟意。池臺花木善培扶。其三冷飧並日飢長苦。破屋受風不堪堪。問渠何事久不去。未忍便訣吾令監。其四竈席爭時眞狎客。筇鞋隨處便佳朋。吾何嫌汝汝何讓。林下生涯我亦僧。其五八萬大藏曾未窺。阿彌陀佛念何爲。却有昭昭眞佛性。一心如矢鬼神知。其六地獄天堂有也無。三生緣業或非虗。舞奸饕利千和尙。死去應從爾僕徒。其七聖於狗馬盖帷埋。媿我無緣斂爾骸。雖識當時言甚遠。忍令投壑任狐狸。其八災▦駈人自歲時。愁邊頗恠爾來稀。鹿川一面何忙遽。鬼伯應催現化期。其九牛耳川邊野逕微。夕陽孤衲畫中敀。山樓他日遙相望。誰復來敲月下扉。</text>
<title>偶吟</title>,<text>凄凄宋玉秋。翳翳淵明日。今古一般懷。孤吟愁不歇。</text>
<title>爲兒輩呼韵仍次</title>,<text>寒流細欲斷。殘菊餘幾叢。天闊霜風急。敀鴻路亦窮。</text>
<title>秋日感懷</title>,<text>山居搖落掩柴扃。淨掃蒼苔卧小庭。落木翻風驚摵摵。殘流得雨作泠泠。浮生若夢嗟何及。節序如馳苦不停。獨酌獨吟聊自遣。黃花白髮愧頹齡。</text>
<title>令兒輩賦三五七言。仍次其韵。</title>,<text>櫪睡驢。門吠狵。踈烟帶高閣。微月窺寒窓。前林後林風颯颯。上池下池水淙淙。</text>
<title>漫吟</title>,<text>憀慄秋懷老更悲。况堪風雨每多時。差池敀鴈肯相待。顚倒寒花已向衰。閑處一身長似客。愁邊萬事浩無涯。眼中骨肉來何晩。莫說明年是後期。</text>
<title>咏梅</title>,<text>歲暮空山几杖幽。閤梅初發破閑愁。悠然莫厭今宵醉。正是佳期雪月謀。</text>
<title>次唐詩韵</title>,<text>蒼茫野雪混溪沙。誰識西厓處士家。星斗滿樓人不寐。梅窓閑對數枝花。</text>
<title>又疊前韵。寄汝翼。</title>,<text>世事悠悠山更幽。梅花欲落又新愁。回首終南人如玉。那得呼來一醉謀。</text>
<title>次韵書懷。示汝翼。當在壬戌冬初度小集詩下。</title>,<text>虗亭歲暮倚欄干。老栢簫森野色寒。旅榻幾移風雪裡。舊書聊寄蠧塵間。棣軒餘泪無時盡。梅閣新香與臘還。登眺朗吟招隱句。北山叢桂杳難攀。</text>
<title>李右尹 雨臣 挽</title>,<text>三世文衡甲海東。冢孫誰道布韋窮。淵源有漸儒家味。氣岸無前國士風。潦倒半世悲混跡。激昂隨處凜危衷。靑雲髦彦聯雙壁。福慶天應報此翁。其二東城喬木欝連陰。五世交情骨肉深。尙憶髫齡竹爲馬。却憐華髮雪盈簪。栖遅幾阻平生面。存沒難埋一片心。便覺殘生悲不幾。呑聲空撫匣中琴。</text>
<title>病中偶吟 絶筆</title>,<text>淹病東崗歲月荒。天高木落轉悲凉。池心老鯽愁方凍。墻角寒花不耐霜。竹几塵埃埋舊卷。紙窓風雨對深觴。天機滾滾無端始。須識純坤兆一陽。</text>
