<title>吉安松巖。謹次雲川金公 涌 韻。</title>,<text>杖屨千年地。江山不厭看。芳蹤留勝界。淸詠傍騷壇。巖拖天紳白。淵涵玉鏡寒。誅茅吾有計。終老送支干。</text>
<title>次李敬而 學標 草堂韻 二首</title>,<text>曾將聲聞聳天門。凈界歸來別一村。山自靈丘橫遠勢。溪連淸洛溯眞源。花生筆舌披霜縞。酒凸觴心凭月軒。萬事悠悠俱膜外。箇餘榮辱且休論。我愛淸標不混塵。幽居晩卜小溪濱。喜成杜曲買桑計。怕有桃源覔路人。酩酊何妨千日睡。優游宜保百年身。眼中萬景森羅處。岸柳山花又一春。</text>
<title>次李九萬 鵬齡 琴書軒韻 二首</title>,<text>軒名奚取此。持以侈茅廬。誦處來仙鶴。彈時感鯉魚。自成元亮趣。無讓鄴家書。餘外知何有。吾心縱所如。溪山千古勝。風月數椽廬。立壁寧求富。鋤蔬可當魚。不干張也祿。羞上退之書。安分身無事。優游樂自如。</text>
<title>次金止而 必行 齋舍永慕樓韻 二首</title>,<text>有菀松楸美。祀宮儼穆淸。苾芬千載享。烏鳥半宵鳴。流細前溪咽。雲收遠峀明。狂吟聲哄座。呼我作陳驚。聞有齋樓水石間。招尋不憚道途難。知君誠孝神應感。舊業傳來指此山。</text>
<title>永慕樓。次蔡聖則韻。二首○時聖則未赴會</title>,<text>霜鬚雪髮暎華筵。蓮社風流較孰贒。階下碧桃來有自。從今開結幾千年。樓上團圓敞四筵。座中堪歎欠吾贒。佳人莫報淸尊盡。花月多情最一年。</text>
<title>次柳德休 世興 休軒韻 二首</title>,<text>古人心貌古人風。誰遣斯人尙服農。氣菀靑霞時不識。歌高白石世難容。簞瓢有樂長貧任。曠漠游神午睡慵。一唱淸詞牙頰爽。愧將踈響作寒蛩。湖海襟期太古風。可於士又可於農。多君不輟詩書業。愧我猶全土木容。紙墾筆耘人謂學。珠酬玉唱孰云慵。凉軒獨坐無餘事。好伴淸秋夜夜蛩。</text>
<title>次金進士子虔 ▣▣ 五峰書堂韻 二首</title>,<text>愛君有道眼。覷破此林丘。山自蓮峯集。溪從泗水流。優游眞至樂。貧窶豈吾憂。又喜靑襟會。咿唔講不休。瀉玉溪聲逈。橫眉岳色連。佳辰三月暮。良會一塲圓。豈復論非是。惟宜酌聖賢。大包齊一指。傲吏獲吾先。</text>
<title>又次雜詠 四十首</title>,<text>俯臨無地下崢嶸。一派溪流瀉玉聲。聞道洞天三十六。却添玆洞別生名。右玉鳴洞雲際羣峰列玉鬟。數椽書屋此中間。靑襟講罷時流眺。風月無邊自在閒。右五峰書堂童蒙有養卽成人。應著劬書貴及辰。觀象山泉亨可致。須將齋額體之身。右養正齋知君揭扁不尋常。功着文言耿未忘。針下頂門惟敬義。比爲輪翼更無方。右直方軒悵望神山大隱屛。晦翁遺躅寄遐情。臺邊徙倚耽逶靡。占得風松一段淸。右東㙜眉黛雲鬟翠作屛。天工餉我太多情。東臺夕月西㙜餞。可證晶熒本地明。右西㙜自遠靑襟會一臺。酒傾胷裏瀉崔巍。成章必賴他山石。恁地磨礱乃見材。右攻玉㙜俯瞰方池俗慮空。小堂微蘸鑑虗中。雲天光影心潛會。却得前贒意思同。右光影堂蒼髯鬱鬱更遅遅。抱雪含霜貫四時。誰把後凋深意寓。古今惟有仲尼知。右晩翠亭垂靑拖白繞重巒。誰遣天紳掛此間。自愧徐詩難洗惡。悄然無語望廬山。右瀑布巖淙淨壇下玉流淸。塵客來臨自濯纓。査滓渾消無一點。菱花復見舊時明。右濯淸壇驀壑何憂險在前。神開鬼剜自天然。尋遊行遠從玆進。掘井吾知庶及泉。右天成橋家塾經營一壑深。支流擬向本源尋。朝開暮掩惟隨意。出入由之矢我心。右通源門爲愛淸區築以石。窅然深廓幾千尺。睡來彷彿覿幽人。睠峻谷云勿墜落。右臨深㙜樵夫當日入山遊。許爾觀棊半餉留。耽賞不知柯已爛。歸來人世幾春秋。右爛柯㙜武夷溪水變桑田。架壑船留三曲邊。駕此欲將向蓬海。人生泡沫亦堪憐。右架壑船盤陀一石小溪潯。星落何年此沒沉。面面方平還可愛。且將持贈正人心。右方平石茯苓非獨有仙方。可愛風聲千里長。如爾大材寧久棄。用時宜棟又宜樑。右五松亭危峯纈眼霱雲形。拱揖其形若有情。吾輩素非佞佛者。指山寧問帝尊名。右尊帝峰峰名入耳意仙然。上應南弧孰後前。泡沫風燈塵世事。浮生吾爲俗人憐。右老人峰在天華盖落人間。爲闢靈區擁翠巒。喜得英才專一壑。不知山外有塵寰。右華盖峰崒嵂層峯鎭在西。兎迒禽跡絶攀躋。還如白也才無敵。下視紛紛俗子低。右太白峰秀出羣峰得狀形。彩禽飛舞怒猊停。山凡水俗曾何歎。提挈仙曹集帝庭。右太乙峰巖何名以杜。盖亦杜塵人。兀坐無輪鞅。此心庶不磷。右杜巖懶來休萬事。孤嘯倚巖邊。寄語趨名者。勞乎且息肩。右休巖圓以爲吾則。處身無不平。此巖卽繩墨。遇物托何情。右䂓巖地以方而大。圓而久者天。雖然安少合。盍亦矯其偏。右矩巖悄立隣牛斗。巖巖紫翠間。子輿留氣象。千載邈難攀。右立巖臥久誰能叱。寒流曲曲瀾。深根還不轉。靜者似渠閒。右卧巖何時充禹貢。放爾此寒潭。千歲游蓮葉。壽長更化巖。右龜巖昔日龍山客。黃花入醉鄕。西風吹帽落。飛作澗邊岡。右帽巖郡齋拄頤物。胡向此山留。遺却雲根化。塵間不轉頭。右笏石山腰轉九曲。尋路入柴門。健策超丹壑。窮源上月軒。右九曲路肅肅杏壇整。淸陰跨小橋。猶存揖遜節。直欲泗洙超。右杏壇橋深碧藏神物。空寒靜不流。得雲時自躍。觀我感行休。右躍龍潭夫道在天下。或南又或東。臨橋寄遠想。從此大源通。右通泉橋天公巧剪裁。紅紫滿山谷。邀我同心人。尋芳共此樂。右春花山澤自通氣。靑天作一峰。寸膚猶遍雨。咸願起慵龍。右夏雲夜久翠嵐滴。山空溪月明。淸光寒水照。相對共忘情。右秋月叢霄六出花。萬壑瓊瑤窟。光景兩淸奇。一團中夜月。右冬雪</text>
<title>次金元則 九用 挹翠樓續舊遊韻 二首</title>,<text>徙倚高欄獨惘然。鶴歸華表定何年。愛君能繼耆英會。洛社風流豈在前。樓上華筵秩秩然。梨顔鳩杖摠高年。人間此會知難得。誰把丹靑侈後前。</text>
<title>次金止而九潭書堂迎翠樓韻</title>,<text>如舟學舍擬完丘。大抵䂓模視舊優。古鬣迎風淸淅瀝。脩竿得雨冷颼飀。升堂諸子鳴璫響。亞斝香泉碧玉浮。祭社須宜成縟禮。三贒芳躅至今留。</text>
<title>敬次鶴峯先生橋巖臺韻</title>,<text>地勝橋巖絶可憐。昔贒遺馥幾多年。麟亡石老空秋草。鶴去山哀自逝川。氣像揖來峯峍屼。精神想得月嬋娟。珠酬玉唱鳴千古。儒藪當時揔是仙。</text>
<title>鳩巢軒</title>,<text>鳩拙平生未定巢。罷官無處着蓬茅。經營自耻求三窟。捿息誰能借一梢。有分不須爭土梗。徒懸未必歎瓜匏。末句缺</text>
<title>與洪天叙 ▣▣ 別久。聞觀察全羅道。以俚語贐行。四首</title>,<text>下枝名胄儘英賢。衮衮聲華尺五天。雲樹十年勞夢想。嶺湖千里望㫌旃。器逢盤錯方知別。民有歌謠定入編。壽斝稱時南極見。涪都遙與漢挐連。此行非是失。將試御煩才。出納辭喉禁。襜帷表外臺。棠陰頒化暇。靈岳喚仙回。須會彈冠意。寄來驛使梅。沛鄕分政協輿情。鈇鉞靑冥荷寵榮。按部行春州五十。定應湖海樂黎氓。百濟存遺俗。回淳古所難。變移知有道。摩漸是靈丹。</text>
<title>尾煕信上人詩軸</title>,<text>雨花臺裏雨花昏。中有眞禪謝世喧。坐閱前綠還大劫。無窮不是有窮門。</text>
<title>送笁慧法師遊金剛山</title>,<text>羨師探勝入蓬萊。玉界金沙是五㙜。萬二千峰收攬盡。浪仙香案乞靈來。</text>
<title>單閼之歲春之仲。捿圓覺菴。觀金剛經。因有感於佛法之害。於篇首略言其害。而中言其法之所由起與其法之所以行。兼及其道之所以然。末復言其害。而終之以人君之躬卛以正。以塞其源云。</title>,<text>佛法入中國。爾來幾百年。漢明雖篤好。梁武供其源。唐宣未毁像。周宗空鑄錢。鄒聖辭以闢。韓子欲冠顚。此盛卽彼衰。誰僞又誰眞。彼此判邪正。僞眞豈復論。厥初誰是祖。悉達樹玄關。鹿苑開迷倒。雪山轉法輪。四門遊觀盡。自謂我獨尊。始降神王宮。終入孤獨園。明星纔觸眼。一物於此根。動靜與語默。謾比金剛堅。昭昭又靈靈。浩劫宛爾存。難追蠁㫚如。難測怳惚然。非迷亦非悟。無我亦無人。頭尾誰復見。名字誰能詮。頤下拄天地。圓相徒自圓。不知圍六合。焉識處一塵。內含▣▣幽。外應羣機玄。隱隱視聽際。明明俯仰間。或吹無孔笛。時駕無底船。沉潛生死海。三德岸之邊。妙▣稱動地。法海擬漫天。惑霧開三空。慧日照重昏。一乘果自成。萬行花應春。水灑淪句句。利刃寄言言。正眼皆曰具。密印直云傳。錦上誰添花。無相是其珍。三心不動處。七寶校功門。超生能脫死。究竟爲誰陳。凈無能所迹。妙絶名相端。塵沙劫波捲。報應互輪綸。其道有明昏。彼此岸所遵。沉迷三界內。匍匐九居前。此豈能成有。物境滅因緣。遣遣苟不先。如如豈相全。檀含復慧徹。旨趣未易宣。三藏久寂寂。二疑何紛紛。五蘊誰能照。三毒誰令痊。皁白本來非。靑黃隨處看。疾雷及迅電。生滅示渾淪。月隱中峰夜。擧扇徒諄諄。風息太虛夕。動樹空云云。有漏無漏說。捨心捨身因。千差萬別掃。先天後地專。四法本一切。十方界大千。眞心若不滅。看取丈六身。誰唱劫外歌。多小應萬般。黃葉止兒啼。傳法如是焉。獨坐服惺惺。衣鉢幾變遷。法身常不癡。塵勞衆生憐。恒河住影像。慈悲作福田。八萬又四千。大化所由分。苦海理慈舟。冷煖空自安。內外中間淨。躶躶大有渾。不離空玉殿。頭頭妙體純。化身明瓔珞。衆類離涅槃。波淸水號定。浪靜河名禪。慧燈圓光照。名彰大覺仙。善根種佛所。餘欠誰貫穿。昧道寧成佛。垂慈實有權。無有海中船。般若任回旋。不住色等境。三祗劫豈偏。混淪無分別。報化亦非先。玄乎各異道。此道非吾倫。斯道行於世。儒釋不相干。黎首自惑亂。吾道如忘筌。蚩氓逃賦役。高士着幽閑。繁華榮慕絶。父母慈愛捐。空有豈是有。六牕若猴猿。殊無本自無。三才體一元。孔子道不行。異端夷吾民。小而禍一國。大而易乾坤。指僞以爲眞。指漓以爲淳。無相害有相。見仁妨爲仁。人心流八▣。聖學隨荊榛。王風亦不振。於何見黃軒。神首與鬼身。擧世入䨪氛。龜毛與兎角。此法豈有旃。沙彌自南方。玄風大海堧。仰山何爲者。雖燓不之焚。始雖焚所傳。一本更何編。釋迦起於前。仰山隨其肩。從此不能息。此禍竟連連。聖人苟不起。誰復辨媸姸。用此旣變夏。盛治難復聞。自華至褊邦。東溟日迷津。不見聖道東。異敎頗紛紜。誰能起障之。歎息難更伸。爭作獅子吼。桑門競着鞭。大雅久寥濶。斯民能者鮮。然道不虗行。聖學在陶甄。觀感自有地。振作本人君。精一允執中。文質致彬彬。上行下則效。令民知所循。煕煕配虞俗。郁郁軼周文。當今萬物覩。聖明臨四埏。緝煕又光明。心學淵乎淵。以此振斯文。庶看天日暾。異說豈間之。空門鎭豗喧。竊恐不愼終。其柰斥之難。摛筆望神霄。欲以牋天閽。</text>
<title>石門亭。次鄭進士山吾 宗周 韻。</title>,<text>昔贒杖屨地。高躅又高亭。俯瞰洛江碧。江淸心亦淸。</text>
<title>南漢山城</title>,<text>百雉金城漢以南。一㙜高處俯仙龕。前臨大野長江帶。北拱宸樞覇氣含。望裏惟知山遠近。世間寧識味酸甘。休言三十年前事。此日來登我亦男。</text>
<title>伯父壽席。次堂弟 世矩 韻。</title>,<text>筵中此日祝龜齡。游葉千年可與並。堂下彩衣春意富。砌邊荊萼露情縈。長繩擬輓西暉繫。樽酒還將北海傾。囊裏久藏飡藥術。爲調金鼎鍊丹成。</text>
<title>鏡光書堂詠竹</title>,<text>淸幽一壑繚周墻。傍有森森萬玉蒼。月入枝間踈夜影。露滋叢裏濕朝光。虯苞曾醉東林日。鳳響猶傳嶰谷陽。千古眞心誰爾似。西山回首引懷長。</text>
<title>石門亭。次洪聖輝 道翼 韻。李天行同賦</title>,<text>爲來眞境擺塵昏。仍挈詩朋白與元。松老餘風終古慕。鶴爺遺馥至今存。依巖綠竹亭亭色。浴水寒星點點痕。夜靜山幽宜且詠。却將豪興付淸樽。</text>
<title>又次李天行 時夏 韻</title>,<text>星墜何年聳地中。登臨此日眼無窮。孱顔猶帶前贒躅。杖屨追陪恨未同。</text>
<title>石門與月城鄭聖源 沇。同遊聖源。有詩次之。</title>,<text>仰而星嶽俯而江。中有名亭擅一方。湧白寒雲山態足。談玄孤衲雪眉厖。探幽嘯咏遊人兩。帶雨飛回水鳥雙。遠記廬山歐老句。慚無巨筆似長杠。</text>
<title>栴檀山。與蔣重哉 煕伯 同遊。重哉有詩求和。次贈五首。</title>,<text>觸境攢眉便作愁。捿捿海國事卑陬。故人幸趁三春在。靈岳聊偸半日遊。意氣崢嶸輸軟飽。烟雲杳靄付尖頭。文昌舊迹今蕭瑟。人世從來幾貉丘。靑眼重逢日。郵亭欲暮春。話懷詩幾首。探勝酒無廵。海嶽鷗邊遠。雲霞屐底新。華山留痛哭。何處問歸津。聞道昆明卞劫灰。悠悠人世幾歸來。栴檀山下試登望。領畧雄州今古迴。海國春方好。郵亭客暫留。鄕愁付詩酒。忘却在南州。白髮侵尋萬事非。向來時世夢依依。自憐南國從微祿。誰識西山愛薄暉。漫興乍憑情友遣。覊心每指故山飛。終朝一雨知人意。遮莫樽前強賦歸。</text>
<title>重哉余執也。自凝川訪余于郵舘。仍遊栴檀山。旣下以詩慁之。以雨留一日。繼之酬唱。別後獨處空舘甚無聊。再步其韻以呈。</title>,<text>風雨凄然動別愁。古郵寥落海山陬。百年難做風流事。一日何成爛熳遊。似惜客歸寒鳥語。爲吟詩去白人頭。羡君閒靜全眞樂。晩歲優游某水丘。邂逅塤箎樂。此中別一春。詩才君俊逸。筆苑我逡巡。物態吟來富。山容雨後新。督郵猶有得。淸賞浩無津。一躡仙山俗慮灰。還疑七日御風來。郵亭餘景猶奇絶。暮靄殘霞鳥帶迴。凡楚同歸盡。光陰不少留。興亡經幾代。駕洛亦王州。別後相逢夢也非。有懷瓊樹眼中依。酒醒虛舘吟新句。人寂閑庭對落暉。何處離鴻呼侶遠。卽看初燕入簾飛。臨分一語留珍重。莫負江天賞月歸。</text>
<title>又得知字。奉寄博粲。</title>,<text>相憶令人老。逢塲喜可知。海鄕爲客地。春日對樽時。談笑還吾輩。雲樹又別離。誦君常棣句。遙想樂塤箎。</text>
<title>次蘓察訪 東鳴 栴檀山韻</title>,<text>御雲仙子降何年。只有靈巒揷九天。此日登臨最高處。憑虗逸氣正飄然。</text>
<title>元日兪上舍 夏升 與趙聖元。訪余于郵亭。有詩相慁。未卽奉酬。今以無聊中所得仰呈。</title>,<text>節序頻驚客裏懷。淸和覊抱共誰開。雨過長薄濃新景。吏寂閒庭老碧苔。夢罷愁看樑上月。吟餘佇寄嶺頭梅。筭來別日今如許。聊慰相思獨把盃。</text>
<title>次申星州韻 四首</title>,<text>妙歲騰譽翰墨林。赤墀高步筆曾簪。捿孤枳棘南麾歎。詩咏榛苓北望心。臥閤鳴絃民得重。行春施雨澤流深。紛紛世事何須問。箇裏端宜酒大斟。風前玉樹暎儒林。銅綬堪嗟雪滿簪。千里湖山來拄笏。萬家謠頌見民心。身閒何閣詩宜詠。手奉潘輿樂更深。寸草春仍葵藿日。壽盃遙向北辰斟。近海孤郵漳氣凝。遊人覊抱苦難凭。相看幾變嗣宗眼。不去深慚靈澈僧。時事向來歸漫浪。名山隨處恣攀登。壺公縮地還無術。樽酒陪歡恨未能。此身於物復何凝。獨自灰心小檻凭。倦矣素無諧俗韻。翛然還似出家僧。㓒園溝斷誰施彩。元禮龍門幸一登。鉛槧從來非我事。淸篇強和豈云能。</text>
<title>敬呈星牧</title>,<text>遺範桐鄕歲幾迴。南麾何幸再叨陪。溫溫笑語薰香襲。悵悵歸來別夢回。海國漳多雲潑墨。洛江春盡水如苔。此中物象愁無奈。聊付孤吟博一咍。</text>
<title>宿崇善酒店曉發。未過數里遇大雪。得一絶。</title>,<text>洛城遊客曉驂催。峽口寒陰凍不開。天送饕風驅虐雪。却思燕谷暖陽回。</text>
<title>聞安奇督郵遊淸凉山。有詩次之。</title>,<text>仙區長與夢魂通。勝日淸遊恨未同。刻削巖容幽賞裏。畫圖秋㨾朗吟中。化工自是無餘巧。靈恠由來不易窮。物色如今留幾許。他時羞入梵王宮。</text>
<title>頃於國師峰之遊。余以疾未赴。追占近體一首。仰呈權亨叔 泰時 金用休 命基 洪聖輝諸騷仙。</title>,<text>遙看秋嵐坐冷齋。惠來瓊樹苦難排。閑餘幾得尋山趣。興到頻開對酒懷。千古風流追謝子。三生契濶訪洪厓。可憐勃窣妨飛步。勝日淸遊恨未偕。</text>
<title>聖輝與諸贒作天燈鶴駕之遊。要余同游。而以疾未赴。諸贒游賞之餘。得酬唱十數篇。屬余續貂。遂題擬遊山。八首</title>,<text>吟筇排却上高樓。錦繡山光媚晩秋。鳴玉㙜邊雲物古。一時都屬散仙遊。朗吟飛上揷雲峰。釋子仙翁往往逢。欲識玆遊奇絶處。請看秋色畫圖中。路入空濛紫翠間。仙區秋晩共偸閒。棊敲半日忘歸去。柯爛千年暫往還。却恐笑騰周北隴。何須望屬謝東山。潄來玉澗流纖芥。世域驚埃不我干。知音海內一鍾期。千古枯桐每自隨。世故排來還少事。却將詩律謾相摧。山牎靜對九秋容。未躡羣仙濟勝蹤。逸氣遙驂雲外鶴。壯心還笑袖中龍。俯看塵世三千象。手挹淸凉十二峰。聞道尋眞重有約。理筇他日倘相從。處處湖山九月秋。一時分付與詩流。明珠淸玉動盈掬。顆顆看來揩兩眸。淸遊勝日好襟開。直欲凌空去不迴。倦馬亦憐秋色晩。出山徐踏夕陽來。魚躍鳶飛自一天。風吹月照浩無邊。箇中儘有流行意。欲說淵微語未圓。</text>
<title>金士明來訪。詩以謝之。士明從遊許眉叟</title>,<text>漣之水一曲。文雅振千年。羡子承凾丈。慚吾坐瓮天。世途多感慨。學海日尋沿。負笈從遊意。他時共着鞭。</text>
<title>士明來覲。安奇李正字 文興 有送別韻。余遂與士明旣罷石水之會。又結淸凉之遊。次韻贈之。</title>,<text>隙駟光陰似遞郵。相逢驚我鬢毛秋。佇看大翼翔層碧。自歎常鱗臥尺湫。石水未厭探勝槩。淸凉更欲結仙遊。古來誰是超塵世。獨有茅山畫二牛。</text>
<title>堂弟爾則 崇矩，時則 任矩 兄弟聯璧上庠。詩以志喜。</title>,<text>雲天得意鴈成行。叔季聲名載遠方。去日同題橋柱字。歸時人艶綠袍光。香浮綺陌霜蹄疾。酒送銀盃露氣翔。堂上春萱無限喜。更將遐筭祝陵岡。</text>
<title>兩從弟到門。迎于兜卛院。聊題寓戒。</title>,<text>一桂枝兼兩朶蓮。衰家榮慶此聯翩。持門有道君知否。不自爲盈不自賢。</text>
<title>次晩翠堂栢梁體</title>,<text>因地全天昔所難。必有仙翁得秘慳。仙翁得之石作壇。此地曾傳登稗官。林深麓斷可旋盤。指點殊非衆所寰。惟耽壺裏此身閑。豈問塵中覊鏁歎。蒼髥白甲面面環。搆以爲巢一畒寬。歸根眞訣寓冥觀。會了深深呼吸還。常嫌烏兎指一彈。幾調虬枝珠露團。其中偃飮逼我歡。世味都忘甘又酸。繁華却付一夢間。我以吾堂彼金鑾。從遊盡是柳與韓。紙上箇箇明琅玕。有時開襟倚虗欄。雲情霞想來相關。不是游鱗傲天頑。自覺高躅難躋攀。飈輪一擧鶴天寒。荷香豹文身名完。玉島追隨結羨安。澗阿誰敎歌考槃。空餘藥竈舊燼▣。分與來人瀹心肝。今來古堂暫踽桓。琪花欲老苔紋斑。雖違丈席叨兩端。尙有遺筆驅波瀾。追思弱齡一承顔。時以指撮白玉丹。謾把塵筇汚仙山。羣仙下視應嘲訕。一篇吟來恨千般。薄暮采采幽谷蘭。悠悠我懷不可刪。</text>
<title>又次近體四首</title>,<text>曲曲金溪今古流。遺堂依舊斷山頭。老仙一去雲無跡。騷客孤吟月正秋。壺裏光陰曾自遣。閒餘詩酒幾相酬。荒凉石逕久延佇。颯颯淸風吹不休。</text>
<title>安奇督郵來訪。以詩謝之。自淸凉歸和送。復次。</title>,<text>歌釣供公几杖閒。說來乘興叩仙關。凌風定喜飄飄擧。選勝懸知得得還。綿邈奇觀猶在險。谽谺石路豈嫌艱。踈慵未蛻塵中殼。獨後淸凉當罰鍰。</text>
<title>再用除字韻。寄金好伯 鍇。</title>,<text>風騷誰是我君如。鶴膝蜂腰盡洗除。月窟駒騰長路濶。墨池鯨掣壯懷攄。昇仙橋下思題柱。光範門前耻上書。須趁春堂觀武日。勵鋒登陣莫躊躇。</text>
<title>呈安奇督郵</title>,<text>梅竹軒前瘦鶴姿。居然人世一安期。東南臺榭浮游地。十二淸凉煉潄時。𥳽弄星辰涵筆海。雕鎪風物納吟脾。嶽陽飛入人無識。鳧舃還朝願少遅。</text>
<title>贈金好伯</title>,<text>梅竹軒前盖一傾。妙齡騷將久聞名。釰光干斗龍鳴壯。詩興摩空鶴唳淸。語到明時仍感慨。論高千古更縱橫。匣中山水知音寡。此日送君奏一聲。</text>
<title>次金進士慶叔菊巖精舍韻</title>,<text>喜公眞氣在眉鬚。又得天慳占奧區。傲世羞爲三上愈。安身甘作四休圖。道書咀嚼心無厭。溪友招尋興不孤。秣馬膏車從此逝。須將一半幸分吾。</text>
<title>金好伯士明從昆仲來訪。仍相携往廣興寺。好伯得七言近體求和。追疊其韻。三首</title>,<text>遐心共與白雲悠。薄暮來登古寺樓。賞覽靈區煩陟降。攀援叢桂爲淹留。盡收風物詩成興。爭洗胷懷酒遣愁。回首塵中歸意絶。願言從此任天遊。閉門孤坐思悠悠。剝啄欣迎趙倚樓。雲樹幾時勞共憶。團圓此日暫相留。自言客舘成歸夢。却擬名區破旅愁。寺是廣興山鶴駕。短筇同向此中遊。顧我平生計謬悠。探眞此日倚仙樓。每勞弱羽層霄望。誰數纖鱗尺澤留。石色山光猶勝槩。溪聲鳥語自閒愁。雨師多戱迷前路。恨不相携寺寺遊。</text>
<title>好伯遊淸凉山。余未得躡其後。以擬遊淸凉爲題次其韻。</title>,<text>綿邈神山重復重。星羅玉立擢芙蓉。下臨地界雲藏壑。上柱霄墟日碾峰。老樹寒苔皆古色。靑巖白石摠奇容。傷心欲問孤雲子。千載無人更躡蹤。</text>
<title>李景羲 靖逸 詠權擇仁盆梅。和其韻。</title>,<text>此間藏得臘前陽。一朶偸春對雉墻。影戛竹牕搖凍白。淸浮酒斝動餘香。雪中仙子被瓊服。月下佳人立淡粧。自是孤高風格別。肯隨桃杏闘韶芳。</text>
<title>癸亥新春。題寄安奇督郵。</title>,<text>人世悠悠隙駟飛。丈夫催老壯心違。三年旅舘官何冷。千里鄕苑夢尙依。春入梅梢花半綻。雪融沙渚鴈思歸。鯫生此日還多賀。鶴髮照邊舞彩衣。</text>
<title>又贈金好伯士明</title>,<text>覊心此夕問何如。爆竹聲中覺歲除。撫壯頻驚時序改。臨途欲見驥蹄攄。屠蘓飮罷偏多感。瓊樹懷來未見書。愧殺踈慵何所補。遙瞻宸極謾躊躇。</text>
<title>次李君則 東標 植竹太近韻</title>,<text>獨立風塵輒蔽扇。結廬並溪蛙跑硯。又向庭除種竹遍。爽氣肅肅生門閞。粉霧珠露和谷雪。錯連衆族列諸孫。任從密葉覆短垣。却喜修梢闖小軒。淸高不是俗士玩。誰道山光▣遮斷。相嘲吾恐失照管。指點無妨箇邊看。歸休乎閣有芸香垣有薇。且莫對此竹較是難。</text>
<title>又次暮相思韻</title>,<text>娟娟美人隔。日暮遐想發。折梅欲有贈。相思步寒月。佳期歲云徂。芳華柰消歇。</text>
<title>效雜體贈君則 自一言至十言格○幷序</title>,<text>聞左右近植竹于堂下。日哦其間。思欲致身於几案。一聽鏗鏘之音。苦爲俗緣所縛未果。聊效雜體。忘拙仰塵。竹。竹。靑士。渭族。臘月栽。辰日劚。錦籜苒苒。玉筍簇簇。江梅爲徒侶。砌菊視命僕。月照寒影篩金。風處淸音戛玉。貞操不受霜雪重。直榦逈入雲霄矗。截以穴于以諧虞韶。剮以用亦可資簡牘。托契惟其人逸民韻士。結根必有所巖窔幽澳。歲暮襟期吾與爾乎同歸。時來變化欲成就而高蹴。</text>
<title>效建除體</title>,<text>建屋傍溪山。幽人所盤旋。除却塵慮煩。居然一壑專。滿庭種渭族。蕭森小軒前。平生愛高標。霜雪節彌堅。定是非偶爾。歲暮心期全。執志自孤貞。誰嘲太近焉。破顔爲客笑。共對南山巓。危梢拂琴徽。密葉藏爐烟。成詩吟夜月。風動寒聲穿。收拾閑中趣。不許兒輩傳。開卷對聖賢。俛仰千古硏。閉門君未可。大寶豈終捐。</text>
<title>效八音歌</title>,<text>金耻罏中躍。犧悲文繡被。石室可藏軀。軒冕徒爾耳。絲鬢我何爲。羨君雲外跱。竹林坐蕭爽。心事翔鴻指。匏瓜豈歎繫。韞櫝斯爲美。土梗與木偶。得喪知何似。革革走榮枯。嗟爾夸毗子。木石以爲鄰。吾亦從此始。</text>
<title>至金烏山。次金 禹輔 追行韻。二首</title>,<text>我詠草堂詩上語。天東又此一仇池。金湯不獨奠南服。時有遊人杖策隨。金烏山下昔贒居。遠揖遺風尙起余。今日試登山上望。怳看高節萬尋餘。</text>
<title>日暮始下山。叔和來待玉林。卛口以贈謝厚意。</title>,<text>下山西日暮。相待故人心。長咏鳥鳴什。幾彈蘿逕琴。佇延寒望眼。迎笑暢冲襟。明曉我當發。何辭夜酌深。</text>
<title>玉林留別諸益</title>,<text>一曲驪駒唱。僕夫催我歸。出門騎馬去。回首政依依。</text>
<title>次金院長洛東松亭韻</title>,<text>赤壁蘇仙後。千秋又此遊。白鷗將暮景。故故掠余舟。</text>
<title>次洪敬輔無盡亭韻</title>,<text>欲換江山萬戶輕。長流還借帆風征。塵間自笑潛蛙井。世外誰知有大瀛。新月暎波金作柱。漁燈匝岸火爲城。水天一色迷中渚。惟見明沙十里平。</text>
<title>自靑鳧入周王山。路中有吟。</title>,<text>夜酌鳴琴舘。朝辭讚慶樓。西風驅匹馬。落日問三丘。古縣雲烟暝。荒郵樹木稠。溯溪忘近遠。始覺寺門幽。</text>
<title>入山有吟 三首</title>,<text>芒屩藤筇叩玉扃。緣厓飛步腋生翎。樹從霜後欹殘赤。山入雲間露半靑。此地何曾關世變。玆遊直欲脫塵形。胎仙一去遺巢在。凉月千秋杳紫冥。人說周王勝。我探雲水深。嵐霏生步武。蒼翠滿衣衿。列壁差差劍。鳴溪曲曲琴。靑童橫短笛。笙鶴怳來尋。踏遍周王內外山。風烟收拾滿囊還。可憐苦破塵緣縛。因首羣峰縹緲間。</text>
<title>次孫周卿 碩佐 韻 三首</title>,<text>蒨蒨凝川客。淸詞趙倚樓。多情尋古驛。有恨阻靑眸。風雨虛床夜。樹雲別浦愁。所懷人不見。獨立暮江頭。擧世各分門。是非日鼓喧。卑微仍凡馬。蕭索此離羣。甘我樗材棄。憐君釰氣寃。虗勞高駕枉。重肯欵風軒。美人消息近如何。渭水江雲感自多。矗石樓邊歸棹晩。空聞華旆雨中過。</text>
<title>辛酉秋。與亨叔，天行，聖輝諸益。通讀家禮於靑院涵鏡樓。以江山風月分韻。余得月字。旋卽相次。各賦四韻。一絶缺</title>,<text>興發酒三斝。胸寬海一缸。獨看天地外。明月可中江。雪遭庸犬吠。弓怕越人彎。何似江樓夜。悠然卧看山。樓下有流水。樓前有古桐。水以泝玄源。桐以徽王風。</text>
<title>通讀日族祖聖則 以時 寓麻甘。以病不來。寄近體一首。和以贈之。</title>,<text>天地𩃬霾久不晴。昏衢日月幾時明。漢儒諸說多穿鑿。朱氏遺編極粗精。三百儀文須自得。萬千經變豈難行。娟娟望裏人如玉。恨未庭前倒屣迎。</text>
<title>次亨叔述懷韻</title>,<text>惟形賦于陰。惟象成于陽。推盪盈兩間。芸職渾百昌。生也具太極。惟人稱最貴。精微蘊奚窮。天機驗所起。鷄鳴善利間。舜蹠分於斯。是以爲己者。鷄鳴起孜孜。善惡幾甚微。眇綿宜深察。苟能恁地做。吾必謂之學。欲求其準的。羣龍有所經。外而從師友。內而資父兄。仲尼訓時習。子輿示正路。彼哉侮聖言。氷火恒震悼。其質雖有異。其性靡不同。睨視豈云遐。自有皇降衷。古人貴遂初。堂成志其義。君子戒暴棄。所以銘長理。咄吾昧澄治。未免歸下流。千程試一鞭。茫茫定何求。忘余力不任。佩服日新又。沒齒以爲期。庶幾家有主。</text>
<title>屛院與諸友向猿城唱酬 三首</title>,<text>六月猿城路。行行近午天。情朋應待我。呼僕更催鞭。右次李澤若巖帷爲我闢。松盖爲我傾。主人坐其間。逢迎笑謔情。右次金止而風淸又月白。最是可憐宵。此物元無主。供歡不待邀。右次權伯會 昌運</text>
<title>自潭上歸院次伯會韻 八首</title>,<text>秋風秋水摠愁聲。感舊中宵淚灑淸。華表千年人物變。緱岑何處鶴輪輕。森森眉宇玉壺照。了了精神樑月明。別有同齋知己者。江樓凉夜話悲情。桑弧蓬矢四方志。吾豈非夫負所期。豹變七朝空霧隱。鵬圖六月謾南爲。乾坤納納心猶遠。烏兎駸駸髮已絲。獨有向君丹一寸。若今愚懇願無。右次述懷韻綠樹成陰一逕斜。天高地厚是吾家。閑中景物供虛榻。盃裏香𨤍亞絳霞。一味榮枯輸蟻穴。還將脩短等猿沙。傍人莫笑曾乾沒。此日淸遊也自誇。岸回沙凈水雲深。何幸情朋此盍簪。瑟瑟松聲來檻外。娟娟竹色落盃心。儼然舊日衣冠地。別是千秋道德林。將事靑衿欣有托。周旋怳在杏壇陰。靑春不奈去堂堂。志士逢秋感慨長。節晩殘香霜菊冷。歲寒連抱老松蒼。漁舟未得歸周伯。耕叟非爲傲漢光。鶗鴂先鳴腓百草。林居誰與玩幽芳。千古峩洋意。絃高有𠅩知。世情還似水。秋景自宜詩。憂國丹心老。侵霜壯髮危。登樓頻命酒。何慮復何思。右敬次別集韻三首無中有至象。天地一般情。物物推亭毒。生生豈刻成。漁樵徵邵錄。意思在周庭。此理疇能會。元來冺臭聲。右敬次觀天地生物氣象韻晩對樓名好。登臨爽我襟。挹芬書帶草。寄意杏壇琴。野翠侵溪竹。洲陰曖遠林。憑軒無限興。收入酒盃深。右晩對樓偶吟</text>
<title>伯會次李參判長篇。仍索續貂。忘拙搆呈。</title>,<text>好古生苦晩。寄想書契前。鴻荒無所徵。不攷代與年。未遇大方家。井蛙堪可憐。皇矣泰帝氏。人文日星編。葉季失其眞。操末以續顚。世變不盡閱。誰復如老仙。徒有眼孔大。邈此東壤褊。同歸渾丘貉。孰愚又孰贒。嘐嘐千古游。拘拘一經專。平地起九疑。觸處愁踠攣。何人許知己。引手得備員。白日秦京道。冠盖簇雲烟。飛颺九天上。游戱蓬萊巓。力勢撼山岳。畜牧彌陌阡。紛紛餙梔蠟。鬢花自取姸。不戒注莊金。竟先着祖鞭。白屋歎桂玉。甲第互亘連。聲色眼前羅。駒光隙裏遄。卜晝仍卜夜。華燭燒如椽。鴆毒何由生。宴安爲殃愆。春花易凋謝。秋桂曜光鮮。蚤榮豈常存。其來兆已先。所以古聖人。履霜知氷堅。見此默無言。愧彼如寒蟬。枯菀判洄泬。有誰執此權。秋風黃歇門。無復玳瑁筵。禪代亦其常。此理詎云玄。惟天處無事。平分若衡銓。達人縱大觀。斯文聊以宣。君詩覷得深。作者與周旋。斕斕綺繡陳。璀璀珪璧聯。詞源倒峽流。筆海濶無邊。以才困泥塗。恨不置花甎。養眞衡茅下。門外任囂闐。選勝陟巑岏。賞幽泛淸漣。海翁自伴鷗。雲鳥不畏鸇。人遠書獨遺。沉潛玩註箋。傷心混黃流。有意導澗瀍。百川障無力。柰絶龍門絃。區中無樂地。腔裏廓吾天。古俗慕枝鹿。餘子眇便儇。宣欝托桐孫。暢懷付觥船。吟哦日爲事。賸馥短長篇。逾瑩金三火。豈作鴈劫絃。慧刀斷纏縛。聊以餘齡延。歲月坐晼晩。時運幾渝遷。仁義路不阻。向上吾道邅。何以贈遠者。采采有蘭荃。詠罷楚客騷。迢遞江之堧。仍憶隴西公。東璧久晦躔。始擬徒步從。不憚足胝腁。事謬計莫遂。此恨積燬淵。蒿里望何許。遼越間山川。文圃日就荒。我膺愁來塡。分流濂洛派。讙豗江西禪。祗有詩卷留。一讀頭風痊。宇內奇蹤走。天極高名懸。篇中箇箇珠。適値驪龍眠。至寶藏不得。錯落散市廛。神鷹去無影。夢澤飛鴟鳶。誦詩知其人。感與長江牽。餘香印荷池。遺彩騰藍田。文章憎命達。誰卞珉與璇。瑰材竟不施。主銓羞未湔。光焰欝萬丈。千年爇九泉。若非斡匀手。疇能擬埏甄。吾君愛奇古。得此亦有緣。搴纈玉房芝。收拾靑溪鉛。咀嚼覺雋永。賞來忘餔饘。默念詩風下。盛世思眇緜。建安日蕭條。中晩不須傳。獨耽此兩詩。雅典衆體全。卽我求和章。感君不相捐。何敢凂淸襟。只自寫幽悁。牛鐸異黃鐘。五鳳▣蜀牋。傍有魯生徒。局局笑剪焉。吾家自有道。夕惕且朝乾。毋爲勞肝腎。丈夫愧雕鐫。</text>
<title>聞伯會次杜工部壯遊韻。以記河隈泛舟之游。忘拙追次。</title>,<text>小少志嚄唶。今古輸一塲。術愧白猿釰。技慚養由楊。姬周去我久。遠懷高岡凰。其道在方策。收之以括囊。情車外馳突。利火熬心膓。世事亦何問。變化白而蒼。中衢日月晦。此心烟霧茫。咄咄迷所蹠。誰行斷潢航。蓬門老原思。長饑任子桑。悵望彼闕里。無人闢榛荒。豹死獨遺皮。荷倒猶留香。回顧在我者。依舊半畒塘。愚憃不自量。徐步此聊浪。混沌死七日。人文闡羲皇。聖智覷回極。制度明章章。自夫至化遠。天地日凄凉。至今人爲人。思之不可忘。漂流幾翻覆。一夢華胥鄕。紛紛操戈輩。毁我數仞墻。張也亦難得。有意歎堂堂。全才復何人。所以取狷狂。濂洛流洋洋。遠接洙泗傍。衆芳秀幽藪。羣玉出崑岡。能言屛鸚鵡。巧舌休鶊鶬。聖道晦復明。其庶垂無疆。慨矣有消長。瞠乎有陰陽。云胡大明日。禪于陳與王。塵沙漲白日。蝕此明珠光。心學自此病。未補舜衣裳。有如文淸公。起障還遁藏。蔽固詎勝言。斯世遂濫觴。篤踐定夫游。實學龜山楊。視之不槪意。心手徒俱忘。餘波流不息。學者受其殃。甚哉陷溺易。嗜之唼稻梁。天運自循環。斯道豈終亡。大東啓文治。奎緯光景長。圃翁與靜老。前後蔚相望。文純集大成。膠止橫流黃。章甫得依歸。林立儼成行。爭覩翔高鳳。縮伏當道狼。聖閫闢妙鍵。學海駕輿梁。隨病試鍼藥。誰復患膏肓。當宁席頻虛。久擬明明揚。不起陶山卧。竟抱士林愴。傳統宗厓爺。早歲拜于床。喜却文在玆。末路起感傷。造詣得眞訣。遭遇開時康。風雲契無間。荃宰樂未央。遠邇萃靑襟。賴知趨向方。有斐終不諼。景慕爭激昂。俎豆寓羹墻。未沫菲菲芳。廟宇肅且侐。有樓俯滄浪。將事期永久。從今幾千霜。諸君此地遊。玆會知難常。鷗鷺亦忘機。與之共將翔。</text>
<title>次錦山郡守李仲玉 衡祥 韻</title>,<text>南來留滯水雲鄕。坐嘯無才救亂荒。千里客愁梳髮短。百年豪興引盃長。閒庭鳥下微成篆。高樹風生晩送凉。對榻忘懷仍泛菊。朝衙莫報簿書忙。</text>
<title>次徐景玉 ▣▣ 沙川草堂韻</title>,<text>川逈沙明曲自深。小堂開處枕平林。嘯吟今古輸閑穎。收攬烟雲入爽襟。下視塵樊都俗物。獨彈山水孤知音。心期我與幽人合。他日行當鄭谷尋。</text>
<title>次會卿韻 二首</title>,<text>聞說毗盧勝。仍同惠好携。境幽鳴谷鳥。途險接雲梯。溪語斷還續。嵐光高復低。花源知不遠。休恐使人迷。爲訪仙區一杖携。路開幽峽綠陰齊。山含晩靄連天翠。鳥弄輕風盡日啼。古寺已殘渾化莾。石泉長瀉劃成溪。歸來更有無邊興。坐詠滄浪淸濁兮。</text>
<title>次金天與 昌錫 韻 古詩○幷序</title>,<text>余之在玉溪。與錦山使君約遊實石寺。時龍潭倅及濟源督郵來會。一夜團話之樂可掬也。臨分期再遊而余竟罷歸。有時夢魂獨游於洞府烟月岑寂中。督郵見過。袖古詩以示之。乃實石寺再遊時酬唱也。仍步其韻以奉督郵。兼寄使君。所以替面目也。昨夜故人夢見之。覺來相望眼正寒。翩翩馹騎訪郊扉。驚喜吾君起懶殘。剪燈淸坐兀相對。綠樹寂寂溪潺潺。愛君頗有汝陰風。眉宇秀發如春巒。少游氣岸更磈磊。一會成三做團圞。雖無藥玉酌流嘉。亦足破除愁千端。聽君高談豁蒙蔽。如出六合窮遐觀。祗可陶陶齊得喪。何有笑罵從姍姍。愧我身勢㦑而惛。赤坂靑泥走千盤。吾君自是神仙表。何事風塵困郵官。男兒論交貴知心。意氣須將始終看。百年形骸兩相忘。金石可爛心不刓。况有風流賢主人。異鄕從遊意未闌。勝賞時趁簿領閑。秪園香逕同盤桓。亦我留踪古寺中。遙想西峯松月團。</text>
<title>次李景羲贈櫻桃古詩</title>,<text>崖蜜不易求。鄭重叨荷珍。寶珠輕瀉喉。甘露軟霑身。豈是三品第。宜替九華丹。嘗新兼得句。愧唱水晶丸。</text>
<title>奉呈昌城郵軒。聊博一粲。</title>,<text>別時風流賢督郵。苾蒭園裏共淸游。鳴環曲曲溪聲轉。浮䯻重重嶽色稠。贏得奇觀塵慮盪。剩將幽勝錦囊收。回看小白雲千峀。惹却今朝一段愁。多君聘逸藻。脫活擅騷家。援筆追三叫。成吟笑八叉。雲烟欣賁餙。花鳥因羅遮。自愧吾枯澁。求珠苦揀沙。踏望淸溪路。同聽紫玉謠。興來神爽越。別後思飄颻。落日孤雲逗。長空去鳥遙。懷君不可見。吟罷首頻翹。</text>
<title>敬次定跟齋金公 煃 梅竹韻 四首</title>,<text>深屋護芳叢。窓間淡踈英。潛移造化機。剩占雪中淸。殷王一夢罷。曾得人中英。調羹眞善喩。不獨爲爾淸。右盆梅二首子猷愛此君。種之剡溪潯。何如不出事。長結歲寒心。嘗聞員丘種。高拂雲河潯。莫道此脆短。尙有化龍心。右盆竹二首</text>
<title>昔劉言史賦竹裏梅。盖以見梅竹之性相近也。今二盆相對。亦此意也。爲陳竹傍梅。仍用前韻。</title>,<text>梅自西湖上。竹從淇水潯。二物不相猜。共保凌冬心。衆芳搖落時。踈枝間踈英。主人對朝夕。爲愛貞且淸。</text>
<title>次寄庵韻</title>,<text>數椽幽搆枕山樊。淸絶不留塵土痕。庵以寄名誰解道。主人笑指太空雲。</text>
<title>醉和會伯韻 二首</title>,<text>邇來世味太酸寒。此夜逢君博我歡。一雨留人天有意。深盃行到莫留殘。莫唱東門雨雪霏。幽人無事獨關扉。山家暮景描難得。須會煙林宿鳥歸。</text>
<title>次大芚寺壁上韻</title>,<text>寺在雲深處。依然一化城。危峰天半矗。遠野望中平。問道煩禪子。探眞愜素情。瑤溪更澄澈。一潄覺心淸。</text>
<title>次李景羲韻</title>,<text>幽居無事晝關門。抹月批風墨浪翻。莫放桃花隨水去。恐敎塵客覔仙源。</text>
<title>歲丁卯淸和。適以文會赴鳳停寺。時李君天行避忌來捿。相與叙懷。兼以論詩。其樂可知也。案上詩軸。乃聾巖先生次退溪先生贈淸凉化士祖雄者也。天行感次其韻。強余續貂。遂敬次而歸之。天行聾巖五世孫也。二首</title>,<text>諸老風流夙所聞。幸於詩軸見遺文。沉吟怳若承顔範。歲後千餘不必云。苾蒭園裏雨花天。此日來游聞杜鵑。入望淸凉峯十二。昔賢遺跡帶風烟。</text>
<title>與諸益約會耳開洞。奉邀拙窩公。以有不寧節不赴。以絶句致恨意。謹次以呈。</title>,<text>準擬邀爲座上賓。多魔虛負麗光新。斜川飮罷歸來晩。惆悵樽前少一人。</text>
<title>次尹億祉海雲㙜韻</title>,<text>轅門高闢碧波頭。城樹還嫌礙遠眸。借得長風千里迓。任他孤葦半洋浮。盃傾大海深無底。歌遏行雲因不流。目中馬島曾何有。宜使邊聲自此休。</text>
<title>移舟石築來登待變軒。次尹億祉韻。</title>,<text>觀漁偸暇日。㫌節出轅門。大帆迎風飽。驚濤觸石喧。相携忘近遠。同樂間卑尊。庾子饒餘興。移舟更夕軒。</text>
<title>次樓上韻 二首</title>,<text>淸游未半近黃曛。蓬島蒼茫沒彩雲。七日冷風生兩腋。何須平子度寒門。鄒律吹生暖。郢斤運若飛。無人知古道。斯世與誰歸。</text>
<title>次寧波堂韻</title>,<text>酒筵多感慨。高唱醉歌行。自愧龍鍾質。爭嘲土木形。榮枯歸等視。工業勉斯征。歌管解娛客。飄然遺世情。</text>
<title>謹次孤山李先生題李三老 得培，得地，得封 傳後韻</title>,<text>箕子東來以爲國。八條之敎有遺則。至今斑斑留簡策。鮮矣爲子供爲職。有美蒨蒨河濱李。第荒三人各警敕。怡惋之容愜親心。盡懽何有難於色。一團陶陶一家春。苟非純孝焉能得。聞歆見歎孰不感。口而稱者人兆億。歲丁龍蛇國事潰。奮氣思欲橫軀抑。求忠必於孝子門。檄手風生讋南賊。七十其年身衰絰。哭奠之節猶自力。流于季葉得此老。白日獨照幽衢黑。曠世而感竪余髮。恨未當年凾丈卽。高興之傳忍齋筆。信而有徵知其德。况復從遊兩鄭門。道義相將資拂拭。懿行嘉言不獨裕後昆。留與世人爲矜式。安得龍眠傳遺像。寓我景慕之心揭坐側。</text>
<title>屛山晩對樓洞主權亨叔。以文公詩蒼翠矗寒空爲韻成五絶。余乃續貂以呈。</title>,<text>肅嚴俎豆地。草木衣被光。樓上坐相對。峭壁薄穹蒼。欲選樓上勝。不獨山與對。鎔銀一練白。戛玉千竿翠。名勝㠐南多。晩對樓也獨。俯臨綠水環。上有靑壁矗。春服浴沂罷。冥觀上下間。誰能會此意。鏗爾瑟聲寒。後前知揆一。千載挹遺風。氣像從何見。山高月在空。</text>
<title>地主設白日塲于屛山。乘流而下。與晴沙族叔 斗紀 同舟。次亭子韻。三首</title>,<text>落紙雲烟滿一船。驪珠箇箇筆頭圓。攬收山水千般景。描寫東南半壁天。聲迹定將淸洛遠。雅歌應入俗謠傳。夜來風露衣裾冷。怳泛靈槎骨欲仙。一目江山滿載船。篷窓和唱樂團圓。飛飛鷗落洲邊雪。泛泛人游鏡裏天。詞客風流眉宇見。遨頭文彩汗靑傳。遺踪曠世還相感。爲問何如李郭仙。身世眞如不繫船。於農於士冺方圓。雖無栗里先生酒。喜有淸河太守天。此地追陪佳賞共。隣邦騰藉政聲傳。日過三百民何斁。恐作雙鳧葉縣仙。</text>
<title>吟述懷。用西厓先生別集韻。</title>,<text>憭慄秋懷不自寬。悠悠宇宙幾悲懽。蕭條白髮侵衰境。慷慨初心負弱冠。已向昏衢迷脚踏。還收窮鬼任身寒。塵埃野馬元難卞。齊物遺篇合細看。</text>
<title>次六家寶帖韻 六首○幷小識</title>,<text>權錫爾以六家重牢讌帖來示余。其一酉谷洪公。其二塔坪南公。其三錫爾祖父東巖公。其四海底余公。其五都村李公。其六錫爾生父愚谷公。各書會日主客姓名。贊賀歌詩若追和諸篇。名之曰六家寶帖。錫爾之推於家及於人。亦勤且摯矣。觀是帖者。豈不油然生孝悌之心哉。詩曰孝子不匱。永錫爾類。錫爾乎。其斯以爲純孝乎。若余者。獲戾于天。常抱風樹之痛。一覽是帖。不覺感涕之下。於是乎和墨而書。弧南星照鴈鳴晨。僎禮筵中賞序賓。合酳重看今日事。繫絲猶是舊時人。丹霞正得玄囊訣。靈朮頻回閬苑春。遐筭幾盈籌二百。歌詩又祝後壬辰。右次酉谷洪公讌帖韻嚥氣呑眞接混元。人間始見大茅君。鏗鍧寶曲聲騰座。㶑灧香泉色滿樽。倚席交嚾俱鶴髮。如崗齊祝盡龍孫。彭年八百縱云壽。四十四鱞何足云。右次塔坪南公讌帖韻東巖庭畔一株梅。藏艶含英近晩開。靑鳥飛回如有報。月中知是玉人來。右次東巖公讌帖韻寒梅玉色已催春。酳席開邊景物新。解曲何忘烹伏樂。倚樓同作捻簫人。龜游蓮葉眞嘉耦。鶴戱芝田摠好賓。保得三元終不减。攀援太始與爲隣。右次海底余公讌帖韻鏡㙜曾卜一枚圓。紗扇重被秩秩筵。搗藥寫詩還舊契。乘龍駕鳳便新緣。賓朋欵欵歡娛足。子姓繩繩福慶綿。春漲洞庭齊獻祝。萬年盃裏綠漪漣。右次都村李公讌帖韻東海幾看鰲背霜。居然平地有仙郞。赤絲重向羅帷結。瓊液仍邀好客嘗。舞拂芳筵回雪緩。歌傳玉版戛雲長。延齡秘訣知先得。憂樂從來都兩忘。右次愚谷公讌帖韻</text>
<title>寄贈安上舍補天 鍊石 自晞陽移配箕城</title>,<text>此路開荊棘。邇來吾輩投。南遷非死地。東徙卽仙陬。志業須宜勉。窮枯且莫愁。佇看雷雨解。萱室辦春遊。</text>
<title>次金上舍正則 楷 負暄堂韻</title>,<text>無思無慮負暄翁。獨立高吟天地中。草澤誰知心遠大。風雲終阻契昭融。安貧不改簞瓢樂。討學仍加幷簣功。若使晏溫分四海。濊汪均被定無窮。</text>
<title>次李尙之 德玄 韻 以留洛諸友表德爲體</title>,<text>雲擧淵藏各有時。亨衢一至歎差遅。雲擧南圖翼字。一至尹東魯字。 任玆重遠卿無讓。錫以絛鞶爾見推。任重南國翰字。遠卿都永成字。錫爾全命三字。 高尙之心通老境。大才於世盍永施。尙之李德玄字。通老洪楫字。 孔門忠恕余潛服。報國臨民用處宜。恕余己字。</text>
<title>生朝會飮。始以眞卛爲約。旃蒙仲春。赴金止而栢溪之會。酒肴甚盛。席上戱呈。</title>,<text>洛社舊傳眞率會。盤供胡乃太紛奢。若令後者如斯盛。酒海肴山亦不加。</text>
<title>廣興寺老禪廣卞年八十。藏其袒師印行詩軸。乃退陶鶴峯兩先生韻也。卽余求題。遂伏次。</title>,<text>遺跡眇綿何處覔。一山風月此爭留。軸中寶唾爛珠玉。鶴影遙遙蓬海游。右敬次退陶韻尋幽信蠟屐。水石便能奇。我輩還無事。玆遊豈適爲。話因雲衲叙。趣恐俗兒知。八十經增减。往來不盡明。右敬次鶴峰韻</text>
<title>次金天與夢仙閣韻</title>,<text>知君有意扁玆樓。想挾飛仙夢境遊。只喜江山無表裏。肎從人世問沉浮。千年獨賞文章在。萬里遙分物色留。說與主人料理得。須生此日畫中秋。</text>
<title>金池李公，買谷李公嘏席。謹呈近體。兼示座中要共壽。</title>,<text>南極星精耀下枝。兩翁遐筭揔期頤。陽陽雅集淸和好。秩秩華筵特地宜。香社風流追往事。睢湖謠咏屬玆時。龍鐘亦忝羣賢後。壽斝斟邊更祝眉。</text>
<title>與洪聖輝。並騎歸自靑城。口呼聯句。</title>,<text>湖山十里並騎行。余。 無限秋光入眼明。何似灞橋驢背上。輝。 獨吟寒句少人賡。</text>
<title>寄關東佐幕柳爾能 世鳴</title>,<text>海東名勝說關東。好水佳山處處同。矗立金剛看削玉。澄泓鑑浦俯磨銅。風烟浩蕩開玄圃。意氣崢嶸掣彩虹。遙想浮邱成一揖。笑吾郵官髮鬆。</text>
<title>又寄柳爾能 二首</title>,<text>獨立郵亭欲暮天。美人東海隔娟娟。江山隨處吟方苦。鴻鴈來時信不傳。攤飯眠酣離夢濶。澆書飮罷客懷緜。紅蓮幕裏無餘事。肎許詩聲寄數篇。東頭滄海是瀛洲。名勝須從此地求。千載人傳花下句。當時誰作雨中游。斷厓飛瀑宜供詠。瑤草琪林盡屬眸。萬二千峰無限景。騷翁今古幾分留。</text>
<title>次許達元寄洗心亭韻</title>,<text>彼此閑忙較若何。自慚塵土上衣多。興來思向淸溪洗。恐被山庭鬼物呵。</text>
<title>伏次世父慶壽宴韻 四首○幷序</title>,<text>我世父惟乙巳以降。至今歲乙丑。閱寒暑已八十有一。精力不衰。行里閭不杖不扶。造親故請。亦不以老辭。至酒闌載歌載舞。與年少無異。人皆目之爲地行仙者。世之稱達尊者三。今我世父有其二。而獨於爵未得焉。人亦咸以是惜之。會主上推老老之典。八十以往者。卛以三品秩榮曜之。我世父仍得西樞之級。人之以年被恩數者。必曰天爵。彼得人爵稱達而或不能下壽焉。或不能中壽焉者。視我世父之得天爵。又何如也。世父之丈夫子五。皆以儒稱。第在三在四者。聯璧於司馬。晨夕迭侍於左右焉。亦不易得也。相與戴章甫服靑衫。拜恩而獻祝焉。已爲設慶壽之宴。是日也懸弧之辰也。親賓畢集。間以少長。相與稱觴而致頌禱之意。寔盛事也。有離席而訊于余曰公之得此壽。必有其術焉。其能草木焉烹粉之。金石焉煉熬之。以供其食餌耶。曰否。無是也。其能精華焉噓吸之。故新焉吐納之。以盡其修鍊耶。曰否。無是也。其無乃星斗焉醮禳之。仙靈焉服事之。祈長年受丹訣而得之耶。曰否。無是也。然則無其術而亦有以得之者耶。曰然。我世父處世而無所競。居家而無所爲。從心而行。與物而平。不䂓䂓於衛生。不數數於養氣。惟順命而已。今夫得是年者。或者在是也。訊于余者。乃作而曰有是哉。此其所以得是年也。古今之稱壽者。必數老聃。而所以致其極則守一而處和也。公之從心而行者。非守一耶。與物而平者。非處和耶。此其所以得是年也歟。於是乎相和而鳴其事。璨然編貝也。爛爾鋪錦也。可以賁餙乎玆宴焉耳。世父有二弟。而吾父年六十八。季父年六十三。以年而蒙恩。世父旣爲之先焉。吾父與季父將次第而爲之後矣。門闌之慶。寧有窮已。非我之自夸也。與此席者云。遂次韻而繫之焉。世間遐耉𠅩爭先。八十其年又一年。壽域恩章頒北闕。狼墟星彩照南天。渾家方做融融樂。此日仍開秩秩筵。共醉良宵休且去。呼觴燃燭我無眠。右次族祖拙窩公韻却在人間不在天。鸞容鶴髮照林泉。八旬稱壽今加一。從此重迴幾百年。右次柳叔冶溪公 㰒 韻寧將外物鑿吾神。山野巾裘氣貌眞。有似松梢捿瘦鶴。不須茅谷駕斑麟。荊華照席春容好。竹葉搖樽瑞色新。五福由來稱壽一。却將箕範爲重陳。右次李君天行韻霽月堂中壽會辰。邀懽半是白頭賓。雪隨和氣瀜爲酒。日帶恩光暖似春。絃管此時飛逸興。風波何處問歸津。佳人更唱將雛鳳。佇見門闌慶益新。右次堂弟正矩韻</text>
<title>晴沙族叔謫海南。寄贐章。金脩撰天若。同時謫高興。</title>,<text>冲老當年塞北征。聞孫今日又玆行。海珍會與高興近。到處爭稱赫赫名。</text>
<title>書懷次伯會韻 四首</title>,<text>羞從俗子作容顔。半世猶留塵土間。歲晏風期誰與結。沉吟終日對靑山。彩鶴鳴陰徹九臯。人間却喜見奇毛。淸調欲和慚吾俚。其柰陽春白雪高。道派誰知有淺深。祗今惟在舜堯心。及泉方到收功地。勉力須宜惜寸陰。高樓坐竟日。當暑滌煩襟。雨過凉生竹。煙輕晩織林。團圓傾細酌。高古和俙音。老我成何事。頭邊歲月侵。</text>
<title>葛庵李先生挽</title>,<text>關閩流派遠。東海降宏儒。鸞瑞人皆見。珠珍衆所需。家庭詩禮對。征邁弟兄俱。風韻袁公似。才能太史符。用心惟古訓。窮力必玄謨。超詣陳言去。深顑道味腴。幾微分舜蹠。義理判錙銖。向上尋顔學。念中說馬迂。聖賢推氣象。經籍證䂓模。疇範天人備。紬縯造化輸。常惺斯妙法。主一是工夫。遇物平如準。提躬有若無。卲高年德並。聲譽孺童孚。當宁巖林剔。聖恩晩境紆。風雲成際會。黎庶望唐虞。經幄論思地。銓衡政事敷。馨香期冶鑄。時世忽遷渝。縲絏冶長困。形容楚澤枯。與鄰魑魅▣。違範士林孤。南北風霜久。田園雨露濡。恢恢解網罟。恤恤遣朝晡。白首窮如此。靑衿遠慰吾。偸閒黃卷友。選勝短筇扶。討古心舒泰。論時口囁嚅。曾歌彌宇宙。范樂在江湖。居處墻三尺。水蔬飯一盂。講論雖有得。精粹以爲徒。以此終吾日。無營與物娛。海雲鷗夢濶。松雪鶴姿癯。仙界壺中大。駒光隙裏驅。經綸長已矣。修短奈何乎。天憗方深竚。哲萎豈所圖。山頹悲太遽。樑折恨長吁。殄瘁吟詩痛。風烟擧目殊。念余早塗抹。幾賴策愚駑。侍立誠無效。慢逋詎免誅。卽今歸謬舛。追悔更嗚呼。蒿里還孤餞。伯強恨有拘。邁流時儵忽。天地日蓁蕪。一誄何能盡。大明愧未摹。</text>
<title>風雷軒金公 是樞 輓 二首○遷厝時</title>,<text>詩禮傳家遠。斯文有範鎔。揚淸扶世道。秉直討元兇。白袦思賢淚。新阡若斧封。延平津上釰。此日化雙龍。小子嗟生晩。聞風窃泝求。訓由詩禮得。行篤謹嚴修。鴈塔題名姓。槐宮並俊游。憂時多感慨。信命委沉浮。擬報菁莪澤。不歸肉食謀。忠言關社稷。淸節動宸旒。巨慝俄蒙戮。畸臣幸見收。聲華傾邇遠。恩渥照同流。逸足宜千里。瑣官竟一郵。佳城深鬱鬱。逝水渺悠悠。勁氣橫霜日。精光射斗牛。福家煩神護。古燈爲沉留。門闌綿慶祿。雲耳世松楸。垂耀存良史。濡毫助紼謳。千秋華表在。遼鶴倘來否。</text>
<title>輓朴蔚山履卿 身之○二首</title>,<text>少日翹南服。搴華棘苑中。明時傾雅望。河曲𥳽淸風。龜鶴齡期遠。龍蛇歲直窮。如何經術士。偏報士林恫。從遊自早歲。逢處卽忘年。文苑磨礱益。隣符義分偏。離情愁渭樹。天象晦奎躔。趾美諸郞在。靑氊幸有傳。</text>
<title>輓金汝明 世鏡</title>,<text>景止雲川老。繩繩孫有賢。箕裘知不墜。詩禮自能傳。往迹悲懽裏。淸標汗漫邊。何堪埋玉樹。題挽涕漣漣。</text>
<title>輓權進士士章 份</title>,<text>我權祖太師。千百派流各。自麗以至今。冠韍嬋媛續。菊齋及陽村。宗戶爰大拓。稱爲理學宗。餘馥留簡策。詩人詠螽斯。名氏食舊德。若人生其家。宵躔明東璧。聳欝澗畔松。粹溫璞中玉。少小已不凡。見者相屬目。賞以九苞毛。期以千里足。以此質之美。進步不可極。孝弟以爲先。學問隨餘力。方其大肆日。親癠年紀積。不勞刻勵工。其才乃天得。墳典時過眼。大義毫末析。善居前後喪。大小連奚獨。晩搴玉井蓮。猶逮西日迫。以之求靑紫。頷下髭若摘。每起風樹感。無心營利祿。天遊樂我所。于彼西湖曲。冥觀萬緣空。宇宙一嘯劃。有朋自近遠。俱得敷腴色。娓娓說今古。霏霏玉屑落。幽香自播外。有如蘭在谷。歷抵非我志。聞名願相識。巷多長者車。門垂孺子席。薦剡豈無人。聞言笑局局。寓感詠紫芝。興譏歌白石。吟中虞夏遠。靜裏乾坤窄。四壁但圖書。一庭惟花竹。蕭然處其間。不爲塵累縛。高吟白雪謠。斯世知音孰。古道日交喪。紛紛趨末俗。顧我畸於人。得君不我斥。蘭室早襲薰。居住牛牟隔。追從喜近便。欵段幾往復。吐露泯畦畛。懽好彌悃愊。逢塲輒忘歸。琴歌姿遊謔。枕湖古亭址。俯臨野水碧。梅柳春風好。鷗鷺雪色白。倡余復和余。償盡詩債宿。萬物付笑敖。豈容從外索。形骸兩相忘。白首期莫逆。偲切亦共勉。有責何嫌數。我性愧佩韋。此病君所藥。曩余赴宜春。贈言瀉胷臆。詩文照珠璣。顆顆侈行簏。寬猛我豈濟。所以示善則。君有古人義。感之心內着。吾常信之深。以其自守約。律己以及友。跬步在繩尺。論交亦有道。契心追古昔。蘭亭有遺風。千載不寂寞。同志十餘人。修好肝膽瀝。頻成令節會。隨處開淸覿。歲歲鎭爲常。永擬久此樂。鬼物劇揶揄。人事有翻覆。子豪命何短。貴中年何促。痛深相甫逝。誰爲德初贖。倐忽十載間。情人相繼哭。一疾君至此。又胡天奪速。太白與晨月。落落光芒薄。存者已無幾。哀哉吾輩厄。獨立頻灑淚。凉凉靡所泊。惟君身後事。思之甚可慼。久矣天理乖。報善不以福。君有不匱孝。其類宜永錫。伯道終無兒。於是天未卜。不可使無後。勉哉惟親屬。言念至此地。我心哀之棘。持此詰彼蒼。於君獨何嗇。有才不能展。有實不能食。鵬阻北溟風。釰埋鄷城獄。已矣不復道。時命奈盭剌。莊生有達論。獨傷無亦惑。吾君有仙疾。初被人間謫。苦爲烟火困。厭住塵世濁。帝召記玉樓。此日還舊籍。冷冷御列風。飄飄駕王鶴。高出大荒外。瞥然廣漠域。下視衆所寰。列若蜂窠錯。區區百年業。草草槐安國。忍踏舊時路。無復尋遺跡。古渡夜嗚咽。暮山寒寂歷。聲斷伯牙絃。耳愴山陽笛。儀形日以閟。岱宗望遼廓。窓間尙有梅。月下應來格。</text>
<title>輓李護軍 時謙○二首</title>,<text>派別銀潢振世聲。捿遅林壑度生平。遺經有味簞瓢樂。天爵猶尊祿位輕。宇宙長留高士傳。雲霄忽晦老人精。欲知餘慶終無艾。看取芝蘭奕世榮。早從彭老學修眞。綠鬢朱顔別占春。未遂燒丹薪水供。相逢何處撫銅人。</text>
<title>輓權丈 擴</title>,<text>七十還非壽。於公未驗仁。風儀難再接。世事豈重陳。流慶持家子。啣悲執紼人。題詞數行淚。灑向雪阡新。</text>
<title>輓柳戚兄善謙 揚輝</title>,<text>白露報凉節。秋懷何憭慄。此時易感人。况復有死別。悲風起將夕。是公卽遠日。親朋集以送。蒿里歌聲咽。我是一家人。慟矣違執紼。循省平素義。到此人情缺。題辭以誄之。有淚泉可徹。惟公甯宅秀。醇質人尠匹。始與騷壇盟。終歎公車躓。巷裏顔簞瓢。閒中堯日月。與世榮辱忘。於人表襮一。江摠外家養。蘓程中表列。往在十六七。負笈情義暱。中歲成阻隔。逢塲卽開豁。黃山古寺雨。玉溪公館雪。頃丁內外艱。前後顧念切。餘命旣已頑。公髮猶如㓒。謂言各努力。從遊期始卒。云胡大運流。小劫風雨疾。遽爾承幽問。此理誠難詰。匍匐後於人。不徒私忉怛。矧當就窀穸。世故柰多掣。聊托舍季行。瀉心告永訣。靈乎若有知。感之亦幽結。他日華陽柱。變化寧無術。人民庶不非。城郭依舊屹。吾當於此時。再見風彩蔚。</text>
<title>挽權愚軒聖源 灦</title>,<text>寒風日凜慄。征鴻號且翔。生別亦難聊。死別豈堪傷。靈輀玆焉啓。素繐褰中堂。公今去何之。執紼爲彷徨。響像公平生。有淚流滂滂。有才胡不展。有善胡不祥。天高鬼神幽。與奪不可詳。彭殤共一籌。夢覺同一塲。德門禍荐至。新阡相與望。繼哭公一家。一聲慟之長。萬事閉玄扃。時物都茫茫。定省隔幾年。密邇考妣藏。知公喜有托。生者奈迷荒。親知助其哀。相送安泉鄕。儀容嗟永閟。修夜何時暘。公雖瘁于躬。業以兒孫昌。持此慰九原。收涕寫玆章。</text>
<title>輓任 世章</title>,<text>相思當歲暮。那忍寫哀辭。宇宙傷才盡。身名惜數奇。留香蘭室冷。失色士林悲。積善知餘慶。諸郞服禮詩。</text>
<title>輓金大諫 邦杰</title>,<text>積善流餘慶。簪纓耀後前。遙遙紛趾美。蒨蒨繼生賢。忠孝爲門戶。詩書是業緣。惟公家克稱。於世衆無肩。雅想亭亭玉。淸標的的蓮。羽苞看瑞彩。星象應文躔。萬古歸窮討。羣編入細硏。功名期早歲。袖領屬當年。筆陣馳軍令。騷壇擅將權。鯤鵬風九萬。禮樂字三千。慶運身親覩。飛騰人莫先。靑萍難得薛。天驥未逢甄。江縣神明政。山陰父老錢。鸞捿非枳棘。鶴笯脫拘攣。淸地隣三島。瓊班步八甎。羊膓元險劇。末路柰迍邅。休暇君卿病。歸來靖節篇。浮榮眞外耳。我所孰爭焉。恬漠塵心盡。優遊一壑專。亨衢明日月。聖德照坤乾。獬豸登烏府。風霜肅鷺聯。鑾坡隨奉引。文陛更周旋。獨立雲霞表。高居雨露邊。琅凾繙奧妙。金匱賾微玄。密勿司喉舌。雍容侍法筵。對揚言也合。出納命惟虔。石補天無。斧修月正圓。中書須案掌。國子望鎔埏。庶展朱絲直。何知玉度愆。薰蕕分臭味。否泰自渝遷。霜夜芝蘭瘁。崑炎玉石燃。江山窮洩濕。風雨近蠻蜒。得失吾何預。菀枯守愈堅。捫躬稜瘦骨。憂國颯衰顚。象魏心長繫。楓林影自憐。靈均騷不作。太傅涕何漣。嶺㠐思迢遞。田園望眇綿。涪翁髭髮勝。澹老護持全。千里修門阻。三危歲月遄。此身數極也。吾道一窮旃。坐裏藥方掩。江干玉佩捐。旅魂炎海遠。飛旐故山連。行路哀猶相。居停痛益纏。紼謳泣魑魅。素翣慘風煙。古里惟喬木。寒潭自釣船。山容依舊翠。蟾影爲誰姸。定識無南北。還應此沂沿。鶴歸曾幾日。龜卜已云蠲。玉樹埋黃壤。人生歎逝川。蕭踈病荊棣。錯莫杳雲天。殄瘁民興感。頹摧士抱悁。瑰才未曾試。天意豈終偏。德必祥騈至。仁宜福乃延。諸郞今似續。流祚後嬋嫣。所以徵高行。聊將慰九泉。顧蒙顔色改。常愧性資顓。忘陋山藏疾。趨風蟻慕羶。命提承欵欵。膺服矢拳拳。頃在投湖裔。縻官坐海堧。汀蘭愁采采。秋水隔娟娟。面目心馳地。精神手答牋。雖憂瘴有毒。豈意疾無痊。牢落將安放。聲猷此可傳。世緣長已矣。人事復潸然。舊日黃驪倅。今朝壁版仙。逢迎追曩昔。會合樂聯翩。靡靡存無幾。倀倀獨自瘨。朔風起天末。吹淚灑新阡。</text>
<title>輓柳戚兄驪州 挺輝</title>,<text>外氏門闌大。半州世所推。雲仍徵爾雅。兟衆詠螽斯。嗣守氊箱在。忠勞竹帛垂。根深條自鬯。源遠派無涯。有孰能繩武。惟公寔荷基。詩書修素業。標格瑩和隋。管榻年踰十。車螢夜繼曦。揚眉奇氣鬱。戰藝妙聲馳。恢刃神庖別。良金老冶知。縱橫爛大牘。容易摘頷髭。秋鶚生新羽。藏龍徙舊池。共稱邦榦得。爭擬世程裨。縱有君民志。其如枘鑿時。玉含中潤質。松抱後凋姿。擧俗無知己。孤征不苟隨。朱門羞歷抵。下邑牧殘疲。惠日湖鄕煦。仁風海甸吹。河陽花色錦。虞郭柳陰絲。髫白歌三異。軍人頌十奇。一麾猶不失。百里豈嫌卑。天啓休明運。躬逢際會期。彙征登俊乂。召起範工師。照曜牋藤紙。周旋左腋司。霜威生白簡。直氣凜彤墀。世事歸翻覆。朝廷等奕棊。素心旋感慨。此路奈嶇崎。問舍求田早。匡時補闕誰。南陔相戒養。風樹泣難追。愷悌哀餘勞。精神靜裏頤。向君忱自赤。憂國鬢看衰。歲晏風期杳。天寒鴈飢。深工潛典籍。遐想起黃羲。日月明皆仰。朝陽鳳再儀。屈伸由否泰。時命劇參差。遜野期安履。吹毛困覔疵。邯鄲夢一罷。邱壑迹猶危。寵辱於身贅。榮枯任分宜。書空寧咄咄。遺物不䂓䂓。顧世還成笑。撫躬却自疑。吾儕窮甲子。幾處賦江蘺。一黜知非憾。全躬亦可怡。以玆懷坦蕩。無復計班資。鶴禁三加慶。天門霈典施。久嬰玄晏病。遽解穉川尸。怕稼災無妄。究方藥未醫。善人今已矣。天意欲何爲。半夜凋瓊樹。新霜萎玉芝。此生隙駒疾。萬事壑舟移。以正黔婁斂。無餘甔石貲。欲知淸約操。此見始終持。凡彼諸夸奪。其何不忸怩。永言存肺腑。長慟並公私。白鶴無歸日。靑烏已卜龜。天長鴻鴈叫。原冷鶺鴒悲。曉薄凄寒月。虛堂捲素帷。親交留在此。精爽去何之。佳婦留香地。荒阡宿草披。悵惆鯨背客。蕭索桂林枝。警咳無由接。軒屛不復窺。如吾疇所托。平昔暗追惟。自執拙庵燭。悲吟薄命詞。誰爲攻病石。賴作指南磁。模楷常提省。顓愚得自治。胡然歸奄忽。不覺涕漣洏。向日床前拜。今朝永訣辭。寂寥黃寺會。綿邈酒壚思。陪賞惟陳迹。傃傾是舊耆。典刑傳末後。似續有諸兒。詎恨身名瘁。佇看福祿綏。落淵新塚屹。魂魄倘從嬉。</text>
<title>輓琴察訪仲舒 暹○二首</title>,<text>善士云亡不忍聞。壑蛇人世水沄沄。拜家慶失悲班次。寄遠詩留㤪織文。半夜歸魂神勒月。寒天飛旐故山雲。想應旅舘三呼日。咫尺英陵謁聖君。班氏女仍陸氏子。女應能史子能家。瘁躬所以贏于後。天定由來自不差。</text>
<title>輓金 元臣○二首</title>,<text>下枝名閥慶無窮。夙慕休休長者風。閱盡悲懽安所遇。掃除畦域任眞衷。江花自落靑春去。蓮社重逢素約空。蘭玉滿堂徵福善。佇看車駟里閭充。朝嬉嬉又夕怡怡。一夢如何遽至斯。未驗海籌舟上積。始知人事夢中炊。鄕堂冷颯思深敬。鄰倂蕭踈不耐悲。惆悵小庵留勝踐。半輪孤月似前時。</text>
<title>輓金士平 邦衡○二首</title>,<text>赫舃家聲遠。風儀逈離塵。簞瓢顔氏樂。珠玉謝庭珍。水石千年地。優遊八袠春。仙遊亭上月。留照對何人。曾拜床前道氣饒。春津一室卽松喬。炎荒纔哭鴒原冷。遼海還悲鶴影遙。舊社蕭踈枌樹老。空山寂歷桂枝凋。悠悠往事何須問。叵耐孤鴻叫暮宵。</text>
<title>輓白康津可遠 世興</title>,<text>慟矣吾儕厄巳辰。邇來無日不霑巾。夜中宣室違前席。海外桐鄕說舊仁。眇緬岱宗鳴瑀璧。分明樑月想精神。謝庭寶樹森成列。佇見家聲久益新。</text>
<title>輓李恒齋應中 嵩逸</title>,<text>千秋牧老倡溟東。興起名鄕道派通。詩禮遞傳庭有訓。弟兄相勉學專工。蘓床未遂同眠約。曾簀還驚啓足恫。草露寒蛩和薤曲。瓣香孤負哭南豐。</text>
<title>輓李子翔 隆逸</title>,<text>自兄之逝矣。日月今幾何。余方哀未忘。云兄就山坡。屬余以送曲。曲成同暮歌。或諉以哀辭。我恐爲譏囮。豈以後時歉。追誄古亦多。吾觀安陵李。遠矣揚枝柯。詩禮世有傳。溯洄伊洛波。棣花光相餙。瓔響鳴同和。皇王與帝伯。上下窮講。巍視頫俗物。劇談如傾河。解環曾無難。聽者愧持蠡。使之達而施。斯世入撫摩。時命不相謀。此志成蹉跎。我佩雜蘭蕙。我衣製芰荷。盩庢爰得所。於焉任婆娑。分外付榮利。閑中送羲娥。所憂世道變。平地生陂陀。鶺鴒詠在原。何辜嬰禍羅。北關困風霜。南鄕亦汨𤄷。在處江山護。奈我纏沉痾。相望嶺海間。已矣嗟我哥。居然謝人世。豈復寐無訛。雷雨忽作解。窮途起跌蹉。羣咻又惎之。不瑕平者頗。有知應躑躅。訴帝不媕婀。平素孔懷情。生死寧殊科。念此我心慟。問之天則那。儀形日以邈。名聲有不磨。海之水洋洋。海之山峨峩。精爽此來往。塵世視蜂窠。尙餘一掬淚。遙寄灑薜蘿。</text>
<title>輓李久徵 光全○二首</title>,<text>豐厥禀短厥期。黃壤玉深埋。玄天理難推。一腔薤露數行淚。灑向新阡知不知。三春暉寸草心。胡爲未得報。奄輟南陔吟。不知猿膓幾回斷。况又孤鸞留素琴。</text>
<title>輓李參奉榮伯 榮世○四首○幷序</title>,<text>公以閒居謾詠三篇。俯索拙和。不敢以不能辭。而汩汩世冗。久不事筆硏。何意人事之遽至是耶。聞卽遠有日。遂步遷秋多三字以誄之。所以志吾之逋慢也。繼之自命庚字。以寓莫逮之痛云。其詞曰。世事紛紛閱變遷。晩從林下結茅椽。百年宇宙淸尊裏。千里湖山白髮前。公幹衿懷松翠聳。淵明氣味菊花鮮。飈輪一去無回日。塵篋遺香檢舊編。瞻竚門屛隔幾秋。邇來消息兩悠悠。妙齡標格當時望。此日儀形底處求。伽岳鎖愁朝靄濕。洛川鳴㤪暮煙浮。人間未試文華手。新記應題白玉樓。此老巳辰厄。鯫生感慨多。愁看新隴樹。誰眄舊庭柯。餘馥人爭襲。遺詩獨自哦。西州門外路。那忍異時過。封侯寧換識韓荊。承範從來歲屢更。阻濶江山勞夢寐。嬰罹荼毒泣孤惸。準期床下丰儀覿。何意雲中鶴馭迎。泉路九重傾盖地。相逢先子話同庚。</text>
<title>輓柳戚兄爾謙 益輝</title>,<text>自聞公之逝。我慟不自已。外氏喪瓌寶。南州失儁士。拙庵留遺馥。是我摳衣地。公在諸子列。視余忘其齒。隨後輒有拾。以之資興起。故我覸之熟。請言公終始。惟公禀之厚。蔚然純且粹。其言簡而重。其行醇而備。友愛下而篤。孝敬上而至。人稱家之肥。三樂有其二。用力得所先。爲文乃餘事。詩禮世有傳。不屑雕鐫技。天然去華藻。詞壇竪赤幟。禮圍爲親屈。此亦聊爾耳。思蹴禹門浪。幾垂澠池翅。豈特時不會。有司亦有愧。風樹忽纏感。無憾戚與易。深緘子路悲。遂絶魏闕思。我佩雜蘭蕙。我衣製荷芰。盩庢得我所。分外付榮利。乾坤納納大。俗物茫茫視。白石歌激烈。靑霞菀奇意。嘐嘐古之人。擧世誰知己。浮休任天放。招呼二三子。聯翩指學舍。飄颻又蕭寺。山水枯藤前。雲物長吟裏。憂喜都兩忘。興來傾酒觶。修短於我何。曾不容人智。雲臺睡未覺。玉樓還徵記。見公精氣緊。謂公喬松類。壑舟莊未得。海屋籌不絫。想公視如歸。世累如脫屣。仙風馭泠泠。羽人與娛戱。顧有不可忘。存歿寧異致。子姓滿室號。吊者爲垂淚。三璧映重泉。孤鴻叫暮沚。固知不昧存。亦豈忍於此。吾哭後於人。此痛更何似。伯強梗余路。黃熊杜余轡。矯首獨灑涕。所坐惟在是。宇宙一劫灰。紛紛槐下蟻。凄風吹墟落。霜葉寒聲墜。山翁及溪叟。齎咨撫遺軌。儀形日以邈。影響日以閟。岐之水流長。岐之山色翠。此地卽遼陽。有鶴歸來只。</text>
<title>輓金天開 世鍵</title>,<text>朋知凋落泣龍鐘。昨夜情人夢裏逢。餉頃分明開笑語。覺來還復想儀形。浮生忽忽成千古。泉路茫茫隔九重。最是悲懷難忍處。白雲亭上白雲封。</text>
<title>輓朴博士 來朋</title>,<text>南國聲華擅妙年。北溟雲翼擊三千。正平卓犖寧求合。㓒吏孤畸不受憐。末路功名眞一枕。窮途交契已重泉。宜春旅別還如夢。風雨黃花倍愴然。</text>
<title>輓李叔明 重燫</title>,<text>永陽流派濶無津。詩禮傳家世有人。薪雪忘劬窮典籍。贒愚所遇冺畦畛。駿蹄幾歎長途踠。璧彩俄驚半夜淪。舊業靑氊知不墜。行看似續慶兟兟。</text>
<title>輓鄭 䡏○二首</title>,<text>典刑今尙在。藥圃有賢孫。處己全天賦。能家絶間言。中年成阻濶。此日隔泉原。濁酒三秋句。深知世誼存。淸風公與余曾王考有舊。甞題霽月堂壁間云。百代文明地。三秋此日逢。主人情爛熳。濁酒醉淸風。筆法遒勁。可爲傳家寶。白日泉塗啓。千秋未沫芬。非憂灤水患。知協錦囊文。葱欝新阡樹。依微舊隴雲。腰間吳季釰。重恨負徐君。</text>
<title>輓朴正郞 滈</title>,<text>東箭南金擅美珍。聞詩學禮範鄕隣。漢庭纔喜徵韓福。谷口終看老子眞。帝伯恢心郞宿應。龍蛇讖夢璧躔淪。百年陳迹寒蕭瑟。誰主蒼松與翠筠。</text>
<title>輓柳 後泰</title>,<text>悠悠禍福亦關天。學士雖亡有象贒。托此弓裘誰不慰。嗇於年壽理還偏。堂前春老暉無報。鏡裏鸞孤影自憐。尙有當年未乾淚。爲君今日灑哀牋。</text>
<title>輓權佐郞命之 希說</title>,<text>華胃遙遙地望隆。聞詩學禮世家風。三餘勤苦鳥飛數。六月扶搖鵬路通。佇見玉墀淸步濶。忽驚東璧舊躔空。他時擬哭丌筵側。那忍床前拜德公。去年歸櫬自西關。一哭鴒原淚未乾。逸足不敎開道路。精魂祗是返河山。筭來文士還憎達。從古才名亦少完。伯仲寧忘溫凊職。猶留二弟在庭間。進退格</text>
<title>輓李寺正壽翁 爾松</title>,<text>密直祖於李。餘芬久愈新。名公世相望。今又見斯人。文雅誰能埒。瑰才本絶倫。書中尋典憲。心上蘊經綸。鴈塔魁黃甲。龍拜紫宸。桐鄕留善政。前席憶良臣。蟄屈初伸日。風雲際會辰。天衢步宜濶。旅邸運何屯。顔卜催修訣。扁和未效神。歸魂江漢外。飛旐故山垠。壽未踰從欲。官纔判禮賓。鄕鄰眞不幸。吾黨更誰因。縷縷愁寒笛。央央㤪白雲。重爲時所惜。何况昔相親。屈指論交後。如今幾卯申。玄扃閉千古。白首隔音塵。風月無人主。踈慵愧此身。洛臯捿息地。依舊碧桃春。</text>
<title>輓權聖源 澄</title>,<text>忠定傳詩禮。繩繩逮後昆。丹鉛勤點勘。素計在騰軒。儒藪翎毛整。文圍汗血奔。花遅秦苑樹。風阻北溟鯤。世棄垂簾隱。誰憐抱玉寃。林泉甘契活。耕釣送寒暄。久斂塵寰隘。歸陪玉帝尊。顧懷風範遠。堂肯典刑存。社老悲安放。詩人詠不諼。於玆偏有感。非特爲同源。無復承和眄。何由叩緖言。僑居違執紼。灑紙淚成痕。</text>
<title>定跟齋金公輓</title>,<text>吾何挽公爲。欲題淚先垂。垂淚以和鈴。硬澁不成詞。惟公受之厚。鶴老有其後。夙趨詩禮庭。仍游翰墨藪。屈首於塲屋。吾知非所樂。泣玉不止三。世人皆眼肉。門限揶揄鬼。斗間鏌鎁氣。才命不相謀。絶意富與貴。有廬又有田。此中長周旋。溪翁及山叟。日與同蹁蹮。上事樂怡愉。下育心勞劬。鄕黨肅風憲。士友爲楷模。幽蘭香自遠。豈學踰垣遁。京洛暫來朅。畢竟初服返。行止綽有裕。烟霞疚未愈。端居養性靈。兒輩寧識趣。歲時與伏臘。烹炮羔羊雜。百年期若此。每歎朝露溘。佳山與好水。杖屨靡不至。動必少長咸。不出名敎地。豈弟神所勞。天爲錫難老。有命躋崇秩。莫非善之報。南極老人星。下照堯階蓂。蓮葉靈龜遊。松梢癯鶴形。雖未與時行。此爵榮莫榮。諸福惟此耳。聊以遣平生。顧惟我小子。受愛多年紀。謂余在戚行。眷遇無間異。喜我小名得。重之以戒勑。有時拜床下。笑語露悃愊。垂愍涸轍鮒。幾霑斗水注。一身從微祿。狂走南州路。坐是歎睽違。瞻望心魂飛。或於歸庭日。草草承德輝。去歲會山齋。秋天物色佳。伊時少違和。尙自開襟懷。暮雨解留客。陪歡仍秉燭。翼朝捧手辭。玆遊謂再續。世故喚人去。海曲音塵阻。祝公逾強健。豈意遽如許。幽聞到旅舘。哭盡我心𢘇。未卽匍匐之。緣此身有絆。瓜熟始解馽。北風雨雪集。趣哭丌筵前。儀形嗟莫及。入門閴無覿。此懷誰復識。警咳若有聞。默想還如昨。欒欒一棘人。惟喪禮是遵。送終事莫大。情文可俱申。靑烏卜新原。得地庶妥魂。山靈爲護衛。收氣此鬱蟠。中宵動祖車。丹旐風舒舒。凄凉薤露曲。蕭條舊里閭。碩德與雅量。已矣歸黃壤。何處覘餘慶。蘭玉天所貺。敢將此誄章。用以志遺芳。題罷却回首。千秋遼海長。</text>
<title>輓金晦而 時煥</title>,<text>獨抱瑤琴少解音。塵間開笑孰知心。靑蒿幸得依瓊樹。玉貌曾看映士林。厚意殷勤無表襮。交情膠㓒露風衿。天衢方擬雲翎擧。泉路何知寶彩沉。一夜鯨波人去遠。千秋遼海鶴飛深。越壇從此誰揚幟。管席無緣再盍簪。堂上萊衣春已盡。閨中阮寡淚難禁。未徵仁壽天何邈。不展高才命匪諶。㤪入幽㙜寒夜永。迹留空榻冷塵侵。平生契約有鷄黍。此日巨鄕悲不任。</text>
<title>輓琴仲素 以晢</title>,<text>昔在單閼歲。兄我始相識。傾盖吻若舊。何足究時日。相彼遊方外。猶能心莫逆。論交貴合志。矧與同庚甲。常恨各異鄕。雷逢仍電別。自覺鄙吝萌。駸駸時幾易。音塵雖久闕。風期猶不隔。自兄嬰二竪。一問亦未卜。謂神勞豈弟。无妄喜勿藥。豈知冥府中。要此黃金骨。斯人而至斯。一聲寢門哭。吾何忍誄之。緬懷起慟惜。君鄕故鄒魯。川岳帶遺馥。嘐嘐立末路。翩翩志遠蹠。孝恭得至性。溫粹見天質。閉戶抱聖經。世故付塵膜。動必擇趨向。言必愼闔闢。又能善與交。久敬乃所式。科臼亦非心。有時爲親屈。得失何須論。處之常泊若。斂神圖書裏。此心逾矻矻。朋知所期待。步趣日以濶。玄首尙未華。云胡遽短折。生才不假年。天乎固難詰。瞥若飈截道。飊似火敲石。聞兄疾革日。托咸有遺說。上念三春暮。一死不自慽。推出所自得。揭示持脩則。此可觀平素。興言倍忉怛。蒨蒨眼中人。光儀難再覿。峩洋失解音。牢落將誰適。文圃竟踈濶。不復見好學。管榻已生塵。范帳空烟迹。雲天鴈行孤。泠閨鸞影薄。鳳巢一毛奇。後事幸有托。龜筮旣云辰。哀哉遠將卽。慘目江東雲。疑顔屋樑月。胎禽訪何處。梅魂招未得。岱宗在東極。仙遊漸眇邈。吾慚白馬范。此日違執紼。銘哀送一篇。北風吹淚落。</text>
<title>輓柳軍威 世哲</title>,<text>一夜霜風敗玉荷。蒼生望絶士林嗟。屈伸不我關時爾。修短非人柰命何。訟折禮家光後策。惠傳河縣有餘花。亭中翔鳳歸無日。萬事悠悠洛水波。</text>
<title>輓李進士樞卿 斗精</title>,<text>早歲從遊荷意勤。蘭堂芝宇襲芳薰。才堪世用不求達。身與分安猶自欣。却把人間司馬筆。還成天上玉樓文。贒孫幸得承前武。有慶由來傳所云。</text>
<title>輓鄭元輔 聖吾</title>,<text>吾鄕誰有古人風。此世猶纔見此翁。心上何曾存表襮。靜來猶自任窮通。悠悠別恨重泉阻。忽忽生涯片夢空。一病瘴濱違執紼。不堪揮淚瀉哀衷。</text>
<title>輓金八吾軒德休 聲久○三首</title>,<text>聞詩學禮世家風。栢府薇垣位望通。萬里雲霄鵬路濶。一時聲譽聖恩洪。筭來枯菀形骸外。隨處逢迎氣槩中。東壁瑞星今晦彩。文壇無主士林空。遙遙華胄孰能並。緋玉淸班紹世榮。獨樂園中幽興足。太和湯裏䆠情輕。離懷每恨居南北。一疾誰知隔死生。從此便成千古別。凄凉遼柱月三更。澡身正色立淸朝。讜說谹言出庶僚。世道百紛行不躓。精璆三火彩彌昭。如斯舍達看髭髮。能遣蠻蜒奠荔蕉。多少悲懷無與語。可堪知舊日零凋。</text>
<title>輓丁愚潭先生 三首○代人作</title>,<text>眉翁已沒葛庵終。文苑蕭踈士藪空。賴有先生扶一脉。長期後學破孤蒙。龍蛇讖夢邦之瘁。梁木成歌道也窮。東觀何人修國史。儒家宜錄宋元豐。我知斯道世難行。故向林泉畢此生。四壁圖書貧亦足。一時聲譽隱猶榮。朋來講學閒中樂。興到尋幽物外情。萬事卽今流水逝。蟾江孤月兩鄕明。東京淸節逮我東。噓起千秋立懶風。調護久虛修棨地。優遊終老杖朝翁。憂危一䟽曾蒙奬。理氣微言可折衷。杜曲池塘悲寂寞。的應泉下說吾恫。</text>
<title>輓柳上舍廷賓 格</title>,<text>孝友人無間。鄕閭起慕欽。好贒由至性。急難見眞心。蓮籍名猶遠。泉㙜夜正深。酒星誰更直。寥落舊園林。</text>
<title>輓趙進士載叔 德厚○二首</title>,<text>雅韻傾流俗。高才出等夷。可憐懷遠志。其柰短生期。塵架餘黃卷。幽扃掩玉儀。傷心舞彩地。不見白眉兒。往歲金溪會。爲君一夜留。高談雜古今。淸響戛琳球。聚散還如夢。悲歡一轉頭。百年難再見。日覺萬綠休。</text>
<title>輓鶴溪金丈</title>,<text>悲來金溪曲。定跟齋已空。鄕閭失耆德。顦悴泣相逢。斯人繼而逝。天其窮我儕。歔欷不可禁。綴玆抒余懷。五桂昔聯芳。濟美勤菑穫。守必取堅貞。行必履䂓矱。簞瓢居陋巷。不改吾所樂。太潔世所忌。處之常自若。萱闈舞彩服。厨下調甘旨。所貴得親心。餘外夫何俟。一起風樹感。與世乃相辭。誅茅鶴山下。晩境此捿遅。壺中日月長。山外囂塵多。溪翁及野老。杖藜時相過。蠻觸任爭敓。天地視浮漚。將期耄耋年。遽作寥廓遊。痛矣胡至此。舊親零落盡。欒欒一棘人。銜恤人所愍。扶羸營大事。誠信宜無憾。佳城鬱以閉。物色渾慘惔。朋戚就與訣。風燈迹如掃。念我從之遊。于今已黧老。有時省松楸。去來必叩扉。俛仰人事變。已矣絶音徽。千秋同此感。孤詠殄瘁篇。病負餞蒿里。垂淚望新阡。</text>
<title>輓柳順天 ▣立○三首</title>,<text>六月書來八月哭。天涯旅櫬故山歸。仁宜上壽壽爲下。才可達官官亦微。悃愊無華漢吏慕。恬虛守白老聃希。卽今儀範從何覿。寂歷林園㤪落暉。盛世稱連璧。聲華聳一時。顔家優學業。溫氏荷門基。海曲遺民泣。周行舊識悲。鯫生曾被眷。何忍寫哀詞。一代論人物。瓌材少似公。幾懷憂俗志。遽作喪予恫。天欲窮吾輩。世猶惜此翁。篋中書次第。重檢淚盈瞳。</text>
<title>輓金護軍 ▣▣○三首</title>,<text>憶曾床下拜龎公。標格頎然長者風。人道禁方傳肘後。我知經籍滿胷中。公車見躓誰知命。暮境蒙恩不是窮。牢落世間堪隕涕。千秋鶴影海天空。妙歲文章走挾輈。鯉庭詩禮是箕裘。蓬茅空抱靑雲器。裋褐誰聆白石謳。壽福難於今世得。風儀却向古人求。吾鄕耆宿存無幾。此老如何又不瘳。淟涊傷衰俗。貞孤耿自全。梅花和靖宅。叢桂小山篇。酒社風流在。騷壇日月遄。此時無限意。秋色舊山川。</text>
<title>輓金豹隱懋哉 懋</title>,<text>蒿里送者紛如織。風掣綢竿翳曉色。地府沉沉收白璧。十五連城償不得。壽人夭人誰是職。賦者何豐報何嗇。三生未試煉鼎藥。萬里未展摶風翼。惟鬼無形天且默。問之未解吾所惑。凌暴萬里無休息。相率上訴紛嘖嘖。乃勑六丁驅霹靂。下取將之如是亟。倒决文淵使之涸。痺却霜蹄使之踣。此理茫茫無人識。咄哉何煩訂通塞。早躡淸塵遊翰墨。相將交契要金石。聚散年來苦不的。兩地幾歎參商各。卽今人事準擬錯。鶴飛遼海舟移壑。生平知舊半凋落。天何不濟吾儕厄。哭送哀辭心孔惻。悠悠我心無終極。悲來乎悠悠我心無終極。</text>
<title>輓金陶庵春卿 煦</title>,<text>此老知難起。題詞淚滿襟。梅花和靖宅。叢桂小山吟。風味溫溫昔。儀形邈邈今。他時高士傳。遺則嚮傾深。</text>
<title>輓河上柳丈</title>,<text>傳世存經訓。文壇早有聲。靑雲難力致。白首且躬耕。理亂觀時事。乘除閱俗情。簞瓢聊自適。名利豈相爭。談說看豪爽。朋交服信誠。留精朱子禮。泯慮汝南評。每歎睽離濶。多慚鄙吝萌。孤征勞遠到。二竪困沉嬰。素業心彌切。黃粱夢已驚。蓬茅餘舊屋。裋褐卽佳城。疇曩思無極。凋零恨不平。音容尋底處。愴耳鳥嚶嚶。</text>
<title>輓李爾章 光斗</title>,<text>在草爲芝蘭。常歎早衰歇。在木爲松栢。亦傷易摧折。在人爲善良。椓喪又何忽。由來忌孤秀。我欲咎造物。仁而不能壽。才而不能達。長吟甯戚謳。幾逢卞和刖。終然斂而歸。人事堪咄咄。而我托葭莩。舊情言難悉。自叩㓒園盆。淚和傷往闋。想兄與之會。爲我分明說。靑烏旣已卜。倐爾千古別。何處見顔色。惟有屋樑月。</text>
<title>輓李進士德徵 㝡全</title>,<text>自從埋玉樹。今已幾星霜。納納乾坤內。寥寥文酒塲。老親如宿昔。音響漸微茫。黨塾留陳迹。芹宮播遠芳。林烏啼不歇。雲鴈㤪無央。半世追遊樂。流年石火忙。黌堂秋瑟瑟。屛院月荒荒。牢落吾安放。畸零獨自傷。始孤蒿里餞。久闕楚虞章。明席聞將撤。題哀感涕滂。</text>
<title>輓南伯兼 金寶</title>,<text>風流文彩世家傳。詩禮趨庭自齓年。一被友恭稱漢士。半園花石保平泉。堂前方進斑衣戱。天上俄成六偉篇。萬事虛來還有慰。靑氊幸屬小郞贒。</text>
<title>輓李丈 重烱</title>,<text>遙遙家世舊纓簪。詩禮相傳以至今。貧病自耽爲善樂。硏窮我識着工深。未張北海雲鵬翼。空唱南山白石吟。好讀書人難再見。案螢庭月摠傷心。</text>
<title>輓金進士子方 晉榘○四絶</title>,<text>我友別星霜度。斷絶天涯鱗羽。娟娟相望眼中人。兩地依微雲樹。我友病懷吾土。夢裏幾尋歸路。維摩詰臥問無由。迢遞洛江春暮。我友逝今何去。有鶴飛來遼柱。人民城郭是耶非。一慟堪悲今古。我友葬延平滸。凄斷異鄕風露。魂兮南北不須招。堂斧是君攸寓。</text>
<title>輓李安齋尙之 德玄</title>,<text>墻慕平生景昔贒。致身蘭室喜蹁蹮。才名憎達難容世。糠粃居前未詰天。徵記玉樓魂一返。命歌蒿里涕雙懸。照人可耐看樑月。兒檢猶留篋裏篇。</text>
<title>輓孫進士周卿</title>,<text>弟兄皆四海。君我早追攀。靈井雲烟勝。南柯水石閒。眼中森玉樹。壚外隔河山。城郭猶依舊。令威幾日還。</text>
<title>輓李奉事 誠中○二首</title>,<text>詩禮家聲遠。典刑於此存。驥才羞皁櫪。鵬翼竚騰騫。蒼者有難詰。白強胡作寃。題詞志一哭。悽斷不成言。陳人爲世棄。屢枉見深衷。南北居雖異。芝蘭臭卽同。長途斯遠到。先業自玆隆。慟矣何無祿。天乎亦不公。</text>
<title>輓柳諮議 君晦</title>,<text>厓爺有是孫。咸稱稱家兒。溫良眞性得。孝友乃天資。玄古淳厖遠。黃卷聖賢師。定省不違則。婉承得愉怡。行之有餘力。學耨菑畬治。先集十數帙。丌上尊閣之。年譜久未定。紬繹恒硏思。葛庵剛以修。往復始無遺。克付剞劂氏。於世永有辭。別稿亦留意。次第庶有釐。云胡遽至此。天心未可知。想得九原下。遺恨無已時。寒窓閟螢影。舊榻罥蛛絲。祖路啓曉月。凄斷薤露詞。已矣不復見。從此阻容儀。哀哀淚不制。灑向洛水湄。</text>
<title>輓金丈 礪臣○二首</title>,<text>下枝家業冠當時。五桂聲名邇遠知。醇謹持身誰輩亞。端溫趾美是天資。百年榮辱心無累。一巷簞瓢樂在玆。于氏里閭容駟馬。鼎來餘慶付賢兒。床前獨拜識平生。節性頤眞素履亨。蔣逕樂全推野逸。邵門歡得見純誠。處家爲政斯云美。通籍從名豈必榮。小子尙纏漳水疾。新原負餞涕霑纓。</text>
<title>輓李學成 念吾</title>,<text>天乎不可詰。胡使哲人萎。詩禮趨庭日。簞瓢在巷時。峙梧雙鵠泣。窺鏡隻鸞悲。平素交歡意。臨餞涕自垂。</text>
<title>輓裴戚兄純夫 興一○二首</title>,<text>臨淵播芳烈。琴易留遺馥。詩禮典刑存。稱家名早得。賦命有短長。時數有通塞。爲詠白駒章。哀音不成曲。鳳城爰得所。捿息專丘壑。天放雖自任。故山勞遠矚。靑眼恨久阻。大暮胡云促。遼鶴定歸來。華表寒月白。</text>
<title>裒上先朝詔賦</title>,<text>惜往日之曾信兮。受命詔而載心。遭讒人以嫉之兮。抱疑懼之危忱。裒恩綍以自列兮。先帝所以畜臣。冀荃心之一感兮。詠在昔而爲言。惟微臣之歷事兮。嘗被君之渥洽。臣宜先君而後身兮。危亂際而效力。功何有於整頓兮。眷日隆於虛佇。奬微勞於恩綸兮。惕報答之無路。幾奉斯而周旋兮。奄宮車之晏出。餘金壇之老臣兮。覩咸池之新日。皇圖任乎舊人兮。彼何人以我爲患。嗟媒孽之萬端兮。恐蓀美之不完。㤪何形於騈邑兮。危已阽於秋葉。顧陳情而白行兮。何以暴我衷曲。惟相臣莫如君兮。所以證之不遠。顧先朝之遺詔兮。摠當日之宸眷。不以臣而鄙卑兮。彰一時之勳勞。專惟君而無他兮。有千篇而瞭瞭。感天語之猶存兮。情與行其可迹。胡憸小之挾功兮。離搆我而吹毒。交不忠兮斯不信。是君臣之罔終。臣何幸而有遇兮。固揆余之微衷。然巧舌之如簧兮。亦太甚於交操。或黕點而汚之兮。孰申詔而別之。心怵惕而震蕩兮。惧𩃬曀以莫違。玆徵信於舊勑兮。待明君其知之。所非忠而言之兮。睠手札之在玆。聿忘身之不肖兮。矯以遺兮有明。心彌激於狗馬兮。宛玉音之丁寧。倘玆詔之一覽兮。亦有感於聖情。先皇恩兮至此。老臣心兮可推。庶無然乎人言兮。察不忠而不疑。彼讒口之將將兮。雖百車其何詬。聦無蔽於聽說兮。恩不替於前後。繼當時之際遇兮。荷今日之新知。念朽質之無如兮。顧何補於明時。猶丹心之不老兮。未死日而國耳。指九天而爲正兮。詎終始之有貳。以先帝而事帝兮。執書泣而自矢。</text>
<title>輓詞[權昌運]</title>,<text>十載江湖鬢欲絲。明時用舍柰何期。東山久絶蒼生望。南國還吟殄瘁詞。黔婁合稱康字謚。伯喈無愧郭公碑。達人觀化悠然逝。我輩區區謾自悲。</text>
<title>輓詞[李後榮]</title>,<text>妙歲騷壇雅望優。玉壺襟韻出凡儔。十年丘壑功名晩。百里絃歌惠化留。壁有圖書寧改樂。家無甔石不曾憂。從今碩德重難見。也爲公私涕自流。</text>
<title>三松亭韻[山澤齋權泰時]</title>,<text>憶曾携手此同遊。今日重來淚自流。風月不隨黃鶴去。巖松長帶白雲留。寒泉㶁㶁傳嗚咽。山鳥嚶嚶互唱酬。回首商顔情轉切。落花芳草摠生愁。</text>
<title>三松亭韻[渭北柳夏時]</title>,<text>負笈師門昔共遊。暮年交契出凡流。鶴歸華表淸標遠。松老虛亭晩色留。到底風光猶似舊。憇來詩興更誰酬。岐山夜月孤飛鴈。失侶哀鳴倍愴愁。</text>
<title>三松亭韻[秋潭金如萬]</title>,<text>將死無心憶舊遊。惟懷吾子美風流。慈良性質存中念。醞藉儀容在目留。人物杳然復更歎。文章寂寞唱誰酬。煩襟寤寐難消遣。一息方休可止愁。</text>
<title>三松亭韻[荷塘權斗寅]</title>,<text>人去山空誰共遊。臨溪徒憶舊風流。林泉謾見草堂起。天地唯餘詩卷留。往跡欲尋名獨在。新詞雖唱孰相酬。一聲隣笛徠何處。落日孤煙轉惹愁。</text>
<title>三松亭韻[蒼雪權斗經]</title>,<text>誅茅志在據眞遊。陳迹依然澗水流。肎搆數椽身後就。嘉名三字壁間留。經冬晩翠仍森列。感舊新編謾唱酬。怊悵九原難更作。夕陽隣笛轉添愁。</text>
<title>三松亭韻[晴沙權斗紀]</title>,<text>何年仙馭岱宗遊。曾是吾南第一流。忽報松亭初肯搆。還敎物色此分留。凌寒苦節依然似。感舊新編取次酬。遠謫仍成千古訣。鶴山回首不勝愁。</text>
<title>三松亭韻[逋軒權德秀]</title>,<text>鶴上仙翁汗漫遊。白雲丹壑舊風流。壠頭古澗淸猶在。檐外寒松韻更留。從昔奇才多未展。向來高唱絶難酬。百年宗黨吾安仰。駐馬孤墳不盡愁。</text>
<title>三松亭韻[竹所金良鉉]</title>,<text>三松亭下憶前遊。人去山空水自流。啼鳥落花渾似舊。白雲靑嶂爲誰留。嘉扁每感薪傳火。陳迹偏驚唱又酬。結襪如今成白首。夕陽東望轉添愁。</text>
<title>三松亭韻[北溪安鍊石]</title>,<text>鳩老當年厭䆠遊。松亭日日倚溪流。靑山獨與蒼官在。白屋猶看素業留。醉去閒情雲共卧。吟來詩興鳥相酬。可憐平昔逢迎地。爽籟侵人不勝愁。</text>
<title>三松亭韻[月灘金昌錫]</title>,<text>三松亭下碩人遊。肯搆今朝餘澤流。蒼翠仍敎塵不到。雪霜長許客頻留。寒光篩月疑金玉。淸韻含風若唱酬。惆悵鶴山仙駕遠。白雲丹壑暗生愁。</text>
<title>三松亭韻[屛厓曺善長]</title>,<text>洞府先時杖屨遊。三松幽色擁溪流。搆堂自是靑氊繼。粧壁元因故跡留。枝送淸風盈耳過。影籠明月滿庭酬。閒中飽得盤桓趣。應笑竆山詠四愁。</text>
<title>三松亭韻[密庵李栽]</title>,<text>投紱歸來故倦遊。幽貞晩計極風流。文星一夜旋驚晦。佳號多年謾獨留。肎構有人能繼志。名章滿壁詎堪酬。歲寒蒼翠猶依舊。鄰笛斜陽更喚愁。</text>
<title>送權恕余之任玉溪[孤山李惟樟]</title>,<text>怱怱行色發淸晨。歲暮窮陰愁殺人。江海一麾贒路屈。庭闈三鼎孝誠伸。絃歌可起宣尼戱。勞來應追漢吏循。今送河東薛存義。出門延佇望征輪。</text>
<title>送權正字恕余上京[拙窩權以時]</title>,<text>春風吹別夢。飛到漢江湄。活國平生計。朝天此日期。賈生寧被短。柳下不辭卑。取次登要路。還鄕在幾時。</text>
