<title>詠獨松 己卯○十五歲作</title>,<text>山樹驚黃落。孤松翠獨深。盤桓朝暮意。寄爾歲寒心。</text>
<title>次伯氏韻奉寄。二首。</title>,<text>草草山中別。重懷却黯然。月明心欲折。雲盡眼空穿。漢水秋風暮。鴉山落木連。相思欲成夢。愁重恐無眠。其二一別心長苦。何時眼却靑。岫雲砥谷寺。波月漢濱亭。白酒誰同酌。黃花只自馨。日斜離恨極。直欲醉無醒。</text>
<title>細雪</title>,<text>雪意黃昏甚。天陰月色渾。隨風飄有勢。和雨落無痕。未足堆庭際。猶能沒樹根。通宵殊不歇。愁絶隔牕聞。</text>
<title>除夕</title>,<text>古屋蕭條雪滿城。客牕寒逼小燈明。一年將盡今何夕。萬事多違悵此生。壯志不衰徒激淚。哀吟未闋轉傷情。支頤乍結還鄕夢。遮莫宮鐘打五更。</text>
<title>貞洞舊宅有感。二首。</title>,<text>百戰經過後。重來萬事陳。家閻非舊日。兒女摠新人。慘目隨瞻視。傷心觸接因。客懷元易感。於此倍添辛。其二念昔昇平日。門多車馬賓。秪今離亂後。惟有草萊新。院闃鬼生火。欄摧人取薪。滄桑朝暮變。世事一飛塵。</text>
<title>追次南麓 李公柙 端陽見示韻 壬午</title>,<text>南村移住近城東。欲往從之奈病躬。深夏日長簾影下。小齋眠穩鳥聲中。端陽詩就流頭迫。城裏身閒野外同。正想名園人不到。一堂孤枕自松風。</text>
<title>奉權司藝 稱 丈遊朴淵</title>,<text>誰斲蒼崖倚半空。更敎銀瀑倒長虹。飛流可敵春爐壯。摹寫難追李白工。崖樹不風吹自動。洞天無雨濕成濛。靈境他時當再到。玆遊欣與丈人同。</text>
<title>花谷書院。次花潭先生韻。</title>,<text>下有澄潭上有林。巍然祠宇閉松陰。來尋不爲山谿勝。景慕眞緣道德深。未許陶甄回太古。空留芬苾到如今。淸風寂寞無人繼。悵望西峯日欲沈。</text>
<title>次韓子仰 如斗 韻 二絶</title>,<text>興亡來弔舊王京。隨處城池百感生。最是精忠流血地。至今遊子欲呑聲。右善竹橋。圃隱死節處。其二大節孤忠人莫京。千秋英烈死猶生。關心此日崧陽洞。遺廟凄涼但鳥聲。右崧陽書院。圃隱享祀處。</text>
<title>大興洞</title>,<text>天闢名區祕。人從勝日來。有流皆作瀑。無石不成臺。木落寒聲早。峯高暮色催。却愁山雨至。領略暫徘徊。</text>
<title>奉寄仲氏北行</title>,<text>一渡龍灣信杳然。遼陽城下片書傳。遙應此日纔經瀋。直想何時定到燕。萬里干戈知滿地。大冬霜雪正漫天。危途始識眞男子。兄弟三人任獨賢。</text>
<title>飮茶</title>,<text>薄暮寒空雪意豪。透窓風力利如刀。且將茶椀供多病。一任長安酒價高。</text>
<title>兒病</title>,<text>以我憂兒意。知親念我心。從玆惟疾訓。銘在肺肝深。</text>
<title>早行</title>,<text>曉色迷方盡。朝暉冷始昇。古田鴉啄雪。深澗馬疑氷。尙記曾投店。時逢舊識僧。家山今幾許。愁見碧山層。</text>
<title>伏次家君題僧軸韻。三首。</title>,<text>最愛石間溜。重憐松下臺。岫雲留不去。庭雪掃仍堆。梵筴開新匣。茶甌在宿灰。悠然心境妙。莫遣暮鐘催。其二迷路昔非遠。歸山今豈遲。祇園仍咫尺。釋子是親知。偃樹偏當徑。窪泉自作池。一筇扶我病。來往足佳期。其三列岫環孤刹。依然小洞天。飯芼冬日菜。茶點子時泉。勝致眞堪說。新詩肯要傳。從僧共寂寞。不是愛逃禪。</text>
<title>釜淵有懷 己丑</title>,<text>伊昔魯公事。至今村老傳。人非猶舊業。亭廢秖空淵。竹籟疑高詠。松陰想醉眠。賞心兼古意。臨眺獨茫然。</text>
<title>仁祖大王挽詞 代人作</title>,<text>聖德元超古。鴻功亦掩前。化家爲大國。申祿自高天。萬善仁居首。千秋祖不遷。如何四必得。終缺億斯年。</text>
<title>示李心甫 萬雄○庚寅</title>,<text>萬事心全折。孤生命獨頑。那知今日酒。重對故人顏。京國雲山外。村居水石間。惟思偶耕計。早晩待君還。</text>
<title>次洪國寶 錫龜 見示韻</title>,<text>兀兀窮年故紙堆。丈夫心抱幾時開。迷途未遠猶知復。薄俗多疑詎免猜。不用浮名招實禍。要修一善禳千災。欲將斯理消商盡。日夕須君枉駕來。</text>
<title>黃驪舟上</title>,<text>煙樹蒼蒼近府城。酒醒篷底晩風生。平湖十里波如錦。疑是鮫人織得成。</text>
<title>次仲氏韻</title>,<text>草樹孤村僻。圖書一室幽。松聲晴作雨。鸎語巧如流。陋巷誠爲樂。榮途足可愁。雲霞澹將夕。獨立大江頭。</text>
<title>北牕午詠</title>,<text>蠶眠已熟燕雛飛。春盡山家客始歸。日午小窓殘睡罷。野棠花影正依依。</text>
<title>悼張修撰 次周</title>,<text>夫子遽云歿。吾生還可疑。十年瓜葛好。一代薦紳悲。砥峽臨喪日。橋坊問疾時。官銜偏起感。淚盡紫荊枝。</text>
<title>還家</title>,<text>不恨吾行稅太遲。山家幽事政堪怡。蜂生院落初添桶。蠶老房櫳已作絲。滿壁圖書齊舊帙。繞籬花木長新枝。北窓微雨燒香坐。閒檢征途次第詩。</text>
<title>東溪記遊</title>,<text>砥柱雖小縣。形勝冠左甸。環縣百餘里。東溪又最擅。山脈金剛來。水勢黃驪轉。四峴繞似屛。五澗開若扇。合流劍野端。迤向松谷旋。岑巒乍開張。土田頗沃衍。而我廬其間。時物已四變。荊籬雲自宿。柴戶水相濺。有松陰可借。有石坐可奠。村號舊傳道。齋名新揭戀。言念此名區。先君嘗所選。松楸實咫尺。昕夕恒瞻見。以玆寓斯扁。微衷聊自現。向來處憂恤。巖洞未曾遍。西遊續嬰病。半歲命如線。入夏幸少蘇。歸來慶且唁。夙昔未遂懷。如何副可便。阿兄與阿甥。次第來會面。遂携同社人。沿流相後先。笠石始呈秀。雕峯繼入眄。蒼壁立萬丈。仰望心目眩。水來浸其趾。澄淨鋪白練。佛坪尙有佛。院基 地名 今無院。人傳在昔時。關路由此穿。路傍得佳處。楓櫟交蔥蒨。落陰溪石上。吾行爲之眷。綠樹肇錫名。文字慙非揀。自此數里間。佳麗如互衒。鳩巖最奇特。屹爲諸處弁。鐵崖滑如削。疑是女媧鍊。石根有窾穴。揷水勢欲嚥。我來適雨乾。沙泉繞一線。想像潦漲時。鐘鼓聲相戰。因之泛酒觴。逐流巧轉輾。留如磁引鐵。去如弦送箭。以次接取飮。左右爭歡忭。崖右石色皓。題名携筆硯。其下卽深潭。步地僅如緣。卷局懼失墜。回旋笑狂狷。潭西山亦奇。周爲此巖援。厥狀似釜屬。俗號斗毛山 稱號由俗諺。川谷澹將暮。返照波紋絢。白鷺爲我留。黃鸝爲我囀。咽咽抱枝蟬。飛飛掠水燕。靑蒲利於劍。白礫燦勝霰。節序屬仲夏。火威方熾煽。玆境絶淸涼。却思衣重絹。漁徒收網還。錦鱗紛掛罥。濈濈半生死。鬐鬣時猶顫。沈鉤別有得。綘唇疑染茜。折草列爲席。聚坐環若釧。解包出白飯。煖羹中盤薦。灸爛味愈臠。膾細色奪麪。諸君慣漁佃。手自工調膳。病夫少飮食。今日極飽䬼。不知卿相家。亦還有此饌。吾儕雖寂寞。生理幸安宴。況此水石間。相從以遨讌。人生貴自適。百年眞一電。何用逐名利。膏火日相煎。樂地不外玆。身世聊可遣。不羨富與貴。寧傷貧與賤。僮僕色催歸。我興猶不倦。門前 地名 隔數峯。奇勝尙有羨。日昏未窮探。餘暉難少倩。此恨吾必伸。斯遊從可荐。後期恐或疏。題詩示群彥。</text>
<title>庚辰端午。先府君在京師。命小子替展松楸。授詩曰。麥浪連堤水滿陂。江村處處綠陰披。田家正好歸無計。菖醁澆墳付小兒。今年端午省墓追慕之餘。謹伏次韻以寓哀感之意。辛卯</title>,<text>黃雲綠樹繞村陂。昔日遺詩忍再披。彩服趨庭長已矣。百年應羨喚爺兒。</text>
<title>又書感</title>,<text>罪逆孤生在。幽明一理通。夢魂猶膝下。節序又天中。淚盡黃莎土。心驚梓樹風。更堪棠棣樂。非復昔年同。</text>
<title>大行大王大祥日。入府底除服。悲感有作。</title>,<text>千載三韓有聖君。幾年宵旰軫憂勤。已看盛德重恢漢。誰料仙齡遽減文。金粟堆前新拱樹。蒼梧山上政愁雲。星霜荏苒喪期盡。朝野臣民共涕紛。</text>
<title>奉邀趙兄士求 備</title>,<text>正月今年二月如。峽中風日政暄舒。陽坡雪盡堪烹艾。幽澗氷殘可網魚。焉得小山豪士駕。暫過東谷病生廬。鷲峯崖面題名處。最合重尋舊手書。</text>
<title>次驪牧 洪公柱一 曁仲氏具兄 鎰 唱酬韻</title>,<text>隣寺尋僧不憚煩。每携藜杖出柴門。江流直注西溟闊。山勢遙連北嶽尊。風月登臨騷客興。歲時齋薦野人奔。懶翁靈魄何由喚。一聽眞詮豁病昏。</text>
<title>風</title>,<text>狂風終日漲塵沙。衆竅喧闐鼓萬撾。屋上重茅從捲去。只愁飄盡檻前花。</text>
<title>韓子仰寄書來。盛說江漁勝致。笑溪漁之陋。戲述五言長句。却寄。</title>,<text>江漁君莫說。江上我曾居。漁事有成敗。欲擧恒趑趄。人力或單少。衆具或虧疏。前期五六日。約會遍村閭。絲網曁綯索。舟楫艱拮据。風日苦難佳。勝事多中沮。其漁旣不頻。其致又何如。汀洲縱云美。莽蕩還愁余。樹林無可憩。終日汗流裾。得魚縱云多。分衆豈有餘。徒然弊筋力。腹中常飢虛。豈若我溪人。動輒利成歟。朝起視天宇。占得氣和舒。呼兒報東隣。今日可打魚。左手挈漁網。右肩擔釣車。米鹽及酒壺。一袋俱盛儲。緣溪穿綠陰。楓柳雜松樗。水中多異石。平妥如軒除。行行不知勞。取魚如耘鋤。須臾滿佩籠。口沫猶吹噓。林下弋乳翟。岸上摘香蔬。和匀作羹湯。飽飯仍傾釃。行歌緩緩歸。暝色生林初。如是日復日。曷不樂只且。寄語江上人。一來看溪漁。</text>
<title>霧朝聽新鸎</title>,<text>春曉流鸎枕上知。起來扶杖獨移時。山村宿霧深如海。啼在何林第幾枝。</text>
<title>鬱巖寺。伏次先君詩韻。贈信英比丘。八首。○壬辰</title>,<text>惠師相見記童時。廿載厖眉入夢思。珍重沙彌初邂逅。雲林從此更追隨。其二爾師曾契我先君。往事如今掃若雲。賴有詩篇題在軸。一時芳躅後人聞。其三伊昔惠宗師。築室依玆巖。道眼覰天祕。豐劍初開函。崖松皆手種。雜以檜與杉。先子嘗經過。歸驂屢解銜。居然人事變。荒徑無人芟。我來訪遺跡。不憚歷巖巉。含哀和軸章。重慙才調凡。其四早把金篦刮眼昏。十年行脚趁輕猿。秪今看盡名山水。野寺歸來獨閉門。其五山如飛舞石如懸。寥落孤庵閱幾年。暫借禪床成午睡。却愁歸路又塵緣。其六山陰幽興會堪乘。最是楓酣桂魄昇。當爲渠禪留數夜。兩床眠對一檠燈。其七多渠修廢拓師功。宴坐超然一室中。我亦從今來往數。擬將詞翰紹家風。其八僧軸窺先稿。諸篇盡手書。松楸今寂寞。蘭若亦荒蕪。逝水無終極。浮雲自卷舒。窮天小子痛。人世俯昂殊。</text>
<title>謝鄭克輔 鈗 枉過山莊</title>,<text>空山蚊蜹與爲隣。三夏何曾見一人。未道今辰逢谷口。應憐宿疾臥漳濱。浮名笑我籧篨態。雅量看君偃蹇身。却恨歸驂維不得。別懷愁絶更堪陳。</text>
<title>溪上次鄭甥 洙晩 韻</title>,<text>問爾潺潺溪水流。深山何處是源頭。可憐日夜如斯逝。不到滄溟定不休。</text>
<title>六月初二日夜夢。與伯氏論文敍懷。若生平日。晨起有題。</title>,<text>一隔音容已五春。此身人世獨傷神。可憐魂夢如平日。還訝浮生夢是眞。</text>
<title>淸陰金先生 尙憲 挽。五首。</title>,<text>德性根基樹立遙。備嘗夷險歷三朝。鸞凰瑞世爭先覩。松柏凌冬識後凋。餘事文章江漢在。平生節義日星昭。固知東國無公匹。回首中原亦寂寥。其二喪亂那堪說丙丁。彈丸山郭勢將傾。蒼黃廟略群疑沸。慷慨公心一死輕。絶粒只應同信國。壞麻還復異陽城。千秋在後風聲立。頑懦猶消鄙吝萌。其三兄在江都弟漢山。共扶倫紀惠人寰。高風直可追孤竹。前史無勞數兩顏。次第尊名百僚上。參差遐壽六齡間。伯淳行狀應留稿。須識伊川道一般。其四再拘燕獄五經年。終幸神明爲後先。北海歸來天下父。東山退臥地行仙。子卿壯節華夷服。君實高名婦孺傳。箕尾中宵收爽氣。難堪宇宙日蕭然。其五尊賢敬老禮超倫。安穩肩輿入闕辰。聖意重煩治劇務。群情久鬱作閒身。平生悃愊輸遺表。哀痛絲綸諭近臣。從此邦家有大事。蓍龜云喪更誰詢。</text>
<title>松都留相竹所金公 光煜 惠牛黃枸杞。以濟賤病。又惠細綿布。俾遺老親。以詩奉謝。</title>,<text>僮僕急傳道。松都書信來。堅封知藥餌。細織是衣材。義重遺孤恤。仁深寡婦哀。賤生何以報。惟有涕霑顋。</text>
<title>次隰川 久堂朴公長遠一號 示韻</title>,<text>初尋關夢覺。終眩路東西。爲是棲遑者。何如歸去兮。遊軍出太遠。正軌復還迷。宮室徒聞美。高墻奈莫梯。</text>
<title>思歸</title>,<text>北漢城中改歲華。東川峽裏憶吾家。歸心日夜悁悁處。種得新梅未見花。</text>
<title>紫津船上作</title>,<text>京洛三春客。江湖兩日程。帆輕風借便。家近夜仍行。水月橫金柱。山煙繞火城。休詩纔有戒。對景句還成。</text>
<title>敬次岳君韻。九首。</title>,<text>始與賓鴻去。今同乳燕回。園梅還有意。留艶待吾來。其二世路知音稀。田家生事微。阿婆供黍釀。自酌慰新歸。右還道巢莊舍其三音容如隔晨。歲序幾回春。小子終天痛。長隨壟草新。右拜先墓其四禪家斷俗駕。庭院遍莓苔。一笑厖眉老。開門喜我來。右尋隣庵其五兄弟式相好。怡愉一室中。舊聞姜被樂。千載願同風。其六慈親念小子。膝下久離違。幾度門閭望。辛勤待暮歸。右還川西其七久識才爲累。還從病得閒。齋居無一事。高枕看靑山。右自詠其八自有韋弦益。非惟瓜葛依。如何作雙鳥。還復有分飛。右屬韓子淵其九憶汝兩兒子。未離懷抱中。病夫如不死。期與作三峯。右憶兩兒</text>
<title>又次岳君寄示韻。四首。</title>,<text>卜宅蒼溪上。棲心黃卷中。風塵十載夢。幾處歎途窮。其二時物有榮謝。人生亦復然。園花紅雨落。庭草碧煙綿。其三學業迷蹊徑。工夫竟末流。區區餘宿志。更欲溯源頭。其四飮啄惟隨分。窮通自有時。從來爲己學。非是要人知。</text>
<title>出峽馬上口占</title>,<text>江峽中間一嶺橫。單僮匹馬慣經行。半荒半闢燒畬畝。旋在旋亡避役氓。谷鳥頻啼如有意。林花晩發不知名。未妨收入吟詩料。忘却勞勞十里程。</text>
<title>途中遇雨</title>,<text>雨氣蒼茫掩夕陽。空山草樹送微涼。但令沛澤蘇群槁。霑濕征衣也不妨。</text>
<title>出斗尾峽有題</title>,<text>雙峽千重險。孤舟一日回。江疑大禹鑿。山似巨靈開。直指長安近。斜瞻保障嵬。鳴榔下極浦。氣色轉佳哉。</text>
<title>遊靑楓溪</title>,<text>勝絶仁王洞。淸幽故相亭。花留四時艶。松老百年靑。磴草延閒步。巖瀧愜靜聽。泉途不可作。流恨滿山扃。</text>
<title>戲次道安上人禪頌</title>,<text>形形色色物。是萬也是一。明月滿空山。淸風生丈室。</text>
<title>寄別隰川三水謫行 二絶</title>,<text>休言三水在窮邊。複嶺重關上際天。共說雷威無竟日。此行應作半途旋。其二近侍如今數遠遷。明公何得獨安全。惟應平昔看烏淚。更落西山落照前。</text>
<title>奉寄隰川謫所。四首。</title>,<text>漳水人猶病。湘潭客未廻。好音無使遞。幽抱向誰開。始別纔看菊。相思已折梅。城西文酒地。幾日復追陪。其二忠孝平生願。睽乖此夕悲。夢魂懸日下。形影絆天涯。野鳥初成賦。林烏舊入詩。遙知默坐想。定惜退謀遲。曾見公詩。有退謀供默坐之句故云。其三西郭逢迎日。東州問訊年。此生誰記憶。夫子獨哀憐。款款披情素。諄諄證性偏。卽今回首地。消息阻南邊。其四節序嚴冬末。風霜大海潯。應將書度日。且把酒寬心。天怒終須霽。泥蟠豈久沈。舊蒙雷雨句。今日爲公吟。公曾遺我詩云也知雷雨始能通</text>
<title>今冬下雪。近古所無。病臥道巢莊舍。記事遣懷。</title>,<text>窮臘溪生漲。連旬雪作霖。豐登初賀瑞。極備反歸淫。凍獸號空谷。飢禽噪晩林。齋居有病叟。愁思一般深。</text>
<title>呼韻口占 甲午</title>,<text>養疾身方隱。安貧志可明。自嘗艱險備。仍覺死生輕。落絮因風起。安流觸石鳴。靜中看物態。天道此間行。</text>
<title>趙兄以厲祭獻官往湖南。卽席唱酬。二絶。</title>,<text>君向湖行我峽行。臨分一語各披誠。男兒不管妻兒戀。方寸要須自在明。其二竹亭風月擁紅粧。曾試吳兒木石腸。此是先人湖府詠。慇懃誦似舊東床。</text>
<title>偶吟</title>,<text>淸晨危坐到黃昏。一片心君自在尊。酒肺詩脾都聽命。邇來忘味又忘言。</text>
<title>趙兄將赴雲水。吾輩將還驪峽。爲老親設酌。兼餞行李。席上走筆。</title>,<text>五馬湖南去。孤舟峽裏歸。離筵兼壽席。彩服是征衣。古苑秋風落。虛簷暮雨霏。團圓惟此夕。行酒莫敎稀。</text>
<title>船壁有舊題詩。疊韻續題。二首。</title>,<text>孤舟候風勢。不敢預期程。止酒憐今病。題詩念昔行。斜瞻雲際寺。回眺日邊城。却被篙師笑。勞生底所成。其二睡起蓬牕下。篙師報水程。孤舟兩家累。一歲再鄕行。石出看如馬。山回望似城。殘生耐飄泊。萬事任虧成。</text>
<title>舟中遇老親初度日。未獻壽酌。謹以一律述懷。</title>,<text>親年四十一兒降。兒齒于今三十秋。景迫崦嵫心獨苦。恩均天地報何由。林烏每起不如歎。萱草寧忘惟疾憂。初度茲辰更虛度。但將華岳祝遐籌。</text>
<title>寄贈壺谷南雲卿 龍翼 書狀日本之行 乙未</title>,<text>劉郞前度出陽關。七十三州踏盡還。爲是扶桑有遺恨。風帆更指日光山。</text>
<title>船行遇順風。題船壁。三絶</title>,<text>三幅帆懸百尺竿。長風引去泝危灘。篙工宴坐客閒臥。誰道人間行路難。其二滿席高風欲掣竿。平湖逆浪似奔灘。從來疾走多顚躓。分付長年愼險難。其三來時乘漲去乘風。多荷天公餉乃公。險阻艱難十載事。從今不擬哭途窮。</text>
<title>示魯伯。鄭甥洙碩。二絶</title>,<text>舍後陽坡手自治。黃梅新雨種瓜時。平生每笑樊遲圃。今日飜成去學遲。右乞瓜種其二淸溪一曲少風塵。自擬秦時避世人。只爲桃花不早種。病時和藥欠桃仁。右乞桃仁</text>
<title>溪亭漫成</title>,<text>山下淸溪溪上堂。主人無事午眠長。幽花定在林深處。陣陣輕風送暗香。</text>
<title>奉寄隰川</title>,<text>南溟遷客到中州。東洛行人返上游。江畔相逢違尺地。天涯一別近三秋。涪還共道猶玄髮。漳臥誰憐已白頭。離緖關心不自整。從知會合病應瘳。</text>
<title>夜坐呼韻賦蟲聲</title>,<text>薄暮蟲吟起。啾啾百種聲。當階嫌露冷。入戶愛燈明。已覺秋風早。偏令夜氣淸。窮途有志士。聽爾不能平。</text>
<title>曹生挽</title>,<text>天生何秀奪何忙。一夢人間二十霜。只有床前兩小女。喚爺聲斷祖翁腸。</text>
<title>老親生朝。伯嫂爲獻壽酒。謹述長句一篇。以志欣感之懷。</title>,<text>有母有母育三兒。拊育顧復慇懃斯。大兒靑年決大科。萬里雲衢騁天騏。玉折蘭摧何太忙。身名奄與家聲隳。次兒誠孝出天性。順志承顏聲色怡。一命初奉廬江檄。家貧每嗟甘旨虧。末兒平生惟善病。病在心腹狂而癡。未還一日烏鳥哺。長使憂端在親眉。尙賴哀哀寡婦賢。舊家門楣能自持。上奉禴祀潔粢盛。下育兒女無寒飢。更向慈闈殫孝敬。手具珍羞供不時。今年次兒喪外舅。遠入海島隨靈輀。北堂生朝太寂寞。末兒在側空傷悲。有丈夫子亦安用。更使惸嫠謀壽巵。翦髻鬻釵無所惜。椎殺農牛同折葵。酒肉淋漓渾舍喜。只欠靑蛾弄朱絲。七八年來有今日。親心感激淚盈眥。少焉收悲作歡顏。含飴臥看兒孫嬉。兒孫迭起獻歌舞。雪屋爲之回春姿。病兒亦復生精神。再拜稱觴陳祝辭。上願親壽千萬歲。黃河如帶山如砥。永受孝養無嗟咨。次願賢嫂受天佑。男婚女嫁家室宜。永無災患福履綏。</text>
<title>重陽日。沈生梲兄弟携酒來訪。醉後題扇。</title>,<text>易得重陽節。難逢二妙來。豈知淪落處。同把淺深杯。岳勢攢天秀。江流帶岸回。登臨宜晩景。歸騎莫須催。</text>
<title>舅母尹孺人挽</title>,<text>自卜居隣近。欣承起處頻。䦱門如昨日。題輓卽今辰。婦德全芳烈。生涯飽苦辛。傷心賢舅傳。附錄屬何人。</text>
<title>差漢試應辦官。自嘲。</title>,<text>氷庫前年秖一寒。水曹今日轉多酸。平生讀破書千卷。事業終歸應辦官。</text>
<title>烏原驛。次使相兪公 瑒 韻。</title>,<text>歸夢應天上。觀風又海涯。不知三島勝。無減九秋佳。遊寺新題遍。逢僧舊識皆。何緣擺俗務。仙賞與公偕。使相有戀闕之語。首句云。○公九月初巡。今復再巡。故第四云。</text>
<title>原城途中。望雉岳山有作。戊戌</title>,<text>雉岳峯巒上際天。屯雲如墨鎖危巓。石門深處連宵雪。應有孤庵絶粒禪。</text>
<title>覽易有題</title>,<text>靑牛亥半吾初降。三十六年柔返剛。偶合顚楊復㕀象。要須安靜養微陽。</text>
<title>直分工曹。偶思戊寅春夜所詠。此余初作律詩也。仍思還歸故鄕。追和其韻以見志云。辛丑</title>,<text>我欲還鄕去。東屯麥熟秋。靑山繞舍峙。綠水抱田流。天地時將泰。林泉境轉幽。何須麴糱托。墳策足忘憂。</text>
<title>過白鷺洲。投宿永平縣。與尹明宰 世喬 夜酌曉起。偶思先稿去國踰三宿之句。蓋實際也。仍足成一律。奉示明宰。甲辰○以下北征錄</title>,<text>去國踰三宿。逢君作一歡。靑天秋欲暮。白夜月仍團。鷺渚巖形妥。松津水勢寬。長安百里遠。留語報平安。</text>
<title>先君曾遊楓岳。到楡岾寺。滯雨而還。今余欲限正陽歷覽而去。書感一絶。</title>,<text>先君往跡留楡岾。小子今來止正陽。內外山分父子賞。兩行完取一金剛。</text>
<title>奉簡金城南明宰 一星 丈</title>,<text>偶回塵駕入雲關。萬二千峯領略還。不有金城丈人力。百年孤負此名山。始余以枉驛入山爲難。南丈勸余遊甚力。仍助糧資馬匹故云。</text>
<title>宿正陽寺。有懷梅澗李弼卿 翊相。</title>,<text>仙山同入不同遊。但見題名處處留。碧海靑天殘夜月。不堪離思政悠悠。</text>
<title>高山館。書簡尾寄謝益平洪都尉子範 得箕，禮部南參議雲路 九萬，李吏部彝仲 敏敍，申注書寅伯 晸。</title>,<text>濁世佳公子。春官右侍郞。仍同兩學士。爲賦四聯章。別後城門掩。醒來塞路長。唯須各珍勉。歲暮莫相忘。</text>
<title>奉寄靑湖李尙書 一相</title>,<text>盛餞纔蒙慰北行。高軒旋覩出東城。官班絶序曾郞屬。世誼超倫卽弟兄。竹閣陪遊初踐約。楡關遠別更傷情。郵筒早寄相思字。莫待春鴻向塞征。</text>
<title>德山館。追寄閔君 鎭長。</title>,<text>紅粉三行列綺筵。更看瓊樹倚風前。如何別後相思意。不在佳人在爾邊。</text>
<title>奉呈太學士 文谷金公壽恒 台案</title>,<text>冠蓋聯翩赴塞門。依然歡會似鄕園。更深當秉三條燭。酒重須傾十斗樽。書記獨留靑海幕。文昌還入紫微垣。明朝一別仍千里。懷抱今宵好細論。</text>
<title>鬼門關</title>,<text>水黑泥靑鐵壁寒。行人說是鬼門關。鬼門豈在邊陲遠。只在吾心誠僞間。</text>
<title>次太學士七寶山見憶寄示之作</title>,<text>擬向名山裏。攀登共攝衣。何知今日病。却作半途違。朔氣初成沍。秋陰未解圍。離懷此時切。寂寞掩重扉。</text>
<title>又次太學士雄城寄示韻</title>,<text>不向關山外。偏傷道路難。自從喪病後。曾少涕洟乾。酒解文園渴。詩憐東野寒。但思還故里。敢擬陟詞壇。太學士詩。有懸知草檄手。他日陟騷壇之句故云。</text>
<title>宿西水羅。朝起有詠。</title>,<text>雲捲風恬海色明。晨牕坐待日初生。北行不到西羅堡。虛作三千里外行。</text>
<title>雲路，彝仲，李景略 懏 疊前日酬唱韻寄來。步韻以謝。</title>,<text>邊城隨處氣佳哉。豐沛遺墟歷遍來。安石暮年初入幕。杜陵多病獨登臺。山河在眼無窮恥。今古關心不盡哀。胸次摩挲餘寸鐵。匣中雄劍兩無猜。</text>
<title>再到雄城。有懷文谷。疊去秋酬唱韻。乙巳</title>,<text>公館春宵獨掩門。未成歸夢到家園。喜看文谷詩留壁。病謝華筵酒滿樽。屑屑有行煩驛路。區區無策佐師垣。謾將陳跡輸新詠。詠罷從誰共討論。</text>
<title>穩城雙巖。敬次先府君韻。</title>,<text>地下音容隔。人間歲月侵。舊聞雙立石。今過一沾襟。</text>
<title>題評事廳壁</title>,<text>靑油談笑亦恩光。未必殊私在玉堂。三十年來官復設。二千里外路何長。文章敢擬追先蹟。學術終慙牖北荒。要識腐儒經略處。鄭公新廟在漁郞。</text>
<title>去年秋。文谷太學士約余遊七寶山。余病不果赴。追見其入山諸作。爲之悵然。今於還朝之路。陪巡相閔公 鼎重。始遊此山。追和其韻。七首。</title>,<text>客路秋初盡。禪房夜向深。諸天在蘿外。雙樹作棠陰。出塞還多事。尋山始一吟。平明理蠟屐。新旭漲雲岑。右雲住寺。次途中漫吟韻。其二客至常爲雨雪欺。嚴冬暖景此遊奇。更拚玉節今朝會。追和文衡去歲詩。九萬天風斯下矣。十千官酒一中之。登臨且莫催歸去。爲愛松聲滿耳吹。右次雲霧閉山作詩遣憫韻其三天造巖開广。人工屋揷椽。崖陰留碧草。庭畔涌淸泉。縹緲群巒集。崎嶇一徑穿。塵蹤到絶境。寂寞似幽禪。右金剛窟次韻其四萬象供雙眼。千峯抱一臺。凜然難久住。從者却催回。妙景眞難狀。新詩莫強裁。香爐千古詠。惟數謫仙才。右會象臺次韻其五經丘尋壑苦攀登。庵在群巖第一層。絶境窮探殊不厭。却愁疲盡擔輿僧。右兜率庵次韻其六周遭嶽勢似連環。貯得精英作別寰。遠客偸閒三暇日。窮荒作鎭一名山。浮嵐捲盡天偏餉。祕寶探來鬼莫慳。怊悵仙區難再到。百年應有夢中還。右次七寶山歸路韻其七萬壑千峯踏盡回。塵愁離恨一時催。路岐從此分南北。何處相思獨上臺。右次下山韻。奉別巡相。</text>
<title>孟休徵 胄瑞 次余鬼門關詩寄來。余又和之。</title>,<text>斯須火熱作氷寒。玉鑰何時啓鐵關。賓館無眠看夜氣。一陽萌動此中間。一陽之氣。始萌於十月中。政値其時故云。○北征錄止此。</text>
<title>直玉堂。次金應敎永叔 萬基 韻。二首。</title>,<text>我自朔方還。時當陽候復。天機互動靜。人事遞倚伏。工夫貴專精。仕宦當知足。所以養心方。莫善於寡欲。感子不遐遺。題詩爲相勖。老我學實蒙。勿嫌再三告。其二天心旣有復。我生宜遂初。掩身養微陽。善端同春噓。年來落世網。失路空欷歔。物蔽雖已深。方寸本至虛。要須惜分陰。奚止勉三餘。山徑有茅塞。及時須芟除。</text>
<title>直廬。次李應敎彝仲南漢寄示韻。二首。</title>,<text>同城猶恨阻門屛。却幸追趨瑣闥靑。鳳在池頭君似謝。鶴歸華表我如丁。關防爲說南城勝。險阨仍思北路形。文武經綸輸俊傑。行收拙跡返山庭。其二前夜偸兒入戶屛。多渠遺却舊氈靑。雖慙范老胸中甲。不乏盧翁膝下丁。富貴賤貧皆有數。昆蟲鳥獸各流形。取之無禁藏無盡。風滿吾軒月滿庭。</text>
<title>次李幼能 端相 諸公唱酬韻</title>,<text>非才重入集賢廬。幾度遲回退食餘。始進迂言一月後。卽承溫批二更初。躬逢聖主無能補。史錄天災不絶書。但祝堯仁被四表。永敎黎庶免侵漁。</text>
<title>某居在東村。常閉門涔寂。昨日忽蒙益平都尉洪公携酒枉臨。繼而大提學金公，副提學趙公 復陽，金司成遠明 益廉，李應敎彝仲，洪修撰伯涵 萬容，南吏部仲輝 二星。俱自泮宮會坐罷歸歷入。蓋趙公兼長國子。李君以下並兼師儒之任故也。仍促膝于一間房中。對燈催酤劇談賦詩。夜深而罷。獨恨安邊李令公後至先去。金應敎永叔忙赴禁直。過門傳語而不果入。禮部尙書李公 一相，左侍郞南公 龍翼，李吏部世卿 有相。俱住尺地。是時俱相通問而不得相會也。噫。以某之病拙。以弊居之隘陋。蒙諸公之眷知而有今夕之榮臨。雖以公卿巨室宴集之席。六七學士聯武齊會。亦或罕覩矣。顧余乃能得此會於不期。於余不已侈乎。此事不可無記述。而是夜遠明和李學士幼能乾川莊唱酬韻。諸公及余先有所和。而余仍疊前韻。以詠茲會。奉呈于諸公案下。冀得均賦和敎。欲作爲一帖而爲傳家寶玩也。</title>,<text>洛城依舊一茅廬。北去南歸萬里餘。都尉先臨呼酒後。群仙繼至報鐘初。從知一夜樽前話。勝讀平生案上書。待得新春氷雪盡。淸遊重約雨川漁。</text>
<title>飮吏判家。夜深醉歸。翌朝書懷奉呈。文谷時爲吏判</title>,<text>公爲吏部非偸飮。客對尙書不負期。永夜論文一樽酒。依然同醉吉城時。</text>
<title>申參判 濡 挽</title>,<text>先人門館出聯珠。堪比歐陽得二蘇。始喜靑雲俱特達。終驚玉樹繼凋枯。文章高下評無定。年位參差命有殊。十載重霑題輓淚。空餘疲薾獨踟躕。</text>
<title>靑湖李尙書挽</title>,<text>春城祖道送靈輀。楊柳依依豈夢思。千里歸來初會面。百年存沒遽含悲。論心尙憶前宵話。逬淚空吟舊贈詩。文雅風流兼盛位。公私哀誄愧菲辭。公臨歿。有東城楊柳賓客祖餞之夢。</text>
<title>大殿端午帖。二首。</title>,<text>鑾輿安穩返金宮。正値佳辰喜氣融。塵浥天街經好雨。涼生殿閣度薰風。臣民競獻岡陵祝。節物咸歸位育功。最是恩榮同拜手。黃封擎出五雲中。其二瑞旭明雙闕。祥雲繞九重。君王無疾病。兆庶樂桑農。白葛宮衣軟。靑蒲法醞濃。臣隣承晝接。奏事每從容。</text>
<title>李司諫 垕 挽 丁未</title>,<text>同時入竄荷恩均。除目還悲少一人。自是雷霆無竟日。如何疾病未回春。哀哀鶴髮猶堪慰。箇箇蚌珠摠可珍。諫省風稜今寂寞。斜陽隣笛獨傷神。</text>
<title>內弟沈營將 樑 挽</title>,<text>早卒吾賢舅。無兒幸有兒。今君又云歿。後事益堪悲。舊巷秋風落。先丘曉露滋。瓊枝多秀發。遺慶可前知。</text>
<title>余在北幕。未嘗賦題。板詩顧有一律。欲揭于評事廳壁而未果。今與朴學士季肯 世堂 伴直玉堂。談及此詩。季肯卽和韻。又別爲一首示余。余又和之。並寄題于鏡城。蓋吾兩人先後佐幕。俱以館職召還。有此酬唱。不可不使北人知之也。</title>,<text>龍荒遠拓三千里。馹騎長驅二十州。風土自殊重嶺表。華夷只界一江流。後先行役俱陳跡。忽漫歸來較白頭。近侍卽今何事業。還嗟班筆未曾投。</text>
<title>李副學幼能挽</title>,<text>結髮從遊到白顚。中年行止判愚賢。棲遑祿仕何爲者。勇退田廬自卓然。元祐完名少無已。淸平遯跡類資玄。存亡此日悲兼赧。假步山扃却又旋。</text>
<title>尹參判 鏶 挽</title>,<text>完名直道配先君。世掌絲綸祖子孫。六部亞卿官亦大。七旬稀壽齒兼尊。萱闈不盡慈烏哺。蒿里那堪弔鶴翻。枉駕升堂如昨日。此生無復侍淸樽。</text>
<title>大妃殿端午帖。二首。</title>,<text>赤靈符帖紫宸門。重午辰開萬歲樽。玉色怡愉承聖母。天姿岐嶷抱神孫。雲高五彩瞻長樂。日受三朝仰至尊。詎但宮闈涵盛德。共敎臣庶頌慈恩。其二天中佳節倍慈歡。宮樹敷榮帶雨看。最是靈泉新奏效。今年安勝去年安。</text>
<title>洪校理叔平 萬衡 挽</title>,<text>交論四世榜同年。肩比三司席共銓。禁臠脂膏曾不染。名家儒素自能傳。胸中涇渭分明甚。筆下珠璣燦爛然。最憶留都前歲會。那堪春草又芊芊。</text>
<title>同春宋先生 浚吉 之去國也。諸公追餞於南門池上。余先出江頭。未得參入。夜先生始到江上曾寓處。余進中書餞杯。則先生已醉。草草陪敍。翌日追送于銅雀津頭而歸。聞池上之會。雲卿先有七言一律。永叔和之。余亦追和。寄呈先生。</title>,<text>池邊未必勝江邊。恨未兼參兩餞筵。半夜陪歡眞夢耳。斜陽追送轉依然。蒼生困悴須拯濟。皇路崎嶇孰後先。欲效小山招隱詠。山中恐有反招篇。</text>
<title>舅氏沈校理 光世 遷葬挽</title>,<text>孤墳幾歲換天星。永宅今朝占地靈。龍合重泉山號劍。雁行旁隴郡名鴒。鑾坡銓部俱陳跡。玉樹芳蘭摠典刑。強記眞聰徵譜牒。小甥懷舊涕空零。</text>
<title>和壺谷。三首。</title>,<text>値此新元日。依然少小心。隣梅迎客笑。園柳變禽音。樂事荒年減。交情暮境深。行謀壺谷醉。一酌一回吟。其二淸朝勇退節。新歲故鄕心。瑞羽看奇采。瑤徽聽太音。松都遺愛洽。柏府聖恩深。莫綴陶翁賦。重酬洛社吟。右屬南澗洪都憲。其三禁臠華腴地。儒酸澹泊心。詩詞追逸響。絃管謝繁音。同閈情曾熟。連家義更深。新春舊社會。寧獨少公吟。右屬月湖洪都尉。</text>
<title>松谷趙尙書 復陽 挽</title>,<text>已矣今之世。那能復有公。家庭聞道早。朝著擅名雄。賢路飛騰遍。明時際遇隆。文章乃餘事。匡濟秖孤忠。藝苑盟重狎。銓衡位更崇。賓師翊震邸。廊廟贊天工。臺閣恢淸議。皐比振士風。直詞寧僇辱。和氣自沖瀜。衆望星瞻斗。宏姿岳鎭嵩。有山懷野外。無宅住都中。國計同家事。民飢若已恫。先憂文正志。盡悴武侯躬。尺疏纔論事。微痾遽告終。哀傷頒御札。悼念軫春宮。賵賻常儀過。咨嗟走卒同。顚連失父母。惸獨輟屛幪。幸見蘭芽茁。纔攀桂萼紅。仁人宜有後。遺祚定無窮。小子因依久。連家信好通。陪歡常命酒。承誨幾披衷。自愧同樗散。何曾備藥籠。公私今日慟。只有淚濛濛。</text>
<title>奉別閔三宰大受 鼎重</title>,<text>公來初爲賑民饑。賑罷民歸公亦歸。怊悵風塵淹病拙。臨岐不敢挽征衣。公之被召不進也。余謂往役不宜辭。公遂入都。罷賑卽歸。</text>
<title>陽城路上。遇童子僵屍。到安城。感傷而作。時承命傳諭懷德。</title>,<text>纔逢赤子道邊僵。對案何心美食嘗。爲語官僮休夕爨。茶瓜留客已充腸。</text>
<title>龍灣。次文谷統軍亭韻。留別灣尹。</title>,<text>千里長江西注溟。江流眞似鴨頭靑。人生何處難爲別。最是龍灣送客亭。</text>
<title>定州衙軒。敬次先君韻。</title>,<text>皇華陳跡久荒涼。儐幕高風亦杳茫。瓊唾至今遺剩馥。紗籠無復揭雕樑。腥膻天地瘡痍遍。氷雪關河道路長。忝紹官銜何足說。迎行異昔愧兒郞。先人以禮曹參議。爲延慰使。有浿西桃李渾無色。虛忝春官右侍郞之句。小子今忝吏曹參議故末句云。</text>
<title>久堂朴尙書挽</title>,<text>公於先子我於公。尊慕偏深後輩中。庸陋高明雖自別。講論開誨恰相同。澤風大象寧殊道。雷雨微詞竟驗通。慟哭西門今古意。含悲戀德沒吾躬。</text>
<title>安甥載伯 塾 趨庭湖縣。謹次東岳先生題本縣詩韻贈別。兼奉春府兄侍。</title>,<text>聞說靑陽縣。常時簿牒疏。有村皆隱竹。無水不栽蕖。未下官齋榻。空傳驛路書。大人如問我。白日掩茅廬。</text>
<title>南澗 北汀洪公處亮一號 家。見壺谷新投韻。仍過壺谷。却寄南澗。壬子</title>,<text>新年來訪故人家。街路何煩問邇遐。澗老襟懷懸水鏡。谷翁詩律奪天葩。春泥滑滑兼氷片。朝雨霏霏半雪華。且喚村酤謀一醉。不妨歸騎伴棲鴉。</text>
<title>翌日。壺谷又疊前韻寄來。走次以呈。</title>,<text>醉過東村三兩家。渾忘澗道暮歸遐。嗟吾衰鬢絲絲雪。愛子新詩字字葩。大白浮杯仍臘味。輕黃着柳已韶華。東風吹起鄕園興。擬趁春耕返白鴉。</text>
<title>壺谷又次南澗絶句韻。投示要和。責以終條理。余病廢吟詠。近被兩公牽率。破戒效嚬。玉振非所敢擬。而鳴金而退。先豎降旛。兩公旗鼓。訖可奏凱而旋矣。呵呵。</title>,<text>諸公能將辦多多。奈我殘兵敗甲何。從此騷壇休白戰。晏如滄海息鯨波。其二詩無較勝酌無多。興盡其如病作何。最好閉門閒坐處。茶煎雪水聽濤波。</text>
<title>贈別湖南伯申寅伯</title>,<text>衣繡纔還白玉堂。條陳摠是救災荒。心存經濟紆宸簡。任擢藩維荷寵光。秋社遍行儲粟法。夏畦勤誨餌松方。迂儒贐別惟斯語。且爲分憂賀得良。</text>
<title>出獄時有吟。二絶。永安尉致祭文製進後。被嚴旨繫獄。</title>,<text>十載風塵萬事非。愆尤何止制書違。天恩尙許歸田里。依舊東山一布衣。其二行年四十九年非。恩譴還鄕願不違。茅屋石田生理足。向來何事戀朝衣。</text>
<title>哭同春先生。二首。</title>,<text>洙泗眞源接海東。栗翁宗適是沙翁。千年道脈歸高弟。一代儒林得我公。剩遣胸襟開霽月。要將人物囿春風。經綸未究山頹遽。涕淚咨嗟上下同。其二微蹤深愧大賢知。北幕生還荷盛私。幾許春堂陪笑語。長懷津渡惜分離。屛間墨跡銀鉤映。篋裏書封筍束披。正屬幽憂聞易簀。至今孤負奠綿巵。</text>
<title>閔判書持叔 維重 夫人挽 癸丑</title>,<text>夙承家訓正閨儀。媲德還聞婦道宜。天錫後先雙鳳誥。人稱大小二麟兒。誰知西郭招魂日。政屬春堂夢奠時。最是尙書頭尙黑。悼亡應復鬢添絲。</text>
<title>次太白潯陽紫極宮韻</title>,<text>往哲骨已朽。淸芬留汗竹。豈比衆人死。徒成塵一掬。喟余生世間。在困立難獨。觸罪恩至寬。還鄕計亦宿。平生有微尙。自慙屢違卜。流年屬知非。失路寧迷復。天道有盛衰。人情易反覆。君子素患難。心從這裏熟。</text>
<title>水運舟中。伏次先君題板韻。贈李判官景略。</title>,<text>好是同浮宅。依然處洞房。旣敎船作屋。何害醉爲鄕。廚子收漁網。漕村繼酒觴。翻疑高閣上。縱眺捲簾緗。</text>
<title>次景略韻</title>,<text>帆幅迎風正復斜。漁村翳霧近還賖。行中得病仍停酒。舟上安房若在家。塵念漸疏親水鳥。歸期差晩負江花。汀洲夏景猶堪玩。十里靑蕪際白沙。</text>
<title>舟行</title>,<text>人間行路亦無難。五十三灘二日還。最愛江平峽盡處。悠然蒼翠見南山。</text>
<title>李持平 光稷 內室挽 甲寅</title>,<text>每惜賢僚逝。重傷哲婦亡。一兒非己出。三女有孫行。劍合重泉邃。鸞分十載強。西河他日淚。此夕倍淋浪。</text>
<title>仁宣王后挽詞</title>,<text>周宮始至詠幽閑。燕塞偕征履險艱。位定乾坤尊配極。時遭否泰理循環。十年中壼絺仍澣。半世東朝袗是斑。孫子繩繩咸效祝。威儀棣棣豈堪删。千秋正冀延遐算。一疾誰知奄大還。遺敎行喪令就水。慈心蠲弊邁因山。新封舊隧同岡內。祔葬遷陵數月間。髣髴玉衣如可覩。飄颻仙馭已難攀。波臣護舶遵江渚。蜃衛圜轝出漢關。宋室宣仁齊聖諡。滕廬深墨慘天顏。尊榮福祿超前古。奔走悲號振宇寰。萬姓普懷如妣痛。微蹤況忝從臣班。宮袍內帛曾霑賜。法醞絲囊幾荷頒。河海恩深酬報蔑。裁詞惟有淚潺湲。</text>
<title>李右相 浣 挽</title>,<text>鷄林厚德又豐功。公世其家望益隆。一代簪紳推直道。三邊草木識威風。官同博陸思謙退。名埒汾陽保始終。殷鼎未調秦杵輟。空留遺疏疚宸衷。</text>
<title>顯宗大王挽詞</title>,<text>神聰聖智著沖年。至孝深仁本性天。異質夙承文祖眷。洪基將畀世孫傳。觀耕後苑知民苦。講學東宮就傅賢。業纘寧王功勉卒。禮加髦士志追先。精微義理探經籍。密勿謨猷討細氈。菲食惡衣同夏禹。側身修德邁周宣。飢荒每軫烝黎病。賑貸頻聞賦稅蠲。商野責躬愆數六。唐家頒詔字逾千。宵分乙丙憂常切。歲到庚辛慮益煎。喘耎肖翹咸被澤。鰥孤惸獨最加憐。鴻功蕩蕩難名狀。王道平平絶黨偏。百行源爲萬化本。三朝禮向兩宮虔。冬溫夏凊怡愉地。日吉辰良慶壽筵。共賀彤闈祥畢集。誰知紫極慟還纏。居廬政屬靡寧處。憑几其如不少延。鼎水攀髥嗟莫及。咸池繼照仰重鮮。崇岡密邇先陵側。兆庶攀號祖道邊。無狀賤臣叨侍從。幾年佳氣拂周旋。恩波似海無酬報。罪累如山有滌湔。贊日摸天非所敢。哀詞裁罷淚河懸。</text>
<title>昔在庚辰正月。余年十六。將婚加冠。先府君以棲寄隘陋。不能備禮。書授一律。以代祝辭曰。畢娶吾全老。加冠汝亦丁。詩書先世業。廉節本心靈。作善非干譽。修容要踐形。須思鹿門計。終始保脩齡。不肖每敬誦之。而於六句之訓。無以奉行其一二。到今顚沛還鄕。益有感於鹿門之戒矣。今姪子簹年十五。亦將婚加冠。而時當國恤。不能備三加之禮。第講家禮冠禮章。仍取司馬公責以四者之行之義。並及先訓鹿門之意。成一律以贈之。簹也其勉服此訓。無若余不肖而隳失訓辭也。詩曰。</title>,<text>將備成人禮。其如若考喪。三加雖有缺。四責可無忘。孝悌居家行。忠恭處世方。先君鹿門戒。今日思還長。</text>
<title>覽朱夫子與湖南諸公論中和書有感 丙辰</title>,<text>未發難容尋覓他。安排旣發亦成蹉。但須莊敬仍涵養。體得中時用得和。</text>
<title>寒食。祭先墓。三絶</title>,<text>一隔嚴顏三十年。丁寧訓戒在遺編。向來墜失仍顚沛。自誓餘生尙勉旃。其二一隔慈顏十九年。追惟不孝罪通天。重泉想亦惟憂疾。陰騭還令縷息延。吾歿若有知。當有冥佑。使汝病瘳。尙記慈堂此敎。故感泣而作。其三一隔兄顏廿九年。此身人世獨顚連。吁嗟滅頂成仁義。定得高名百世傳。</text>
<title>病中有感 九絶</title>,<text>家庭訓戒日星明。不肖愚迷自墮坑。萬死一生心尙在。直須尋討病之萌。其二八歲纔當入學時。瓮間偸飮已顚癡。平生病痛皆由此。窮泝源頭戒悔之。其三蠱人妖草自南方。隨衆含煙若不妨。却憶髫年偸吸事。欺誑始此性情傷。其四父母精神在子躬。幽明一氣自流通。先靈日夜臨頭上。隨處隨時警此衷。其五心存戀慕十餘春。多戀空虛少戀眞。從此齋名復揭戀。要須精擇實還賓。余近易齋號故云其六當年上蔡去矜心。罪過根苗細討尋。按伏得來方退聽。近思眞似箚身鍼。其七五十而完聞叔程。七旬筋骨較韶齡。忘生徇欲爲深恥。不用他方厚保生。其八大人心下沒些機。赤子眞淳雨不違。萬理只從誠一貫。自欺毫髮小夫歸。其九行遠登高自近卑。有些陵躐輒顚危。本來眞面先尋取。徐把詩書刮磨之。</text>
<title>讀中庸。有懷吳德溪先生。二絶</title>,<text>少時貧賤服田家。一卷中庸百讀過。字句章篇融會盡。諸經路脈更無遮。其二到老空疏孰似余。平生未熟一編書。德溪遺則猶堪效。六十安知化似蘧。</text>
<title>贈朴晦叔 銑 之任鴻山 七絶</title>,<text>冥途一隔久堂翁。長憶平生淚眼濛。賢嗣秖今修世好。音書將至夢先通。其二鴻山便養國恩洪。何似羈棲驪邑中。湖海不妨成吏隱。士民應復仰儒風。其三看君能自世其家。愧我顚冥老轉加。欲贐新詩爲別語。枯楊無奈不生華。其四丁寧先訓示兒編。處世行身庶少愆。墜失簡辭嬰罪疾。將何顏面拜重泉。其五少嬰奇疾晩縻官。因罪投閒始考槃。擬抱遺經尋緖業。暮年心力奈銷殘。其六經術通明孝悌敦。工夫積漸泝根源。濂翁節度還堪效。先稿斯言倘記存。其七元來孝悌乃家風。經學還從妙歲通。義理無窮寧自足。工程毋輟簿書叢。</text>
<title>具綾豐 仁墍 挽</title>,<text>兩世尊榮柱國勳。家邦盛業曠前聞。仍膺上壽爲元老。更有賢郞位冠軍。繪事長留麟閣像。綸音新起象山墳。外親無復尊行在。一哭公私淚滿帬。</text>
<title>和玄石 朴公世采 示韻</title>,<text>弊廬距高棲。一徑環數岫。如何阻朝夕。會面若邂逅。蓬蒿自蕪穢。難企長松秀。賴有淸篇贈。瓊瑤映懷袖。沈痾不出門。諷詠消永晝。</text>
<title>看心經。示兒輩。三絶</title>,<text>道體流行似水流。吾心性命是源頭。四端發處皆充擴。自擬工程死始休。其二自擬工程死始休。還嗟疾恙苦難瘳。雖然一念誠勤篤。定有神明相我求。其三定有神明相我求。神明對越用何修。但令心地常眞實。庶幾無慙屋漏幽。</text>
<title>書簡尾奉呈文谷 二絶</title>,<text>頃歲文星耀北關。非才謬許陟詞壇。終令拙斲歸傷手。何止深慙發汗顏。其二公先祖與我先君。旗鼓登壇遞主文。愧我不曾知合變。謬當公擧敗三軍。</text>
<title>夜臥感懷</title>,<text>窮荒絶塞是吾鄕。溝壑從來意不忘。放逐尙還狐首地。初心孤負燭龍堂。余在北幕。營燭龍書堂。爲士子群居讀書之所。兵使笑余勤勞。余對以吾營吾舍。以備謫居之所。仍有不忘溝壑之語故云。</text>
<title>書懷</title>,<text>粗知循序讀書工。遽謂分明大道通。不習源頭持敬法。冥行終覺礙榛叢。</text>
<title>夢中聯句 幷後敍</title>,<text>滄洲空闊萬帆過。一水春添雨後波。壺谷 黃鶴白雲何日去。綠陰芳草此時多。松澗余自罪廢以來一年不作詩。忽夜夢遇壺谷南雲卿令公於驪江之岸。指點淸心樓。吟一聯曰。黃鶴白雲何日去。綠陰芳草此時多。時乙卯臘月也。雲卿方在心制中。有問書。而余病甚。久未修報。報書及此意。雲卿旋寄復書曰。弟於去月廿八日在仁府。曉夢到一江亭。有一達官坐而呼韻。卽應聲曰。滄洲空闊萬帆過。一水春添雨後波。未成下句而覺。卽語家兒而書諸紙。未詳其何處樓亭，何樣徵驗矣。今得兄所夢之句。合而書之。則眞成絶調一絶。韻律旣叶。時景亦符。此實絶異之事。比之元白褒城之夢。尤有奇焉云。此是丙辰正月書也。所謂去月。卽乙卯臘月也。仁府卽其尊公仁川任所也。余不錄所夢之夜。而時迫歲除。似與雲卿之夢同日。余以薄技虛名。叨踰取敗。懺痛在心。久廢吟詠。知舊雖以詩寄問。未曾酬和。雲卿亦在草土。非賦詩之時。而兩夢聯句符合忽如此。豈非生平結習未消除而然耶。余未嘗以此語于人。雲卿洩之。爲世所夸傳。此非余意。故又不卽修報。益張其事。至今冬始答書。雲卿書又至。歉我報書之遲。仍步夢聯一絶寄來。余旣次韻。又以一絶申謝。丙辰臘月中旬。追敍。</text>
<title>次寄雲卿</title>,<text>江頭樓閣夢中過。正値芳洲生白波。各向此間聯一絶。千秋異事定無多。</text>
<title>又用別韻</title>,<text>晨星落落限西東。兩地相思只寸衷。莫怪一年書信絶。精神自有夢流通。</text>
<title>李尙書長卿 殷相 以浴溫向嶺東歷訪。占一絶。兼簡季令江陵使君弼卿。丁巳</title>,<text>東溫賜浴亦恩榮。白首緋袍舊上卿。最是臨瀛形勝地。季方迎謁長公行。</text>
<title>春日遊鷲峯。伏次先君舊遊韻。</title>,<text>春日尋芳一出門。吾廬便覺在仙源。山回路轉霞蒸處。摠是桃花避世村。</text>
<title>追和長卿見贈韻</title>,<text>文苑當年壓衆髦。投閒猶自擅詩豪。名區賜浴仍乘興。遠道含綸敢告勞。未泮歸妻新命婦。臨瀛會弟舊仙曹。平丘驛路連平海。草色迢迢迓錦袍。</text>
<title>謝元萬戶携酒虛枉</title>,<text>山翁中酒醉方眠。溪老携壺到却旋。日暮獨醒人已遠。鵰峯蒼翠謾依然。</text>
<title>贈別沈子衛 楯。兼呈子實 𣚅 兄。二絶</title>,<text>先人批解草堂詩。意似文公註楚辭。編錄工程猶未就。千秋盛業懼長虧。其二太白詩翁先弟子。永嘉賢牧我親知。憑君爲報丁寧意。共辦斯文一着奇。</text>
<title>驪江酒席。次申寅伯韻。三首。</title>,<text>瞻彼一孤舟。泊在沙之洲。秋天近搖落。誰識騷人愁。田家望歲熟。愧獨爲身謀。其二枯楊在澤畔。氣至猶未滋。方春乍生華。敢望濃陰披。尙希獨立操。何嫌人不知。其三童年移獨松。所愛凌霜節。歲暮値衝飆。柯條忽先折。下有澗泉鳴。爲之聲幽咽。</text>
<title>戲述</title>,<text>兒𧀯耕田給糲饘。兒𤲸釣水繼魚鮮。放臣丘壑無餘念。惟向楓宸祝萬年。</text>
<title>述懷示朴大叔。鐔○六絶○戊午</title>,<text>曾嬰奇疾世稱狂。末路知音遇久堂。長憶平生蒙至眷。詎忘今日報賢郞。其二澤風元是一間堂。誰識淸陰庇四方。至道曾看隰川契。遺文今被寄亭揚。其三居家孝悌與人忠。處世當官秉至公。完取無偏一景行。擧朝誰復似尊翁。其四平生祿仕養偏慈。官到津要輒苦辭。臺閣不曾安一日。明公非少敢言姿。其五巖廊他日看移忠。先子題詩勉我公。親養未終天奪速。洪猷應鬱九原中。其六歸尋家學有餘師。爲聖爲賢可自茲。三世通家相報義。言從肝膈莫相疑。</text>
<title>哭東里李尙書長卿。二首。</title>,<text>王謝家庭摠雋髦。風流安石更推豪。蟬聯四代聲光赫。鴻渥三朝出入勞。久識文星臨藝苑。還看卿月映秋曹。湖堂寂寞鸞驂遠。長憶龍門舊奪袍。其二去歲高軒過蓽門。留題瓊什荷慇懃。誰知未死前期詠。便作平生永訣言。行樂曾同關北府。從遊最久洛東村。少時親舊今無幾。淚灑秋風獨斷魂。</text>
<title>哭張判書靜之 善澂</title>,<text>文章谿相大名垂。秀骨重看肯搆兒。官陟崇班誰藉在。親爲元舅益謙卑。門闌獨絶豪華色。臺閣咸推勁直姿。年分由來兼世分。舊遊磨滅秪傷悲。</text>
<title>先君示兒代筆論崔 崔公鳴吉，張 張公維 二相公各有長短。兩家子孫見之。皆以爲憾。此由未深思也。聊述余懷以自遣。不用示其子孫也。</title>,<text>先人所畏是崔張。二老平生有短長。談理精明功雜霸。加工博約采兼莊。君看叔世公侯表。孰盡醇儒道義方。責備片言公百代。高名益揭又何傷。</text>
<title>仲氏入都呈病遞任。其歸。壺谷，北汀兩尙書賦詩爲別。次韻奉呈。</title>,<text>進去心誰識。歸來志始明。卷舒無適莫。憂樂有違行。隣里回靑眼。簞瓢愜素情。江湖終老約。重與白鷗成。</text>
<title>仲氏生朝。病未就謁。賦呈一律。</title>,<text>兄弟行年較二秋。俱踰半百雪盈頭。恒如手足相扶衛。更似塤箎迭唱酬。末疾何期成廢蟄。初辰却恨阻追遊。置張爲樂知非志。但祝無疆壽福悠。</text>
<title>余旣爲閔生鎭遠寄贈字說。復以餘意續成一律。</title>,<text>八歲麟兒秀骨淸。箕都昔日迓吾行。尊公將責成人禮。老子偏增念汝情。却愧疏狂兼疾病。還憐顚沛辱身名。周旋賓席元非任。緘寄荒辭但表誠。</text>
<title>鏡城漁郞 地名 儒生等。聞余廢處飢窮。合力備細布一匹文魚二尾送來。布則裁爲襴衫。魚則將助祠祭。仍賦兩絶以謝之。</title>,<text>一匹麻絲細織成。諸君遠寄表深情。襴衫新制催刀尺。庶稱先人錫以名。其二憐渠北海八梢魚。帶得漁郞塞下書。歸我宗家薦祠廟。諸生情貺更誰如。</text>
<title>韓子淵 如愚 來訪留一日。阻雪不果行。有贈。</title>,<text>梨湖松澗隔蒼茫。來見常遲去又忙。解事無如今日雪。留君一夜更聯床。</text>
<title>與留姪及李君伯祥 徵明，季祥 徵夏 會玄潭上。講讀朱書。追占一絶以示之。</title>,<text>相携潭上講朱書。味勝哦詩飮綠釃。一澗東西來往地。功程宜續卜隣初。</text>
<title>驪州孟使君休徵惠致麴米。其書曰。高枕江樓。可謂吏隱。兼作睡隱。戲占一絶以謝。</title>,<text>使君無事臥淸心。吏隱兼誇睡隱深。更欲同吾成醉隱。分將麴米到雲林。</text>
<title>寄贈寅伯安邊赴任之行 二絶</title>,<text>結髮相從到白頭。交親誰更與君侔。艱難契闊年來事。鐵峽砥山轉阻脩。其二人情喜餞使君行。鮮向危途問死生。此寄詩篇嫌却似。山翁猶有世人情。</text>
<title>壺谷有四懷詩。以懷我一篇寄來。次韻奉謝。</title>,<text>昔歲相經過。谷老與澗老。蒹葭倚玉樹。蕪茁酬華藻。篇章在十襲。留作傳家寶。別來今幾時。猶復遞詩藁。最是夢聯事。靈異堪絶倒。君詩本天才。雲錦燦袍襖。豈惟富詞翰。於文無不考。嗟余宿嬰疾。藝苑寡蒐討。易學出家傳。妄意窺姬暭。終然失時義。瑕垢難滌澡。屛黜今亦晩。問學苦未早。行年過半百。迷路始轉腦。童時闕小學。手不知灑掃。四子亦未熟。何術得深造。風雅昧溫厚。誥盤眩噩灝。田地遍稂莠。無望收秔稻。幸有精廬幽。川流環作島。策杖經丘壑。繞舍栽梨棗。兒子力耕稼。酒食進翁媼。橡栗且停拾。松餌還休擣。葵藿有微誠。丹衷日杲杲。親知散星雨。離思常煩惱。不敢企解澤。普洽蘇群槁。溘死縱在今。齡算猶免夭。谷老幸無𧏮。含光獨自葆。文字時娛嬉。醉筆揮縑縞。松山有數椽。歸去志方浩。亨屯係時勢。行止視霽潦。默然守吾眞。尙白戒染皁。有時懷四友。鬚髮憐同皓。縱無罪罟罥。餘生殊草草。窮厄已到底。胸次氣猶顥。來詩卅八句。繾綣敍舊好。相與雖感激。深愧過稱道。神交旣有驗。人事從可禱。早晩驪江岸。會面說此抱。君子貴自省。無斁亦當保。窮通與禍福。一聽於蒼昊。</text>
<title>恭惟我宣祖大王於中壼誕一女。是爲貞明公主。至今上朝丁巳。春秋七十有五。於其晬日。上特命設筵以壽之。地部供宴需。法部供聲樂。四殿宣醞內外以侈之。越二年己未。再錫宴。恩數一視前度。吁嗟乎。六代貴主也。八袠高年也。敦宗隆渥也。祈耇盛讌也。有一於此。尙爲希事。況兼四而竝有者乎。斯誠古今之所絶聞覩者也。如非公主積善于家。受祿于天。壽福光榮。曷能臻斯之懿也。又非我聖上德以親族。仁以養老。眷顧恩寵。亦安能至此之極也。李尙書殷相。其弟知申事翊相。最爲親賓。先後在席。倡爲慶壽之什。親黨多屬和者。胤子侍郞公兄弟以某忝爲升堂舊客。而流落鄕里。不獲預焉。追徵和章。義不可以無一詞。謹次二李詩各一首。以寓頌禱之意。己未</title>,<text>魯殿巋然仰獨存。天家六代屬彌尊。北宸雨露宣殊錫。南極星辰映壽樽。珍膳味分飛鞚使。仙韶聲雜囀鸎園。王姬大耋元超古。前牒還應曠此恩。其二老老親親事絶稀。生朝殊禮降宸闈。主恩前後重開宴。聖德公私並有輝。四座交酬霑法酒。三郞迭舞耀斑衣。陳詞最有東村客。席上爭看彩筆揮。</text>
<title>洪國寶挽。三首。○庚申</title>,<text>居家孝友與人忠。博學多能衆理通。筆翰早追王衛妙。文詞兼詣漢唐工。三刀罷夢仍辭祿。六甲臨盈遽告終。臺省巖廊靡不適。有才無命奈何公。其二先人門館得才賢。丱角從遊到白顚。北塞賓筵相挽日。西林禪榻共棲年。亨屯榮辱情忱壹。疾病喪威眷念偏。痛哭幽明分宿昔。慰書纔報訃書傳。其三風浪何曾撓撼之。分明顯晦自隨時。行裝落拓窮玄塞。文彩輝煌動玉墀。謗似浮雲微有蔽。身同淸水永無疵。少陵詩句平生夢。瞻彼天河想舊姿。</text>
<title>次谷雲金延之 壽增 籠水亭韻</title>,<text>溪流幾曲繞巖巒。中着茅亭秪一間。山客不聞山外事。春來應復事耕山。</text>
<title>余餌松葉久矣。近乏燈油。夜不能看書。爇松肪照之。戲占一絶。</title>,<text>朝無飯米可餐松。夜乏燈油好爇松。莫道松翁生理絶。山中自有萬株松。</text>
<title>奉和金學士重叔 萬重 示韻</title>,<text>敢道年頗長。常稱學可師。況論先子稿。殊異衆人窺。荷此詩相贈。看來淚暗滋。從今澤風義。不恨世無知。余聞尤丈之敎。以爲酷好先集。無如重叔。又遇金遠明。問重叔所以酷好之由。遠明曰。重叔見先集。以先公爲至人云。</text>
<title>關雨兩日。不得奠掃外墓。感懷有吟。</title>,<text>先母追思祖母心。平生說及淚涔涔。如何兩日秋天雨。不諒今來小子忱。先妣幼被外曾祖母鞠育。每說及。未嘗不淚下。常願諸子或爲畿任。別奠祖母墓。及余忝按畿節。思酬先志。作此行而滯雨故云。</text>
<title>仁敬王后挽詞</title>,<text>封事聞先正。陳謨誡大婚。由來帝王匹。必取聖賢孫。顯考求儲配。親掄叶格言。光山肇譜系。碩德挺文元。節士重培本。名卿更濬源。皇天有深意。俔妹誕高門。聖質元貞靜。柔儀復粹溫。幽閒等莘姒。淑愼邁齊媛。東邸初成耦。中闈遂陟尊。十年憂喜並。四殿孝誠敦。脫珥箴規進。聞鷄警畏存。爭歌樛木惠。兼頌葛覃勤。禁掖防蹊徑。烝黎軫痛冤。奸凶謀動撓。雷雨濟艱屯。世道初回泰。陰功實藉坤。岡陵方祝壽。瓜瓞更祈繁。豈料郊禖慶。終乖震夙嫄。一旬嬰疾患。半夜陟精魂。區宇纏悲痛。衣冠帶淚痕。淵衷難奉慰。天道不堪論。只幸其名得。誰能此德諼。五常仁是長。百行敬爲根。廞衛離深殿。幽宮卜近原。瞻依昌敬寢。隣接順懷園。尺地通神路。千秋享奠蘩。宸章模懿範。奎彩奪朝暾。元老銘玄隧。文光越瑞璠。編成良史錄。誦作萬方喧。昔歲當嘉止。微臣忝駿奔。縟儀陪別館。珍饍醉中樽。畢事仍甄賞。陞資濫荷恩。餘生一縷在。追憶五情煩。厚載終無報。仙輧杳莫援。荒詞愧諡冊。哀挽復聲呑。</text>
<title>追和壺谷與北汀，梅澗唱酬韻</title>,<text>恩閒亭號慕恩休。一把茅茨剩蓋頭。鴉谷春深雲際寺。驪江夏陟水邊樓。溪潭秋淨宜抽鯽。齋堗冬溫爲養牛。佳興四時無不足。風塵何事復羈遊。</text>
<title>差祭五冠山。冒炎遠出。黃君玉 玧 慮我添病。詩以答之。</title>,<text>無才無德一微臣。多難多憂百病身。只合投閒老丘壑。誰知垂死落風塵。千秋衮鉞元非任。當代經綸自有人。祈雨尋山差可意。淺誠那得格明神。</text>
<title>過花石亭有感</title>,<text>九代康平祖。平生花石亭。雲孫恢舊址。谷老有遺馨。斷岸粧松菊。空江浸月星。先庥如可托。長擬送殘齡。</text>
<title>奉和西河太學士彝仲投示陶硯韻</title>,<text>六一西河好尙同。文房別製儘高風。奇形幻出陶窯裏。一面分投史院中。白璧黃琮還讓品。鳳咮龍尾謾稱工。欲酬瓊什傳詞苑。堪愧吾詩類篆蟲。</text>
<title>贈別尹泰升 堦 令公赴燕京</title>,<text>吾生東土鬢如絲。一片中州眼未窺。每送人行增悵望。更堪君去惜分離。蓬飄朔野邊風急。氷塞長河客路危。只爲胸襟恢壯觀。絶勝匏繫但嗟咨。嘗聞朔漠之野。蓬生磧中。爲風所拔。飄轉漫空故云。</text>
<title>和沈弟汝斗 樞 示韻</title>,<text>驪江太守管風煙。民物咸和報政年。名祖賢孫稱世美。一官三代作家傳。治功已踵蒲蘆速。文彩還承黼黻宣。却恨鋪張無健筆。蘭臺舊史面騂然。</text>
<title>次恩門宴唱酬韻。二首。○幷後敍</title>,<text>座主門生孰主賓。恩門盛會屬芳春。昇平故事今能續。邦命儒風佇並新。其二伻來問我峽村深。深荷諸賢眷顧心。不害華筵少此老。惟欣盛事復于今。三壺遠帶珍甘味。兩札兼傳唱和音。多士以寧期聖代。山中自擬打乖吟。余屛居砥峽。一日泮隷來致進士新榜壯元趙君正萬之書。具道恩門宴設行事。且示西河太學士唱酬詩兩章。要余續和。恩門色掌金李兩君別以狀。致酒三甁魚脯三種。蓋以余忝在主司之列。而先已下鄕。未參席次。故有此餉儀也。余惟此宴之不能設于今。五十餘年矣。今諸賢倡率復古。甚盛擧也。然或有以時詘擧贏爲疑者。噫。國家自經喪亂以來。文事之廢墜極矣。諸賢之謀復此擧。豈爲樂宴樂而發也。其必有感慨衰俗。力追古道之意。存乎其間。則此雖一事。亦可占世道之興復。未知諸賢果能自勉於斯。以解或人之疑否耶。余雖病廢吟詠。旣以獲聞盛事爲幸。復感諸賢禮意之勤。牽率續貂如右云。</text>
<title>奉寄仲氏 二絶</title>,<text>人生難得百全時。歡樂中間却有悲。此理宜從書冊會。盛衰眞似月盈虧。其二弟孱兄健自童年。愚智平生亦判然。僇辱退來前吏部。何如樂正早歸田。</text>
<title>自京還鄕有吟</title>,<text>還鄕雖樂亦懷悲。行邁靡靡涕屢揮。誰識臣端東去路。心如杜子北征時。</text>
<title>敬次尤齋宋先生 時烈 和金上舍 昌翕 韻。二首</title>,<text>遊山須陟頂。觀水須窮源。爲學要深造。但懼迷其門。尙有歸依處。嘉誨滌心煩。舊歲謝塵臼。新春返江村。此樂未易窮。昕夕奉緖言。其二邦運値艱虞。不可問蒼天。環東數千里。萬姓咸顚連。逋臣赴國難。至尊使至前。宸心軫飢荒。玉音何惻然。疏才受賑任。蔑效但增愆。鄕園復決歸。可以終吾年。大老盍歸朝。側佇儀鳳翩。</text>
<title>寄梅澗</title>,<text>駱社曾遊處。情親有數公。壺兄樽幾共。梅老甲還同。往役今行誤。邀歡宿約空。關心衰暮別。最是北汀翁。</text>
<title>寄壺谷</title>,<text>詩酒相逢地。居然數十春。詩聯兩鄕夢。酒見一生眞。投老行藏異。憂時進退均。山中望卿月。努力輔君仁。</text>
<title>弼卿在史院。與諸僚有唱酬。其一念余之作。寄來要和。步韻以謝。</title>,<text>腐儒衰晩愧群英。濫廁蘭臺地分淸。汗竹已隳先世業。棲山還愜暮年情。佳篇屢枉勤朋友。嚴召頻違負聖明。添病邇來常閉戶。西疇不覺已春耕。</text>
<title>弼卿又和余短律寄示。步謝。</title>,<text>史院君追入。還應秉至公。編摩三載了。評騭五人同。去國危蹤斂。傳家舊業空。春臺洗草日。能復憶山翁。</text>
<title>哭北汀洪尙書</title>,<text>十載居停共一村。吾兒況復贅公門。詩傳南巷還盈篋。酒對西園幾罄樽。奈此京鄕成間阻。猶然書札荷頻煩。前冬乍別仍長訣。哭訃山齋倍愴魂。</text>
<title>壺谷台兄次前歲夢中韻寄來。夜夢纔見壺谷翌日得此詩。亦可異也。每念東村舊遊凋喪已多。北汀洪尙書卽遠之期又迫。奉和來詩。自不禁悲涼。想台亦同此懷耳。</title>,<text>長憶東村帶醉過。堪悲逝水絶廻波。親知漸覺人間少。樂事還從夢裏多。</text>
<title>壺谷又疊韻寄來。和之。</title>,<text>久暵纔看小浥過。群枯生色麥添波。願憑宗伯精禋力。八路連聞雨澤多。</text>
<title>蟾江舟中。敬次退溪先生韻。奉別尤齋先生。</title>,<text>片舸飄然溯峽流。今行誰復爲王留。唯應退老東歸日。先獲先生去國愁。</text>
<title>壺谷南三宰以實錄奉安使向五臺。先寄書要我出候於路傍。歸路又欲投宿陋止。余以一律。先伻奉謝。</title>,<text>仙輧迢遞白雲鄕。十載孤臣涕泗滂。汗竹全功吾已墜。莊山嚴命子今將。陪從儀衛經村外。瞻拜忱誠展路傍。待得回旌投陋止。抱弓心事共消商。</text>
<title>慶安驛。簡謝廣州留相希天 呂公聖齊 台兄。</title>,<text>並枕三宵蕭寺淸。安輿迎送荷深情。廚供更及郵亭遠。不爲曾經按節行。</text>
<title>明聖王后挽詞</title>,<text>天崩十載病逋臣。奔哭東朝奉諱辰。顯冊揚徽難盡述。哀詞贊德忍重陳。功存宗社扶沖聖。惠洽寰區泣小民。欽誦丁寧遺敎語。應培國脈萬千春。</text>
<title>奉和吳同知 䎙 令丈次壺谷韻。賀吳尙書 斗寅 還甲生男之慶。</title>,<text>官崇子貴百禧全。膺慶寧無所以然。共賀弄璋新有喜。兒生還是父生年。</text>
<title>奉別城主閔明宰 鎭長 移任陽川。</title>,<text>雨露兼霜雪。三年一境淸。伯禽初報政。孔鯉又趨庭。赤尉陞遷日。東屯枉別情。臨分剛制淚。應墮峴山銘。</text>
<title>以社倉事陳疏後偶吟</title>,<text>狂夫自笑老愈狂。長爲蒼生說社倉。更瀝心肝上封事。一言還是萬言章。</text>
<title>魚監司 震翼 挽</title>,<text>乙丑生同月又同。登龍俱在壬寅中。駱村驪寺逢昕夕。蓮幕棠陰會北東。君健忽臨周甲逝。我衰能後幾時終。方當社粟輸倉日。倍憶畿州澤物功。</text>
<title>淸城府院君金公 錫胄 挽</title>,<text>貫日之忠蓋世勳。王言至矣復何言。能令天地初回泰。尙恨雲雷未濟屯。崇岳精靈降申伯。衡山卜築擬長源。舂歌忽輟宸哀擧。葬地喪需摠異恩。</text>
<title>和壺谷</title>,<text>壺翁飮壺酒。梅翁賞梅花。松翁啜松葉。兩翁誇豪奢。會當逐壺翁。同醉梅翁家。</text>
<title>三翁戲言</title>,<text>壺與梅與松。三翁同一里。松翁謂梅翁。爾我性相似。松翠貫四時。梅白占一冬。壺是何爲者。亦與我輩同。壺翁謂兩翁。爾輩何其癡。松翠雖可尙。梅白雖可怡。苦與淡相遭。矧當風雪夕。若無壺中酒。何以取歡適。兩翁謝壺翁。爾言誠合理。從此我三人。與之同生死。</text>
<title>次汾厓申寅伯韻</title>,<text>歸去田園絶世緣。此來何事又經年。嗟吾病與貧俱甚。賀子名兼福兩全。每遇班行相莞爾。還憐鬢髮共蕭然。一壺分餉蒙深眷。應念寒棲似潑泉。</text>
<title>姨兄成同知 雲翰 慶壽宴詩</title>,<text>吾兄福履世無倫。八袠優恩再荷辰。三載海郵能殖馬。七年山邑更蘇民。謙恭愼厚皆天賦。祥慶榮華自日臻。五子登朝雙縣宰。三甥從祿一宗親。桂蓮銅竹交輝處。貂玉金犀幾貴人。阡陌東西飛步健。孫曾內外點頭頻。時乘駿足凌風雪。夜喚蛾眉薦枕茵。科喜敞筵兼壽酌。賓親滿座摠朝紳。從知盛事超千古。爲獻新詩祝萬春。我願諸公咸續和。流傳篇什映無垠。</text>
<title>謝申汾厓惠臘劑</title>,<text>爲謝汾厓老。偏憐旅病身。曾分秋露洌。重惠臘丸珍。公幹沈綿疾。昌黎寂寞濱。歸田共民伍。德施更須均。</text>
<title>贈別李斐仲 敏章 之任丹陽</title>,<text>丹山出守繼靑鳧。君有仙緣邁退陶。誰似風塵淹旅病。荒年賑役獨嗟吁。退溪先生嘗求出靑松不得。得丹陽有詩。今君纔罷靑松。復守丹陽故云。</text>
<title>乞長暇志喜 幷小敍</title>,<text>賤臣猥蒙聖旨。城中郊外。使之任便調病。三宰宗伯等任。皆以此獲免。余自詑致仕。幾已得請。欲用文山故事。不待年至而陳乞。或謂東國異於中國。余以欲回東國爲中國答之。此是偶發而適成詩語。宗人李君喜茂以休道今人異昔人爲聯句。余仍成一律。致仕何須待七旬。文山故事正堪循。欲回東國爲中國。休道今人異昔人。散秩多慙縻素祿。荒年無策濟飢民。君恩旣許江郊住。會乞林泉永退身。</text>
<title>次湖堂諸學士舊題韻</title>,<text>四十年間幾度來。悲歡閱盡思悠哉。曾陪鯉對欣無𧏮。繼押騷盟愧不才。勝友詩篇凌鮑謝。仙區光景號瀛萊。硏朱點易還多暇。擬把西湖樂聖杯。時左相鄭公纔釋位。出住江亭。吾輩將赴其速故云。</text>
<title>奉題南谷鄭相公 知和 江亭</title>,<text>綠野堂中共客回。扁舟仍閣晩江隈。趨庭更有丹陽尹。小麴春濃萬壽杯。</text>
<title>趙副學 持謙 挽</title>,<text>松谷賢郞浦渚孫。當朝聲價越璵璠。咸推作郡循良最。更識居家孝友敦。泮水瀛洲官並長。淸氷苦蘖味兼溫。如何林下申辭命。奄忽藤陰未復魂。鄧氏無兒天可憾。韓家夭嗣理奚論。漳濱病臥孤趨哭。裁罷哀詞淚有痕。</text>
<title>貞明公主挽</title>,<text>遐齡八袠又三朞。尊屬天家絶等夷。俊彩高風承乃辟。郞星卿月撫諸兒。恩從魏闕重開宴。福列箕疇備見綏。慶壽三章曾拜獻。那堪今日續哀詞。</text>
<title>永安尉 洪公柱元 遷葬挽</title>,<text>何老登眞歲幾移。遙聞遷兆我偏悲。行詞被譴終貽累。具奠操文並負私。貴主新喪雙劍合。高門遺慶百緦隨。挽歌前述今追寄。緬憶當時淚轉滋。</text>
<title>梅澗出守松都。以余在鄕。獨無贐章。追索之。占此却寄。</title>,<text>松都留守是梅翁。不比松翁但撫松。鈷鉧潭看千尺瀑。靈通寺賞五冠峯。月臺霞洞閒行數。崧院花祠禮謁恭。高臥荷亭引桂醑。九杯餘味倘分儂。</text>
<title>次李君世寬寄示韻</title>,<text>蒼石名懸朱雀躔。同朝先子昔差肩。平生未躡南州土。老去方聞後嗣賢。千里音書今續至。二章詩律並投傳。此身焉得隨歸翼。滿意翻飛墮爾前。</text>
<title>歸舟。次子仰寄示韻。</title>,<text>秋日舟行畫裏如。褰篷晴眺午眠餘。君恩尙靳全休退。羨子江湖自在居。</text>
<title>有人誦傳年少輩嘲我詩句。足成一絶以答云。</title>,<text>蟲食四山松葉盡。相公無處寄經綸。老生伎倆窮於此。惟恃諸賢濟物仁。</text>
<title>又占一絶以解嘲</title>,<text>社倉松葉救飢荒。聖祖弘儒意慮長。寄語世間豪士輩。莫欺吾老刱新方。</text>
<title>光城府院君金公 萬基 挽</title>,<text>宗儒節士繼流芬。德器詞華早出群。望屬台垣優管轄。尊爲國舅謝喧紛。時危默運匡君略。道泰咸推保社勳。大屋忽驚高棟折。擧哀宸慟外廷聞。</text>
<title>淸心樓。續成夢中聯句。幷後小敍</title>,<text>滄洲空闊萬帆過。一水春添雨後波。壺谷 黃鶴白雲何日去。綠陰芳草此時多。松澗 詩曾續句方徵讖。夢自成眞孰作魔。壺谷 異事千秋應不泯。一場豪貴笑南柯。松澗余與壺谷乙卯歲末。有夢聯事。厥後彼此續和。亦六七章矣。今與壺谷同作英陵奉審之行。日暮投宿驪州淸心樓。宛然是夢聯光景也。夢聯是絶句。而三四爲對語如律詩。故壺谷仍與余足成四韻。以識奇事云。</text>
<title>與壺谷同過元判決君始 萬春 家。壺谷夢聯時。原平元相公呼韻。今相公之胤在此。亦奇事也。使呼韻共賦。</title>,<text>一代詞場我二人。誰知來會此江濱。還憐昔夢符今夕。却喜賢郞是貳身。</text>
<title>有懷家姪畬。占一絶示徐明府君望 宗泰。</title>,<text>仲容纔遞始興歸。老我今行恨少遲。賴有交承賢府在。逢君還似見渠時。</text>
<title>雙橋贈許生炡</title>,<text>四十三年事。乘車戴笠人。途間相揖處。芳草厚如茵。</text>
<title>永昌客館。對人評壺谷，西河兩公詩。途中仍成一絶。又以自嘲示兩公。</title>,<text>壺老才高雲靄靄。河翁意足水溶溶。枯楊自識生華盡。晩號區區愧澗松。</text>
<title>明安公主挽</title>,<text>貞靜柔嘉內則儀。天人貴介絶倫夷。周家穠棣詩纔播。秦嶺鸞驂理可疑。車駕蒼黃臨第日。臣僚合沓助哀時。傷心月宇開新兆。石鏡空山草露滋。</text>
<title>李生升著挽</title>,<text>王謝家庭玉雪郞。生年十九電泡忙。那堪恩愛爲鋩劍。斷盡爺孃寸寸腸。</text>
<title>恭次御製詩韻 戊辰</title>,<text>戀主孤臣淚不晞。夢魂長向日邊歸。宸章遠播奎光爛。未覺天顏隔歲違。</text>
<title>哭汾厓申尙書 三絶</title>,<text>渭陽甥館始逢君。玉樹淸標迥出群。四十六年兄弟義。那堪一夕此生分。其二朝端親舊莫如公。論事何嫌有異同。奏疏亦嘗陳此意。追思今日倍傷衷。其三銓郞冢宰是要津。終始辭榮見一人。名入金甌身忽逝。東來紫氣豈登眞。</text>
<title>南谷鄭相國挽。二首。</title>,<text>七代名家有八公。千秋盛事見吾東。咸稱谷老風流最。更紹塘翁器度洪。平步靑雲颺歷遍。暮年黃閣渥恩隆。箕疇五福根爲德。壽富康寧復考終。其二風儀始挹禁廬周。薄劣偏蒙禮數優。東閣淹留投轄飮。西湖追逐泛舟遊。同升廊廟眞非分。一別京鄕奄隔幽。會待郞君都御史。潸眸說盡感懷稠。</text>
<title>哭宋郞 晦錫 四絶</title>,<text>昔我初從長者時。看君英采秀孫枝。猥將寒女葑菲質。榮媲賢郞玉雪儀。其二大老鍾情最子身。慈誠應復感蒼旻。只緣此漢愆殃積。禍及東床夭玉人。其三今君歸櫬返先丘。一哭相迎不自由。最是重臨昔別地。腸摧淚盡大江頭。其四未亡人挈二孤遺。女嫁男婚復幾時。會向驪江成宿計。君靈隨往倘安之。</text>
<title>西河李尙書挽。二首。</title>,<text>黃閣先猷炳日天。諸郞並秀克家賢。參卿早世群情惜。太宰當朝令譽全。名入金甌方屬望。災生木稼奄陞仙。野陰春暮艱虞極。後死空吟殄悴篇。其二看君志氣素剛方。學術詞鋒世莫當。虎豹在山文炳蔚。松篁傲雪色靑蒼。狂瀾旣倒須隄障。大廈將傾要棟樑。宗國安危誰復任。台垣咫尺晦奎光。</text>
<title>題李季周詩卷[朴長遠]</title>,<text>夫人之爲詩。必曰我學唐。唐豈易學哉。余則竊以爲人果能致禮以治躬。致樂以治心。而領惡而全好。洗去多少夙生葷血。則其所感發於詩者。皆可一唱而三歎矣。雖唐可也。進而魏晉漢可也。雖極而至於三百篇。亦可也。宋以下不論也。畢竟曰明曰宋曰唐曰漢魏晉曰風雅頌者。在乎人耳。豈獨詩然乎哉。論文亦然。至於論治。無不皆然。文焉而修省言辭。旣得於心然後攄發胸蘊。以自成文。則所謂有德者必有言也。治焉而有關雎麟趾之意。然後行周官之法度。則所謂行堯之行。亦堯而已者也。我何與焉。亦在乎今與後之人之句斷曰先秦。先秦以下曰三代。三代以下之如何耳。然則論治論文。不究其本。而曰我法三代。我學先秦者。亦奚異夫爲詩者徒曰我必學唐也哉。其亦不思甚矣。德水李季周才資敏銳。濟以家學。早已有聲於文苑。而逮其居喪讀禮之暇。遂用力於古之所謂心學。學以知道。不知不措。數年而幾於操戈入室矣。喪除。氣竭而病作。其日夜之所呻喟無聊而不平者。必也詩焉發之。無慮數十百篇。其中集之曰日哦。錄之曰付丙者。皆有序引。用究厥由。一則此心。二則此心。心之所之。言亦出此。此豈世之所謂詩人墨客吟弄風月者之爲哉。一日貽以示余。余乃盥露而閱之。旣而歎曰。多矣哉古未嘗有也。雖多而無一不本之於吾心。故觀其立言措意。譬如水遇風而成文。草木甘苦之實。得雨露而齊結。其與區區爲詩而曰我學唐者。不啻秦楚之遠也。何可以詩觀詩而止哉。雖然。曰唐曰宋則吾豈敢然。而苟推是心以往。何事不可濟。發而爲黼黻之文。出而資經濟之業。皆足以驗他日之所就者。其在是歟。季周要題卷端。余不自量而妄語之。近乎僭矣。然而因我不會做。皆使天下之人不做。亦近乎怠。故聊相爲言之。歲甲午。久堂朴長遠題。</text>
<title>綠水亭詩集後敍 戊午</title>,<text>夢灘李公與余先兄爲友。余在肩隨之列。而未始獲習。先兄每稱公爲精金美玉。余亦覩其儀采。慕用則有素矣。庚寅歲。公到玄淵舊莊。訪余于道巢溪齋。余又就見公於玄淵之上。因各賦詩爲別。公以是歲釋褐登朝。十年而按節海西。余嬰奇疾廢伏。晩竊科名。則公已下世。竟未能深識公所存矣。逮余放逐還鄕。公之二郞君亦歸玄淵。相從遊數年。聞公平素志行甚悉。蓋自幼誦習四書。旁及心經等書。至中末猶不倦。其學術之正且勤如此。始知其符於儀采者。有所本而然也。一日。二君又示余以綠水亭詩集。俾爲題跋。蓋其五代祖淸江公亭舍寓興諸作。而公又逐篇步韻。足以他詩文十數篇。幷手寫爲帖者也。淸江元集。梓行已久。其詩世固有定論矣。余觀公詩。思致益爽。格法愈精。殆是靑出於藍乎。要其經學爲之根本。發爲英華。而不失韓子正葩之義。是祖有是孫。其詩類其人。文亦法度齊整。筆跡淸勁端重。幷如其詩其人。吁可敬也。尤齋，潘南二君子先有敍跋。無待乎瞽說之備論。而然余竊獨有感於斯亭之名矣。夫水之爲物。大則成江。激則成灘。激湍之下。必有深淵。其爲色也深則綠。極深則玄。公之先後眷眷於斯亭者。其意象可見矣。嗟乎。以公之絶世標望。年齡限之。俱不及大展布於世。比之江灘已成綠水。而特未爲深淵耳。今二君早畸於時。屛居玄淵。其學有源。其進未已。是將涵泓渟滀。極乎深淵。時其出而普其施。則兩公未卒之業。將見大就於二君矣。二君勉之哉。二君名徵明，徵夏。玄淵一名釜潭。今又改稱歸去淵。是又綠水歸玄淵之兆乎。遂以此語于二君。仍書以歸之。</text>
