<title>題大孤臺</title>,<text>臺是孤臺興不孤。謫仙佳句可能無。煩君莫惜驚人語。看取洞庭七百湖。</text>
<title>聞開別試。與曹適菴 伸 共賦。</title>,<text>曬書愛日少人來。剝啄初聞午夢回。聞道長安春太早。滿城紅杏碧桃開。</text>
<title>贈提學兪鎭</title>,<text>去年雪君馬北。今年花我轅南。中夜思君望參商。有淚盈袖坐孤庵。庵中又聽宿鳥啼。立巖花落情可堪。</text>
<title>送楊大峯 煕止 出宰玄風</title>,<text>學士有老母。貧無以爲養。聖上惻然之。許以專城兩。去年泗川守。今年玄風長。學士捧檄那堪喜。箭茁鑄牙晨午享。衰顏日厖澤。春風漸駘蕩。毋曰嗟余子。何以報聖上。學士感激 缺 以淚。遙向天門拜稽顙。願言聖壽於千萬歲斯無疆。靑邱八域煕煕皥皥長囿太平像。小臣敢不夙夜殫竭分宸憂。使我黎民晏然安堵樂豐穰。</text>
<title>挽兪㵢溪 好仁 ○五首</title>,<text>身死聲名在。人疑坐得仙。萊衣猶架上。萱葉向堂前。古里餘寒月。新阡鎖晩煙。與君情最切。遙望倍凄然。斯人雖已逝。光彩映芝蘭。未試中牟政。俄成白玉觀。今朝蟬蛻殼。何日鶴歸壇。賴有遺篇在。兒孫拭淚看。同鄕同里閈。少長共遊嬉。直諒君爲益。蓬麻我所資。桂林互先後。經幄共追隨。豈意返眞遽。忍聞隣笛悲。斯文天欲喪。師友日零落。佔畢曾夢楹。㵢溪又賦鵩。文星照夜臺。樑月餘茅屋。已矣將疇依。云何不痛哭。天挺吾鄕秀。英明固絶倫。一瓢顏巷樂。千首簡齋新。拂襟頭流曉。濯纓㵢水春。卽今已陳跡(迹)。可歎邑無人。</text>
<title>謹次朱夫子感興詩</title>,<text>此道大無外。六合非寬廣。據今不是新。追古未爲往。八溟我所俯。三辰我所仰。萬像看重重。隨處要開朗。所貴明得盡。所忌如象罔。彼哉頓悟子。可感一撫掌。此理本無形。妙在有象中。動靜無端倪。陰陽無始終。萬物從此化。各具 缺 所同。偉哉太極圖。千古啓瞽聾。第二此心寂尙感。益力活底機。微似泉源始。危如鷹隼飛。大哉精一傳。萬世不可違。倘若安且著。日月爭光輝。小子豈敢忽。一念非爲微。在茲不放下。聖賢可同歸。第三山西月影廉。星斗燦生光。隨天任回旋。錯落爭低昴。北辰獨不動。帝座最亭當。炳然挈玄軸。精彩可煇煌。五緯環共側。雙曜迭周旁。至人安天君。合德無圓方。第九○餘十六首逸</text>
<title>山樓消暑二首</title>,<text>一年消暑試登樓。草色蟬聲又晩洲。蕉葉雨晴空院淨。梔花風軟小溪幽。紅塵謝絶心如水。白首低廻氣尙秋。今日荷花生日是。恨無綠酒泛江流。詩酒琴棋病未能。逢君且話片心氷。冷泉供我深山侶。明月閑於悟道僧。滿地蟬聲人白髮。一年柳色路金陵。洞天玉笛仙何在。鶴去巖空擬 缺 登。</text>
<title>次李松溪 之蕃 詠歸亭韻</title>,<text>登亭嘯詠竟忘歸。了却坌塵遠是非。滿壁圖書眞活計。四字缺 ▣夢依依。先生嘗稱曰。天地間爲綱常之主者。惟松溪一人而已。蓋燕山短喪時。守制立紀。故有是贊。附原韻秋來見月詠而歸。四十三年始覺非。誰掃粃糠能濟溺。暮年吾道更無依。</text>
<title>承召赴京。途中述懷。</title>,<text>新築書堂壁未乾。馬蹄催我上長安。兒時但道爲官好。老去方知行路難。千里關山千里夢。一番風雨一番寒。何時靜坐雲林下。翠竹蒼梧仔細看。</text>
<title>諸賢詩章</title>,<text>[次少游韻却寄 金宗直]持身纔足備三孱。處世眞同竊一班。才盡夢探懷裏筆。春歸日皺鏡中顏。茅茨謾卜東西瀼。詞賦還慙大小山。吾黨如君知者寡。雪車氷柱可追攀。又 與朴三嘉來訪先生。記冬暖。言邀嘉樹宰。來訪玉堂人。過澗凌神竄。開樽臘味新。蜉蝣爭弄日。楊柳已搖春。只見頭流頂。攙天剝玉塵。又 按庚戌。先生以翻庫御史往江界義州等地。畢齋先生作此詩送之。祈梁鐵面帶風霜。肯憚關西道里長。錦樹秋容連鴨綠。繡衣行色動龍荒。百城戍守儲胥壯。一路將迎組練忙。誰念白頭京兆尹。米鹽餘暇報詩章。[贈表司義 沿沫] 兪㵢溪靑丘一點渤海碧。縹緲岱輿粘天壁。珠宮貝闕雲重重。絶代美人耿獨立。手繅扶桑如甕繭。札札河女支機石。誓將赤心貢玉皇。燦爛五綵分天章。何時補 缺 丹衮 缺。火龍黼黻歸虞唐。天鷄啁哳海色曙。玉軫新腔愁鳳凰。[贈表司義 沿沫] 曺適菴幾年高臥養長材。一策金門雲路恢。莫道長安春太早。時來桃杏一般開。按庚寅冬。先生聞開別試。有聞道長安春太早。滿城紅杏碧桃開之句。壬辰。先生登第。適菴反其意以戲。[贈表司義 沿沫] 金止止堂孟性望眼山遮斷。枯腸日九回。豈無重釀酒。誰與共傳杯。懷抱此時惡。笑談何日開。和詩仍涕淚。心事已成灰。</text>
