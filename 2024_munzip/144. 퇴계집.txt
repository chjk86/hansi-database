<title>過吉先生閭 癸巳</title>,<text>朝行過洛水。洛水何漫漫。午憩望鰲山。鰲山鬱盤盤。淸流徹厚坤。峭壁凌高寒。有村名鳳溪。乃在山水間。先生晦其中。表閭朝命頒。大義不可撓。豈曰辭塵寰。千載釣臺風。再使激東韓。扶持已無及。植立永堅完。丈夫貴大節。平生知者難。嗟爾世上人。愼勿愛高官。</text>
<title>月影臺</title>,<text>老樹奇巖碧海堧。孤雲遊跡總成烟。只今唯有高臺月。留得精神向我傳。</text>
<title>矗石樓</title>,<text>落魄江湖知幾日。行吟時復上高樓。橫空飛雨一時變。入眼長江萬古流。往事蒼茫巢鶴老。羇懷搖蕩野雲浮。繁華不屬詩人料。一笑無言俯碧洲。</text>
<title>與驪州牧李公純，訓導李畬遊神勒寺。乙未</title>,<text>京洛風塵一夢悠。從公聊作靜中遊。江山曉作雙眸畫。樓閣晴生六月秋。問數可能探理窟。談仙直欲謝時流。歸來穩放輕舟下。自喜猶能近白鷗。公嘗註皇極內篇。積功二十餘年而始就。是日。論內篇及參同契修鍊之法。</text>
<title>臨風樓 七夕</title>,<text>勝事由來天所慳。臨風樓上且偸閒。樹遮午熱風生檻。雲破秋陰日映山。老鶴飮多如酒渴。寒蟬吟苦欲詩斑。萬竿脩竹臨池岸。塵土城中自不關。</text>
<title>嶺南樓</title>,<text>樓觀危臨嶺海天。客來佳節菊花前。雲收湘岸靑楓外。水落衡陽白雁邊。錦帳圍將廣寒月。玉簫吹入太淸烟。平生儘有騷人興。猶向尊前踏綺筵。</text>
<title>感春 丙申</title>,<text>淸晨無一事。披衣坐西軒。家僮掃庭戶。寂寥還掩門。細草生幽砌。佳樹散芳園。杏花雨前稀。桃花夜來繁。紅櫻香雪飄。縞李銀海飜。好鳥如自矜。間關哢朝暄。時光忽不留。幽懷悵難言。三年京洛春。局促駒在轅。悠悠竟何益。日夕愧國恩。我家淸洛上。煕煕樂閒村。隣里事東作。雞犬護籬垣。圖書靜几席。烟霞映川原。溪中魚與鳥。松下鶴與猿。樂哉山中人。言歸謀酒尊。</text>
<title>安東愛蓮堂 幷序</title>,<text>堂舊爲亭。在蓮池中。叔父松齋府君莅官日。嘗有詩曰。琴韻泠泠雜雨聲。敗荷無藕尙含淸。移葵間竹西牆下。紅綠分明各自旌。後。聾巖李先生繼爲府。改構爲堂。仍掛松齋詩于壁。竹移于北牆。而葵無處矣。竹因風細笑無聲。荷爲秋涼韻更淸。不見西牆紅間綠。空餘珠玉映簾旌。</text>
<title>雨留新蕃縣</title>,<text>已見中秋月欲虧。南州行客尙逶遲。紅雲北闕三千里。白髮高堂十二時。醉別故人風挽袖。愁吟孤館雨催詩。徒令倦僕知飢渴。屈指歸程倂日期。</text>
<title>歲季。得鄕書。書懷。</title>,<text>鄕書十數紙。字字親舊筆。晨興忽滿眼。讀盡更一一。豈不喜平安。喜多情轉鬱。憶我辭北堂。霜風菊花節。西來何所爲。悶默繫袍笏。但知趁公務。不暇憂病骨。馳光忽不淹。逼此歲除日。客枕多憂思。魂夢輒飛越。撫躬良自愧。報國亦云缺。胡不早收愚。歸安在蓬蓽。力耕給公上。甘旨奉怡悅。玆誠分所宜。久矣不自決。强顔名利藪。掩抑徒自失。猶能得酒狂。無計學眞訣。敝衣屢欲典。甁粟行告竭。宦情易成歇。鄕心不可遏。感此遠餉意。珍重不在物。兒童豈知此。呼叫索梨栗。床前有筆硯。長吟聊自述。</text>
<title>義州雜題 十二絶○辛丑</title>,<text>鴨綠天塹日暮邊城獨倚闌。一聲羌笛戍樓間。憑君欲識中原界。笑指長江西岸山。州城地利雉堞峨峨地勢雄。分疆遼左壓山戎。國門鎖鑰如天設。長得平安報夕烽。山川形勝龍淵雲氣曉凄凄。鶻岫摩空白日低。坐待山城門欲閉。角聲吹度大江西。義順館華館凌雲鴨水濱。吾東盡禮爲王人。來迎鳳詔歡聲溢。去送龍章別恨新。威化島麗季狂謀敢逆天。飛龍景會尙田淵。自從神勸回旌後。東海春融萬萬年。三島禁耕江分沃土勢漫漫。上國邊民雜此間。已被皇恩疆界別。可無平日戒圖難。聚勝亭城中那得盡風流。水遠山長各自由。試問東亭收勝處。一尊堪勸故人留。統軍亭統軍亭上望江流。天際微茫入海洲。正使變成春酒綠。古今難盡別離愁。禁銀一自南人蟻壞防。中朝嗤我等行商。何能痛洗吾君恥。議法前時動廟堂。斷渡 近朝議欲寬銀法懷璧貪夫欲剖身。謾將舟楫斷通津。微姦百計欺疏網。國是猶寬鼠輩人。淸心堂虛檻疎欞愛此堂。病夫安臥洗塵忙。那堪主帥挑人醉。不分紅糚笑客涼。閱馬揀閱龍孫入帝閑。江頭齊出錦雲斑。玉書寫就傳朝使。邊月多情照我還。</text>
<title>聚勝亭韻。奉別洪公。春卿以聖節使赴京</title>,<text>徙倚西山欲掩曛。平看鴉背閃餘紛。虛簷夜納胡笳月。碧瓦晴連海戍雲。漸近別懷如水遠。無邊詩興與公分。但令日日參高座。淸暑氷漿不要勳。</text>
<title>平壤練光亭。陪監司尙公 震 夜讌。</title>,<text>縹緲城頭翼瓦齊。登臨唯覺遠山低。殘雲返照迎初席。玉笛瑤琴送早雞。檻外長江橫似練。空中明月近堪梯。唐公此意眞先得。恰把亭名二字題。亭名唐公皐所命。且書額。</text>
<title>早秋夜坐</title>,<text>僦屋近西城。空庭翳樹木。群蟬得佳蔭。日夕如相促。須臾入黃昏。窓戶失炎溽。新月出海來。皎皎臨牆曲。蟲鳴在四壁。草露飜似沐。感時忽興嘆。徂年水流速。舊學苦已晩。新知良可恧。沈痾喜負心。謬算難諧俗。小人思獻愚。君子貴知足。悠悠不成寐。耿耿照書燭。</text>
<title>書堂。次金應霖秋懷</title>,<text>秋入梧桐撼一年。飜思宿債負山川。病中猶憶聖呼酒。貧裏寧甘兄事錢。紫氣仙人函谷外。黃冠道士鑑湖邊。平生謬廁金閨彦。不及渠家養寸田。</text>
<title>讀東國史。用應霖韻。</title>,<text>蠻觸乾坤計未良。孰爲猛獸孰群羊。爭疆爛沸雖從漢。開國神明實自唐。但有名存離復合。不隨形滅臭兼香。秋風白日書窓下。獨對遺編永憤傷。</text>
<title>夕霽舟上。示應霖景說。</title>,<text>不堪盡日群書擁。難負高秋積雨晴。暮色漸迎山色暝。霞光時倒水光明。愁連海上孤査遠。興遶江東一雁橫。暫出瀛洲弄烟艇。何如耕釣赴初盟。</text>
<title>南樓壁上。有六言四韻。次韻。示二君。</title>,<text>古意時時撫琴。幽愁日日關心。澗底風生欲暮。天邊霞散輕陰。須知糟粕非粗。及到淵源又深。與子方欣麗澤。都忘衰病侵尋。</text>
<title>九月七日。午憩臨津亭。災傷御史</title>,<text>臨津渡上秋空碧。斜日淸江映石壁。潮來潮去幾今古。大海西連數峯隔。盤遊狡童厭法宮。輕薄詞臣昧釁積。轟天簫鼓愁魚龍。軼霧優倡鬧鈿舃。豈知眼中强跋扈。遊魂已似浮烟釋。皺巖明鏡足垂後。驪山禍胎謬傳昔。楓林霜葉爛猩紅。沙岸蘆花衮雪白。舟人只知爭渡急。鷗鷺無情事高格。鵠山隱翳暮雲頭。憑闌客子偏傷激。</text>
<title>玉堂春雪。用歐公韻。壬寅○二月十四日內直。賦示閔叔道。</title>,<text>令節春將半。今朝雪候臻。氣爭方晩合。雲積忽窮垠。入眼瓊花亂。飜空玉海新。聽窓憐屑窣。看地愛輕勻。鼇禁稀鳴索。天街絶響輪。苦篁橕一節。高柏抗千鈞。爲瑞將騰賀。迎豐且解顰。霏微看到暮。浩蕩想連晨。病憶重裘襲。恩慙內醞陳。瑤城渾合沓。銀屋鬱盤囷。地自同仙府。詩難語俗人。沈吟倚闌處。疑是入長春。</text>
<title>泰安曉行。憶景明兄。時兄賑恤敬差在嶺南。滉以救荒摘奸御史往湖西。</title>,<text>郡城吹角夜開門。祇爲王途急馹奔。殘夢續鞍身兀兀。游光連海月痕痕。驚人別鶴投孤嶼。趁雨耕夫出遠村。湖嶺相望隔千里。不知何處戒征轅。</text>
<title>宿淸風寒碧樓</title>,<text>半生堪愧北山靈。一枕邯鄲久未醒。薄暮客程催馹騎。淸宵仙館對雲屛。重遊勝地如乘鶴。欲和佳篇類點螢。杜宇聲聲何所訴。梨花如雪暗空庭。</text>
<title>鎭川東軒</title>,<text>菲才直道詎追前。懦性從來合佩弦。民病欲蘇時雨後。春光都盡客愁邊。當軒翠樹圍靑幄。照眼紅花羃紫烟。荒政儘由賢守宰。莫令幷棄艾三年。</text>
<title>蓮亭小集</title>,<text>淸池虛檻逗微涼。高樹風生送夕陽。紅燭不須催騕褭。待看新月滿華堂。</text>
<title>吾鄕李參判先生假歸。將因以乞身。鄕人在朝者。會餞於先生仲子寓舍。奉呈近體一首。時金子裕氏及家兄爲承旨。先生仲子架虛爲參奉。公幹爲京畿都事。滉忝舍人。南伯仁爲成均學正。又安大寶爲刑郞。以豐基鄕人同參。</title>,<text>引退非緣忘主恩。高年自合愛丘園。一鄕會餞簪纓簇。二品辭歸齒德尊。天爲宵歡收積雨。月因離恨照芳罇。憑風寄與詩僧道。林下如今可共論。</text>
<title>秋日。南樓晩霽。</title>,<text>蕭蕭晩雨霽。決決小溪響。湖雲薄未歸。天日淡猶朗。小樓地勢高。孤座几席爽。騷情喜曠蕩。病眼怯莽蒼。落葉滿林蹊。涼風撼書幌。萬物各歸根。龍蛇思蟄養。邃古民大朴。末路世密網。幽鳥亦何意。下啄還飛上。</text>
<title>湖上園亭偶出。效康節體。</title>,<text>何限名園漢水頭。閒來無處不堪遊。白魚切玉家家興。黃菊排金院院秋。酌酒喜臨高榭豁。題詩愛向曲闌幽。更知易厭紅裙醉。要學沙鷗浩蕩游。</text>
<title>與諸君同登狎鷗亭後岡</title>,<text>斷阜瀕江勢欲鶱。與君登眺暢形魂。浮雲遶堞齊神嶽。落日低空近海門。萬世經營槐穴夢。一時感慨菊花罇。沙禽豈管人間事。浩蕩風流無語言。</text>
<title>原州憑虛樓。有懷州敎金質夫。次樓韻。留贈。災傷御史</title>,<text>此地乖逢又此行。紛紛離合況平生。頭因別久欲添雪。愁爲秋深更築城。鳥過豪英多偉蹟。龍蟠形勢稱雄名。思君坐數同襟樂。祇在山中耦舌耕。</text>
<title>酒泉縣酒泉石。姜晉山韻。</title>,<text>神槽雷劈已上天。至今以酒名其泉。人言土俗信荒怪。繼之好事非眞傳。我疑造物本難測。厥初安知有由然。當時仙釀非世法。糟牀日注靈波堧。幔亭虹橋降眞侶。瀛尊嶽豆無論錢。瓊漿如流樂且湛。官府久廢玉皇前。上界有謫一念差。赫然下命六丁遷。區區反爲龍所貪。一片誤落金沙淵。復留一片豈無意。天戒衆飮官途邊。世人不曉靈眞跡。渴喉但覺流饞涎。謂神之怒坐一吏。謾說相誇今幾年。徵奇詰異竟誰是。我欲就問騎鯨仙。</text>
<title>錦江亭</title>,<text>鵑啼山裂豈窮年。蜀水名同非偶然。明滅曉簷迎海旭。飄蕭晩瓦掃秋烟。碧潭楓動魚游錦。靑壁雲生鶴踏氈。更約道人攜鐵笛。爲來吹破老龍眠。</text>
<title>洪川三馬峴。用景明兄竹嶺途中韻。幷序</title>,<text>昔從家兄。自京還鄕。到竹嶺。時秋景爛熳。兄於馬上。占一絶云。楓林翠壁彩屛開。中有淸溪抱石臺。誤近忙途知不幸。了無遊跡到蒼苔。余今每遇丹楓碧澗。輒誦此詩。聊和以遣懷。兄今在銀臺。澗水楓林相映開。彩屛麗句憶銀臺。我今正作忙途客。佳處何緣步石苔。</text>
<title>過淸平山。有感。幷序</title>,<text>春川之淸平山。卽古之慶雲山也。前朝李資玄棄官歸隱于此山。山有普賢院。資玄就而居之。號曰文殊寺。慶雲之改號淸平。亦由資玄而得之也。資玄生長閥閱。風流文雅。冠絶當時。亦嘗筮仕。而登顯要矣。其於求富貴取靑紫。不啻如拾地芥。然乃能辭榮避位。高蹈遠引。蟬蛻於濁穢之中。鴻冥於萬物之表。住此山蓋至於三十七年之久。雖卑辭厚禮。不足以屈其節。千駟萬鍾。不足以動其心。非有所樂於胸中者。安能如是哉。余讀東國通鑑。嘗怪史臣論資玄之辭。深加貶剝。至指爲貪鄙吝嗇。噫。何其甚也。自古。高人逸士如資玄比者豈少哉。然類多出於畎畝之中。草澤之遠。其與木石居。鹿豕遊。而飯糗茹草。乃其素所積習。而其心安焉。其於長往而不返。固亦無難矣。至若脫屣於聲利之場。抽身於紈綺之叢。不怨不悔。終始不變如資玄者。蓋絶無而僅有之。斯不亦可尙哉。或謂資玄之去。其跡涉於爲名。以是爲可貶。則吾又不知其說也。夫枕流漱石。枯死巖穴之名。孰與於紆靑拖紫。銘彝鼎。被絃歌之名哉。自世俗之見言之。斯二者均謂之名。而苦樂則懸絶。資玄於彼則望望然去之。若將浼焉。於此則昧昧然就之。以是終其身而不顧。若是而稱曰。爲名而然。此豈近於人情之論歟。貪鄙吝嗇。其亦尙論之當乎。余以是。知其胸中必有所自樂者。而非世俗之云云者。余所以惓惓於資玄者也。史稱資玄置田業。爲一方農民所苦。夫隱居者。豈皆能上食槁壤。下飮黃泉如蚯蚓然哉。不爲賣藥與賣卜。則耕田以食其力矣。然則資玄之置田食力。亦何足病焉。而必以是爲詬罵耶。此無乃當時士夫之貪榮嗜利。役役於世途者。自見資玄之與己相去。不啻黃鵠之與壤蟲。於其心。蓋亦有所不平焉。竊竊然伺其所爲而摘之。以爲隱者之無求於世也。亦以置田業爲事乎。相與造爲不根之謗者未必無之。則所謂爲農民所苦者。安知非此輩所誣耶。昔种明逸之晩節。亦有置田産之謗。然而尙論之士。不過曰盛名難副而已。曰淸議惜之而已。安有如今史氏刻害過甚之論耶。前史不闕而甚傳之。後史輕信而驟論之。人之好議論。不樂成人之美如是哉。余觀資玄辭就徵表。有曰。以鳥養鳥。庶免鐘鼓之憂。觀魚知魚。俾遂江海之樂。噫。此其爲人之胸次。豈世俗譊譊者所能窺其萬一哉。余之奉使而來也。過淸平山下。問驛吏。知山中有曰淸平寺者。疑卽古所謂普賢院也。限於嚴程。不得叩山門訪幽蹟。聊書此。以發其嘗讀史而有感於胸中者如右。而繼以詩云。峽束江盤棧道傾。忽逢雲外出溪淸。至今人說廬山社。是處君爲谷口耕。白月滿空餘素抱。晴嵐無跡遣浮榮。東韓隱逸誰修傳。莫指微疵屛白珩。</text>
<title>奉酬聾巖李先生靈芝精舍詩 幷序○癸卯</title>,<text>吾鄕靈芝山。有佛舍。滉舊嘗往來讀書。而山後亦有小築。宦游思歸而未得。因自號靈芝山人。先生旣歸。愛是庵。就而重新之。名曰精舍。時杖屨逍遙其中。詩寄滉。且曰。足下舊卜山麓。自稱山人。而今我先之。無乃呼賓作主耶。早晩。當訟而辨之云。滉感先生之高義。叨承詩札以爲笑謔。不勝欣幸之至。謹次詩呈上。惶恐再拜。山北蝸廬是假容。久纏繮鎖病仍攻。願將美號輸眞隱。不獨山南第一峯。精廬高架白雲巓。藥竈逍遙葛稚川。莫把高臺名杜妄。聞風俗駕自回鞭。有小臺。名杜妄。</text>
<title>題林士遂關西行錄後 二首</title>,<text>捭闔奇謀漢子房。當年曾受石公方。未飜巢窟龍庭界。先作干城鰈海疆。絶域病攻天拂亂。荒城雷鬭鬼驚忙。豪吟百首凌雲氣。妙句何妨鐵石腸。狂胡射月遼東塞。壯士搜兵樂浪墟。指顧威靈驅虎豹。風流談笑發詩書。海航病得龍王藥。江閣吟窺帝子居。唾手功名歸燕頷。太平容我老樵漁。時國家將以朝命。出兵助討胡。士遂以元帥從事官。點兵關西。入薪島驅馬。得病幾死乃穌。還抵黃州。遇大雷雨。有詩極道其壯觀。</text>
<title>當軒綠叢花 四季</title>,<text>門前老槐樹。日暮飢鳶蹲。赤葉間翠林。涼風動西園。返照斂城頭。悲蟲號草根。深巷斷人來。寥寥獨閉門。當軒綠叢花。色映丹霞痕。寂寞向晩意。凄涼結芳魂。畸人厲孤操。靜女守舊恩。脈脈如有懷。迢迢竟不言。荏苒迫霜露。幽貞信乾坤。感此堂上客。歲晏思彌敦。</text>
<title>舟上。示宋台叟。</title>,<text>泝洄同上木蘭船。往事茫茫知幾年。暮雀競棲雲渚樹。殘霞倒影玉湖天。仲由自可輕千乘。程尉何曾直一錢。笑罷歸來風浪帖。蛟龍應亦讋雄篇。</text>
<title>九日。獨登書堂後翠微。寄林士遂。四首。</title>,<text>野菊猶多思。尊前小摘枝。杯盤眞偶設。歌管豈曾隨。望遠愁腸斷。登高病脚危。陶然成一醉。短舞爲誰垂。聖主開東觀。將期瑞世文。愧添樗櫟散。欣覩鳳螭紛。樂事淸時得。幽香小坐聞。故鄕千岫外。醉眼送歸雲。思君那得暫時寬。醉把黃花誰共歡。新月媚人還入手。長風欺客且吹冠。千重眉黛依依列。一道氷紈湛湛寒。景物隨緣易陳跡。急須摹取與君看。今古茫茫似逝川。登臨佳景故依然。同牀不識寧非貴。擧世相疵亦有傳。語穽豈容罇俎裏。愁城難著菊花前。歸鴉落日都成畫。臥看東湖玉鏡天。</text>
<title>送金厚之修撰乞假歸覲。仍請外補養親恩許之行。</title>,<text>君不見鯤魚化作垂天翼。九萬搏風竟奚適。下有區區斥鷃輩。搶楡控地皆眞樂。又不見魏瓠種成實五石。不願爲瓢憂濩落。何況作尊浮江湖。卻笑莊生未甚達。我昔與子遊泮宮。一言道合欣相得。君知處世如虛舟。我信散材同樗櫟。富貴於我等浮雲。偶然得之非吾求。風雲感激偶一時。玉堂金馬接跡追時流。恩榮合沓謬所當。歲月紛綸閱江浪。道山同讀未見書。我齒已衰君方壯。抽玄關發奧藏。經世謀猷兮賁國文章。旨賜宮醞塵飛鞚。珍分御廚廩繼倉。昔人已云不敢當。矧余焉能不愧顔。秋風蕭蕭吹漢水。我夢夜夜白石靑雲間。靑雲白石我尙阻。海山千里君先去。君言欲作反哺烏。乞得專城有蟹無監處。人生至樂君有之。具慶堂前舞綵衣。此外萬事何足道。儻來軒冕如塵微。不羨圖淩雲。不須擁旌麾。子眞巖耕名已振。原憲蓬居道非吝。須知王式本不來。莫怪邴曼終難進。送君歸搔我首。爲君歌薄薄酒。相思莫惜寄玉音。我詩聊贈千金帚。</text>
<title>次韻。答金應霖，林士遂在東湖見寄。二首。甲辰○余癸卯冬。下鄕。病未還朝。春。兩君寄詩來。</title>,<text>雪盡花開病臥村。消磨未盡只詩魂。榮枯輾轉回雙轂。倚伏冥茫隔九閽。芝朮養生顔益古。烟霞入骨語無煩。山中氣味君知否。世事都無一句論。金君韶奏鳳來儀。林子兼將百步威。故國春風留病客。神交書札到柴扉。半成山屋謀曾拙。全落湖梅事太違。知我不材君最甚。可無容得會稽歸。時應霖爲銓郞。故屬以外補。</text>
<title>湖堂梅花。暮春始開。用東坡韻。二首。春赴召後</title>,<text>我昔南遊訪梅村。風烟日日銷吟魂。天涯獨對歎國艷。驛路折寄悲塵昏。邇來京輦苦相憶。淸夢夜夜飛丘園。那知此境是西湖。邂逅相看一笑溫。芳心寂寞殿殘春。玉貌婥約迎初暾。伴鶴高人不出山。辭輦貞姬常掩門。天敎晩發壓桃杏。妙處不盡騷人言。媚嫵何妨鐵石腸。莫辭病裏携甖罇。藐姑山人臘雪村。鍊形化作寒梅魂。風吹雪洗見本眞。玉色天然超世昏。高情不入衆芳騷。千載一笑孤山園。世人不識嘆類沈。今我獨得欣逢溫。神淸骨凜物自悟。至道不假餐霞暾。昨夜夢見縞衣仙。同跨白鳳飛天門。蟾宮要授玉杵藥。織女前導姮娥言。覺來異香滿懷袖。月下攀條傾一罇。</text>
<title>湖堂曉起。用東坡定惠院月夜偶出韻。</title>,<text>雞鳴水村月掛簷。一枕歸夢驚殘夜。窓櫳闃寂蓬觀裏。色蔥瓏花樹下。庭梅半落香更吹。石澗新疏響轉瀉。欲知仙境定何如。聞說瑤臺此其亞。綺饌常繼太官供。蘭燭時容漁店借。病來酒伴已全疎。老去詩情渾未謝。靑春欲暮鳳城塵。白雲空憶芝山舍。年多老松棲怨鶴。雨荒幽圃拋寒蔗。榮辱如雲本來無。富貴逼人眞堪怕。朝來百囀林下鳥。似與詩僧助嘲罵。</text>
<title>七月望日。狎鷗亭卽事。四首。時書堂有故。稟啓移寓於此。</title>,<text>奔雲陣陣度簷楹。雨過長江一半明。隱几笑看爭渡客。漢江樓下雪山傾。歸舟搰搰上前灘。忽掛風帆萬里閒。總把向來牽挽力。一時酣寢浪花間。江中風起雨冥冥。葉上靑蛙止復鳴。兩兩漁舟依別岸。晩來收釣入柴荊。望中奇變忽無蹤。日照西雲淡夕容。未露四圍靑黛色。唯看千頃白銀鎔。</text>
<title>晩步 明陽正賢孫嘗有此詩。偶讀而愛之。用其韻。</title>,<text>苦忘亂抽書。散漫還復整。曜靈忽西頹。江光搖林影。扶筇下中庭。矯首望雲嶺。漠漠炊烟生。蕭蕭原野冷。田家近秋穫。喜色動臼井。鴉還天機熟。鷺立風標迥。我生獨何爲。宿願久相梗。無人語此懷。瑤琴彈夜靜。</text>
<title>登狎鷗亭後岡。憶應霖，士遂，吉元。四首。</title>,<text>遠近峯巒揷彼蒼。水光橫帶暮天長。無人共說年前事。日日孤吟上翠岡。去年。與三君共登此。去年燈火伴書牀。欲讀思君卻置傍。彌勒形模江海量。城中咫尺阻音光。右應霖 時持服在城中萬里星奔蜀道難。柳生中道不能鞍。裁書欲寄關河阻。安得如雲生羽翰。右士遂 使關北。中途病臥。趨庭西海路漫漫。約在中秋月正團。爲洗東湖雙玉盞。看君豪句瀉驚湍。右吉元 時覲親海州</text>
<title>夜起有感</title>,<text>缺月懸空窓夜明。壁間絡緯響機鳴。凄凄切切如相促。不惟懶婦壯士驚。隣雞不歌更漏遲。櫪馬齕草風雨聲。攬衣呼童睡不應。牀頭暗蕊垂短檠。挑燈照我簡編讀。口角瀾飜銀河傾。古人去我不待我。芻豢悅口同性情。安得平生金石友。重玄玉匙開鍵扃。十年國恩重於山。一生多病終無成。去年霜髮映黑絲。今年瘦骨仍崢嶸。拓窓看月月未斜。白練一道澄江平。</text>
<title>大雷雨行 以上。幷在狎鷗亭作。</title>,<text>江亭曉起推月戶。遠近蒼茫靜林塢。忽然江海色悽慘。礮車雲起初如縷。望中紫電掣金蛇。怪氣颯沓相呑吐。西來黑風撼山岳。龍捲湖波半空舞。太陰崩騰鬼神惡。銀河屈注傾天府。鯨鯢駕浪馳前陣。虎豹爭鋒嚴後鼓。穿城半夜縱千牛。斫樹黃昏飛萬弩。阿香贔屓踏狂車。劃破乾坤壯神斧。頗疑勢觸天柱折。鍊石區區憂莫補。又恐龍門未疏鑿。洪流湯湯漂下土。農夫投鍤失畎澮。賈客飄帆迷漵浦。堂上書生亦何爲。斂衽低徊上天怒。杜牧豪吟憶壯觀。夏侯談經猶倚柱。斯須一眼盡如掃。萬里晴光曬秋宇。太虛幽幽本無物。孰居無事爲之主。一闔一闢恣披拂。變化神功誰敢侮。天公號令不虛出。摧殘震動皆仁煦。向來所見付幻境。一笑臨風大江滸。</text>
<title>翦開檻外樹作</title>,<text>南樓意不愜。檻前樹蓊蓊。那聞竽籟響。祇見螻蟻孔。勃然難恕宥。腰斧奚奴勇。丁丁落遠揚。豁豁去蔽壅。川原忽紛披。宴坐不移踵。遠山入簾鉤。愁髻樊姬擁。平湖熨氷紈。几席天光動。怳如學變化。臺殿雲間聳。向來墻面界。萬象爭獻捧。飛鴻渺天末。世事等蠛蠓。人心辟邪蠱。國政去微尰。較我開林功。無分輕與重。</text>
<title>奉贈圭庵宋眉叟以冬至副使赴京</title>,<text>廣平先生鐵作腸。湖南今歲留甘棠。歸來受命賀天朝。星槎迢迢上銀潢。海東精英大雅資。不怨賢勞馳四方。湖陰筆力扛九鼎。中華感動傳文章。參卿使事豈天意。夜占奎璧騰光芒。入海手探驪龍珠。登天耳閱鈞音張。豈但壯遊增氣義。樂哉酬唱如宮商。風雲隨處落咳唾。誰復按劍投夜光。我似醯雞守塵甕。大方之家嗟望洋。蓬山日月轉秋序。坐覺別恨添鬢霜。高風逸軌不可攀。西望萬里關河長。謬蒙索贈一篇詩。幾日重躋君子堂。</text>
<title>送林士遂以迎詔使從事赴義州。三首。乙巳</title>,<text>詩老西迎詔使行。一時從事盡豪英。漳濱獨荷天恩重。日夕空多感慨情。滉亦忝是行。恩許病免。仡仡騷壇兩老臣。繞朝贈策可無人。料知擒縱如神處。一笑先衝萬馬塵。不數林間喚雨鳩。海東雙鳥起千秋。爭看月斧揮神匠。血指應難據一頭。</text>
<title>望湖堂尋梅 丙午仲春。將歸嶺南。</title>,<text>望湖堂下一株梅。幾度尋春走馬來。千里歸程難汝負。敲門更作玉山頹。</text>
<title>再用前韻。答景說。</title>,<text>聞道湖邊已放梅。銀鞍豪客不曾來。獨憐憔悴南行子。一醉同君抵日頹。</text>
<title>兜觀院溪上。奉懷家兄話別於東郊。二首。</title>,<text>怊悵迷塗始可追。踏靑中路尙逶遲。祇應此去相思夢。長在東郊細雨時。細雨東郊酒一罇。悲歎萬事不堪論。何時石室雲巖裏。共對淸宵月滿軒。兄家在木覓山麓。扁小齋日雲巖石室。</text>
<title>寓月瀾僧舍書懷。二首。</title>,<text>十五年前此讀書。紅塵奔走竟何如。只今病骨迷丹訣。依舊灘聲上碧虛。居士忘家爲老伴。胡僧結約刱幽廬。不堪每累君恩重。非爲高名向釣漁。紫陌休騎沙苑馬。靑山來伴月瀾僧。靜中自得安心法。不用人間更折肱。時以司僕正來。故使沙苑馬。</text>
<title>以事當還都。至榮川病發。輟行。留草谷田舍。</title>,<text>少日書紳服訂頑。至今懵學但慙顔。狂奔幸脫千重險。靜退纔嘗一味閒。羈鳥有時依樹木。野僧隨處著雲山。後園花萼猶爭笑。何必區區病始還。</text>
<title>孟夏廿五日。入龍壽寺。馬上寄黃敬甫。</title>,<text>作意入山尋舊遊。靑雲白石聊散愁。天公爲我捲宿霧。亂山滴翠當馬頭。節近端陽楝花風。家家喜氣迎麥秋。何須苦讀五車書。此去賣劍當買牛。</text>
<title>晨至溪莊。偶記東坡新城途中詩。用其韻。二首。</title>,<text>觸熱朝天病未行。溪莊回轡趁雞聲。雲山正似盟藏券。身世渾如戰退鉦。雨過洞門林氣爽。風生石竇澗音淸。山翁笑問溪翁事。只要躬耕代舌耕。朝從溪上傍溪行。纔到溪莊聞雨聲。里社行誇宰分肉。詞壇曾笑將鳴鉦。寬閒南野麥浪徧。翠密西林禽語淸。聖主洪恩知不棄。只緣多病合歸耕。</text>
<title>聾巖先生愛日堂。用李復古先生韻。</title>,<text>奇巖已得專佳境。至道應難喩俗人。广屋靜深堪讀易。崖臺寥朗可延眞。窓前綠水寒開鏡。石上蒼松老蹙鱗。幸我溪莊容地近。陪遊三徑往來頻。</text>
<title>士遂寄詩。次韻。</title>,<text>故人在南溟。尺素傳鯉魚。緘封明月珠。贈我無所需。慰我如病鶴。一言意太足。我今百無用。纏此杯蛇惑。聖恩極天涵。臣質垂蒲彫。爲農宣城野。呻吟晝連宵。安得忽變化。培風負大翼。見君十洲中。群仙導儀飾。閬苑摘蟠桃。扶桑看出日。至道揖松喬。餘事追甫白。</text>
<title>東巖言志</title>,<text>新卜東偏巨麓頭。縱橫巖石總成幽。烟雲杳靄山間老。溪澗彎環野際流。萬卷生涯欣有托。一犂心事歎猶求。丁寧莫向詩僧道。不是眞休是病休。</text>
<title>獨遊孤山。至月明潭。因竝水循山而下。晩抵退溪。每得勝境。卽賦一絶。凡九首。</title>,<text>孤山何年神斧破堅頑。壁立千尋跨玉灣。不有幽人來作主。孤山孤絶更誰攀。日洞 洞在月明潭上。其稱正與相對。氓俗誤呼那乙邑去。是古邑居之所非也。故改之。有琴，孫兩生田其中。日洞佳名配月潭。官居知是謬村談。箇中儘有良田地。欲問琴孫置一庵。月明潭 有禱雨壇窈然潭洞秀而淸。陰嘼中藏木石靈。十日愁霖今可霽。抱珠歸臥月冥冥。寒粟潭瘦馬凌兢越翠岑。俯窺幽壑氣蕭森。淸遊步步皆仙賞。怪石長松滿碧潯。景巖激水千年詎有窮。中流屹屹勢爭雄。人生蹤跡如浮梗。立脚誰能似此中。彌川長潭長憶童時釣此間。卅年風月負塵寰。我來識得溪山面。未必溪山識老顔。白雲洞 舊呼船乎知。乃鄕音之誤也。靑山綠水已超氛。更著中間白白雲。爲洗鄕音還本色。地靈應許我知君。丹砂壁下有龍淵上虎巖。藏砂千仞玉爲函。故應此境人多壽。病我何須斸翠巉。川沙村幽敻川沙李丈居。平田禾熟好林墟。卜隣我亦專西壑。茅屋中藏萬卷書。</text>
<title>後又得二勝</title>,<text>葛仙臺 丹砂壁南。有王母城山。山之西向而北抱處。有兩臺。名其一曰葛仙。其一曰高世云。丹砂南壁葛仙臺。百匝雲山一水迴。若使仙翁今可見。願供薪水乞靈來。高世臺 高世。紫芝歌中語。魏鶴山詩。子雲亦號知書者。猶把商山作采榮。碧嶂丹崖削玉成。溪流曲曲抱山淸。臺名莫向癡人說。怕認商山作采榮。</text>
<title>踏靑登霞山 丁未</title>,<text>踏靑幽徑草茸茸。來上霞山坐碧峯。萬樹欲花春漠漠。一山將暮翠重重。舊遊京國渾如夢。新卜田園只自農。曲水佳辰當遏密。題詩回首涕霑胸。</text>
<title>淸吟石 幷序</title>,<text>溫溪下流。有盤石臨溪。辛未年中。叔父松齋府君以江原監司來覲。出游石上。滉以童子侍側。有紅衣官人來謁。乃昌樂丞也。叔父有詩曰。欲得溪山妙。松門獨自回。淸吟還敗意。誰遣督郵來。今與諸兄姪會此。追念前事。感歎久之。因名其石曰淸吟石。用其韻二絶云。總角陪游地。吟魂去不回。唯餘溪響石。似欲慰重來。坡陀巨石在。窈窕一溪回。更待山花發。吾今較早來。</text>
<title>題黃仲擧方丈山遊錄</title>,<text>方丈仙山非世間。秦皇徒慕漢空憐。不緣變化因丹藥。那得飛昇出紫烟。感慨躊躇靑鶴洞。逍遙游戲大鵬天。半生未試囊中法。猶幸神遊託巨編。</text>
<title>和西林院詩韻 二首○三月寓月瀾庵</title>,<text>似與春山宿契深。今年芒屩又登臨。空懷古寺重來感。詎識林中萬古心。從師學道寓禪林。壁上題詩感慨深。寂寞海東千載後。自憐山月映孤衾。</text>
<title>雨晴述懷</title>,<text>孟夏恢台一氣亨。山林百物爭流形。龍公及時霈嘉澤。上天作意蘇疲氓。丁壯驅牛出四野。婦姑執筐遵微行。嚶嚶禽鳥自相和。矻矻人生各有營。我獨來居古僧舍。家操耒耜非躬耕。不願少林從達摩。不願崆峒師廣成。天開一片燭幽鑑。篁墩旨訣西山經。一川風月要人看。萬古靑山依舊靑。伐檀之歌畏力纖。莫道傍人聞絶纓。</text>
<title>戲作七臺三曲詩 月瀾庵近山臨水。而斷如臺形者凡七。水繞山成曲者凡三。</title>,<text>招隱臺晨興越淸溪。杖策尋雲壑。幽人在何許。鬱鬱松桂碧。山中何所樂。鳥獸悲躑躅。永懷不易見。躊躇長太息。月瀾臺高山有紀堂。勝處皆臨水。古庵自寂寞。可矣幽棲子。長空雲乍捲。碧潭風欲起。願從弄月人。契此觀瀾旨。考槃臺層臺俯絶壑。下有泉鳴玉。西臨豁而曠。東轉奧且闃。翦蔚得佳境。茅茨行可卜。隱求復何爲。優游歌弗告。凝思臺褰裳度寒磵。捫葛陟高崖。老松盤巖顚。百霆猶力排。刊除舊叢灌。面勢幽且佳。窅然坐終日。無人知我懷。朗詠臺躋攀出風磴。一眼盡山川。不有妙高處。焉知雲水天。俯仰宇宙間。峨洋思古賢。借問擲金聲。何如沂上絃。御風臺至人神變化。出入有無間。泠然馭神馬。旬有五乃還。嗟哉聞百人。夏蟲不知寒。請君登此臺。不用朝霞餐。凌雲臺下有淸淸水。上有白白雲。斷峯呼作臺。登臨萬象分。盪胸生浩氣。超然離垢氛。豈但劉天子。飄飄賞奇文。石潭曲奔流下石灘。一泓湛寒碧。躑躅爛錦崖。莓苔斑釣石。白鷗似我閒。鯈魚知爾樂。何時辦小艇。長歌弄明月。川沙曲川流轉山來。玉虹抱村斜。岸上藹綠疇。林邊鋪白沙。石梁堪釣遊。墟谷可經過。西望紫霞塢。亦有幽人家。丹砂曲靑壁欲生雲。綠水如入畫。人居朱陳村。花發桃源界。安知萬斛砂。中藏天秘戒。嗟我昧眞訣。悵望聊興喟。</text>
<title>閒居讀武夷志。次九曲櫂歌韻。十首。</title>,<text>不是仙山詫異靈。滄洲遊跡想餘淸。故能感激前宵夢。一櫂賡歌九曲聲。我從一曲覓漁船。天柱依然瞰逝川。一自眞儒吟賞後。同亭無復管風烟。二曲仙娥化碧峯。天姸絶世靚脩容。不應更覬傾城薦。閶闔雲深一萬重。三曲懸崖揷巨船。空飛須此怪當年。濟川畢竟如何用。萬劫空煩鬼護憐。四曲仙機靜夜巖。金雞唱曉羽毛𣯶　。此間更有風流在。披得羊裘釣月潭。先生在武夷。答劉靜春寄羊裘詩。狂奴今夜知何處。月冷風凄未肯歸當年五曲入山深。大隱還須隱藪林。擬把瑤琴彈夜月。山前荷簣肯知心。六曲回環碧玉灣。靈蹤何許但雲關。落花流水來深處。始覺仙家日月閒。七曲橕篙又一灘。天壺奇勝最堪看。何當喚取流霞酌。醉挾飛仙鶴背寒。八曲雲屛護水開。飄然一棹任旋洄。樓巖可識天公意。鼓得遊人究竟來。九曲山開只曠然。人烟墟落俯長川。勸君莫道斯遊極。妙處猶須別一天。</text>
<title>古意 秋赴召後</title>,<text>溫溫荊山玉。淑氣含精英。夜夜虹貫巖。山鬼自遁驚。抱哭何氏子。三獻不避刑。斲爲萬乘器。雄誇價連城。在此衒國寶。在彼虧天成。君看甓社珠。光彩奪月明。出入有無間。世巧焉得嬰。</text>
<title>玉堂宣醞後。出書堂。馬上作。景說，應霖，子用，景霖。在堂見待。</title>,<text>出城延望海中山。一色山川玉界寒。箇裏群仙多一念。淸尊終夕待吾還。</text>
<title>次韻景說，景霖。二首。</title>,<text>朽拙身多病。繁華意易闌。那知宣札下。復入道山間。自愧荒疎學。人驚醜瘦顔。感君加策勵。獲寶不知還。相見新詩好。相思舊恨闌。三餘蓬觀裏。萬卷碧窓間。病劇無遺力。恩深只厚顔。誠難效犬馬。非是故言還。</text>
<title>雪竹歌</title>,<text>漢陽城中三日雪。門巷來人遽隔絶。病臥無心問幾尺。唯覺衾裯冷如鐵。幽軒綠竹我所愛。夜夜風鳴如戛玉。兒童驚報導我出。攜杖來看久嘆息。梢梢埋沒太無端。枝枝壓重皆欲折。最憐中有一兩竿。高拔千尋猶抗節。不愁虛心受凍破。無柰老根逬地裂。杲杲太陽頭上臨。不應彩鳳終無食。</text>
<title>冬日甚雨。已而大雪。喜而有作。</title>,<text>北風怒起萬木號。黝雲四合如飜濤。山蒸礎潤氣鬱沈。雨聲晝夜聞嘈嘈。當冬汔可石燕蟄。此日怪見商羊跳。直恐渺漫百川溢。已覺橫流千瀆豪。愆陽發洩龍戰野。冥頊斂縮如藏逃。爾來寒燠苦不常。饑荒疫癘民嗷嗷。腐儒無策謾多憂。聖上焦思精貫高。曉來風色忽已變。滕六贔屓陰機挑。初看霰集如撒鹽。頃刻眩眼吹鵝毛。莫嫌潢汚旋消融。漸見高低渾蓋韜。乾坤浩蕩無際涯。萬境合沓同周遭。豐年作瑞古所云。千尺藏蝗那肆饕。天民天恤理則然。導迎佳祥宜更勞。豈惟端本弭衆災。中和樂職堪濡毫。流民流民各歸業。從今聖澤完爾曹。</text>
<title>上聾巖李先生</title>,<text>高臺新曲賞深秋。手折黃花對白鷗。仰德至今淸夜夢。月明時復到中洲。</text>
<title>病中讀史有感 三首</title>,<text>史記子貢傳一貫微音契聖神。縱橫那肯自輕身。固知遷史終難信。誰爲靑天洗點塵。史記張良傳天授奇謀託異神。秦皇驚倒項分身。可知無欲能超世。不似韓彭一網塵。晉史潘岳傳自是錢兄絶有神。淸談須與更謀身。潘郞可惜多才思。白璧中藏一斛塵。</text>
<title>樂山南景霖在書堂。雪中寄松酒兼律詩。次韻卻寄。</title>,<text>詞含風雪字騰龍。知是騷翁詫釀松。白墮不傳千日法。烏程安得十分濃。閒開陶隱聽風院。笑灌留侯辟穀胸。直欲騎雲從此去。道山銀闕儻相容。</text>
<title>赴丹山書堂。朴仲初 左通禮，閔景說 正，南景霖 正，尹士推 典翰 餞席留贈。戊申</title>,<text>十載沈痾愧素餐。洪恩猶得郡符懸。靑松白鶴雖無分。碧水丹山信有緣。北闕戀懷分燭夜。東湖離思賞梅天。撫摩凋瘵疲心力。鈴閣飜應憶故田。有一斯文老。爲靑松府使。自號靑松白鶴。余嘗求靑松不得。而得丹山。</text>
<title>洛生驛樓。次金應霖贈別韻。二首。</title>,<text>郵亭孤坐聽禽啼。物色迎春動澗溪。他日偶同雲出壑。此身那學婦藏閨。最憐新得丹砂訣。長憶曾聯玉府棲。絶境歸時堪詫異。驪珠雙贈袖中攜。困倚闌干睡一場。依然夢到五雲鄕。寒花初發去栗里。芳草欲生辭洛陽。多病不堪承誤寵。一言未可許眞剛。天敎至拙藏深僻。知我眉間彩色黃。</text>
<title>次鄭吉元韻</title>,<text>遊騎城南已踏春。路邊楊柳綠絲新。風流藉甚來相別。知是能詩谷口人。</text>
<title>馬上。次閔景說韻。</title>,<text>浩浩春泥一望間。行人愁去復愁還。但能乘鶴遊丹峽。何羨騎牛度紫關。離合正如塵起陌。古今猶似澤藏山。心懸魏闕誠無柰。老病由來合置閒。</text>
<title>二月一日。郡齋。雨中得洪退之見寄。次韻。</title>,<text>到郡念民事。經旬不讀書。花朝坐衙後。燕寢得詩餘。意愜香凝帳。神淸雨滿虛。珍投無可答。佩服擬璜琚。</text>
<title>買浦倉賑給。暮歸馬上。</title>,<text>一麾出守愧疎慵。民困當春意自忡。去傍紫崖殘雪外。歸吟斜景亂山中。陽噓草茁人還羨。天放鷗閒我未同。十室不堪星在罶。絃歌那得變謠風。</text>
<title>島潭 二絶</title>,<text>何年神物動雲雷。絶境中間巨石開。萬古不隨波浪去。巍然如待使君來。一棹扁舟放碧瀾。橫穿三島鏡光寒。泝洄欲盡西崖勝。須傍東邊白玉灣。</text>
<title>仙巖 俗號佛巖。今改。</title>,<text>白石層層疊素氈。神工不待巧磨鐫。從敎吼落雲門水。臺下寒開一鑑天。</text>
<title>馬上</title>,<text>朝行俯聽淸溪響。暮歸遠望靑山影。朝行暮歸山水中。山如蒼屛水明鏡。在山願爲棲雲鶴。在水願爲游波鷗。不知符竹誤我事。强顔自謂遊丹丘。</text>
<title>二樂樓。次東坡黃樓詩韻。</title>,<text>夜臥郡齋淸。夢作遊山詩。晨登溪樓敞。對山吟古詞。赤城山中仙。游天弄雲旗。貽我黃精草。約我勿差池。萬事一敝屣。胡爲學詭隨。已呼祈孔賓。莫訝朱桃椎。我非戀塵土。亦非媚俗姿。淹玆久不決。我車何時脂。吾聞名敎中。心法謹毫氂。二樂如得樂。此外吾何知。</text>
<title>花灘</title>,<text>峽柝雲霾遇一灘。雷驚電激雪崩湍。斯須脫得垂堂戒。一任仙篷雨打寒。</text>
<title>舟中</title>,<text>入眼平湖雨滿空。一杯未盡日穿篷。水光山色渾如畫。分付詩人較淡濃。</text>
<title>龜潭</title>,<text>衆壑趨西出自東。峽門餘怒始橫通。幾爭激浪崩雲上。纔入淸潭拭鏡中。鬼刻千形山露骨。仙游萬仞鶴盤風。隱巖南畔苔磯石。靈境依然九曲同。</text>
<title>伏聞重新愛日堂。上聾巖先生。</title>,<text>巖帶江聲自作聾。巖居仙伯本眞聰。曾參可不悲三釜。疏廣元非傲萬鍾。月色想添新水檻。秋香行發舊霜叢。但令日日陪幽賞。何必題名向此中。先生令滉作記。滉辭之故云。</text>
<title>白雲洞書院。示諸生。己酉○赴豐邑後</title>,<text>小白南墟古順興。竹溪寒瀉白雲層。生材衛道功何遠。立廟尊賢事匪曾。景仰自多來俊碩。藏修非爲慕騫騰。古人不見心猶見。月照方塘冷欲氷。</text>
<title>答周景遊見寄。二首。</title>,<text>我是疎愚一病人。叨蒙郡寄自前春。換符得遂平生願。來向雲溪謁廟眞。自闕誰能倡別人。難窺斯道曠千春。竹溪但欲投冠去。硏味遺經得道眞。</text>
<title>石崙寺。效周景遊次紫極宮感秋詩韻。幷序</title>,<text>景遊詩敍云。李太白四十九。作紫極感秋詩。其後。蘇，黃皆效之。余夜誦三賢詩。多少感慨。乃次其韻云云。蓋景遊時年四十九矣。滉今犬馬之齒。亦不多不少。適與相値。然則其所感。寧有異於昔之數君子耶。敢用元韻。遣懷云。鳳鳥去不返。空山無舊竹。山中。舊多苦竹。辛丑結實後盡枯死。 寒溪空紀名。一源誰挹掬。竹溪源。出於此。 古人不可見。吾生亦云獨。幽尋遂高陟。感歎梵宮宿。四十九年非。知之莫再卜。世患累牽掣。時光迭往復。門有打鐵作。羹有捩手覆。寡過胡不勉。夫仁亦在熟。</text>
<title>紫蓋峯</title>,<text>天嫌吾未趁丹楓。故遣山花發晩紅。正似虹橋連綵幕。羣仙酣宴武夷中。</text>
<title>國望峯 三首</title>,<text>漠漠烟雲生晩日。龍門不見況脩門。欲知紫極宸居處。天際遙瞻一抹痕。烟雲杳靄幾重重。龍首軒昂太白雄。白髮未成歸隱計。憑高回望思無窮。南望山河許幾疆。雲低祇覺海天長。願從鶴駕招仙子。飛上淸都謁玉皇。</text>
<title>答尙牧金季珍</title>,<text>我今爲郡子爲州。豪士空慙百尺樓。若待足時方欲退。溪山何日得淸遊。</text>
<title>郡齋有懷小白之遊。追次景遊用昌黎衡岳詩韻。</title>,<text>搏沙攫土愁神工。辦此巨嶽東海中。衆山培塿卑幼行。直與太白爭爲雄。南臨徐伐北濊貊。茫乎利澤施無窮。我叨郡紱守玆土。自慙無以興謠風。烟霞結習尙未除。幽夢夜夜精靈通。一朝振翮出雲外。似馭鶴背超虛空。國望峯頭望四海。蓬萊杳杳心神融。群仙婥約官府足。朝遊崑崙暮天宮。下憫蒼生蟣蝨然。惟見塵埃千丈紅。丹臺尙掛我名姓。擧手相招懷我衷。欲往從之畏下墜。久食烟火悲吾躬。恭聞泰山天下大。亦有南嶽將無同。聖登賢游象道巍。名與天地相爲終。斯人斯世我若及。何用遠慕飛昇功。商山白髮好事翁。續韓正直羞膧朧。嗟我非韓亦非周。狂吟擲筆歸牆東。</text>
<title>郡齋移竹</title>,<text>君不見子猷平生酷愛竹。蕭灑風流眞絶俗。一日不可無此君。坐令百卉來匍匐。又不見樂天才調本浮華。相國亭中變初服。櫻桃楊柳摠莫汚。晩歲飄然八灘曲。我從承明一麾出。故山三載辭麋鹿。鈴齋不有竹千挺。曉夕何以淸隈隩。舊林憔悴沒寒烟。新筍縱橫翳凡木。窓前地偏石堪砌。軒外人稀壇可築。忽然霈澤遍農野。我亦攜鑱斸蒼玉。遷辰不待醉兀兀。去故何曾戀碌碌。眼看十十復五五。儼立相持如伯叔。初來魯卿慰此心。盍歸殷賢枵厥腹。可惜中有誤遭挫。斫頭將軍應爲蜀。杖屨巡簷訝群兒。甁罐攜泉忙一僕。抽枝展葉漸猗猗。脫綳行鞭更續續。已知涼氣灑琴書。行見高標出牆屋。風敲雜佩韻琤戛。月碎寒金影熠煜。千尋强寫笑文同。萬夫錯比嗤杜牧。世人區區鶴又州。誰肯同歸節也獨。荒哉酒放林下七。邈矣詩豪溪上六。儻有翩翩丹穴禽。千載回翔此棲宿。老我年來冷淡生。相對寧憂食無肉。從今更歎衛公賢。一篇淇隩湔心讀。何必柴桑歸去來。白衣悵望東籬菊。</text>
<title>浮石寺聚遠樓。鄭湖陰贈僧韻。</title>,<text>鬼役天成萬古樓。風雲一任洗新秋。夜深獨對高僧榻。唯見長空月似鉤。</text>
<title>八月十五日夜吟</title>,<text>夢覺圓明櫝裏珠。安排纔涉已非初。寒溪遠響紙窓靜。斜月淸光竹閣虛。四序孰居無事者。群蟲爭訴不平如。爲官不理身多病。回首平生愧有餘。</text>
<title>十月十日夜。大雷雨。</title>,<text>十月中宵風亂鳴。雷驚電激雨如傾。只今天意何多舛。起坐茫然百感生。</text>
<title>十一日曉地震 三首</title>,<text>風雨雷霆天怒甚。如何地道亦靡寧。勢崩山岳聲驅海。誰使神龍戰血腥。風起荒城葉亂飛。頑雲如墨雨霏霏。不知天意緣何怒。陰雹交揮更逞威。是日雨雹兇雲虐雪極陰獰。風勢如奔百萬兵。凍及日中烏可畏。溝中未暇念民生。是夜大風大寒</text>
<title>池方寺瀑布 二首</title>,<text>灑灑仙風襲客衣。陰陰山木怪禽飛。何人好事同來看。獨對蒼崖信筆揮。坐石沈吟日欲斜。碧潭增色湛無波。莫辭再訪淸秋後。要看楓林爛似紗。</text>
<title>退溪草屋。喜黃錦溪來訪。庚戌○罷郡歸鄕後</title>,<text>溪上逢君叩所疑。濁醪聊復爲君持。天公卻恨梅花晩。故遣斯須雪滿枝。</text>
<title>移草屋於溪西。名曰寒棲庵。</title>,<text>茅茨移構澗巖中。正値巖花發亂紅。古往今來時已晩。朝耕夜讀樂無窮。</text>
<title>三月三日。雨中寓感。用丁未踏靑韻</title>,<text>不向江皐踏綠茸。小窓看雨對前峯。閒忙頓別差爲幸。愚智相懸定幾重。古學未傳皆末士。淳風猶在祇村農。呼兒且進杯中物。澆我平生襞積胸。</text>
<title>拜聾巖先生。先生令侍兒歌東坡月夜飮杏花下詩。次其韻示之。滉亦奉和呈上。</title>,<text>病臥山中九十春。起拜巖仙春喚人。巖中老仙惜光景。獨立汀洲詠白蘋。倚巖紅杏尙未發。催令雪兒唱香雪。待得花開要賞春。只恐花時已無月。咳唾珠璣俄頃中。吟罷不覺杯心空。江邊歸興浩無涯。回首亂山花欲紅。</text>
<title>李先生來臨寒棲</title>,<text>淸溪西畔結茅齋。俗客何曾款戶開。頓荷山南老仙伯。肩輿穿得萬花來。</text>
<title>退溪</title>,<text>身退安愚分。學退憂暮境。溪上始定居。臨流日有省。</text>
<title>寒棲</title>,<text>結茅爲林廬。下有寒泉瀉。棲遲足可娛。不恨無知者。</text>
<title>溪居雜興 二首</title>,<text>買地靑霞外。移居碧澗傍。深耽惟水石。大賞只松篁。靜裏看時興。閒中閱往芳。柴門宜迥處。心事一書牀。開荒臨綠岸。結屋對丹巖。澗草多無號。沙禽竝不凡。山居思損益。溪座聽韶咸。爛煮新蔬美。何須待晩饞。</text>
<title>寒棲。雨後書事。</title>,<text>浪浪夜雨聲。朝起靑山濕。宿雲半解駁。澗水流更急。巖林迎光景。衆綠如新沐。野人相喚出。幽鳥語款曲。柴荊澹無事。圖書盈四壁。古人不在玆。其言有餘馥。望望三益友。來從三徑讀。</text>
<title>和陶集移居韻 二首○五月十八日</title>,<text>我生五十年。今有半成宅。地僻人罕至。山深日易夕。亦知生事疎。猶勝勞形役。省力撤舊材。隨宜展敝席。無論固窮節。野性諧夙昔。苟爲道不同。千言難剖析。獨酌一杯酒。閒詠陶韋詩。逍遙林澗中。曠然心樂之。古書誠有味。多病畏沈思。疾惡憤遺臭。慕善嗟後時。溪聲日夜流。山色古今玆。何以慰吾心。聖言不我欺。</text>
<title>和陶集飮酒 二十首</title>,<text>其一無酒苦無悰。有酒斯飮之。得閒方得樂。爲樂當及時。薰風鼓萬物。亨嘉今若玆。物與我同樂。貧病復何疑。豈不知彼榮。虛名難久持。其二我欲挾天風。遨遊崑崙山。區區未免俗。至今無足言。前有百千世。後有億萬年。醉中見天眞。那憂醒者傳。其三智者巧投機。愚者滯常情。滔滔汨末流。總爲中利名。古來賢哲人。吾獨後於生。此道卽裘葛。柰何或猜驚。拳拳抱苦心。淹留愧無成。其四白雲在空谷。無心天上飛。偶然隨風起。何更有戀悲。游空恆泛泛。含雨亦依依。苟不霈嘉澤。曷若遄其歸。我思古賢達。末路何多衰。旣雨不能罷。亦與天道違。其五我本山野質。愛靜不愛喧。愛喧固不可。愛靜亦一偏。君看大道人。朝市等雲山。義安卽蹈之。可往亦可還。但恐易磷緇。寧敦靜修言。其六有人生卓然。吾獨異於是。少愚晩益戇。無成反有毁。自耽衆所棄。屛迹亦宜爾。區區口體間。豈必魚與綺。其七憶昨始來玆。四山花繁英。俄然暗衆綠。悄悄幽居情。寧聞有石人。百歲苦易傾。邈彼古聖賢。身死道長鳴。不及望門牆。咄咄如吾生。其八園林朝雨過。蔥蒨嘉樹姿。晩涼生衆虛。餘靄棲高枝。泬寥茅屋靜。谽谺洞壑奇。酒無獨飮理。偶興聊自爲。陶然形迹忘。況復嬰塵羈。其九皦日出東北。巖居霧露開。川原曠延矚。爽朗幽人懷。萬物各自得。玄化妙無乖。飛飛雙燕子。長夏自來棲。有口不啄粟。卒瘏銜其泥。巢成養雛去。物性天所諧。無機似獨智。用巧還群迷。晴簷語呢喃。主人夢初回。其十所思在何許。天涯與地隅。迢迢隔塵響。浩浩綿川塗。人生如朝露。羲馭不停驅。手中綠綺琴。絃絶悲有餘。獨有杯中物。時時慰索居。其十一東方有一士。夙志慕斯道。舂糧欲往從。守隅今向老。孰能諭迷塗。人皆惡衰槁。蹙蹙顧四方。不見同所好。空知五車書。終勝萬金寶。至哉天下樂。從來不在表。其十二問君今何爲。麥秋正丁時。山泉淸可釀。自勸寧有辭。每攬昔人懷。感慨祇如玆。安得金蘭友。趣舍不復疑。片言釋千誣。一誠消百欺。此時忘憂物。吾亦可已之。其十三我思千載人。蘆峯建陽境。藏修一庵晦。著書萬古醒。往者待折衷。來者得挈領。懿哉盛授受。源遠雜魯穎。口耳障狂瀾。心經嘉訓炳。其十四舜文久徂世。朝陽鳳不至。祥麟又已遠。叔季如昏醉。仰止洛與閩。群賢起鱗次。吾生晩且僻。獨昧修良貴。朝聞夕死可。此言誠有味。其十五道邇求諸遠。滔滔曠安宅。哲人有緖言。因可追心迹。苟未及唯一。何異誇聞百。常怪楚狂輩。妄自分黑白。遇聖不遜志。潔身還可惜。其十六吾東號鄒魯。儒者誦六經。豈無知好之。何人是有成。矯矯鄭烏川。守死終不更。佔畢文起衰。求道盈其庭。有能靑出藍。金鄭相繼鳴。莫逮門下役。撫躬傷幽情。其十七蕭蕭草蓋屋。上雨而旁風。就燥屢移牀。收書故篋中。但撫無絃琴。寧知窮與通。誇言笑宋玉。欲掛扶桑弓。其十八酒中有妙理。未必人人得。取樂酣叫中。無乃汝曹惑。當其乍醺醺。浩氣兩間塞。釋惱而破吝。大勝榮槐國。畢竟是有待。臨風還愧默。其十九小少聞聖訓。學優乃登仕。偶爲名所累。輾轉徒失己。龍鍾猶强顔。竊獨爲深恥。高蹈非吾事。居然在鄕里。所願善人多。是乃天地紀。四時調玉燭。萬物各止止。畢志林壑中。吾君如怙恃。其二十近代蘇雲卿。漢時鄭子眞。遯迹意何如。聊欲還其淳。千歲如流電。萬事更故新。伯夷本歸周。黃公竟避秦。古來英傑士。終不墜風塵。聖賢救世心。豈必夙夜勤。卓哉柴桑翁。百世朝暮親。湯湯洪流中。惟子不迷津。同好陸修靜。晩負廬山巾。安得酒如海。喚起九原人。</text>
<title>六月七日作 聞許南仲遷謫</title>,<text>遠壑依依雲羃羃。輕風拂拂雨紛紛。窓前水石含幽憤。增我平生苦憶君。</text>
<title>偶讀宋潛溪靜室詩。次韻。示兒子寯，閔生應祺。二首。</title>,<text>林扉面山開。揷籬村蹊隔。室中靜圖書。門前閒杖屐。雨餘暑氣淸。溪邊人事寂。時時挾冊來。汝輩留行迹。幽庭草積翠。曲渚沙鋪明。風驅酷暑去。鳥呼殘夢驚。靜居何所修。年光倏遞更。少壯當勉業。庶以慰老情。</text>
<title>十六日雨 辛亥正月</title>,<text>憶昨大雪當嚴冬。北風怒號寒威兇。鳥雀凍死熊羆蟄。冷室破絮愁病翁。今朝雨聲滿園林。枕上已作悲春心。年光如馳人事改。世故莽莽頭雪侵。東屯西崦屢遷居。小草遠志終何如。起來大叫索酒巵。看雲搔首仍躊躇。</text>
<title>和老杜幽人</title>,<text>幽人在何許。擧世誰同歸。中林遠垢氛。獨立靜其儀。茝蘭以爲佩。松桂以爲期。苦心領道要。超然形迹遺。應龍神變化。貞玉絶瑕疵。有時騎白鸞。游天略瑤池。濯髮洧盤水。觀日扶桑枝。歸來寂無營。霞飧薜荔衣。我欲扣雲關。問道探玄微。願無靳石髓。精虔茹玉芝。千年有餘樂。一介寧戀悲。</text>
<title>十六日夜。大風寒。</title>,<text>元夕初昏月上天。俄頃黑雲迷天邊。三更霰雪人不知。曉來忽作雨聲懸。蒼茫烟霧滿溪壑。閉門愁臥增寥廓。后土泥融水活活。蟄蟲欲動句萌作。如何陰陽復抗爭。大塊噫氣何訇訇。山林波濤衆竅號。前逐千車後萬兵。我構溪堂頗苦辛。直恐吹倒荒溪濱。溪堂雖倒我無恨。哀哉凍死溝中人。</text>
<title>十八日朝晴。感興。</title>,<text>幽人枕書臥。燈影翳半壁。不知厲風濟。夢中餘怵惕。荒雞號霜月。海色騰巖谷。泬寥萬境靜。昭朗一室白。興言整冠襟。撫事增感激。蒼蒼太虛內。湛然本無物。或搏而雪下。或怒而風作。或蒸雨繩懸。或閉寒膠折。其間好光景。十日難一得。治亂互推遷。善惡多反覆。奈何治日少。奈何善人乏。在天斯有時。在人斯有責。人能盡其責。天時庶調燮。矧人秉帝衷。日用多蟊賊。淸明僅一瞬。已被黃流汨。卓哉古聖賢。其言皦如日。不知者已矣。知之胡不勖。寯永牛山章。病中恆三復。</text>
<title>二十日又雨。夜大風。</title>,<text>陰晴苦不常。天怒人其安。昨霽今復雨。終日昏林巒。冥冥夜氣沈。月黑雲迷關。窅窅虛闃中。風作忽無端。中宵撼地軸。厥勢如崩湍。叱吸戶牖鳴。掀簸巖谷彈。莫測造物意。贔屓誰敢干。猛虎噤不嘯。巢鶴去無還。唯有宋窓雞。膠膠不廢官。寤歎不能寐。擁膝土床寒。誰哉力回天。六合分梟鸞。</text>
<title>閒居。次趙士敬，具景瑞，金舜擧，權景受諸人唱酬韻。十四首。</title>,<text>難隨時世學粧姸。應物如方鑿枘圓。往事已知成大錯。來緣何必問高天。塡壑工夫好耐辛。據城血戰豈關人。若敎不用如山徑。野火春風草又新。聖代崇儒正道開。如何此事反驚猜。若令曲學圖阿世。男子衣冠婦頰顋。少年前去路方長。發憤功深未遽涼。十九人前何畏笑。愧君先自剝剛腸。濂伊群哲皆龍逝。湖建諸賢亦鳳飛。莫嘆流傳資口耳。後來作者偉同歸。朱門末學。流爲口耳之弊。草廬諸公。多以爲憂。然歷攷宋末，元，明之際。以朱學傳相授受。卓然有得者多。不可以流弊爲本實病也。元虜中州溷幾春。斯文猶得一番新。可憐穢德能如許。不廢山林講道人。三代以下。國家待士之道。莫善於宋。然小人得志者。力戰天下之公議。指君子爲奸僞。斥逐排擯。使之不容於世。唯元朝。卻無此事。使士不諱道學。差可尙耳。陸禪朱辯障橫流。天下幾成盡爲劉。末學口中騰性理。草廬當日暗生愁。見史後生必欲令趨徑。何異縫裳誤女攕。不信朱門還待陸。沛然時雨望添𩁺。𩁺。小雨也。○草廬患口耳之失而欲反之。甚善。但朱先生此意。不啻拳拳。從朱則本末兼擧而無偏。從陸則欲徑而歸於異學。蓋草廬之見。不能無病。故如此云。文公平昔警門牆。主敬硏幾進室堂。若事眞經與程註。指南應不嘆亡羊。西山心經篁墩附註。備述文公尊德性爲本。兼修道問學之意。且自序之曰。可謂指南之車云云。寂寞硏窮向碧蘿。吾東文獻費吟哦。圃翁著述嗟漫滅。牧老文章幻說多。圃隱集一卷。其所著述。宜不止此。惜無從而得見之。牧隱每自謂不學佛。然其稱述釋敎。不啻多且詳。而於吾學。殊孟浪。無的確說到處。陽村圖說儘爲奇。狀到天人合一時。祇恐猶多强牽綴。恨無眞眼訂吾詩。入學圖說。說道理儘細密。但以心字。狀天人合一之理。巧則巧矣。恐未免杜撰牽合之病。其畫卦自外始。亦不可曉。佔畢師門百世名。沿文泝道得鴻生。成功未半嗟蒙難。喚起群昏尙未醒。佔畢主於詩文。而典雅近道。其門人沿流遡源。如寒暄諸公。大有奮志。大業未究。而淫禍已及。爲斯文之阨。久而愈甚。可勝嘆哉。武陵眞愛竹溪名。作屋渠渠訓後生。道統推尊雖已過。人心昏寐豈無醒。周景遊肇創書院。甚盛擧。但其意直推文成公爲眞接道統之傳。是大不可。幽懷多少寄吟窓。畢竟空言不入腔。襲置無令傳衆手。人人未必便心降。</text>
<title>有嘆</title>,<text>今世何人第一流。脊梁硬鐵擔千秋。須知少味還多味。若道無愁轉有愁。謝透利關緣事洛。胡明物漬爲從涪。自憐半百無歸仰。依舊人間寂寂儔。</text>
<title>淸明溪上書堂 二首○撤寒棲。移構小堂於溪北。次老杜韻。</title>,<text>淸溪環繞幾重烟。結屋溪邊僅若船。造次規模從客笑。幽偏形勢得吾緣。輕紅欲發花迎喜。嫩碧初生草帶憐。酒入口中纔盎若。詩從筆下已超然。儒林道故難諧俗。男子身多不直錢。恨未一生逢有道。此心無路訂千年。心通一語道猶東。志異何殊聽借聾。利欲只今河決海。功名從古鳥過空。年年民俗困無告。箇箇人情嫌不同。有恨風光催嶺日。無言春色滿溪楓。病來稍減書癡絶。愁處難禁酒聖中。補過希前垂至戒。令人長憶紫陽翁。</text>
<title>春日閒居。次老杜六絶句。</title>,<text>昨日雲垂地。今朝雨浥泥。開林行野鹿。編柳卻園雞。不禁山花亂。還憐徑草多。可人期不至。奈此綠尊何。水聲含洞口。雲氣帶山腰。睡鶴沙中立。驚鼯樹上跳。山田宜菽粟。藥圃富苗根。北彴通南彴。新村接舊村。樵人閒出谷。乳雀競棲簷。小閣同何胤。高臺異宋纖。綠染千條柳。紅燃萬朶花。雄豪山雉性。奢麗野人家。</text>
<title>聾巖先生來臨溪堂</title>,<text>溪西茅屋憶前年。溪北今年又卜遷。第一光華老仙伯。年年臨到萬花邊。</text>
<title>十一夜。陪聾巖先生。月下飮酒杏花下。用東坡韻。</title>,<text>暮春欲暮前年春。花開月缺愁殺人。暮春未半今年春。月滿花樹風生蘋。臨流對酒高興發。萬斛閒愁如沃雪。蘇仙一去幾今古。依舊杯中一片月。唱徹瓊詞幔亭中。仙風浩氣如憑空。醉宿江樓香滿懷。夢魂不到東華紅。</text>
<title>溪堂偶興 十絶</title>,<text>四麓唯紅錦。雙林是碧羅。豈知淳朴處。還被化工誇。彴跨溪聲度。堂依壑勢開。從他笑深僻。素履足徘徊。開鏡爲蓮沼。披雲作石門。和風吹澹蕩。時雨發絪縕。石竇疏泉遠。山根卜宅幽。客來愁絶險。還往儘悠悠。盡日雲含雨。移時鳥喚春。山村頗狎虎。溪路少逢人。已著游仙枕。還開讀易窓。千鍾非手搏。六友是心降。松，竹，梅，菊，蓮，已爲友。布穀催田務。提壺勸客愁。更憐雲外鶴。無語立松頭。爛熳堆紅紫。淸新遶綠靑。三杯偶獨酌。萬事本無營。因病投閒客。緣深絶俗居。欲知眞樂處。白首抱經書。掬泉注硯池。閒坐寫新詩。自適幽居趣。何論知不知。</text>
<title>次趙監司季任上聾巖先生韻 席上</title>,<text>別後唯憑雙鯉魚。而今重拜地仙居。綺筵開處花相似。瓊句留時錦不如。三達久爲人所仰。一淸何止史堪書。卻慙下客疎慵甚。病覺腰圍日減初。</text>
<title>次季任密陽嶺南樓和朴昌世詩 二十二韻</title>,<text>乙未南遊嶺海秋。曾攀危檻眺雄州。紛綸世事千回轉。合沓天星兩匝周。夢化浪尋三島月。詩疆空憶萬家侯。病纏漳水寧天意。詞賁滕王定鬼謀。舊說一琴隨隻鶴。今聞長笛倚高樓。風雲入筆驅神變。海岳披眸豁遠幽。鄂渚烟光荊樹外。長沙秋色楚江頭。霞觴艷海羞麟鳳。仙樂轟天詠瑟璆。弔古自成歌激烈。傷今尤覺語悲遒。風斤妙質逢宜少。白雪希音和豈稠。山澤臞形眞自笑。皇華佳什謬當酬。携來夜屋虹光貫。讀罷晨窓瑞色浮。熟路四方馳駿駕。洪流千里送颿舟。煙花滿目啼黃鳥。雲雨垂空舞翠虯。達士離塵淸似蛻。凡夫徇俗窘如囚。觀風有愛留棠茇。食力何尤付橘洲。至敎幾人承化雨。浮名唯我去懸疣。涼涼獨見交如漆。落落休論得若丘。荏苒光陰嗟易失。回環倚伏莽難求。悲傷觸事嬰深抱。感慨因公記壯遊。安得樓居同吐納。仍看羽化脫喧啾。浮游汗漫出六合。臥閱蓬萊淸淺流。</text>
<title>七月十三夜月</title>,<text>初秋夕霽天無雲。月色萬里纖毫分。天風湛湛吹玉波。銀河掩彩星韜文。眼中忽失世湫隘。坐我瑤臺與瓊閣。海山仙人如可招。月裏姮娥相唯諾。彼美桂樹生蟾宮。宜與天地無終窮。婆娑本不礙月明。吳質妄欲饕天功。我勸姮娥一杯酒。願乞玄霜玉杵臼。凌風倏忽游八表。萬丈紅塵不回首。赤壁見翅如車輪。武夷臥聽金雞晨。下笑顚狂李謫仙。區區對影成三人。</text>
<title>次金惇敍讀書有感韻</title>,<text>魯鈍無能只信書。中間輕試利名途。殘年始欲追前軌。末路依然作舊吾。汲汲反躬須益友。滔滔立脚是眞夫。寸膠可救黃流濁。參倚尋常在座隅。</text>
<title>次韻。答新寧宰黃仲擧。</title>,<text>夜枕强懷不滿張。其如一念費稱量。沂公尙戒愚難免。邵子猶思智善藏。涉歷始知新得趣。歸來眞覺舊迷方。誰言簡策爲糟粕。此事應須問紫陽。千林浩渺樹槎牙。萬里同雲羃日車。亂片非時驚柳絮。暗香無處覓梅花。何知暈點朝回袖。只恐平封凍臥家。坐想琴軒增絶致。萬竿堆壓玉相叉。</text>
<title>正月二日立春 壬子</title>,<text>窓外東風料峭寒。窓前流水碧潺潺。但知至樂存書室。不用高門送菜盤。黃卷中間對聖賢。虛明一室坐超然。梅窓又見春消息。莫向瑤琴嘆絶絃。</text>
<title>上元日。遇李庇遠於溪路。同行卽事。</title>,<text>春氷破玉水漫溪。春日初暄野鳥啼。馬上相逢聯轡去。晩風無數草生蹊。</text>
<title>上元夜。溪堂對月。</title>,<text>溪翁獨向溪堂宿。半夜開窓看月色。金波瀲灧綠烟滅。萬竅無風一室寂。賞燈兒戲非吾俗。占歲氓情乃眞惑。何如閱盡華山圖。靜鑑惺惺讀周易。</text>
<title>次韻。答李靑松公幹。二首。</title>,<text>壽樂園亭傍渚磯。銅章時到弄斑衣。我今獨抱無涯恨。寸草三春失報暉。人曰山中不可居。甑生塵土釜生魚。起來謝客無言說。但覺窮愁昔已除。</text>
<title>滉將拜聾巖於臨江寺。其夜有雪。先生朝遣僧。以一絶速之。謹奉和。先以呈上。</title>,<text>天增絶致尋眞境。故作瓊瑤十里寒。但得夤緣參雪子。區區何必問袁安。</text>
<title>暮歸馬上</title>,<text>春風吹水雪初晴。候謁仙公野寺淸。去自欣然來自得。夕陽斜路馬蹄輕。</text>
<title>李大成來訪溪堂</title>,<text>山花未發春强半。溪鳥閒飛客又來。淺酌高談忘我病。窮居苦節勉君才。</text>
<title>淸吟石</title>,<text>亂披紅罽裏。閒擔綠波回。晩與溪童約。盤擎活玉來。綠波酒名</text>
<title>答友人 丁季晦時謫巨濟</title>,<text>死者長辭生亦分。窮山藜藿瘴鄕雲。百年契分明霜義。千里心懷爛貝文。坐對鹿眠常戀友。臥看鳶跕尙思君。從來佩服皆蘭臭。莫爲摧傷少替芬。</text>
<title>四月初一日。溪上作。</title>,<text>澡神古書在。灌花淸泉賴。林居識鳥樂。地坐看蟻大。夏初品物流。春後餘芳馤。雲生泬寥間。日墮蒼茫外。休休已無恨。落落空多嘅。唯有千載人。襟期與我會。</text>
<title>答黃仲擧</title>,<text>愚者常爲智所籠。非非是是巧相蒙。未知何事爲長策。唯覺隨人最下風。萬紫千紅微雨後。白雲靑鶴故山中。明時會見憐衰疾。此樂何憂未占終。仲擧詩。但恐鸞書驚鶴夢。心親魚鳥愛難終。</text>
<title>幽居。示李仁仲，金愼仲。</title>,<text>幽居一味閒無事。人厭閒居我獨憐。置酒東軒如對聖。得梅南國似逢仙。巖泉滴硯雲生筆。山月侵牀露灑編。病裏不妨時懶讀。任從君笑腹便便。</text>
<title>溪堂前方塘。微雨後作。</title>,<text>小塘雨絲絲。淸晨獨來憩。窓虛可坐臨。地淨無塵翳。靄靄雲氣垂。微微波紋細。蒼苔濕滿嵌。碧草霑委砌。餘霏洗水面。一鑑寒潑眥。度鳥忽遺影。游魚新得計。夙昔抱沖素。生平不狎世。蒙泉有活源。果育希晩歲。題詩豈夢占。觀書儻天契。何況後夜來。風月更光霽。</text>
<title>四月八日感事 國俗以是日釋迦生。稱爲節日。</title>,<text>生賢生聖老天心。本爲斯人濟陸沈。待得半千猶苦罕。自從中古更難諶。幺胡始降偏方蠥。異敎終飜萬國淫。最是無稽基福日。誇傳作節到如今。福。本作禍。</text>
<title>次韻。寄題黃仲擧新構竹閣。夏赴都後</title>,<text>肉食終難近臭銅。此君唯足友軒中。竿竿玉立非爭列。籜籜龍騰欲上空。瘦石寒溪團翠色。疎欞虛檻灑淸風。可憐人境俱新處。續舊題詩愧未工。</text>
<title>八月十五夜。西軒對月。二首。</title>,<text>遙夜夢家山。起看梁上月。更愛西軒中。淸光滿疎樾。明月在天上。幽人在窓下。金波湛玉淵。本來非二者。</text>
<title>次韻友人 二首</title>,<text>班馬聯鼇禁。夔龍集鳳池。菲才忝魯泮。式穀愧周詩。童頭退之嘆。便腹孝先眠。任逐桑楡暖。何時此計圓。</text>
<title>次韻。答林大樹。四首。癸丑</title>,<text>閒思雀網門前設。病畏儒冠座上峨。斂衽歸來秋又晩。菊花霜露一園多。門庭不掃蓬蒿沒。几閣無塵書籍峨。獨坐深思今古事。異同今古本無多。逝水靑年空恨怍。高山前烈尙巍峨。好風深院無餘事。誰信遺經餉我多。心欣吉善如蘭馥。氣涌姦兇似泰峨。莫把衰齡看古史。衰齡看史轉傷多。</text>
<title>題周景遊遊淸涼山錄後</title>,<text>半世心腸未鐵剛。仙山宿債久難償。夢魂時復凌淸峭。形役今猶墮軟香。白入匡廬吟日照。韓登華岳撼天光。巨編何幸投來看。千仞還疑共振裳。</text>
<title>次韻黃仲擧 幷序</title>,<text>仲擧曾求拙跡。僕書晦庵廬山諸詩寄去。仲擧時得公山仙舟巖瀑布。適得廬山詩帖。以爲喜幸。二絶見寄。次韻奉答。新發雲泉勝。千尋想怒雷。遨牀來玩處。嵐翠幾重堆。夢想廬山河落水。風塵三復紫陽詞。聞君訪得仙巖瀑。相逐何時攬絶奇。</text>
<title>題靈川子墨竹</title>,<text>舊竹飄蕭新竹長。林間奇石狀奇章。不知妙墨傳湘韻。唯覺風霜滿一堂。</text>
<title>贈韓上舍士炯 甲寅</title>,<text>常愧吾行未透關。指南欣得子相扳。望中巇險聊宜戒。俗裏韜藏詎是孱。功到及泉無棄井。事同攻玉藉他山。會須默契環中意。長占人間分外閒。</text>
<title>贈金生伯獻</title>,<text>紛紛餘事豈相關。往軌知君力欲扳。得謗更須脩六蔽。將身何忍作三孱。畏途莫涉千層浪。平地終成九仞山。好去雲林究爻象。定應深契在幽閒。時二君將入山讀啓蒙</text>
<title>書徐處士花潭集後 三首</title>,<text>末世天無改。吾東聖欲居。魯風猶可變。箕訓詎終虛。前輩文華勝。今人術業疎。有誰能自奮。躬道向經書。嘆息花潭老。于今永我疎。抗身依聖哲。觀物樂鳶魚。不藉彈冠手。寧拋帶月鋤。當年如得見。勝讀十年書。獨厲頹波泳聖涯。林居如得鬼誰何。數窺億世猶看掌。學泝千年欲擅家。似董潛猶下帷讀。如曾狂不倚門歌。吾生又未斯人見。自恐平生虛擲過。</text>
<title>三月三日。與李大用上舍。同登寓舍後岡。李新自鄕來</title>,<text>雲物凄迷日隱空。客愁無處展忡忡。何辭五五三三去。只恐紛紛擾擾同。屋後平岡臨萬瓦。園中細草散孤筇。數杯輕碧逢君醉。歸意渾忘苦向東。</text>
<title>石江十詠。爲曹上舍雲伯 駿龍 作。</title>,<text>自讀石江詠。憐君同我情。園從塵外卜。家向水邊成。有趣孤棲樂。無求萬事輕。五侯池館勝。爭比此間淸。爽地山光裏。虛亭水色中。拓窓分竹日。垂箔護蘋風。漁事隣家共。農談野老同。人間豈無樂。此樂獨無終。絶壁千年地。淸江萬古流。留連無故迹。寂寞有閒洲。隱士宜馴鶴。漁翁自伴鷗。從君吾欲老。肯借一磯頭。麗王游幸處富貴渾酣夢。桑楡或買園。歡華舟夜失。悲恨草春繁。絶境無塵涴。畸人斷俗喧。任他分得喪。高臥且加飧。家僮携杖慣。春服試身輕。暖樹花爭發。晴洲草滿生。龍陽誇種橘。甫里詑虀橙。未識風雩樂。眞成浪得名。借地眞高義。臨江見野居。有時乘釣艇。無事課農書。渚下蓬萊鳥。潮通渤海魚。茅山肥遯客。況復近幽廬。有人借地築亭。與聽松隱居相近。判不爲今重。居然與古違。愛山晨獨往。憐月夜忘歸。天籟自宮徵。野禽無是非。未須徵相法。當肉晩烹薇。山暝雲容合。江空雨脚斜。晩風吹桂楫。春水沒瓊沙。西塞閒飛鳥。桃源杳泛花。瓦甌篷底酌。隨意不須賖。坐望遙空外。行吟積水傍。不辭勞杖屨。常恐浥衣裳。家釀泉槽潔。園蔬匕筯香。君看鷗浩蕩。不比燕巢梁。我作中年去。無端命再霑。似雲思返岫。如燕望開簾。更被淸詞發。從知遠意添。只緣謀病逸。非爲嘆郞潛。</text>
<title>與李而盛，韓士炯。同登蠶頭。因留宿。</title>,<text>淩晨出郭形神暢。向晩登臺天宇明。王國地尊山有象。海門雲遠水無聲。不妨家釀千螺吸。暫借官奴一笛橫。鳥沒英雄今古地。何須扶醉問歸程。</text>
<title>杏花。效王梅溪次韓昌黎韻。</title>,<text>漢陽賃屋園院空。年年雜樹開繁紅。牆頭小杏高出屋。春晩始替辛夷風。乃知王城地多寒。物候不與中州同。攢枝日萼香郁烈。一一刻翦含元功。我病三春不出門。杖屨時及閒園中。老眼猶知惜芳華。樂事難憑年少叢。罇前莫厭寂寥詠。猶勝楚客悲吟楓。明朝已約數同袍。風雨飜令四美窮。世間萬事苦難諧。西飛白日江流東。對花一笑花有語。嗟爾合作耕田翁。</text>
<title>遇宋台叟於途。期夕回見過。旣至。小酌花下。用東坡月下飮杏花下韻</title>,<text>偶然期賞芳園春。市橋南頭逢玉人。歸來最憶聾巖仙。花月淸宵詠採蘋。如今更覺淸興發。桃花初動杏飜雪。一尊迎暮地勢高。霞色纔沈薄籠月。人間萬事酒杯中。得喪毁譽俱成空。他年嶺海儻咨詢。物外肯訪源花紅。</text>
<title>紅桃花下。寄金季珍。二首。</title>,<text>栽花病客十年回。樹老迎人盡意開。我欲問花花不語。悲歡萬事付春杯。晩雨廉纖鳥韻悲。千花無語浪辭枝。何人一笛吹春怨。芳草天涯無限思。</text>
<title>答仲擧 二首</title>,<text>昨夜松岡話竹軒。朝來書到意欣欣。遙憐節迫風雷噫。亂眼龍蛇百萬群。騰踔龍蛇氣勢豪。任敎蒼翠入雲高。淸貧莫學湖州守。千畝胸中似太饕。</text>
<title>次韻趙松岡見寄 十二首</title>,<text>南山終日望。詩到想淸塵。宿昔遊仙洞。尋常記病人。倦閒從髮散。愁醉尙眉顰。長者無來轍。關門動涉旬。夏木風飜幕。春華雨洗塵。公爲城隱客。我作旅停人。迭唱諧金石。傍觀錯笑顰。卻憐沈痼在。漳臥每連旬。俛仰成今古。紛綸遣俗塵。那堪爲病客。未始作陳人。賈誼明時哭。陳搏隱處顰。靜中看易理。深感贊雖旬。淸朝容末士。泰岳一微塵。學劣常慙古。交疎不怨人。衰成飯山瘦。老作醋翁顰。又發流年嘆。春歸忽已旬。淸和好天氣。庭院屛囂塵。草靜看如我。山高望似人。嗜書酣豢悅。嘗世忍蔥顰。莫效湘纍賦。浮遊造宿旬。碌碌成何事。徒悲鏡蝕塵。但令神守宅。無俾氣撓人。至道寧容攬。閒愁不上顰。何時隱仙嶽。環卦鍊循旬。風雨奄春盡。芳菲落後塵。靑山空入夢。白髮不饒人。罇酒追餘賞。烟霞慰淺顰。因思花裏醉。惆悵只前旬。荏苒無留景。徘徊尙在塵。莫嫌春後境。猶對意中人。葉裏陶餘憾。罇前邵不顰。明春遊此地。定約幾番旬。經濟無籌策。謳吟只蠹塵。伐檀慙厚祿。移谷嘆愚人。睍睆愁邊囀。濃蛾夢裏顰。鄕程時默數。跋涉僅周旬。達士觀中夏。毫端集一塵。無拘眞樂事。有累卽凡人。衆綠迎時吹。同雲帶晩顰。病中存攝理。不必待休旬。朱紱儻來事。淸標非世塵。興酣柯爛客。情屬下簾人。攄素那禁寫。憂饑獨自顰。爲公吟偪側。顔色阻盈旬。盡日憑烏几。薰風遠市塵。眼中忻節物。林下憶高人。法豈維摩喜。慵因褦襶顰。最難堪熱濕。長夏奈纔旬。</text>
<title>次韻松岡</title>,<text>求田問舍肯嫌遲。賃屋聊從棘作籬。每歎昌黎志能復。深懲司馬坐成馳。堆庭赤葉仍無事。滿眼黃花亦一時。衰暮未成眞箇業。病中排悶强裁詩。</text>
<title>寓舍西軒。早起卽事。</title>,<text>夜枕浪浪徹雨聲。朝霞明滅弄陰晴。無氈坐上仍無客。有蘀園中亦有英。宿鳥自營飛散早。家僮雖懶掃涓淸。讀書契意忘安飽。相勵何人共日征。</text>
<title>病中。有客談關東山水。慨然遠想。復和前韻。</title>,<text>賃屋深坊遠市聲。端居秋末愛新晴。風前挺挺杉翹榦。霜下鮮鮮菊秀英。散地身閒如不病。凶年家空似眞淸。邇來夢想仙遊地。何日投簪獨遠征。</text>
<title>宋台叟雪中見訪</title>,<text>雪裏來敲羅雀門。一尊淸座笑相溫。耽看玉海飜空勢。不覺銀城帶暮痕。</text>
<title>周同知景遊挽詞</title>,<text>自是東南美所鍾。文如山斗氣豪雄。早登臺閣名聲藉。中典州城頌詠渢。三入成均垂睿想。一分陜右動民風。銀臺草敎能宣旨。玉署陳圖最見忠。闢佛封章士爭誦。尊賢祠宇世初崇。谹言間出如傾漢。傑句時傳似搏龍。進進誠心在君父。沈沈身疾感蛇弓。人間斷斲唯應我。地下修文定是公。千里哀榮恩典下。一生事業汗靑中。竹溪遶舍流千載。誰識先生意不窮。</text>
<title>送韓士炯往天磨山讀書。兼寄南時甫。五首。</title>,<text>風烟都掃舊繁華。尺五天磨翠不磨。滿載遺經相逐入。三冬奚啻得三多。石劍天紳掛海東。人言奇勝競爐峯。此身尙墮醯雞甕。何日雄觀一盪胸。憂患從來玉汝身。動心忍性境還新。不須更向玄玄覓。精義尋常自入神。時甫重遭患難。後養疾于此山。扶病來京歲屢除。此行眞箇愧心初。細思未必非天幸。多見平生未見書。舊聞宗聖戒淵氷。今悟程門印去矜。歲暮王城深巷裏。掩關孤坐若無憑。</text>
<title>台叟來訪云。夢中得句。相思成鬱結。幽恨寄瑤琴。覺而足成四韻。書以示之。次韻。</title>,<text>踏雪來相訪。題詩笑復吟。夢中神感激。書裏意沈淫。得失難齊指。艱虞更勵心。何妨無世用。願作沒絃琴。</text>
<title>得金厚之寄詩。次韻卻寄。乙卯</title>,<text>東觀雲蹤散幾年。相思千里每依然。只今世事勞人甚。羨子行遲更覺仙。厚之患脚痺。因以爲戲。</text>
<title>病慵</title>,<text>我素抱痾長坎坎。民今思食政喁喁。訂頑不奈憐同體。尊性還須警已慵。</text>
<title>題金季珍所藏蔡居敬墨梅。二首。</title>,<text>古梅香動玉盈盈。隔樹氷輪輾上明。更待微雲渾去盡。孤山終夜不勝淸。瓊枝疎瘦雪英寒。縱被緇塵不改顔。可惜詩翁眞跌宕。枉將調戲比端端。</text>
<title>東湖留別閔景說參議。二首。仲春。將歸嶺南。</title>,<text>二月東湖風雪天。感君追送意拳拳。因思丙午湖船別。倏忽如今已十年。往事追思已惘然。別詩猶記五三篇。如今別語尤堪荷。歸管烟霞五百年。景說謂余此歸。當與聾巖老仙齊壽。故云。</text>
<title>金佐郞 顯卿 自湖堂携酒來。夜話。</title>,<text>東觀仙遊記昔年。一生辛苦坐沈綿。東行又被詩仙款。手校雲編夜不眠。</text>
<title>舟行。示宏姪寯兒。三首。</title>,<text>春陰漠漠水悠悠。去國孤臣一葉舟。好待晩天晴日景。水禽多處玩芳洲。</text>
<title>虛興倉江上</title>,<text>春水船頭綠潑油。晩來貪看戲群鷗。不知萬類中何物。更有閒情與汝儔。</text>
<title>黃江舟中。喜晴。</title>,<text>今日天晴暖始生。歸舟搖蕩白鷗輕。何須更待桃花浪。綠漲仙源正好行。</text>
<title>寓龍壽寺。聾巖先生寄示蟠桃壇唱酬絶句。奉和呈上。二首。</title>,<text>擬結蟠桃子。于今第幾年。花前看一局。浮世日過千。小臣辭病日。大老樂閒年。未到桃源界。塵愁已洗千。</text>
<title>初歸陪家兄。與諸人會淸吟石。</title>,<text>躑躅春猶閟。邯鄲夢始回。淸吟無盡藏。從此百千來。</text>
<title>知中樞聾巖李先生挽詞 二首</title>,<text>逸樂三朝貴。聰明大耋年。都門追漢傅。香社紹唐賢。世自多飜覆。身誠享具全。誰知憂國淚。臨化尙漣漣。寵眷三朝厚。風流一代尊。浮名同草芥。勝事極林園。幾幸籃輿擧。俄驚鶴夢鶱。羊曇無限慟。不忍過西門。</text>
<title>答季珍</title>,<text>力耕多餒笑農憨。榮啓終誇樂有三。脚下豈應無實地。人間誰定是眞男。秋回澗樹生涼籟。雨過山堂滴翠嵐。獨坐吟詩無與聽。悠然回首憶終南。</text>
<title>宋企村 純 俛仰亭 二首○公居在潭陽。時爲善山。將辭歸。寄書索題。</title>,<text>七曲高低控二川。翠鬟無數迥排前。縈簷日月徘徊過。匝域瀛壺縹緲連。村老夢徵虛宿昔。使君資築償風烟。傍人欲識亭中樂。光霽應須別有傳。夢徵。資築。皆亭之實迹。松竹蕭槮出徑幽。一亭臨望岫千頭。畫圖隱映川原曠。萍薺依俙樹木稠。夢裏關心遷謫日。吟邊思樂撫摩秋。何時俛仰眞隨意。洗卻從來局促愁。</text>
<title>琴聞遠東溪惺惺齋 二首</title>,<text>東溪深闢小齋新。苔徑柴門迥絶塵。爲問主人何事業。寸膠功力自珍身。河南門下謝先生。百聖心傳一語明。妙用深源都在熟。瑞巖稊稗不須評。</text>
<title>次韻黃新寧仲擧</title>,<text>君詩如共我神謀。蕭灑淸眞儘有由。嚮道讀書新得契。虛心看竹屢經秋。雲山石室須紬匱。世路風波莫棹舟。老病自嗟精力退。如君何待隱居求。</text>
<title>十月四日。遊月瀾庵。二首。</title>,<text>一葉扁舟度碧流。來尋叢桂小山幽。寺門白日臨哀壑。臺石蒼松戴凜秋。掃迹免同逋客返。傷心無復老仙遊。箇中趣味無人共。淸夜寒燈意轉悠。聾巖屢遊此莫道林林我最靈。靈源才汨等昏冥。雖當老境兼衰齒。只在眞知與力行。伯子後時懲獵習。文公早歲驗鐘聲。君看動靜相循理。隨處隨時豈暫停。</text>
<title>十一月。入淸涼山。</title>,<text>休官處里閭。養疾頗相梗。仙山不在遠。引脰勞耿耿。夜宿孤山庵。晨去越二嶺。俯看積曾氷。仰視攢疊穎。跨木度奔川。凌兢多所警。深林太古雪。白日無纖影。側徑滑以阽。其下如坑穽。行行力已竭。上上心愈猛。山僧笑且勞。延我西寮靜。安神八九日。閉戶藏頭頸。不見滕六怒。焉知屛翳逞。今朝愛日姸。策杖巖路永。陟彼揷天嶺。宇宙雙眼騁。衰筋畏峻極。此願未遽幸。躋攀猶少試。顧眄雲千頃。妙意祇難言。佳處每獨領。歲律行欲窮。不恨身幽屛。懷哉平生友。使我心怲怲。珍諾未成踐。遐蹤又難請。安得此同來。努力造絶境。</text>
<title>遊山書事 十二首○用雲谷雜詠韻</title>,<text>登山尋幽越濬壑。歷險穿重嶺。無論足力煩。且喜心期永。此山如高人。獨立懷介耿。値風今日大塊噫。簸撼百圍木。聲雄萬馬驅。勢劇九溟覆。笑我爲病軀。牢關自縮恧。翫月千巖雪嵯峨。月出愈淸肅。幽人坐不寐。寒鏡低梵屋。夜久香寂寂。眞成媚幽獨。謝客 適有此事山人亦款人。酒食要餉夕。我云子休矣。後者情難極。山人笑而去。日墮遠山黑。勞農 同上山農住山城。沃土耕非緩。如何捨此去。町疃荊棘滿。欲反畏里胥。非關生理短。講道聖賢有緖言。微妙非玄冥。源流有所自。毫末有所爭。講之欲何爲。志道求其寧。懷人孤蹤在世間。常恨少朋遊。有如鶴鳴陰。和者何悠悠。空山歲暮時。獨詠無相猶。倦遊 松岡欲擬我按江原。令遊金剛山。余辭之。故人欲薦我。勸我遊丹丘。此意固已厚。此事寧非愁。焉有受方面。爲謀方外遊。修書我讀啓蒙書。一管窺玄關。傳疑自備忘。不托麻衣姦。靜中聊一修。得處非世間。宴坐朝市竟何裨。山林久無厭。身羸好燕養。質愚須學砭。禪窓白日靜。不用珠數念。下山移棲萬仞崖。其下臨無底。抱病畏處險。頗妨寄衰齒。翛然下山去。雲林杳幾里。還家遊山何所得。如農自有秋。歸來舊書室。靜對香烟浮。猶堪作山人。幸無塵世憂。</text>
<title>往在乙亥春。叔父松齋遊山。寓上淸涼庵。滉與諸兄弟侍。今來不勝感涕。示諸姪孫。二首。</title>,<text>淸涼寺裏憶陪遊。丱角如今雪滿頭。鶴背幾看陵谷變。遺詩三復涕橫流。重尋唯覺我爲人。流水桃花幾度春。汝輩他年知我感。當時同汝少年身。</text>
<title>次黃仲擧元日韻 丙辰</title>,<text>拙朴由來得自天。追尋芳躅每欣然。聰明此日非前日。習氣今年似去年。透得利關聞上蔡。驗來學力說伊川。吾儕更勉躬行處。莫向人前枉執鞭。</text>
<title>與仲擧論圖書。二首。</title>,<text>京國三年笑絶癡。病中辛苦學希夷。可憐所得如窺管。林下猶堪樂聖時。邵傳羲易絶人知。香瓣雲臺百世師。可惜梅巖親指授。終身不悟啓蒙微。</text>
<title>寄李而盛 之蕃時以司評。棄官來隱于島潭。</title>,<text>我曾爲吏隱丹丘。幾挾飛仙夢裏遊。聞說島潭今有主。想應多我舊風流。</text>
<title>立秋日。溪堂書事。三首。</title>,<text>宿霧初收曉日鮮。寒溪幽壑共蒼然。病中軀體纔溫攝。窮裏田園半廢捐。滿壁圖書常獨樂。一庭烟草爲誰憐。秋來又約同襟子。明月淸風上釣船。霈澤蘇枯綠滿疇。石溪淸漲碎琳璆。火雲赫日渾如昨。淸樾寒蟬颯已秋。種菊盈庭存晩計。觀魚在沼得天游。聖朝微物如蟣蝨。鐫罷深祈協所求。小屋欹斜風雨餘。石牀蒲席自淸虛。書生有約來山寺。田父無求近野廬。養疾偶成三徑趣。愛閒幷罷一竿漁。何因得向瑤琴裏。聽取希音邃古初。</text>
<title>滉近再蒙召命。一以僉知。一以副提。因病甚。再上辭狀。仍乞致仕。有旨遞玉堂。又有安心在閒之旨。不勝感激之至。然不許辭樞府。不報致仕之請。再用前韻。三首。</title>,<text>積雨新晴物色鮮。淸風幽澗政泠然。群公見愛宜深責。聖主包荒不頓捐。天上神仙非骨法。眼中丘壑自心憐。何能身世渾無累。萬頃沿洄不繫船。凡夫自合老田疇。瓦釜難堪廁戛璆。馬倦欲辭天廏日。魚游將轉海波秋。綸言枉作山巖賁。褊性猶諧水石遊。感激至恩無以報。直將心事古人求。圖名誰肯食吾餘。乞丐微誠竟墮虛。納祿要明臣子義。爲官寧在野人廬。深蒙物議歸逋慢。曲被君恩與釣漁。古道卽今雖未遂。且欣心事入閒初。</text>
<title>次韻金應順秀才</title>,<text>永慨難追古。多慙未副名。君來眞自誤。我勸亦徒誠。百練絲能白。千磨鏡始明。老夫猶有意。年少肯虛生。</text>
<title>贈別應順</title>,<text>昧道龍鍾我可吁。君今年少莫功踈。來窮象數雖臻妙。去入宮牆恐落虛。千聖源流閩洛學。六經堦級魯鄒書。由來此事難容躐。萬里行從一步初。</text>
<title>奉酬南時甫見寄</title>,<text>與君不相見。時序去堂堂。綿延各抱病。寂寞兩韜光。所希在往躅。所服曾迷方。解牛有餘地。揠苗斯自傷。相思欲相勵。關嶺阻風霜。緘辭寄歸雁。悵望西雲蒼。</text>
<title>秋懷十一首。讀王梅溪和韓詩有感。仍用其韻。</title>,<text>吾衰學老圃。種瓜瓜薿薿。瓜成一再摘。摘勢殊未已。秋風動園林。蟪蛄鳴惻耳。瓜畦有宿萎。瓜蔓無新起。萬物天壤間。其變盡相似。天道自有常。人情已難恃。感物隱幽衷。撫迹追前軌。浮榮儻來去。何足爲悲喜。庭前兩株梅。秋葉多先悴。谷中彼薈蔚。亂雜如爭地。孤標未易保。衆植增所恣。風霜一搖落。貞脆疑無異。芬芳自有時。豈必人知貴。秋山景色好。朝霽雲曼曼。身上一布衣。盤中一簞飯。逍遙絶外事。俛仰適素願。如何故人書。使我發浩歎。是非久乃一。情僞初相萬。有技覆國售。有寶戕身獻。人苟昧大道。天公未可怨。白雲不可贈。靑雲不須凌。富貴等浮烟。名譽如飛蠅。安能强衰疾。終日受嫌憎。秋澗下淸泚。寒崖露稜層。猿來窺果園。兒去看魚罾。萬戶人所要。一壑吾猶能。悽悽抱秋懷。懍懍追古警。有恨不可窮。有嘆亦已永。辨惑誠不易。媢技胡乃猛。針心無寸鐵。斷榦有極綆。晨坐讀宋史。當時眞不幸。已矣可奈何。牀頭書且屛。秋霖開久鬱。喜見曬晴景。忽復雲埋空。書室黯虛冏。悄然無與語。心事何多梗。安得豁天宇。登高遐眼騁。溪山多勝處。意行不待請。山日隱雲暮。溪邊路稍暗。屐響鳥不驚。衣霑我無憾。環堵誠蕭條。且免鬼窺瞰。以士託農圃。分甘麤與淡。君子貧而樂。小人窮則濫。宮牆窺豈髣。日月至未暫。治病艾猶蓄。涉世舟初纜。蕩蕩已無疑。紛紛何足勘。里社共勞勉。新穀見盈甔。昔遊蓬萊觀。古道追羲軒。圖書萬軸藏。日月雙輪奔。多病負國恩。事業安足言。同游衆才彦。斂衽皆盧前。退歸非好事。誠恐刺素餐。猶堪夙志諧。林下事塵編。心悅味芻豢。力愧功百千。涼飆撼庭樹。肝膽自生酸。玄晏一生痾。孝先晝日眠。但願遂此意。泉石送餘年。我硯磨不出。龍蟠泓海乾。我腹詩書空。欲呈非琅玕。獨來巖下居。松桂愛團團。天恩未敢承。怵惕久靡安。伐檀寘河干。河水淸且瀾。祇爲食其力。誰信甌臾丸。嶺路阻且長。躑躅停秋鞍。曉枕不成寐。空階秋雨聲。悲蟲雜四壁。攪耳到天明。因時感物變。撫事省己誠。世運迭隆替。天道更虛盈。邯鄲故酣夢。蠻觸幾爭兵。惟知金石堅。不願錦繡榮。回車及未遠。幸矣天所令。美人隔天涯。宿昔同所好。相思不能忘。爾來胡不早。我有一畝園。松菊幽貞保。亦有梅與竹。竝我形癯槁。悵望無與晤。誰哉肯此道。</text>
<title>次韻權生好文</title>,<text>適洛人皆走越如。應緣澆薄喪眞餘。吾心正似天開鏡。古學還同日照書。博約淵源寧有雜。明誠宗旨不容疎。可憐才力能馳騁。只恐當前本領虛。</text>
<title>答權生應仁 二首</title>,<text>白首心猶壯。靑雲氣始降。爲農仍在磵。結社改臨江。蓬觀謝金櫃。玉堂違霧窓。何須高隱事。更擬鹿門龐。汨汨悲流俗。滔滔混逝川。眼中生險地。頭上有高天。事忌爭雄長。詩難突過前。古來懷至寶。不必在誇傳。應仁言及華使唱酬事</text>
<title>黃仲擧求題畫十幅 丁巳</title>,<text>陋巷簞瓢陋巷端居獨闇然。輝光烈烈照窮天。當時不有鑽堅力。至敎誰明萬世傳。舞雩風詠童冠春游亦偶然。何能感聖極稱賢。若知箇裏眞消息。蓋世功名一點烟。桐江垂釣故人相見動星辰。歸釣桐江自在身。致世少康渠已辦。不須要我試經綸。栗里歸耕卯金竊鼎勢滔天。擷菊江城有此賢。餓死首陽無乃隘。南山佳氣更超然。濂溪愛蓮牧丹傾世菊鳴賢。千載無人解賞蓮。感發特深無極老。花中君子出天然。孤山詠梅一棹湖遊鶴報還。淸眞梅月稱盤桓。始知魏隱非眞隱。賭得幽居帝畫看。洛社獨樂五畝荒園四海春。澆花剖竹摠經綸。可知此樂能兼濟。終轉乾坤樂及民。武夷九曲憫世難從聖海浮。隱屛嘉遯且優游。晨門豈識當時意。只有寒溪萬古流。孔明草廬龍德深藏自養珍。茅茨不翦僅容身。誰知一奮天旋轉。噓起炎光四十春。康節兒車至人生遇太平天。宇宙兒車樂事全。莫道無心經一世。淸風千古足人傳。</text>
<title>遊太子山盤石</title>,<text>數層瑩淨石成窪。寒水粼粼縠漾波。綠樹兩邊遮白日。幽香時度隔溪花。</text>
<title>遊孤山</title>,<text>十年重到訪孤山。綠水蒼崖照眼寒。惆悵主人何處去。空餘基築白雲間。李上舍庇遠卜居遺址宛然</text>
<title>書孤山石壁</title>,<text>日洞主人琴氏子。隔水呼問今在否。耕夫揮手語不聞。悵望雲山獨坐久。琴聞遠</text>
<title>尋改卜書堂地。得於陶山之南。有感而作。二首。</title>,<text>風雨溪堂不庇牀。卜遷求勝徧林岡。那知百歲藏修地。只在平生採釣傍。花笑向人情不淺。鳥鳴求友意偏長。誓移三徑來棲息。樂處何人共襲芳。陶丘南畔白雲深。一道蒙泉出艮岑。晩日彩禽浮水渚。春風瑤草滿巖林。自生感慨幽棲處。眞愜盤桓暮境心。萬化窮探吾豈敢。願將編簡誦遺音。</text>
<title>再行視陶山南洞。有作。示南景祥，琴壎之，閔生應祺，兒子寯，孫兒安道。</title>,<text>卜居退溪上。年光幾流邁。寒棲屢遷地。草草旋傾壞。雖憐泉石幽。形勢終嫌隘。喟焉將改求。行盡高深界。溪南有陶山。近秘良亦怪。昨日偶獨搜。今朝要共屆。連峯陟雲背。斷麓臨江介。綠水遶重洲。遙岑列千䯰。窺尋下一洞。宿願玆償債。窈窕兩山間。晴嵐如入畫。衆綠靄霧霏。紛紅絢罽曬。鳥鳴思雅詩。泉靜翫蒙卦。躊躇足佳賞。辦此感大塊。我今置散逸。朝衣久已掛。藏修詎無所。地薄輕買賣。荒榛有頹址。古迹爲今戒。何人曾占此。漫滅譽與責。亟謀營環堵。窓戶看蕭灑。圖書溢庋架。花竹映楥砦。日月警遲暮。身心勉疲憊。中誠望三益。外慕忘一芥。此樂如壎篪。夫仁匪稊稗。爲君歌弗告。無令虧一蕢。責。音債。誚也。見韻會。</text>
<title>憑家飮歸。詠溪月。二首。</title>,<text>帶醉歸來信馬行。一鉤新月照溪明。縈回屢渡溪中月。溪月相隨曲曲淸。踏月歸時霜滿天。衣巾餘馥菊花筵。箇中別有醒心處。水樂鏘鏘太古絃。</text>
<title>琴上舍夾之淸涼山韻</title>,<text>仙嶽今年子獨尋。我閒芒屩病凌侵。空吟美句霞飜眼。尙想高臺月滿襟。抗志不將雲作贈。讀書唯擬鶴知音。丁寧好在匡山勝。頭白須昇最上岑。</text>
<title>秋日登臺</title>,<text>出世能無友善才。索居恆恐壯心頹。靑山嶷嶷終難狎。白髮森森漸不猜。樂事只應尋處得。愁腸那復念時回。天開絶勝滄浪境。風月襟懷付釣臺。</text>
<title>歲終。琴聞遠，琴壎之，金子厚將歸。示詩相勉。亦以自警警安道。三首。</title>,<text>翰墨爭名已喪眞。那堪擧業又低人。可憐往日如奔駟。來歲工夫盍日新。科目焉能累得人。學通諸理可兼伸。如何滿世英才美。一落終身未轉身。生爲男子不訾身。此事何須讓別人。齷齪無成應坐懦。從今努力競時辰。</text>
<title>成上舍運隱居俗離山下。黃仲擧就訪。有詩見寄。次韻。戊午○余少時。望見此人於試場中。尙憶其標致。</title>,<text>昔日專場秀。如今遯世翁。終南非捷徑。谷口信遺風。岸潤龍藏裏。山輝玉韞中。誦君相和句。高興激人胸。</text>
<title>李秀才叔獻。見訪溪上。</title>,<text>從來此學世驚疑。射利窮經道益離。感子獨能深致意。令人聞語發新知。</text>
<title>滄浪詠懷</title>,<text>風埃顚倒幾逡巡。尙喜林泉見在身。若水不應忘聖主。羲之何必誓尊人。屛山宴坐看飛雨。洛水閒臨玩躍鱗。二樂安能知妙趣。眼前光景只今新。</text>
<title>和趙上舍士敬。五首。</title>,<text>漁父滄浪喩濁淸。陶公歸去願藏聲。非才食力何須問。只自端居愧聖明。千頃黃陂豈濁淸。由來形大自宏聲。我無美質兼深學。空覺前言皦日明。澒洞奔流不解淸。簷聲晝夜亂渠聲。何因上抉浮雲積。六合褰開輾大明。八表同昏誰與淸。蠅蚊圭蓽殷雷聲。小齋賴有醒心處。綠竹紅葵映案明。誰分重濁與輕淸。此理何曾有臭聲。欲識羲文千古意。雲臺眞箇牖人明。嘗與士敬論啓蒙</text>
<title>答李仁仲</title>,<text>何時洞壑積陰淸。可試尋山屐齒聲。默坐虛堂看變化。才明還晦晦難明。</text>
<title>甚雨有感 次李大用韻。大成所和。</title>,<text>去年夏旱秋大熟。穀斛贏三匹布換。故知渴澤禾乃盛。倍見天功人事半。今年夏潦跨秋月。長似黃河百川灌。直恐天瓢瀉不停。無乃月畢離無算。后土瘡痍田卒萊。農夫輟手相吁嘆。皆言水災甚旱災。靡孑非徒若雲漢。日復日兮夜復夜。但見四野洪流漫。明禋百祀在黍稷。闕賦將何供執爨。怒潰波濤陵谷變。驚改窟穴魚龍竄。近聞秔稻獨峻茂。地痺嘉成亦難判。山翁未測天人理。易範誰能管窺玩。曰暘之咎應有由。龍戰之傷坐不斷。由來天戒本昭昭。大號何難施渙汗。蠥陰薄正陽寑微。古聖丁寧慮治亂。可令陽勝莫陰勝。此理正待伊周贊。一身羸癃百疾纏。閉門飢臥愁眉攢。去聲。見韻會。 調息尤難値愆候。防微遏盛理一貫。兩君吟嘆類壎篪。欲和思乾屢挶腕。雕鐫肝腎聊自强。寄處何妨發一粲。</text>
<title>七月旣望。久雨新晴。登紫霞峯作。二首。</title>,<text>野曠天高積雨晴。碧山環帶翠濤聲。故知山水無涯興。莫使無端世累攖。綠野新秋色。滄江乍霽天。高峯霞外迥。蕭寺壁中懸。歷歷汾川樹。依依牧谷烟。偶來成獨樂。莫遣俗人傳。</text>
<title>九月。如京。廿五日。始出險。抵惟新。</title>,<text>一路迢迢接玉京。多山多水儘難行。他鄕到處厭機巧。逆客逢時知物情。霜氣曉侵喬嶽冷。雁行遙帶片雲橫。向來丘壑風流事。回首無言倚驛亭。時自京來者。皆傳說物論。</text>
<title>冒雨入用安驛</title>,<text>山巖情性鹿麋同。自分年來天放翁。白髮紅塵曾不意。畏途羸馬若爲衷。烟波舊伴愁孤釣。松竹新居望畢功。撥雨衝泥投野館。歸雲落照思無窮。</text>
<title>初入城。松岡餉松酒。侑以二絶。次韻謝之。</title>,<text>鹿走山林歲月深。魚窮不解嘆蹄涔。豈知今夜思鄕夢。驚破晨鐘長樂音。我匪麤豪索酒郞。忽擎松酒滿甁香。歲寒風味松岡韻。一擧何辭累十觴。</text>
<title>寄南時甫</title>,<text>急雨顚風撼夜牀。蘧然驚破夢還鄕。平生不恨儒冠誤。末路深知世事妨。漠漠橋山成久別。蒼蒼蕭寺定何藏。嗟君欲識余心事。請誦衡門第一章。時甫爲獻陵參奉。欲讀書於山寺。</text>
<title>趙松岡挽章</title>,<text>望斷高標慘士林。松岡蕭瑟月空臨。黔妻不願餘斜被。震客曾慙卻餽金。天上豈容辭作記。人間難復遇知音。白頭握手仍成訣。長憶平生淚滿襟。</text>
<title>次韻鄭靜而所和朴和叔。二絶。</title>,<text>隱君城市圖書靜。靜而 才子江湖歸夢長。和叔 我自江湖到城市。一身長伴病吟牀。不是羽金輕作重。寧能鳧鶴短爲長。白頭臥病長安雪。慙愧當年讀易牀。</text>
<title>寄月川趙上舍士敬</title>,<text>一第平生幾誤身。素衣今復化緇塵。月川歸去盤旋客。莫恨年來到骨貧。</text>
<title>舟中。示南時甫。己未○春。東歸。時甫追及於大灘。同舟而行。</title>,<text>曉靄濃仍晩。春山遠欲無。江湖生錦浪。林野著屛圖。物理何曾隱。人情自未符。歸舟深載病。白日照襟孤。</text>
<title>三月三日</title>,<text>三月三日驪江上。桃李半落梨花開。蓬萊五雲屢回首。浩蕩煙波歸興催。</text>
<title>可興江上。別南時甫。</title>,<text>此後重逢知幾秋。舟中今日別離愁。還將白髮三千丈。去入仙源獨泝流。</text>
<title>曉發北倉江入峽。寄時甫。</title>,<text>曉日蒼涼積水空。緣崖躑躅爛蒸紅。卻隨漁棹桃源入。難與仙舟巾角同。關塞極天君向北。家山迎眼我歸東。定知此後長相憶。努力無虧一簣功。</text>
<title>秋日。遊陶山夕歸。己未</title>,<text>秋懷憀慄蕙蘭腓。水落天空雁欲飛。不係窮通憂與樂。何知今古是兼非。天淵臺迥閒吟坐。柞櫟遷長帶醉歸。但使淵明終老地。衣沾夕露願無違。</text>
<title>天淵臺</title>,<text>高臺臨眺敞無儔。萬事如今付釣洲。綃幕悠揚雲翼逸。金波潑剌錦鱗游。風雩得處難名狀。壽樂徵時詎外求。老我極知蹉歲月。遺編何幸發潛幽。</text>
<title>東齋感事 十絶</title>,<text>聲利紛拏俗尙驅。古今英傑幾遷渝。無人更把楊朱淚。灑向千岐萬轍衢。少小林泉有好懷。中間心事太相乖。若非前哲回吾駕。逆旅茫茫詎有涯。貪榮深愧老無聞。百病歸來性命存。始覺詩人言有味。一江明月亦君恩。多病無能白髮翁。一身長伴蠹書蟲。蠹魚食字那知味。天賦群書樂在中。雞鳴而起各孶孶。觸手無非善利幾。莫只攻人忘自責。斯須不戒小人歸。古人何事惕淵氷。從善如登惡似崩。美質尙難無悔吝。吾今安得不兢兢。滿壁圖書一炷香。曉窓風雪隔燈光。極知細字妨昏眼。癡坐心存夜氣章。打鐵成鍼欲作醫。作醫那復問黃岐。十分鍼法從康節。刺得人心百疾夷。鄕里諸君不乏賢。一時聯璧映山川。近來消息知何似。一度興懷一悵然。歲寒山谷雪霜深。溪上梅花尙閟心。叵耐故人千里外。相思難與共幽襟。</text>
<title>觀朱子大全書。亟稱陸放翁之爲人。放翁終未聞一來問道。有感而作。</title>,<text>木鐸千年振考亭。達材成德幾豪英。可憐當日蓮花老。終詫詩狂自絶聽。</text>
<title>梅花 庚申</title>,<text>溪邊粲粲立雙條。香度前林色映橋。未怕惹風霜易凍。只愁迎暖玉成消。</text>
<title>林居十五詠 李玉山韻</title>,<text>早春臘酒春光照眼新。陽和初覺適形神。晴簷鳥哢如呼客。雪磵梅寒似隱眞。初夏田家相賀麥秋天。雞犬桑麻任自然。縱使年來窮到骨。免敎匍匐井螬邊。早秋切切陰蟲聽到明。不平何事訴聲聲。極知搖落來無奈。深爲叢筠護節莖。初冬役車休了靜門庭。卒歲豳風事爾馨。羸骨土牀宜煖熨。卻須朝夕問樵靑。樂時屈伸變化都因數。爻象推遷各有時。獨飮太和湯一盞。長吟安樂百篇詩。幽居不用交情問越壇。風塵難與抗衰顔。撥貧近日移三徑。前對淸江後碧山。暮春單裌衣輕物象新。尋花問柳坐陽濱。不知舍瑟人非後。東魯何人見得眞。觀物芸芸庶物從何有。漠漠源頭不是虛。欲識前賢興感處。請看庭草與盆魚。喜雨陰興靈氣鬱繽紛。一雨農郊慶喜聞。總是龍公神用力。免敎群望失霓雲。溪亭年登何必問家啼。泌樂忘飢有此溪。更把小亭安一曲。可憐猶勝樹爲棲。觀心靜中持敬只端襟。若道觀心是兩心。欲向延平窮此旨。氷壺秋月杳無尋。存心同醉昏昏儻有醒。最難操守驗鐘聲。直方工力皆由我。休遣微雲點日明。樂天聞道樂天斯聖域。惟顔去此不爭多。我今唯覺天堪畏。樂在中間可詠歌。記夢二絶蟣蝨微臣病置閒。耿光圭竇不違顔。太平愧乏河汾策。芹暴懸誠一夢寒。寤寐天門幾許深。蘧蘧下墮只驚心。箇中憂國無餘事。長願年豐普得霖。</text>
<title>溪上偶吟</title>,<text>把釣閒吟坐石磯。不知林表掛斜暉。歸來一室淸如水。身上猶看半濕衣。</text>
<title>東齋月夜</title>,<text>暑雨初收夜氣淸。天心孤月滿窓欞。幽人隱几寂無語。念在先生尊性銘。</text>
<title>夏日。林居卽事。二絶。</title>,<text>窄窄柴門短短籬。草庭苔砌雨新滋。幽居一味無人共。端坐翛然只自怡。薄雲濃日晩悠悠。開遍川葵與海榴。始覺遠山添夜雨。前溪石瀨響淙流。</text>
<title>陶山雜詠 幷記</title>,<text>靈芝之一支東出。而爲陶山。或曰。以其山之再成。而命之曰陶山也。或云。山中舊有陶竈。故名之以其實也。爲山不甚高大。宅曠而勢絶。占方位不偏。故其旁之峯巒溪壑。皆若拱揖環抱於此山然也。山之在左曰東翠屛。在右曰西翠屛。東屛來自淸涼。至山之東。而列岫縹緲。西屛來自靈芝。至山之西。而聳峯巍峨。兩屛相望。南行迤邐。盤旋八九里許。則東者西。西者東。而合勢於南野莽蒼之外。水在山後曰退溪。在山南曰洛川。溪循山北。而入洛川於山之東。川自東屛而西趨。至山之趾。則演漾泓渟。沿泝數里間。深可行舟。金沙玉礫。淸瑩紺寒。卽所謂濯纓潭也。西觸于西屛之崖。遂竝其下。南過大野。而入于芙蓉峯下。峯卽西者東而合勢之處也。始余卜居溪上。臨溪縛屋數間。以爲藏書養拙之所。蓋已三遷其地。而輒爲風雨所壞。且以溪上偏於闃寂。而不稱於曠懷。乃更謀遷。而得地於山之南也。爰有小洞。前俯江郊。幽敻遼廓。巖麓悄蒨。石井甘冽。允宜肥遯之所。野人田其中以資易之。有浮屠法蓮者幹其事。俄而蓮死。淨一者繼之。自丁巳至于辛酉。五年而堂舍兩屋粗成。可棲息也。堂凡三間。中一間曰玩樂齋。取朱先生名堂室記樂而玩之。足以終吾身而不厭之語也。東一間曰巖栖軒。取雲谷詩自信久未能。巖栖冀微效之語也。又合而扁之曰陶山書堂。舍凡八間。齋曰時習。寮曰止宿。軒曰觀瀾。合而扁之曰隴雲精舍。堂之東偏。鑿小方塘。種蓮其中。曰淨友塘。又其東爲蒙泉。泉上山脚。鑿令與軒對平。築之爲壇。而植其上梅竹松菊。曰節友社。堂前出入處。掩以柴扉。曰幽貞門。門外小徑緣澗而下。至于洞口。兩麓相對。其東麓之脅。開巖築址。可作小亭。而力不及。只存其處。有似山門者。曰谷口巖。自此東轉數步。山麓斗斷。正控濯纓。潭上巨石削立。層累可十餘丈。築其上爲臺。松棚翳日。上天下水。羽鱗飛躍。左右翠屛。動影涵碧。江山之勝。一覽盡得。曰天淵臺。西麓亦擬築臺。而名之曰天光雲影。其勝槩當不減於天淵也。盤陀石在濯纓潭中。其狀盤陀。可以繫舟傳觴。每遇潦漲。則與齊俱入。至水落波淸。然後始呈露也。余恆苦積病纏繞。雖山居。不能極意讀書。幽憂調息之餘。有時身體輕安。心神灑醒。俛仰宇宙。感慨係之。則撥書攜筇而出。臨軒玩塘。陟壇尋社。巡圃蒔藥。搜林擷芳。或坐石弄泉。登臺望雲。或磯上觀魚。舟中狎鷗。隨意所適。逍遙徜徉。觸目發興。遇景成趣。至興極而返。則一室岑寂。圖書滿壁。對案默坐。兢存硏索。往往有會于心。輒復欣然忘食。其有不合者。資於麗澤。又不得則發於憤悱。猶不敢强而通之。且置一邊。時復拈出。虛心思繹。以俟其自解。今日如是。明日又如是。若夫山鳥嚶鳴。時物暢茂。風霜刻厲。雪月凝輝。四時之景不同。而趣亦無窮。自非大寒大暑大風大雨。無時無日而不出。出如是。返亦如是。是則閒居養疾。無用之功業。雖不能窺古人之門庭。而其所以自娛悅於中者不淺。雖欲無言。而不可得也。於是。逐處各以七言一首紀其事。凡得十八絶。又有蒙泉，冽井，庭草，澗柳，菜圃，花砌，西麓，南沜，翠微，寥朗，釣磯，月艇，鶴汀，鷗渚，魚梁，漁村，烟林，雪徑，櫟遷，漆園，江寺，官亭，長郊，遠岫，土城，校洞等五言雜詠二十六絶。所以道前詩不盡之餘意也。嗚呼。余之不幸晩生遐裔。樸陋無聞。而顧於山林之間。夙知有可樂也。中年。妄出世路。風埃顚倒。逆旅推遷。幾不及自返而死也。其後年益老。病益深。行益躓。則世不我棄。而我不得不棄於世。乃始脫身樊籠。投分農畝。而向之所謂山林之樂者。不期而當我之前矣。然則余乃今所以消積病。豁幽憂。而晏然於窮老之域者。舍是將何求矣。雖然。觀古之有樂於山林者。亦有二焉。有慕玄虛。事高尙而樂者。有悅道義。頤心性而樂者。由前之說。則恐或流於潔身亂倫。而其甚則與鳥獸同群。不以爲非矣。由後之說。則所嗜者糟粕耳。至其不可傳之妙。則愈求而愈不得。於樂何有。雖然。寧爲此而自勉。不爲彼而自誣矣。又何暇知有所謂世俗之營營者。而入我之靈臺乎。或曰。古之愛山者。必得名山以自託。子之不居淸涼。而居此何也。曰。淸涼壁立萬仞。而危臨絶壑。老病者所不能安。且樂山樂水。缺一不可。今洛川雖過淸涼。而山中不知有水焉。余固有淸涼之願矣。然而後彼而先此者。凡以兼山水。而逸老病也。曰。古人之樂。得之心而不假於外物。夫顔淵之陋巷。原憲之甕牖。何有於山水。故凡有待於外物者。皆非眞樂也。曰。不然。彼顔原之所處者。特其適然而能安之爲貴爾。使斯人而遇斯境。則其爲樂。豈不有深於吾徒者乎。故孔孟之於山水。未嘗不亟稱而深喩之。若信如吾子之言。則與點之歎。何以特發於沂水之上。卒歲之願。何以獨詠於蘆峯之巓乎。是必有其故矣。或人唯而退。嘉靖辛酉日南至。山主老病畸人。記。十八絶 七言陶山書堂大舜親陶樂且安。淵明躬稼亦歡顔。聖賢心事吾何得。白首歸來試考槃。巖栖軒曾氏稱顔實若虛。屛山引發晦翁初。暮年窺得巖栖意。博約淵氷恐自疎。玩樂齋主敬還須集義功。非忘非助漸融通。恰臻太極濂溪妙。始信千年此樂同。幽貞門不待韓公假大龜。新居縹緲映柴扉。未應山徑憂茅塞。道在幽貞覺坦夷。淨友塘物物皆含妙一天。濂溪何事獨君憐。細思馨德眞難友。一淨稱呼恐亦偏。節友社松菊陶園與竹三。梅兄胡奈不同參。我今倂作風霜契。苦節淸芬儘飽諳。隴雲精舍常愛陶公隴上雲。唯堪自悅未輸君。晩來結屋中間臥。一半閒情野鹿分。觀瀾軒浩浩洋洋理若何。如斯曾發聖咨嗟。幸然道體因玆見。莫使工夫間斷多。幸手本作縱。時習齋日事明誠類數飛。重思複踐趁時時。得深正在工夫熟。何啻珍烹悅口頤。止宿寮愧無雞黍謾留君。我亦初非鳥獸群。願把從師浮海志。聯床終夜細云云。谷口巖東躡江臺北入雲。開荒谷口擬山門。此名偶似前賢地。耕隱風聲詎易論。天淵臺縱翼揚鱗孰使然。流行活潑妙天淵。江臺盡日開心眼。三復明誠一巨編。天光雲影臺 或只稱天雲臺活水天雲鑑影光。觀書深喩在方塘。我今得意淸潭上。恰似當年感歎長。濯纓潭漁父當年笑獨醒。何如孔聖戒丁寧。我來叩枻吟風月。卻喜淸潭可濯纓。盤陀石黃濁滔滔便隱形。安流帖帖始分明。可憐如許奔衝裏。千古盤陀不轉傾。東翠屛山簇簇群巒左翠屛。晴嵐時帶白雲橫。斯須變化成飛雨。疑是營丘筆下生。西翠屛山嶷嶷羣峯右翠屛。中藏蘭若下園亭。高吟坐對眞宜晩。一任浮雲萬古靑。芙蓉峯 趙上舍士敬家在峯下。南望雲峯半隱形。芙蓉曾見足嘉名。主人亦有烟霞癖。茅棟深懷久未成。二十六絶 五言○逐題又有四言詩一章。蒙泉 書堂之東。有泉曰蒙。何以體之。養正之功。山泉卦爲蒙。厥象吾所服。豈敢忘時中。尤當思果育。冽井 書堂之南。石井甘冽。千古烟沈。從今勿幕。石間井冽寒。自在寧心惻。幽人爲卜居。一瓢眞相得。庭草 閒庭細草。造化生生。目擊道存。意思如馨。庭草思一般。誰能契微旨。圖書露天機。只在潛心耳。澗柳 澗邊垂柳。濯濯風度。陶邵賞好。起我遐慕。無窮造化春。自是風流樹。千載兩節翁。長吟幾興寓。菜圃 節友社南。隙地爲圃。下帷多暇。抱甕何苦。小圃雲間靜。嘉蔬雨後滋。趣成眞自得。學誤未全癡。花砌 堂後衆花。雜植爛爛。天地精英。莫非佳玩。曲砌無人跡。幽香發秀姿。風輕午吟處。露重曉看時。西麓 悄蒨西麓。堪結其茅。以藏以修。雲霞之交。舍西橫翠麓。蕭灑可幽貞。二仲豈無有。愧余非蔣卿。南沜 石之揭揭。樾之陰陰。于江之沜。納涼蕭森。異石當山口。傍邊澗入江。我時來盥濯。淸樾興難雙。翠微 翠微翠微。書堂之東。九日故事。感慨余衷。東隴上翠微。九日攜壺酒。卻勝陶淵明。菊花空滿手。寥朗 寥朗寥朗。精舍之西。仰眺俯瞰。孰知其倪。西隴上寥朗。矯首望烟霞。安得陵八表。仍尋羽人家。釣磯 臨江苔石。一絲颺風。貪餌則懸。冒利則訌。弄晩竿仍裊。來多石亦溫。魚穿靑柳線。蓑帶綠烟痕。月艇 一葉小艇。滿載風月。懷人不見。我心靡歇。寒潭如拭鏡。乘月弄扁舟。湖老烟波詠。坡仙桂棹秋。櫟遷 櫟之不材。多至壽老。厥或不免。乃壽之道。緣崖路呼遷。其上多樹櫟。何妨抱離奇。壽已過數百。漆園 漆有世用。其割焉保。厥或免割。乃割之道。古縣但遺基。漆林官所植。見割有警言。蒙莊亦高識。魚梁 丙穴底貢。編木如山。每夏秋交。我屛溪間。玉食須珍異。銀脣合進供。峨峨梁截斷。濊濊罟施重。漁村 太平烟火。宜仁之村。漁以代徭。式飽且溫。隔岸民風古。臨江樂事多。斜陽如畫裏。收網得銀梭。烟林 吟不盡興。畫不盡變。春濃繡錯。秋老霞絢。遠近勢周遭。漠漠迷烟樹。延望足玩心。變態多朝暮。雪徑 皓皓崖壑。迢迢磴徑。踏作瑤迹。誰先乘興。一徑傍江潯。高低斷復遶。積雪無人蹤。僧來自雲表。鷗渚 舞而不下。渠未可干。狎而有盟。吾何敢寒。浩蕩浮還沒。毰毸晒復眠。閒情乃如許。機事定無緣。鶴汀 鳴皐聞天。掠舟驚夢。野田有侶。盍愼媒弄。水鶴烟霄下。晴沙立遠汀。那能無飮啄。得處莫留停。江寺 江上招提。老仙舊居。月寒庭蕪。風悲室虛。古寺江岸空。仙遊杳方丈。蟠桃定何時。結子重來賞。官亭 官作之亭。歲月茫茫。樂匪知濠。擧似如棠。小亭境自佳。後江前皐隰。皁蓋不來時。野禽自栖集。長郊 郊原膴膴。籬落依依。戴星而出。帶月而歸。炎天彌翠浪。商節滿黃雲。薄暮歸鴉望。遙風牧笛聞。遠岫 如黛如簪。非烟非雲。入夢靡遮。上屛何分。微茫常對席。縹緲定何州。雨暗愁無奈。天空意轉悠。土城 維彼南山。因山作城。海桑一朝。蠻觸何爭。禦難何代人。古籍莽難考。時平久已頹。兔穴深蔓草。校洞 古縣鄕校。遺址宛然。麗季孱王。敎化無傳。宮牆沒澗烟。絃誦變山鳥。誰能起廢規。張皇道幽眇。</text>
<title>又四絶 五言○以下四絶所詠。皆天淵所望。然皆有主。故不係陶山。而別錄于下。亦山谷所謂借景之義也。</title>,<text>聾巖 在西翠屛東。故知中樞李先生亭館在其傍。西望巖崖勝。高亭勢欲飛。風流那復覩。山仰只今稀。汾川 在西翠屛南。實里名也。知事之胤大成所居。大成號碧梧。汾川非異水。回首想梧陰。摵摵鳴疎雨。秋來戀主深。賀淵 在西翠屛下。承旨李公幹亭舍。在其上。激湍下爲淵。深處知幾丈。主人在銀臺。烟波頻夢想。屛庵 在西翠屛崖壁中。上舍李大用所構。命僧守之。舊有淨室。近聞守僧改置其室。殊失佳致云。屛庵在懸崖。石縫泉氷齒。舊愛一室明。如今定何似。</text>
<title>偶題 二絶</title>,<text>桂棹蘭槳一葉舟。澄江如練靜涵秋。無端一夕西風急。鷗鷺驚飛過別洲。江上淸風直萬錢。扁舟無計買秋天。可憐明月如相識。猶向山間盡意圓。</text>
<title>溪齋</title>,<text>琴生結茅棟。在我南溪曲。搖窓林影寒。照席嵐光綠。邇來闃無人。蓬蒿翳庭菊。呼兒痛掃漑。終日坐幽獨。手中一卷書。隨意繙且讀。有理古猶今。有味飫如沃。悲秋自懷遠。考槃甘弗告。喟然長太息。商風振山木。琴壎之</text>
<title>溪上秋興</title>,<text>雨捲雲歸暮天碧。西風入林鳴策策。溪禽忘機立多時。忽然決起飛無迹。</text>
<title>寄鄭子中正字</title>,<text>尺素書從谷口來。山窓欣對碧雲開。躬行正似梨甜熟。妙處眞同火撥埋。遲暮光陰難把玩。別離懷抱佇追陪。卻愁好事奇明彦。差說精微坐俊才。子中謄示明彦所與鄭靜而書。其論四端七情。與愚見有小異。</text>
<title>寄贈李仲久三絶 仲久號靜存</title>,<text>靜存贈我一丸朱。我正昏眸欲廢書。結習未除時點染。山窓非是注蟲魚。晩從書裏悟迷塗。病業還慙大丈夫。爲問靜存存底事。書來肝膽好相輸。山木何能便秀穹。存心要在積年功。君看日夜東流水。放海先從一坎中。</text>
<title>和子中閒居二十詠</title>,<text>講學同流亂德勢侵淫。墜緖茫茫不易尋。只向彝倫明盡道。更因情性得存心。須知糟粕能傳妙。始識熊魚孰味深。卻恨山樊無麗澤。齋居終日獨欽欽。求志隱志非他達所由。天民德業尙須求。希賢正屬吾儕事。守道寧忘此日憂。大錯鑄來容改範。迷途覺處急回輈。秖從顔巷勤攸執。貴富空雲一點浮。習書 近世。趙，張書盛行。皆未免誤後學。字法從來心法餘。習書非是要名書。蒼羲制作自神妙。魏晉風流寧放疎。學步吳興憂失故。效顰東海恐成虛。但令點畫皆存一。不係人間浪毁譽。吟詩詩不誤人人自誤。興來情適已難禁。風雲動處有神助。葷血消時絶俗音。栗里賦成眞樂志。草堂改罷自長吟。緣他未著明明眼。不是吾緘耿耿心。愛閒林間茅屋石間泉。閒愛秋風灑靜便。易玩羲文一兩卦。詩吟陶邵五三篇。園容野鹿栖雲宿。窓對沙禽向日眠。不獨身閒心亦泰。任從多病在人先。養靜休道山林已辦安。心源未了尙多干。眼中灑若常恬養。事過超然莫控摶。九歲觀空非面壁。三年服氣異燒丹。聖賢說靜明如日。深戒毫釐錯做看。焚香焚香非是學禪僧。淸坐無塵思若凝。已遣襟靈渾洗滌。從敎心地凜淵氷。史巫祈祝唯增怪。羅綺薰濃只長矜。誰與沈材除此厄。敬拈一瓣爲顔曾。服藥重重積病等丘陵。藥裏君臣有減增。道驗若神難對證。試方偶中已稱能。庸工失診輕生誤。良劑無傷久見徵。但得服勤差少病。何妨瘦骨似枯藤。彈琴先王作樂意尤深。天地中和發自心。鳳下南薰元盡美。鶴來東國別成音。平生我未專師學。此日君能古譜尋。好待明年山月夜。無絃琴和有絃琴。投壺禮樂從來和與嚴。投壺一藝已能兼。主賓有黨儀無傲。算爵非均意各厭。比射男兒因肄習。其爭君子可觀瞻。心平體正何容飾。一在中間自警潛。賞花一番花發一番新。次第天將慰我貧。造化無心還露面。乾坤不語自含春。澆愁喚酒禽相勸。得意題詩筆有神。詮擇事權都在手。任他蜂蝶謾紛繽。釣魚淸時多病早投閒。萬事漁竿本不干。小艇弄殘宜月宿。寒絲收罷任風餐。荻花楓葉深秋岸。箬笠蓑衣細雨灘。可笑從前閒失脚。軟紅塵土沒高冠。曬冊古稱書畫損梅黃。一日園林喜得陽。散帙白魚驚不定。護庭赤脚倦思僵。愧無可曬惟空腹。閒勝隨人或倒裳。莫歎塵編寥落甚。櫝中珠在最難忘。對客本收蹤跡入深林。何意親朋或遠尋。齰舌未須談別事。開顔正好款同心。溪雲婉婉低相酌。山鳥嚶嚶和共吟。他日思君獨坐處。不堪明月盡情臨。煮蕨東風習習踏靑過。美食春山不作魔。晨採趁樵雲壓擔。晩烹汲澗雪飜和。首陽歌激人爭慕。坡老嘲慙我已多。扣腹儘知書籍穩。荒哉日食萬錢麽。飮酒逃入昏冥我不求。但師陶令爲忘憂。年荒可怕塵生甕。客至何妨葛喚篘。月到天心應婉戀。風將花事故遲留。可憐李白疎狂甚。枉詫同杯憶五侯。玩月十分圓未一分偏。況復沈痾近少痊。把酒李生吟且問。傷時杜老坐無眠。斫來桂樹應多白。栖得姮娥底用姸。珍重至人心地妙。一般灑落又誰傳。納涼寒暑相推酷與嚴。人情當劇每難淹。雲峯矗熱如團戶。火傘張空欲透簾。大廈深簷渠自得。茂林泠澗我還添。氷頒玉井渾如夢。感此淸陰豈病嫌。治圃褊性幽栖嗜簡便。不煩老圃也能先。瓊苗沃沃培雲壤。玉本鮮鮮洗澗泉。理罷拋鋤閒曳杖。摘來迎客不憂錢。秋深更愛黃金菊。滿地風霜尙傑然。種松嶺上蒼蒼盡對楹。移根何事下崢嶸。山苗枉使校長短。院竹何如作弟兄。風雨震凌根不動。雪霜凍裂氣餘淸。誰知喜聽茅山隱。隴上和雲有宿盟。</text>
<title>濯纓潭泛月 十月十六日。同大成，大用，文卿。</title>,<text>臺上初看月色多。臺前呼酒泛金波。疑乘夜雪尋溪興。似傍銀河接海査。桂棹歌殘懷渺渺。羽衣夢見笑呵呵。年年十月風流事。莫恨新秋有障魔。夏秋之交。予例屛溪上。</text>
<title>寄宋台叟知事。二絶。</title>,<text>憶昨東行鹿似驚。蒙君憐我誨丁寧。寸心欲說何由得。長對靑山愧遠情。晝錦歸時寵若驚。中途書札寄深情。丈夫盡瘁何須嘆。只恐因循自作屛。</text>
<title>答寄權景由貳相。二絶。</title>,<text>石門同醉菊花秋。曾笑吾廬太僻陬。近得陶山天與景。憶公那得更追遊。同遊才傑騁亨衢。柱國功名滿世譽。朽鈍不堪雕鏤質。山齋終日注蟲魚。</text>
<title>琴聞遠自丹城書來。卻寄一絶。</title>,<text>歲暮難堪憶故人。平安書到雪溪濱。南行莫負酬心事。方丈山中訪隱淪。</text>
<title>示金而精，李棐彦。二絶。</title>,<text>臘望。二君與寯兒往遊陶山。回言雪霽佳景。是夜。溪上雪月淸甚。曉起齋中。偶成兩絶云。雪滿群山凍一江。歸來誇說興難雙。更憐遙夜淸無寐。玉澗瓊林鎖月窓。怯寒藏六老陶翁。觀雪從君自作雄。唯有碧窓寒夜月。一般情味兩齋同。</text>
<title>次韻。答友人。二絶。</title>,<text>淸香堂裏舊知人。怪物天池尙臥濱。欲向陶山問心事。伐檀河上詠漣淪。右李君浩淸風谷口意中人。別去南天戛海濱。遙想酌泉吟不易。未應初志竟成淪。右鄭子精</text>
<title>春寒記所見 辛酉</title>,<text>去歲冬溫地不凝。凌人臘月憂無氷。今歲春寒雪塞空。凶飆頓撼山岳崩。閭井蕭條牛馬凍。夾鍾之末蟄未動。攜持婦子欲棄溝。仰訴蒼蒼那易羾。</text>
<title>春日溪上 二絶</title>,<text>雪消氷泮淥生溪。淡淡和風颺柳堤。病起來看幽興足。更憐芳草欲抽荑。傍柳尋溪坐白沙。小童新試從婆娑。誰知滿面東風裏。繡出千芳與萬葩。</text>
<title>偶題</title>,<text>白髮空驚歲月奔。年來踪跡在山樊。依依小聚烟生屋。漠漠春朝雨滿園。杞梓棟梁非夙願。駑駘驂駕誤前恩。著書欲使何人信。老學多忘自要存。</text>
<title>鄭子中來訪溪莊。因與俱至陶山眺覽。旣別追寄。</title>,<text>幾歲纔看環堵闢。今晨頓有玉人來。共憐蕭灑堂臨沼。同玩涵泓水映臺。黃卷白雲容我拙。紫宸靑瑣試君才。送君獨自盤桓處。花落春歸思莫裁。子中近以假注書入銀臺。故有靑瑣試才之語。</text>
<title>步自溪上。踰山至書堂。李福弘，德弘，琴悌筍輩從之。</title>,<text>花發巖崖春寂寂。鳥鳴澗樹水潺潺。偶從山後攜童冠。閒到山前問考槃。</text>
<title>四月旣望。濯纓泛月。令㝯，安道，德弘。以明月淸風分韻。得明字。</title>,<text>水月蒼蒼夜氣淸。風吹一葉泝空明。匏尊白酒飜銀酌。桂棹流光掣玉橫。采石顚狂非得意。落星占弄最關情。不知百歲通泉後。更有何人續正聲。晦庵先生泛月落星湖詩。擧蘇後湖長占烟波弄明月之句。冠之詩首。而深嘆後湖之遺烈。蓋後湖舊居在西郭門外。舟行所望也。又先生嘗與傅景仁，袁機仲，梁文叔，吳茂實。泛舟九曲。相與唱酬。先生詩。有百歲誰復來通泉之句。景仁終日吟此句。</text>
<title>歧亭十詠 在咸昌公儉池上</title>,<text>露陰望雲亭前巨澤萬象分。露陰入望山耶雲。出岫何妨去作雨。怡神不堪持贈君。船舷暝戛境非世。頰笏朝拄人超群。白衣蒼狗自世態。向此雲山君莫云。歧洲玩月歧亭主人去超越。洲上尙懸當時月。嗣世銜恩擁朱轓。得暇來看情不歇。嗟我聞風激衰懦。況乃形勝眞仙窟。何時亭中對罇酒。水面同看涌銀闕。蛇淵釣魚臨淵不作徒羨魚。竹竿一絲風嫋如。大魚如神倏遠逝。芳餌來貪俄衆拏。渭川非熊事曠絶。東海連鼇談誕虛。我思江湖有散人。金虀玉膾聊同渠。孤山聽笛遙山一抹暮天碧。山下何人弄長笛。數聲隨風落洲渚。鳥獸悲號龍舞澤。君山舟上呂逢仙。奪秀亭中劉捻鐵。憑欄終夕獨感慨。烟水蒼茫墮寒月。竹林翠烟萬玉森森擢岸邊。寒枝瘦葉搖蒼烟。龍拏虎攫筍競長。雪虐風饕節彌堅。嘯詠誰知袁尹眞。切磋還思衛武賢。安得湖州入神筆。爲寫一幅山家傳。梅塢淸香誰將尤物破天荒。小塢臨池栽韻芳。皎皎驚人氷雪白。馥馥襲袂旃檀香。孤山微吟占風情。草堂索笑開愁腸。麻姑後夜許同攀。莫辭對月傾壺觴。斜陽落雁秋日悠揚下天畔。一陣點破遙空雁。渺渺冥冥羽翮低。庚庚秩秩天機慣。稻粱多處有網羅。風霜落後饒葭薍。君看禽鳥愼翔集。世事茫茫歲向晏。平蕪散牧春燒沒盡春草綠。膴膴郊原盈遠目。驅催不到村野間。太平氣象看遊牧。髫童忘機但鞭後。飽滿歸來月下宿。不解謳歌堯與舜。但願年豐協夢卜。涷雨飜荷聞道杭州十里荷。錦雲此地還如何。無端風雨滿空至。翠蓋歷亂飜紅葩。萬觓明珠瞥眼撒。千指哀箏鬧手撾。須臾雨卷定千植。淸遠更覺天香多。神龍耕氷玄陰閉野陂水凝。素田百頃寒稜稜。淵潛神物亦憂人。起蟄明告豐凶徵。老農來看强解事。水陸喜愕談經曾。勸汝作勞待天時。無使坐負龍耕氷。</text>
<title>贈趙士敬</title>,<text>人間貧富海茫茫。每憶君窮感歎長。錦里已看疎屋破。玉川況復一奴亡。滿潭風月尊無綠。拄腹詩書面有黃。賴有古人餘樂事。朝吟衡泌夕歌商。</text>
<title>陶山言志</title>,<text>自喜山堂半已成。山居猶得免躬耕。移書稍稍舊龕盡。植竹看看新筍生。未覺泉聲妨夜靜。更憐山色好朝晴。方知自古中林士。萬事渾忘欲晦名。</text>
<title>偶題</title>,<text>窓下聽泉金石奏。臺前觀漲雪雲崩。莫言樂水偏於智。更有靑山面面層。</text>
<title>夕霽登臺</title>,<text>天末歸雲千萬峯。碧波靑嶂夕陽紅。攜筇急向高臺上。一笑開襟萬里風。</text>
<title>李大用將之星州。戲贈一律。兼呈州牧黃仲擧。</title>,<text>君今往見星山牧。牧使憂民不自閒。書院月明增感古。郡齋朝冷忽懷山。新聞學政如風動。舊識詩情似菊斑。若問幽人在何許。淸溪白石掩雲關。</text>
<title>贈慶州府尹李剛而</title>,<text>剛而冒大水。再駕見訪。前因路斷而還。今乃始至。僕江舍亦阻水。迎見於縣館共宿。明日。贈此。二首。千里關河再動轓。不辭重險爲停雲。交情淡淡明霜在。世事茫茫白髮紛。此日陶山猶阻我。他年泗水幾思君。好歸努力崇明德。只在躬行不在文。野老迎君始入城。一尊終夕話平生。聯床夜館涼如水。臥聽啼鵑裂竹聲。</text>
<title>湖南卞成溫秀才 字汝潤 來訪。留數日而去。贈別。五絶。</title>,<text>重逢顔面記茫茫。屈指如今已六霜。千里來尋珍重意。一庭相對萬叢香。河西蓬館舊同遊。欻去修文白玉樓。今日逢君門下士。話君終夕涕橫流。河西。金厚之。汝潤嘗從遊。厚之今年下世。佳山佳水日徘徊。仁智吾猶未竭才。敢叩師門有何訣。請將餘論賁江臺。與汝潤登天淵臺江臺寥闊共登臨。俯仰鳶魚感慨深。妙處自應從我得。晦庵詩句爲君吟。上同風雪尋師十載前。云何一瓣嘆靡傳。勸君莫被因循誤。努力須橕上水船。</text>
<title>次韻金舜擧學諭題天淵佳句。二絶。</title>,<text>此理何從問紫陽。空看雲影與天光。若知體用元無間。物物天機妙發揚。鱗爲陰物羽爲陽。一在飛潛自顯光。正是幽人觀樂處。灘聲何事抑還揚。</text>
<title>秋日。獨至陶舍。篋中。得趙士敬詩。次韻遣懷。</title>,<text>人生同作海中漚。弱纜收風覺少優。道術千歧多失脚。世情百變盡回頭。山橫晩野迎新瘦。菊滿霜林佇遠愁。賴有故人詩發篋。長吟終日獨由由。</text>
<title>寄湖西監司閔景說。二首。</title>,<text>兩別東湖一後園。中間人事幾紛紛。聞君又按湖西節。顧我仍耕嶺外雲。千里有懷難命駕。一尊無計可論文。西風獨臥思君處。雁過長空菊吐芬。憶在蓬山慕古仙。相期修鍊與君偏。鼎中龍虎功非速。壺裏乾坤事亦遷。霜髮照秋吾不奈。野雲觀物子悠然。琅函祕訣應無恙。努力何心廢暮年。</text>
<title>次韻金舜擧見寄。三首。</title>,<text>近歲衰門理頗茫。祖先流慶訝空長。寧知六七聯中表。倂捷科名慰在亡。躬敎我雖慙慶建。賀詩君擬學蘇黃。諷吟斗覺光增戶。春氣融融發顥商。右。舜擧以孫兒安道參蓮榜稱慶。故云。詩思超然接混茫。謀生雖拙興何長。名登仕籍身前卻。粟在官倉食繼亡。處世豈能容季孟。游心常欲反羲黃。病夫向壁經三日。始信言詩許賜商。少年求道指淳茫。白首窮經意更長。我自病閒非世棄。人由欲汨豈心亡。霜淸漲潦凝寒碧。葉滿山林爛赤黃。安得與君同賞詠。舂容金石協宮商。</text>
<title>次韻黃仲擧寄示鹿峯精舍落成。一首。</title>,<text>儒館何須續舊名。鹿峯堪賀落新成。武城言偃興絃誦。蜀地文翁闡敎聲。古道未亡同受性。今人那欠獨超情。星山本號英雄藪。莫負群生我最靈。</text>
<title>示諸友</title>,<text>臥雲庵裏存心法。觀善齋中日用功。要識講明歸宿處。請將踐履驗吾躬。臥雲庵。見語類訓滕德粹處。觀善齋。見武夷精舍詩。講明踐履之說。見答程允夫書中。</text>
<title>山堂夜起</title>,<text>山空一室靜。夜寒霜氣高。孤枕不能寐。起坐整襟袍。老眼看細字。短檠煩屢挑。書中有眞味。飫沃勝珍庖。當空半輪月。誤晝驚禽號。影入方塘底。臨之欲手撈。西舍悄無蹤。幽人夢仙遨。詩成喚相和。似聞鳴九皐。</text>
<title>立春。題門窓。二絶。壬戌</title>,<text>一炷香烟滿意春。溪光山色坐來新。舊痾從此渾如雪。長作淸時秉耒民。但祝明時泰慶同。消除陰沴驗微躬。眼如明鏡心如日。燭破群書啓吝蒙。</text>
<title>次友人寄詩求和韻。二首。</title>,<text>歲月仍遲暮。風塵幾往迴。親朋非有問。懷抱詎能開。我願長閒得。君思漸退來。古人猶尙爾。況復最非才。性僻常耽靜。形羸實怕寒。松風關院聽。梅雪擁爐看。世味衰年別。人生末路難。悟來成一笑。曾是夢槐安。</text>
<title>磵石臺踏靑</title>,<text>擘開靑石出飛泉。山斷如門水抱前。擬作蘭亭追勝會。憶陪鳩杖破荒烟。仙遊不與雲俱返。樂事無端感自纏。壘石作臺非好事。欲將陳跡永流傳。聾巖先生嘗遊此澗</text>
<title>節友壇梅花。暮春始開。追憶往在甲辰春。在東湖。訪梅於望湖堂。賦詩二首。忽忽十九年矣。因復和成一篇。道余追舊感今之意。以示同舍諸友。</title>,<text>靑春欲暮嶠南村。處處桃李迷人魂。眼明天地立孤樹。一白可洗群芳昏。風流不管臘雪天。格韻更絶韶華園。道山疇昔幾仙賞。廿載重逢欣色溫。臨風宛若西湖伴。對月不覺東方暾。問我緣何太瘦生。白首長屛雲巖門。向來自有烟霞疾。今者何須蘭臭言。天涯故人不可見。與爾日飮無何罇。</text>
<title>韓上舍永叔江墅十景</title>,<text>儉端朝雲 儉端。山名。疊嶂雲生逗曉寒。無心行雨上玄間。知君對此常怡悅。不學王郞拄笏看。斗尾暮帆 斗尾。水名。隱隱帆檣過眼頻。滄江落照畫圖新。當年我自追歸興。豈料君看畫裏人。早谷採薇昨夜春雷百草掀。攜筐晨去笑穿雲。歸來更覺盤飧媚。獻御誠心足替芹。小川釣魚渭水雄誇遇聖君。桐江奇事動星文。何如寂寞溪雲裏。魚鳥相親遠世紛。菜圃春雨手開幽圃種春苗。嫩葉丹荑得雨饒。不待漢陰勤抱甕。逃名猶足慰簞瓢。菊逕秋霜霜露鮮鮮菊萬葩。金風蕭瑟野人家。花中隱逸知人意。歲晩心期詎有涯。梅梢明月天上氷輪若霣團。庭前玉樹掛梢端。渚宮淸艷雖藏好。何厭幽人百匝看。竹林淸風森森齊挺翠琅玕。六月窓扉灑雪寒。不是調刁生衆竅。滿林淸吹自團欒。晴晝杜鵑山木陰陰晝響鵑。幽居方信別區天。莫言口血偏號訴。超越神心自可憐。使晦庵聞子規詩意雪夜松籟地白風生夜色寒。空山竽籟萬松間。主人定是茅山隱。臥聽欣然獨掩關。</text>
<title>喜李剛而府尹見訪。二首。</title>,<text>歷盡崎嶇荷遠尋。花殘春老恨休深。天敎緩緩梅花發。月白風淸待子吟。道義相交卽會神。何人頭白尙如新。放麑不忍雖云誤。納履爲嫌豈是眞。世路風波經百險。男兒心地照千春。天將玉汝因讒毁。更願孶孶競日辰。剛而冒簡書。越境遠尋。故使放麑事。時剛而又不俚於口。</text>
<title>安東權使君士遇見訪。先寄詩來。次韻奉答。</title>,<text>急景奔梭肯少遲。流波日夜竟安之。老從頭上來如約。愁向心中結不知。繞屋烟嵐閒偃仰。落花風雨斷尋窺。明朝可試從公醉。莫被床頭酒甕欺。</text>
<title>四時幽居好吟 四首</title>,<text>春日幽居好。輪蹄迥絶門。園花露情性。庭草妙乾坤。漠漠栖霞洞。迢迢傍水村。須知詠歸樂。不待浴沂存。夏日幽居好。炎蒸洗碧溪。海榴花正發。湘竹筍初齊。古屋雲生砌。深林鹿養麛。從來掩身戒。柔道莫牽迷。秋日幽居好。涼颸自爽襟。崖楓爛紅錦。籬菊粲黃金。稻熟更炊釀。雞肥間煮燖。霜氷古所戒。歲晩若爲心。冬日幽居好。田家事亦休。築場開圃地。橫彴過溪流。熨病樵兒仗。排寒織婦謀。窮泉陽德長。從此百無憂。</text>
<title>李剛而新置西岳精舍。有詩見寄。次韻。二首。</title>,<text>羅墟麥秀幾悲殷。創置仍遭物議群。欲使英才欣式穀。可無遊處善相薰。千年白日元無翳。萬古靑山一任雲。珍重箇中眞樂事。莫將餘外較紛紛。剛而因此營作。多得謗。箕範吾東曾善國。只今天步屬文明。多材聖作非無本。至道人行詎自亨。寥落塵編尋寶訣。奮興豪傑出常情。儒宮好闢仙山境。老我增思實趁名。</text>
<title>次韻金秀才士純。三絶。</title>,<text>雲裏巢成我勝鳩。能專一壑果前謀。可憐地老天荒處。分付閒人待此秋。應俗多妨頭雪白。得君偏喜眼湖靑。從今日日開幽款。莫負雲窓與月亭。雲谷書傳千聖心。讀來如日破昏陰。平生不上羅浮望。幾向冥塗枉索尋。語見陳白沙集</text>
<title>七月旣望。期與趙士敬，金彦遇，愼仲，惇敍，琴夾之，聞遠諸人。泛舟風月潭。前一日大雨水。不果會。戲吟二絶。呈諸友一笑。</title>,<text>戌七欣逢赤壁秋。相邀風月泛蘭舟。無端昨夜江成海。千載風流一笑休。問月寧同白也親。狂雲復妬我三人。世間萬事皆如此。怊悵難逢恰好辰。</text>
<title>寄金季應 二絶</title>,<text>舊山矮屋掩蓬塵。一去南荒白髮新。幾日歸來看壁蝎。種松今已老嶙峋。飽喫南烹荷聖恩。故人能見幾來轅。但知鵬海逍遙樂。鳶跕愁懷更莫論。</text>
<title>贈別鄭正字子精</title>,<text>君遊方丈山。九萬扶搖上。歸來尋野老。一室共幽賞。巨編讀遊錄。奇歎屢抵掌。半月紬微言。心扃胥豁敞。玆歡不可恃。城闕忽有往。歲暮霜霰集。南雁墮哀響。涉水愼揭厲。逢人莫俯仰。</text>
<title>次權生好文 癸亥</title>,<text>平生不慕乘軒鶴。末路寧羞曳尾龜。澗底雪殘寒料峭。簷間春到日舒遲。從他藜藋生鼯徑。只恐雲雷起硯池。莫謂小詩妨學道。聖門商賜亦言詩。</text>
<title>鄭子中求題屛畫 八絶</title>,<text>商山四皓溺冠曾恥事龍顔。應幣還隨兒女間。尙得高名千載後。應緣當日再還山。桐江垂釣驚動乾文脚自伸。歸來龍德政淵珍。故人可是劉文叔。全付桐江萬古春。草廬三顧草廬三顧禮勤湯。談笑逡巡辦帝王。莫恨天誅功未訖。姦雄心死泣分香。江東歸帆望塵蚊蜹不同娛。一夕驚秋倍憶吳。萬里歸帆風與便。任他人道爲蓴鱸。栗里隱居地覆天飜事莫論。秋香佳色滿霜園。知音世遠絃無用。慕義人攀足亦尊。華山墜驢草昧經綸未可知。天心驚喜果前期。華山歸馬從今日。不用吾驢再喚騎。濂溪愛蓮天生夫子闢乾坤。灑落胸懷絶點痕。卻愛淸通一佳植。花中君子妙無言。孤山梅隱 畫中。返棹鶴還。而門外無客。返棹歸來鶴趁人。梅邊閒坐自淸眞。門前想亦非凡客。底事逡巡尙隱身。</text>
<title>李生宏仲自淸涼山寄詩三絶來。次韻。</title>,<text>憶昔初登千仞岡。轉頭四十九星霜。只今病脚難飛步。淸債雲間久未償。洞天深鎖碧窓寒。塵事渾無一點干。靜定工夫宜得力。如何更說制心難。人心叵耐似飜車。功要西山一部書。箇裏不妨多著靜。莫嫌持敬始生疎。</text>
<title>齋中偶書。示諸君及安道孫。</title>,<text>四兵耘草一兵遲。捷手三兵共詫伊。捷者留根煩再拔。不如遲者盡初時。事見朱子語類</text>
<title>郭景靜城主求題山水畫幅 五絶</title>,<text>訪人情味過橋時。老樹滄波境自奇。箇裏平章詩倂畫。詩中有畫畫中詩。綠水靑山捲白雲。高人相對靜垂綸。晩來風味吾能說。膾斫霜鱗酒瀉銀。茅屋巖阿絶點塵。野亭迢遞管遊人。片帆相趁來何許。目極煙波不見津。亂山縈帶水淸深。中有衡茅鎖竹林。想見幽人高枕臥。世間榮辱不關心。漠漠窮陰亂雪飛。山川渾作玉屛圍。小橋驢背行吟客。肩聳如山得得歸。</text>
<title>黃星州仲擧挽詞 二首</title>,<text>早騁詞華晩改求。仕中爲學欲兼優。勤劬積日千痾集。歸去中途萬事休。陶舍宿心違講習。錦溪幽抱失藏修。朱書每與人同讀。幾憶平生淚共流。穎脫爲文出俗姿。天胡賦命獨多奇。靑雲正似鮎竿日。綠綬還同鳳棘時。謗有丘山漂衆喣。家無甔石濟窮慈。如君晩節尤堪尙。後有同心只自知。</text>
<title>次韻李靜存見寄</title>,<text>德義風流夙所欽。書來𧥄𧥄爲論心。君藏卜肆龜塗瀆。我處耕巖鳥蔚岑。老去學憂渾廢放。病中思戒苦凝沈。瑤琴寂寞塵徽掩。古調如何發自今。靜存精於數學。又因思苦。而有微恙。</text>
<title>月夜。大成來訪陶山。與吳正字子强。小酌觀瀾軒。因泛舟前潭。</title>,<text>良夜同欣好客來。隔岑呼取濁醪杯。臨軒鼎坐開幽款。更上蘭舟弄月回。</text>
<title>江上卽事。示子强。</title>,<text>閒共攜書泛小舟。晩逢急雨上江樓。斯須雨卷雲無跡。水色山光畫裏秋。</text>
<title>吳子强正字將行。贈別二絶。</title>,<text>雲谷遺書百世師。際天蟠地入毫絲。感君驢笈來相訂。愧我宮牆老未窺。聞昔伽倻講此書。兩心同切辨熊魚。錦溪忽作修文去。見子深悲不見渠。</text>
<title>星山李子發。號休叟。索題申元亮畫十竹。十絶。</title>,<text>雪月竹玉屑寒堆壓。氷輪迥映徹。從知苦節堅。轉覺虛心潔。風竹風微成莞笑。風緊不平鳴。未遇伶倫采。空含大樂聲。露竹晨興看脩竹。涼露浩如瀉。淸致一林虛。風流衆枝亞。雨竹窓前有叢筠。淅瀝鳴寒雨。怳然楚客愁。如入瀟湘浦。抽筍風雷亂抽筍。虎攫雜龍騰。門掩看成竹。吾今學少陵。稺竹千角纔牛沒。十尋俄劍拔。方持雨露姿。已見風霜節。老竹老竹有孫枝。蕭蕭還閟淸。何妨綠苔破。滿意涼吹生。枯竹枝葉半成枯。氣節全不死。寄語膏粱兒。無輕憔悴士。折竹强項誤遭挫。貞心非所破。凜然立不撓。猶堪激頹懦。孤竹聞善盍歸來。易暴將安適。從此更成孤。有粟非吾食。</text>
<title>鄭子中同泛濯纓潭。用九曲詩韻。</title>,<text>昔賢遊處風聲傳。閩山九曲壺中天。吾狂自笑亦自憐。不及薪水供盤旋。日日詩書服音旨。夜夜魂夢飛雲烟。今朝何幸得見君。亦如我志尤專專。眼中萬事不須論。理義今古知同然。聯床晤語兩綢繆。得處超詣如登仙。相攜復泛烟潭艇。泝沿日夕忘回鞭。我歌遺聲君擊節。畫舸如上淸泠川。仰嗟吾道日中天。顧我溝涸羞原泉。萬鍾千駟是何物。發憤且和仙遊篇。</text>
<title>和白樂天眼漸昏昏耳漸聾 甲子</title>,<text>眼漸昏昏耳漸聾。懶當勞事怯當風。謬懷志願平生裏。蹉過光陰一夢中。僧報野堂春尙峭。婢愁山甕酒仍空。題詩莫浪傳人手。年少叢多笑此翁。</text>
<title>次琴聞遠孤山韻</title>,<text>君非出仕故無歸。占斷烟霞自不違。境絶更饒田墾闢。山孤唯稱鶴栖飛。四時來往雙芒屩。萬事榮枯一薜衣。日月佳名吾所愛。尋君時復玩餘輝。聞遠有田在孤山。日洞，月潭。皆其勝也。</text>
<title>題金上舍愼仲畫幅 八絶</title>,<text>扣角飯牛飯得牛肥不外求。何心長夜自歌謳。起來又不逢堯舜。功業終歸假事周。杖節牧羊羝乳無期雁有書。節旄零盡始歸歟。茂陵滴到重泉淚。箇是窮邊泣主餘。富春釣魚從他百戰定乾坤。澤上垂綸道自尊。豈但東京扶九鼎。激來風節至今存。山陰換鵝蕭灑山陰對羽人。道經揮寫動千春。換鵝歸去風流遠。一點何曾累逸眞。灞橋吟雪漠漠窮陰素雪飄。蹇驢駄興度前橋。不知凍膊如山聳。思在銀空萬里遙。爐峯玩瀑壯觀爐峯天下無。恢張絶勝匪凡夫。自從帝遣仙豪詠。千尺銀河振八區。廬山養鹿隱君當日久巢雲。仙鹿相馴亦出群。豈謂後來天所相。儒宮千載傍遺芬。西湖伴鶴湖上精廬絶俗緣。胎仙栖託爲癯仙。不須翦翮如鸚鵡。來伴吟梅去入天。</text>
<title>約與諸人遊淸涼山。馬上作。</title>,<text>居山猶恨未山深。蓐食淩晨去更尋。滿目群峯迎我喜。騰雲作態助淸吟。</text>
<title>到川沙。待李大成未至。</title>,<text>煙巒簇簇水溶溶。色初分日欲紅。溪上待君君不至。擧鞭先入畫圖中。</text>
<title>憩景巖潭上。待士敬，惇敍，施伯。不至。先行。</title>,<text>松石淸幽號景巖。涼陰匼匝俯澄潭。後來若識先來意。妙處同歸豈二三。</text>
<title>孤山。見琴聞遠。</title>,<text>越險投深得一天。瓊臺瑤浦映芝田。舊來不見今來見。疑是親逢洞裏仙。</text>
<title>入洞憩磵石</title>,<text>翠密蕭森萬木陰。一泓如鏡湛凝沈。戲題名字溪邊石。記取臨溪盡日吟。</text>
<title>入山</title>,<text>壑邃林深不自迷。盤空飛路幾攀躋。舊知橫側廬山面。今得夤緣玉井梯。良愧諸僧勤洞候。更憐吾黨靜雲栖。重來十載增衰老。尙覺崢嶸氣未低。柳景文等曾入山見待</text>
<title>蓮臺寺</title>,<text>蓮臺淸淨界。一山當面勢。金碧煥增新。象敎何詭麗。居僧知不知。迎勞來更遞。臺上起避風。堂前坐接袂。同遊盡英英。曾到亦濟濟。傾壺細酌傳。開抱宏論揭。參差不厭煩。邂逅或深契。那無唱與酬。前賢固有例。老我敢先挑。佇看諸盛製。時余與永陽李大成，鳳城琴士任，琴聞遠，光山金愼仲，金惇敍，永嘉權施伯，金景龐，豐山柳景文，柳而得，永陽李宏仲，英陽南成仲同遊。滉姪㝯。孫安道從。禮安宰苞山郭景靜及橫城趙士敬，鳳城琴夾之。期而不至。</text>
<title>諸人遊外山。滉畏險中返。坐普賢庵作。</title>,<text>內山諸勝具。外山更巉絶。下臨萬丈壑。中懸四五刹。病脚澁登危。讓勇甘自劣。獨來坐一室。超然自悟悅。</text>
<title>普賢壁上。見聞遠自敍前後遊山之語。有感。</title>,<text>少年攻苦此山中。老作無成一病翁。壁上看君興歎語。此心何啻與君同。</text>
<title>次景文花字韻 時景文寓普賢</title>,<text>嘉君性靜去浮華。我學眞同著足蛇。得向山房開晤語。不嫌窓外已無花。窓外薔薇。時已落盡。</text>
<title>次韻宏仲山北新得瀑布。二絶。</title>,<text>雲中千古秘懸流。好事非君孰創遊。病脚會乘秋雨後。高尋壯觀不能休。自聞飛瀑我心懸。坐詠銀河落九天。快覩雄奇定何日。山靈應許此誠專。</text>
<title>次韻惇敍風穴臺，金生窟。二絶。</title>,<text>中夏盛名馳百代。海東晩節放高懷。一床巖穴人猶敬。灑灑仙風襲杖鞋。蒼籀鍾王古莫陳。吾東千載挺生身。怪奇筆法留巖瀑。咄咄應無歎逼人。</text>
<title>蓮臺月夜</title>,<text>坐看東嶺吐氷輪。萬壑金波潑眼新。物象怳爲姑射白。梵宮疑與廣寒隣。因思周老鴻濛語。庶見崔仙鶴背身。上界眞人司下土。豈無雲漢憫斯民。時久旱</text>
<title>讀書如遊山</title>,<text>讀書人說遊山似。今見遊山似讀書。工力盡時元自下。淺深得處摠由渠。坐看雲起因知妙。行到源頭始覺初。絶頂高尋勉公等。老衰中輟愧深余。</text>
<title>將出山。留山諸君。送至場巖。</title>,<text>雨雲浩浩濃還淡。儒釋莘莘去或留。三笑不須溪上過。一杯聊記畫中遊。</text>
<title>次韻惇敍出山後有懷山中諸友</title>,<text>仙岳我堪愧。十年今始行。卻因佳友集。能遂勝遊淸。栖息幽貞愜。歸來悵望生。寫詩霞上去。應會此時情。</text>
<title>次韻愼仲 時愼仲諸人。寓金生庵。</title>,<text>瀑巖蕭寺伴禪僧。朝對雲屛夜月燈。堪笑昨遊吾脚劣。昂頭空羨絶崖層。</text>
<title>陶山訪梅。緣被去冬寒甚蕊傷。殘芳晩發。憔悴可憐。爲之歎息賦此。</title>,<text>有客同心期不來。孤筇延佇白雲堆。重嗟宿契三梅樹。只向殘春數萼開。入手淸風空灑落。傍簷明月自徘徊。明年此事知諧未。愁思吟邊浩莫裁。</text>
<title>陶山中夜雷雨。俄頃。月色朗然。</title>,<text>掣電奔雷萬木鳴。須臾捲盡月輪明。不知變化天公意。唯覺虛齋百慮淸。</text>
<title>七月旣望 幷序</title>,<text>溪上齋居。連夜月色淸甚。令人無寐。今日偶出霞山。士敬尋到。言其月川夜景。適與意會。欣然也。然古人所謂光霽者。殆不謂此。爲之感歎。旣歸得一絶。擬寄士敬云。溪堂月白川堂白。今夜風淸昨夜淸。別有一般光霽處。吾儕安得驗明誠。</text>
<title>旱餘。大雨溪漲。旣水落而出。泉石洗淸。科坎變遷。魚之得意遠去。其樂可知。</title>,<text>漲潦舂磨激洗餘。石淸沙白渚瓊如。向來斗水喁喁族。何去江湖萬里歟。</text>
<title>金而精出遊陶山留宿。明早。見寄三絶。次韻卻寄。</title>,<text>觀梅至後梅梢意已生。山翁不見佇幽情。多君獨去探消息。吟到黃昏片月橫。天淵玩月如覺襟懷累一塵。此臺看月夜來新。都將灑落淸眞境。分付幽人絶俗因。自歎已去光陰吾所惜。當前功力子何傷。但從一簣爲山日。莫自因循莫太忙。</text>
<title>寄眞寶鄭子中城主。二絶。</title>,<text>避地吾先遂不還。孱孫咫尺阻溪山。空聞邑政淸如水。讀得初心松桂間。如入桃源是我鄕。玉流丹壁映琴堂。老民幸有遊仙枕。淸夢時同上釣航。</text>
<title>東齋夜起。示金而精。</title>,<text>雲消月白夜如何。獨向空齋坐攝痾。身似靈龜能嚥息。心如寒水正恬波。方知李氏求中妙。更信程門著靜多。我老君强同所勖。從今歲月莫蹉跎。</text>
<title>端居</title>,<text>耕也無端餒自纏。柴門常覺畏人偏。杯停六藝難知味。屛玩三圖未契天。竹入窨中存性命。梅歸春末誤風烟。箇中所樂知何事。靜對遺經獨喟然。家有六藝杯。有短屛。寫河圖，洛書，太極圖。所居地寒。藏竹以窨。梅至暮春乃發。</text>
<title>洪貳相 退之 寄詩。責余不作松岡碑。次韻卻問。二絶。</title>,<text>公是瀛洲弈世仙。我如慵綴老蠶眠。何心靳作亡交誄。袖手要觀拙斲鐫。公時主文衡故人歸作海山仙。苦憶平生忘寢眠。想得斯情公更甚。司文何惜賁豐鐫。松岡題龍宮浮翠樓詩。樂天兜率非吾願。歸卽須歸海上山。</text>
<title>權貳相 景由 江亭 三絶</title>,<text>自警堂利名如墮漆膠盆。誰解箴規雪慾昏。好把身心常自警。主人窓几盡名言。滌襟軒弘化憂時累亦深。湖山佳處滌塵襟。願公更洗調元手。和了鹽梅沃了心。養心堂美木齊山斧與羊。人心何況日交戕。久知理欲相消長。莫遣微塵翳鏡光。</text>
<title>寄題酉谷靑巖亭 二首○乙丑○故權貳相仲虛嗣子東輔爲求題詠</title>,<text>我公平昔抱深衷。倚伏茫茫一電空。至今亭在奇巖上。依舊荷生故沼中。滿目烟雲懷素樂。一庭蘭玉見遺風。鯫生幾誤蒙知奬。白首吟詩意不窮。酉谷先公卜宅寬。雲山回復水彎環。亭開絶嶼橫橋入。荷映淸池活畫看。稼圃自能非假學。軒裳無慕不相關。更憐巖穴矮松在。激厲風霜老勢盤。</text>
<title>書院十詠</title>,<text>竹溪書院 豐基竹溪風月煥宮牆。肇被恩光作國庠。絃誦可能追白鹿。明誠誰似導南康。臨皐書院 永川圃翁風烈振吾東。作廟渠渠壯學宮。寄語藏修諸士子。淵源節義兩堪宗。文憲書院 海州海陽儒學蕩城塵。野草春風燒更新。不向山林思變作。謾將書院謗叢臻。迎鳳書院 星州鳳山儒館極恢張。聚訟賢祠挾謗傷。但願諸賢明此學。閒爭浮議自消亡。丘山書院 江陵人材淵藪古臨瀛。闢學丘山澗石淸。降聖千年名已近。乞靈今日敎將明。藍溪書院 咸陽堂堂天嶺鄭公鄕。百世風傳永慕芳。廟院尊崇眞不忝。豈無豪傑應文王。伊山書院 榮川地靈人傑數龜城。創立儒宮事亦貞。諱避不須生院號。絃歌猶待樹風聲。西岳精舍 慶州東都賢祀謗何頻。變置眞成學舍新。但使菁莪能長育。涵濡聖澤屬儒紳。畫巖書院 大丘畫巖形勝畫難成。立院相招誦六經。從此佇聞明道術。可無呼寐得群醒。總論諸院白首窮經道未聞。幸深諸院倡斯文。如何科目波飜海。使我閒愁劇似雲。</text>
<title>三月十三日。至陶山。梅被寒損。甚於去年。窨竹亦悴。次去春一律韻。以見感歎之意。時鄭眞寶亦有約。</title>,<text>朝從山北訪春來。入眼山花爛錦堆。試發竹叢驚獨悴。旋攀梅樹歎遲開。疎英更被風顚簸。苦節重遭雨惡摧。去歲同人今又阻。淸愁依舊浩難裁。是日風雨</text>
<title>夜吟 二絶</title>,<text>山後春深不見花。山前誰道爛如霞。夜窓風雨無情甚。直怕千紅減卻些。雪沍寒凝幾月餘。芳華纔發暮春初。只應生物皆天意。風雨如何更暴渠。</text>
<title>十六日。山居觀物。</title>,<text>蕩蕩春風三月暮。欣欣百物競年華。山光倒水搖紅錦。野色連天展碧羅。鳥勸葫蘆欺我病。蛙分鼓吹爲私吪。乾坤造化雖多事。妙處無心只付他。</text>
<title>十七日朝。寄大成。</title>,<text>時光倏忽如飛電。花事紛披似亂雲。獨坐獨吟仍獨臥。淸愁難禁爲思君。</text>
<title>寓感 五絶</title>,<text>猩紅灼灼映山堂。鴨綠粼粼蕩鏡光。有約不來春欲去。悠然孤興一揮觴。晴朝佳色靜年芳。百囀山禽萬樹香。誰使封姨飜作惡。枉敎春意一番傷。杜鵑花似海漫山。桃杏紛紛開未闌。早識不關榮悴事。莫將梅蕊較他看。梅樹依依少著花。愛他疎瘦與橫斜。不須更辨參昏曉。看取香梢動月華。絶艷風流玉雪眞。開時休怪混芳春。太平當日濂溪老。光霽襟懷映俗塵。</text>
<title>戲作破字詩 四絶</title>,<text>帝降人人廿口羊。悅心如口藹衷腸。無端物觸心頭亞。坐見雙人慘自戕。廿口羊。善也。心頭亞。惡也。雙人。仁也。彼何人性亦同然。一墜深坑不見天。忍把至靈爲蠢物。唯將刀子傍禾邊。刀子禾。利也。冥谷當前欠線陽。忽然迷失我神羊。向來嘑蹴猶忘死。今日甘心作疾狼。冥谷欠陽。欲也。我羊。義也。豕辵牛邊勿脚顚。滿江波浪夜迷船。誰從手裏乾坤轉。水面風來月到天。豕辵。逐也。牛邊勿。物也。勿脚。旗脚也。</text>
<title>山居四時各四吟。共十六絶。</title>,<text>朝霧捲春山錦繡明。珍禽相和百般鳴。山居近日無來客。碧草中庭滿意生。晝庭宇新晴麗景遲。花香拍拍襲人衣。如何四子俱言志。聖發咨嗟獨詠歸。暮童子尋山採蕨薇。盤飧自足療人飢。始知當日歸田客。夕露衣沾願不違。夜花光迎暮月昇東。花月淸宵意不窮。但得月圓花未謝。莫憂花下酒杯空。右春四吟朝晨起虛庭竹露淸。開軒遙對衆山靑。小童慣捷提甁水。澡頮湯盤日戒銘。晝晝靜山堂白日明。蔥瓏嘉樹遶簷楹。北窓高臥羲皇上。風送微涼一鳥聲。暮夕陽佳色動溪山。風定雲閒鳥自還。獨坐幽懷誰與語。巖阿寂寂水潺潺。夜院靜山空月自明。翛然衾席夢魂淸。寤言弗告知何事。臥聽皐禽半夜聲。右夏四吟朝殘暑全銷昨夜風。嫩涼朝起灑襟胸。靈均不是能言道。千載如何感晦翁。晝霜落天空鷹隼豪。水邊巖際一堂高。近來三徑殊牢落。手把黃花坐憶陶。暮秋堂眺望與誰娛。夕照楓林勝畫圖。忽有西風吹雁過。故人書信寄來無。夜月映寒潭玉宇淸。幽人一室湛虛明。箇中自有眞消息。不是禪空與道冥。右秋四吟朝群峯傑卓入霜空。庭下黃花尙倚叢。掃地焚香無外事。紙窓銜日皦如衷。晝寒事幽居有底營。藏花護竹攝羸形。慇懃寄謝來尋客。欲向三冬斷送迎。暮萬木歸根日易西。烟林蕭索鳥深棲。從來夕惕緣何意。怠欲須防隱處迷。夜眼花尤怕近燈光。老病偏知冬夜長。不讀也應猶勝讀。坐看窓月冷於霜。右冬四吟</text>
<title>遊雲巖寺。示金彦遇，愼仲，惇敍，琴夾之，壎之，趙士敬諸人。</title>,<text>江亭昔望雲藏岳。山寺今登岳出雲。眼豁天低山共遠。秋高野曠水平分。閒開靜室思論易。健倒淸尊欲討文。落日丹楓吟更好。歸時林影月紛紛。</text>
<title>獨尋凌雲臺 二絶</title>,<text>穿林入谷訪烟霞。處處吹香野菊花。忽見丹崖臨碧水。愛深從此欲移家。下有丹崖上有臺。靑山環遶白雲堆。只應伴鶴蒼髯叟。見我吟詩獨上來。</text>
<title>高世臺 在王母城下</title>,<text>四老昇天鶴不回。閒雲深谷只空臺。誰知邈邈千秋後。白髮騎牛我亦來。</text>
<title>葛仙臺 同上</title>,<text>蒼崖映帶明丹葉。綠水逶迤護白沙。欲勸一杯句漏令。三山何許是仙家。</text>
<title>觀魚石 在二臺下</title>,<text>知魚莊惠論超然。不似沂公說對鳶。此理今人如會得。莫辭來共玩天淵。</text>
<title>次韻金士純踏雪乘月登天淵臺。五絶。</title>,<text>雪月溪山凝素瑤。幽人登覽意迢遙。懸知夜發山陰興。絶勝吟肩聳灞橋。凝去聲天將皎皎映皚皚。招得詩人上玉臺。不有高吟三五絶。淸宵仙景詎知來。護病關門獨處深。孤燈寒夜擁爐吟。空憐雪月如銀海。一去何由共玩心。踏雪登臺月不孤。飄如乘鶴到方壺。明朝日出隨人事。怳若前宵別一吾。看雪君能遠有思。直將心事古人期。如吾恨不執鞭去。試從石灘聯騎時。</text>
<title>士純昨有賀歲二律。其言太過。不敢承和。別以兩絶見意云。</title>,<text>鯤在山巖荷大鈞。十分閒地玩餘春。那知更有欺天事。觸撥梅花冷笑人。時已聞有召命除同知賀祝君休及老身。虛名今復誤廷紳。太平方喜三陽進。至拙還慙百病新。</text>
<title>士純，景善論啓蒙。丙寅</title>,<text>東風猶似北風顚。靜鎖明窓對篆烟。二子同來論舊學。喜將新益作新年。</text>
<title>正月。將赴召。病留龜城。上狀乞辭待命。書懷東軒韻。</title>,<text>病尼嚴程臥一城。誤身何地不緣名。歸田本爲逃名計。卻被名驅枉此行。</text>
<title>雙淸堂趙松岡韻</title>,<text>旅病淹留自作涼。雪庭春信閟梅香。故人尙有題名處。拭淚幽吟宛對牀。</text>
<title>豐基館。答趙上舍士敬。時士敬寄詩來。頗譏余行。適聞其有恭陵參奉之命。故詩中戲云。</title>,<text>有鳥辭林被網羅。林中一鳥笑呵呵。那知更有持羅者。就掩渠巢不奈何。</text>
<title>病中。得金季應書。二絶。時季應量移丹陽。書云身病。雞鳴方睡。</title>,<text>碧海星霜十九年。丹山缺月又將圓。神明在處能扶護。莫歎愆和偶一然。謫裏聽雞方就睡。旅中聞雁亦無眠。吾儕患在多思慮。盍把虛恬養寸田。</text>
<title>二月初九日。用東軒韻。二首。</title>,<text>病臥愁空館。吟詩日欲淪。力辭虞淺量。嚴譴惕中宸。國有恩稀古。人須德照隣。故山天與伴。藜杖一烏巾。雪嶺窓含日。春寒病臥時。閉門常畏客。推枕偶成詩。世事莊論馬。人情墨染絲。陽和猶喜動。朝硯不氷池。</text>
<title>同前韻 初十日。承奉旨狀。不許退歸。徐調上來。以竹嶺凍險。將改道鳥嶺。時又遣內醫。賜藥診病。惶恐靡容云。</title>,<text>天上雲行豈有岐。東西倏忽任來之。人生動見如鉤網。邃古寧同似鹿枝。雪嶺高關愁石棧。春風故國想園籬。因思昔日求名誤。除患規規反築基。</text>
<title>豐基道中 向醴泉</title>,<text>今日姸和景色明。春風欺颭病輿行。栽松偃蹇遮官道。聚石縱橫限地耕。老我有身仍有患。居民無事爲無名。猶能醒得愁心處。鳥喚泉鳴野草生。</text>
<title>十三。抵醴泉。再辭待命。呻吟之餘。見軒有己酉經行拙句。有感。二絶。</title>,<text>鬢雪渾驚失舊靑。客懷搖颺似風旌。賀公若得歸吳地。杜老寧辭食楚萍。淵魚不願試衝瀾。老病何堪矍鑠鞍。乞退佇聞天賜允。夢魂長繞紫宸間。己酉詩題云。早春。由豐基沿牒到郡。用軒韻。庭院高明竹柏靑。春寒猶自透簾旌。一杯笑說從前事。來往浮生似泛萍。病中猶未息波瀾。客路塵埃撲馬鞍。何似襄陽醉李白。銅鞮爭唱滿街間。</text>
<title>十六日。病吟。二首。</title>,<text>禽啼空館晝陰陰。旅枕情懷昨又今。險劇山川悲世路。名同箕斗愧儒林。鵬飛縱遣摶風厚。豹養還須隱霧深。天上群公自可辦。澤中何地不堪吟。近人鳴噪厭飢鴉。肯把龍鍾逐世譁。千里只懷淸禁月。雙眸難睇上林花。光陰逆旅寒兼暖。形勝山川直復斜。願得病臣安義命。非關春日憶山家。</text>
<title>折梅揷置案上</title>,<text>梅萼迎春帶小寒。折來相對玉窓間。故人長憶千山外。不耐天香瘦損看。</text>
<title>十八日。風雨感懷。</title>,<text>不覺吾心兩用難。情懸北闕與南山。客中謾恨風和雨。病裏深憂熱共寒。官閣吟梅方屬杜。水雲詠雁又同韓。渠渠廈屋非干事。一芥千鍾貴所安。</text>
<title>郡人尹祥，趙庸二公。皆明經授徒。惜無著述。後來無徵爾。</title>,<text>性理淵源不易明。襄陽稱道二公名。如何著述無傳後。仰止高山獨感情。</text>
<title>二十一日。偶題。</title>,<text>梅花初發郡舍東。客子臥病愁思中。冷雨凄風殊未已。天香國艷無與同。襄陽自古稱樂國。李白狂歌詫山翁。只今耆舊無多存。誰是鹿門龐德公。</text>
<title>得鄭子中書。益歎進退之難。吟問庭梅。書言陞拜事</title>,<text>梅花孤絶稱孤山。底事移來郡圃間。畢竟自爲名所誤。莫欺吾老困名關。</text>
<title>代梅花答</title>,<text>我從官圃憶孤山。君夢雲溪客枕間。一笑相逢天所借。不須仙鶴共柴關。</text>
<title>趙士敬親老且窮。不堪遠宦。未赴命。寄詩來。奉和。二絶。</title>,<text>猿鶴無端怨且驚。召除荐沓百艱生。君今亦試嘗艱味。總爲吾儕太近名。衰白難堪走軟紅。乞身何日返吾窮。歸時更勉求師訓。晦木春容尙賁躬。</text>
<title>二十六日。尋廣興寺。昨日。奉旨。如前不許退。且知實有冬官之除。以求退得進。尤當力辭。官舍久留不便。遂入山。</title>,<text>童稺曾來過洞門。重尋白髮映山雲。幾多羊胛光陰裏。虛度浮生道未聞。</text>
<title>廣興寺。次聾巖李先生舊題韻。二絶。</title>,<text>佛燈聊借繼沈暉。愁對寒窓坐斂眉。始信謝公憂不免。深慙陶令喜言歸。古人行止日爭暉。肯學時糚半額眉。抱病來依山寺臥。杜鵑終夜勸人歸。</text>
<title>偶吟 二絶</title>,<text>野人不慣大鼎食。公館能令增百疾。廣興東院靜且深。翛然一味如禪悅。平生磨驢環鶴山。今臥山根登陟艱。安得一躡飛雲履。爛熳衆皺高眼看。鶴駕山來自太白。而屹然雄峙於安東之西醴泉之東。北臨榮川。南控豐山。衆山之散漫諸邑境者。盡如培塿。平生環行諸境。到處山輒入望。每不勝其盪胸決眥之興。今幸來廣興寺。寺在山脚第一洞。正可因遂登陟。而病縶世故。顰呻東院中。可歎也已。間令寺僧。談山上諸寺。曠望絶致。以洗病鬱。仍書一絶。以識恨云。</text>
<title>三月三日。用晦菴先生一字韻。</title>,<text>出處昧所適。龍鍾抱沈疾。夙尙在丘壑。遯迹甘離索。寧知落虛名。晦藏慙不密。尺書下巖扃。束帶恭矩律。君看椒變榝。胡取薦芬苾。使蚊强負山。應無令終畢。霧露蒙道塗。呻吟淹月日。拜章三乞骸。虔若焫蕭膟。局促臥僧廬。遇興聊援筆。靑靑未暇踏。耿耿何能述。每蒙天語溫。轉覺臣心怵。明朝放還山。歸愚眞第一。</text>
<title>對雨。次客舍聽雨韻。</title>,<text>幽夢罷春曉。聽雨僧寺淸。披衣起來看。小庭靑草生。濺濺中霤瀉。決決東澗鳴。誰知太虛中。寥寥本無聲。</text>
<title>是日。復用晨起對雨韻。二首。</title>,<text>病枕寄僧窓。春雨夜連朝。餘寒薄侵肌。谷風乍鳴條。瓦溝碧蘚滋。山顔縹氣消。寓目仍懷人。關梁何迢迢。世故自肘掣。吾心猶燕超。沈思忽有會。千載諒非遙。玆晨好觀雨。底事懷憂端。天道莽推遷。人情浩沒乾。有力如砥柱。纔能遏奔湍。矧伊蟻戴粒。逍遙依僧闌。吾聞磻溪翁。八十尙桓桓。今余耄且疾。棄置非所歎。</text>
<title>初八日。移鳳停寺。馬上二絶。</title>,<text>寒食一番風雨過。淸明時節艷陽天。又從山寺移山寺。依舊塵羈未脫牽。磵谷潺潺綠水鳴。山含花氣媚春明。煩君莫問山中路。自有山僧導我行。</text>
<title>鳳停寺西樓。次韻。</title>,<text>梵宮西畔一樓橫。創自新羅幾毁成。佛降天燈眞是幻。胎興王氣定非情。山含欲雨濃陰色。鳥送芳春款喚聲。漂到弱齡栖息處。白頭堪歎坐虛名。樓有吏曹正郞裴杠詩。且記事蹟云。寺始創於新羅。大德能仁所創。仁居此山。天燈長垂於前。因名曰天燈山。又山前有地名胎藏。相傳藏某時某王胎。樓題多稱其事。以爲地靈之異云。余年十六。嘗讀書于此。</text>
<title>夜雨</title>,<text>病客三更抱百憂。行身許國兩難謀。如何一夜山窓雨。滴碎幽襟苦未休。</text>
<title>喜晴</title>,<text>蕩空雲霧捲朝陰。白日晴天照客心。坐聽泉聲如戛玉。更憐靑藹欲渾林。</text>
<title>鳴玉臺 臺舊名落水。今取陸士衡詩飛泉漱鳴玉之語。改之。</title>,<text>寺之洞門。有奇巖數層。高可數丈。水從上瀉下。最爲一境佳處。往在丙子春。余與從弟壽苓。棲寺讀書。屢遊於此。貢生權敏義，姜翰從之。旣去。無因再來。而吾弟不幸早世。權，姜二生。死亦已久。余今旅困之餘。踽踽獨來。撫事興懷。寧不慨然。詩云。此地經遊五十年。韶顔春醉百花前。只今攜手人何處。依舊蒼巖白水懸。</text>
<title>黃魚 俗云。黃魚多上。旱荒之兆。</title>,<text>洛水春風雪漲時。黃魚潑潑罟爭施。年荒若信魚來故。一飽何心忍百飢。</text>
<title>出山。題鳴玉臺。</title>,<text>白水蒼巖境益奇。無人來賞澗林悲。他年好事如相問。爲報溪翁坐詠時。</text>
<title>歸途馬上</title>,<text>世議紛紛總落虛。自知明處毁譽無。山花亂發春風好。吹送歸鞍入谷愚。</text>
<title>追次洪大提 退之 見寄韻。二首。</title>,<text>玉堂僚罷幾經秋。萬事人間付壑舟。老圃田園歸得所。貳公廊廟屬紆籌。沈痾每負君恩重。厚責堪驚物議浮。縱荷兩章勤遠賜。寒龜其奈合藏頭。圖南何似一枝栖。㗧𥅧無心竝秀閨。叵奈白頭人共笑。非關靑嶂士堪稽。文章豈是依葫得。富貴寧須卽鹿迷。痼疾一生兼至拙。蓬門圭竇老寒溪。洪公每有誤奬之意。來詩。又有詞壇讓一頭之語。然則致令滉遭文衡之命。難於進退。皆出於公意。故云。</text>
<title>陶山訪梅</title>,<text>爲問山中兩玉仙。留春何到百花天。相逢不似襄陽館。一笑凌寒向我前。</text>
<title>代梅花答</title>,<text>我是逋仙換骨仙。君如歸鶴下遼天。相看一笑天應許。莫把襄陽較後前。</text>
<title>次韻琴聞遠見寄</title>,<text>晩向塵編竊覰窺。自欣忘食會心思。近聞君亦朱書讀。能有深源見得時。</text>
<title>題畫二牛。二絶。</title>,<text>終日困驅牽。後捶前繩鼻。幽人肯似之。將身逐名利。自牧自閒眠。茅山有深願。蕭帝亦可人。千秋遂肥遯。</text>
<title>次韻。答趙士敬。二絶。</title>,<text>聞百誇矜道已成。吾儕渾未出常情。憑君欲保胸中樂。請學簞瓢陋巷生。兩君酬唱切交修。起我頹心老不羞。準擬學成追少壯。利名關外洗窮愁。</text>
<title>晨自溫溪。踰聲峴至陶山。</title>,<text>曉霧侵衣濕。羸鞭越峴艱。短長松竝立。黃白菊相斑。闃寂柴門迥。蕭疎竹院寒。晩來風日好。凝坐望秋山。</text>
<title>叢竹</title>,<text>依巖叢竹碧蕭蕭。刮眼平生見久要。窨裏莫辭藏素節。團欒不作鳳鳴簫。吾鄕近北多寒。患竹難活。每歲。作土室以藏。</text>
<title>怪松</title>,<text>斬伐餘生老不僵。橫挐鬱激勢昂藏。怪形正合山人賞。聱叟何須自憤傷。</text>
<title>訪大成，公幹於汾川。金舜擧適至。</title>,<text>病夫長臥困蠅蚊。强策蹇驢出澗雲。鼎坐開尊雙老友。隨來啓齒一斯文。碧潭秋晩波凝冷。紅樹風多葉隕紛。頭上片陰將雨意。滿天詩思惜臨分。</text>
<title>友人見訪</title>,<text>五十年前八九人。算來存沒太傷神。休嫌白髮如霜雪。好對黃花醉小春。</text>
<title>寄題淸遠亭。二首。</title>,<text>聞道幽居作小塘。花中君子發天香。可憐植物淸如許。曾對高人映霽光。光霽高懷百世風。淸通嘉植一塘中。洗心洗眼來看處。宛見當時無極翁。</text>
<title>答柳應見。應見書云。弟而見欲及其未有官守。隨意行止。</title>,<text>日照明窓裊篆烟。書來同病荷相憐。更憐賢弟初攀桂。萬事將纏欲脫纏。</text>
<title>至月初八日夜記夢。二絶。</title>,<text>夢入天門近耿光。血誠容許露衷腸。團辭未半驚蝴蝶。月落參橫夜正長。未竟危辭感慨多。不知能竟又如何。起來依舊身痾絆。其奈洪恩若海波。</text>
<title>遊月瀾菴 七絶</title>,<text>招隱臺招招幽隱歷崎嶔。抱犢山中莫苦心。豈識幽人無苦事。反招歌罷入雲深。月瀾臺不到瀾臺今幾年。明窓一室坐如禪。憶曾感慨西林意。秋月氷壺尙杳然。考槃臺百尺丹崖上有臺。蒼松鬱鬱問誰栽。野僧結屋堪成隱。還愧吾非碩軸才。凝思臺越壑穿雲躡磴危。臺巖幽闃古松奇。只今已是忘懷久。終日凝然有底思。朗詠臺無限雲山落眼前。玉虹縈帶俯長川。何妨掃石憑高處。朗詠金聲擲地篇。凌雲臺欲作凌雲且自稽。開荒他日倩僧儕。要令病脚登凌處。千點雲鬟一眼齊。御風臺列子當年骨已仙。飛空無跡馭泠然。我今延佇高臺上。恰似從渠上得天。</text>
<title>孫兒安道近往龍壽寺讀書。因追憶先世爲子姪訓戒之詩。所以誨導期望者。丁寧懇到。反復誦繹。不勝感涕。拳拳之至。不可不使後生輩聞之。謹用元韻。寄示安道。庶幾知家敎所自來。以自勉云爾。</title>,<text>先吏曹府君少時。與叔父松齋府君。讀書龍壽寺。先祖兵曹府君寄詩一絶云。節序駸駸歲暮天。雪山深擁寺門前。念渠苦業寒窓下。淸夢時時到榻邊。先第三兄，第四兄。少時讀書龍壽寺。先叔父松齋府君寄詩一律云。碧嶺圍屛雪打樓。佛幢深處可焚油。三多足使三冬富。一理當從一貫求。經術莫言靑紫具。藏修須作立揚謀。古來業白俱要早。槐市前頭歲月遒。今滉寄示安道詩。二首。念爾山房臘雪天。業成勤苦庶追前。二詩三復無窮意。一枕更闌夢覺邊。少年龍社擬書樓。幾把松明代爇油。家訓未忘當日戒。理源仍昧至今求。老情蘄汝承遺澤。忠告資朋尙遠謀。門擁雪山人寂寂。好將同惜寸陰遒。嘉靖四十六年歲在丙寅十一月日。時安道同棲有益友數人。故有忠告資朋之語。</text>
<title>隆慶丁卯踏靑日。病起。獨出陶山。鵑杏亂發。窓前小梅一樹。皓如玉雪團枝。絶可愛也。</title>,<text>不到陶山歲已更。山巖無主自春明。千紅喜我初乘興。一白憐君晩有情。病起尙耽芳節好。吟餘更覺午風輕。悠然又向江臺坐。俯仰乾坤感慨生。雲物芳姸麗景遲。韶華滿眼暮春時。陶公止酒還思酒。杜老懲詩更詠詩。蓋地翠茵千卉亂。漫山紅罽萬花披。平生苦厭紛華事。壓掃全憑玉雪枝。</text>
<title>再訪陶山梅。十絶。</title>,<text>手種寒梅今幾年。風烟蕭灑小窓前。昨來香雪初驚動。回首群芳盡索然。南國移根荷故人。溪山烟雨占淸眞。何妨桃李同時節。玉骨氷魂別樣春。箇箇瓊葩抵死姸。眞剛休詫鐵腸堅。撚鬚終日孤吟賞。妙處如逢雪子然。千載孤山有宿緣。高吟香影世爭傳。只今人境雖非舊。那忍風流墮杳然。玉瘦瓊寒雪韻姿。詩窮霞癖野心期。相從莫逆如蘭臭。不道逋仙粉蝶知。日暮東風太放顚。浮紅浪蕊摠翻翩。丁寧爲報東君道。莫使封姨撼玉仙。坡仙十絶與三詞。不獨西湖作已知。況有紫陽風雅手。長吟絶歎寓心期。一花纔背尙堪猜。胡奈垂垂盡倒開。賴是我從花下看。昂頭一一見心來。病來杯勺久成疎。此日梅邊置一壺。野鳥不須啼更款。淸宵將擬待麻姑。童子疑人久不歸。怯寒餘戀動斜暉。不辭日日來幽款。湖面無如片片飛。第八首一花云云。誠齋梅花詩。一花無賴背人開。余得此重葉梅於南州親舊。其著花一皆倒垂向地。從傍看望。不見花心。必從樹下仰面而看。乃得一一見心。團團可愛。杜詩所謂江邊一樹垂垂發者。疑指此一種梅也。</text>
<title>三月初八日。獨遊新巖。六絶。</title>,<text>日照山花絢眼明。溪光漠漠柳靑靑。蹇驢馱病向何處。泉石招人興未停。亂山深入水洄洄。野杏山桃處處開。逢著田翁問泉石。回頭指點白雲堆。白白奇巖矗兩層。雲泉吼落湛成泓。我來正値春三月。紅綠紛披鳥喚應。杜鵑花發爛霞明。翠壁中開作錦屛。滿耳泉聲仍坐久。洗來塵慮十分淸。搜勝誇傳自李君。幾年魂夢繞山雲。朅來卻恨無幽伴。君在山西不及聞。李宏仲造物雄豪辦此奇。千秋方得我來時。莫將名字題崖石。猿鶴雲間創見疑。</text>
<title>中和郡。刊謬文字。曾囑奇明彦焚毁。今得其書。已焚去之。喜次來韻。</title>,<text>常恨諸儒昧道眞。緣文曲說轉沈堙。裒來校訂聊明己。刻去流傳豈望人。畀火得君施快手。洗塵令我樂餘身。未論秉燭功相補。且喜從今免誚嗔。</text>
<title>登極使將至。再被召旨。六月。赴京。宿龍壽寺。早發遇雨。上使。翰林院檢討官許國。副使。兵科左給事中魏時亮。</title>,<text>龍壽山房一夜眠。舊遊蹤跡尙依然。無端曉雨迷山徑。應戲山人走俗緣。</text>
<title>榮川雙淸堂蓮塘</title>,<text>大葉盤盤小葉田。紅糚明媚擁蒼烟。微風颭蓋時時動。急雨跳珠箇箇圓。晦父欣逢數君子。濂翁愛說濯淸漣。憑闌盡日追餘賞。陡覺襟懷已灑然。</text>
<title>十六日。抵昌樂驛。</title>,<text>乘涼曉向昌樂郵。竹嶺峨峨公館幽。掃地焚香病枕孤。餐風咽樹寒蟬稠。古歎畏塗苦難行。今嗟散材誤見收。聖恩寬大儻憐許。歸趁赤葉黃花秋。</text>
<title>誤雞夜發。登嶺値大雨。用少日嶺途韻。</title>,<text>棧道如登蜀道行。凌兢脅息上崢嶸。那堪靜聽松風耳。換得催驅驛吏聲。萬壑重經雷夜雨。千峯幾見曜朝晴。因思世變多如許。白首何心更入京。</text>
<title>丹山。贈金季應。</title>,<text>雲容浩浩雨浪浪。盡日軒窓攪別腸。好待龜城重握手。中秋月色正如霜。</text>
<title>早行。望龜潭作。</title>,<text>曉過龜潭月在山。高居想像有無間。主人今作他山隱。鶴怨猿啼雲自閒。李而盛</text>
<title>惟新。次盧寡悔見寄。</title>,<text>促召加申命。扶行出舊墟。衝炎多疾病。歷險備艱虞。旅館淹留日。親朋問勞書。焉能辨爻象。自不免沈濡。</text>
<title>廿一日。留惟新縣。登慶延樓。</title>,<text>一時頑梗掃區區。形勝依然壯地隅。三伏遠來緣底事。十年重見豈曾圖。滿池紅萼如相語。當檻靑山欲試呼。誘奪只今多所歷。莫令心地有塵蕪。</text>
<title>雨中賞蓮</title>,<text>畫樓東畔俯蓮池。罷酒來看急雨時。溜滿卽傾欹器似。聲喧不厭淨襟宜。</text>
<title>明宗大王挽詞 幷序</title>,<text>六月二十五日。臣入都。二十六日。始微聞上違豫。二十七日。大漸。二十八日。宮車晏駕。臣在道加病。未及拜命。而遽遭大變。攀號殞絶。五內糜潰。加以奔走於詔使之來。勞傷賤疾。頓至深劇。會有春官之命。不能一日供職而辭遞。自以前朝病退之臣。當嗣王新政之初。又負恩命如此。人臣之義。掃地盡矣。若復因循不去。而死於尸竊之中。則數十年苦乞辭退之意安在。而致仕請骸。皆不可得焉。乘遞職之隙。而抽身以歸。誠迫於不得已也。臣在都中。已聞令群臣各製進挽詞。臣病思昏罔。營構未就。迨免塡壑之日。情不自抑。僅得成篇。附人入都。冒呈于都監。第臣以未竟山陵而歸。方得罪時論。不知其能無退卻否也。臣無任痛涕慙惶之至。詞曰。國運昔重否。明王繼陟遐。庚占迎代邸。末命付周家。赫赫承基重。煢煢訪落多。亶聰天所縱。克嶷日云加。機務逾明習。綱條亦總摩。母臨休護攝。權孼去巢窠。王業思艱大。躬行戒侈夸。遊田屛般樂。聲色絶妖哇。切切興文敎。拳拳致理和。士風先己責。民隱劇身痾。峻德如山鎭。汪恩若海波。頃年更至化。陰翳滌前瑕。白日循瑤軌。靑雲動草窩。滿朝賢濟濟。煕號績峨峨。謬簡如臣賤。虛蒙幾命嘉。負乘辭許免。官使冀趨衙。何意天休祐。飜成昃昳嗟。雲埋梧野慘。龍去鼎湖賖。不豫神謀定。能無大策蹉。嗣君登九五。前烈接光華。百志追先澤。同寅效節姱。孤臣獨無似。宿疾遽增挐。力竭無餘寸。神澌欲盡麽。命官官失守。言祿祿仍奢。古義當遄去。今情有峻訶。義情難竝處。今古奈殊何。漠漠橋山遠。茫茫禹穴遮。更無他報地。永負此生涯。都把糜身願。裁成相紼歌。霧昏西望眼。老淚只傾河。</text>
<title>金彦遇示余近作佳什。淸新可喜。病惱中不容盡和。就取其意所到者。次韻答寄。</title>,<text>春日江村。老杜韻。二首。戊辰老去知人審。春來感物深。拘攣塵世態。浩蕩鷺鷗心。散疾時閒步。憐芳獨遠尋。詞壇杜陵客。見子亦難今。平時山澤性。蕭灑送殘生。不獻陶牛畫。寧知賀鑑榮。人飜疑久病。自覺困虛名。白日江山麗。難明魏闕情。金鶴峯韻。登搴芝山作。金鶴峯。山名。生長依山今白首。登山感慨久忘歸。烟雲遐邈隔塵世。繚白縈靑無盡時。望淸涼山韻不向仙山作隱眞。望山淸絶愧蹤塵。近聞菑墾侵雲壑。勒逐風除會有人。史唐太宗紀。有電掃風除之語。阿灰花韻 彦遇疑阿灰爲蠟梅。滉以爲非也。無房無瓣匪花裁。著莢偸春傍磵隈。向使蠟梅同此輩。黃陳安肯首頻回。雉尾帚韻爲愛翬翹綵且長。束成珍帚送山堂。能令我室淸塵翳。日日凝神坐帶香。</text>
<title>和士敬韻</title>,<text>默默藏逃度景陰。未扳朋盍恨無任。況聞儒館初恢闢。空和來遊迭唱吟。</text>
<title>奉酬金愼仲詠梅。三絶句。一近體。</title>,<text>但知姑射出塵姿。莫把芳辰較早遲。萬紫千紅渾失色。小園驚動兩三枝。婥約天葩玉雪姿。何妨春晩景遲遲。細看冷艷彌貞厲。不必淸霜凍樹枝。棲遯難兄苦憶梅。溪居難弟獨徘徊。寄詩撩我吟梅興。更與懷人一倂催。來詩一二絶。皆道此間梅晩發。三絶。言其伯氏梅時不在家之恨。韻格淸癯甚。氷霜慘刻餘。和曾三疊僭。栽尙百株疎。偶入小羌笛。偏宜高士廬。令人益生厭。薇藥欲紛如。朱先生嘗和東坡松風亭梅花詩。有梅花自入三疊曲之語。蓋坡詩三篇。而先生三和之。合爲六篇。篇篇皆有仙風道韻。每一諷誦。令人飄飄然有凌雲之氣。不勝其欣慕愛樂之情。亦嘗兩和於東湖梅。一和於陶山梅。僭妄何可言也。范石湖於石湖雪坡。種梅數百本。又於范村。種梅尤多。張約齋於玉照堂。植梅三四百株。蓋絶致淸賞。不厭其多也。余之植梅於溪莊山舍。僅十餘本。將漸廣以至百本也。故云。</text>
<title>次韻金愼仲落梅</title>,<text>別去梅初落。重來我復遲。翦氷憐委地。飄玉恨空枝。妙韻森餘想。孤風宛在詩。子成如未實。和鼎詎深期。</text>
<title>次韻。寄李宏仲。戊辰秋。在漢城。</title>,<text>想子尋陶舍。乘秋坐小堂。非揚辨玄白。如孔歎蒼黃。蹔別顔增變。長思歲欲荒。擬酬來問語。舊學更微茫。揚子雲解嘲。時人譏其玄尙白。子雲自謂。不如嘿然復守吾太玄。孔德璋北山移文。有蒼黃反覆之語。</text>
<title>呈張仲紀 應旋</title>,<text>白髮相隨指玉京。同慙驚怪嶺頭氓。何時共轡還踰嶺。卻被人看作羨榮。</text>
<title>獲鄭子中書。知遊淸涼見憶。奉呈二絶。</title>,<text>今歲鷗盟歎已寒。坐看紅葉滿長安。因書遠慕宣城宰。蠟屐靑鞋訪碧山。脚躡飛雲腋有風。仙山如在太淸中。可憐一念猶人世。能記紅塵白髮翁。</text>
<title>用大成早春見梅韻</title>,<text>周詩詠梅非眞識。不爲梅花分皀白。屈原離騷侈衆芳。還昧氷霜天下色。何遜楊州始知己。別去重來屢歎息。或吟江南寄情思。或詫嶺上分南北。剛腸尙吐嫵媚詞。廣平節義逾堅石。唐宋紛紛幾騷客。賞到孤山不落莫。何況雲臺老眞逸。腸斷江城詠霜角。我生多癖酷愛梅。人道癯仙著山澤。舊遊南國識玉面。故人遠惠連根得。自期相伴老巖壑。胡奈風塵去飄泊。豈無京洛或相逢。素衣化緇嗟非昔。寧辭白髮赴佳招。瞥眼榮華過虻雀。丙歲自比遼東鶴。歸來及見花未落。丁年病起始尋芳。絶喜瓊枝攢雪萼。何意今年老更甚。光生正患汾陽額。尺一嚴程久稽滯。仰兢俯慄如龜縮。梅君不須遽疎我。我事尙可親高格。未諧法眞避名聲。猶信尙平知損益。道韻休將一日離。馨懷預恐終年隔。淡烟微雨客絶門。淸夜無風月上岳。呼尊試一病已蘇。作詩縱百情何極。汾翁好事誇我說。早梅先得天工力。豈知陶梅知我病畏寒。爲我佳期晩發猶不惜。君不見范石湖種梅譜梅爲天職。又不見張約齋玉照風流匪索寞。嗟我與君追二子。苦節淸修更勵刻。</text>
<title>次韻金惇敍梅花</title>,<text>我友五節君。交情不厭淡。梅君特好我。邀社不待三。使我思不禁。晨夕幾來探。帶烟寒漠漠。傍湖淸澹澹。粲然百花間。益見眞與濫。自臨吸月杯。肯上賞春擔。吟詩託密契。夜光非投暗。精神炯相照。俗物難窺瞰。</text>
<title>次韻琴壎之 幷序</title>,<text>滉不幸之中。又復不幸。誤恩荐沓。莫測端倪。窮窘惶戰。罔知所爲。惠詩慰問。甚荷存厚。無聊中。謹和一絶見意云。錯道山雲能澤物。山雲終不願升空。升空豈是能成澤。來往徒勞指笑中。</text>
<title>贈金泰和</title>,<text>感君高義蕩秋旻。急手援拯井裏人。更護遠來分付我。翛然歸去不矜仁。</text>
<title>裴汝友，趙士敬，琴聞遠，朴彦秀 蕓 諸君。同枉顧溪齋。因往遊孤山。明日。寄呈二絶句。</title>,<text>聞說山潭辦釣船。夢中乘弄覺猶仙。勝遊此日身如縶。空把殘杯款款傳。敗閑吾迹太無端。負我非山我負山。臥想諸君追賞處。玉峯搖影鏡潭寒。</text>
<title>淹留州館。時主牧朴希正。以王事入京。書懷留贈。</title>,<text>二嶺參天割域區。中原雄勝異偏隅。浮雲往事空無迹。泛梗連年到豈圖。舊病新秋如赴約。淸風溽暑奈辭呼。滯留日日思公意。題在藤牋不愧蕪。</text>
<title>趙士敬以集慶殿祠官。來謝東歸。贈別。三首。</title>,<text>一落塵中萬事多。君恩如海病如何。送君白露金風節。憑報吾行趁菊花。一鳥辭林一鳥隨。西來東去總縻麾。何如共止丘隅日。自在和鳴自在飛。故國山河萬古情。雲荒陵墓月荒城。勸君好上瞻臺望。星象于今屬太平。</text>
<title>得見存齋中興洞佳句。秋思難禁。吟和見意。奉呈一笑。</title>,<text>白髮犯塵秋欲老。靑山回首月頻周。誰能解出籠中鳥。目送孤帆上玉流。山稜病骨宵千痛。輪轉愁腸日萬周。蟄物豈宜蒙大凍。淵魚自合畏衝流。</text>
<title>寄蘇齋</title>,<text>乞退公先去。思歸我獨留。君親懷耿耿。天地思悠悠。學貴虛心得。名羞掩耳偸。相逢柁樓底。儻在菊花秋。杜詩。還疑柁樓底。晩飯越中行。</text>
<title>次韻。謝存齋餉菊。</title>,<text>天高霜氣緊。病客若爲留。好古時將晩。懷人道轉悠。拳拳愧無補。逐逐恐成偸。此意騷翁解。將詩餉菊秋。</text>
<title>挽權同知 應昌</title>,<text>才傑當年第一流。端如東序薦天球。玉堂金馬蜚英早。霖雨丹靑屬望優。偶感杯蛇巡隰日。忽驚雞夢臥漳秋。鴒原契分如膠漆。慟到三喪白盡頭。三國陳琳詩。余嬰沈痼疾。三年臥漳濱。</text>
<title>書院成。名以易東。一絶見意。</title>,<text>邈邈田門嘆易東。吾東程易昉吾公。更攀朱邵名玆院。要見天心皦日中。</text>
<title>夢遊淸涼山。二首。</title>,<text>泉石烟霞事未寒。暮年身誤入槐安。那知更藉遊仙枕。去上淸涼福地山。身御泠然禦寇風。千巖行盡一宵中。老僧贈我田家笠。勸早歸來作野翁。</text>
<title>次韻奇明彦贈金而精。二首。</title>,<text>勤學出世昨太誤。歸山今已晩。行身蹈悔吝。撫事知益損。憶初約吾心。前後無相反。胡爲竟失墜。自納涇渭混。處心或流徇。持論尙狷狠。不有友善導。迷塗詎能返。奇子靑雲器。於道覰堂梱。金君後來秀。志學務其本。水激則鼓勢。馬驟能致遠。我觀奇子詩。爲金闢關楗。嚴辭與琢磨。刻意攄誠懇。我亦識金久。曾尋我溪遁。意欲借聾聽。愧我心靡忖。茅齋掩氷雪。寒榻對娩婉。一朝去遭艱。人事車折阪。野廬風樹悲。烏啼夜夜咺。韻書。兒啼不止也。 我哀厥志篤。言學有未墾。貽書每苦口。努力相推輓。歲月今幾何。來看禾樹畹。要須更自奮。鱗甲變蜒蜿。諸經及諸史。功緖極繾綣。寸陰莫虛擲。掣鞭方休蹇。我言質而愨。奇辭諤以謇。相待各孶孶。稼寶收耕蓘。守靜守身貴無撓。養心從未發。苟非靜爲本。動若車無軏。我性愛山隱。塵紛久消歇。一朝來嘗世。已覺神外滑。何況都城中。欲海競顚越。君爲布衣生。樹蘭寧自伐。君門扉好掩。君井泥莫汨。四壁有圖書。焚香坐超忽。潛昭判善利。一帥麾千卒。豈有中行士。衒寶甘自刖。乘除得與失。不啻霄壤揭。二子勉專精。老我誠亦竭。</text>
<title>金而精送盆竹。二首。</title>,<text>一盆擔送碧湘秋。蕭瑟中含夜雨愁。客裏不堪聲攪耳。安排莫太近牀頭。憶從三逕厲風霜。翠竹靑松菊有黃。頓荷此君來入眼。宛然當日見裘羊。</text>
<title>謝金而精送梅竹一盆</title>,<text>淇隱與湖隱。相隨慰我來。從今旅窓裏。淸絶共徘徊。</text>
<title>奉別郭景靜城主</title>,<text>六載終難借一年。民情如孺慕懸懸。方知魯令傳三異。卻笑劉公受一錢。臘雪惹愁吟陟岵。春風吹恨去朝天。鼇潭賴有留佳澤。百歲邦人藹誦絃。</text>
<title>挽南僉知 致勖</title>,<text>武藝身登仕。文資行若儒。專城民袴有。淸座客氈無。好善爲家法。平心得壽途。哀榮看寶樹。人比慶門于。</text>
<title>寄題金雲甫 德龍 駱谷靜齋</title>,<text>禦動常由靜。超塵不厭高。歸來臥松石。軒冕一秋毫。</text>
<title>病中。偶記前日無字韻和句。錄呈存齋。</title>,<text>末學紛蹊徑。高人眩有無。舊聞狂作聖。今見智歸愚。邈邈朱山嶽。滔滔陸海湖。中原及東國。回首謾嗟吁。</text>
<title>記夢</title>,<text>我夢尋幽入洞天。千巖萬壑凌雲煙。中有玉溪靑如藍。泝洄一棹神飄然。仰看山腰道人居。行穿紫翠如登虛。迎人開戶一室淸。臞仙出揖曳霞裾。髣髴何年吾所遊。壁上舊題留不留。屋邊刳木飛寒泉。團團桂樹枝相樛。同來二子顧且歎。結棲永擬遺塵絆。忽然欠伸形蘧蘧。雞呼月在南窓半。</text>
<title>次韻朴監司見寄。二首。</title>,<text>千年國運應河淸。雲起諸賢慶典行。自愧迷蹤招世擯。佇聞嚴譴出臺評。綸音誤作窮閻賁。痼疾仍纏北闕情。報謝棠陰勤至意。干旌豈足枉茅荊。聖主誤恩驚此際。微臣沈疾慨長年。空慙勸駕皇華使。夜到山門夜裏旋。</text>
<title>題柳彦遇河隈畫屛 幷序</title>,<text>豐山柳彦遇在定州日。作一屛。令畫河隈上下洛江一帶圖。河隈公田園所在。以寓其遠宦思歸之意。于時。詔使成翰林憲，王給事璽將至。東萊鄭林塘吉元以迎慰使。中原朴思庵和叔以遠接使。永嘉金駱谷雲甫以觀察使。全城李大仲，寧城辛君望。俱以從事。往候于龍灣。見是屛。皆爲之玩賞題詠。實一時之盛。難遇之幸也。是年冬。彦遇去任來京師。席未暖而出牧淸州。臨行。示余以是屛。求續題良勤。余固惜彦遇之去。無計以留之。且余薄業。亦在河隈上流。一出未歸。歲且向晏。展畫指點。益興慨嘆。因追敍別意幷所感。吟成近體二章。錄寄淸州。仍題屛上。以付淸州之仲胤檢閱郞君云。嘗見東坡金山寺詩。我家江水初發源。宦遊直送江入海云云。其末云。有田不歸如江水。今吾二人事。與彼相類。故最後幷及之。定民方詠去思吟。又佩湖州印去今。臺閣剩員無寄足。壑溝多瘠更關心。風流洛舍時看畫。曠蕩天門幾撫襟。我亦出山乖遠志。一屛相對意難禁。洛上河隈擅勝名。公曾於此占鷗盟。幾年遊宦憑歸夢。他日丹靑感列英。滿意煙波常在目。一毫榮辱可忘情。因君起我江源興。欲趁春風返舊耕。</text>
<title>月夜。示子中，景瑞，子强，子精，而精。</title>,<text>不覺春回近上元。客窓心緖久忳忳。那知昔日山中友。共款今宵月下門。叵耐世途難九折。其如學海渺眞源。故應偸暇相從處。不及林間得細論。</text>
<title>己巳正月。聞溪堂小梅消息。書懷。二首。</title>,<text>聞說溪堂少梅樹。臘前蓓蕾滿枝間。留芳可待溪翁去。莫被春寒早損顔。手種寒梅護一堂。今年應發滿園香。主人京洛遙相憶。無限淸愁暗結腸。</text>
<title>挽盧君 伊齋先君</title>,<text>身是湘纍父。湘纍遇聖辰。起恩承幄座。歸養許藩臣。玉節方辭陛。霜風遽撼椿。痛將儒誤恨。追賁落泉塵。</text>
<title>憶陶山梅。二首。同前。時在漢城。</title>,<text>湖上山堂幾樹梅。逢春延佇主人來。去年已負黃花節。那忍佳期又負回。丙歲如逢海上仙。丁年迎我似登天。何心久被京塵染。不向梅君續斷絃。</text>
<title>送李而盛赴淸風郡任</title>,<text>好去淸風守。龜潭舊主人。行藏雖有異。隱見豈無因。臥治凝香寢。欣耕抃野民。丁寧猿鶴友。莫枉訝周倫。</text>
<title>寄趙士敬</title>,<text>月川趙君捧毛檄。嘗世方圓不相入。歸來風月滿前川。獨坐欣然尋舊業。趙君。一本。作主人。</text>
<title>梅下。贈李宏仲。</title>,<text>喚取山家酒一壺。適然相値更吾徒。梅邊細酌梅相勸。不用麻姑急掃除。</text>
<title>挽郭咸陽</title>,<text>汗血臨千里。南圖擬萬程。宣城鸞去慕。天嶺鵩來驚。徹地慈親淚。咨天識友情。笑言如昨日。誰道隔幽明。</text>
<title>漢城寓舍。盆梅贈答。</title>,<text>頓荷梅仙伴我涼。客窓蕭灑夢魂香。東歸恨未携君去。京洛塵中好艷藏。吾鄕禮安。在嶺南最北。陸路由鳥嶺而行。則曰南行。水路由竹嶺而歸。則曰東行。皆指禮安而言也。</text>
<title>盆梅答</title>,<text>聞說陶仙我輩涼。待公歸去發天香。願公相對相思處。玉雪淸眞共善藏。</text>
<title>靜存李仲久病中。聞余行。强起追別於廣津。且以三絶見贐。次韻奉呈。</title>,<text>兒女常嫌別淚潺。坎流時往亦時還。情深此日駒城子。兩老方知作別難。撥病來追歸去舟。春風灑淚碧江流。如何不念平生契。欲破眞休作假休。宦情無望蜀。人事有懲荊。感深優許退。寧怕强留行。若用靜存之說。滉乞退之路不得通矣。故云。</text>
<title>過龜潭。戲贈李而盛。</title>,<text>依舊龜潭遶隱城。山人今與我同行。杖藜欲共尋遊迹。其奈山前雨忽冥。</text>
<title>而盛談瀑布勝致</title>,<text>玉澗源頭掛玉流。披荒君始發天幽。乞身歸路還多礙。不向雲間作勝遊。</text>
<title>答韓仲昷</title>,<text>君比鮎魚上竹竿。我如病鶴出雲間。思山鬱鬱撫羇枕。卻羨琴堂猶放閒。</text>
<title>季春。至陶山。山梅贈答。二首。</title>,<text>梅贈主寵榮聲利豈君宜。白首趨塵隔歲思。此日幸蒙天許退。況來當我發春時。主答非緣和鼎得君宜。酷愛淸芬自詠思。今我已能來赴約。不應嫌我負明時。</text>
<title>次韻奇明彦追和盆梅詩見寄</title>,<text>任他饕虐雪兼風。窓裏淸孤不接鋒。歸臥故山思不歇。仙眞可惜在塵中。</text>
<title>乞退還田里。金仁伯正言追寄詩。二首。次韻奉答。</title>,<text>落落平生志。寥寥古聖經。有求身矻矻。無得鬢星星。道恐歸虛說。人悲遠典刑。爲吟來警句。心似酒初醒。能如砥柱志何流。改處雲收悔莫留。若使此間消息得。分襟千里可無愁。</text>
<title>余友洪上舍應吉。求道甚切。不幸遭親喪。過毁滅性。痛哉應吉曾示余以遊金剛山錄。余爲之敍題。今不復能記其語。東歸船上。偶逢一僧。乃所與導遊山者。能言當日探歷事甚悉。余感涕久之。聊以一詩見情云。</title>,<text>楓嶽久聞天下勝。洪君可惜後來賢。盪胸曾喜憑遊錄。隔世今嗟遇伴禪。只爲相從同學道。非緣長往欲求仙。冷煙風雨驪江上。回首平生思惘然。</text>
<title>次韻奇明彦 二首</title>,<text>明時何故變仍生。天戒丁寧盍愼庚。轉迓嘉祥由聖學。獻芹深切畝忠情。眞西山有畝忠堂記。言畎畝不忘君之意。萬事由來在我生。靜看消息月辛庚。誰能謦欬吾君側。只有同人識此情。</text>
<title>奉和奇明彦頻夢韻</title>,<text>明庭鵷鷺日追陪。夢裏歡顔得我開。漆室有憂公識取。知音不用待山梅。</text>
<title>奉謝奇明彦惠尾扇</title>,<text>一陣淸風鳳尾生。故人持送御三庚。巖軒獨坐開襟處。似聽高談豁遠情。</text>
<title>歸山後。次韻李仲久見寄。</title>,<text>好爵雖同鶴和皐。殘骸難得强勞勞。歸根落葉儘常理。拂幕飛花寧自高。委質幾緣愚病躓。畢恩還爲聖明遭。自慙不是茅山隱。臥聽松聲殷翠濤。吾鄕李孝節公賢輔先生退歸日。舟中絶句有云。秋風落葉合歸根。拂幕飛花。使范縝對竟陵王子良之語。幕卽簾幕之幕。如今遮日也。范縝本語。落花拂於簾幌。幌。帷帳也。非遮日也。若從本語。則當作拂幌。而拂幌音韻似不諧。換幌作幕。無乃未安。未安則作幌亦可。此句之意。滉誤至崇品。亦偶然耳。非本意也。</text>
<title>暮春。歸寓陶山精舍。記所見。</title>,<text>早梅方盛晩初開。鵑杏紛紛趁我來。莫道芳菲無十日。長留應得別春回。時山西山北皆未花。而山舍杜鵑爛熳。杏花隨亦相次而發。今十餘日。而春事未闌云。</text>
<title>盧寡悔贈金而精一絶。其題。有財猶膩也。近則汚人之語。警人深矣。次韻贈之。</title>,<text>可惜臨財欲易生。幾人傾覆險途行。因君共佩盧深戒。莫使持心近不誠。</text>
<title>奇明彦錄示和梅詩八絶。久未酬報。今見仲約。聊以一絶道意云。</title>,<text>八絶吟梅見素懷。我藏雲壑子銀臺。相思此日逢江夏。恰似同銜款款杯。</text>
<title>陶山月夜。詠梅。六首。</title>,<text>獨倚山窓夜色寒。梅梢月上正團團。不須更喚微風至。自有淸香滿院間。山夜寥寥萬境空。白梅涼月伴仙翁。箇中唯有前灘響。揚似爲商抑似宮。步屧中庭月趁人。梅邊行遶幾回巡。夜深坐久渾忘起。香滿衣巾影滿身。晩發梅兄更識眞。故應知我怯寒辰。可憐此夜宜蘇病。能作終宵對月人。往歲行歸喜裛香。去年病起又尋芳。如今忍把西湖勝。博取東華軟土忙。老艮歸來感晦翁。託梅三復嘆羞同。一杯勸汝今何得。千載相思淚點胸。</text>
<title>次韻星牧金伯純見訪</title>,<text>五馬期從九月秋。丁丁伐木遠尋求。臨河九曲因詩見。一棹何當上小舟。</text>
<title>夏日幽居。琴夾之攜示金彦遇寄詩。就次二絶卻寄。</title>,<text>相望猶恨隔山雲。興味尋常無與分。況是薰風解慍日。滿庭幽翠草繽紛。綠楊深處囀鶯黃。欲雨微風漏日光。對酌琴君詠君句。薔薇初動玉梅香。</text>
<title>贈金彦遇</title>,<text>後凋主人堅素節。除書到門心不悅。坐待梅花氷雪香。目擊道存吟不輟。</text>
<title>和金彦遇 二首</title>,<text>留春相待感花仙。雪色檀香兩妙天。寄謝後凋休好事。有絃無乃勝無絃。嘗謂陶公無絃琴事。雖有高致。似未免崇虛打乖之病。今來詩引此。以喩梅之心事不必待花而知。恐亦有此病。故反其說以復之。奪性移天斷接餘。猶供佳玩待人蘇。何如拓地栽成百。香滿乾坤不淡枯。</text>
<title>寄謝彦遇</title>,<text>麴生疎我去無回。賓祭愁聞甕有埃。不是與君多素分。豈能催送入山來。</text>
<title>贈彦遇</title>,<text>家雞君有庾公才。野非王底索來。自覺蒹葭難倚玉。會當空面卻須回。新書三四件。公不自題標。枉索於老拙。有同晉人家雞野之說。戲呈一絶云。</text>
<title>近觀柳子厚，劉夢得以學書相贈答諸詩。戲笑中猶有相勸勉之意。令白頭翁不禁操觚弄墨之興。各取其末一絶。次韻奉呈彦遇。</title>,<text>筆追王法謾虛名。習氣還同不樂京。歸寫道經非我事。臨池忘老作眞行。王羲之雅好服食養性。不樂在京。故云。白首攻書恨未成。客來攜卷摠循名。唯君筆力堪追古。莫惜加工振美聲。</text>
<title>次韻。謝金彦遇惠石假山種菊。</title>,<text>方信同人好尙孚。菊山擎送慰今吾。一杯笑領慇懃意。翠靄淸芬淡有無。</text>
<title>挹淸主人金愼仲盆養梅花。至月晦日。溪莊大雪中。寄來梅一枝詩二絶。淸致可尙。次韻奉酬。因記得去春都下。得盆梅甚佳。未幾東歸。思之未已。於後倂及之。</title>,<text>盆中未臘梅花發。澗上窮陰雪片橫。折寄相思淸入骨。挹淸眞箇不虛名。痛憶京師二月中。盆梅歸袖挹仙風。那知此日高齋裏。幻出黃鍾律未窮。</text>
<title>彦遇，惇敍同訪。愼仲盆梅韻。二首。</title>,<text>至後微陽生九地。盆梅驚動已先春。誰能畫出兩騷客。踏雪攜壺訪主人。窓外雪風吹動地。窓間梅蕊玉生春。故應天護淸香別。隔斷寒威餉與人。</text>
<title>彦遇雪中賞梅。更約月明韻。</title>,<text>雪映瓊枝不怕寒。更邀桂魄十分看。箇中安得長留月。梅不飄零雪未殘。</text>
<title>愼仲贈彦遇，惇敍韻。</title>,<text>寸土能開子月梅。連娟跨臘未須催。豈如病叟居寒谷。直到春深始見開。</text>
<title>又雪月中賞梅韻</title>,<text>盆梅發淸賞。溪雪耀寒濱。更著氷輪影。都輸臘味春。迢遙閬苑境。婥約藐姑眞。莫遣吟詩苦。詩多亦一塵。</text>
<title>詠雪韻</title>,<text>自掩袁生戶。誰尋戴隱區。啾啾傍簷雀。矍矍失林烏。愛喚鸕鶿杓。頻添榾柮罏。何須蹇驢上。吟入灞橋圖。</text>
<title>愼仲，惇敍雪中尋梅韻。</title>,<text>大雪漫漫朔吹飄。尋梅情境自迢遙。令人卻憶韓公句。妙在行天馬度橋。</text>
<title>雪後晩望韻</title>,<text>七七仙翁幻手催。琪花頃刻遍林開。玄冥亦解留佳玩。不使微風一片摧。寂寞王子猷。回船剡溪路。迢遙戴安道。雪夕誰與度。此坡翁雪詩語也。迢遙二字。詠雪甚好。不覺兩用之耳。</text>
<title>貞夫人金氏挽詞</title>,<text>延安金譜舊簪纓。今復移天得顯榮。半世已多徵吉夢。中途何遽作哀惸。恩霑夜隧年雙九。慶到兒官月缺盈。弱草驚塵誰不痛。歸依還幸是同塋。</text>
<title>次權章仲梅花下吟 二首</title>,<text>將身得返舊山雲。萬事筌蹄不用分。只喜山翁雙鬢雪。千紅萬紫照繽紛。爾來甁子挈鵝黃。天向梅窓洗月光。夢覺起來拚數酌。微吟眞覺滿懷香。</text>
<title>奉次前示堂字韻絶句。二首。</title>,<text>兩翁相對坐溪堂。澆飯淸談替擧觴。日暮送君門獨掩。小庭幽砌自彷徨。秋深景色好亭堂。樂事何煩爛酒觴。莫怪老人稀伴侶。相攜隨處可彷徨。</text>
<title>鄭檢詳子中寄詩二首。已而。來告別之京。次韻奉贈。</title>,<text>奔命辭山憶去年。幾回東望戀悠然。陶潛已問歸時路。許汜何求隱處田。痼疾煙霞依舊在。忱情魏闕尙餘懸。與君況復逢還別。回首春風思更綿。忽覺眉間喜氣浮。爲君延佇對芳洲。千紅萬紫如相識。野蔌山殽亦可羞。友義思敦惟善責。君恩圖報只身修。請看天放山巖老。有許愁中無一愁。</text>
<title>東湖舟上。奇明彦先有一絶。朴和叔繼之。席上諸公。咸各贈言。滉臨行。不能盡酬。謹用前二絶韻。奉謝僉辱相送之厚意云。</title>,<text>列坐方舟盡勝流。歸心終日爲牽留。願將漢水添行硯。寫出臨分無限愁。許退寧同賜玦環。群賢相送指鄕關。自慙四聖垂恩眷。空作區區七往還。</text>
<title>次答金龍宮舜擧</title>,<text>白髮趨朝意緖茫。患深鳧鶴短兼長。虛名縱被曾成誤。苦節猶思晩補亡。天地有恩寬老疾。巖廊多事辨驪黃。兩詩來慶雖堪荷。只愧褒言太欠商。夢裏春歸已杳茫。思君長夏奈愁長。居窮正似韓延座。遇病還如孔瞰亡。魚樂本無分物我。木生那更願靑黃。君看競利人間者。不恥要錢子母商。</text>
<title>次韻忠淸監司兪泓之 二首</title>,<text>乞退辭天上。言歸指嶺南。杯傳可興館。舟泝達川潭。世事歆高論。仙區聳歷探。詩來言過重。吟對碧山慙。故國藏蹤日。中原別恨春。那知棠案筆。能記鹿群身。好鳥迎詩哢。幽花照墨新。酬書更回首。何日得重親。</text>
<title>奉呈安孝思</title>,<text>去歲相逢酒一巡。今年相望首搔頻。我疑遁世騎牛客。公是長生授棗人。靜室陶山看古易。高亭蘆浦樂餘春。和詩十首公休索。累牘聯篇亦一塵。</text>
<title>辨存齋辨物理之極處無不到詩。二首。</title>,<text>人巧能雕物。雕寧巧得人。謂知能格物。取譬恐非倫。雕而能詣極。詣者豈非人。謂物雕能詣。言何太不倫。</text>
<title>贈別禹景善正字之關西</title>,<text>昔日蒙君訪野夫。長安重見豈曾圖。非無對衆開顔面。不似臨溪講典謨。正學只應功在熟。浮名一任事歸迂。丈夫別恨非兒女。愼勿因循作小儒。昨聞指點之語。令人寒粟在身。此拙句勿浪示人。好行好行。</text>
<title>次韻。答禹景善。二首。</title>,<text>故人在日下。寄我一封書。我恨稽全退。君嫌近美除。未期論舊學。空憶共精廬。宦海多飜覆。寧忘賦遂初。乞辭未得。退而非全退。故云。山趣無他只晏如。回頭時復獨愁予。明年好待花君子。不向雲霞恨索居。蓮沼水冷不宜蓮。別作小塘。明年。擬種養西麓。近無人棲息。</text>
<title>次韻禹景善菊問答 六首</title>,<text>問菊常嫌物性有遷移。美者無幾惡轉滋。豈謂滿庭霜下傑。半成蓬艾亦離支。今年夏潦坤成痺。黃菊渝貞欲入時。尙有小叢依舊色。含芳無乃恥同期。東園霜露日幽尋。尙憶從前趣興深。不有數叢金間綠。一尊何處玩餘陰。菊答坤黃天賦我何移。憔悴猶承雨露滋。滿地風霜三徑裏。陶翁相待好橕支。紛紛受變知何事。漠漠懷貞向此時。爲報靈均休歎息。殘芳猶足與君期。衆芳蕪沒已難尋。變到金英怪亦深。不信黃裳元自吉。枉將妖氣眩晴陰。</text>
<title>仙遊洞八詠 庚午</title>,<text>松亭待月松爲作者七人哉。月友成三待影來。坐覺千巖成玉界。一尊今夜共徘徊。广巖修禊千古山陰勝事傳。與君終日賞風煙。視今視昔都休問。風詠從來樂自然。葩串尋僧踏破林間古逕苔。禪房花木爲誰栽。箇中自趁幽閒趣。不是尋僧問法來。黃楊賞春春入桃源日載陽。巖花澗草發天香。洞仙此日遺蹤杳。呼我爲仙亦不妨。沙坪牧牛叱石爲羊近怪神。騎牛遁世亦驚人。何如牧豎煙蕪裏。一笛斜陽弄晩春。仙洞訪鶴洞裏仙禽省見稀。丹砂爲頂雪爲衣。幾時月白風淸夜。載得雲間子晉歸。花山採藥仙山靈雨長瓊苗。採服人言自蛻超。欲問仙翁求寶訣。不嫌身老見功遙。岐灘釣魚懶向湖西踏軟紅。淸溪垂釣白雲中。傍人莫說非熊卜。怕遣沙鷗不近翁。</text>
<title>贈李居士</title>,<text>仙洞居士攜一筇。月嶽龜潭訪陶翁。自云走遍諸名山。明朝笑入淸涼中。歸來別我不作留。飄若一片空雲浮。聊和八詠贈子去。好逐洞仙遊處遊。</text>
<title>無題</title>,<text>靑山白雲成仙翁。寄聲欲問雲千重。唯有仙山李居士。時與往來靑山中。</text>
<title>陶山暮春偶吟</title>,<text>浩蕩春風麗景華。蔥瓏佳木滿山阿。一川綠水明心鏡。萬樹紅桃絢眼霞。造化豈容私物物。群情自是競哇哇。山禽不識幽人意。款曲嚶鳴至日斜。</text>
<title>次奇明彦 二首</title>,<text>去歲分襟憶泝流。君行今復此遲留。故應去國同懷抱。渭水終南如許愁。明彦辭官去。宿于東湖南岸箕城亭舍。湖嶺相尋只夢魂。覺來明月滿山門。願將心事隨明月。寫向君庭不作煩。</text>
<title>庚午季秋。尋伊洞泉石。招宏仲同遊。宏仲已先往矣。</title>,<text>野菊時聞撲馬香。幽尋泉石傍斜陽。欲招君去同遊賞。人道君先入杳茫。王母城前小有天。丹楓碧澗映寒煙。何當鑿出瑤池水。滿種蓮花更可憐。</text>
<title>追寄李伯春按使。三首。伯春以方伯。來訪陶山。將有呈辭還京之意。</title>,<text>原隰驅馳事萬端。又煩旌節入雲山。猶多百病纏身處。得見淸標玉映寒。一尊相對破愁端。別去從今隔萬山。他日不堪登望處。天淵臺上眼空寒。百算全無可一端。旣歸還入有如山。唯將白首虞人義。日望恩休病眼寒。</text>
<title>龜巖精舍</title>,<text>洛水呈書啓聖神。箕疇千載炳彝倫。誰知揭號巖栖客。不學成都賣卜人。居敬齋一寸膠無千丈渾。玉淵秋月湛寒源。端居日夕如臨履。箇是存存道義門。明義齋義路如砥坦且明。一昏心燭故難行。欲知大寐如醒處。唯在硏精積久生。大觀臺謏聞偏見世爭譁。渭水涇流各自多。試上高臺觀遠大。聖門論道更如何。不欺堂曾思心法日星懸。人鬼關門更截然。獨臥獨行毋敢慢。尋常何地不爲天。</text>
<title>解夢 龜巖來書。嘗夢得書示以心心心心。時時時時云云。因以一絶解之。</title>,<text>千里巖棲豈易尋。夢中書札亦論心。此心操攝無餘法。念念時時著一欽。</text>
<title>又次龜巖夢見四心字時字一絶。卻寄。</title>,<text>吾心明似鏡光寒。自恐磨治力易闌。賴有故人同此意。夢中相勉亦忱肝。</text>
<title>次韻金道盛 三絶</title>,<text>聞昔潯陽歸臥客。結廬人境每關門。平生歎仰高風處。不要逃喧自絶喧。君身正似鱗將變。我學還如胾未嘗。歲晏送君歸勉業。寒齋塊處意偏長。澗上霜扉深且迥。山童蝟縮晩慵開。關門絶俗吾何敢。怕有衝寒問字來。</text>
<title>奉次金子昂 睟 和余天淵臺韻</title>,<text>每上江臺獨喟然。如今君亦詠天淵。沂公妙處淳公發。千載誰能續舊編。子思鳶飛魚躍之旨。明道以爲與必有事焉而勿正之意同。知此然後知天淵之妙。</text>
<title>次子昂精舍曉起聞雞有感韻</title>,<text>雞鳴喔喔警人聞。舜蹠孶孶事劇雲。悟歎獨吟山月下。知君善利不迷分。</text>
<title>示金彦遇</title>,<text>萬化機緘妙且淵。春深無處覓中邊。當時不有思和點。此理誰知在眼前。</text>
<title>落帽峯。次吳謙仲韻。</title>,<text>翠微高處共登來。佳節欣逢景物催。千岫揷天如玉立。一溪對席似環迴。黃花露浥鮮金映。赤葉霜寒爛錦堆。好遣西風吹白髮。整冠詩老亦堪咍。</text>
<title>寄題權章仲棲城山 二首</title>,<text>少年遊迹記城山。形勝山川縹緲間。白首喜聞棲息事。欲攜書去更盤桓。蘭若山高水迥臨。白雲靑竹好遊尋。誰知五十年前事。感槩題詩思不禁。</text>
<title>金愼仲挹淸亭十二詠</title>,<text>望山何處無雲山。淸涼更淸絶。亭中日延望。淸氣透人骨。聽江前溪寂寥過。遠江還有聲。世人箏笛耳。誰參靜裏聽。待月昨夜庭中月。今宵出海遲。停杯待三友。孤諷謫仙詞。迎風徐來赤壁秋。起自靑蘋末。亭上羲皇人。披襟何快活。讀書書傳千古心。讀書知不易。卷中對聖賢。所言皆吾事。會友孔門論會友。以文仍輔仁。非如市道交。利盡成路人。宴坐我坐禪亦坐。禪虛我不同。揮戈讓隱几。奇功收此中。晩步倦來起徐行。扶杖散腰膝。草堂只看山。雲谷無答客。養鶴長身古君子。在庭多歲月。何須騎上天。正好參讀易。釣魚多事動客星。無心遇獵熊。竹絲風裊裊。蓑笠雨濛濛。蒔花開落百花事。乾坤造化心。栽培遍庭院。佳玩久逾深。種蔬聖門學誠癡。貧居種何妨。日涉陶園趣。寧須食鯉魴。</text>
<title>巖栖讀啓蒙。示諸君。二首。</title>,<text>白首重尋易學書。幾多疎謬共修除。方知麗澤深滋益。覰到先天一太虛。七十居山更愛山。天心易象靜中看。一川風月須閒管。萬事塵埃莫浪干。</text>
<title>易東書院。示諸君。三首。</title>,<text>儒館經營洛水邊。幸同今日會群賢。初來易道乾坤闢。漸賁文猷日月懸。好待後人能契發。恭聞此學在精專。莫將外慕相撓奪。無價明珠得自淵。麗季程朱敎始東。只今諸說滿區中。當年首發公徵史。繼世眞傳孰任躬。主敬龍門千聖法。明倫鹿洞一原功。吾儕講習非他緖。切戒尋常事捉風。一粟吾生海外身。可憐賢聖未同辰。若非雲谷千言鑑。何異蘧廬一宿人。入眼山光靑似染。滿庭草色翠如勻。與君共此閒中樂。珍重相看日日新。</text>
<title>齋中。夜起看月。</title>,<text>精一齋中玩月明。拓窓孤坐湛凝情。梧桐漸轉空階影。蟋蟀無停暗壁聲。四序迭侵人易感。一宵全寂院逾淸。神襟了了燭幽鑑。更覺先賢爲後生。右示金彦遇，李大用，趙士敬，金愼仲，琴聞遠，金惇敍，琴壎之，尹起伯，朴居中。兼示姪宰。孫兒安道，純道。時共讀心經。故於末及之。</text>
<title>次前韻。追寄彦遇上舍。</title>,<text>一昨群居好講明。幾多開發滯常情。義同自直蓬麻植。樂似相宣金石聲。愧我久昏神鑑炯。憑君新澡玉淵淸。只嫌趁日匆匆過。畢竟工夫著處生。</text>
<title>次李伯春韻。二首。</title>,<text>自愧窮山一病身。朱轓初荷枉前春。那知去作花山別。更此重臨玉節新。萬事古來眞轉燭。百年今始可安神。溪山邈邈如相失。幾日同成畫裏人。來詩。偶坐眞成畫裏人。野翁疎散不謀身。自喜頻逢有脚春。共對山光濃又淡。寧知世態故還新。愁催白髮吾如約。興適淸詩子若神。聞道丈夫能自樹。勸公須作讀書人。</text>
<title>次韻集勝亭 十絶</title>,<text>郡城曉角角聲催曉落牀頭。縹緲山城隱畫樓。吏起雞鳴渾不管。遊仙枕上夢初收。山寺暮鐘薄暮禪居隱翠峯。鐘聲來自有無中。倩工欲畫煙鐘景。其奈聲聲入太空。遠林白煙漠漠脩林傍遠村。風生虛籟杳無聞。太平莫道無形象。看取朝煙一帶痕。長橋落照古渡長橋入眼看。歸雲平遠暮鴉還。主人登眺饒詩興。思在明霞落照間。堂洞春花一春花事發玄坤。錦繡千堆映洞門。亭上百杯餘興在。欲隨春去問花源。鶴峯秋月鶴駕峯頭掛月輝。亭闌渾作水晶微。夜深手把無絃弄。不恨如今聽者稀。蘆浦牧笛一笛斜陽咽未休。平蕪橫過斷原頭。須知牧豎生平樂。不在商歌寓飯牛。箭灘漁火月下靑熒微復揚。雨中猶見閃茫洋。朝來小市從溪店。喜見金橫玉偃光。北山行雨頃刻橫斜走白煙。滿空銀竹北山前。捲簾快覩驅煩暑。一枕淸風穩睡眠。南郊飛雪窮陰垂地雪飛天。銀海漫漫漲野川。獨自倚闌看更好。不知寒粟遍高肩。</text>
<title>贈具景瑞</title>,<text>柏潭主人病去銓。歸趁菊花霜露天。借問何如作行止。笑指白雲心悠然。</text>
<title>庚午寒食。將往展先祖墓於安東。後凋主人金彦遇擬於其還。邀入賞梅。余固已諾之。臨發。適被召命之下。旣不敢赴。惶恐輟行。遂至愆期。爲之悵然有懷。得四絶句。若與後凋梅相贈答者。寄呈彦遇。發一笑也。</title>,<text>後凋堂下一株梅。春晩氷霜獨擅開。豈謂天書下前日。能令佳約坐成頹。梅不欺余余負梅。幽懷多少阻相開。風流不有陶山社。心事年來也盡頹。</text>
<title>後凋梅答</title>,<text>聞君逃祿自前春。釣月耕雲儘可人。更惹塵機來負我。不知誰復與相親。騷情非淺後凋春。苦節君休訝主人。與我已成心契密。不應桃李更交親。昨聞彦遇以堂制頗奢。恐不稱梅韻爲病。故末絶云。</text>
<title>余贈彦遇詩。謂雖負尋梅於彼。亦有陶山梅。足以自慰。已而。彦遇來訪溪上。歷陶社云。梅被寒損特甚。著花未可必。余聞之。將信將疑。用彦遇韻以自遣。且以示彦遇。二首。</title>,<text>結社陶梅八九條。佇看眞白發春孤。飜思託地高寒甚。莫是天香太損無。雪虐風饕戰許條。摧傷烈氣更貞孤。君廚俊及雖凋謝。樹屋煙爐詎盡無。</text>
<title>陶山梅爲冬寒所傷。歎贈金彦遇。兼示愼仲，惇敍。每句用梅字。效陶淵明止酒。王介甫勸學詩體也。</title>,<text>與君賞梅曾有諾。及到梅香我負約。心期獨在山中梅。溪夢夜夜探梅萼。昨日梅社共君來。梅興索漠令人哀。八梅風煙但空枝。一梅數萼猶未開。杖藜吟梅遶百匝。冥頊胡爲我梅厄。不比君家梅得暖。梅社風多寒更虐。我欲牋天籲梅冤。我欲作辭招梅魂。梅冤悄結天所憐。梅魂歸來我所溫。向來桃李妬梅白。奢華競笑梅孤潔。但使吾梅本根在。一閟英華梅豈缺。何況一梅之發可動人。梅乎肯與千紅百紫爭一春。我願朝朝走訪一梅君。西京之末只有吳門梅子眞。</text>
<title>溪齋夜起。對月詠梅。</title>,<text>群玉山頭第一仙。氷肌雪色夢娟娟。起來月下相逢處。宛帶仙風一粲然。</text>
<title>次韻彦遇見寄</title>,<text>造化全孤秀。乾坤賦妙功。綴氷非爍日。團雪不驚風。幸値佳期至。那知勝賞空。明年開滿樹。來看月明中。</text>
<title>都下盆梅。好事金而精付安道孫兒。船載寄來。喜題一絶云。</title>,<text>脫卻紅塵一萬重。來從物外伴癯翁。不緣好事君思我。那見年年氷雪容。</text>
<title>次韻。奉酬安孝思見寄。</title>,<text>寄詩存問又今巡。魚目慙酬玉案頻。絶境久疑眞洞府。長生卽是老仙人。病來歸臥幽貞社。夢裏尋遊集勝春。珍重相期閒日月。會看東海自揚塵。</text>
<title>映蓮堂</title>,<text>全秀才纘求和其家亭題律甚懇。愧久未果。今以一絶答其意。聞說君家占地靈。碧溪靑嶂繞園亭。自嗟老病無由見。將和題詩卻且停。</text>
<title>玉成堂</title>,<text>崑珍雖是稟精英。不琢而磨器不成。更把鄒書苦心訓。乾乾終日服西銘。</text>
<title>明誠齋</title>,<text>明誠旨訣學兼庸。白鹿因輸兩進功。萬理一原非頓悟。眞心實體在專攻。</text>
<title>采蓮精舍</title>,<text>賞愛蓮花無極翁。襟懷光霽月兼風。一般意思那無寓。通直分明在眼中。</text>
<title>次韻南義仲陶山雜興</title>,<text>曠絶天開洞。高明地抱陽。幽居觀物化。同寓襲蘭香。菊色團楓色。山光映水光。圖書滿四壁。心事一何長。</text>
<title>寄宰姪</title>,<text>五十年來再到人。如今遊跡又成陳。只應鳴玉臺前水。天樂鏘鏘萬古新。</text>
<title>范蘭溪云。百慮煩擾。至靜者自若。崔見叔府伯以爲疑。某謂非無此理。但自若二字。可疑耳。以二絶論其旨。</title>,<text>止水如心靜爲體。動時波洶靜難尋。縱饒不靜非無靜。浪息依然水靜深。體隨用失如無靜。性不終亡本固存。只說靜爲元自若。蘭溪無乃太深言。</text>
<title>而得寓精舍。四絶見投。今和其三。</title>,<text>常恨山居事未全。白頭歸臥尙牽纏。勸君視我爲深戒。纔近榮途莫太前。孔聖猶箴擇里人。曾云文會輔成仁。老來更覺疎爲學。慙愧空還又待春。地中雷起見天心。三字符言當誨箴。有鏡不磨空自歎。直愁終未免塵侵。</text>
<title>答李剛而 庚申</title>,<text>伻來。獲覩令翰。知起處康福。欣慰何量。滉守病藏拙。且爾度日。官人職守。固難隨意出入。況相距數百里程乎。開春之約。亦何可必乎。且鳩拙之甚。尙未有朋友止宿之所。近於江上。構小屋未成。想於春晩。可有棲息處。若有便可來。來及此時。聯床夜話。庶可從容。何幸如之。大全書十八冊。姑先上呈。書類四十餘冊。則黃仲擧欲印。前所抄節。必須再經校閱而後可印。元本不可無之。故今未上。一二朔校畢當送。其餘行狀之類。亦有所考。詩類則貴府自有其本。恐不在所須也。別紙滉從前志不堅。亦或爲人所誤。屢墮此阬。輒多有悔吝。彼才高氣豪者。如是尙不可。況如我輩安能效彼爲也。恐不如循蹈規繩。庶幾晩境寡過耳。此等過失。在滉尤多。無遠不聞。願隨聞隨責。以幸疎謬。此紙所以先之也。近見公幹。云令公在京日。戒酒甚嚴。到府頗似破戒。此雖爲主之道。然恐非攝養之宜。</text>
<title>答鄭子中 癸亥</title>,<text>縣人之還。雖無書。宜有說。而兩無之。亦料其人不辭而返所致。今承所諭。果然矣。頃者奉款幸幸甚甚。別後思之。十分未了一分。非徒公有從前悠泛之歎。滉亦恐未免此歎也。雖然。所以致此者。亦緣滉病倦不能夜話。而晝日則人多故爾。所云義理精深微密。安能以渙散之精神。得致其沈潛硏究之功。此說甚當。比來閒居中。深思實體。見得此理無時不然。無物不有處。眞是如此。所謂百千萬億不爲多。無聲無臭不爲少。朱先生眞不我欺。其在燕閒靜一之中。自覺得明快灑落。猶若可保。然而忽有一等閒事物。來到面前。應接之頃。少失點檢。忽已隨手消泯。此無他。不熟故也。在傍邊看覰。不能眞入其中。以爲己物故也。身常靜處猶若此。若形役於膠擾之境。又加以怠忽因循。雖欲與有志而終無成者。不同其歸。恐不可得也。在今日嚮道之切。嗜學之誠。如吾弟者。何處得來。然竊瞷平日所存。似於矜露自喜處占多。沈靜斂退處占少。以此而行於世。到得世味漸深。撓奪益多。吾又恐所嗜之終不可口。而所嚮之終失故步也。況今且不得已出世。如近日駐足事之類。極當如此。自餘凡百。尤當以愼密二字。爲第一義。千萬千萬。戒之在心。毋忽是祝。江上沿洄。可少償物外宿債。然吾輩胸襟。不及古人。許多好處。何能盡其風流耶。當日滉所擧晦翁先生與袁機仲諸人泛舟九曲詩四五篇。在詩類第四卷末。可檢得而深諷味之。則妙意眞趣。殆可見也。切欲追和其韻。以紀一時心賞。而第念近年。吾弟不以一句詩語見示。雖有拙語。不見辱和。如今次絶句之爲。則所謂獨唱而無和。亦可吝也。故遂輟耳。旣看先生詩後。如不辱妙唱之來。則謹當效顰也。畫幅畢寫。幷來幅回納。視至爲佳。記文拜領。此文浪傳。深所未安。又其傳者多誤脫。益爲人所嗤罵。如在靜存處。猶可改正者。改正之何如。書何能盡意。惟冀行赴珍勝。以副遠遡。</text>
<title>竹嶺途中遇雨</title>,<text>嶺路巉巖不可行。愁攀鳥道望崢嶸。高天萬里騰雲氣。苦竹千林送雨聲。世事難堪多梗阻。客行空費幾陰晴。何因劃抉 缺 破。白日飄然上玉京。</text>
<title>春日閒居偶興</title>,<text>朝來庭院尙輕寒。日出空林鳥韻閒。細草無名多事在。春風吹綠滿階間。</text>
<title>忠州午憩</title>,<text>延賓館裏客停行。自喜無人知姓名。一陣東風醒午夢。梨花如雪滿空庭。</text>
<title>月溪峽暮景</title>,<text>倚船吟望遠山低。隱隱征颿總自西。日暮烟波千萬里。芳洲無限草萋萋。</text>
<title>暮投忠州萬景樓</title>,<text>暮炊傍水西郊外。强策蹇驢指府城。四際黃雲秋未卷。一邊素練遠猶明。琴聲寂寞琴臺古。月色蒼茫月岳橫。萬景樓前孤館裏。露蛩烟草若爲情。</text>
<title>望伽倻山 癸巳</title>,<text>伽倻山在古伽倻。連峯疊嶂高嵯峨。縹氣漫漫接紫霄。疑是聖母凌蒼霞。靈神異跡訪遺俗。古記相傳莽眞訛。山中聞有海印寺。金堂玉室眞仙家。崔仙去後一千載。白雲寂寂留山阿。古閣唯餘藏灝噩。玄壇不復養芝砂。至今猿鳥嘯靑熒。石徑埋沒蒼苔多。我欲南尋智異問至道。歸來及見山桃花。紅流洞裏靑竹杖。喚起崔仙從以萬素娥。彈倻琴弄雲月。一醉千日遊無何。</text>
<title>宜寧寓宅東軒韻</title>,<text>雨中梅蕊落瓊英。誰借長空繫日纓。鳥爲喚人啼更款。花因欺暮暗還明。蒼苔院落春岑寂。碧草池塘水滿盈。客裏情悰誰會得。頹然一醉臥前榮。</text>
<title>前宜寧吳公竹齋 咸安後谷</title>,<text>碧玉千竿匝翠微。淸風六月灑窓扉。退閒高臥無餘事。滿壁圖書自繞圍。</text>
<title>吳宜寧公三友臺 取擧杯邀明月。對影成三人之義而名之也。</title>,<text>長年臥不出。綠苔上門隅。旣無車馬喧。聊爲靜者徒。中庭作小臺。我友自虛無。遙遙三五夜。皎皎慰情孤。粲然出海來。臨風催玉壺。黶然在吾傍。俛仰與之俱。倂我作三人。佳期良不渝。擧酒宛相對。及時行樂娛。我飮月爲勸。我醉影爲扶。人間與碧落。有情各盡輸。酣歌且揮手。孰爲彼與吾。永結莫逆友。無言道已符。春花映淸竹。秋露滴高梧。玆焉輒相邀。眞樂豈異趨。世人恣徵逐。疑我取友迂。不有謫仙人。我言幾成誣。</text>
<title>過靑谷寺</title>,<text>寺在月牙山。往在丁卯年間。叔父牧晉陽。家兄彦章，景明以孤幼從之。讀書于此寺。至今二十七年。而余來過之。聚散存歿。令人殆不能爲懷。爲吟一絶云。時彦章兄下世且一年。景明兄從宦于朝。聞來覲家鄕。而滉留滯南州。恐未及歸見故云。金山道上晩逢雨。靑谷寺前寒瀉泉。爲是雪泥鴻跡處。存亡離合一潸然。</text>
<title>昆陽。次魚灌圃 得江 東州道院十六絶。</title>,<text>魚先生嘗守興海。作東州道院十六絶。和者皆名勝。滉見先生於昆陽。先生示以此。令和之。滉不敢辭。然所謂東州道院。公與諸公之作已悉矣。今先生來莅于昆。昆之閒僻。不減於興。則道院之稱。移之於昆。豈不可也。未審先生以爲何如。已從東海臨南海。不願天仙作地仙。最是公心機事少。海鷗隨處近人前。一綰銅章彌秩郡。偶將遊戲管城毛。如今屬和慙才盡。始覺陽春白雪高。彌秩卽興海野人結習在淸閒。不信居官能愛山。誰識昆陽吏非吏。年年拄笏對孱顔。心煩野事爲塵事。機靜官家卽道家。目擊可能無妙處。爲令官閣種梅花。公在興海。亦種梅于官舍。昆山一郡頗閒僻。作吏還如林下休。官閣市橋梅樹遍。使君那復憶東州。方丈仙山高壓境。中間玉室與瓊樓。不緣句漏丹砂地。能得詩仙瘴海頭。方丈卽頭流山至言眞不加雕琢。大藥元非事劑丸。肯授風騷三昧法。難窺天地一壺寬。言詩仙郡城西望倚山巓。屋舍煕煕官道邊。方丈羣仙知得未。此邦風采倍華鮮。月影臺前螺測淺。法輪寺外管窺難。從公始識滄溟闊。作意高攀海上山。嘗於月影，法輪等處觀海。皆井觀也。公期明日登郡南山望海故云。浣紗溪似西溪水。吟望靑天坐小輿。更躡飛雲昇翠巘。天池要看北溟魚。浣紗溪在城東。西溪在興海。風雲不是孤明主。雨露偏承佚老臣。萬事無心南郭子。一生用力漢陰人。智異烟霞吟幾日。曲江風月夢多時。荒年撫字心應悴。莫問催科宜未宜。曲江在興海里胥不到村厖靜。童子能仁野雉飛。京輦故人多少在。任他書信到來稀。雙溪形勝仙遊地。尺素招尋不我欺。還愧塵緣驅使在。能令心事有遷移。去年冬。公以書招滉。勸遊雙溪寺。今來本爲是。而因事竟不果。露梁三浦賤鱸魴。北客南烹逐日嘗。太守遨牀多樂事。不知身在古蠻鄕。露梁，三浦。皆郡地濱海。瘴海窮邊雖足澤。玉堂金闕要名臣。舊山猿鶴休相怪。廊廟江湖只一身。</text>
<title>昆陽。陪魚灌圃遊鵲島。是日論潮汐。</title>,<text>鵲島平如掌。鰲山遠對尊。終朝深莫測。自古理難原。呼吸地爲口。往來山作門。古今多少說。破的竟誰言。</text>
<title>星州馬上偶吟</title>,<text>曉天霞散初昇日。水色山光畫裏誇。馬首吹香渾似雪。泣殘珠露野棠花。</text>
<title>過楊化驛前</title>,<text>遠山隱映近山濃。上灘奔流下灘通。夜宿驪江氣全淸。朝經楊化日微紅。羣鴉繞樹豈無意。大魚飜波如有試。數朝風浪今更息。兀坐舟中撩詩思。</text>
<title>丹月驛樓佔畢齋韻</title>,<text>觸熱行過笓籬村。斜日淸江映郵門。臨江別起一高樓。坐對靑山滌煩昏。波生洲渚風色白。翠滴闌干衣帶碧。形勝中原嶺海衝。幾度遊人愁晩笛。先生妙語留楣間。偶然戲劇破天慳。英雄過去鳥沒空。出門一笑天地間。</text>
<title>龍湫</title>,<text>巨石贔屓雲溶溶。山中之水走白虹。怒從崖口落成湫。其下萬古藏蛟龍。蒼蒼老木蔽天日。行人六月踏氷雪。湫邊官道走玉京。日日輪蹄來不絶。幾成歡樂幾悽苦。笑撫乾坤睨今古。大字淋漓寫巖石。後夜應作風和雨。</text>
<title>洛東觀水樓 乙未夏護送官時</title>,<text>洛水吾南國。尊爲衆水君。樓名知妙悟。地勢見雄分。野闊烟凝樹。江淸雨捲雲。匆匆催馹騎。要爲趁公文。</text>
<title>丙申七月晦日。與兄同宿西齋。時余將往宜寧。感念離合之故。用蘇子由逍遙堂詩韻。</title>,<text>對牀風雨西齋夜。何事還爲腸斷聲。灑淚鴒原悲不盡。分飛又向楚南城。今年春。伯兄下世。共約靑山映黃髮。何時官爵棄如泥。怪來今夜同眠處。風轉蕭蕭雨轉凄。</text>
<title>映湖樓</title>,<text>客中愁思雨中多。況値秋風意轉加。獨自上樓還盡日。但能有酒便忘家。慇懃喚友將歸燕。寂寞含情向晩花。一曲淸歌響林木。此心焉得似枯槎。</text>
<title>八月十八日。還自宜寧。雨留新蕃縣。一首見內集</title>,<text>風號木葉撼前山。雨打西窓作暮寒。旅客解驂求菜束。村童呼犢入柴關。庭生細草新還密。壁畫奇毛舊欲漫。可是龍公歸蟄臥。征衫明日快歸鞍。</text>
<title>愛日堂後臺上。陪李府尹 賢輔 遊賞。時公辭慶尹。家居。</title>,<text>結屋崖邊石磴斜。憑闌如在羽人家。公能解紱歸田早。我亦攜壺賞景多。瘦盡秋容江出石。粧成晩意菊添花。令人坐羨冥飛鵠。不信人間有網羅。</text>
<title>到書堂。待閔著作景說。箕○辛丑</title>,<text>東湖水漲秋雨餘。騎馬沙汀皺眉舒。行穿翠密度潺湲。仰見雲屋如仙居。入門寂寂人蹤稀。碧窓烏几橫琴書。超然坐待君欲來。庭樹風生巖暝初。</text>
<title>次韻景說書堂</title>,<text>絶境湖山千古秘。何年金地化玆堂。天臨揭額楣纏彩。神護藏書壁透光。咳唾有時霏月露。硏劘專事賁王皇。溫尋舊學加新趣。一味眞如飫玉漿。堂舊月松菴基也</text>
<title>趙季任 士秀 出牧濟州。寄鸚鵡螺書堂。時季任已還京。</title>,<text>絶島茫茫似點螺。天然精怪化蟲沙。雖非巧舌嬰身禍。應坐虛文合器華。倂荷蠻牋投玉韻。擬留瓊館鎭仙家。東湖月色新如洗。重到能忘酌九霞。</text>
<title>到朔寧 京畿災傷御史時</title>,<text>惻惻荒年意未寧。江邊立馬影竛竮。葉從霜夜濃全赤。山入秋空割半靑。官舍隱雲如到寺。吏人踏地似行屛。索牋題句知何用。新月閒吟愛滿庭。</text>
<title>送李重吉 潤慶 牧義州 重吉去年爲巡邊從事</title>,<text>去年入幕風生劍。今歲爲州玉映冠。百戰山河餘古壘。一方鎖鑰是雄關。華人尙詫知詩禮。毳俗猶誇睹鳳鸞。月靜轅門相憶未。傳烽日日喜平安。</text>
<title>足夢中作</title>,<text>壬寅二月二十夜。夢遊宣城山水間。最後。自今卜居處踰一嶺。得一村莊。名曰山後村。人家籬落蕭灑。雞犬閒閒。陂塘水滿。稻秧新揷。剡剡然盈疇。過村而入。山回水轉。溪谷窈窕。洞府深邃。天日朗然。草木蔥瓏。桃杏杜鵑花之屬。處處爛發。遂出入溪澗。恣意探討。因吟一句曰。春晩山中別有花。夢中自覺了了然。方欲綴其下。忽欠伸而寤。鼕鼕然五更鼓矣。余不知是何境而是何祥耶。足成一絶。以寄兩兄云。霞明洞裏初無路。春晩山中別有花。偶去眞成搜異境。餘齡還欲寄仙家。</text>
<title>家兄以賑恤敬差往本道。聞寒食來家山澆奠。滉拘官在京。無計助參。因思去年秋。滉以京畿災傷御史。行到朔寧等處。値九日。作詩三首。錄寄仁遠。仁遠和詩。來京適値寒食。吟詩念事。情感倍劇。旣以詩答仁遠。復次元韻。奉呈家兄。</title>,<text>天戒吾君德日昇。分憂溝壑每心兢。念兄春月行千里。憶我秋山度百層。設粥嗟來難救士。飧松耐苦不如僧。冷烟時節風和雨。回首天涯忘寢興。</text>
<title>全義縣南行山谷人居。遇飢民。忠淸道救荒擲奸御史時</title>,<text>屋穿衣垢面深梨。官粟隨空野菜稀。獨有四山花似錦。東君那得識人飢。</text>
<title>夜行入公州 廿四日</title>,<text>日淪漸失道傍花。時有淸香撲鼻過。長路悠悠欷倦馬。暗溪閣閣吠羣蛙。王城蹔別春還暮。錦水將經夜更賖。未必能紓九重念。驅馳空靦爾民何。</text>
<title>早渡錦江。次船亭韻。擬寄任武伯。虎臣</title>,<text>驛吏呼船夜渡江。夢回殘燭尙依窓。征鞍又作風蓬轉。好景飜成玉斗撞。垂柳有情遮客路。落花多事遶帆杠。何緣共載臨明鏡。笑撥春愁盡一缸。</text>
<title>四月初一日。天安東軒。</title>,<text>民多流離我得安。道逢餓者久盤桓。疲極來投古歡城。歷盡山顚與水干。山茶紫艷攢火撚。玉梅素香飄露漙。日暮空庭妬花風。春後憑闌猶怕寒。</text>
<title>送吳祥之 祥 赴關東幕</title>,<text>關東自古仙遊地。季子當今第一流。闕下蹔辭緣得養。幕中無事煩籌。楓山鶴馭千峯雪。鏡浦蘭舟百頃秋。海上如逢神授棗。題封時寄鳳池頭。</text>
<title>臥病困暑。有懷錦湖子。林亨秀 案上取鰲山錄讀之。書其後。</title>,<text>抱病支離困鬱蒸。瓊漿三椀只愁增。牀頭伴我有佳什。座上憶君眞好朋。韻爽似聞吟壑籟。氣雄如跨簸溟鵬。他時此語休編入。卻怕同傳萬口騰。</text>
<title>送洪和仲 春年 赴京書狀官 明仲之弟</title>,<text>去歲元方專使節。今年季札又觀周。重添別恨燕山路。每憶離懷鴨水洲。玉署異時眞吐鳳。芹宮當日政窺牛。中朝詎乏隨和眼。雙美應聯詫瑞璆。去年。洪明仲以聖節使赴京。僕爲點馬。別於鴨綠江上。</text>
<title>朴重甫 承任 攜詩見過</title>,<text>吾詩欲說面猶赬。尙憶當年筆勢橫。幾向園陵吟瘦馬。曾因風雪記寒檠。鴻飛泥爪已陳跡。蠶老絲身非舊情。感慨爲君書短句。臥聞桐雨打窓聲。重甫詩。多是陵祭執事作。</text>
<title>十二日。送權景遇 應昌 千秋使赴京。</title>,<text>夫子東方秀。妙齡氣俊銳。嶷嶷廊廟具。感激風雲勢。驊駵騁長路。鸑鷟儀盛世。主眷佇方深。時議重所繫。天朝賀重明。專對奉國幣。餞郊排雲幕。秋旻氣澄霽。金尊漲濃綠。綺席羅纖麗。百僚意氣傾。千觴送行袂。去去如登仙。關河遠迢遞。帝城五雲裏。星槎九霄際。天樂認前聞。周儀覩新制。顧惟幽燕地。控帶連腥毳。厥初定鼎意。當關扼狂猘。形勝實天府。撫臨環四裔。朝宗幾萬國。吾東最近衛。聲敎所先漸。寵渥永勿替。況我事大禮。至誠寧少戾。銜命愼其儀。國體使乎係。漢庭應有人。眼高鑑無翳。因知吳札賢。更歎魯邦藝。嗟我志四方。半世一隅滯。幺螟不自小。病鶴但孤唳。離筵意不盡。別語爲公綴。祝公早旋駕。餘光發宿蔽。</text>
<title>竹堂柳叔春 辰仝 學士畫墨竹</title>,<text>竹堂學士老風塵。肝膽通靈嶰谷身。眼底紛綸空俗物。筆端遊戲盡精神。烟梢露葉新還勁。粉節霜根瘦更眞。千載湖州朝暮遇。襪材應許萃芳隣。</text>
<title>平昌郡東軒。有角字韻詩。無暇續貂。二十五日途中。用其韻紀所見。壬寅秋江原道災傷御史</title>,<text>亂峯巉天勢騰踔。秋容瘦盡露崖角。雲歸洞壑窈而深。無數松枏老千尺。碧溪彎彎渡幾曲。舟中回頭望靑壁。不能休官便歸去。於玆吏隱猶堪樂。</text>
<title>過昭陽江。次韻春日昭陽江行。八月三十日</title>,<text>我行十日穿雲烟。馬頭惟看嶺拆天。今朝豁眼入春州。素練一道橫拖前。是時霜淸八月秋。行行江浦吟搖鞭。千篇一掃幾英雄。萬古共盡餘山川。莫嫌物色少分留。故應風月還依然。扁舟不辭泛空明。笑舞馮夷奏湘絃。胡爲不暇景物役。今年又復期他年。故園當日手種梅。丘壑從前有好懷。一行作吏誤半生。靑鞋不踏耶溪苔。何況嚴程念靡盬。佳處何緣靑眼回。多生結習在山水。病裏樂聖猶銜杯。會從物外爛占春。杳視塵甕如浮埃。豈惟稽山棹酒船。便可鹿門開徑萊。風流一境煥增色。莫使名區終寂寞。詩成愼勿俗人傳。報與沙頭雙雪客。昭陽江過淸平山而來。故用稽山鹿門故事。</text>
<title>春川向楊口。幾五六十里。皆崖路傍江。兩峽束立。蒼波白石。雜以楓林。眞奇景也。</title>,<text>下有淸江上有天。擘開神峽兩圍邊。居民半似猿嚬面。怪石或如人奮拳。盡日傍行寒瀉鏡。一林延望爛生烟。邇來自覺溪山助。詩骨巉巉筆洒泉。</text>
<title>午憩水仁驛 驛臨溪對壁。幽爽甚於芳林。</title>,<text>無聲無物自何生。谷邃巖空雷轉驚。小坐驛亭看水石。向來塵慮一時淸。</text>
<title>詠白茅 狼川山中</title>,<text>山門寂寂鹿呦呦。林下無人食廢疇。撲地似雲齊茁夏。舞風如雪亂枯秋。賢人但願拔能進。貞女何容束以求。試問牽蘿相補處。一區閒占碧溪頭。</text>
<title>金剛山</title>,<text>巨嶽臨東溟。雄雄半天出。日月互蔽虧。靈仙紛宅窟。我欲往問之。塵纓甚拘鬱。恨無丹竈方。飛去宿願畢。</text>
<title>鏡浦臺</title>,<text>羣仙游十洲。蕩蕩非所愛。辦此一鑑流。虛明玉壺內。我思老安詳。時來搖玉珮。風流我輩人。儻許蘭舟載。</text>
<title>晩晴。踰石門嶺。入楊州路上。</title>,<text>石門西下路漫漫。落日蒼茫烟岫間。雨掃碧空霜氣緊。風飜黃野暮光寒。稻粱多處雁先集。陂澤空來魚不還。爲問今宵新月色。可能二十四橋看。</text>
<title>次應霖 金澍</title>,<text>颯颯涼颸換鬱蒸。天機推變竟誰能。試拋拄頰朝朝笏。還對臨書夜夜燈。閱歲與君期共秀。刺天非我志羣騰。三秋秖可拚心力。百尺竿頭寸寸登。</text>
<title>湖上園亭偶出。次山谷病起東園韻。</title>,<text>鳳池豈藏拙。蓬山非養病。優閒愧聖朝。蕭散適野徑。湖上多林園。淸曠愜素性。嗒然坐終日。愛此澄江靜。沙禽千百羣。翔集喜同氣。淡然一堂中。誰與共臭味。白日照西窓。纖塵不掩地。無端發深省。松風靜裏至。</text>
<title>竹山途中</title>,<text>苦寒贔屓曉無風。稍喜金鴉上海東。一水帶氷銀宛宛。衆山排雪玉叢叢。征夫野食靑烟外。獵騎郊搜白草中。到處一杯官酒美。天涯難與故人同。</text>
<title>聞慶途中遇雪</title>,<text>亂雲呑吐欲埋山。急雪驚風撲馬鞍。千樹望來銀錯落。一溪行盡玉彎環。</text>
<title>安谷驛苦寒。憫行旅。</title>,<text>風聲叱吸窓扉語。烟氣飄蕭客舍寒。受凍肌膚寧異性。狐裘憐汝訴衣單。</text>
<title>二十五日。陜川向三嘉途中。</title>,<text>朝看旭日傍伽川。午過南亭入紫烟。欲把塵機渾脫累。柰何世事動遭牽。新陽雪盡纔三日。舊館人非已六年。杳杳家山今更遠。羇心休道洛中偏。二十三日立春。至今適三日也。歲丁酉。余到宜寧。至今壬寅。恰是六年。而人事多變。樂天詩。萬里路長在。六年今始歸。所經多舊館。太半主人非。</text>
<title>三嘉雙明軒</title>,<text>暗覺輕黃著柳時。夕陽明麗下樓遲。當年雪後行吟處。依舊人家有竹籬。晉山詩。古縣鴉鳴日落時。雪晴江路細逶遲。人家處處依林樾。白板雙扉映竹籬。滴殘簷雪暮凄凄。古屋烟生一半低。自是南中有佳致。竹林多處翠禽啼。</text>
<title>迎勝村。留題四樂亭。癸卯正月初四日</title>,<text>迎勝村舊名迎送。爲其不雅。改送爲勝。取其聲相近也。村有泉石之勝。且時方早春。景物向新。故謂之迎勝。所以記一時之勝也。四樂亭。臨溪新構。往年余所名而寄題者也。迎勝村中迎早春。眼中梅柳已爭新。東風欲動先林杪。北雁將歸且水濱。誰作月潭揮弄客。我曾雲構寄題人。尊前莫說霜臺事。野趣方欣愜素眞。弄月潭在前溪</text>
<title>寄題搜勝臺</title>,<text>安陰古縣。有石臨溪。俗名愁送臺。泉石最勝。余於是行。以不暇往見爲恨。亦嫌其名之不雅。欲改爲搜勝。諸公皆肯之。搜勝名新換。逢春景益佳。遠林花欲動。陰壑雪猶埋。未寓搜尋眼。唯增想像懷。他年一尊酒。巨筆寫雲崖。</text>
<title>人日。自迎勝村東行六七里。泉石甚奇絶。可愛。</title>,<text>兩山束一水。回複似無門。鑿鑿堆山骨。泠泠瀉雪源。興來思握管。幽處欲開園。逝者無停理。臨流誰與論。</text>
<title>所旨峴</title>,<text>泥深滑滑路盤盤。洞壑杈枒雲木寒。陽坡日上紫翠重。幽谷春生陰雪殘。猛獸存身獨深居。倏閃流離多狖鼯。嗟我曷不歸故鄕。遠度關山愁僕夫。</text>
<title>黃澗駕鶴樓</title>,<text>地勢高仍豁。山形騖亦留。雪殘明夕照。鷗泛炯春流。望遠時揩眼。看題屢側頭。仙翎快於馬。安得恣雲遊。</text>
<title>十四日竹山東軒 時將有西征</title>,<text>雪意蒼茫暮色新。松顚鶴立似高人。三春此是上元節。四歲今爲再到賓。緣病早衰身可退。以愚過計策難陳。興師敵愾須良將。智略誰堪動鬼神。</text>
<title>題山水圖</title>,<text>雲山頃刻滿毫端。醉裏無窮入眼看。昨夜雨聲添碧澗。小橋荒店酒旗寒。人家寥落景依依。山色淩空野色微。罷釣歸來成露酌。碧天明月照柴扉。</text>
<title>九日。獨登北山。次瀛奎律髓九日詩。寄士遂。</title>,<text>去歲重陽日。寥寥不把杯。人從于役返。菊向小軒開。落落心懷在。悠悠節物回。今年難再負。佳處獨登來。不作窮途客。難從避世翁。逢辰塵事擺。呼酒菊花同。野色湖光外。鄕愁雁影中。無人共吹帽。感慨若爲窮。江練明今夕。花鈿媚去年。句成昇月外。杯倒落霞前。秪覺愁邊老。渾忘醉後旋。强寬終自攪。東望涕洏連。騷人常怪謾多哀。此日登臨首獨回。杳杳霜空雲掃盡。蕭蕭楓葉雁飛來。千年感慨齊公淚。一餉繁華宋祖臺。爭似東籬見山客。風流遺世樂銜杯。登高能賦豈吾才。自覺甁空屢恥罍。唯對晩香娛節物。肯從年少醉樓臺。冥冥海嶠紅霞斂。漠漠沙汀白鳥來。雲幕排空歌吹沸。別峯佳會又誰開。故園松菊日應荒。幾度秋風老漢陽。城裏已同棲曲巷。湖邊要共賞幽香。高山不解招佳士。遠水偏能繞別腸。獨坐難成開口笑。且須多酌洗塵忙。新詩滿眼氣成霞。醉筆縱橫字似鴉。綠酒可能蘇病肺。紅糚安用照秋花。英雄過去鳥飛盡。時序回還人老加。幸我身逢太平日。宦情何苦薄於紗。君比鯨兒縱大溟。我隨波浪似漂萍。夷塗自識歸愚晩。苦節猶思貫歲零。已拜黃封煩內使。常供白墮滿官甁。伐檀恐被詩人刺。小技文章僅類伶。</text>
<title>七月望日。狎鷗亭卽事。時書堂移寓於此○甲辰</title>,<text>忠州賈客滯京城。昨夜西江醉月汀。六幅蒲帆風與便。臥吹長笛過津亭。</text>
<title>宓姪來從問業</title>,<text>淸漢滔滔日夜流。古今人事豈曾休。遺芳遺臭爭蠻觸。爲夢爲眞失壑舟。幾度運斤思郢質。可堪乘鶴上楊州。阿咸要作奇男子。莫爲他人讓一頭。</text>
<title>醉題狎鷗亭</title>,<text>虹構重新帶舊名。風烟動色境增淸。雲收暮岫蒼屛迥。天入秋江白練明。萬古知魚濠上樂。一生炊黍枕中情。何人可對尊如海。日日臨流歌濯纓。</text>
<title>中秋月。寄士遂。用東坡韻</title>,<text>素娥命高駕。出自東海東。臨風笑向人。瀉影蓬山中。蓬山杳何許。香霧凄房櫳。仙舟泛瑤浦。澄江靜如空。粲然二三子。叩枻來相從。傳呼洛妃襪。俯窺馮夷宮。醉筆健於槊。可磔妖蟇蟲。我還景陽錦。自歎詩力窮。休嫌佳會愆。幸免勍敵逢。吟諷尙餘習。竟夕如魚喁。</text>
<title>病暇。許免遠接從事。因此亦不往東湖。杜門書懷。乙巳</title>,<text>藹藹園中烟。灼灼枝上花。碧草滿地生。垂楊蔭路斜。韶光蕩人目。好鳥相和歌。豈不感時節。柰此幽憂何。聖恩及衰朽。淸秩許養痾。關西旣辭行。東湖亦蹉跎。蓄力匪烏獲。獻寶異卞和。罷馬不任鞿。但費天山禾。永言愧時賢。黽勉隨塵波。志業廢中塗。無以施磋磨。靑春不再榮。白日如奔梭。胡爲遇賞地。絃絶廢洋峨。雖無避事誅。寧免素餐嗟。旣不得爾職。曷不歸山阿。浩歎發奇憤。泓穎遭驅訶。詩成手自寫。滿紙如驚蛇。</text>
<title>林士遂赴義州迎使從事。索詩。</title>,<text>湖陰高壘駱峯劘。八斗文章彩筆花。四傑同參卿使事。歸來應有續東槎。李左相擇之迎唐天使。鄭雲卿，蘇彦謙，李伯益從事。在途相唱和。有東槎集。○湖陰。鄭士龍。駱峯。申光漢。</text>
<title>贈南景霖遠接從事西行</title>,<text>風雨橋山感病臣。乞身當此始元春。免敎天上乘槎客。嗤點東方拙斲人。珠胎剖蚌月光滿。玉磬諧音威鳳蹌。我識君詩淸且古。莫隨時世變梳糚。文章於道本非尊。鬭捷爭奇更不論。爲報皇華停伎倆。角弓嘉樹豈多言。</text>
<title>李仲久 湛 正郞代余從事之行。索詩。</title>,<text>知君久養靑雲翮。愧我初非赤汗毛。槎客昔年銜使貴。酒星今日謫仙豪。周行豈必酬金橐。妙句眞堪博錦袍。一病如吾天所幸。長松百尺換蓬蒿。</text>
<title>明日將行。贈景說。丙午三月。受由還嶺南。</title>,<text>一尊相對意茫然。仙館同牀六載前。莫話陳蹤如夢寐。他年如夢又今年。</text>
<title>鳥嶺途中</title>,<text>雉鳴角角水潺潺。細雨春風匹馬還。路上逢人猶喜色。語音知是自鄕關。</text>
<title>龍宮浮翠樓</title>,<text>高樓花事撩人閒。最愛山茶映竹間。好鳥豈無春晩恨。如何終日不歸山。</text>
<title>以事將西行。病還草谷村庄。四月十日</title>,<text>病縶還京轡。天開節後花。海棠新翦錦。躑躅爛蒸霞。幾歲埋荒逕。今朝眄舊柯。關門聊自守。贏得好生涯。</text>
<title>贈吳生 守盈 龍壽寺作 自榮川草谷來寓</title>,<text>我愛山寺靜。高枕臥一室。蒼苔滿洞門。終日無來客。庭前芍藥紅。牆後薜荔碧。睍睆相和音。悄蒨分翠色。幽居稍味道。高步恐駭俗。神仙豈本無。歲晩乏大藥。苦被詩酒汚。從前嬰痼疾。君恩若山岳。臣性如樗櫟。龍山讀書處。來逐木魚粥。吳生亦太乖。嗜好與世別。蠹簡時問字。華牋且徵筆。盲者敢諭塗。拙者猶强斲。請子勿浪傳。人將笑頤脫。</text>
<title>溪村卽事。二首。</title>,<text>禾麻雞犬共兒孫。碧樹陰中半掩門。昨夜龍公行雨過。曉盆淸戴白雲痕。桑葉稀時蠶上簇。燕巢成後麥登塲。近來屢作蜂王室。贏得天寒割蜜房。</text>
<title>偶成六言</title>,<text>閒臥安心是藥。晩食悅口當肉。風來石澗淙淙。雨罷山雲矗矗。薏苡粥一椀味。淸潤香兩穗烟。舍後開雲作圃。門前鳴玉灌田。野人茅屋簡易。溪翁病枕輕安。客至臨流展席。興來著屐登山。</text>
<title>林士遂見寄詩二首。次韻卻寄。士遂時爲濟州牧。</title>,<text>空聞渡海梅花信。不見蠻烟紅玉顔。莫道東湖觴詠事。故人今已罷天閒。</text>
<title>至日有感。用晦庵十月朔旦懷先壠韻。時除禮賓正。病不赴。是日又廢祠參。</title>,<text>寒燈耿素壁。兀坐心愴悽。不作玉宸朝。重負祠參時。空知一陽復。依舊病關扉。諒難抵吏役。敢言衣化緇。離羣成孤陋。抱卷永歎欷。賴有三字符。拳拳期事斯。</text>
<title>月瀾庵下有臺。曰考槃。臺下得泉。曰蒙泉。其上有居士土室舊基。丁未</title>,<text>我寓月瀾庵。幽意頗不適。老屋匪蕭洒。殘僧昧禪寂。柳下汲坳井。蝦蟆所跳擲。我怪造物翁。爰初佳境闢。淸溪與碧嶂。設奇餉山客。獨無煮茶泉。何以淨甌勺。偶躡飛雲履。高下恣尋陟。遠望亦已倦。幽探猶未極。歸來憩小臺。去庵無咫尺。傍有呀然谷。悄蒨翳木石。俯窺得涓流。巖崖苔蘚碧。庵中老居士。爲我勤疏決。一泓湛如鏡。雪乳甘且潔。乃知眞源處。不待窮遠覓。其上有古基。草沒麋鹿迹。云昔閒道人。於焉開土室。但聞飮此水。不知幾歲月。居之何所爲。去亦何所托。無乃鍊精魄。變化騎鸞鶴。三島與十洲。無邊戲寥廓。胡不待我來。與我金匕藥。挾我共飛騰。遺世出六合。我今獨彷徨。無從問眞訣。與世苦參差。中年抱沈疾。參苓不自效。道意久衰薄。林下臥寥寥。山中來漠漠。誰肯同臭味。遺芳玩經籍。蒙泉發天秘。感歎中自恧。洗耳非吾事。飮瓢何所樂。結茅幸不違。知非慕伯玉。</text>
<title>書周景遊贈陸淸山人詩卷後 景遊自題曰武陵</title>,<text>武陵訶佛意拳拳。我實於玆不暇然。勢甚懷襄盡魚腹。功難摧陷靜狼烟。哇音自絶咸池側。氛翳終消白日邊。爲報吾儕勤自做。莫容稊稗羨他年。</text>
<title>得家兄書。出按黃海。將以五月陛辭。作詩奉寄。</title>,<text>去歲何時弟出京。東郊細雨傷春情。今年何時兄去國。榴花照眼黃梅節。等是作別今更遠。西海漫漫望不極。辰韓杖節且不論。乞假南來那易得。雀鼠訟息棠陰淸。首陽翠色芙蓉月。懷鄕憶弟意若何。戀闕憂民見華髮。抱病窮山學農圃。少游志業誠齷齪。回頭半世失故步。庶以天窮補其闕。鶺鴒詩成寄雁足。出處悲歡俱努力。</text>
<title>聾巖相公邀城主 任鼐臣 及滉遊賞泉石。其日雨。城主來而滉不往。後數日再招。滉與黃仲擧諸人。泛舟爲簟石之遊。仍留宿江閣。相公令詩以紀其事。</title>,<text>投老歸田豈爲名。陪遊泉石似登瀛。賜書屢賁楊三徑。勑水寧論賀四明。雨送雙鳧雖絶勝。風吹一葉更多情。林間小閣通宵夢。陡覺神魂分外淸。公致仕後。屢被頒書之寵。</text>
<title>六月大雨。水壞民田。病中書事。示黃仲擧。</title>,<text>大江號怒小渠狂。田盡爲汚麥盡傷。怪底淫淋猶未已。溝中無路叫蒼蒼。邇來三度病侵淩。眞氣虛時客沴乘。揷架圖書渾不看。臥聞懸釜困炊蒸。</text>
<title>聾巖李相公招滉同遊屛風庵 庵在汾川上絶壁</title>,<text>雨霽天空積水平。閒騎果下傍沙汀。胡僧絶壁庵開畫。仙老淸秋屐上屛。窈窕巖泉供佛祖。風流杯酒答山靈。何能小作壺中隱。靜裏工夫討汗靑。</text>
<title>宿淸心樓 秋赴召</title>,<text>沙彌撞鐘一山暮。江城鼓角迎歸櫓。望中燭影撒如星。淸心樓高啓窓戶。使君置酒慰客愁。笛聲憤怨霜飛秋。酒闌人散江月出。夢騎白鶴遊蓬丘。</text>
<title>記夢</title>,<text>虛窓寂寂夜如水。一枕夢中千萬里。流觀楚越窮岷峨。掣帆江海連天河。淸都館闕空中起。玉皇高居五雲裏。飛仙縹緲顔婥約。邀我共勸流霞酌。下界塵緣一念餘。忽然下墮形蘧蘧。朝來市聲鏖耳側。更憶淸都那易得。</text>
<title>姪甯讀書檜巖寺</title>,<text>城裏紛紛事若毛。欲尋名刹意非遨。燕朋從古能爲臭。大學于今不是糟。百聖傳心如揭日。十分功力似撑篙。休同汝叔虛名簸。老病無成只自勞。時甯受讀大學或問甫畢</text>
<title>次韻景霖 南應龍 見贈</title>,<text>靜夜燒香丈室空。鼻中惟覺寂然通。他時尙昧先王典。此日猶聞長者風。蛇嚙樹根從井底。地逢雷響在泉中。離羣可怕成孤陋。齒髮年來漸不同。</text>
<title>十二月一日。吉元 鄭惟吉，善鳴 李鐸，廷瑞 李元祿 相繼來訪。是日雪。</title>,<text>我今一何憊。三冬不出戶。避風如避箭。畏寒如畏虎。耿耿度朝昏。悄悄耐辛苦。交遊阻面目。鄙吝萌十五。剝剝如啄木。驚報走童竪。一日三啓鑰。戴雪來接武。欣然一室內。坐談雜今古。風華盡可慕。激烈起昏莽。勝讀十年書。何啻頭風愈。顧我抱散材。叨幸乏微補。有似鶢鶋鳥。魯門饗鐘鼓。內愧伐檀詩。身上謾簪組。向來笑樊遲。聖門學稼圃。蹉跎失故步。無力挽强弩。珍重二三君。安得恒相聚。</text>
<title>養生絶句。次古人韻示景霖。幷敍</title>,<text>僕此來無韻書。從人借看。其冊子衣裏面得一絶句云。嘗聞思慮損精神。唯有淸虛可養身。安得是心如古井。湛然無浪亦無塵。題其旁曰。讀養生論有感。又記其印書年月曰。弘治十四年七月日云。字體遒媚。學趙松雪。語意翛然出塵。不知何許人而能先道僕胸中事耶。病不讀書。無以遣懷。日有味於其言。遂述其衰暮之嘆。攝養之意。得七首奉呈。紛紛世事只勞神。學道無成柰此身。匹似病中忘素業。任他書籍滿牀塵。樂天歌罷一傷神。四十七年嬰病身。大藥長繩如可試。何人不見海生塵。余今年四十七。正樂天浩歌行所云不覺身年四十七者。極知林下可頤神。朝市隨緣寄此身。臥病怯寒深閉戶。湛然虛白室無塵。陰風寒雨覺悽神。舊絮重披未熨身。待得朝陽新艷屋。紙窓明處看遊塵。膠膠寧得抱吾神。自昔塵波不補身。試上崑崙看禹迹。毫端何異集微塵。</text>
<title>夢中樂</title>,<text>我夢攜我友。扁舟泛湖江。靑山揷兩岸。綠水無濤瀧。飄颻淩萬頃。浩蕩白鷗雙。籊籊弄釣竿。盈盈對酒缸。寒襟頓蕭爽。眞境超鴻厖。了知夢中樂。不用金石撞。葦間有老父。令我意甚降。泝洄欲問道。欻去入空谾。霜風振古木。驚回仍故邦。姮娥如相慰。粲然窺我窓。</text>
<title>樂山南景霖自書堂寄松酒幷詩二律。且酌且吟。興趣超然。和成錄呈。</title>,<text>心知千歲老蒼龍。不是秦皇避雨松。自試風霜耐嚴苦。何妨雨露作薰濃。春聲沸處寒吹髮。珀色傾時病洗胸。妙法曾傳坡老賦。喜聞佳興屬南容。</text>
<title>島潭 戊申</title>,<text>回舟登岸坐臨流。滿目雲山景色幽。莫道使君無與賞。三杯聊勸水中鷗。</text>
<title>望寒碧樓</title>,<text>寒碧樓高入紫冥。隔溪相對展雲屛。新晴晩倚孤舟望。非鏡非烟一抹靑。朱悅寒碧樓詩。水光澄澄鏡非鏡。山氣藹藹烟非烟。</text>
<title>自淸風泝流而上。所過輒問名紀勝。仍用柳公從龍 雲 流字絶句韻。凡得若干首。</title>,<text>三智灘雷霆誰作怒。狠石礙狂流。急處應難犯。緣涯徐挽舟。都土潭白雲滿翠嶺。紅日倒淸流。上下虛明裏。迢遙一葉舟。乃邁潭蟬聲含玉咽。日影漾金流。小酌無人共。輕風穩送舟。花灘勢利爭先得。巉巖鬭衆流。惡人能覆國。惡灘能覆舟。龜潭仰望鶴峯秀。俯鑑龜潭流。何當喚仙客。明月弄扁舟。長會灘力殫方少進。放手已頹流。請君如有意。看取上灘舟。</text>
<title>蒼石臺 在郡北五里</title>,<text>桂棹蘭槳擊素波。來攀蒼石似登霞。微風淨掃秋烟盡。一片寒光玉鏡斜。原堂東麓靄潭西。石勢巃嵷尙可梯。絶境始開千古秘。從今三島不須躋。</text>
<title>次韻尙州牧金季珍 彦琚 見寄 己酉春。移守豐基郡。</title>,<text>貪榮誰肯食吾餘。涉世方知見事疎。我縱在官如得鹿。君能爲政似烹魚。詩探妙訣氷生韻。琴弄無絃月滿虛。興極不禁歌激烈。牀頭猶見古人書。</text>
<title>景濂亭 亭在白雲洞</title>,<text>草有一般意。溪含不盡聲。遊人如未信。蕭洒一虛亭。</text>
<title>答周景遊 世鵬 見寄</title>,<text>寄謝商山白髮人。吾猶寒谷未回春。强將衰病淹歸駕。洞主年來要策眞。景遊自號商山白髮</text>
<title>柏與竹名曰翠寒。贈同遊諸彦。</title>,<text>斷石臨溪勢欲騫。搜奇初得共欣然。試除荒草開蒼壁。規作平臺挹翠烟。正好冠童春暮月。飜思松柏歲寒天。自慙老守摧頹甚。登陟猶能廁衆賢。</text>
<title>順興途中醉歸</title>,<text>匹馬春風吊古城。城池唯見野人耕。欲知當日繁華事。聽取安侯別曲聲。大平村裏水潺潺。綠柳東風日掩山。太守醉歸渾不省。落花撩亂馬蹄間。</text>
<title>郡齋早起</title>,<text>東家喔喔唱晨雞。銀杏壇西月欲低。閣裏獨興人寂寂。滿庭烟草綠萋迷。</text>
<title>途中</title>,<text>水流沙渚漫無聲。山上雲低雨欲冥。野鳥隔林歌互答。田家勞苦慰丁寧。</text>
<title>馬上有感</title>,<text>浮名自昔困非夫。高鳥游魚卻自娛。但得此身無物累。寧憂甲子在泥塗。</text>
<title>五月晦日。榮川試夏課諸生雙淸堂卽事。</title>,<text>曲檻斜飛雨。淸池出小荷。烏衣舞亂石。槐國戰橫戈。擾擾英才集。鼕鼕畫鼓撾。傳杯聊遣興。魚蟹莫訝茶。東坡試院煎茶詩。有蟹眼已過魚眼生之句。</text>
<title>後數日。再用前韻。</title>,<text>寂寂窓臨沼。蕭蕭雨打荷。病瘳詩是藥。愁破酒爲戈鸑鷟應難紲。麒麟不受撾。坡仙亦可笑。乞郡待綱茶。</text>
<title>雙淸堂月夜</title>,<text>楊柳梧桐院落深。夜窓唯有月窺臨。何當淨澈萍池水。看取氷輪印鏡心。</text>
<title>次東軒韻。示季珍求和。</title>,<text>南北東西誰定隨。出門投足便多歧。物情堪笑如藏壑。仁道曾聞似折枝。開抱此時連夜日。卜隣何處接園籬。從來學問如山仞。一蕢無忘舊所基。</text>
<title>次聚遠樓 樓在榮川郡浮石寺</title>,<text>矗成雲砌繚虹欄。奔走神工偉覽看。不敢高聲驚上界。方知衆皺詫南山。好居仙客超霞外。乘興遊人出世間。感槩古今歸一貉。尊前休說宦途難。</text>
<title>次韻答季珍</title>,<text>白露玄蟬催節意。深山行見蟄蛇龍。愆歸未必非佳偶。詭獲從來是賤工。鑑湖何必勑榮歸。阿對泉迎舊布衣。但得此心能抱一。不妨漁者與爭磯。吳融詩。阿對泉頭一布衣。草草行裝便去歸。先須准備綠蓑衣。最憐細雨斜風裏。楓葉蘆花滿石磯。拘官不去謾思歸。身似輕猿著禮衣。寄語江湖舊釣伴。不如堅坐白雲磯。天隨風味可同歸。杞菊爲餐荷製衣。醉裏倚船歌百散。旋將茶筆傍漁磯。</text>
<title>養眞庵。李知事相公辱臨。是日城主亦到。</title>,<text>茅齋不見已三年。雨漏風吹半露椽。忽枉籃輿臨澗藪。兼蒙皀蓋賁尊筵。他時慕德人如蟻。此日陪歡我亦仙。假步山扃猶得此。況敎投紱拜牀前。</text>
<title>高曾墓澆奠。去乙亥年中。叔父爲府使來奠。今三十有五年矣。墓在安東北。</title>,<text>當時大府進澆牀。三十年來一瞬忙。得郡我來無百里。傷心重到掃烟荒。深松茂柏閱風霜。存歿尋思自感傷。合族一歡須强飮。明朝世事又茫茫。</text>
<title>見敬甫 黃孝恭，大任 琴軸 於龜院。夕向郡馬上。端午</title>,<text>蒲酒勸留我不留。郊行四望雲山愁。野鳥相呼溪水急。落日馬上頻回頭。</text>
<title>季珍寄杜城令畫二鷹。求題詩句。</title>,<text>一歲鷹 俗謂甫羅俊性依人人自憐。碧絛銀鏇寵軒前。一身正似酬恩子。時擊平蕪洒血鮮。山陳鷹猛勢驍材不可當。杜城毫末挾風霜。弋人枉作絛籠計。思在雲霄萬里長。</text>
<title>次李上舍庇遠 國樑 見寄韻</title>,<text>滔滔世路恐迷津。不是心同越視秦。絶勝丘山元有素。可憐泉石本無塵。沿行我昔聊乘興。泝入君今亦討眞。莫道吾歸無伴侶。孤山新有詠梅人。</text>
<title>寄題灌圃堂 金彦琚號</title>,<text>漆園傲吏離風塵。千載同歸漆水人。巧宦已拋蹊徑惡。幽居還帶圃畦新。提攜一甕能全道。俯仰諸機自斲眞。未似多言端木氏。他年我不愧逡巡。</text>
<title>答季珍</title>,<text>迹異窮途阮。心同止足疎。病來聞種橘。書到已焚魚。會面何由得。歸驂不肯徐。秋風羇宦客。回首意茫如。韋守思田日。陶公問路晨。極知時莫競。無怪士常貧。白髮欺騷客。黃花待主人。何煩种處士。歸得買山銀。曠坦非名外。歸來寧世疎。范張新約黍。莊惠舊論魚。學步幾忘故。爭泉獨味徐。懸知及重九。籬菊粲金如。棄泥聞古語。烹鯉歎今晨。我獨常纏疾。君能不畏貧。日月從奔駟。江湖屬散人。朱提雙飮𧣴。幾日對傾銀。</text>
<title>春寒 庚戌</title>,<text>破屋春寒怯透颸。呼兒添火衛形羸。抽書靜讀南窓裏。有味難名獨自怡。</text>
<title>溪庄。喜黃錦溪惠訪。追寄。</title>,<text>竹溪諸子散如雲。鹵莽堪嗟我不文。卻喜朝家新擇守。靑衿齊奮待張君。張仲紀代余爲守亦見羣居濟濟時。爭先葩藻儘多奇。向來白鹿明誠訓。發憤何人肯事斯。爲人性癖愛雲烟。矗矗泠泠更酷憐。峽裏高臺依舊未。夢魂時復遶層巓。竹嶺新臺名矗泠。</text>
<title>移構草屋於退溪之西。名曰寒栖庵。</title>,<text>巖崖丹碧水淙潺。草屋柴門晻靄間。已喜此生聊復得。豈無三益共盤桓。</text>
<title>種竹</title>,<text>此君不可無。栽培最難活。如何艾與蕭。翦去還抽櫱。</text>
<title>種松</title>,<text>樵夫賤如蓬。山翁惜如桂。待得昂靑霄。風霜幾淩厲。</text>
<title>種梅</title>,<text>廣平銷鐵腸。西湖蛻仙骨。今年已蕭疎。明年更孤絶。</text>
<title>種菊</title>,<text>十年種都下。二年種郡圃。何如故園中。自有山野趣。</text>
<title>種瓜</title>,<text>山居非東陵。野人非故侯。種瓜聊適意。寧知桃柳憂。見古詩</text>
<title>光影塘</title>,<text>小塘淸徹底。天光共雲影。更待月印心。眞成灑落境。</text>
<title>鏘鳴瀨</title>,<text>水石兩相値。鏘然如舜樂。間詠白鹿辭。斯人去我邈。</text>
<title>次韻答李公幹 仲樑○公幹時爲靑松</title>,<text>曾嘗世味覺餘辛。松鶴因緣遭色嗔。留得靑田好光景。助君詩思發淸新。余嘗因病。求補靑松。銓官拒之甚峻。故以裴益臣靑松白鶴之語戲之。蟻粒還同山冠鰲。人間何異火銷膏。病躬偶著淸涼地。悅口詩書當百牢。余新罷官。閒居養疾。</text>
<title>雨晴漫興</title>,<text>雨罷閒雲矗遠空。碧溪靑嶂遶重重。我來獨坐溪邊石。默數平沙古篆蹤。</text>
<title>閒居。次趙士敬 穆，具景瑞 鳳齡，金舜擧八元，權景受 大器 相唱酬韻。辛亥</title>,<text>白頭精力雖難强。黃卷窺尋竊有希。趨舍肯嫌同學笑。一生要得不迷歸。靜裏雖欣物共春。誰爲點樂與顔仁。恨無師友相磨切。離索從來易滯人。朱子書。離羣索居。易得鈍滯了人。甚可畏也。格物存心理自融。眼前無地不光風。始知實踐眞難事。難處無難庶漸通。學問要當先本領。攻文餘事兼詩。欲知九仞非難事。平地須從一蕢期。滔滔聲利世同然。誰免淪胥介側邊。透得此關方小歇。男兒須作地行仙。傷足深憂悶子春。淵氷至戒古今新。早知善養非鍾鼎。何用當年苦索人。少小家庭受學而。老來眞味沃心期。何人早夜攻吾短。一字無忘事緝煕。霧豹深藏自養斑。渥洼龍性合天閑。儒珍席上那輕用。心鏡千磨照膽寒。今來古往幾千年。此地東窮日出邊。孔孟程朱書總有。淵源統緖見無緣。造化都無十日花。花能繁者實無多。今人競尙文華美。沒盡根原奈用何。文遺理趣但爭新。經說相沿曲且陳。眼眩空花心眩霧。可憐科目誤時人。我遊塲屋久埋頭。及轉身來道更悠。欲把塵編求晩境。病無工力只增愁。朝駕烏犍夕汗靑。古人耕讀尙高情。營生奪業今尤怕。不獨戕心是利名。士敬以家窮。有不得專業之慮故云。齷齪當年失壯遊。著書今亦謾窮愁。唯時意會歡欣處。絶勝蒲萄換得州。人多虛冒宜招謗。實得還同鳥習飛。悶悶此言誰解得。坐看天上白雲歸。右擬贈士敬餘寒氣色早春時。乍暖光陰亦自奇。草得陽和柔更奮。松經霜雪苦能支。飢民擷菜謀當日。宿鳥投林占幾枝。病裏盡拋閒事業。未除魔障獨吟詩。疎林寒澗勢離離。谷口朝陽出霧遲。杳杳靜觀皆自得。悠悠閒坐有深思。山禽弄舌時能變。溪石盤根水莫移。乘興獨遊心得得。只令泓穎與相隨。草草難成是亦樓。客來無地坐吟酬。新暄淑氣姸初弄。疊穎嵐光浩不收。樵唱忽高驚野鶴。農功未作樂村牛。水邊林下多閒境。莫負春風日日遊。袁燮作是亦樓世味闌珊不待厭。東風馬耳射雙尖。贈君心在雲多嶺。獻御誠懸日麗簷。樂處事同書裏蠹。愁時興寄案頭蟾。和詩易卦今加一。斗覺霜毛種種添。右五律。早春溪居卽事。一首見內集</text>
<title>次韻山谷次郭右曹</title>,<text>心似中天白日輪。斯須已見綴氛雲。千方不見薰蕕合。一念當知舜跖分。濯濯嘉苗唯怕揠。彬彬美質正須文。晦庵嘉訓尤深服。二字丁寧只謹勤。</text>
<title>次周景遊見寄</title>,<text>未卜殘生兩眼靑。新詩快似御風泠。病中應戀桑楡煖。何日南飛看戢翎。病葉當風失舊靑。渴塵生肺憶中泠。天門西北重重邃。蟣蝨無緣揷翅翎。</text>
<title>淸明李知事先生近許臨。次杜子美出溪上書堂。</title>,<text>惻惻春寒五十日。山翁閉戶長不出。今晨喚起鳥哢晴。杖屨前溪散腰膝。林間小屋如僧寺。綠茸滿地無人至。自然幽興愜心期。坐聽溪聲澹無事。從來世情惡衰晩。對面或成千里遠。倚伏茫茫不可料。去不容追來莫遣。安能枯燥腹中書。冷看山花繞宅居。明日巖仙許過我。倒釀沃雪幽憂除。</text>
<title>有感</title>,<text>中廟龍飛四十春。大明斯道日中天。小臣白髮虛遺澤。長憶橋山淚洒泉。</text>
<title>蝤蛑詩 大蟹。謂之蝤蛑。</title>,<text>山田飯有沙。適口充藜藿。不患太官羊。來作菜園惡。今朝得海餉。家壻禮無卻。兄壻朴公輔所饋 闖然入柴荊。紫赤光卓犖。是謂無腸公。八足具郭索。形模甚怪詭。婦嘖兒童愕。金糟滿圓腹。芒刺森堅殼。撥棹何所濟。奮戈何所角。喜退與誰讓。多躁似有迫。徒然執其火。未燭厥廬剝。平生讀爾雅。不應彭蜝錯。雪肌隨手劈。風味爽舌齶。甕頭潑新醅。浮蟻香拍拍。左持右不空。春風不落莫。何必竹林中。顚狂效畢卓。區區願作州。昆也更齷齪。我昔遊蓬觀。仙廚饗異渥。江鮮有小蟹。氣已壓湩酪。何況山家飧。見此霜螯斫。物移鄕更貴。人移欲則濁。君看養小人。不恥市中攫。只緣尺寸膚。波瀾飜六幕。一快便戒足。無令害吾樂。</text>
<title>三月三日對雨。次韻答黃仲擧。仲擧時奉使到長鬐。</title>,<text>小築淸溪曲。猶堪著此翁。水聲何代樂。花信幾番風。萬事愁吟外。孤懷靜賞中。從他笑吾拙。榮願付苓通。</text>
<title>自燕子院向所峴。馬上卽事。</title>,<text>碧草東風日欲斜。亂山隨處著人家。誰能畫出桃源景。爛熳蒸紅樹樹花。</text>
<title>濯淸亭。示主人金綏之。綏</title>,<text>爍爍紅桃照暮春。六年重作翫花人。尊前莫說悲歡事。且揀繁枝揷醉巾。</text>
<title>書季任倦遊錄後</title>,<text>獨坐林亭夏日明。靑溪琴筑碧山屛。誦詩遙想人如玉。淸獻風流百世名。</text>
<title>次安陰見憶見和舊題韻</title>,<text>氣劘元白倒何陰。便覺江山得助深。簸撼兩儀風發橐。包羅萬象玉糚林。何妨攬轡兼揮筆。卻恨離羣鮮盍簪。知得倚樓思我處。不因長笛更沈吟。</text>
<title>次尙州見和韻</title>,<text>不信人間有古今。自將身世老山林。沈痾每惜分陰璧。朽質猶珍弊帚金。龜咽無求欣一殼。鶴鳴相和喜同心。巨編留取淸塵榻。日日應須百遍吟。</text>
<title>霞皐小亭。名以漱石。山奇水麗。余甚樂之。</title>,<text>亭如擇勝最風流。占斷溪山玉一秋。豈敢枕流驚世俗。聊將漱石慕淸修。東坡嘗作擇勝亭閒雲晴日媚西風。水綠山靑望不窮。怪底昔人難得樂。一時騈沓到吾躬。</text>
<title>十三日夜月 辛亥七月</title>,<text>連旬陰沴暗乾坤。此夕頑雲淨掃痕。天上月輪淸似鏡。不隨霾雨倂爲昏。</text>
<title>二十二日</title>,<text>風怒黑雲馳陣馬。雷狂紫電掣金蛇。一番雨瀉天瓢過。頃刻重驅勢轉加。</text>
<title>二十三日</title>,<text>連旬陰雨鎖秋山。溪漲洪波鬭石頑。咫尺溪堂歸不得。滿牀書怕蠹魚殘。翠屛山對紫霞皐。中有寒溪瀉雪濤。十日秋霖留我屐。幾回矯首羨淸高。</text>
<title>二十九日。李相公壽辰。滉病未赴。作一律頌祝。</title>,<text>堯蓂一厭火流天。南極星芒瑞氣纏。壽似廣仙千未半。福兼箕範五能全。雙城共設虹橋宴。三隊爭調玉府絃。想像賀賓雲接袂。野人猶獻穆如篇。</text>
<title>八月初五日。淸吟石次韻。</title>,<text>石古松仍偃。楓明節已回。寒溪新漲落。淸興獨吟來。</text>
<title>拜聾巖相公。明晨。相公寄詩垂問。謹伏和呈。</title>,<text>壺天幸接一尊開。薄暮仙風帶醉來。豈謂更煩飛玉簡。靑童寒曉到山隈。</text>
<title>次金惇敍 富倫 所和李庇遠見和傍字韻律詩</title>,<text>往在丙戌歲。家兄遊泮宮。余侍親在兄舍。嘗於西齋吟一律。高齋蕭洒碧山傍云云以寄兄。兄亦和之。辛卯。余有小築於芝山之麓。又用傍字韻以紀事。自始至今。已二十有六年。其間存沒悲歡。無所不有。而余移三徑於退溪。庇遠不以芝築爲隘。就而居之。又得余前後兩律詩。粘置齋壁。昨。惇敍，聞遠往訪。則和其韻示之。惇敍亦次韻。幷攜以見示。攬今追昔。不勝慨嘆。爲之奉和。以呈庇遠。兼示二君云。舍舊遷新此水傍。君尋巢拙謂堪藏。夔蚿本不知多少。鳧鶴寧須較短長。萬卷芳塵吾有慕。一瓢眞樂子非涼。因思廿六年前事。東海添愁浩莫量。</text>
<title>十二月初六日。淸吟石送崔郞子粹還京。</title>,<text>鳴泉隨石轉。舞雪逐風回。別恨留淸境。何年定再來。</text>
<title>十二月十三日。兄及筮卿，大材攜酒來溪堂。乘月乃去。閔子敬亦至</title>,<text>竝轡淩寒忽見臨。酒兼淸濁味山禽。悟言不覺虛堂夜。月滿前階霜滿林。</text>
<title>酬仲擧赴新寧見和。送行拙韻。</title>,<text>但使吾身適弛張。難將世事妄斟量。休嫌彩鳳林棲息。自哂寒龜殼縮藏。想得初心捐末事。喜聞眞訣卻諸方。詩來宛帶瀟筠色。又喚梅窓臘後陽。新寧官舍。水竹淸甚。</text>
<title>黃仲擧寄傳金季珍詩簡。因思季珍去商山歸漆溪。遂次韻仲擧行錄商山見和之作。以抒所感云。</title>,<text>恨古難追不恨今。身如孤鶴病栖林。夢中得鹿非眞鹿。僚裏亡金豈竊金。商嶺舊遊森入眼。穀城佳句動融心。憑誰更問懷中事。漆水詩來費獨吟。忍性緣多毁。謀身豈幸成。誤時容可改。偏處苦難更。灧澦存傾覆。滄浪戒濁淸。故人相勉意。書到若爲情。</text>
<title>次季珍相憶見寄韻</title>,<text>病裏尤珍親舊書。況同佳句忽傳諸。憂來我似號羣雁。樂處君如縱壑魚。齒舌古人猶未免。樞機今世詎宜疎。他山有石堪攻玉。勵志相期老蓧鋤。</text>
<title>次韻季珍遊邊山諸作</title>,<text>實相寺南溪韻千古名山斷俗埃。得君佳賞寄山隈。水經寶地全然潔。雲向叢林別樣堆。瘦竹微吟閒遶石。淸尊高興晩登臺。從來造物嫌多取。莫把風烟騁逸才。直淵瀑布韻白練橫飛翠障圍。劈開山骨減雲肥。漲時河落深舂地。急處雷奔下激磯。何許靈源連海窟。幾多餘沫散林霏。雄觀未遂罏峯勝。且向玆山欲拂衣。摩天臺韻但驚海闊與山崇。誰識元初辦結融。日月低垂氛翳絶。靈仙遊集瑞光叢。胸襟浩氣三杯後。羽翼培風六月中。矯首西雲無計往。因君豪句喜披蒙。</text>
<title>酬途中遇雪見寄詩。用坡韻。</title>,<text>一縣應知絶鼠牙。神君來路雪隨車。來麰上瑞呈王瑞。桃李狂花掃眼花。目極雲邊思魏闕。詩成馬上憶山家。凍吟病客眞堪笑。險韻難酬手屢叉。是歲。桃李冬華。</text>
<title>上元日。回自溫溪。過淸吟石。次回字韻。壬子</title>,<text>磵石頻回首。吟鞍去復回。春光滿幽谷。明日酒同來。</text>
<title>次韻。答李公幹。</title>,<text>學淺無端涉世深。中途收脚愧初心。如何不作都無事。遇興時時輒諷吟。山居幽興我知先。松伴靑靑鶴伴玄。更有雲庵長闃寂。不妨孤坐送流年。</text>
<title>遊枕流亭。次亭韻。二月初二日○亭在烏川下洛水上</title>,<text>謬戲誇孫楚。風流寓此亭。但能心境淨。何患耳塵盈。撒網銀刀亂。開尊玉露傾。斜陽相送處。畫裏過宣城。病人愁緖似霜蓬。來上江亭一笑空。野帶春工將繪繡。水含天樂自商宮。波間白鳥能眞白。酒後紅顔是假紅。倚遍闌干吟未已。怳如身在霅溪中。</text>
<title>三月四日。聾巖先生臨溪堂。公幹幹之侍來</title>,<text>安輿終日駐柴關。野蔌山肴不厭歡。帶得春風蒙一笑。淸池小圃更寬閒。</text>
<title>寄趙松岡</title>,<text>落盡山花草歇芳。臨風回首憶松岡。文章有道難窺管。學術多歧易喪羊。翕習政堪淩汗漫。虺不願騁康莊。何時更泛汾川水。共醉仙家九醞觴。</text>
<title>謹伏奉和聾巖先生辱示之作</title>,<text>抱病年來天放閒。追陪宿願肯言寒。春遊洞裏花成幄。漁會潭邊石作盤。踐勝芝山宜道味。登高霞岫賸淸歡。籃輿到處皆眞境。莫羨風流晉謝安。</text>
<title>奉還黃仲擧寄文章歐冶。兼贈詩一篇。</title>,<text>黃子得奇書。號曰文章冶。驚見未曾有。攜來從都下。不忍獨擅奇。示我撥懵寡。初窺眩奪目。至寶靡容把。文章似金鑛。只在罏錘者。百鍊取精英。千磨非苟且。造化爲橐籥。妙手難虛假。苟能得三昧。可以追屈賈。豈惟屈賈倫。典謨兼風雅。我粗事鉛槧。繩樞非廣廈。譬如雕龍辯。一朝强吃啞。又如爬沙鈍。奔軼效天馬。曾聞宣父聖。如愚許回也。豈有游夏羣。攻文決趣捨。況余老且病。寧入班揚社。越人疎章甫。鄕筵謝殷斝。惟君方妙齡。文字銀河瀉。本末不容偏。館閣未宜野。英才感鳶魚。非唯自陶寫。交聘重辭命。國體須土苴。采金荊山刓。伐炭鄧林赭。大塊噫風雷。爇天光燄惹。湛盧與莫邪。淬礪功不舍。一試妖氛辟。再揮孟門撦。得奇乃見奇。華國傳諸夏。封書卻還君。吾言匪礫瓦。異時萬人敵。兇徒安足剮。</text>
<title>次韻仲擧詠竹 壬子夏還朝後</title>,<text>風竹風來竹嘯兩非空。風定聲歸泬㵳中。畢竟有聲緣底物。風還鳴竹竹鳴風。雪竹天敎滕六化山皐。沒盡千家不見毛。只有臨溪千挺玉。耐寒擎重不藏高。</text>
<title>七月十一日。自東湖暮入城。是日有成均之命</title>,<text>斜陽千里眼穿雙。嫋嫋秋風吹漢江。不向扁舟尋去興。强鞭羸馬踏逄逄。</text>
<title>喜雨。呈松岡。</title>,<text>精虔不待禱桑林。大霈甘霖沃物深。我與萬人同鼓舞。歸田從此更關心。</text>
<title>贈別閔景說參議赴燕京</title>,<text>淡水交情慕閔君。沈資邃學更能文。遊從玉府兼瀛館。氣味霜蓬與野雲。雙六流年悲面改。四千遐路惜襟分。偏方自媿桑弧志。歸日披蒙佇廣聞。余與景說。俱辛丑賜暇。至今十二年矣。丁未冬。余及景說，景霖同在書堂。余以詩戲兩君云。詩如古磬樂山子。氣似野雲觀物翁。唯有退溪多病客。蕭條身世類霜蓬。蓋觀物。景說號。樂山。景霖號。</text>
<title>次韻友人</title>,<text>大道雖如砥。眞源杳莫尋。未應千載下。渾斷牖人心。林石川疎懶。蒙恩罷舌辰。愧余愚且病。後汝作閒身。每憶松岡老。朝回獨臥雲。病吟秋月下。同我武陵君。愼齋</text>
<title>崇政知事李先生寓居臨江寺。有賞遊三所。寄書示滉。欲令作詩述意。滉疾病因循。未有以應命。今玆春至。正及遊玩之時。滉仰切欣賞。始得綴成三絶。謹再拜呈上。無任逋慢悚企之至。</title>,<text>浴沂橋千載遙憐舍瑟人。浴沂言契聖歎新。只今退相追餘興。風詠從容樂暮春。臨羨亭潑潑潛鱗得意游。小亭臨玩自夷猶。非魚已信莊知樂。結網飜嫌董有求。如斯灘大化沄沄不蹔停。盈虛消息理難明。閒來試向灘頭看。妙處眞堪發聖情。</text>
<title>次韻金厚之爲金季珍作漆溪十詠</title>,<text>仙倉泛舟一泓流閱幾千秋。今見騷人上釣舟。蕩漾只從烟裏去。洄旋時向月中浮。筆牀茶竈能言鴨。細雨斜風不舞鷗。但識盈虛元有定。未妨吾道付滄洲。懸峯邀月千丈毫芒暈海東。一尊相對望穹崇。纔看霧靄痕消宇。漸覺星河彩滅空。但得情遊就花下。何煩攜取滿懷中。須臾奪眼生銀闕。洗盞當歌意更融。瑞石晴雲 瑞石山名山光朝暮自涳濛。山勢巉巉萬古雄。膚寸已知能澤物。孱顔仍未會乘風。去來陶令機何有。出處蘇州意甚通。徙倚高亭閒指點。只應心事古人同。錦城霽雪疇昔曾聞不夜城。回頭頃刻變崢嶸。瑤臺換境初神眩。玉壘當空忽眼明。凍合日輪欹側過。寒凝蟾闕炯晶淸。雙尖好句須追和。莫遣蘇詩獨擅行。月出杳靄 月出山名一軒晴晝望東南。山似浮眉又似簪。積翠染藍新曖曖。餘霞成綺間毿毿。何愁障遠天邊際。只恐妨輝月五三。安得才如韓吏部。解吟濃綠與蒸嵐。羅山村店墟落依微一望中。庚橫隱約認羅峯。農桑搰搰生涯各。烟火煕煕氣象同。霽雨每憑鳩報候。豐凶常藉雪占冬。村居事事皆眞樂。不獨霜園柿栗紅。楊坪多稼秦利渠成自古傳。楊坪沃土故應然。開塍錯繡紛橫直。荷鍤成雲遠接連。田畯競收良耜稼。公家休備翳桑饘。野亭盡日呼隣曲。誰畫蹲蹲踏舞筵。柳市長烟迢遞烟林景色悠。酒帘斜出小紅樓。東風暖泛黃金線。永日晴薰碧繡洲。官下縱然標政理。宅邊何似媚淸脩。幾多鞍馬輕攀折。摠爲臨途自作樛。繡郊尋春不用臨流嘆逝川。攜朋來此逐芳鮮。花如織罽江邊裹。騎似乘船野外聯。細草平郊隨遠近。好風晴日趁暄姸。無邊光景今如許。思見伊人獨悵然。院灘釣魚一磯孤坐一竿橫。磯外長程倦客行。靜水與魚元自得。閒鷗於子有時生。當年溪上雲同住。此夜灘邊月獨明。走俗深譏吾更甚。爲君歌罷悒餘情。</text>
<title>偶題</title>,<text>新正病起怯春寒。窮巷無人獨掩關。斜日照窓明潑眼。數篇爻象默然看。</text>
<title>訪林大樹 億齡○癸丑三月</title>,<text>假架低簷淨花卉。高山當面碧嵯峨。主人市隱同壺隱。休罷南歸恨未多。謂罷長興未足爲恨</text>
<title>大樹見和前韻。復和答。</title>,<text>舊營詩壘非雄壯。新築愁城頓嶪峨。欲作男兒須廣業。少年虛過恨多多。</text>
<title>喜林大樹見訪論詩</title>,<text>玄冬逼歲除。急景馳西沒。愁人臥窮巷。寂寞抱沈疾。舊來人不來。門前雀羅設。寧知打寒扉。忽枉長者轍。推枕起迎笑。坐對墻陰雪。寒暄未及他。說病乃第一。雖云異肥瘦。不大殊健劣。百年舊朱顔。千丈新素髮。開懷聽其言。矍鑠何恢豁。學詩追甫白。學道慕莊列。往往誦傑句。掀簸困造物。壯氣隘宇宙。六鼇可手掣。雷電助狂怪。鬼神懾怳惚。平生悲老洫。膏火錐刀末。意欲奪天弢。去入無窮闥。汗漫九垓外。浮游樂未畢。吾詩尙豪宕。何用巧剞劂。吾行蹈大方。不必拘小節。詞氣甚激昂。河漢瀉頰舌。我初驚且嘆。中頗疑以詰。自非聖於詩。法度安可輟。寧聞大賢人。不用規矩密。曷不少低頭。加工鍊與律。比如撞洪鐘。寸筳豈能發。長者若不聞。意象更超越。陳遵詫酒箴。張竦亦未失。談論縱參差。許與略瑣屑。當知曠士懷。坦坦非諛悅。向來積憂煩。今夕痛湔祓。大匠遇血指。不以工掩拙。發揮黃家堂。容我妄自述。敢不樂從之。斐然呈八絶。黃上舍堂詠八絶。本爲林公勸予同作。</text>
<title>題靈川子墨竹二絶。與石川，松岡。分題同賦。</title>,<text>舞月危梢隱兩旗。和烟嚲露有孫枝。只今丹鳳無消息。猶保堅貞歲晏知。</text>
<title>巧夕 追錄於此</title>,<text>人爭乞巧欲何營。但遣炎蒸一夜淸。旅枕忽驚孤客意。荒庭如訴百蟲聲。潢添巨海無增大。帚享千金只益輕。巷北巷南顔色阻。靑銅休把照愁莖。</text>
<title>盤松原上。送金季珍赴延安府。</title>,<text>又作關西別。重逢定幾年。人生渾合沓。世故莽推遷。行樂多新輩。歸耕遠故田。西郊分袂後。回首更悠然。華館淩雲起。靑莎覆地平。輪蹄常簇簇。城郭故庚庚。向晩秋風急。臨高客恨生。古今離別處。把酒若爲情。</text>
<title>次韻。寄題松江亭。趙泂叔爲請賦。乃其外舅宗室某亭也。○泂叔名澄</title>,<text>我曾舟上瞰東江。高處亭開想絶雙。岫送烟光縈翠箔。波搖月色動寒窓。王孫每去看沙鳥。漁父時來倒玉缸。更有蒼髯萬竽籟。逃空何必喜聞跫。</text>
<title>杏花下。用東坡韻。甲寅</title>,<text>我病不逐京華春。盡日門前無雜人。杏花深院邯鄲枕。歸夢一棹迷江蘋。朝看錦樹花爭發。夕隨風雨花如雪。但願花時有佳客。綠酒盈罇醉華月。豪吟百盞澆胸中。萬斛春愁渾洗空。尊前一笑問東君。廿四番風餘幾紅。</text>
<title>紅桃花下。有懷季珍。</title>,<text>花下停杯試問春。來從何處去何濱。縱然極意年芳事。不解娛人卻惱人。</text>
<title>次韻鄭靜而 之雲○靜而窮無家。初得人江亭以居。自號稼亭。後以不置劑券。爲人所奪。今贅寓城中。改號秋巒。</title>,<text>晩覺樊遲學謬功。逃農歸士著眞工。稼亭已似舟藏壑。得失何須問塞翁。右稼亭秋霽高山截半天。區區培塿豈扳連。平生仰止巖巖象。莫遣滔滔混世川。右秋巒</text>
<title>次韻松岡見寄</title>,<text>本實非華澤。文章亦累塵。纔堪寫吾蘊。不要勝他人。險韻難心暢。窮愁足面顰。非無淵海狎。從此斷吟旬。</text>
<title>次松岡回文韻 夏日</title>,<text>高樹生風來爽榻。薄雲漏日映踈簾。桃枝亞重仁含露。竹筍添新影出簷。醪釀麥濃思社伴。室生塵久憶書籤。鼇連大釣曾違計。落落人妨注瑣纖。</text>
<title>和松岡樂府三篇</title>,<text>屋角鳩鳴春雨細。起晩倚窓櫳。滿目烟花一萬重。好是幾番風。陣陣吹紅香不斷。庭院政薰濃。惆悵閒吟望遠空。淡淡日斜紅。右武陵春逢佳節。樓臺錦繡春三月。春三月。情親遠送。適秦歸越。柳條攀盡離腸絶。征衫雨淚斑斑血。斑斑血。夜來天上。只看銀闕。右憶秦娥春暮芳園。百紅千紫珍禽韻。路長家遠。縹緲愁情慢。綠草滿庭。弱柳枝枝嫩。臨觴晩。酒難消憫。此意憑誰問。右點絳脣</text>
<title>寓直日暮</title>,<text>玉闕岧嶢倚半空。曛黃餘彩晃簾櫳。斯須變滅無留見。寂寂天門鎖幾重。</text>
<title>秋夜</title>,<text>曼曼秋夜長。窅窅虛室靜。灰殘香黯黯。夢覺神惺惺。索索雨葉隕。飜飜栖鵲警。懷人惜遲暮。抱痾憐幽屛。白傅喜中隱。韓公悼前猛。何如一棹歸。萬里烟波景。</text>
<title>次韻松岡見贈</title>,<text>自嘆從前見事遲。至今羝角觸藩籬。三年未覺黃花好。一枕空驚白日馳。寂寞有栖懷舊隱。摧頹無計答明時。知音賴有松岡老。痛寫騷情續賦詩。少年志欲挽羲皇。末路低徊只可傷。學未通方神已倦。才無經世意空長。聖恩亟許寬罷疾。時議寧難捨老狂。臥想餘春行樂處。幾多紅葉爛淸霜。永夜深更著睡遲。隔窓林木近園籬。雨將驟勢江濤卷。風助悲聲鐵馬馳。種雪鬢邊緣底事。硏書燈下異前時。猶將故絮遮寒骨。力疾吟成遣悶詩。朝看靑樹暮成黃。天地無情百物傷。四壁悲蟲隨序盡。一庭寒雨送更長。病知城隱如山靜。老覺詩禪勝酒狂。異日相尋話幽抱。只愁巖壑抵氷霜。</text>
<title>又次韻答松岡</title>,<text>小堂晨坐篆烟遲。矯首看山欲撤籬。鷃翼已難鵬與擊。駑蹄常愧驥同馳。天機此日如他日。物態今時異昔時。萬斛愁情誰解得。閒中陶寫只憑詩。眉間何事忽浮黃。詩到工能滌惋傷。鏡裏每憐顔戍削。書中但覺味深長。皐禽自和心交感。駟馬難追舌出狂。坐對短檠吟未已。寒窓未怯透輕霜。</text>
<title>韓士炯 胤明 往天磨山讀書。留一帖求拙跡。偶書所感寄贈。</title>,<text>舊學渾忘新學微。淸時戀祿未成歸。故人又向雲山去。誰與塵編講是非。近讀遊人記舊傳。文忠居址尙依然。棟梁宇宙餘風凜。長使英雄淚洒泉。右。金季珍近寄遊松都錄。言文忠舊居。徐老今爲鶴背身。藏修遺迹摠成陳。何人爲築花潭院。心緖相傳更幾人。右。徐處士花潭舊居。少年爲學苦迷方。向老知方志力荒。卻賴靈源非外鑠。時於日用見洋洋。以下屬南時甫。時甫重遭大患。後養疾於此山。師尊百世李延平。秋月氷壺徹底淸。自我遺編憑子得。從前昏醉怳如醒。右。延平答問書。本時甫所藏。眞知力踐薛文淸。錄訓條條當座銘。最是令人發深省。不爲枝葉不玄冥。右。薛文淸讀書錄。屹立頹波陳白沙。名懸南極動中華。如何不重吾家計。極處終歸西竺邪。右。白沙詩敎。醫閭生長裔戎方。一變因師勇退藏。況是靑能自藍出。逃禪歸我儘端莊。右。醫閭先生集。陽明邪說劇洪流。力遏羅公有隱憂。讀到論心兼理氣。令人又覺別生愁。右。傳習錄，困知記。性理諸家皇極箋。天原二鮑復論鐫。恨予得見奇書晩。一撫遺編一悵然。右。性理諸家解皇極經世釋義，天原發微。</text>
<title>代書答仲擧</title>,<text>行止失初難善後。親疎有道肯趨時。冷雲欲雪重城暮。袖手無言有所思。</text>
<title>宋台叟 麒壽 雪中見訪云。夢中得句。相思成鬱結。幽恨寄瑤琴。覺而聯成四韻。書以示之。次韻。</title>,<text>書忘同器漏。詩苦似蟲吟。未驗身彬蔚。飜成氣滯淫。人皆譏背面。公獨愛藏心。夢裏相思句。如聞流水琴。</text>
<title>題畫八絶。有儒士辛世霖。以翎毛名京師。辛甥弘祚得其畫請題。</title>,<text>睡鵰鷙鳥睡毰毸。猛勢疑無在。用時似項王。一怒千皆廢。燕鷹殷勤哺衆雛。鼓厲規一吻。强者恣所爲。弱者胡不謹。月鶴仙鶴刷毛衣。竦身望空月。意欲謝塵氛。天門一超越。蘆雁不傳上林書。寧慕齊宮沼。偶然集蘆叢。擧翮淩雲杳。白鷺振振自風標。白白如雪色。謀魚莫太營。怕有沙泥及。獼猴嘯侶集巖幽。怪貌相嫵媚。老者獨背坐。望空思何事。竹禽竹林筍初生。飛禽穩栖宿。無風韻自寒。有月森成玉。稚鵲離巢樂且羣。査査飛復止。一任散何歸。啣枝各生子。</text>
<title>病慵 乙卯</title>,<text>雪日近窓先晃朗。林風過耳久于喁。邇來倂斷看書事。咄咄眞成一病慵。</text>
<title>謝淸州李剛而 楨 印寄延平答問書</title>,<text>壺月傳心一部書。因君東海印行初。病夫尙著絲毫力。生世終須不作虛。</text>
<title>至日有感。三首。</title>,<text>聽得無聲地下雷。玄機纔翕便能開。此身忍使行迷遠。三字加工莫輟來。長樂鐘鳴響似雷。百官雲擁九門開。病臣獨未趨朝賀。陽德惟深祝聖來。子美悲三蟄楚雷。我來雷蟄又三開。凄涼壠墓兼祠宇。遇節何勝感慨來。</text>
<title>再和早春言懷 和林大樹</title>,<text>羇心春更苦。世味老無甘。雁侶聲回北。梅枝信到南。生涯農者慕。事業古人慙。有句頻相問。閒中勝劇談。</text>
<title>寓龍壽寺。聾巖先生寄示蟠桃壇唱酬絶句。依韻拜上。</title>,<text>仙遊有勝地。樂事待今年。況示瓊瑤什。靑錢價幾千。正是淸明節。今年似昔年。爲花欣赴約。莫問酒籌千。</text>
<title>宋企村 純 俛仰亭</title>,<text>公舊居在潭陽。亭之勝槩。獨擅湖南。公時屈跡善山。將辭歸。寄書索詩。用趙景陽韻。脫屣浮榮諒不難。移文寧使愧鍾巒。百千架揷書依舊。廿四楹題字未漫。素練極天霜欲落。黃雲彌野雨初乾。知公正有思歸興。屈指瓜期尙若干。</text>
<title>琴聞遠 蘭秀 東溪惺惺齋</title>,<text>易贊坤爻敬義功。揭名堂室紫陽翁。若知動靜皆爲一。始信濂溪太極同。</text>
<title>題靈川 申潛 畫竹</title>,<text>竹與靈川本一身。一身變化儘通神。可憐滿幅淸虛影。疑是靈川自寫眞。</text>
<title>次韻黃仲擧新寧</title>,<text>平生眞與病相謀。此日何妨得自由。老境新功非一夕。古人墜緖豈千秋。詩傳單父鳴琴閣。興阻山陰泛雪舟。出處未同聊爾耳。請將心事爲深求。</text>
<title>十月初四日。遊月瀾庵。</title>,<text>五年回首若波驚。重上高臺自感情。夢覺塵氛嗟已幸。閒尋雲壑絶無攖。溪光日暮生新白。野色霜寒失舊靑。小字禪窓眞有味。衰齡那得眼增明。</text>
<title>贈錦溪黃仲擧論圖書</title>,<text>傳得圖書且闕疑。歸來獨自玩栖遲。從君更好探幽賾。莫道今時遠伏羲。</text>
<title>贈別應順 金命元○丙辰</title>,<text>羲文千古意何如。林下婆娑樂有餘。此日送君吟細律。他年思我寄長書。窮通久識盈虛妙。學問多慙敬義疎。大業必從勤苦得。忍同流俗一生虛。</text>
<title>奉酬南時甫 彦經 見寄</title>,<text>聖門言達不言悟。功在循循積久中。旣道無爲便脫誤。如何自說落禪空。</text>
<title>晦日夜吟。次應順韻。</title>,<text>永夜孤村雨氣沈。遙憐書客感秋襟。男兒事業元非少。易學淵源儘自深。古聖尙資三絶讀。先天誰和一篇吟。我今衰老君方壯。驅駕風霆更勵心。</text>
<title>寄島潭李而盛</title>,<text>憶昨君來過我門。西風霞岫對雙尊。如今獨臥思君處。十月黃花滿一園。形勝龜潭勝島潭。可能移就結茅庵。他年我亦尋君去。白石靑雲飽共參。</text>
<title>龜潭</title>,<text>潭洞谽呀壁兩邊。赤城南下浩雲烟。當年我夢仇池穴。昨日君窺一線天。陶陸不妨邀酒社。朱陳何幸免租仙。他時儻許俱栖遯。壑月巖風不要錢。時朝命丹郡復租賦十年。李而盛棄官來。卜居潭上。</text>
<title>九月二十九日。溪堂卽事。</title>,<text>冷雨寒烟暝一山。園林蕭索菊花斑。但知抵死芳香在。不管風霜夜夜寒。</text>
<title>遊太子山盤石 丁巳</title>,<text>千劫沙磨與溜穿。滑於氷玉白於氈。我來盡日忘歸去。聽取宮商合自然。</text>
<title>有歎</title>,<text>誰爲平生一瓣香。失稽文獻意空長。盍簪安得如蘭臭。日夕硏磨共對牀。</text>
<title>次韻金惇敍</title>,<text>人正虛襟對窓几。草含生意滿庭除。欲知物我元無間。請看眞精妙合初。氷輪遙夜正圓明。坐覺人間玉界成。獨得一般淸意味。梧桐深院邵先生。</text>
<title>歲終。齋生琴聞遠，琴壎之 應壎，金子厚 㙉 將歸。示詩相勉。亦以自警。警安道。</title>,<text>科目掀飜失友朋。寂寥林下坐如僧。況君所業非吾長。來往相從愧莫勝。</text>
<title>山中偶書</title>,<text>鏘鳴金玉引泉長。滿注陂田銀漢光。不待樊遲猥問聖。老於農圃自知方。抱病巖居豈便休。晩聞下士恥庸流。拔貧擬結山南舍。更爲藏書作小樓。古來隱逸播芬香。誰免玄虛墮老黃。最是狂奴服仁義。千秋一語動君房。物情癡黠喩螳蟬。心地淸汚比水泉。獨向山高澗深處。晴雲芳草對閒眠。</text>
<title>枕流亭 戊午</title>,<text>江亭綠酒泛東風。白鳥雙雙水映空。醉後渾忘返溪舍。夢魂淸切碧窓中。</text>
<title>李秀才 珥字叔獻 見訪溪上。雨留三日。</title>,<text>早歲盛名君上國。暮年多病我荒村。那知此日來相訪。宿昔幽懷可款言。才子欣逢二月春。挽留三日若通神。雨垂銀竹捎溪足。雪作瓊花裹樹身。沒馬泥融行尙阻。喚晴禽語景纔新。一杯再屬吾何淺。從此忘年義更親。</text>
<title>和仁仲</title>,<text>居隔粼粼一水淸。雲中雞犬可聞聲。欲書四字非無意。那復精微欠講明。</text>
<title>次觀物閔景說韻</title>,<text>親故居隣境者。忽寄示觀物翁去乙卯歲送余歸鄕詩二篇。不言其所從得。竟不知何自來。而所以慰懷則深矣。次韻抒情。庶他日爲觀物所見。其起感當不異於今日。老病辭丹闕。歸來隱舊丘。親交長雁斷。山水足人留。酒憶湖船別。詩尋玉府遊。今朝眞不意。披翰笑臨流。何處傳詩札。君曾送我行。事追三歲久。言覺萬金輕。把鏡霜侵鬢。看書霧隔明。近來知學退。慙愧寄深情。</text>
<title>從姪憑索詠園中花卉 八首</title>,<text>松騰龍偃蓋老逾奇。不見先人手植時。獨有諸孫桑梓感。千秋巢鶴故應知。菊秋來無處問羣芳。獨向霜園擅色香。只爲眞知陶後鮮。何人不把作重陽。梅眞白眞香世外姿。市橋官閣總非宜。杜陵枉費天工句。直待逋仙作已知。竹竹君高節歲寒靑。此地寒多屢挫生。儘把護寒深作計。年年看取籜龍爭。牧丹不是姚家與魏家。豐肌秀色炫光華。世人自作妖淫過。錯道花王逞許奢。躑躅舊聞嵩少映千層。東國緣稀價亦增。等是乾坤施造化。不妨呼酒賞霞蒸。芍藥楊州千品鬭芳華。羅綺嬌遊俗轉訛。何似後園糚爍爍。一尊相對聽鸎歌。四季翠裁爲葉玉爲枝。花映丹霞趁四時。若把閨房比貞色。漢宮辭輦有班姬。</text>
<title>舟行東歸。南時甫追至大灘。同行有絶句。次韻。己未</title>,<text>學到能尋考亭緖。方知河伯謾誇河。我曾用力嗟無得。心切還堪愧老婆。</text>
<title>前日。綏之家偶成勝事。出門便爲陳迹。不可無一語以記一時之事。昨見金李兩公詩。其事又頗相類。敢和一篇。奉呈案下。伏冀賡章。庶幾他日聯寄綏之。以發一笑。</title>,<text>偶然相値便成奇。春入池亭別樣姿。昨日獨來因我病。今朝共會似天知。溪頭雨暗留人夕。墻角雲低送酒時。好繼前賢爲勝事。從君投轄寫襟期。</text>
<title>再送詩板。必求至精。眞可謂好事。但恐拙句不足以副厚望耳。然後篇改難字爲應字。自謂深得意趣。非君再送。何得此耶。古人云。得句喜於得官。豈不信哉。且君於文雅。留意致精如此。若於兵法亦能如此。則其斫樹何止構一亭而已。故以此戲爲絶句。幷上博一笑。濯淸二律見下</title>,<text>知君學劍久無成。文雅如今要極精。若學孫吳能似此。奇謀何止構溪亭。</text>
<title>濯淸主人寄余書。有假寓江皐之嘲。戲贈二絶。</title>,<text>月瀾庵裏病閒人。避病元非避俗塵。可笑錯將周子比。馳烟空擺碧蘿春。莫向江皐嘲假寓。吾今因病得閒時。濯淸儘有幽居味。還恐傍人泣染絲。</text>
<title>再次 二首</title>,<text>匹馬歸來訪故人。素衣猶帶洛陽塵。開樽且作花前醉。莫負山中第一春。花映欄干柳拂池。溪山渾似昔年時。只應笑我重來客。多病顔衰鬢雪絲。</text>
<title>濯淸亭。贈主人金綏之。二首。</title>,<text>一樹梨花潑雪花。東風吹動滿簾香。十分且作留連飮。何用花前更訴觴。夜起壺觴不用揮。一般淸景要須知。梨花院落如銀海。正是方塘月印時。</text>
<title>戲贈金綏之。三首。</title>,<text>矮傾書屋面陽開。載酒欣逢慰寂來。水站軍鋪休更辨。頹然一醉臥窓隈。好山多處小莊開。著眼何人賞靜來。美句含譏還自蔽。君家亦在最深隈。霞峯形勝得天開。漱石亭基已卜來。莫把愚巖論勝負。從他漁父兩爭隈。</text>
<title>挽金綏之。二首。</title>,<text>投轄陳無檢。治生馬不貧。蓮花雖小捷。楊葉竟空神。積慶遺三子。稀年失五春。佳城無白日。誰與樂相親。壽耇吾鄕美。今年痛不任。枕流波電謝。愛日景雲沈。索寞歡娛地。凄涼故舊心。臨風寫薤露。老淚自盈襟。</text>
<title>題江陵通判金伯榮所送遊鏡浦臺圖</title>,<text>身非騎鶴向瀛蓬。怪底仙洲入眼中。澹澹環臺湖拭鏡。迢迢截海岸圍虹。誇傳競慕蘭舟戲。勑賜誰憐剡曲風。宴罷瑤池眞一夢。急須商略付良工。</text>
<title>謝伯榮送靑石硯</title>,<text>靑石硯從遼地産。麟山遠寶寄陶山。方知老筆如神助。鶴海天風入座寒。</text>
<title>挽金上舍可行</title>,<text>名薦芙蓉榜。人間卌四年。不嫌身晦約。叵耐病纏綿。棣萼長辭樂。芝蘭未畢緣。最傷終訣語。歷歷在人傳。</text>
<title>送金惇敍</title>,<text>君指望洋我刮龜。君來正値我歸時。丈夫事業如行遠。發軔須從正路馳。</text>
<title>喜諸君見訪。二首。</title>,<text>歷險尋幽打磵門。主人驚喜失愁煩。簷前負日蒲隨地。洞裏禁春雪映樽。見事苦遲非適用。鑽書欲學是狂言。請君聽取嚶嚶鳥。此道如今詎不存。巖居不必爲無求。褊性從來合置幽。已怵崎嶇勞僕馬。何妨寂寞老山丘。旋將薄酒澆深恨。擬把長閒作勝遊。病脚莫愁難逐景。猶能携杖與乘舟。</text>
<title>次韻惇敍與庇遠章仲雪後唱酬之作</title>,<text>雪應吾君一念餘。天心仁愛信非疎。明年麥熟徵先見。此日冬溫沴已虛。有客尋山迷失路。知君扃戶出無驢。履穿多病溪堂叟。猶擁熏罏煖腹書。淸齋遙夜耿寒燈。雪句搜尋和友朋。老病欲拋鉛槊事。因君挑撥意飜興。</text>
<title>士敬以病未遂淸涼之約。有作夾之所和韻。二首。</title>,<text>玉立千崖間碧紅。雲遮仙賞不多重。恐君結習餘些子。飛步無緣閬苑中。右戲惇敍幸未相隨入軟紅。同攀仙嶽約重重。有他中路芙蓉主。擧白眞堪罰一中。右戲士敬惇敍非不能獨尋。士敬病猶可勉尋。而皆不爾。士敬又無一詩。尤不當故云。士敬於今。不可無言。夾之一詩太少。亦不可不追徵也。</text>
<title>重陽。病中示諸君。</title>,<text>三年不作登高會。此日兼逢未播香。好待明年誇落帽。莫敎玄鬢緫如霜。</text>
<title>出山韻</title>,<text>矯翮同超世。辭雲獨墮塵。從今淸夜月。仙夢繞山頻。</text>
<title>野池</title>,<text>露草夭夭繞碧坡。小塘淸活淨無沙。雲飛鳥過元相管。只恐時時燕蹴波。</text>
<title>詠懷</title>,<text>獨愛林廬萬卷書。一般心事十年餘。邇來似與源頭會。都把吾心看太虛。</text>
<title>題龍壽寺</title>,<text>晩過龍門醉似泥。頹然僧榻我爲誰。覺來神骨淸如許。政是東山月上時。</text>
<title>寄題金綏之濯淸亭 二首</title>,<text>山擁溪回抱一亭。主人非是冷書生。珍羞八百叱奴取。美酒十千投轄傾。斫樹奇謀人未識。穿楊妙技客誰爭。濯淸儘有風流在。竹簟氷肌到骨淸。堪笑乾坤一草亭。杜陵詩句我平生。種來湖橘應成長。留得囊錢任倒傾。夢裏每尋溪友約。席間行見野人爭。何當結屋淸泉上。不使君家獨占淸。</text>
<title>送金惇敍之玄風。四首。</title>,<text>嗟君與世異酸鹹。數日來從此澗庵。愧我空虛無寸益。卻資麗澤好相參。何忍身爲小丈夫。盛年努力指前途。如吾病劣那容說。有志終成不滿隅。歲暮分携別有愁。離羣誰與事探搜。此行正値梅花發。應對瓊枝憶共遊。玄風見說盛儒風。邑長今同化蜀翁。學問要須明義利。他年儻得發吾蒙。</text>
<title>次韻答金惇敍</title>,<text>人情物理鮮能天。姜被知君本自連。分樹不堪猶復合。同根何事或相煎。</text>
<title>次鏡浦臺微字韻</title>,<text>看詩看畫不熹微。鏡浦江門玉一圍。況是君家好兄弟。蘭舟同上白鷗飛。</text>
<title>次丘山書院韻</title>,<text>看圖知院稱嘉名。病謝鋪張愧不情。寄語諸君好堅坐。從來出入害工程。頃年在京師。咸君可中。以丘山書院圖及創院首末來示。苦勸作記。僕方在病中。未得應副。至今以爲恨。今見惇敍訪院絶句。益令人起感。又詩中言諸生皆散去院空。故末句云耳。</text>
<title>金惇敍和余所和琴夾之遊山諸作。就其中復和二首。卻寄二君。</title>,<text>雖云萬物備吾身。老去常憂虛作人。賴有前言明此理。豈無窮巷樂餘春。靑雲舊友多疑舊。白面新知少信新。問子隱功深策勵。忽如對榻講論親。右讀書有感長夏幽居澗水濱。一庭苔綠草生新。詩來濬發吾心感。不是空身覓擧人。右溫繹有感</text>
<title>示金惇敍</title>,<text>點樂難從且學淵。非求地底與天邊。勸君火急添功用。莫慢追思廿載前。</text>
<title>紅梅韻</title>,<text>玉骨 骨作貌 丹砂略試裝。羣芳甘與讓韶光。嘉栽已得來同社。不分君家獨擅香。汾川紅梅。去年取接條來接。不活。今得栽於安東來植。故因見公吟賞絶句。而幷及之。</text>
<title>追次金惇敍西行留別諸友韻</title>,<text>圖南君去慕鵬遊。事異行裝獨倚樓。我亦今爲天放客。回頭何柰卻生愁。</text>
<title>次集勝亭韻。二首。</title>,<text>地平江闊畫難成。窓對仙雲海色淸。塵世幾人能到此。滄波白鳥共閒情。攬秀高亭擅勝名。遙岑景物眼中生。長江近海平逾闊。曲島縈沙迥更明。蕩箔鎔金延月上。跳舟活玉帶烟橫。世人豈識江湖事。飜訝吾言太不情。</text>
<title>溪莊病中。喜鄭直哉來訪。</title>,<text>節飮期君善養身。君來莫怪勸頻頻。那將五十年前面。更負逢場酒入脣。</text>
<title>王母城</title>,<text>仙符猶足禦神姦。底用城池縹緲間。應是此鄕爲福地。故留靈壁鎭高山。</text>
<title>玉堂憶梅</title>,<text>一樹庭梅雪滿枝。風塵湖海夢差池。玉堂坐對春宵月。鴻雁聲中有所思。</text>
<title>贈李叔獻。四首。</title>,<text>病我牢關不見春。公來披豁醒心神。已知名下無虛士。堪愧年前闕敬身。嘉穀莫容稊熟美。纖塵猶害鏡磨新。過情詩語須刪去。努力工夫各日親。三日霪霖變玉華。滿空飄絮地滋芽。東君愧乏詩人賞。粧點園林替萬花。靄靄斯須失遠山。噪飢鴉鵲自飛還。飜嫌不共晴姸日。綠水芳郊洗眼看。別我雲中屋。行穿海上山。忍心艱險際。諳俗旅遊間。本厚華應曄。源深水自瀾。煩君時寄札。千里慰慵閒。</text>
<title>芝山蝸舍。二首。</title>,<text>高齋瀟灑碧山傍。祇有圖書萬軸藏。東澗遶門西澗合。南山接翠北山長。白雲夜宿留簷濕。淸月時來滿室涼。莫道山居無一事。平生志願更難量。卜築芝山斷麓傍。形如蝸角祇身藏。北臨墟落心非適。南挹烟霞趣自長。但得朝昏宜遠近。那因向背辨炎涼。已成看月看山計。此外何須更較量。</text>
<title>禪峻上人將遊楓岳。再贈一絶。</title>,<text>飄然不繫野雲蹤。一錫將淩二萬峯。若得無多眞法妙。不如歸坐舊山中。</text>
<title>源師曾見於鳳停寺。今携金後凋詩來示。次一絶云。</title>,<text>白足袖詩來見我。五年一夢憶天燈。坐談舊事如舟壑。莫怪衰顔露骨層。</text>
<title>挽李上舍 克儉</title>,<text>玉詑連城價。鵬愆萬里期。人皆嗟失馬。公獨哂悲絲。一夕仍諧謔。中身遽化遺。病難赴葬。和淚寫哀詞。</text>
<title>挽淑人金氏</title>,<text>從來閨秀作門楣。積善陰功是福基。柳母敎兒常試膽。梁妻擧案必齊眉。聯翩見折蟾宮桂。突兀行銘婦德碑。唯有慈烏風樹怨。極天蟠地盡無期。</text>
<title>挽朴上舍 珩</title>,<text>大節潘南後。沖然秀氣鍾。斂華無慕外。守道儘安窮。謝寶庭階列。于門駟駕通。忽聞封馬鬣。衰淚落秋風。</text>
<title>贈宗粹上人</title>,<text>萬事終歸一指薪。勞生何用敝精神。三杯飮酒猶通道。五斗呑蔥不耐辛。黃卷舊聞天外樂。白雲今見意中人。妙峯宴坐觀空處。眞覺人間一聚塵。</text>
<title>寄子中</title>,<text>我齒如君尙礪心。中間虛負好光陰。回車自嘆迷途遠。食豢方知悅味深。當處便行無物礙。用時雖晦絶塵侵。檢身不及其如子。歸去工夫只在欽。</text>
<title>出山半途遇雪。寄鄭子中。兼示諸姪。</title>,<text>千巖萬壑裹瓊瑤。一色琪花亂眼飄。獨出仙山緣一病。思君回首更迢迢。</text>
<title>是日。宿博石村舍。夜起看月。</title>,<text>千丈瓊崖抱玉溪。夜寒霜冷月高低。他年此地來幽伴。會闢雲窓一畝棲。</text>
<title>出山明日。次韻答黃仲擧。二首。</title>,<text>病人聊作入山謀。難與傍人說所由。絶境隱雲盤幾里。高標擎漢立千秋。瑤臺頃刻如神幻。玉闕鴻荒類壑舟。靜對碧窓看易理。平章軀體更何求。自註。瑤臺言雪。玉闕指山城城闕故址。右入山崔崒雲埋雪意沈。山居病客悄中心。千崖凍合摧羚角。一室寒侵瘃佛金。骨法尙疑餐玉屑。肩輿還愧出瓊林。故人不有如蘭贈。窮巷何緣寫鬱襟。右出山</text>
<title>溪齋。寄鄭子中。</title>,<text>茅齋深處石溪寒。蕭瑟金風白玉灣。盡日待君君不到。碧雲銜照帶孱顔。</text>
<title>前日靜存書。末有嶺梅吐芬時寄一枝之語。今年此間。節物甚異。四月。羣芳始盛。而梅發與之同時。人或以是爲梅恨。是非眞知梅者。乃所處之地。所遇之時然耳。適答靜存書。因寄梅片。兼此二絶。亦不可不示左右。願與靜存共惠瓊報。庶幾爲梅兄解嘲也。</title>,<text>梅花天惜太孤絶。且竝羣芳發素葩。莫與國香論早晩。眞貞元不競年華。不將南北分先後。肯把初終有異同。折寄遙憐人似玉。晦庵詩句表深衷。</text>
<title>辛亥早春。趙秀才士敬訪余於退溪。語及具上舍景瑞，金秀才秀卿所和權景受六十絶幷景瑞五律。余懇欲見之。士敬歸卽寄示。因次韻遣懷。</title>,<text>三三兩兩屋成村。日出爲朝日入昏。莫笑山中牢落甚。人烟猶帶太平痕。寒谷春回尙未暄。閉門欹枕護眞元。今朝喜見君來訪。繙閱遺編得共論。嗟我生平百事遲。自慙孤陋鬢成絲。永嘉數子雖曾識。今日因君更得知。具，金，權。皆安東人。愁緖如抽獨繭長。不堪羸瘦似東陽。吟詩可滌幽憂疾。口角瀾飜百卅章。景瑞，秀卿詩。合一百三十首。老覺繁華意易闌。須知淡泊是眞歡。可憐中道倀倀甚。不自收身及早還。濫恩當日偶將通。隨分如今得返窮。自笑於人都不逮。嘐嘐援古欲追蹤。愚戇從來苦信書。況逢佳友慕塵餘。具君前後雖三見。瞥地還分一夢如。初見基山喜若驚。終朝鈴閣對筵淸。別來我亦歸田畝。相望悠悠但係情。景瑞見訪於豐基淸涼遊歷幾多賢。自古流傳是洞天。結友來攀增所養。襟靈要妙孰窺焉。景瑞讀書淸涼山蓬門何敢望來賢。忽見君從小有天。滿袖風烟留不得。病夫依舊吝萌焉。出山。見訪於退溪。去作飄然鶴背人。停雲怊悵見無因。中間萬事何容說。不死如今又一春。景瑞又遊鶴駕山。是時。余遭家禍。靜裏泉鳴不厭喧。試營雲屋度朝曛。寧知衆棄還收錄。蹋凍衝寒到小軒。羣疑未析千年上。萬慮纔消數盞中。巢拙夜床無處著。暮天歸袂恨牽風。溪堂草創。無溫房。景瑞冒險夜歸。晩入芹宮惑未開。夢魂時惹碧松苔。聞君已作西遊計。博約應須兩極來。時景瑞將入泮吏職基山愧不任。一年憂與病俱深。箇中不有羣才子。披豁何從慰此心。秀卿始見於豐基秀卿詩似野晴春。草色山光盡眼新。得處若非臻妙極。何能吐句便驚人。白雲院裏憶前春。作者如林獨步新。竟蹶霜蹄眞怪事。由天寧復更由人。書院諸生課藝。秀卿最優。其秋。竟失禮闈。草心難得報三春。得失知君恨益新。叵耐天何滋見惑。不如堅志更修人。此下。兩君皆以家貧親老。不得榮養爲恨。此則正理。而詩意皆若有過求之惑。故頗述己志以解之。如我曾偸桂樹春。未能榮養轉憂新。俄然宰木風悲撼。淚到重泉不補人。孝親曾見一家春。菽水深歡彩服新。一逐浮名終兩失。永慙烏鳥尙爲人。荊樹夭夭一氣春。連枝接葉藹如新。只今憔悴多先謝。風雨悽然每感人。依兩君詩。言兄弟之情。山林何地不王春。病骨溫存感慨新。犬馬身疲無力展。此心難訴意中人。依兩君詩。言君臣之義。騷人從古謾悲哀。志在君親不要回。卻怪諸君徒慕此。關心得失謂何哉。具，金兩君詩。皆以未遂決科榮親之願爲歎。其初。皆自景受詩發此意。故於此指諸君而合言之。鵲寺逢君已恨遲。離愁如草雨中滋。只今縱未看君面。思見君詩慰拙衰。景受曾於鵲庵相見吾雖不見兩君見。知得君詩亦爲親。但可先修時命地。五雲曾不隔淸宸。余未見景受詩。因兩君詩。得景受詩中之意。天不容人苟速成。吾言猶可質諸經。不貪而得眞忠孝。愷悌神明實爾聽。儒林多是混風塵。此道今誰肯問津。玉唱金酬相勉學。令人踊躍氣增新。頗向巫山惱雨雲。從來此物眩人魂。麤才杜牧何須慕。合置浮君酒一樽。兩君詩。言景受有所眄。故此下三絶及之。由來陷溺是人心。我亦追前愧莫任。老去只今無此夢。牛山何日秀穹林。聞君爲業不辭勞。立志非關恥縕袍。近日門闌衰替甚。藉君行見里門高。景受。余再從姪濟之壻。一言非智頃書中。讀罷令人面發紅。假曰非諛亦非劇。何如質愨古人風。頃得士敬書。有擬論非倫不敢承者。此非謹言之道。質愨之風。士敬不思之甚。故以是責之。</text>
<title>心經絶句。次琴聞遠韻。</title>,<text>人才堪嘆壞時文。誰向遺經討一源。絶喜琴生新有得。指南經理爲求門。久愧淸涼勒我文。容君棲息度靈源。何時我亦成眞隱。壑月嵒風靜鎖門。一來京師。兩年未歸。聞遠尋余溪堂。用其壁上詩韻。幷和余舊所贈沙門勝天絶句見寄。讀之。使人倀然起感。因次韻卻寄云。嘉靖癸丑臘月晦前數日。溪翁草草。濡滯京城豈我圖。夢魂長繞去歸途。半殘溪屋空延佇。慙愧山中尺素書。山僧卷裏吾詩句。舊日逢僧不記年。久客蒙君追和寄。怳如同訪玉壺天。</text>
<title>題靈川畫竹。八絶。申公潛自號靈川。善梅竹。</title>,<text>溪藤一幅牋。月庭萬尺影。已超半全形。寧論長短境。竿摧枝亦披。烈氣凜猶在。森森抽四三。亦有淩雲態。苔蘚陰崖古。風霜苦節新。寒齋資目擊。颯爽動精神。飄蕭帶暮烟。淅瀝鳴寒雨。更覺攪騷腸。凄風動湘浦。舊竹短而勁。饕風猶力戰。新竹挺未成。何以當撼顫。嘗笑老杜錯。竹多安有惡。滿地盡風霜。看看久愈樂。自有堅貞節。何妨偃蹇身。子陵逢漢帝。橫足動星辰。綠竹何太瘦。亭亭歲寒姿。捐生餐雪日。讓國食薇時。</text>
<title>將遊淸涼。馬上作。</title>,<text>王母城前問葛仙。丹崖靑壁玉壺天。不應口腹資烟火。莫占人間有稅田。右過丹砂峽</text>
<title>渡彌川望山</title>,<text>曲折屢渡淸淸灘。突兀始見高高山。淸淸高高隱復見。無窮變態供吟鞍。</text>
<title>和愼仲所次夾之泰和之韻</title>,<text>皎潔千嵒白。虛明一室涼。思君不可見。對月恨何量。諸君慕名山。好友期同陟。悵望終不來。苦被何纏縛。</text>
<title>奉懷景靜城主</title>,<text>前約我自停。後約公有掣。三日遊山中。思君心不歇。</text>
<title>懷士敬</title>,<text>若人期不來。應坐無驢僕。愛君莫資窮。愧負心蘭馥。</text>
<title>屬朴生 之華</title>,<text>客從遠方來。遊山値變食。獨留山舍中。看書應不輟。</text>
<title>次惇敍遊山約韻</title>,<text>塊居難遣鬱懷濃。作意登山一盪胸。況有好朋相赴約。淩雲豪氣跨千峯。</text>
<title>次聞余先行作韻</title>,<text>火急尋山入紫烟。遲君相逐故無緣。只應當日相迎笑。後著何嫌先著鞭。</text>
<title>次般若臺韻</title>,<text>諸勝終須讓一頭。山僧指點勸人留。多君善學能知戒。履谷因思少過尤。</text>
<title>周景遊遊山韻</title>,<text>武陵遊錄筆奔騰。要學莊周說鷃鵬。還道朗吟南嶽日。肯因豪氣說無憑。</text>
<title>庭梅 二絶</title>,<text>手種庭前小小梅。今年初見一枝開。疎英不鬭芳菲節。桃李何須與作猜。翦氷裁玉歲寒姿。開向靑春欲暮時。自是天香。無早晩。不應因地有遷移。</text>
<title>寄趙士敬。三首。</title>,<text>踏破瓊瑤詩使來。長吟三復掩還開。箇中有趣無人共。起向簷前笑索梅。歲暮山中氷雪明。閉門孤坐憶君情。書中有味如玄酒。悅口何須大鼎烹。筒製初看好。江珍復餉鮮。琴君何病甚。使我劇憂煎。</text>
<title>酬趙士敬明字韻</title>,<text>白雲深處一庵淸。庵下長江萬古聲。近日君能知我樂。七臺三曲玩分明。</text>
<title>答李仁仲明字韻</title>,<text>山愛峨峨水愛淸。我曾題詠發新聲。不知寫取君何用。只恐來譏識者明。</text>
<title>題士敬幽居。九絶。</title>,<text>月川霜冷水如空。浩蕩羣鷗楓葉紅。知是鶴龜棲息處。蒼苔一徑入雲中。一間茅舍好風烟。黃葉紛紛落酒筵。誰道天公多戲劇。拔貧爲富更晴姸。杯盤猶自學人間。云被名參大學關。若到他年攀桂窟。學人間事更多端。多端人事競相誇。挾舊侵新轉益訛。簞食萬鍾應有辨。滔滔擧世混同波。菽水歡餘飽古書。婆娑歲月樂無如。欲知窮達皆緣命。看取晴雲在太虛。嗟我平生不量斟。謾將身去試升沈。至今衰白漳濱臥。慙負君恩似海深。毋多酌我我能狂。若不狂時怕近鄕。可可難追成左左。休休眞覺勝遑遑。聞說芙蓉出半天。一川如掌四無邊。欲尋箇裏無窮樂。結舍硏經了百年。秋風吹我返寒溪。曠野蒼茫日向西。醉裏不知身遠近。亂峯多處碧雲低。</text>
<title>次謝士敬相訪。二絶。</title>,<text>有酒君家滿意斟。茅齋迥絶亦平臨。知君儘有閒居趣。況復山川愜素心。知音何幸世間稀。玉蘊山中草木輝。若使吾儕虛送老。恐孤山水巧呈奇。</text>
<title>次韻士敬芙蓉峯諸作</title>,<text>樂在雲山詎有窮。非關擊鼓與撞鐘。幽人準擬營茅棟。俗士應難躡徑蹤。誰將太華玉芙蓉。化作仙峯峭秀容。好向雲間開碧沼。坐看花友淨通中。遊觀非是詫亭臺。每上山頭忘卻回。試作寒棲庇風雨。水光山色爲君開。平生爲慕漆雕開。誤落塵埃誰所催。晩得山中同社友。風流非爲事罇杯。芙蓉山翠接陶山。兩處終同物外歡。矧是瑤琴餘韻在。不應絃絶坐經殘。近水常耽玩水禽。居山偏愛對山岑。爲人性癖誠如許。朝市何論逐逐心。山追竹杖水烟篷。不使佳期竟墮空。我亦明年辦漁艇。飄然來往月明中。士敬與景受約尋芙蓉峯。屢違而竟得同遊。又會江頭云。余於天淵。當辦小艇。已與溪友約明春矣。</text>
<title>頃以兩絶寄子中。幸蒙酬和。每韻每一絶。不可闕然無報。復用兩絶追寄云。</title>,<text>尺紙論心幾往還。回頭猶恨隔雲山。但能不廢乾乾意。何異交修對案間。獨抱嫠憂不出鄕。窮陰積雪掩山堂。何時滿目陽春景。洛水同君泛小航。</text>
<title>題柳而得畫二牛圖</title>,<text>穿鼻隨人遠服車。何如天放臥眠餘。可憐解事梁天子。不致茅山陶隱居。</text>
<title>次韻。答士炯，時甫。</title>,<text>立脚能堅不轉機。借虛喩實未爲非。恐君未到程朱域。欲攻異端終誤歸。僕曾規時甫論學。累引南華說爲證。今來書云。老莊造理之言。程朱所不諱故云。筆追九曲徒勤了。詩詫雙淸亦謾迴。何似西湖凌萬景。笑看千點綠螺排。來詩。武夷山似終南矗。漢水波如九曲迴。風月滿天供活畫。不須描寫著安排。且云。有人描寫武夷圖。殫極機巧。書此戲贈。未知此意如何。時李而盛。以書來約明日西湖之遊。而來詩適至。似非偶然。故和句如右。欲奉邀同賞遊。嘉靖甲寅孟夏。淸涼山人稿。</text>
<title>次時甫韻 八絶</title>,<text>擾擾馳名利。南君夙抱幽。得吾侔兩鳥。行世若虛舟。夢去輕千里。書來失百憂。何當同此隱。麗澤討源流。遊陟窮遐峻。探思極顯幽。觀時鵬出海。得處水浮舟。起我衰仍懶。欣君病去憂。他年雞黍約。長願共臨流。憶曾見君日。如入芝蘭室。驩會未可摶。君西我東出。千巖復萬壑。林下開書室。安得益者三。硏劘道義出。同人言亦同。千里應居室。義理寧論命。眞如吾口出。沖漠雖無眹。日見在家室。眞知古所難。鮮能由新出。佛老談極致。空色與虛室。未識實理源。焉能免橫出。孔明王佐才。纓冠救同室。誤出豈隆中。商山眞誤出。</text>
<title>陶山。送鄭子中赴關東幕。時子中。以眞寶縣監陞除。</title>,<text>枳棘棲何病。專城本爲親。朝家急才用。幕職要英掄。嶺海仙遊好。雲巖別恨新。驅馳愼原隰。到處莫輕身。憶忝搜災史。關東只傍西。瀛洲無夙分。魂夢柰長迷。雪嶽臨瑤海。銀湖帶玉溪。臥遊吾晩興。憑子好評題。往在壬寅歲。奉命檢災于關道。所檢五邑。皆在嶺西。遂使羲之。長抱岷嶺之恨故云。乙丑季夏。陶山病逸叟書。</text>
<title>題子中關東行錄</title>,<text>觀海登山聞孔孟。一生長願在關東。因君筆下森融結。發我胸中浩壯雄。神遶三臺遊縹緲。氣淩雙嶽跨鴻濛。從今壽樂應眞得。肯爲虀鹽嘆道窮。</text>
<title>示金而精。二首。</title>,<text>溪上重逢意若何。君顔如渥我顚華。幾年魂夢傷迢遞。今日相看亦已多。對山那復說人間。問疾唯輸藥裹看。舊學正須重理緖。新知還與更求端。</text>
<title>余病去陶山。秋涉冬矣。今察日溫。與而精來尋。頗有羲之俛仰陳迹之歎。得一絶以示而精云。</title>,<text>病來驅我入溪莊。雲掩山房鳥下堂。今日與君來寓目。山增嶷嶷水洋洋。</text>
<title>次韻而精書齋偶吟</title>,<text>君來如濯我神淸。警切何須座右銘。不怕溪寒侵病骨。聯床日夕聽溪聲。</text>
<title>東厓許相公有嗣子。素聞其志行高峻。今而精誦其絶句。又知其文雅如此。嘉歎之餘。用其韻見意云。</title>,<text>人去堂空帶玉淵。嗣賢佳句想江山。典刑不受東華沒。肯負當年物外閒。</text>
<title>病中。承惠慶歲佳句。次韻謝意。冀一僉賜笑覽。</title>,<text>誤君千里學求全。愧我隣非合孟遷。莫把瓊章來賀歲。病過六十枉增年。</text>
<title>寄子中</title>,<text>得罷歸來好。因閒事業新。白頭迷去就。唯覺病添身。</text>
<title>寄汾川李大成</title>,<text>野色千般媚。山花百態濃。良朋偶然集。佳雨尙餘濛。老去諳時事。愁來得酒功。莫敎風作惡。明日詠殘紅。</text>
<title>竹閣曾有二刻。已不勝愧。今又索題。恐或重浼。故前者辭之。書來再督。只以一絶塞責。千萬勿掛他眼。幸甚。</title>,<text>二黃相繼政如神。溪閣曾新又一新。遙想碧圍千挺玉。鳴琴坐見物皆春。黃仲擧，黃任老。</text>
<title>次韻李庇遠見寄。五首。</title>,<text>昨訪茅廬退澗濱。歸來依舊在風塵。偶過見憶尋眞路。佳句相投愧故人。野興山情自愜人。此間長願葆淸眞。聞君又卜孤山勝。隣契同期寂寞濱。右。過退溪見憶。蒼蒼竹嶺似函關。作吏東西兩載間。忽有飛鴻傳尺素。遙憐孤鶴入仙山。碧窓味道偏宜靜。黃卷尋人最在閒。若使箇中眞得樂。一匡應不羨齊桓。右。喜聞入淸涼山淸涼寺讀書。但覺行吟句轉奇。不妨驢脚傍山遲。誰能畫出孤山境。迎得騷人作主時。右。尋孤山遇雨韻。長憶彌川可鑑心。月明潭洞更幽深。人間絶境應難得。物外唯君獨去尋。手把犂鋤爲活計。園挑參朮養靈襟。鏡中白髮催歸興。臘雪寒燈到曉吟。右。自白雲洞之上。有長潭。俗呼其地曰彌川。可泛舟。又其上月明潭。尤爲異境云。</text>
<title>次李公幹韻</title>,<text>壬戌初秋月旣望。將遊赤壁恨乖逢。高情我豈眞多讓。好事天應惜再容。劇雨狂瀾遽如許。淸風明月坐成空。終令鞅掌西州牧。牢落漁樵卻笑東。</text>
<title>康將軍池亭。次權士遇韻。二首。康希哲</title>,<text>涵鏡堂淸明時節欲花村。會賞將軍絶勝園。月榭敞明臨水竹。雲關迢遞隔塵喧。窓間影動魚游沼。座上春融酒滿樽。老我强吟追盛作。愧將名字傍楣門。棲隱庵亭在山阿窈復深。亭前脩竹玉成林。淸池小島相縈勢。嫩柳夭桃自接陰。樽酒向人堪荷意。烟霞入眼更關心。何年重作名園客。徧和南塘十五吟。</text>
<title>奉和聾巖送靈秀之楓嶽韻</title>,<text>釋子道其道。氷炭於彝訓。在門吾當麾。贈言匪夙分。祇云遊名山。吾筆已可奮。況我老巖仙。瑰辭先不靳。安得携汝去。丹梯躡天近。海中三神山。羣仙笑相問。</text>
<title>題雄師詩卷</title>,<text>幽棲二月風光好。溪上靑山欲杜鵑。借問禪房何所有。千峯影裏綠蘿烟。</text>
<title>溪莊。喜伯强見訪。四首。</title>,<text>客來無傘又無廳。堪愧靴泥蹋雨庭。半壁寒燈聯榻話。不知冬夜已深更。境僻山深少鞅輪。感君來訪病陳人。悲歡聚散那堪說。白酒黃雞意更眞。竹溪書院盛絃歌。知是朝家振德多。若把明經圖拾芥。菁莪長育意如何。武陵當日望君深。龜玉寧無恐毁心。更願宏橅常飭厲。高山千古使人欽。</text>
<title>寄龜巖</title>,<text>縮曳先生意若何。能全至樂在泥沙。丹山老守眞堪笑。作吏求仙病更加。杜門閒居之樂。其無窮矣。豈如老拙爲病求郡。而又困於作郡耶。信病人自山巖外無可置之地也。秋來。與大任，重甫惠然。則朝發夕至。幸甚。</text>
<title>寄南溪</title>,<text>卜築南溪三十年。龜城閒臥雪欹顚。我心苦待無消息。山月如今幾缺圓。中原之行。當在何時。聞將見過。寒眼久矣。但迎喪之來。計不從容。初秋。與敬甫，重甫偕枉。企幸之尤也。</text>
<title>寄鐵津</title>,<text>聞君墜馬臥經旬。能健憂應輟子春。妙處想多閒裏得。新詩須警老衰人。李仲任過談君墜馬殊苦。今已復常。僕憂病碌碌。無可言者。未閒中作何工夫。幷與近作。垂示警發爲幸。晦庵年譜亦望。</text>
<title>黃小牋寄龜巖，南溪，鐵津各四十枚。幷呈一絶求和。</title>,<text>小作黃牋效薛牋。寄君賭取裹風烟。只今我老情鍾甚。陶寫憑玆替管絃。今春喪兒。其前又多喪患。所以有末二句之云。幸勿見訝。</text>
<title>寄題仙夢臺</title>,<text>松老高臺揷翠虛。白沙靑壁畫難如。吾今夜夜憑仙夢。莫恨前時趁賞疎。遇巖之勝。多魔不遇。至今夢想不已。聊以一絶寄意。因以名臺云。</text>
<title>西麓黃花盛開。琴壎之，柳應見要余共見。</title>,<text>西麓黃花別樣開。兩君呼取賞心杯。老聰縱使佳期誤。轉賞何妨玉樹頹。老病愁懷撥不開。憑君來勸菊花杯。冷雲欲雪飜爲雨。歸馬何須策日頹。</text>
<title>遊枕流亭。次亭韻。幷序</title>,<text>故丹城縣監金公 萬鈞 當家食日。作亭於愚巖。東臨洛水。有佳致。名之曰枕流。以見素志。一時名士。多詠其事。歲久頹圮。公之養嗣上舍君綏之。撤而重新。比舊益敞。見召家兄及 滉。觴酒于其上。上舍諸子弟皆從之遊。良辰樂事。不期兩全。撫古攬今。令人感慨不歇。旣歸。追和前述五言二律，七言一律。奉呈寄上舍君。以紀一時之情境云。五言一律，七言一律。見別集。愚巖形勝地。曾作隱君家。喜子能重奐。一作煥 招余尙不遐。川光迎眼發。山意得春誇。物色今猶古。登臨足賞嗟。</text>
<title>寄示重新雙碧亭詩。謹次韻奉呈。</title>,<text>病夫閒臥一溪濱。邑政欣聞次第新。客舍煥成曾賀燕。江亭飛構更驚人。風流康樂顔如玉。寂寞文園鬢欲銀。夢草詩情眞起我。何時蠟屐問山民。</text>
<title>甲子六月望日。陪郭明府。與諸人避暑月川亭。因泛風月潭。</title>,<text>宿雨朝晴洗旱塵。靑山邀我出溪濱。水鄕先已雙鳧颺。江檻何辭累爵巡。松籟滿襟人爽韻。火雲歸岫月生輪。更敎扶醉湖船上。萬頃涵空玉鏡新。是日。明府先至。故用東坡水雲先已颺雙鳧之語。酒器之爵卽雀字。故韓詩以數爵對雙魚。天上氷輪水底懸。扁舟一葉任洄旋。三杯吸盡烟光滅。一笛吹殘夜色鮮。雨罷勝遊前歲恨。天酬佳賞此宵眠。流頭故事何須問。只合吾儕好事傳。</text>
<title>曾和洪上舍應吉東遊錄中二律。今錄呈以博笑。</title>,<text>麗澤深情在琢磨。淸遊論說互崇加。吾儕萬理須探極。異學千歧自擅家。天待人修方合一。道從時否幾成差。老夫不及聞餘緖。空愧賡詩損至和。右。天道人事異同之論。瞿曇當日亦勤修。禍劇懷襄億萬秋。尙有桑門慕精苦。如何縫掖事輕浮。渠功極處彝倫滅。此道成時物我優。寄語韓公須自得。由來稗穀本非侔。右。譬山僧稊稗有秋之句。</text>
<title>挽洪上舍應吉</title>,<text>美質仍資學力强。芝蘭不采自芬芳。百年我友期三益。一歲君家有六喪。鬼惡天高難究詰。兒啼慈哭太冤傷。那知舊擬驪江約。永隔修文地下郞。</text>
<title>次吳仁遠偶吟韻</title>,<text>雲山隨處樂無邊。卜築何須待暮年。已辦衡門藏澗底。豈無良土背山前。塵機絶處方眞得。道味多時莫謾傳。更有風流相識者。時從三徑醉陶然。</text>
<title>石蟹 十五歲作</title>,<text>負石穿沙自有家。前行卻走足偏多。生涯一掬山泉裏。不問江湖水幾何。</text>
<title>登尙州觀水樓 樓在洛東江東岸○癸巳</title>,<text>鑿道緣崖北。飛樓翼岸東。試登槎上漢。久立腋生風。野帶浮嵐迥。江含落照紅。方知塵世 缺。回首羨漁翁。</text>
<title>白巖東軒。濯纓金公韻。</title>,<text>萬古英雄逝。追思淚滿裳。當時留醉墨。此日媚韶陽。爲國腸如鐵。誅奸刃似霜。花明駁川上。慷慨一揮觴。</text>
<title>過梨浦</title>,<text>欲將身世付鷗波。細和滄浪一曲歌。世事算來憂思集。雲林別去夢魂多。船牕倒射溶溶日。水渚輕搖點點荷。常愧未能渾脫略。每逢佳處等閒過。</text>
<title>漁人</title>,<text>峽裏風波萬頃寒。扁舟一葉宿蒼灣。得鮮來賣西行客。笑入雲烟杳靄閒。</text>
<title>舟中偶吟</title>,<text>兀坐舟中何所思。漁人多了一竿絲。可憐白鳥滄江裏。飛去飛來自得時。</text>
<title>次韻琴大任 在泮</title>,<text>南國佳人體弱纖。生平只許燕窺簾。宜儲金屋千重最。合寘牙牀七寶兼。舊恨易將新恨積。容華難與歲華添。但知遇合皆緣命。莫爲銀釵露指尖。</text>
<title>泮宮</title>,<text>泮宮隨例亦何爲。日日公堂得飽嬉。擧業生疎憑竄抹。陳編寥落付唔咿。多將問事供調笑。豈有懷材可設施。昨夜夢中蝴蝶意。曉牕和露寫新詩。</text>
<title>葵花</title>,<text>物物誰非天地精。憐渠偏得一團誠。莫嫌近日連陰雨。唯向高高盡意傾。</text>
<title>詠松 甲午</title>,<text>石上千年不老松。蒼鱗蹙蹙勢騰龍。生當絶壑臨無底。氣拂層霄壓峻峯。不願靑紅戕本性。肯隨桃李媚芳容。深根養得龜蛇骨。霜雪終敎貫大冬。</text>
<title>咸陽。與主人金仲睟話舊。次東軒韻。贈之。</title>,<text>天嶺逢春氣已酣。故人喜作故鄕談。我今多病君猶甚。歸夢同懸小白南。方丈山高接翠烟。荒城喬木不知年。割雞妙術君應得。詩老淸芬與共傳。仲睟與余俱禮安人。而家在榮川。榮，禮皆小白山之南。詩老。指金季昷。</text>
<title>有儒生數人。讀書于江亭。以詩索酒。次其韻送酒。丙申</title>,<text>晩日憑高閣。無心賞素秋。那知隣有客。能解笑臨流。寄句紓吾悶。傳甁慰子愁。風流聊爾耳。都勝博涼州。</text>
<title>早起</title>,<text>日出雲開野。霜寒葉滿池。松絃彈院盡。菊鈿釘叢差。寥落與心愜。荒涼惟性宜。尋師黃卷裏。此志未應衰。</text>
<title>答朴豫叔。時爲忠淸監司。庚子</title>,<text>竹嶺巉天翠欲流。遙知玉節望中留。詩來說著東湖別。無限新愁帶舊愁。</text>
<title>三月十六日。謁權判書江亭。亭在桂谷。上洛公金方慶舊游處。</title>,<text>小舟橫渡一江天。草屋中閒謁退賢。上洛巖前千丈水。從今喚作判書淵。</text>
<title>次韻晩翠堂 李承孝號思謙堂。又晩翠堂。</title>,<text>城郭囂塵匪雅栖。鉢山松麓占東西。風號一院濤聲殷。柏悅千霜翠色迷。歌頌魯邦聞作廟。盤桓陶徑見攜藜。澗中山上皆天賦。百尺何妨徑寸齊。一本。邦作郊。廟作瑟而聞下。闕一字。</text>
<title>宣醞應製</title>,<text>春到離宮日艷陽。仙桃自發占年芳。香飄甲煎圍朱帕。色奪丹霞映繡房。帶笑故能消舊恨。爭嬌還欲鬪新糚。他時 缺。莫遣殘紅結子忙。右上陽紅桃萬條宮柳御溝邊。濯濯風流儘可憐。舞榭腰枝爭嫋娜。糚臺眉葉競嬋娟。低垂輦路搖金線。吹送天杯衮雪綿。莫向隋堤問消息。千春長帶太平烟。右未央垂柳瑤池淸禁裏。滿眼白 缺 看。翠蓋龍舟拂。明糚玉鏡團。迎風香霧噀。帶月水晶寒。自可宸遊樂。何須步試潘。右太液芙蓉</text>
<title>奉次</title>,<text>幽居縹緲映林端。藥圃分明對釣灘。解紱言歸尋舊約。任他人羨畫中看。黃雲日日捲郊端。霜落寒魚下石灘。畫裏不堪鄕思發。扁舟東去爲重看。</text>
<title>題蓮花白鷺圖。尹彦久要予同賦。</title>,<text>菡萏紅交白。舂鋤立竝窺。馨香眞可挹。脩潔正堪儀。韻妙濂溪說。名高魯泮詩。上屛長寓目。非爲欠淸池。</text>
<title>題畫屛八絶</title>,<text>渚沙白於雪。鳧毛嫩成花。汝曹閒似我。焉用 缺 鷗波。雨後山水綠。光風吹岸草。小灣集沙禽。和鳴意更好。野塘春水淺。窺魚來雪客。安得物無求。生生各自適。江洲乘雁下。非有稻粱意。不逐冥飛羣。缺 銜蘆避。水木樂禽性。天機活無撓。不有意通神。毫端能幻巧。蒼然老樹枝。高下鵲査査。由來事前定。報喜向人誇。白鷹白雪毛。顧視空萬里。崒立秋峯尖。江風撼石髓。黑鷹北極來。劍翎馳殺氣。何須灑血毛。已覺羣狐畏。</text>
<title>對月</title>,<text>萬井烟收露氣凄。飛空銀闕瑞光迷。樓臺幾處催歌管。戍役 缺 聽鼓鼙。故國音塵愁結夢。寒衣消息怨 缺 啼。沈吟坐到孤輪側。寂歷梧桐小院西。</text>
<title>陽智縣淸鑑堂南景霖韻 辛丑○堂乃故相金慕齋先生所名。堂後引溪注池。爲流觴曲水。</title>,<text>小水之玄曲。方塘玉鑑淸。淨添元自活。虛受本無聲。明在丈尋定。物來千萬更。名堂知妙意。感古益傷情。</text>
<title>戲答李伯喜</title>,<text>江亭寥落坐新晴。忽見飛書到野扃。報罷明朝湖上約。白鷗無限笑塵纓。</text>
<title>暮春偶作</title>,<text>杏花落已空。桃花參差開。空庭三日雨。草積生莓苔。憑欄眺新霽。春愁浩難裁。狂風動地起。亂眼飛雪催。飄翻難具知。散漫倏往回。我疑滕六逞。變幻頃刻來。掀髯吟雪句。煖寒呼酒杯。傍人笑我癡。指我隣墻隈。兩條梨花樹。擺落吁可哀。枝上已無多。隨風委塵埃。吹香滿一院。門徑堆皚皚。混眞一餉閒。悟處令人欸。</text>
<title>次韻吳敬夫栗亭</title>,<text>聞說高亭對碧流。風煙臨眺豁襟幽。他時笑我營三徑。此去知君詑萬休。竹樹淸陰宜素玩。田園眞樂果前謀。缺 京洛成何事。吟望南雲祇足憂。</text>
<title>肅寧館阻雨。次書屛八絶韻。奉呈尹使君鈴齋。</title>,<text>來從鴨塞愁長路。去指箕城阻漲流。卻喜炎蒸三伏月。一軒風雨爽如秋。風驅雷雨勢爭雄。壯觀時時忽滿空。誰秉機關爲此戲。瞥然無跡笑談中。微臣奔命柰洪波。太守憂民儉歲何。一日對罇聊共賀。稍聞田野有農歌。大地焦時羣望絶。故人逢處百憂空。淸遊絳雪虛前計。擧酒傳君笑向東。爲州孰比關西樂。俗厚民淳雀鼠空。撫字不煩謀野獲。淸齋新闢小軒東。日暮城頭注眼波。城中齋閣問如何。鳴琴箇裏偸閒處。花作佳賓鳥當歌。鬧鬧蛙鳴五夜風。愁邊聽雨睡魔窮。知余此夕無衣枕。已似同君臥閣中。呼燈起坐浮天白。簷溜泠泠雜曙色。想得鈴齋報曉雞。依然念我難行客。</text>
<title>讀書堂內賜仙桃銀杯。與林士遂，鄭吉元，金應霖。泛舟東湖。以侈寵錫。士遂有詩。次韻示諸公。</title>,<text>湖船靑眼 缺 橫。錫寶新看下紫淸。冶就朱提天與巧。桃成玄圃世稀榮。斟霞玉手娟娟淨。挹露金莖的的明。共荷殊恩來作會。滿簪黃菊醉華纓。</text>
<title>秋夜疾風驟雨有感</title>,<text>山館夜如何。隔窓風雨聲。洶洶如波濤。怵惕魂夢驚。萬竅號未已。巖泉助悲鳴。飄蕭雜澎湃。浙瀝還訇轟。攪我傷秋懷。起坐感歎生。上天嚴號令。一氣有生成。摧殘斂華實。擺落歸根莖。庭中有衆樹。一一訴不平。此理物我同。誰能獨無情。可愛松與竹。倔强猶力爭。抵死香不滅。亦有黃金英。</text>
<title>遠山</title>,<text>日暮長江外。秋陰曠野頭。庚橫非有意。缺 立政無求。候雁回高陣。歸雲駐倦遊。重遮望鄕眼。添得子山愁。</text>
<title>東湖梨花亭上對雨</title>,<text>黯黯長江細雨昏。微微平野樹林渾。秋聲入處碎虛閣。晩水來時翻厚坤。遠勢欲無孤去艇。幽懷頗愜久荒園。如何咫尺紅塵外。千頃都無一點痕。</text>
<title>侍講院壁上。缺 靑山白雲圖。趙季任有五言絶句。次韻。</title>,<text>中歲晦蹤跡。山林深復深。雲烟忽依舊。便欲恣幽尋。</text>
<title>偶吟</title>,<text>舊業鳩巢拙。京師但賃居。避喧猶喜客。移病亦看書。小砌兒澆竹。閒園婢摘蔬。鳳池稱吏隱。何似返耕鋤。</text>
<title>吳仁遠和余去年朔寧等處九日途中作三首見寄。復次韻呈似。</title>,<text>閒眠閒起任朝昇。不似名途日畏兢。短屋深依靑澗曲。小池新鑿碧雲層。攜壺偶逐尋山客。對局時 缺 乞米僧。老我風塵空遠想。村家樂事趁春興。每憶春風花亂發。閒關百鳥山爭碧。穿林陟巘忘東西。醉倒罇前花露滴。去歲吟秋景。來詩說舊山。乾坤繫匏外。日月轉頭閒。忽忽愁中過。頻頻夢裏還。淸池好相待。容我鑑塵顔。</text>
<title>聞慶慶雲樓西閣。對山臨池極淸絶。金貳相 國卿，李貳相 復古 皆題詠。主人趙良弼導余以登眺。二首。</title>,<text>小作看山閣。仍開竹下池。不因賢宰語。孤負兩公詩。春深花映竹。風細雨斜池。靜裏泉聲咽。渾疑說我詩。</text>
<title>又和擬古</title>,<text>我思在何許。巖花開處開。故園非不好。春色摠心灰。我思在何許。巖泉鳴處鳴。故林非不好。寒瀨自愁聲。我思在何許。松岡秋月圓。故溪淸夜景。怊悵露華鮮。我思在何許。終南春色靑。故山虛翠積。倚杖望竛竮。</text>
<title>雨夜</title>,<text>春晩東湖病客心。一庭風雨夜愔愔。明朝莫上高樓望。紅紫吹殘綠暗林。</text>
<title>陪權三宰仲虛相公。與林士遂，洪和仲。舟泛東湖。暮還書堂。憑欄獨吟。</title>,<text>一水廻舟滿路香。斜陽歸客馬蹄忙。無人畫我憑高閣。浩唱江南送雁行。</text>
<title>病中。贈別洪同知太虛謝恩赴京。</title>,<text>東海病人須藥物。玉皇聘使達詩書。春風不及都門別。悵望星槎指紫虛。</text>
<title>季夏。林士遂見訪。</title>,<text>疎懶病相因。空庭碧草新。敲門驚睡鶴。延榻喜詞人。自覺吟搖膝。難成醉墮巾。東湖近秋約。燈火佇深親。</text>
<title>初秋有感</title>,<text>日暮蟬聲忽罷休。誰家寒杵擣新秋。小軒獨坐看新月。不照塵編照客愁。</text>
<title>漾碧亭。次趙季任韻。</title>,<text>高作亭闌小作塘。座中猶可數魚行。藕根不被年災盡。稀葉田田尙帶香。細泉飛雪灑橫塘。苦竹依林未著行。水鳥不知官事在。往來長占白蘋香。</text>
<title>又亭韻</title>,<text>暮禽栖樹定。秋月動烟淸。秖可留心賞。何須寄姓名。</text>
<title>水口門外松下。與李公幹。餞別金承旨子裕令公歸覲禮安。</title>,<text>節近中秋日。天高候雁時。龍墀承雨露。鶴髮奉恩私。驛路楓迎錦。家山菊溢巵。獨留今日意。矯首悵臨歧。</text>
<title>次明農堂韻</title>,<text>投冠歸醉 缺 壺。彭澤千年此路蕪。想得幽居增絶勝。風流應入御前圖。流俗滔滔士鮮奇。中鉤魚困不能離。聾巖晩節休官去。自有淸風擧世知。</text>
<title>再次呈舟中</title>,<text>方丈何如食斷壺。甑塵淸節似萊蕪。自緣知足能無累。不必因看范蠡圖。汾川一曲最淸奇。赤葉黃花映陸離。歸去莫嫌無二仲。淸歡魚鳥作深知。</text>
<title>奉餞李先生。是夜獨宿書堂。曉起風雨凄然。有感而作。示竹窓。</title>,<text>昨日江東送季鷹。扁舟何處伴漁燈。我來獨宿蓬山館。風雨蕭蕭撼曉興。秋風猶作絆韝鷹。心事湖堂夜雨燈。昨日冥鴻和淚送。爲牽歸思向吳興。</text>
<title>寄題四樂亭 幷序</title>,<text>安陰縣。有村曰迎送。山水淸麗。土地沃饒。有全氏世居之舊。構亭溪上。頗幽絶。外舅權公自謫所歸。攜家南往。寓居是村。得是亭而說之。晨往而夕忘歸。以書抵京。求亭名與詩。余飽聞勝槩。欲一往而不得者今十年矣。顧以村居之中。可樂者非一。求其可與衆樂者。又可以獨樂者。惟農桑漁樵四者爲然。故名亭曰四樂。而係以詩。我識田家樂。春耕破土烟。苗生時雨後。禾熟晩霜前。玉粒充官稅。陶盆會俗筵。何如金印客。憂患送流年。右農我識蠶家樂。年前曲簿修。光陰催種浴。眠起趁桑柔。已喜全家煖。無憂欠債酬。何如紈綺子。嬌艷妬閒愁。右桑我識漁家樂。柴門住岸傍。禽魚慣情性。雲月老滄浪。喚酒村酤美。烹鮮澗芼香。何如萬錢客。覆餗禍難量。右漁我識樵人樂。生居洞裏村。相呼入雲遠。高擔出山昏。愛伴心同鹿。忘形貌似猿。何如名利子。平地見波翻。右樵</text>
<title>次韻</title>,<text>古柏知誰植。官居翠影中。微微穿竹日。摵摵落梧風。浪作苦吟客。多慙同學翁。泉聲長在耳。佳興屬軒東。丹楓閒翠柏。相映一池中。瀉落雲門水。洄淪竹院風。霜寒聚魚隊。人靜戲鳧翁。昨夜秋溪月。相期又到東。秋溪陽智也</text>
<title>次韻。謝南景霖送竹栽二本。癸卯</title>,<text>滿城桃李爭春後。多病衰翁閉戶時。宿契二君來作慰。小軒風雨索題辭。傳神託友非無意。何似承君本面時。說與樂山齋裏客。風流來往豈容辭。余近從柳叔春申元亮求墨竹</text>
<title>三月病中言志 晦菴詩韻</title>,<text>晴鳩喚屋角。勸我開新扉。策杖步西園。花木爭芬菲。城中春霧籠。樓閣映丹暉。覽物撫幽懷。所慕豈輕肥。田園春事作。野興濃於玆。向來樗散質。平生丘壑期。悵望靑山郭。目送 缺 雲歸。</text>
<title>燈花</title>,<text>焚膏繼頹晷。破暗謝籠紗。爽透移牀近。更深伴影斜。始看生絢暈。漸覺吐靈華。縹緲從何有。輕明忽已加。排金工綴蕊。刻玉巧粧葩。色未施硏粉。香非借甲螺。鉤春眞有地。引蝶見來蛾。爲感吹噓力。眞成頃刻花。盡心將喜兆。代臆報公家。耿耿非無意。茫茫獨自嗟。淸班曾玷極。吉卜更要何。玉府房櫳靜。琅函竹帛多。得官那比此。佳處氣淩霞。</text>
<title>次大樹韻 時大樹奉命宣慰日本國使臣。中途聞使臣未至。往遊伽倻。旣而。以事罷歸。僕昨往訪其家。得見遊山諸詩。旣歸追次呈上。</title>,<text>缺 簇簇幾烟巒。長記南行一望間。昨日喜看眞面目。緣君詩裏畫仙山。星軺餘事訪雲巒。碧嶂丹崖在袖間。讀罷令人倍惆悵。夜來歸夢繞千山。</text>
<title>林大樹讀徐花潭遺藁見寄。次韻。</title>,<text>隱士眞功業。遺言似豢甘。閒窩慕康樂。捷徑笑終南。理數非無議。幽貞信不慙。君能知此意。恨未對牀談。</text>
<title>奉酬靈芝精舍詩</title>,<text>雲間精舍聞新構。物外禪房憶舊遊。去國何妨緣老退。買山聊作爲閒謀。攜鑱斸藥芝田杳。拾桂烹茶竹院幽。幾日牀前拜鳩杖。玲瓏窓戶看銀鉤。</text>
<title>夜起</title>,<text>窓雨打蕭蕭。砌蛩鳴切切。悠悠夜館寂。悄悄秋氣徹。黃卷在牀頭。孤燈照明滅。夢回枕不安。起坐伴影孑。中歲負初心。當年慕前轍。榮途眞竊吹。世故動遭掣。時光不我延。得失空屢閱。自嗜 缺 糟粕。眞源非口舌。塵編苦乞靈。果能補所缺。我誠愧古人。蓬廬意未輟。</text>
<title>絶句</title>,<text>氷紈一道湛秋江。江上樓臺碧玉窓。何處孤帆飛遠影。無心鷗鳥自雙雙。庭草荒涼梧葉衰。種花今日幾人移。偶呼一枕支頭臥。身世渾忘蝶夢時。墟烟淡淡日暉暉。庭院無人雀自飛。畢竟何曾堪一笑。悠悠千古摠成非。汀洲姸日晩烟孤。雪色蘆花亂遠鳧。自是江村多樂事。販鮮回處酒能沽。風窓無紙㥘凄凄。蛛網空梁舊燕泥。徑棘時時山鼠竄。庭松夜夜野烏栖。舟泊當年憶計偕。一身從此落天街。只今空羨南飛雁。秋滿江鄕有所懷。</text>
<title>九日。同林大樹，朴和叔，曹雲伯。登蕩春臺。二首。</title>,<text>絶壑三秋末。高臺一氣傍。共君來占勝。落日進風涼。削玉千層巘。鎔銀幾曲灘。西風任吹帽。叵耐白頭寒。</text>
<title>次韻。答林士遂，金應霖。甲辰</title>,<text>故人書信逐春溫。喚我窮村梅柳魂。愈病已同因檄手。披肝何用更牋閽。湖州日暖迷烟景。仙館花明絶世煩。爲感二君多古義。相思千里要同論。脫卻綿裘贈別時。慇懃相念折膠威。豈知物色生湖館。猶抱沈綿鎖澗扉。早放霜蹄君用戒。初收風纜我無違。湖邊苦負尋梅約。何似楊州何遜歸。</text>
<title>朴正字重甫。攜詩見過。</title>,<text>役役名塲步武聯。光陰瞥眼送流川。君如俊鶻橫雲外。我似羸驂跼道邊。已荷蓬門映玉一。更留瓊韻抵金千。妙齡志業無輕讓。深備親承雨露天。</text>
<title>寄閔景說</title>,<text>昔在城塵夢亦驚。林居今日樂全生。睡開翠牖迎風至。歌擊瓠尊答鳥鳴。豹隱不嫌山霧重。龍蟠自喜石潭淸。松筠一壑藏身世。肯向人間道姓名。</text>
<title>丹陽東軒書懷</title>,<text>扶病經行蜀道難。主人留客洗辛酸。春風似欲欺霜鬢。吹送殘花去又還。丹陽佳節 缺 重三。滿目烟華氣政酣。莫唱新詞勸歸去。客心元自繞江南。</text>
<title>甲辰季夏。病解臺務。求補高城郡不得。閒中作此。擬從安挺然借看武夷志。適金博士質夫與同鄕諸友。要余遊南山中。余往赴之。過挺然家。令人叩門投詩而去。挺然名珽</title>,<text>匡廬頭白不能歸。欲乞溫台計亦違。願借山經尋九曲。洗空塵土十年非。</text>
<title>次圭庵韻</title>,<text>異趣如水火。同心如蘭臭。願得出世人。襟期終宇宙。我過竹溪門。短章投所好。寧知主人翁。花徑爲公掃。相望自貽阻。還如隔山嶽。坐想玉雪標。猶能洗炎濁。作詩招我來。銀鉤耀彩景。忽覺萬竅號。蕭蕭風泉冷。</text>
<title>次竹窓韻</title>,<text>我酖山野靜。塵勞汨其天。南山有佳處。招我入雲烟。過門君不嗔。詩來還憮然。君家花竹秀。圖書揷滿壁。門多長者轍。知音一夔足。共作招我詩。詩淸書少肉。達人無畦町。法士守繩尺。我病不飮酒。翛然臥松石。淸賞各相阻。贈懷那更惜。</text>
<title>次甓寺住持信覺詩軸韻</title>,<text>神勒前朝寺。高僧普濟居。烟雲暮帆落。水月夜牕虛。名利身猶縛。山林跡若疎。孤懷感泡沫。萬事付澆書。</text>
<title>士遂自書堂攜印上人來。請題詩卷。三首。</title>,<text>十載茫茫走路歧。故園閒卻一筇枝。山僧可是都無事。又向風塵苦乞詩。夢魂夜夜繞蒼藤。塵裏依然有髮僧。鶴錫何山堪住著。他時同汝一龕燈。落落高懷肯自低。來尋蓬戶伴雲鞋。爲憐滿袖皆虹月。行遍千山夜不迷。</text>
<title>乘曉出城。路由書堂後山谷。閒抵書堂。應霖獨在。已而。士遂亦至。</title>,<text>晨興罷梳盥。出門仍跨馬。我友在湖堂。相期不可舍。厭從轂擊路。行尋草沒野。繚繞入谷裏。詰曲穿松下。空翠裛衣衫。礐石礙行踝。坡陀上峻岡。眼界驚豁閜。西望萬雉城。瑞烟籠碧瓦。東臨百頃湖。霧捲羣山哆。中藏小有洞。窈窕堪結社。宿雨値初收。淸泉競寒瀉。還如故山中。芒鞵澗苔惹。境絶塵事遠。意愜幽襟寫。微蹊屢欲無。淸景眞堪把。吟鞍迷遠邇。忽見渠渠廈。入門似禪家。松梧碧蕭灑。相看一笑粲。我輩本高雅。</text>
<title>病中李子發求藥</title>,<text>靑山入夢覺難尋。舊雨來人不到今。與子隔隣同抱病。不妨分藥共愁吟。</text>
<title>又吟</title>,<text>雨餘雲態欲何尋。來往空中自在今。滿院蒼苔映疎竹。風輕時有一蟬吟。</text>
<title>景說夜坐韻</title>,<text>今夜身如到湖寺。向時性本愛林泉。愁根欲拔三千丈。騷興難窮一百篇。塞雁佇回霜近信。砌蛩催送客增年。無人共對南樓月。坐看星河落曉巓。</text>
<title>次韻士遂</title>,<text>秋入西溪響玉舂。雲飛夕霽露天容。那堪景物供詩瘦。欲遣愁懷到酒濃。化國光陰閒裏度。道山書籍病來慵。令人苦憶平居日。萬事忘機只一筇。</text>
<title>寄謝友人寄巨勝</title>,<text>故人在南國。書信有巨勝。知我抱沈痾。爲我養生贈。君有發硎刀。時命頗蹭蹬。分符古伽倻。齊民室縣罄。斂惠施一方。嘉政實傾聽。況今島夷釁。南徼事方緪。天城截海築。州府多酬應。蠭蠆脫肆毒。要衝急緯經。胸中六韜策。制勝在膽定。屹然作干城。黎氓著牀瞑。何妨燕子月。時寄不淺興。顧我謬君恩。自愧誠不佞。東觀屋渠渠。太官供餖飣。架揷千萬卷。欲讀難聽瑩。幺螢慕太陽。寸筳發古磬。此道不下帶。力微誰與證。區區用心末。魚魯互參訂。鹵莽適疲神。焉能續鳧脛。徒然廁諸彦。魚目混照乘。時光水滔滔。往者如墮甑。塞雁近南翔。離君月幾恆。悠悠我之思。鬱鬱度晨暝。行當買歸舟。故山尋雲磴。養眞臥衡茅。君來問三徑。</text>
<title>和景說。次友人見寄韻。</title>,<text>雲斂西風玉宇淸。鄕愁日夜鬢邊生。幼輿自可專丘壑。何得恩波誤聖明。縱橫散帙擁樓淸。吟骨秋來覺瘦生。雁過空中心共遠。山臨湖上眼雙明。</text>
<title>次韻山中大雪</title>,<text>雪後奇觀日照天。琪花璀璨落繽然。淸詩 缺 雖今歲。絶景遙知似去年。寂寞寒栖依凍瀑。槎牙哀壑阻氷川。蹇驢載我吟肩去。收拾何緣付一鞭。</text>
<title>次韻</title>,<text>學嫌徒博不精微。黃鵠摩天自習飛。爲問一生長逆旅。何如仁宅早來歸。</text>
<title>中宗大王挽詞</title>,<text>晉水龍飛赫御天。中興國祚事光前。民方飢渴功仍倍。政譬陽春物自甄。慕古意深興禮樂。求賢心切斷遊畋。爲君不易如臨谷。受諫無難若轉圜。孝理推明光下上。人材鼓舞感魚鳶。生成覆載同無憾。舒慘陰陽合自然。事大積誠恩沓至。懷夷修德款爭先。波安東海經三紀。慍解南風屬五絃。聖壽擬添籌滿屋。宸憂還減夢增年。丹成軒鼎舟移壑。蓂落堯階日揜淵。慟哭臣工同淚雨。悲號士女盡情田。無緣返駕雲重隔。已迫因山月五弦。千仗出城虛紫禁。百靈陪衛送黃泉。金莖詎有長生訣。玉几猶存末命傳。象設園陵非雁海。貽謨宗社等坤乾。他時苦憶庚橫兆。後世深憑石鼓篇。幄座纔停宣政侍。葵心叵耐䪥歌編。哀吟一曲頭渾雪。欲和春山口血鵑。</text>
<title>月下散步北園花樹下。用肥仙韻。寄南景霖。病中聊以遣懷。時景霖留行</title>,<text>柳條烟暝不勝垂。街裏稀聞響轂蹄。我逐暗香來樹下。君吟明月隔墻西。病中詩律嗟成障。身外榮名覺似泥。每憶田家春欲暮。靑山白水繞陂隄。</text>
<title>再用前韻。答樂山齋主人。</title>,<text>缺 佳節但增悲。誰遣風花人馬蹄。一院自籠香世界。三春都閣玉東西。遊蜂柱隙閒成溜。新燕牀頭故落泥。正似維摩方丈室。波濤無復壞金隄。</text>
<title>寄呈圭庵宋先生 乙巳</title>,<text>圭庵昔在風塵中。蕭灑不作風塵容。今歸淸城學耕稼。淸城 缺 如姑射。肯將榮辱入靈臺。一簞一瓢師顔回。吾聞天下有至樂。非金非石非絲竹。同志之人與我違。獨抱塵編荒是非。</text>
<title>奉送同知兄聖節使朝京</title>,<text>東方使節擁煒煌。五雲北闕朝帝鄕。帝鄕遙望幾千里。風餐露宿愁關梁。玉皇大庭賀聖節。衣冠萬國同趨蹌。桑弧壯志粗可酬。何用臨歧涕泗滂。憶我家在古宣城。少小失怙門祚涼。敎嚴慈母斷織機。誨感叔父焚香囊。辛勤尙須微祿養。翰墨場中聯雁行。阿奴碌碌遽嬰疾。中道輟業思深藏。賴兄湔拔策駑蹄。接武靑雲期立揚。豈知三釜與五鼎。國恩不曁慈恩償。仲由空懷負米痛。皐魚不盡風木傷。去年不得同上壠。今年心事又乖張。抱弓方在哭鼎湖。乘槎已戒超銀潢。由來公義奪家私。怵惕雨露凄風霜。夙夜惟當念無忝。賢勞肯憚懷靡遑。當今嗣王仁且孝。自天鳳詔頒龍章。虔修侯度禮無違。太平日月昭重光。吾君誠意使所將。多儀及物玄與黃。自昔華人重我國。如今束縛同胡羌。秖緣規利不自貴。衊身辱國甘披猖。其閒豈無季子賢。遂以濁河溷淸漳。男兒大節自不撓。鼠輩微姧須峻防。宓也嶄然出頭角。要堅志氣艱難嘗。辛甥小道亦可觀。朴郞絶藝誇穿楊。去時朱光遍炎宇。歸來白雪欺行裝。將神莫受寒暑侵。訪古益發磊磈腸。嗟我區區百無用。生涯長付養病坊。離筵一篇意不盡。恨未決起參翺翔。去年秋。吾兄弟同受由。埽墳于禮安。臨發。兄因事停行旆。滉往還。兄更以今春謀行。而弟亦有外舅之喪。將歸葬于安東。庶可同時埽奠矣。國恤與詔使事。相繼遷延。而兄有此行。弟又患病遂不果。人事之不可料。每如是。因別撫事。不勝感歎。詩中略見。以寓昔人風雨對牀之懷云。</text>
<title>觀音院避雨 丙午</title>,<text>主屹山頭雲漠漠。觀音院裏雨浪浪。卻憐關嶺雖重蔽。不隔思君一寸腸。</text>
<title>雞聲</title>,<text>雞聲催起趁農蠶。終歲無休婦共男。獨我閒忙隨地換。日高枕上憶朝參。</text>
<title>四印居士盧仁父見訪。用前韻。</title>,<text>楊柳春溪弄麴塵。君來披豁見天眞。林居意趣君休問。自是淸時隴畝人。醞藉君同鄒律風。能令寒谷變春融。更聞誦說崔文憲。絶歎斯文昉海東。仁父。海州人。爲談崔文憲事。文憲亦州人也。寂寥林下邵杯盤。窮鬼何須欲去韓。萬事人間都信易。一生隨處我生觀。康節詩。林下杯盤太寂寥云云。是日。乃正月晦日也。</text>
<title>溪莊偶書</title>,<text>爲卜幽栖地。先栽小圃蔬。靑山當對戶。碧澗擬鳴除。廿載方爲杜。三椽尙未廬。但無違素志。貧窶我焉如。</text>
<title>溪莊偶書</title>,<text>苦雨傷嘉穀。端居養道心。晩雲生遠壑。歸鳥傍深林。隙地堪開徑。幽巖可散襟。手中烏竹杖。與我最知音。</text>
<title>東巖言志</title>,<text>剔蔚搜奇得古巖。幽居從此更非凡。休論費力開堂宇。且待成陰植檜杉。已著幼輿安用畫。可藏商浩不應饞。天開眞樂無涯地。築室優游思莫緘。邵康節詩。築此巖邊小書室。樂吾眞樂樂無涯。</text>
<title>觀物</title>,<text>天理生生未可名。幽居觀物樂襟靈。請君來看東流水。晝夜如斯不暫停。</text>
<title>次韻黃仲擧見寄</title>,<text>偶來坐溪陰。詩至一長吟。我病君亦病。柰此碧山岑。溪鳥自相樂。溪雲本無心。安得如二物。終年保幽襟。時仲擧與重甫。約同遊淸涼而不果。</text>
<title>修泉</title>,<text>昨日修泉也潔淸。今朝一半見泥生。始知澈淨由人力。莫遣治功一日停。</text>
<title>修溪</title>,<text>浩劫溪中亂石稠。我求遷盡看平流。但令一段精誠在。寧見愚公志未酬。</text>
<title>九日梳髮</title>,<text>甕牖能生斗室明。千梳稀髮一簪輕。柴扉寂歷無人到。臥聽黃鸝百囀聲。</text>
<title>絶句</title>,<text>坐睡茅齋晝揜關。翛然無夢到槐安。覺來忽得跫然喜。疏飯藜羹意自閒。</text>
<title>次韻。答季珍。</title>,<text>作別已三歲。秋風又颯如。君今返京國。我本愛林居。夢想衰猶甚。交情病豈疎。關河數千里。賴有一封書。</text>
<title>養眞庵。得吳仁遠書。有養眞字。因寄一絶。</title>,<text>草草開庵號養眞。依山臨水足頤神。故人千里如相識。書面先題兩字新。</text>
<title>去冬。無雪而雨。立春日寒甚。書事。丁未</title>,<text>無雪經冬雨臘天。新正何事始氷堅。孤衾到曉偏知冷。百物迎春未放姸。臥疾漳濱粗償債。卜居瀼岸且隨緣。何當共結金蘭友。討論遺經畢暮年。</text>
<title>人日</title>,<text>人日無人叩我廬。閉門且讀古人書。羸形豈合嬰塵累。褊性從來愛靜居。雀噪林閒烟漠漠。牛眠籬下日舒舒。敢論志業非愚分。離索長憂惑未祛。</text>
<title>聾巖先生約於山中相見。往候未至。遂下山。至魚箭川上。</title>,<text>袖拂輕嵐滴翠寒。芒鞵苔徑踏潺湲。日斜未遇芝仙伯。行盡山閒抵水干。</text>
<title>又賦寄黃仲擧，李大用。是日。兩君陪來。</title>,<text>病起能穿屐。荒尋遂度岑。有時休石上。隨意坐松陰。擬問屛庵址。相迎箭水潯。淸泠一勺飮。何用酒杯深。僕以病戒飮。惟飮水。仲擧云。周景遊來此。輒飮水數瓢曰。此淸泠之水。何可不飮耶。俗謂魚梁爲箭。</text>
<title>次汾川續九老會韻</title>,<text>五百年纔八十年。鄕耄高會慶追前。萊衣昔奉靈椿樹。毛檄今供不老仙。闔境儘餐潭菊露。全家應飮井砂泉。和詩獨抱無涯感。奇事何妨萬口傳。知事致政。相公閤下會鄕老七十以上十人。以續癸巳九老之會。仲胤永川倅。公幹氏旣以專城之奉。來設壽筵。作詩頌禱。拳拳愛敬之意。溢於言表。不肖無狀。夙抱皐魚之悲。捧詩誦詠之餘。不勝感歎。謹奉和再拜呈上。非敢言詩。庶爲屬和者先驅。以廣盛事云。</text>
<title>次韻</title>,<text>疾風驅雨望中橫。頃刻雲收列綵屛。忽有瓊章來入眼。水聲山色助餘淸。右卽景敍意躑躅偏承顧眄榮。小園深處得栽成。含情日日如相待。春去猶能照眼明。右躑躅移栽日。相公適臨爲花之幸。故此句專及之。</text>
<title>辛卯秋。龜巖黃敬甫赴燕京。余有詩一首贈別。至今十有七年。而余被召。道經龜城。敬甫出詩示之。且次韻見贈。余亦和之。</title>,<text>握手重看月一周。龜溪樓上菊殘秋。社樗未必思充棟。海蚌何須願綴旒。萬事已妨雲外想。一罇難解客中愁。魚肥稻熟江村樂。輸與君閒臥僻陬。</text>
<title>臘月二十日。景淸兄將行。風雨盡日。仍出安西客舍。夜話及涵虛堂話別詩七首。謹次韻。敍感。</title>,<text>安西城裏月周天。應似飛鴻踏雪連。去住更分千里影。從知心事兩茫然。天涯離抱故難强。此別還經幾燠涼。卻到漢城同旅榻。愁陰三日助凄傷。風雨聲中住別期。黯然相對念行時。鄕關此隔猶千里。跋涉何如馬僕疲。客中離別已悽然。病裏思鄕覺又偏。牕外雨聲工碎恨。自然霜雪點頭邊。苦雨盲風歲欲闌。鴒原情緖太多端。凶年故國多窮餓。河潤無由但眼潸。身外榮枯竟何有。世間歧路恐終迷。那堪更遣萍蓬跡。一逐東歸一在西。逍遙風雨兩蘇公。黃髮靑山宿願同。此志未酬眞可惜。令人長憶畝南東。</text>
<title>路上。次士推韻。時赴丹陽</title>,<text>曠野山銜月。長途馬蹶泥。渡江回我首。京闕意都迷。</text>
<title>次二樂樓韻 戊申</title>,<text>大水雄呑小水流。四山嵐翠撲紅樓。風生絶壁涼虛簟。雨罷歸雲豁遠洲。坐久不知簷日側。吟餘更覺洞天幽。舊聞動靜皆天理。莫遣胸中著許愁。</text>
<title>寄贈李季眞之燕</title>,<text>侵撓可驗堅貞在。乖隔猶能臭味同。萬里迢迢槎上漢。歸來不必問嚴公。</text>
<title>秋日書懷</title>,<text>我是山中拙滯蹤。如今百計墮虛空。求醫浪試千方驗。作吏難酬一寸功。雁引愁心天共遠。風牽歸思水無窮。重陽屈指催家釀。莫負煌煌滿鈿叢。荏苒年光劇駟馳。秋來先覺鬢霜欺。早知得鹿非眞境。寧信亡羊有衆歧。菊院亂蛩風勃窣。梧林翻鵲月參差。平生自哂詞郊苦。此日人驚貌沈羸。可憐病後人岑寂。粗識年來事嶮巇。種竹當軒塵已淨。栽蔬替肉口堪資。幽花晩節空多思。獨鳥寒栖亦不欺。昨夜燈前作鄕信。爲言收拾 缺 兒童。</text>
<title>挽權貳相</title>,<text>戇直寧容智巧營。此心要不負平生。惟傷戴德危機迫。豈料連兇巨禍嬰。故里放歸方念咎。窮邊謫去竟含情。病中垂涕緣何事。觀過知仁恐未明。</text>
<title>沿牒到尙州。主牧金季珍歸鄕未返。己酉</title>,<text>沙伐雄州擅至今。虹橋過了度長林。樓臺眩日糚新畫。楊柳迎春擺嫩金。一念易陳千古跡。重來依舊十年心。那知主牧天涯去。不作罇前對醉吟。</text>
<title>次風詠樓韻</title>,<text>我來君不在。城郭月猶明。夢裏山重阻。愁邊草欲生。餘寒春尙峭。病骨夜還淸。細和州樓句。家亭賞共名。</text>
<title>四月二十二日。將見諸生於白雲書院。馬上卽事。</title>,<text>錦水寒添夜雨淸。朝雲新捲衆山靑。野棠滿路吹香霧。角角時聞雄雉鳴。</text>
<title>過順興鄕校舊址 有紙筆峯硯墨池</title>,<text>蕭條籬落數家村。雞犬桑麻晝掩門。紙筆峯前池水涸。當時絃誦更誰論。</text>
<title>光風臺 在石崙寺西。景遊名之。有詩。</title>,<text>美名感余衷。策杖尋古臺。僧言周去後。遊人莫往來。絶壁梯可升。荒榛翦可開。秪恐光霽處。不在南溟杯。欲問無極翁。眞知竟誰哉。</text>
<title>紫蓋峯 景遊詩。峯頭生樹盡靑楓。七月來看楓缺紅。直到深秋如紫蓋。我來揮筆彩雲中。</title>,<text>肩輿橫度半天中。照眼無邊躑躅紅。寄語詩翁吟紫蓋。淸秋何必爛霜楓。</text>
<title>上伽陁 希善長老普照國師住處</title>,<text>俯瞰千崖雲一頃。蕭條板屋依巖靜。云是高僧入定處。道力猶堪服頑猛。九年宴坐不出山。至今洗鉢餘寒井。不須心法問如何。苦行令人發深省。</text>
<title>妙峯庵八景 庚戌</title>,<text>巖巒遶屛鐵削蓮敷詭狀姿。高高蘭若作屛圍。不知宴坐觀空妙。傳得渠家幾祖衣。溪澗漱玉巖泉虛駃下雲巓。日夕鏘鳴玉玦縣。靜坐山牕心自悅。何須認作廣長禪。洩霧漲海煙騰霧鴻恣呑幷。眼底山川渺渤溟。一笑臨風俄變滅。蓬萊淸淺詎須驚。歸雲拖雨遠勢橫拖帶樣雲。一方猶作雨乾坤。龍公倦罷歸深洞。卻羨僧閒長閉門。隱見濃蛾浮嵐積翠自重重。抹畫愁眉抵死濃。只爲人心枉生惱。高山寧作女兒容。平遠落照入望歸鴉背閃紅。雲山迢遞水無窮。箇中物色詩人在。莫詑丹靑幻掃空。月星掛簷招提種種白楡邊。銀闕低空千里圓。未必山高天便近。只疑身化已騰天。鍾磬響空上方鍾磬戛雲空。塵界人人摠若聾。響空皐禽淸夜唳。風吹同入廣寒宮。宗粹上人結庵於小白山高處。名曰妙峯。求題八景。聊書此贈之。以擬他日尋遊之面目云。庚戌長至後有日。退溪病叟書。</text>
<title>移竹。次韻康節高竹。八首。</title>,<text>穉竹兩三叢。移來見其生。且喜新萌抽。何妨逸鞭行。物遇人之幽。人荷時之明。山園一畝內。幸矣相娛情。穉竹種前庭。我窓淸且幽。猗猗見長夏。凜凜期高秋。入而對此君。出而漱溪流。淸寒不厭多。遇境恣所收。穉竹種我庭。亦在幽巖下。有松倂有梅。三節足成詑。畸人有時來。俗駕寧對謝。誠堪老此間。肉食久已罷。穉竹始成行。已似伯夷淸。挺然衆卉中。自可樹風聲。讓國一時義。恥粟百世情。長歌採薇曲。孰云鳴不平。穉竹移難活。日夕勤灌蓋。托地如有欣。植立儼相對。蕭灑淸眞意。忽與我心會。譬德詠淇澳。詩人眞知愛。穉竹有美姿。尖新脫綳初。遷地醉來忘。舞梢笑時舒。重露淸晨後。微涼小雨餘。何須鳳鳴管。長短算分銖。穉竹拔地生。意欲干雲上。丹穴五色禽。雝雝去何向。蕭蕭伴幽居。柴門日淸曠。足明溪上翁。不願封侯相。穉竹自成林。爽籟生寒葉。樊川豈爾知。比之萬夫甲。亦恐道太孤。栽菊繞成匝。除害不可無。時時親操鍤。</text>
<title>庚戌閏六月望。陪相公泛舟賞月。</title>,<text>夕陽催送半江陰。攜酒登船傍碧潯。炎氣忽收秋節警。暮雲俄散月光臨。欣嘗異味 缺 宴。醉挾飛仙赤壁吟。安得聯拳長水宿。十分淸景共沙禽。是日立秋</text>
<title>昨拜聾巖先生。退而有感作詩。二首。</title>,<text>林間高閣小如舟。晩上平臺俯碧流。木落始知松節勁。霜寒更覺菊香稠。山童解辨茶湯眼。琴婢能歌水調頭。自媿塵心渾未斷。商巖仙境得陪遊。罇酒相攜許入舟。仍於高座笑臨流。玲瓏玉界窓櫳靜。縹緲仙娥鼓笛稠。世路向時眞失脚。菊花今日滿簪頭。何因得脫浮名繫。日日來從物外遊。</text>
<title>次韻。答黃錦溪奉使到長鬐見寄。辛亥○一首見別集</title>,<text>竝海靑驄客。栖雲白髮翁。相思惟見月。有信忽傳風。萬景雙眸裏。三春一病中。由來男子事。不識有窮通。</text>
<title>陪聾巖相公。遊月瀾菴。</title>,<text>閒居人事尙遭牽。適赴佳期又未全。潭上坐吟花落岸。臺 缺 登眺雨昏天。談今說古襟逾豁。煮蕨烹魚興亦圓。造物戲人猶足樂。穿雲歸袂更超然。</text>
<title>崇默詩軸。次觀物韻。</title>,<text>卷中觀物如逢面。物外遙憐仗節遊。我爲此翁題和句。可能持去示翁不。</text>
<title>讀金華集。用秋夜觀書詩韻。</title>,<text>古聖獨何心。捄世無遺功。斯文煥簡策。大道垂無窮。遭秦滅六籍。及宋崇儒風。大雅世不乏。炳炳開羣蒙。金華發幽憤。學邃名亦隆。獨登風騷壇。偏壘未易攻。唯言合同異。此論頗未通。同歸固無異。異趣焉能同。但當明此理。百家自嗇豐。秋風撼夜幌。孤燈萬卷中。沈吟和短章。聊欲語鴻濛。</text>
<title>送琴聞遠讀書淸涼山。用前韻。蓋聞遠。乃敬仲之甥。而澤卿，敬仲今皆下世。因聞遠之行。而有懷其人。故次前韻以贈云。</title>,<text>故人今作墜泉人。送子遊山復此巡。好向壺天藏世界。要從學海究源濱。流光不與吾相待。往躅無非己所親。正是槐黃爭走日。愛君堅坐翫書塵。聞遠以學未成。不赴鄕擧。攜經入山。其志可嘉云。</text>
<title>送朴子悅正郞赴湖南鹽軍御史 壬子</title>,<text>貪夫羸卒鰐呑鮮。衣繡君同鶻擊天。海寇卽今多警急。可無防戍十分堅。剛柔眞係萬夫望。察見淵中又不祥。最是自身無點染。撫軍誅暴始知方。</text>
<title>次韻趙松岡寄題伴鷗堂</title>,<text>千點蛾鬟大野頭。一圍虹玉抱城流。平郊莽蒼天逾迥。極浦霏微樹更稠。眺望幾時償宿債。繁華終古帶閒愁。箇中自有風流伴。浩蕩難馴萬里鷗。</text>
<title>喜還亭 星山權士遇，景遇兩侯。名亭以志喜也。</title>,<text>已識藏舟壑。休談失馬翁。閒愁餘鬢雪。眞樂當襟風。桃柳光陰好。梅筠節韻同。每於遙想處。雲際送飛鴻。</text>
<title>南軒</title>,<text>道同千里志交修。言必相符過不留。義利曉人如白日。始知湘派卽閩流。</text>
<title>東萊</title>,<text>呂公麗澤亦資深。極處猶嫌異賞音。博史豈知差路陌。竟看功利醉羣心。</text>
<title>西山</title>,<text>西山高義脫塵煙。氣味如蘭妙契天。一自寒泉兵灑淚。恨深同抱隔重泉。</text>
<title>象山</title>,<text>象山淩跨自鵝湖。狠執逾深極論餘。痛惻無如洪水患。只今天下盡爲魚。</text>
<title>許順之</title>,<text>許生資美早從遊。正似遷喬出谷幽。活水天光胡不管。枉從蔥嶺覓涓流。</text>
<title>龍川</title>,<text>龍川豪氣隘乾坤。卻自投身利欲盆。幾下頂門針不受。枉將抱膝懇求言。</text>
<title>梅巖</title>,<text>可惜梅巖易學愆。諄諄妙湛執逾堅。一聲雷處如驚起。千古何難快覩天。</text>
<title>送金邦寶按黃海道</title>,<text>公今去按海西節。我正思歸嶺外州。自古人生易南北。如今身計各沈浮。首陽謬說名猶美。棠樹淸陰愛正留。歲晩相期俱努力。春風離袂恨悠悠。</text>
<title>次韻</title>,<text>風作松濤殷。人成蟻陣奔。老懷難作別。病語重臨分。雁叫長空侶。羊隨一阪羣。罇前看物態。伐木果 缺 聞。黯黯悲秋思。悠悠送遠情。中京辭鳳闕。西海殿鵬程。畏影持身戒。矜疲報國誠。何妨漆溪上。暫緩白鷗盟。</text>
<title>釜潭 在龍門山下。魯典籍延齡。棄官卜居于此。</title>,<text>聞說攜家向釜潭。釜潭形勝夢曾探。山環水繞工粧點。土沃魚肥可哺含。極意林皐諳蕙路。盡情雲月伴茅庵。塵中日日成何事。回首龍門思不堪。</text>
<title>至月十六日雪</title>,<text>朔雲奄四合。玄關閟不啓。茫茫不見垠。莽莽靡有底。霏霏者維霰。先集若有傒。俄頃雪花作。倏忽勢相遞。漫空乍晻靄。蓋地已瑳玼。素鸞飄羽毛。玉妃紛姪娣。萬樹攢寂寂。千街渾瀰瀰。銀闕裹觚稜。瑤城裝埤堄。豈唯淨溝塗。漸覺平隴坻。古來臘前白。豐徵賀天陛。今玆幸及時。汔可潤麥薺。念彼湖與嶺。二年遭凶癠。赤子在焚溺。聖心軫一體。德意與天同。推行法周禮。去年尙有蓄。猶多賴以濟。今年蓄已竭。何處得饘米。未免責飢民。補末戕其柢。此亦無柰何。何由弭怨詆。但願天覆閔。嘉祥終不抵。穰穰百穀登。我民兄保弟。閭閻歌鴻雁。鬼神享酒醴。一飽亦君恩。萬壽咸拜稽。力疾坐獨謠。潸然下雙涕。</text>
<title>雪月夜吟</title>,<text>雪和明月皎無風。霽色寒光也倂空。一榻似安氷窖裏。萬家如在玉壺中。雞驚曉漏催 缺。婢撥罏灰覓火紅。向老極知虛白妄。靜中眞箇有新功。</text>
<title>集勝亭</title>,<text>山水休將遠討奇。天慳斯境爲君披。墟烟埽盡溪鋪練。郡角吹殘月上眉。酩酊難成習池醉。風流先賦峴山詩。因思聚散浮生理。每憶聯牀野寺時。曾過亭前恨亦深。無因一上爲探尋。豈知山色迎人眼。聊喜溪光照客心。香土趨榮身役役。名區入夢意沈沈。秋來未辦東行計。鴻雁歸時謾寄吟。</text>
<title>送金伯純赴洪原 克一</title>,<text>嶺南擧擧後來英。文藝飛騰早播名。館閣久宜供衮職。閭閻暫試輟愁聲。看雲叵耐三春戀。叱馭何辭九折行。邇日邊烽頗警急。濡袽莫慢戒孤城。</text>
<title>贈別趙，龍門昱赴長水縣任</title>,<text>聞說君曾物外栖。龍門山下白雲溪。當年幾欲追君去。坐對蓬窓出共犂。我本田翁有好懷。半生深願苦成乖。君今束帶同吾輩。爲問人間底事諧。塵世紛紛好議譏。古來處士是兼非。歲寒看取心如鏡。莫把行藏困一麾。</text>
<title>孫兒阿蒙。命名曰安道。示二絶云。</title>,<text>失敎今當大學年。命名爲道若欺然。他時見此如裘葛。始信吾非濫託賢。記誦工夫在幼年。從今格致政宜然。但知學問由專力。莫道難攀古聖賢。嘉靖甲寅臘月初八日。在漢京書寄。</text>
<title>次聽松坡山四言詩韻</title>,<text>髮之求解。毋漆以沐。山之郊國。乃成濯濯。睠彼碩人。離索是憂。結蘭延佇。思與同遊。附聽松詩坡山之下。可以休沐。古澗淸泠。我纓斯濯。飮之食之。無喜無憂。奧乎玆山。孰從我遊。</text>
<title>伏呈案右</title>,<text>常怪東方少隱淪。半生吾已落風塵。聽松高義那輕說。元亮今爲我輩人。申公潛。字元亮。退居峨嵯山。晩復從宦。故落句云。</text>
<title>出東湖留一日。丁上舍景錫雪中來別。</title>,<text>欲將古學驗諸書。嘗笑君愚劇似余。共對湖山看春雪。離愁何用酒驅除。</text>
<title>次韻。答趙景陽。景陽時爲長水縣監</title>,<text>知君縣裏淸山水。得助詩成比玉金。說我前嘲聊自解。峨洋眞覺豁幽襟。君一本作公。淸一本作佳。助一本作照。說一本作復。貪榮浪慕陶元亮。何異將桅假作金。病臥城中多歲月。詩來令我媿生襟。令我。一本作不柰。</text>
<title>顯卿載酒。送余至楮子島下。次贈別韻。</title>,<text>東湖舊遊處。春水一帆天。夢裏常悠爾。罇前已杳然。酒傳霞閬苑。詩出玉藍田。去住情無限。分舟楮子邊。</text>
<title>復用前韻</title>,<text>雪消春動鳳城塵。窮巷欣迎長者輪。說病論詩仍細酌。明窓疏席摠天眞。日斜牕裏見游塵。迭唱頻題似轉輪。莫笑文章爲小技。胸中妙處狀來眞。</text>
<title>金遷。遇松岡蒼頭。寄贈三絶。</title>,<text>莫道吾行不告歸。泮氷時節索盆期。如何款曲松岡老。不寄離情一首詩。回首松岡別恨新。一盆花種又無因。遙知洞裏花時節。憶我同遊白鬢人。巖洞仙遊憶去年。百篇行篋裹雲烟。春風無限東來意。付與歸鴻一紙傳。去年。余乞菊種於松岡。詩曰。箇中第一銀黃品。安得移根向故園。松岡許以全盆相贈。且問何以遠致。余答云。泮氷舟載。何遠不致。至今余簡松岡。有泮氷索盆之語。松岡不悟。余行之速。不及敍別故云。</text>
<title>次聾巖先生韻</title>,<text>花發仙壇麗日華。千春光景此時多。玉罇瀲灩流霞液。雲幔依俙薄霧紗。閬苑瑤池 缺。童顔鶴髮帶微酡。我今卻笑桃源客。一返無由再到何。</text>
<title>次韻趙松岡見寄 松岡時任天官。累擬滉職。殊非相識之意。</title>,<text>千里關河信苦遲。一封書到慰相思。微臣去國都緣病。宿契論心正賴詩。致石羅中猶可怨。留鯤巖裏乃眞知。祝公聽我平生臆。免使鶢鶋魯饗悲。石洪謝鯤</text>
<title>書南時甫遊香山錄後</title>,<text>造物雄豪辦神嶽。病夫孤僻隱深林。非君決去搜靈境。顧我何由豁遠襟。衆皺南山欣副願。小看東魯想 缺 心。編成許續金剛錄。首尾尤須用意深。時甫曾與洪應吉同遊金剛山。洪有遊錄。今見時甫此錄。但首尾未具耳。</text>
<title>次韻</title>,<text>蠆毒干天紀。湖南痛震如。挫鋒雖暫息。衽革豈寧居。廟算應神妙。書生本闊疎。但令長晏謐。巖下讀殘書。</text>
<title>溪上。與金愼仲惇敍，金士純，琴壎之，禹景善。同讀啓蒙。二絶示意。兼示安道孫兒。</title>,<text>邵闢乾坤傳我朱。易中心髓洞玆書。幾加硏索兼咨訪。到老猶嫌術業疎。無倫無外縱難言。尙愜幽居翫化原。此日況同諸子讀。環中心法妙尋論。</text>
<title>觀聽洞瀑㳍</title>,<text>高崖巨壁鑿何年。怒瀉千尋白練縣。響振巖林山鬼遁。一區雲物屬靈仙。崩雲瀉雪鬪轟霆。下作泓澄一鑑明。後谷奇觀定何似。高尋他日較雄爭。翠壁高寒玉一圍。白龍飛下挾雷威。不知萬古罏峯下。誰似靑蓮巨筆揮。珍重山靈喜我來。更憐多病忌寒醅。不緣坼石爲窪臼。今日何 缺 擧一杯。曰千尋。曰罏峯。未免有誇張過實之病。無異於士敬作夢中寱語。可笑。淸涼後谷有瀑㳍。甚壯急勝此。而未及往觀。故有高尋他日之語。余病不飮冷酒。是日。僮奴借煖器於山民家。以疫忌不得而返。余且令隨僧與奴輩喫酒而已。俄聞有坼裂聲甚異。而僮奴擎煖酒來呈。問之云。謾擬燒石煖酒。石旣熱。以水投之。不意石面坼逬作窪。其中可注水。容湯器。所以能煖酒來。余就視之曰。是可以當元結所謂石臼抔飮者歟。令謹置之。以待後日之來。</text>
<title>古里店下得泉石佳處。名曰靑溪。戲題。</title>,<text>巨壁入靑天。寒流走翠石。綠蘿擁成帷。蒼苔踏無迹。藍衣一道士。偶來便終夕。笑寫靑溪詩。還騎鶴一隻。</text>
<title>琴聞遠東溪惺惺齋</title>,<text>精一心傳敬是要。儘惺惺地自昭昭。但加日用工夫在。莫學芒芒去揠苗。活源臺活水源源止更淸。端如明鏡寫羣形。可憐妙應能如許。物去依然湛一呈。臨鏡臺上臺眞覺洗心腸。對此虛明一鏡光。若使襟靈干物累。天雲那得似方塘。總春臺灼爍中臺照一春。淺深紅白總宜人。莫言開落渾閒事。造化乾坤色色新。風乎臺濯淸來上喜追隨。吹面光風泛裌衣。底是鳳凰千仞象。長吟終日共忘歸。</text>
<title>題金禔畫牛帖 丙辰</title>,<text>野外放閒牧。擧蹄自摩痒。千載陶公意。令人感歎長。桃林春草長。飽食臥呞時。從今眠不動。無夢逐戎衣。</text>
<title>次李宏仲韻</title>,<text>融融生意滿溪濱。柳色花光日日新。若識當年沂上樂。胸中信有一般春。</text>
<title>題慶流亭 三首</title>,<text>善積由來福慶滋。幾傳仁厚衍宗支。勸君更勉持門戶。花樹韋家歲歲追。山下高亭勢入冥。合宗筵席盡歡情。更憐明月中秋夜。虛檻方池分外淸。美酒高亭月正臨。何須一斗百篇吟。小塘灑落如寒鏡。眞覺幽人善喩心。</text>
<title>白臘靑紙。作梅竹。間以翦綵紅桃。友人作詩示之。次韻。</title>,<text>妙發天機竹倂梅。端令几案辟纖埃。何心更有工夫在。枉把麤桃費翦裁。</text>
<title>淸吟石。次完韻。丁巳</title>,<text>溪水潔淸堪樂泌。谷林環繞可名盤。風塵幾歲思寒翠。罇酒如今對咽潺。往事傷心雲共杳。流光瞥眼石長閒。每來不禁追前韻。遼鶴千年不復還。</text>
<title>鄭直哉寄示權使君贈渠近體詩一首。索和甚勤。效顰呈似。可發一笑。</title>,<text>五十年前竹馬同。如今同作白頭翁。君爲愛酒鄭博士。我是閉門馮敬通。每歎乖逢塵宂裏。常思開抱笑談中。馳書許欲來相訪。莫待山花亂落風。</text>
<title>謝鄭直哉庚長見訪。縱筆戲奉博粲云。</title>,<text>同庚同志 缺 同。白髮蒼顔兩老翁。交契但當明信義。功名何必較窮通。莫辭大 缺 杯罇裏。須識浮生夢寐中。待得淸明花爛熳。劍池松院舞春風。</text>
<title>廣瀨</title>,<text>廣瀨橋邊白石多。鳴鷗來往碧波斜。春風日日尋遊屐。烟雨時時理釣蓑。</text>
<title>次韻 李君浩</title>,<text>病夫期月臥頹然。陡覺詞源等涸泉。先德揄揚吾豈敢。願求當世盛文傳。宦途隱處雙輪轉。紫陌靑山一夢醒。聖世端居古所恥。只緣多病自藏聲。</text>
<title>趙士敬，李仁仲，琴聞遠讀書瀾寺。</title>,<text>雨罷雲歸巖壑淸。溪邊閒臥聽溪聲。遙知鼎坐瀾臺客。水色山光照眼明。</text>
<title>次韻黃仲擧 仲擧時爲丹陽。蓋選授救凋弊也。</title>,<text>聞說桃源化棘榛。天敎江夏撫顰呻。但將苛虎能除暴。誰道離鴻不集仁。精飯丹砂今可驗。碧溪靑嶂頓應新。憑君寄語龜潭主。會向三花共掛巾。李而盛</text>
<title>次韻權生應仁山居</title>,<text>學士終非負碧山。陶門雖設亦常關。雨餘庭院無人迹。鳥雀蓬蒿永日閒。誰無窮巷一簞瓢。樂處如今歎獨遙。錯信睎顔前古訓。心齊終日坐寥寥。經籍兒孫日課程。自慙身業老凋零。只今那得烏川子。函丈親承說竪橫。承一作聞霧藏文豹地藏龍。一片閒雲萬丈峯。物象與人皆可警。蒼蒼不獨歲寒松。疾病侵尋柰老何。隨緣猶自樂無涯。地偏心遠吾何敢。免向人間逐浪波。首夏園林白日長。蔥瓏草木盡生香。無端記得前修語。圓鑿從來不入方。</text>
<title>贈李秀才叔獻 戊午</title>,<text>歸來自歎久迷方。靜處纔窺隙裏光。勸子及時追正軌。莫嗟行脚入窮鄕。</text>
<title>贈沙門法蓮 幷序</title>,<text>余於陶山南谷。欲構精廬。令龍壽寺僧法蓮幹其事。蓮不以余不能資給而有難色。其志可嘉。拘迫世故。今作西行。蓮來告云。欲往雞林有經理。書所感以與之。一畝儒宮一鉢僧。欲成吾志汝安憑。事同出羖雖非易。誠似移山詎不能。風月滿川須有主。雲霞入眼好爲朋。明年返我迷行駕。衡泌端居樂莫勝。</text>
<title>次韻</title>,<text>來客偏衝雨。鳴鳩未喚晴。林荒聞葉潤。巖古看雲生。卽欲爲隣計。何須問地名。主人閒味熟。奇勝擅靑城。</text>
<title>送南時甫</title>,<text>大學工夫日用間。直須功力可求端。能知止善爲眞的。始識誠身是大關。次第縱分當互進。規模雖大在融看。融看互進嗟吾老。請子終身不作難。</text>
<title>題古鏡重磨方</title>,<text>古鏡久埋沒。重磨未易光。本明尙不昧。往哲有遺方。人生無老少。此事貴自彊。衛公九十五。懿戒存圭璋。</text>
<title>奉次大成調士敬覓紅桃栽絶句 庚申</title>,<text>一向繁華生愛欲。便於苦節 缺 前操。因君調趙發深省。我亦尋溪爲賞桃。溪舍東園。有紅白桃一樹。兒報盛開。爲入留數日而出。卽見來詩。不覺有警心。故云所得賞桃詩一絶。不敢隱。錄在左方。兼示士敬一笑。春卷千花去已空。園中一樹錦雲紅。東君也解修交際。留此韶華與祝融。</text>
<title>次翠竹韻</title>,<text>翠竹當軒暑自消。臨風擎雨勢飄蕭。護寒此地休嫌窨。苦節方看貫歲朝。</text>
<title>送四季一叢于金彦遇</title>,<text>碧玉叢枝萼艷丹。移根乘雨寄君看。從今莫縱羣髯簿。橫作花冤一啖閒。古今註。羊一名髯鬚主簿。今君家啖花者。實羔也。非羊。而使羊故事者。諸書皆訓羔爲羊子。則羔亦可呼爲髯主簿故耳。</text>
<title>籠雁韻</title>,<text>思在冥冥屢掣飛。不鳴慙得稻粱肥。何人快解籠中紲。一擧淩風萬里歸。</text>
<title>浴歸韻</title>,<text>盥濯嬉遊任疾遲。當年何異此淪漪。可憐千載歸來詠。誰識天風滿意吹。</text>
<title>㝯姪近讀家禮，小學，大學或問。以詩三首來。其言若有所感者。用其韻示意云。辛酉</title>,<text>民彝家範揭昭明。學到殘齡未慊情。喜汝少年能感發。成人應不墜家聲。右家禮養蒙非正長奚通。逐物戕天鳥獸同。末俗過防眞自棄。從今銘刻在深衷。右小學格致功深萬理通。誠身澤物本因同。若非啓發前賢力。我輩何由識聖衷。右大學或問</text>
<title>次諸君淸遠臺高會韻</title>,<text>絶巘遊蹤入夢來。雲山烟水繞含杯。只今病脚疎登覽。空羨仙曹集玉臺。</text>
<title>琴夾之遊淸涼山回。攜詩來示。就和其若干首。</title>,<text>蓮臺寺出世須同破夢昏。遊山何止避人喧。舊遊最憶蓮臺寺。風雪連旬靜閉門。致遠臺唐季羅朝摠莫憑。歸來隨處躡雲層。可憐萬丈丹崖上。當日襟懷貯雪氷。金生庵異人不時出。今我想餘風。抱璞無求世。栖雲早託空。鬼雄管城裏。龍躍墨池中。名比縣崖瀑。千秋詎有窮。山中讀書有感白髮星星一病身。山中曾是讀書人。寒燈靜室夜還晝。細字明窓秋復春。戀係幾番淸夢遶。力微猶冀晩功新。何因得遂重遊計。與子重開萬卷親。歸家溫繹自歎一月攻書寂寞濱。歸來身業歎靡新。勸君欲進須持久。計較工程卻壞人。</text>
<title>寄題權章仲觀物堂</title>,<text>觀物須從觀我生。易中微旨邵能明。若敎舍己惟觀物。俯仰鳶魚亦累情。</text>
<title>月夜。登天淵臺。贈金士純。壬戌</title>,<text>半夜游仙夢自回。起呼幽伴上江臺。淸風有意迎懷袖。明月多情送酒杯。</text>
<title>題畫梅</title>,<text>一樹橫斜雪作團。香肌瘦盡玉生寒。不知疎影傳毫末。疑向孤山月下看。玉人頩頰出天姿。肯恐氷容不入時。可笑坡仙嘲石老。卻緣花惱自成癡。紅梅</text>
<title>贈趙忠男</title>,<text>常 缺 儀鳳瑞王庭。玉樹今逢尙典刑。盛美揄揚吾豈敢。雪霜千里愧君行。</text>
<title>無題 癸亥</title>,<text>一枕寒更穩睡眠。夢中神旺若登仙。起來手拓南窓看。風定空山月滿川。</text>
<title>題權參贊 柱 墓道</title>,<text>明夷蒙難豈非天。茂柏深松鎖翠烟。節行他年應有史。文章千古恨無傳。</text>
<title>過月川</title>,<text>月潭西畔月川村。鬱鬱蒼雲護蓽門。中有畸人好書癖。客來枯吻對牀論。</text>
<title>題安堅所畫山水帖</title>,<text>山前茅店樹冥冥。臨水柴門午不扃。小市販鮮翁未返。家人排網滿沙汀。山橫盾劍樹虯龍。野水漫漫接遠空。何許孤舟來晩泊。無家無住一漁翁。蓮嶽峨峨竹院空。何人栖遯欲長終。洞門不是羊裘輩。那肯來尋絶世蹤。風雲陣陣雨翻盆。亂眼山川失塢村。一夕漁樵渾未得。玄眞心事宛餘痕。天外羣山遠欲無。眼窮千里盡江湖。太平煙火漁亭晩。酒熟船歸滿意沽。草亭佳處倚江濱。縹緲相招趁景人。崖路策驢尋樹塢。野船撓棹指烟津。怪樹依巖水抱山。人間何境許寬閒。野亭無主吾當主。月艇烟蓑老一竿。一眼山川玉界寒。人家遙認有無間。不知驢背行吟客。料理淸愁許我看。</text>
<title>寄亦樂齋諸君文會 甲子○諸人構茅舍於西麓。名曰亦樂。</title>,<text>依巖臨水刱茅齋。負笈 缺 幾往來。病廢攻書吾所歎。百千功力付羣才。羣居樂事問如何。亦在劬書共切磨。獨臥溪莊思不歇。滿川風月釣臺峨。近聞諸子各言歸。歸去求之信有師。能到寸陰堪惜處。此間眞樂漸因知。</text>
<title>南冥曹君楗仲，淸香李君君浩與余。皆生於辛酉。近李君寄示南冥一絶幷其詩三絶。其言深有感於老懷。次韻。寄李君。兼示南冥云。</title>,<text>三人初度有誰知。先甲三年酉是期。邈阻頭流與培養。可無相憶遞傳詩。頭白相知豈謂新。詩來驚破一軒春。自慙昏病年來甚。卻道功深艮背人。同庚霜雪滿頭吹。共歲今方百九奇。安得孟韓俱變化。雲龍相逐不相離。莫恨光陰向老催。雲山同是隔塵埃。陶欣松竹爲三益。杜狎鸕鶿詠百回。</text>
<title>贈金上舍士純 乙丑○余時溪居。士純自陶山往來。不避暑溽。</title>,<text>少日天開一念明。中間多病久迷行。迷時堪歎道途儉。悟後不知軒冕榮。白髮滿頭身始放。靑山當戶事無營。感君來往談名理。淸暑氷霜句句生。</text>
<title>寄問孤山琴聞遠</title>,<text>遙憐絶壁千尋下。茅屋臨流讀古書。靜養工夫能會未。書中眞味近何如。</text>
<title>題陽城李公 承召，四佳徐公，佔畢金公。送別琴東萊 徽 詩帖後。</title>,<text>琴侯才氣蔚風雲。武捷魁科亦甚文。兩邑分符驥踠足。三公贈語錦摛紋。傳貽作軸珍藏襲。轉上爲屛耀見聞。顧我何人堪屬筆。千秋能與播奇芬。之官而贈言。尙矣。然苟其人。不爲一時名流之所與者。則所得皆庸瑣竈婢之語耳。奚足貴哉。今觀鳳城琴君應石氏所示。其先祖考縣令公之官時贈言。其赴盈德也。陽城李先生唱之。達城徐先生和之。其赴東萊也。佔畢金先生又用其韻以贈之。三先生皆文章之司命。人物之權衡。而爲其所稱賞如此。則侯之爲人。不問可知其不凡流矣。其一簇六篇。令人聳然興嗟。君猶以寶蓄一簇爲未足。屬滉以謄寫上屛。兼欲綴一語。以揄揚其事。辭之不獲。旣僭以一律續貂。幷略敍于後。尙冀覽者知先輩遺風之可貴。而侯之所得。非空譽云。嘉靖四十四年歲在乙丑四月旣望。眞城李滉。謹書。</text>
<title>伏蒙天恩。許遂退閒。且感且慶。自述八絶。</title>,<text>假退曾非善退人。濫巾今始著眞巾。雲山亦識君恩重。向我朝朝喜色新。三朝無補一微臣。百病餘生兩鬢銀。從此不妨知損益。壺中天地祝堯民。自媿菲才廁盛才。名班身退又人猜。只今可信無猜媿。魚鳥羣中與作魁。數間矮屋白雲隣。尙恨幽貞未甚眞。一札溫言九天下。沈痾贏得付松筠。無才無德坐成癡。應世何須沒字碑。欲向塵編求晩智。眼中花霧苦相欺。杏壇蕪沒幾千年。私淑諸賢亦已天。東海東濱可憐子。不聰喑默似寒蟬。邵說靑天在眼前。零金朱笑覓壚邊。莫言白髮妨人學。衛武猶箴九十年。美人何許隔天涯。夢裏相逢玉帝家。獨自覺來臨碧水。一輪明月映金波。嘉靖四十四年歲乙丑五月日。退溪陶山老病閒人。書于山舍。</text>
<title>魚樂臺</title>,<text>臺下平波湛不流。洋洋羣隊雨天游。卻思莊惠同登日。魚樂還從自樂求。</text>
<title>次韻趙士敬</title>,<text>學絶今人豈有師。虛心看理庶明疑。因風寄謝趨林鳥。只自知時莫强知。附趙士敬原韻水北山南謁大師。羣朋一室析千疑。歸來十里江村路。宿鳥趨林只自知。乙丑冬。謁先生于退溪。金彦純明一，士純誠一，禹景善性傳。在焉。辨質心經，大學章句。或有未契。</text>
<title>丙寅正月二十六日。力疾赴召。出宿聖泉寺。次二友韻。丙寅○金士浩，朴德明。</title>,<text>尺一東來又喚回。遙瞻北極五雲開。豈知臣病如歸鶴。未半朝天戢翅來。四十年遒一瞬回。重尋佛刹舊懷開。知君警策存詩句。說著梅筠待我來。</text>
<title>榮川公館病留。答李宏仲。二十九日</title>,<text>離別情懷倍黯然。那知今復掣塵緣。詩來卻愧諸君意。梅社追尋雪後天。離別情懷雪後天。寄詩珍重荷君先。何當得見天矜許。歸臥蓬廬獨闇然。宏仲與柳而得諸君。送余於溪上。相與踰陶山。尋遊節友社。同宿精舍乃去。唐人詩。明日馬蹄風雪裏。知誰先有寄來詩。</text>
<title>山寺月夜</title>,<text>聞道花開不見花。一春風雨病中過。今宵陡覺山家景。滿地淸光月似波。</text>
<title>見河西詩文</title>,<text>河西當日頗淸虛。晩歲功深學遂初。老病祇今唯我在。那堪珍惜訪遺書。</text>
<title>山居偶書病懷。寄士敬，聞遠。</title>,<text>山堂近日無來人。蒼苔綠竹相映新。山翁百病頭似雪。書卷叢中猶競辰。心法由來謹毫釐。如水易波鏡易塵。寄與山南趙與琴。勉勉莫負良貴身。</text>
<title>琴聞遠自孤山寄詩一絶。言小舟已具。窮搜景致可樂云。次韻卻寄。</title>,<text>春非孤我我孤春。縱得歸山亦絆身。聞道仙源舟已辦。欲將逃世問眞人。</text>
<title>士敬攜酒來訪</title>,<text>赤葉蒼筠滿目秋。感君攜酒慰窮愁。愁中有句不須說。坐對靑山搔白頭。故人飛札落雲間。責我如蝱使負山。永媿不堪珍重意。江湖魏闕兩難安。時適得朴和叔書遂有後一絶云</text>
<title>喜士敬雪中來訪。因次其近寄五言律詩韻。</title>,<text>大雪君乘興。行吟傍水濱。敲門驚剝啄。對榻悅薰親。鳥雀仍迷樹。龍蛇更蟄身。憑君驗豐瑞。共作太平民。</text>
<title>彦純來。此日不甚開懷說學。今得其詩六首。知其志尙如此。病中不能和其韻。只以二絶句道意云。</title>,<text>君住山南我山北。一冬空媿往來勤。別來肝膽因詩見。雅志深嘉不在文。雅志誠能不在文。道非身外豈難聞。只今敎養皆聲利。莫向芹宮誤染薰。</text>
<title>寄謝尹安東 復</title>,<text>朱門博約兩工程。百聖淵源到此明。珍重手書留至敎。精微心法發羣英。嗟余竭力空頭白。感子收功已汗靑。更遣諸郞詢瞽見。病中深覺負仁情。</text>
<title>順興安上舍孝思老丈所居襄陽郡南蘆浦村。臺亭勝絶。今年春。滉病臥郡館。上舍爲枉問敍舊。時年八十四矣。緣病甚不得往謝而來。媿恨良深。近又寄書來。囑和其亭詠中崔艮齋樂府十首。滉素不解作詞曲。況曾有亭詠近體三首浼呈。今何更强作耶。病中聊吟三絶見懷。以少答上舍辱枉勤索之意云爾。</title>,<text>峴首亭臺最絶奇。主人黃耈更能詩。百篇題詠皆珠玉。不用區區剩作詞。病枕襄陽客舍寒。幸蒙鳩杖與開顔。只今歸臥猶多恨。不作高亭一縱觀。高亭未躡我能言。玉軸瑤川映對罇。八十仙翁吟賞處。不知軒冕更誰尊。</text>
<title>登紫霞峯。寄示李宏仲。</title>,<text>攀松上紫霞。靑草茂如麻。石壁趨歸鳥。烟林隱暮鴉。淸涼巉太碧。洛水繞陰崖。牧笛數聲裏。夢回夕日斜。</text>
