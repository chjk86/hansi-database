<title>題瀟湘八景圖 辛巳</title>,<text>寥落寒江暮雪天。孤村埋沒亂山前。漁翁獨釣披簑立。暝踏層陰上瀨船。右江天暮雪。白雲山寺間長松。世外浮烟羃亂峰。知有道僧閑錫杖。晩登高塔自鳴鍾。右烟寺晩鍾。楓葉蘆花洞庭秋。乾坤半入楚雲浮。長風吹上如霜月。一色寒波共白鷗。右洞庭秋月。遠浦雲生木影稀。江天寥濶水依微。長年三老知何往。一片孤舟泛泛歸。右遠浦歸帆。落鴈秋空一字斜。霜風幾夜宿蘆花。嗈嗈未解蘇卿札。先下雲間集白沙。右平沙落鴈。山市戎戎宿雨晴。雲林蕭灑翠嵐淸。依微出沒千峰上。更雜閑雲谷谷生。右山市晴嵐。山是蒼梧水是湘。岸邊叢竹哭娥皇。千秋血淚斑斑在。恨與蕭蕭夜雨長。右瀟湘夜雨。江天落日暎孤村。水國春生過雨痕。罷釣漁人乘汐水。簑衣不脫掩衡門。右漁村落照。</text>
<title>省秋夕。出東門口占。仍與諸益望次。</title>,<text>朝向靑門望野色。禾黍離離爛已熟。紛紛行者磨肩出。爲言明日是秋夕。</text>
<title>草堂秋夜</title>,<text>草屋三間靜。幽人坐夜吟。高風吹錦樹。落葉響踈林。犬吠前村寂。雲眠遠峀深。寒更知幾許。微月上東岑。</text>
<title>幽村雨後</title>,<text>幽居無物不蕭灑。錦樹黃花識秋風。倚枕寒窓聽夜雨。朝看紅葉滿庭中。</text>
<title>咏南岳獨立松</title>,<text>落落高山屹立松。靑靑雪裏不知冬。人間萬木皆蕭索。爾獨胡爲不改容。</text>
<title>冬至日。次徐韻眎南村。</title>,<text>凍咏蝸窓筆欲折。今宵倍覺布衾寒。箱中藥殘吟病。床上書編束懶看。塵世遺愁元不易。人生合意亦云難。紛紛雲雨時翻覆。獨向吾君露膽肝。</text>
<title>次徐秀才 命維 寄南村韻</title>,<text>男兒何似是䧺豪。程訓雲霄仰一毛。樂道安貧君子趣。聖人從古亦爲高。</text>
<title>石室偶吟</title>,<text>十月淸江風又雨。靑燈高閣夜生寒。三洲石出灘聲轉。兩岸烟沉月影殘。詩興瓓珊勞覔句。幽情浩蕩故憑欄。連襟數子良宵語。懷抱依然意未闌。</text>
<title>夜坐寓興</title>,<text>閉門幽寂寂。散帙任斜斜。靜趣看書得。閑情入夜多。月明聞唳鴈。簷短宿捿鴉。世事吾何有。呼兒問酒家。</text>
<title>贈山僧 山僧卽漕溪坦英</title>,<text>何來白足向余尋。雲衲飄然世外心。升堂爲說山門趣。萬壑春風百鳥吟。</text>
<title>咏壁畫</title>,<text>壁上烟霞起杳微。山家日暮靜柴扉。月臨幽壑千巖古。雨浴淸溪百草肥。只看無心雲去往。寧敎有累客還歸。徘徊杖策者誰子。使我飄然魂夢飛。</text>
<title>春雨</title>,<text>小雨霏霏下。乾坤萬物春。池看蒲笋弱。庭得草芽新。卛土皆涵德。皇天故降仁。昇平歌已頌。更喜爲農民。</text>
<title>暮春雨</title>,<text>寂寞幽居春欲暮。冥冥細雨接天陰。杏花初折銜團玉。柳絮新靑嫰片金。得食飛鳶藏峀遠。迎風鳴鳥集林深。悠然對此襟期滌。不覺長吟寓素心。</text>
<title>暮春寓懷</title>,<text>日暖陽坡細草抽。得春和鳥自相求。韶光荏䒣嗟難住。疾病沉綿苦不瘳。物外逍遙唯志樂。世間榮辱是波漚。男兒素志須牢固。豈必吾身只自謀。</text>
<title>詠紅桃</title>,<text>紅桃花拆暮春時。灼灼芳英浥雨垂。光入閉窓書帙潤。色侵開硯墨痕疑。香殊白蘂飛蜂子。花異靑林惑鳥兒。獨秀夭夭凡卉外。愛看終日穩吟詩。</text>
<title>出五陵洞口</title>,<text>征鞭催出五陵東。佳氣園林欝欝葱。栢入雲間迎素日。松淸崗表進凉風。靑叢葉萃翻黃鳥。寒籜蘿深隱牧童。行邁霏霏山谷失。細分歸路更難通。</text>
<title>贈李晦素 輝天 關東之行</title>,<text>花月從來志易迷。舊風猶唱白銅鞮。襄陽兒女應相笑。莫效山翁醉似泥。</text>
<title>石室夜詠 壬午</title>,<text>細雨前山暗。漁村火不明。柳莊烟裏色。江送霧中聲。詩榻挑長興。踈燈對友生。論懷仍問住。俱是在京城。</text>
<title>過樓院舊址</title>,<text>古院何年廢。今餘舊址存。行人相與遆。幽鳥獨悲喧。石古知前世。園空得小村。無由尋昔事。斜日出山門。</text>
<title>路中記所睹</title>,<text>荒村寥落倚山阿。自在農人樂趣多。肩上生涯猶短褐。手中秋色有黃禾。網垂古渡魚橫甲。筌改前塘蠏負戈。閑味悠然都在此。不知雙鬂老皤皤。</text>
<title>省山所志感</title>,<text>拜罷荒原掃草萊。餘生今抱十年哀。林烏反哺聲聲樂。落照西山掩淚廻。</text>
<title>見兒墳口占</title>,<text>膝下孩提何日事。耳邊如聽哭呱呱。可憐面上三年草。更得秋霜夜夜枯。</text>
<title>暮敀山村</title>,<text>驅馬危橋已落暉。三秋景物盡依依。澄潭靜水游魚聚。高峀深叢宿鳥歸。紅葉得霜風外舞。小童尋路草中微。山村漸近孤烟起。犬吠踈籬不掩扉。</text>
<title>宿村家</title>,<text>暝色衡門稅我馬。農家新味可充饑。翻匙雪稻娟娟凈。入饌溪魚白白肥。已歎鄕原爲計晩。豈論塵世與心違。獨坐支頤看遠火。隔林知有野人歸。</text>
<title>田家早朝有吟</title>,<text>幅巾凉薄浥晨霜。病客吟秋坐土床。初日暎山紅錦合。晩烟被野翠帷長。村村自喜新甞稻。處處皆看已築塲。辛苦終年能此樂。人生端合信蒼蒼。</text>
<title>山村晩步</title>,<text>三面靑山一面空。斜斜小逕間田通。村舂上下聲聲急。秋樹高低箇箇紅。世是非聞不及。山郊光景望無窮。平生遇景耽詩句。不憚行行坐草中。</text>
<title>山家夕景</title>,<text>鷄犬衡扉日欲昏。寥寥寂寂小殘村。牛羊自下山前入。烏鳥皆飛樹上喧。野客尋烟披草立。樵童呼伴隔林言。茅簷獨坐心還靜。所以幽人不出門。</text>
<title>山村卽事</title>,<text>霜落千林錦繡連。吟詩不必聳雙肩。村砧朝向山前拜。樵子時乘樹杪懸。但欣鄕趣安心境。豈有言過耳邊。欹着幅巾閑出戶。亂峯蒼翠雜歸烟。</text>
<title>村居自述</title>,<text>靜念平生事。襟懷只自知。升沉天命在。名利夢魂遅。世元無計。鄕原庶有期。坐看羣動息。宿鳥集深枝。</text>
<title>往石室時。士延呼韻。</title>,<text>一抹淸江展白羅。晩來船掉突經過。傍人莫向長年怕。平地還深䆠海波。</text>
<title>贈呂士延松都行 二首</title>,<text>松都覇氣聞雲消。風景依然興自挑。橋有槖駝傳古渡。臺名滿月憶前朝。機見縶心猶恨。造物多猜跡未超。君去定應瞻鵠嶺。半程迴客尙無聊。一統鴻基想草萊。倦遊行子定徘徊。須將令岳陰堂勝。蕩擺荒凉滿月㙜。</text>
<title>次吳省吾韻。示鄭從與國老求和。</title>,<text>陽坡紅綠氣氳氤。携手登臨惜此辰。幾處垂楊迎細雨。無邊落蘂護殘春。身隨勝景林林坐。詩侈奇遊句句新。石逕雲霞平步穩。暮鴉啼送下山人。</text>
<title>遊石假山二十韻 癸未</title>,<text>二三探勝客。起此涔涔吾。豈學遊濠上。爰追風舞雩。假山高突兀。瘦石亂崎嶇。入眼翻愁破。回頭已興紆。峽形藏積鐵。壁面展新圖。苔得層陰古。春生缺處蕪。淺深花早晩。濃淡樹榮枯。欹側盤岩席。差池滴水珠。廢塘沮洳濕。小井淸凉孤。賞翫心猶慊。登臨病亦蘓。乾坤齊一色。雨露潤新濡。柳綠垂雲路。花紅暎九衢。依依金碧聚。歷歷妙娟俱。俯見塡華屋。斜看簇峽嵎。三山容落霧。雙闕納衣朱。佳氣爭騰欝。村烟隱有無。淸光供笑樂。遊子得歡娛。已喜心胷洗。兼蒙暄暖扶。浮生玆亦足。富貴豈煩趍。歎息言吾友。笑他轅下駒。</text>
<title>入道峰憶金君山</title>,<text>玉樹依依隔夜㙜。道峰泉石幾時來。山花自落嗟難及。溪水長流去不廻。翫景那堪思傑句。有文空使歎奇才。靑林飛鳥崑崗玉。歇馬沉吟灑涕哀。</text>
<title>霧朝出東郊</title>,<text>淸晨驅馬出東門。宿霧霏濛羃古原。歷歷山頭藏綠樹。依依城下畫孤村。人敀澤國歌琹隱。鷺立沙洲翅影翻。隔岸忽看烟花色。石郊知是近芳園。</text>
<title>入石谷</title>,<text>山谷深深慣去來。孤村遙見小窓開。幽人玉立閑吟咏。月窟天根意已廻。</text>
<title>出石谷</title>,<text>石谷孤烟起。殘村欲閉門。馬含芳草立。山得夕嵐昏。但伴樵童入。寧嫌俚語喧。行行東郭近。宿鳥集荒原。</text>
<title>詠紅桃</title>,<text>桃老平林外。猶能識暮春。紅看花亂發。靑得葉抽新。色愛風淸日。光宜月白晨。霏霏微雨過。灼灼更無塵。</text>
<title>次汝興石假山韻</title>,<text>逍遙不怕日車西。碧柳靑天一色齊。最是敀程堪畫處。欲捿飛鳥滿林啼。</text>
<title>暮村</title>,<text>暝色生林繞後園。空庭日落欲黃昏。依微碧樹皆圓色。寥落窮村各閉門。星翳遠天殘數點。人稀前路息喧。窓前驚犬知何吠。時見踈籬漏火痕。</text>
<title>雨餘得春字</title>,<text>雨霽幽村欲暮春。綠陰芳草絶紅。前峰黯慘雲中隱。遠樹迷茫晝裡新。入眼靑光元自愛。亂床書卷亦相親。忽看捿鳥深林集。自覺安排負此身。</text>
<title>幽村卽事</title>,<text>蕭洒幽居城市傍。綠陰芳草影侵堂。愁中覔句詩還癖。病後探春興自長。山得雨過添靜色。柳仍風急舞新光。滿庭淸晝柴扉寂。高卧書窓我不妨。</text>
<title>四月初吉作</title>,<text>微雨來霏霏。春從昨夜敀。陰得圓綠樹。花看折薔薇。捿燕含泥濺。幽人惜日輝。天機滚滚過。空換去年衣。</text>
<title>挽鴻山李承旨</title>,<text>平生我仰老成人。瓜葛相連意更親。德譽曾聞敀妹日。微言頻奉拜床辰。爭傳淑度爲楷範。餘事文章出等倫。霧豹一斑南岳上。雲鵬早展北溟濱。薇垣栢府風聲直。秋部銀㙜雅望新。嬴博幾傷公子痛。江東還憶季膺蓴。浮雲世事同衣狗。草露人生愴火薪。羊子深仁留惠政。冦公厚澤哭遺民。堪嗟家世靑氊業。空付庭前玉樹春。先輩邇來零落盡。不堪題挽淚盈巾。</text>
<title>挽郭都正 代人作○丙戌</title>,<text>才德宜高位。文章况莫肩。獺何窺硯水。鵬阻上雲天。郞署功名薄。桐鄕敎化宣。西樞紆聖渥。南極耀星躔。榮溢專城享。慶深合巹筵。茂祺方擬賀。㐫問遽相傳。承誨知何日。登床記昔年。陪遊嗟已久。門巷揔依然。令緖誰能繼。餘祥想遠綿。庭蘭今白首。家業舊靑氊。丹旐南州路。佳城古壠邊。縻官違執紼。題挽涕漣漣。</text>
<title>南行錄 丙戌七月。往玄風時。</title>,<text>行年卄有餘。來到漢津初。漁屋沙邊撲。山峰鏡裡踈。飽風帆欲落。無慾身疑虛。南渡將遙下。回頭望弊廬。</text>
<title>夕到新院 果川</title>,<text>薄暮烟生山下村。爲驅敀馬到扉門。呼人欲借今夜宿。爭指茅簷漏雨痕。</text>
<title>暮宿直谷。次省吾韻志感。</title>,<text>征邁遙遙日復日。悠悠敀路指南鄕。厨中人語知何噪。門外泉聲也自傷。忍看林烏相哺樂。不堪秋鴈獨敀行。炎天苦雨催鞭地。爲問前程幾許長。</text>
<title>早踰尺棧。次文仲韻。</title>,<text>山回水盡苦多岐。行邁幽愁付酒巵。嶺外程途心自筭。洛中消息夢相隨。層峰露異催輸筆。光景多奇供詠詩。欲和離筵親友句。海珠崑玉手中持。</text>
<title>宿陳里。次國老韻。</title>,<text>悠悠我馬幾時止。逆舍踈燈宿已三。征鞭縱指苞山路。敀夢猶尋漢水南。</text>
<title>過達川 忠州申將軍戰沒處</title>,<text>彈琹臺下水無底。義士忠臣昔戰亡。恨入鳴波嗚咽怒。氣同高峀拂欝長。陰雲不散看兵氣。戰地猶存念國殤。行子至今相指語。回瞻鳥嶺是金湯。</text>
<title>踰鳥嶺</title>,<text>昔聞玆嶺始登眺。細路中盤一線穿。初看壁形疑峽束。轉尋岩谷覺天圓。行石任危高下步。過林時飮淺深泉。山河險固誠無比。擊釰悲歌望達川。又巉岩峻嶺二州界。鳥以爲名尙久傳。亂石寧敎行轍改。絶巓愁見過人懸。岩排古樹無平地。峽束敀程有小天。嶮𡾟平生今始到。靑陽赤谷定難肩。</text>
<title>憇龍湫</title>,<text>石拆岩開天作洞。深湫流沫響潺潺。飛龍已去波心靜。謾許秋雲鎖舊山。</text>
<title>下龍湫岩石甚奇 聞慶</title>,<text>鳥嶺心魂苦。龍湫忽有醒。層峰藏積鐵。瘦峽展虛屛。雲得幽陰起。花生僻處馨。險艱行已熟。征馬迄可停。</text>
<title>宿扶桑驛村。道中有吟。開寧</title>,<text>傳道扶桑里。深藏數十家。驛亭山外隱。線路望中斜。地號因何得。風光到此嘉。試看朝日上。方知近海涯。</text>
<title>恩門宴席。和姜座主 鋧 韻。二首○戊子</title>,<text>手采紅蓮上錦筵。恩門勝會繼辛年。座中同榜皆豪彦。雲路他時步孰先。三淸仙界辦奇遊。露菊霜楓又晩秋。借問邇來司馬榜。勝區能擅此風流。附[上試官姜鋧]座主門生共一筵。曲江佳會又今年。絶知新榜多才俊。他日登龍孰後先。上試官姜鋧附[姜鋧]何年卛榜杏園遊。日月居然四十秋。前後踈慵叨首席。愧將蕪語謝名流。姜鋧附[試官李濟]衿紳袍笏簇華筵。盛事從知曠百年。更待他時射黃甲。箇中誰奪錦標先。試官李濟附[李濟]尋春紫陌綴行遊。高宴三淸又暮秋。座主門生同一席。團司此會最風流。李濟附[試官李縡]勝事曾聞謝鉢筵。風流遠繼太平年。國家元氣須公等。莫把文華競後先。試官李縡附[李縡]天借吾儕永夕遊。雨餘楓菊正宜秋。曲江他日期同醉。授簡尊前揔勝流。李縡附[試官金東弼]三淸洞裡勢高筵。濟濟靑衿正妙年。二紀經來還此會。較量奇勝孰爲先。試官金東弼附[金東弼]燈毬遠繼曲江遊。更値佳辰九月秋。爭道尙書眞座主。三杯相屬儘風流。金東弼附[趙觀彬]三淸洞裡敞華筵。樽酒笙歌樂此年。滿酌不辭金谷罰。庸才何意着鞭先。趙觀彬附[趙觀彬]勝筵追續曲江遊。况乃佳辰屬九秋。聖世昇平今日樂。諸公最是好風流。趙觀彬附[李眞淳]烏帽靑衫共綺筵。三淸勝集又今年。爭推座主文章伯。醉後瓊詞下筆先。李眞淳附[李眞淳]二十年來無此遊。天敎好事屬今秋。主司藻鑑宜相賀。吾榜諸人揔勝流。李眞淳附[李夏坤]故事恩門卽勝筵。從知曠廢已多年。吾儕此會還須記。欲把新詩詑後先。李夏坤附[李夏坤]三淸會是曲江遊。赤葉黃花已暮秋。更有何人修勝事。他年應說此風流。李夏坤附[許浩]聖代繁華卽此筵。菊花佳節樂同年。吾榜得人無讓昔。問誰雲路着鞭先。許浩附[許浩]尙傳先輩暮春遊。却喜玆遊又暮秋。往者蓮魁今座主。勝區前後擅風流 許浩附[洪義人]壁沼靑衿暎玳筵。一尊團會揔同年。微才縱愧傳衣鉢。鱗躍明時不讓先。洪義人附[洪義人]仙境雲霞待勝遊。紅綾餠餤設淸秋。須知鴈塔題名會。盡是他年將相流。洪義人附[洪哲人]好向三淸闢彩筵。勝遊重續白鷄年。爭看座主題瓊韻。欲和荒詞愧莫先。洪哲人附[洪哲人]欣逢鴈塔記名遊。更値龍山落帽秋。當日曲江綾餤會。不知能有此風流。洪哲人</text>
<title>玄風瑜珈寺醉咏 其後邑人懸板</title>,<text>小逕登登險。敀雲擁馬鞍。僧殘寺豈大。地僻洞仍閑。淸磬飄山外。芳溪響石間。凉飈如有意。能使暑炎寒。</text>
<title>挽金黃澗 仲瑞○己丑代述</title>,<text>交誼金猶斷。知心在妙年。荊圍頻合席。蘭室每同硏。才固登崇位。跡胡阻九天。西湖閑趣適。嬴博痛懷纏。駕稅東華月。樽開北海筵。舊遊方再續。離恨又相牽。湖嶺俱分竹。西南共着鞭。官梅春幾動。樑月夢中圓。各解腰間紱。纔承手寫牋。將期開素抱。何意遽黃泉。儀範嗟難及。存亡涕泫然。靑氊誰復管。伯道世皆憐。德厚施何薄。天蒼理又玄。令孫應繼紹。餘慶想綿延。未執靈車紼。遙望地谷阡。平生情義缺。慚恨付哀篇。</text>
<title>冬至延祥</title>,<text>葭灰飛玉琯。宮捲却寒簾。陽與雷聲發。線隨日影添。較他殘晷永。爭把女功占。氣欲氤氳動。萌看萬物僉。</text>
<title>次政院韻</title>,<text>莫道葵花傾太陽。何如黃菊傲秋霜。採採淸香携滿手。與君同泛玉池觴。</text>
<title>次外兄李正字 必重 槐院直廬韻</title>,<text>空院寥寥詩興長。午來殘睡罷深房。禁中春信梅先臘。窓外寒聲竹有霜。勳業豈煩看鏡色。恩榮堪詑近龍光。知君未愛驪駒玉。酒滿淸尊書在床。坐數丁東晝漏長。小山臨戶樹圍房。朱袍翠滴松林影。烏帽寒侵竹杪霜。已覺功名隨夢事。豈嘆閑局少恩光。投壺散帙宜吾輩。好把幽情接一床。原韻末句。隱隱有些意思。故第三句。發少恩光之語。附[鼎叔]閉戶看書覺日長。直廬岑寂勝山房。斜斜老屋凝丹艧。短短踈篁冒雪霜。漏院汲泉分細瀝。織坊篝火借餘光。元知散性宜閑局。袍笏猶嫌近卧床。鼎叔</text>
<title>廣亭關雨</title>,<text>我驂今忽到殊方。空院寥寥夜雨凉。瀑水添溪埋野色。陰雲接地畫村庄。厨人應厭吾行滯。驛子休言去路長。啣命不宜留逆舍。豈嫌原隰促敀裝。</text>
<title>送李正言 美伯 奉使之日本。李公卽邦彦也。</title>,<text>南天仗節屬書生。素識君才貊可行。豈是朝廷無上策。故將威信化蠻荊。敀程脚下千層浪。長物胷中一箇誠。殊俗亦應爭歎服。佇看他日問高名。松栢喬山枝不生。星軺碧海又催行。揕胷老氣藏燕匕。係頸䧺心有漢纓。國勢將看同泰岳。蠻猷寧緩欵邊城。誠忠可向神明質。敀路波應鏡面平。</text>
<title>與李伯溫，李子雨，申正甫諸君往牛川。舟中次諸人韻。</title>,<text>此會知何意。爲惜三春過。野岸幽花盡。漁村好樹多。風來生麥浪。山轉又鸎歌。鳴棹敀緩緩。不妨竟日哦。</text>
<title>舟過三洲。次正甫存字韻。</title>,<text>忍看湖水上。㙜毁舊基存。舟借長風轉。江含返照翻。春殘餘古樹。人去只孤村。滿座悄無樂。何心倒酒樽。</text>
<title>觀漁亭。次正甫韻。</title>,<text>石逕山風吹小巾。畫樓高處稍安身。堂中翠滴千林色。岩下紅留一片春。已喜敀舟依小岸。卽看淸趣適閑人。連床七子同襟抱。却向胷中洗六。附[正甫]扁舟輕載一綸巾。浩蕩眞同白鷺身。鳧鴈悠悠沙際日。耕漁歷歷水鄕春。鄰船答語非生客。岸塔遙迎似故人。已有山樓來入望。棹歌閑處隔風。正甫</text>
<title>又次簷字韻</title>,<text>漠漠藤蘿蔭古岸。山頭隱暎畫樓簷。閑情澗柳岩花足。美味江鱗渚菜兼。詩句每從漁艇得。酒籌頻喚野盃添。黃鸝白鷺飛飛近。淸簟看碁盡日淹。附[正甫]我有湖亭高且絶。遙於山半寄欄簷。遊航每以春秋至。勝客仍敎李鄭兼。魚買漁舟元不乏。詩題亭壁漸看添。忘形不用分賓主。盡興惟須十日淹。正甫</text>
<title>江亭之遊。會者七人。以老杜江花未落會江頭分韻。得落字。</title>,<text>江廻棹歌歇。日暮帆影落。懸崖蟠細逕。高臺隱蒼綠。上會羣峰巒。下排千岩石。未登觀漁亭。已有逃世樂。幽景不勝記。江山爭態色。春事唯今日。岩邊尙躑躅。况有松上雨。冉冉催詩索。高吟復長嘯。穿林又踏閣。主人誇美味。買魚商人舶。秋杪滿園果。期我共來摘。會中七人。卽公及申靖夏正甫，李瑋伯溫，李聖龍子雨，申昉明遠，鄭來僑。而一人未詳。潤卿卽來僑字也。附[正甫]不見湖亭未免俗。旣見無詩亦無味。所以朝遊暮復出。不辭長唱短咏費。新晴幽樹弄輕陰。暖日平原生麥氣。處處黃鳥喚遊筇。綿綿細草隨輕扉。潤卿高歌明遠飮。傲兀詩膓與酒胃。野席仍敎漁老爭。衣冠不識朝士貴。偶然發興多淸狂。不覺重犯時人諱。敀來顧語同遊者。他日此遊能再未。正甫</text>
<title>石林次石磵遺韻。石林卽趙石磵。云仡舊基。</title>,<text>石老何年小榭開。空階蕪沒遍靑苔。前賢往迹唯盤石。留與閑人訪古來。</text>
<title>泛舟溯遊。次申正甫韻。</title>,<text>雨後沙洲宿霧收。好將輕枻辦奇遊。前峰霽色孤雲外。急瀨寒聲暮舶頭。身逐浮𩿨方浩蕩。手搴欹柳轉淸幽。汀花岸草添詩興。一盞村醪散百愁。附[正甫]慶安川上朝雨收。慶安川裡弄篙遊。川行兩兩舟銜尾。沙立雙雙鷺並頭。晩風晴日還相得。岸草汀花看自幽。一笑中流得李子。此間無地着塵愁。正甫</text>
<title>雨後得長字</title>,<text>夜雨朝來歇。黃鸝聲更長。平沙生點綠。高樹有淸光興欲乘孤艇。眠宜罷小房。汀蘭今馥郁。携手襲淸香。</text>
<title>乘船下牛峽。次鄭來僑韻。</title>,<text>江樓步下踏敀船。水色山光助黯然。孤村着岸藏深樹。兩峽當江漏小天。敀意好憑雙櫓力。行裝貯得百詩篇。遙看一片陰雲起。却怕前峰急雨懸。</text>
<title>觀漁亭得明字</title>,<text>水色侵亭亭亦淸。千林暝態一望平。短簷捿鳥飛飛近。獨夜漁燈點點明。山與宿雲俱寂寞。雨和微月乍陰晴。滌愁頓忘間事。欲守孤齋送此生。</text>
<title>登黃安城亭。得淸字。</title>,<text>漢湖黃氏宅。幽事十分淸。花落憐春去。林深聽鳥鳴。靑眸今始拭。白髮已多生。留客村醪熟。杯中集厚情。</text>
<title>乘舟溯遊。與諸君共次杜律韻。</title>,<text>春服輕輕畏乍寒。江風颯颯吹高冠。依微暮雨山頭識。縹緲孤亭畫裡看。遊子詩情輸濁酒。扁舟豪興溯淸湍。回頭世路風波足。急水危檣身卽安。</text>
<title>次正甫所贈韻</title>,<text>脫却人間名利絆。高臺終夕共婆娑。盤食江貯千頭鯉。春色園栽萬樹花。閑趣子今深似海。䆠情吾亦薄於紗。幽居物態堪終老。他日共君來買家。附[正甫]來無費招喚。遊得與婆娑。細硏牛江鱠。同看內谷花。意多親白鳥。氣自遠烏紗。棗栗秋應好。重能問我家。正甫</text>
<title>嶺伯李公 宜顯 臨行求別語。以十韻贈別。</title>,<text>嶺海新秋攬轡催。此行何似禁中陪。暫垂北闕經綸手。去作南方牧禦材。銓席秉衡曾度物。藩維仗鉞又施才。豈緣明主踈賢士。自是朝廷重外臺。仁化動隨㫌旆遍。惠風遙與節旄來。潘輿喜慶留長席。孔榻風流擧滿杯。政洽邊頭千里靜。夢敀天上五雲開。遐荒莫厭搴帷問。邇陛將看曳履回。卿月端宜臨玉筍。文星豈久暎河魁。異時春色留棠樹。佇使南人戒勿摧。</text>
<title>挽李參奉秉哲</title>,<text>卅八光陰一夢炊。有才無命最堪悲。冷官本不宜奇士。寸祿何能救苦飢。滿櫝千篇欺素志。盈庭五子保餘祺。同隣舊榭今猶在。時過門前洒涕洏。</text>
<title>大殿端午帖 入格○壬辰</title>,<text>一朶祥雲繞禁林。榴花影裡紫宮深。金門桃印酬佳節。玉座牙籤惜寸陰。堯鏡已看懸殿角。靑銅何必鑄江心。爭將䂓諫收新帖。誰是朝陽彩鳳音。</text>
<title>大殿端午帖 入格</title>,<text>薰風生殿角。梅雨夜來晴。酒泛香蒲綠。衣頒細葛輕。昇平雖聖德。䂓諷卽臣情。玉座無餘事。稀聞晝漏聲。</text>
<title>偶吟</title>,<text>世路紛紛劇是非。此身無處脫名鞿。天涯獨鳥知何去。山外浮雲只自敀。勳業蹉跎看舊鏡。天時荏苒換新衣。荷鋤過去者誰子。日暮靑簑細雨霏。</text>
<title>泛波亭。次壁上韻。亭卽洪川別舘也。癸巳。</title>,<text>亭下江流穿綠林。滿山雲氣洗襟。秋敀錦樹開紋帳。風掠松崖奏玉琹。酒重寧辭頻到手。詩成不憚太勞心。名繮好向人間脫。物外逍遙孰復禁。朝辭金闕夕山林。爽氣淸秋滿客襟。散迹今宜從社櫟。微才敢望和薰琹。莫言勝地閑耽興。尙愧离筵負沃心。文陛淸班身已謝。金山匹馬也誰禁。</text>
<title>次春川使君贈別韻。使君似是申公鐔。</title>,<text>▣前灘響和言長。燈燭華筵夜未央。螭陛幾時高舃曳。江樓此日去㫌忙。詩因惜別皺眉索。琹爲排愁信手張。樽酒團欒誠不易。他鄕玆會永難忘。</text>
<title>不爲蓴鱸也自賢。在春坊時月課。</title>,<text>遯世行裝掉小船。布帆無恙去飄然。休言鱸鱠敀心引。不是蓴羹逸興牽。好向風簪紱解。却來林壑姓名全。亂邦從古誠難處。遺訓分明自聖賢。</text>
<title>江湖滿地一漁翁</title>,<text>蓬萊何處瑞雲籠。回首天涯望紫宮。身世飄零同一葉。行裝淡泊類漁翁。扁舟幾日乘湖上。故國繁華在眼中。關塞蕭條難久住。芒鞋竹杖待秋風。</text>
<title>團扇不辭勞</title>,<text>篋裡藏團扇。何時復脫鞱。奇功看夏熱。深㤪在秋高。換節如回暖。招凉豈憚勞。一般孤妾恨。含淚首空搔。</text>
<title>遠我遺世情</title>,<text>十丈紅外。靑山不負盟。世路羊膓險。功名蟻夢驚。短琹橫古壁。香菊泛深觥。終日衡門掩。寥寥遠俗情。</text>
<title>次忠武公閑山島韻</title>,<text>節撑乾坤壯。名懸日月高。書生投袂起。思借舊時刀。</text>
<title>次尹 季亨，黃 汝文 諸公韻。送申正甫評事之行。</title>,<text>北塞兵疲民又騷。朝廷掄簡屬英髦。演綸手惜三年袖。倚馬才稱一代高。長物胷中藏妙筭。䧺心腰下有雙刀。待君區畫邊頭事。欲掃神州羯狗臊。又蓬矢初心叶遠征。白山靑海是敀程。任他石浦觀魚樂。容易磨天叱馭行。北極祥雲迷客夢。譙樓殘角引詩情。淸朝倚仗須公輩。願把籌謨試列城。又楓岳岩嶤萬瀑流。出關行色且淸遊。奇峰異壑羅詩軸。露菊霜楓便酒籌。未向南樓吟夜月。先從勝界賞新秋。奚囊到處應搜景。花鳥山林正有愁。</text>
<title>挽崔陽智 萬尙</title>,<text>年逾周甲爵名尊。四壯子兼十八孫。玉樹瓊葩天報善。金貂朱紱上施恩。春殘梅閣悲陳迹。草綠楸原哭旅魂。忍看雙㫌曾去路。白幡丹旐影相翻。</text>
<title>星山使君臨發索詩。謹書四韻一首告別。甲午</title>,<text>聖主深憂在牧民。嶺陬新命近班臣。銀臺暫輟宣綸手。梅閣催行有脚春。惠化湖山人自得。閑情書榻卷應親。卽看朝著崇文士。匪久榮招下玉宸。</text>
<title>次季亨詞伯寄示韻</title>,<text>風潦倒此生哀。獨卧空齋世念灰。活計未應營五畒。幽愁只可破三盃。雪中閑味靑編在。鏡裡功名白髮催。歲暮鄕山敀意切。好將襟抱向君開。附[季亨]風雪蕭蕭萬木哀。擁衾寒夜坐書灰。閑居事業抄詩卷。浮世功名博酒盃。日月連年愁裡過。英䧺從古此中催。渭南詞客憐同病。時策蹇驢一笑開。季亨附[伯勖]耻向朱門效乞哀。名心世况已全灰。千愁滌蕩詩三疊。萬事驅除酒一盃。捿息任吾身計拙。光陰從汝鬢毛催。前宵雪壓袁安室。凍卧窓扉晝不開。伯勖</text>
<title>又寫述懷一篇求和</title>,<text>寂寂寒齋掩暮烟。蕭蕭凍雀集庭前。病中藥殘他日。架上書編束去年。薄祿驅人欺素志。榮名催老易華顚。雪窓事業惟詩句。時向吾君寄一聯。附[季亨]獨掩山扉坐夕烟。喜看瓊什落窓前。元來志士悲遅暮。况復人生未百年。紗帽已知妨傲骨。葛巾端合着童顚。林庄分華留佳約。惠好他時杖屨聯。季亨</text>
<title>和尹季亨旬字</title>,<text>懶客呻吟挾一旬。扶藜強向短簷巡。已將世事看衣狗。豈爲功名走卯申。窮臘凍烟催歲暮。雪天雲月借詩新。閑中頓覺流光促。老去偏懷少壯辰。附[季亨]看看殘臘僅餘旬。冉冉流光閱幾巡。判未重逢今甲午。悔他虗送舊庚申。功名事業靑春過。病思閑愁白髮新。會待東風花柳節。且將樽酒答佳辰。季亨</text>
<title>嘉平日得來字</title>,<text>窓外噪噪凍雀廻。獨携黃卷伴燈開。臘驅殘歲駸駸去。雪與新春冉冉來。詩句偶因牽興覔。酒盃時爲遣愁催。一年事業知何在。奔走紅正可咍。附[季亨]嘉平令節昨宵廻。正値堯蓂十五開。少日佳辰屈指待。暮年流序掉頭來。口脂面藥從他在。百感千愁奈爾催。俗子不知忙裡老。風乾沒任嗔咍。季亨附[伯勖]嘉平令節昨宵迴。病枕無由好抱開。檢藥燃薪愁裡事。獵原携酒夢中來。身邊眞趣看看减。頭上光陰衮衮催。窮巷寂寥行樂遠。苦吟還被少年咍。伯勖</text>
<title>次尹寢郞 昌來 步杜律韻。仍眎季亨老兄。</title>,<text>看看春事不遙遙。爆竹聲催厲氣消。床上陳編分左右。屋中生活任蕭條。少時迎臘歡長夜。老去縻官㥘早朝。欲脫名韁敀故隴。羡他鴻翼展雲霄。附[伯勖]噓送春陽尙覺遙。寒陰抵臘未全消。窓間冷落梅千點。岸外蕭踈柳萬條。鞭草遺風徵上世。藏鉤舊戱憶中朝。殘編短燭沉吟坐。直到星河轉紫霄。伯勖附[季亨]閑來無事任逍遙。坐遣光陰靜裡消。臘節初回蓂展葉。岸容相待柳舒條。歌呼博塞兒曹夜。拜跪衣冠禁掖朝。爲向佳辰恭獻祝。葱籠和氣溢層霄。季亨</text>
<title>德州試院聯句 客館懸板○乙未</title>,<text>朔近春猶雪。鵬擧。 山高日易陰。敀程愁嶺脊。持國。 時物惱鄕心。子章。 對案眉先攢。鵬擧。 論文酒共斟。子章。 萍蹤千里外。鵬擧。 要與托知音。持國。</text>
<title>登閱武亭聯句 懸板</title>,<text>亭上望重峽。遼江此發源。持國。 洞陰山霧合。風急浪花翻。子章。 畫角生遙郭。靑烟織暮村。鵬擧。 陽關還好會。持國。 遊賞亦君恩。子章。</text>
<title>望日樓。留別价泰兩使君。价川倅李禎翊，泰川倅李萬維。</title>,<text>携手登臨望日樓。萍蹤何處不淸遊。佳姬艶態嬌行酒。武士䧺風角射帿。景物催君詩上語。春光添我客中愁。他時此會如相憶。一夢應尋浿水頭。</text>
<title>醉席聯句</title>,<text>北闕承綸客。西州佩綬人。鵬擧。 追遊知幾日。時序又三春。持國。 盃却幽愁遣。詩俱別意新。子章。 各留囊篋贈。持國。 顔面在他辰。鵬擧。</text>
<title>夜飮得情字。贈別价泰兩倅。</title>,<text>凍雪全消柳絮生。居然節序去來更。塞天雲月他鄕色。燈燭詩文此夜情。敀路錦江春作伴。離懷綺席酒頻傾。人間聚散元無定。共說他時會洛城。</text>
<title>挽申校理 靖夏</title>,<text>人與世俱下。君胡不夭促。文章與雅度。行誼兼才識。苦被造翁忌。虗拋王佐責。直言霜雪凜。危悃日星薄。聖主容攀檻。時人任下石。淸名寧有點。多口自吹螫。學力知遺戒。高情見舊什。家聲誰復繼。年位世爭惜。寶樹看方茁。靑氊幸有托。石湖携手約。回想淚添臆。</text>
<title>挽李參判 宜顯 大夫人</title>,<text>往者邦運否。遽失賢相國。相國有夫人。中外聞徽德。貞一與溫柔。幽閑且肅穆。驗諸侍郞身。可以知深得。城崩淚不乾。暮歲榮耀極。西南靜藩維。板輿供新樂。悲歡閱幾許。八旬駟過隙。靑烏兆已卜。延津釰相合。平生義方訓。留作後昆則。明曉靈車發。哀詞寫白幅。</text>
<title>挽黃校理 奎河 大夫人</title>,<text>宜家聞懿範。綏福驗幽貞。舊禮巹盃合。新封誥牒榮。諸孫交置膝。二子並專城。嬴博悲哀切。相逢在此行。</text>
<title>趙相 相愚 挽詞</title>,<text>名賢門下早摳衣。德性薰陶踐道機。識量才猷光玉鉉。風流雅望冠台扉。憂時長策能需世。愛主深誠在格非。街巷忽驚舂杵撤。中朝獨使至尊唏。又吾宗盛德稱丞相。位是巖廊身布衣。請看諸孫繩禮法。也知庭訓動無違。</text>
<title>挽趙懷德 正綱</title>,<text>詩禮家庭早受訓。襟期卓犖又魁嵬。筆窮神妙眞機逼。學究遺經奧旨開。小縣何能展素蘊。令官元不稱高才。人間薪火還相促。臨挽那禁字字哀。</text>
<title>挽三從叔僉知公 碩輔</title>,<text>吾宗仁厚推吾叔。敦睦周親又濟貧。軒冕風辭薄䆠。碁樽湖海作閑人。多男始信留餘慶。有德方知享七旬。奉敕湖西王事急。新阡孤負哭靈輴。</text>
<title>挽洪監司 禹寧</title>,<text>明廷屬望如公少。二品之官不是尊。聖主北宸悲速奪。遺民南國哭深恩。纔聞玉節宣新化。豈意丹㫌引旅魂。天理由來報不忒。佇看餘慶在高門。</text>
<title>挽李林川 湛</title>,<text>大賢門下早摳衣。德性薰陶見道機。孝友承家氊有守。淸芬厭俗玉藏輝。寧從翰墨求名利。纔解銅符輒苦饑。忽見姜衾虗一半。忍聞丹旐故山飛。</text>
<title>挽隱坡申公 命鼎○戊戌</title>,<text>往者農岩門下遊。識君才行拔凡流。淸齋講學惟明理。丈席談經獨闡幽。書籍沉潛應白首。風汩沒阻靑眸。忽驚人世仙期促。忍說萱堂哭未休。</text>
<title>挽黃修撰 汝文</title>,<text>人與世俱下。君胡不夭閼。玉壺秋月暎。萬壑淸氷出。氣味眞同㓗。囂故不屑。得非香案側。無乃群仙窟。陳迹悲人世。華譽尙鵷列。蟾宮早擢桂。翰苑仍簪筆。風采肅臺府。孝誠垂郡紱。詞垣揀俊乂。瀛館演綸綍。高步方騰翥。四旬何倐忽。台爺有厚德。天理宜冥隲。年位惜如許。報施嗟可必。大連居喪時。嬴博封塋日。白髮高堂泣。稚兒眼淚血。行人尙惻惻。况我情相切。</text>
<title>挽李參判 澤</title>,<text>才猷器局宜廊廟。文雅風流忽九原。荊樹春殘悲一萼。靑氊業舊有孱孫。浮榮只亞銓衡席。後報應高里巷門。半世交情兼戚誼。白幡哀淚帶深痕。</text>
<title>挽李參判 德英</title>,<text>靑雲穩步弟兄幷。美譽華聲一代傾。臺省幾年言剴切。海藩千里政仁淸。金貂寵秩人纔賀。白蟻榮名夢忽驚。寂寞薇垣呵導絶。忍看飛旐轉江城。</text>
<title>挽金判書 鎭圭</title>,<text>健有萬牛難得旋。窮如韋布淡如禪。激昂言議朝紳肅。閱歷風波氣節全。曾老文章銀海濶。歐公鑑識玉衡懸。淸時未覩身先逝。遺表忠言更愴然。</text>
<title>挽南都正 宅夏</title>,<text>長者風流仰篤厚。憶曾承拜禁廬辰。官尊子貴躋三品。德卲年高過七旬。福慶高門繁後屬。仁風幾處哭遺民。楓林古宅秋光滿。感物悲吟愴火薪。</text>
<title>挽朴參判 鳳齡</title>,<text>羽翼明庭大有期。才猷雅望冠今時。公心肯被風波撼。淸議能容世路危。憂國深誠移孝篤。居家至行被人推。忽驚北極紆宸歎。卿月凄凉色欲。又半世交情兼戚誼。哭君吾豈不沾衣。多年荊樹焚鬚志。遽作重泉隔世悲。堂上老慈誰復護。閨中少女又何依。德猶無報仁無壽。此理難探造化兒。</text>
<title>挽崔生 致誠</title>,<text>吾欲寫此挽。聲呑又氣塞。嗟哉玉如人。遽爾戢一木。此已堪長慟。况又奇禍酷。春萱與紫荊。一時俱摧折。延津釰又隨。六喪在一室。天乎此何事。國人皆驚愕。逝者如有知。豈不長掩泣。平生孝悌篤。何以慰冥漠。門戶已蕭條。誰復闡家業。鉛槧拋積工。龍門路已隔。靑冥阻吹噓。朱袍榮又缺。有志無所施。泯泯齎以圽。生才果何用。天理誠難測。螟兒秀而佳。碧梧停鸞鵠。報施知在此。會待其成立。明曉喪車發。此心尤錯莫。伏枕違執紼。書挽淚沾臆。</text>
<title>王世子嬪沈氏挽詞。端懿王后 帶校理時製進。</title>,<text>開國靑城伯。於休聖女孫。異祥徵夢寐。徽則著柔溫。梁渭嘉儀備。嬪周懿德惇。仁聲資震邸。陰化贊坤元。孝著勤甞藥。誠深詠采蘩。兩宮歡意藹。諸御頌謠喧。擧切高媒祝。翻驚瑞婺昏。玉欄鳴佩㢠。香篋舊鞶存。貳極哀編降。千秋美謚尊。宮花春自落。奩月曉猶痕。臨殯重宸涕。攀輀百辟奔。五陵松栢裡。朝燭徹靈原。</text>
<title>挽洪參議 禹瑞 遷葬</title>,<text>文雅高標已夜臺。人間嗟未展奇才。風波恨失中流楫。廈屋悲摧巨棟材。淸議尙聞朝著肅。忠言猶憶聖聦回。楸原幽宅今移卜。白幅愁題字字哀。</text>
<title>挽李參判 縡 大夫人</title>,<text>法家徽軌世爭推。詩禮流風洽內儀。有子亦能承至訓。掛冠曾已謝明時。幾聽林下啼烏樂。忽見延平舊釰隨。女史篇中應贊德。揄揚何必綴荒詞。</text>
<title>挽</title>,<text>小少追隨杖屨。服公仁厚得天眞。官因子貴躋三品。德與年高近八旬。堊室含哀看泣硯。華門積慶有藏輪。緬懷中表親情篤。題挽那禁淚滿巾。</text>
<title>挽鄭承旨 必東</title>,<text>夙負賢門笈。華譽已卓犖。溫溫風味厚。慥慥程工篤。北海雲鵬化。明庭一鵠立。薇垣與栢府。西塞及南服。治共直聲振。政俱風采肅。才調旣有茂。內外稱其職。貝錦誰勞織。銀臺寵愈渥。六旬期忽促。天理報何薄。幸看三玉樹。同題一鴈塔。靑氊知有守。白業可傳托。飛旐影漢水。孤舟轉古峽。音容從此隔。拜挽涕盈掬。</text>
<title>挽</title>,<text>農岩門下共周旋。屈指光陰二十年。丈席談經雙袂奉。淸齋講業一燈懸。風汩沒吾將老。書籍沉潛子獨賢。薪火人間嗟已矣。三洲回首倍凄然。</text>
<title>挽柳承旨 泰明</title>,<text>▣▣▣▣▣▣▣。▣▣▣▣▣▣▣。▣▣▣▣▣▣▣。▣▣▣▣▣▣▣。時爭殿陛皆新語。每解銅符卽舊貧。</text>
<title>肅宗大王挽詞 庚子</title>,<text>於皇聖哲我先王。盛烈洪猷不可忘。四紀治平剛建極。八方陶冶穆垂裳。焚裘儉德超唐后。及獸深仁軼聖湯。勤政必侵呼燭夜。悶農常問起風方。化覃蔀屋歡跛躄。誠切緇衣籲俊良。三晝講窮典籍。萬機明習揔權綱。幽寃畢泄神人悅。曠典咸修祖稱光。世室並尊彰孝思。壼儀重正煥彜常。處分定了明皆仰。名義恢時勇孰當。鐵杖舊勞追孝廟。瑤壇新屹享神皇。請看後嗣相傳寶。永用皇朝舊賜章。不待中原胡運訖。已敎東土義聲彰。徽稱三讓非夸大。喪制初更寔主張。耆帖喜看邦慶再。崇岡同祝寶齡長。金縢未賴深誠薦。玉几翻驚末命揚。不有恩仁涵庶物。豈令號哭遍窮鄕。豊功難悉蕭章記。大業應留竹汗芳。十載近班恩未答。喬山蕫役涕空滂。</text>
<title>挽兪判書</title>,<text>善人天必報。請說兪尙書。溫溫風味厚。精金美玉如。皎皎志行㓗。秋月氷壺虗。立朝四十年。忠信一如初。是天以福田。借爲公所居。四男仍四女。高門又高車。元祐作完人。謹愼由所儲。脚春行二方。肉碑銘百譽。忽驚履聲絶。稀年又有餘。危得三台日。遽以一誄噓。無乃憂天傾。先欲與世踈。若然眞完福。平時送靈輿。靑山長偃寢。理亂莫聞諸。</text>
<title>乞人索米偶吟。壬寅在安州時所咏</title>,<text>脫粟飯兼渚菜苦。猶甘昕夕楚臣甞。布衣破笠蕭然坐。誰識淸朝舊侍郞。苦一作味。甘一作堪。</text>
<title>偶吟</title>,<text>雨餘春樹呈新態。霧裡靑山失舊客。浮世升沉何足說。匹驢芸編好相從。其二靑雲失脚下平地。一葉飄零薩水湄。十載紅衣盡染。三秋紫塞鬂先衰。君恩未報身宜逐。世路多歧迹又畸。回首家山音墨罕。帝鄕千里夢魂遅。</text>
<title>八月十四日。卽尙綏入京之日也。夜夢注持修撰四兒在前。覺來不勝依然。吟成二絶。</title>,<text>子女依然入夢裡。膝前環坐語琅琅。覺來身在關山外。風打寒窓月滿堂。又曉來敀夢喚諸兒。修與撰兮注又持。離懷未盡尻輪促。起望南天無限思。</text>
<title>庶再從姪啓來。尋還敀京城。別思黯然。吟成二絶。</title>,<text>忽謾相逢又告行。殊方叵耐去留情。朔雲關月催人老。送爾應添白髮生。又爾應敀去拜家尊。爲告寒暄且一言。卽看世路風波惡。善地投身亦聖恩。</text>
<title>鄭聖聞自理山出來忠州。去路歷訪。贈以二絶。仍要和。次韻以酬。聖聞卽鄭舜河字。時其親丈庵公謫居理山。</title>,<text>君辭膝下懷應慽。我亦思親鬂欲華。關外相逢謀一醉。莫將時耗起長嗟。又關塞離親日。殊方把手時。停驂聊暫話。懷緖各深知。附[聖聞]少年奸黨籍。子獨占光華。思親千里隔。行路亦爲嗟。聖聞附[聖聞]還渡淸川日。行色異來時。望雲情易極。惟有故人知。聖聞附[聖聞]千里敀心無好緖。更堪行路出京華。古人尙寐眞先獲。死反爲榮詎足嗟。聖聞附[聖聞]塞外相逢地。蕭蕭落木時。把盃還惜別。脉脉兩情知。聖聞</text>
<title>安州靑龍寺僧壽源。屢訪袖詩軸。索題甚勤。遂次卷中韻以贈。</title>,<text>淸渭終南夢裡敀。雪中塊坐掩荊扉。僧來笑指浮雲色。爲狗斯須又變衣。斯須一作須臾。又衣染東華十丈。跡渾西塞一閑民。靑黃自是灾於木。愧爾飄然世外人。</text>
<title>鄭注書 汝楫 自雲山李判書謫所來訪。仍示李台所贈四韻一首。仍和其韵。寄與李台。</title>,<text>陰殘消剝氣。明日一陽來。惜老頻看鏡。寬愁強引盃。艱危資孰計。勳業待君廻。淸渭終南下。寒梅正欲開。</text>
<title>贈兪生員 公佐。兪生以事來留此地。時或來訪。</title>,<text>昔蘇子瞻謫黃州。與田夫野老從遊於溪谷之間。築室東坡。自號東坡居士。今纍人所住之地。乃南塘也。亦欲以南塘爲號。而第世之知此空空者。指笑而語曰彼亦有別號云爾。則未知以何辭解其嘲也。覽而笑之。仍置几案間。以替異地之面。如何如何。夜夜覊魂繞故山。天涯同飽客中艱。床下小壺逢輒倒。任敎春色上衰顔。</text>
<title>次兪 公佐 詠鶴韵</title>,<text>階除馴食困仙禽。斂却雲霄萬里心。霜毛腋下猶無恙。早晩飛過大海潯。</text>
<title>又次兪 公佐 二律</title>,<text>莫問愆尤果若何。世人多是覔疵瑕。支離慣識人情薄。久客頻驚節序過。豈歎蘭臯吟楚露。生憎䆠海有風波。良朋珍重時相訪。慰我庭闈千里遐。終南識面聞名大。關塞聯床歎鬂華。異地風霜三歲旅。舊山烟月一身遐。驅人世故君休恨。負罪明時我不嗟。把酒吟詩眞好事。從今可得數來過。附[公佐]遭譴明時非大何。淸名吏部玉無瑕。要津險路曾安涉。平地層濤亦好過。宣室幾年紆盛渥。長沙他日渙恩波。况看聖德多優老。應恤高堂戀子遐。公佐附[公佐]世誼交情自有舊。中間星散阻容華。泥途我宲甘飄落。聖代君胡見棄遐。異地萍逢天所借。窮鄕蓬轉道堪嗟。洛城千里思親夢。遙向南雲夜夜過。公佐</text>
<title>雪夜偶吟</title>,<text>楚客關河外。孤城雪月邊。行裝山鬼笑。生計故人憐。髮白春闈隔。心丹魏闕懸。君親無限念。南望涕潸然。</text>
<title>又次兪 公佐 華字</title>,<text>淹病關河苦不健。壯心偏惜暮年華。光陰倐忽愁中迅。京洛依稀夢裡遐。不有浮榮吾豈此。元知世故足堪嗟。東隣亦有離家客。爲袖瓊篇日枉過。</text>
<title>兪 公佐 得春字韵來示。次以述懷。</title>,<text>關河爲客動經春。憔悴誰憐澤畔人。囊乏一錢難覔酒。盤登新菜歎無鱗。夢中鄕路千山雪。鏡裡覊愁兩鬂銀。點檢平生還自笑。風浪献卞和珍。</text>
<title>戱贈許子心</title>,<text>藥山山雪棲雲月。只合騷人飮一盃。客裡覊懷無處瀉。春風應上武陵臺。時子心在寧邊。頗有意於妓女武陵臺云。故末句及之。</text>
<title>戱次許子心寄示韵</title>,<text>風流太守嚮言余。許子佳姬白玉如。花間戱蝶迷春夢。千里空閨錦字踈。又花枝照眼眼應驚。詩令催酬僕可更。遙知酒席揮毫興。更醉仙娥妙墨呈。</text>
<title>又贈許子心</title>,<text>武陵臺下桃千樹。會待春風色欲靑。何事客窓明月夜。不探紅玉夢山靈。子心之詩。輒言山靈故及之。</text>
<title>又疊踈字。寄許子心。</title>,<text>頭邊白髮不饒余。玄圃尋河歎末如。羡爾武陵臺上卧。仙桃影裡俗緣踈。關塞飄零最困余。靑絲一夜白紛如。此心終日長安在。君夢應尋古里踈。</text>
<title>次兪生韻仍示子心</title>,<text>凍雪初消氣欲融。終朝零雨又濛濛。陽生柳已新添綠。春早花今未放紅。異地休言覊思苦。優閑亦是聖恩洪。故人詩句驚眼。好把華箋侈竹筒。</text>
<title>次許子心寄示韵</title>,<text>月笛關山㤪索居。萋萋芳杜又春初。南天有夢迷敀路。北鴈無情未寄書。飄泊行裝魑莞爾。覊拘身世馬班如。故人珍重投詩語。萬斛愁除一讀餘。愁倚覊窓寂寞居。故山千里夢廻初。笑看天上浮雲變。懶向空中咄字書。楚澤悲吟宜屈子。琹臺底事困相如。碧桃春色留人醉。浪苑新情月有餘。</text>
<title>春夜村老來話。隣笛凄越。吟成二律。寄甕城許子心，兪公佐。</title>,<text>蕭踈病骨耐輕寒。村老方言聽夜闌。朔近雪仍前臘白。春遅花惜一葩丹。異鄕佳趣盃中得。故國敀心笛裡殘。文苑勝遊能續否。待君吾欲做淸歡。世道危如蜀路棧。孤臣淚濕楚江蘭。情同越鳥愁長縶。跡似藩羊退亦難。隣笛莫吹鄕思起。深盃稍使我心寬。閑中盡日無人問。獨抱遺經仔細看。</text>
<title>次公佐，子心寄示藥山詩韻。</title>,<text>壯觀初計子能成。我亦曾爲藥峀行。寺憐縹緲懸危壁。山憶逶迤繞古城。物色分留今日賞。春光偏惱舊遊情。覊踪謾有淸宵夢。暝踏東坮坮下程。特地風光極意搜。名區無處不淸遊。松藏寶刹深無影。雲擁東坮勢欲浮。詩筆縱橫窮勝槩。吟筇縹緲幾層丘。最憐關塞覊愁客。獨夜悲歌欲白頭。地僻春光少。山深異事多。鶴巢傅石壁。僧饌詑松花。囊富詩猶索。壺乾酒又賖。夕陽敀興緩。淸唱雜樵歌。</text>
<title>次兪生 公佐 寄示韵</title>,<text>二月邊城春未闌。楚臣無處辦淸歡。山中暮雨催花急。樹梢輕風拂露寒。景物堪輸吟律細。覊愁長伴一燈殘。滄浪歌曲千秋在。莫問他鄕飽苦酸。跋燭窓前夜欲闌。深杯未助客中歡。覊懷慽慽忘時序。病骨稜稜怕乍寒。秦嶺白雲愁共起。塞天孤月夢俱殘。何當敀去家庭下。訴盡天涯旅味酸。</text>
<title>壬寅夢作</title>,<text>璞理團團一片玉。風幾日儲囊中。今者始從巾後付。乃知人世有窮通。</text>
<title>在牙山鶴橋偶吟 癸卯</title>,<text>去歲安陵今歲牙。一身休處卽爲家。枯顔借酒能生暈。靑鬂迎霜半欲華。閱歷危途誰肯與。飄零異地病難嗟。年光倐忽秋將老。卧聽山中噪暮鴉。</text>
<title>甲辰端午日偶吟</title>,<text>憶昔金門擎彩扇。楚竹輕紈帶聖恩。怊悵舊頒今不見。謾勞覊夢覔君門。</text>
<title>詠酒壺</title>,<text>以大舜舊制。貯儀狄遺物。流以爲狂藥。愼爾口毋出。又玉壺藏春藏不得。氤氳消息向人傳。枯容忽變如丹渥。賴爾移來造化權。</text>
<title>踰咸關嶺 此下二十二首。丁未春以北伯出巡時所作。</title>,<text>嶺脊崎嶇隘。登登步石棧。從人懸樹梢。征馬入雲端。萬疊山無盡。千回路轉艱。天應設此險。要使北民安。</text>
<title>濟仁館次板上韻</title>,<text>谷口春雲接地陰。洞天纔拆削瑤岑。敀程水外皆危石。行色林間伴恠禽。問俗方勤宣化志。憂民寧忽報君心。夜闌卧聽厨人語。雪嶺當前路轉深。</text>
<title>厚峙嶺 甲山地</title>,<text>眼中厚峙嶺。線路繞雲邊。峽裡無平地。林中有小天。春敀猶積雪。氷拆聞淸泉。絶域吾行遍。要將聖化宣。其二厚嶺高高參可捫。上頭應接帝居尊。千峰周匝團天拆。萬木陰森白日昏。脚下危岩排地簇。眼中征旆入雲翻。從人莫說玆行苦。宣化吾將報聖恩。</text>
<title>夕到雲寵堡</title>,<text>小堡依山下。譙樓半欲傾。夜來聞鼓角。知是閉孤城。</text>
<title>登掛弓亭 惠山鎭</title>,<text>書生持玉節。來上掛弓亭。地盡山頭白。窓臨鴨水靑。城殘纔數尺。塔古幾千齡。慷慨悲歌立。中州羯狗腥。其二忽吾臨絶域。春日掛弓亭。石塔林間白。胡山檻外靑。莫言關北險。誰掃漠南庭。夢夢天長醉。百年久未醒。其三朔雲隨節棨。殘角動邊愁。城壓胡山屹。亭臨鴨水浮。關防稱北路。胡虜尙中州。一片吾東土。百年久帶羞。</text>
<title>茄坡鎭</title>,<text>雪馬橫馳鴨綠江。春氷三月水淙淙。皇靈所曁吾無恙。笑坐沙頭解酒缸。其二一片孤城鴨水邊。慘憺胡山對案前。殘卒數人吹鼓角。小農堡下暫停鞭。其三捨轎乘馬促行鞭。石路崎嶇鴨水邊。十里層崖山木合。千尋疊嶂朔雲顚。皇天久醉宜秦帝。東海空深愧魯連。按節空慚紆聖渥。葛坡遙夜不成眠。</text>
<title>自甲山出端川</title>,<text>異哉三甲山川險。不啻羊腸九曲形。出峽始知春事晩。杜鵑花發草靑靑。</text>
<title>贈舍仲弟司評。仍示季弟參奉。</title>,<text>棣萼交輝皁盖聯。福州官閣敞華筵。吾持玉節巡關外。爾奉天書自日邊。千里相逢眞有數。一樽欣對耿無眠。思陵齋客應懷我。敀說枯形似去年。</text>
<title>磨天嶺</title>,<text>磨天嶺上住行鞭。老樹蒼崖鳥道懸。欝嵂峰巒皆眼底。飄搖身世卽雲邊。翻空海浪如銀屋。接地春陰布木綿。遊賞平生無此快。欲將佳景寫新篇。</text>
<title>城津</title>,<text>一片孤城三面海。重溟千里浩無涯。將軍倚釰譙樓夜。欲斬長鯨水中挐。</text>
<title>過明川。咏野中立卧巖。</title>,<text>一立一何卧。雙橫大野中。千年長不動。背上樹成叢。</text>
<title>鏡城府。次板上韵。客舍懸板。</title>,<text>邊日春來不載陽。海風和雨送微凉。山阿殘雪留餘白。澗底垂楊始欲黃。征客覊愁聞曉角。佳人嬌態詑新粧。一盃官酒絃歌發。忘却三旬走異鄕。始欲一作着淺。</text>
<title>行過富寧。詠兄弟巖。</title>,<text>小者謂兄大者弟。頑然兩箇並崔嵬。千秋屹向街頭立。主管行人再度來。</text>
<title>慶興府聞舊事。次板上韵。懸板</title>,<text>神龍留血已昇天。赤暈寒潭鎖暮烟。尙道珠丘移石獸。爭傳玉井有金蓮。八池春色迷茫外。瑟海淸波指點邊。遊賞平生無此快。驅馳不問馬蹄穿。豆江越邊。有古安陵。且有蓮花尙能開花。八池，瑟海。皆彼地望見。慶興有赤池。水色微紅。自前傳言穆祖射龍。龍流血故其池尙赤云爾。</text>
<title>入慶源古浴島</title>,<text>㫌旆飄搖皷角喧。平明齊出慶源門。戎粧妙妓能馳馬。皮服瘦氓壯似猿。狐兎草間休蕩窟。胡兒江外自成村。弓刀健卒能奔突。睠彼神州氣欲呑。</text>
<title>自鍾城向穩城</title>,<text>慘憺胡山欝滿眼。豆江如帶束歸程。四時長雪山仍白。三夏猶氷草未靑。千里沿邊行日日。一心憂國鬂星星。卽今安得嫖姚將。掃盡神州羯狗腥。</text>
<title>牛頭嶺</title>,<text>牛頭嶺上路。橫亘入雲中。雪有三冬白。花無一片紅。奇巖虛作窟。老樹自成叢。竟夕驅馳地。穿林堇可通。</text>
<title>挽任判官 適</title>,<text>往者蒼梧同負土。經年紫塞與周旋。邊籌幾訪南樓夜。樽酒時邀北海筵。離散相仍猶夢思。浮生倐忽足潸然。從前期許都虛拋。愁對荊花但怨天。其二聞道驪江曉。孤舟載櫬橫。萊衣嗟秘篋。杞婦哭傾城。璞玉千年怨。庭蘭五朶榮。高才終薄宦。此理與誰評。</text>
<title>挽金監司 礪</title>,<text>少日聲名動士林。明廷雅望衆所欽。霜臺執簡奸諛縮。湖海觀風惠澤深。閱歷滄桑唯白髮。退休田里亦丹心。艱虞溢目生何樂。只爲交情淚不禁。</text>
<title>挽洪參判 禹傳</title>,<text>惠伯之喪世運衰。有君何幸尙維持。奸諛骨冷琅玕筆。元祐名光黨錮碑。寄客當歸知死達。老親猶在爲生悲。傷心碧草南州路。千里擧輀但一兒。其二打網人餘幾。盖棺君亦非。霜㙜收直氣。春篋秘班衣。萬事丹㫌擧。三朝白髮稀。空山誰吊客。啼血有子規。</text>
<title>挽黃判書 龜河</title>,<text>昔在童稚日。呼兄共追隨。玉壺淸氷暎。奇珍席上推。鵬圖果高展。逸步亨衢馳。鑾坡演綸日。銓席衡人時。高議排金門。辛甘劑其宜。官躋八座崇。明廷儼羽儀。淸貧若寒士。氷蘖滌膩脂。滄桑一瞥間。世道日凌夷。禍網張幾許。時人莫敢疵。元祐完人在。千秋又見之。憂豈進退異。兩鬂倐成絲。妖氛忽報警。奔問擬扶危。龍樓賜對罷。一疾嗟莫醫。天胡奪之速。聖主興歎咨。芳名與事迹。應向竹帛垂。靑氊向誰托。盈庭蘭與芝。同朝失模範。惻惻送靈輀。况此再從親。那禁涕漣洏。</text>
<title>挽金綾州</title>,<text>少年才藝世爭欽。中歲嗟跎病又侵。步阻靑雲空白髮。迹渾朱墨自氷心。茶瓢藥鼎生涯盡。玉樹瓊葩厚蔭深。積慶高門應有驗。天之施報不難諶。其二燀爀家聲已寂寞。風燈薪火又何忙。中表情親零落盡。白幡和淚我懷傷。</text>
<title>挽許知事</title>,<text>耆社恩榮爵二品。壽星卿月耀淸光。靑蛇再返巹盃合。黃甲重題桂籍香。忍說西河埋玉樹。任他浮世換滄桑。九旬如夢黃粱熟。半百兒孫慶祿長。</text>
<title>挽趙參判 錫五</title>,<text>幹局才華適內外。歷敭無處不堪任。大屋棟樑嗟已去。艱虞溢目憶君深。其二玉節雙㫌幾處臨。活民恩化浹人深。南國甘棠爭戒伐。至今春色有餘陰。其三農巖門下托深情。黨錮碑中共姓名。閱盡滄桑危辱後。可堪今日隔幽明。其四以從先亡君又逝。白頭何處討心期。從此西門門下路。一鞭那忍更躕踟。</text>
<title>挽李尙書 裕民</title>,<text>靑海餘庥在。高門祿慶昌。天姿本犖落。雲路早翺翔。摘伏爭如趙。治民不讓黃。臺垣推宿望。言議著剛方。隨處才調適。籌邊計策良。灣西閑皷角。關北慴戎羗。耆帖題名日。崇班曳履長。淸朝卿月朗。交暎壽星光。有子乘騘馬。諸孫滿一堂。榮枯隨遞箭。世事忽滄桑。戀主心如結。憂時病入肓。秋江帆未掛。空隙駟先忙。萬事槐宮蟻。功名旅枕粱。春風湖海外。丹旆舊山岡。世道憂方劇。泉臺公獨忘。若爲能復起。題挽我心傷。</text>
<title>仁祖大王遷陵時挽詞 辛亥</title>,<text>中興大業正彜倫。時値殷憂啓聖人。權用宋朝和一字。志尊周室舊王春。洪功七廟宜稱祖。聖德千秋叶謚仁。拜奉龍輴偏有感。憶曾臣祖贊謨辰。其二明倫扶社日。宗國再安時。魚鑰金墉啓。燕謨鐵杖貽。三韓昭大義。二紀鑄隆治。釰舃何年閱。新阡象設移。</text>
<title>王后挽詞</title>,<text>陰功密勿贊明倫。粤在金甌再造辰。仙李業資文德化。姬周基本太姜仁。練衣儉著同私邸。樛木恩深逮下陳。悵望眞遊移月殿。雲輧彷紼躡虞廵。</text>
<title>揔府直廬偶吟</title>,<text>十載重聞禁漏聲。雪中孤坐到三更。桑田世事頭堪白。槐穴功名夢欲驚。堯舜君民違素計。山林花鳥有深情。傍人莫笑遅留久。憂國心懷自不平。</text>
<title>挽兪參判 崇</title>,<text>夸奪紛紛利與名。多公獨保澹然情。西原倡義由忠憤。海曲棲身外寵榮。登庸才合陞高位。蹇滯官胡止亞卿。試看甘棠東北路。至今春色蔭疲氓。</text>
<title>挽花陵君 癸丑</title>,<text>聖主恩榮一品官。綺紈身世太淸寒。華屋丘山朝暮事。七旬光景卽槐安。曩與阿咸共赴燕。聞公令德識公賢。忽驚北極哀綸降。却愴薪窮有火傳。</text>
<title>挽尹水原 涉○二首</title>,<text>燀爀家聲繼。蹇騰又弟昆。玉堂存諫藁。銓席摭公言。才合登廊廟。官何止水原。靑山埋國器。時事更無論。言議超儕友。風猷邁等倫。世方紛蠟餙。公獨任天眞。不見皺眉事。常含滿面春。牛刀嗟暫試。萬事只中身。</text>
<title>謹次北營韵 甲寅</title>,<text>松下風來爽氣連。赩炎全失雨餘天。坐聽溪水聲聲活。愛看荷珠箇箇圓。詩興不妨消永日。壯心何事惜流年。吾東一片猶乾凈。數丈皇壇屹眼前。附[子雨]葱籠佳氣禁林連。槐柳淸蟬又霽天。荷子初脴花已老。魚兒時出浪微圓。雲霞物色看新畫。文酒歡呼憶少年。欲讀春秋可無地。皇壇高在是營前。子雨附[季亨]元帥營西水榭連。輪蹄偶値雨餘天。眼根明凈紅蕖逬。身界淸凉碧樹圓。禁籞霱雲停午日。皇壇芬苾始何年。賢豪此會應無數。須把新詩掩後前。季亨附[陽輝]洞門流水石屛連。霽景微凉七月天。松老陰崖風籟爽。荷明曲沼露珠圓。酬恩壇築尊周日。鍊武營開禦冦年。吾輩徜徉昭代事。盃樽嘯詠小欄前。陽輝</text>
<title>戊午正朝。飮屠蘓酒。</title>,<text>淸晨屠蘓飮。奇香洗五辛。臟神應有識。分付護吾身。</text>
<title>夜坐述懷。示兒輩。</title>,<text>跋燭秋堂會。蕭蕭夜雨懸。黃花催晩節。白髮感流年。契活拋身後。團欒卽眼前。紅塵衣未拂。何日始歸田。附[暾]茅簷明燭影。滴滴雨聲懸。盃酒歡今夜。詩書課此年。花開光入座。葉脫望通前。靜處生涯足。舌耕有硯田。暾附[]愧我身無業。心如室磬懸。悠悠將半世。滚滚又今年。秋肅玄禽後。天遙白鴈前。一經架上在。勤力勝良田。附[楘]梧桐踈雨滴。葉葉秋聲懸。白眼多今世。黃花似去年。草虫深夜後。歸鴈急風前。玉燭誰調爕。休思穎尾田。楘</text>
<title>次金左相 在魯 步辛丑志喜韵 乙卯</title>,<text>賀弁淸晨集禁庭。東方前後聖人生。辛年泰運廻今日。甲觀祥徵驗火星。慶福無疆綿寶曆。謳歌有屬洽輿情。微臣倍切華封祝。拜獻千千萬萬齡。附[仲禮]眷顧先王陟降庭。岐然聖子自天生。泰來運啓元春月。震索祥徵大電星。喜溢九門瞻黼座。懽騰八域驗輿情。微臣敬續辛年詠。國祚從今更億齡。仲禮</text>
<title>挽尹善山 鳳韶</title>,<text>吾家婦是貴家孫。知子平生素履敦。礪俗淸標如玉潔。薰人和氣自春溫。海雲佇待飛仙舃。江閣旋驚竪素幡。晩計湖亭嗟已矣。釣臺寒月獨留痕。其二襟韵恢䟽氣激昂。少年才望壓黌庠。文章士已推宗匠。訓敎兒曾上玉堂。枳棘鸞棲猶可惜。延津龍合又何忙。重泉想有冥冥恨。女未于歸弟擯荒。</text>
<title>金侍郞而見以副价入燕。投箋索詩。窃觀燕行之別。輒用周王皮幣。慶卿匕首。外此則不過關雲朔雪。遼野風霜。閑漫語耳。顧余廢膓。今不可復叩。而雖使琢肺彫肝。何能覔淸新語。以新侍郞之眼目哉。然侍郞之去。余不可無言。玆以一絶呈納。以備侍郞之撫掌莞爾之資云爾。丁巳</title>,<text>擊劒悲歌送子行。天何長醉不知醒。春秋一部無人讀。試問黃河淸未淸。</text>
<title>挽金參判 而見○戊子</title>,<text>原隰馳驅二竪嬰。幽燕塞上逗丹㫌。龍門執手孤兒隔。螭陛宣綸聖主驚。四字遺書傳緖業。上卿哀贈侈恩榮。可堪千里鄕山路。白馬流蘓異昔行。其二世事滄桑千劫幻。氷壺淸澈烱無疵。痛惜泉扃埋國器。不禁哀淚爲公私。</text>
<title>挽宋判書 眞明</title>,<text>俊乂明廷日漸踈。今秋又哭宋尙書。功高三輔危疑際。身瘁弘農眷注初。斗北片雲台宿隔。陝西遺澤老棠餘。同朝十載公私痛。一束生蒭想玉如。</text>
<title>己未除夜。次兒韵。</title>,<text>漏盡鍾聲動。遽然六十人。國恩山與海。形役卯兼申。髮已飄殘雪。衣將拂軟塵。兒曹能解意。喜氣溢重茵。附[暾]病難寬酒戶。詩亦乏驚人。節近寅迴斗。宵終歲守申。宮扉分曙色。車馬踏香塵。明日迎親戚。盃樽共一茵。暾附[曮]餞迎分亥子。數起問鷄人。鍾後王春月。日中帝命申。警心明燭跋。淸念爇香塵。除夕年年到。萊衣舞錦茵。曮附[]一盞屠蘓飮。相看惜歲人。催詩辭己未。聽漏得庚申。擲柶從兒戱。燃盆滌世塵。瑞堂春已動。歌舞樂梅茵。附[棨]歲華看看盡。撫古愴今人。萬戶開圖畫。三姑語丙申。獻公愁聽漏。束卷愧生塵。強把屠蘓酒。殘梅拂咏茵。棨附[瑍]衛門看畫日。蚕市戱鉤人。歲德維章代。天時福祿申。椒盤傳口頌。栢酒洗心塵。佳節思親倍。夢歸侍寢茵。瑍附[愨]除夜新年接。家家守歲人。光陰流䒣䒣。親戚語申申。身佩東陽竹。衣飄北洛塵。今春小子祝。惟願上台茵。愨附[儼]一堂文酒會。捴是吾宗人。天意猶風雪。鷄聲判未申。業期傳舊物。心擬滌前塵。千里家鄕遠。萊衣阻舞茵。儼附[尙繼]守夜團欒辰。應嘆少一人。綵花臘盡丑。栢酒歲迴申。賀語推先着。荒詞躡後塵。隔年追此會。聊和餞迎茵。尙繼</text>
<title>退寓道峯 辛酉</title>,<text>春花落盡綠陰生。小屋依山石逕橫。十載槐安成一夢。誰憐白髮長千莖。</text>
<title>承䟽批有吟</title>,<text>烏帽欺人三十年。世間饒舌太紛然。主恩未答身先退。手奉絲綸涕自漣。</text>
<title>偶吟</title>,<text>浮世虛名是判書。歸來林下老僧如。無妻無食兼無事。卧看山雲自捲舒。附[暾]流水洞陰閑興生。隔溪茅屋出林橫。村厨市遠無兼味。野菜盤中綠數莖。暾附[暾]篋中閑閱舊藏書。已覺胷襟靜淡如。萬事人間須造化。有時以捲有時舒。暾附[曮]宵人搆捏再投書。聖德墍讒帝舜如。感激綸音昆弟泣。報君心結死難舒。曮附[曮]洞中朝日紫霞生。萬丈高峯一帶橫。旅寓生涯太淡泊。野人來賣吉更莖。曮附[曮]此地成村問幾年。數間茅屋太蕭然。主人謂我多奇勝。洞僻深深水潔漣。曮附[]迭掌銓衡一十年。叢身猜怒理當然。三朝晠德今何報。歸老林泉感涕漣。附[]天綸忽逐告歸書。雲去靑空廊自如。泉石相羊仍好境。幔亭峯下春光舒。附[]竹筇朝拜兩先生。霽月樓高萬古橫。玉洞仙源隨處坐。香蔬雨後亂抽莖。附[明仲]塵埃奔走幾多年。祇得頭邊雪皓然。筭到平生違素志。中宵感慨涕汍漣。明仲附[明仲]雨過前溪淡靄生。虛窓靜對暮山橫。蕭鬖短髮悲明鏡。鑷白終朝幾許莖。明仲附[明仲]林壑歸來只篋書。何妨倦迹野僧如。從今儘有便宜計。身與浮雲任卷舒。明仲附[仲輔]風埃顚倒幾多年。林壑歸來夢覺然。聖主恩隆休退日。宜君感淚自漣漣。仲輔附[仲輔]澗壑玲瓏紫靄生。半庭淸影壁山橫。隔林好鳥空千囀。近檻香蓮簇萬莖。仲輔附[仲輔]盈樓岳色靜琹書。一榻雲間僧寺如。淸坐蕭然無一事。遲遲長日綠陰舒。仲輔附[南重寬]晴窓靜几坐披書。巾服翛然野鶴如。欲識廟堂經濟效。須看平日大鋪舒。南重寬附[重寬]陟岡幽興履邊生。巖壑風烟筆下橫。莊誦瓊篇香滿口。怳疑天上挹金莖。重寬</text>
<title>挽韓右尹 配義</title>,<text>八耋光陰同石火。西河哀淚幾星霜。德門餘慶諸孫在。一着緋袍一玉堂。其二幾處碑鐫循吏蹟。暮年官踐貳卿尊。宏材厚德宜天報。蔭路捿遲豈必論。其三公之視我如親戚。况復年來瓜葛連。屛蟄空山違執紼。廣陵新月獨凄然。</text>
<title>明仲贈以三絶句。謹步其韵。</title>,<text>老覺人間萬事休。眉端不必穳幽愁。郊居淡泊生涯足。靑萊登盤麥又秋。其二已喜明時告退休。何能除却病兼愁。一旬風雨呻吟苦。兩鬂新霜不待秋。其三名利塲中迹已休。退來林壑滌塵愁。閑齋卧念平生事。虛度人間六十秋。附[明仲]風雨凄凄鷄不休。幽人無寐自閑愁。未知天意忘民否。又見今年未有秋。明仲附[明仲]已决丘園一退休。樂夫天命復奚愁。平生斷置無餘念。不用臨江怨素秋。明仲附[明仲]世味甞來迄可休。奔趍榮辱更堪愁。山不負吾吾可去。歸保中阿桂樹秋。明仲</text>
<title>次明仲寄示韵</title>,<text>世路冥行飽險艱。一區泉壑可怡顔。多謝故人分華義。棲遲能使病軀安。附[明仲]山蔬野麥不知艱。漏屋寒床亦好顔。粱肉朱門如昨日。多君隨遇一心安。明仲</text>
<title>趙仲輔卽余同門生。數十年來。余奔走塵臼。仲輔高卧林泉。殆同仙凡之永隔。及至辛酉夏。余遭讒奔逬於道峯山中。卽仲輔所居之村也。相奉話舊。一倍欽歎。仍吟一律。以寓鄙懷。</title>,<text>谷口長關處士門。水聲禽語自朝昏。烹茶種藥生涯冷。樂道談經氣味溫。講席幾年承至訓。仙區半世避塵喧。白頭共抱樑摧恨。江漢秋陽永不諼。附[仲輔]鶴塘尙書公。與余同是洲門友生。公則致位雲霄。我惟窮老丘壑。殆若黃鵠之於壤蟲久矣。莫與際接。迺者公忽謝仕求志。來同磵巖。門庭淡然。有如溪隱山翁。日追遊不厭。一日話舊贈詩。寓意勤摯。顧余荒拙。愧無以當之。而不容無言。強爲攀和。以備山中故事云爾。磵阿烟樹共衡門。杖履追遊接曉昏。臨水登山襟韵凈。吟風弄月笑談溫。龍潛大澤雲沙靜。鶴返高岡鳥雀喧。丘壑巖廊歸一轍。隱求遺範最難諼。洲門以隱求名堂而勉人故云。○仲輔附[暾]松槿爲籬水繞門。暖雲晴靄供朝昏。遂令過客胷襟靜。况復居人氣味溫。已愛山容當戶媚。更聽巖瀑入欄喧。時來信宿仍成戀。出洞依依每不諼。暾附[曮]怵惕陳䟽出九門。美人佳約失黃昏。借廬多謝山翁義。戀主長吟聖批溫。林下便身方自樂。塵間饒舌任他喧。石田耕鑿君恩感。栗老淸篇誦不諼。曮附[]翛然叢桂蔭柴門。中有高人智不昏。負笈三洲心事靜。藏書萬壑笑言溫。雲仍繞屋生閑趣。水故籠山隔世喧。一別仙區期再訪。却羞漁子武陵諼。伏次呈道溪丈附[仲輔]松桂蒼然蔭石門。烟霞洞裡自朝昏。山中淡趣人看冷。座上春風客就溫。保有巖棲多靜味。任敎流水隔塵喧。相隨杖屨紆阡陌。好事他時不可諼。仲輔</text>
<title>次朴令季心寄來韵</title>,<text>黔州吾愧技殫驢。盤谷殆同隱者居。聖渥偏深讒毁後。閑情剩得退休餘。十年袍笏逃塵世。一榻琹書卧草廬。潦霽行裝今莫道。君民素計已歸虛。附[季心]曉出東門策小驢。一壺來訪故人居。古槐風動新秋後。邃谷泉鳴積雨餘。大老當年捿息地。尙書今日退休廬。絲綸屢降萋菲遠。豈使塩梅鼎鼐虛。季心附[伯玉]羅雀門前縶吾驢。秋山冷雨訪幽居。東籬晩菊培根後。南坨孤舟繫纜餘。一榻琹棊閑有伴。十年鍾鼎退無廬。應知轉展憂君夜。虫語泉聲四壁虛。伯玉</text>
<title>朴令又以絶句寄來。次送。</title>,<text>老來雙鬂白紛紛。謝事明時晝掩門。虫臂鼠肝何足問。一區耕鑿是君恩。其二除却千思萬念紛。只勞魂夢覔君門。半世名塗無寸效。此生何地更酬恩。附[季心]讒說如簧何太紛。三朝舊老出都門。石田耕鑿雖云樂。琹曲常殫感聖恩。季心附[明仲]窮谷投身遠世紛。幔亭峯下掩柴門。生涯淡泊何須說。晩境優遊亦聖恩。明仲</text>
<title>又次朴令贈晩休齋韵</title>,<text>積毁成高卧。空山獨掩門。雲深藏洞壑。霧合失丘原。竹塢寒泉咽。松簷急雨喧。悄然懷世事。搔首伴淸樽。</text>
<title>雨中得一律。呈晩休齋。</title>,<text>名區小築接西東。杖屨追隨兩禿翁。永日碁樽山影裏。短簷松竹雨聲中。耕雲釣月生涯寄。裨世匡君素志空。退士所圖唯一飽。強招隣老驗年豊。附[明仲]塵埃奔走任西東。林壑歸來奄老翁。追悔自多衰髮後。孤懷獨悵晩山中。經營耕鑿餘生寄。致澤君民宿筭空。憂國一心惟歲儉。更將䂓祝願登豊。明仲</text>
<title>次晩休齋前示絶句。以償宿債。</title>,<text>面面靑山媚小軒。數三茅屋自成村。永日晴窓無一事。卧聽農老隔籬言。附[明仲]東岡初日射幽軒。斷續晨霞尙近村。心在淸池魚躍處。客來悄坐却忘言。明仲</text>
<title>次晩休齋寄示韵</title>,<text>掛冠非避世。分華賴知音。末路開靑眼。幽棲叶素心。閑情筇杖倦。詩思酒盃深。萬事看雲外。憂時獨自吟。其二寂寞幽居趣。溪聲與鳥音。看雲知世態。聞瀑滌塵心。宦意同紗薄。君恩抵海深。憂讒搔白首。倚杖自高附[明仲]室靜人高卧。林晴鳥好音。棲遲非遠蹈。幽夐每孤心。雨過全峯立。雲歸衆壑深。新詩緣惡業。聊復有哦吟。明仲</text>
<title>疊音字贈晩休齋</title>,<text>仙區無俗累。琹鶴有淸音。旅味添衰髮。年光負壯心。人方排詆巧。身合退藏深。白雪誰能和。隣翁喜獨吟。附[明仲]俗物多新態。山禽不改音。林居依宿尙。隣好副前心。久病披書倦。閑愁慨世深。淸詩留案上。聊費短長吟。境僻皆淸事。琹鳴非俗音。棲遲當暮齒。經濟負初心。求志寧辭早。鞱光不厭深。東隣得休退。酬唱有高吟。明仲</text>
<title>又疊音字韵。述懷求和。</title>,<text>浪售靑萍價。誰知爨下音。林泉元有約。軒冕本非心。世態雲俱變。皇恩水共深。明時懷感慨。窮谷只孤吟。附[明仲]聳巒非俗狀。流水亦希音。泉石還成痼。榮名不入心。靜看塵世閙。高卧草堂深。决退渾無事。閑來只拙吟。明仲</text>
<title>又疊音字</title>,<text>南柯驚一夢。空谷喜跫音。白首同携手。靑山不負心。碁樽留客晩。松菊閉門深。世事今何問。新詩醉後吟。附[明仲]窮壑無人問。參差谷鳥音。繩樞猶展脚。麁糲且安心。松菊襟期合。圖書契分深。峩洋今有耳。無媿郢中吟。明仲</text>
<title>又疊音字</title>,<text>水聲山籟雜松林。絲竹何煩奏五音。已吃風塵三斗醋。彌堅丘壑百年心。桑麻谷谷人烟靜。雲霧村村石逕深。光景名區隨處勝。不妨終日倚筇吟。附[仲輔]杖屨縈紆過石林。淸流曲曲有幽音。濯泉坐樹非塵事。聽鳥觀魚會道心。谷口桑麻靑嶂靜。衡門鷄犬白雲深。靈區勝賞眞堪畫。醉倚巖松一浩吟。仲輔附[鄭亨仲]末路饒簧舌。恩綸渙德音。東山初避譖。北闕尙懸心。晩計芳隣近。閑情暮境深。一床陪笑語。敬和軸中吟。鄭亨仲附[明仲]危巖度盡又穿林。山鳥溪禽捴好音。暮境筋骸無健意。高崗登陟尙前心。病來詩語天機淺。踏去樵歌玉洞深。坐樹濯泉幽事足。碧雲長日入疲吟。明仲</text>
<title>次晩休齋亭字</title>,<text>豆莢離離瓠結子。秋光先到晩休亭。主翁睡罷吟詩句。雨後前山一倍靑。附[明仲]睡罷猶高枕。谿明日午亭。懶起排窓望。雲山不盡靑。明仲</text>
<title>溪山得灘字</title>,<text>白石粼粼自作灘。一溪流水噴淸湍。逍遙盡日忘歸去。笑看銀鱗上釣竿。附[明仲]携筇聯袂立沙灘。愛玩淸流更激湍。罷釣歸來餘興在。半山溪日只三竿。明仲附[明仲]衰年登陟類乘灘。還羡跳魚上急湍。退士卽今何所事。溪山滿地一漁竿。明仲附[仲輔]連袂蘿臺度石灘。逝斯玄理驗流湍。觀魚濠上忘言坐。雲影潭心裊竹竿。仲輔附[]草碧沙圓白石灘。新秋急雪噴飛湍。相羊杖屨觀魚地。小子敲針弄釣竿。附[棨]靑莎白石繞長灘。洞濶雲深響急湍。却羡溪翁忘世事。夕陽山路捲漁竿。棨附[尙繼]緣蒲淸淺白沙灘。柳下徐風吹急湍。偶得觀魚濠上會。夕陽閑把丈餘竿。尙繼</text>
<title>謹次晩休齋石池韵</title>,<text>粉紅何日耀蓮房。斲石爲池引水長。只有淙淙聲不息。靜聽移夕挹新凉。附[明仲]劣如樽罍或如房。輸瀉淸流一道長。六月炎天無暑氣。坐來危石洞心凉。明仲</text>
<title>晩休，道溪各贈齡字詩。述懷各和。</title>,<text>舊疾乘衰作。摧頹已暮齡。流光催衮衮。危鬂嘆星星。巖瀑喧階砌。山雲繞戶欞。閑中忙節序。秋意忽溪亭。其二老來催志業。飄泊感頹齡。聖渥同山海。恩綸揭日星。微忱懸禁闥。歸夢拓虛欞。杖策時高咏。淸溪有小亭。附[明仲]窮谷通烟火。生涯六十齡。功名同閏木。朋友似晨星。度樹雲埋壑。鳴松雨入欞。浮榮已斷置。從此老斯亭。明仲附[仲輔]巖居有餘樂。晩計惜殘齡。洞邃藏風雨。溪虛動月星。冥心聊隱几。高眺獨憑欞。肥遯天山義。共君講此亭。仲輔附[明仲]讀書何事做。窮谷度餘齡。罷釣歸乘月。爲農出戴星。溪聲喧午枕。雲影接朝欞。送老寧須擇。會心此一亭。明仲</text>
<title>又疊齡字韵</title>,<text>白首辭簪笏。紅塵困幾齡。樽罍無酒子。樵牧有奴星。乘興時携杖。排愁獨倚欞。箇中佳處在。扶病上山亭。附[仲輔]急景催遲暮。居然五十齡。中林撫淸夜。短岸步寒星。山近雲生砌。泉飛雨洒欞。孤懷感亦屢。把酒倚高亭。仲輔附[仲輔]林壑悲秋意。雲雷負壯齡。山明朝映日。池瀅夜涵星。松盖偃花塢。桐孫近竹欞。淸奇有眞契。幔嶂獨亭亭。仲輔附[明仲]風雨紛秋夏。愁中忽半齡。寧論溪步月。難見水浮星。燕命猶窮谷。民憂想殿欞。於何排悶好。携酒又登亭。明仲</text>
<title>次晩休通字韵</title>,<text>伏雨闌風數朔通。陰雲接地峽田空。去馬來牛將不卞。農人專失一年功。其二身名不必問窮通。志業差池九分空。白首歸田今失計。長霖何事破農功。附[明仲]陰霖連月道難通。平陸成江接太空。五色石傾秋雨逗。補天誰任女媧功。明仲</text>
<title>朝來得來字。贈晩休齋。</title>,<text>永夜獰風撼屋角。更兼山雨疾驅來。峽村烟火何由擧。却恐天傾五岳摧。附[明仲]連旬恠雨閙松竹。終夜狂風動地來。北斗調元誰是任。却敎嘉糓等霜摧。明仲</text>
<title>至上人袖詩來訪。以詩贈之。</title>,<text>飄然錫杖響高崗。花雨霏霏影落床。袖來半偈多新趣。流水靑山一鉢囊。</text>
<title>又贈至禪釋</title>,<text>飄然雲衲向何山。南北東西去復還。知爾糇粮應不乏。松花新發白雲間。</text>
<title>文巖十韵 壬戌</title>,<text>飽喫紅塵酸與醎。晩來捿息有文巖。峰巒羅列圍平野。草木葱籠蔭恠嵒。一抹烟霞粧洞壑。幾年神鬼護松杉。終敎特地歸閑士。果見東崗避巧讒。已謝軒軺扶小杖。仍將襏襫換朝衫。捿烏禁苑爭高樹。老馬長郊脫巨銜。聖世恩私營小築。殘年生活付長鑱。春歸東洛裁花竹。蓴老吳江落布帆。笑看嶺雲生曖曖。靜聽樑燕語喃喃。此間堪畫知多處。最是耕耘少長咸。</text>
<title>奉和御賜釋讒詩</title>,<text>憂讒畏忌謝明時。自擬藏名沒世而。宣室席前恩諭懇。手擎奎藻出來遅。</text>
<title>偶吟</title>,<text>堂下梧桐綠葉生。晩來山雨引風鳴。幽人午睡纔驚罷。起望前郊草色平。其二頭上紛紛白髮生。行藏不必限鍾鳴。風塵榮辱皆拋棄。高卧林泉心則平。其三雨後溪流谷谷生。潺湲永日繞階鳴。添入小塘盈半畒。澄綠光中鏡面平。其四立立峯巒喜我來。各呈蒼翠好顔開。一庭松菊猶無恙。手自攀援進一盃。附[暾]桐楓引雨乍凉生。喞喞寒螿露草鳴。聞說今年將大有。芃芃禾黍一望平。暾附[暾]此地前年擇勝來。石溪通引小塘開。逍遙山水享淸福。丌上詩書床上盃。暾附[]桐花荷蘂一時生。又是蕭踈小雨鳴。朝朝不盡悠然興。長對終南一字平。附[]槐柳深深細雨來。柴扉永日爲誰開。靑山一曲無塵事。溪水聲中泛泛盃。附[尙繼]小堂凉意雨餘生。露滴庭梧葉葉鳴。這裡風光看不足。登高却望遠郊平。尙繼附[尙繼]平郊漠漠晩風來。林下香花冒雨開。暇日幽居新趣足。曲溪流水坐傳盃。尙繼</text>
<title>偶吟</title>,<text>三夏今將盡。西風忽已凉。客心驚節序。瘦骨怯秋光。夢與紅塵斷。病隨白髮長。兒曹時覔句。高詠卧溪堂。附[曮]一夜炎蒸失。秋風頓覺凉。油油平野色。淡淡遠山光。髭爲吟詩短。歌因進酒長。憑欄淸興發。山月滿溪堂。不待井梧落。金風已送凉。峽雲千峀態。秋水一天光。節序看看促。禾苗漸漸長。今年將大有。朋酒躋公堂。曮附[]當夏郊居靜。吾心處處凉。傍林隨日影。觀沼動星光。雨大溪初廣。虫鳴夜欲長。明朝秋又届。添景午橋堂。</text>
<title>挽尹校理 得敬</title>,<text>江山秀氣暎眉宇。風味溫溫自夙成。需世才華金榜首。妙年資望玉堂淸。格言筵席恩褒重。高議㙜垣義理明。倚仗方深驚夭椓。茫茫世事但沾纓。</text>
<title>挽洪義州 啓裕</title>,<text>周旋銓席最相親。歎子襟懷卽古人。人尙奔馳唯守靜。世爭修餙獨任眞。經綸大策須高手。陶鑄嘉猷擬藎臣。</text>
<title>挽吳僉正 胤周</title>,<text>少日騷壇躡後塵。雄詞健筆出凡倫。宏才朱墨嗟長屈。奇氣靑霞竟未伸。天錫遐齡仁善報。子承遺業孝誠純。浮休萬事皆陳迹。白首悲吟愴火薪。</text>
<title>挽朴寧海 載仲</title>,<text>眼看衰世太澆漓。我愛淳心子獨持。恬靜還爲名道障。參池不是聖君遺。篋中諫藁留淸議。身後靑氊付可兒。湖外新阡歸旅襯。海鳧無影白幡隨。</text>
<title>柳侍郞 陽輝 以副价赴燕。投箋索詩。贈以二絶。以資覆瓿。癸亥</title>,<text>歲歲弘橋路。轔轔皮幣車。視天天醉久。此別意何如。其二昔日搗椒地。君今又舝車。可堪霜雪夜。愁鬢白紛如。</text>
<title>送兪學士大哉赴燕</title>,<text>弘文學士燕南市。博帶峩冠染虜塵。須將忍痛含寃意。說與悲歌慷慨人。</text>
<title>東宮嘉禮日志喜 甲子</title>,<text>日朗天晴盛禮嘉。域中蒼赤屬謳歌。微臣拜獻華人祝。壽似丘陵男子多。</text>
<title>挽金水原 泰衍</title>,<text>重厚資兼長者風。故家餘韵獨明公。棘林政著循良最。剡牘名登望實隆。已喜駿蹄當路上。忽驚鷄夢罷山中。有才有志嗟無命。此理誰能質造翁。其二中表情親復有誰。公亡尤切我心悲。餘生又向楊山哭。感舊傷今涕自垂。</text>
<title>魚侍郞 景雨 飮氷而索詩。盖玆行也無歲無之。送者輒以皮幣金繒。春秋黃河等說贐之。不然則薊門烟樹。遼野風雪。閑漫詠耳。此無異於磨驢之跡。而外此而別叩新皷角。則殆同龜背之毛。將奈何。雖然侍郞之遠征。余不可無言。强以一絶塞責。其不爲撫掌之資也否。</title>,<text>鶉醉狼明已百載。陰陽消息一何乖。向來擊劒擣椒地。送子尤增感慨懷。</text>
<title>挽趙僉知 世垕</title>,<text>淳朴其姿坦坦襟。古家餘韵復看今。靑冥愧我吹噓失。窮壑多君退處深。聲價㙜垣藁草在。功名樞府鬂霜侵。靷車未返維楊路。回首南雲淚不禁。天錫遐齡七十八。我憐名位獨蹉跎。玉署銀臺非不可。世無公道奈之何。</text>
<title>挽徐判書 宗玉</title>,<text>人物明庭日渺然。嗚呼國器又重泉。九卿迹遍宏猷試。五道帷蹇惠化宣。北闕頒綸明主惜。十年同病故人憐。編成纂輯神精弊。爲哭公私涕自漣。</text>
<title>藥房次政院韵</title>,<text>新樓復設六仙班。人與喃喃賀燕還。三字重瞻依舊額。一樽相對破愁顔。羣咻聒耳難成睡。啓牒埋頭未得閑。永日煩襟何處瀉。數聲鸎語綠陰間。</text>
<title>贈聖能上人</title>,<text>胡僧年八十。飛步出山門。瘦脚鳴秋葉。孤筇穿宿雲。愛聽梵語靜。能忘俗緣紛。世事宜高枕。從今擬伴君。附[暾]僧自何山至。溫王古石門。顔蒼應食葉。衣白認棲雲。斷俗歸圓寂。牽情愧糾紛。不妨方外友。梵貝聽從君。暾附[]只可藏深院。如何近國門。樓高山暎月。橋入武陵雲。聽唄蒼苔凈。還山黃葉紛。且將吾道告。父父與君君。附[㻐]有形皆物役。閑者乃沙門。一笑千峯月。三依萬樹雲。長松寒不老。法雨坐來紛。弟子元耽飮。蓮師又是君。㻐</text>
<title>暾兒削黜而來。偶吟。</title>,<text>十月風寒日易昏。山村寥落掩荊門。明時譴黜何須歎。林下優遊亦聖恩。附[暾]天際浮雲日未昏。回頭步步出都門。明時暫黜非爲譴。來侍文巖卽聖恩。暾附[㻐]花枝欲動北風昏。衣狗浮雲洞一門。從今可遂歸田計。擊壤歌謠祝聖恩。㻐附[㻐]鴉喧鵲起日西昏。又送吾兄東出門。風雷不過崇朝怒。何損仁天雨露恩。㻐</text>
<title>次院花韻</title>,<text>潦倒紅塵忽白頭。晩來林下卜居幽。數椽茅屋開三逕。一道巖泉瀉百愁。心事較看山月皎。功名笑指嶺雲浮。近聞宦海風波足。分付梢工穩撑舟。附[暾]烏帽不宜稜角頭。接罹便合屛居幽。簷垂蝸屋無猜打。箕大豸冠有觸愁。殘局輸嬴高手斂。紅塵軒冕白雲浮。晴窓掩卷還長歎。誰是商家用作舟。暾附[㻐]角巾歸計洛城頭。晩歲生涯一壑幽。鷗鳥成盟非俗契。梅花欲動又詩愁。淸標老竹凌霜立。世事春萍逐浪浮。可惜蒼生無大福。渡頭斜日謾橫舟。㻐</text>
<title>弘濟院。書示兒輩。</title>,<text>弘濟橋頭日欲暮。行人臨發更躕躇。一言留付三兒子。愼勿優遊廢讀書。</text>
<title>北伯尹季亨書問。有詩和送。</title>,<text>背後看看遠洛城。吾行忽已到松京。關外故人馳一紙。別言珍重帶深情。年年至月有玆行。幾箇情人惱別情。厭看中土腥塵滿。一抹天河手欲傾。</text>
<title>松京途上口占</title>,<text>故國山河悵望中。天摩秀色尙䓗籠。半千王業隨烟散。滿月臺空夕照紅。</text>
<title>瑞興。次書狀韻。</title>,<text>宵行不辨路高低。曙色蒼茫月在西。爲問遼山驅匹馬。何如紫陌聽晨鷄。關雲朔雪愁長結。淸渭終南夢欲迷。直待明年楊柳節。靑春作伴好相携。附[書狀官李日躋君敬]嚴城曉拆角聲低。的歷踈星古木西。鄕信風催千里鴈。客窓霜動五更鷄。乾坤自信胷中大。道路寧愁脚底迷。一段情緣猶未撥。依依難別有兒携。書狀官李日躋君敬</text>
<title>偶吟。示書狀。</title>,<text>征邁何時已。侵晨舝我車。日寒風又利。氷塞路兼賖。壯志羞燕匕。行裝異漢槎。百年皮幣恨。今日鬢堪華。附[君敬]撲撲風翻盖。飄飄雪打車。行人起常早。官路望逾賖。遼野千年柱。銀河八月槎。遠游身已倦。容易鬢添華。君敬</text>
<title>書狀以遠接使宋三宰韻示之。次送。與書狀同次。</title>,<text>依微淡月暎踈星。車馬轔轔指北庭。設置關防知有意。此行隨處上臺亭。行李銀關鬂欲星。朔風驅雪暗邊庭。吾輩萍逢眞有數。奇遊共指鴨江亭。附[君敬]冠盖聯翩若鶩星。相逢盡道出西庭。莫論行事誰先後。畢竟同登塞上亭。遠接使追到而先發故云爾。裝中釰氣欲衝星。不怕單車涉虜庭。好待春歸王事了。看花同醉廣湖亭。宋台亭榭在於廣湖故云。○君敬</text>
<title>次遠接使宋三宰 君集 韻 與書狀同次</title>,<text>聯翩冠盖走。絶域幸相逢。朔風埋平野。寒威釀大冬。旅懷輸短什。鄕信有緘封。征役無時了。遼山路幾重。關外含綸客。他鄕萍水逢。離家盈幾月。在途餞三冬。官酒時添酌。詩牋日拆封。可堪分散後。山海隔重重。附[君敬]爲底驅軺急。征途忽謾逢。去來爭日月。征役了三冬。樽酒還今夜。詩篇定幾封。龍灣相送處。西渡路千重。陽關眞謾語。西出故人逢。裘釰輕千里。杯觴共一冬。盖淹龍舘待。詩遆譯筒封。塞墇稀玆事。酬和莫厭重。君敬</text>
<title>義州凝香閣。次壁上韵。</title>,<text>粉黛羅前後。芳醪又滿甁。歸程看大野。小會且孤亭。危鬂愁中白。迎眸塞外靑。明朝將發軔。有醉但無醒。附[君敬]惜別歌三疊。寬愁酒百甁。窮冬臨絶塞。落日倚高亭。遙海無窮黑。寒山不盡靑。傷心皮幣事。天醉幾時醒。君敬</text>
<title>次書狀所示韻</title>,<text>征驂今忽到西灣。默數吾行隔歲還。千里鄕心樽俎裡。一年形役雪雲間。䧺都果是黃龍府。關隘猶稱白馬山。遼左健兒皆袖手。神州久已屬完顔。附[君敬]征軺明欲渡龍灣。况復天涯送子還。病骨勞疲鞍馬際。壯心惆悵酒杯間。關情故國惟明月。滿目胡壃盡亂山。差喜統軍亭上會。主人留客有歡顔。纔別伴送使北歸。故首句云云。○君敬</text>
<title>上統軍亭。次書狀韻。</title>,<text>縹緲高亭暎夕曛。登臨平視塞天雲。山連南北千峯簇。地限華夷一水分。壯士休誇鳴釰勇。邊民方樂荷鋤耘。金繒久作和戎策。漢闕長纓孰請君。附[君敬]古戍烟迷日欲曛。義州城北見黃雲。孤亭逈壓胡山兀。一水橫穿我界分。戰地百年多皷角。塞垣千里半耕耘。卽今廟畧惟金幣。吾輩將何報聖君。君敬</text>
<title>鍊武堂。見妓輩馳馬拔幟。</title>,<text>佳兒裝束戰塲衣。步上龍駒捷若飛。突過長衢能拔幟。漢軍遺法此依俙。附[君敬]長風飄拂紫羅衣。騰上銀鞍鳥競飛。薄暮黃塵連道暗。紅旗閃拔見依俙。君敬</text>
<title>偶得一絶。示書狀。</title>,<text>醉到龍灣夜。紅粧左右扶。自笑風情薄。吾衰已白鬚。附[君敬]本自無多酌。那須倩妓扶。風情全不薄。紅粉襯斑鬚。君敬</text>
<title>戱贈書狀</title>,<text>龍灣能賞洛陽花。枕上娟娟雪裡葩。聞道春來風雨惡。不知飄蕩落誰家。書狀隨廳妓名。卽洛陽花云。附[君敬]雪天無意賞寒花。留待東君爛熳葩。秪恐綠楊飄蕩易。春來風雨愼君家。副房隨廳名曰綠楊故云爾。君敬</text>
<title>與書狀同次伴送使韻</title>,<text>我馬明朝西渡灣。君今先入玉門關。離懷旅榻詩盈軸。客路遼陽雪滿山。行色月懸楡塞曉。歸期春送野花斑。家鄕隔遠音書阻。卧看空林宿鳥還。送一作待附[君敬]吾行三宿尙留灣。怊悵君歸已入關。索莫風烟非我土。蒼茫雲雪是何山。中年遠別懷應惡。一夜相思鬂欲斑。縱有新詩題滿篋。塞鴻飛盡寄誰還。君敬</text>
<title>鴨綠江。次書狀韻。</title>,<text>㫌旆飄搖暎酒樽。一江氷雪馬蹄翻。陰風颯匝寒威盛。曠野迷茫朔氣昏。醉後煩愁吾已失。客中離抱再休論。歸程咫尺非東土。何處登臨望帝閽。附[君敬]惆悵沙頭送別樽。角聲凄壯戟枝翻。江水屭贔風威冷。山木蒼唐雪意昏。朝日征車從此去。暮年羇抱共誰論。夢魂不道重關隔。曉逐殘星入九閽。君敬</text>
<title>露宿溫井坪</title>,<text>馬耳陰陰樹色蒼。三江一渡路茫茫。暫辭東國冠裳地。來躡遼河羯虜鄕。腰下寶刀空吐氣。壺中芳酒自浮香。龍灣勝會今追想。露宿山坡草木荒。馬耳山名。在三江上。附[君敬]何限胡山滿目蒼。單車西渡意茫茫。龍灣信遠猶東土。鶻野回思便故鄕。暇日杯觴臨聚勝。深宵歌吹在凝香。那堪捨此紛華地。掃雪篝燈宿大荒。聚勝亭名。凝香堂名。俱在灣府。○君敬</text>
<title>湯店</title>,<text>湯店徘徊濕我巾。百年中土染腥塵。黃沙白草今胡地。穿袖紅兜舊漢民。俗習剛強看走馬。遺墟蕪沒愴行人。吾邦界限尋無處。老樹森森閱幾春。附[君敬]悲歌歲暮涕盈巾。古壘凄凉戰伐塵。膏沃今成甌脫界。衣冠誰認海東民。陰陰雲壑疑無路。颯颯風林訝有人。焉得鳳城恢我土。耕犂千里遍王春。君敬</text>
<title>遼陽䓗秀。次書狀韻。</title>,<text>東土遼陽千里餘。山名何事兩相如。甘泉滴瀝奇巖古。路左依俙瑞邑閭。附[君敬]媧皇戱擲補天餘。兩塊奇形一㨾如。分置龍灣江左右。殊方疑入瑞興閭。君敬</text>
<title>柵門</title>,<text>斲木爲長柵。沿邊替成臺。關防隨地設。和使逐年廻。璧馬齋吾恨。金魚聽爾開。丙丁今幾歲。回首有餘哀。明珠駿馬。今行入去。故第三句云。附[君敬]編木重重柵。瞭氛處處臺。賃車人爭閙。遞駄馬空廻。潛貨多姦濫。邊門愼閉開。隨人舒慘在。國弱儘堪哀。君敬</text>
<title>安市城</title>,<text>安市遺墟嶺隘重。將軍已去杳無蹤。千秋不變觀兵地。殊俗爭傳駐蹕峰。辮髮卽今非漢制。傷心何處問堯封。書生擊釰潛垂淚。遼塞須看夜夜烽。附[君敬]龍灣近接鳳山重。東客西來訪舊蹤。麗帥拜城曾此地。唐皇停蹕定何峰。玄花謾說唐時事。白草還迷我界封。使得如渠呼作將。聖朝那復念邊烽。君敬</text>
<title>松店早發</title>,<text>八渡河流凍不波。大冬嚴沍視春和。王事驅馳吾輩事。豈嫌風雪夜來多。附[君敬]卧聽獰飈若怒波。起看天日轉淸和。渡江三宿無寒凜。珍重天公餉我多。君敬</text>
<title>沓洞志感</title>,<text>軋軋歸車日日馳。朔風飛雪撲征麾。齊言王事休虛擲。豈念吾行返太遅。石嶺殘雲猶古色。草河遺迹尙今悲。當時歌曲爭傳誦。和淚沉吟續以詩。附[君敬]顔瞻周道我車馳。萬里悠悠逐去麾。絶域窮陰行欲暮。故園歸夢到應遅。遙空日落盤雕下。大野風寒百獸悲。中夜潛歌懷聖祖。衣裾濕盡下泉詩。君敬</text>
<title>連三關曉起</title>,<text>垂老天涯去。身無疾病難。歇鞍纔水畔。歸路又雲端。千里家山隔。三關雪月寒。愀然聊自語。行過幾林巒。附[君敬]客枕多蕭瑟。更長着睡難。淸樽當歲暮。白髮集憂端。遠役何時歇。殊方此夜寒。鷄鳴戒徒侶。努力涉前巒。君敬</text>
<title>會寧嶺</title>,<text>長袖峩冠遠自東。歸程直北苦無窮。崎嶇急嶺愁巖石。寥落平林畏雪風。一路長馳三使价。百年虛老幾英䧺。排愁強欲題詩句。慘惔胡山滿目中。行行登嶺脊。叢樹老參差。驅馬愁氷滑。扶軺㥘路危。小天林外拆。瘦石雪中欹。辛苦踰玆險。停鞭喚酒巵。附[君敬]但看朝日每生東。遠客西游路不窮。寥落荒山微有雪。蕭森古木目生風。衝寒敢恨征裘薄。垂老猶憐志氣䧺。騎馬時時聊一快。誰能愁悒坐車中。蔚然峯崒崒。重以石差差。帶雪千林合。緣雲一徑危。據鞍凌險阻。叱馭任顚欹。下嶺方歌笑。旗亭且把巵。君敬</text>
<title>靑石嶺。再疊寒字。</title>,<text>生平多遠役。莫若此行難。旅夢驚千里。覊愁集萬端。氷霜添髮素。風雪刮膚寒。歇馬還催發。前林有險巒。附[君敬]嶺路交靑石。驅車寸寸難。我方臨壑底。君又上林端。風雪重裘薄。乹坤一釰寒。當前遼野濶。從此送殘巒。君敬</text>
<title>狼子山寓感</title>,<text>山豈有心㐫且獰。野人來據以狼名。跳踉孰敢當塗問。騁望難聞刻石銘。釰槊渠誇馳馬突。金繒吾愧載車盈。堪嗟弱國誠無奈。只看旄頭天上星。附[君敬]匪乕匪熊野性獰。誰敎玆物紀山名。域中成窟悲胡界。石上誇功愧漢銘。充去金繒谿壑大。養來荊棘穢羶盈。乾坤俯仰交塡臆。更欲彎弧夜射星。君敬</text>
<title>道中記實</title>,<text>頭戴紅兜衣不長。單袴纏股步無傷。形形色色皆皮服。箇箇腰垂一小囊。右衣服聲音喞喞不能長。隔壁喧噪捴未詳。南蠻鴂舌知何似。斷續其言最北方。右言語左右築墻仍作廊。大窓相對設長炕。一面爇薪能遍煖。客子來登夜已央。右房屋土盆殘水和靑粱。女隊男羣共一床。炊烟乍起仍分喫。毒蒜湯中間熟羊。右飮食其語琅琅其步蹌。上包長服下無裳。平頭短髮皆收結。亂揷繁花耳疊鐺。右女人一車能載百餘箱。騾馬交驂儘健強。轔轔永日闘風去。不問寒威與路長。右包車野店鳴錚欲賣糖。街頭打竹是油商。無數遼陽遊手輩。各携諸種勸人甞。右販賈旗幢色色掛坊坊。紅賣腥𦟳白賣湯。鷄猪酒麵兼茶飰。雜遝胡兒坐在床。右廛坊焚香處處禮關王。傴僂胡兒塑像傍。夷俗亦能知敬奉。穹廬金碧燦輝光。右關王廟辮髮山戎素勇強。形雖人面性如狼。禮樂衣冠同外物。剃頭左袵認爲常。右習俗附[君敬]上衣短短下衣長。禿袖交衿制可傷。褙着皮毛無貴賤。腰間一一佩鞶囊。右衣服鍋炊蒼黍間黃粱。飧不用匙設不床。敲卓一聲隨所命。鷄猪酒麵與鵝羊。右飮食北語東音互短長。啁啾對面兩難詳。兒啼最慣呱呱響。一任天機不限方。右言語茅簷磚壁列長廊。上架脩梁下設炕。五六胡床分主客。烘爐一座置中央。右房屋金蓮纏窄步踉蹌。一色長袍不着裳。䯻㨾卷垂雖則異。耳邊箇箇掛雙鐺。右女人垂耳四驂服一箱。大包稛載百觔強。胡兒坐在車兒上。兀自揮鞭丈許長。右包車打的販油敲作糖。曼聲呼唱捴遊商。最憐一担雙頭水。亦復要錢喚客甞。右販商懸幢處處設廛坊。置却胡蘆與粉湯。一箇椀兒雙隻筋。主人邀客對踞床。右廛坊村村香火賽關王。金壁炫煌暎路傍。泥塑繡幀森動魄。靑刀赤馬凜生光。右關王廟頑皮硬骨北方強。喜則爲人怒則狼。伎倆平生惟走馬。不知天地有綱常。右習俗已上十首。君敬。</text>
<title>遼陽</title>,<text>曾說玆都盛且䧺。吾邦境土限遼東。峰頭警蹕天王駐。河外逃蹤太子窮。千古山川明漢日。百年氓俗染胡風。傷心衰草遺墟裡。何處行尋聖祖宮。舊都繁華傳至今。山川形勝控衣襟。鳴弓舞槊爭䧺地。蔓草寒烟感古心。安市城墟兵氣歇。渾河波靜虜氛沉。楊熊寃血千秋碧。豺乕縱橫孰復禁。附[君敬]高歌擊釰氣生䧺。行盡遼州入站東。太子奔河秦益急。幼安浮海漢方窮。凄凉年代餘流水。寂寞衣冠異昔風。尙泣孝宗曾北狩。古城衰草問遺宮。遼野浮雲自古今。寒原駐馬易霑襟。化歸丁鶴荒唐說。恥賣盧龍感慨心。百戰山河殘照滅。千家城郭暮雲沉。最憐枉了熊袁死。滿野西驅遂不禁。君敬</text>
<title>靑石嶺志感</title>,<text>聖祖何年過此嶺。悲歌一曲出燕關。叢林亂石千回路。虐雪陰風萬疊山。行李至今懷歷歷。東民誰不涕潸潸。春秋大義無人解。中夜沉吟鬂欲斑。附[君敬]氷轅雪窖當年恨。聖祖龍潛北出關。去國衣冠淹日月。凝情笳皷杳江山。遼城宮毁懷何及。石嶺歌悲涕欲潸。所賴吾東遺烈在。春秋一部暎斑斑。君敬</text>
<title>華表柱。用丁令威歌韻。華柱已湮沒。指廣祐寺白塔有柱云。</title>,<text>人言昔日丁令威。化鶴千年但一歸。卽看白塔衝霄主。華柱誰知是與非。附[君敬]有誰能識丁令威。鶴去千年亦不歸。落日寒雲華表柱。丁丁白塔是耶非。君敬</text>
<title>白塔 塔自東漢已有之。唐太宗東征時。使尉遅敬德重修云。</title>,<text>唐皇何事費萬銅。高成白塔與雲同。至今屹立遼河外。功德千秋付鄂公。附[君敬]粧成白甓冠靑銅。百級巍峩八面同。現刻如來千億相。彌天功德尉遅公。君敬</text>
<title>太子河</title>,<text>長江一道湧寒波。千古流傳太子河。滔滔日夜鳴嗚咽。似㤪秦宮挾匕軻。附[君敬]壯士歌悲易水波。寒聲一半雜遼河。東奔太子休相㤪。天不憐燕奈爾軻。君敬</text>
<title>遼野</title>,<text>東來客子住征鞭。四野茫茫一洞然。遼遠定應通海上。杳溟無乃接天邊。干戈戰伐知何日。蠻蜀興亡已百年。過此休誇懷爽朗。和戎行色正堪憐。平原廣野一望中。白草黃沙處處同。萊碣勢連千里遠。華戎分接八方通。山無遮斷心胷豁。雲有迷茫眼力空。始識天公多厚意。壯遊偏許禿頭翁。陰雲慘惔四無遮。唯見長風捲暮沙。牢落穹廬開小逕。蕭然民物乏生涯。驅馳但記乘秋馬。保障誰知産竈蛙。世事懷來多感慨。中州回首鬂堪華。附[君敬]崎嶇萬里不停鞭。馳出全遼頓豁然。一箇團圓天在上。八方空濶野無邊。心遙雪巘迷歸路。目斷雲沙㥘暮年。方覺彈丸東土小。向來遊賞秪堪憐。孤烟遠樹杳茫中。一幅平原四望同。淹病十年神忽爽。看山千里眼方通。信知地配天爲大。却訝雲連海盡空。廣漠逍遙眞可樂。也應稱快漆園翁。東萊斷送萬山遮。遼界西頭浩莾沙。一氣相吹如有物。兩儀交露了無涯。旋旋自笑緣磨蟻。竊竊眞驚坎井蛙。盡日車行愁欲老。風埃添却滿頭華。君敬</text>
<title>大風</title>,<text>萬壑千林盡怒號。靜聽原野走波濤。屋茅捲去吹聲振。坤軸掀來氣勢豪。飄蕩㫌旗垂地側。飛揚沙石入雲高。寒威斗㓗重裘薄。更覺塵埃罩冷袍。附[君敬]一氣潛噓萬竅號。等閑平地起奔濤。吹連冷角聲方壯。振匝虛郊勢轉豪。撲馬交馳川石亂。搏鵬橫剪朔雲高。透轎亦覺重裘薄。郵卒憐渠敗絮袍。君敬</text>
<title>塵</title>,<text>非雲非霧罩荒原。一陣搖搖自動掀。沙路暗隨人跡起。遙空輕雜眼花翻。從風颯匝晴山失。映日飄回白晝昏。對案輒愁行客飯。衣冠長拭拂來痕。附[君敬]冥濛颯沓漲平原。生滅無端孰𥳽掀。黯黯微緣人面起。霏霏輕逐馬蹄翻。晴山破碎看如夢。晨旭朦朧認作昏。淸淨獨思東海界。衣纓歸濯惹來痕。君敬</text>
<title>苦寒</title>,<text>店舍蕭然暮靄沉。憧憧覊抱自難禁。風寒日冷遼程遠。山雪河氷歲色深。羸馬欲鳴愁躑躅。行人無語噤聲音。冬威逼骨重裘薄。暫駐征車煖酒斟。附[君敬]野樹風多塞日沉。貂裘透薄冷難禁。愁凝皓峀千層逈。慘裂玄氷百尺深。斷續村烟皆凍色。蕭條邊馬亦寒音。非無側掛車傍酒。口角啣鉗不敢斟。君敬</text>
<title>瀋陽</title>,<text>城上層樓城下門。市中金碧眼中繁。羗民雲集千家盛。官舍星羅五部尊。皮幣已成和使業。山河尙帶戰爭痕。胡皇窟宅方營此。誰能熊揚起九原。附[君敬]千堞峩峩儼四門。人烟萬戶井閭繁。署惟五部儀俱備。官則三京品最尊。壤界䧺連關外地。風雲愁帶戰餘痕。卽知淸帝千年計。不在中原在北原。將軍官一品。而從閣中出。城內列置五部。惟吏部一署不設云。○君敬</text>
<title>醫巫閭山</title>,<text>遼關不見一培丘。忽得高山天半浮。氣勢奔騰臨大漠。岡巒羅列鎭邊州。風雲似解興亡恨。蒼翠長嚬戰伐愁。世事卽今非昔日。悲歌行色爾知不。附[君敬]萬山如馬走靑丘。橫落螺鬟數點浮。八站以東惟此峀。長城之北更何州。翼搏風起無由羡。目送雲歸秪自愁。三月桃花春水漲。可能容我一遊不。山有桃花洞故云。○君敬</text>
<title>烟臺</title>,<text>誰築烟臺大野間。關防每夜報平安。殘瓦古甓今頹落。留作東人涕淚看。附[君敬]錯落烟臺五里間。邊封非復舊時安。寒灰破堞誰相管。空惱行人駐馬看。君敬</text>
<title>羊膓河。次息庵 集中 韻。</title>,<text>九曲羊膓是險坡。山名何故指長河。無情流水今休說。事實人間爽誤多。附[君敬]畏道愁聞九折坡。誰移西嶺喚東河。非山非水康莊上。亦有羊膓幾許多。君敬</text>
<title>十三山。次息庵韻。</title>,<text>耳聒玆峰眼始看。何人喚做十三山。嵯峨但見巖巖石。突兀元非粒粒鬟。巫楚疑皆浪說。逶迤綿絡只殘巒。從來名實多相左。縱爾無情亦世間。息庵詩。此山巫剩。巒楚疑添峀云。而今見無羅列十三峯。不得不翻案以詠。附[君敬]百里醫巫已了看。西南秀色更靑山。平鋪謂是重重幕。列立無非點點鬟。大野泓溟都聚氣。十洲三島簇成巒。古人夸美君休恠。五色雲根産此間。大理石産於此山。奇紋宛若水墨山水故云。○君敬</text>
<title>懷醫巫閭先生賀欽 欽棄官隱居。講陳白沙學。隱㞐處醫巫山桃花洞云。</title>,<text>河汾講學又山中。賀氏高名藉海東。一代能移弓馬習。千秋留得洛閩風。流芳不墜干戈閙。殊俗猶知俎豆崇。悵望胡塵迷舊洞。停車今日倍忡忡。附[君敬]高懸綘帳賀郞中。葩遁東歸道亦東。明季誰尊朱氏學。關儒猶達白沙風。貌留院璧七分古。名並閭山百丈崇。獨抱遺書戎馬後。無人說與我心忡。君敬</text>
<title>懷李成樑父子</title>,<text>將軍父子並流芳。勳業長留竹帛光。戰陣威聲馳矢石。䧺豪大志叶蓬桑。洪恩五等封茅白。往事三關塞草黃。東土至今遺像在。奇功千載詎能忘。李如松遺像在平壤。附[君敬]家聲較却隴西芳。寧伯名高日月光。戰伐飛騰三父子。山河寂寞一滄桑。傷心𨓏事雲俱白。滿目邊愁草自黃。最是壬辰提督業。至今東土永難忘。成樑長子如松。以提督東征有勞故云。○君敬</text>
<title>哀熊廷弼</title>,<text>社稷如存身亦存。憂時不啻漢臣袁。㐫鋒未遏門庭逼。巧舌先從帝側喧。百戰徒招盈篋誇。九原誰慰覆盆寃。遼河鐵馬無人禦。任使胡塵滿薊門。附[君敬]經畧全遼尺釰存。雷轟名字並楊袁。見愁內界兵鋒逼。無奈東林黨議喧。百戰輕身功亦大。九邊傳首死終寃。長城自壞嗟何及。虛設重關第一門。楊袁卽楊鎬，袁崇煥。山海關懸額。卽天下第一關門云。○君敬</text>
<title>哀杏松塔三堡守將</title>,<text>殘譙破堞倒沙塲。撫迹那堪過客傷。百萬兵隨城共陷。二三帥與國偕亡。千秋氣作山河壯。永世名垂竹冊芳。天醉至今醒未得。中州胡運一何長。附[君敬]寧遠衛東百戰塲。秪殘三堡最堪傷。並屠鷄狗城仍破。盡化猿虫將亦亡。埋碧空蟠千古恨。殺靑誰記一時芳。雎陽厲鬼終無賴。歎息中州虜運長。三堡守將戰最有力。故城塹之殘破尤酷。而史失其名。後人不傳。可惜也。○君敬</text>
<title>哀袁崇煥</title>,<text>矛棨逍遙關外河。誓看遼海靜風波。危忠可驗嬰城際。妙畧其如織貝何。忽見深山逝乕豹。任敎中土滿駞騾。至今名字如雷震。空使行人感慨多。附[君敬]威名可但鎭遼河。毛帥殲來靜島波。東事漸棼無日了。內讒先送奈爾何。廷參竟誤千金諜。産籍徒傷一匹騾。堪笑牌樓新寵錫。較看芳臭果誰多。敵人行間。遂誅崇煥。籍其家財。只是一口騾及織機而已。人皆悲之。祖大壽代之。遂失廣寧云。○君敬</text>
<title>祖大壽大樂兄弟牌樓</title>,<text>祖氏雙門白石稜。秦鞭一夜遠驅能。斲成方棟撑持固。裁出浮樑結架仍。氷鞭積來淸烱烱。玉壺雕去色層層。主恩世德嗟虛負。謾使神州任土崩。將軍昆季是凡流。正値宗邦危急秋。大纛高牙方出塞。淸氷白玉斲成樓。家聲赫赫嗟何補。御筆煌煌謾見留。釁罪至今歸爾輩。九原其亦有知不。附[君敬]雙門對屹白稜稜。礱斲惟應鬼斧能。寵錫一時兄弟並。恩鐫四世祖孫仍。燕山勒石纔三尺。獜閣啚功只數層。未必如渠崇且壯。終然無力拄天崩。交馳羽檄若星流。夫豈君臣忨愒秋。甞道古人辭甲第。卽看平地起瓊樓。官儲枉出千金費。戰槖嗟無半菽留。臨敵使財還若是。時危能有不亡不。大壽之出師也。天子捐金八千。制此樓。建其鄕閭。以侈耳目云。○君敬</text>
<title>聖水庵</title>,<text>阿誰驅石斲爲龕。井之由問未諳。滚滚三湯流不止。溫溫一掬味何甘。寒威僻谷先春失。煖氣深冬匝地涵。更有胡僧前致說。飮來能滌腹中痰。附[君敬]瑞氣氤氳擁石龕。氷天炎井理難諳。卽知聖水三湯美。全勝曹溪一勺甘。陰谷律應吹得遍。火宮珠或借來涵。停車細歃津津味。滌盡多生滿膈痰。君敬</text>
<title>觀日出得東字</title>,<text>曉色蒼茫廣野中。祥雲靄靄擁天宮。明光一道無端起。誰遣金盤掛在東。滄海寒波忽變紅。起看初日上天東。林林物物眞形露。萬里乹坤一色同。天河應與海波通。不肯西流流必東。試看朝朝紅日上。祥光先聳大洋中。山海迢迢眼力窮。碧波紅暈杳茫中。金烏飛上天邊坼。朶朶祥雲簇滿東。聞道扶桑樹在東。平明長掛一輪紅。光陰迅速催人老。羲馭長馳萬古同。日出催征憇日中。我車能得幾時東。尋烟行色無時了。每赴西峰落照紅。附[君敬]鴉翥龍騰大海中。金盤擎上水晶宮。先將百幅丹霞帳。羃盡靑天一面東。簇簇祥雲萬朶紅。日君眞面露天東。大明殿上爐烟裡。金雀徐開怳惚同。莫是連天一水通。西來觀日似無東。筭家若用歸除法。了盡靑丘剩劣中。長天無盡海無窮。日馭昇沉卽此中。人在一區藏粒小。強將疆域辨西東。西海之東更有東。莫論朝旭孰先紅。大明自是無私照。萬里山河一㨾同。百年人老道途中。日自朝朝每出東。曾向洛山臺上見。西來依舊一輪紅。君敬</text>
<title>望夫石。次王建韻。</title>,<text>女變石往事悠。長望夫立山頭。無限邊風與塞雨。凝然不動亦不語。長立頑然石。欲誰顚倒迎。高山齊爾恨。滄海較深誠。雨下疑垂淚。雲愁若惱情。至今爭指點。行人感歎幷。心結雲根化。盟深碧海知。良人終不見。獨立更何爲。附[君敬]石望夫歲月悠。夫不回肯點頭。苔蘚蒼蒼暗風雨。地老天荒竟無語。問爾山頭立。爲誰沙上迎。千秋靡及恨。一片不移誠。塡海流無盡。崩城土有情。吾方編述異。三事可傳並。獨憐人不見。誰道石無知。身化心難化。千年空爾爲。右次卞煜韻。○君敬</text>
<title>記路中所見</title>,<text>白馬胡雛貌甚獰。驅車盡日攔途行。滿載獐兒兼鹿豕。不知將向誰家呈。誰家少女貌如玉。頭揷紅花騎白騾。故向行人嬌欲語。羅裳徐曳市門過。胡中女人。皆着黑長袍而無裳。此女獨有裙故云。附[君敬]爾貌殊麁爾氣獰。遠從山北入關行。獵來獐鹿連車駄。一一朱門餽歲呈。狂飈盡日垂轎坐。不辨騎驢與跨騾。獨是風流吾副价。眼明胡女隔簾過。吾之所不見。副使台獨見之。聊以戱語答之。以一笑耳。○君敬</text>
<title>哀盲者</title>,<text>長夜乾坤一杖輕。江南在此欲何行。弊兜戴首鶉衣短。誰使爲戎嗟爾盲。附[君敬]不分山大與毫輕。瞎馬深池夜半行。問數念程都莫管。江南非誤誤爲盲。東盲業卜爲生。而北盲則不能焉。只行乞耳。○君敬</text>
<title>山海關責吳三桂</title>,<text>吳公成敗不須論。西北崩隍尙見存。地覆天翻迷大義。君亡國破負洪恩。不忍楚將從民望。還學公孫妄自尊。白首黃袍那可忍。非徒釁罪在開門。附[君敬]爲孝爲忠詎足論。家亡國破獨身存。鞭尸未必酬吳㤪。循髮終看負漢恩。天下空悲朱裔絶。雲南何樂赭袍尊。白頭擧事終無賴。遺恥千秋第一門。君敬</text>
<title>望山海關</title>,<text>秦皇愚計築城長。始欲防胡竟未防。粉堞干雲猶險固。紅兜滿目足悲傷。華夷天必分南北。興廢君休問祲祥。聞道西兵新敗沒。靑烽夜夜戍臺傍。附[君敬]虛道秦城萬里長。當時勤築竟誰防。關無內外華戎錯。代有興亡父老傷。陰剝陽回終此理。河淸星聚果何祥。書生尺釰還䧺膽。落日悲歌古堞傍。君敬</text>
<title>望海亭</title>,<text>危樓迢遞縱余看。航海朝天卽此間。白浪千層前日色。孤舟一泛幾人還。山河擧目齎深恨。皮幣關心㥘老孱。處處櫓譙增感慨。從今不欲更偸閑。附[君敬]超兀孤亭倚釰看。怳如揮手出雲間。乾坤浩浩月長在。今古茫茫鳥不還。萬里不觀山海壯。百年應作丈夫孱。寄言繼我西遊者。毋惜忙中半日閑。君敬</text>
<title>射乕石</title>,<text>千秋乕石至今留。飛將何年鎭此州。醉酒歸來增氣岸。彎弓想像下山丘。威名舊地猶騰口。遺跡深林競送眸。中土卽今皆猛獸。英魂泉下有知不。石頭如乕踞。千載尙疑眞。磨洗應風雨。護慳卽鬼神。頑然舊㨾子。換却幾星辰。山月依微夜。猶傳沒羽人。名與千年片石留。莫歎當日未封侯。後人欲識將軍勇。舊蹟須向北平求。附[君敬]飛將餘威大石留。今行忽已北平州。遙天空濶盤雕野。古木陰森射乕丘。想像猶堪增氣魄。登臨頓覺壯心眸。誰能積雪深山裡。走馬來看似我不。目已無全乕。那須辨假眞。彎弓方意氣。透石頓精神。村酌微醺後。林烟欲暮辰。千秋留一塊。髣髴見其人。男兒生世貴名留。何用區區萬戶侯。試問漢家丹券上。幾人遺蹟後人求。君敬</text>
<title>永平太守具名帖。餉以兩種果。知縣姓名白錫。</title>,<text>數朶盈盈萬果團。烱然濃郁帶靑寒。金篋盛來香滿座。一年秋色雪中看。右葡蔔爾味不酸又不甘。淸香同與橘柑參。切來片片沾喉渴。一嚼吾能盡數三。右雪梨數掬葡萄雪梨並。辛勤送餽有其名。紙束兼將扇柄報。君能領得客中情。附[君敬]紫顆如新箇箇團。些兒不帶雪霜寒。未論咀嚼淸香味。盛得金盤已好看。柑橘猶酸柿太甘。仙家火棗爾能參。一切世間香色味。卽知珍品獨兼三。擎來二種一盤幷。紅帖兼書太守名。紙箑聊爲酬謝禮。客中那免惜人情。君敬</text>
<title>豊潤縣</title>,<text>寶氣全收釰不存。雷公已去與誰言。崇墉壯堞空餘址。傑閣層樓但舊痕。遼俗盛衰看物理。客鄕消息惱心魂。如逢市上悲歌者。快倒芳醪醉一樽。附[君敬]古事森森目擊存。幾年傳送卷中言。城埋寶鍔蟠龍起。石帶神弓射乕痕。萬里來看空撫迹。千秋悵望倍傷魂。不如多買薊州酒。隨處停車酹一樽。君敬</text>
<title>高麗堡</title>,<text>吾民當日化戎多。村號高麗意若何。北來移得東耕法。水耨前坪秋穫禾。附[君敬]東語全稀北語多。境非吾土余愁何。前庄獨帶高麗號。水耨餘痕幾畒禾。君敬</text>
<title>玉田縣</title>,<text>吾行忽已玉田前。稅駕何時掛客鞭。雪夕身隨楡塞月。風朝目極薊門烟。衣冠禮樂尋無地。羯虜興亡問彼天。寄語燕南豪士輩。正宜深講獲獜編。附[君敬]山川歷歷滿車前。聊復徘徊逗去鞭。臺廢懸金空蔓草。田荒種玉但荒烟。風塵滿目淸何日。時事關心問彼天。谷氏孱孫文藻盡。家貧還賣舊藏編。君敬</text>
<title>晏起</title>,<text>迢迢燕路四千餘。每夜淸霜起掃車。行裝點檢奚囊富。吟得新詩買得書。附[君敬]曉角聲遅倦夢餘。僕夫先起戒行車。前宵剪盡三更燭。新得平生未見書。君敬</text>
<title>薊門烟樹</title>,<text>烟樹蒼茫眼底微。非雲非霧起霏霏。千頭交錯紛紛影。一抹輕飄淡淡輝。却訝波濤翻地軸。更疑紋錦裂天機。腐儒筆力誠難寫。海市奇觀或庶幾。附[君敬]野廣天晴望轉微。平林漠漠起烟霏。隨風輕㨾初無質。暎日空濛乍有輝。淸淑終非塵界氣。卷舒誰認化工機。東歸倩却謙齋手。潑墨淋漓或庶幾。君敬</text>
<title>獨樂寺</title>,<text>圓寂空門丈六身。恒河不染世間塵。頭邊九佛長同立。有何功德普施人。右立佛爾眼矇矓爾脚疲。袈裟影裏一身欹。却笑啚南千日睡。滄桑劫火永無知。右卧佛附[君敬]不滅圓融見在身。金輪超出十方塵。要令色相諸天滿。凡聖同瞻百億人。非關此子渡梁疲。磅礴蒲團四大欹。普世於何開眼處。慧心寧欲睡無知。君敬</text>
<title>祿山祠</title>,<text>槊像不分醜與姸。錦襁遺醜至今傳。有何威福能驚動。奔走蚩氓燒紙錢。附[君敬]奚奴癡黠太眞姸。槊像堪羞一軆傳。錦襁縱敎爲戱語。路人誰送洗兒錢。楊妃有祠。旣極可笑。至於祿山。尤爲駭然。此不過土俗好兒。哄人討錢故云。○君敬</text>
<title>滹沱河</title>,<text>蕭王何日渡滹沱。千載輕輕一帶波。遺事尙爭傳麥飯。奇徵先已驗氷河。追塵漸遠寧無助。赫業重光未有他。卽看流澌堅復合。不知天意果如何。附[君敬]北方聞有兩滹沱。薊邑邯鄲各異波。若說王郞追在後。未應光武窘玆河。卽從輿誌須徵誤。欲問蕪亭便屬他。華表昌黎多類此。東人貴耳奈譏何。王郞兵起於邯鄲。而光武南渡河水。則滹沱之不在趙北可知。且廣輿記。滹沱在於河間府云。則其有兩河亦無疑。而東使過此。輒以爲氷渡舊河。故因詩證說。以破人惑云。○君敬</text>
<title>通州</title>,<text>城下長江天塹同。關防無若此州䧺。繁華市肆千人集。漕轉西南萬艘通。歌吹遠聞霄漢外。樓臺隱暎畵啚中。夜深何處奇觀最。燈燭家家點點紅。擊釰悲歌感慨情。問誰今日果豪英。俠窟香殘人已去。百年燕市寂無聲。附[君敬]幾處崩隍感慨同。西來襟帶此爲䧺。山河氣色皇都近。市肆繁華海舶通。蹀𨁂馬嘶垂柳下。酣歌人在捲簾中。四街闐熱看何許。膩燭千枝照夜紅。燕肆持觴萬古情。酒中乾沒幾豪英。詩成自覺多悲語。似帶荊卿擊筑聲。君敬</text>
<title>夜坐</title>,<text>我行今可訖。危鬢已蕭然。除夕餘三數。脩程近四千。探遊懷壯日。多病惜殘年。賴爾覊愁破。時酬白雪篇。附[君敬]已覺燕都近。鄕園益渺然。日將垂五十。路恰過三千。旅枕愁長夜。征鞍感暮年。相携賴君在。聯賦遠遊篇。君敬</text>
<title>東嶽廟</title>,<text>嶽神高拱百神尊。殿閣深排戶與門。手釰森羅環鬼卒。頂香趍走簇黎元。陰功碑版照千世。靈驗人間返幾魂。東土亦應蒙庇護。肅然庭下敬心存。附[君敬]祀典曾聞岱嶽尊。巋然廟貌國東門。德能資物參天地。儀視媲王歷宋元。層閣䧺森紛駭矚。百靈環拱凜驚魂。吾邦隔海惟神土。敢懈心香一點存。君敬</text>
<title>入燕都</title>,<text>文物衣冠安在哉。太平光景眼猶開。玉樽芳酒家家海。鍾皷絃歌處處雷。試看壽山愁獨立。想來煤閣事堪哀。似聞河水淸三日。誰是當今濟世才。附[君敬]神京軆勢儘䧺哉。五劇三條百市開。牓版玲瓏光照日。輪蹄雜沓響殷雷。皇朝文物今安在。弱國衣冠儘可哀。吐納周旋惟譯舌。仗旄眞媿使乎才。君敬</text>
<title>入舘</title>,<text>故山東望白雲微。燕舘寥寥倦客歸。勤索氊毛資卧席。促橫簾架掛征衣。茶瓢藥鼎生涯寄。浿水烟霞一夢依。塊縶虛窓消永日。氷程猶勝畏寒威。附[君敬]氷雪長途力已微。倦投燕舘乍如歸。葺來蘆屋新生活。拂去征塵舊着衣。欹枕諷吟千卷在。隔屛呼喚一僮依。藥爐茶碗隨身足。病骨那須㥘冷威。君敬</text>
<title>次書狀所示韻</title>,<text>曾從鴈塔與題名。仗節今同荷寵榮。十數年來睽阻恨。三千里外旅遊情。弱蚊負重誠難進。逸驥當驂道始亨。時事想來多感慨。莫如呼酒勸詩成。附[君敬]連城高價倚樓名。一識曾多付驥榮。間濶十年同榜義。相隨萬里異鄕情。心期却喜無畦畛。䆠業那論有拙亨。元白聯編希古事。酬吟詩已滿囊成。與副使蓮榜同年故云。○君敬</text>
<title>除夕</title>,<text>蕭踈白髮鏡中新。孤舘悄然獨坐辰。今歲只看餘此日。異鄕誰念滯行人。覊愁驅去誠難得。古卷購來強自親。爲問簿書果速了。風傳消息恐非眞。附[君敬]歲月崢嶸白髮新。何心客裡作佳辰。回思故國三千里。纔到明朝五十人。縱有深樽誰共對。獨憐孤燭與相親。不眠終夜悽然意。也覺蘇州語更眞。君敬</text>
<title>元朝</title>,<text>五十二年年已殘。男兒事業鏡頻看。衰容餞歲添愁易。旅榻逢春護病難。盃酒強憑東俗辦。餠湯遙憶少兒歡。家山杳杳天涯隔。誰念虛窓獨夜寒。附[君敬]商陸爐銷蠟燭殘。盤椒已作隔年看。新元喜事身能健。故國歸心夢亦難。後酌屠蘇聊應俗。東厨湯餠強爲歡。妻兒今日平安未。萬里還應念我寒。君敬</text>
<title>曉起參朝賀。疊寒字。</title>,<text>五皷漏欲殘。太和高閣霧中看。曳裾縱與侏𠌯雜。促膝誠知笑語難。堪恨衣裳趍此地。強將樽酒做淸歡。元朝物色尤增感。厭見桃椒傲雪寒。</text>
<title>天主堂</title>,<text>金碧輝煌暎一樓。淋漓活畵破人愁。羣仙滿壁森相動。瑞靄迷空色欲浮。緱嶺得非隨羽化。蓬山無乃遍神遊。堂名不合丹靑理。枉使耶蘓妙法留。附[君敬]巍然金碧架虛樓。奇巧眞令造物愁。四壁丹靑森欲動。半空烟霧藹如浮。天無聲臭誰爲主。世有神仙此定遊。試問耶蘇傳法意。箱中實義帶書留。耶蘓西洋國名。天主宲義亦西洋書名。○君敬</text>
<title>西洋國人</title>,<text>眼碧鼻隆仍綠髮。邦鄕遠在大洋西。自言求道長修戒。六十年高不娶妻。附[君敬]深瞳長鬣詭奇貌。來自金天日沒西。一種帶來䓗嶺氣。案無魚肉室無妻。君敬</text>
<title>琉球國人</title>,<text>黑袍黃帽襯身華。鴂舌啁啾禮數加。海中何處琉球國。萬里波濤天一涯。附[君敬]長袍博帶爛生華。黃帕金簪束髮加。問爾邦鄕何許杳。高瞻南極海無涯。君敬</text>
<title>夜坐</title>,<text>跋燭窓前數擧杯。風飄羗笛一聲哀。遙知故國妻兒念。應在殊方節序催。不夜閉門愁日永。何時首路與君廻。蕭蕭鬂髮添霜雪。玉管居然已動灰。附[君敬]懶廢哦詩病廢杯。此身堪笑亦堪哀。眞同雲翮籠中縶。無奈霜毛鏡裡催。公事幾時開印了。通官每夕閉門廻。更深獨坐寒燈下。悄對茶爐只撥灰。君敬</text>
<title>堂兄自京送書。兼示一絶。和送。當在上第四丈戱贈書狀詩下。</title>,<text>飮氷催渡鴨江時。豈念吾行返太遅。夜來九連城下宿。應敎魂夢繞京師。</text>
<title>次書狀述懷</title>,<text>日午封門晏始開。一行幽縶滯深齋。簿書速了何能信。王事遅延或慮乖。節序如流時易失。語言携貳計難諧。淸詩入手醒殘睡。滿意覊愁賴爾排。附[君敬]雙眼將穿待印開。纔聞開印又修齋。言多遷就終難的。事欲商量輒易乖。且道孟陬今日盡。不知公幹幾時諧。非無薊酒盈樽在。其奈愁多醉莫排。君敬</text>
<title>又次書狀韻</title>,<text>孤舘寥寥夢罷初。起望東路四千餘。寒威已逐盆梅謝。春色先歸岸柳舒。細菜登盤靑未了。新愁上鬂白紛如。坐看景物隨時變。拘縶幽懷閱古書。附[君敬]荏苒天時二月初。離家恰滿五旬餘。簷陽漸逐鷄聲緩。郭靄微含柳意舒。異域羇愁聊自爾。故園春事亦何如。晨曛了却無他閙。閒閱床頭幾束書。君敬</text>
<title>夜不能睡。書示書狀。</title>,<text>三旬拘縶百憂生。夜起彷徨自不平。遠客光陰鬚盡變。一春消息草新萌。晨鷄每喚歸鄕夢。孤月長懸戀闕誠。王事差池久未了。鴨江何日返吾行。附[君敬]叵耐渾頭白髮生。客中懷緖轉難平。雪殘晴郭禽聲澁。春殘烟橋柳意萌。漢月愁深勞遠夢。杞天憂大耿微誠。眞傳消息無來鴈。苦佇東軺繼我行。鳳城人或傳東信。而風聞難的。進香使將隨後繼來故云尒。○君敬</text>
<title>書狀有盆花詠送之約而不踐。用其所傳之韻吟呈。</title>,<text>節早人間花未開。一叢繁蘂自何來。丹葩巧向瓦盆貯。碧朶新從拳土栽。香氣未能狂蝶引。春光應被化翁倩。隋宮剪綵留餘技。也識韶華手裡催。附[君敬]澹白殘紅點綴開。東君特地訝先來。深窓已洩天機妙。老圃那煩雨澤栽。春早燕鸎渾未覺。花遅桃李敢相猜。剪刀解占人間巧。不待唐園羯皷催。君敬</text>
<title>午睡</title>,<text>晝睡昏昏日欲低。一身蠻舘寄孤棲。枯觴欝結吟詩澁。病眼矇矓着字迷。節序坐看垂柳色。鄕愁卧聽暮鴉啼。靑春作伴歸未得。初月依微又在西。附[君敬]蒲團靜寂角巾低。活計眞同老宿棲。舊喜看書今亦懶。夜愁無寐晝還迷。夢中鄕信梅全落。枕外春聲鳥自啼。舒膝支頤隨意足。起看窓影日頹西。君敬</text>
<title>偶得春字</title>,<text>虛窓岑寂撲沙塵。牢睡燕京久滯人。旅夢月懸孤舘夜。羇愁草喚異鄕春。客中流序靑陽半。鏡裡淸霜白髮新。賴有床頭花一朶。假粧吾且認爲眞。附[君敬]舘前咫尺閙車塵。牢閉眞成靜界人。濃睡只堪消永日。輕衣聊復試初春。厭看床上花粧假。空想堤頭柳拂新。分送小壺還趣事。喜君深解酒中眞。副台得二畵壺。分惠其一。故末句云云。○君敬</text>
<title>出遊正陽門。次書狀韻。</title>,<text>晨朝我馬解覊韁。騎出長衢逸興長。啼鳥禁林聲滑滑。游魚溝水逝洋洋。牢愁暫破靑春色。鄕信難憑白鴈翔。市肆繁華炫眼目。不妨終夕走坊坊。附[君敬]東風聊試紫遊韁。柳外連天石路長。金闕雲晴方藹藹。玉河氷泮始洋洋。羇愁老馬常如縶。快意輕鳧忽欲翔。萬種奇珍爭纈眼。繁華第一正陽坊。君敬</text>
<title>天壇</title>,<text>高築天壇繞以垣。白灰靑甓出新燔。金書炫煥星躔列。玉殿深嚴帝座尊。靄靄祥雲留異彩。時時靈雨逗餘痕。卽聞修戒將祈雪。守卒咆哮更鎖門。附[君敬]九里圜丘一匝垣。南郊祀禮重柴燔。朱扉離戺壇壝肅。㓒版金書殿閣尊。帝座想通呼吸氣。星躔如帶拱環痕。春天雨露方祈澤。象輩來過始啓門。壇之䃈砌闌干。皆用琉璃。壇後高閣。奉天帝及五星版位。而皆金字寫云。○君敬</text>
<title>地壇</title>,<text>地德資成萬物凾。一壇高處殿門緘。雲霞白日生堦砌。蒼翠千年蔭檜杉。䓗菜盈觀春已遍。雨暘隨禱鬼應監。憑君飽聽幽閑趣。恨未相從快覩咸。附[君敬]天垂圓盖地承凾。萬彙生成沕妙緘。千畒䓗靑皆菜藻。一庭森颯半松杉。糞車蘺圃郊園趣。綺閣瑤壇鬼物監。先我催歸緣底急。幽觀恨不與君咸。一垣之中。半則田圃。半則殿宇。幽曠可樂。○君敬</text>
<title>買書</title>,<text>經籍猶餘秦火烟。購來市肆太多緣。晴窓細檢忘羇倦。夜榻閒繙失穩眠。玉軸今將分衆子。金囊何必換良田。千編堆座休論價。賈竪爭言正可憐。附[君敬]奇珍過眼卽雲烟。獨是難除硯北緣。暴富堪誇千軸貯。耽繙常失五更眠。聯籤穩載張華乘。歸槖羞榮好畤田。分付兒曹勤早讀。乃翁昏睫已堪憐。君敬</text>
<title>西苑</title>,<text>倦踏傾樓與毁墻。禁園春樹喜靑蒼。磷磷石峙千紋錯。嫋嫋楊垂萬縷長。佳氣晴浮金闕色。微風時引玉爐香。百年光景堪傷歎。欲說前朝未敢詳。附[君敬]遊轡轉過紫禁墻。眼明西角苑林蒼。石移艮嶽玲瓏遠。水接西湖浩淼長。結翠飛丹千種色。歌蓮攬茝一般香。縱觀欲草燕都賦。秪恨宮名或未詳。玲瓏石卽太湖之産。自艮岩輟移者也。西湖卽玉泉下流瀦而爲湖。以其在西。故稱曰西湖。乃太液池之源流云矣。○君敬</text>
<title>太液池</title>,<text>卧水長橋駕彩虹。玉泉橫湊繞金宮。翺翔異鳥祥林外。浩蕩輕鳧瑞靄中。蓮渚氷消看可愛。蕪園春綠興難窮。龍舟自泛淸波上。錦纜牙檣動晩風。附[君敬]積翠堆雲對玉虹。三門度盡卽深宮。烟霞蒸欝籠其上。魚鳥飛潛樂此中。酣葉濃花應更好。曲灣遙嶼儘難窮。漁舟忽引江湖趣。柳岸徐來淡淡風。君敬</text>
<title>旋磨臺</title>,<text>回回緣甓意淸泠。一曲悲歌倒酒甁。金碧交輝新殿閣。風烟不改舊臺亭。廢溝水咽聞瑤瑟。斷岸春回見翠屛。艮石何知亡國恨。壽山無語自靑靑。附[君敬]身輕忽若馭風泠。浩浩高吟倚玉甁。春樹䓗籠雙鳳闕。晴波蕩漾五龍亭。臺甎迤築盤成路。崖石森羅擁若屛。煤閣荒墟無處問。可憐蒲柳爲誰靑。君敬</text>
<title>次西苑八絶 一向懷古。徒損人意。追述宮中樂。效遊仙詞軆。</title>,<text>西苑物色爲誰新。柳綠花明藹藹春。百年興廢堪搔首。一曲悲歌愴我神。甲第千甍鳳闕連。瓊華麗日大明天。太平文物隨烟散。羯虜腥塵漲百年。中華昔日萬機閑。婥妁宮姬整翠鬟。淸歌妙舞隨仙仗。一抹祥雲擁石山。千樹花中翠輦過。翫芳高處閙絃歌。紅粧簇立迎紅雨。禁苑春光眼底多。翫芳亭在山之西。卽宮姬遊賞之所。明時植名花五百種云。風來松籟聽波濤。御座新鐫白石高。園中百果團團熟。爭獻瑤池石上桃。百果園中有石榻。兩松蔭覆。卽步輦遊憇之所。風和日煖凈無塵。嘉木䓗籠禁苑春。異鳥成群馴鹿戱。時時鳴向六宮人。山之左有囿。林木䓗欝。禽獸成群。玲瓏瘦石立差差。城上歸雲最易知。更有三樓金碧炫。日中輝暎競呈奇。紫禁城北角。三樓特起。墻上排成石假山最奇。簾幕重重玉作櫳。粧臺高映百花紅。三千粉黛齊回首。一聲淸蹕下金宮。園中一樓最高。花木交映。流傳宮娥粧臺。附[君敬]興亡衮衮眼中新。花事西園又一春。且可題詩鋪盛事。不須悲嘅但傷神。翹閣飛樓萬瓦連。瓊華春色正晴天。明皇昔坐雲端裏。錦繡山河太平年。日晏花甎刻漏閑。傳呼宮妾理雲鬟。胡班纔輟中華殿。天仗方移萬歲山。崇臺蒼翠韻松濤。石刻芙蓉御座高。百果園中春事晩。曉風開遍萬年桃。逍遙步輦翫芳過。夾粧紅粧裊裊歌。折得花枝爭揷䯻。上頭春色較誰多。煖風靈囿凈纖塵。瑤草瓊花一色春。籠裡嬌鸎能報語。欄前馴鹿不驚人。三樓金碧暎參差。花外登欄鳥不知。古石連垣堆萬玉。篏空往往出雲奇。春嬌黯黯隱簾櫳。裙帶花枝一色紅。街路但聞歌笑響。喚云仙妾戱瑤宮。君敬</text>
<title>次太液池八絶</title>,<text>積翠堆雲春爭宜。柳陰輦路更逶迤。聞道秋來光景最。荷花十里滿芳池。池周十里。遍種荷芰。秋後花開。香氣襲人。太液波連紫禁墻。玉泉流水引來長。池上百花零落盡。更看紅葉染秋霜。池源出自玉泉山。瀦而爲西湖。自湖引入禁城爲池。芳塘春滿蔭芄蒲。新浴輕鳧影有無。五龍亭壓淸波面。金碧輝煌暎水珠。池中勝景。五竜亭爲最。而石礎架於水面。登臨俯仰。金碧交暎。龍舟徐曳弄漣漪。水面輕風不盡吹。挾岸垂楊爭嫋娜。新春嫰色上枝枝。一池兩岸。花柳成陰。鳧𪆽千羣。遊戱其中。溶溶水色得春多。橫湊芳堤柳外過。虹橋夜雨漕船泊。一派長流接潞河。太液下流連通州。漕運舡泊。轉入池中。懸空運㪺水簾長。湊向雕龍口角張。淸泓噴出飛千尺。半帶梳粧臺上香。遼主爲所寵李妃。築梳粧臺於西池上。運㪺引水噴出石龍之口。瘦石嵯峨攢一叢。奇紋錯落異形同。洞門深處團天小。峭壁危蹬步步中。兎兒山以万石築來。從石門而入。中有臺最高。而石欄石床頹壓可傷。層臺甎築號旋磨。幾曲周回一路過。步履漸高仍上級。俯聽華屋閙絃歌。旋磨臺以磚盤築。周圍凡六轉。高幾百餘尺。可以馳馬登臨。俯臨闕內及城中。附[君敬]煖閣凉臺着處宜。玉虹橋外路逶迤。春風固好秋尤好。萬柄荷香太液池。十里芳塘繞苑墻。西湖深處發源長。隨流萬片浮紅葉。玉硤楓凋一夜霜。寒聲蕭颯起菰蒲。隔葉歌聲乍有無。蘸水亭臺光欲動。五龍爭戱夜明珠。金鱗彩翮弄淸漪。無限香風拂面吹。向晩龍舟移繫纜。滿堤楊柳欲何枝。雨餘塘水夜來多。一簇帆檣次第過。多小雲橋齊擧閘。漕堤遙接大通河。咿軋絨絲汲水長。鯨鱗龍喙儼開張。梳粧臺下溶溶水。一半浮來脂粉香。森森萬石簇成叢。屹壁呀門各不同。跂級緣磴千曲路。怳然身入玉壺中。崇臺環築若旋磨。頂背交聯步隱過。忽已致身千尺上。半天空翠起笙歌。君敬</text>
<title>次書狀過字</title>,<text>客中覊抱問如何。鏡裡蕭踈兩鬂皤。日沈月上朝曛失。雪白花紅節序過。四朔拘留愁久滯。一春光景爲誰多。離鄕無數三韓客。誰不懷歸唱旅歌。</text>
<title>西洋國四種記實</title>,<text>三稜色白質剛強。一片玲瓏照我床。試向窓前紅日映。眼中閃爍彩虹光。右琉𤫚石畵法能偸造化成。森森萬象筆端生。入眼依俙皆活動。形形色色太分明。右畫幅誰拔蛇頭片石靑。傅諸瘡毒最多靈。兪扁妙方皆不及。自言西國驗頻經。右吸毒石非杏非桃昔未看。靑蒼一實影團團。磨來入口沈疴起。疑自蓬萊煉竈丹。右苦苽[附]琉石三稜數寸強。通明端可鎭書床。携來照眼東窓旭。萬象暈成五彩光。右琉𤫚石紙上城臺面面成。斜看翔走宛如生。丹靑不是偸靈術。只爲毫端分數明。右畵幅西蛇腦石色蒼靑。醮計傅瘡驗最靈。針砭區區無所試。從今吾欲廢醫經。右吸毒石蔘朮盈籠已厭看。西來盤實喜團團。磨呑半呷療千病。較勝仙家一粒丹。右苦苽</text>
<title>宴後仍留</title>,<text>羇留三朔未歸人。異地鄕愁觸物新。白謝盆梅千點落。翠粧宮柳萬枝均。盃傳餞席催行李。槖載餱粮舝去輪。一部汗靑終未易。鴨江何日返吾身。附[君敬]無限羇愁惱殺人。年華衮衮轉頭新。來時冬至陰陽薄。去日春分晝夜均。光祿盃盤催上馬。譯員行李競裝輪。汗靑頭白終難了。猶是舘中未返身。領宴日。卽春分也。○君敬</text>
<title>擎天柱</title>,<text>雙柱高高斲玉成。雕龍異制想皇明。至今屹立端門外。猶向胡天日夜擎。滄桑劫火渠無恙。天醉未醒尙帝秦。誰憐白玉亭亭質。汚盡燕山羯虜塵。附[君敬]百尺雙龍玉刻成。柱頭日月紀皇明。頑然獨立滄桑後。可恨天崩竟莫擎。銅仙凝淚悲辭漢。寶鼎沉流解避秦。獨是無情雙玉柱。亭亭染盡劫餘塵。流賊犯闕也。城闕多被焚燼。獨正陽門，擎天柱無恙云。○君敬</text>
<title>簡儀臺</title>,<text>一片銅渾望裡巍。兩儀收攬貯平臺。星辰錯落寒芒列。日月低仰赤道開。玄象森羅齊七政。老倕神巧費奇才。胡天風雨長如晦。猶自團圓晝夜迴。附[君敬]長風扶腋陟崔巍。紫闕東南最上臺。一氣鴻濛都掇擥。兩儀淸濁儼張開。旋磨倚盖垂玄象。鏤石鎔銅極巧才。聞說小崔曾到此。能從妙處倣摹廻。崔天若曾上此臺審看云。○君敬</text>
<title>貢院</title>,<text>往者天朝泰運昌。紛紛白戰墨兵塲。爭收霧▣▣▣隱。快展飛鵬北海翔。文物盡隨衣狗變。騷壇全沒草萊荒。百年臺榭巋然立。攬涕登臨倍感傷。附[君敬]靑臺咫尺輝文昌。墨壘森然白戰塲。庭列萬衿如鵠立。詞馳八股宛蛟翔。當時盛事菁莪盛。今日頹風茂草荒。一部春秋無地講。龍門寂寞起人傷。君敬</text>
<title>盆桃</title>,<text>一朶桃花灼灼新。移來燕舘慰愁人。繁英着眼鄕心起。遙想園中爛熳春。附[君敬]獨對蒸霞照眼新。漢濱花早弄珠人。晴窓煖屋深藏好。占得瑤池第一春。君敬</text>
<title>盆橘</title>,<text>春來小橘半傳黃。枝上團團影客床。休道一甞霜滿口。愛他盆土聳淸香。附[君敬]楚鄕秋色綴團黃。灼灼盆桃伴一床。從他渡淮風霜氣。留保春天馥郁香。君敬</text>
<title>步馬</title>,<text>頭上金韁背錦韉。疾驅飄忽一團旋。騎出將尋東路走。暖風晴日四月天。附[君敬]逸驥閑嘶解錦韉。長步局促小庭旋。何當快展追風足。薊路泥乾路似天。君敬</text>
<title>聞京信</title>,<text>親奉絲綸玉陛辭。飮氷還激寸心悲。公咨擅改寧無罪。主辱思湔不顧私。白簡縱橫人莫諒。丹衷抑欝鬼應知。終期史牒光東土。淹滯何嫌幹事遅。附[君敬]主辱微臣死豈辭。來時親拜玉音悲。亦應專對終難任。非敢便文只自私。埋骨不關無日返。煼心惟賴有天知。罪成擅輒斯爲足。那必疑人故自遅。君敬</text>
<title>始發北京 三月十六日</title>,<text>萬里離家月五盈。八旬拘縶始東行。靑春暮色催歸意。白髮新莖帶旅情。去日山崖飛雪暗。來時郊野雜花明。騑騑四馬垂楊裡。大道如天逸步輕。附[君敬]舘日居然八十盈。東轅今始出關行。飛騰馬逸歸途步。歡笑人含故國情。橋外兩行官柳直。城南千樹杏花明。聯翩好作靑春伴。快若翔鳧去羽輕。君敬</text>
<title>通州觀火燈</title>,<text>平郊靜夜設高棚。關月依微映彩燈。火樹千枝分片片。氷山一座落層層。緇髡忽出方遊戱。雲鳳何來又翥騰。眼底奇觀供笑語。客中詩興更添增。附[君敬]三月通州亦設棚。廣陵那必上元燈。迷天亂焰紛千點。特地奇觀閃五層。彩閣朱城俄起滅。海鰲雲鳳遞翔騰。終知幻境須臾事。踏月歸來興更增。君敬</text>
<title>通州四絶</title>,<text>一曲長江抱郭斜。宿雲朝旭釀淸華。柳綠花明春事足。笙歌處處擁香車。笮纜徐牽麗日遅。江南漕路遠逶迤。忽得長風隨浪去。一時齊泊禁園池。牙檣簇立影淸流。無數西南賈客舟。千金不惜纏頭費。夜月絃歌閙酒樓。淸波搖蕩鏡中天。挾岸千家上午烟。十里長堤芳草綠。暖風晴日更和姸。附[君敬]帶郭長河曲曲斜。旗亭隨處盛繁華。張家灣下連千舶。竹木廠前簇萬車。花外輕風錦纜遅。長橋殘閘自逶迤。浮來半是瓊園蘂。一水遙通太液池。春晴碧玉漾新流。來泊江南萬里舟。直到梨花明月夜。絃歌多在大光樓。欄外晴湖媚夕天。堤頭弱柳弄淸烟。塞垣春意還如許。浮碧樓前定更姸。君敬</text>
<title>薊州</title>,<text>漁陽一路偶經過。城郭人民較舊何。奚部尙書弓馬技。夷村爭唱皷嚨歌。山川久作完顔據。氓俗猶聞漢制多。白豕靑騾千載事。彷徨城外帶長河。附[君敬]東轍悠悠此復過。漁陽古邑悵如何。禰生狂態三撾皷。張守賢名兩穗歌。蕭索邊聲群馬動。蒼茫遺跡暮雅多。㞐民尙說奚奴事。突騎長驅曳落河。君敬</text>
<title>烟樹</title>,<text>恠底平郊外。阿誰展碧紗。依微春樹裡。蒼莾水雲涯。淸軟籠新草。奇紋碎雜花。長風吹捲去。林木有餘嘉。附[君敬]接軌流烟氣。輕盈暎捲紗。緣林疑有翳。罩野淼無涯。演漾波中藻。䓗籠霧裡花。重過春日麗。淸境十分嘉。君敬</text>
<title>柳堤</title>,<text>長堤春意柳枝枝。萬縷千絲嫋嫋垂。黃金嫰色飄揚易。分付東風莫浪吹。附[君敬]深黃淺綠短長枝。萬萬晴絲拂地垂。却恐春光容易折。莫敎羗篴倚橋吹。君敬</text>
<title>谷家亭子</title>,<text>谷氏郊亭枕石川。紅花綠柳媚晴天。廢苑荒凉人已去。曲欄春事自年年。附[君敬]欄外悠悠閱逝川。一亭花木感春天。詩樽冷落弓靴閙。可復西園雅集年。君敬</text>
<title>沙河</title>,<text>微雨連宵浥路塵。天公偏護遠歸人。隔樹鶬鶊啼有意。西疇正急一犂春。附[君敬]雨浥沙河不起塵。新晴遅旭帶行人。村村菖杏催耕種。萬畒鉏犂一色春。君敬</text>
<title>夷齊廟</title>,<text>淸聖祠中弟與昆。儼然遺像至今存。扶綱大義西山重。讓國高名北斗尊。叢竹凌霜留苦節。灤河噴玉感前痕。卽看春蕨無人采。悵望神州倚酒樽。豊碑簇立一庭中。祠屋巍然舊郭東。孤竹家聲傳義烈。老薇春茁揖淸風。名俱灤水千秋遠。節共西山百丈崇。羗俗亦知尊奉意。四時香火妥靈宮。附[君敬]讓國高標及季昆。至今孤竹故城存。聞風人識三綱重。揭日師宜百世尊。庭棣交輝春後色。谷薇新長雨餘痕。沄沄不盡祠前水。手酌淸河薦一樽。殷家日月一山中。箕氏遺民白馬東。異代悲凉歌麥地。同時皎卓採薇風。普天氛翳魂焉托。雜鬼侵凌祀莫崇。曷不歸來乾凈界。吾邦亦有首陽宮。君敬</text>
<title>淸風臺</title>,<text>臺上淸風萬古吹。商家日月照遺祠。弟兄節義千秋炳。看取庭前松栢枝。幽薊風塵汚我衣。首陽山下愧春薇。欲向灤河思一滌。淸波手弄却忘歸。附[君敬]萬古淸飈不盡吹。一庭松栢凜遺祠。關情最是墻頭杏。待我遅開近水枝。水淸沙白照春衣。夜雨空山老蕨薇。取適漁舟看弄好。半巖斜日不知歸。君敬</text>
<title>歷訪徐家</title>,<text>花叢如繡柳枝金。瀟灑幽㞐路左深。一見欣然如舊識。中堂引坐露眞心。一庭花卉俗緣踈。眼底兒孫緝緝如。嘉爾腥塵焚濁裡。獨從文苑事琴書。附[君敬]主人齊斗積黃金。綺席花毺內屋深。撫我衣冠長太息。憐渠左袵本非心。簾閣重重花木踈。慣看東客色驩如。小郞引我中堂坐。壁上披誇白下書。君敬</text>
<title>蘆峰口懷李飛將</title>,<text>烟塵不起駿蹄閒。身作長城鎭玉關。白首無心侯萬戶。陰山獵罷雪中還。附[君敬]大漠塵淸戍皷閒。將軍白首卧邊關。飛騰少日擒胡氣。空自林中射石還。君敬</text>
<title>角山寺</title>,<text>攀登峭壁入山門。矗矗峰頭古寺存。蒼茫大陸窓前濶。洶湧溟波眼底奔。歸路巉巖愁木末。遊筇縹緲躡雲根。僧厨茶熟留行子。梵語幽閑聽妙論。附[君敬]禪樓突兀鎭關門。幽薊蒼然眼底存。積水排空疑嶽峙。群山散野似濤奔。卽知艮坎元同氣。無恠陰陽互作根。恨不携來康節叟。弄丸聊與一高論。君敬</text>
<title>登角山寺望海</title>,<text>禪房岩屹白雲愁。下界迷茫宿霧收。地坼滄溟遼野外。天回一派塞城頭。二儀積氣渾來聚。千點遙山半欲浮。咫尺扶桑今可到。長風焉得駕輕舟。附[君敬]登樓遠眼欲生愁。積氣蒼茫不盡收。南徙雲鵬方擧翅。東遊河伯謾回頭。白應吳練千端掛。靑是齊烟幾點浮。此去吾邦知不遠。風濤極目有扁舟。君敬</text>
<title>山海關</title>,<text>駸駸四牡指家山。廣野林花點點斑。鏡裡淸霜欺綠鬂。客中春酒借韶顔。方催東路三千里。始出長城第一關。默計歸期猶且遠。征驂幾日稅龍灣。附[君敬]羇愁日夜夢鄕山。嬴得霜毛兩鬂斑。歲月侵尋違素計。風沙容易損朱顔。漢旄羝乳方歸國。秦法鷄鳴乃出關。石上先來留數字。筭程明日渡龍灣。君敬</text>
<title>歸路</title>,<text>馳出重關外。胷懷覺豁然。輕衣宜暖旭。瘦馬愛芳川。節物新經雨。光陰已隔年。侵晨行每促。鄕國夢難圓。附[君敬]東路看看近。燕都漸渺然。曾經幾日月。重踏舊山川。鞍馬凋雙鬂。鄕園悵暮年。何時滿眼酒。骨肉樂團圓。君敬</text>
<title>望海</title>,<text>春陰漠漠海中天。一陣風生白浪懸。灝氣霏微橫素練。靑光搖蕩散輕烟。茫茫數點迷孤嶼。簇簇千檣集賈船。對此不禁心目快。燕京拘縶夢依然。附[君敬]曉氣蒼凉海接天。扶桑初日正高懸。蜃樓明滅浮靑嶂。蜒戶微茫起白烟。田客同携迷古島。秦童一去杳歸舡。平生宗愨乘風願。立馬陂頭也豁然。君敬</text>
<title>雨</title>,<text>溪水潺湲溢舊痕。海風驅雨破雲屯。江臯紅損殘花濕。野岸靑添細草繁。已浥輕塵淸道路。更敎和氣滿乾坤。此行隨處探佳勝。遊賞無非聖主恩。附[君敬]缺月前宵帶暈痕。曉看雲駁滿天屯。海風乍定龍光變。山雨微來鳥語繁。忠信一生輕險阻。行藏萬里信乾坤。從它路淖連車沒。筋力惟期答聖恩。君敬</text>
<title>風雪</title>,<text>古戍愁雲雜晩沙。陰風吹捲掩轎紗。春滿汀洲寒意緊。雪花飛處映山花。附[君敬]車外風多亂撲沙。忽驚寒氣透簾紗。胡天三月還飛雪。山杏難分一色花。杏山堡遇雪。時杏花正爛開。○君敬</text>
<title>杏松堡</title>,<text>百年天地一悲歌。殘堡荒凉咽古河。春草戰塲寃血積。愁雲敗堞旅魂多。精忠幾箇爲猿鶴。臊㺚千羣擁駱駝。中土至今風雨暗。欲傾銀漢注長波。附[君敬]萬古長悲隴上歌。當時百戰此山河。春郊冷落人烟濶。夜雨靑熒鬼燐多。關塞廢興迷一鳥。皇都薄鹵暗千駝。誰能更滌兵塵凈。欲挽凌橋大小波。君敬</text>
<title>祖大壽墓門</title>,<text>虛詑明時柱石材。辜恩負國謾招咍。一坏埋骨難埋臭。留與行人指點來。附[君敬]蓬科蕭瑟檟堪材。胡鬼長貽萬口咍。等是離離墳上草。西湖人拜岳王來。君敬</text>
<title>嘔血臺</title>,<text>聞昔羗兵爛作灰。淸皇嘔血認玆臺。陽九運回天又醉。孰禁胡馬迭驅來。附[君敬]一響礌砲入傘灰。胡皇嘔血有遺臺。老熊不死袁公在。未必重關易透來。君敬</text>
<title>欲雨</title>,<text>少女風生海霧低。春陰漠漠暮鴉啼。寄語田家休望雨。林花却恐化成泥。附[君敬]冥冥海氣壓雲低。桑上春鳩盡意啼。却恐夜來風雨大。車前沙路易成泥。君敬</text>
<title>望醫巫閭山</title>,<text>一帶閭山雨後新。雲間霽色遠迎人。淸晨定叩漁郞枻。莫說桃源隔世塵。附[君敬]笑指醫閭霽色新。山靈應復待歸人。明朝轉入花源去。一雨先敎洗轂塵。君敬</text>
<title>杏松堡</title>,<text>轔轔車馬自燕還。擊釰彷徨道路間。百戰遺墟餘杏堡。幾人忠魄托松山。飮寃流水潺潺咽。化血林花點點斑。可惜熊猿死大枉。至今哀㤪在遼關。附[君敬]經年使節去仍還。駐馬徘徊每此間。寂寞荒春楡柳塞。凄凉殘照杏松山。長河不盡忠魂咽。敗堞空餘戰血斑。從古黨人乖國事。丸泥無力失重關。君敬</text>
<title>桃花洞</title>,<text>山回開洞壑。平步上危臺。僧叩雲端磬。人傳樹杪盃。落花隨水去。懸瀑引筒來。眞是桃源內。漁舟定被猜。附[君敬]石千盤路。緣雲百級臺。蘿風吹滿袂。筧水滴承盃。松老無僧住。桃開有客來。漁舟難再到。飛蘂莫相猜。君敬</text>
<title>北鎭廟</title>,<text>登山臨水一身疲。又向平原賞勝奇。虞帝環封尊北嶽。明皇崇報刱靈祠。神形儼立邊關壯。異驗昭彰祀事宜。卽看殿詹新彩煥。盖聞宸夢顗餘禧。附[君敬]看遍燕都眼欲疲。邊荒不信復餘奇。驂騑暫住東歸路。象設森開北鎭祠。靈毓雙巖幽界壯。尊均五嶽舜封宜。白金萬錠新增餙。皇帝曾遊夢有禧。君敬</text>
<title>到十里堡。訪崔譯漢輔呼復之舍。奠薄具一哭。吟成二絶。崔君以乹粮譯官。入去時有病落後。因客死。</title>,<text>同來異國不同歸。手奠淸醪淚濕衣。飄泊旅魂無處托。遼陽城外草菲菲。憐爾生來遽死還。不知今已葬何山。殘魂倘識吾行過。應逐征麾共渡灣。附[君敬]家人哭望柳車歸。二僕凄凉護復衣。魂斷不隨春更返。瀋陽新草但芳菲。天涯遊子去無還。暮色蒼茫望子山。踈雨東風寒食節。一盂誰洒暮江灣。君敬</text>
<title>次書狀哀崔譯韻</title>,<text>羗村呼復恨應深。今我來時塞雨陰。關外客魂招不得。落花啼鳥捴傷心。迢遞脩程我獨還。可堪君死出遼關。靈雨楓林山鬼護。也應精魄渡西灣。附[君敬]臯復冬天春已深。旅魂啼雨塞雲陰。萬里同携尤可念。一杯來哭若爲心。同來絶國不同還。草草牛車已出關。倘有飄魂招未得。好隨征盖渡龍灣。彼此二篇。不約而意同。可知其一般悲懷也。○君敬</text>
<title>雨中</title>,<text>微雨霏霏宿霧低。海天寥濶冷風凄。沙鷗野鶴齊飛集。岸柳汀花一色迷。節序頻移愁鬂髮。鄕山漸近促輪蹄。東歸諸客皆催飯。不怕前塗十丈泥。附[君敬]重陰漠漠暮天低。遙野風多雨色凄。紅濕江城花影重。綠垂沙岸柳陰迷。殊方節序催人意。敀路陰晴信馬蹄。努力諸君休憚苦。鴨江歸濯滿衣泥。君敬</text>
<title>次大風二十韻</title>,<text>百年天醉久。文物陷塵埃。河水今淸矣。妖星亦異哉。欲驅滓穢去。先送飛廉來。淅瀝千山響。蕭騷萬壑哀。茅簷齊捲裂。村戶自張開。初夏呼寒凜。方農告祲灾。野無沙石聚。山有樹林摧。近𥳽三河决。遙掀五岳頹。晝冥聞驟雨。雲合隱轟雷。日月鞱明彩。乾坤作一堆。噓空長震盪。觸物轉喧豗。眼眯行人倒。塵塗兩鬂皚。危枝鳴宿鳥。陰谷蟄驚虺。嘯乕咆聲壯。搏鵬化翼催。豊隆應有愧。河伯定多猜。攪破花千朶。愁斟酒一盃。飈輪飛走倐。天宇斂晴纔。客始迷魂定。馬爭失路回。腥氛收世界。和氣煽春臺。將看鉏耰輩。從風起草萊。附[君敬]全遼多曠野。萬古積風埃。天籟吾聞矣。塊噫孰使哉。遙從蘋末起。先入樹梢來。簌簌孤蓬轉。啾啾亂鳥哀。𥳽掀乾軸盪。張翕土囊開。搏上莊鵬怒。退飛宋鷁灾。匝虛聲欲振。觸物勢如摧。颭水波紋閃。剪雲朔氣頹。蒼茫迷遠樹。歘爍雜殷雷。大界昏成眯。飛沙滚作堆。鴉驚知夜驟。駝叫驗朝豗。遠客心全折。塵途髮遍皚。慘悽人色改。鬈縮馬毛虺。屛穢深垂帳。防寒數喚盃。東君猶未暢。巽二劇相猜。光暈春燈亂。聲高曉角催。陰陽多變易。晴曀在俄纔。掃滌狂氛盡。氤氳淑氣回。薰琴虞帝殿。䧺賦楚王臺。祥飈東土遍。歸日頌蓬萊。君敬</text>
<title>千山</title>,<text>千峰秀色入望靑。環鎭燕遼著異靈。自笑芒鞋違素計。春風虛負上山亭。附[君敬]羞對浮天數點靑。芒鞋舊約負山靈。長風吹送前宵夢。彷彿高凭一覽亭。一覽亭。卽山中最勝也。○君敬</text>
<title>峽店梨花盛開</title>,<text>山梨花發滿條條。谷谷淸香餉我饒。四月行人芳草裡。一春佳興未全消。附[君敬]一色繁梨千萬條。村村春意正堪饒。錯疑去時前峰雪。猶有東風不盡消。君敬</text>
<title>過駐蹕山</title>,<text>路入遼陽聞笑歌。邦鄕漸近喜偏多。山崖倦僕扶疲鬣。石蹬危軺信健騾。駐蹕纔過當險嶺。三叉已渡又深河。何時快出重重柵。一棹輕搖鴨綠波。附[君敬]愁唱遼東浪死歌。中州戰骨此埋多。空傳唐帝停雙蹕。復道胡酋立六騾。域內今方誰日月。灣西曾是我山河。倘敎兵甲能昭洗。願挽邪尼十斛波。君敬</text>
<title>重過甜水</title>,<text>紅花綠草映歸㫌。閱盡光陰返此行。靑石危峰雲外屹。千山秀色眼中明。還鄕已失三春伴。在途偏傷萬里情。故國歸心何處切。隔林幽鳥兩三聲。千山山名附[君敬]六朔方回萬里㫌。經春徂夏重行行。遙山雨過塵途凈。雜樹花生野店明。非復來時蕭索氣。更兼歸客笑歡情。幾時東渡三江盡。城角齊吹入塞聲。君敬</text>
<title>觀魚</title>,<text>相携沙岸坐。波底數遊魚。詩爲排愁覔。懷因喚酒舒。峰陰隨捲席。花影拂輕裾。爲客經冬夏。三江去莫徐。附[君敬]嘉木嚶嚶鳥。澄潭潑潑魚。天機俱自得。春氣亦方舒。渚藻侵踈網。巖花照㓗裾。邦鄕還咫尺。那復此虛徐。君敬</text>
<title>次大雨四十韻</title>,<text>大塊噫氣萬山掀。贔屭頑雲匝地屯。日月鞱光淸晝失。乾坤易位四方昏。沙頭鸛立猜晴意。桑上鳩鳴拂羽痕。漠漠千林烟暈織。陰陰萬壑曀氛渾。驪龍睡起傾珠窟。霹靂駈來撒火盆。鷺浴盤渦爭出沒。鯨隨溟浪自噴呑。蕭蕭初雜簷松響。滴滴旋從屋霤喧。注若鬃瓢懸水沫。沛如崑决河源。川迷兩涘難分馬。樹亞層崖有墮猿。却訝昆陽驅乕豹。還思北海化鵬鵾。荒坡紅打殘花落。曠野靑添軟草繁。不是媧天生石罅。得非銀漢倒波根。遙瞻峀峀頹沙礫。俯瞰村村破屋垣。千里商林孚六責。三年東海洗深寃。淸泓易濫山蹊窄。綠液新盈野井眢。頃刻桑田成海變。動搖坤軸逐波翻。布衾鐵冷愁長夜。旅擔雲堆望早暾。已報懷襄沉大阜。莫言昏墊失平原。枝頭濕雀藏身巧。墻角愁鴟拖尾蹲。屛翳何心飛箭簇。豊隆無意撤雲幡。將看平地行舟楫。却歎濘泥沒軸轅。奮飛恨乏雙鴻翼。跋涉難催四牡奔。遠遊久慣多酸齒。淹滯那堪獨惱魂。駐節坐愁舡入室。關人休道雨無門。春畦膏澤流成港。遠岸條楊折作樊。欣悅交騰男與女。耕耘相雜漢兼番。引來流澗紛鉏耒。饁彼西疇粲飯飧。驗月從星誠有理。從天雨粟稽無言。春秧秋稼皆隨力。灌圃治田不待暄。萬姓祈豊方自樂。一身愁水更何論。篛簑處處迷平野。鷄犬依依翳遠村。品物回蘓知造化。甘霖周洽頌君恩。桑麻秀色藏茆屋。布穀新聲繞客軒。卛土陰晴應不異。東方旱氣定無存。仁天眷愛偏吾土。霈澤淋漓遍故園。庶見蒼生躋壽域。遙知聖念解宸閽。八方惠化蘇疲病。一雨陰功仰混元。識喜今將輸賀語。消愁端合醉芳樽。看他沛澍三農足。拋却風塵萬事煩。但恨妖氛迷宇內。洪波何日洗燕坤。附[君敬]昨夕驚飊屋角掀。曉來雲作駁車屯。鳩聚農墅春耕晩。龍起河宮懶睡昏。乍聽簷溜微有響。俄看堦甓漸生痕。雷方隱隱千峰遍。靄已重重四野渾。始喜崇朝如撒菽。仍愁通夜欲翻盆。斷霓飮海頻明滅。仄景閃雲忽吐呑。瞹瞹光連蒲葦暗。騷騷聲到竹松喧。注來拳石懸皆瀑。沛去蹄涔濫若源。違濕爭屯遷垤蟻。㥘寒驚叶落藤猿。霧深鉅谷疑藏豹。水擊重溟訝化鵾。颭亂芙蕖稚葉破。打殘桃杏落英繁。遙山濛漠全籠峀。顚木杈枒或帶根。跨水高梁紛折柱。依山矮店半頹垣。晨烟寂寂貧厨冷。夜哭啾啾戰鬼寃。離畢滂沱星有驗。湧泉滃渤井無眢。得非媧補皇穹裂。並與禹平大地翻。天上白衣憎暮翳。樹頭黃襖想朝暾。自憐使節經冬夏。靡暇行軺擇隰原。催趲正如歸馬逸。滯留寧作老鴟蹲。不妨墊重巾低角。且任吹多盖掣幡。泥滑誠難移半步。港滙容易沒雙轅。嗟無鴻翼何由奮。縱有龍蹄亦莫犇。前挽後摧方轉却。萬生千受足勞魂。危橋更㥘三叉水。險道纔過一板門。差幸先鞭能脫險。猶憐後价耐囚樊。度遼行李歸何日。近夏霖淫閱幾番。洿土多濘須愼涉。濕炊雖糲且加飡。莫稱餐雪蘓卿苦。奚啻飮氷㓒叟言。隨遇人應爲慽喜。適宜時自有陰暄。旱餘甘霈民皆抃。客裏愁淹我敢論。鉏耒四隣爭出野。桑麻千畒蔚圍村。使天雨玉那能粒。與土同金竟孰恩。杜子庇寒思廈屋。坡翁識喜揭亭軒。二公本欲匡時切。一念先從愛物存。率土固宜均霈澤。吾東能亦洽田園。休祥行必驅三沴。賀語還當奏九閽。五穀從今穰歲歲。八方隨處樂元元。庶令農者知君賜。仍欲歸歟醉社樽。預想來秋饒趣味。渾忘此日積愁煩。下泉更有苞稂感。願借餘波滌大坤。君敬</text>
<title>次箕幕徐 士偉 韻</title>,<text>西遊㫌節隔年還。鏡裡淸霜兩鬂間。汀花岸柳如相待。應笑衰翁减舊顔。七朔離鄕今始還。征驂暫住鳳山間。柵門寬禁車包出。且掃荒坡對笑顔。傾盆雨色阻人還。望裡吾東一水間。露宿風餐行不得。旅遊何處可怡顔。三江咫尺未能還。一出關門坐草間。珍重故人携小酒。任敎春色上衰顔。附[君敬]經年西節始東還。故國殘花落夢間。忽報故人來柵外。一書如對隔年顔。點檢包車次第還。量來開柵在明間。隨人舒慘終多苦。不獨風沙解損顔。擾擾征途去復還。光陰消盡馬蹄間。萬一故人眞對我。應憐衰謝鏡中顔。明日吾將與子還。三江嘯傲水雲間。統軍亭角依俙見。指點先應一解顔。君敬</text>
<title>歸路偶吟</title>,<text>落花芳草尙餘春。留待燕南仗節人。浮碧樓中留好約。鱸魚蓴菜可甞新。</text>
