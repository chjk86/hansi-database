<title>淸淮塗中</title>,<text>深潭何事淸。淺瀨何事鳴。悠然看太極。一理自在行。</text>
<title>登百祥樓</title>,<text>美酒排金椀。佳人滿彩舟。平生三不惑。獨上百祥樓。</text>
<title>卽事</title>,<text>豐草際淸川。馬牛鳴相逐。日暮自歸家。背上人橫篴。</text>
<title>霖雨川漲。詠野中孤松。</title>,<text>童童野中樹。獨立當洪波。正直根仍固。洪波奈爾何。</text>
<title>送李獻納 一相 赴瀋</title>,<text>送君選何語。欲語却茫然。此別無前古。今人秪自憐。</text>
<title>龍潭卽事</title>,<text>夕陽初下嶺。野望更依依。前村聞咲語。童子打魚歸。</text>
<title>春夏吟</title>,<text>春至百花開。夏至草木盛。陰陽織無間。不息天之性。</text>
<title>高車吟</title>,<text>昨日乘高車。今日乘下澤。下澤與高車。於我何損益。</text>
<title>讀近思錄有感</title>,<text>鷄犬放猶求。放心胡不求。鄒孟至哉訓。令人汗透裘。</text>
<title>五月旬一。自楊家亭移新勒寺。</title>,<text>再來新勒寺。老宿笑相迎。揮麈燒香坐。浮雲世上名。</text>
<title>詠白鷺</title>,<text>朝從山下去。暮從山下廻。分明一片玉。橫截水雲開。</text>
<title>壬寅端陽前一日。在楊家亭。時時雨滂沱。階前綠竹可翫。</title>,<text>風前竹舞奇。雨裏竹聲亂。我有子猷癖。忘飢竟日翫。</text>
<title>贈諶師</title>,<text>我有方外友。諶師卽遠師。止觀經誦罷。時詠碧雲詞。</text>
<title>甲辰六月念</title>,<text>朝坐至西日。于今八十春。憂端息方寸。自謂葛天民</text>
<title>旅舍。聞白沙李相公過前路。</title>,<text>白髮蒼顏舊相公。騎驢行色趁春風。林泉久袖調羹手。回首終南似夢中。</text>
<title>題江上樓</title>,<text>浮空樓勢入江多。俯聽滄浪孺子歌。會待明朝看靜影。天風且莫生微波。</text>
<title>陶沙硯</title>,<text>陶沙作硯色勝銀。皎潔應嫌近絳人。叵耐先生貧食汝。玉顏從此日緇磷。</text>
<title>次乖隱韻 二首</title>,<text>隱者爲心在避喧。抱關何事老夷門。擧杯一酹箕山客。萬古淸風吾與君。						翛然石室寂無喧。吐納呴噓學羨門。寄謝商山綺里輩。何爲一出定儲君。</text>
<title>謾成</title>,<text>人皆呼我醉中仙。散盡千金酒肆眠。今日送君何所贈。臨岐猶拂繞朝鞭。</text>
<title>次放翁</title>,<text>孤村寂寞兩三家。陂麥東南細路斜。亭午微風吹雨過。老翁荷鍤看園瓜。</text>
<title>謾成</title>,<text>周知人事成吾老。久客他鄕見物情。客散空堂時獨坐。夜深風雨有鷄鳴。</text>
<title>新移梅樹見花</title>,<text>常恨梅花開太多。若將桃李競春華。如今最愛新移樹。半死枝頭點數葩。</text>
<title>長郊晩望</title>,<text>路走平郊東復西。長林細草夕陽色。耕者閒閒行者忙。爭供老子之遊目。</text>
<title>渡荊江</title>,<text>峽裏淸江深不流。浴鳧飛鷺戲浮漚。晨煙出沒沙頭路。便欲停驂問釣舟。</text>
<title>淸淮塗中</title>,<text>長川一曲抱山流。鏡面纖鱗鱍鱍遊。我行駐馬平沙上。欲把漁竿試直鉤。</text>
<title>宿憂愁院</title>,<text>夜雨蕭蕭旅館幽。葉鳴窓外亂山稠。挑盡寒燈眠不得。地名何事更憂愁。</text>
<title>過文義槐塘</title>,<text>方塘百頃浸山根。老樹橫枝壓水面。小橋斜日獨吟詩。一一游魚行可見。</text>
<title>渡荊江</title>,<text>行到荊江江水頭。白鷗波外有孤舟。漁翁說我滄浪趣。絶勝人間萬戶侯。</text>
<title>沃川夜夢。到抱川臥龍潭。</title>,<text>客遊鞍馬盡湖南。旅舍殘燈寢未酣。歸夢不知千里遠。暫時能到臥龍潭。</text>
<title>過永同。主倅不在。</title>,<text>竹馬兒童望夕暉。使君何處理鞍鞿。可憐陳榻吾無分。二夜寒齋獨宿歸。</text>
<title>永同東軒北。有一丈蒼石。石上有竹成林。軒簷著地。坐室中不見竹林。故戲贈。</title>,<text>蒼崖一面竹成林。勁節宜看凍雪深。惆悵主人何意緖。故垂簷角蔽淸陰。</text>
<title>草亭</title>,<text>風塵逼側無奇計。湖海歸來有草亭。昨夜西風掃蚊蜹。滿天明月臥松櫺。</text>
<title>夜坐</title>,<text>短檠三尺一床書。休道當年賦子虛。喚罷中宵蕉鹿夢。小畦微雨長春蔬。</text>
<title>秋夜</title>,<text>碧落秋晴響遠江。柴扉撑掩息村厖。竹風不動小院靜。明月在天人倚窓。</text>
<title>次曹吏卷中韻</title>,<text>盂飯盤蔬不願餘。數椽矮屋臥居居。回頭七十年間事。來往朱門半舊墟。</text>
<title>九秋夜。贈楊萬里求和。</title>,<text>蟋蜶聲中夜已分。塞鴻天外叫離群。平生耿耿無窮意。挑盡寒燈對子雲。</text>
<title>焚柴</title>,<text>焚柴氣滿乾坤內。飛鳥低飛覓樹忙。水玉冷菰人反羨。病身何處避朱光。</text>
<title>奉寄鄭桐溪 蘊</title>,<text>蹈海先生見事遲。死名公信採薇飢。君看抱甕漢陰老。風雨春秋自得之。</text>
<title>韓平李相公以丹靑一幅投示不佞絅徵一言。蓋今儀曹尙書李公艶相公年至不衰。有蠟屐終南事。命工畫者畫之。且作二絶以盡其意。世之名公卿多續而和之。不佞輒忘僭率以承相公。悚汗實深。</title>,<text>無心舒卷與雲同。誰喚精神置畫中。象笏緋衣皆外物。春風酣暢自詩翁。</text>
<title>內延龍湫</title>,<text>巨靈劈破靑山骨。怒瀑雷哀春漲雪。潭底老龍冷不眠。驪珠肯許遊人奪。哀字可疑</text>
<title>夜夢。恣遊頭流山天王峯。覺來了然。眼中幽岫森列。遂有此作。</title>,<text>昨夜頭流夢裏還。天王峯上狎仙班。覺來爲問蓬萊客。能得煙霞寢席間。</text>
<title>聞西海飛蟲變</title>,<text>渤海層波鯨力微。小蟲何得刺天飛。陰陽變化元難料。無乃周師又不歸。</text>
<title>雨中遣興</title>,<text>長安雨洗萬家春。處處園林滿目新。走問東隣愛酒伴。鷫鸘裘在莫嫌貧。</text>
<title>謾吟</title>,<text>春禽款款向人啼。夕月娟娟入戶低。一半華山雲不改。却慙塵世久棲棲。</text>
<title>端陽</title>,<text>欲返懷王心未已。忠臣蟬蛻款天門。世人錯認藏魚腹。爭把粽筒弔屈原。</text>
<title>戊寅九月二十三夜。夢見吳敬甫 竱。</title>,<text>精爽依然夢寐中。十年臺閣凜生風。飛鴻雪迹雖堪恨。不見如今事犬戎。</text>
<title>齒疾</title>,<text>齒疾多年苦夏炎。況經離亂百憂兼。摧頹枕席無人問。霪雨濛濛晝下簾。</text>
<title>己卯三日</title>,<text>春雁知時向北飛。衡陽沙岸遠依依。須防矰繳含蘆裏。秋帶蘇郞尺素歸。</text>
<title>雲井新廬。正對成謹甫舊宅後高峯。遠望有作。</title>,<text>孤峯直上亂山中。生長忠臣氣象雄。獨倚江樓時極目。至今精魄凜秋空。</text>
<title>庚辰七月廿八日夜夢見亡弟。手持名紙。如入監試者然。覺後感而成詩。</title>,<text>夢携吾弟甚分明。覺後微茫隔死生。新翦溪藤如赴試。也知遺恨未成名。</text>
<title>卽事</title>,<text>雨洗田家到夕晴。門前楊柳若新醒。扶藜響屐梅籬外。來去幽禽三兩聲。</text>
<title>朝陰</title>,<text>朝陰改砌晩多風。湖上新居四壁空。賴有此間無限意。窓前碧草對濂翁。</text>
<title>柳岸春日</title>,<text>金枝嫋嫋藏鴉密。朝露欲晞映初日。不是春心偏岸容。畫工磅礡難描筆。</text>
<title>松門冬雪</title>,<text>松門蒼翠元高潔。更着夜來林表雪。分付兒僮莫掃除。我憐此景兩奇絶。</text>
<title>白馬江</title>,<text>江風釀雪暮天昏。老樹寒鴉何處村。立馬沙頭詩興熟。傍舡鷗鳥靜無喧。</text>
<title>懷古</title>,<text>割據山河爭戰罷。興亡天地古今人。鴉飜喬木啼何亂。雨過空壕草自春。</text>
<title>丁亥仲春上浣。奉贈鍾城令公之行。</title>,<text>鑿蹄驄馬紫游韁。玉立長身七尺強。騎向邊城烽燧冷。蒲萄美酒滿金觴。</text>
<title>守歲</title>,<text>讀罷心經義理章。禁城鍾鼓夜蒼蒼。回頭六十三年事。出入天君半聖狂。</text>
<title>題釋軸</title>,<text>栅上寒鷄報曉遲。老人無睡倚緇帷。僧來起我煙霞想。刮膜仍題一首詩。</text>
<title>送閔士尙赴燕</title>,<text>病夫無睡坐寒更。默算燕京使者程。大野愁雲千里黑。行人指點古遼城。</text>
<title>贈洪生 應元</title>,<text>忠鯁洪生去不歸。蘇耽井畔掩庭闈。君行莫問陰山色。唯有年年白雁飛。</text>
<title>贈人</title>,<text>訪我龍潭去歲事。幷州鞍馬屬詩豪。重逢莫歎俱霜鬢。君有超宗一鳳毛。</text>
<title>謾成</title>,<text>夫子行年強七旬。雪中松柏自家春。眼前幾見榮枯事。無限迷花買醉人。						飢腸九飽度三旬。彭澤淸風栗里春。後世子雲行可待。義煕日月屬吾人。</text>
<title>三月晦日。退設老親壽酌。</title>,<text>上壽高堂雨驟來。天公有意助金杯。親年八袠兒稀一。人道人間再老萊。</text>
<title>庚子九月旣望。坐南榮。黃菊政開。雪衣園禽不喚而至。立于菊叢中。黃金白雪。光彩相射。不覺動我詩興。</title>,<text>黃菊花間白鶴立。草堂顏色十分奢。東籬添却孤山興。不願輕身上紫霞。</text>
<title>送許煕和之三陟</title>,<text>言禮有客投塞北。言禮有人登竹西。天之報施高難測。欲問群仙海路迷。</text>
<title>壬寅端午。以墓下奴僕染痛。擧家避寓他村。不得展掃。愴然情見于詩。</title>,<text>天中令節依辰至。梅雨新晴草露收。上塚家家薦魚菽。寓公何事獨回頭。</text>
<title>十七日大雷雨。飮燒春一杯得少睡有吟。</title>,<text>神勒寺深樹木間。夜來風雨暗前山。山尊細酌仍成睡。不識塵寰路險難。</text>
<title>不聞親庭消息。今已四日。十九日曉起有吟。</title>,<text>三日淫霖河漢傾。懷山呑谷白波橫。庭闈咫尺成千里。耿耿難堪陟岵情。</text>
<title>謝楊公杏酪</title>,<text>楊家杏酪勝牛乳。玉椀盛來雪色浮。若道神仙造大藥。馨香此外更何求。</text>
<title>新種薑黃</title>,<text>薑黃葉似芭蕉葉。好雨流根葉微伸。寄語少年須着眼。天於人物本同仁。</text>
<title>壬寅六月十九日雨中</title>,<text>地之相去萬餘里。西蜀漏天移我東。蔥韭園中皆爛死。禾苗野外將無同。</text>
<title>送鍾城睦使君 來善</title>,<text>幷州鞍馬去如飛。學士靑衫換鐵衣。聞道邊城軍半菽。待君儒化一時肥。</text>
<title>壬寅重陽。籬菊靑蕊。貧無白酒。廚婢造黍餠餉之。孫兒煎茶替飮。遂吟絶句。一噱。</title>,<text>庭前黃菊開何晩。野老重陽太寂寥。黍米深蒸代雲子。新茶細酌敵香醪。</text>
<title>輓南別坐 重召</title>,<text>哭祖子孫韓子說。吾衰遭此若爲情。可憐相國麒麟業。墓草幾春堂構傾。</text>
<title>邵子於早春賞張園梅。賦十絶。柱老至月賞兩盆紅白梅。人品高下固不足論。而賞梅之早晩。吾差進一步於前脩矣。遂步其韻以爲笑資云爾。十首。</title>,<text>小至寒梅已滿枝。幽香不願俗人知。隴頭游客紛紛過。那識山窓饒咲時。						蕊破臘前持歲箭。氷肌要共雪霜留。書帷寂寂臞儒伴。不許尋春客冶遊。						姑射山人能獨立。肯誇氷雪素娥前。君看桃李榮枯事。謾逐東風作少年。													一陽初動梅初發。幽子屋廬深復深。和靖先生骨已朽。誰與嗅花論此心。						賞梅邵子罷焉如。處處行窩迎小車。何似龍潭老居士。四時不出學堯夫。						香添浮蟻尊中淥。聲借關山曲裏淸。根托月盆都冷淡。那嫌小草共無情。						孤芳先占五紋開。欲勸主人鸚鵡杯。囊罄靑錢田少黍。擬向江頭典衣廻。						南枝北枝白又紅。品格雖殊香則同。斂咲洞房輸歲律。不知窓外有尖風。													素袖玉鱗自在容。少陵何事愁看去。廣平鐵石平生腸。獨愛梅花高潔處。						先開先落尤堪惜。終日巡簷尋不得。寧待金風玉露時。黃花試爲陶潛覓。</text>
<title>送淮陽使君申君澤 濡</title>,<text>我去淮陽十載矣。今君新佩淮陽符。蓬壺冉冉群仙侶。一咲逢迎興不孤。</text>
<title>癸卯孟秋五日。豢鶴翅長。忽沖雲霄而去。</title>,<text>雛鶴三年養小園。皓衣丹頂映松門。一朝羊角摶風去。豈憶孤山舊主恩。</text>
<title>茶山於僕先進也。每於酒所。揖其風流文雅。幸其竝生一世。今者睦知宣以茶山阿咸倩工繪出茶山衛將時營門秋月詠。撫事懷古。何異羊舌九京之游。幽吟拚和。語不成次。可媿。閼逢執徐黃鍾上浣。八十老翁柱峯居士稿。</title>,<text>派別河汾自不群。大賢之後見機雲。茶山獨步瀛洲上。文戰當時常冠軍。</text>
<title>至後三日。孛猶不銷。感吟。</title>,<text>星孛人妖交閃鑠。不知天意竟何如。吾東幸値君王聖。宋景三言自有餘。</text>
<title>乙巳暮春旣望。口號示滄江趙希溫，眉叟許煕和兩公。</title>,<text>細雨霏霏花滿山。午眠初罷倒黃冠。尊前一咲三人竝。剗却愁城破老顏。</text>
<title>三月念四。與兒輩下蚌潭吟。</title>,<text>三春無雨溪流淺。的的明沙得一洲。鷗鷺鋪翅眠取次。忘機吾與爾悠然。</text>
<title>謾成</title>,<text>吾非致仕白香山。世棄君平始占閑。鼓腹田中歌帝力。時時夢繞五雲間。</text>
<title>乙巳仲秋。讀二程全書。至伯子對神宗曰。補闕拾遺。裨贊朝廷則可。使臣掇拾臣下短長。以沽直名則不能。神宗歎賞。有動於心。遂書一絶。</title>,<text>嫉惡如讎是吾性。平生鐵石戒脂韋。晩窺儒道飜然汗。伯子狀中悟昨非。</text>
<title>挽白谷山 大璡</title>,<text>武夫恬退未前聞。何幸吾鄕乃有君。頂玉緋衣頭再掉。百年藏六故山雲。</text>
<title>乙巳至月十九日。贈鄭生 岐胤。鄭生卽桐溪之孫也</title>,<text>鄭秀才錫卿下第將歸。其婦翁許眉叟用易謙謙辭。敍以勉其肯搆之孝。眞格訓也。老生雖欲續貂。無以加焉。只以一絶書贈。						金猿山下忠臣宅。秀發子孫相繼居。吾老南遊今已矣。夢中猶想鄴侯書。</text>
<title>戊申十月十一日夜。夢入山寺。有大老宿持酒一盃勸我。我吟詩曰。</title>,<text>曉汲靈泉釀作酒。薰濃佳味酌春流。山人勸我二三盞。住歲金丹讓一頭。先生絶筆</text>
<title>仁祖大王挽詞 八首</title>,<text>聖祖留神鑑。龍顏類漢高。臨淄功未大。白水運同遭。掃地倫還紀。滔天惡盡操。重恢廿七載。民德入薰陶。						中興代各有。功德我王無。乾坤一整頓。民物劃昭蘇。出治看風草。橫經嚌道腴。疇能作本紀。莫使漢文孤。						金墉千古變。昌邑獨夫狂。天欲扶宗祀。民皆戴聖王。食根蟊賊去。論道舊臣揚。赫舃當時事。吾東簡冊香。						十年周曆過。拯溺禹功深。看取新邦命。都由合帝心。絲綸惇孝理。几席味規箴。歌頌今如昨。同歸淸廟音。						三聖相傳法。危微道與人。經書無盡味。口耳未爲眞。獨得吾王學。仍䇓翼子諄。回看漢唐世。孔軌久沈淪。						十年忝法從。頭白勉愚憃。妄發言何補。恢弘聖自容。病多時返壑。流細許朝宗。淚眼看葵藿。空懸向日悰。						持衡內藥院。三載領醫官。趨走隨嚴鼓。調和獻壽丹。越人寧不驗。齡夢太無端。後死臣何事。攀弓涕淚酸。													小臣餘淚眼。痛哭鼎湖龍。金殿殷秋響。神轝警曉鍾。涓埃何日報。雨露至今濃。耿耿丹心處。狂言聖每容。</text>
<title>喜雨</title>,<text>東國久無雨。今朝忽沛然。黎民爭抃舞。大德感皇天。牟麥原頭色。隄防鏡面連。遙知鐵鳳闕。簪笏賀豐年。</text>
<title>春日獨行山中</title>,<text>草色今朝雨。山含萬古風。幽音啼谷鳥。香露瀉花叢。乘春行步遠。隨處鹿麛同。坐憩長松下。忘機一老翁。</text>
<title>悲臺懷古。次人韻。</title>,<text>細路蒼苔色。悲臺古木愁。登臨人北望。興廢水東流。莫問前朝事。空催兩鬢秋。沈唫一擧目。形勝秪今留。</text>
<title>詠雲。用乖隱韻。</title>,<text>油然晦如墨。誰使爾爲靈。變化隨神物。茫洋卷重溟。便能天送雨。何待月從星。點檢雲龍事。憑依理不冥。</text>
<title>又用前韻</title>,<text>迢然鹿門去。高笑草堂靈。散帙凌千古。持竿向入溟。囊中大藥匙。頭上少微星。近者心尤妙。玄文理入冥。</text>
<title>次乖隱韻 二首</title>,<text>放浪形骸外。遨遊天壤間。登山雙眼大。呑海一胸寬。蝴蝶同殘夢。羲皇作至歡。迢然蓬島上。下視衆峯巒。						誰同煙火食。高出世人間。方朔三冬足。堯夫一室寬。浮雲視富貴。流水遣悲歡。擧目蓬壺外。何心俯衆巒。</text>
<title>謾成</title>,<text>朱亥隱屠市。薛公從博徒。我今異於是。遐想在蓬壺。苦憶摩天鶴。長差伏櫪駒。何當飮靈藥。飛步借虛無。</text>
<title>次乖隱集</title>,<text>王風已蔓草。正始太微茫。曹謝空文藻。楊王吐錦腸。雖憐兒女態。那及老人蒼。墜緖尋三百。操觚意正長。</text>
<title>初度有感</title>,<text>賤降今朝是。長懷我二人。劬勞恩未報。風樹慟何頻。白粲增流涕。斑衣任素塵。哀哀六莪什。愧此百年身。</text>
<title>松窓</title>,<text>書劍風塵裏。嶔崎哂此身。三冬徒自足。萬事笑於人。斗室披衣好。柴門恐客頻。松窓時得月。淸興一分新。</text>
<title>次義山</title>,<text>長夏茅堂靜。蓋井松百尋。客稀衣不帶。臥愜髮休簪。顏斶思全璞。幼安肯顧金。悠然看出岫。與我共無心。</text>
<title>秋日宋評事池閣口號</title>,<text>池上曾遊客。籬邊此日郞。荷殘承雨葉。菊動泛杯香。且喜親朋集。休論歲月忙。高歌仍取醉。吾道任顚狂。</text>
<title>詠竹</title>,<text>南窓吾有竹。手鍤自鋤荒。細葉當初夏。新梢過短墻。露含工滴淚。風至絶添涼。日夕唫詩對。從佗萬事忘。</text>
<title>鉏川途中</title>,<text>南極崢山衆。轟雷復萬川。朝暉難撥霧。岩氣自生煙。馬畏梯飆颭。人愁鳥道懸。垂堂曾有戒。今日此迍邅。</text>
<title>忠原池閣夜坐</title>,<text>小閣臨池面。衰荷倚曲欄。香風仍夜動。水氣得秋寒。多病歡娛少。懷歸歲月闌。逢君接燕語。無意請杯盤。</text>
<title>入淸風馬上 三首</title>,<text>一入淸風峽。方知山逕危。棧懸江在下。岸斷樹橫枝。壯馬頻頻蹶。僕夫步步疑。平生游遠近。艱險始經之。						野平川勢穩。沙迥岸容明。水鳥冬猶語。淵魚暖自生。無心看物理。爲客逐人情。歇馬逍遙地。誰知我遠征。						道塗一千里。來往兩三年。旅館皆曾宿。溪橋更可憐。不嫌消髀肉。強覺益華顚。到底猶然笑。棲棲亦聖賢。</text>
<title>贈人 四首</title>,<text>陸沈吾白髮。正直子朱絃。末路嗟何奈。相逢久悵然。天閑皆駿骨。沙道爛貂蟬。回首看松柏。風霜飽暮年。													欲製陰陽管。誰知燥濕絃。聲音嗟已矣。鸞鳳去悠然。世有鼠爲朴。人爭螗捕蟬。看君北窓下。長嘯自年年。						冠嶽看雲意。淸溪賞月絃。三年於此矣。一室獨翛然。竹塢吟春鳥。槐亭更夏蟬。如今回首地。愁恨劇長年。						劍氣衝鄷獄。麟膠續斷絃。故人奇則是。何者識其然。詞吐楊雄鳳。詩淸張翮蟬。君看志士髮。鏡裏惜流年。</text>
<title>逢僧</title>,<text>獨坐長松下。飄然遠謁僧。談山仍半日。說妙更傳燈。欻覺心魂爽。眞如法界陞。佳期煩告汝。春服石門層。</text>
<title>贈村隱</title>,<text>驅馬江南客。隨鷗海上翁。心肝元不隔。靜躁却難同。竹日開春酒。梅窓撿藥籠。對君還自咲。何事路西東。</text>
<title>吟北風</title>,<text>北風乘雨後。號怒捲南州。蔀屋茅全失。江門石不休。氷堅老虯泣。巢亂暮禽愁。遙想秦關裏。寒侵季子裘。</text>
<title>望慰禮城</title>,<text>歲暮湖關外。天寒慰禮城。興亡渾似夢。蠻觸竟何成。喬木鴉啼亂。荒堂鬼燐明。悠悠臨逝水。長嘯一書生。</text>
<title>曉發松亭</title>,<text>夜發松亭里。曉行幽谷間。霜欺羸馬足。風利旅人顏。斜月藏奔峭。朝暉射遠山。險艱從此數。客味漸生酸。</text>
<title>望文義懸寺</title>,<text>江水呑山足。蒼崖古寺懸。魚龍疑梵語。鷗鷺掠花筵。境絶行人少。煙生法火傳。嗟余迫長道。禪榻却無緣。</text>
<title>癰腫木</title>,<text>山中癰腫木。其大百餘圍。爲社斧斤遠。非材匠石揮。天年由此保。春樹可同歸。吾亦人之散。方違世路鞿。</text>
<title>次枕海堂諸賢韻 八首</title>,<text>愛君亭枕海。去歲一憑欄。直指三山路。平看百尺竿。掣鯨心與壯。跨鶴興輸闌。最是迎完月。層波湧玉盤。													乘軒雲鶴苦。受紲俊鷹飢。俗累誰能脫。游閑我與期。高臺臨島嶼。至樂在陂池。酒熟邀賓好。淋漓滿壁詩。						雲煙生座右。鷗鷺掠窓間。苔古縈嵒砌。波翻吐月山。登臨萬里豁。嘯詠百年間。杖屨兒童問。淹留未覺還。						層臺勢匪漸。縹緲若難攀。人語虛無裏。濤聲枕席間。稱觴三伏冷。看笱暫時還。誰說瀼溪勝。君應小次山。						海客兼山趣。烹鮮斟木瓢。上春登快閣。小雨玩柔條。浮氣朝成市。諸溪夜應潮。御風疑此地。蓬島路非遙。						俯瞰輕鷗戲。回瞻嘉樹栽。流觴山客醉。拂面岸風來。舸艦長干合。魚蝦小市開。卜隣如許我。一畝斲蒿萊。													結搆陽岡峻。滄洲面勢浮。夜床無暑逼。朝檻有雲流。方待王喬鶴。誰論景略牛。囊空吾已老。何地起書樓。						明月花村酒。疏燈賈客船。名區獨爾占。好事萬人傳。屛障閑眠裏。魚龍醉舞前。留詩吾豈敢。才盡意茫然。</text>
<title>七月十四夜</title>,<text>南州見秋月。北客意如何。留滯年光促。風塵感慨多。披丹望斗極。洗甲仰天河。獨坐三更盡。狂吟楚九歌。</text>
<title>題驄馬契會帖</title>,<text>曉夜新驄馬。班行舊殿中。官須公望得。名豈庶僚同。鶚立多淸議。烏臺借古風。揄揚脩禊帖。詩筆媿衰翁。</text>
<title>淸心樓。次佔畢齋韻。</title>,<text>鞍馬愁長路。茲樓病眼明。江山無左海。地位近三淸。物色分留處。騷人今古情。吾生後畢老。得句與誰評。</text>
<title>盈德縣南驛館</title>,<text>郵館空山裏。頹垣草木深。丹靑梁桷剝。苔蘚壁泥侵。經始何年月。登臨自古今。倚欄成小睡。斜日照披襟。</text>
<title>淸河寶鏡寺</title>,<text>寶鏡知名寺。三韓棟宇存。殘僧無法語。古柏護孤園。禽鳥巖巒窄。藤蘿日月昏。蒲團坐遙夜。山雨小溪喧。</text>
<title>鑪谷</title>,<text>入峽唯喬木。緣溪見玉泓。奇巖元太古。怪鳥喚誰名。戎馬悲今日。桃源喜此行。從期赴恩後。吾與子眞耕。</text>
<title>南荒</title>,<text>束峽氷難解。矮簷日少暄。迎春梅未萼。得氣鳥先喧。病逐衰年入。經因靜處繙。南荒吾不恨。連案對兒孫。</text>
<title>壬申守歲</title>,<text>忽驚南食久。守歲再觀燈。恩譴鳴琴宰。閑居入定僧。浮沈元不別。衰病任相仍。伯玉吾何敢。爲非亦未曾。</text>
<title>送人</title>,<text>鳧飛葉縣舃。筍待板輿行。久識神仙標。仍兼孝子情。江山南國最。宇宙老人明。慙媿馮郞老。風塵送此生。</text>
<title>贈人</title>,<text>寄聲玄圃守。秋至意如何。陶令懷三逕。靈均動九歌。抽簪從髮少。束帶與年多。登岳休回首。浮雲漢水波。</text>
<title>次人韻</title>,<text>饕風誘顓頊。時序失平分。樹杪驚寒鵲。籬邊繞凍雲。百年心鐵冷。一日鬢絲紛。山澤吾居久。朝看麋鹿群。</text>
<title>朴護軍之英以筆晉。而投筆名其亭。其有激而發耶。其意有可以警余者。遂次諸賢贈詩韻。仍以自省。</title>,<text>逍遙隨小大。鸒地亦鵬圖。愛爾靑氈業。灰心紫綬紆。江山人外得。俗物眼中無。亭號存深意。吾仍省暮途。</text>
<title>七月處暑。朝起遣興。</title>,<text>山中困溽暑。每日起侵晨。疏竹送涼韻。脩篁絶俗塵。階庭多種藥。僮僕莫言貧。漸覺機心盡。看看鳥雀馴。</text>
<title>偶吟</title>,<text>平生無長物。粗涉道家書。多病身雖苦。耽玄意自如。丹鑪吾制虎。濠上子非魚。坐睡輸長夏。誰醫不俯篨。</text>
<title>舟泊浮碧樓中。酒覺後贈西伯。</title>,<text>昨日舟中醉。渾忘上馬時。玄花添病眼。白首判牢癡。謔浪關西伯。題評牧老詩。兒呼勸頮面。朝旭入垂帷。</text>
<title>贈金支使竹所</title>,<text>蕭相關中事。今時亦有人。詩書仍案牘。錢穀自精神。報國心何苦。論交意甚眞。相看俱半百。滄海闊無津。</text>
<title>耳聾</title>,<text>堯閏當炎夏。周征隔太原。人奔永嘉後。溪自武陵源。萬事唯高枕。三農倚小園。耳聾不須恨。客至好無言。</text>
<title>贈李察訪 雲吉</title>,<text>去國身多病。悲秋鬢半絲。江山空勝槩。天地入瘡痍。古木風鴉亂。危巖露菊垂。逢君更九日。忍淚強含巵。</text>
<title>十月九日夜夢覺</title>,<text>五更歸夢罷。三唱曉鷄聲。捲海強風怒。翻棲宿鳥驚。呑胡心未已。治賦政難成。慷慨仍長歎。吾生後太平。</text>
<title>寄人 三首</title>,<text>腐鼠何滋味。心猿喚夢醒。百年頭已白。三逕眼還靑。瓜地仍今雨。松邊有舊苓。生涯如此足。弋者奈冥冥。						報政先瓜熟。歸山有藥欄。淸涼心得失。把握筆波瀾。愛石元成癖。看雲亦倒冠。卜隣吾欲老。相約煉神丹。						古竹千竿下。新簷二面虛。宦遊頭白後。秋信稻黃初。水樂堪成譜。朋情已著書。多君管松菊。官況似家居。</text>
<title>遣興</title>,<text>小雨池塘過。林花忽滿枝。幽人初罷睡。巢燕政銜泥。遂性貧誰厭。辭榮意自知。閑吟終永日。物我摠忘之。</text>
<title>己卯天中日</title>,<text>舊日端陽日。秋千樂少年。亂離爲遠客。嘉節送華顚。對酒愁無賴。迎賓坐未堅。何當擺俗累。駐景鍊丹鉛。</text>
<title>喜雨</title>,<text>甘澤非天靳。龍公試手遲。昨看雲聚族。朝漸雨如絲。旁午聲初大。終宵霈可期。農歌處處▒。今歲熟無疑。</text>
<title>庚辰年正月十四日立春</title>,<text>庚辰元月半。始建是年春。不改天時舊。無窮世事新。南船隨北馬。周正阻鮮民。誰識風塵際。幼安臥海濱。</text>
<title>庚辰九月初四夜卽景</title>,<text>桑落風號怒。雲愁海杳冥。篙師違利涉。志士倚虛亭。矜少殘楓破。凌寒晩菊馨。吾將營大藥。結託老人星。</text>
<title>閏月謾吟</title>,<text>政月當堯閏。寒多暖自遙。饕風晴亦雨。大雪夜還朝。浦口收漁網。園東失藥苗。閑愁難一遣。隱几送寂寥。</text>
<title>沙平縣西。古塔巍然獨存。左右村閭。耕夫耕破古基得毀瓦。瓦有咸通十一年刻字。感古成詩。</title>,<text>塔劫西枝古。村閭擁後前。遺墟翻曉耒。毀瓦刻唐年。興廢三韓盡。人文一片傳。沈吟黃卷上。吾道自無邊。</text>
<title>挽人內</title>,<text>伯鸞鳴世日。內有孟光賢。杞哭無前古。潘輿幸暮年。筍排殘雪裏。江繞彩衣邊。誰料春暉始。他鄕丹旐翩。</text>
<title>挽鄭秀才 時聖</title>,<text>前年來訪我。鬚鬢似平生。自是公孫世。仍休谷口耕。槐陰方有待。鐵硯竟無成。呴沫當時事。三呼淚滿纓。</text>
<title>挽南政丞以雄○二首</title>,<text>目下無夷險。危途不用扶。喬山三歲制。遼海片帆孤。風疾方知勁。恩深自有珠。君看畢曜句。千載照蓬壺。						布陣西塞急。蒼黃甲子年。微公能給餉。諸將詎摧堅。帶礪山河誓。聲名日月懸。當時聖褒美。萬口至今傳。</text>
<title>次楊仁川 萬古</title>,<text>我辦東山臥。君多西塞吟。樂生無意處。音謝有聲琴。菊逕交藤杖。藜床對布衾。丹方肘後在。莫說鬢霜侵。</text>
<title>挽沈 文徵</title>,<text>外物元難必。前榮奈後枯。談經粉署直。秉筆赤墀趨。一罷淳于夢。終窮阮籍途。昭文猶有緖。琴韻寄江湖。</text>
<title>贈李應敎 正英 金剛之行</title>,<text>鵬遊息六月。鵠擧向三山。惠子驢仍白。陸郞騅更斑。衆香咳唾裏。萬瀑酒杯間。冉冉群仙下。逢君一破顏。</text>
<title>次白軒，湖洲兩詞伯題坡州牧閔晉亮別業之韻。</title>,<text>老驥思便秣。棲禽擇茂林。看君陳力壯。何事卜居深。種秫泉明計。存氈子敬心。遙知報恩後。示我石門吟。</text>
<title>丙申仲秋念八。陰雨終夕。對前山遣興。</title>,<text>雲雨垂天半。峯巒互有無。蒼嵒收古色。翠柏掛新圖。開闔乾坤體。陰晴造化罏。蒲團午睡罷。幽興不吾孤。</text>
<title>姜通津妹挽</title>,<text>巨室難爲婦。齊眉閨範高。崩城杞哭早。類我細腰勞。蘋藻誠雖篤。沈綿命獨遭。回瞻中表地。酸鼻鬢添毛。</text>
<title>挽李榮川 河岳 大夫人</title>,<text>當年閔腹子。不謂盛兒孫。顏爲含飴破。齒因舞綵尊。湖西掩紗幔。江左賁魚軒。倚伏元難定。廞衣返故園。</text>
<title>月夜謾興</title>,<text>海風吹萬里。明月照高樓。桃李前宵雨。光陰遠客愁。時危無好事。歲惡少春遊。蜀魄啼何處。南冠有楚囚。</text>
<title>次金陵</title>,<text>吳亡晉蹶六朝終。千里江東伯業空。拱木自悲王謝墓。行人猶指闔閭宮。石頭城外鍾山雨。峴首碑前漢水風。無數英雄留不得。姓名空掛蠹書中。</text>
<title>咸陽城東樓</title>,<text>粉堞登臨落日愁。春風駘蕩渭橋洲。金車轂擊馬爭道。玉笛聲飛人倚樓。細雨依微秦覆閣。哀歌嗚咽漢長秋。咸陽千古留王氣。眞似黃河不斷流。</text>
<title>晩自東郭留一二遊侶</title>,<text>郭外林間一逕微。尋春不覺已斜暉。長天印字鳥雙去。亂壑扶筇僧獨歸。呼酒此時思醉墨。點燈何處有柴扉。相携枕藉蒼巖下。夜月看花君莫違。</text>
<title>題飛泉觀宿龍池</title>,<text>百道流泉水府寬。雲煙長護老龍蟠。山禽救葉秋波淨。陰電飜鱗夜景寒。伊昔道人持竹杖。有時神物擾天壇。靈砂一化同歸去。沙塞巖間魚鼈乾。</text>
<title>荊軻</title>,<text>酒肆狗屠隱姓名。悲歌宇宙一身輕。燕丹好士眞知己。秦政深讎可劫盟。虹貫日輪千古異。圖窮匕首萬乘驚。事之成敗雖天耳。何不當年與客行。</text>
<title>漫興</title>,<text>木覓山前生事微。居徒四壁縛柴扉。種瓜數畝待時雨。垂柳三行含夕暉。道在無心季氏富。戰勝欲學西河肥。北窓高枕睡終日。夢裏羲皇何是非。</text>
<title>詠松</title>,<text>亭亭獨立後凋容。鬱鬱垂陰盡一峯。根到九泉蟠琥珀。幹餘千尺走蛟龍。寒聲偏入幽人耳。勁節何論壯士胸。聞道吾王求大木。近時匠石定相逢。</text>
<title>讀韓集</title>,<text>仙李文明數百春。潘江陸海躍群鱗。試看韓子矯高擧。有若鯤魚變化神。直掣鯨鯢追李杜。戲爭鞭弭出周秦。笑他四傑當時體。秪有浮誇混世塵。</text>
<title>讀杜集</title>,<text>杜甫文章百代高。唐家四海獨揮毫。分功造化天應怒。送老風塵氣益豪。千里劍南愁客鬢。幾年瞿峽望秋濤。一生屈厄何須恨。列鼎鳴鍾笑爾曹。</text>
<title>題段大尉狀</title>,<text>佩玉長纓北面同。時危爭欲保其躬。常山死後無男子。正氣由來有段公。萬古綱常隨手笏。一言鈇鉞凜秋空。君看帝輅還京日。麟閣何人第一功。</text>
<title>題申公亭</title>,<text>海龍山足洞門廻。中有桑麻籬落開。可是主人臨絶頂。迢然卜築作高臺。數間茅棟閑雲宿。百尺長松野鶴來。只恨王君看竹處。也無相勸習池杯。</text>
<title>送崔學士朝京</title>,<text>文昌仙伯降吾東。道氣英風駕宛虹。名出蓬壺滄海立。筆驅中夏大唐空。卽今嗣響雲孫在。萬里觀周季子同。試向玉京群帝醉。伽倻應奏蕊珠宮。</text>
<title>聞北警</title>,<text>羽書顚倒動塵灰。虜陣崩騰勢若雷。沙塞長城要猛士。廟堂籌策待奇才。請纓豈少終軍妙。買骨應知樂毅來。白首腐儒無所事。平明空使壯心哀。</text>
<title>讀無名公傳</title>,<text>萬古元精不變更。唐虞以後降先生。心通八卦畫前得。道出先天數上明。獨立冀方歌浩浩。正襟燈下主惺惺。小車花外行吟處。塵世誰知太極名。</text>
<title>題張汝弼草書卷</title>,<text>神完於藝守無移。東海雄鳴此可知。誰借公孫大娘舞。遠過張旭楚人奇。風雲變化誰能測。戈法森嚴鬼不窺。堪笑遂良佳紙筆。當年唯趁嫵媚姿。</text>
<title>幽居遣興 二首</title>,<text>山下孤村人事稀。脫衣伸脚背陽暉。飛禽就掌盤餘粒。童子揮鎌棘補扉。儘道鹿門無浪出。自知顏斶遠危機。居然身在羲皇外。何處紅塵有是非。						讀罷山齋步出門。杖藜幽谷訪溪源。參差怪石鉤衣▣。合沓群巒掩日昏。擧足還思平地上。回頭便失亂雲根。歸來獨坐蒲團靜。半夜松梢月有痕。衣下缺字疑破</text>
<title>讀心經</title>,<text>群聖論心盡此書。相傳不易百車渠。千言豈出惟精外。一脈應從太古初。風定淵泉波自靜。月明臺殿景方虛。西山勞力吾今逸。但守惺惺不願餘。</text>
<title>漫成</title>,<text>二月春寒晝掩門。披尋柱下五千言。觀心漸入秋毫裏。塞耳無聞塵世喧。從學少年能好古。耽經三載不窺園。處家如此眞吾樂。何用勞形叫帝閽。</text>
<title>漢關</title>,<text>驕虜乘秋近漢關。將軍受脤拜龍顏。五家雄勇燕齊士。萬里軍容水草間。聲激奔雷聞鼓鐸。匣開明月閃刀環。威行已使單于遠。未至王庭奏凱還。</text>
<title>遼薊聳有感</title>,<text>太宗神略鎭燕京。擬絶天驕近漢城。卽者雲中無李廣。公然遼薊結胡營。百年原隰耕人盡。萬里風塵戰鼓鳴。安得突騎皆勇銳。往驅戎馬靜邊聲。卽一作乃字</text>
<title>次海州韻</title>,<text>見說雄藩首嶽阿。繁華勝事此無過。金城粉堞依天險。鹽鹵靑煙煮海波。終古爲州才未易。矧今治賦政何多。知君利器秋毫用。朱墨餘閑又日哦。</text>
<title>讀衛將軍傳</title>,<text>西京文物盛繁華。樑棟崢嶸衛霍家。致貴豈思爲僕日。樹勳誰惜殺人麻。夾城細路通門巷。列屋長姣擁霧紗。堪咲平原愚不識。送行何事戒驕奢。						當衢甲第聳連雲。云是平胡大將軍。鼎食珠樓喧鼓吹。香風繡幕暖氤氳。不妨侯印緣椒掖。謾道奇才立大勳。借問雲中李飛將。何爲善射負明君。</text>
<title>詠烏</title>,<text>生憎莫黑彼群烏。不在閭閻在道塗。下食豈分糞與穀。避人還若智非愚。啄瘡背上欺瘦馬。啼惡簷前似訓狐。每見林昏聚儔侶。可憐孤鶴只哀呼。</text>
<title>詠黃雀</title>,<text>黃雀群飛往復還。所求何事不能閑。覆車未必多遺粟。聚族旋忘避引彎。大廈成時燕相賀。高墉穿處鼠同姦。莫誇細黠能營食。鼎俎深林咫尺間。</text>
<title>春寒</title>,<text>峽口春廻凍未消。柳眉梅信尙蕭條。氷含石罅封殘瀑。霜護原茅却夜燒。野老出門尋弊褐。村童歸牧怕淸朝。何人睡足松窓裏。北閭南隣斷見招。</text>
<title>靑城抱川別號</title>,<text>蜀中山水九州腴。儘道靑城最別區。終古地靈胚氣淑。降生人傑絶世無。飛騰赤斧千年藥。暐燁楊雄大漢儒。何幸吾鄕同美號。奇才形勝擅東隅。</text>
<title>龍潭卽事</title>,<text>四面靑山百里圍。此中吾有一柴扉。循除白水鳴環佩。入戶靑嵐共夕暉。游鹿見人無妄走。浴鳧馴性少驚飛。草衣木食忘耕鑿。林下春來事更稀。</text>
<title>野外</title>,<text>逍遙野外澹忘廻。寓目吟詩坐綠苔。烏啄牛瘡謀肉食。鯉騰蛟穴狎殷雷。歸雲擁樹林還黑。危石碾溪岸必頹。物理細推仍喪我。魚磯一步亦多哉。</text>
<title>胡鷹</title>,<text>自獵胡鷹略遠郊。鋒稜羽翮逐霜髇。掣風飛處飜孤影。側目來時聞噭哮。東郭兔窮三窟計。北溟鵬失九天巢。叢中燕雀休驚怕。彼固無心爾輩抄。</text>
<title>贈嗜書者</title>,<text>別君三月忽逢君。兩鬢蕭蕭已▒紛。可笑狂心猶宿昔。更論書法比奇勳。專精豈下唐張旭。妙畫時爭晉右軍。爲語傍人莫捧腹。何如飽食送朝曛。</text>
<title>山火</title>,<text>絡野籠山若網羅。火纏風力鬼難呵。氣蒸坤軸慙炎帝。焰觸天門喘月娥。林魅木妖俱燼滅。老狐封豕盡蹉跎。除邪蕩穢雖天意。可惜崑岡奈玉何。</text>
<title>春日到龍洲</title>,<text>揮手塵中得我遊。煙花三月入龍洲。霞蒸大野平蕪濕。日出高岑積翠浮。山鳥豈知曾宿客。釣徒猶理舊漁舟。杖藜步屧乘春興。楊柳村村事事幽。</text>
<title>晏起</title>,<text>林下朝朝睡起慵。滿窓紅日鬧游蜂。和風轉蕙香何許。宿霧搴山翠幾重。扶病欲偸臨望眼。從兒勤覓仗身筇。花時弊褐長如此。誰識雄鳴匣裏龍。</text>
<title>閉門</title>,<text>閉門終日苦多風。無慮無營一老翁。高枕悠然長謝客。唫詩自在莫論工。胸中天地堯夫學。皮裏春秋季野同。喜睡向來成一癖。神遊八極翫何窮。</text>
<title>詠劍</title>,<text>有劍彌年匣不開。爲緣天下太平來。蒙須未染樓蘭血。霜鍔飜生繡澁苔。中夜雄鳴誰復識。千金高價奈無媒。請君暫借朱槐里。攀檻雲臺𢤱奸回。</text>
<title>幽居春興</title>,<text>一曲溪邊小路斜。綠楊陰裏兩三家。鳥窺簾額睡初起。花發墻頭蜂亂過。石壁含風微雨濕。松聲排戶晩峯遮。幽人杖屨從何處。數畝園中學種瓜。</text>
<title>望金鳥山</title>,<text>金鳥山盤十里橫。巉巖終古護靑城。雲生半腹埋晴日。鶴老陰崖送暮聲。衰薾却慙長往計。煙蘿空繫昔年情。今來悵望眞仙窟。何處丹梯吹玉笙。</text>
<title>睡起後命饁婦就野。小僮看藥。</title>,<text>曉睡山窓日影移。覺來幽獨欲何爲。園中芝朮新添雨。隴上鉏犁正得時。鎑婦起餐須指使。小童看藥恐委遲。扶藜却向柴門路。擧趾焙芳兩得宜。</text>
<title>抱川機谷烽火</title>,<text>危峯屹立亂山中。上有爟烽夜夜紅。於此足知王法大。幾年長使四方同。天邊孤影連胡地。鍾後微光照漢宮。何幸如今逢聖主。狼煙消息任村翁。</text>
<title>入楊氏阡有感</title>,<text>暇日登臨寶峴頭。眞如羊舌九京遊。螭碑剝落蓬萊筆。馬鬣荒涼副正丘。李白騎鯨天萬里。令威化鶴事千秋。乘黃已去空靑縣。更有何人氣食牛。</text>
<title>謾成</title>,<text>雨後乘春獨上臺。滿城桃李一時開。紅霞映日千門合。茜粉隨風九陌來。儘道富奇顏色好。誰知天地化工媒。君看澗底長松秀。安得移根北極栽。</text>
<title>萬斛舟</title>,<text>萬斛舟橫野渡頭。向來無用我知由。起檣必待千夫力。掛席須容大海流。射利商人猶不顧。鬻津稚子果難謀。何時秋水廻天地。直放滄溟自在浮。</text>
<title>白嶽</title>,<text>白嶽山橫圜闕西。攢峯峭壁與天齊。長含晩翠千門色。先掩斜陽九陌迷。形勝可爭吳虎踞。巉巖不受楚雲梯。降神安得生申甫。坐使邦家獲寶鷄。</text>
<title>晝寢</title>,<text>拂拭烏皮盡日眠。眠時萬事總茫然。天君自靜丹田裏。外物無交寶鑑前。方信希夷因得道。莫言宰我未爲賢。何如世上馳名者。晝夜營營膏火煎。</text>
<title>題江上樓</title>,<text>長嘯來登百尺樓。何如天上汗漫遊。原隰紆餘平野闊。東南屈注大江流。却將所翫塵埃外。更覺此生宇宙浮。安得南宗分一勺。洗了千劫此中留。</text>
<title>偶吟</title>,<text>年來學道一心淡。高枕淸風午夢酣。好鳥窺簾人語絶。遠峯排戶夕陽含。蟻封蝸角吾何與。鼠朴羊羶彼自貪。獨出世間千丈外。此中眞樂共誰談。</text>
<title>次商隱感古韻</title>,<text>江南千里綠蕪平。帝伯遺墟萬古情。討虜將軍功未巨。琅耶王子事何成。龍亡鐵瓮吳江暮。鶴弔新亭晉月明。蠻蜀六朝如夢過。莫言靑史足留名。</text>
<title>衡門</title>,<text>反鎖衡門小院深。此間誰與話胸襟。庭前碧草寒螿愛。井上高梧老鳳尋。託興亦知蟲鳥性。安貧何況丈夫心。向來諷誦還成癖。長夏書床逐樹陰。</text>
<title>詠海棠</title>,<text>春花不識有朱明。爭逐東君託死生。獨也海棠開是日。與之林木共爲榮。香含軟綠疑歸蝶。露浥嬌紅剝醉猩。坐使草堂顏色好。比於梅柳更多情。</text>
<title>次乖隱韻</title>,<text>朝歌屠叟昔鷹揚。一辦周基八百長。岐下卽今無渭獵。山林終古賤巖廊。太阿劍倒羊羹指。杞國憂生藿食腸。起坐中宵三歎息。傍人還欲勸壺觴。</text>
<title>又次</title>,<text>昨夜江湖秋水肥。偏宜張翰布颿歸。風開萬里晴天闊。影逐孤鴻落月微。世路心違魂夢斷。漁村興晩荻花飛。如今若問逢萌宅。海岸蕭條有木扉。</text>
<title>秋齋有懷</title>,<text>高梧葉下草蟲悲。秋日空齋獨坐時。壯髮衝冠心尙在。直鉤違世道難施。遠追諸葛隆中臥。細和淵明物外詩。俯仰古今天地老。三皇五帝竟何之。						又						流光不貸老男兒。鏡裏形容鬢欲絲。屈首十年功自苦。繫心千聖道難知。囊中毛遂猶藏末。匣裏干將尙憶雌。富貴莫言吾所有。扶搖變化亦風期。</text>
<title>滕王閣</title>,<text>畫閣㠑崔俯衆山。近天欄檻杳難攀。銀河影接珠簾外。廣樂聲傳醉夢間。吏部文章懸日月。子安詞賦厭楊班。盛唐才俊遺名地。吾目今高漢以還。</text>
<title>秋陰</title>,<text>秋陰礙日夕風輕。幾處園林落葉鳴。木末飢鴉饒晩景。門前老馬夢邊聲。卷舒編簡吾何苦。啾喞庭除物不平。寶鑑明朝休拂拭。赤憎霜鬢照分明。</text>
<title>次老杜西陂泛舟</title>,<text>春風勝事榜湖船。心眼先開入海天。白鳥去來沙際亂。靑山遠近颿風牽。櫂歌半雜騷人詠。水客還同玳瑁筵。興酣更論如練句。阿誰逸思湧飛泉。</text>
<title>又次贈獻納</title>,<text>承明廬近紫微邊。獻納官推一代賢。鳴佩曉趨麟德殿。封章時上帝賓筵。相如詞賦凌千古。陸賈詩書奏幾篇。新語子虛君繼作。文星應動九重天。</text>
<title>次送鄭廣文謫台州</title>,<text>可憐滎陽鬢已絲。風流儒雅是吾師。御題三絶事如昨。君子百年窮此時。路指海天雲漠漠。影單秋日馬遲遲。親朋宇內無多在。一別誰論後會期。</text>
<title>次老杜韻</title>,<text>錦江春日滿江花。晩解蘭舟榜白沙。風引笛聲飛遠岸。月臨歌扇與芳華。莫論疇昔金鑾夢。且度今宵漁父家。回首兩京猶鐵馬。生涯宜付故侯瓜。</text>
<title>抱州先壟下守歲</title>,<text>哀哀風樹痛頻纏。欲報之恩罔極天。霜露已添三載淚。劬勞空廢蓼莪篇。觸松有鹿慙誠感。繫石無羊負士田。終夜不眠廬墓下。明朝頑命又新年。</text>
<title>山齋偶興</title>,<text>春寒惻惻雪霏霏。老子山齋獨掩扉。擁褐自吟詩自在。閉心忘却道忘機。窓虛有照朝暉入。簷後無風衆鳥依。終日于于人事少。擧杯巢許莫相違。</text>
<title>次老杜野老韻</title>,<text>野老蓑衣罷釣廻。縛柴門向夕陽開。諸孫把笱數魚得。群犬繞裾喜主來。此道何如行世道。釣臺終古勝雲臺。居然頭白煙波上。不識人間樂與哀。</text>
<title>次放翁吾廬韻</title>,<text>吾廬新結興悠哉。日日階除掃碧苔。茅棟入雲風色遠。柴扉帶水晩涼來。山頭宿霧晴還濕。野外閑花落又開。散髮披衣吟此景。呼兒時覆手中杯。</text>
<title>次商隱流鶯韻</title>,<text>鮮鮮毛羽亂參差。儘道流鶯柔不持。誰使出幽知所止。可憐喚友若爲期。日高簾額新晴曉。酒滴尊中細雨時。於此聞之吾最樂。門前故長綠楊枝。</text>
<title>次商隱詠龍洲莊</title>,<text>花鴨浮鷗鏡面來。淸溪夜雨洗塵埃。魚吹細浪浮苴動。天送微風莎草開。名勝何如中允墅。高情還侶子陵臺。彌年獨得桃源樂。繞舍千條手自栽。</text>
<title>螢</title>,<text>不事淸聲學露螿。非關蜂蝶趁花香。化形腐草何微細。行火昏陰賊太陽。隋帝園中爭蠟燭。車公窓下炤書床。逢秋每見虛堂裏。正是愁人怨夜長。</text>
<title>次芝川樓院韻</title>,<text>暮投孤院掛征鞍。節迫天霜夜正寒。蟲引客愁爲淚易。蝶驚歸夢到家難。登樓暇日哀王粲。失水浮萍憶子安。躍馬懷黃他日事。悲歌彈劍獨憑欄。</text>
<title>次芝川送崔立之朝京韻</title>,<text>挺世人豪豈偶爾。當時萬事總能堪。試看崔子再脩聘。若道天心固易諳。雄辯雕龍堅白解。波濤入筆鬼神參。收名海內歸來日。擊水鯤鵬變化南。</text>
<title>登樓</title>,<text>高樓一上意悠悠。八極風煙入寸眸。鯨起海門銀浪湧。鶴飛天末彩雲浮。遙看秦帝之三島。欲問鄒陽更九州。渺渺封疆眞可咲。還憐螻蟻與公侯。</text>
<title>閑居遣興</title>,<text>流水池塘五月天。新荷吐葉正田田。魚兒逐隊衝波面。燕子爭巢落檻前。斜筆小窓成短詠。借風淸簟得閑眠。無人解說幽居趣。解說幽居也自賢。</text>
<title>調莊周</title>,<text>莊生所貴在無爲。何事文章萬變奇。忘世亦能談世事。詆儒還自託儒師。混沌鑿竅君難復。仁義根天孰不知。堪恨當時無駕馭。逍遙南楚費多辭。</text>
<title>忘家</title>,<text>一落天南再削瓜。謾將蓬鬢送年華。欲粘日月癡難盡。可學神仙計自誇。甑釜生塵疑辟穀。蠻煙入座似飡霞。放嘯淸風時雀躍。妻兒知我久忘家。</text>
<title>蟬</title>,<text>鼓腹爲鳴最不平。化工於汝豈虛生。飮專墜露能充操。寄得高枝乃放聲。蟋蟀在秋徒感激。鶯兒雖語太丁寧。如商如羽還無定。韻自天然未易評。</text>
<title>喜京友過我</title>,<text>無事居閑曉睡昏。園丁忽報客臨門。披衣顚倒迎階闥。疇昔從遊結弟昆。更覺別離今隔歲。欲論京洛便忘言。形容相對皆非舊。咲指長天白日奔。徒疑從</text>
<title>題山僧畫鶻</title>,<text>㩳身回眄遠山巓。無限麤豪在老拳。狡兔在前應不惜。豪猪離窟欲乘便。姦雄董卓窺靈帝。猛將花卿下蜀天。多事山人畫鷙鳥。前身楊素後逃禪。</text>
<title>自遣</title>,<text>資身無策咲於人。屈迹南州困涸鱗。貸粟監河非傲吏。見譏妻嫂似蘇秦。生憎五鬼文難送。自咲三旬飽不頻。箕坐狂歌聊以爾。由來君子不憂貧。</text>
<title>次朴訥齋韻 二首</title>,<text>尋幽倚杖水雲隈。境寂無塵眼忽開。日暖圓沙眠白鳥。泿侵欹樹帶蒼苔。人間未覺樊籠窄。物外方知天地恢。乘興杳然迷處所。此身疑入几蘧來。						茅茨寄在亂山隈。宿霧朝嵐拂不開。網戶藤蘿礙日月。蓋庭松檜盡莓苔。游同麋鹿機心死。道合聃周刃地恢。時見柴門雲氣下。蓬萊消息鶴飛來。</text>
<title>拾松花作丹</title>,<text>手把丹經學遠遊。萬松金粉足南州。乘枯摘艶吾何已。淘水加篩細欲流。陸賈橐中瓜子滿。羅含宅裏菊香浮。藥成久服宜輕擧。寄語王喬約鳳洲。</text>
<title>微雨</title>,<text>懶惰疏翁睡起遲。隔簾微雨忽催詩。鸎歌睍睆盈幽谷。燕語分明過小池。新竹抽梢凡幾箇。綠楊如霧剩千絲。探囊到底終羞澁。臥向遙村望酒旗。</text>
<title>閑居遣興</title>,<text>柹葉成陰棗葉生。山禽時和渚禽鳴。林泉有樂吾何恨。富貴在天人自營。溪水欲深波面靜。野煙將起岸頭平。猶然一咲淸風外。千古陶潛識此情。</text>
<title>南征紀行</title>,<text>平明結束出都門。黃霧玄雲四野繁。隔手行人看不見。際江林薄近猶昏。靑泥汪汪愁長坂。班馬蕭蕭送遠村。堪歎百年強半客。問津隨處自銷魂。渡漢江時日候陰翳。故第三四句及之。</text>
<title>良才石橋</title>,<text>驅石何年到此中。長橋隱隱跨雄虹。黿鼉却走慙無力。烏鵲高飛欲假功。近月疑傳公遠術。有題還憶馬卿風。不寐三更徙倚徧。愛看波面動靑龍。</text>
<title>度懸嶺</title>,<text>旅館孤衾怨夜闌。鷄鳴喚起僕夫頑。卑辭乞火依隣舍。貪路催裝強曉餐。霜重板橋人跡響。氷兼沙水馬蹄寒。行登前嶺頻回首。昨日新離膝下歡。</text>
<title>懸嶺石丈六</title>,<text>一帶寒山石作叢。儼然翁仲坐當中。肖人形像何年刻。求福虛無終古同。山鳥爭巢苔頂側。野狐來宅塔心空。誰能手拔擲天外。開却村氓迷惑胸。</text>
<title>題板橋主人家 此是十年前過宿處</title>,<text>西風立馬板橋頭。屈指曾遊歲十遒。舊館主人衰得白。當年閭井廢新脩。却驚日月催人事。惟有山川熟我眸。未怪遼陽城郭變。令威化鶴一千秋。</text>
<title>稀川塗中作</title>,<text>十上蘇秦計不成。黑貂裘弊又南征。平郊泥滑馬頻蹶。孤店霜寒鷄五更。淚激楊朱添老眼。風飄孫楚軫深淸。大哉萬里乾坤內。爲問何時吾道行。</text>
<title>宿列院里 二首</title>,<text>編蓬爲壁秸爲門。生理蕭條盡一村。官吏有聲鷄犬鬧。夕舂侵夜婦姑喧。可憐糠籺愁終歲。誰畫艱難叫九閽。獨詠石壕詩上語。古今雖異可同論。													萬姓飢寒盡四方。向來圻輔益堪傷。蜀山有木肩難息。南郡無蒲背自瘡。十室將空稀咲語。三冬未半窄糟糠。遙知輦上諸君子。食肉持粱意氣揚。</text>
<title>冬暖</title>,<text>冬日如春暖似蒸。玄冥瑟縮戢威稜。靑靑陂澤蒲牙逬。靄靄郊原野馬騰。爭道山頭無凍雀。却嫌盤案有飛蠅。今行剩免寒兒態。秪恐朝家欠伐氷。</text>
<title>淸淮途中</title>,<text>平生馬上領流光。秪得淸詩滿錦囊。猶勝忘生求利欲。何如伴食坐巖廊。橫雲遠岫看還好。待臘寒梅意欲香。行到此時幽興倍。大哉天地任吾狂。</text>
<title>淸淮旅舍</title>,<text>穿壁爲門簷着地。室中如斗堇容身。平生不欲長腰折。今夜難謀一脚伸。鼠窟煙通昏似漆。瓮窓茅塞本無晨。猶能免我衣沾濕。臨發慇懃謝主人。</text>
<title>先祖宰稷山。今已十餘年。來過此地。遂吟一律。以道感念之懷云。</title>,<text>吾祖何年宰此地。至今人事已堪悲。村翁尙記當時化。官吏長懸去後思。樹老河陽潘岳縣。苔深山簡習家池。西風匹馬重來過。悵望蛇山淚自垂。蛇山。稷山別號。</text>
<title>荊江</title>,<text>一帶長江出峽中。四圍松樹響江風。將崩危石賴藤在。欲滅寒煙近水空。沙際群飛驚宿鷺。艙頭獨立見漁翁。今行閱盡人間勝。自喜淸詩已滿筒。</text>
<title>過金沖庵故宅 懷德</title>,<text>荊江江上有仙莊。一弔先生淚數行。瑞世文章跨屈馬。揚庭事業挽虞唐。蒼蠅點玉嗟天意。瀛海浮舟卽楚湘。至今萬丈挐山碧。老人星反讓光芒。</text>
<title>宿沃川。時主人兒子厭客至。以席遮門。故落句及之。</title>,<text>石路緣崖斜復斜。纔行十里已昏鴉。山橫馬首愁千疊。煙起林中有數家。鑿谷耕巖爲畎畝。種桃栽栗是生涯。兒童驚怪行人至。半掩柴門拂席遮。</text>
<title>沃川塗中。見孝子旌表。</title>,<text>峽束山圍古沃州。溪流盡處石門幽。人同鳥獸巢居樂。樹遠斧斤枝上樛。方覺南來窮淑氣。幾多西望亂鄕愁。今朝忽得明開眼。此地猶封孝子丘。</text>
<title>贈永山太守</title>,<text>北客南遊興欲窮。却憐奇勝永之東。衝霄亂嶽鶴廻翼。嗽壑洪波龍作宮。太史不須探禹穴。廣成何必駐空同。請君暫借牛刀利。割此溪山着此翁。</text>
<title>次人韻詠茶</title>,<text>披尋老子五千言。要喫新茶晝閉門。鐺口初看魚眼出。杯中却愛月團存。沃心度越殷宗命。順氣何如易卦坤。只恨世間無李白。玉山仙掌與誰論。</text>
<title>又次老杜曲江韻</title>,<text>欄檻崔嵬壓水濱。憑欄游目四望新。煙霞華嶽千峯暗。桃李河陽一縣春。野外晴絲同燕子。艙頭長網集漁人。勝遊仍發開尊興。覓紙揮毫捷有神。</text>
<title>荊江</title>,<text>三渡荊江一歲中。沙鷗應識此衰翁。光陰學水波瀾逝。名勝賞心來去同。岸上漁村含落照。津頭舟子倚秋風。驅馳道路吾何恨。嬴得新詩句法工。</text>
<title>北來</title>,<text>北來肌骨怯霜寒。剛恨儒衣兩袖寬。子美那能老西蜀。蘇秦且可入長安。群山萬壑東流急。衆鳥孤雲日暮還。強策羸駒臨石棧。回看僮僕苦牽攀。</text>
<title>再還果州幽居</title>,<text>松篁無恙草堂春。今日歸田興更新。巷北巷南爭致語。山花山鳥不嫌貧。晴窓睡愜憑游蝶。高柳風來卽故人。自笑向時緣底事。騎驢狂走洛城塵。</text>
<title>娥林九月十五夜見月有懷</title>,<text>南來見月已完輪。客子秋懷一味辛。兔藥未醫愁裏疾。蟾光空弔影中身。無端夜夜東升海。自是悠悠北照秦。滿酌黃花誰與飮。去年今夜洛橋人。</text>
<title>過寧城。投贈使君。</title>,<text>連年鞍馬困行程。再過寧城鬢雪明。千里湖關秋色晩。半燈旅館夢魂淸。頻蒙餽贐慙良牧。自顧儒酸飽此生。更欲題詩謝珍重。暮雲回首若爲情。</text>
<title>過鵲川</title>,<text>大野寬閑五十里。長川屈注貫其中。洲沙遠近鳴鷗集。原隰紆廻宿霧籠。橋斷行人愁厲揭。飽歌田父樂和豐。仰天大笑吾何事。馬上連年已老翁。</text>
<title>過荊江</title>,<text>客遊多病甚摧頹。路入荊江眼忽開。雪浪一條雷自吼。蒼崖千丈削爲臺。橋憐再渡吟詩熟。山憶重看傍馬來。借問沙鷗知我否。老翁依舊此心灰。</text>
<title>過梁山</title>,<text>沃川形勝擅南州。江到梁山抱野流。高柳半天圍遠近。津亭如畫向汀洲。膏腴橘土兼吳會。杉漆秦中又楚丘。誰借此間田二頃。綠蓑煙雨弄漁舟。</text>
<title>過武豐洞橋</title>,<text>造化先天意匠巧。斲開山骨走川源。飛湍霆擊驚坤軸。蒼壁瓜分作洞門。更見小橋人有力。豈宜今日我無言。暫休征馬煩吟賞。佳境胸中八九呑。</text>
<title>宿安陰林葛川書院</title>,<text>有耳曾聞龐德公。鹿門今日想遺風。若愚盛德茅茨下。不事高懷水石中。洞哀猨鶴山人去。巖老松筠古廟空。吟向碧天終永夜。分明曉月往時同。</text>
<title>得二妹書札。一言夢頻。一言多病。</title>,<text>日暮柴門烏鵲嗔。兒童驚報有來人。兩鄕二妹俱書札。一別三冬杳楚秦。苦道相思勞夢遠。更言多病臥床頻。吟呻忍淚情何極。倚杖空搔短髮新。</text>
<title>贈金基遠</title>,<text>分手仲秋已仲冬。西湖南嶺杳音容。殘燈惱夢迷歸路。寒杵擣愁聞夜舂。強飮郫筒千斛酒。懶題書札數行封。他時歡會知誰健。離索疏慵鬢半鬆。</text>
<title>遠寄南敵萬 以雄</title>,<text>秋水精神氷雪貌。昂藏野鶴在鷄群。胸呑一石淳于酒。足用三冬方朔文。久識芝蘭充佩服。豈無芹曝獻吾君。西河離索今如此。燕市悲歌夢裏聞。						南八男兒更海東。君家兄弟古人風。吳州詞賦東西住。漢代聲名大小馮。應宿爲郞金虎部。論詩上坐柏梁宮。應憐病渴天涯客。留滯還同太史公。</text>
<title>到娥林感吟</title>,<text>童稚何年寄此鄕。健如黃犢走顚狂。紛爭梨栗喧隣舍。塗抹詩書戲北堂。人事卽今多反覆。某丘隨處自悲傷。那堪昨夜風霜急。啼殺棲烏劇斷腸。</text>
<title>娥林松林</title>,<text>長陂虹偃見郊坰。上有松林萬樹靑。黛色可爭丞相柏。盤踞宜產赤仙苓。回風夜颭瘦蛟語。明月煙生過鶴停。獨向軒窓看不足。三冬草木盡凋零。</text>
<title>謝鄭鳴周贈盆梅</title>,<text>幾夜西湖勞夢魂。忽驚今夕剝柴門。呼童政欲烹金鯉。落手方欣帶月盆。三尺幽姿憐病榦。一年生意驗危根。春來擬索當簷笑。不向人家桃李繁。</text>
<title>苦寒</title>,<text>雲滿天衢凝不流。頊冥威欲涷南州。四圍雪色靑山死。九道河氷白馬休。苦竹寒梅俱有怨。玄猨朱鳥可無愁。遙憐萬里邊城戍。朔氣陰風掣弊裘。</text>
<title>鳥羅</title>,<text>此鄕重鳥古來傳。爲客于今見以然。路隔海濱商販少。地多林麓羽毛千。課奴淸曉勤施網。隨處山盤自擊鮮。獵較仲尼吾願學。更將佳味保殘年。</text>
<title>哀金將軍</title>,<text>仰敵控弦八萬兵。自如神氣陣雲平。大黃彎月千人倒。壯魄全天一死輕。名聳東韓砥柱石。義明西漢亞夫營。睢陽終古精靈在。虛左相迎樂九京。						鉅鹿諸侯壁上觀。將軍何獨易人難。但知君命尊周室。不畏匈奴積馬鞍。箭道驚楊中必疊。莫邪當柱刃還殘。若逢南八重泉下。共恨同時有賀蘭。						義勇堂堂死不殫。始知男子出東韓。威生大漠陽和變。血射長空白日殷。漢使載金催帝奬。邦人爲廟聳江干。莫言陵律今如此。誰却將軍大將壇。</text>
<title>七月八日。避暑于牛隱池閣。</title>,<text>雲黑天低大雨沱。草堂尊酒對池荷。飮同河朔逃炎暑。身逸江湖足嘯歌。賭墅分曹棋亦可。披衣露頂樂何加。回頭莫問人間世。朝避豺狼夕避蛇。</text>
<title>壬戌之七月之熱。比夏尤劇。況余客炎方。遂吟杜工部七月六日苦炎之詩。仍次其韻賦苦熱云。</title>,<text>七月將半轉炎熱。熟眠高枕亦難能。我知鑠鑠能流石。誰料營營獨貸蠅。微涼暫借中宵得。酷吏還愁來日仍。廟堂佐理諸公等。幾飮君恩玉井氷。</text>
<title>壬戌七月旣望夜。使入呼韻成詩。</title>,<text>蘇子文章四海聲。仙遊赤壁最平生。百年宇宙精神聚。七月江山景物淸。吐鳳馳詞如有助。潛虯舞壑豈無情。今來壬戌人安在。我欲鳴詩亦不平。</text>
<title>七晦。挈友登芙蓉。</title>,<text>扶杖登高爲散愁。眼前形勝盡南州。倚天山岳排雲出。劃野江河倂海流。千里風煙迷舊國。百年光景又淸秋。公侯螻蟻人間事。自喜新盟有白鷗。</text>
<title>客中書懷</title>,<text>無限繁陰掩夕暉。滿山楓樹近霜威。愁因暮景能欺客。夜入窮塗巧濕衣。洛北風塵心已死。淮南叢桂夢先歸。書生漫說兵家事。秋盡燕城未解圍。</text>
<title>山齋曉晴</title>,<text>群山收霧似褰簾。松檜晴陰接短簷。漁父買絲調舊釣。田翁看黍帶新鎌。鳥烏聲樂隨人事。蟋蜶鳴催餞夏炎。開口及時須我友。願將秋水酒杯添。</text>
<title>漫成</title>,<text>闃寂天涯任病身。閉門終日與誰親。床頭憔悴梅花在。鏡裏紛紜鬢髮新。萬里封侯違壯志。一丘歸隱作閑人。時來點檢人間事。得句長吟興有神。</text>
<title>與鄭 鳴周 會于野</title>,<text>多謝情人訪我來。相迎野外坐蒼苔。披襟萬里雄風響。立馬千山夕照開。尊酒已空餘興在。笑言難盡僕夫催。共向長天仍一嘯。世間何事不悠哉。</text>
<title>立春日吟</title>,<text>久客南中春又來。愁吟獨上望鄕臺。數聲何處鳴歸雁。幾樹前村落早梅。故國親朋今日隔。昔年尊酒此時開。靑絲生菜皆如夢。欲寫新詩不自裁。</text>
<title>贈人 八首</title>,<text>長夜商歌世不聞。更將高躅去人群。雪穿東郭先生履。霧足南山隱豹文。幾日心齋窺聖域。有時詩態學春雲。應憐老我狂癡甚。跳入虛無託老君。						囂塵聚處厭曾聞。長往西山麋鹿群。不是老聃浮紫氣。非關楊子草玄文。盈科有術終期海。遇物無心欲妬雲。松菊田園秋興在。歸來何獨晉徵君。						擲地金聲世聳聞。雄名一代已空群。浸淫滕閣三王列。步武蘭臺兩漢文。儘道詞華含起草。獨將名利擬浮雲。吾知希寶終難祕。上有軒墀泣聖君。						過立之年道未聞。西河今日更離群。侵衰悔失還童藥。懶拙長吟乞巧文。擧目風前看去翼。側身天末羨歸雲。空懷昔事愁誰語。明月淸宵倍憶君。						故人年妙亦多聞。藻思飄飄更不群。座右新銘崔子玉。城西高詠沈休文。仙才却謝塵寰陋。至道還耕谷口雲。吟罷秋空明月出。夜深池面見天君。						千載峨洋今再聞。鳳凰芝草見崔群。如心玉貌淸而秀。不琢琅玕郁有文。誰數三書上光範。人多五鹿厭朱雲。平生襟抱知何托。風雨翛翛對此君。						有耳簫韶久不聞。十年樵牧與爲群。賢非叔夜能工鍛。才謝中郞欠賣文。唯有此心寒似玉。向來高臥懶於雲。家貧醉月還難得。不是迷花不事君。						蘭室淸香幾度聞。龍魚一水與之群。人知賤子無新語。我識高才倡古文。禮法端宜繩畢阮。休明何事厭卿雲。可憐無計龍泉斲。謾學延之詠五君。</text>
<title>除夜</title>,<text>燈影幢幢夜欲分。壯心還怕曉鷄聞。光陰六驥馳何疾。鬢髮千莖白自紛。意氣雖存編簡裏。狷狂難入聖人門。虛添蘧瑗知非晩。準擬明朝蕪穢耘。</text>
<title>逸題</title>,<text>去歲南游今歲廻。光陰忽忽道中催。狂風亂颭湖邊樹。芳信先歸嶺外梅。未換弊裘嗟我病。忽逢佳境有詩材。吟呻擧目山河遠。萬里雲天鬱不開。</text>
<title>巴山城</title>,<text>跋地高山勢最孤。築城於此備艱虞。周遭墨帶餘三里。巉截秦關用一夫。可見人和兼地利。也知天意厭匈奴。還聞耿秉今難再。疏勒飛泉孰與圖。</text>
<title>渡臨津。値書記行。</title>,<text>客路悠悠行不盡。巴江二月更風濤。行人競渡忘身溺。篙子回舟用意勞。驚躍龍蛟時一見。閑飛白鳥影雙高。沙邊忽漫傳呼急。從事靑衫氣最豪。</text>
<title>夢五山</title>,<text>異時鴻匠五山翁。三峽詞源震海東。鄴下孔璋俱逐鹿。廣陵枚叔與爭雄。乘黃已失咸陽市。精魄還驚我夢中。談說龍門猶未了。梁間曉月照䑃朧。</text>
<title>仲冬。見虹霓有吟。</title>,<text>白氣天東篲斗傍。彩虹何事更揚光。荊卿去後非無事。晉惠年間亦可傷。冬月正中陰雨急。小陽初動朔風剛。安知二氣相交戰。故作妖祥警禹湯。</text>
<title>逸題</title>,<text>嵩雲秦樹怨多年。此日相逢亦任天。豎子已忘故人雁。德星仍逐汝陰賢。談叢帶馥看揮麈。筆海回瀾對聳肩。叵耐仙區留不得。卽今回首亦茫然。</text>
<title>懷古</title>,<text>童而壯夫至老大。三度南來屢十霜。籬落雖存耆舊換。園林多廢子孫亡。亂鴉乾鵲爭喬木。蒼鼠飢鼯竄小塘。猶有長松如宿昔。滿聽蕭瑟感懷長。</text>
<title>詠雪</title>,<text>同雲釀雪暮天低。漠漠絲絲勢轉迷。大壑高山俱受賜。平郊長坂盡藏泥。謾敎越犬群聲吠。更覺吳兒顏色悽。怪底先生東郭履。浪吟梅逕獨扶藜。</text>
<title>詠雪</title>,<text>試手龍公戲太陰。素娥仍挾玉妃臨。鹽傾東海吳王煮。梅避西湖處士尋。便使人寰開一色。始知天上少褊心。淸瑩肝膽雪同老。盡日柴門費獨吟。</text>
<title>贈楊萬里</title>,<text>年光劫劫走如馬。世事悠悠鬢已蓬。草玄盛業君何就。堅白空言我未工。物外田園誰主客。人間岐路自西東。從期杖屨通隣熟。爭席漁磯作釣翁。</text>
<title>奉和戴恩堂御製詩韻</title>,<text>桑門有客走兵間。擾擾賢豪讓濟艱。粥飯翻身開萬竈。吳孫照眼廢諸般。呑胡勃勃胸中氣。報國悠悠夢裏山。雲漢天章賁行橐。也知沾渥冠朝班。</text>
<title>次玄翁晩翠韻。贈戴恩主人郭同樞震卿。</title>,<text>高牙握罷作閑人。斷却今生未了因。鍾鼎功名何有我。江湖几杖亦安身。蛟龍動篋恩波舊。花竹粧林棟宇新。門外百川朝海急。回頭時禮植楓宸。						術匪金仙煉九還。人疑老子度西關。天花宿債開尊裏。鷗鳥新盟把釣間。灰了壯心探虎穴。夜成幽夢拜龍顏。閑來賣藥長安市。與我相期海上山。</text>
<title>西關</title>,<text>聞說西關尙虜塵。箕城城外斷行人。江南寸鐵今無用。金國參軍自有因。秋鏡解催憂世鬢。暮雲工濕望鄕巾。黃封藥餌慙恩澤。何路涓埃答紫宸。</text>
<title>脫身吟</title>,<text>脫身簪組臥南州。茅屋松門自一丘。方丈煙霞來倚檻。伽倻雲月入低頭。從前妄想薰蕕別。今日佳期汗漫遊。一部參同丹事在。披尋此外更何求。</text>
<title>茅齋</title>,<text>四壁茅齋半畝塘。經營終始七年強。初緣口食游南土。昨避胡兵去北方。物色更憐曾見地。形容無復少年場。人生點檢元來客。着處爲家亦故鄕。</text>
<title>獨坐</title>,<text>獨坐茅齋向素秋。忽然時事到心頭。關西荊棘生靈盡。薊北烽煙殺氣浮。但使至尊勞丙枕。未聞諸將進奇謀。滄江白髮狂如許。猶有丹衷死不休。</text>
<title>將往嚴瀨</title>,<text>志士秋懷苦不平。異鄕飄泊若爲情。暮天搖落浮雲色。幽澗玲瓏流水聲。琴上朱絲餘舊直。篋中團扇媿前榮。明朝欲向嚴光瀨。堪笑人間畫餠名。</text>
<title>夢宋永柔萬里</title>,<text>魂來不用楚辭招。魂去何知漢水遙。眉宇崢嶸如昔日。幽明乖隔覺今朝。安州城上忠難見。凌漢山中罪自饒。吾病天涯驚白首。欲言非職阻丹霄。</text>
<title>客居池上。有百日紅，紫薇花。自春至秋迭開不已。有是詠。</title>,<text>百日紅對紫薇花。無春無夏復秋葩。風前茜粉飛難見。霜後愁香動亦奢。堪喚維摩開道室。能令衛玠避行車。赤憎晩蝶貪芳意。未覺繁華本有涯。</text>
<title>靜中吟</title>,<text>夜來風雨滿前山。抱膝孤吟反鎖關。貧病百年心未死。乾坤萬事鬢成斑。通池秋水淸源在。入檻朝嵐變態閑。老去詩情還一癖。時將漫興靜中刪。</text>
<title>贈桐溪</title>,<text>猿鶴秋風吟几杖。桐翁幽興問何如。竹林棋局前宵雨。水石尊罍向晩漁。跋燭幾回親棣萼。敎兒時復誦詩書。鄭莊賓客吾多病。孤負佳期歎索居。</text>
<title>聞虜差至。感吟。</title>,<text>有客新從洛北廻。明言奴使入城來。麤豪不獨駴人目。溪壑旋應竭漢財。西土孤兒爭礪劍。東方大將謾多才。奉春獻策千年事。今日飜成大禍胎。</text>
<title>偶吟</title>,<text>輇才終莫答君恩。懶性歸來合灌園。露下秋瓜宜野飯。庭前甘菊映山尊。百年蔬糲看天意。一室詩書味聖言。最愛蒼松寒不落。偃蹇鱗甲擁柴門。</text>
<title>憶頭流秋景</title>,<text>秋陰欲雨晩還晴。拂檻風來寢席淸。吐藥忽思靑鶴洞。噴流長掛玉虹明。世間人讀興公賦。夢裏吾聞子晉笙。不用靑鞋與布襪。桂花香處獨吟行。</text>
<title>閉門</title>,<text>閉門終日臥看書。何似江湖得計魚。軒冕倘來皆外物。山林岑寂是吾廬。席邊流水常淸淨。隴上閑雲自卷舒。堪笑紅塵曾染我。子虛多事誤相如。</text>
<title>詠懷</title>,<text>我年四十之添二。狂走人間一不成。始謂雕蟲亦一道。終知射策太虛名。致君無術唐虞遠。貰罪多慙日月明。歸去南州驚歲晩。干戈衰病任殘生。</text>
<title>次蘇長公水陸寺韻</title>,<text>茅簷終日雨連山。點檢吾身自惘然。多病馬卿貧滯蜀。長齋蘇晉醉逃禪。吟詩未有驚人語。得客偏憐對榻眠。此去方壺知不遠。養丹何處拍崖肩。</text>
<title>龜城石築</title>,<text>殘堞山頭尙不平。昔人於此費經營。懸瓠謾學將軍智。嬰帶都輸墨子名。綿竹號風疑戰地。荒祠擊鼓走村氓。蟻封蝸角何須問。付與靈龜號古城。</text>
<title>哀崔判官 夢亮</title>,<text>伊吾匡壁一書生。誰使嬰城抗虜兵。飮血但知臣有死。颭旗其奈鼓無聲。梯衝百道豺狼縱。天地三綱義烈明。太史千秋箱篋在。睢陽巡遠竝榮名。</text>
<title>憶茅溪</title>,<text>學有淵源意有餘。胸襟沈靜外膠疏。鴻冥向日人那慕。龍臥淸時世莫噓。半壁張圖犧氏易。千牛游刃晦翁書。茅溪物色今蕭索。唯見前池躍舊魚。</text>
<title>高齋</title>,<text>高齋日日望山河。華髮衝冠感慨多。疏勒有泉天不定。睢陽無援事如何。土中碧血埋嬰箭。閨裏紅顏夢負戈。殺氣至今飛鳥避。北庭空復使如梭。</text>
<title>送李挺而 命雄 出宰固城</title>,<text>潘輿迎侍大夫人。吾子此行誰與倫。頓頓白魚飛膾細。團團金橘滿籠新。城臨近岸漁商市。天入扶桑島嶼春。臥閤但能宣孝理。何如乾沒老風塵。</text>
<title>送洪澤芳赴舒川</title>,<text>爾家兄弟總奇才。南北分憂大府開。鐵峽春來鴻雁過。龜潭波暖鯉魚廻。煩君莫惱惠連夢。問俗仍兼桃李栽。最是秦簫自來往。登臨何用望鄕臺。</text>
<title>臘日</title>,<text>閉閤彌旬臘始開。縣前山色欲春回。陰崖戛戛排氷瀑。東閣暉暉▒日梅。誰放陽和宣聖德。我非循吏媿凡才。支頤坐算流年去。自笑丹心老未灰。</text>
<title>暮春。眼病少已有吟。</title>,<text>病眼初開花已飄。欲尋春事却無聊。啼鶯藏柳煙絲密。戲蝶經林粉態銷。天運四時分景物。人將百歲自昏朝。黌堂晝靜前山好。拄笏看山嘯復謠。</text>
<title>坐嘯</title>,<text>坐嘯公堂滯二年。主恩重覺闊於天。山圍四面春收蕨。溪合三源日擊鮮。門徑不曾緣客掃。菖蒲時作敎儒鞭。身兼吏隱幽居僻。白晝庭柯哭杜鵑。</text>
<title>三月三十日</title>,<text>今日暮春三十日。流光轉覺客中催。成功靑帝麾幢去。代序朱炎得意來。風掃花痕冶葉底。雨肥梅子晩山隈。回瞻古柏蒼髥老。身外繁華閱幾廻。</text>
<title>試圍漫成。錄呈同席兩使求和。</title>,<text>一庭梧葉下紛紛。胄子靑衿晩色分。關令仙風吹碧海。靑牛紫氣薄層雲。傳聲細聽春蠶葉。拭眼思空冀馬群。千古主司稱陸贄。不才今日媿風斤。</text>
<title>遣懷</title>,<text>平生誠節慕前脩。澤畔猶懷大國憂。漁父忌醒元好事。射工窺影果姦謀。從知虛死名難在。寧覺全身計有優。投檄北歸今不得。萬松山下是菟裘。</text>
<title>吹角</title>,<text>吹角孤城海月生。仲秋天氣十分淸。荷塘露冷愁香盡。槐市風歸病葉鳴。何處擣衣啼少婦。幾時征虜罷屯兵。書生錯料人間事。遙夜空搔白髮莖。</text>
<title>尹秀才 世徵 挽</title>,<text>侍郞之子尙書孫。迎婦鼇城相國門。少日形容稱玉樹。中年學業富詞源。靑天欲上扶搖翼。白屋還招短折魂。藐爾孤男與幼女。天將何報問無言。</text>
<title>吳校理敬甫女。沈上舍內挽。</title>,<text>八歲工書豈婦能。獻之方丈讓先登。四隣羊酒男何限。二祖家風女克承。誰料入門媼御喜。反遭司命鬼神憎。爺孃堂上頭俱白。忍抱兒孫淚血凝。</text>
<title>李掌令復初挽</title>,<text>首夏公來過我門。移時相對笑言溫。方知病避神明力。不謂些招漳水魂。烏府淸霜歸履迹。馬曹文采奄泉原。可堪堂上西河杖。白髮絲絲映淚痕。</text>
<title>贈李承旨汝復赴襄陽</title>,<text>淸秋五馬邈難攀。新輟銀臺侍從班。辭感聖明原孝子。治臨淮海奉慈顏。銅鞮歌曲扶床裏。峴首風煙舞彩間。烏哺此心吾不淺。奈今顚躓鬢成斑。																				襄烈公吾八代祖。聖朝開國老襄陽。身居柴紹虞甥館。志烈陶潛晉日光。祀廟至今思德遠。風聲從古激人長。知君問俗柴桑里。須爲殘孫一瓣香。</text>
<title>送閔而正赴海州</title>,<text>宣風塞上著能名。借冠西州有此行。文武全才君不讓。龔黃美政世誰爭。魚鹽萬戶商車出。部伍千群楚練橫。遙想指揮俱得所。芙蓉春日動琴聲。</text>
<title>送洪承旨元老赴安東府</title>,<text>能以誠心感聖明。爭傳大家賦東征。輝煌佩服增前貴。扶侍軒車滿路榮。竹嶺雪消芳草色。花山春暖哺烏聲。此行擧擧吾難羨。慙媿馮唐白髮生。						奉使前年到福州。淸秋登眺映湖樓。鑱天太白分疆遠。嬰帶長河學海流。羅代築城存古制。聖朝開府視諸侯。君才實合丹陽尹。庾嶺行看紫氣浮。</text>
<title>望洋</title>,<text>生平不識大方家。一望東溟鬢欲華。積水粘空天半濕。長鯨噴浪齒高磨。蓬萊方丈問無處。漢武秦皇生有涯。看變桑田皆妄耳。麻姑何處好爬誇。</text>
<title>內延山龍湫</title>,<text>峭壁削成恒萬丈。飛流霆擊挂千尋。洞門物色非人世。壺裏樓臺鎖古今。抉眥雲隨高鶴影。劈潭風送老龍吟。茲遊定勝天台夢。顧笑興公擲地金。</text>
<title>寄李南陽 明漢</title>,<text>安穩南陽新太守。談書東閣復吟詩。文章盛業君今就。烏鳥微誠我謾期。同是不龜洴澼異。由來有力壑舟移。還聞宜誥紆宸想。肯使弘中吏事爲。</text>
<title>挽李滄石 埈</title>,<text>世間榮辱豈難知。物外誰同歲暮期。相岸有蘭充佩服。尙方留劍拔年衰。寸心耿耿灰猶在。瘦骨稜稜帶自移。堪羨散仙蟬蛻去。未應料理折腰時。</text>
<title>月汀先生迎諡讌詩帖小序</title>,<text>絅始弱冠。以文爲贄。拜月汀先生于新門里第。時先生以大耋爲朝廷蓍龜。緗篋之所遺亡。宗祝之所醉心。咸質其門。曁學士大夫執經考疑者麇至。先生左右讎酢之暇。過視韙絅曰。孺子可讀史記。遂授以史纂目錄。且開爲學之方。雖絅之蓬心。固有聽瑩而警焉。其後十年。先生捐館。又十年今上新化。太常議上先生諡以文貞。上曰可。於是絅忝在天官後。宣諡于先生舊第。先生之子姓。二公俱無恙。諸孫甚盛。先生之猶子今首揆海昌相公主賓客。依舊事讌衎迎之。名公卿咸予。噫。絅以不敏。荷先生一顧之恩。而訖無所成就。深恐寥寥百年。徒辱水鏡之明也。不自意遭遇聖明。使之將命俯仰哀榮之地。追惟疇昔之事。如聞先生謦欬於其側也。則豈徒絅之幸。抑人事之一奇也。退爲小詩一章。以抒其意云。						曾將弊帚汚龍門。鑽仰先生北斗尊。泉下十年消息斷。人間九老畫圖論。易名盛事逢昭代。銜訓全家侈聖恩。叨奉命書居客右。慙非宋玉賦招魂。</text>
<title>送洪景時令公赴東萊</title>,<text>東萊爲府控諸蠻。𦪑舶如雲擁海關。孔雀棲屛金鑄橘。犀珠騰券劍連環。誰人十指膏無染。甲第多門餉破顏。今日君行明主意。一生氷檗標朝班。</text>
<title>謝人惠果</title>,<text>四顆均圓色似桃。故人憐我厭餔糟。味兼甘冷開喉渴。津湧齒牙滌肺勞。久識倚雲仙子種。誰論入漢大宛萄。爽氣經宵猶在口。渾忘畢卓醉持螯。						方朔空偸王母桃。齊桓那識古人糟。讀書眼瘼眯千古。可口味眞驅五勞。始苦何須憐橄欖。多酣不用釀葡萄。湖仙散核靑城土。齊笑江南醉客螯。</text>
<title>憶弟妹</title>,<text>西京消息此來遲。弟妹三冬獨爾思。原上脊令休急難。月明烏鵲更無枝。風塵荏苒行人斷。時序崢嶸鬢髮衰。昨夜夢中多好事。平原冠蓋兩追隨。</text>
<title>謁箕子墓</title>,<text>罔僕干周志乃伸。佯狂還合齒三仁。公陳洪範心無我。何陋東夷德有隣。六七王風吹海日。五千殷士作鮮民。至今報祀修丘隴。白馬威儀若隔晨。</text>
<title>居練光亭。遇端陽。</title>,<text>憑軾西來已削瓜。天旋令節促年華。喚愁江草兼煙碧。得意風颿逐影斜。儘道茲樓多勝事。竟非吾土卽天涯。賜衣工部留佳句。回望君門驛路賖。</text>
<title>練光亭</title>,<text>練光亭子浿城頭。從古爭雄浮碧樓。十里湖波窮目力。萬家燈火在簾鉤。侵階野色晴還雨。排闥天風夏亦秋。誰數永明寺住近。何如渡口繫蘭舟。</text>
<title>浮碧樓</title>,<text>人世誰能訪玉樓。西京浮碧聳滄州。鼇頭舊戴層岩老。鶴背常廻曲檻愁。飛錫應眞餘塔劫。鞭麟仙子放天游。牧翁過此曾題壁。多謝平分物色留。</text>
<title>戍鼓</title>,<text>龍灣牢落斷人行。薩水樓臺戍鼓鳴。胡虜負恩天廣大。江山無語歲崢嶸。誰知王土難回袖。自笑書生謾請纓。爲報諸公各努力。旄頭昨夜隕遼城。</text>
<title>次西伯西隣賞花韻</title>,<text>平壤奇花未易名。後於桃李占朱明。政當炎帝來時路。不盡東君去后情。寂寂玉顏疑息婦。亭亭素袖效梅兄。眈看自有張公子。光價將傾十二城。</text>
<title>登百祥樓</title>,<text>高樓登眺信悠哉。檻外長風萬里來。香嶽北蟠天半出。江波西蹴海門開。檀君疆土輸雙眼。文德功名弱一咍。秋水大方非誕說。塵寰回首此心灰。</text>
<title>睡覺。次西伯贈詩。二首</title>,<text>官齋闃寂似幽居。留滯多慙食有魚。隱几時聞天籟怒。垂簾日覺典墳疏。人言宋玉多微語。世罵興公賦遂初。最是巡宣懸水鏡。莫令西子獨躊躇。						潭潭大府是吾居。腰下黃金映帶魚。笑罵胡床籌畫密。指揮銀甲酒杯疏。風光入座朝眠後。江色搖簾小雨初。不必南樓須月夜。吟詩賓客久躊躇。</text>
<title>安州記朝夕風土之異。遂成短律寄水北。</title>,<text>終朝怪氣撲肌膚。中夜狂飆振棟桴。無乃戰場餘祲惡。不然風土大江殊。蒼蠅粘面眠難着。濁水搜腸病未蘇。自是恩波俱沐浴。東西南北負微軀。</text>
<title>奉命關西時次人韻。寄關西方伯。</title>,<text>王程那暇共登臺。兩臥龍泉首屢回。課績算金公處鬧。飮氷飛傳我行催。風塵世上從多事。梨棗胸中恨未栽。讀罷新詩玄白髮。愁眉遙向海天開。</text>
<title>安定館。次朱天使韻。</title>,<text>關河一帶盡長郊。道路風埃車馬交。山郭忽投安定縣。海棠初發小堂坳。林間好鳥吟晴日。簾外游蜂識霧巢。披豁煩襟當北戶。平頭團扇枕邊抛。</text>
<title>寄金晦汝</title>,<text>春來塞雁向南飛。謫處何人不憶歸。三水風霜排暖律。五更魂夢愕危機。天邊但照長安日。身上猶斑老子衣。要識君恩試險阻。鯉庭莫歎暫時違。</text>
<title>送楊道一赴長淵</title>,<text>分住龍潭上下流。得閑無日不同遊。誰令老物貪微祿。又起高賢刺一州。籠鶴自多殘翮恨。江魚還有局池愁。煩君莫飽金沙興。聽我勞歌亦欲休。</text>
<title>哭尹幼一 知敬</title>,<text>見君書札旬餘日。不謂君亡卽此時。風骨軒昂人復有。忠謨激烈數仍奇。自憐好畤空金橐。誰遣黎渦玷素絲。斷罷牙絃向流水。去年携酒問前期。</text>
<title>楊長淵送鶴</title>,<text>軒鶴翩躚落我邊。故人仙尉近靑田。披經驗相知高品。游澤鳴皐問幾年。脛縮樊籠還勃窣。翮殘煙霧少騰鶱。猶能闊步鷄群外。長伴洲翁病聳肩。</text>
<title>春眠</title>,<text>老子看書氣力微。春眠更値雨霏霏。鳴鳩語燕耳邊鬧。細馬游龍夢裏稀。魯國聖人周不復。漆園仙子蝶還非。唯餘好事江湖在。魂去分明上釣磯。						爲人老懶力隨微。眼冷仙山未拂衣。連歲壯遊從子道。鳴皐秋夢任天機。峯巒玉雪無今古。鸞鳳笙簫有是非。臥對郭煕眞妄在。不如眠鷺共漁磯。</text>
<title>卽事</title>,<text>火日征鞍苦鑠金。停驂官舍且披襟。池淸正吐朱荷焰。庭敞仍連碧樹陰。塞管晝長聲斷續。危絃幽妙調高深。獨驚絶域秋風早。萬里關山夜夜心。</text>
<title>滯雨</title>,<text>天敎秋雨滯吾行。徙倚高樓眼更明。不斷江聲如有怒。長留山色自多情。沙邊弱纜黃頭宿。煙外雙飛白鳥鳴。眞境此來非偶爾。世人魂夢送平生。</text>
<title>滯雨淸州村舍。爲贈同行。</title>,<text>霖雨三旬塞一儀。湯湯洪水似堯時。丘陵半作黿鼉窟。萍梗相隨烏鵲枝。大道東西行李絶。滿田麰麥里閭飢。吾儕濡滯何須說。可歎陰陽失所宜。</text>
<title>步沈文徵寄韻</title>,<text>寄來佳句似澄江。欲和多慙我語厖。走雨不妨輸疾足。斂鋒端合束空杠。興濃野店梅花動。睡美湖風水石撞。東海波臣休更問。望辰樓上獨開缸。</text>
<title>送閔士尙赴燕</title>,<text>未七十前皆進時。況公堅悍古人期。寸心報國平生事。百鍊爲剛此日知。沙漲遼河連朔氣。風饕山海卷寒曦。不妨眼目收千古。着處騎羊盡漢兒。</text>
<title>映雪讀書</title>,<text>匡衡壁暗惜三餘。車胤螢殘有五車。最是天公多好事。翛然夜雪擁吾廬。寒光透骨醒肝膽。皓質垂編卞魯魚。却笑辛勤終底業。齊梁元醉老莊書。</text>
<title>燈下成詩。錄示方遠。</title>,<text>寥落秋齋有所思。黃昏難與美人期。露翻庭草褰裳濕。雲合山籬望眼疑。鬢髮垂垂吾已老。蟲聲咽咽爾何悲。明朝行色酬前債。擬和東坡嶺外詩。</text>
<title>應製春帖字</title>,<text>龍樓左个闢靑陽。天上重輪月景長。柏葉春濃千歲祝。椒盤花動五辛香。揄揚瞽史求新誦。拜舞堯墀聽大章。規步采齊遵古禮。綿綿周命海東昌。</text>
<title>乙亥九月。歸龍潭。</title>,<text>直道難容我自知。古來賢聖亦何爲。柳季不羞文仲下。靈均寧共子蘭馳。江湖水落蛟龍蟄。田畝禾登鳥雀肥。脫却朝大理蓑笠。山翁溪友道相宜。</text>
<title>聞淸使入京。平城拜相。</title>,<text>詔諭江南再見今。忠臣呑舌衆沾襟。江河納汚元天道。嬴縮隨時亦聖心。馬足東來三使疾。燕京北望五雲深。會稽洒恥前期在。聞說風沙起羽林。</text>
<title>丙戌二月十四五夜夢兩友有感</title>,<text>道源							幼一兩才賢。宿草新墳總可憐。連夜慇懃入我夢。百年消息隔重泉。蜚英蓬閣陞卿月。布政棠陰自講筵。盛業無端人代速。白頭空撫伯牙絃。</text>
<title>三月十八日。對文楸局。</title>,<text>弊裘初脫也身輕。窓外和風百鳥鳴。春事不關人鬢髮。田翁那解世公卿。林亭坦腹花經眼。松院留賓奕進枰。深恐此閑他覺問。無▣更與白鷗盟。</text>
<title>歸抱鄕詠懷</title>,<text>九月一日猶和暖。岸幘林皐樂事多。亭午前溪稚子浴。晩風幽樹好禽歌。營丹不信乾坤老。忘我那嫌歲月過。茅屋石田生理在。謝鯤丘壑問如何。						畫省香爐夢一回。蕭然茅屋倚山隈。避喧甘虎人休異。張燭飛蛾我自猜。春老石田松酒熟。藥舂雲碓水聲催。微軀此外都無分。事業從他濟世才。						到老思安結此廬。藜床日日臥居居。飢因睡美忘求食。趣適心閑廢讀書。山犬豈曾迎俗客。樵蹊終不受軒車。歸眞反樸從今始。更覺興公賦遂初。						秋日陰陰暮鵲喧。山齋要與野翁言。鑱曾斲藥愁香逼。釣久臨溪坐石溫。幽事豈堪傳俗子。此生端合老田園。因聲寄謝靑雲侶。慙媿當年辱聖恩。						霜落龍潭潭水淸。溪山秋色畫初成。鴉翻楓葉夕風急。雁下蘆洲斜日明。社酒猶殘隣舍醉。鱸魚新與釣翁烹。閑居事事無人覺。還媿詩篇亦近名。						幽居日日對靑山。懸壁層崖若可攀。老去不須慙軟脚。臥遊嬴得破愁顏。杳冥洞壑胸襟裏。濃淡煙霞枕席間。却笑世人多汩沒。百年蒿目背螺鬟。</text>
<title>大道</title>,<text>咸關大道貫靑城。誰遣行人日日行。駟馬高車稱宦達。負擔徒步見蚩氓。蟻磨未已乾坤遠。形役元來貴賤幷。不出戶庭吾豈敢。秪能高枕送殘生。						重陽秋後最佳節。禾穀登場足酒材。莫把茱萸悲短髮。且看籬菊動深杯。霜天霽色群山出。白水寒聲萬壑哀。不獨參軍能落帽。幾人今古此高臺。</text>
<title>將還鄕</title>,<text>臣今捫舌悔狂言。病臥藜床晝閉門。陋巷緣何來小吏。湖堂當日有殊恩。崇儒聖度山莊疾。代運天時火見昏。仙露一杯宜沃肺。曉天歸夢入田園。</text>
<title>還鄕</title>,<text>狂言一奏大明宮。匹馬歸來兩鬢蓬。白日照顏天不遠。靑山生目興難窮。賈生豈知功臣貴。梅福徒輸漢室忠。九死丹心猶未絶。他時尺劍護空司。</text>
<title>送金南宮伯厚 堉</title>,<text>渤海炎天萬里舟。今君視若我西州。平生直道神明鑑。到老剛腸干鏌羞。玉雪自能消內熱。鯨鵬那得助陽侯。周旋吳札觀周地。皇覽東韓聘禮優。													年年使价指滄溟。剛恨全遼羯狗腥。天意何嘗滋醜類。漢家終竟暢皇靈。江河朝海無南北。葵藿傾陽孰使令。臣節吾東昭白日。憑君筆札款朝廷。</text>
<title>哀洪伯升</title>,<text>尺疏能扶萬古綱。葵心抵死向天王。聞風足厲中原士。登策誰論下國良。帶血啼鵑天漠漠。含冤精衛海茫茫。騷人莫作招魂賦。魂逐文山與頡頏。</text>
<title>歸來臥龍莊有吟</title>,<text>用舍行藏莫問天。歸來丘壑自怡然。圖書左右能充腹。風月池塘不用錢。敎子暫通文選理。頤生仍得老君玄。世間鍾鼎非吾事。隱几時看鹿飮泉。</text>
<title>挽柳季華 𥘼</title>,<text>韋賢經術有玄成。風味溫溫擧世傾。語若江河浸自大。心無畦畛事皆平。太丘美政推餘緖。柏府新驄盛物情。已矣斯人寧復有。回看塵世更呑聲。</text>
<title>挽李監司子章</title>,<text>意氣堂堂蓋世豪。西門鎖鑰一時牢。瘡痍不識前年血。錢谷渾忘此日熬。國欲倚城餘萬里。天胡奪涉半洪濤。三千關塞歸魂遠。白馬酸風射節毛。						握手銅駝荊棘邊。感時流淚共潸然。亂已。與公邂逅京邸。 軍饑望哺王程急。時公復以支使走西 家遠無書嶺路懸。僕亦爲省歸南良覿一宵如夢寐。相思千里隔風煙。驚呼易水新投贈。季夏。贈我以墨。 忍說斯人已九泉。						國朝書法尊松雪。下筆如公晉字爲。模範右軍方朔讚。浸淫太史大唐碑。喬山隧石龍蛇動。甲第雲屛蠆尾奇。一失乘黃工步絶。長楸落日孰雄雌。</text>
<title>丁丑冬至有感</title>,<text>天時無改一陽生。人事如何有變更。去歲燕京趨節使。今年鳳曆沒崇禎。秦關已閉音書斷。越膽空懸玉帛傾。老淚成河流不息。仰看辰極彗星橫。</text>
<title>寄友人</title>,<text>季鷹何物憶江東。我亦久聞賢建風。今日庇身三畝宅。十年鳴玉大明宮。田園我在陶琴上。軒冕人爭羿彀中。多謝故人方隱几。詩篇游戲更神工。</text>
<title>無題</title>,<text>吾及昇平萬曆年。海東人戴大明天。皇華使誦詩三百。職貢車通路五千。已許衣冠相上下。更將文學共周旋。周秦離合須臾事。延詔門前有臭羶。</text>
<title>夢洪伯升。翌日見其弟書。遂有此作。</title>,<text>夜夢伯升相對語。朝來▣力把君書。萇弘碧血埋沙漠。蔡女文姬返舊廬。同病脊令心未已。斷行鴻雁意何如。道南大宅問無處。樑月平生哀有餘。</text>
<title>挽人</title>,<text>雙眸炯炯格天邊。痛哭人間失此賢。下澤安身元隱逸。醉鄕逃世亦神仙。鷗鳴海岸全家興。花發丹丘幾處眠。命駕娥林如昨日。至今虛負剡溪舡。</text>
<title>九月二十五大風</title>,<text>東海洋洋自大風。乾坤出沒浪波中。鼇頭銀闕神仙急。鵬背靑天日御窮。宋玉微辭堪失色。莊周雄辯却無功。魯門何處爰居避。茲理吾將問化翁。</text>
<title>問俗</title>,<text>問俗藍輿循海邊。海山搖落九秋天。翻空墨浪長蛟躍。似削丹崖倒景懸。三島神仙知近遠。一篴漁戶自風煙。太守久師句漏令。佇看溟漲化桑田。</text>
<title>曉角</title>,<text>孤城畫角吹烏烏。門鵲晨光群吏趨。官事糾紛常拄笏。邊憂蓬勃欲投壺。彈琴宓子元疏懶。治蜀文翁亦拙儒。每對俸錢多厚 缺。夢隨歸雁到江湖。</text>
<title>無題</title>,<text>不謂吾生際此辰。讀書曾涕宋君臣。未分戰守爭群議。回視山河入女眞。禮樂百年人變衽。金繒千里使馳輪。龍樓問寢今何在。玉食三霜一味辛。</text>
<title>無題</title>,<text>號以査官査甚事。豺狼無厭腹何皤。東人疾作機空帛。北使飛來稇載駝。往歲交隣猶說恥。卽今延詔況論他。孤臣老淚流成海。欲洗乾坤湧碧波。</text>
<title>己卯臘日。沙坪卽事。</title>,<text>公山馬上一陽生。新野僑居漢臘迎。節序如期成曆日。乾坤多事少治平。氷留萬壑東流澁。星暗三階朔氣橫。回幹彼蒼非我力。佳辰空復望燕京。</text>
<title>閏晦。見李甥吉甫書。時小雨。觸物有懷。</title>,<text>垂簾擁塞臥蝸廬。何處來傳李漢書。貧病喜隨寒士伍。世情元與海翁疏。冥鴻擧翮雲天闊。澤雉飮泉志氣舒。小雨東陵瓜地好。翛然料理管寧鋤。</text>
<title>五月十七日</title>,<text>東風三日積長空。村北村南望雨同。何事龍公慳霈澤。久聞天意卽田功。海門霞映斜陽盡。園樹鳩鳴暮色籠。爲報農夫休歎息。通人曾說是年豐。</text>
<title>庚辰五月。屢日浮雲蔽空不雨。感歎成詩。</title>,<text>白衣蒼狗態難窮。陰閉陽開一瞬中。疑是有人馳幻術。休言造物屬天公。不成霖雨晦如墨。工蔽羲暉驕似童。野老只知乾暵苦。任他翻覆逐長風。</text>
<title>悶旱</title>,<text>五月二旬今欲過。荒田無雨奈農何。連年赤魃寧天意。是日蒼生滿地瘥。聖主輟懸圭旣卒。帝牛非罪血頻波。仰看衣狗浮雲態。朝似油然夕謾遮。</text>
<title>庚辰十月念三。見閔嘉伯書報京奇。且言舟師習點。有感。</title>,<text>西隣責說報何頻。山盡皮毛海竭珍。忍垢君臣今幾載。誓心天地更無人。樓船四瀆虛聞點。炮礮諸州但羃塵。白首老儒錯料事。擬看編簡揭王春。</text>
<title>慷慨吟</title>,<text>財塡廬山國已空。誰令鶴駕暫時東。當年擁樹天孫幸。此日要盟鬼膽兇。滄海萬波難洒辱。水犀千甲易爲功。君看二帝方留北。伯紀言兵最是忠。</text>
<title>謾成</title>,<text>海天秋色月新圓。心在淸涼少睡眠。老驥已收千里足。散材還競大春年。登場有秫非無酒。臨水忘魚不用筌。此樂陶陶人未識。獨身平地作神仙。</text>
<title>次登龜寺㵢溪韻</title>,<text>三韓方丈是神山。鐵鎖高垂未易攀。濟勝平生徒有脚。營丹十載奈凋顏。西關道德周聃去。南嶽煙霞李泌還。獨覺古人前後事。登龜宜待菊楓斑。</text>
<title>次穌齋相國題奇復齋遺稿後韻</title>,<text>欲言己卯淚先言。一網群賢千古冤。何處篇章今賸馥。高桐霹靂後生孫。江河不廢無窮意。珪壁長棲未死魂。回視陽秋藏石室。姦諛盡帶劍霜痕。</text>
<title>秋興 二首</title>,<text>晨雁低飛玉露淸。海天寥廓海山晴。布颿得意鱸魚地。社鼓無心燕子征。誰惜鬢毛多歲月。我看塵世少功名。振衣千仞岡頭上。又下滄浪再濯纓。						風緊長空小雨餘。重茅不獨卷吾廬。楓林晩景鴉飜葉。沙渚寒聲雁失蘆。何處工裘催事業。比隣燈火讀詩書。嗟余老病仍疏懶。只愛秋山俸客居。</text>
<title>聞金▒斃於中箭有詩</title>,<text>漢箭有神胡衆驚。天文昨夜落攙搶。挽河快雪夷陵辱。執鉞將行涿鹿征。不日海東歌帝力。須臾漠北拱燕京。朝周白馬從今駕。萬歲千秋戴大明。</text>
<title>仲秋旣望。登小園。</title>,<text>秋來肺氣藥前蘇。杖策登高不用杖。在處雲山皆北拱。何來潮海盡東輸。歸田自醉陶彭澤。作賦還醒楚大夫。舒嘯暫憑眺望外。誰言吾道日榛蕪。</text>
<title>八月念五。雨中書懷。</title>,<text>萬木號風歲已闌。荒村暮色雨添寒。哀鳴白雁迷洲渚。捷下蒼鷹整羽翰。老去壯心猶未已。向來深念太無端。悠悠日月江湖遠。腹裏空懸一寸丹。</text>
<title>秋懷</title>,<text>九月三旬今日滿。海天風雨餞黃花。不忘斯世愁難遣。未退流光鬢易華。寂莫魚龍江水冷。飄搖軍馬塞門賖。六年何事差強意。剛恨汪黃誤宋家。</text>
<title>辛巳三月十五遣興</title>,<text>惟暮之春十五日。樓翁寂寞海門居。一生貧病有長處。六載干戈携短鋤。瓜地欲乾望望雨。鬢毛如雪蕭蕭梳。却憐明月曜桃李。走問隣家尊有餘。</text>
<title>辛巳重陽</title>,<text>重陽忽憶太平年。朝士茱萸若箇邊。甲子西南元不異。世間憂樂苦相牽。登高力弱向時脚。吹帽風羞今日顚。窮海稀看湘岸菊。一尊還與白鷗眠。</text>
<title>辛巳九月。聞東儲從戎。作自慰語。</title>,<text>鴨綠江西人不歸。鳳凰山外獵書稀。尊周久著齊王義。從楚非忘晉國威。飜芒太白秋空大。落地旄頭夜色微。東海老臣開淚眼。皇明天子一戎衣。</text>
<title>挽洪正 </title>,<text>才豪氣猛自周旋。抵掌高談把酒邊。翰墨再鳴鯤脫鬣。惠文頻戴鶚橫天。人期令僕還無命。盟在溪山已着鞭。伊昔同舟島潭裏。寢門今日哭華顚。</text>
<title>挽李參判子方 景義</title>,<text>五峯諸姪爾當門。少小人稱器宇存。搦管浸淫入選理。樹頤呑吐子家言。名收上第仍通顯。勣著雄州荐渥恩。不謂堂堂去如許。刳肝昨日叫天閽。</text>
<title>挽曺監司子實 文秀</title>,<text>與子相逢自弱冠。頻年來我罄交驩。氷壺半世疏裘馬。月斧專場琢肺肝。致貴政因袁粲額。觀風擬掘葛洪丹。三彭一解歸何處。謾使朋知涕淚酸。</text>
<title>六月望日</title>,<text>壬午年中六月望。二儀雲積雨脩脩。山田麥熟瓮頭滿。江市人歸魚網收。爲客也從茅屋漏。吟詩偏愛竹林幽。百年地僻眞吾樂。莫道人間萬戶侯。</text>
<title>江陽。有伽倻山。內浦亦有伽倻。而沙平娥林客居皆對其山。故及之。</title>,<text>丙丁多難自飄蓬。南嶺三年四載洪。僮僕渾迷故國語。耕犁常學異鄕風。誅茅計拙甘煙眼。答客辭繁喜病聾。唯有伽倻不負我。靑靑兩地美名同。</text>
<title>卽事</title>,<text>海門爲客狎漁童。瓜地相隨學圃翁。張網得魚來丙穴。荷鉏理穢種秋菘。功名鍾鼎皆身外。鷗鷺煙波卽眼中。睡罷北窓時杖屨。綠楊村逕自西東。</text>
<title>風颿</title>,<text>高齋日日頫湖邊。簇岸風帆何處船。關輔饑荒無去歲。東南商賈適今年。盈囊縑帛誰酬粟。入市魚鮮不用錢。聞說至尊勤六責。黎元愁痛會時痊。</text>
<title>卜築</title>,<text>卜築沙坪古縣南。舍東松竹舍後枏。淸陰礙日無炎夏。密葉含風掃翠嵐。爭席每從田叟樂。吟詩還與野人談。平泉花石皆新主。回首風塵醉夢酣。</text>
<title>新移金菊紫竹</title>,<text>昨從瀟岸移金菊。今借隣家種紫筠。抱甕漢陰機已息。爲園彭澤徑方新。佇看高標配殷士。須把落英餉楚臣。春度前村花柳盡。滿階蒼翠自精神。</text>
<title>聞北報</title>,<text>聞道北庭燕使來。皇明祖訓着寒灰。誰令陵律乘邊障。不分貂璫養禍胎。華表影中空漢月。玉河關外兀胡臺。禾舂玉粒連滄海。最是吾東赤子哀。</text>
<title>喜雨 二首</title>,<text>細微朝雨晩如麻。風挾雷師卷海涯。枯谷勃然今日色。愁眉伸了幾人家。無田樂歲猶吾足。貸粟隣翁可酒賖。乘興杖藜芳樹外。耳醒鼓吹小池蛙。若云酒可賖。當作吾猶足。						六月欲盈三十日。田家無日不望霓。老天會事非今歲。昨夜甘霖浸萬畦。毒魃藏身迷處所。蟠虯驤首上雲梯。平生憂國豐年願。輸入新詩爲一題。</text>
<title>幽棲園後有神祠</title>,<text>幽棲俗遠無人到。繞屋靑林好鳥啼。晩食削瓜亭午後。晴天覓句碧鷄西。陶潛不但愛舒嘯。傲吏自能輕執珪。回首中原暮雲外。昔年皇路今成泥。</text>
<title>七夕</title>,<text>雲黑天低風力微。天孫此夕動靈旂。銀河深淺迷今古。烏鵲橋梁有是非。乞巧宗元胡喜劇。賦詩工部謾多譏。獨憑金井悲推敓。唯見梧桐一葉飛。</text>
<title>九月江樓晩望</title>,<text>雁飛難盡海天長。極浦前頭有夕陽。賈舶乘潮雙櫓緩。漁人收網萬魚忙。江樓擧目皆詩債。田社留賓盡醉鄕。近覺泉明殊不俗。早將魂夢到羲皇。</text>
<title>壬閏旣望大雪</title>,<text>凍雲橫海雪篩空。平陸高山受賜同。照字不關貧士業。埋蝗先占越年豐。遙村犬吠沽春客。近岸梅迎覓句翁。最是袁安高臥處。騷騷唯聽竹林風。</text>
<title>壬臘雪</title>,<text>老夫臥穩晩開門。盈尺先看雪滿園。封竹似憎排凍葉。壓松應試到泉根。藍田寶肆東西路。大庾梅花前後村。聽得隣家田叟語。明年麥飯飽兒孫。						臘日常年人禳雪。今年臘日雪何如。蝗蟲死却掃遺種。麰麥生回先氣噓。珠玉傾城那比價。春秋無瑞此應書。小臣獨與田人慶。愁外湖波限玉除。</text>
<title>守歲</title>,<text>鄕人儺罷夜參中。結子燈花炤室紅。陳力半生慙事業。移家三載長兒童。地壚燒朮先春暖。氷井沈椒辟癘空。明日北堂斟壽酒。彩衣萊子未全翁。</text>
<title>病中遣懷。示裴開士。</title>,<text>少昧頤生老縛官。況逢離亂遍艱難。濕侵腰脚筋先弱。氣壅肝腸足又寒。伏枕彌年微藥力。尋醫此日怯鍼端。平生賴有靈臺靜。遲爾靑囊起死丸。</text>
<title>挽李洪州命雄○三首</title>,<text>久識河魚夫子病。寧知是日藥無良。新正書札猶精力。隔夜音容反杳茫。何遜梅花隣笛咽。老萊衣綵柏楸藏。敬姜夜哭酸人骨。去歲茲辰稱壽觴。						赫世瀛洲國史稱。承家君復暫騫騰。佐衡郞署龍門迥。掣鶚論思聖慮凝。州縣低徊皆爲養。巡宣規畫儼持繩。人期一踏沙堤路。天曷先災木稼氷。						洪陽無政俗多纖。吾友臨之一奮髥。壹吏軌民姦破膽。峙糧繕甲敵休覘。三年未暇公僑惠。後世徒傳葛亮嚴。已矣半途華軸折。高山彈罷淚偏沾。</text>
<title>發船 似是東槎時作</title>,<text>郵籤始數水程行。打鼓發船雲欲生。南北東西君命重。焦閭蛟鰐此身輕。蠻夷莫道勤三譯。天地由來納八瀛。報聘扶桑眞忝竊。歸期何恨歲時更。</text>
<title>癸未守歲 二首</title>,<text>病眼玄花守歲難。燈殘欲吐夜更闌。人生到老惟高枕。時序無停劇走丸。膂力經營他自得。詩書塵蠹我從寒。喧騰櫪馬何年事。茅屋瓦罇亦一歡。						年來年去也無難。是歲三更夜已闌。時節變新同逝水。人生到老若跳丸。古賢曾躐三公貴。今我猶爲一士寒。此不足憂天命在。知幾安分有餘歡。</text>
<title>贈人</title>,<text>札翰頻投不道疲。少時交契是阿誰。無論外內官高下。各賜緋魚寵陸離。遺直公僑留惠政。鳴琴宓子見成虧。滄江白髮休相問。多病年來不賦詩。</text>
<title>扶蘇懷古</title>,<text>朱蒙故國大江隈。半月城殘出劫灰。何處衣冠塚宅在。一時風雨綺羅哀。忠言逆耳天應怒。壯士扶顚力已摧。自恃陋邦從古患。金湯注目倚荒臺。</text>
<title>過李直夫相江閣</title>,<text>高棟層軒白馬濱。相公於此出風塵。人間未有莊舟壑。磧裏堪留濟物身。掠檻鳴鷗閑境界。滿園脩竹自精神。蒼苔門巷無來客。但見鷄鵝惱四隣。</text>
<title>閏月十七驟雨半晌。四隣交手相賀。田間禾黍。園裏竹叢。似有生意。遂成短律。仍及沛然之望。</title>,<text>久旱炎天一雨多。曉聽隴畝有人歌。自春枯竹萌新筍。幾處生風吹死禾。暫滌煩襟甦肺氣。時醒少睡眄庭柯。烏棲山上雲猶黑。無乃龍公儲注河。</text>
<title>乙酉自正月盡夏閏無雨。至七月一日二日。天油然作雲。大雨將降。則大風卷地而起。雨脚若退三舍然。終不得試手。豈非造化小兒故作此戲以助魃虐耶。遂成短篇。</title>,<text>七月盲風天地回。雨師無力退徘徊。麤砂巨石隨輕羽。綠橘黃柑着死灰。未怪豐隆爲此戲。懸知星畢付非才。我今畊野愁春旱。豈意秋田又降災。</text>
<title>謾吟</title>,<text>苦憶東州李謫仙。十年流落瘴雲邊。得失心涼神自王。典墳功苦夜無眠。名垂後世皇天借。道屈當時衆目憐。軒冕古來皆夢幻。且將詩興趁漁舡。</text>
<title>七夕</title>,<text>三伏已過七夕來。玄禽如客暮蟬催。炎涼迭代天機妙。雲漢昭回月魄開。乞巧吾人那免拙。成橋烏鵲故多才。金風玉露稍蘇肺。試向山妻問舊醅。</text>
<title>九日</title>,<text>夜聞風雨到天明。捲盡重茅屋半傾。生理久判鳩性拙。流光還與客心爭。今朝九日人皆醉。此老雙蓬鬢幾莖。高詠歸來元亮賦。東籬差足慰平生。</text>
<title>甲子一周元朝</title>,<text>半百年添一十年。算吾身世却悽然。敎方與數鯨掀海。迨立嬴三玁𦧟燕。過眼覆翻天下轍。驚心出沒浪中船。朝來拜謝南宮裏。無限陰風掣白顚。</text>
<title>丙戌十一月至日。寄東洲。</title>,<text>湖西爲客再經冬。病裏尖風最怖儂。閉戶生涯同物蟄。垂簾文字與蛛封。虞人願守皮冠死。嫫母何知色澤容。誰起儋州眞學士。所嗟時好葉公龍。</text>
<title>挽金順天 光炫</title>,<text>昔歲逢君捩眼看。溫溫風味鐵心肝。最宜制誥才誰竝。垂上疑丞路却難。關塞極天繙惜誦。湖波翻日隔長安。爭知一病緣星駕。可耐斯人作土饅。						共迎中使百祥樓。甲戌炎天初麥秋。游藝推君秦相篆。論交容我李膺舟。人間勝集無多日。濠上佳期失轉頭。昔年與公俱客洪陽。約以觀魚。竟不遂故云。 乾沒風塵餘白首。郢斤何處更相求。</text>
<title>挽李澤堂 植</title>,<text>扶桑奉使六年前。贈我雙珠照客邊。忽謾歸來較鬢髮。奈何離合動連翩。煙霞入峽皆詩料。波浪兼天獨釣舡。舊事卽今都說夢。無從空洒子雲玄。						洗空凡馬倚亨衢。隻手回瀾大壑輸。開口靡談非孔軌。吐胸何字不隋珠。優游蓬島群仙伏。咫尺台垣雅望須。一臥漳濱成大寢。人間何地復崎嶇。海外奉使復命。公卽枉駕。無何。僕返牙山之海寧。公亦移疾歸砥平峽中云。故五六及之。</text>
<title>挽李知禮 㙉</title>,<text>鶺令原上急難人。商洛山中自在身。冠冕到頭心落落。詩書有味口津津。閭閻揖讓皆薰德。子姪才良各篤倫。九十一年無悔吝。蘧蘧大夢卽歸眞。</text>
<title>挽洪同知 雴</title>,<text>與子行年較九年。一生靑眼動隨肩。雍容筆札朋知最。恬默聲名嶺海傳。尺地方期通大漕。三醫爭奈劇沈綿。秪今裹飯成虛擲。老淚傾河欲徹泉。</text>
<title>挽人</title>,<text>造物偏仇積德門。巫咸何處與招魂。高才早謝爭名地。䆳學頻辭置醴尊。推命虛中還短折。安貧黔婁信乾坤。韋家經術玄成在。餘慶綿綿待後昆。</text>
<title>送盧蔚山 峻命</title>,<text>國朝賢相首伊齋。吾見曾孫玉樹佳。當日薇垣風掣鶚。朅來林壑室如蝸。回翔已失嚴徐奮。分竹還思卓魯偕。努力蘇枯宣上澤。璽書元不阻天涯。</text>
<title>挽人</title>,<text>伊昔芹宮始識君。淸昭顏面迥超群。登名早擢却詵桂。斲堊難逢郢匠斤。驥足方州猶暫展。鳳毛池上更揚芬。誰令執手違長逝。塞耳人間不忍聞。昭疑作韶</text>
<title>贈洪陽倅</title>,<text>洪陽浦上六年僑。慣識魚鹽土地饒。居物海商人繫舶。息錢豪族戶吹簫。靑衿鮮讀三冬史。黔首唯知五袴謠。共理惟良天寵在。煩君遮莫急征徭。遮恐作切</text>
<title>挽人</title>,<text>漢川公後世多賢。夫子奇才最杰然。談屑倒河人閉口。文鋒衝陣敵無堅。原來孝友傾前輩。晩去行藏聽老天。八十有三無疾逝。太丘曾識歲星仙。</text>
<title>寄金善述 孝建</title>,<text>墮地於菟氣食牛。君家兒子總長頭。眼前自弄雙珠美。醉後誰知萬斛愁。失馬福來翁亦樂。補天人在杞何憂。算盈七十無多日。貰酒休慳瓜白裘。</text>
<title>送申學士 混 赴玉果</title>,<text>昔同大陸泛溟槎。見子文章凜鏌耶。未怪摘髭收上第。果然簪筆動天嗟。扶搖一息盧山縣。諷詠早春何遜花。衰病吾今棄於世。送人無語鬢霜華。</text>
<title>挽李深甫</title>,<text>每踏楊州金泂路。故人墳在最高峯。今聞孝子遷華寢。政値延津化舊龍。仁里同聲初沒哭。親朋澆酒此時封。嗟吾不忍西門過。夜夢空驚望月鍾。</text>
<title>送鄭持平 錀 赴白川</title>,<text>視草鑾坡人所羨。問君何事縮銅章。京官俸薄難便養。烏鳥誠深動彼蒼。文馬雕軒奉溫淸。白魚朱橘佐壺觴。仍聞孟母機猶在。東閣須勤翰墨場。</text>
<title>挽趙浦渚 翼</title>,<text>公在昏朝臥海濱。幾年全璞脫緇磷。時淸鳳作人間瑞。契合儒呈席上珍。經幄法筵硏灝咢。木天蓬閣草絲綸。巨川濟了仍歸老。回首西園涕滿巾。一作進退東方較孰倫</text>
<title>辛卯九月。次楊仁川道一韻。</title>,<text>鶴洞新從赤松輩。蓬山曾作羽衣人。跳丸日月吟邊弄。虛室仙童着處親。嵒電眼明能細字。桃花頰渥領長春。時來起我林泉興。抱瓮將期老漢濱。</text>
<title>送北伯鄭君則 世規</title>,<text>東韓八路北爲雄。瀚海祈連一望中。原野耕農唯黍地。氏人衣服共山戎。宣風自古才難得。見子于今秩又隆。此去定應寬聖慮。朔南聲敎佐成功。						聖主憂深北上飢。諮詢宜急莫遲遲。才離地部餘心計。曾判松都聳口碑。投刃未嘗經肯綮。發棠奚止拯流離。此邦寄惠公家事。人吏迎觀識白眉。一作再見邊城臥鼓鼙</text>
<title>贈完山倅箕雅。誤以此爲蔡湖洲作。</title>,<text>完山爲府吾能說。吏沸蝗螟訟蝟毛。知子由來稱利器。奮髥先已懾謀曹。遨頭暇日雙鳧舃。高唱陽春萬井桃。愚智相懸三十里。送行空撫割鷄刀。</text>
<title>挽洪南原 𩆸</title>,<text>八龍當日聳荀門。人道季方慮不喧。早歲馳名頻額點。中年書判亦才掄。列城襦袴民歌競。上服緋衣寵渥存。精力未衰長算促。老夫何忍賦招魂。</text>
<title>挽睦知事 敍欽</title>,<text>容儀粥粥更淸癯。元季方中殿進途。鬱鬱磵松從晩暮。徐徐德驥謝馳驅。兩朝際遇官曺峻。八轂遐齡洛社輸。猶未百年胡歉福。顧瞻蘭玉爛庭隅。						公先飯我幾春秋。仕路秕糠忝在頭。禮院同僚均坐席。玄軒遺範動鳴璆。魯靈光殿巍誰竝。荀入龍門壽獨收。一臥丘園筋力盡。隻鷄孤負涕橫流。</text>
<title>社日</title>,<text>燕子不來春社過。交州氣冷物猶知。安仁桃李幾時見。何遜梅花今日疑。霜妬階間將動草。風鏖野外欲游絲。公庭吏退披裘坐。默數年光強一巵。</text>
<title>癸巳春。寄贈鶴洞。楊萬古。</title>,<text>獨臥丘園八十年。世間榮辱屬誰邊。今逢聖主優三老。忽漫銀緋下九天。精神足王群工上。服食還憐特地偏。物外何妨再洛社。丹靑須貌兩華顚。</text>
<title>癸巳六月霖雨。在抱莊遣興。</title>,<text>三日山中雨滯霪。千章夏木屋廬深。家僮把鍤培瓜地。野婦歸家掃濕砧。眠引松風無虐熱。老忘軒冕見初心。閑居事事皆幽趣。分別陰晴鳥獸音。</text>
<title>癸巳社日。簡寄楊道一。</title>,<text>燕欲辭巢秋社來。天機衮衮此中催。三年艾畜病猶在。九轉丹成心未灰。魚婢得晴跳舊穴。菊花含露待新醅。藍輿可以扶筋力。莫負蒼嵒靑眼開。</text>
<title>挽閔同知 應恢</title>,<text>全才曾數友朋中。儒服君兼緩帶風。雄府分憂皆寵擢。沈痾執靮見孤忠。從衰眯目咎無處。閉戶吟詩句亦工。一問漳濱千古隔。寢門餘淚洒江楓。</text>
<title>臘日</title>,<text>繡文添久暖猶遲。椒臘今辰凍未披。陰壑元留太始雪。亂峯能蔽晩朝曦。休言異域乖時令。且喜高堂泛壽巵。衙吏開門來致語。草間雉兔獵兼麋。</text>
<title>次楊道一用老杜韻見寄之作</title>,<text>洞深靑鶴是壺中。誰羨嵒嵒王母宮。背上簫聲半夜露。天邊舞影九皐風。精傳老樹雲同宿。觜啄盤桃暈欲紅。永與主人遊象外。莫將城郭問遼東。</text>
<title>次弇州獨酌長律韻 二首</title>,<text>美政何能望太丘。欲追康樂失淸秋。雪埋東閣梅無興。詩到盛山債未酬。枵腹疲氓難遍糴。入唇新釀反生愁。淹留剛被陶潛笑。七十光陰學水流。						人非自大目風憐。天下中央豈北燕。吾出偏邦常坐井。齒將耆耋欲忘年。心無妄想消柯夢。口飮玄津唾盜泉。九萬楡枋俱可樂。世間何事不悠然。</text>
<title>雨後大風</title>,<text>一雨前宵潤物多。強風今夕振庭柯。陰晴不與冬春別。暖律難容次第和。韝上鷹飢雉偸眼。江干魚集水增波。鈴齋病倅寒無興。但學崔丞費日哦。</text>
<title>挽嚴永興 愰</title>,<text>孟堅之弟卽班超。投筆聲名動漢朝。建節樓舡酬燕頷。佩符民社息鵬搖。皆言方叔老猷壯。爭奈公孫大樹飄。弔罷還瞻種德地。郞君官貴揷金貂。</text>
<title>次香山老病吟</title>,<text>牛蟻無分還喜聾。靈臺尙靜不嫌風。老年興付形骸外。少日心勞事業中。鏗耳光陰蛇赴壑。嬰蚡富貴鳥過空。自餘小小皆蕉鹿。妓酒何關七十翁。</text>
<title>次金城館白洲韻</title>,<text>李白騎鯨不少留。想應通籍衆仙頭。人間富貴都輸夢。天上光陰豈學流。長弄玉簫呼夜月。俯臨銀海滌春愁。我來懷舊尋陳迹。一曲淸平可得酬。</text>
<title>過麥峴</title>,<text>石逕巉巖高復低。健兒酸脚寸難躋。乃知地用莫如馬。能載車行不蹶蹄。山日少輝多古木。江風揚浪合諸溪。斯須脫險開心目。勝槩桃源的此齊。</text>
<title>挽盧安邊 峻命</title>,<text>把君前日書如昨。凶問今朝未數旬。無乃戴星媒疾病。不然司命薄仁人。風沙鐵嶺凝氷紼。涕淚商山漬酒賓。久識丹砂肘後訣。老夫塵世枉悲辛。</text>
<title>次鄭湖陰效香山律 三首</title>,<text>十里巖花雙澗水。千門桃李九街塵。昔年走馬探春客。今日扶藜玩景人。喜逐生香同蛺蝶。未將幽夢入闍闉。匏尊村酒時迎迓。淸晝分眠不覺晨。						緋桃風柳近香奩。語燕歌鸎擁短簷。遇物無心魔鬼伏。頤生有法慾波恬。送春白髮爭明鏡。依舊靑山入捲簾。花事半存惟此日。廚人來報蕨芽甜。						惜春春去草菲菲。退日誰將魯戈揮。次第蒲牙爭水逬。離披花絮逐風飛。東園已失裝林色。北富新裁疊雪衣。七十吾今返丘壑。山禽何苦不如歸。</text>
<title>送吳大興 挺緯</title>,<text>老夫臥雪不干人。忽有華牋照眼新。誰厭承明分漢竹。由來仙尉出風塵。湖山破臘梅饒笑。氷瀨叉魚色勝銀。大家東征千古事。將詩一嚼一傷神。</text>
<title>挽許判書 徽</title>,<text>君臣戎服小城中。丙子艱虞獨仗公。寸赤盡輸供日擧。復陶還欲問疲癃。時危始識無雙士。賊退誰爲第一功。委巷偏紆長者轍。生蒭孤負涕何窮。</text>
<title>挽金安山 念祖</title>,<text>當時避賊果州山。筋力君強我鬢斑。雪壑埋身同性命。天河洗甲復朝班。彩衣方對靈春舞。巨寢俄催大夢還。回視門闌疊蘭玉。三呼聊抑滿襟潸。</text>
<title>次汶川守韻。還贈鄭尙書。</title>,<text>黃色今朝動兩眉。水衡卿月趣歸期。涵仁列邑爭追送。惜別前茅故久持。殘臘望春隨冕去。凍雲分嶺學人離。端川老守深情在。朗詠甘棠賡古詩。</text>
<title>新正四日。長安，表訓兩衲。持柏子餠二椷來餉。</title>,<text>臥閤新正晝掩門。長安和尙忽來存。手持柏子凝崖蜜。裹以蒼筠帶露痕。觸鼻秋香薝蔔避。入喉淸爽睡魔奔。吾衰未結廬山社。慙媿山僧雋味煩。</text>
<title>六十九歲。始得男孫。喜吟長律二首。時公任淮陽。長孫九輅生于抱川。</title>,<text>倍道奴星不道疲。來傳子婦誕男兒。伶俜家世存如線。勳閥吾先澤豈衰。感應夢呈龍虎異。聰明生降石麟奇。冬春飽喫淮陽廩。歸去抱孫正此時。去冬異夢。有龍虎之象。五六及之。						梧桐到老長孫枝。鸑鷟生雛見羽儀。吾作太翁今日始。兒持門戶後來期。玉牙珠顆疇違卜。哆口方瞳骨必奇。塊坐郡齋思不舍。眼中如見浴蘭時。</text>
<title>火令。終日雨。</title>,<text>寒食冥冥雨終日。天時火令自禁當。環綿介子焚無所。驕妾齊人乞失場。淨洗雲霄熒惑沒。遍霑春物畢星滂。年豐可占今朝景。紅腐將看滿太倉。第二聯。時太白滅。故及之。</text>
<title>二月十九日是義館德津香祝致祭之日。而前一日陰雨大作。人皆憂其不能將事。其夜忽開霽。祀官訖事。咸謂靈異。遂賦此以志之。</title>,<text>吾東秩禮名山水。義嶺津溟最有靈。祝史省牲愁夜雨。祀官藏幣見明星。誰令嶽瀆家邦佑。可識君王聖德馨。慙媿老臣筋力退。共瞻盻薌拜山庭。</text>
<title>二月末。春寒料峭。發倉屢日。飢者猶多。脩補廢垣。役夫呼寒。於是始知牧民之難。遂有作。</title>,<text>淮陽地脊春方驗。二月尖風午夜酸。近水岸沙霾曉日。塌翎巢鵲跕雲端。小倉詎望齊人腹。破絮難溫十室寒。坐嘯黌堂悄無興。始知爲吏牧民難。</text>
<title>懷白軒</title>,<text>世間榮辱本同途。末路沈浮任一軀。白馬孤城歌浩浩。淮陽僻郡臥于于。刳心示我床頭易。加額遲君造化爐。縱賦陶辭歸古里。城西詩社亦難呼。</text>
<title>甲午三月十三日癸卯。遊楓岳。</title>,<text>七十遊山事異常。雖無勝具勝情長。長安寺裏淸鐘響。眞歇臺前白月光。滿眼芙蓉峯萬朶。倒天河漢洞中央。地靈步步菖蒲在。便欲仍之掃鬢霜。</text>
<title>萬瀑洞</title>,<text>數聲雲磬挑深省。身在金剛第一庵。蓬勃風埃塵世隔。依俙魂夢羽人參。心潛沆瀣收龜息。骨冷天風謝鶴驂。便覺衰容生腋翰。死灰何用老瞿曇。</text>
<title>表訓</title>,<text>名山難祕聞中國。表訓招提帝賜幡。回祿鬱攸頻逞忮。工倕繩墨又盈門。供香煙達金仙座。沐髮人臨玉女盆。暫借禪床伸兩脚。向來何事騁高軒。</text>
<title>挽李留守大夫人</title>,<text>尙書兄弟與余游。久識太妃閨範優。墮地相門持素樸。齊心賓祭潔蘋羞。九旬遐壽天如報。逾百諸孫慶自流。彤管他年撰女訓。古今賢母更誰收。</text>
<title>挽成奉事</title>,<text>昌寧冠冕冠吾東。父子文章白遯雄。終古凌遲賢者后。獨君扶樹世家風。一官效知歸猶樂。七轂難盈限忽窮。季友同年餘吏部。山陽揮涕鬢雙蓬。</text>
<title>挽鄭監司夫人</title>,<text>曾從置驛聞中饋。不獨蘋蘩式六親。雍容儀範圖難盡。整頓機紅意更眞。晝哭十年仍疹疾。夜臺無日自精神。世間何限陶家客。遙望延津遍濕巾。</text>
<title>謾吟</title>,<text>老夫光陰赴壑蛇。況吾昏晝困沈痾。開門驚對盈籬菊。出水頃看半畝荷。靜勝夢中擺俗累。心閒胸次發天和。執珪鄙細休分別。伏枕還能事日哦。</text>
<title>大雨</title>,<text>風積雲蒸引數宵。忽然銀漢漏層霄。翻盆細瑣難侔擬。撒菽尋常太寂寥。適適鬼神還不定。區區蓑笠有何聊。農人怕走行人避。回視前山水半腰。</text>
<title>喜雨</title>,<text>逢年不必恨吾慵。悶雨何須鞭土龍。聞說前宵切湯責。自然甘澍遍堯封。如雲蓑笠行千畝。頌麥衣冠繞九重。默算天人相與際。上穹先已監嚴恭。</text>
<title>喜雨</title>,<text>黃昏漢札自京城。乞火看來病眼明。罪己禹湯興也勃。勑天堯舜聖之兄。雨師風伯俱鞭懶。死草枯楊暫發榮。須識馨香非黍稷。老臣華祝代思誠。</text>
<title>送姜學士</title>,<text>承家儒學見煕朝。鑄鐵心肝火不銷。原隰頻年無煖席。詩書滿腹阻環橋。愁雲匝地三江吼。朔氣先秋萬木凋。孤竹城邊應駐馬。淸風千載未寥寥。</text>
<title>春寒</title>,<text>今年春事苦無端。獵獵尖風凜曉寒。社日已過沈雨燕。陽坡未暖負霜莞。閉門多病吾衰甚。勸客誰家酒戶寬。寂寂小園無好意。培根叢竹葉猶乾。</text>
<title>三月初日夜雪</title>,<text>暮春五日三更雪。面面群山盡白頭。天意何嘗乖歲律。玄冥故欲擅淹留。吳門匹馬光還掩。泉客氷綃價易酬。纈眼無窮眞色相。羅浮消息爾應羞。</text>
<title>乙未三月晦。大雨三日。</title>,<text>三日東方時雨降。一園花木競新容。牧丹富貴垂珠佩。躑躅穠華露粉胸。欹蓋偃騫松自正。半眠依約柳多慵。品題桃李非吾事。欲學唐虞萬石農。</text>
<title>數夜雨足。乾池忽盈。喜吟。</title>,<text>爲種芰荷鑿半畝。細泉分遠易生塵。漢陰用盡浸畦力。阿段難期引水神。會事天公相晩計。知時好雨活窮鱗。賞心千載濂溪老。君子花開不嫌貧。</text>
<title>送沈施甫按關西 二首</title>,<text>纔收湖節入銀臺。又被西關簡命催。腹貯寸丹元炳炳。刃游何地不恢恢。魚鱗侯館旗旌動。麟窟春氷鼓吹來。賜履河山一千里。要令氓獠聽風雷。						按節關西兄及弟。大馮君與少馮君。鴒原宿草舟移壑。燕頷封侯爾出群。萬幕平沙波動帳。三行豐頰妓張軍。白鬚老將剛腸在。莫把風流問紫雲。</text>
<title>挽楊道</title>,<text>靑城半月供仙家。錦石苔松襯赤霞。朝把漁竿臨白水。夜呼蟾魄岸烏紗。年抛造化爐錘手。耳瑩崑崙戴勝歌。適去適來人不識。山童行拾舊丹砂。</text>
<title>挽柳參軍</title>,<text>我昔閒居冠岳下。君從問字佩秋蘭。久知逸足儲千里。不謂高才困小官。桃李媚春人得意。蓬蒿滿室孰彈冠。百年纔半晞朝露。忍說賢郞血淚汍。</text>
<title>乙未重陽曉。小雨旋晴。病起遣興。</title>,<text>曉聞簷雨晩開門。繞屋黃花盡欲言。舊疾新蘇如却老。朝衣賸典可盈尊。流暉莫絆淸秋好。佳節宜人樂事存。落帽參軍吾笑爾。桓公幕府俗塵喧。</text>
<title>丙申仲春六七。雪後雨下。獨坐山齋。仰讀地主所傳罪己天書。有感。</title>,<text>老年無事管陰晴。曉雪初消聽雨聲。兒報氷池魚出水。我憐瘦地麥抽莖。細推物理衰還盛。可見天心屯卽亨。瞽史休煩說災異。德音春發問蒼生。</text>
<title>三月十一日記時吟</title>,<text>丙申三月今將暮。陰雪尖風滿太空。節序檢來依舊歲。鉏犁懸在歎農功。新栽松柏危根動。半涸池塘魚沫窮。大地生生心萬古。老夫何路問蒼穹。</text>
<title>挽崔聖止</title>,<text>皓首伊吾破五車。夜臺何處子雲居。少年獻賦心猶在。老去刳肝術不疏。白璧虞卿徒口舌。黃金漢史謾名譽。曾蒙稿草投玄晏。遙望孤山涕滿裾。</text>
<title>挽南參議汝昂 斗瞻</title>,<text>同昇上舍與周旋。飆見先吾早着鞭。智較有無三十里。官分內外廿餘年。桃根詎作王家祟。藍尾應傷白傅禪。轉眼便成千古別。縣車何處哭新阡。飆疑欻</text>
<title>挽沈靑松大夫人</title>,<text>尙書之女尙書妻。三命誥花濕紫泥。榮貴世間誰匹敵。兒孫膝下總簪珪。忘憂萱草長春色。反哺慈烏依舊棲。秪恨未亡哀未卒。忍看丹旐廣陵西。</text>
<title>挽南監司 翧</title>,<text>宜春南八袁公額。弱歲靑錢選萬中。步武自登西掖路。扶搖久積北溟風。鳴桐州郡黔黎靜。按轡西南政化融。雅望疑丞方有待。忍聞衰絰入玄宮。</text>
<title>挽故友吳敬甫 竱 遷葬 二首</title>,<text>人反白天廿二秋。獨留塵世雪盈頭。風斤無質堊誰斲。山水莊絃志已休。履虎半生非我勇。冥鴻平昔與君謀。同采時相見必以退休爲議 賢郞過孝遷華寢。悵望延津涕自流。						欲賦大招招吾友。奈此稀年筆硯枯。點漆雙眸今復見。陽春一曲和應無。家聲鬱鬱高陽里。筆陣堂堂大令摸。三夜夢君空款款。覺來題輓再嗚呼。前夜夢見。勞苦如平生。朝承挽幅。可異。</text>
<title>謝吳汝完送曆</title>,<text>鳳曆年年贈有期。故人憐我眼昏眵。義煕甲子看難辨。司馬天官掌是誰。畊鑿自能隨節序。羲和莫道別華夷。容成作法還多事。僭閏揚芒擺弄私。</text>
<title>挽朴承旨 吉應</title>,<text>吾與長公同筆硯。卯君難弟最風神。靑錢萬選名初噪。彩筆千言策祛陳。豸角峨時持樸直。履聲高處贊絲綸。如何原上方和樂。長算凄涼詘六旬。</text>
<title>贈白軒相</title>,<text>吾年踰七公踰六。筋力精神較得無。一石淳于戶猶大。百篇白池硯何枯。洛波閑臥雖恩渥。楓嶽重遊奈興孤。人重耆英元故事。佇看溫國入新圖。</text>
<title>奉別嶺東按使姜學士 柏年 之行</title>,<text>鵲錦廉車東海東。人看紫氣遠浮空。朝驅原隰甘棠映。夜吸扶桑浴日紅。囊括名山供眼界。硎磨塵劫傍仙翁。此行擧擧吾難羨。白首天台賦夢中。</text>
<title>立春 二首</title>,<text>此日此時人得同。曆無夷夏自西東。池南柳色開新眼。屋後嵒泉復舊筒。一器野蔬吾不厭。兩京纖菜夢還空。食芹炙昔田間事。獻御其如退老翁。						廚人擷艾作羹湯。便覺飯飡匕箸香。口味未隨年歲變。齒牙何事缺虧忙。謝鯤歌嘯猶夫昔。白傅葷腥亦自嘗。乘興狂吟仍鼓腹。莫令元亮獨羲皇。</text>
<title>次荒山戰場鄭湖陰韻</title>,<text>蠻童侮麗欲垂亡。天命眞人掃孛芒。冢頂樹旗崖獻款。妖腰齒劍電流光。鴻功直可輕三捷。駿德由來隘八荒。鼇負螭蟠石不爛。武王之烈聖孫揚。</text>
<title>挽沈潤甫 演 遷葬</title>,<text>風斤無質十餘年。忽報郞君改舊阡。難作九原唯有淚。長嗟四海絶隨肩。驅馳西北好兄弟。寂寞人琴何處邊。吾獨踰稀飽世味。幾回吟白哭劉篇。</text>
<title>丁酉二月望。舊雨交雪。朔氣敓春可異。</title>,<text>朝何甘雨午何雪。多事陰陽氣不齊。岸柳扶黃還斂絮。庭梅欲綻却含悽。披蓑行旅迷歸路。滿野飢烏啄凍泥。閉戶老人仍擁褐。肺腸虛負玉東西。腸疑傷</text>
<title>丁酉九日</title>,<text>重陽茶禮行家廟。復採黃花壽北堂。愛日此心秋縱劇。四時佳節醉何妨。兒孫坐膝衣皆彩。粒米登舂飯亦香。天餉吾家福不細。親垂鶴髮子顏蒼。</text>
<title>挽李白江 敬輿</title>,<text>東山高詠振名聲。卜築江含半月城。獨把漁竿循素性。暫辭鷗社答蒼生。雍容一節安危竝。出入三朝寵辱驚。遺表班班過尸諫。波濤良史立忠貞。						少讀龍門晩紫陽。平生儒雅飭行藏。居閑眼掛皇明曆。履險心持百鍊剛。再築沙堤由主聖。何來虺毒吹人長。可堪同病相憐地。遽報秦舂輟相忙。</text>
<title>丁酉七月霖雨</title>,<text>秋雨如爭大火流。傾瓢一月不曾休。溪山小水雷霆鬪。黍豆高田魚鼈游。罷饁農夫空戴目。驅牛行子欲橫舟。莫言極備田人事。焦思吾王與禹侔。</text>
<title>送濟州牧使李子方 禬</title>,<text>藉藉蓴城老太守。腰垂紫綬向毛羅。東西南北唯君命。險阻艱難一浩歌。誠節通神驅海若。筆鋒侔劍斫生鼃。遙知此去黑華鬢。南極老人流彩多。</text>
<title>挽金潛谷 堉</title>,<text>丁卯春坊與子俱。玄都觀裏飽艱虞。如魚濡沫鱗雖戢。伐木吟詩興不孤。仕路十年相上下。雲泥一隔判賢愚。風斤無質今何用。老淚翻河獨向隅。</text>
<title>土猪歲。守歲後二日夜臥吟。</title>,<text>明來暗去一窓邊。烏兔相承送歲年。七十吾衣渾飾彩。期頤親髮尙留玄。萱排臘雪廻春色。酒滴瓦罇當玉舡。羅立孫曾嬉膝下。家貧不羨富薰天。</text>
<title>挽李延陽 時白</title>,<text>醇醪一醉老無醒。縱隔雲泥夢眼靑。磋切久存君子道。峨洋不許俗人聽。和門春雨留行客。丙戌。遇公住兵振威。 蕭寺炎天共夜螢。甲辰。同公棲三角山寺。 貧賤榮枯七十載。獨生今夕涕橫零。													相輟秦舂五羖喪。兒啼鄭老國僑亡。曾聞往哲流聲遠。今見延陽遺愛長。罷市日中紛雪涕。粥衣麾下競椒觴。百年未滿公何憾。德業人間孰頡頏。</text>
<title>挽睦參議 行善</title>,<text>玄軒之後盡名流。疊璧聯珠接太丘。藉甚孫曾如子出。居然國器應時優。彌年漳水天難問。大夢槐安事則休。悵望烏衣門巷古。白頭垂淚病龍洲。</text>
<title>寧陵石拆有感</title>,<text>喬山成寢未朞年。誰料方中石坼旃。事近防崩宜泣聖。災非水齧敢歸天。治陵大使忠安在。稍食群工罪可捐。黃髮臣心痛難定。先王日月夜臺懸。</text>
<title>送姜學士叔久赴燕山</title>,<text>斤斤家世詩書業。此日廷推專對行。叱馭寧知萬里遠。銜綸自覺一身輕。昭昭白日文山廟。颯颯淸風孤竹城。着處停驂收古迹。歸來適適井蛙驚。</text>
<title>十月二十八日雨</title>,<text>孟冬寒雨颯凄其。碧海愁雲若絮披。收網漁人莊別浦。粘泥飢鶻宿卑枝。已播麰麥還嫌凍。欲決溝塍奈後時。眢井萬家偏受賜。渴喉那敢怨愆期。</text>
<title>次耆英七老圖韻 二首</title>,<text>快閣晴開媚遠天。朱衣象笏集高年。隨身綺食䇺籩淨。繞鼻香醪次第傳。法典恩加三老養。畫圖誰羨二疏賢。政逢元氣調和日。不用頤生衆妙玄。						七老童顏摠輯柔。高門懸薄宴春秋。尊傾藍尾藍無色。歌遏雲行雲欲愁。太潔商山綺里伴。虛傳北海洞賓遊。何如齒爵人間世。謝事君恩屢勉留。</text>
<title>辛丑立春</title>,<text>過稀加六八將滿。非佛非仙何許人。不忮不求從地忍。無思無慮是天眞。厭看門外高車馬。甘作山中太古民。炙背茅簷送日月。梅花又笑白牛春。</text>
<title>漫興 二首</title>,<text>吾貧尹富尹多姬。華屋尹居吾一枝。臭味不同人共識。射工底事影幷疑。敬宗尊祖吾王孝。傳重承天何處移。儀禮玄珠果誰得。商君用法奈收司。						憂心悄悄慍群小。孔聖斯言豈我欺。心鐵難銷到白首。血忱無路照丹墀。叩頭慶忌當年頌。棄印虞卿古史嗤。誰識吾非死然諾。秪緣宗社九分危。</text>
<title>辛丑元月十七日。始雨久旱餘。</title>,<text>雨聲傳夜到鷄鳴。起眄池塘細草生。山吐好雲迷下上。川圍殘雪自縱橫。書籤留潤新晴動。杖屨回春病脚輕。分付農丁須種秫。天心應不薄淵明。</text>
<title>挽趙敎授 綱</title>,<text>洛城同里抱鄕隣。累世交情晩更眞。指下鳴琴開古匣。園中燒栗餉佳賓。尋僧蕭寺携藜杖。炙背茅簷見野人。一病經冬終不起。無從老涕自盈巾。</text>
<title>辛臘旣望。小雪。</title>,<text>夜來微雪餞冬寒。擁褐深房午睡殘。書絶故人塵慮少。門無俗客道心安。摧翎病鶴猶知舞。下食飢烏不避丸。物理細推俱有分。群飛何必卞梟鸞。</text>
<title>壬寅立春</title>,<text>聞道東郊木帝廻。玄冥何事尙爭回。山村矮屋留氷雪。野店寒爐塞凍灰。黍谷難須鄒子律。太和宜進邵翁杯。君看松竹無冬夏。鬱鬱高標氣大哉。</text>
<title>五月念一。在神勤寺遇大雨。</title>,<text>二儀風雨積無窮。廬盡爲河接翠空。遙想警予憂玉色。復聞漂麥泣田翁。魚龍顚倒洪波外。虎豹摧藏亂木中。春熯夏霖災亦竝。皇穹何事病吾東。</text>
<title>挽沈承旨光 洙</title>,<text>孝廉高選弱冠年。餘力文辭衆口傳。塗闢烏臺風有立。緋臨地部猾收涎。庭槐種德期三象。荊璞歸眞奄九泉。母黨情親惟子獨。無從老淚向秋天。</text>
<title>癸卯暮春之晦。曉夢賜柑。宛如盛玉署時也。</title>,<text>無能伊昔忝登瀛。天上賜柑袖裏擎。摘露金苞南海貢。禦霜風味老星精。金盤玉箸分恩渥。靑瑣瓊班列姓名。黃髮凋年猶有夢。津津牙頰異香生。上生字更攷</text>
<title>癸卯長至後一日。謝鄭領相 太和 惠黃柑，新曆。</title>,<text>多謝終南上相公。連年書札問田翁。陰陽平理功誰似。柑橘分張箇許同。靈液解扶萱却老。曆家明示社開聾。久知善斷如無事。何物些兒撓鞠躬。</text>
<title>挽申君澤</title>,<text>歸來亭後鳳毛新。金榜懸名第一人。彪炳龍光輸造化。扶搖鵬翮離風塵。布綸南越還垂橐。臥閤淮陽亦字民。先耳騷壇方屬子。天胡遽返歲星眞。</text>
<title>昭陽臘寒陡緊。老夫夜坐無興。寓物成詩。</title>,<text>今年臘日最寒嚴。無乃玄冥太少廉。李逕桃蹊生意貶。柳腰梅眼曉風銛。舊醅酒滴氷還合。新火爐添吹不炎。回看大雪過三白。歲熟分明太史占。</text>
<title>謝李同知 志賤 來見</title>,<text>郊扉俗遠常岑寂。不謂君來雙眼靑。離索十年心自苦。團圓今夕夢初醒。流鸎呼友穿幽谷。歸雁叫群落晩汀。物理靜觀人豈異。德星無乃動天庭。</text>
<title>挽李正明叔</title>,<text>世不我知空自奇。飄蓬嶺外鬢絲絲。周藏柱史十年夢。原憲弊衣今日飢。大藥縱孤仁者壽。昭琴還有好兒持。姻兼同榜情何似。黃髮哭君無限悲。</text>
<title>次乖隱詩</title>,<text>我讀乖隱詩。瀾翻胝右手。牙頰生香風。怳對蘭蕙畝。大哉作者意。嚌胾後不朽。字字皆妥帖。用意無所苟。採玉荊璞開。探珠巨蚌剖。幽光忽潛射。寶鑑初脫垢。收功在不移。其樂伯倫酒。雄強秦楚富。敏捷幾千首。貞曜謝寒兒。伯喈慙幼婦。若問刺股勞。蘇秦讓六綬。師意古聖賢。多能窺魯叟。樹立不因循。傳之乃永久。揣摩試擲地。戛戛聲破斗。斂衽更尋義。萬象無不有。況聞此餘事。隱德騰萬口。嗜靜賦素性。紛華若揮帚。閑居近南麓。北窓松風瀏。俯仰一室中。沈潛六藝藪。所以發爲文。希價當瓊玖。而我宅相孫。永慕仍尙友。詩仙陸放翁。與才兼與壽。</text>
<title>往在</title>,<text>往在洛陽時。十年升平際。朝廷政化明。廊廟多深計。國富藏於民。唐虞陶一世。朋友皆膠漆。兒童能孝悌。闤闠有絃歌。野鄙少征稅。雨露足三農。刁斗靜四裔。頃之事反覆。板板嗟上帝。自我落南方。時運日陵替。前年戎猾夏。帝思驅狼戾。徵兵我小東。冠蓋接燕薊。君王事大誠。悉索多精銳。人皆知死長。踊躍聽軍誓。戍鼓度沙漠。單于期一殪。吁嗟彼豎子。劻勷異凡例。身爲毳幕俘。卒化陰山癘。寡妻與孤兒。痛哭長江逝。湖南數十州。處處招魂瘞。曾聞老子言。軍旅後凶歲。果然去年災。此理甚龜筮。二千里封疆。徧爲赤魃厲。水田盡龜坼。況復黍稷蓺。場圃淨如洗。秋來失斂穧。菜色同四方。黎民去根蔕。貧者已賣子。富者圖出贅。壯者恃膂力。潢池深託契。少者入山林。依僧乞髮剃。父母斷慈愛。弟兄忘有杕。夫婦不相救。親戚無貸貰。縣官又索租。流離固其勢。方春出衢路。曠野浮人蔽。停車聽其說。莫不堪流涕。或云良家子。姓氏有胄系。或云挾筴書。儒門早攘袂。或幼而失怙。或老而喪儷。哀號扶耋艾。竭蹶攀夫壻。豈不念家鄕。家鄕已迢遞。豈不念宗族。宗族盡餓隷。百請乞爲奴。庶免朝夕斃。道傍有持飯。爭集如蚊蜹。我爲久咿嚘。默思施嘉惠。文子救荒饑。爲粥名于衛。汲黯發倉粟。忘身犯矯制。古人旣如此。古事今誰繼。顧我一布衣。虛願力不逮。不如瀝血辭。精誠動旒綴。上請減征賦。下請絶厚幣。大農散錢帛。常平無淹滯。施仁先無告。選吏廉不劌。上又宜自謀。四方高尺髻。苟能行此道。不足憂災沴。可以扶塡壑。焉有苦跨盭。歸來臥茅屋。耿耿懷未濟。傍人笑我言。子何多惉懘。子不見今時。臣賢君聖睿。蕭曺調大鼎。衛霍高甲第。濟濟含元上。峨冠盡才藝。協心輔萬機。治理常勉勵。今子獻炙背。有甚鑿與枘。終必斥以狂。然後臍可噬。且子遊方外。塵埃已蟬蛻。奈何復顧戀。鉛刀加砥礪。頭流卽方丈。衆仙所游憩。天壇產五芝。玉洞聳八桂。銀臺瞰日出。金闕捫星暳。安期赤玉舃。王母鳳凰翳。子可從之遊。神瀵一祓稧。入道術可學。長年藥可劑。俯視下九州。囂塵萬里閉。生民亦何有。萬物一危脆。生死了不聞。是非更誰諦。人說未及異。迷惑如秋霽。誓從今日始。妄想斷拘繫。專心事赤松。一鼓蓬菜枻。</text>
<title>夜行記異</title>,<text>蛇年建申月。我自果還洛。里巷聞我行。提壺勸深酌。新居惜人情。不能揮手却。欲起輒遭牽。仍得一餉樂。醉後卽騎馬。西峯日欲落。促鞭上狐嶺。暝煙盲衆壑。維時念晦交。夜黑無月魄。咫尺忽迷路。遠近誰復度。策馬馬不前。號泣我僕弱。或墜坑谷底。或礙石犖确。四顧無人行。但見百怪作。妖狐逞千態。山夔誇一脚。碧憐遞隱見。魍魎爭踊躍。我前虎更嘯。我後熊又攫。紛紛未前見。出沒互參錯。君子雖知命。心中不無惡。拔劍試一揮。怪鬼益來虐。忽然若有人。與我相唯諾。我喜謂我僕。我行今有託。隨之未十步。我僕若束縛。攬轡問所以。不語如戰瘧。始覺彼非人。一一事可愕。下馬撫我僕。遂於行處着。直待天且明。屛息如屈蠖。須臾曙色來。兩眼快括膜。回視夜行路。荊棘雜林薄。僕僮無完肌。泥濘渾行橐。艱關下江村。人馬困何若。津吏迎我問。欲語顏先怍。庶從今日後。有行戒以昨。</text>
<title>擬古。飮馬長城窟行。月課。</title>,<text>惻惻復惻惻。昔送良人行。良人去何許。萬里交河程。交河不可思。日夕心魂驚。別來時月徂。北雁南飛鳴。感此更長歎。佇立想遠征。悠悠道塗間。歷歷眼分明。秦皇築城處。漢家屯戍兵。飮馬此地底。回首若爲情。情結可奈何。凶奴今未平。</text>
<title>齊威王</title>,<text>周衰入戰國。強弱相君臣。燕趙南聘楚。韓魏西事秦。紛紛僭號邦。賓館如魚鱗。眷彼洛陽都。寂寞天王春。文武豈不韙。封建如其仁。孟津八百侯。誰不拱北辰。厚往薄其來。九經如隔晨。屛翰數十世。一朝行路人。田威獨何爲。周庭屈其身。豈伊畏王靈。豈伊效人嚬。中心自有動。仰面看帝宸。沛然孰能禦。慙恚森四隣。大哉葵藿性。非僞乃是眞。天下共爲賢。公議疇能陻。陽秋如繼作。特筆爲爾新。</text>
<title>會稽篇</title>,<text>越雖小蠻夷。胤胄由夏禹。開國何茫然。句踐乃用武。壤接大句吳。爭戰劇風雨。夫差自強大。荐食不肯吐。憬彼會稽山。蹙蹙越疆土。君臣計無聊。請成緩彼怒。爲臣靡所羞。爲妾靡所苦。所冀存宗祀。一旅師乃祖。翻然畏約中。規畫不鹵莽。朱公掌治法。文子整部伍。肉帛及高年。壺犬問婦乳。苦膽替玉食。已瘠民不寠。束薪充錦褥。身苦士爭附。握火與呑氷。敎訓而生聚。揷翼卽高飛。干隧雷進鼓。齊晉馬牛風。不約張我弩。反覆在須臾。強梁爲我虜。嚮日屈盧矛。垂棘藏外府。嚮日嘗糞辱。挽河洗天宇。乘威狎夏盟。伯竝桓文五。快哉越王事。千秋人起舞。觀其刻勵志。不獨責賢輔。</text>
<title>忠孝無他道篇</title>,<text>人生此世間。忠孝無他道。竭忠或抵罪。慼我高堂老。爲孝不盡忠。邦國仍傾倒。借問仕宦子。於此將何以。默思忠孝本。惟恩與義耳。當恩卽爲恩。當義卽爲義。恩義不相敓。所以吾人事。考諸方冊上。昔賢敦此理。孫賈與王陵。豈曰非孝子。賈母責何歸。陵母勉事漢。義重甘割恩。母慈亦不憚。書此寄遠客。皇天炤嗟歎。</text>
<title>君子志有在行 戒弟兒輩</title>,<text>君子志有在。所思非飽煖。周孔豈非道。彼餘人胡短。曾孟亦一儒。希之卽吾伴。兀兀儼若思。外物何足算。千金狐腋裘。視若弊濯澣。八珍醇熬味。何曾一哂滿。縕袍身無災。蔬糲腸不癉。經書爲大胾。仁義充漱盥。佩服禮三千。早夜警惰懶。胸中戰自勝。心廣而體胖。嗟嗟小子輩。毋謂我言誕。試一從事斯。工夫恐間斷。</text>
<title>寄陜川倅金 孝健</title>,<text>嗜酒本天性。孰云而失性。酒性兩浩浩。相須不爲病。陽城醉諫議。千古稱忠勁。陶潛醉彭澤。高節簡策映。奈何江陽守。以酒遭廷評。封侯與䌟絖。藥同所用夐。我笑子手拙。酒何負子政。罪酒酒有辭。須徵昔喙硬。</text>
<title>隣歸征戍兒行</title>,<text>昨日聞喧呼。隣歸征戍兒。爺孃拊背泣。兄弟摩手悲。云昔送汝時。謂汝無還期。當夏白日長。念汝之苦飢。方冬朔雪寒。念汝衣裳單。時聞塞外信。漢虜戰血丹。念汝死何所。日夜摧肺肝。汝今忽來歸。何以脫艱難。莫是夢中歟。反復疑不安。兒乃前致辭。爺孃須自寬。去年秋八月。點行渡鴨綠。逶迤入瀋陽。汗令如薪束。指彼錦州衛。主將趣行役。地盡遼海西。日月光景薄。獰飆一何怒。沙礫擊人面。傾橐買鹿裘。貸錢具戎褊。我軍在虜後。漢陣在虜前。我命懸虜手。進退同周旋。漢卽爲我敵。相看生憤嫉。半夜舌人至。傳箭抽我卒。中權輒股栗。莫敢半辭詰。蓐食未下咽。結束忍顚蹶。腰間帶藥囊。手中握大筒。煙塵百里起。驅我作選鋒。我砲動如雷。漢愁胡自歌。一月數十合。一年戰幾何。伏尸皆漢人。虜說麗砲猛。鐵騎仍承之。二城陷俄頃。桓桓祖將軍。夷夏知姓名。十年制閫外。談笑却胡兵。一自胡得助。祖將驢技窮。死咋面縛降。功誰爭我東。金銀幾千斤。錦繡幾千純。駝背與車軸。磧裏雜魚鱗。不我分一錢。閉口難重陳。何幸謂我勞。見代瓜未熟。平明搥大鼓。酒肴塞氈幕。勸我腥血胾。飮我羊朣酪。是謂犒我軍。胡笳雜羌笛。久客一餉樂。千辛頓銷釋。歸來不暫停。萬里如咫尺。上堂今日事。大人幸無恙。兒年始二十。去時未甚壯。兒今如許大。顧影疑非我。長大未足多。健兒多在邊。徒旅千有餘。太半飽烏鳶。生還眞偶然。爺孃且歡忻。瀜瀜數日後。其父徐云云。嗟兒來我前。我說壬辰亂。白刃蔽海來。流血變淸漢。君王在草莽。餘民鳥獸散。我是弓弩手。失伍亦逃竄。不意漢天子。急難如建瓴。熸賊平壤城。活我萬生靈。鏖戰素沙郊。宗廟除狐兔。嗷嗷數千里。如槁霑霈澍。至今父子保。其恩難計數。汝言錦州城。無乃漢家戍。忘德旣不可。射天何忍諸。汝歸始吾喜。汝生今我欷。麗砲勿復道。上穹良可畏。孰謂氓蚩蚩。心腸存不昧。感歎遂成詩。自詠銘吾佩。</text>
<title>魯連</title>,<text>西戎恣虎呑。周室日已微。玉帛走咸陽。諸侯安敢違。燕齊旣屈伏。邯鄲又被圍。辯士結其舌。俠客約於威。魯連何爲者。獨覺帝秦非。匹士輕一羽。蹈海誰汝哀。其言雖若愚。其義動九垓。夫子作春秋。攘夷力大哉。此人知此道。千載岳崔嵬。我把魯連篇。遙挽桐溪老。後人知不知。洒血向蒼昊。</text>
<title>哀愼孝子 希閔</title>,<text>居昌有孝子。姓愼名希閔。小少失其母。眼枯血淚盡。中年哭其父。斷指幾命殞。不怠與悲哀。少連同標準。深墨處凍廬。親戚嗟以憫。妻不見其面。助祭潔且敏。誠孝可貫石。僮僕輸肝腎。聽其隣里言。出天性非僶。豈但氷躍鯉。亦可冬出筍。守宰上其事。眞若沈海蜃。閔實掉頭辭。棹楔旌難泯。閉門二十載。半菽不言窘。余與桐溪翁。每意相汲引。茲事竟牢落。存亡老淚隕。吟呻寫此事。刻舟吾何忍。</text>
<title>挽崔領相 鳴吉</title>,<text>山河有間氣。得之惟相國。穎脫自髫齔。絢練刷羽翼。士衡文賦年。却侁桂枝卽。簪筆赤墀趨。持被郞署直。轉眄哭鼎湖。卷身任家食。上下日慘黷。忠憤鬱胸臆。磊磊癸亥事。酋酋五龍色。斗膽大於身。中興賴其力。官御歲屢遷。利刃投皆得。掌銓權人物。圖形光社稷。雍容上奏議。輕重各識職。敬輿色相侈。文饒咄嗟逼。燭理眼如月。發難口無嘿。見勢不獨兵。主媾甘受劾。所以先事謀。由來招衆惑。臘月廣陵邊。鐵鷂腥風塞。王室堪流涕。廟算徒脅息。急病精悍姿。樹頤氛祲黑。累棊一朝安。公計果不忒。論功復土疆。與誰讓槐棘。漏舟困陽侯。沙磧生費極。窖中動歲年。足下有徽纆。演易思先聖。吟詩本麗則。天幸誘彼衷。地忍違漠北。歸來拜冕旒。疾病侵頃刻。玉觴爲無味。醫問交在側。公叔病沈沈。秦舂相惻惻。萬斛去戙艣。大車失輻軾。老僕忝雌甲。同朝非乍識。公義雖參差。交情舍邊幅。憶昨城東閣。披襟朝日昃。會合苦難再。幽明忽分域。一慟西州門。誄辭洒淚墨。</text>
<title>乙酉閏六月二十九日。長養節終于是日。遂作大熯詩。</title>,<text>我生六十年。始見今歲旱。問之百歲翁。亦云耳所罕。自從正月後。無雨七吹琯。我園植嘉木。歲久陰如繖。柯葉日以焦。根柢日以癉。我庭種孤竹。森森稱剄笴。新筍春不逬。碧節夏仍短。我井只濁泥。我圃空町疃。以我目前事。諗得四野暵。巾車適十里。赤地難可算。早稻已枯黃。晩禾生氣斷。縱有一漑處。吐穎纔秉稈。眷彼下濕田。菽豆花欲滿。民命唯在此。魃虐幸可緩。六月今且盡。雲黑龍猶懶。沃渴竟何時。天門杳謁款。</text>
<title>挽人</title>,<text>義洞吾世居。靑城吾世葬。公實里中人。又作靑城長。知公一生事。不待其家狀。精敏出天性。吏才亦云亢。歷職六七邑。猾束民爬恙。復聞喜鼓琴。成毀昭文放。報施天不歉。鸞鵠若相向。元方吾所善。正直朱絲樣。懷道外聲利。家貧志以養。風樹七日心。請誄何惻愴。南翁才已盡。苦懷難比況。垂淚倚晨楹。如臨哭舍杖。</text>
<title>挽李持平 梡</title>,<text>拔地峭壁立。飽雪孤松性。昔我論人物。唯君有骨鯁。弱冠甯柳勤。對策鼂董競。蘭臺阻尺咫。槐院坐喙硬。騎曹累應宿。鳧縣一爲政。何處日全牛。投刃義作柄。乘驄潤朝廷。薦鶚由主聖。開口唾利祿。刳肝任諫諍。梟鸞自可分。風俗不難正。如何造化兒。不與君子慶。弟兄迭離殃。鬼祟如設穽。爲善亦何咎。無由問司命。云亡自古歎。殄瘁詩人詠。震悼降綸音。蓋覆及子姓。君臣父子間。今古哀榮倂。湖外卜新阡。津遣荷甲令。短歌相執紼。無從老淚逬。</text>
<title>挽尹呂州大夫人</title>,<text>先子中表行。夫人最大姊。先子在世日。每稱姊德美。小子雖不肖。斯言猶在耳。果然天有報。福祿無窮已。嗣息豈不多。二女與三子。壽考豈不多。八轂幾盈矣。福祿世稀有。人皆願如此。我獨哭其私。中心良有以。自從十年來。聚散隨流水。久不拜其後。忽聞歸蒿里。路長阻執紼。此恨窮沒齒。今當四罪地。嶺邑私自憙。遙望龍門山。慟哭秋雲裏。</text>
<title>挽姜掌令 鶴年</title>,<text>荊江有一士。襟韻䆳古初。膝上泉明琴。手中蒼史書。彈琴人莫聽。玩書興有餘。得客不言貧。石田時自鋤。不飮亦好歌。又喜臨川漁。山月照鬚鬢。夕露沾衣裾。出入無町畦。煙雲隨卷舒。如此六十年。一夢還蘧蘧。人哭耳不聞。人酹情已疏。世俗誰我毀。親朋誰我譽。毀譽儘悠悠。名位那關渠。倘有千載下。長卿慕相如。						又						遠師曾氏傳。近則伊川翁。本以潔淸性。輔以問學功。自放林泉間。忍飢一畝宮。所樂者聖賢。兀兀究始終。諫議於我何。一出動天聰。澤畔未枯槁。歸長仲蔚蓬。倚伏旣無心。死生何足恫。而我素知子。送子酬天公。但看高士傳。姓名垂無窮。</text>
<title>挽李參軍 漍</title>,<text>君是深甫兄。我是深甫友。憶與深甫遊。知君奇自守。山村杜溪上。茅屋小如斗。種秫十畝田。垂門五株柳。膝上太古琴。甕中犀首酒。彈琴時把酒。世情忘已久。書劍付諸郞。蘭玉滿前後。蕉鹿不足夢。散材寧非壽。望八歸大寢。精魄還氣母。泉臺亦云樂。塤篪在左右。我歌薤露詩。松壚一回首。</text>
<title>挽宋子深 淵</title>,<text>謂君坐詩窮。官守年八袟。謂君享榮名。僦屋堇容膝。仁者靜以壽。君仁壽所必。貧者士之常。君懷自坦率。死生無異道。適去君應謐。君世本儒者。早能耽經術。掉頭冕軒榮。手操齊門瑟。追隨權石洲。上下窮詩律。石洲詞林宗。許君王孟匹。遇酒卽呼白。襟期無間日。頃之郢人亡。匠石誰爲質。落魄五十載。會時牧幽逸。嶽然坐皐比。蛾子爭來述。後來稱韻士。半從君門出。出宰湖南郡。不肯事刀筆。官辦步兵廚。琴鳴言偃室。雖無璽書褒。亦免許丞黜。俯視鐵馬塵。謝眺靑山崒。歸去任浮沈。湖田幾種秫。倉公與宗寺。優游倚書帙。觥飮老不休。疏狂猶舊疾。妻子亦何有。榮枯都不恤。伊昔果州南。君頻過蓬蓽。是時世混濁。夜燭飛蛾密。吾幸與夫子。脫略無啾喞。相逢但嘯歌。地爐煨芋栗。論文胾蘇李。餘子比楂橘。回首驩娛處。流光何卒卒。而我竄逐歸。屛伏衡門泌。聞君尙無恙。想君談捫蝨。誰料菀陵窮。觀化先六一。三呼我無所。萬事君今畢。牢落宇宙間。高才交臂失。君詩三百篇。曾經都尉騭。庶幾慰夜臺。擧觴澆柏實。</text>
<title>送洪大諫 命夏 以冬至使赴燕</title>,<text>皎皎雙白璧。俱是秦城價。其一雖轢毀。忠烈睢陽亞。其二爲國寶。光彩照玄夜。盛之白玉堂。議論富醞藉。置諸諫諍地。諸公難竝靶。所以吾王聖。藥石於爾借。簡名豈偶然。飮氷如啖蔗。玄冬十月天。霜雪凄以下。邊風沙礫飛。旅館寒鷄啞。丈夫仗忠信。險艱何曾怕。我昔一識君。佩服薰蘭麝。老病臥淮陽。回首鵾鵬化。永懷舌如電。談王不雜伯。大哉乾坤內。萬事混窕槬。麤拳何處着。嵬胸何酒瀉。逶迤萬里城。蒙恬行可罵。壯遊詶壯志。龍門不足跨。一請振家聲。再請笑鴟嚇。老僕去京日。赴燕貳价洪大諫枉鄙所。索唾別語。僕以諾之。任得間。畐不負贈處之義。吾於大諫。非一朝之好也。情可闕乎。蕪拙可媿。</text>
<title>挽權進士 德任</title>,<text>舊族權氏門。挺生丹穴物。總角能綴文。長安名譽蔚。十七陞上庠。不假人翦拂。新恩謁主司。靑雲器屹屹。妹家方擇對。晉秦仍成匹。我嘗言吾妹。莫以凡壻畜。又聞夫婦間。敬對如賓客。此乃古賢事。今世所罕覿。少年習於禮。其志在天爵。豈知千里足。半途摧華軸。少婦血呼天。婦翁腸半蝕。何況乃王父。頹嶺西日迫。逢人但嗚咽。含飴如宿昔。聞此誰不悲。行路淚亦滴。權瘞忽經年。重衰猶在側。人間慘痛事。更有如此酷。今年仲夏日。靑烏始卜宅。我愛爾才秀。我惜爾年促。未執自牖手。且孤撫墳哭。死者如有知。應知此情隘。所幸學步兒。昭文緖有託。</text>
<title>大星吟</title>,<text>大星明煌煌。中天日未移。衆星皆夜見。爾獨胡晝爲。變常是爲災。災來良可疑。東國有聖人。方鑄唐虞治。布德化萬民。櫜弓撫四夷。天地旣云和。陰陽應不巇。星在陰陽中。烏可自參差。古者有星變。一一史書之。經天變之尤。此幸未申時。嘗讀天官書。太白兵所持。神州與赤縣。十載戎馬馳。慘黷紛雜亂。星躔失在茲。吾東接燕秦。分野同尾箕。天文所照燭。無乃混干支。況聞春秋世。幽國災先離。大星未吾害。天方授我禧。吾王戒懼心。可以質神祗。</text>
<title>猛虎行</title>,<text>淮陽有猛虎。偈偈毛蟲祖。齒牙鉅鑿利。顱骨銅鐵豎。物久能變化。眞形人罕覩。出沒魑魅間。飽肉不肯吐。前年入安邊。攬婦方擁樹。去秋食郵卒。卒父椎心腐。休言泰山虎。猛盭此難伍。有時臥穹谷。朝餐黃熊父。有時當大路。倀鬼前嘯雨。行旅走避色。聞者皆戰股。連帥上其事。發卒嚴旗鼓。前茅挾火器。後軍張牛弩。喊聲四面起。殷嶺東西土。軍機尙神密。虎應笑鹵簿。迹人每徒勞。吾叱收網罟。一夕府小吏。偶出見大武。潛心選壯勇。直犯眈眈怒。砲聲一再發。洞過虎臟腑。雖云猛虎惡。作勢立還頫。橫載兩牛腰。防風大曷愈。獸豈異於人。惡盈斃自取。食人母與子。其它難遍數。哀痛結幽明。冤氛干天宇。天本愛吾民。愛宜祛所苦。長萬足犀革。旋爲宋人虜。項籍喜𤡑悍。終膏呂童斧。虎是一戾蟲。安敢長跋扈。庖丁解髖髀。烏鳶攫腸肚。舊日百步威。婦女今輕侮。舊日雄牙鬚。懶夫皆摩拊。一自此虎斃。行人途旁午。一自此虎斃。老狵靜村塢。若論刺虎功。小吏當萬戶。斑斑隱霧文。好事爭遠賈。虎皮韜干戈。吾嘗聞於古。吾欲獻九重。偃武佐明主。</text>
<title>題東圃錄後</title>,<text>大江動我前。日暮白波立。篙工操舟歌。行旅競渡急。中流誰氏子。勇退容一噏。借問百代間。疏傅風誰襲。游目麗朝廷。孟元敓天馽。耘谷與東圃。風煙邈不及。賢哉二大夫。異地同所執。大運不可駐。君門難再入。詩書散左右。農圃躬蓑笠。小溪流以淸。五峯瘦以岌。希聲付玄琴。足以開怏悒。我讀圃隱詩。牙頰淸飆集。</text>
<title>詠懷</title>,<text>我自屛不用。年仍盈七旬。致事禮亦然。況復臥漳瀕。負郭無一頃。歸山農圃隣。畊田課小奴。抱甕追丈人。五月苽子熟。七月黍嘗新。釀黍滿瓦尊。削瓜長幼均。時復臨前溪。小網粘銀鱗。擊鮮上高堂。奉觴酒味醇。日夕樂陶陶。孰謂我家貧。回頭十年事。妄作無與倫。鉛刀擬干將。薄相乘朱輪。不卽關木誅。蒼穹儘多仁。至今夢猶愕。櫟壽徒自珍。鼓腹歌帝力。何如葛天民。</text>
<title>詠蓮</title>,<text>的的芙蓉花。秀色帶朝日。離婁目必眩。赤城霞自失。俯看淤泥濁。抽此難染質。釋氏亦有眼。比性書法帙。我有出塵想。於物少所昵。獨此愛蓮花。不辭濂翁匹。睡起臨前池。香風來滿室。怳若伴仙侶。月宮探桂實。對之思無邪。采之勝芝朮。不緇小良玉。可口嫌楂橘。淸爽襲人懷。火雲空嵂崒。退之少意思。反以甘比蜜。木蘭露幾何。窄狹靈均筆。形容君子德。軋軋難再述。</text>
<title>長鳴白烏鷄爲畋犬所噬歎</title>,<text>烏鷄傳愈風。老杜曾有詩。考諸古藥方。百疾皆可醫。碧玉作觜距。白雪作羽儀。背臆披丹砂。怳若白鳳姿。尸鄕雖養鷄。此物難得之。何幸楊氏子。籠送白雄雌。知我關鬲冷。秋卵最相宜。憐我少睡眠。起舞聲喔咿。充我眼中物。日夕申愁眉。課奴別群鷄。治栅養慇斯。焉知昨暮夜。甚雨鷄翅垂。墜地空拍拍。忽被老厖欺。天明眄階庭。白毛散離披。赤幘何所見。勇氣何所持。豈但厖肆惡。小奴罪難辭。敝棲與桷栅。那無狐狢窺。叱奴還自笑。得失本有時。坐待異舍鳴。梁棟照朝曦。</text>
<title>丁酉季春。移種楊家蓮于新鑿小池。碧藕日繁。六月旣望。一柄蓮萼忽抽出水上。七月初旬。仍雨乃開。高華氣色。鮮見其倫。眞錢塘鶴頂紅種也。喜而成詩。</title>,<text>錢塘與東國。舟楫信難通。誰取湖中蓮。贈我老病翁。種得才一夏。碧藕盈小池。俄然一朶花。秀出映朝㬢。頂抹赤城霞。衣剝藍田玉。露含珠不定。風來香可掬。亭亭而獨立。一塵敢來涴。所以周先生。比德君子些。午睡頹臥時。對此神魂醒。萬慮攪擾時。對此心惺惺。不緇聖賢同。無邪駉篇竝。生年七十歲。得此頑始訂。休言翫物非。此難以物等。釋氏雖外敎。蓮花善諭性。高華眞色相。令人發深省。</text>
<title>挽沈司諫信叔 大孚</title>,<text>惻惻復惻惻。信叔吾忍輓。信叔天下士。好古生苦晩。開口論文章。昌黎以爲本。冥心洞彖繫。絶筆窮微婉。大名隘海東。於世故偃蹇。平原忠孝家。汗竿懸華衮。爲詩振風雅。掉鞅馳藝苑。六驥貴莊重。玉禾宿穮蔉。登瀛縱云遲。談經氣甚穩。峨豸豈不偉。伏蒲何謇謇。平生愛君心。反作荒野遯。伊昔白馬城。見君書勤懇。人有自君邊。言君尙健飯。與吾同雌甲。筋力吾較損。羨君欲見君。奈隔千疊巘。豈意理顚倒。非霖桑病困。謂君祿位庳。忘飢以琰琬。裹飯吾不及。爲位哭混沌。謂君歉壽年。八耋不在遠。吾何淚無從。此意誰能忖。君抱經濟志。虎豹守天閫。君抱龍門桐。欲奏歲婉娩。二者無奈何。羈魂故山返。所幸孫靈運。能立謝家鍵。</text>
<title>挽申校理 混</title>,<text>嗚呼申學士。奇才難再得。童稚讀書史。千古如在卽。開口吐正始。曹劉咄咄逼。射策才弱冠。滄溟破鯨力。聲名從此大。金馬一奮翼。瑣闥硏雖榮。反哺情何抑。魚軒少東征。鋒車俄儤直。剛腸區是非。同寀恧含默。微譴實恩私。六月大鵬息。西去誨螟𧖜。北上仍衮職。叵耐太史祟。乃作杯弩惑。世無長桑君。孰祛陰陽賊。沈沈萬化盡。命物天難測。授才一何優。與年一何嗇。長短俱死耳。君死最惻惻。幼男未勝衰。嬌女猶嬉側。何況敬姜賢。晝哭北堂北。何辭以慰解。吾悶長公軾。昔我謬主課。見君文動色。酋酋五言城。字字千金直。乘黃已去矣。何處儲華國。老夫空咄唶。題挽和淚墨。悶一作愍</text>
<title>挽麟坪大君</title>,<text>今王貴介弟。先后第三郞。秀骨象山嶽。意氣摩穹蒼。髫年就師傅。編簡易膏粱。以其勤潔極。花萼偏輝光。出入獨非時。賜予越尋常。嗟哉丙丁後。強令不可當。最少長安君。出質行色忙。燕山霜雪嚴。鶴野霖潦積。連歲五千里。口誦詩三百。玉立仗王靈。利器無盤錯。復命不少留。聖心恒惓惓。通宵大衾眠。永夕東朝宴。素性愛山水。殊恩許遠遊。遠遊向何處。楓嶽八月秋。獨上毗盧峯。矯首望十洲。至今老宿輩。津津精爽緊。孰謂爲善樂。反致年不引。未及北海衰。奄棄河間服。至尊痛天倫。廷臣助楚惻。壁魚冷書籤。蛛網遍華屋。伊昔白馬纍。路左迎軒蓋。降屈申安慰。在賤能不泰。顧慙夷門老。終孤公子義。遙望廣陵山。難盡丹陽淚。題挽少緩腸。鸞鵠梧竹峙。</text>
<title>我家園裏。種粉節紫竹。竹品絶等。前夏。十餘箇忽逬出幾數十尺。朝露滴階。夕風滿座。我每吟詠於其間。自謂不減子猷之愛也。顧我居近北。雖松竹不能霜雪。冬月則積藁秸埋竹叢以待春至。今年正月欲晦。雨下連晝夜。草木生意勃然。遂使園丁劈開積藁。扶出竹竿。屈者如伸。陳者回新。碧葉勁節。如舞如喜。孰謂草木之無情乎。遂授筆記其始末。繼以短章。</title>,<text>漢北異江南。地脈凝朔氣。園林當沍寒。無計藏花卉。我有數叢竹。與我同臭味。恐被霜雪侵。周防極力費。擁秸惹絪縕。織籬密經緯。玄律不敢近。饕風不知畏。昨夜春雨足。此君會安慰。如從蟄蟲啓。久窮今何諱。風舞向首陽。露滴添淸渭。寄語桃李蹊。繁華未爲貴。梅兄太早計。今日着花未。獨有松與柏。相逢一歔欷。</text>
<title>苦旱</title>,<text>古來有旱熯。例於春夏作。或數月無雨。大地不甚赤。雖云山嶽焦。未有泉脈絶。怪底今年旱。處處井先竭。自春至初夏。無晝夜恒風。水土不相潤。時雨還無功。草木難庇根。何況百谷假。農夫朝出野。暮歸渴喉啞。行人路南北。一一口生土。我家屋下泉。逬出資百戶。其下受小池。池大數席餘。除非產魚婢。盈尺四鯉魚。乘月躍于淵。活潑能起余。一朝少生意。池涸爲沮洳。呴沫旣不得。西江誰爲決。不忍覓枯肆。斗水上嵒穴。歎息向鯉言。爾固龍之族。縱未騰九級。汝死龍必惜。胡不焚其元。訴龍興雲雨。一洗旱魃虐。再活涸轍鮒。不獨爾有水。萬物生輝光。不獨一池霑。四方樂未央。吾非但爲爾。桑林降聖湯。汝實易爲力。聖責達穹蒼。</text>
<title>挽金生 濂</title>,<text>我昔白馬纍。爾時嶄頭角。問字兼習書。如玉未雕琢。愛其酷似舅。風味更卓犖。及我返初服。負笈亦來數。豈但笑跫然。歎汝刳心學。自哭爾舅來。元賓于爾託。不見未一年。還聞病操藥。意謂年甚少。霜露何敢毒。況爾積德門。天助必不薄。烏乎苗不秀。萬化走何促。譬如丹穴物。未飛摧風翮。譬如千里駒。道路斷兩足。异哉造化心。始善終何酷。西河弔不忍。東野淚泉滴。無涯老夫痛。欲說難更僕。</text>
<title>七月初三</title>,<text>立秋是今日。挈杖步庭除。時序自推敓。百年能幾歟。斂退歲已久。一畝足閑居。藹藹遠村煙。離離黍豆畬。朗詠達生篇。無爲思遂初。小園繁杞菊。方池盛芙蕖。涼風動我襟。舊病忽欲蘇。擺落世上念。無心雲卷舒。長川又抱村。所樂觀游魚。此外何所求。帶月時荷鋤。</text>
<title>七月十三日。雨勢似霖。</title>,<text>前年秋夏交。大雨卷溝澮。遂致歲不熟。菜色民無賴。今年雨暘適。老農占時泰。昨夜好雲氣。霂霡轉成霈。兩夜傳雨聲。小溪生鳴瀨。私心吹冷虀。恐貽南畝害。或言初秋旱。吐穟谷無奈。此雨利西成。星畢職不昧。饑穰迭相代。不待問蓍蔡。上有君明哲。下有臣際會。商霖豈無徵。紅腐必塞廥。聊以敍我憂。隱几聞天籟。</text>
<title>今上卽位之明年冬十月。有同循古例設增廣科取人。家督威鳳中第。于時大夫人逾八望九。余亦稀有餘歲。雖因國制不能設慶席。慰悅高堂至矣。遂述祖德及余晩達之由。成詩凡四十餘韻。專以知足爲訓。</title>,<text>吾年四十一。收科一頭地。汝今始不惑。初會俱第二。較余先一年。遜魁亦非躓。父子雖晩成。家聲幸不墜。吾世自摠管。勳伐峙名位。持廉漢平祖。匪躬平生志。門十朱輪盛。恐懼恒寤寐。所以累百年。枝葉遺德被。高曾祖三代。不鄙黃綬吏。雖居百僚底。所嗜仁與義。躬孝朕皇考。公車幾軒輊。中身棄諸孤。志業安所施。不肖無能役。虛名人改視。每逢拜一官。先懷忝厥媿。天恩及泉壤。俯仰魂驚悸。念汝未生時。過立吾困悴。得男群女後。撫育無與比。及汝出頭角。猶能督文字。弱冠遂司馬。趾美行可遲。中年會吾衰。汝實主家事。何可着讀書。且急母藥餌。況我謫西塞。朝夕豺虎飼。伊時汝竭蹶。以而心芒刺。尋毉忍重繭。借傳腰脚痺。往反數千里。暑雨祈寒備。我未及賜環。汝血失恃淚。天乎可奈何。命也疇能避。我今享遐齡。汝科偶然遂。上堂慰鶴髮。登壟敍不匱。鄕隣喜吾慶。疊疊如萍萃。地主喜吾慶。屢枉如柔轡。宗族喜吾慶。津津說塗墍。借問人間樂。如此良不易。知足政此時。進取非汝意。茅齋我所安。杞菊我所蒔。石田有微收。松醪時一醉。醉後歌堯舜。東山恥捉鼻。父子治產業。陶朱未爲智。柘枝敎丸藥。樂天聲色使。我今異於是。安分心無累。今年雖大侵。足以供鹽豉。況此白衣祿。未減食臺餽。四時享有餘。百口咸受賜。此外更何求。淸白仍雲遺。汝若復登庸。龍斷人爭詈。書此以爲訓。庶免逐名利。						使猶子威明書之。異日威明決科後共威鳳常讀我此詩而勉焉。則庶幾不墜先業。而安分無求之心。自不能已也。辛丑二月七日。老父稿與。</text>
<title>挽金齊休 周</title>,<text>世人誰不死。君死最可悲。生子至五六。一一皆白眉。天胡敓二兒。掌上蚌胎虧。西河哭舍杖。不覺病乘之。夫妻沈痛劇。越人亦難醫。前冬遺我書。秪言內疾危。無何得君訃。一驚一自疑。▒訃又繼至。鬼祟酷何其。天道與善理。乖舛乃若斯。伊昔君束髮。從我來京師。鼓篋不待勸。文學日孜孜。熟精文選理。莊馬時能窺。我謂爾大父。早年侍赤墀。爾若承其緖。家聲庶不墮。屢入澤宮射。深叢見孤羆。一第何難有。俯視頷底髭。方叔竟命屯。李廣元數奇。一謁吏部選。薦剡適其時。毛義爲親屈。安仁奉母慈。回看同里舊。幾輩軒騰馳。無命可奈何。五斗足救飢。虛舟亦遭怒。未瓜賦歸辭。入室尊雖乾。繞牀兒孫嬉。水耕可種禾。舊磯理釣絲。生涯此亦足。終老復何爲。前年來訪我。軟語席屢移。孰知是死別。欲言淚先垂。駒城卽先隴。距牙路亦夷。死者如有知。去此其從誰。吾老筋力盡。何地奠一鴟。痛哭望秋天。射眸霜風吹。</text>
<title>挽趙金化</title>,<text>恭惟良敬公。勳業冠當世。福善理若在。流澤被苗裔。苗裔今如線。緦麻未十計。嗟哉金化公。五十又長逝。爲仁壽不富。抱才命則泥。一疾祟演門。風樹纔隔歲。無窮孝子心。泉下猶哀涕。所賴有三子。靑氈足善繼。吾宗福未艾。默觀天人際。</text>
<title>今雨 乙巳九月二十四日</title>,<text>今雨非無意。欲開被霜菊。墻根菊數叢。倏忽動顏色。此足慰老夫。瓮頭酒初熟。嗟爾兒孫輩。洗酌歌一曲。歌是卽歌詩。唱酬永今夕。</text>
<title>蒼鷂行</title>,<text>蒼鷂出岱北。品有上中下。上者鋒翮長。觜距海東亞。北人最重鷂。良鷹與同價。豪武柳氏子。贈我一俊鷂。馴擾積歲年。緊腦無等肖。下鞲日未暮。得雋十可料。觀者咸歎息。捷疾天下少。乃知唐文皇。愛之情非矯。白屋有此物。無乃造物猜。朝來僮致語。昨夜鷂忽災。禽荒吾雖戒。鷂斃實由人。付鷂生手僮。僮懶吾不嗔。食不以其時。瘦宜日以益。旣失澤雉啄。眞似迄干雀。聊爲蒼鷂行。一嗟又一噱。</text>
<title>次遯湖 楊萬古朴淵長韻</title>,<text>學士西征有所得。奚囊吟詠窮雄硏。捃摭風煙變化態。負子首嶽仍箕鮮。其間道塗數千里。車馳九折舟長年。嚴程雖道計日月。勝地叵耐幽興牽。暮春三月杖崇岡。壯觀天磨之朴淵。朴淵之勝天下無。赤靈馮夷之所廻邅。當年女媧鍊五色。石短天闊難鉤連。東南忽破漏一罅。銀漢水縮雲機邊。走勢飛下於焉專。灣環山石雷斧穿。澄泓泑渺深不測。有若焦閭歸萬川。天潢女魃驚遠跡。蓬島巨鼇來息肩。琴高乘鯉猶愕眙。天吳欲移煩訴天。皆言神物不可侮。自非仙風詎敢前。問君何得獨無懼。臨瞰眞如杯飮泉。自是君身瀛海客。曾泛煙濤之茫然。着處山水興不衰。往往飛步凌金仙。嗟我狂走人間人。醉中空憐蘇晉禪。天台天姥夢魂隔。神瀵一勺無夤緣。年來幸接仁里歡。願借鶴駕同蹁躚。偏觀學士所遊翫。揮手世上空名傳。</text>
<title>次乖隱韻</title>,<text>不事釋老之談空。不事淵雲之墨妙。只緣偏性愛山林。獨立蒼崖放迥眺。決眦飛鳥度翠屛。盪胸層雲飜夕照。對之不覺心悠然。自謂此樂人間少。遙呼汗漫九垓上。磊落胸中呑海嶠。欸哉洛陽少。何事陳二表。笑矣渭川老。何爲明七曜。不見犧牛數歲養。豐草何如入太廟。乃知鹿門長往鹿皮翁。無意南陽抱膝嘯。爾來天地後三王。大鼎無人鹽羹調。放浪人外吾自快。世兒莫道瓠無竅。倒着接䍦歌浩浩。仰視長天一大笑。人生適意各異趣。不必浮名靑史耀。長沮桀溺眞吾師。畊野寬閑寂寞釣。</text>
<title>可憐行</title>,<text>大明天下太平久。不用邊城猛士守。黠虜因之得自強。利觜長距集群醜。一朝鳴鏑射漢關。流血滂滂墮天狗。烽火照夜羽書急。天子按劍旰玉食。詔書徵起六郡兵。十萬貔貅薊門窄。峙糧又輸山東粟。千里轔轔車接軸。和門軍師者誰子。家世弘農天下士。曾於東討掃鯨鯢。隱隱威名四海耳。白鬚高歌投袂起。上表三稱死後已。單車馳入遼東城。人安泰山士奮志。金城方略笑高視。老上畊犁期可指。指揮諸將向金微。殺氣淫氛繞鐵衣。皆言此去殲此賊。深入豈知高計非。山蹊險阻豺虎縱。壯士有去皆無歸。可憐苦戰劉提督。先軫之元擲沙漠。可憐賈勇喬游擊。誰使莫敖縊荒谷。何如李陵一屈膝。馬畜彌山貴封國。蘆酒羊酪沃枯腸。毳幕氈裘禦風霜。況今王法寬漢武。親戚安居母在堂。死榮生辱徒虛語。麟史衮鉞俱杳茫。却反顧高帝太宗業宏達。夷狄豈能長猖狂。畢竟赫怒行天誅。然後一卞逆順振紀綱。</text>
<title>送李汝固赴杆城</title>,<text>君不見德水澤堂翁。君不見漢陽龍洲生。一自典籍赴知禮。一自僉樞宰杆城。莫較得失有卞者。且把一杯論深情。文章經術公能事。隱隱宇內之聲名。出入禁闥八九載。金華玉署銀臺幷。凌雲之筆煥皇猷。懸河之辯傾公侯。但恨骨相無食肉。平生處貴如白屋。上堂起居大家尊。入廚喧啾室人謫。況我朽質腹倥侗。才那及公貧甚公。六年蠢蠢妨賢路。下不爲孝上不忠。聖主寬赦至今日。反寵專城與君同。是時雨洗九月天。驛路黃花江上楓。楸池嶺懸俯淸澗。直指山高回落雁。五馬後先板輿行。海錯山珍咄嗟辦。東南杳杳各天涯。歌感君恩無等差。時復高歌望吾子。碧海茫茫生月華。</text>
<title>漫吟</title>,<text>世人重文章。生兒必祝太學士。世人重書法。敎兒必操蘭亭紙。出入蓬閣演絲綸。揮灑螭頭配貞珉。一日聲價動四方。衆人謂之天上郞。誰知人事喜反覆。文章書法還爲後。君不見三田七尺碑。波瀾浩蕩蠆尾奇。復有篆額倂三人。姓名藉藉於胡兒。陋矣淮西韓退之。高詞但使中夏知。</text>
<title>庚辰五月夜。蛇登燕巢啖燕。奴人擊蛇殺之。遂以成詩。</title>,<text>客居亦有堂。春燕來寄巢。含泥雌與雄。終日影相交。巢成卽化卵。雌伏雄求食不憂。哀鳴中夜起。毒蛇一𦧟緣孔隙。我叱奴人張兩炬。奮杖擊蛇飽腸拆。孰云蛇有靈。食未下咽能禍作。孰云燕有知。棲此吾人齟齬屋。燕蛇前後誰失得。高視蒼天手一拍。</text>
<title>縶驥四足氣空橫 月課</title>,<text>冀北之野出騏驥。毛骨自與凡馬異。夾鏡雙瞳寒玉蹄。蘭筋權奇鍾天駟。鹿超龍驤不足道。千里之能自墮地。伊昔王良伯樂造父輩。馴養此物有所試。晝騰涇渭夕刷燕。世人仍知天外事。爾來委棄奴隷手。牽纏馽足轉憔悴。帖耳俛首伏櫪下。顧視淸秋橫涕泗。凌凌逸氣空爾爲。廣顙驕嘶方得意。嗚呼驥兮驥兮爾之屈厄今如此。滅沒絶塵誰堪記。重爲告曰。驥兮驥兮不獨爾。士有長才局束於下位。</text>
<title>直木先伐歎 月課</title>,<text>我行入山中。直木眞可憐。爲樑爲桷爲棟無不可。紛紛斤斧來後先。傍有不材社櫟見之笑。亦何異乎逢干刳而跖蹻天年。</text>
<title>龍岡妓</title>,<text>龍岡妓。爾非華貫賤婢子。小少脂粉作顏色。目挑心招曾不恥。煌煌車馬自稱皇帝使。爾胡醜之甘一死。爾不聞周室姬姜漢觀津。生長甲第九門房櫳裏。有時出入夾城路。騎奴一叱行者辟易坐者起。往年人說瀋中事。多見蒙茸命服牛羊市。爾身何潔不肯染駱漿。人謂朱愚無如爾。何況一生讀書大丈夫。任當社稷存亡猶愛軀。爾之節當時知不知。爾之意後世悲不悲。却反顧秉彝元無貴賤男女殊。我今安得不汝奇。爾之倡也生此禮義國。彼之使者其實羯狗屬。馬牛亦云風不及。狂虜腥臊安可觸。無生可免此生辱。螻蟻性命誰復惜。龍岡妓。此心熒熒貫金石。嗟爾文姬之輦空作胡笳十八拍。</text>
<title>戊寅秋。金奴大擧入寇。或云席卷濟南。或云皇城被圍。我東君臣鯁涕北望而已。今年春。報自奴中至。則奴兵爲漢兵所擠。鐵騎十萬幾熸盡。要土兄弟皆死。汗亦僅以身免云。大明中興。正當今日。欣抃之餘。謹擬老杜洗兵馬篇步其韻。</title>,<text>犬戎廿載猘遼東。自謂兵力金元同。彎弓目無靑丘傍。牧馬意在黃圖中。天王潛喘氣不伸。戰士扼腕慙無功。虺毒一吹齊魯界。狼煙屢炤咸陽宮。周德那堪避獯鬻。涿征正自問崆峒。荊楚奇材劍吐虹。韓梁勁卒足追風。士雅大膽身還小。元直深謀年最少。千群火牛怒紛紛。十丈金城雲杳杳。狂胡折入囊底來。鳴鏑盡隨煙燼了。劉曜已醉無螢火。齊師其奔樂烏鳥。易水波淨愁容開。燕山色峨佳氣繞。露布飛飜笳鼓夕。簪紳合遝鯨魚曉。休言女眞莫能當。一卒可擒雙名王。姚襄何處騁智勇。頡利當年徒屈強。赤壁功歸火攻蓋。陳陶唾棄車戰房。築顱臺下鬼憐碧。封京觀前莓苔蒼。武帝憲宗中興會。廉頗李牧爲人良。攘夷曾聞高帝聖。紹烈卽見神孫昌。雕題卉服蠙珠貢。肅愼窮荒砮矢送。可憐潢汚每竭朝。何異醯鷄空守甕。向日勤勤葵藿腸。感時鬱鬱淸廟頌。願言皇威終大振。限以陰山囚雜種。須求殷后巨川楫。莫作軒皇力牧夢。安如磐石萬萬歲。缺二字 仁義爲兵用。</text>
<title>海月篇</title>,<text>海月未上天。浮雲滿四海。海月已上天。長風如有待。風吹浮雲散何處。月照萬里揚光彩。我時僑居南海岸。出門翫月到夜半。夜已半兮月更明。海色天容疑未判。驪龍吐珠色應殊。蛟婦卷綃光有無。貝闕玲瓏蜃樓虛。祝融出舞群神趨。鬼神非人事怳惚。安知素娥玉女之徒紛紛下來看海月。我呼海月不可及。欻見白波浸星雲漢沒。空濛太乙旗。仿像常娥靺。駕車辨玉鱗。執策想金神。開闔吐浩氣。往來飛素塵。橫駕銀橋萬丈入月窟。指揮望舒願免於滄津。湘靈之瑟嬴女簫。衆樂啁啾徹九霄。側耳聞之心欣然。便欲入海參群仙。招招舟子張錦颿。且請風龍來後先。鼓枻一往亮非難。反思此身凡骨曾未服金丹。瓊筵瑤席豈可僥倖一登兮。不如無應蛟鰐之求兮吾心安。又思群仙此會未必玉皇上帝知。籠得海月縱觀淫樂近自私。我欲上叩閶闔言之亦不得。狂飆怒濤雲霧塞。歸來宴坐一茅屋。小戶矮簷月亦白。擧杯勸月但飮之。夜盡三更天寂寂。</text>
<title>冬雷</title>,<text>壬辰十月十四夜。雨脚汰輈大雷電。兒童驚走犬鷄呼。柱礎欲傾窓牖戰。老夫不眠坐三更。披閱月令耿輾轉。當今聖人勤政理。小心對越無少倦。奈何皇天施燀怒。飜較陰陽不順禪。冬溫不嚴氣猶洩。況此轟轟撼宇縣。龍蛇大澤不成蟄。荄甲句萌闖地徧。平分四時天之道。誰弄權柄做此變。豈但民物怕狂怪。斗酌元氣應不便。欲問蒼蒼高不及。秪自憂時淚如線。</text>
<title>大雨行</title>,<text>歲在屠維大淵夏林鍾。淫雨成霖浹兩月。二儀昏墊渾一色。烏兔光華何處沒。來如羽林橫磨鎗。罷如老聃新沐髮。驅如佛貍縱鐵騎。聚如漢王收散卒。茫茫大野黑雲合。漠漠高山銀竹滑。有時雷電助狂怪。揮霍紛紜振林樾。低垂老鸛遠勢窮。濕盡猛虎雌聲發。自餘麋鹿麕獐雉鵠鵾。竄逐嵒𥑠忍顚蹶。叢叢微物不足道。況我同胞蒼黎茅屋漏誰告謁。吾聞堯時十年而九潦。上者爲巢下營窟。聖人亦遭流行災。爾不見吾君德澤浸耕垡。不久天應悔是哉。周歲大熟如補刖。戲拈禿筆賦此大雨行。前川九道流銀闕。</text>
<title>蓬萊飛字詩。次大學士韻。</title>,<text>動如一陽發陰管。快如溟鵬捲昭漢。渴驥金鳷不足云。壯哉蓬萊仙筆翰。六丁耽耽海天東。薦福永法人間空。王喬飛棺會此日。兩地聚精勞天公。蘭亭繭紙盜卽取。敢與變化雲篆偶。至今摸畫雖履迹。長使大史長回首。</text>
<title>彗星行</title>,<text>天上何所有。七百八十星有奇。無有一星無官府。匡衛紫宮不少虧。天槍天棓左而右。東列井鉞西參旗。執法熒惑何矍鑠。河鼓上將備不虞。班行密勿嚴且肅。敢有逆氣間於于。今年執徐應鍾律。彗星呀啄當空尾勃宰。彗爲六賊載天經。焉有天網壞了一朝生此賊。地上蟣蝨臣非瞽史。安得推步其所照之禍福。伊昔漢景時。彗亦出東北。果然七國叛。災沴難可逭。及後武帝征凶奴。彗出一一儘非謾。不獨天於大漢警慇懃。亦見兵爲凶器其氣干星辰。南宋之季彗出數。終致虎狼耽耽血神赤。吾東上有明哲君。下有百姓擧安宅。奈何長星孛甚厲。芒角四出如擁篲。婦孺兒童無不見。驚倒不啻畏雷電。爭傳戊午蚩尤旗。又言丙子有此乾文變。戊午蚩尤天下變。皇都折入氈裘手。丙子之孛我獨當。至今君臣忍瑕垢。異哉氛祲偏爲東方毒。無由告訴玉皇拜稽首。却反顧雉雊祥桑殷道興。我願吾王反已而兢兢。明日太史必有奏。彗作霞飛爲瑞徵。</text>
<title>大木行</title>,<text>我家園東有大木。霜皮百圍根如石。枝柯布濩蔭千畝。風雨鬼神猶辟易。以此群鳥爭來家。深枝密葉無等差。年多生子子生孫。啄苞哺雛日喧譁。白鶴一雙棲其上。車輪羽翮雪儀狀。俯視衆鳥若有期。鳴聲上下相和之。赤憎何來鴟㩴一腐鼠。銜飛來挂最近枝。査査啞啞四面起。寒鵲飢烏鬧如市。螻蟻慕羶出其穴。蠅蜹營營來不已。老鸛于傍啄長蛇。飽滿之餘哺其子。大小羽族欣欣得所欲。白鶴苦饑獨無一餘啄。鶴性由來恥與鷄爲群。肯從雉鷄爭粒粟。噫乎白鶴始居大木上上頭。羅者遠迹弋者休。衆禽安巢未必不由大鳥力。胡爲自飽自嬉忘恩酬。異日大木若同枏樹拔。覆巢毀卵寧獨一鶴憂。吾聞朱鳳願分竹實及微蟲。焉有竹實鳳與微蟲謀。</text>
<title>壬寅七月念一。閔尙書嘉伯捐館。聞訃爲位而哭。後二日腸痛少定。詩以敍哀。</title>,<text>去年六月哭君則。今年七月哭嘉伯。二公於我友莫逆。交臂一朝死生隔。年俱八九門列戟。福祿人間亦奕舃。使我胡爲長歎惜。翻河之淚流寢席。卽今天地入慘黷。大廈如傾孰柱石。閔兄雖老氣松柏。剛腸到死矢不易。聳顏請對是何夕。天語亦許寸心赤。左右弩眼競指摘。所以轅固仍斂迹。半生辭祿食氷檗。張氏無名幾貫積。側肩爭門紛幾跖。聞公之風肝肚窄。梟鸞同巢必遭嚇。牛驥竝秣誰辨脊。歸公帝鄕快自適。久公泥塗徒自辱。君不見錦柱山下希夷客。百年不解謀身策。支離人世亦何益。</text>
<title>癸未二月二十二日。隋城館。贈李夢澤。</title>,<text>再宿隋城館。天時已半春。綺疏微有月。粉壁淨無塵。啜茗嗟吾病。呼觥喜子眞。明朝休惜別。滄海卽爲津。</text>
<title>社倉途中</title>,<text>原隰紆回快馬飛。風生翠幰澹斜暉。行人走避車塵合。供帳高張鼎肉肥。霄漢渥恩沾似水。扶桑行役視如禨。翩翩金節梅花外。不拜尉佗吾不歸。						昨辭丹陛出端門。長路遙遙指海雲。可質鬼神心鐵在。莫論筋力鬢絲繁。蓬山不動巨鼇老。靈藥無傳方士奔。漢武秦皇勞夢地。單車使者一騰鶱。</text>
<title>淸州途中</title>,<text>蹲銜伏軾歷崢山。路出湖關盡險艱。郵卒敢言枵腹苦。田人徒作輟耕觀。詩書陸賈無由羨。辭命公僑未易攀。唯有寸心灰不冷。當年燭武鬢應斑。</text>
<title>過懷仁縣</title>,<text>懷仁雖小邑。亦足慰行人。碧節烹園菜。銀絲膾丙鱗。庭柯山鳥語。門逕石苔匀。知子逢迎罷。閒眠送一春。</text>
<title>早發商山。時春雪漲山。峭寒無比。</title>,<text>夜來南雪滿商山。瑟縮東郊木帝孱。焉有天公錯難擬。也應時令弄神姦。桃花欲睡飜傷臉。柳眼方開却缺潸。終日酸風吹眸子。長途褦襶鬢添斑。</text>
<title>三月三日途中</title>,<text>和風遲日媚山川。熟路征軺合睡眠。形役久知同貴賤。心安自是近神仙。羊腸九折伸眉外。鯨海千波舒嘯邊。只恨佳辰負游子。北堂樽酒憶前年。</text>
<title>贈正使</title>,<text>香山詩律荊川史。異代聲名合一身。目下何曾有肯綮。胸中久欲掃風塵。南宮禮樂仙曹貴。東海波濤道▒伸。顧我無能添貳价。借君霞佩詑夷人。</text>
<title>三月初七日留慶州</title>,<text>鷄林國隱海東偏。三姓千年事可傳。出入漢唐銜聘价。頡頑羅濟耀戈鋋。興由才傑咸歸駕。敗在奢華不捍邊。鮑石亭前少征馬。無花老樹有啼鵑。</text>
<title>三月十七日在釜山。上使登覽城堞。以詩贈之。</title>,<text>裘帶多閑暇。肩輿上麗譙。烏檣城日晩。鵬翼海天遙。覓句愁仍破。營丹興自饒。蓬萊今可到。安羨定相邀。</text>
<title>次鎭海館板上韻</title>,<text>舊日斑衣學老萊。今持漢節向東催。三春寸草悲遊子。萬里孤槎倚酒杯。返照翻山棲鳥急。長風捲岸晩潮廻。故山幾仞靑霞外。病眼難憑百尺臺。						島嶼縈回抱海關。海天愁思動衰顏。高寒霽色鶴邊月。隱約雲峯鼇背山。始擬靈槎通漢路。方期玉釜鍊丹還。吾生莫歎來遊遠。孔轍當年天下環。						汾浦城邊驛路窮。東南有海蹴天同。洲沙夜滴龍梭雨。樓閣朝含馬島風。多病只消親藥裹。破愁時復強郫筒。茲遊呑得幾雲夢。蜀渴虛誇無是公。						海門遼闊海潮平。盪漾波間見月生。近水樓臺光歷亂。遡風林薄澹微明。吾衰不復驚人語。春去偏多愛日情。叱馭王尊今日事。獨操長劍倚孤城。						毛生重趙奉珠盤。蒯徹平齊走坂丸。自是風雷吾舌在。何難肝膽彼人寒。東臨已飮麻姑酒。西去將分陶索蟠。莫道書生疏事業。回頭千古冷眸看。</text>
<title>望馬州</title>,<text>登富城望馬州。溟渤之中小如舟。問之長年三老輩。云此颿風一日可以至其洲。伊昔鷄林之國全盛時。馬州屬我版籍無東憂。何年甌脫反入蠻子手。屹然立在東海之口作咽喉。分爲八郡治。冠以一倭酋。不知宗氏后。傳世能記不。山頂至足皆石骨。土之磽确難比侔。捕魚爲生百餘戶。間占陽坡種得黍與麰。年豐租稅竭其廬。十日一粥亦不優。乃知百請我國爲互市。其意非他利我帛米酬。橘柚積如山。那能敵乾糇。木楮皮却車。那能充衾裯。朝鮮之米朝鮮布。飢爲爾食寒爲爾裘。爾命懸于鮮。宜爾子孫世世毋胥譸。山南山北神子母。合島歲時祈祝進盤羞。一祝擧網盈萬魚。再祝樹檣息陽侯。其他萬祝疇出蓋形充腹外。胡不思蓋形充腹之所由。爾若知衣食之原在吾鮮。莫如祝我君王千萬秋。重爲告曰。蕞爾馬州介在兩國間。須用忠信左右百年迎天休。</text>
<title>三月二十六日祭海神</title>,<text>留滯汾城送一春。山樓日日望滄津。誰言風伯操權柄。自笑吾人求海神。閃日牙旗鯨動色。雷雲鼉鼓獺回嗔。明朝挂席非難事。約與麻姑酒入唇。</text>
<title>三月三十日</title>,<text>送使非由我。緩行更在誰。籧篨難俯仰。頂踵入支離。寒士妻何苦。孤臣淚自垂。平生由直道。委曲奉蠻兒。</text>
<title>次從事韻</title>,<text>心鐵亭亭老不移。窮途不作阮生悲。功名付與下中輩。意氣追隨大小兒。胝手五車聊自哂。回頭千古復何疑。多慙燕石能星隕。却使門閭倚母慈。</text>
<title>次李蔚山 崍 贈韻 是日與李看退翁，高峯理氣書。李卽退翁曾姪孫。</title>,<text>洛建道東後。千秋嗣響誰。陶山見岱岳。羽族習長離。驪目魚難混。天人筆自垂。房公枝葉大。一一稱家兒。恬默郡符底。俗流知者誰。匣琴藏古調。蘭佩擬騷離。跡縱塵埃屈。名應竹帛垂。況聞專一樂。舞彩老萊兒。</text>
<title>馬洋舟上</title>,<text>東海洋洋波隘天。篙師理楫大風前。扶桑老樹今虛遠。陶索蟠桃若箇邊。初日照顏紅暈亂。穹龜先路綠毛牽。觀瀾始遂平生願。益信知言孟軻賢。</text>
<title>五月初二日留馬島</title>,<text>繡衣金節下靑霄。漆齒文身食葚梟。爭覩中元十行札。如聽虞帝九成韶。低顏洞主能爲禮。擁蔧 持帚掃塵者滿路 賨童不敢驕。何事護羌勤遠略。聖王無外見今朝。</text>
<title>椶櫚</title>,<text>子美詩中蜀椶木。今來日域見眞身。凌寒氣節競松柏。嬰刃霜皮離火薪。誰把夜叉譏密葉。我知靈藥壽斯民。歸時越橐孤根足。何似蒲萄漢使臣。</text>
<title>蚊帳</title>,<text>海隅陰瘴產蚊蟲。能作乾雷暮夜中。勢挾牛蝱山可負。群欺鐵驥血應空。夷人防患行奇計。楚練圍牀奏大功。利觜營營何處去。終宵甘寢氣衰翁。</text>
<title>次正使贈韻</title>,<text>我湖君洛北。良覿久無因。誰料星槎路。相看白髮人。論文刺口屢。勸酒入唇頻。忽憶新亭會。沾襟盡伯仁。一丑春。與公相遇闕下。落句及之。</text>
<title>枇杷篇</title>,<text>嘗讀蜀都賦。林檎與枇杷。林檎非異果。桃李無等差。枇杷是何物。坐井良可嗟。今來海外國。正値枇杷熟。島主餉一籠。均圓似龍目。冷甘井蓮避。罅發蒲萄僕。經齒口生津。下咽胸自澹。開花問何時。時卦初轉坎。結果問何時。朱明按月令。一名是盧橘。柑柚同味性。苞貢闕夏書。產非九州境。安得薦金盤。一獻君王聖。翻思三代時。而不貴遠物。百馬死山谷。荔芰爲漢疾。吐哺三歎息。謝爾枇杷實。</text>
<title>馬島。逢天中節。</title>,<text>佳辰開口亦難逢。舊客新愁古寺鍾。𩢡笮何煩漢使節。馬州曾入我提封。未霑細葛雲霄渥。虛對淫祠子母峯。賴有君詩開老眼。絶勝篦刮膜重重。右次朴安期韻													殊方又値天中節。客裏光陰更覺遷。熟食蓬山如昨日。故園蒲酒憶前年。孔明成算渡瀘水。銅柱銘功看海鳶。杖節此翁何事事。雨淫蠻館困腥煙。</text>
<title>初七日島主宴席</title>,<text>鳧舃鳩林共一時。何來遠客樂新知。人言繡佛不禁酒。忘却浮槎東海涯。						使君開綺席。慰此飮氷人。雲母窓如水。靈犀壁辟塵。樽香浮竹葉。縷細切銀鱗。況挹廬山遠。淸詩邁等倫。						永洪長老元韻													使臣來聘太平時。名滿蕃邦走卒知。薢茩傳杯賓禮盛。神交何更隔天涯。</text>
<title>宿西山寺光淸寺。寺在藏舟浦上。</title>,<text>置屋懸崖抗水欄。炎州五月色高寒。階前白鳥晴飛雪。窓外蒼篁夜激瀾。列子御風疑此地。琴高乘鯉問前灘。蠻中未必神仙宅。自是天公造化寬。</text>
<title>舟中走次涬溟排律。述馬州地方風俗。</title>,<text>東照危星分。西垂雨露濃。靈槎通萬里。文史愧三冬。問俗臨孤島。爲州闢亂峯。萬夫資網得。千室盡糖舂。叢薄祠山鬼。淵泓賽雨龍。廨容委巷窄。逕仄翠微嵸。賈勇官仍貴。行商譯幾重。有門皆幔羃。無馬不鞦茸。繪屋堊兼粉。粧林竹與松。浦田徧潟鹵。艓子異艨艟。洞主元傳世。諸酋亦襲封。廚煙無黔突。頓食必撞鐘。見客如知禮。搶頭太過恭。行持刀劍室。語作娶隅鱅。種芋恒充腹。冶金不事農。卉衣雖自古。兀頂更驚儂。女嫁唇含漆。童嬌面彼穠。屛珍金翡翠。褥詑繡芙蓉。採藥稱徐福。描鷹說宋宗。上方要使節。老宿暫從容。覓句奚知律。浮杯或可從。長老來言竝舟作行故及之 庭中指柏樹。嵒竇掬泉淙。爾豈知吾學。吾將借爾筇。扶衰開道路。閉口避機鋒。湯谷銀蟾涌。扶桑紫氣衝。不緣游異境。那得洗塵蹤。細酌蒲萄酒。時澆磊磈胸。安期君莫羨。我輩足過逢。</text>
<title>十五日渡一岐海</title>,<text>東溟波立大鵬風。旭日徘徊積氣中。安坐柁樓凌海若。時翻墨汁洒龍宮。人間心目誰能大。天外蓬壺我已窮。若道險艱看學力。詩書結髮有專功。</text>
<title>風本浦驟雨</title>,<text>急雨驅炎熱。蒼崖洗更靑。簷霤匡牀響。林風小睡醒。遠遊將肺渴。臨眺困滄溟。何時了使事。吟嘯臥雲扃。</text>
<title>鳴護島口右岸。地名博多。鄭圃隱奉使時遊賞處。集中霸家臺卽此地云。又云新羅朴堤上死節于其下七里灘。而申泛翁亦奉使到此云。</title>,<text>朴堤上死千年事。蠻貊猶傳不朽名。東海波銜精衛石。西川血帶杜鵑聲。新羅功業人雖衆。汗竹淸風爾獨鳴。聞道泛翁曾到此。維舟前浦面無赬。</text>
<title>赤間關阻風</title>,<text>維舟三日赤間關。多事東風吹不閑。未慣夷音長塞耳。竟非吾土厭看山。小倉樓櫓層陰峻。硯海黿鼉怒頰頑。賴有芝蘭同一室。琢磨詩句慰蒼顏。</text>
<title>赤間關。次松雲安德祠三絶。</title>,<text>童女何知値險艱。蒼黃孝覯泰歡間。可憐人鮓千尋底。能識含飴舊日顏。						竹枝歌咽古祠旁。角丱乘驄下太荒。盡日靈風旗不動。夕陽西下海蒼茫。						殤宮終古自何窮。安德能靈日本東。刻木象眞生面在。宛然啼笑錦襁中。</text>
<title>洪長老求詩。贈以長句。</title>,<text>如來十方變滅身。振錫蔥嶺杯東海。海上群仙避眞詮。龍虎金鼎文武餧。累沙豎石塔廟遍。玄月靑蓮吐蓓蕾。破顏微笑有伽葉。我覯洪師碧眼嵬。腹蟠三車舌如電。懾伏諸魔所以乃。鐵杵爲鍼始出世。黑牸黃犗賴貰罪。江戶樹起栴檀風。蒲秦携鳩醴不怠。今年益分占二星。師乃作儐來相待。伏犀不減澄觀骨。度臘應非絳縣亥。口吟碧雲傾湯休。却使老翁去耵䏁。修容粥粥勤磬折。蘭奢之中動文采。冷淘湯餠又善謔。鉅屑霏霏綴珠琲。接塵休問我爲誰。我遵孔軌五十載。橫經石渠講堯舜。鳴佩彤庭幷元凱。彫蟲篆刻不足云。佐佑公卿調鼎鼐。親仁善隣古之道。博望乘槎無少悔。應接佳境目不暇。慣聽風謠筆可採。家家買絲繡聖賢。處處購書閑仗鎧。禹化東漸再見今。洹水之盟終不改。投膠誰問道不同。鄭縞吳帶襲蘭茝。雨熟豆子性海靑。從我回看眞主宰。師乎師乎太顚師。我比韓愈亦非猥。月照波鑼白牛臥。世上一塵焉得浼快哉。世上一塵焉得浼。</text>
<title>赤間關。次從事泥仙韻。</title>,<text>海門人立多奇石。造化無窮蓋壤間。映水樓臺儼竺法。慕華風俗滌苗頑。冥搜直指蓬壺路。險阻爭傳上下關。持節此行布聖德。東西漸被可重攀。						太陰凝石鬱難平。硯出人間海得名。銅瓦埋光羞老瞞。馬肝交色愕文成。蠔山粘甲龍應惜。寶氣騰空夜自明。若使伏波臨此地。珠犀奚獨謗南征。右硯之海													城如文字自崔嵬。大海東頭小嶼隈。列雉格高嬰墨帶。掘壕深可見昆灰。猾奴郿塢隨煙滅。漢使星槎拂斗廻。旣骨當誅吾杖鉞。賦詩誰取小儒才。右文字城。秀吉所築。						泗濱浮磬藍田玉。硯出桑溟亦一奇。波浪蝕痕生五色。珊瑚挺側長多枝。蠻兒鏟利遺銅臭。詞客雕肝倚墨池。下脫二句</text>
<title>三田居</title>,<text>早發三田居浦隈。小風稀力櫓聲催。波間日出魚龍躍。座下雲生島嶼來。詩書有味吾差樂。夷險無心物不猜。聒耳從他聲鳥噪。柁樓堅坐進金杯。</text>
<title>上關</title>,<text>覽鏡今朝雪滿頭。離家四月此乘桴。涓埃報國知何事。禽獸無天未易柔。空際火雲峯嵂兀。席邊蛟室語幽脩。投身是役非高計。回首三休面發羞。</text>
<title>浴室</title>,<text>衰年流汗體空胖。多謝夷人浴室寬。水獻溫泉治腠理。香生銀海煎芳蘭。禮賢思握周公髮。喜潔兼彈屈子冠。目朗身輕淸不寐。通宵莊誦聖湯盤。</text>
<title>鎌刈忍冬酒</title>,<text>忍冬美酒出鎌刈。玉椀盛來琥珀濃。頃刻入唇通大道。何須呑石吐奇胸。虛傳千日眞仙術。始覺中山小附庸。安得蒲萄隨漢使。熏醲風味滿堯鍾。</text>
<title>楊梅</title>,<text>玉盤楊梅李白詩。今得見之東海湄。幷與蘆橘五月熟。絶勝蒲萄萬口知。渴肺賴尒吐生氣。老夫於此伸愁眉。從來異域侈嘉果。焉有人才當獸皮。</text>
<title>韜浦次涬溟韻</title>,<text>韜浦千家一都會。肩磨道路萬人行。捲簾樓閣夜燈亂。解纜洲沙潮水平。小島煙橫看畫妙。長枝猿掛想山名。此地有猿山 每逢佳境客愁破。休道鬢邊霜雪明。													觀音丈室自岧嶤。十級丹梯步步搖。煙島似描鯨額兀。金仙時下鶴天遙。鍾淸上界雲中落。桂發禪枝月下飄。憑檻騁望溟渤外。誰能驅石駕虹橋。</text>
<title>宿白石灘</title>,<text>北風爲石尤。輟棹少環洲。漁子驚金節。沙禽語柁樓。忽然幽興愜。忘却遠遊愁。裸體仍高枕。微涼夜似秋。						又						朝朝風伯戲吾行。浦浦移舟縱復橫。但有詩篇酬物色。媿無忠信感神明。遠山霞標興公賦。絶壁松聲子晉笙。泊舡傍有絶壁孤松 天許壯遊歸此老。史遷終古擅虛名。</text>
<title>比美河。次正使韻。</title>,<text>此間不可祕公詩。彩筆仙區兩敵奇。蹄嚙六駑空刺促。龍驤萬斛本徐遲。猿山松竹迷靑靄。禪龕窓櫺寫綠漪。繡肺不饒留物色。無能焚硯恨同時。是日正使舡獨後。故三四及之。</text>
<title>牛窓</title>,<text>異俗棹謳左右來。牽船百丈亦勞哉。不緣聖化同天覆。那得梟音革面廻。桑海息波鯨鬣偃。桂林牧霧月輪開。老夫病渴還堪慰。候館新修白玉臺。</text>
<title>室津</title>,<text>六月隆炎劇是年。拏舟湯海過三千。少游下澤成追憶。安石風波卽可憐。學到熟時天試險。身從忘處病能痊。白頭報國惟今日。之子夫君各勉旃。</text>
<title>留室津</title>,<text>幡摩太守鄧羌倫。矢來迎漢使臣。蠟燭高燒檠九尺。龍鬚細織繡重茵。鷃驚鍾鼓疑吾夢。德洽懷柔有聖人。冠冕通東元曠世。友邦勤禮亦歸仁。</text>
<title>六月初七日到大坂。周長老者爲儐事來投謁。翌日求詩。作大坂行贈之。</title>,<text>君不見富士萬壑走海門。君不見大坂高城枕河濆。海出鱒魴鼉與黿。河內土田百谷蕃。復有梓漆橘柚園。金銀銅錫間璵璠。民生男女敎不煩。敏農遠賈劇駿奔。往者秀吉肆鯨呑。八十六州掌握存。趫捷跳踉似猴猿。厲吻搏翼老鴟蹲。誘殺義久之弟昆。轢蹙筑後淫內媛。射天誑隣鬼煩冤。然後迺欲高其垣。統萬蒸土不足論。皸瘃萬指椎雲根。麗譙粉堞耀朝暾。掘壕通波尋交渾。自謂三窟傳雲孫。豈知湯沸蝨處禈。頃之義旅霓繯幡。帖耳秀賴如孤豚。操虐我寬天道翻。家康功烈民不諼。于今三世仁風掀。鞮鍪弭纓弓橐鞬。燠休生靈嫁而婚。林林版籍車連轅。大坂闤闠南北村。燒金炊玉歌鍾喧。而我奉使窮河源。金節向處民雲屯。少年襐飾通䏶臀。杼首鮐背語咿嗢。煕煕來往相攀援。樂國氣象舌難捫。臨淄七萬史氏言。不知擬此孰簡繁。逢迎鞍馬接雕軒。下可歷塊上玉噴。綷縩錦帳繡蘭蓀。雲窓霧閣酌芳樽。江戶使者疊踵跟。出入行廚勑盤飧。劍佩鳴戛通朝昏。乃知隣好懷誠惇。九儐窳圔慮不諠。信宿賓館如啖萱。且慣風謠民不怨。大坂無事不守閽。檢察府庫唯才掄。憑譯寄聲諸元元。昔年戰血丹川原。何似此日沐湛恩。憑陵嵒邑暫遊魂。和鑾坦道民所尊。吾王垂拱貳乾坤。仁義爲兵道德藩。浮槎交關非一番。金石迭奏邁篪塤。危冠大帶對䯶髡。嘻嘻不但申寒暄。炎宵搦管歌一言。高樓海月懸金盆。</text>
<title>佐和奉行呈七絶求和。走次以贈。</title>,<text>湯海崢山不道難。使臣銜命敢求安。佐和太守多賢佐。餉客氷糖凍玉盤。</text>
<title>過僧山故戰場</title>,<text>平林漠漠萬松蒼。云是康元故戰場。曺爽戀芻非懿敵。魏公多智笑袁強。須知天意殲梟獍。焉有人情養虎狼。平覆源興反手事。祗今猿鶴暮聲長。</text>
<title>觀小兒回旋舞</title>,<text>繞身懸罄回旋舞。紅拂髧毛凝若雲。觀者如山買一笑。十人三四擲錢文。</text>
<title>尾張州</title>,<text>尾張州大過山城。沃野長堤幾日行。人滿通衢外郭隘。燈傳萬戶五更明。于佗眞臘誰能數。交趾安南直可輕。海島豐享亦盛事。使車吾輩足留名。</text>
<title>琵琶湖</title>,<text>繞郭琵琶百里湖。際天農野萬倉須。肥饒交廣仍居貨。風壤吳松亦產鱸。出鎭上游宜俊傑。納言門閥冠方隅。夜郞大漢休分別。隣好如今禮數殊。</text>
<title>岡崎途中</title>,<text>夷高堙谷路如砥。旁築長垣削不成。左右松陰靑幔合。西南茶戶白煙生。目收佳境供詩債。身入殊方慣物情。一騎前驅宗楚客。似聞江使候吾行。時江戶問安使者到岡崎。義成聞卽先行。故落句及之。</text>
<title>吉田</title>,<text>遙瞻寶氣上干雲。行到尾張愜素聞。日本利兵皆出此。昆吾妙技迥超群。徒令荊聶輕金璧。那識蓮鋩做祲氛。安得移風齊解劍。爭持牛犢事耕耘。													邑邑人家皆粉壁。都都形勝盡金城。休言海島諸蠻陋。可與荊吳列國爭。夾路松風無畏日。垂虹橋柱待長卿。衰容到處兒童哂。慙愧烏川萬古名。</text>
<title>濱松途中</title>,<text>六月多霪雨。長途十日泥。使華勞肺病。輿卒汗眉低。荒井行如澁。濱松望更迷。有時幽興動。林下好禽啼。</text>
<title>今絶河</title>,<text>十里平湖與海通。白鷗飛處白蘋風。人間顧陸知多少。此景那能入畫中。</text>
<title>天流川</title>,<text>一水中分倂海流。兩涯相望杳來牛。橫波石利瓠無賴。連艦橋成鐵獻鉤。士女如山瞻漢節。戈矛迎道跪蠻酋。四千里外觀游遍。八九胸呑六十州。</text>
<title>大坂嶺</title>,<text>嶺路縈廻過七盤。五溪衣服共雲端。長松得意干霄漢。危棧緣崖壓竹竿。抱渴人人窺石竇。賭錢處處設荒餐。藤枝十里猶云半。俯瞰井川有野寬。						羊腸回幾曲。鳥道細如絲。馬愕將崩石。猿愁欲掛枝。爲忠聊叱馭。排悶強吟詩。好畤非吾志。行藏秪自知。</text>
<title>宇津嶺</title>,<text>行盡三河送險艱。駐輿宇嶺望東關。平郊極目懸川縣。秀色浮空富士山。天地本來無內外。吾人何事有忙閒。首陽歷聘難兼二。形役空添兩鬢斑。</text>
<title>次周長老韻</title>,<text>鳥道如通太白巓。江關不減下牢千。始知日域山河壯。可卜源家曆數綿。斡轉須彌逢大士。行尋直境倚金仙。明朝卓錫箱根上。莫祕人間兜率天。</text>
<title>淸見寺</title>,<text>淸見寺前重溟闊。淸見寺後懸瀑鳴。白蜃紫煙交慧日。鯨濤巖響合松聲。冥搜三島應難匹。靈隱中州浪得名。徙倚風櫺忘畏景。滿庭梅橘更多情。						滄波噴浸馬蹄間。白鳥飛來慣我顏。隱約彩雲何處是。六鼇背上戴神山。</text>
<title>富士山</title>,<text>陡起衝霄鎭十州。嵯峨石色與雲浮。巨靈縮掌慙無力。共氏垂頭避不周。欲採井蓮人未羽。但看霞標日廻輈。吾鄕亦有毗盧頂。那學興公賦夢遊。						帝厭東南地勢傾。經營一柱半空撑。萬川不溢坤維壯。八海無偏鼇背平。天下已知同閬圃。世人謾自說蓬瀛。秦皇漢武求靈藥。耳泯茲山象外名。													山日沈沈嶺路昏。箱根湖上雨紛紛。草堂久戒靑城唾。韓子難開衡岳雲。斷續鸞笙風引過。依俙天柱月平分。從知石髓非吾分。何況眞人許隱文。						根盤厚地近高天。造化神功爾獨專。戴雪瞿曇携丈六。沒雲華表度三千。虛言鐵鎖人誰見。悵望丹梯我自憐。會待歸時秋景好。少留山下喚飛仙。						二儀淸淑氣難窮。東結仍成富士雄。不與方壺騁誕說。直排雲漢友鴻濛。祝融威奪峯頭雪。大塊噫慙石竇風。郭璞著經窺未遍。徒令五岳秩三公。</text>
<title>箱根館。走次洪長老韻。</title>,<text>富士山前不惰容。山頭黃赤道橫縱。天台雁盪難爲敵。韓衆洪崖亦絶蹤。氷雪嵌空無六月。煙霞峭壁鎖千重。停車一笑秋風客。出狩唯傳岱岳封。</text>
<title>箱根湖</title>,<text>箱根中拆作平湖。十里泓澄闊岸紆。倒影扶桑封斷石。分源河漢建洪樞。遊人不敢魚蝦掇。陰畜由來窟宅殊。安得要離提尺劍。碧波爲血在須臾。</text>
<title>箱根嶺</title>,<text>班史曾看大頭痛。豈知今者飽經過。雲生馬足去天近。石齧人衣穿逕頗。始數險艱來日域。自如心膽試鯨波。秪憐老體元多病。況此蠻煙瘴雨何。</text>
<title>七月十二日在江戶。美濃守以忍冬酒來呈。酌而醉眠。率爾成詩。要正使從事和。</title>,<text>一杯忍冬酒。今我卽醺然。老眼玄花亂。匡牀小睡牽。誰言蒼海闊。夢到洛陽天。覺後翻成笑。蠻河尙繫船。						次韻 涬溟						旅館心無賴。新秋倍黯然。行藏難任性。富貴覺勞牽。客裏寧辭酒。壺中別有天。醉從千里路。閑夢五湖船。</text>
<title>十七日。次老杜秋興八首。</title>,<text>是日涼風透萬林。旅窓疏響竹森森。孤城返照搖秋色。極浦歸雲結夕陰。霜髮故添明鏡裏。商絃時動古琴心。故鄕回首身千里。欹枕頻驚楚戶砧。						夜吟常至玉繩斜。忽忽他鄕度歲華。古調偏憐齊客瑟。河源久著漢臣槎。扶桑海岸初賓雁。武輚城頭亦塞笳。從者勞歌皆慍見。來時湓浦始鶯花。						橘樹橙林弄晩暉。江干霽景晩霏微。金風且喜玄蟬寂。水曲翻思白鶴飛。莊舃越吟誰爲聽。參軍蠻語亦須違。尉佗奉約無多日。萬里歸帆秋水肥。						伊昔耕嵒進局棊。逢秋不作楚人悲。放身淮海何多日。報國涓埃此一時。魚背舟行波怒立。鯷岑天闊夢歸遲。年光荏苒空留滯。張翰蓴鱸不可思。						衣冠皮服共雲山。方丈蓬萊指顧間。𦪑舶生涯他自得。侏儷言語我何關。狙公賦茅恒逢怒。桂蠹盈盤一破顏。嫋嫋秋風來白雁。分明昨夜夢鵷班。						散髮綸巾不着頭。去年今夕太湖秋。浮雲快放三更月。斗酒能銷萬古愁。便是出塵如野鶴。自來爲伴見沙鷗。靈槎一泛成何事。到此唯知更九州。合德浦卽太湖						醉鄕吾老伴無功。絶意爭名一世中。投足但思東郭履。側身長愛北窓風。誰知秋鬢如絲白。來傍東溟浴日紅。駟馬高車皆分外。屈伸盈縮問仙翁。						門前江水碧逶迤。更有鮆魚百頃陂。擧網時兼桑落酒。携朋秋揷菊花枝。鷗鳴小檻機將息。月上高臺席屢移。一出世間違晩計。客中霜髮自垂垂。						二十日在江戶。道春仍島主呈小詩曰。鄙語一絶。達于朝鮮龍洲君閤下。嚴託雅號之義。頗言翫礫之志云。						副得朝鮮專對詞。征帆弱纜海山移。水居深處精靈動。欲見雲行雨施時。</text>
<title>羅浮公始聞子咀嚼六經之腴而絶外慕。又能競病之語乎。強病攀和。那免傖父面目。</title>,<text>扶桑初日照高詞。倏忽煙霞牘上移。元來美酒無深巷。何況春風喚客時。</text>
<title>見道春二兒。仍以近體一首贈道春。</title>,<text>地部官曹雨露邊。尙書才力冠群賢。窓前草帶傳家學。座下皐皮入道筌。春官民部尙書。且以宗師敎授一國。 卿月垂輝繞海島。蚌胎流彩動藍田。四千里外無靑眼。見爾兒郞白髮玄。						次韻 林道春						金狨繫馬日華邊。杯底紅雲酌聖賢。時有繞朝雖贈策。世皆釣叟不抛筌。杜窓相對千秋雪。顏巷何憂二郭田。若把君詩比西子。崇禎風色破瓜年。不玄字改押年。可呵。</text>
<title>七月二十五日。被雨過石橋茶屋。</title>,<text>雨脚如麻海日昏。長途何處少征軒。河魚引疾茶無用。泥港當前隷也喧。金節羽衣徒外飾。江氛嶺祲謾孤鶱。鼓舞海神韓愈事。却慙傖父鬢絲繁。</text>
<title>新栗橋途中。是日正使初度。遂賦一律以慰。</title>,<text>甲子君今過五十。庚寅降日客中廻。當年羊酒隣人賀。半世蛟龍筆翰開。練鵲東行緣象齒。白雲西望廢金罍。誰知同舍禿鶖老。亦恐懸弧良月來。						次韻 涬溟						圓間歲色誰驅去。鏡裏衰容未挽廻。今日此時人共得。暮年羈抱獨難開。桑弧却恨離親舍。蓬鬢何心對酒罍。多謝千金爲政壽。客中驚睹夜珠來。</text>
<title>越介谷雨中</title>,<text>海雨滂沱餞孟秋。火雲殘暑已堪羞。辭巢舊燕渾如客。屈猛寒鴟但自咻。▣止肩輿長坂仄。錢投茶戶濕煙浮。明朝霽景看天宇。肅肅淸風散客愁。</text>
<title>日光山題詠</title>,<text>昔聞珠樹必成三。今見三杉倚石龕。不露文章鱗甲古。常含雲霧鬼神參。靑靑受命同松柏。鬱鬱爲材咲杞枏。安得移栽傲吏宅。逍遙其下騁高談。右三本杉						路絶噴泉束峽間。飛仙於此亦凋顏。誰令烏鵲愁銀漢。可異靈蛇化草菅。陶索蟠桃通利涉。衡山絶頂有躋攀。由來禹鼎驅魑魅。天下名區鬼得慳。右山管橋。倭俗傳蛇化爲草管成橋。始通此地云。						百頃平湖大嶺頭。波風時欲蹴天浮。牽牛別作銀河渡。女魃應愁淸冷囚。選勝幽禪嵬碧眼。凌虛金刹壓玄洲。致身福地非無分。鐵鎖高垂大嚼休。右嶺上湖													飛流幾尺瀉雲巒。其下龍宮水府寬。逬落晴雷嵒竇響。霏微白雨洞天寒。呂梁只可觀游泅。簾谷徒傳煮月團。吾國朴淵尤勝絶。比之無乃此杯看。右瀧屋瀑布													扶桑蔥嶺馬牛風。何路觀音現海東。自是應眞勞伎倆。無端勝道聽神叢。咄嗟檀越傾人國。頃刻丘墟聳梵宮。變滅一塵無處問。沙彌銜尾秪談空。右勝道觀世音						混跡塵寰念大千。能題寶偈向諸天。心通赤水探珠智。眼透靑蓮見性詮。王簡頭陀風在下。長公悲閣筆難前。摩㸺一讀非無意。雀噪猿啼鎖暮煙。右玄珠碑文						二荒爭似二酋山。汗簡苔經白日間。遂使眞仙慳祕訣。仍知虎豹守玄關。碧桃壺裏自開落。黃鶴雲中時往還。台嶺夢遊元不惡。赤城霞氣杳難攀。右二荒山						慈悲有覺立空門。大庇諸僧意獨存。布地黃金開法界。蔽牛文木動雲根。般倕逞巧增前缺。龍象生輝復舊尊。遙想千廊明月裏。數聲淸磬徹孤園。右慈覺寺重建						高山不動興雲雨。何況山神自古靈。甿俗禳田年穀熟。邦君報德苾芬馨。三呼似爲吾東聖。萬嶺如防海氣腥。持節一登南嶽廟。團團甘露下窓櫺。右大社祈年						天紳誰掛石屛巓。三級龍門可比肩。點額暴顋魚上下。跳珠飛沫水回旋。開元吟罷聳丹嶂。李白詩成生紫煙。濟勝吾衰慙許椽。回看秋日在西天。右三級瀑布</text>
<title>題日光寺</title>,<text>銅鑄鴛鴦瓦欲流。黃金鸞鳳屋山頭。玲瓏高棟凌霄閣。迢遞危欄絶漢樓。夸父步簷愁兩脚。离婁入室眩雙眸。將軍弘禃煌煌業。洞徹諸天闢六幽。</text>
<title>重過淸見寺</title>,<text>日光院裏浮圖壯。富士山前湖水深。何似淸山淸見寺。坐看銀闕涌波心。						重經蕭寺暫憑欄。海浸長空何處乾。如萍小島煙中出。定是麻姑聳石壇。</text>
<title>鳴海途中</title>,<text>秋天欲雨秋山晴。海霧如蒸海戍迷。煩手白團揮再破。蓋頭烏角汗頻低。衰年病肺元多渴。節序殊方故不齊。終日昏昏逐徒侶。茂林何處紫姑啼。</text>
<title>河股途中</title>,<text>河水流瀰瀰。客行亦不息。河流赴滄海。客去返王國。朝宗與戀主。此心非外貣。蠻邦晝多霧。霧裏陽鳥匿。隔手松柏暗。登坂厓谷黑。馳車過百里。人疲馬盡力。以我渴思飮。識彼飢思食。人情大抵同。茲理不難測。爭來觀漢節。髦倪道路塞。豈伊使不辱。實慕馨香德。歸朝日有請。宣化無南比。</text>
<title>尾張途中</title>,<text>老者抱孫壯挈兒。旗亭執役不相離。一團天理終難泯。蠻貊猶能識父慈。</text>
<title>小田原太守送竹障請詩</title>,<text>疏枝冷葉不成叢。畫手能傳造化工。更請吾詩添色相。首陽二子動淸風。</text>
<title>題畫鶴金屛</title>,<text>雄雌靑白鶴。兩兩下雲汀。滿眼群雛稚。九皐阻翅翎。						又													雄鶴仰而鳴。雌鶴俯而啄。稚鶴飛未高。摧頹舞相學。</text>
<title>室津從事設小酌登樓。卽重陽也。各賦聯句。</title>,<text>白髮黃花酒。重陽細雨秋。洲 殊方仍落帽。斜日復登樓。溟 遠樹鍾鳴寺。微風雁下洲。泥 餘歡不能盡。草草理歸舟。朴</text>
<title>大坂城次從事韻</title>,<text>好古不知遠。生世嗟已季。早學莘野耕。晩企孔明瘁。冬夏忘裘葛。精誠發寤寐。俯歎民阽溺。仰悶星失次。歲月不我留。功名難可遲。氷炭共一器。薰蕕俱觸鼻。豪貴競鸞笙。將帥耀鶴轡。有知顧金錢。無人却鐵騎。但耽祿位高。焉知軒冕寄。欲取萬丈竹。作掃浮雲篲。呑舌指鹿奸。反身屠羊肆。秋蘭充我佩。野芹供賤嗜。豈知專對責。乃以無能備。暫前賈誼席。難揚柳莊觶。我若行忠信。彼豈飾詐僞。鄒聖却兼金。優孟笑廉吏。雖乏秉高節。敢忘行素位。君子鄙貨取。皇華侈恩賜。寸心久已銘。十死有不避。危槎寢自如。湯谷臨何惴。惟是愁腸回。久曠慈顏侍。白雲悲太行。林烏亂人意。何幸同官良。各抱動蟄義。鄭公差可擬。陸賈庶無媿。行經怒蛟窟。地極跕鳶墜。鴻毛視此身。上帝臨不貳。作頌動淸風。束帛多高致。戰檗礪一行。吐辭開異類。惟彼妖狐精。未足茅鴟刺。時島主作惡故及之 相期良不淺。非假談一二。</text>
<title>再過富士川</title>,<text>嫋嫋秋風吹旆旌。簫笳如奏凱還聲。車書萬里通蠻日。領略三山垂橐行。交戰久判心出入。獨吟旁覺句輕淸。錦囊收拾皆君渥。誰道游談騁陸生。						殊方節序早。八月已西成。稻壟黃雲合。村邊白菊明。人人猶夏葛。處處又春耕。重覺扶桑近。吾窮萬里程。</text>
<title>登菊嶺</title>,<text>劃野長川走海門。摩霄崇嶺拔山根。陶匀亦借諸蠻地。險固元因富士尊。輿志他時胸浩渺。歸途此日興飛翻。風餐雨臥非辛苦。快見河源是渥恩。</text>
<title>藤支途中</title>,<text>往矣新秋事。來思八月中。瘴雲何日滅。候館向時同。得色從群僕。伸眉亦此翁。輕裝取便道。征馬疾於風。</text>
<title>見付野中</title>,<text>沃野幾千里。秋風秔稻黃。皆言今歲稔。足償去年荒。官待塞倉廩。軍須餘橐糧。可憐夏畦者。擧族窄糟糠。倭俗。農夫作而盡稅入官供軍。農家則只食芋菽故云。</text>
<title>荒村途中</title>,<text>寒雨連滄海。遙岑半有無。村邊杉樹暗。野渡釣船孤。坂峻稀泥濘。人多小鳥烏。秋荷香不歇。却喜過錢湖。湖名</text>
<title>八月十三日。還渡金絶河。卽任子靜，金道源丙子奉使時投金處。</title>,<text>金絶長河深復深。中流仍想故人心。千金若浼齊高士。玉貌何由傳至今。</text>
<title>去荒村數十里。有嶺鑿開。呀吭如門。</title>,<text>土門欹且隘。跬步苦躋攀。過此皆平坦。浮槎非險艱。靑楓連野色。白雨洗山顏。疏快仍甦疾。如生入玉關。</text>
<title>濱松途中</title>,<text>夜雨朝晴秋色新。使華歸路絶纖塵。旌旗受日流紅嫣。繡幰含風響玉麟。海鳥不驚周禮樂。野童能識漢衣巾。蘇張寸舌今無用。秪奉王靈服遠人。</text>
<title>再過品川</title>,<text>幹事初旋旆。秋風已颯然。火雲天外盡。竹露眼中鮮。館喜曾來熟。橋因再渡憐。狂吟動歸興。足以慰華顚。</text>
<title>神奈川途中</title>,<text>來時炎夏去秋涼。老體還如一倍強。賓館夜眠無豹脚。茂林晨過有柑香。天晴大海陰雲散。馬度高山熟路良。得得此行顏色逞。傍人莫笑鬢毛蒼。						山洞紆廻遞暗明。溪流噴薄亂縱橫。松林不夜常留霧。巖谷無風自出聲。重渡小橋寬客意。慣看行店亦人情。小臣才力休他用。強疾唯堪萬里程。</text>
<title>重經箱根嶺</title>,<text>來時箱根雨。去時箱根晴。來時朱夏熱。去時素秋淸。借問帶蓑笠。何如乾淨行。借問炎瘴毒。何如天宇晶。況我六十翁。不死踏歸程。復命可指期。寧親亦可幷。昨宵夢北堂。萱草依舊榮。險艱宜少忍。滄海浪亦平。雲颿疾如箭。釜浦眼中明。</text>
<title>天皇</title>,<text>生抛威福號天皇。理亂興亡孰主張。玉食百年百世後。齋壇一月一旬強。所謂天皇。一月中上旬必食素齋戒。登齋壇斯須不下。下則有罰。自昔定令如此云。 侍男麝佩誇韓椽。嬌女蛾眉怨上方。爭道袖仙兼富貴。我言牢豕饜糟糠。</text>
<title>山城館。憶烏川先生。</title>,<text>板屋雨聲今始驗。烏川詩律入神功。昔賢生世猶奔命。賤子明時媿鞠躬。山斗名高蠻子聳。蘧蒢病甚鬢毛蓬。山城州館看脩竹。勁節亭亭起此翁。</text>
<title>倭京</title>,<text>洛陽天下之中土。海外緣何竊此名。典籍圖書元夢寐。東西瀍澗孰經營。蜂開戶牖焉知理。蜣轉蘇香還可驚。縹緲雲端聳䨥闕。將軍時復謁山城。</text>
<title>新晴</title>,<text>上方鍾鼓報新晴。窓外疏疏萬竹聲。遠客欲蘇難宿病。羈禽還作不平鳴。朱明忽忽催歸駕。碧海茫茫算去程。人事天時略相似。白頭端合謝浮名。</text>
<title>再過碇浦</title>,<text>客意蟬聲向晩催。愁邊還望水雲隈。前村漁唱澄潭下。何郡風颿返照來。白鳥眠沙蘆一朶。紫煙繞島錦千堆。經營不借龍眠手。輸入新詩活畫開。						八十州中杖節身。六千里外倚門親。絶裾溫嶠非良士。建柱征南未善人。</text>
<title>次正使韻贈恕釋</title>,<text>見性難欺碧眼開。靈源在我更何來。瘦詩未必酬無本。繭帋安能保辨才。皁蓋影邊塵十丈。維摩花下酒千杯。紛榮不是空門事。平地宜收舊脚回。</text>
<title>次朴安期韻</title>,<text>秋宵耿耿客難眠。點檢平生坐兀然。學負字家分豕亥。功慙聖處察魚鳶。五窮有鬼言無味。萬物來前性惡圓。寄謝投詩同舍客。此身何地不瓜田。						興到傾壺醉卽眠。人間何事不猶然。非關珍水安巢鳥。且任腥塵獲鼠鳶。如海君恩握節遠。上方茶夢與僧圓。却嫌諸葛還多事。胡置成都十頃田。</text>
<title>次從事韻贈崔奇南</title>,<text>愛君詩格極精華。出入高岑王孟家。古匣深藏流水曲。遠遊還逐漢臣槎。龍公懽喜要殘墨。仙子逢迎共鍊砂。如許高才那易得。客中相見酒頻賖。</text>
<title>重過山城州</title>,<text>山勢龍蟠抱一州。百川中涌入河流。舟車日夜人如霧。佛寺金銀氣自浮。平地豈曾來兔窟。僞皇空復作菟裘。今行閱盡扶桑俗。秪有繁華事冶游。</text>
<title>碇河舟中</title>,<text>再入舟中聽棹歌。依俙初發富山阿。寒鴉閃日橫煙渚。秋水粘天涌晩波。鬚髮人看蘇屬國。橐金吾咲越王佗。老年歸興身差健。改破新詩得自哦。</text>
<title>朝發碇浦。戲贈正使。</title>,<text>我友胡爲不我歸。鷄鳴異舍雨霏霏。妖狐曳尾非難識。君子輕身或損威。曉夜蒼茫洲渚沒。廚煙冷落僕夫饑。何如飽飯天明後。快拓篷窓數釣磯。八月廿六。黃昏泊方平。義成固請吾輩夜行。蓋其訃不欲貽弊於美濃守地方。因以爲己功。要得美濃守之喜悅也。妖態可惡。吾不許。正使先發。故有此作。</text>
<title>留別周南長老</title>,<text>離合悤悤此地頭。長河天際劇悠悠。箱根泥雨催飛錫。碇浦風濤上小舟。禪觀道機相對熟。羈愁俗慮暫時休。從來惠陸足三笑。今日臨岐何涕流。						周南惠山秀。衣鉢十六傳。慈悲被世縛。諸貴同比肩。人天眼如鏡。筋力凌雲煙。六月披袈袈。來儐大河邊。揖讓步趨間。足以知其賢。詩才乘間騁。杳默湘瑟絃。相隨接軟語。三見月輪圓。驅馳鞍馬勞。少不吐口前。壇宇何坦坦。風骨地上仙。金風昨夜高。秋水闊於天。王程自有期。北客理歸舡。大士忽不樂。臨岐自迍邅。況我世間人。結習着情田。擧酒不能飮。至醉不能眠。何以慰此懷。唯有夢周旋。</text>
<title>次周南長老韻</title>,<text>持節扶桑極遠遊。逢君朱夏別君秋。他時若作相思夢。錦柱山前白鷺洲。</text>
<title>重到大坂</title>,<text>危譙雪色壓長河。河上家家白苧歌。四十年來東漸化。扶桑萬里靜無波。</text>
<title>九月初六日。發大坂河口。贈從事。</title>,<text>簫鼓啁啾河水濆。秋晴蓬島海無雲。蠻兒艓子飛如箭。漢使樓舡卓不群。經卷君宜眞學士。鬢毛吾豈壯將軍。半千部曲東歸路。一夕歡聲似樹勳。</text>
<title>室津九日</title>,<text>幡摩地盡室津口。寒雨冥冥波浪慳。游子歸心風不借。孤颿落處石能頑。身經百病羞鉛汞。足躡諸蠻笑險艱。牽率樽前酬九日。醉中聊復破愁顏。</text>
<title>重陽後一日</title>,<text>昨日重陽終日雨。開尊相對足三人。高譚劈破愁無地。朗詠聲傳筆有神。水上乾坤元泛泛。人間朋友謾頻頻。酣來笑指蓬萊路。直欲輕身出俗塵。						路經萬里天猶闊。書滿五車誦弗窮。終覺遠遊身自苦。始知徘戲道難通。雨過山際孤篷揭。月照潭心衆影空。危坐柁樓仍夜半。惺惺喚却主人翁。</text>
<title>早發室津</title>,<text>舴艋爲家離則思。▒眠蠻館久猶疑。三星避暑驚軍將。五兩迎風起楫師。貪路不知身老倦。嗜書那顧腹朝飢。牛窓漸近檣烏轉。柔櫓聲中自詠詩。						山如肺腑呑潮海。松老風煙倒石臺。萬里作遊仍選勝。九秋乘興且銜杯。欲浮斷岳孤雲細。半落斜陽爛柱開。何日雄誇向吾輩。蓬壺親見衆仙來。</text>
<title>九月十三日夜發牛窓</title>,<text>秋空明月照無私。風軟滄溟萬斛遲。俯仰乾坤迷下上。森羅島嶼若追隨。登樓不淺元規興。橫槊還吟孟德詩。白露濕衣三老倦。流行坎止更何疑。						百夫搖櫓叫吳歌。擊鼓騰騰振海波。素月流光開險阻。烏檣識路傍山阿。潛虯幾處聞人語。泉客今宵祕織梭。北斗三更淸不寐。玄衣仙鶴掠舡過。</text>
<title>重經韜浦</title>,<text>韜浦寺樓曾暑倚。襟前時愕浪花翻。環洲絶島尤奇勝。海霧山嵐互吐呑。秋日重經看更好。斜陽半嶺坐難溫。舟中欹枕空煩想。夢裏三聲聽夜猿。</text>
<title>發鎌刈</title>,<text>少思多睡誰如我。昨夜舟中鼻息雷。浪涌三更身不動。月明千里夢相催。唐船 浦名 雲物迷前眼。鎌浦朝暾識舊杯。美酒出鎌刈。初到朝。刈守餉之故云。 自笑忘忘非近道。秪緣心事老摧頹。</text>
<title>次從事九月望夜韻</title>,<text>未怪霜毛兩鬢明。異鄕看月六虧盈。嫦娥肯悔當年藥。蟾兔應無此世情。光入戍樓秋夢罷。影流桑海夜帆征。蒲城美酒桓彝笛。少日歡娛在漢京。</text>
<title>九月十九日</title>,<text>一夜開颿二日休。此行誰尼問無由。島夷閃舌如羊狠。寄象謀身繞指柔。有眼皇天容直道。不祠風伯戢陽侯。朝來賴有篙工喜。再鼓何難下馬州。</text>
<title>是日。贈從事泥仙。</title>,<text>九秋輸半擲佳辰。落日登樓惱殺人。異域風煙愁曉夜。老年詩句媿淸新。吟同楚相長思越。迹異宣尼一問津。觀海此行君最少。莫將髟鬢比安仁。</text>
<title>次從事上關韻</title>,<text>樓上秋天望眼開。下臨滄海洗金杯。風牽歸興從東去。雁度家山自北來。俯仰千年人眇眇。絲綸萬里道恢恢。看君健筆傾三謝。王粲虛傳作賦才。</text>
<title>九月二十一夕大風浪有吟</title>,<text>震風凌雨若相期。天地爭回霹靂馳。揚沙走石渾閑事。盪海掀山任爾爲。集衆難扶一條纜。撑舟終藉細蠻兒。島主義成竭力發水工救護我船故云 中宵秉燭憑軒立。雪浪浮空亦一奇。</text>
<title>次從事示韻</title>,<text>樓船將士滯天涯。童丱長身壯者衰。着眼看來無舊物。鏡中何必歎霜髭。</text>
<title>題恕釋畫幅</title>,<text>嵒排松竹林。水浸漁人屋。何郡兩三船。颿風相逐逐。</text>
<title>題義成受賜關白障子後</title>,<text>古色蛟綃照眼明。禪門寶偈價連城。西州太守新承寵。何謝黃金漢吏榮。</text>
<title>題義成畫鷄幅</title>,<text>鶡鴠求朝太早計。杜鵑啼血尙怨誰。分人舜跖孶孶地。看取長鳴風雨時。</text>
<title>次洪長老贈別韻</title>,<text>平生萬事一猶然。頭鬢從他歲月遷。唯有別懷難滌瀚。可堪回首泛湖船。						唐境淸詞兩皎然。相逢渾欲許鶯遷。他時一蹴空空外。莫笑吾人上水船。						居物無心學蠡然。績文何必效丘遷。桑門一步天游在。直渡玄津不用船。						維摩丈室自翛然。何事塵寰官九遷。臨別煩公借鐵杖。指揮蛟鰐大於船。						太空終古色蒼然。滄海桑田互變遷。未怪山人充儐价。誰令洲老坐樓船。</text>
<title>義成臨別求詩。書此留之。</title>,<text>錦襁珠絡初咿嚘。若若銀章古諸侯。漸成頭角鳶肩聳。腰間隙月橫淸秋。廨宇金鋪較赤日。買絲繡贙踏朱樓。睡龍頷下鐵網枝。泉客輕綃園客絲。細馬牙檣色班班。富平侯家久解頤。齲齒又共王聖笑。白日鼻息虹霓小。綠幘高軒凌倏忽。子都秦宮競馳突。一十年間三作擯。漢使亦知雲霄閥。睡鴨之爐鵲舌炷。鸕鶿之杓黃鵝舞。酒酣矜語新寵渥。赤絛秋蓮隨玉軸。老夫爲子贈一言。吳晉封疆有羊陸。漢水不波鍾山高。至今人詠淇園綠。靈脩浩蕩笑且嚬。鯨鯢岧嵽失滄津。須看皮裏一寸丹。百年東首拱北辰。</text>
<title>宗太守下朴狗短歌</title>,<text>下朴狗產何地。來充太守眼中物。長不滿一尺。鼠目獷喙暗毛質。低回入衣裾。鳴吠止閨闥。踶階那及晉靈獒。逐兔難攀周獫猲。下朴狗有何狐媚姿。濫承太守恩顧無時歇。晝臥繡錦茵。夜眠黃金屋。朶頤五鼎食魚肉。左右垂頭但側目。下朴狗汝須回看韓盧輩。嗷嗷不敢爭汝食餘骨。鉅牙利吻必有待。吾恐非久夜火里毋乞。</text>
