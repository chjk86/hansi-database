<title>挽洪子京</title>,<text>塘岑敬桑梓。松溪愛山水。晩還栗里居。家中一布被。布被猶不寒。以道自樂只。晨入廟門謁。朝登墳隴跪。退把壎和箎。又將經參史。膝置方孩孫。庭趨克肖子。雪裏拾松梢。雨中摘水秠。松梢燃竈口。水秠烘釜裏。傍人皆酸鼻。主翁獨甘旨。有時訪我來。我亦頻就止。往來何所事。明命惟顧諟。我失兄有怒。我得兄且喜。兄存我有師。準擬歲寒倚。尊齡未半百。舊痾胡重耳。命也亦奈何。無賴孝斷指。風流散無跡。湛樂長已矣。孤兒頓足呼。仲氏拊心起。夜臺風雨夕。誰與更談理。擲琴復絶絃。餘哀續殘誄。</text>
<title>春雨</title>,<text>無日不風花有信。間時潤雨菜抽芽。天心仁愛地恩養。羣物欣欣向榮華。</text>
<title>松京謁先祖文成公遺墟碑閣</title>,<text>片言斥異道。萬世啓斯文。鞠茂遺墟在。後孫拜閣門。</text>
<title>大明梅韵 小序幷</title>,<text>聞嘉陵一士家。護大明梅一朶而愛玩之。盖其尊慕也深。而含痛在中。感而賦詠。轉示同志云爾。聞道嘉陵處士家。大明梅放雪中花。風淸靜日高容立。月白寒宵瘦影斜。萬里能超腥穢溷。千秋無改淡芳華。迂儒塞北頻回首。誰報平安二字耶。</text>
<title>書懷</title>,<text>雪白風嚴旅榻寒。泠然心思不平安。二三兒子來何晩。五百里鄕去路漫。此地生䟽知己少。有誰數擧酒盃寬。數君應送江州使。盡日宅邊意未闌。</text>
<title>正月七日雪。作翼朝出行有感。</title>,<text>新雪閉山野。渾然塵垢藏。石無頑面露。松得晩心長。積是自坤月。消將推泰陽。因知互根理。太極具吾膓。</text>
<title>同日夕陽。出門視之。雪半消盡。山陽盡露。心無爲而欣欣。又詠。</title>,<text>春心地底氤氳上。太半山陽露舊顔。昨雪暫爲賓北過。微風好帶信東還。一來一往神功妙。無臭無聲主宰閒。委命達生是吾事。胡爲形役自爲艱。</text>
<title>洪由博，由範率諸生。奉孔朱影幀而來。掛于豐湖塾壁。共瞻拜輪誦于前。</title>,<text>聖賢元氣降于庚。遺像千年凜肅淸。羣經晦義開宣朗。萬世儒隣詔太平。同我同心瞻拜誦。如臨如喜活精明。殆猶父母殘生邇。九遇狼秦不畏坑。</text>
<title>林伯棠携其弟仲明來訪。一宿而歸。令人一喜悵矣。伯棠，仲明俱有志而且具慶者。顧此永感兄亡者。豈不羡且泣也。晨枕寤言詠懷寄之。</title>,<text>河南夫子及農淵。道學千年相續傳。今日君家看伯仲。異時同揆出仁賢。壎箎至樂誰能上。日月斯征直勇前。况又高堂無㺊在。餘生窮屋涕漣漣。</text>
<title>家中乏薪。出田間拾枯薪而歸燃。因賦其事。</title>,<text>携我冠童出。行吟風詩豳。田間多石磊。磊上有枯薪。手拾或鎌取。伊樂非苦辛。所樂問何事。知命悟理眞。束薪歸來晩。兒婦候簷廵。家兒皆在甲山。獨與季兒婦居豐塾。 直入竈燃火。作粥糊余脣。飽溫歸書室。危坐獨安身。壯誦煕寧史。煕寧。宋神宗䄵號。 呂賢 名晦 獨知人。王氏執偏見。偏見甚害仁。後學當作鑑。十分養儒珍。忽念山中事。兒曹易田畛。埋頭勞勤力。無暇遊叙神。旋亂滿頭蓬。黴瘠徧軆塵。安豐隱居士。盡日力不伸。若使其心汩。安能勤夜晨。寄語勸兒曹。樂道自忘貧。</text>
<title>暮春旬日</title>,<text>村齋靜寂老身閒。貪卷忘飢日晏看。篇裏聖賢無適莫。史中今古有危安。開門來照靑山色。縱筆多書素心丹。義理悅於蒭豢味。世紛到此不相干。</text>
<title>聞鳥聲農歌</title>,<text>鳥啼農歌總好音。天機自動起余吟。暮春三月經微雨。新翠千林積藹陰。依杖移時身渾忘。與山靜氣趣同深。花風適有東方至。魚躍鳶飛活潑心。</text>
<title>晨寤聞鳥聲</title>,<text>寢常早起晩。啼鳥隔窓音。管自罪三晏。禹曾惜寸陰。余何䟽放甚。敬不怠勝禁。七十由來罕。盍當勉及今。</text>
<title>登家左丘陵。望洞中上下有感。</title>,<text>仂夏將旬氣不寬。北強草木發於寒。杜鵑初色粧巖穴。塩虎老威伏樹間。地可蹲䲭甘是食。民如賓鴈集斯安。君王如燭玆中苦。必問伊川壽世丹。</text>
<title>山居</title>,<text>碧山不我負。白首此棲遅。風俗忘情古。物聲得氣時。澆心長看字。乘興或成詩。守拙都無事。身閒只自持。</text>
<title>晨謁</title>,<text>朝朝向廟拜。自動敬中哀。容色仁恩僾。語言訓戒追。高曾祖考考。兄及弟怡怡。次第思惟廣。尤於壠墓悲。</text>
<title>朴君義順別歸故鄕。三千里之遠。余又死日無幾。意謂不得更覿於生前。纔閱數朔。君忽又更訪。袖傳艮友問書。書中稱道老物太過情。盖以君之擧揚溢實也。雖喜其來。甚愧其譽。因愧而志忽更定。期欲交勖而善後也。</title>,<text>離別偏傷老大時。懷君晝夜志難持。相拒渺若天涯極。重合何望日後期。之子今行誠乃喜。高明稱道愧吾癡。更當交與嚴程課。猛省時時克己私。</text>
<title>臨鎭東江水黃濁。問土人。曰自開銅金礦以來。此水長如此云。</title>,<text>長江一以濁。何時我歌淸。猶可濯我足。不可濯我纓。衆魚飮濁氣。圉圉長不醒。慨我及物心。宿食自不寧。雖有一寸膠。奈救千丈縈。</text>
<title>有懷先壠及宗族。用朱先生懷先壠韵。</title>,<text>此日八月朔。我心忽愴悽。擧族共登壠。芟棘在玆時。一洞族墳墓。密松蔽神扉。瞻掃藐孤孫。守護非煩緇。想像如目擊。千里坐歔欷。此身父母遺。胡爲老於斯。</text>
<title>感事吟</title>,<text>讀書七十年來今。一向參差路未尋。似是似非難祛惑。忽前忽後妄從心。常患言語庸麤誕。謬責鄕人太古音。七十知非濟何事。窮廬徒嘆發呻吟。</text>
<title>早起洗顔</title>,<text>早起坐溪邊。洗顔掬冷泉。一塵斯不到。萬象自相連。鳥語新林木。鷄鳴古岸田。心中無一物。洗畢意超然。</text>
<title>十月吟</title>,<text>十月正當剝復間。羣陽消盡衆陰頑。龜書㐫吉何須審。記月令孟冬之月。命太史釁龜筴占兆。審卦吉㐫。玩龜書之繇文。審易書之休咎。 龍血玄黃道極艱。微眹重淵幾已動。大往千載理循環。明天落日暾將出。四海薰蒸萬國閒。</text>
<title>讀三隱合稿有感</title>,<text>三隱先生百世師。泰山屹聳仰之彌。大明日月雙輪眼。舊國風霜一秉彝。從殉去存皆順理。同仁易地復何疑。如將斯稿人人讀。海內家家節義比。</text>
<title>重九。偶爾考閱乾剝兩卦爻辭而有感二絶。</title>,<text>九月正當初九時。潛龍地底蟄如尸。消長進退元何理。仰彼蒼蒼一問之。北山未見菊花開。惟有重陽是日來。仰想千年靖節意。無人送進宅邊盃。</text>
<title>使長兒鼎鎬作省楸之行。披閱蓼莪篇而益增感悽。</title>,<text>流離不肖物。歔欷淚每垂。三年未展墓。奈悽霜露時。幸玆九秋晩。送兒省楸枝。望山兩再拜。入披蓼莪詩。父生母鞠我。父天母地卑。天覆地載間。油然雨露滋。兒稚同草萌。生始惟所資。二三八九歲。惟愛父母知。突弁成大日。駸駸忘恩慈。世俗五不孝。無一非情馳。昊天罔極恩。欲報何以追。有肉無使飽。有帛無所施。志全不能繼。白首一愚兒。仰想乳養日。哀哀恩勤斯。劬勞復劬勞。似目見其儀。兒頻遺矢溺。兒筵長淋漓。時時兒筵易。母濕兒乾移。衣之猶恐寒。乳之恒念飢。間間捕蝨殺。頻頻逐蠅撝。暑或扇揚涼。寒或體嫗之。負或糞母背。抱或溲母肢。兒長能食食。母尤飢不支。得味不自食。哺兒藏又貽。顧我復我腹。無時不少思。子至旣抱子。父母愛不衰。惟見親愛子。未見子扶持。念我父母苦。凍餒若在玆。四軆不曾勤。日惟事遊嬉。若能早覺是。屠牛必不辭。一朝解十牛。得雇足甘飴。自顧等草木。窮廬徒歎悲。寄語吾後生。鑑此必有師。</text>
<title>讀中庸有感二絶</title>,<text>實心下學可誠身。上達不過事理循。舜跖由分幾一念。以時覺察味眞純。此心澹靜眹無萌。上載渾融一軆貞。有感遂通無礙滯。何時能見此誠明。</text>
<title>丙申季冬書懷</title>,<text>行年今日七旬三。就義舍生是所甘。但恨目無看討復。中心痛㤪深深含。獨夜拊心長自衋。天何不顧明臣國。有天末有純陰理。痛哭我安歸止息。五百年來大綱常。至今斁絶血玄黃。仁人君子何所視。天地鬼神共憤傷。</text>
<title>吾是川途中</title>,<text>蹇駘背上老安身。蛇蟄三年蠖一伸。柳綠長川涼氣襲。麥黃到處慶歌新。無私渾是流天理。同樂便吾及物仁。二少後先更御轡。行吟無逸又風豳。時徐由誠，李聲漸從行。</text>
