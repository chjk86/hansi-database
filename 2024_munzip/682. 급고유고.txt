<title>春寒</title>,<text>冬暖春曾似。春寒却似冬。尖風生萬竅。積雪冒千峰。未暇論花事。惟須近酒鍾。老農愚可愛。聊與問豐凶。右靑女威行穩勒春。日高眞有尙橫陳。窮村烟斷如寒食。鄒律誰吹凍死人。右嚴霜封樹似深秋。溪上輕澌閣不流。魚幸有潛聊得計。枝間寒雀謾啾啾。潛卽槮也右冷雨暗天藏顧兔。疾風掀屋落栖鷄。春寒却較前宵甚。欲借何人玉律齊。</text>
<title>卽事</title>,<text>雨意欲迷山面目。雲容猶漏月精神。莫因料峭尤風伯。自是東君懶布仁。</text>
<title>雪後</title>,<text>春雪晴看好。東𦤎試瘦筇。野花惟見李。巖樹欲無松。林鳥依殘照。村砧澁晩舂。飢寒均物我。流涕自沾胷。右風色止還緊。雲容霽又濃。聯緜數夜雪。堆疊萬條封。白日照非照。靑春逢未逢。何時花意動。探賞趁游蜂。右逕合樵童泣。泉凝汲婦愁。朝飢何以慰。窖栗當春羞。右積厚已無地。勢高能掩峯。惟餘三角在。一一玉芙蓉。</text>
<title>感懷</title>,<text>藜藋鼪鼯徑。親朋記憶踈。園婆時送菜。溪叟屢分魚。嚶鳥酧孤詠。蝸涎學謾書。鄕人與時物。向我獨勤渠。右翾飛憐羽短。孤杌占林踈。鑿落雖無酒。笭箵幸得魚。甁中宿舂粟。床上古人書。券內无餘事。呼牛一任渠。右戀祿前謀謬。求田晩計踈。通波非尺地。涸轍有窮魚。糲飯猶充腹。糠燈可讀書。茅簷與廈屋。宇定一渠渠。右欲向溪邊住。柴籬傍岸踈。秖須多種柳。且也坐觀魚。渚荔垂成帶。沙禽印作書。夤緣忘日夕。水宿半庸渠。右決壅溪流活。芟荒樹影踈。輕風送啼鳥。暖日借游魚。茶鼎穿莎置。詩篇拂石書。翛然得幽趣。一咲獨軒渠。</text>
<title>何事三絶</title>,<text>其一𧲹推餐餔汝主恩隆。勳策當令鼠穴空。何事窺雛鷄柵外。執竿驅逐惱兒童。其二犬籬竇門邊夜少眠。跫音到耳便狺然。貍奴弭伏方窺鼠。何事侵令上𡬾顚。其三雞雌爲孶雛時夜䧺。階除得食汝膓充。不知何事穿籬棘。相卛爬搔菜畮中。</text>
<title>聞露梁風亂載重。人多溺死。</title>,<text>官渡東風惡。驚波日沸騰。爭舟宜爾罪。胥溺竟誰矜。秖可修刓政。何須責慢丞。篙師傍縮手。豈乏濟人能。渡舟元有三。而一破一無。津夫闕額。亦太半云。</text>
<title>得酒</title>,<text>薄暯聞厖吠。蓬門手自開。短書來夏省。皤榼送春醅。熾炭仍安罐。寒泉更洗杯。頹然成一醉。恰恰上瀛萊。</text>
<title>村人有饋鳴鷄者。解而放之。孤棲孤啄。踽踽可矜。適地主問遺牝鷄一。亦來使之共處。感其相遇之樂。遂爲賦詩。</title>,<text>饋汝佐爲黍。見生寧殺之。雌䧺如有待。飮啄不相離。報卵從啾聒。知晨喜喔咿。惟應愼防護。伏伺有家貍。</text>
<title>伐荊樹</title>,<text>當戶芝蘭亦可鋤。刺楡繞屋況扶踈。枝披葉敗荒薪積。野濶川回遠目舒。直北風來凉到骨。終南山聳翠連虗。一加斤斧成淸曠。如把金鎞瞖瞙除。</text>
<title>嘆無鸎</title>,<text>荒村荊樹欝成林。種柳誰家長十尋。睍睆未聞徒側耳。菁華虗度秖傷心。楚人善學遷喬見。孔氏遺書山蔚尋。隔葉不須思百囀。沉潛黃卷有餘音。</text>
<title>燈夕</title>,<text>窮村節候晩。四月李花開。燦燦朱星點。層層白雪堆。枝間驚蝶夢。席上眩蛆杯。也是游春夜。誰言燈夕哉。</text>
<title>端午</title>,<text>客裡逢端午。歸心秖可憐。劒蒲虗自佩。人艾亦相捐。子小櫻珠晩。衣輕葛布便。閑看嬌少女。整束上秋千。</text>
<title>麥秋</title>,<text>黃雲割盡擔肩赬。彭魄村村打麥聲。香穱爛炊和小豆。食新聊慰旅人情。</text>
<title>嘆耳聵</title>,<text>見人開口譍全錯。奴語雖高聽不聡。看雀想音愁轉劇。少陵誤道晩愁空。</text>
<title>歎眼昬</title>,<text>春後餘花猶在眼。風吹雨打未辭枝。燈前不用紬新得。兀坐惟須誦舊披。</text>
<title>嘆臂痛</title>,<text>老形直到偏枯已。順受何須針熨之。末疾亦能爲我累。咲他九折始成醫。</text>
<title>村人饋櫻。圓大甘鮮。逈絶凡品。</title>,<text>朱宲匀圓滿眼呈。津津喉舌有餘淸。野人相贈同西蜀。默契甞新杜老情。</text>
<title>喜雨</title>,<text>天應饒刈麥。久借夏田晴。麥盡雲方作。苗興雨似傾。任喧三夜夢。畏斷一簷聲。羇旅猶如此。農家況汝情。右 時王京行再祈雨云。初聞牲上豆。再報幣承筐。廟社神威振。山川鬼走忙。屯雲昏大地。沛澤洗驕陽。祈禜元非本。王心是玅香。</text>
<title>雨後</title>,<text>慰足三農望。川原霽色新。牧童尋茂草。漁叟謝纖鱗。出水蒲如劒。蹺田鷺似人。坐看禾稼盛。歌舞太平民。</text>
<title>觀漲</title>,<text>支川斷港捴驚波。混混黃流入大河。鷗鷺失洲疑集木。黿鼉迷穴謾隨渦。不知一雨今方大。將謂千漚本自多。屑屑莫誇聞道百。望洋他日定如何。</text>
<title>夜懷</title>,<text>枕上茅簷雨。深宵滴滴聞。聞時驚客梦。不得見夫君。</text>
<title>六月二十八日。是日。恭憲大王大祥。</title>,<text>遏密今三載。傷心六月來。先王雖制禮。通國有餘哀。殿祀猶虔設。陵官已罷回。孤臣此日意。衰淚雷如摧。右律詩絶句通三十五首。在堗村所作。余自隆慶己巳正月十九日。來寓于衿之堗村。閏六月二十六日。移寓于孤梅谷。計留彼一百八十有五日。而所得只此。遇興輒書。不加斤削。見之瑕纇百出。甚可咲。以其出於窮愁。不忍揮棄。姑藏諸弊笥云爾。衿纍志。</text>
<title>自堗村移寓孤梅谷。道中望見禿山里。金邦寶所寓。</title>,<text>一片荒山下有村。新㞐何處掩柴門。松枝未暇折談柄。匹馬經過空斷䰟。</text>
<title>小憇大川 川名 邊</title>,<text>十里長川抱子宮。陰陰楡柳掩盤中。王孫具眼偸天秘。穩占寬閑五百弓。川上。有碁川守田墅。右羸馬凌兢度板橋。一凉猶賴渚風飄。臨川歎逝聊舒嘯。怕有傍人謂我驕。右常恠陶潛苦愛廬。無廬此日反慚渠。百秊歸定知何處。坐羡游魚有穴居。</text>
<title>憶堗村草亭</title>,<text>相如四壁秖圖書。瀟灑眞同隱者居。望遠長天窮去鳥。坐臨流水數游魚。尋花問柳今誰到。語燕飛烏不我踈。生事尙留皮几在。荒亭草色莫須鋤。右次杜律奉酬嚴公寄題野亭之作韻。自尋花問柳以下。皆用杜成都草堂事。</text>
<title>到孤梅谷</title>,<text>棘籬緣路巧鉤衣。瓠蔓延簷花已稀。下馬杏林嘶一蚻。日高山翠尙霏霏。右一區泉石淨無塵。啁哳山禽似喚賓。村巷往來多老壽。相逢疑是菊潭人。</text>
<title>寒玉泉</title>,<text>泉源出山根。一線初涓涓。亂石以梗之。荒草又芊芊。積之漸成深。壅久宜自宣。我來雨新霽。寒派正延延。伐盡豁衆翳。運勩無一卷。增高勢便垂。䟽底走遂遄。鏘鏘鳴玉佩。杳杳奏湘絃。秘藏自我泄。嘉名從此傳。終然流出洞。活活赴長川。寄語洞外人。有本看玆泉。</text>
<title>甘露井</title>,<text>草𡬾翳亭𦤎。寒井隱幽屛。秋雨塌其。潢流宅蛙黽。主翁具畚鍤。泥沙去其梗。我以僮僕助。苔甃得修整。磨鎌制蓁薉。林踈散淸影。旣渫免心惻。八家爭飛綆。客心正煩渴。三危嚥甜冷。不用蔗爲漿。何須茶作餠。津津陰液流。肺疾失俄頃。殷勤囑主翁。呼爾甘露井。</text>
<title>細草逕</title>,<text>邐迤傍泉行。縈紆有幽徑。靃靡襲芒屨。芳草相緯經。好風一吹過。披披看不定。水窮且雲起。窈窕尋逾勝。山空閴無人。長吟谷自應。北蘇有高峰。遊者生遠興。南山渺培塿。西江平汀瀅。非無欲上心。澾蘚阻危磴。恠禽爲我啼。愁雲爲我亘。悵然返穿磎。緩步忘日暝。</text>
<title>茂林丘</title>,<text>懶性寡所宜。從來愛一丘。玆焉得奧區。主翁爲我謀。辛勤輦亂石。荷鋤除厥蕕。高也夷使平。狹者闢之脩。其延可五丈。其袤容數輈。楡柳欝成林。䓗蒨靑烟浮。自然爽氣生。無風亦颼颼。幽泉下琮琤。淸陰落寒流。席我坐深深。觴我興悠悠。佳境貴獨造。不恨無羊求。</text>
<title>贈主翁</title>,<text>八十康強力有餘。何曾一日事安㞐。兒孫滿眼如叢笋。猶自腰鎌且荷鋤。自言自少習勞。故雖老不敢一日舍事而嬉。勤者壽。於翁驗之。右多稼登塲圃韭菘。子孫相守一山中。治生有暇修泉石。持以殷勤寓公。</text>
<title>夢見林石川。與之論詩。宛若平生。</title>,<text>九重泉路已茫茫。生死交情夢一塲。忽覺形開燈下坐。少陵遺律在書床。</text>
<title>次民覺咏䨥心燈韻</title>,<text>聱僻於時罕與雙。並肩憐汝對書窓。一傳無盡何須兩。白月孤懸印幾江。附民覺詩並照渾如璧一雙。夜深相伴守寒窓。短檠繼晷堪稽古。潘陸何須詑海江。</text>
<title>又戱效玉㙜體</title>,<text>結是同心故作雙。不俱生滅有如囪。鏡中肯效孤鸞舞。相倚秋鳧兩泛江。附民覺詩一心明足不須䨥。何事珠聯照旅窓。定破窮愁將喜報。花燃並蔕擢秋江。</text>
<title>中秋夜。主翁置酒。</title>,<text>萬古孤梅谷。中秋此夜情。主翁能置酒。羇客可持觥。飮射遵鄕俗。號呶遠世評。不堪端正月。偏照白頭明。</text>
<title>十六日雨</title>,<text>初欺朝日看纖纖。陰氣連空勢轉淹。商聽遠知來亂樹。江喧久悟瀉窮檐。田荒一任禾生耳。薪濕休愁堗未黔。嚴祀告成旋法駕。天街只恐翠華沾。是日。祔大廟。</text>
<title>聞民覺拜司成</title>,<text>早被師𠍶選。今司大學成。坐居東壁首。官亞上官名。但講篇中義。休欺館下生。誰知經術貴。遺子勝金籝。</text>
<title>柳上舍 冠春 持酒來見</title>,<text>早識林泉作素侯。今知卜築近松楸。一區魚稻安先業。滿眼壺觴慰客愁。不恠求田吾計晩。應憐賃屋此間休。荷君齒數容同社。擬畜鷄豚助宰羞。</text>
<title>九月初一日。雨雪交下。納官糴者。還言山城上積素如冬云。</title>,<text>一秋強半雨兼風。昨夜下霜今日雪。霜猶可矣雪不可。是月初三霜降節。履霜已戒陰始凝。何況紛糅飛瓊屑。寒威無漸卒然催。塍間凍流聲如結。汲婢呵手衣掩骼。樵奴竪耳呼不徹。小爐灰冷撥無紅。甕塵久未幽麴糵。主媼束縕乞火來。竈間生烟火氣烈。爛煑小豆作新粥。和心菜葉勸我歠。試開膠唇穩送之。傾盡一椀忘饕餐。充膓煖胃有神功。鬢汗流腮肢體熱。下及僮僕亦遍甞。坐聽喧喧搖賀舌。見說虎巖古山城。積縞先冬埋嵽嵲。官倉糴稷萃羣甿。絳絡其如風飉颲。忍寒負重入倉門。齒牙相戰十指折。安得大釜容萬石。伐禿鄧林釜下爇。粥成滿釜斗杓酌。行以萬甕用不竭。非但區區一小縣。盡使東民顔色悅。</text>
<title>筆工栢樹送筆。次柳柳州𧬄楊尙書寄郴筆韻。</title>,<text>毛功畢擧物之形。高極蒼穹邃入冥。其孌有誰貽煒管。莫深無以草玄經。憐渠工肆能忘利。念我書林久挹馨。爲撥窮愁親翰墨。錦心流出已通靈。</text>
<title>九日無菊</title>,<text>陶潛無酒對黃花。我今有酒還無菊。登高佳節花豈遅。逸操自𦔺生荒谷。主翁強採苦薏來。比他其如氣味俗。有酒莫以無菊辭。村婆野老爭相屬。揷重幸免風倒帽。帽倒傍人咲頭禿。</text>
<title>釋徒性庵來謁。袖出卷子。多東湖賜暇諸君所贈。仍次其韻。</title>,<text>僻居斷人跡。偶見化詩禪。知與洛陽少。屢登湖上船。舊遊空費夢。晩學欲探玄。錫杖又何向。眼窮秋鴈邊。以山間寒甚。十月初二日。還于堗村。計留梅谷九十四日。得古詩律詩通二十四首。</text>
<title>途中望見禿山里。次前韻。</title>,<text>望眼茫茫不辨村。濛濛烟雨鎖山門。石泉流愴寒鴉叫。此日重過倍斷䰟。時邦寶亡踰月矣。右同爲逐客住殊村。見說鳩材起屋門。酒肉未闌人則逝。城南誰吊旅歸魂。</text>
<title>堗村。用前憶草堂韻</title>,<text>收拾山村一束書。重尋溪上野人居。將身正似隨陽鴈。生世元非縱壑魚。林叟有情談咲密。草亭無恙眺瞻踈。但令神勝能安命。空谷何妨手把鋤。</text>
<title>風日適晴暖。負手行吟。迤邐登舍後隴上。眼界甚濶。益見草堂所未見。欣然有作。用前書字韻。</title>,<text>糲飯充膓罷讀書。暖風晴旭媚幽㞐。筇還有力如騎馬。童自相隨若貫魚。一帶湖沙迎日亂。幾行村樹受霜踈。千山拱北王都近。恩許相望分荷鋤。</text>
<title>少女來覲</title>,<text>汝今無累一身輕。能出中閨有此行。秉燭夜闌仍不寐。隔囪咿喔送鷄聲。右道途非遠槖裝輕。其去其來得易行。一榼春醪將喜氣。主家聊助笑懽聲。</text>
<title>聞大殿誕日。以星變不受賀。</title>,<text>遏密初聞禮樂興。聖生嘉節頌聲騰。天心正使君仁熟。却賀端應百祿增。</text>
<title>少女還京。用前來覲韻。</title>,<text>人間此別未宜輕。淚洒柴門送汝行。望眼窮來空吊影。長天獨鳥亦寒聲。</text>
<title>立春日。書貼䆫壁。</title>,<text>盎有餘粮桁有衣。春醪滿眼又魚肥。量晴課雨無他事。農叟相留日夕歸。</text>
<title>聞嘉禮告成</title>,<text>大哉資始仰乹元。稱母于今見配坤。永巷懽聲如觱沸。中閨佳氣自昆侖。有形誰外生成化。由梱終無出入言。大慶旋聞雷雨作。眚灾湔滌荷覃恩。是日。有赦云。</text>
<title>人日雪</title>,<text>涉七誰言氣已弄。餘寒挾雪苦相侵。草堂望絶題詩寄。未有不陰空自吟。</text>
<title>糓日雪</title>,<text>昨日今日連下雪。人歟糓歟竟何祥。吾民旣庶應須富。收拾豐登屬我王。</text>
<title>正月十九日</title>,<text>前年此日蹇驢來。東風和雪吹倒人。今秊此日猶在此。日高尖風如去春。前年今年皆苦寒。此日羇愁誰與陳。</text>
<title>小寒食。用杜韵。</title>,<text>一番風雨送輕寒。靜裡燒香坐正冠。春服已成今未御。花枝猶早幾時看。心隨去鳥游晴落。身似孤舟滯險湍。最是尊空難強飮。秖將詩句費吟安。</text>
<title>寒食。用杜五言韻。</title>,<text>小雨不成濕。輕塵眯眼飛。扶筇辭野草。檢帙近窓暉。寒食名憐舊。佳辰飮莫違。遙知西郭外。歌哭日斜歸。</text>
<title>聞崔郞 棄 中司馬</title>,<text>皷篋賢關處上庠。春風芹藻正交芳。好肩俊造加薰沐。鵷鷺行中遅爾翔。</text>
<title>上巳日。用杜律徐司錄園林宴集韻。</title>,<text>鄭洧水方渙。徐園花未紅。草堂容我住。春酒與人同。漁罷罛移日。挑來菜颺風。蘭亭懷勝集。仙侶怳瀛蓬。</text>
<title>燕子來。次杜韵。</title>,<text>窮村不覺又逢春。簷際呢喃燕語新。渠似說吾猶作客。我還憐汝亦依人。丸跳易改菁華歲。蓬轉相隨老病身。爲起鉤簾任來注。時時泥落汚衣巾。</text>
<title>杏花裏鵲巢</title>,<text>乾鵲巢居勝。杏林風日新。已聞知大歲。却喜占芳春。花外空傳噪。枝間未露身。蜂喧兼蝶舞。似詑久羇人。</text>
<title>見𢆲女書。知家園梨花方盛。</title>,<text>知汝逢春意未舒。雪香花下苦思予。亭邊一𡬾垂垂發。欲擬元賓柰不如。</text>
<title>燈夕。次前秊書燈韻。</title>,<text>前年賞燈地。今歲罇又開。節序車輪轉。名途灧澦堆。夏蓂多八葉。春酒少三杯。且命添油看。終宵儘樂哉。</text>
<title>端午無酒</title>,<text>此地又端午。客心寒似灰。蒲應空出水。罍自𦔺生埃。民腹皆非宲。吾懷豈獨開。良辰新不食。餓莩正堪哀。</text>
<title>民覺送酒。再用前韻。</title>,<text>犬吠知將酒。通紅撥白灰。情應懸節日。身則走塵埃。荒歲此𪄿得。衰顔且蹔開。想寬憐汝意。時命不須哀。</text>
<title>幼女摘送家園櫻</title>,<text>朱宲匀圓瀉一筐。蹣跚遠愧跛奚將。滴階坐想堆崖蜜。一任鷄兒啄得甞。</text>
<title>雨後</title>,<text>上帝封湖意有存。空煩蜥蜴市天恩。自從一雨溝池滿。借與羣蛙作夜喧。作音佐</text>
<title>金掌令景嚴 戣。送煑酒。用梅都官集李審言遺酒詩韻。</title>,<text>空庭無人踏苔錢。囪外小童茶鼎煎。枯膓苦待雪乳脚。夢魂不曾到酒泉。柴門忽報有人開。丹鉛驚輟蟲魚箋。手持一甁寘牀頭。開封香如爇龍涎。此酒有法非世間。異味分自萊山巓。烏府風霜無六月。不比舌乹罷講筵。時金自修撰爲掌令。 念我甕間久生塵。瓠葉供盤謝葷羶。玉堂舊僚丐餘瀝。多事致之癡人前。癡人洗盞累自斟。不覺床頭甁已眠。陶然一入黑甜鄕。身世煕煕疑葛天。寧知古有李審言。我今又和都官篇。古人今人同不同。餉及羇窮君最賢。此間之趣秖自怡。麴生風味戒浪傳。</text>
<title>六月二十八日有感 恭憲大王諱辰</title>,<text>元老忙趨寢陛前。帝鄕雲駕已飄然。遺謨不用開金匱。聖母琅琅出口傳。</text>
<title>偶閱訥齋集。見幽㞐一絶。諷味之餘。遂用其韵。</title>,<text>蛇風蛙趯草。魚日鷺蹺溪。獨立天機外。桑顚叫午雞。</text>
<title>卽事</title>,<text>人絶犬眠逕。園荒蛛網瓜。沾泥紅片片。鷄啄鳳仙花。</text>
<title>螢火十韻律。用訥齋集韵。</title>,<text>敗蘓蒸暑雨。盾日忽開晴。誰謂微蟲質。猶凾大火精。增輝流月榭。偸照近燈檠。遶密時時炫。飛虗箇箇明。歷砧糠不眯。度竈燼同輕。光效𠍶生卷。形逃相燭城。踈簾從道巧。羅扇却嫌淸。畸客留經歲。寒門守一衡。靑蠅難盡格。丹鳥與俱生。白髮愁看汝。埃風未上征。</text>
<title>楊花渡竹枝歌 八章</title>,<text>其一主嫗叢祠賽神去。秖留嬌女守柴扉。穿魚男子來誇示。籬竇狺狺犬吠非。其二白面郞騎白馬來。喚船官渡久徘佪。無端索酒投歌扇。勸坐匡牀進數杯。其三沿江女作商人婦。商向延平去打鯖。太守當春開賑貸。牛牽喧咲半雌聲。其四芼菜配塩沉作菹。爲䐹爲醢是江魚。帆遮浦口郞應返。瓢勺先須挹玉蛆。其五相隨女伴采葑菲。闘語聞誇下體肥。祿米滿囊爭貿去。侯家旨蓄此焉依。菲上聲其六幾畒膏腴種黛田。黛成盈甕列江壖。城中𪀋綠衣裳者。誰識兒娘手所撋。其七垂釣緣溪亦自由。行吟何苦出河洲。看君顔色非醒屈。我有春醪旨且柔。其八茫茫秋漲欲無坤。磅礴孤山不被呑。且泊扁舟堅繫纜。暖沙同睡避風鴛。</text>
<title>八月十五夜。用韓文公贈張功曹詩韻。</title>,<text>簷間三日如飜河。有豕白蹢烝涉波。一歲今宵忍虗擲。獨敲唾壺成悲歌。天公知我待月苷。故遣長風吹積雨。白露一洗秋宇高。夜靜萬竅停怒號。東山擎出端正相。萬象入眼無能逃。手剝棗栗佐白酒。飣盤不用薌與臊。欲將何物起幽人。淸唳遙聞來九𦤎。村甿鼾睡動隣里。軀殼在床神則死。柴門獨守斷注還。故交逈隔蓬萊班。可憐淸光處處同。不限中州與夷蠻。豪家綺席照未好。秖宜涵映匏尊間。寬閑平地儘自由。誰羨崎嶇天柱攀。乘酣拊缶浩浩歌。天地萬物歸一科。百年人事問幾多。且娛此夜寧論他。其奈鷄鳴日出何。</text>
<title>題鄕官家壁 初不有意。自成演雅體。</title>,<text>秋風驢背興悠然。野徑行穿魚稻廛。馬飽踏蒭嘶柳下。鷄肥厭粒上桑顚。驕猫婢叱陳肴際。馴犬兒騎坐客前。且惜人情傾蟻醑。重期弋鴈會江壖。</text>
<title>夢見印文師</title>,<text>上人生滅本俱無。何物能爲夢裡軀。瞥爾形開空殞涕。浮雲一片斂天衢。</text>
<title>夢侍先君。見與金文敬公酧唱。</title>,<text>叨陪筆硯覺來思。百歲今宵此夢奇。㝡是梨湖師道重。大人僊去亦相隨。梨湖。文敬公自號。右百秊風月老漁磯。佳句撞金入耳飛。推枕中宵吟更繹。屋樑圓魄怳容威。覺來尙記梨湖高吟。百年風月老漁磯。</text>
<title>九日。無菊有酒。</title>,<text>去秋梅谷未簪菊。此日堗村惟揷萸。但使有兒能繼酒。何須與客始携壺。穡功處處腰鎌去。旨蓄家家擔籠輸。一醉不論生事窄。無田却幸免催租。</text>
<title>九月蜻蜓。用梅宛陵秋日詠蟬五言律韻。</title>,<text>秋光忽已暮。午日易移陰。寒露濕庭草。緖風生渚林。獨飛飜暖砌。相負點虗砧。晩節那堪愒。淸霜漸汝侵。</text>
<title>聞湖陰老先生辭世</title>,<text>斂得平生華國手。文星天上返精芒。人間充棟遺編在。雷電須防下取將。右東臯天作輞川圖。松桂林中宅一區。風月卽今誰是主。王家著論有潛夫。</text>
<title>村家三害</title>,<text>其一乕人入山爲卽虎。虎下村是近人。風來厖覺竄籬竇。猶且寃血沾饞脣。駒及犢矣亦未免。破壁毁溝煩塗堙。我謂村人乕今盡下村。入山恣取山中薪。其二盜去年貧糓不熟。今秊貧菜亦無。不糓不菜人盜同。盜來劫人何所須。負薪入市少有得。甁粟傾來欲刳盂。粟已傾莫更脫人衣。天寒凍殺負薪𨈬。其三催租吏乕之害猶可違。盜之劫或有備。不虎而乕不盜盜。吏以催租立名字。叫突無非肥己謀。不但一塲充酒食。催租催租。其催豈爲官租。未入倉先入吏。</text>
<title>立春書貼䆫壁</title>,<text>春入新年第二蓂。元朝壽酒有餘酲。羇人但願登塲糓。長使尊中漲醁𨤍。</text>
<title>立春。次杜律韻。</title>,<text>春盤不見新生菜。糲飯寒虀日午時。歲律易回眞似轂。鬂毛從改正如絲。乾坤生育俱應樂。貧病侵尋獨自悲。莫問此身歸定處。曉燈且和杜陵詩。</text>
<title>三藐寺僧天尊。因其弟子道惠乞詩。次申斯文德弘 濩 韻。</title>,<text>鞋杖春山負勝探。雪餘風力正難堪。因人煩惱求詩句。想汝安閑坐釋龕。寒火噓來生谷黍。枯膓吟出落雲藍。從今漸暖宜衰骨。容我包移占半菴。師送炭。故幷及之。</text>
<title>聞新縣監上官 縣監。自刑郞出宰。</title>,<text>秋部餘威且一寒。陽和漸入趁新官。村村花柳皆寬政。饁婦耕夫定共歡。</text>
<title>仁川府使尹子溫 玉。因人寄詩。閑中次其韻以自遣。</title>,<text>春來無日不風霜。坐撥寒灰點點光。北海尊前難自致。挑燈一夕九回膓。</text>
<title>聞民覺拜公州牧使</title>,<text>九重宵旰重分憂。榮矣朱輪刺一州。莫把遠違懷介介。好將芒刃向牛游。</text>
<title>三月三日寒食</title>,<text>禁火從風雨。其如上已何。春寒宜強飮。人病可披蓑。上塚留元直。流觴會永和。俱應値晴日。追想謾沉哦。是日風雨。</text>
<title>三月初八日大雪。望見冠嶽山。積縞如冬。</title>,<text>溪柳靑猶淺。園花吐未匀。誰敎三月雪。故勒一年春。地暖消雖易。山寒積自新。林間有餘片。蜂蝶謾紛綸。</text>
<title>山人義悅來乞詩。次卷中頤菴韻。</title>,<text>老來豪氣愧陳登。耕叟耘夫是勝朋。戶外不曾容俗客。牀前今始對山僧。却嫌半日忙回錫。更擬他宵穩點燈。欲討上方何處是。諸天正在白雲層。附頤庵詩西菴東塔遍尋登。悅也能來與作朋。我是多生耽勝客。渠還今日愛詩僧。須知衆相元非相。始了千燈本一燈。兩嗜偶然寧宲事。談禪忘却下山層。</text>
<title>碁川守柳上舍持酒來。餞公牧于茅榭。是日大風急雨。</title>,<text>草亭風雨太無端。惜別情深耐一寒。健倒春醪回暖律。短琴長篴助淸歡。</text>
<title>送民覺赴任公州</title>,<text>車峴之南錦水西。東風芳草正萋迷。夾街花柳渾無賴。好箇三行粉黛齊。右何人搥碎錦江樓。領畧蒼波只白𩿨。日暮酒醒佳句後。南轅北轍揔悠悠。樓今癈。昔有冲菴題詠。日暮酒醒人去遠。滿江離思獨登樓。右聚遠樓中六月無。樓前石甕養菖蒲。金池菡萏宵香遠。月下應須倚柱孤。菡萏，菖蒲。公山八景。右熊津督府久成墟。百濟丘墳出玉魚。吊古登臨多感慨。一尊春酒直須釃。右辛丑大侵民粥飧。先君遺愛至今存。當時父老應無在。竹馬來迎亦厥孫。</text>
<title>次行俊卷中韻</title>,<text>小亭新築一溪隈。夢斷紅塵灧澦堆。啼鳥落花春正寂。柴門多事爲僧開。</text>
<title>四月八日。悄然獨酌。次前年韵。是夜大雨。</title>,<text>孤燈寒照客。淫雨幾時開。砌草靑蛙叫。溪田白浪堆。關情惟遠別。遣興且深杯。嘯咏無人和。蹉跎已矣哉。嘯詠。一作苦調。</text>
<title>放言 二十八宿體</title>,<text>角不願束兵刃。督亢寧知置匕首。深根固氐木性全。子房晩繫封留綬。孤雲出峀詎無心。燒尾爲龍魚已苟。箕穎名夸迹非隱。陋巷樂道瞻山斗。林放牛武功成。妻帝二女堯位受。盡善未善捴歸虗。危亡幾度寰區剖。高臺廣室易丘墟。粉墻丹壁元非久。奎府圖書費討論。黔婁亦安宮一畒。豈其充胃必三牲。應昴賜第今安有。物之成毁畢未定。鳳嘴何須續斷朽。參苓未聞制頹齡。玉井浪傳如船藕。紛紛相伴落鬼錄。摵摵霜風拂梧柳。好趁星星髮未皓。灧海尊前張咲口。憑渠不信翼垂天。雲軫注質蒙莊叟。</text>
<title>放言 建除體</title>,<text>丈夫區區功業建。不除室糞盖已淺。以齊而覇猶自滿。夷吾平仲於道緬。此生稅駕未前定。強執浮漚爲分半。破甑不顧亦矯揉。危捋乕鬚難乎免。一局成毁昧隨緣。勤苦收功如蠶繭。直須無何日開尊。佳城一閉混愚善。</text>
<title>端午日獨酌 邑宰送酒</title>,<text>何以作端午。白衣送酒來。人無與共酌。我且盡三杯。始欲窮愁遣。終敎逸興回。離騷醉可賦。醒屈也堪哀。</text>
<title>麥浪</title>,<text>朝市風波平地生。如何𤱶畒又魂驚。細看不是沉舟者。將使斯民受厥明。</text>
<title>食新麥</title>,<text>畏雨家家打麥忙。老農餉我要先甞。今年却較前秊熟。望腹還應露積塲。</text>
<title>黃雲</title>,<text>黃雲收盡麥秋闌。一任迎梅雨勢漫。忽遣長風吹暑過。短簷殘溜燕巢寒。</text>
<title>楊花渡。次魚咸從 世謙 韻。</title>,<text>平湖茫茫迷兩渚。上接銀潢抱帝所。衆水滔淊日輸納。遠帆搖搖續來去。乹坤浮浮元氣積。東南拆處疑吳楚。秦淮誰唱後庭花。江漢遺風詠游女。仙峰申 用漑 沈 貞 跡久陳。鄭氏 礥 亭今吳氏 任 墅。賢邪勳武竟何擇。閱人紛紛如逆旅。緬懷慷慨挹翠翁。少日才名高見許。擬踵大蘓壬戌秋。舟泛空明泊孤嶼。同遊二子 南李 亦聯芳。塤箎迭和留綺語。後來相業有是非。斗間寃氣無人禦。湖邊風月自今古。延賞幾箇英䧺侶。此間宜着和靖徒。欲訪寒梅定何處。</text>
<title>蜻蜓 夢中作不知何謂。自成演雅體。</title>,<text>蜻蜓點草猫兒趁。蝴蝶飛簷燕子含。何事白鷗波上客。漁舟一葉引鮦貪。</text>
<title>七夕示民秉</title>,<text>又逢七夕古黔州。一葉凋梧候自秋。門外無人來繫馬。河邊有女會牽牛。浮槎誰取支機石。結綵虗成乞巧樓。早置芳罇謀夜酌。三更月色始▦收。</text>
<title>山人學宗。持風樹亭主書來乞詩。</title>,<text>山中古寺白雲封。深省寒窓落梵鍾。每恨相望不相見。蓽門今日放枯筇。右看渠貌秀驗心官。收斂冠巾我志韓。不用先容借風𡬾。袖中投擲盡琅玕。</text>
<title>有曰巴陵許景吳者次吾詩。問諸宗則宗亦不知何許人。一宿留詩而去云。又用前韻。以酬其意。</title>,<text>至音藏處孰開封。多事巴陵有扣鍾。一宿招提僧不報。石蹊深負去携筇。右今日無官等有官。匏瓜誰使繫三韓。何方叱鶴尋玄圃。共掛頭巾五色玕。</text>
<title>中秋夜</title>,<text>㶑灧中秋月。他鄕幾度看。一懸梅谷僻。再照堗村寒。客久悲秋倍。雲晴得月完。南山遙對酒。蒼翠夜猶團。</text>
<title>九日 碁川守持酒</title>,<text>九日王孫酒。三秋客子懷。靑山落暉怨。黃菊見霜佳。浮世人誰健。嘉賓我與偕。西風任蕭索。一醉送生涯。</text>
<title>霜</title>,<text>客裡陰凝始。淸霜挾緖風。鴈寒驚失侶。蘭悴怨幽叢。靑借墻根草。丹歸岸上楓。羇愁非隕殺。未幾鑿冲冲。</text>
<title>十月九日菊</title>,<text>搖落窮秋後。寒花十月黃。淸霜儘敎重。晩節也能香。共愛花身健。誰知月號陽。再宜重九會。村老可相將。</text>
<title>學宗軸中有邑倅詩。乃次予前日兩絶韵也。遂又步韵以歸之。</title>,<text>邑中無事印長封。尋寺談禪到暯鍾。抱疾漳濱甘閉戶。床前閑却訪僧筇。右誦法治名僅守官。耽禪大勝學申韓。山林枯死經綸志。披腹何人得露玕。</text>
<title>用秊秊至日長爲客七字。各成一絶。</title>,<text>窮村積雪斷炊烟。愁對寒雲日抵年。豆粥狐裘非我有。春暉何日見暄姸。右一陽初動力猶緜。子半天心孰測玄。息旅閉關今日事。羇栖却掃已三年。右靑袍白馬幕中郞。去歲玆辰懷近侍。怱怱窮愁付一吟。後來作者終難至。右繫于金柅愼陰初。地底潛陽萌此日。淡酒希音示義深。輸他穩入庖犧室。右羲御天衢鞭策忙。崢嶸頭上積星霜。今年又見陽生日。始信愁隨一線長。右穽設鏦交無已時。於菟未盡積人屍。今寒却較前年甚。繁育山間任爾爲。右彤進曆例恩頒。此日誰將分逐客。來歲金穰已有徵。卛先況乃躬推籍。</text>
<title>邑倅送炭</title>,<text>能令寒谷變陽春。多荷溫存邑宰仁。吹火濕薪長掩淚。坐看兒婢展眉皴。</text>
<title>賦雪。次東坡尖叉兩韻。</title>,<text>不間高低與巨纖。匿媸粧靘各矜嚴。漢倉露積千箱米。齊海熬成萬竈䀋。掃巷會應輸富室。擁衾人有守窮簷。世間苦樂無窮事。對景惟須得句尖。右槎牙古木噪飢鴉。街衖糢糊斷客車。農讖爭傳來歲熟。詩顚誇道先春花。苦無一樹寒梅信。欲問孤山處士家。相憶何人詩興動。踈枝冷蘂對交叉。</text>
<title>又次</title>,<text>窮陰殺節寒逾甚。滕六乘時戒令嚴。禦凍但今沽有酒。固窮何歎食無鹽。靜看片片投簾隙。坐想兟兟壓帽簷。自幸此時歡趣得。不敎愁色上眉尖。右凍折深山猛乕牙。天衢傾覆載瑤車。埋藏溝壠疑無地。點綴松杉強作花。金帳羔兒奢党氏。竹爐魚眼淡陶家。衝寒試訪招提境。擁箒欣迎兩手叉。</text>
<title>巖串觀漲</title>,<text>天昏地闔混東西。雨脚排空不可擠。藏渚未聞鴉軋櫓。上墻惟聽喔咿雞。黿鼉出沒如乘勢。鷗鷺群飛却失栖。箋閤直須誅黑蜧。頑陰消盡太陽躋。</text>
<title>友人林錦湖自會寧判官遞還。見示路次所作。次韻答之。</title>,<text>乕觀初聯袂。龍沙復據鞍。山戎遙破膽。父老近承顔。北極催前席。東風別小蠻。朝廷今倚重。爭賀范公還。右苽花三結子。日下解征鞍。靡塩長消髀。于歸一破顔。楊枝初裊娜。鸎語故緜蠻。我有床頭酒。傾尊此還。右風霜千里積。游子帶歸鞍。白簡常趍闕。靑蒲幾犯顔。威名酣北狄。高論動南蠻。唯諾今皆是。頹綱孰挽還。錦湖時拜持平。右春後來游子。殘花點馬鞍。看君猶壯貌。顧我舊頑顔。已識身從遠。誰驚語帶蠻。邊山神鬼泣。收拾錦囊還。右檄手頭風愈。文成一倚鞍。幾懷將母願。今解倚閭顔。寵渥承三接。威稜駐百蠻。何如班定遠。白首乞生還。</text>
<title>偶題</title>,<text>細雨垂空看欲無。層層躑躅濕香鬚。非關諱客門常閉。不是憂時貌更臞。寂莫秖應甘埶戟。猖狂何用哭窮途。年來唾面從乾盡。誰信剛膓尙未枯。</text>
<title>禮曹南樓。用板上韻。</title>,<text>危樓結搆問何年。山翠濛濛几席前。楊柳嚲風飜嫰綠。薔薇擎露濕殘姸。扶搖九萬摶誰健。儀禮三千懶欲眠。解道黃鸝詩皷吹。聲聲偏愛向吟邊。</text>
<title>送人之任忠淸都事</title>,<text>朔風入中庭。窓前霜倒飛。已悲歲律窮。况言送將歸。爲携一壺酒。遠送寒江磯。寒江流不盡。別恨共依依。夫君去何之。佐幕非卑微。湖西未苦遠。列邑連王畿。家君今作州。州在錦江圻。身病已不堪。簿牒又重圍。自書下下考。不待人指譏。逝將返舊隱。舊隱山水肥。欲釣水有魚。欲採山有薇。酒熟誰與共。野翁來不違。謇予逐微祿。局束爲人鞿。不禁望雲思。歸去趍庭闈。春風滿園花。遅子扣柴扉。右爲官僚佐顯。作客驛程賖。至月湖西雪。春風海上花。驅馳衣改敝。探歷筆增華。白屋多流殍。淸遊莫浪誇。</text>
<title>東湖雜詠</title>,<text>歷遍山崖與水壖。歸舟聊復破寒烟。望中㙜榭知多少。占得東湖分外天。右山下長江江上亭。烟洲杳杳岸沙明。一尊飮罷歸來晩。數曲滄浪醉袂輕。右荒山落日下亭亭。倒蘸晴江一抹明。倦鳥投林魚入水。歸帆吾亦趁風輕。</text>
<title>南江別後</title>,<text>淸江落日送將歸。桂掉沿洄傍釣磯。飮罷一尊人已去。長空惟見白𩿨飛。</text>
<title>贈鄭生純祉 鄭生系出東萊。而㞐南原。</title>,<text>萊山仙骨聞名久。目繫于今道自存。只恨相逢又相別。西風吹夢到南原。</text>
<title>狎鷗亭故基</title>,<text>逢時勳業擬擎天。堆積黃金抵死憐。自欲押𩿨𩿨不押。忘機何似海翁全。右稚圭在宋隆勳業。却把亭名效昔賢。欲問兩公當日事。白鷗增擧泬寥天。</text>
<title>天台觀日出</title>,<text>縹緲奇峰天與隣。客來登眺偶晴晨。雲飜絶壑初披陣。日接滄溟遠碾輪。川嶽漸分流峙勢。乾坤還訝闢開辰。玆遊一盪胸中穢。詞賦金聲誦昔人。</text>
<title>病中述懷呈頤菴</title>,<text>寂莫人誰問。乹坤一病身。輕寒初暗中。客熱轉相因。閉戶還經月。沾牀已浹辰。癈詩膓欲俗。𧬄酒盞生塵。窓日看看夕。冬宵緩緩晨。鼎爐勞婢僕。茶粥潤喉脣。謹疾心仍小。邀醫意却親。稍知方損益。多識藥君臣。問字兒慵敎。加餐婦㦝陳。凍蠅投亂鬂。飢蝨上殘茵。手弱臨書戰。容衰入鏡皴。煖衣開宿火。溫堗拾遺薪。未改顔淵樂。何憂原憲貧。居閑便攝養。落職返天眞。最謝同壇舊。偏承下札頻。𠍶林多背絶。禁臠獨忱恂。忽憶華堂宴。曾爲末席賓。飣盤從淡薄。沃口愛輕醇。後閤笙歌出。三行粉黛匀。踏筵情偃蹇。聯帋句淸新。言笑融中夜。風流動四隣。輟歡歸帶月。乘興醉和春。勝會今如夢。離膓幾轉輪。抽懷強操筆。不覺費精神。右坐知風力緊。蕭颯響簾幃。飢鼠緣桁走。寒雞墮砌飛。窓明占夜雪。心靜玩天機。忽憶居村樂。孤舟獨釣歸。右三更驚病枕。凍雪折梧桐。淅瀝虗簷雨。顚狂亂樹風。天行幽默會。夜氣混茫中。布被愁如鐵。寒爐火亦空。</text>
<title>昆明池</title>,<text>漢武當年喜開邊。三十六將闞虓虎。蕞尒昆明國海外。治以不治誰我侮。驅民塗野苦未足。又欲葬盡魚龍肚。不敎而戰恐無利。擬事蒙衝講用武。集役萬夫開大池。上有終南天尺五。漫漫忽成河海深。地脉漏泄坤靈怒。彩鷁浮浮知幾萬。㫌旗一一分部伍。翠華親臨號令嚴。六軍皆懷當敵弩。䧺心已馳西域中。欝欝鳴鉦一池滸。開邊一病入膏肓。輪臺下詔嗟晩愈。我願漉盡此池水。爲洗戰骨埋塵土。</text>
<title>琵琶行</title>,<text>琵琶怨琵琶怨。不是琵琶解怨人。傳得佳人心上恨。驚風淅瀝吹胡沙。夜月荒荒漢天遠。憶在漢宮看月時。咫尺猶能膓寸斷。何況如今嫁異域。氊帳理得新飜曲。畫工画容未畵命。不怨畫工怨命薄。輕攏急拍轉凄切。畏忌單于不敢哭。聞道蘇郞鴈寄書。憑將此曲傳漢闕。鈞天廣樂想鏗鍧。恐似臨圖選顔色。</text>
<title>送人歸覲</title>,<text>地偏生晩繫匏瓜。小見眞同坎井蛙。秊少頻遭譏淺薄。學踈惟覺騁文華。敢將石質期攻玉。只喜蓬生却倚麻。君去友朋誰警策。詩魔酒病困牽拏。右漢陽雖美不如歸。枕臂湖山第宅輝。詩禮趍庭家學美。𩼝鯊離罶饌盤肥。人生此樂還剛健。世上何人敢是非。一曲林泉吾亦有。年年空望白雲飛。</text>
<title>元曉</title>,<text>寒雞催發壬寅秊。遠樹低星欲曙天。心上經綸猶魯莽。空中日月易推遷。朱門袖刺慵曾謝。絳闕趍朝病未前。肺熱自嗟停歲酒。醒吟囪下著新篇。右自憐多病又添年。積謗如山鑑有天。賈哭秖緣憂世發。宋膓寧爲賦梅遷。門題欝壘風猶古。罇凸屠蘇飮孰先。蓬戶寂寥來客少。獨憑烏几掩陳編。</text>
<title>用晨鷄催不起。擁被聽松風。各成一首。</title>,<text>春愁何糾結。不眠仍及晨。落月已下囪。猶餘一寸銀。心中憶故山。正値物華新。區區不能去。非是爲經綸。右官閑已習懶。況此山中栖。寤宿不知曉。發省有鳴雞。春懷苦無悰。一尊誰爲携。長吟送殘月。細和林鳥啼。右日月無停策。節序空中催。又値漢陽春。故園猶未回。默默內自遣。好懷與誰開。可人曾有期。如何久不來。右誰道春宵短。悠悠似三秋。欣欣物得時。耿耿人抱愁。予美隔江湖。欲濟無蘭舟。汀洲搴杜若。遠者可遺不。右綠漲葡萄醅。美哉東湖水。我欲濯塵纓。臨流坐沙觜。忘機妄自許。白𩿨忽驚起。聽罷滄浪歌。默思感孺子。右山齋頗瀟洒。長江故前擁。中有寂莫人。茗椀時獨捧。壯心已如灰。惟餘詩思聳。傷春不自聊。杖屨之丘壠。右白雲宿屋簷。朝來猶未起。我性懶於雲。日高卧布被。閑房凝玅香。書册散不理。信手或卷舒。意適聊獨喜。右煑茶浣枯膓。胷中戰初勝。地僻少來人。索句時錯應。意行不知遠。悠悠出蘿逕。浪撫一張琴。苦調誰我聽。右庭中何所有。森森數株松。春來不繁華。猶存歲寒容。風濤生一林。披襟欲盪胸。君看桃李下。古來多人蹤。右甘柔挽溪蔬。香生匙筯中。登盤金鯽魚。厚意謝漁翁。芼羹復斫膾。飽卧一軒風。此腹太負人。不出文字工。</text>
<title>用天機行日月。春事勤草木。各成一首。</title>,<text>天行健不已。無言大化宣。逝者有如斯。方信子在川。寄語同心子。有爲宜軆天。吾言豈無稽。象在九三乾。右四時迭推盪。往來無停機。子半一陽生。春來萬物肥。天心都是人。願言體無違。擴之彌六合。初自一念微。右天地有開閉。萬物有枯榮。逢秋感蕭索。當春嘉發生。君看日中昃。衰盛不偏行。所以達人心。洞觀齊死生。右昨非今始覺。爲學當務宲。弱喪不知返。將身生百疾。道豈在遠求。歸來掃一室。薰爐傍明窓。遅遅愛春日。右策駑上崑崙。縱葦涉溟渤。嗟哉竟何淑。載胥及顚沒。便嬖豈不足。跅弛宜莫忽。念玆坐到曉。空樑落半月。右時雨過郊原。出門霽色新。草木漸向榮。靑山今不貧。可憐一樹梅。乃共李春。開花何太遅。東風吹未匀。右旱乾近十年。黎庶闕簞食。發倉雖有令。公家猶告匱。田畒春又及。農人將有事。爲報勤播種。庶幾受天賜。右一一發生意。東皇亦已勤。瑣細不記名。靑靑頗糾紛。獨憐幽澗香。薄言采其芹。入口味更甘。持欲獻吾君。右晴禽哢屋角。似報春猶早。杖屨上東𦤎。意行極探討。縱目窮萬里。悠悠思遠道。不耐傷春心。茫茫藉幽草。右盈室薋菉葹。猗蘭在空谷。不採蘭何傷。幽香愈馥郁。春風吹出山。無人肎來逐。爲汝涕一潸。日暯倚古木。</text>
<title>與頤菴遊南丞相亭子呼韻</title>,<text>出城十里許。隰原頗平曠。村店如曝殼。一一江面向。汪汪千頃波。欲濟借漁舫。朝露濕未乾。牛羊多野放。靑山遠迎人。佳哉非俗狀。卸馬上幽亭。芒鞋穿一兩。却喜觀覽富。危欄聊一傍。厨人畏膓鳴。炊玉供晩餉。江魚入饌來。因之倒村釀。杯行不停手。深淺任酒量。倚酣復凭楹。性情逾舒暢。望眼極千里。馳思更搖颺。天高且地下。中間攢疊嶂。形勢鎭合沓。從來擅地望。吟肩助孤聳。詩思還跌宕。猥蒙屬紙筆。一發巴里唱。惟君掞錦才。夙昔高山仰。詩書席舊業。自得尤淸壯。早信窮乃工。痛掃移體養。文字晩托交。初不較卑抗。城市足囂塵。相對輒生悵。奚筒屢結期。薄言來江上。江流遙赴海。長風思駕浪。悠悠納衆委。厥大無與讓。卜築正爲此。酸醎殊俗尙。領畧孰先獲。云是南丞相。棟宇未斷手。斯人何遽喪。肯搆屬宅相。風流可追況。故故發天慳。人地巧相當。昔我在天祿。夜遇靑藜杖。論文欲勇往。見事謝先倡。糜鹿宜處山。伏轅非所長。田園在中原。林泉尙無恙。却恨韁鎖牢。空懷誰我諒。窓前手種梅。游魂夜歸訪。時從衙宿暇。說與詩壇將。至今猶局促。身未離天仗。幾羡漢二䟽。東門多祖帳。玆遊可人意。滿眼淸溶漾。靜觀若有得。沉吟費心匠。枉渚織芳草。十里靑步障。粧點有如斯。吁此誰開創。分付大方家。萬象困凌誑。如吾不敢有。秖合還天貺。興癈自難禁。共占無盡藏。飄然似出塵。轉覺風神王。盈虗固有數。樂極飜生愴。何以寫幽憂。有酒凸甕盎。舡遊當觸夜。携琴月下榜。爲記壬寅秋。且備他日忘。右相公亭子訪遺蹤。一逕穿林野草封。地勢中分流浩浩。天形斜倚峙重重。平生夢想空飛興。此日登臨一盪胷。彈壓風光須健筆。高吟烋怕起潛龍。</text>
<title>用月明星稀烏鵲南飛分韵。得月稀烏鵲等字。各成一絶。</title>,<text>水氣夜猶寒。茫茫涵素月。不須牛渚燃。可瞰魚龍窟。右商船簇江口。夜深人語稀。移舡故相近。沙岸宿鷗飛右泚筆寫新句。任敎衫袖烏。行行不知遠。詩興滿江湖。右緣崖擊汰去。林動飜驚鵲。何處覔秋聲。蕭蕭起靑蒻。</text>
<title>題江邊石壁</title>,<text>緣江立積鐵。雨過看逾好。靑靑楓樹林。婆婆寒影倒。携琹坐其隈。幽香生渚草。空翠滴紛紛。輕烟籠近島。泚筆題姓字。苔痕煩一掃。遊人幾閱盡。崢嶸渠不老。</text>
<title>西湖紀興呼韻</title>,<text>黃昬步下山。挐舟傍崖澨。悠悠泝流光。長秊歌扣枻。白月上天端。微雲時點綴。英英作風露。夜氣浩無際。蓬窓兀相對。岸巾窮遐睇。齊州可納芥。遺世思孤揭。靑山迷遠近。將迎巧相遞。鳴榔驚宿鳥。穿林隨所詣。乘興自忘歸。又設山陰計。行行不知疲。挽力逾剛銳。遙燈望中靑。指點期遄戾。徑渡奔猛流。緣渚搴薜荔。玆遊値風恬。驟𧬄江神惠。林間一逕紆。相將更聯袂。鄭重安四美。安馠搆亭江上。扁以四美。 冠束躬擁篲。華堂陳密席。迎入請小憇。咄嗟具杯盤。執役皆少髻。捲網得雋來。堆楪膾縷細。鮮美最宜口。調和雜薑桂。火迫喚兩伶。奏功坐苔砌。備說遊覽由。披包出前製。倚酣寄遠目。便覺此身贅。宇宙逈不窮。千山交隱翳。余懷方渺渺。橫逸不可繫。逃酒走出門。歸途倩扶曳。主人極愛客。倒屣爲追繼。船中有薄醪。不待穿魚貰。挽柱累十觴。苛勸遵其例。狂歌亂無緖。曲譜難諧儷。中情吐肝肺。談鋒轉淸厲。夜深拂衣去。欲止嗟不逮。順流縱一葦。水路復迢遞。浮雲生遠壑。紛紛無定蔕。圓沙白鷗靜。忘機吾已誓。幽香兩岸來。撲鼻嗅蘭蕙。落月已辭山。殘缸挑以替。造物無盡藏。𣶂記較品第。俄然玉山頹。遂爾銀海閉。村鷄咿喔鳴。長更催易逝。東方漸啓明。曙景更淸麗。江風忽將雨。吹面生酸涕。訇窙晩益急。神變非人世。波濤何洶湧。軒昂擅聲勢。我欲上畫看。盤礴誰專藝。却愁渡口險。遊人阻還濟。甁空罍恐𦔺。賖酒慰留滯。積陰欺白日。䨧曀何時霽。坐歎人事窄。飄然慕蟬蛻。相期汗漫遊。共托喬松契。俯咲塚纍纍。化鶴來千歲。</text>
<title>用小雨失前山分韻。各成一絶。</title>,<text>夢和殘月過淸曉。醒後幽林啼一鳥。烟霧濛濛湖色寒。淡粧濃抹勝蘓小。右何處商帆來遠浦。三三兩兩看無數。長風倒射怒潮高。捲作衿陽江上雨。右天際輕陰欺白日。靑山強項如排出。庚庚立立大江間。漸覺螺鬟雲外失。右江雨茫茫亂入舡。風吹荇帶更長牽。笙鍾鱗甲交掀蕩。欲覔漁村先後前。右危蹊縈石更躋攀。不是山陰興盡還。報道雲陰須解駁。小軒容我卧看山。</text>
<title>臘日吳體</title>,<text>前年臘日病沾床。今年㬻日吾在堂。烹羊炰羔古爲臘。置酒膾鯉誰共甞。太廟降福應肹蠁。窮村被恩更汪洋。忽思誤寵八甎直。拜賜上尊雨露香。右臘酒報新熟。幽㞐獨把杯。窮陰方釀雪。寒火尙含灰。節序堂堂轉。情懷逐逐摧。關心風緖惡。傷我澗邊梅。</text>
<title>立春</title>,<text>默見天心無改時。何人一一問庖羲。已聞半子陽潛轉。又報新春臘後移。生意且從盤菜驗。年光還向柳條知。頭邊銀勝非吾分。掃雪茅簷獨擧巵。右江村春又入。人事應天機。節序新年首。光陰舊律非。白曾山雪冒。靑漸柳枝歸。風日行和煦。吾其注浴沂。</text>
<title>除日</title>,<text>臘月正當三十日。人間又送壬寅年。何須舊曆交新曆。已把先天質後天。攬鏡且從朱變黑。開尊惟問聖兼賢。難追赴壑脩鱗沒。相守寒燈苦不眠。</text>
<title>歸鴉度晩景</title>,<text>殘日向崦嵫。村烟起夕炊。翻明來閃閃。破羃出遅遅。物我皆歸宿。雌䧺孰辨知。春心愁不語。看到畢逋時。</text>
<title>友人家有作</title>,<text>滿壁滄洲趣。令人眼自明。和風吹樹綠。小雨入囪淸。得酒吾差健。題詩子善鳴。夜光非世見。魚鼈也堪驚。右幽㞐無長物。墻下小明。瀹茗靈臺潤。燒香鼻觀淸。生成看雀乳。晴雨驗鳩鳴。賴有談天口。機鋒四座驚。</text>
<title>安堅山水圖次人韻</title>,<text>誤將身世絆纓簪。烟霞遠想心徒結。春雨絲絲欲成泥。卧聽林間啼滑滑。偸閑作意訪幽棲。譬如土馬御轡決。喜君壁上山水圖。異境𩭔髴移毫末。安生畵法入三昧。風雨爭驚交白日。坐想盤礴解衣時。八九胷中雲夢濶。郭煕只能寫平遠。意趣還應讓奇絶。崒嵂高撑玉芙蓉。深深下有蛟龍窟。長橋獨注是誰子。只可自怡誰致詰。我欲從渠共探討。山路悠悠寄一屐。巴陵城洞庭湖。不啻千里隔空成。對畫費愴神。目送征鴻歸不得。</text>
<title>春日卽事</title>,<text>一塢風烟寒食餘。紛紛花柳繞人居。長江滉漾輸深壑。遠峀微茫襯大虗。滿眼春光偏澹蕩。小舡行李却蕭踈。乕頭三昧今誰是。只受丹靑未可書。右搖村處處柳陰濃。山路縈紆到水窮。花事初經前夜雨。炊烟輕颺一林風。晴天落鴈平沙際。斜日歸鴉亂樹中。更待月明吹玉笛。不須華燭剪繁紅。右解纜尋苔逕。山頭亭翼然。天形斜遠峀。地勢入長川。松子危將墮。花光爛欲燃。坐聞歌扣枻。幽思在江邊。右亭前何所有。春入柳依依。二水中分去。千山遠近圍。幽花迎客咲。宿鳥駭人飛。空翠夜如雨。霏霏沾我衣。右當年韓相國。卜築傍山根。沙記漁竿把。苔疑屐齒痕。古人今朽骨。我輩復傾樽。滿壑淸風在。瀏瀏洗睡昏。右春懷不可瀉。北渚獨吟行。多事花經眼。無心雲出岑。楊枝初裊裊。江色靜沈沈。延竚傷南浦。遙林月已侵。右獨坐江村晩。烟生遠樹沉。風泉遙撼石。海月欲生岑。已惜三春暯。孤栖一院深。新詩誰我和。題罷自長吟。</text>
<title>公山十景 巫山一段雲體。</title>,<text>其一錦江春遊前夜春雲黑。今朝錦水肥。相將擊汰去依依。繫纜傍漁磯。簫皷魚龍舞。盤筵粉黛圍。千林紅雨更霏霏。不覺滿人衣。其二月城秋興秋至元蕭瑟。山深更寂寥。登高寘酒望層霄。黃鶴遠難招。鏡裡從潘鬢。尊前聽楚謠。菊花楓葉夕陽搖。扶醉過林橋。其三熊津明月渡口塵初靜。江天夜更寒。圓靈多事上乾端。纖滓不相干。倒散黃金橘。高擎白玉盤。停杯却憶古人看。漁唱起前灘。其四雞嶽閑雲磅礴山高峙。歊噓氣上升。白衣蒼狗散還凝。薈蔚蔽崚嶒。総道無心出。誰知及物能。祁祁興雨暗溝塍。神惠屢年登。其五東樓送客一水涵千頃。紅樓映綠蘋。柳枝春色十分新。攀折贈行人。浪跡同漂梗。浮生幾問津。渭城歌罷更酸辛。朝雨浥輕塵。其六西寺尋僧寺古多喬木。山深絶俗囂。心淸丈室妙香燒。風蔓入囪搖。靜憇鵑啼晝。淸愁鶴警宵。𠍶冠爲誤暗魂消。膏火自煎焦。其七三江漲綠衆委分釵股。安流卷鏡奩。夜來山雨勢何嚴。嬴得一篙添。淨貯長天半。平含遠峀尖。膏肓漁釣孰鍼砭。移艇傍蒼蒹。其八五峴積翠形勝千年國。周遭五峴圍。攙天爭長勢峩巍。空翠自霏霏。寂莫人烟遠。寬閑土脉肥。山中信美逝將歸。耕稼老岩扉。其九金池菡萏檻外天涵影。庭邊夜有香。紅雲幾朶盖方塘。露氣轉淸凉。月下聞逾遠。風前引更長。濂溪著說極褒揚。文字借餘光。其十石甕菖蒲甕腹枵然大。雲根斲了成。國亡千古太無情。留種九花精。異節何時長。靈莖幾許生。仙山回首隔滄瀛。徂歲轉崢嶸。</text>
<title>觀漲</title>,<text>亭下黃流抹大坤。千漚浮動碧山根。濶呑衆水還誇海。高挹長天欲接源。衮衮餘波來未已。茫茫飛勢遠猶掀。魚龍得意藏深壑。失渚寒鷗獨斷䰟。</text>
<title>絶句</title>,<text>六月江亭易得秋。一林風力自悠悠。披襟散髮無餘事。渺渺芳洲一望愁。右逝水滔滔入海流。隨波一欲到三洲。長風破浪非難事。却恐茫茫不自由。</text>
<title>次白樂天詩集韻 五首</title>,<text>蒼然上有天。隤然下有地。元氣自流行。循序時有四。功成輒𧬄去。來者如期至。草木有何知。隨之共榮悴。最靈是吾人。暫亦蜉蝣寄。原始而反終。生死元不二。達人早知此。無往非適意。惟其善持志。所以能養氣。軒冕吾不辭。鼎钁吾不避。窮達皆固有。夷險看一致。亭亭萬物表。靈臺淡無累。衆人何惑惑。生死如夢醉。感歎遂成詩。持用質天墜。右感時我欲上太行。九折能折轅。我欲鑽權倖。狺然犬守門。不如秘踪迹。悠然卧林園。獨對卷中人。時傾花下尊。門前有行客。騶從何喧喧。內抱夸毗心。外張淸淨言。談咲競求媚。相逐來源源。誰知草玄人。寂莫坐雲根。右養拙騁懷千古上。棲身一室內。琹書足消憂。外物吾無愛。興來欲進酒。悠然去尊盖。倚醉上東𦤎。浮雲起山外。放心復何求。得得無怨悔。幸不紀天黥。亦未罹人害。門前絶俗蹤。經旬癈束帶。誰知大隱人。心跡兩安泰。右遣懷人皆役心知。我獨安其安。春風扇和氣。惱人高枕眠。向來神已定。入眠更幽閑。漸得睡中趣。似學希夷仙。希夷不可見。此樂誰與言。終日卧蒲團。傍人疑是禪。剝啄絶驚夢。柴門長自關。飄飄軼鴻濛。欲辨昧所然。右春眠共道閑居樂。不知閑居味。我今獨得之。日高北窓睡。昏昏擁一衾。風暄且露臂。覺來復何爲。林園檢花事。花開有姸媸。人看殊賤貴。以此吾賢愚。高下自異位。如吾無寸能。秖合居散地。遠追竹林七。漸慕商山四。高鴻去冥冥。繒繳何足畏。右閑居</text>
<title>題金吾郞契會圖</title>,<text>設官嚴密異諸司。郞選其難屬衆宜。毫末弄開該曲直。案邊分立挹風儀。䆠途發軔心還小。經笥探源志豈卑。暇日聊浪修會事。不磨端爲畵中移。</text>
<title>送春</title>,<text>來從何處去何之。留往人間黍一炊。收拾繁華雲共散。落花芳草管相思。右春去茫茫不可追。何人攀住續良時。雪泥記得冥鴻迹。知入詩家幾首詩。右尋芳未是太遅遅。回首旋看子滿枝。蝶恨蜂愁渾不管。詩翁無債癈吟詩。右多病年來癈酒巵。開尊今爲送天涯。重逢記得相逢處。木覔之南漢水湄。右三春盡日日斜時。正是東君戒束持。未到曉鍾眞浪語。千林能復幾花遺。右花下㞐常置酒尊。一林風雨暗消魂。殘紅落盡無人管。留與空庭作繡痕。右落花時節掩重門。點檢風光半不存。慣送秊秊春序去。鏡中顔色失韶溫。右林下無人共一尊。那堪風雨灑中園。惜春不語惟昏醉。衣上從敎有酒痕。右深懷難與俗人言。送盡三春只閉門。靑子綠陰風漾密。蝶鬚蜂翅雨禁飜。右多少朱門占勝園。幾林紅紫擅奢繁。主人日日東華外。花謝花開未暇論。右踈懶元非適俗姿。膏肓詩酒困人欺。今朝報道春將去。聊復沉吟把一巵。右人生難處是分離。我輩情鍾淚易垂。休道天時循次轉。送春心緖益傷悲。右三十年間幾首詩。每因春去寫深思。如今送別惟杯酒。多愧踈慵筆力衰。</text>
<title>送閔僉正 荃 朝天</title>,<text>淸河鳴社聖人興。五百亨期恰得乘。臣妾萬邦收職貢。金湯四鄙絶憑凌。共知聖帝長天慶。正屬高秋霽氣澄。最是吾王侯度謹。精掄使价馬西騰。右朝家設禁近尤詳。爬出行包劇捕狼。衮衮利源寧易遏。重重罪網秖高張。判㙜輟作分臺遠。專對來應賜對長。從此看君聲價倍。鵬程九萬漸騰翔。右朋輩推君氣宇寬。百秊投分擬金蘭。溫言蔗噉常三復。和氣春薰秖一團。醞藉風流騰衆口。從容杯酒盡人歡。燕山此別堪膓斷。如我應須白眼看。右君今先我走皇州。默算前程里數悠。鶴野去穿方酷暑。𪀋江還渡正深秋。桑蓬自昔男兒志。文物還應上國優。山海關前定相遇。臨歧却羡大刀頭。</text>
<title>偶題</title>,<text>入眼奇嵓矗作峯。分明削出玉芙蓉。斜陽細草人迷逕。微雨空階蟻打封。書帙衛身窮亦樂。軒裳累己貴還凶。區區莫咲吾廬愛。却喜候門無我蹤。</text>
<title>君不見行</title>,<text>君不見三神山綽約仙子。注來於其間。紺瞳綠髮可夢不可親。凡骨未蛻愁塵寰。又不見權貴門䝱肩之徒何寔繁。我欲從之共諂咲。平生所學元不存。二者茫茫皆不可。上天下地皆坎坷。吾寧置身無何鄕。吾寍寘身廣漠野。翩然披髮騎麒麟。狂歌振迅超風塵。落身淸泠萬丈淵。下與赤鯶長相親。詩人愛酒例如渴。長鯨許我吸盡河皷津。醉叱龍公作蛇公。龍公呼我不世翁。舞馮夷於幽壑。吟海若於深宮。屈原何事空澤畔。彭咸何事空水中。吾皆擯之不與同。綺筵二子含愧去翩翩。惟有扁舟范大夫。五湖萬里載嬋娟。載嬋娟竟何爲。畢竟未免誤蛾眉。功成身退心有餘。何用區區妖物歟。古來豪俊例如此。吾意托物聊躊躇。腰間長劒耿如霜。時來時來渠可舒。時來時來渠可舒。</text>
<title>寄江陵府使</title>,<text>輟得經帷聽海濤。割鷄何事用牛刀。江陵貶䆠同韓老。刺史高銜勝法曹。邑靜簿書庭有草。犬眠村落足生毛。玉堂伴食吾猶爾。空向東天首一搔。</text>
<title>南樓絶句</title>,<text>南樓把酒對靑山。睍睆流鸎樹葉間。衮衮是非吾欲老。此身終付白𩿨灣。右醉裡吟肩聳似山。東湖㶑灧眼中間。微茫平楚炊烟起。知有漁家傍小灣。</text>
<title>題四美亭 友人安作亭江上。扁以四美。取農桑漁樵皆備也。</title>,<text>東陸俄躔日。西疇已力農。深耕渠雨足。易耨稻雲重。人事須無失。天灾庶未逢。漸看槐子熟。努力集羣傭。右風調成百糓。歲熟賀三農。入銍收千秉。登塲積幾重。舂砧煩婦子。炊釀餉過逢。一飽皆人力。勤劬愧彼傭。右山下三間屋。原頭百樹桑。稚蠶生滿帋。柔葉採盈筐。繁衍鋪長箔。劬勞伐遠楊。時從投飼暇。默禱馬頭娘。右三眠看吐繭。重綠謝條桑。白白懸幽壁。團團滿懿筐。曝來蛾勃窣。繅了線悠楊。隣舍煩相問。誇多屬小娘。右前江千頃濶。新漲半篙餘。撑艇緣蘆葦。垂竿傍窟居。閑心非繫得。浪迹且從漁。大勝昌黎子。沮洳覔大魚。右擧網時能得。充膓不顧餘。穿蘆尋野逕。換酒過村㞐。遠愧呈璜釣。還非渴澤漁。纖鱗吾欲謝。東海膾鯨魚。右周遭圍洞壑。寂莫事薪樵。帶日歸侵夜。穿嵐去犯朝。墮殘聊自足。杝折敢宣驕。至樂憑長笛。林間送出遙。右伐木元求友。談王却伴樵。擔盈供竈堗。薪積謝公朝。粥熟膓堪飽。醪溫氣獨驕。土床眠更煖。捫腹也逍遙。</text>
<title>送咸鏡評事</title>,<text>弓馬非君事。如何有此行。南宮初講禮。朔野又論兵。致遠要多試。臨機肎自輕。光陰拋筆硯。慚愧作書生。</text>
<title>白馬江。次樓舡板上韻。</title>,<text>秋江澄似練。緩緩放輕舟。龍去雲無主。花空石帶愁。陳蹤供領畧。淸賞極風流。待月仍侵夜。厨人幾進羞。</text>
<title>扶蘓縣。用東軒板上韻。</title>,<text>故國登臨月上時。濟王家業此成虧。龍亡花落千年恨。分付西風一篴吹。</text>
<title>題山人卷子</title>,<text>詩思逢秋轉不閑。山人何事又來干。雲牋更灑淋漓墨。興寄孤雲縹緲間。</text>
<title>送義州牧使</title>,<text>求馬必騏驥。求木必豫樟。才難不其然。以寧惟文王。吾東縱緜薄。風氣蓄休祥。鍾爲人物秀。車載而斗量。全才亦罕逢。百一收周行。彼美崇德齋。流名早芬芳。內欲敬而直。外又義以方。餘事攻武藝。人推弓力強。久從尺蠖屈。雲路晩翺翔。致力漸高顯。其速如折漿。謂言任論思。盛以白玉堂。如何作此行。遠赴國西疆。西壃連上邦。有江一葦杭。華人隔岸㞐。櫛比成屋墻。姦商巧射利。往來無禁防。使价何太繁。首尾每相望。什物彌一路。邊姓多凋傷。舌人挾重貨。去去聯車箱。法嚴已難止。胡乃變舊章。醜虜况連境。獸心易猖狂。塵淸今累秊。昇平安可常。天灾宜虐政。塞卒日流亡。鎭壓必其人。廟謨講之詳。拔擢膺重寄。燁然章服光。天語下叮嚀。拜受期肅將。責望旣非輕。何憂去國忙。從此將或相。發軔前路長。提學是卯君。正字白眉郞。所慮在盛滿。戒哉宜無遑。欲作千鈞弩。當如百鍊鋼。邵子豈余欺。服膺願毋忘。</text>
<title>題友人家藏山水圖。次杜少陵王宰畵山水圖韻。</title>,<text>雅性惡覊束。淸懷寄泉石。紅塵非意苦相迫。逐祿區區循俗跡。秋風引興到幽居。幽㞐何有徒四壁。龍眠妙手出海東。意匠直與神靈通。磅礴筆勢驅雲龍。羣峰隱映綰微霧。遠水蒼茫揚細風。樓㙜明滅看比比。中有高人俯千里。酒酣對此興更顚。直欲飛過洞庭水。</text>
<title>送別</title>,<text>赤葉黃花占一秋。送行仍作此淸遊。炊烟日暮村村起。惹得離亭萬段愁。</text>
<title>咸昌洪氏族親家作</title>,<text>瘦馬衝朝霧。主人非俗生。犬從籬竇吠。鷄上樹巓鳴。密席重重設。深杯衮衮傾。昔年遊樂處。今日不勝情。</text>
<title>咸昌縣八詠。次訥齋韻。</title>,<text>其一東樓翫月傑構穹窿已得䂓。東天明月海初離。淸寒自是眠難就。看到金盆半側時。其二南池賞蓮紅錦開張覆一池。香風吹水故披披。太華玉井元相竝。堪咲韓公浪遠思。其三宰嶽晴雲鎭嶽巉巉簇戟牙。白衣蒼狗整還斜。春空態度詩難敵。誰借江淹夢裡花。其四陶谷暯煙幾家鱗錯占深村。松柳陰陰日易昬。處處白烟籠更重。何人携幼酒盈尊。其五串川尋春靄靄浮雲散片銀。唼萍吹浪泛游鱗。韶光結局須臾事。爲報尋芳趁早春。其六儉湖泛秋試理輕篙泛晩晴。西風嫋嫋皺空明。黃花赤葉知多少。搖曳寒光盡日行。其七孤山晩望晩來山氣展新圖。擎出芙蓉一朶孤。堪着探梅林處士。蒼茫野色是長湖。其八唐橋訪古千年事去問無痕。依舊靑山不語存。殲盡天兵誇妙筭。豈期亡國有孱孫。</text>
<title>開寧縣。次板上韻。</title>,<text>黑子千秊國。紅樓一段凉。依山松日薄。吹面竹風凉。把酒情憑醉。看花句帶香。浮生從落魄。得趣便揚揚。</text>
<title>慶雲樓。次板上韻。</title>,<text>行役南州慣。登樓問幾回。鸎捎飛懶蝶。燕啄踏殘苔。滿壑長風起。窺山好月來。憑闌多勝事。一一要穿裁。</text>
<title>書咸昌愛敬堂</title>,<text>愛敬堂中叙譜時。存亡關念自生悲。連村桑榟猶重覆。一壠松楸長幾枝。四季花明開病眼。十分尊凸倒深巵。山靈故下催詩雨。衫袖從敎醉墨漓。右夏木陰陰洞府幽。朋尊開了憶前遊。德淵却羡魚吹日。過壠仍驚麥勒秋。古井澄澄心共靜。閑雲淡淡鳥俱浮。纍纍冢墓多相識。倚醉飜含不盡愁。右當筵不飮太非情。挈榼携壺舊意明。嫰綠初齊村樹合。輕陰遙轉暮雲平。相於鄕儻無今盛。秪有風流管後評。掣電一歡須記事。強留新語和林鸎。右村花村樹捴含情。故舊重逢眼更明。無麥渠應憂夏旱。不才吾幸値時平。最憐賓主從容地。未有兒曹取次評。又向靑樓酬宿債。燈邊倚醉喚鶯鶯。右鸎歸深樹裡。香發桂花䕺。注事由靡盬。誰知太白風。右竹馬曾遊處。重來相識稀。黃鸝音正好。似欲慰人歸。</text>
<title>紫霞洞。次崔執鈞韵。</title>,<text>慰客杯盤設碧山。奇巖亂石費躋攀。向來早被𠍶冠誤。直欲將身老此間。</text>
<title>次權溥韻</title>,<text>山翠空濛作一團。明溪縈石自生寒。中和舊會今陳迹。回首荒城日欲闌。</text>
<title>遊松都</title>,<text>故宮芳草又逢春。雨露恩深色自新。割據龍山王氣聚。平臨松岳舊朝淪。梨花滿苑稽游子。尊酒當筵荷主人。洗盡𠍶酸成一勝。寒鴉啼送醉扶身。</text>
<title>一見上人乞詩。次林塘韻贈之。</title>,<text>麋鹿元非轅軛姿。山林空有遠栖思。詩魔未伏猶張膽。世味偏甞更朶頤。白足高僧來謁日。靑衫游子欲歸時。時予將歸覲。 良宵孤負無生話。江月其如正滿䂓。</text>
<title>印文師求詩。次卷中四絶韻。</title>,<text>山林神往秪形留。絆俗端應似惠休。蒙得三衣徒外相。在家還較出家優。右自叙居僧分座爲頭低。秪說禪機在草鞋。萬二千峰淸淨體。雲霞隨處不應迷。右楓嶽南向名山盡路歧。手中談柄是松枝。天王峯上高秋月。誦罷淸新佔畢詩。右師喜說佔畢先生詩飽閱風霜老紫藤。林間結社坐禪僧。不知誰識西來意。丐向癡迷點智燈。右香</text>
<title>山人信默隨印文主索題卷。步鈍庵三絶韻與之。</title>,<text>敲戶高僧忽比肩。漢陽淫雨欲晴天。風軒淨掃飄香篆。講到楞嚴第十篇。右負荷宗乘力製牛。着功精猛不曾休。人間誰解安心法。秖管空山石點頭。右靈異頭流落木秋。欲收甁鉢此間休。凌空錫杖經由處。南服山川眼底繆。</text>
<title>次曺繼芳韻</title>,<text>載酒來尋別洞天。靑山故故近人前。舊時雜沓輪蹄地。芳草梨花又一年。</text>
<title>贈金生伯要</title>,<text>後生元可畏。前聖豈欺予。但取存三省。何須誦五車。嶄然出頭角。率爾售瓊琚。更勸修天爵。山川其舍諸。余昨遊聖居也。金生自普賢庵訪我於水精庵之巖壁。仍歷圓通玄化。留二夜乃別。生屢以詩挑之。皆軒軒可喜。書此以答之。</text>
<title>贈道信</title>,<text>信宿招提境。欣逢碧眼僧。深山諸相滅。虗室玅香凝。方便安窮子。神通演大乘。非無桑下戀。詩句記吾曾。</text>
<title>贈信玄</title>,<text>圓通寺裡證圓通。咲閱浮漚起滅中。一段俗緣消未得。強煩留語碧蓮宮。</text>
<title>贈覺首</title>,<text>平生睡足圓通寺。夢覺斜陽欲下山。藜杖更尋唐嶺路。秖緣留偈却忘還。</text>
<title>贈慧遠</title>,<text>早悟無生理。先登不二門。題心懸印度。栖迹在秪園。我欲開疑網。師能斷鈍根。留衣吾未暇。識別秪荒言。余出入天磨聖居兩山。求上人之可與語者。盖難得焉。有慧遠師今住錫于普賢庵。始見我於知足。而別我於玄化。二日之間。盡得其爲人。眞所謂頗聡明識道理者也。與之一講妙蓮經。恨不得終卷也。姑以此記別。</text>
<title>題祖成上人詩卷</title>,<text>春山無處不題詩。籠得千嵓萬壑奇。餘債未收泉寺路。每逢佳地輒支頤。右道尊文字不須立。何況求言人士間。我自近僧僧便索。僧非從我近塵寰。右少衲飄然坐小菴。曹溪一勺早知甘。踈慵欲結山中社。共做空空釋部談。</text>
<title>靈隱冏上人</title>,<text>天台靈隱曾聞說。歷井捫參出險艱。一壑松琴長𠯦𠯦。半嵒花雨故斑斑。分明地藏菴前𡬾。隱映觀音窟後山。撞罷暮鍾僧更靜。杜鵑聲裡占淸閑。</text>
<title>題省還軸</title>,<text>寶月庵中入定僧。索詩飛錫下崚嶒。上方鍾磬眠知足。一洞雲霞出大興。牽俗我今辭疊嶂。縛禪師秪講傳燈。山深路黑難重覔。悟道應須脫小乘。</text>
<title>兔棧</title>,<text>犬灘元險惡。兔棧更縈紆。危眺臨無地。斜穿過曲隅。飛雲生脚底。初日近頭顱。烟縷籠喉吻。呀咻我僕痡。</text>
<title>蟠松</title>,<text>初脫羊膓險。閒原掌㨾平。能逃三伏熱。爲有一林淸。屈曲蒼鱗蹙。開張翠傘擎。輕風來剪剪。和夢海潮聲。</text>
<title>石壁</title>,<text>寒流纓可濯。石壁更橫張。鐵削攢晴昊。螺明襯夕陽。危松時落子。矮柳不成行。聞道秋容好。吾歸趁晩霜。余自南而北也。初試犬灘之險兔棧之峻。意甚苦之。旣已過盡。則平原極目。火日正熾。自新院北行二三里許。有蟠松立於荒田之外。淸陰滿地。凉籟瀏瀏。披襟坐卧。心頗爽快。又有石壁高可二十丈。俯壓寒溪。當流濯足。泚筆題名于崖面。仍記數語如右云。</text>
<title>明妃出塞圖 二首</title>,<text>塞草蕭蕭塞雲秋。嶄截長城限夷夏。朝登薄軀漢庭選。暮先明恩胡地嫁。胡地嫁命如葉。單于轔轔發曉駕。氊廬駱漿縱堪怨。回望漢關千萬𧬄。妾身至輕和戎重。白登七日誠可怕。如今慰彼畫中人。漢亡不在夷手下。右斗換秋回會一見。在天莫言織女恨。買茶浮梁歸有時。在人莫言商婦悶。出塞怨出塞㤪。去國千萬里。愁膓斷分寸。畫中分明紅頰啼。胡地漸近漢宮遠。和戎下策竪我髮。安得呼韓斬頭獻。</text>
<title>處容舞樂府</title>,<text>鳶肩神人出海中。齒編貝顔潑紅。行如飛龍氣如長虹。直到王前稱處容。鮫人織錦初出機。染爲文章裁作衣。紫袖嚲地舞婆娑。眩轉熒煌飜日輝。恠歌一曲仰靑天。赤唇開闔雲霏霏。忽鶴城遊罷鷄林。駕歸士女駭。疑爭覩知幾。圍市如絃月似水。夜夜踏月行穿市。春風花開揷滿頭。蹲蹲不覺紛紅委。一朝騎鯨返海府。流落人間但歌舞。新羅國除已千年。制度漸繁迷舊譜。翠眉女妓學得成。名屬梨園第一部。除日前宵入內庭。趍蹌歘歙奔百靈。舞罷宣賜錦纏頭。十襲透帋光熒熒。</text>
<title>驪山溫泉</title>,<text>地中疑有火龍蟠。噴出靈泉幾解寬。賜浴偏涵暘谷澤。壽王何事坐春寒。</text>
<title>讀宣和遺事</title>,<text>深宮無一事。書畫送流年。花石方虗內。干戈又事邊。誰知九鼎漏。已卜兩宮遷。糜粉姦臣骨。猶難注恨湔。</text>
<title>移竹</title>,<text>乘醉眞虗語。元無懷土心。山中嫌太僻。移向小園深。</text>
<title>兔毫筆</title>,<text>毛蟲爲覔神明後。東郭忘蹄已得㕙。生活謾勞三窟計。文書未了五車因。月中有藥難逃命。身後傳經解利人。只恐尖頭容易禿。寂寥墻角短檠親。</text>
<title>永安宮</title>,<text>行宮頹盡草離離。蜀主當年玆晏駕。漢火成灰冷欲盡。帝室有胄噓猶乍。區區僻隅亦可陋。堂堂大義還堪藉。窺吳畫策未爲先。黨賊姦䧺宜罔赦。一戰倒懸疾已痼。數年粗完天不暇。遺命叮嚀付大事。老臣激勵圖中夏。二表才上星又隕。至今志士空喑啞。興亡千古兩悠悠。惟見長江流不舍。頹雲鎖峽撥難開。寒日蕭蕭易西下。猿吟宮樹有餘哀。客淚不禁風前瀉。君不見阿瞞昔日居鄴中。銅雀入雲高結架。今有行人過遺墟。往事一一歸唾罵。</text>
<title>題南亭次韻</title>,<text>南來無日不尊傍。更費官厨上斗崗。夾路篁林踈復密。籠山雲葉斷還長。川分平楚鷗兼淨。風過荒城草亦香。幾箇男兒登覽地。自憐䓑水得飛觴。右伊水前頭古郭傍。何人經始卜南㟠。詩邊風月今猶昔。醉後歌鍾滑更長。飛鷺溪田魚婢上。游蜂庭院菜花香。牛羊薄暯皆歸宿。剪燭從敎再設觴。</text>
<title>臨風樓。次姜晉川鄭湖陰兩先生韻。</title>,<text>風滿高樓雨欲來。客懷登眺一游哉。彈丸割據年千逝。經畧英䧺土幾堆。滿腹詩書曾虎觀。驚時勳業杳雲臺。荒城日落從曛黑。秉燭何妨更把杯。右及時行樂不須慳。電掣光陰幾得閒。無術將繩留白日。有懷超海挾靑山。蔗漿沃渴銀壺凍。檀板催歡錦袖斑。一下層梯便陳迹。秪餘明月照南關。右一望蒼蒼極遠天。幾多游賞送流年。竹風漾綠吹杯面。山日舂紅落舞筵。粉黛三行挑客興。桑麻連塢起炊烟。大平有象堪乘醉。澤畔孤醒苦未賢。右醉鄕何害伴無功。世事秊來過耳空。遮眼不愁千嶂霧。披襟閑受一軒風。身登天地橫分處。思入雲烟縹緲中。畫揀珠簾堪作賦。勝遊滕閣也應同。</text>
<title>題北亭</title>,<text>南旣有亭東亦有。可能西地更無亭。無西有北眞堪慰。容我離程醉不醒。州有南東二亭。余旣遊矣。問西則未有也。曁其餞也。乃設于北亭。故戱題。</text>
<title>題東亭</title>,<text>南亭遊罷又東亭。亭下深池冒綠萍。疊嶂嵐光飛座濕。大堤花艶醉魂馨。水田漠漠秧初揷。風壑颼颼雨欲經。簫皷殷山搖舞袂。此生無地着騷醒。</text>
<title>鄕校謠</title>,<text>曳繚河山極濬崇。八方分寄讓繁䧺。承宣屬責心應簡。衡石程才望獨隆。掊克慴威先解綬。豪幷革面漸移風。剸裁盤錯渾游刃。根本須知在學宮。右晝錦相州美豈專。此方猶解篤生賢。爭傳嶺外觀風使。何似遼陽化鶴仙。末學卽今多滅裂。洪爐誰復費陶甄。已知成廈資樑棟。收拾應須及桷椽。</text>
<title>敎坊謠</title>,<text>心膓鐵石廣平堅。賦就梅花亦或然。上累風烟中逈隔。下方花月昔留連。高丘無女渾閑語。瑤水行觴秖衆傳。準擬紗籠身替燭。銀屛斜倚照羅筵。右神仙聞道好樓居。一字臨風自有餘。高挹簷楹山襞積。曲藏庭院柳扶踈。輕柔細屑琴初理。冷冽氤氳酒更釃。自愧東施難掩醜。當筵不敢好粧梳。</text>
<title>次林錦湖寄韻 錦湖時牧耽羅</title>,<text>嘉惠緣明代。浮生獨此心。北辰臨逈望。南斗伴孤斟。湖海聲名早。金蘭契濶深。滄波迷處所。試上最高岑。右先朝金馬客。今日竹符分。病爲丹心苦。愁應白髮紛。夢猶聯驛騎。醒秖望停雲。衮職終須補。歸來近聖君。曾同奉使。故云。右鯷壑天俱遠。茫茫不辨湄。平安苦無使。會合定何時。明主元非棄。徵書豈太遅。當歸空滿把。何以寄相思。右三姓曾䧺據。千年尙炳靈。天閑來汗血。分野是房星。大壑魚龍舞。荒村橘柚馨。誰知太守樂。宜着醉翁亭。右東湖懷昔會。南海嘆今離。默默看飛鳥。悠悠歷歲時。仙山雖有藥。楚俗不親醫。惟疾憂應切。偏傷鶴髮垂。</text>
<title>復疊前韻</title>,<text>文人今節制。天副遠民心。弓釰元兼捿。恩威要兩斟。共沾王化邇。方識聖憂深。成政歸朝▦。豐碑擬峴岑。右漫漫滄海外。天地此橫分。豪猾于今息。干戈自昔紛。鰍騰噴作雨。鵬戱翼如雲。壯觀生來少。終身荷聖君。右待滿苽三熟。將身海一湄。無人悲左䆠。所恃是明時。積雨龍吟壯。恒炎鴈去遅。松崗吟苦處。得句定相思。右入海孤根壯。何年役巨靈。神人出地府。羅代動天星。蠻舶魚塩利。山田藥草馨。扶桑望不極。出日易亭亭。右詩書同夙好。南北此分離。縱有潮陽謫。殊非佛骨時。窮愁直須遣。肺疾若爲醫。詩律今逾細。吟來涕自垂。</text>
<title>聞鶯</title>,<text>灌木成陰日正遲。一聲何許囀黃鸝。針砭俗耳回閑夢。皷吹詩膓愜素期。伐木豈無求友意。遷喬還有出幽思。緜蠻最取丘隅止。人不如禽可歎嗟。</text>
<title>水月亭八詠</title>,<text>淸早囪初啓。遙山氣自熅。似隨人共起。故與日交紋。遇異陽臺夢。怡同壠上雲。移來詩句裡。字字捴成雯。右玅寂朝雲返照翻成暗。歸雲擁已迷。金蛇忙不駐。銀竹散難齊。鳥翼投林重。鍾聲出寺低。尋僧明日去。愁殺漲前溪。右淸溪晩雨何處獨無月。揚明是漢江。馮夷驚屓贔。后土烱鴻厖。練靜霜砧擣。奩寒玉女扛。扁舟冒風露。可與洞庭雙。右漢江秋月試問山中雪。前宵深幾何。盡將靑掩匿。惟見白嶒峨。共說寒威重。誰知霽景多。長松不受折。最愛秀孤柯。右峩嵳霽雪▣▣▣▣▣。▣▣▣▣▣。䧺蟠知勢大。峻極見居尊。望自諳山面。身猶阻洞門。想應春蔌長。誰採佐盤飧。右龍門聳翠平郊延十里。一雨長春蕪。纚厲周阹際。萋迷遠水隅。風鬃出鳳苑。雲錦散龍駒。作頌今誰是。䮐篇可繼無。右箭郊平蕪湖上輕風起。檣頭落日。雙雙向孤島。一一轉重嵓。近過初無別。遙看却不凡。韓亭今草沒。去吊借歸帆。右楮島歸帆沙平官渡岸。蹄轂不停行。去豈忘城市。來多爲利名。垂楊管離恨。芳草喚愁生。風雨投荒院。誰知石澗情。右沙平行客</text>
<title>用拜賜宮壺雨露香分韵。各成一首。</title>,<text>重煕運正開。景福天方介。保業如覆盂。去姦如拔薤。大廈須棟梁。微臣實菅蒯。恩波忝共沾。感激徒勤拜。右右文重道心。求用儲材地。善羪自先王。靈承述遺事。已忝餽臺恩。多慚設醴義。臣愚非所當。不敢拜明賜。右虗檻臨淸漢。踈林送晩風。杯傾罇上凸。盤輟御厨豐。到骨沾珠賜。呼山向法宮。書生無寸補。終欲老雕蟲。右小技慙雕楮。冥行歎索途。解言無棄物。猶自廁諸𠍶。左肘從生柳。中流孰借壺。聖恩空感佩。歌詠和康衢。右何辜彼上天。降禍吾東土。頻仍大禮成。豈免斯民苦。廊廟慮應深。微臣言亦取。但願德敎崇。化生如春雨。右天以一而依。地能一故附。惟其有誠心。所以張治具。臣聞聖人心。不弛治世懼。帝舜警洚水。漢宣頌甘露。右先朝文治日。臣亦玷班行。咫尺天顔近。尋常聖慮長。園陵身未殉。蟣蝨命難償。始信嗚呼意。前王信不忘。</text>
<title>却疑春色在隣家</title>,<text>荒園治數畒。栽植秖名花。生意元無息。春風更發華。交加如競媚。爛熳故紛奢。蝶舞呈千態。蜂喧趁兩衙。將衰緣正盛。一醉付無何。顚倒靑苔遍。迷漫碧澗賖。空煩過墻曲。應恐在隣家。人事天機近。沉吟至日斜。</text>
<title>梅雨</title>,<text>梅雨冥冥墊角巾。氣蒸南國更傷神。馭翁獨倚桄榔樹。岸芷汀蘭㤪美人。</text>
<title>榴花</title>,<text>移種乘槎日。從知安石名。百花凋𧬄後。一朶氣機盈。的皪當朱夏。交乘耀絳英。沉吟幽檻外。𠍶老眼偏明。</text>
<title>半畒塘</title>,<text>茅齋竹牖稱幽居。更築方塘爲養魚。活水有源瀦綠淨。纖塵無計着虗明。蒲芽菱葉添瀟洒。雲影天光剩貯儲。滌盡煩襟惟嘯咏。風流應借晦翁餘。</text>
<title>冬至</title>,<text>碩果含生理。先民譬喩精。天心元不改。陽氣屬初萌。豈假吹鄒律。應須在玉衡。方占南陸至。已罷北郊迎。醴酒纔經宿。簫韶僅一成。關門宜下鑰。商旅亦休行。幾制要先審。端徽漸就盈。涓涓泉始達。灼灼火終明。主聖新臨御。臣愚欲效誠。願因宮線進。治道益基亨。</text>
<title>南獻納 應龍 以絶句五首。來寄書堂。次韻復之。</title>,<text>知君鍾彩是長庚。風雨毫端濕未晴。賤子秪宜藏瓜觜。築壇終擬判文盟。右上到岡巒下澗坑。山容水勢自縱橫。悠然獨注無人伴。時聽林間求友聲。右虗室心淸聞玅香。𠍶家生活冷於霜。故園秪在浮雲外。欲向漁郞借一航。右年來學易悟明夷。文錦還應尙褧衣。麋鹿元非轅下質。鄕心分付暯雲歸。右誰向明時事耦耕。錙銖材智盡登衡。水曹自是詩人例。須記從前太瘦生。</text>
<title>餘懷有未盡者。復步前韻。</title>,<text>古人不遇或躬畊。時至飜爲世鑑衡。懶散何妨城市隱。烏紗帽底一書生。右聖遠言湮學用夷。千年傳道一深衣。向來滅裂眞迷逕。收拾身心晩識歸。右講筵衣惹御爐香。出口高談凜欲霜。賤子如今興不淺。夤緣蘆葦坐輕航。右不向胷懷設塹坑。汪汪眞似大江橫。自慙溝澮難成水。徒得鳴蛙聒耳聲。右秊差甲乙襯同庚。滿腹風光更快晴。入手功名今啖庶。圓沙虗却海翁盟。</text>
<title>又疊前韵</title>,<text>飛黃騰踏向夷庚。塌翼山禽苦待晴。從此雲泥應永隔。他年車笠肯尋盟。右醉後新茶憶雪坑。沉吟不覺到參橫。晨鷄叫罷東方曙。卧聽平原牧笛聲。右華人知我姓名香。何害歸時飽雪霜。方信天朝聲敎遠。迂𠍶今復任梯航。右亦旣見君心則夷。誰知淸瘦不勝衣。雞栖焚草應騎馬。一出何妨倒載歸。右口業無多只舌耕。潛夫自昔著論衡。年來又入高陽社。隨處交遊有麴生。</text>
<title>送人之任義城</title>,<text>天郡非關口腹憂。古來賢者喜爲州。材堪經世難容手。職得親民少展猷。南服頑嚚觀感易。東華塵土夢魂悠。郞潛未有涓埃益。五馬知君計畫優。</text>
<title>客來當飮酒效古</title>,<text>客來當飮酒。來客在高陽。本欲邀同醉。其如索一甞。會須憐麴糵。何用計壺觴。肱曲壚頭卧。冥心萬慮忘。右客來當飮酒。來客或能詩。賢聖杯中進。龍蛇筆下馳。枯膓文字潤。冷活性情怡。秪恐損佳趣。莫敎兒輩知。右客來當飮酒。痛飮計還良。大勝夸毗子。昏酣勢利塲。敢行天下獨。且欲死前狂。嘯傲南窓下。悠然醉興長。</text>
<title>白雲洞。題曺處士 俊龍 林亭。</title>,<text>開囪遇景閉窓書。奇事君家泄秘儲。樂且無央盤谷是。來因乘興剡溪餘。琴床絃濕鳥初夢。池樹月移風更梳。夜夜相期宿簷宇。此身安得白雲如。</text>
<title>送交代谷山倅</title>,<text>䆗窱仙鄕古谷州。溪淸石白好山稠。傾筐蔬軟挑堪茹。穿荇魚肥釣入羞。罷錦徑歸慚舊迹。分符輕去管離憂。遙知捲箔靑林杳。滌暑樓中六月秋。</text>
<title>題六曹參議契會圖</title>,<text>彙征逢盛世。聯袂忝諸公。莅職閑忙異。開筵咲語同。風流觴詠裡。幽勝澗丘中。不盡投膠意。描來倩畫工。</text>
<title>夢訪忍齋 洪暹。覺來書寄。</title>,<text>睒睒靑燈欲曉時。草玄餘倦隱烏皮。非緣化蝶誇莊誕。不是炊粱誑呂癡。短策叱驢疑入巷。淸談揮麈怳論詩。百秊知己無多子。邂逅猶難一夢遅。附忍亝和韻筆倒三江足駭時。詠餘風味陸兼皮。逐雲騏驥憐君俊。奮臂螗螂咲我癡。自是神交空結夢。故應情至欲無詩。也知不惜虗彈發。怯和還慚到夕遅。</text>
<title>簡寄宋郞二首</title>,<text>一簷寒雨滴秋聲。客夢難圓坐到明。聽報前溪魚欲上。釣磯蓑笠謾勞情。右乞釣鉤鄕俗紛紛笠制新。不堪卓午混飢人。至今魚鳥儒衣慣。欲問龍門處士巾。右乞程子冠</text>
<title>遊漢江二首 次天使韻從事官時</title>,<text>詞鋒淬出正難干。駭目明珠落玉盤。靄靄春雲爭態度。淊淊江漢闘淸寒。照人丰采還穰歲。愛士深情當吐餐。想得靑綾持被夜。夢魂時遶白𩿨湍。右漢曲淸幽擅下藩。玆遊奇絶幾騰喧。業遙淸渭輕千里。詩作長城重五言。天遣孤査爭覩鳳。地疑三峽却無猿。居人行樂應須記。並水林亭敵謝園。</text>
<title>追次朴君沃箕城壁上韻</title>,<text>行槖輕於葉。心兼夜氣淸。壁間無傑句。燈下倍羇情。豈料廻轅日。方承擲地聲。詩壇今獨步。老我敢容評。余到箕城。則灌園詩已亡矣。入洛灌園錄示。故答之。灌園。君沃號也。附朴原韻旅館無人問。秋天暮景淸。想君來日意。猶我此時情。爛醉南京酒。驚心北鴈聲。題詩粉壁上。留待隴西評。</text>
<title>三叉河咏懷</title>,<text>不寐緣何事。沉吟到夜中。少時惟刻楮。老去尙雕蟲。身遠頭全白。功微面發紅。狐裘今弊盡。遼左早凄風。</text>
<title>駐蹕山</title>,<text>當年戒蹕駐玆山。䧺武非常不可攀。草木猶疑經殺伐。風雲如爲護孱顔。玄花白羽空傳說。黑子靑丘竟未刪。往事欲憑樵牧問。客來寒雨淚和潺。</text>
<title>望京樓。次板上韻。</title>,<text>百年身世欲何依。京闕悠悠入望微。西寒羣山千里拱。東天一抹五雲飛。客程迢遞元愁思。佳節登臨況落暉。折得黃花成悵想。不妨扶醉下樓歸。</text>
<title>錦溪</title>,<text>錦溪淸淺不勝舟。橋渡如今興更悠。忽憶去秊秋雨後。靑山影裡泛長流。</text>
<title>𪀋綠樓船。次尹子固韻。</title>,<text>月色爽人心。江聲淸客耳。他時耿不忘。此夜泛秋水。右江月至今淸。江波千古在。覊愁萬斛多。一葉舟能載。</text>
<title>呈義州牧伯</title>,<text>一雨龍灣作早寒。旅懷非酒遣應難。淸心堂上孤眠處。咫尺覊懷萬斛寬。</text>
<title>黃州恠石院。次板上韻。</title>,<text>䟽何年役五丁。羊膓取路苦跉𨂲。人從木末趍眢井。雲斂嵒崖展繡屛。未有神功窮地脉。且將詩句報山靈。喜逢小院依殘麓。卸馬支頤病脚寧。</text>
<title>次簡亝集中韻</title>,<text>覊滯天涯八月闌。風吹枯葉送輕寒。遙山勝畵詩新就。華髮盈簪鏡懶看。已厭官厨魚入饌。却思村舍菜堆盤。遠遊誰悶貂裘弊。遺我曾無綺一端。右金釵十二興全闌。旅館孤眠歎獨寒。病客每憑欹枕卧。傍人渾作懶夫看。途中敢效狂生哭。谷裏終期隱者盤。落葉打窓蟲語閙。此時歸思起無端。</text>
<title>謾成</title>,<text>打殘黃葉落紛披。勢轉調刀捲地皮。屋上重茅吾不惜。却愁吹折菊花枝。</text>
<title>次閔修撰 起文 題屛韻</title>,<text>仙山何處掘蓯蓉。未脫紅塵歸思濃。不覺桃源春已晩。漁舟之子覓無蹤。右源春曉長咲莊周物欲齊。難齊是物故應迷。試看一幅湘江竹。何事隨風高又低。右瀟湘風竹</text>
<title>春明門外卽天涯。應製。</title>,<text>一時恩寵莫須誇。纔出宮門便隔河。闕下亦能生九坂。天涯不必是長沙。水蒼謾撫曾携佩。宣政空懷晩罷衙。但把忠貞堅意合。熱中何用淚橫斜。</text>
<title>俛仰亭三十詠。爲企村作。</title>,<text>其一秋月翠壁▣▣▣▣好。強喚秋月名。峙質長如此。何曾有缺盈。其二龍龜晩雲雲是龍噓氣。玄夫何所爲。占晴復占雨。須借大靈龜。其三夢仙蒼松仙人不可見。夢到無何有。欝欝千丈姿。或竝彭聃壽。其四佛臺落照鎔金散作芒。返照啣臺去。宿鳥擇枝歸。漁翁收網語。其五魚燈暮雨聞說魚燈勝。晴宜雨更宜。凄迷烟景裡。最是日西時。其六湧珍奇峯后媼不藏寶。何年湧出之。夸娥難遠賈。留作一亭奇。其七錦城杳靄望極迷眞面。蒸嵐莾蒼間。苦遭來客問。強說錦城山。其八瑞石晴嵐山骨何年聳。天成自蓄祥。晴嵐如擁護。映日有文章。其九金城古迹設險何年代。遺名尙記金。古來攻守地。蒙草葛爲林。其十甕嵓孤標秖識巖名甕。寧論甕裡春。欲將南斗挹。一醉海邦人。其十一大秋樵歌草裡微成逕。林間互答歌。談王還有伴。相與老秋坡。其十二木山漁笛漁篴木山下。伊緡豈在鉤。任他魚不食。吹弄一溪秋。其十三石佛踈鍾鍾動招提境。穿林月未凝。空煩醒俗耳。如聵定中僧。其十四㓒川歸鴈如陣復如字。晴川斜日歸。只緣羅網遠。不爲稻粱肥。其十五穴浦曉霧宿霧寒慵捲。空濛浦溆夷。初陽遙拍海。明滅轉多姿。其十六山城早角太守起常早。風傳畵角聲。幽人高枕裏。亦有退憂情。其十七心通脩竹癈寺無僧護。龍雛歲歲添。風枝自相擊。一欲問香嚴。其十八澗谷紅蓼幽澗蓼花繁。遙知秋氣集。宛然一幅圖。漁父持竿入。其十九二川秋月派別源應一。光分照則同。風霜助皎㓗。秋夜水如空。其二十七曲春花自得孤亭趣。尤輕萬戶侯。春風裁錦繡。衣被七巒頭。其廿一松林細逕隨意移筇杖。松間一徑開。不曾逢俗客。時與暝禽回。其廿二竹谷淸風卜㞐近幽谷。當午竹風吹。溽暑何從入。披襟散髮時。其廿三平郊霽雪不識前宵雪。朝來野色移。迷漫望難定。直欲蹇驢騎。其廿四遠村炊烟村遠樹如薺。烟光朝暮新。甕飧知幾屋。皆是景中人。其廿五曠野黃稻霜老萬顆子。雲黃千頃田。速加銍刈功。秋水生渺然。其廿六極浦平沙目極傷回浦。沙堆遠更明。皚皚太古雪。長占霽汀平。其廿七前溪小橋斜陽人務息。一一度橋回。收網翁何去。溪魚見影猜。其廿八後林幽鳥扶踈屋後𡬾。栖息有嚶嚶。不見王孫彈。惟聞碁子聲。其廿九晴波跳魚噞喁吹細浪。跳擲戱晴溫。魚樂無逾此。龍門亦寓言。其三十沙頭眠鷺閑飛有何倦。白日沙上眠。却被趁魚獺。喧渠夢不圓。</text>
<title>東人編詩。見高麗睿宗與郭輿聯句喜雨長律。愛其韻奇而語暢。遂次韻志喜。</title>,<text>桑林古有祈甘雨。雲漢今無歎嘒星。有渰初看飛盖合。其濛漸覺折漿零。鶴先鳴垤還占喜。鵝欲橫盤却脫刑。不待圭牲煩徧擧。須知黍稷本非馨。豐年著象宜歌詠。樂事關心近酒甁。叶佑乾坤開泰運。重光日月肇遐齡。嘉祥可致鳴岐鳳。偏覇誰論瑞楚萍。重穀宸心孚海嶽。塞空神氣轉風霆。紛紛噴泄蒸虗牝。闇闇糢糊失逕庭。遠𡬾易昏迷短薺。前山渾黑掩長屛。溝塍漠漠交流白。禾稼油油徧沐靑。河伯謾誇專大壑。鳧翁應恨沒脩汀。聲掀地軸奔千恠。勢瀉天河溢四溟。變化鯤鵬疑輾海。此以下逸。</text>
<title>題僧軸畫</title>,<text>環溪奇勝擅東封。心苦良工一筆供。烟樹微茫蒙羽葆。晴巒縹緲擢芙蓉。波添嗚咽石間水。響亮悠揚雲外鍾。今日逢僧看此畫。十年傷老未操筇。</text>
<title>簡寄韓山倅</title>,<text>海魚供日腥盈庫。追憶參甞廿八秊。負米難酬平昔志。寸書裁罷却潸然。</text>
<title>訪冲菴舊居</title>,<text>冲庵昔日構精廬。早悟浮漚萬事虗。晩歲名編元祐黨。平生口誦孟軻書。恨無釣石尋遺迹。賴有村童指舊居。形勝自如人已去。邇來誰復樂樵漁。</text>
<title>謾成</title>,<text>靑燈相對正無眠。漏下銅壺幾滴傳。詩書奮業誰分付。氷雪孤標我獨偏。馮衍有妻還却掃。陶潛無酒費沽錢。秊來年去悠悠事。坐燼心香到曉天。</text>
<title>靖陵遷葬挽詞</title>,<text>術誤靑烏軫聖慈。珠丘改卜愜輿悲。中興偉績靑珉紀。竝育深恩白屋知。咫尺宣陵同陟降。奉承貞顯似平時。微臣忝是經帷舊。哭盡秋風又挽詩。</text>
<title>詠馬。用聯珠詩趙家明賦牛韻。</title>,<text>王良挾策非知己。韓榦通靈亦假身。立仗駕車均是役。何如自牧不隨人。</text>
<title>咏新月 慕亝先生呼韻。十一歲作。</title>,<text>半璧依俙出海魚。薄將光彩照浮蛆。這邊玉兔無多智。檮藥辛勤不滿輿。</text>
<title>易水送荊卿賦</title>,<text>秋風起兮天泬㵳。易水波兮木葉下。驪駒唱闋兮泣數行。僕夫結束兮催征馬。念予之與子相依倚兮。天地鬼神之所共臨。輕軀殼於一諾兮。重義氣於千金。彼秦者人而乕狼兮。上首功而棄禮義。強呑詐取諸侯無不受其僇辱兮。豈獨爲吾一匹夫之所深𦔺。愚夫愚婦皆思其奮拳兮。而況吾子之凜凜有所守。人不敢愛其生兮。寃血未乾將軍首。地不敢秘其勝兮。姤媼乘泣督亢圖。君持此兮向凾谷。目中已無乎咸陽都。庶弭耽耽之視兮。墮吾甘言之術。圖窮而匕首見兮。刃未接兮魂已失。斃呂雛於一劒兮。陳大義於秦庭。羣臣狼顧而䝱息兮。罔不怛我之威靈。回車言旋其行匪疾兮。秦雲慘淡兮日色薄。壯心咆𠷺猶未已兮。河外之衆膽自落。凡有邦結轍而爭迎于此水之上兮。歸佩六國之印如斗。𡬾功名於一時兮。流聲實於九有。嗟丈夫行事貴乎勇决而無留兮。夫君仗義而此行。憤氣結而上騰兮。白虹貫日而沉晶。風色爲我緊。晴天爲我陰。激幽衷而傍水湄兮。目極行塵兮傷我心。</text>
