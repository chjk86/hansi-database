<title>以新曆寄羅暖萬戶孔鶴壽</title>,<text>異域風霜苦。春回不似年。忽看新曆日。方覺歲時遷。</text>
<title>送李孝移。分韻得里字。</title>,<text>別懷終無窮。世亂方未已。何處送君歸。長亭一十里。</text>
<title>送明應</title>,<text>我隱欲東浮。君行正西笑。別後短長亭。山重水復繞。</text>
<title>悼意 七首</title>,<text>腸斷復腸斷。欲忘還未忘。懸知同此路。身在恨俱長。其二薌澤猶在衣。蕙心今化泥。如聞枕上語。錯作夢中啼。其三季夏苦日長。近秋初夜永。遲遲送夕暉。耿耿迎晨影。其四夕語似嬉嬉。朝容猶湛湛。中心一片悲。展轉無由減。其五杳杳豈非夢。娟娟長在念。分明傍砌花。想見晨粧艶。其六秀色猶應有。芳心豈易逢。平生絶弦痛。不獨丈夫鍾。其七濃雲疑綠鬢。澹月想修眉。物色還無賴。晨昏惱所思。</text>
<title>示權汝明</title>,<text>端居觀物化。日夜入於機。得鹿功名幻。屠龍學業非。虛心游汗漫。絶慮造希微。寄語權夫子。吾生信有歸。其二高人入無物。智士費心機。道裏無成毀。人間有是非。烏皮生事足。鷄肋世情微。桂樹千山外。招人猶不歸。</text>
<title>共親友夜坐</title>,<text>切切草蟲苦。秋天星斗寒。親知俱在眼。貧病易摧顏。共道世情薄。仍歌行路難。歌終靜相對。四座涕闌干。</text>
<title>鄭松江寓居高陽塋下村舍。朴公景進 漸，李公善吉 玄培 及季舅皆會。飮酒呼韻。時李公將赴黃岡。而季舅新歸自湖南。</title>,<text>野望淸秋遠。開軒坐石苔。粧林紅葉老。帶日暮鴉廻。樽酒無何飮。親朋不速來。人生離合異。回首意悠哉。</text>
<title>楊根路上</title>,<text>鑿鑿澗邊石。漁梁處處同。川容秋見底。樹色暮連空。回首悲人世。虛心慕釣翁。溪山如許美。吾自入塵中。</text>
<title>次納灝堂韻</title>,<text>出郭銷塵思。登臨蕩客愁。窓虛通灝氣。簷迥俯淸流。杏蕊嬌迎夏。松風爽作秋。江湖空滿眼。惆悵送歸舟。</text>
<title>上松江</title>,<text>往日分離苦。相思乏羽翰。湖山頻入夢。談笑再承歡。夜月三千界。淸樽十二欄。囊空聊信命。長鋏不須彈。</text>
<title>龍安村舍 季舅以吏部郞中退居</title>,<text>澤國收微雨。江村餞暮春。野橋花送客。官渡樹邀人。眊矂違題塔。飄零賦在陳。古來淸絶地。回首一傷神。</text>
<title>題僧軸</title>,<text>五月叢林雨。連旬苦滯淫。堂鍾應畏濕。階蘚不禁侵。意遣聊憑几。愁來遽滿襟。憑渠問淸淨。一一洗煩心。</text>
<title>宿扶餘村舍</title>,<text>夜月床帷冷。輕風葛絡淸。旅窓容一宿。孤枕到三更。促織緣階響。飛蚊繞鬢鳴。明朝白江上。弔古有餘情。</text>
<title>送止叔游四郡 宗室華山守楹</title>,<text>仙境跡未到。有懷今白頭。玆遊良勝絶。公子更風流。落日丹丘峽。秋風寒碧樓。秪應明鏡裏。隨意繫扁舟。</text>
<title>空林道中 淸州</title>,<text>雙峯饒亂石。百道瀉鳴泉。白日飛山雨。驚雷散峽天。徑危線竹瘦。崖坼老松懸。蜀魄啼何處。神傷一黯然。</text>
<title>住雲庵 俗離山</title>,<text>丈室依靑嶂。居僧住白雲。寺仍前代舊。峯自地藏分。煮藥收松子。題詩減蘚文。歸時林月上。涼影正紛紛。</text>
<title>次沔川東軒韻</title>,<text>荷葉方池靜。松陰細路長。官閑宜晝睡。堂靜泛淸香。樓角千峯暮。軒風五月涼。滯留心已折。歸夢華山陽。</text>
<title>尹都正夫人挽 都正諱珍。貞顯王后之姪。夫人姓洪氏。領議政彥弼之女。領議政暹之妹。</title>,<text>莘蜀妃門貴。韋平世相基。能光史氏傳。不愧碩人詩。八袠人稀到。三從禮莫違。堂堂千字誄。誰是馬班詞。</text>
<title>鐵嶺</title>,<text>暮宿銀溪驛。朝登鐵嶺關。思親雙鬢白。戀闕寸心丹。客路連三水。家鄕隔萬山。未應忠孝志。蕪沒半道間。</text>
<title>崔大洋携酒來訪</title>,<text>樓靜笳初歇。枝寒鵲屢飛。星隨河共落。雪與月交輝。不謂殊方謫。何由故國歸。今宵一樽酒。忍淚自沾衣。其二歷歷星橫漢。悠悠月照關。將軍能解事。逐客始開顏。村酒那辭醉。歸雲不可攀。分明瞻白兔。一拭淚痕潸。</text>
<title>黃思叔以詩見寄。次韻</title>,<text>海內平生友。行藏又略同。世情迷向背。岐路作西東。不必腸千轉。時將酒一中。男兒蓋棺定。吾道豈終窮。其二問俗他方異。懷賢往事同。家鄕蠶嶺北。區脫鴨江東。偶落毫塵裏。聊遊羿彀中。百年知分定。寒暑任通窮。其三與子眞兄弟。唯應姓不同。聲名曾上下。蹤跡各西東。暮角江城外。孤燈土室中。新詩千里至。哦罷意無窮。其四早歲歸休約。成言與子同。藩籬無限隔。疆理接南東。岐路分離後。生涯震蕩中。雖然各努力。世事本難窮。其五千里雖相隔。心肝本自同。衆星終拱北。萬水必朝東。羈絆殘年過。觚稜一夢中。平生忠孝志。零落泣無窮。</text>
<title>因北使寄上舅氏</title>,<text>酷似牢之舅。非才愧魏郞。早將齊得喪。還喜共行藏。直道寧時態。安貧亦士常。惟應行素位。不必慕沈湘。</text>
<title>歲除前一日是庚申 辛卯</title>,<text>京國遙千里。江城近二更。今年唯後夜。此夕卽先庚。燈火居民樂。杯觴遠客情。窮愁元少睡。不是守三彭。</text>
<title>蒙恩放還。鴨綠舟中示伯瞻。</title>,<text>遠樹低還簇。層崖合復開。江花工點綴。石棧巧縈回。水作蒼龍去。山如健馬來。西風吹客棹。歸思日悠哉。其二故國猶兵馬。風塵暗不開。江從夷地出。人自鬼門回。陸相宜先訪。陶公合早來。天兵異申戌。愼莫賦懷哉。</text>
<title>九日。次朴季吉。</title>,<text>烽火連三月。東征尙未回。虛傳武侯表。不見士行來。滿目悲秋意。關心泛菊杯。窮年憂世事。懷抱幾時開。其二樓對胡山迥。城臨鴨水回。天連滄海闊。雁帶夕陽來。舊日曾耽賞。重陽不放杯。黃花知客恨。故自繞籬開。</text>
<title>次呂策士永明</title>,<text>淸渭熊羆卜。成周八百年。公侯終必復。胄胤摠多賢。直爲心相照。何嫌語不傳。他時平賊後。把酒祝堯天。</text>
<title>送金而敬 廷睦</title>,<text>匹士能光國。窮年賦遠遊。申胥終復楚。季子始觀周。雪壓盧龍塞。風掀碣石陬。干戈猶未解。離思轉悠悠。</text>
<title>送伴送使鄭判敦寧東歸 崑壽。余則管糧留義州。</title>,<text>亂後仍爲客。天涯又送行。去留均有恨。離別更關情。城帶龍灣闊。雲連鶴野平。那堪明日望。煙樹隔長程。</text>
<title>次前韻。追寄申敬叔。</title>,<text>追寄申員外。天寒好遠行。相逢能有幾。此別最多情。古塞春將至。邊城賊未平。梁州何日到。默坐計歸程。</text>
<title>送鄭子虛 文孚 赴吉州</title>,<text>聞道龍蛇歲。輕身靜塞隅。功名尤俊偉。狀貌計魁梧。直是忠懸日。何妨膽滿軀。秋風望行色。還笑我非夫。</text>
<title>中秋夜宿臨溟驛。雨不見月。</title>,<text>五月到八月。未有不陰時。又負今宵約。還爲隔歲期。孤燈懸壁冷。蟋蟀近床悲。向曉催歸騎。茫茫指海陲。</text>
<title>次前韻贈鄭子虛 時在明川</title>,<text>飄泊猶堪幸。逢君此一隅。心肝無楚越。詩酒不支梧。重嶺遮愁眼。輕寒怯病軀。機心試行路。爭席任村夫。其二身猶寄兩角。學未反三隅。世事常隨鍤。冥懷獨據梧。風塵追薄祿。憂患困殘軀。可笑支離甚。誰知我丈夫。其三培風起北海。垂翅困東隅。滿眼憐衰草。傷心悴碧梧。毫塵觀幻世。甁雀擬微軀。三命車中儛。嗟嗟彼薄夫。</text>
<title>次端川韻</title>,<text>兵革汔可止。五年猶未休。殊方難着足。故國幾回頭。歲暮蟲催織。天長雁引愁。桃源何處是。歸夢落林丘。其二盡於忙裏老。誰向死前休。世味鷄徒肋。名場鼈縮頭。悠悠懷往事。歷歷抱閑愁。今古終何得。眞同貉一丘。</text>
<title>次洪原韻</title>,<text>古驛臨沙迥。靑山傍海多。羸驂千里道。霜菊九秋花。到處身如寄。誰家酒可賖。重陽無數日。歸計莫蹉跎。</text>
<title>次穿島韻</title>,<text>石骨穿成穴。波濤噴雪山。洒衣飛雨細。侵坐古苔斑。故國心常繫。殊方眼幾寒。臨風望漁艇。深愧異忙閑。</text>
<title>遊千佛山。時三月有霰。</title>,<text>飛瀑何年識。懸崖自古張。泉源接霄漢。山勢近龍荒。盡日看跳雪。非時怪下霜。不言奇絶地。乃在涸陰鄕。</text>
<title>宿安佛精舍</title>,<text>披榛尋雪徑。投暮宿諸天。多難寧逃世。偸安暫似禪。落溪松影瘦。搖月磬聲圓。明日回城郭。塵心又惘然。</text>
<title>雨中飮穆如 鄭允穆 家。贈李希龍。</title>,<text>籬下泉流漲。村中客到稀。靑山雲外暝。白鳥雨邊微。竝舍非凡子。扶藜叩野扉。風塵苦飄泊。萍梗兩相依。其二病覺文園痼。詩看水部親。詞林甘寂寞。世路自逡巡。麻麥風前亂。溪山雨後新。何妨一醉樂。同是故鄕人。</text>
<title>送李希龍還春川</title>,<text>惘惘長懷感。超超獨失倫。憐君長遠客。慰此一孤臣。歲暮仍憂亂。天涯又送人。平生剛制淚。今日自沾巾。</text>
<title>峽裏滯雨</title>,<text>峽裏恒陰雨。冬來不見氷。霧深玄豹隱。雲涌翠螭升。寒暑時仍錯。羈棲恨益增。憑誰堪遣興。唯有酒如澠。</text>
<title>次趙狀元棐仲 翊</title>,<text>離亂終無定。風塵昧所之。那期尺書到。慰此寸腸悲。交契應相保。形容覺漸衰。何當一樽酒。相對說離思。</text>
<title>宋觀察大夫人挽 代人</title>,<text>世說三從貴。朝嘉百行原。高齡錫難老。積慶在平反。暮雨連新兆。歸旌向故園。哀歌關外路。客淚有餘痕。其二忝在宣風下。叨聞德義尊。雕軒來日煒。丹旐去時翻。長路成千古。新阡卜九原。悲笳乘曉發。愁絶更堪論。</text>
<title>苦雨呈岳麓</title>,<text>步庭鳴鸛鶴。遶舍長蒿萊。厭見新泉漲。難逢舊雨來。無薪從掇屋。及榻漫生苔。東閣涼如水。山公想把杯。其二搰搰夜舂麥。茅簷生晩煙。今年歲當毀。竝舍水侵田。鷄犬猶乘屋。魚蝦亦上天。銜杯對苔井。正賴使君賢。</text>
<title>岳麓次韻。復謝。</title>,<text>莽莽三庚雨。荊扉沒草萊。前山玄豹隱。近渚白鷗來。已折臨江檻。猶忝上砌苔。使君知寂寞。還寄兩三杯。其二富家空夜杵。隣舍斷晨煙。亂水流幽徑。平沙沒舊田。羈棲猶白屋。生理訴蒼天。最是攻愁具。無勞問聖賢。</text>
<title>宿安邊村舍</title>,<text>落日村墟迥。樵蕘各自歸。風翻瓠葉響。雨打豆花稀。倦馬疲登道。寒蟲勸授衣。年年遊子恨。寂寞壯心違。</text>
<title>送林公直</title>,<text>涸轍寧相濕。睽離動一隅。羈魂迷北上。壯志失南圖。歲暮蟲聲切。天長雁影孤。君行猶意結。高興寄蓴鱸。</text>
<title>贈子敏</title>,<text>兵馬新書記。風塵一老郞。相看非故國。作別又他鄕。北望雲沙闊。南歸道里長。關心驛亭酒。離恨易蒼茫。</text>
<title>次子敏</title>,<text>寥泬天河迥。驚鴻叫侶頻。俱含窮歲恨。尙作遠途人。萬事星霜換。三秋鬢髮新。看君矜羽翮。元自離風塵。</text>
<title>次岳麓贈別</title>,<text>七載空勞夢。天涯喜再逢。睽離元不定。泣涕欲無從。德壓三家貴。詩輕萬戶封。龍門還遠隔。回首白雲重。其二夙抱淹漳疾。沈沈二豎嬰。忽驚軒蓋至。嬴得稚童驚。北道今爲主。東雲久繫情。中年離別意。偏覺鬢毛明。</text>
<title>達夫求詩</title>,<text>交道形骸外。生涯逆旅間。飄蕭驚素鬢。慘戚異朱顏。有客雖安命。無錢可買山。難堪寒峽裏。風雪送君還。</text>
<title>寄子敏</title>,<text>驛亭離別後。淸晤夢中頻。我逐隨陽鳥。君爲入幕人。路長書未寄。詩老興逾新。塞北風沙盛。荷衣莫染塵。其二爲問靑油士。能思白髮郞。卽今當路地。皆笑涸陰鄕。峽裏風霜苦。閑中日月長。詩筒憑驛使。回首恨茫茫。</text>
<title>古玉丈呼韻</title>,<text>壯氣因詩洩。羈懷得酒悲。逍遙眞遂性。通介不隨時。大海雲如漆。孤城雨散絲。窮途堪作哭。吾道欲何之。</text>
<title>題金希之家</title>,<text>小築隣靑嶂。層臺俯碧灣。煙塵昏海曲。風月自溪山。旅館三更酌。浮生一日閑。徒懷憂世志。蕭颯鬢毛斑。</text>
<title>聞慶。次蘇齋相公韻。</title>,<text>不逐升平賞。兵戈始此來。溪山雖可愛。墟落已生哀。客路玄冬盡。浮生白髮催。孤燈縣齋夜。吟斷久低徊。</text>
<title>偶題</title>,<text>不飮黃封酒。空來此醴泉。還同峴首客。欲釣槎頭鯿。水已鴨頭綠。花將女頰姸。園林何處好。一醉習池邊。</text>
<title>宿板橋店</title>,<text>宿昔猶安命。歸來始自憐。孰居披拂是。若有鬼神然。長路風霜苦。危邦歲月遷。靑雲多故舊。肯借買山錢。其二石火忙非翫。銅章解已遲。求全雖得毀。了事亮成癡。筋力途中盡。松楸夢裏悲。滄茫江上路。更誦七哀詩。其三小店蓬茨破。寒星夜耀芒。燈殘人未睡。被冷夢難長。往事誰追悔。前程未敢量。鷄鳴問前路。更踏板橋霜。</text>
<title>春盤 月課</title>,<text>梅萼迎春破。幡花送歲闌。茵蔯紅縷重。蒿蔊翠絲寒。採纈供金闕。提携映玉盤。十年如夢寐。曾着侍臣冠。</text>
<title>北樓逢雨</title>,<text>澤國新秋雨。危樓久客心。雲山愁裏遠。滄海望中深。衰病居然及。神仙未可尋。憑欄搔白首。天地入長吟。</text>
<title>西林客夜有感</title>,<text>旅枕苦無睡。讀書鷄喚晨。殘年長作客。浮世豈容身。又覺靑陽逼。頻驚白髮新。天時與人事。今日更沾巾。其二客久何時返。更長不可晨。徒懷千里志。虛負百年身。樂事隨時減。憂端逐歲新。已從霜滿鏡。空有淚盈巾。</text>
<title>除夜逢雨</title>,<text>四十三年過。人間世路難。鬢添新歲白。顏減舊時丹。拙計安蛇足。勞生付鼠肝。孤燈愁不寐。細雨送宵殘。其二夜雨殘年盡。東風積雪銷。還愁歸路滑。不奈故鄕遙。畫角聞悲壯。靑燈對寂寥。年年羈旅地。節序肯相饒。</text>
<title>過時興驛</title>,<text>少日猖狂地。殘年潦倒身。猶存斷腸水。空對有情人。衰白頻看鏡。存亡只濕巾。那堪歸去路。梅柳已搖春。</text>
<title>遇玄達夫</title>,<text>翳翳桑楡日。搖搖萍梗遊。寧將新歲意。只作去年愁。舊友終靑眼。殘生已白頭。相逢多少恨。要與醉鄕謀。其二濁世君深遯。殘年我薄遊。如何邂逅地。便抱別離愁。但使尊傾海。休言雪滿頭。試看松柏意。終昔歲寒謀。</text>
<title>次吾助川韻</title>,<text>誰將川上石。迤邐傍長灘。雨激潺潺響。風回細細瀾。障狂常不動。爲柱鎭能安。我愛高堅節。非因好事觀。</text>
<title>次沙里院韻</title>,<text>古院平沙里。柴扉野老家。生成兼燕雀。雨露潤桑麻。寂寂時將晩。依依物自華。東漸饒帝澤。扣腹送生涯。</text>
<title>次簇錦溪韻</title>,<text>平明戒征路。前侶已尋溪。東嶺日初上。西山霧半迷。地平村遠近。天闊樹高低。帝力歸耕鑿。休言是九夷。</text>
<title>次箕子祠韻</title>,<text>夫子來玆土。當時道亦東。地疆雖有別。人性本來同。八敎遵遺法。千年自舊風。客來悲弔古。洒淚向寒空。</text>
<title>次快哉亭韻</title>,<text>城臨古郭外。梁棟更雄哉。落景催詩句。微涼進酒杯。江通蘇子望。風入楚王臺。東國山川勝。胸襟幾度開。</text>
<title>次望月亭韻</title>,<text>望月高亭上。欄干晩倚風。瑞光初暈嶺。淸影半昇空。樹合䑃朧裏。江流隱映中。此時成小酌。幽興與君同。</text>
<title>次齊山亭韻</title>,<text>亭以齊山號。山應與閣齊。開窓晨靄入。傍檻暝雲低。風氣時從北。江聲暮向西。銜蘆失群雁。何處獨酸嘶。</text>
<title>次金孝女舊里韻</title>,<text>郭州金孝女。以孝獨傳名。片碣流芳譽。雄詞揭烈聲。苟能療舊疾。何意惜殘生。十室休言陋。須看本性明。</text>
<title>次登曉星山韻</title>,<text>晨登曉星嶺。東望有餘淸。亂嶂連雲矗。寒蕪際海平。前旌隨霧捲。征馬向風鳴。鼓角兼松籟。遙聽隱地聲。</text>
<title>宿水雲亭</title>,<text>谷轉川如帶。山回石作屛。灘聲春後壯。松籟夜深聽。坐久生悽愴。神虛接杳冥。塵心昏似醉。今日絶須醒。其二曺翁元富戶。未必慕幽貞。偶卜兹丘勝。終能特地淸。三公眞不換。一壑本誰爭。可笑人心險。溪山亦被評。</text>
<title>贈天磨山僧 時在平山城中畫佛壁</title>,<text>寂滅連知足。天磨對聖居。仙山猶面目。古寺半丘墟。梁棟應重構。丹靑正賴渠。袈裟須早返。塵土汚人裾。</text>
<title>宿淸川縣 淸州屬縣</title>,<text>午醉北村酒。投暮宿淸川。空庭噪鳥雀。廢舍無人煙。疲馬齕殘豆。倦僮僵弊氈。向曉幽夢覺。泠泠聞暗泉。</text>
<title>登愁歇院樓</title>,<text>朝發平澤縣。晩登愁歇樓。日輝淡平陸。風色如高秋。升沈良草草。聚散亦悠悠。不及鴟夷子。飄然江海遊。</text>
<title>岳麓垂訪。登臺小飮。</title>,<text>山路聞吹角。呼兒掃釣磯。深慙長者轍。肯叩野人扉。墅色供平遠。江光動翠微。歸鞍帶明月。夕露濕荷衣。</text>
<title>有感</title>,<text>少年縱酒貽譏罵。中歲耽文損性靈。萬事世間皆幻耳。雲山從此眼長靑。</text>
<title>次納灝堂韻 四首</title>,<text>沙頭酒盡玉甁雙。濯足滄浪弄碧淙。歸臥小亭春睡穩。曉濤成雨殷寒窓。聞說君家好水亭。閑來一醉臥風櫺。吟餘不覺斜陽盡。雲影天光共小汀。薰爐茶椀午眠餘。瀟洒眞宜靜者居。塵土十年勞夢想。此來尤覺世情疏。春懷春水共悠悠。引白持螯任拍浮。堪笑世間征利子。幾人能向死前休。</text>
<title>蓮池 二首○普光寺在林川郡</title>,<text>垂柳陰邊一逕通。小塘無數藕花紅。惜無美酒酬淸景。三嗅餘香立月中。一番衰落一番開。無數淸香擁鼻來。安得月明携酒去。夜深澆下碧筒杯。</text>
<title>燕</title>,<text>落花游絮共晴空。趙后裾輕不耐風。暫見呢喃經屋角。瞥然飛入畫簾中。</text>
<title>蘇大諫江亭 大諫名逢。丁酉坐黨罪削爵。亭在礪山彩雲村。</title>,<text>蘇家亭子彩雲邊。臺館荒涼起暮煙。榮辱百年槐夢斷。夕陽松石掩平泉。</text>
<title>相國亭墟 故首相尙公震亭在林川江上。相公未曾退老。</title>,<text>相國遺亭江水湄。秖今唯見草離離。鏡湖當日何曾到。松柏蕭蕭已可悲。</text>
<title>自溫臺 三首○百濟王常遊於此。坐石自溫故名。</title>,<text>湯泉胎禍九州翻。底事玆臺亦解溫。潮水似知亡國恨。年年湔洗有餘痕。千尋鐵壁捲雲根。是處高臺號自溫。亡國如鴻那可問。石苔空長雨餘痕。漁翁臺下靜垂綸。日月來多坐石溫。聖代太平無一事。碧江深夜月流痕。</text>
<title>破陣山 百濟見敗之地云</title>,<text>輕舟斜日泝扶餘。破陣山前起一歔。凡楚卽今俱作土。年年風浪夜江虛。</text>
<title>浮山</title>,<text>聞說羅浮海上峯。六鼇頭戴與波通。滄溟此去無多地。早晩飛來到我東。</text>
<title>鷲嶺</title>,<text>海山兜率本同歸。此嶺無勞問是非。後夜月明靈隱去。天香桂子落霏霏。</text>
<title>高蘭寺。次蘇贊成十絶。世讓</title>,<text>當時遺跡已無多。潮去潮來祇舊河。唯有隔江漁唱起。秦淮如聽後庭歌。黍離荒隴雜蓬蒿。寂寞寒汀打晩潮。差信半生剛制淚。闌干一夜鬢霜毛。落日金波射眼明。小船如在鏡中行。無人解勸湖邊飮。漁父還應笑獨醒。興亡誰與問當時。滿眼空餘麥秀悲。泗水卽今流衮衮。遺民不覺老垂垂。小風吹水起輕潾。漫遶汀洲采白蘋。興廢百年無限恨。一時分付作詩人。孤蘭寺下水如藍。一棹參差轉古巖。物色自佳情易感。欲邀詞客賦江南。黃昏乘月信潮歸。浪入舟中露濕衣。試向石灘回首望。野煙橫渡樹相依。忠臣碎首國隨殘。往事千年膽亦寒。義烈卽今如昨日。空敎志士髮衝冠。有成忠，階伯，李存吾義烈祠。滄浪此去興逾新。散髮臨風遠世塵。莫對江山談俗事。定敎河伯怪生嗔。急風淸曉拳潮頭。一棹隨波任去留。今夜白江同泛月。他年應記李膺舟。</text>
<title>舟中曉坐</title>,<text>曉風殘月水增波。漠漠煙洲聽棹歌。手掇素鱗三百箇。人間無此富生涯。</text>
<title>次鄭夢與</title>,<text>誰將砥柱遏橫流。世路風波地軸浮。他日倘成歸釣約。昭陽江上兩羊裘。</text>
<title>仲春晦。小集蕩春臺。</title>,<text>新春郊外試輕衫。落日溪橋鎖翠嵐。樽酒佳賓卽公節。此行何必待三三。</text>
<title>南歸別親友</title>,<text>昨夜綾衾直建章。分明衣袖帶爐香。世間榮辱須臾事。不用臨岐枉斷腸。</text>
<title>宿龍仁</title>,<text>曉風梳樹水泠泠。月在樓西酒未醒。唯有五更閶闔夢。不知漂泊向南庭。</text>
<title>贈淸溪山僧</title>,<text>來時羸馬漢江濆。回首淸溪已夕曛。客裏憑渠惱鄕思。故山遙隔幾重雲。</text>
<title>贈僧</title>,<text>朝來風露滿東軒。棐几明窓獨炷薰。多謝山僧來覓句。病夫於世已忘言。</text>
<title>盤石 在芭串。白滑如脂。平鋪水底。傍有精舍甚蕭洒。是日行忙。不能留宿。</title>,<text>滑淨平鋪百步間。晴天飛雪洒孱顏。臨流小閣淸如許。我自征驂去不閑。</text>
<title>芭串泉石之勝。甲於湖西。而洞名目以黃楊蓋多此木故也。余以爲小物不足以爲號。改作華陽。其上又有仙游洞云</title>,<text>翳薈叢生未足奇。洞名何必取於斯。仙游此去無多地。應有茅君養紫芝。</text>
<title>仙游洞 聞慶</title>,<text>蒼松如畫水玲瓏。怪石年深臥老龍。知有仙宮隔咫尺。彩雲琪樹幾重重。</text>
<title>屛川龍游石 在尙州。大盤石跨溪拆裂。如龍蜿蜒之蹤。或言龍自此移居下龍湫云。</title>,<text>跳波如雪散晴天。石破龍移問幾年。曲水流觴今日意。他時好事記斜川。</text>
<title>天安蓮亭 二首</title>,<text>荷花初拆水風涼。離思茫茫一夜長。夢覺酒醒山雨歇。隔窓無數送淸香。紅粧翠蓋摠精神。一笑嫣然當故人。把玩不知歸去晩。秦城無此別般春。</text>
<title>苦熱</title>,<text>白汗翻漿晝景長。屯雲如火日如湯。若爲倩得平頭手。吹出虛堂六月涼。</text>
<title>三水道中</title>,<text>關山千里此行勞。避謗茹詩齒頰牢。堪笑東坡天下士。一生摧折困風騷。</text>
<title>厚峙嶺</title>,<text>千盤棧道入浮雲。南客初登欲斷魂。畢竟吾行緣底事。叱驅終是愧王尊。</text>
<title>寄萬里 二首○張雲翼謫穩城</title>,<text>自擬平生鐵石襟。那因一謫損千金。題詩寄與張公子。生死關頭試此心。離懷羈思共悠悠。一上譙樓萬里愁。同是白頭山下住。鴨江猶恨不東流。</text>
<title>杜鵑花</title>,<text>花開時節雪霜驕。生意摧殘半欲焦。賁飾春光唯此物。東君何事不相饒。應憐遷客太幽悁。故遣春花發杜鵑。曾是結根依閬苑。幾時還到玉階邊。</text>
<title>杏花</title>,<text>城上嬌嬈三兩枝。能紅能白摠多姿。不辭風雨雖來翫。陋俗何人識退之。</text>
<title>別席</title>,<text>寒潮西去海門長。別後煙波倍斷腸。薄暮酒闌江雨歇。淡雲障月兩微茫。</text>
<title>戲寄敬叔</title>,<text>畫閣東頭五夜風。小窓幽興發春紅。廣平漫道心如鐵。何事朝雲入夢中。</text>
<title>赴中山平康道中</title>,<text>澗水縈林谷鳥悲。綠苔侵徑薜蘿垂。不緣遷客來經此。山木何由受我詩。</text>
<title>雨後二絶</title>,<text>漏雲殘照半邊晴。決決溪流繞舍鳴。忽有西風天際起。暮林無葉不秋聲。風起孤城雨乍晴。滿山秋葉一時鳴。涼飆堪賞還堪恨。凋盡年華是此聲。</text>
<title>題逆旅壁上獵圖 四首</title>,<text>胡兒赤手搏於菟。快馬輕裘膽氣麤。磧外秋深天漠漠。朔風終日獵黃楡。齊驅四馬散霜蹄。猛犬騰凌踏草蹊。封豕斜陽頻飮羽。不須人立更悲啼。葭澤朝來跡介麋。原頭數騎疾如飛。高秋馬健弓生力。日向陰山事打圍。腰間三尺雁翎刀。手斫於菟意氣豪。天末陰風吹薄暮。滿原衰草磧雲高。</text>
<title>旅思 三首</title>,<text>長白陰風動地來。故鄕歸思轉相催。如何自作邊城客。却望幷州意未裁。郭外寒灘夜有聲。異鄕孤客夢難成。翛然向曉秋風起。咿喔隣鷄又一鳴。誰向城西種白楊。暗風終夜擺琳琅。天涯遠客元無睡。更耐寒聲攪別腸。</text>
<title>戲贈</title>,<text>宣城應是古襄陽。堤上垂楊惱客腸。多少浣紗諸女伴。風流唯有少眞娘。</text>
<title>贈使相韻 四首</title>,<text>年來但覺退藏好。老去轉嫌奔走忙。自得相公瓊玖贈。小儒不用尙書郞。萬里扶桑接海長。仙家日月不曾忙。如何得遂乘桴志。十島三洲訪述郞。城西夜飮故人家。醉卒歸來誤孰何。記得五更昏夢罷。譙樓鍾鼓報晨衙。論詩那比大方家。傑句投來奈愧何。深欲再拚東閣醉。森然棨戟正當衙。</text>
<title>戲贈師古亞使</title>,<text>咸州從古水雲鄕。佐幕新差白面郞。底事年來淡生活。却敎閑客管風光。</text>
<title>贈尹尙書家老靑衣</title>,<text>尙書宅裏舊靑衣。關塞重逢萬事非。却把古琴彈一曲。西風老淚不勝揮。</text>
<title>無題 三首</title>,<text>昨夜相逢萼綠華。天風吹下五雲車。瓊樓珠箔非人世。斗轉河橫月自斜。璧月銀河遶露臺。虹橋悵望美人來。柔腸不共蓮絲斷。一日相思一百回。月地雲階冷不禁。羅浮山迥曉橫參。覺來身世知何處。風動疏林雪擁襟。</text>
<title>花 三首</title>,<text>迎春一笑淡容姿。眞態偏存不語時。寒食城南村舍淨。映門愁絶少人知。絳唇丹頰更多姿。絶格終然迥出時。姚魏太繁梅太冷。半濃眞淡有誰知。雪冷霜淸瘦盡姿。可憐憔悴捧心時。眞香脈脈憑誰識。要待孤山處士知。</text>
<title>偶題 二首</title>,<text>眼底鯨波接渺漫。眞仙出沒有無間。如何借得瓊霞佩。偸却人生分外閑。六月江風爽入秋。滿畦禾黍冷修修。人生可得長羈旅。關塞居然白盡頭。</text>
<title>有懷</title>,<text>秋窓有客憶同袍。半夜天風入海濤。鶴睡未成纖月下。霽河千里塞鴻號。</text>
<title>七夕 三首</title>,<text>七夕梧桐金氣回。牽牛織女渡河來。年年風雨靈橋畔。不見佳人淚眼開。乞巧淸宵掃碧除。靈光奕奕度空虛。世間最有潘生拙。不借雲機杼柚餘。河漢東邊樹白楡。仙槎杳杳上天隅。縱然偸却支機石。更有嚴郞識得無。</text>
<title>宿安佛精舍</title>,<text>星斗寥寥夜色闌。夢回風露滿瑤壇。一般明月三千界。纔到諸天特地寒。</text>
<title>伏蒙公子大人許贈綵繪神女。謹謝。因請代眞姬作眞姬仍繡字。呈鶴林公子。二首</title>,<text>曾許丹靑縹緲人。王孫一諾見天眞。錦囊千軸公家事。留作茅齋四壁春。前身自是箇中人。珍重王孫爲寫眞。若對丹靑應愧死。塵間今減十分春。</text>
<title>題公望所藏畫簇 四首</title>,<text>皐禽叫罷五更風。松老瑤壇月正中。煙露滿天山寂寂。一溪秋水冷涵空。瘦竹疏煙鎖九皐。秋江搖落起寒濤。仙禽不管人間事。隨意西風刷羽毛。一夢羅浮覺後悲。月中氷雪記姸姿。相逢北地華牋上。却喜淸香無歇時。梅蕊開時春未歸。臘天殘雪正霏霏。從敎一色瓊瑤地。更着姮娥相發揮。</text>
<title>贈別黃存畏</title>,<text>關河千里叫秋鴻。別恨臨岐又不窮。欲折一枝相贈遠。驛亭衰柳易隨風。</text>
<title>次穆如</title>,<text>夢裏三春無好事。朝來一雨洗煩心。憑君試上晴皐望。一簇桃花映遠林。</text>
<title>題曹察訪畫卷。次韻尹公仁涵畫竹因題詩。又有黃侯執中葡萄。</title>,<text>畫士描形未必同。詩人三昧入篁叢。仍兼滿紙葡萄酒。似慰文園病渴翁。</text>
<title>鶴林公子畫雪裏梅</title>,<text>詩卽上揮字韻詩是也。公望▣▣▣者大笑誚其不知詩。作此解之。羅浮仙子練裳衣。酒暈臨風上玉肌。從笑世間皮相子。方皐初不辨黃驪。</text>
<title>題鶴林畫屛 八首</title>,<text>騎驢緩緩過溪阿。柳拂輕煙水起波。回首擧鞭相指似。小橋春色夜來多。溪頭松老半無枝。下有仙人一局棋。樵客直須歸去早。人間甲子不多時。雨餘新漲半浸橋。溪水無風綠自搖。應爲尋人兼覓句。蹇驢乘興不知遙。烏紗白葛午風涼。綠樹陰濃日正長。童子不須施枕席。溪頭盤石自成牀。鵾絃鐵撥暮江淸。日落天低遠岫靑。彈罷不關司馬泣。欲將幽韻和湘靈。獨抱焦桐取次行。靑山低處斷橋橫。溪中魚鳥應相慣。記得先生杖屨聲。山阿寂寂水溶溶。月掛松梢夜正中。更喚道人吹鐵笛。待看雙鶴下瑤空。聞道梅回雪裏春。杖藜徐步到江漘。攀枝弄蕊時驚顧。疑是蠙珠出水濱。</text>
<title>燕巖水洞</title>,<text>跨溪蹲壑石如林。終日躋攀費苦心。雖有秋山難應接。此間無地着長吟。</text>
<title>軋缺嶺在价，德兩邑間。登絶頂則望安州海上。</title>,<text>旬日崎嶇困峽中。怕看危棧上秋空。應須更進竿頭步。要挹滄溟萬里風。</text>
<title>价川村舍。望夜獨宿有感。</title>,<text>羈懷寥落不成眠。千里關河路渺然。堪恨客窓今夜月。等閑愁裏解團圓。</text>
<title>東江舟中。有懷香山。</title>,<text>蘆花楓葉釣磯秋。一帶長江碧玉流。落日半天香嶽影。白蘋洲上立夷猶。</text>
<title>宣城大堤。次前韻。</title>,<text>大堤衰柳掛斜陽。秋色撩人正斷腸。忽憶舊時行樂地。當筵一曲杜秋娘。</text>
<title>彌串訪申敬叔。敬叔已去。獨宿有感。</title>,<text>一笑相逢豈有緣。孤村永夜不成眠。今朝却向雙城去。雲樹天涯倍渺然。</text>
<title>曉到控江津</title>,<text>寒雨連山過曙星。平明喚渡控江亭。洲邊漁父來相問。不是湘潭舊獨醒。</text>
<title>有懷說之兄弟 時丁憂在安州</title>,<text>曉向沙頭立暝煙。安州正在內江邊。孤舟不任風波壯。空有修書問二連。</text>
<title>讀神仙傳 五十三首</title>,<text>赤彘雲中降吉祥。丹霞明滅遶崇芳。誰知一曲秋風後。猶向人間露玉箱。上元仙駕下雲中。金母相邀過紫宮。天火一燒瓊籙隱。更煩神女詔靑童。三千童女泛樓船。去作蓬萊縹緲仙。猶勝阿房宮裏伴。死隨鳧雁掩黃泉。入律東風久未休。飛車萬里到中州。神香燒盡黃貍去。海外空思聚窟洲。周狄山空有誦聲。素書親受得長生。應緣救世心猶在。辛苦人間纂五行。新向淮南降八公。須臾白叟變靑童。長安使者求遺跡。笑指雲旌杳靄中。草座騰虛冉冉高。世間黃屋小秋毫。暝煙一合無蹤跡。空有遺言勝版弢。輕雲冉冉覆於菟。丹筆書成鬼泣符。漫向西南三噀酒。疾風吹雨過成都。錯認群羊是左公。靑衣變化一城中。世間解識眞仙過。唯有丹徒老病翁。誤入眞人碧玉壺。洞天煙月鎖樓居。長房的是無仙分。綽虐難餐一寸蛆。天柱山中大壁巖。眞人馴虎有茅庵。仙蹤一去無消息。蒻葉遺書委古龕。雙檜陰中絳帔人。藥爐初鍊紫光新。仍將萬變浮生事。顚倒城南杜子春。海上蓬萊一路通。暫時雲鶴起庭中。慇懃作別歸人世。回首天壇曉日紅。竹西樓閣碧帘斜。二老相將過酒家。暫遣崑崙傳好語。却回仙駕向煙霞。廷評銜命過高郵。逢着仙翁一葉舟。怊悵櫻桃園裏宅。塵蹤無計得重遊。華燈綺席煥金堂。碧玉箏調夜未央。仙境夢回朱李在。九天唯見月蒼蒼。新詔仙官佐聖唐。素靈宮裏掩塵牀。功成一夕歸天上。縹緲笙簫下帝鄕。槐壇道士下風塵。五百年來見一人。仙戒未從陰禍重。枉敎身墮介蟲倫。因隨野豕過前村。仙洞還逢石作門。應爲俗緣留不得。出山回首却銷魂。瞥然歸去卽高眞。偶結三生未了因。解說蓬萊宮裏事。西城弟子也通神。萬里寒光浸碧空。銀橋杳杳踏長虹。歸來却奏霓裳曲。猶似仙娥舞月宮。玉詔新招藍采和。九天宮闕碧嵯峨。靴衫擲下無尋處。人世空傳醉踏歌。九寶仙宮日月新。却乘雲鶴去朝眞。世人漫向天文覽。不識靑城采藥民。一葉凌風駕巨鼇。漫勞仙界罰天吳。蓬萊豈乏飛仙骨。還到人間扣玉壺。曾向緱山月夜聞。玉笙哀怨遶天門。群仙豈戀人間樂。夢裏慇懃授紫雲。衡岳毿毿綠髮翁。幾回離亂憶秦中。閑來一就高僧話。獨自吹簫向碧空。親見鴻濛闢二儀。鏡中毛髮未曾衰。上林唯有長生鹿。得認咸陽侍獵時。眞仙玩世等兒嬉。偶爾留言卽讖詞。壁上分明遺墨在。君王何事不前知。矗矗花階四面開。上淸神女此徘徊。韋郞一覺游仙夢。淚洒懷中碧玉杯。誤跨飛龍入洞中。象床珠帳鎖玄宮。羊城使者來傳信。日影依俙透碧空。扶風官舍晝開筵。俗眼何曾識大仙。應折世間驕氣累。暫敎神吏施桑鞭。劈山高頂挹歸雲。北海仙翁扣洞門。眞界暫來如一日。故園寧識換兒孫。詔下蓮峯訪古壇。天邊一騎入西山。應因采藥來城市。得遇雲仍逆旅間。水府眞君拜受符。霓旌冉冉上蓬壺。遊春使者無仙分。強向秦中覓去途。芙蓉峯下酒壺傾。撫掌松梢有笑聲。堪羨山仙與毛女。却因離亂得長生。聊寄霜鋒解幻身。高蹤冉冉向崑崙。旗亭一話長如昨。聞道空嗟隔兩塵。三韓歸使泛東溟。方丈仙人此寄聲。玉印金龜勤記取。鳳枝龍木解長生。燭夜花繁瑞露香。池臺處處舞鸞凰。群仙正奏霓裳曲。瑤幄高關碧玉堂。歸途寂寞酒頻傾。惜別花前步步情。三十六峯回望失。令人長憶衛符卿。藍橋歸去遇嬋姸。一飮瓊漿感裊煙。靈藥擣成仙課滿。直騎雙鶴上靑天。飛橋一斷鎖孱顏。江水生波浩淼間。空有世人尋舊跡。燒香遙禮隔仙山。水雲精舍欲三更。縹緲香風引佩聲。明月滿天君不見。海山歸去有餘情。天漢迢迢降素眞。甕中螺殼解通神。候官一夕風和雨。塵世無由更問津。華岳峯西小石池。朝朝來掇一莖芝。山中踏地多靈藥。村女猶成綽約姿。谷口名花艶暮春。金天少女此停輪。村婆豈識眞仙態。可笑崔家錯料人。千歲松根長茯苓。王家少婦解通靈。女冠也是無仙骨。乞與他人上紫冥。誰跨葫蘆上碧空。水精臺殿杳冥中。麻婆却是無天眼。藍鬼何由住紫宮。奕奕三星下紫宸。姚家少子有靈姻。癡兒豈得神仙福。輸與河東將相臣。星漢橫空月露飄。連心羅帳度淸宵。靑童却伴姮娥女。五色雲車上碧霄。玉華風簟宛淸秋。織女憑空響佩璆。烏鵲不來河漢闊。可因幽獨負牽牛。雲路簫笙杳杳歸。夜深蓬島月光輝。封郞自是風情薄。枉使仙姝淚濕衣。羅衫角扇兩鬟鴉。來賞唐昌觀裏花。折得數枝良久立。輕風吹送上煙霞。神丹一粒授生前。再起猶能作地仙。先帝貴妃還寂寞。不堪重念舊詩篇。</text>
<title>初秋宿蓮堂有感 五首</title>,<text>世事悠悠奈老何。歸心迢遞隔山河。雙城館裏三更雨。一夜秋風滿芰荷。千里鄕園久別離。西風吹夢過天涯。如何送客南歸日。正是連江曉雨時。龍鍾關塞鬢毛蒼。獨宿空堂百感長。一夜西風將急雨。夢回荷葉戰秋塘。露珠風颭落寒塘。嘆息人生一瞥忙。簷雨亦知孤客恨。終宵點盡九回腸。閑愁如醉復如癡。倚柱悲吟薄暮時。腸斷落紅無覓處。暗風吹雨過前池。</text>
<title>七夕宿高山郵村有感。次前韻。</title>,<text>聞說佳期一歲回。百年應得百回來。人生却恨因緣短。一鎖泉扉更不開。夜氣凄凄葉走除。曉風吹雨小窓虛。商量天上離懷苦。不及今宵百感餘。夢覺悲風起塞楡。一燈明滅在床隅。憑將七夕終宵雨。洗得人生此恨無。</text>
<title>贈權汝章</title>,<text>文人從古喜相輕。每度逢君意更傾。鯿項雉膏俱瑣細。早從滄海斬長鯨。</text>
<title>塞下 五首</title>,<text>譙樓殘角曉驚霜。接塞頑雲壓女墻。戍客莫吹城上笛。落梅聲斷易回腸。秋高風勁皁鵰翻。滿磧驚沙白日昏。數點雲中傳候火。連聲吹角閉轅門。雙雙鼓角傍陰山。獵騎黃昏射虎還。猶有騁雄心未已。欲追驕虜過楡關。壟水傷心過柳亭。灘聲嗚咽不堪聽。離人莫向臺邊去。一曲哀歌淚欲零。鳴鍾椎鼓北庭城。夕日曈曈照大旌。威靖塞門閑鎖鑰。莫令歸去雪山輕。</text>
<title>贈古玉鄭丈 三首</title>,<text>五十年來作酒仙。秖今霜雪已盈顚。還聞西塞攻駒去。要揀騏驎捧玉鞭。古玉方作海州監牧以去舊德如今在世稀。逢公聊復一沾衣。空吟獨立傷心句。重惜人間萬事非。古玉別牛溪先生詩曰。淸秋日將暮。獨立天江頭。萬事傷心地。翻添別淚流。古玉才名一代知。如今已老欲何爲。黃金橫帶空多少。歎息斯人尙路岐。</text>
<title>雨中悄悄得五絶句。呈可晦。</title>,<text>昨日湖西送故人。今朝峽外餞殘春。衰遲已作中年意。鏡裏頻看白髮新。茅齋終日雨霏微。睡起西窓透夕暉。遙想使君方坦腹。訟庭生草晝扄扉。紅殘玉謝雜花消。過盡韶光轉寂寥。何似後堂春不老。東風長爲護嬌嬈。三十七年如隙駒。前頭把玩幾春秋。應須火急謀行樂。不見臺邊逝水流。貧家無物餞春回。強作新詩當酒杯。聞道皇華今尙遠。使君能送白衣來。可晦有酒。而要偫監司。不肯飮人。</text>
<title>可晦和送復次</title>,<text>堂堂歸去不饒人。病裏題詩強惜春。叵耐明朝紅紫盡。萬林稚綠一時新。前村煙雨畫圖微。斷送韶光怨暝暉。芳草亦知春去恨。分明將綠遶柴扉。霠霠春雨使魂消。睡起空齋更闃寥。唯有柳絲矜婀娜。更無紅艶逞妖嬈。才氣爭推汗血駒。正要鷹隼待高秋。饒君他日分時棟。問舍吾今欲枕流。靑春三十八年回。每送春歸輒把杯。當日只言行樂好。不知春與老俱來。</text>
<title>松都懷古</title>,<text>高高下下半山岡。臺殿從敎鹿作場。唯有夕陽牛背笛。不隨人世管興亡。寫材驅石極人功。未享高明鬼瞰宮。淳化一消澆僞勝。如何更見土階風。崇陽形勝啓詵師。五百年終霸氣衰。畢竟興亡猶在德。龍飛鳳舞欲何爲。亭館遺基但草萊。山花開盡野花開。銅駝石獸皆蕪沒。秪有當時滿月臺。</text>
<title>朴淵 五首</title>,<text>皓然如練掛層巓。碎盡珠璣不自憐。奇勝豈居廬岳下。此間唯是欠靑蓮。蓬萊歸路接雲煙。偶駕蒼虯入洞天。更待夜深吹鐵笛。九泉驚起老龍眠。苔班松古石巃嵸。落日餘霞映翠峯。誰遣夸娥爲此弄。眞成劈峽走蒼龍。千年華表鶴歸來。故國城池半已頹。秖有當時飛瀑在。海風吹斷月徘徊。天敎巨石鎭中央。萬古蛟龍向此藏。誰寫靈符飛霹靂。叱揮神物似調羊。</text>
<title>贈韓敏政景洪之子</title>,<text>聞說君家有墨池。人間大字隱蛟螭。應須日日臨池學。莫怪王門有獻之。</text>
<title>過虎溪</title>,<text>犖确崇朝厭去途。忽驚臨水有名區。呼僮駐馬橋邊久。恐起沙頭睡熟鳧。</text>
<title>次興海望辰樓五絶</title>,<text>逆坂垂崖似入閩。長程愁殺宦遊人。登樓苦待京華信。北望山川未有垠。一朶葳蕤捧日霞。夢中宮闕玉嵯峨。波臣自失風雲勢。望斷東溟隔歲槎。十載抽師備島蠻。上樓無計占淸閑。憑闌極望天低處。一抹靑山似露鬟。春望登樓極渺茫。客情雖惻異沈湘。愁腸怪爾頻如割。還有尖山似劍鋩。危樓怊悵獨來登。一墮名韁似入罾。手撫銅章嗟失計。白頭供世愧無能。</text>
<title>江行八絶</title>,<text>倦踏中原長路塵。買舟歸興滿江津。東風不斷輕波綠。峽裏開花兩岸春。坐穩眞同一室安。舟行秖倚遠山看。怪來一瞥風生耳。知是前頭有急灘。落日春波射眼明。鸕鶿鳧雁滿沙汀。江村昨夜新收雨。岸上蒲芽一寸靑。買得春江下水船。東風歸棹不勞牽。翰林思敏今何有。正似黃楊厄潤年。官倉遺址野花蕪。昔日居人半已無。近得京華消息否。南船不到米如珠。天際歸舟駕晩風。碧波千頃沒鳧翁。神京咫尺猶回首。一髮終南杳靄中。神勒寺前殘照頹。老僧乞米暮方回。懶翁臺殿今燒盡。千尺浮屠管往來。何處江村獨樹遙。亭亭相近似相招。輕舟過後還怊悵。落日寒煙鎖寂寥。</text>
<title>望遠樓二絶 在醴泉</title>,<text>麥浪搖空漲北疇。庭槐經雨葉初稠。眞成傲吏仍中隱。終日看山不下樓。風光嬾困睡厭厭。日午楊花正撲簾。紅紫一時都淨盡。煖黃初入麥纖纖。</text>
<title>次柳月蓬贈棐中韻</title>,<text>宦情羈思問何如。暫着南冠又歲餘。漂泊十年身已老。故園無計返郊居。終日思歸苦不歸。十年世事好相違。秋來不是緣詩瘦。病骨稜稜減舊肥。不堪寥落過重陽。回首家山路渺茫。衰境好懷無一分。簿書叢裏此身忙。</text>
<title>寄題仙夢臺</title>,<text>玄都道士慕騰虛。誦盡黃庭未了如。何似君家臺館勝。一來能使世緣疏。神遊極外萬緣虛。叵耐僧窓鼓紞如。檀越覺來疑度世。窓櫺香斷日光疏。得失乘除覺竟虛。老於岐路自紛如。幕評優許歸田去。只恨名區跡便疏。</text>
<title>題寄李山陰八絶</title>,<text>投紱歸來四壁虛。小樓猶有遶床書。晴窓點勘施丹墨。散帙時看落蠹魚。右藏書樓誰家絃誦兩三童。小學端應造聖功。待得春來好天氣。壇邊閑詠舞雩風。右養蒙齋風雨蕭蕭拂石磯。坐看魚樂兩忘機。年來垂釣非眞釣。倘有西周載與歸。右釣魚磯出水亭亭却自然。馨香堪比世間賢。公如識得玆中趣。試更分明說愛蓮。右賞蓮軒高臺一半占孱顏。朝夕陰晴變態間。出亦無心歸更好。白雲強似此身閑。右望山臺洌井泓然徹底淸。夜深涵泳月華明。小童慣習提缾水。渴後烹茶解宿酲。右汲月井落英餐罷感靈均。千載東籬賞更新。但使馨香堪比德。世間眞逸本何人。右種菊塢檢得農皇本草經。栽培大藥要通靈。公如更學飛仙術。試覓松根千歲苓。右栽藥圃</text>
<title>題智浩軸。次諸公韻。</title>,<text>笑道休官竟未休。水雲磨衲度春秋。憑君莫作朝紳看。我亦江湖有釣舟。明時屠釣混王孫。往往緇流亦出群。約盡壯懷堅縛律。小窓明磬曉山雲。</text>
<title>高山公館。竹林頗好。坐久有作。</title>,<text>不問官居與里居。只看修竹不關渠。郡齋坐久風生韻。似聽虞庭戛擊餘。又 三首此邑素稱山水好。故人黃鄭繼今符。如今老作晨星散。獨立斜陽更一吁。大芚山裏安心寺。舅氏幽棲歲最多。今日貪程尋不得。暮雲歸鳥奈愁何。年來慣見鬼揶揄。爲馬爲牛一任呼。旅遊又識浮生理。可貴孤山鄕大夫。</text>
<title>嘲季生</title>,<text>行雲行雨楚天邊。未抵郵村一夜眠。堪笑金堤老太守。風流不在馬軍前。</text>
<title>全州五絶</title>,<text>肇基王跡自司空。佳氣千齡尙鬱蔥。當日卜年天所命。島夷休更逞妖凶。史閣相連閟殿傍。十年兵火盡成荒。曝書不復來南史。聞說西州進御香。甄王偏霸此成都。殘郭欹傾野草蕪。落日試登臺上望。大芚山下暮煙孤。仍敎巡察尹南京。幕府朝開擁大旌。陣勢總依新法度。軍容多半未知名。梨園歌舞老行頭。白髮蕭蕭似杜秋。喜說太平行樂事。逢人猶指紫雲樓。</text>
<title>次登練光亭韻</title>,<text>江上亭高俯古闉。登臨景物一時新。不辭落筆驚風雨。要使淸篇泣鬼神。</text>
<title>次渡鴨綠江韻</title>,<text>彩鷁凌波白鳥飛。遼山西望夕陽低。東人鼓舞迎丹鳳。鸞鵲天書濕紫泥。星槎遠泛海天東。海上三山縹緲中。藩國喜迎新詔至。歡呼處處四民同。</text>
<title>書泛鴨水</title>,<text>芳草何年此恨休。東風吹雨白蘋洲。好憑鴨水將雙淚。日夜西流到石州。</text>
<title>漢水</title>,<text>落花芳草去時愁。又見西風漢水秋。行役十年人易老。夕陽江上愧沙鷗。</text>
<title>泮中短檠。金一叔呼韻。一叔名斗南</title>,<text>夜深明滅短檠燈。珠翠筵中照未曾。細字西廂知子昔。餘輝東壁借吾能。光侵病眼常相遠。喜入繁花稍可稱。誰識五更猶不寐。坐聞晨鼓響登登。</text>
<title>友人家縱飮戲題</title>,<text>風引爐香細細輕。水晶簾箔夢魂淸。身同鶴骨世外瘦。心與月華壺裏明。竹葉深杯挑晩興。柳枝斜影弄春情。懸知多舌最爲累。一醉不如師阮生。</text>
<title>山榻題示表弟仲周 安鎬</title>,<text>聖代無能愧散材。歲寒歸臥北山隈。文還有味期生死。世與相違盍去來。東壁窺光頭已雪。西淸題句意先灰。從來令弟騏驎質。逸步行看騁八垓。</text>
<title>次松江韻</title>,<text>南遊欲食楚江萍。漁父還應笑獨醒。世事從來頭盡白。雲山此去眼長靑。山僧乞米朝供飯。田叟携壺夜叩扄。唯有洗心寒澗水。隔林終日送淸泠。</text>
<title>新月</title>,<text>陳語應嫌比得鎌。貂裘終夕對寒簷。桐江纔失嚴陵釣。碧落微開玉女奩。當日誰傳人善幻。是中寧有兔騎蟾。誰家少女迎光拜。獨下空庭夜上簾。</text>
<title>圓月</title>,<text>圓比弓彎缺比鎌。安排詩句坐茅簷。大千世界全收霧。九萬長天正揭奩。山閣夜深光映雪。滄洲波靜氣連蟾。淸輝此夕知同賞。幾處高堂掩碧簾。</text>
<title>留題習池黃晦之使君鈴齋 赫</title>,<text>乞郡荒山晝閉門。竹簾烏几炷爐薰。詩情豈下孟東野。酒興不孤山使君。室有天遊眞得道。心無世累是離群。三年坐嘯何須嘆。京國風塵日糾紛。</text>
<title>寄黃晦之 晦之佐關西幕。入除禮部郞中。仍守高陽郡。</title>,<text>金榜當年第一名。風流瀟洒衆心傾。西都賓客詞華富。南省郞官地望淸。萬里搏風摧勁翮。一麾爲郡限承明。山中寓客多憔悴。莫惜緘書數寄聲。</text>
<title>無題</title>,<text>金翠羅衣穩稱形。丫鬟垂耳玉亭亭。丁香樹是三生結。雛鶴聲淸五夜聽。柳絮逢春愁歷亂。梅花無主怨飄零。芳心秖恐風和雨。願作雙鸞入紫冥。</text>
<title>次韻 二首</title>,<text>新闢柴扉近水涯。園林瀟洒似仙家。詩題南澗幽懷愜。簾拳西山爽氣多。喬木受霜猶偃蹇。疏篁壓雪欲欹斜。此間臭味君應識。莫向傍人作意誇。淸曉鳴禽集水涯。孤煙遙起野人家。風枝未定朝寒緊。山氣猶昏夜霧多。四野瓊瑤眞富有。遠林圖畫剩橫斜。年來吟詠慙才盡。氷柱詩成敢自誇。</text>
<title>次納灝堂韻</title>,<text>年來機息不驚鷗。十日江湖汗漫遊。極目煙波眞衮衮。回頭人世極悠悠。西山對酒雲生戶。南浦廻船月滿洲。詩興與君俱不淺。擬將千首傲封侯。長松偃蓋石層層。十二雕闌向晩憑。漢水春風吹客棹。斗津疏雨亂漁燈。五雲西北瞻宸極。獨鳥東南認廣陵。物色付君籠絡盡。病夫才退百無能。風標玉立出塵氛。詩思通神妙郢斤。千里南溟方擊水。一時東野倘爲雲。金臺曉雨連江暗。斗浦春濤隔岸聞。勝地偶拚三日飮。百年佳會記斯文。</text>
<title>上松江</title>,<text>湘江千里一身遙。獨夜重霄拜斗杓。朝貴斷書時望絶。野夫爭席世情銷。巴陵日暮聞吹角。楊浦潮生送去橈。重把酒杯眞是夢。滿樽新醁不須饒。</text>
<title>讀書普光寺。聞李再榮在上庵。策杖訪之。</title>,<text>閑日東溪試瘦筇。緩尋流水得源窮。緣崖細路斜穿嶺。架壑危庵欲倚空。林下偶成終日話。世間難復數人同。淸遊不用忙歸去。最愛微涼薄暮風。行藏唯信一枝筇。任是途窮意不窮。入眼雲屛山勝畫。洗心寒澗水如空。仙扉未是無緣到。才子何嫌不速同。野客歸時山路暝。棠梨花發晩林風。</text>
<title>秋日偶遊辛白麓舊亭有感 諱應時。官至副提學。宅在白岳下。有園林亭池之勝。與先君情分最厚。</title>,<text>滿山楓葉夕陽廻。華麓淸秋風嘯哀。流水尙尋前澗谷。蒼苔欲上舊亭臺。江河萬古壑舟失。宇宙一朝天柱摧。唯有伏波床下子。幾回吟斷淚雙漼。</text>
<title>偶題</title>,<text>蒼江江水接天涯。直欲滄茫泛海槎。着處繁華矜此地。古來淸絶發長嗟。漁村雨過人收網。極浦潮回雁下沙。但使蓴鱸供日日。不妨漂泊送年華。</text>
<title>落花巖</title>,<text>戰敗龍殲勢已忙。宮娥零落事堪傷。蜀城旗豎詩空麗。金谷樓危節共芳。貞烈肯爲河伯婦。廟祠當比水仙王。年年花發巖前路。彷彿猶看舊樣粧。</text>
<title>釣龍臺 進退格</title>,<text>雷雨當年助國威。至今巖石帶腥漦。時來神祇皆垂祐。勢去蛟龍亦失依。游客解尋千歲迹。逝波長作昔年悲。山河不改英雄盡。獨立斜陽淚濕衣。</text>
<title>君山城上臺 二首</title>,<text>萬頃琉璃一葉舟。江潮初落暮帆收。扶餘地界西南盡。瀚海波濤日夜浮。空曠宜張軒帝樂。滄茫欲泛仲尼桴。登臨苦覺黃昏近。天外迢迢暝色愁。控引西南勢不窮。披襟閑詠大王風。微茫煙浪君山外。隱約鄕關漢水東。塞樹遠含秋瘴黑。江潮半帶夕陽紅。停杯欲記玆遊勝。把筆還慙句未工。</text>
<title>錦江樓</title>,<text>車峴西南第一州。今朝獨上錦江樓。層巖複峽參差畫。極浦遙岑宛轉愁。沙岸雨晴看集鷺。渡頭風靜送歸舟。登臨苦恨行程迫。欲下雕闌不自由。</text>
<title>松江席上呼韻 二首</title>,<text>摵摵輕寒殞井梧。長天一夜雁相呼。秋霜歲歲欺雙鬢。歸夢時時落五湖。斲鼻向來思郢質。曲肱從此學顏愚。重陽屈指無多日。野菊茱萸肯佩壺。閉戶端居獨據梧。故人知病廢招呼。風雲往日辭金殿。魚鳥三年乞鏡湖。世事久曾知幻影。人生未可辨賢愚。老來豪氣銷磨盡。豈復哀歌缺唾壺。</text>
<title>送友人赴關東幕</title>,<text>春明門外卽天涯。況復關東是一陲。人世十年長作別。海山千里更臨岐。金剛勝景應先賦。鏡浦淸遊亦入詩。此去憑君壯文氣。不須怊悵怨相離。</text>
<title>送黃景潤往嶺南察災傷 名璨。黃氏望出昌原。</title>,<text>主屹山高鳥道修。故人明日發行騶。昌原父老迎驄馬。矗石樓臺賦勝遊。山月欲斜蟲語合。渚蓮初敗水風秋。今宵別酒休辭醉。世路相看已白頭。</text>
<title>送李潤卿赴海西幕名粹光。赴燕纔回。</title>,<text>一年重賦遠遊篇。王事何曾怨獨賢。驛路遙分滄海外。歸心長在白雲邊。芙蓉塘冷餘殘雪。孤竹城荒秖暮煙。此夜相思便千里。莫嫌珍重惜離筵。</text>
<title>無題</title>,<text>狂風狼藉擺蘭叢。曾寄春詞一夢中。荷葉豈勝眉黛綠。榴花不及舞裙紅。西廂約後門還掩。靑瑣窺時意已通。竝蔕芙蓉連理樹。可憐今日兩情同。</text>
<title>送柳晦夫令公赴東京四首 以承旨致祭于眞殿</title>,<text>官居近隔九重門。雲樹平明接禁園。仙仗敞時趨玉殿。紫泥封後坐黃昏。那堪別恨迷滄海。正是春光滿洛村。怊悵天涯從此去。驪駒歌罷秖銷魂。待詔同依金馬門。聖恩能記病文園。杯行半夜燈花落。漏滴深宮雨氣昏。今日共聯綾被直。明朝獨向瘴煙村。行經主屹山頭路。細柳寒梅摠返魂。弱柳初垂掩禁門。上林春色未粧園。晨辭鳳闕宮雲濕。暮宿郵亭嶺日昏。桃葉初齊江北路。梅花已謝洛東村。詩情酒思俱搖落。別後南天正斷魂。百二山河控海門。舊京遺迹秖荒園。開雲浦口煙潮冷。半月城邊草樹昏。歷服豈能千萬代。繁華唯有兩三村。公歸弔古增悽感。庾信墳前爲酹魂。</text>
<title>次無題 七首</title>,<text>瓊液香浮藥玉舟。五更歌管共夷猶。秦京纔罷三春夢。越女何妨一笑留。身滯他鄕心似海。睡驚空館夜如秋。鴛鴦可羨南湖上。飛去飛來兩白頭。比翼分飛昨夜風。相思怊悵各西東。瑤環在手情難解。靑鳥傳書信未通。游客剩敎頭換雪。佳人暗覺臉消紅。三生此會由前定。不恨吾行逐斷蓬。暮雨朝雲豈定蹤。人生到此易情鍾。溪亭別後腸空斷。荷館歸來意更濃。釵頸細雕金鸑鷟。裙腰斜織紫芙蓉。新歡未洽離期近。望裏蓬山翠幾重。誰失佳期獨此來。耳邊油壁響如雷。蛟珠逬淚情方訴。鐵鳳搖風夢已回。多病久嬰司馬渴。微詞空費宋生才。柔腸易斷非今日。骨化如灰意未灰。情深偏覺別離難。午夜郵亭蠟燭殘。翡翠餘香明日恨。臙脂浥淚幾時乾。夢回東閣晨星落。望斷西山暮雨寒。袖裏分明蟬錦字。對窓終夕爲尋看。迢遞朱闌十二重。仙衣雲霧謝裁縫。金城湯郡經旬夢。荷館氷樓一道通。征袂早侵晨月白。離愁閑送夕陽紅。百年猶有秋來約。團扇何曾解怨風。羅幃繡幕掩金堂。夢罷中宵軟語長。可是楊枝辭白傳。秖應桃葉配王郞。燈花欲結因成暈。爐燼初銷更換香。好把芳心期百歲。峽雲朝暮莫顚狂。</text>
<title>芭串</title>,<text>夸娥施巧混沌初。地闢天開泄祕儲。峽束灘聲雷轂轉。風回潭影縠紋舒。金砂玉礫淸堪數。怪石蒼松畫不如。躑躅似知遊客意。背巖猶有數枝餘。</text>
<title>龍湫 兩崖皆層巖怪石。高峯揷天。水流巖底。泓以爲湫。深黑不可逼視。上有庵曰佛日。昔人修道。日成一佛云。</title>,<text>山回谷轉水鳴溪。夾道藤林咫尺迷。神物移來開洞府。至人昇去秖招提。飛泉洒石晴猶雨。老樹含風夏亦凄。獨往神傷難久住。兩邊終日子規啼。</text>
<title>偶題</title>,<text>我本山林浩蕩人。偶來城市絆朝紳。功名不異戈舂黍。詩酒猶如影伴身。千里旅遊還戀闕。五更歸夢苦思親。榮枯得失須臾事。看取靈臺一片春。</text>
<title>次沔川東軒韻 二首</title>,<text>咸京纔脫屬車塵。湖外猖狂喚酒頻。恥作東墦求飽客。欲爲南畝耦耕民。江邊煙火家家境。物外雲山面面新。多謝使君眞不俗。淸歌美酒款行人。朱樓東面擁蒼官。粉堞連雲壯海山。五月江干精舍冷。一年湖外路岐艱。思歸未便孤飛去。作客空敎百慮關。夜久酒醒淸不寐。芰荷香散露華寒。</text>
<title>上思庵相公</title>,<text>先生勳業在黃扉。晩歲林泉返釣磯。身老簞瓢猶樂道。興隨魚鳥已忘機。當時北闕虛前席。此日東山有衮衣。何幸吾生陪杖屨。舞雩風日詠言歸。</text>
<title>行裝</title>,<text>行裝默默信其爲。貴賤升沈自有時。良玉不須辭猛火。飛黃何必陋鹽輜。公孫直欲誅長孺。章子焉能殺器之。九萬里風終一到。蜩鳩徒自笑藩籬。</text>
<title>睡起</title>,<text>睡起高樓咽塞笳。朔風吹樹散晨鴉。殊方又作徂年恨。中歲仍爲失路嗟。詩酒有時堪遣興。夢魂無夜不歸家。虞卿正値窮愁日。節義篇成自可誇。</text>
<title>線路</title>,<text>線路穿林鹿過蹄。孤城寄在亂峯西。悲風驚樹霜凋葉。苦雨連江水沒蹊。山外夕煙傳遠火。枕邊晨鐸雜寒鼙。天涯撫劍成三歎。早歲聲名悔不低。</text>
<title>天氣</title>,<text>中秋天氣似初冬。萬木歸根動朔風。夜久窓扉悲自語。寒生衣被夢難通。升沈嘿數乘除裏。身世回看幻影中。尙有讀書淸淨業。百年憂喜本來空。</text>
<title>寒字韻 五首</title>,<text>凍雨霏霏作暮寒。邊雲釀雪滿胡山。才名不救讒銷骨。富貴徒勞愧在肝。千里孤臣囚北塞。九秋征雁向南關。中宵尙有思歸夢。不道天門路險難。破履行吟雨雪寒。居安何必賦囚山。持身不學金緘口。處困猶誇鐵作肝。一飯懷君徒自苦。千思將母更相關。百年忠孝男兒志。欲報鴻恩荷擔難。當暑麤絺褐禦寒。出時黃閣處箕山。功名不異兩蝸角。身世何殊一鼠肝。失馬塞翁齊禍福。知魚傲吏息機關。詩成却類徘諧體。此意悠悠會者難。風波回首齒生寒。得譴投荒謗似山。誰使才名騰頰舌。自憐忠義貫心肝。陰山北走連玄塞。盧水西流繞玉關。形勝有餘風土惡。杜陵先已飽艱難。百草俱腓雁叫寒。中秋飛雪洒前山。家𤒈樺燭煙黧面。地積陰風冷徹肝。城上笳簫吹塞曲。天邊烽火達秦關。還家秖有中宵夢。百慮關心睡亦難。</text>
<title>葛坡地權管崔大洋贈芻炭</title>,<text>天涯風土異酸鹹。逐客初來淚滿衫。芟草過江煩士卒。斫薪爲炭費松杉。寒房回煖從流汗。瘦馬生驕欲詭銜。擧世苦遺誰獨厚。將軍於此更非凡。</text>
<title>寄伯瞻 柳拱辰時謫慶源</title>,<text>學舍朝班得一時。半生心事去毛皮。趨時肯似唐司馬。直道應同魯士師。聞說大人能處困。豈曾君子陋居夷。世間榮辱須臾事。留取高名萬古垂。</text>
<title>登門樓賞春</title>,<text>鴨江氷泮綠侵汀。浦柳生眉水荇靑。時物欣欣皆自得。天機衮衮本無停。春華不必嘲秋桂。淸渭何曾混濁涇。嘯志歌懷方落落。可憐當日楚臣醒。</text>
<title>土室</title>,<text>土室長床席作門。居民纔有十餘村。低簷打額冠常掛。糲米充腸堗未熏。雪壓牛羊依戶凍。風吹鴉鵲傍城喧。平生雙眼明如鏡。淚漬煙侵摠欲昏。</text>
<title>寒食</title>,<text>異域佳辰驚節序。明時嚴譴失飛騰。黃岡雲水羈蘇老。白帝風花泣杜陵。萬里君親魂幾斷。百年消渴病相仍。從來夷險男兒節。不用愁居跼寢興。</text>
<title>醇酪 二首○煮糟爲漿也</title>,<text>槽牀終夜雨聲連。撥取綃囊信手煎。潤似土酥仍帶釅。厚如羊酪却無羶。三杯春氣非關酒。兩腋淸風不羨仙。憶在銀臺曾飮此。觚稜回首又經年。枕麴當年傲二豪。竹林狂興日滔滔。唯知世上優游樂。豈識天涯閉縶牢。止酒近酬陶令什。餔糟方繼楚臣騷。晴窓日午驚春夢。愛此淸醇勝濁醪。</text>
<title>次李再榮 二首○時跟松江赴京</title>,<text>西州何幸更班荊。萬死歸來此一生。遭亂已成雙白髮。逢君眞是兩浮萍。江城曉雨迷津樹。沙磧寒雲接虜營。中歲已知離別惡。干戈況復易爲情。傷心休說壬辰年。且把深杯倒聖賢。節序屢移兵甲裏。江山猶似亂離前。蒼茫遠樹龍灣外。慘澹寒雲鶻岫邊。欲作一篇酬苦意。試拈詩筆已茫然。</text>
<title>次前韻贈李孝移 二首○廷冕。其父親宗正公以書狀赴京。孝移送到江上。</title>,<text>存亡何必較凡荊。逆旅浮雲視此生。半世行裝同泛梗。二年西北逐流萍。皇風掃祲長安道。赤氣呈祥驃騎營。亂後故人君獨在。天涯樽酒更堪情。端居覓句酒爲年。陋巷何人似子賢。意氣每憐繩檢外。班行獨愧粃糠前。浮名政爾期身後。殘雪居然着鬢邊。試向統軍亭上望。水光山色共蒼然。</text>
<title>又贈 二首</title>,<text>恒陰十日獨關荊。漫道吟詩太瘦生。雨氣暗連靑草逕。蛙聲亂起綠池萍。如今西北猶傳檄。聞說東南尙下營。何處悲風飄遠響。塞天羌管只傷情。西州留滯已經年。王事何曾嘆獨賢。樽酒相逢沙塞外。交游共記太平前。聲名漫說傾天下。魂夢無端到日邊。怊悵關河從此別。驪駒歌罷只潸然。</text>
<title>送聖節使洪君瑞令公 履祥</title>,<text>別恨悠悠漫一樽。塞垣風雨正黃昏。萍蓬此會眞天與。杯酒相從亦聖恩。薊樹煙雲千里道。御香淸蹕九重門。遙知跪進東方表。萬壽岡陵祝大君。</text>
<title>送書狀官宋仁叟 英耇</title>,<text>作客西州屢送人。君歸今復一傷神。三年塞笛霜侵鬢。十日愁霖水漲津。世路莫耽朱紱貴。交情寧許白頭新。觀周我亦相隨去。秖愧初非席上珍。</text>
<title>次鄭贊成韻 二首○諱琢</title>,<text>長年行役伴羸僮。戰角吟秋處處同。旅館思家千里夢。戍樓吹笛五更風。艱危須仗謝安石。骯髒自憐馮敬通。關塞萬重身似寄。暮天愁坐正書空。鶻岑飛雪拂天來。歲暮江城斗轉魁。千里山河悲鼓角。百年文物化煙埃。已知不競南風死。更見生陽令節回。何事淸漳淹疾客。白鷗波上有餘哀。</text>
<title>次李聖徵 二首○廷龜</title>,<text>擾擾浮生共百年。邯鄲方熟枕中眠。三秋羌笛關山月。半夜歸魂黼座煙。海內干戈猶未已。天涯愁思正相牽。君行又是黃花節。別後孤城倍惘然。空階咽咽叫寒螿。月滿烏啼夜正長。共說太平眞夢寐。憶曾沙塞飽風霜。苦心相對憑誰識。別恨無端有底忙。南去北來人易老。羨君歸興託滄浪。</text>
<title>送金而敬</title>,<text>天暝雲低雪意饕。驪駒歌罷發輕舠。二年沙塞客愁思。十月江干風怒號。此去持危付公等。從來惜別有吾曹。兵塵回首暗南徼。血淚斜陽沾綈袍。</text>
<title>次義州迎春堂韻</title>,<text>詩功不復繼東槎。長路驅馳只抱痾。供世力微慙報國。歸田計在奈無家。寒沙吹磧風威緊。短日沈雲雪意多。更欲登臨望遼左。鶻岑煙樹正交加。</text>
<title>次聚勝亭韻 二首</title>,<text>急景凋年易落曛。塞亭羈緖正繽紛。胡天積雪埋寒磧。遼海殘烽映夕雲。雅志久違徒自歎。前期知在更難分。傷心萬骨沙場雨。經歲猶無一將勳。中天游眄極西陲。醉後憑欄酒力微。松鶻山高饒朔吹。統軍亭近礙斜暉。憐君自是詩生瘦。愧我初非道勝肥。明日不堪還作別。信書應寄塞鴻飛。</text>
<title>敬叔路中以詩見寄。次韻答之。</title>,<text>藉甚聲華十載前。世人爭頌赤墀賢。半生剩有剛腸在。七尺寧爲衆目憐。東望靑春回斗極。西歸紫氣擁星躔。嗟余尙作周南客。留滯邊城又一年。</text>
<title>春日</title>,<text>渡頭春日夕陽明。遠樹遙岑極望平。時物自華人已老。潮泥雖濁水終淸。天涯桑梓心常繫。世路風波夢亦驚。堪笑吾生眞碌碌。百年書劍竟何成。</text>
<title>秋懷示李訓導 十首</title>,<text>一夜虛堂枕簟涼。夢回偏覺客愁長。關河萬里傳孤雁。衰草三更有怨螿。風射破窓霜入座。雨連高樹葉堆墻。悠悠萬事從違裏。欲算平生儘渺茫。身事悠悠漫一悲。旅遊還覺歲華微。五年西北長爲客。一夜風霜苦憶歸。秋菊正開巢燕盡。湖波初落塞鴻稀。中宵忽起松楸感。漢水華山夢亦依。獨雁呼群玉宇涼。遶村終夕葉聲長。王孫不返愁叢桂。公子無衣叫亂螿。白雪裝成蘆荻浦。丹霞染出薜蘿墻。佳辰對物增悽感。却憶家山路杳茫。極目離騷楚客悲。行裝長誦式微微。空吟澤畔有誰問。縱賦泥中無處歸。摧盡壯懷猶鬱屈。鑷殘衰鬢已凋稀。題詩寄與廣文子。晩歲非君誰與依。百年人事幾炎涼。休把彭殤較短長。禍福豈能同失馬。文詞秖可比鳴螿。呼寒此日趨衢路。落筆當時看堵墻。嶺外故人逢獨少。感時悼舊意茫茫。古來如此不須悲。猶覺趨營意轉微。野雀入甁生是幻。江龍負棹死如歸。窮途坎軻應君最。半世崎嶇似我稀。夜雨寒燈今日事。明朝相憶轉依依。孤村景物轉凄涼。撫枕中宵百感長。海雁呼群傳朔氣。隣鷄接響答晨螿。風聲蔌蔌驚枯葉。樹影依依隱短墻。堪笑半生成底事。十年奔走路岐茫。衰草寒煙一望悲。茅簷終夕雨霏微。江湖水落雁猶去。關塞風高秋又歸。天上故人消息斷。南中驛使信書稀。窮途寂寞誰相問。獨立空階隻影依。人情物態共悲涼。欲說平生感慨長。秋事已歸梁上燕。寒威初蟄草間螿。窮愁此日縈心曲。失學從前愧面墻。試向鐵關山外望。暮雲殘照兩蒼茫。山田歲熟復何悲。瀚海乘桴力更微。蘇子文章聊自老。謝公風浪竟安歸。搔頭四海英雄少。過眼三年故舊稀。晩歲期君結香火。不知何處是眞依。</text>
<title>旅墳</title>,<text>旅墳無主欲如何。白雪孤村獨抱痾。五夜夢回西塞遠。千行淚洒北風多。通天釁積猶賖死。應世才疏屢絓羅。半壁靑燈仍不寐。却慙慈鳥在林阿。</text>
<title>次韻</title>,<text>干戈五載陣雲屯。古塞春歸日又暄。溪柳復回新歲色。海禽重覓舊巢痕。地連靺鞨風常怒。氛接滄溟景易昏。何日菟裘還舊籍。竹窓茅屋了乾坤。</text>
<title>西山雜題 五首</title>,<text>不覺尋源去路深。小山叢桂晝陰陰。湘中肯作趑趄態。沂上猶存浴詠心。溪蘚年多皆上石。野棠春盡半飄林。無人畫出今朝景。七字詩成費獨吟。春歸幽谷草離離。雨後深叢長紫芝。爲愛西山添爽氣。偶來南磵得新詩。文章秖益雕蟲誚。禍福應憑失馬知。盡日臨流觀幻世。水光雲影似相嬉。石路緣溪響瘦筇。繞山花發去年叢。棲棲可是長爲客。咄咄何曾強寫空。物外偶然成勝集。愁邊不覺過春風。流泉正似孤臣意。日夜朝宗向海東。竹杖芒鞋取次來。每逢佳處坐莓苔。水窮雲起日初暝。春去山深花正開。賤子久嬰沈痼疾。諸君各負英妙才。却憶兵塵嶺外事。悵望南天頭屢回。岸蒲堤柳綠毿毿。晩食林邊芛蕨甘。流水桃花疑世外。小山叢桂寫淮南。吟餘後嶺銜紅日。坐久前溪擁翠嵐。歲暮要開香火社。一間高臥白雲庵。</text>
<title>送鄭子虛赴吉州</title>,<text>早歲威名獨取將。秋風按轡舊城隍。胡山入眼橫長白。隴水傷心下大荒。異日雲臺圖畫出。幾人靑史姓名香。玆行落落眞男子。不用臨岐枉斷腸。</text>
<title>泰來軒次韻 二首○時以擒逆賊李夢鶴肆恩。余亦蒙宥。</title>,<text>極浦遙岑一望來。層軒傑搆笑談開。遺民再覩昇平樂。此地曾經戰伐灰。休否定知還有泰。耽歡須識更招災。公應善頌如長老。不是偸安樂沼臺。五年何事此重來。經歲何曾一笑開。每見村婆說春夢。曾經獄吏溺燃灰。天心肯許容姦猾。聖德仍逢赦眚災。正是中秋好風日。今宵明月滿前臺。</text>
<title>申敬叔作利城四詠。蓋謂海也海山也松林也柳堤也。次韻。</title>,<text>蓬島煙霞拂曙來。蜃蟲吹氣化樓臺。扶桑萬里神珠湧。瀚海千重玉鏡開。翳日昏氛仍作雨。駕天高浪自成雷。超然欲向星宮去。河上靈槎早晩回。壁面飛雲變曉昏。衆峯相拱擁成門。遠臨窮渤茫無際。高入層霄勢莫捫。倘有金宮藏怳惚。寧無大藥駐神魂。如何得到淸高地。目極驚波日夜翻。誰種城南十里蒼。海風傳響暮天長。孫枝夭矯猶障日。老榦堅剛飽受霜。但恐虯龍隨地化。直疑雷雨此中藏。如何抛在官途上。不向明堂要作樑。露夕風晨好自持。春來依舊拂金絲。長公堤上幾多葉。同叔湖邊何限枝。吟絮佳人誇妙思。畫眉稚女鬪妖姿。風流自有王恭識。可獨年年管別離。</text>
<title>次前韻贈鄭子虛 三首○時在明川</title>,<text>雄城昨夜賦于將。楡塞金風葉墮隍。遠樹天低雲漠漠。平蕪秋晩日荒荒。殊方又作經旬別。寒菊還如去歲香。感物懷人思未已。酒杯無賴豁離腸。離筵獨奏鳳雛將。城上危樓半枕隍。晩歲羸驂依北塞。秋天獨雁向南荒。腥膻盡掃當年汚。羅綺全回往日香。旅館今宵偏寂寞。誰憐行客已無腸。來時兒女起相將。莫使征驂久北隍。辛苦如何長跋涉。羈棲猶未離邊荒。磧雲巧釀陰山雪。海霧偏侵漢署香。已是歸程連日下。劍鋒休更割愁腸。</text>
<title>侍中臺。呈李節度鎰。</title>,<text>萬松誰種壓滄溟。響入波濤兩杳冥。初日湧雲騰瑞氣。群鯨吹雨動微腥。侍中遺烈長如在。節使歸旌爲暫停。酣極却懷蓬島興。驂鸞安得向金扄。</text>
<title>重陽日。尹仁叟久不至。催之。名壽民</title>,<text>歸期恰是趁重陽。家釀新開甕面香。千古玆遊傳勝絶。一年佳節豈凄涼。秋風颯颯驚枯柳。落日依依隱短墻。怊悵使君孤厚約。遶籬黃菊爲誰芳。</text>
<title>贈黃從事公望 二首</title>,<text>海門煙樹遠亭亭。雪後飢烏噪野汀。曾是孤蹤依日月。可堪蔬食對膻腥。薰爐小屋饒淸致。夕照長林勝畫屛。關塞相逢應有數。故人零落似晨星。羈棲長有未招魂。夢繞紅雲謁九閽。須信成言如白水。休言改路在黃昏。歸來千里風黧面。獨臥崇朝雪擁門。爲謝靑雲從事道。惠然能顧病文園。</text>
<title>送使相歸關東 三首</title>,<text>干戈南極日相尋。滿目妖氛接地陰。末路人情皆下石。平生衆口欲銷金。匡時未效先庚策。惜別休辭蘸甲斟。歸去海濱應獻歲。梅花驛使好傳心。飄零關塞寄疏慵。惜別那堪又餞冬。樗櫟豈支當世用。萍蓬長作不羈蹤。鄕心日日隨征雁。邊事年年候急烽。休說未衰筋力在。愧將毛髮對靑銅。急雪驚風上弊裘。邊城物色摠堪愁。悠揚別夢三千里。爛熳離杯一百籌。浮世虛名何足賴。窮途生事欲誰謀。公今此去猶堪羨。瀚海波濤日狎鷗。</text>
<title>送崔正則赴輸城</title>,<text>身輕亂世似秋毫。南北東西任所遭。靑海接天紅日湧。白山臨塞黑雲高。淸時誰作當朝傑。薄宦空縻蓋代豪。醉後憑君歌出塞。書生曾亦學龍韜。</text>
<title>使相寄詩次韻 六首</title>,<text>故園歸夢杳難尋。迢遞風煙接漢陰。千里南荒氛似霧。三年北塞米如金。詩篇老去偏成癖。樽酒愁來亦漫斟。遙望花津何處是。幾時相遇細論心。多病年來長一慵。秖將文字了三冬。偸生幕燕無前慮。處世磨牛踏故蹤。滄海何時能破浪。甘泉此夕尙傳烽。平蠻安得英雄將。南極重修舊柱銅。難將黃狗補狐裘。鶴脛雖長短則愁。豈是平戎無上策。有誰當國借前籌。年來慣着荷衣好。林下安知肉食謀。稍喜胸中機事息。漫遊江海不驚鷗。抱病深居寂寞濱。新詩遠到亦元賓。聲名藉藉終安用。毀譽悠悠定孰眞。大藥山中供度世。閑雲嶺上解怡神。何當共策靑藜杖。歸趁蓬萊桂樹春。塡水平山笑我愚。世爭馳處獨踟蹰。采芝欲作秦高士。餐菊還師楚大夫。鉦鼓連年聞出塞。蓴鱸何日遂歸吳。升沈榮辱奔忙裏。笑殺煙波舊釣徒。拄杖扶吾任所之。不登山麓卽溪湄。携壺窈窕尋幽壑。簪筆分明侍玉墀。細柳寒花新歲恨。垝垣頹礎故園悲。何時得見妖氛淨。歸去江湖理釣絲。</text>
<title>宿寺中</title>,<text>半生奔走縛塵慵。一到叢林鶴出籠。香篆遠隨三里霧。梵音淸徹五更風。鬢絲禪榻淸無累。兜率諸天界本空。流落殊方稍可喜。勝遊今復數人同。杏花輕颺寺門前。古殿春晴散篆煙。遠客關河長似寄。居僧夏臘秖隨緣。却尋流水眞聊爾。將出煙蘿更惘然。身老時危堪涕淚。桃源何處有神仙。</text>
<title>出山小憩溪麓</title>,<text>暫得招提一夜閑。却登溪麓駐征鞍。山人雲水心機息。野馬塵埃眼界寬。身老豈堪長作客。時危可是每偸安。如何宵旰求牛口。六載無人上將壇。佳山勝水不塵凡。坐久春風拳客衫。細草茸茸侵小逕。殘花點點落空巖。山鷄欲動鷹翻袖。野日初斜馬齧銜。安得如澠北海酒。千鍾澆破旅人饞。</text>
<title>次野人韻</title>,<text>杳杳風煙接故鄕。羈棲長是客他方。越禽燕馬常回首。壟草山花欲斷腸。野老盤飧聊可喜。故人雲樹但相望。憑君欲卜菟裘地。底處泉甘土又良。</text>
<title>贈友人 二首</title>,<text>君如老將獨登壇。我似飛黃縶櫪間。一顧誰能空冀土。三軍行見定秦關。平生壯志凌霄漢。此去雄觀盡海山。聞道今朝河朔飮。仙蹤肯許野人攀。出言安得却成章。聞道居然愧大方。笑我年來塵蝕硯。羨君平日繡爲腸。難將白髮供詩債。稍愛紅裙舞酒場。正在北門樓上望。塞天寒雨接龍荒。</text>
<title>訪鄭子高呼韻</title>,<text>崎嶇野路眩西東。夕日暉暉半隱空。霧樹遙看疑壟外。草堂驚見在林中。高秋更抱傷時恨。驟雨仍兼落木風。亂後生涯猶潦倒。略無心事到詩功。邊城風雨動高秋。衰草寒煙一望愁。客裏醇醪淸者聖。霜餘紅葉物之尤。偸生未卜歸休地。處世長如不繫舟。醉後憑君歌一曲。人間岐路劇悠悠。</text>
<title>九日有感</title>,<text>秋天如水正恬波。星斗寥寥月未斜。可對良辰懷苦意。聊斟白酒泛黃花。迂儒無術匡時事。久客惟詩答歲華。亂世干戈岐路窄。欲從滄海望仙槎。</text>
<title>題洪師古所藏畫卷 遵</title>,<text>王孫標格出風塵。三絶爭傳筆有神。偶向華牋開水墨。更要詩老寫淸新。雲煙隱約藏眞境。丘壑分明待散人。披閱頓驚湔俗眼。錦囊千紙未爲珍。</text>
<title>野望有感 時賊再肆凶鋒</title>,<text>平野茫茫接海山。咸州東北是咸關。當時舊沛龍興地。落日長空鳥去閑。千載聖圖應未改。數年人事更多艱。終南漢水無由到。悵望孤雲獨自還。</text>
<title>送李汝霖 三首</title>,<text>一屈須知有一伸。男兒得失豈由身。周公當日寧辭富。楊子平生不逐貪。占嶺松杉空自老。隔城桃李爲誰春。離篇却類徘諧體。不用區區淚濕巾。全生甘屈不要伸。丘壑猶宜託老身。白鹿群多寧憚獨。黃精苗在不憂貧。商歌惘惘悲長夜。別淚茫茫洒早春。他日期君來訪我。碧桃花下岸綸巾。君如尺蠖始求伸。我似龍蛇蟄此身。眼底風雷空自負。腹中文史未全貧。南州烽火連三月。北塞煙花又一春。堪笑半生成底事。秖今霜雪已盈巾。</text>
<title>贈鄭子虛。時余向京城。而子虛將向嶺南。</title>,<text>曉月初升便啓程。隔溪松藪翠煙橫。可堪垂老長爲客。不覺臨岐倍愴情。千里氷霜關外路。三年鼙鼓國南營。玆行珍重加餐飯。歸趁春風作耦耕。</text>
<title>傷春</title>,<text>苒苒風塵歲月催。孤城不忍看春回。江山入眼何須麗。花鳥驚心秖可猜。七載避兵常局促。四時無日不悲哀。平生最識攻愁具。誰喚靑州從事來。</text>
<title>送李丈遞永興西歸</title>,<text>驪駒整駕僕夫催。落日亭亭未可回。投老星分應作惡。臨岐轟飮不須猜。功名可笑連三黜。詩句猶堪繼八哀。他日音書相寄處。西風回首塞鴻來。絳闕西偏第一坊。少年曾喜卜隣芳。叨陪杖屨非今日。作別關河忽異鄕。遺愛還看五六叟。離懷不盡兩三觴。臨分脈脈無他語。龜鶴唯應祝壽長。老稚相携隘里坊。野蔬山果雜芬芳。桐鄕未必非吾土。楡塞還應是故鄕。薄暮靑山臨大道。將分客淚落淸觴。心肝照處無千里。休說山高與水長。</text>
<title>到鐵原。可晦求詩五首。次湖陰韻。名尹昉</title>,<text>羸馬東州落日過。黍離荒壟恨偏多。當時金鼓連三國。此日提封作一家。往事傷心唯鳥噪。遺墟入眼似蜂窠。四郊多壘還何事。前鑑分明在覆車。當年馳逐利名中。心地全無汗馬功。意氣易成衰境恨。談論非復曩時雄。羨君作邑民風古。笑我臨場酒量洪。交足不知山日暝。晩風吹月上天東。繁華回首意茫茫。往事眞成夢一場。空有寸心懸北極。誰持尺劍靜南荒。生涯到處偏牢落。故舊年來半在亡。聞道衛生還可學。欲隨南叟問庚桑。相逢不用漫生悲。會有群賢靖亂離。但守祖宗勤儉德。定爲家國太平基。誰憐棄擲身空老。自笑匡扶志不移。明日北寬亭上去。試抽長劍撥年衰。秋來愁緖向誰寬。壯志臨風倚劍觀。神彩每欣看玉樹。交盟曾許揷銅盤。煙氛接地身無寄。刀斗連天夢不安。東閣一歡難再得。莫辭今夕酒杯乾。</text>
<title>再疊前韻 五首</title>,<text>晩風吹雨一來過。睡起微涼漸覺多。隨分不須憂去國。安身到處卽爲家。蟲排小網黏書帙。燕落殘泥汚印窠。盡日官閑無箇事。養生書裏講河車。暫轍鸞班却佩銅。牛刀寧試割鷄功。村稀土僻民風古。水擁山回地勢雄。酒興驅愁窮爛熳。詩情狀物盡纖洪。公餘吏散無餘事。坐待茅簷月上東。楓川北去路微茫。雲物常愁古戰場。眞主已看膺曆數。獨夫寧許縱淫荒。牛山可笑悲今古。凡伯稍憐識在亡。不覺愬風仍佇立。炊煙遙起陌頭桑。亂後生涯轉可悲。參商何事動相離。交朋老去多新態。鄕井重來失舊基。東閣對眠涼雨過。北窓酲臥午陰移。明朝別後看雙鬢。斗覺形容一夜衰。得失秋毫眼界寬。超然何處有榮觀。宦途自笑鮎緣竹。詩律猶誇玉走盤。海鳥未成千里擊。棲禽難得一枝安。皇天淫溢常霖雨。后土何由得再乾。</text>
<title>子靜見訪贈別 二首○名李岦</title>,<text>相思無奈隔山河。三載如今始一過。千里行裝隨短劍。百年憂喜付長歌。天衢雨霽虹光斂。浦口煙生暝色多。同是旅遊還作別。不堪漂轉逐流波。萬里同雲水灌河。隣居咫尺斷經過。瘦人疲語誰逃濕。達士孤琴不任歌。暮歲別離偏作惡。窮途憂患更堪多。明朝送子橋頭路。垂淚千行漲起波。</text>
<title>次前韻</title>,<text>亭亭落日下西山。渺渺風煙接漢關。春事不隨時事改。雲容却與水容閑。頻年避地驚羈旅。到處逢人說險艱。安得天潢洗兵甲。南荒一聽凱歌還。</text>
<title>送洪秀才茂績往江都</title>,<text>似說南州尙負戈。窮途此別意如何。寧聞海島爲安地。不見中原作一家。澤國蒹葭秋色老。江城煙樹夕陽多。君行珍重加餐飯。嶺路橫天不可過。</text>
<title>林汝厚送我西行。到淨屛村家而留一日。詩以謝之。</title>,<text>孤村秋雨水侵蹊。旅客思歸夢欲迷。人世豈能無聚散。路岐長恨有東西。空山永夜貂裘冷。小竈寒煙草屋低。明日獨登重嶺去。萬林紅葉怪禽啼。憐君珍重遠相隨。滯雨空山又一奇。盡取旅愁供細酌。更將離悢入新詩。淸江夜響知波長。蒼壁晨開覺霧移。明發不堪分手處。水聲東去馬西馳。行程何恨暫遲留。客裏今朝是勝遊。須記五更詩酒地。頓忘千里別離愁。平林漠漠煙猶重。複峽蒼蒼水自流。惟有夢魂長不隔。可能追我到西州。</text>
<title>去歲重陽。作華字韻詩。今者卒卒西行。頓忘佳節。但見野花楓林。步步奇絶。從者曰。今是九日。悵然次韻三首。留寄晩沙老兄。</title>,<text>鼎鼎光陰逐逝波。黃粱炊熟日初斜。又看秋季吹葭管。却憶年前詠菊花。晩歲不堪常道路。佳辰何處有繁華。茱萸勝事今難見。極目楓林映古槎。嫋嫋秋風水自波。小蹊衰草帶山斜。千林過雨皆飛葉。亂菊逢辰亦作花。老去世情偏落莫。窮來詩思更精華。人生可似浮萍草。漂泊東西逐斷槎。早年曾是沐恩波。未報涓埃暮景斜。江水楓林千里恨。玄都桃樹幾回花。身遊北塞逢佳節。淚入西風感物華。鍊石如成補天志。古來星漢接靈槎。</text>
<title>蕪荑脊</title>,<text>蛇行斗折轉遙岑。側足幽蹊萬丈深。絶係秖知危一縷。垂堂未覺重千金。方悲柳子三塗語。始驗王陽九折心。身出層巓還快活。過雲歸鳥可平臨。</text>
<title>東海峴</title>,<text>劍閣千重未必侔。極天危棧入雲修。泉源此去朝東海。地勢從來界北州。絶壑貯風松自瘦。陰崖無霰草先秋。登高一望干戈地。氛祲冥冥正可愁。</text>
<title>朴平度公諱訔。乃外遠祖也。相太宗。奉命築城西塞。到德川有作。奉讀感慕。敬次其韻。</title>,<text>暫轍台班出塞城。壯猷親致泰階平。鴻圖有賴三韓奠。鴨水無塵一域淸。亂世不堪聞蹙國。殘年何路見銷兵。嗟吾亦係彌甥後。跪讀遺音不盡誠。</text>
<title>貴錦者。京城名娼也。余親友中亦多狎者。流離到寧邊。訪余於逆旅。其憔悴衰落。殆無昔日容貌。爲之感歎作此詩。</title>,<text>紅袖西風恨不禁。繁華回首已難尋。凄涼節後三秋扇。斷續愁邊五夜砧。歌板舞衣抛舊業。月華燈影照孤心。人間衰盛皆如此。爲爾今朝淚滿襟。</text>
<title>嘉山村舍曉發</title>,<text>瘦馬披尋白草岡。海天晨霧正茫茫。驚鴻度塞頻呼侶。缺月低山欲隱光。佳節不堪愁裏過。一身長在客中忙。黃花未謝猶重九。底處人家酒甕香。</text>
<title>別期漸近。謹綴蕪拙。呈一松太宗伯案下希正。二首</title>,<text>登門已恨十年遲。長誦東陽八詠詩。直道固知多感激。淸時寧復歎低垂。浮生聚散應難定。晩歲心期自不移。怊悵關河明日去。隴泉嗚咽不堪悲。西掖當年接玉堂。朝朝昵侍舜衣裳。不言垂老生戎馬。何幸窮邊共酒觴。波磧陰雲秋漠漠。女墻殘月曉蒼蒼。天涯客思元搖落。作別那堪倍斷腸。</text>
<title>寄申敬叔</title>,<text>爲問東陽信若何。人間佳句日應多。通波可復騰霄漢。踏地眞成觸罻羅。亂後生涯同泛梗。老來光景似飛梭。何由共學神仙訣。銅狄千年却手摩。</text>
<title>路中次寄具元裕 名宬</title>,<text>江路崎嶇匹馬遲。憶君時復誦君詩。離懷的的心旌動。世事悠悠鬢雪垂。倦鳥初歸山色暝。寒潮漸落水痕移。回頭轉覺龍灣遠。悵望孤雲不耐悲。</text>
<title>次西坰韻留別</title>,<text>生涯到處似飛蓬。何幸逢公夢寐中。老去文書遮眼足。客邊陳跡轉頭空。久抛簪笏忘朝士。閑傍滄浪學釣翁。關塞極天從此別。不堪回顧遡西風。</text>
<title>藥山東臺二首。是日海波不驚。萬里一眄。香山諸峯。森然倚天。人以爲此地罕逢淸霽。今日亦逢多幸云。</title>,<text>攀石穿雲一路遙。登臨平挹衆山朝。岧嶤似植仙人掌。縹緲疑聞玉女簫。香嶽鎭看千歲雪。海門常對兩時潮。時危行樂今無所。舊曲關西已寂寥。</text>
<title>觀獵次坡韻</title>,<text>遨頭出獵擁旌旗。布陣環山半月圍。草底數獐魂已褫。原頭一騎勢如飛。頻加勁翮收金簇。自搏剛豪整鐵衣。從遣詞人賦雲夢。座客休怕玉觴揮。</text>
<title>送鶴林公子往京師</title>,<text>才難從古不其然。一笑吾儕亦有緣。賤子以詩窮半世。王孫下筆倒千年。驚風急雪催殘夜。細酌孤燈惜別筵。回首故園蕪沒盡。春來怊悵未歸田。</text>
<title>送士進令公南歸</title>,<text>禁煙初罷雨如絲。病裏難堪送客悲。芳草一年佳節後。綵衣千里暮春時。當筵且盡數杯酒。臨別誰傳三疊詞。歸去長程七十五。旅窓看月最相思。水村楊柳拂金絲。嶺外逢春轉可悲。汀草岸花寒食後。別程班馬夕陽時。悠揚歸夢誰能禁。爛熳離杯且莫辭。腸斷城南送客處。小橋煙樹遠含思。</text>
<title>送重卿學士 沈詻</title>,<text>高步靑雲是妙年。世人爭道赤墀賢。偶然折北眞成玉。若爾圖南定負天。歸路東風連故國。淸尊落日惜離筵。懸知別後勤相憶。兩地平分海月圓。</text>
<title>次趙壯元 名翊</title>,<text>移家來近白蘋洲。獨對長江萬古愁。無擇敝衣悲老馬。少陵黃髮逐輕鷗。年來離合驚何速。老去生涯覺轉浮。莫向人間問岐路。吾今已是一虛舟。</text>
<title>送子靜歸吉州。次前韻。二首</title>,<text>疏星耿耿點斜河。振樹涼飆似雨過。櫪馬已懷千里志。林鶯強學一聲歌。陰山積雪經春在。沙磧頑雲薄暮多。豈可更歸豺虎窟。送君唯有淚如波。流離長是客關河。直北驚沙掠面過。戍笛不堪吹塞曲。邊童太半解胡歌。郵村傍海孤煙小。客路登山亂石多。珍重玆行更努力。津梁處處足風波。</text>
<title>岳麓垂訪。登臺小飮。</title>,<text>蓬藋侵門晝不開。憑公披寫一登臺。朝東水作雙龍去。直北山如萬馬來。兵甲十年身已老。枌楡千里首常回。蒼然遠色江天暮。過鳥歸雲落酒杯。</text>
<title>送呂尙夫巡按北方。小飮龍興江上。</title>,<text>尺五離筵豈遠將。芳洲晩色媚臺隍。江雲連海歸程闊。塞草侵沙戰壘荒。儒服剩敎山鳥怪。繡衣仍帶御爐香。天涯客思應搖落。莫怕深杯慰別腸。當時景命日方將。直把長江作大隍。聞道侏離歸版籍。秖今詩禮被窮荒。行程正値胡天雨。旅夢猶思漢殿香。莫向戍樓看月上。落梅吹斷易回腸。</text>
<title>苦雨。呈岳麓左右。</title>,<text>亭午昏昏首抵牀。夢回蛙蛤鬧前塘。愁霖正爾同蘇老。裹飯誰來問子桑。旅舍寂寥供病臥。連朝陰澹易神傷。山芎麥麴猶閑事。更耐飢雷吼夜腸。</text>
<title>岳麓次韻。復謝。</title>,<text>崇朝避濕屢移牀。極目荒坡水滿塘。亂洫已平村裏逕。暗鳩相喚陌頭桑。悠悠世事終無定。悄悄煩憂只自傷。珍重使君同此病。題詩遙慰九回腸。</text>
<title>三伏日。岳麓呼與泛江。</title>,<text>溽暑昏昏似醉人。夢回官馬許邀賓。使君美酒消三伏。客子愁眉始一伸。斜日映雲疑有雨。北風吹水欲生潾。歡娛信美非吾土。一笛臨江倍愴神。</text>
<title>龍頭小飮。送諸秀才赴擧。</title>,<text>鳥沒天低樹色多。江光渺渺動金波。千村落日連禾稼。一院香風滿芰荷。勝地偶牽登眺興。窮途其奈別離何。憑君此去多努力。嶺路橫雲未易過。故園千里首長回。送客今朝又上臺。離恨旅懷俱寂寞。水光雲影共徘徊。持杯欲慰登龍客。落筆慙非倚馬才。歸去碧桃紅杏畔。廣寒宮殿玉嵬嵬。又 一首輕陰垂地燕飛飛。四座淸談玉屑霏。菡萏池塘風淡淡。桑麻村落日暉暉。多慙諸子容吾老。不耐長程送客歸。好去靑雲隨步武。桂枝崑玉摠生輝。</text>
<title>海</title>,<text>出沒榑桑日月光。端倪終古莽難量。鄒生九域徒遼怳。秦帝三山竟渺茫。空說井蛙輸海鼈。誰知泰岳等毫芒。區區巨細相形裏。歎息無人覩大方。</text>
<title>過馬鬣淵上流。有懷朴思庵。三首</title>,<text>馬鬣淵西馬鬣封。秋風蕭瑟起寒松。千年文物愁華表。一代勤勞記景鍾。鵑室尙思棲息地。鶴臺誰覓往來蹤。人亡更値邦家瘁。涕淚臨岐對夕舂。功成誰更謝勳封。長羨留侯慕赤松。豈爲盛名難副實。却因殘漏念鳴鍾。三台八座同寅地。萬壑千峯獨往蹤。耆舊卽今凋喪盡。不堪當日輟秦舂。石龍堆上綠苔封。盡日哦詩對老松。剩有淸篇追白雪。難將拙句繼黃鍾。分明往事今成夢。咫尺仙區久絶蹤。怊悵西州還獨過。五更燈火坐村舂。</text>
<title>藥圃鄭相公 琢 求耆老重修詩。次韻。七首</title>,<text>惘惘誰爲百歲期。夭昏瘥札苦參差。應同魯頌誇難老。豈有周詩怨不遺。鼓瑟暮年寧戚若。開筵暇日每勤斯。他時勝事流傳處。焜耀諸公滿軸詩。三壽行看到大期。金章鳩杖影參差。時危縱缺虞庠養。會勝還追洛社遺。耆舊卽今猶尙爾。風流從古少如斯。淸篇滿卷皆珠玉。難遣書生繼拙詩。不分殘年與亂期。劍鋒塵飾白差差。猶欣黃髮資猷度。尙有蒼生奠孑遺。勝日賓筵追往古。餘時好事記今斯。台庭寶墨驚奇絶。博取人間萬首詩。餘生幸覩太平年。盛事從今亦有焉。耆舊追隨寧寂寞。琴樽節物每留連。淸篇剩遣人人誦。勝跡猶應世世傳。行樂及時須記取。老來光景不遲延。德一還應齒爵加。達尊當世更無多。香山逸老猶驅使。潞國風流或等差。把酒不敎愁作祟。題詩寧復眼昏花。秖今誰是丹靑手。繪入新圖異世誇。台躔風采映當年。爰立明朝作後先。鎭靖共推黃閣舊。文章端合玉堂仙。平生淸節猶驚俗。晩歲行藏却聽天。怊悵壽星今晦彩。剩敎諸老淚沾筵。右上聽天沈相韻高齡當代孰差肩。信有人間福履全。朋酒每追佳節會。乾餱寧許暫時愆。常敎後輩瞻成德。共說臞仙降壽筵。會待蟠桃重結子。笑摩狄銅一千年。右上西郊宋公韻</text>
<title>贈權汝章</title>,<text>少日同遊翰墨場。秖今毛髮已蒼蒼。哇音獨愧追咸夏。大筆爭推繼漢唐。喪亂未知人世好。睽離偏覺感懷長。如何共學飛仙術。笑入蓬萊不死鄕。君方旗鼓擅文場。早歲詞鋒服老蒼。高出應劉侵大雅。下看溫李笑中唐。狐裘未覺千金重。襪線應無一寸長。棄置不須愁肺腑。相逢還用醉爲鄕。</text>
<title>再過鐵原。次前韻贈可晦。</title>,<text>萍蹤閱歲此重過。立馬秋風感慨多。授館每勤東道主。望洋徒愧大方家。褊才觸物生圭角。懶性供時脫臼窠。已是支離無適用。厭從京輦望高車。窮途每患詩爲崇。晩歲全憑酒策功。小技雕蟲眞自笑。狂歌濡首爲誰雄。多生未脫形骸累。幾度欣瞻德宇洪。旅泊偶成風雨約。不堪明日更西東。平蕪秋晩日蒼茫。處處田家事築場。縱有西疇供力作。可堪南畝半抛荒。猶聞朔土新征戍。不念炎州舊戰亡。安得天河洗兵甲。八方煙火樂農桑。興亡一瞥又何悲。不比東周嘆黍離。鐵杵漫遺當日醜。銅駝難覓往時基。攀龍附鳳人圖變。搏鴨操鷄國祚移。最是丘墟供極目。際天秋草望中衰。甕裏寧知甕外寬。管中難得有眞觀。身居蝸角存亡地。膽破羊腸百八盤。大纛高牙曾望斷。麻衣草食亦心安。題詩未有驚人句。杯酒須澆舌本乾。</text>
<title>送淵淵泛海接伴天將 李幼淵</title>,<text>藉甚家聲玉署英。胡爲折翼向南溟。須經盤錯方成器。笑說風波却不情。明月滿天邀客醉。白雲隨處送君行。殘生已是灰心久。此夕難禁淚濕纓。</text>
<title>送石陽公子歸江陵 三首。 再寄用錫。辛慶晉</title>,<text>雲沙浩渺江陵府。公子新開宅一區。朱橘白魚詩更有。寒松鏡浦畫曾無。久聞墨戲超三昧。却載紅粧出五湖。何必更懷離別恨。此行疑是上蓬壺。堂堂儀表萬夫雄。共道虯髥似太宗。剩有險詞嘲馬異。何妨老筆倒文同。謀身未睱營三窟。投社何當作兩翁。遙想明年春草恨。蓬萊依約海天東。溟州太守是同盟。兩世交親卽弟兄。海內干戈長作別。天涯煙月若爲情。百年憐我常漂泊。一札憑誰問死生。君到爲傳消息否。秋風南望涕沾纓。</text>
<title>次子敏</title>,<text>羈懷怊悵未能裁。此後無因語笑陪。海內文章吾輩少。天涯樽酒好懷開。離歌誰遣傳三疊。別席相將盡一杯。明日却登重嶺去。朔雲回首不勝哀。</text>
<title>夢中作寄伯胤。時與伯胤分岐于淮陽。李弘胄</title>,<text>淮陽江水向西流。立馬臨岐一帶愁。山繞金城纔有路。地通嵐谷僅容輈。還鄕不負平生志。分袂難禁此日憂。聞道長安高米價。暮年生事欲誰謀。</text>
<title>次子省</title>,<text>當時相送到離亭。強把衰條繫酒甁。長路每吟余馬局。古詩空記子衿靑。差池踐此秦關雪。邂逅依然楚澤醒。何日圖南看變化。培風一上聳瞻聽。</text>
<title>次成千摠書扇徐玄紀 渻 求詩</title>,<text>身提一劍過東垓。拭目爭看矯矯才。萬里封侯時鼎至。三邊分閫轂應推。行看妖氣銷箕尾。會有巍班近斗台。便面猥承詩句在。幾回把玩眼先開。</text>
<title>贈李應霖</title>,<text>匹馬西來一野夫。旅人從遣挽髭鬚。羈心正似籠中鳥。盛德爭瞻屋上烏。離亂始知平日好。倦遊偏覺此身孤。何時却見妖氛靜。共把漁竿下五湖。</text>
<title>次前韻贈李應文</title>,<text>七尺堂堂偉丈夫。倦遊西塞帶霜鬚。靑雲落莫三刀遠。墨綬蹉跎兩袖烏。異地逢春身自老。旅窓看月影同孤。應知夜夜還鄕夢。尋遍江南橘柚湖。</text>
<title>又次贈李暭如</title>,<text>厭向塵中對薄夫。喜君眞氣在眉鬚。家貧酒甕生新綠。病起顚毛失舊烏。香嶽晩春薇蕨秀。上元殘夜篆煙孤。遙知獨占淸高界。蔕芥胸呑八九湖。</text>
<title>次金生靜厚韻</title>,<text>身騎靑鹿獨來遊。俯視蒼蒼壑底湫。眞界自知無俗事。靈源都遣失閑愁。殘花雜樹初迎夏。磵水松風鎭作秋。堪羨坐禪閑白足。百年隨分占淸幽。</text>
<title>題僧軸 二首</title>,<text>遊人朝暮自紛紛。纔出禪門世路分。錫杖獨尋南澗水。袈裟常帶北山雲。天花散落還無住。山鬼揶揄却不聞。何似卯申長役役。機關費盡負天君。林花迎夏落紛紛。樹色川光暝不分。下界奔忙眞熱惱。上方朝暮變煙雲。觀身未覺離空色。談道何曾礙見聞。遙想閉門香一炷。不將林壑換封君。</text>
<title>次古玉丈</title>,<text>玄城佳麗聞來久。古玉攻詩老更奇。重把酒杯眞邂逅。且將文字共娛嬉。平生此事還成癖。晩歲安排苦患遲。遙想客中無長物。旅窓唯有病來隨。孤竹遺墟一片城。旅愁離恨莽難平。山川一望周遭在。詩句殘年太瘦生。千里逢公披霧快。十旬憐我御風行。窮途正爾要行樂。莫怪今朝酒滿傾。</text>
<title>古玉丈呼韻</title>,<text>延閣道山高迫天。抱關擊柝還可憐。人或呼牛亦呼馬。我欲佩韋仍佩弦。官秩甘居百僚後。文章要在萬人先。無功鄕裏已逃跡。疏飯濁醪堪送年。</text>
<title>次杜秋懷 八首</title>,<text>昨夜驚風號北林。朝來庭樹葉森森。鷞鳩始摯天逾迥。蜻蛚悲鳴日易陰。窮巷寂寥恒飽病。淸秋憭慄更關心。寒宵獨對茅簷坐。月照孤城幾處砧。夕陽衰柳遠煙斜。禾黍離離半已華。三畝草荒勤抱甕。九天河迥阻乘槎。年年窮峽營寒事。處處邊城咽暮笳。晩歲憂時心力盡。雪霜垂領眼昏花。柴扉寂寞對斜暉。峽裏消中力更微。小草出山無遠志。冥鵬擊水秖高飛。窮途荏苒年華晩。宿計蹉跎事業違。欲借一枝難着足。凡禽啄盡稻粱肥。成敗眞同一局棋。超然事過復何悲。閑中日月回千古。夢裏芬華自一時。可是生涯長落托。不堪容鬢已衰遲。秋風又向湖南去。江水楓林惱客思。孤村井落對前山。半世生涯逆旅間。暮雨冥濛行峽裏。秋風蕭瑟向江關。雲林小築聊容膝。富貴多憂易靦顏。聞道周行收俊異。不才無以汚淸班。世路侵尋已白頭。客程搖落又逢秋。茅簷忽覺三更夢。江水長含萬里愁。羈馽豈能馴野馬。羽毛難得效沙鷗。無端又向江潭路。踏遍西南五十州。諸將淹留戰伐功。書生憔悴路岐中。江村獨宿連宵雨。津樹頻驚半夜風。山色又如前日素。我顏非復曩時紅。窮途弊盡方強力。潦倒深慙一禿翁。垝垣頹礎尙逶迤。安得常平更不陂。露浥池荷寒有淚。風生宮樹老無枝。七旬但見苗民格。一夕行看熒惑移。頭白佇看回泰日。幾回林下淚雙垂。</text>
<title>亂後始過漢江</title>,<text>兩岸西風紅蓼花。淸江水漲半侵沙。孤舟犯曉煙猶重。暮齒逢秋髮自華。亭館遺基今掃地。山河舊國未還家。荒村廢圃無人管。寒蔓空懸鳥啄瓜。故國離居問幾春。江山空對未歸人。歡華一瞥那盈眼。竹帛三冬欲腐唇。不分乘槎上牛斗。無心留影在麒麟。年年奔走塵埃裏。鷗鳥還應笑病身。山川極目淚沾衣。十載思歸此日歸。澤國蒹葭秋後茂。水村楊柳亂來稀。輕風滿峽孤舟起。小雨連江宿鷺飛。身老豈堪仍適遠。白頭零落壯心違。江村處處有頹墻。草實離離綴晩芳。流落殊方身已老。歸來故國恨何長。菰蒲小澤秋聲早。荷芰長洲暮雨香。正憶尋僧奉恩寺。酒壺欹側繫驢傍。</text>
<title>題金希之家</title>,<text>閑居無事晝扄扉。三逕寥寥客到稀。鹤岫瑞雲朝冉冉。龜臺靈雨晩霏霏。陰晴變態供詩料。憂樂忘情坐釣磯。全勝世間名利子。素衣緇盡不知歸。</text>
<title>道中</title>,<text>凍雲埋峽路迢迢。瘦馬凌兢怯渡橋。零露拂蓑時滴瀝。回風驚樹久蕭條。一官爲口身如寄。萬事關心鬢已凋。投暮却尋孤店宿。隔窓殘雨夜寥寥。</text>
<title>發咸昌</title>,<text>匝路蓬蒿振朔風。客程霜雪鬧三冬。快哉亭古空歸鶴。公建池荒罷濯龍。戰骨縱橫依野草。居人日夕候邊烽。憑君莫問干戈事。欲說當時已愴容。</text>
<title>雪中留尙州</title>,<text>商顏暮雪少人行。旅舍無煙意未平。客裏光陰欺短髮。眼前樽酒笑浮名。韝鷹未試三秋翮。櫪馬空懷萬里情。身老豈堪供世用。紫芝歌罷一沾纓。</text>
<title>次月波亭韻。卽嶺南樓韻。</title>,<text>停驂擡眼向江天。夢想曾勞十載前。棟宇獨存兵火後。闌干徙倚夕陽邊。孤村近岸時聞犬。獨樹臨流暮羃煙。尙想舊時行樂處。夜深波月動羅筵。</text>
<title>次眞寶客館韻</title>,<text>因山爲郭砌成臺。峽路崎嶇少往來。地僻略容山簡馬。官閑堪賦水曹梅。長川日落羅紈細。遠岸春生錦繡堆。信美終然難久駐。旅懷唯寄酒三杯。</text>
<title>盈德道中</title>,<text>東行川陸日悠哉。匝地頑雲撥不開。馬足巧登危棧去。泉聲時過遠林來。千金不顧垂堂戒。九折誰能叱馭回。萬事早知歸去好。老於岐路強徘徊。</text>
<title>次淸河客館韻</title>,<text>譙櫓欹傾雉堞殘。上樓相對但蒼官。前山過雨煙光薄。別浦多風海氣寒。頻喚酒杯樽醁盡。試題詩句壁塵漫。東來惘惘愁無緖。今日羈懷一半寬。</text>
<title>次題海月樓</title>,<text>欲試平生汗漫遊。須登城上最高樓。玄珠象罔籠三界。灝氣滄涼倒九秋。倘有鸞凰供度世。未妨鸚鵡解消憂。流光苦惜無多子。桂魄西飛不暫休。</text>
<title>三月三日發行道中。示諸秀才。</title>,<text>襄陽歸路値三三。夾路花香撲晩衫。細草抽萌生意足。游蜂將子暖聲酣。孤蹤隔歲依江介。旅夢頻宵向洛南。王事驅馳筋力盡。白頭供世愧難堪。憶得春遊作五三。踏靑佳節試輕衫。詩壇傲睨無全目。酒興淋漓縱半酣。夢裏光陰朝又暮。人間岐路北成南。如今已老終安用。世故驅人百不堪。適意焉無十二三。空敎塵土上靑衫。殘年始覺人情薄。俗子相誇世味酣。共歎才標宜俊造。早知文獻冠東南。他年家國須賢輩。似我龍鍾分未堪。</text>
<title>雨後道中</title>,<text>餘靄霏霏露日光。雲山如畫更蒼蒼。溪毛盡吐纖纖筍。野卉爭傳浥浥香。倦覺林泉藏退好。老於岐路往來忙。經年嶺外成何事。不及淸閑一味長。</text>
<title>丹丘峽 二首</title>,<text>彩霞明滅玉芙蓉。正似高唐十二峯。三峽哀猿疑可聽。十洲笙鶴倘相從。長江一帶羅紋膩。白鳥雙飛鏡面鎔。聞說丹丘多羽客。刀圭安得救衰容。張爲屛幛束爲峯。一一誰憑造化工。暗谷雲煙朝暮變。大江波浪古今同。杜陵晩歲留巴裏。安道平生愛剡中。我欲扁舟來問宅。江神倘借半帆風。</text>
<title>省中獨坐感舊。呈玄軒學士。兼示道山 諸彥求和。</title>,<text>十年湖海逐輕鷗。晩歲南中始夢州。潦倒又來修日曆。昇平往事若雲浮。衰將得老生何短。春半如秋病未瘳。彤管倦投綸閣靜。坐看簷際午陰收。右掖當時近玉堂。分明同侍舜衣裳。兵塵澒洞繁華盡。世味闌珊日月忙。連省不堪懷石友。得官猶喜佩銅章。頭銜莫笑南州守。太史新除御墨香。</text>
<title>蒙子龍侍郞來別上東門外。道中仍續鷗字堂字韻詩各九。通前爲二十章以謝之。兼呈敬叔，說之兩學士及道山諸公。戀君憂國。傷今感舊。故言多不文。情或過蹙。末二章極道襄陽之樂。庶幾歸於安分之義云。前日諸公竟不步韻。蓋不屑之也。或者以多而自贖。則得見金玉之章乎。</title>,<text>處世無機可入鷗。爲官寥落亦臨州。形隨枯木年年化。心似虛舟日日浮。閱俗狂酲眞好笑。攻文病癖不須瘳。歸驂又出脩門道。回首觚稜曉靄收。春歸今復賦堂堂。處處殘花學女裳。蟲鳥催時推敓遽。利名驅我去來忙。功勞往往歸楊敞。譏評駸駸到孝章。試見一廛開卜肆。下簾微雨坐燒香。淸晨官渡集群鷗。霧樹徐開識廣州。三宿出郊勤北望。一麾爲郡異南浮。頭盧近暮非難識。肺氣經春汔可瘳。南省侍郞多舊意。泥塗迂蓋肯相收。大度爭推無競堂。東陽堪補坐朝裳。同生一歲不無幸。作別異鄕何太忙。經國固應恢制度。煥猷仍遣盛文章。殘年丘壑迂儒分。歸與遺民共頂香。野性唯宜侶海鷗。羈蹤還怕帝王州。人生日化皆趨死。世議雲興竟亦浮。兵革豈能仍倒載。瘡痍聞道未全瘳。慇懃望幸誠非淺。廟算應看一戰收。延閣掄才貯廟堂。水蒼鳴戛紫霓裳。塵飛禁掖何由度。春到花磚不肯忙。涇渭國論須有體。發揮王度要成章。朝回九陌煙花靜。衣袖猶沾鵲尾香。飄飄安用似波鷗。正要飛鴻軼九州。才實世資須自勉。名爲公器莫令浮。交情未許生前變。詩病還應死後瘳。昨夜分明閶闔夢。鳳樓高處五雲收。文詞餘事亦升堂。割取天孫織錦裳。鳴世剩敎蟲鼠苦。作書要使鬼神忙。閑愁每遣詩料理。別恨應憑酒辨章。歸路正逢春去日。野花爭送滿衣香。遠害誰同不下鷗。謀身三窟鄙靑州。槐安一夢孰非幻。逆旅此生還若浮。烈士心腸垂老在。書生消渴幾時瘳。春風倚杖郊邊久。出岫雲歸暮雨收。雙燕銜泥入畫堂。秋蠅行見賦穿裳。天機衮衮元無息。俗子營營爲底忙。最是臨風懷玉樹。可因烹鯉得瓊章。長程處處王孫恨。夾岸靡蕪小雨香。高賢色擧若驚鷗。曲士葡蔔博一州。千里故人難會合。百年時事幾沈浮。生雖好古嗟何晩。詩却尋醫苦未瘳。怊悵春明門外別。相看淚落不能收。散材安得構明堂。拆線無因補衮裳。康濟一身殊鹵莽。扶將百口苦奔忙。千金誤學屠龍技。尺管難窺霧豹章。老佩竹符眞不分。德音終是媿仇香。江海忘機久狎鷗。終然回首望神州。分明閶闔紅雲映。隱約終南翠氣浮。五馬雙旌還不賤。三年一病獨難瘳。炎風朔雪箕封舊。正願群公雪涕收。鳴玉鏘金共一堂。十年離亂忽沾裳。長庚曉月元相配。社燕賓鴻各自忙。賤子江湖還地角。故人雲漢抉天章。昇沈榮辱須臾事。垂取千秋姓字香。朝端環佩響風鷗。從古神京漢北州。逆氣往隨氛霧聚。榮光今與彩雲浮。依違愼莫爲身計。瞑眩還應使疾瘳。回首班行多俊乂。太平功業不難收。端如閨女不窺堂。何計抛來舊芰裳。萬事盡從兵後變。一身長向客邊忙。永懷之子美無度。空詠都人言有章。旅館不眠春雨細。手均殘灺炷爐香。春江水暖浴晴鷗。峴首風流第一州。煙擁野花紅簇簇。雨連山靄碧浮浮。詩顚苦被官梅惱。酒渴應憑賜茗瘳。鈴閣日長無箇事。散來書帙遣兒收。公庭休吏靜琴堂。地僻從來懶着裳。山鳥喚人朝起早。園蜂趨課午飛忙。苔痕過雨侵墻面。蛛網經時罩印章。倦夢初回催晩食。春盤欣見野蔬香。</text>
<title>園林</title>,<text>園林一到興逾新。看竹仍須問主人。霜染樹容裝遠岸。雲消日影落長津。題詩不必驚凡目。逃酒寧能作惡賓。酩酊莫敎兒輩覺。世間浮議本非眞。登臨物色一時新。剩有杯觴慰遠人。山勢近連西泣嶺。江流遙接洛東津。須知此日無何飮。共是他鄕不速賓。拘束豈關吾輩事。倒冠唯欲見天眞。眼看時事幾回新。要作三緘愼口人。惘惘百年皆宿債。滔滔四海是迷津。聲華北闕延登地。文彩西都問答賓。共說山林歸不得。枉將簪笏屈吾眞。</text>
<title>淸州寓居失火 五首</title>,<text>天敎回祿相羈遊。赫烈還催舊歲遒。粟化殘灰堆甕盎。紙飄餘燼罥林丘。畸人自乏合時撲。窮鬼何須與命謀。唯有奔煙作雲氣。平明猶在樹梢浮。茅茨雖小有天遊。回祿因風勢更遒。擬逐畢方無老筆。重營蝸殼掃遺丘。乞糧要待山僧送。假器須從比舍謀。細算乘除仍自笑。百年人事本來浮。嶺外經年作遠遊。歸來殘歲又將遒。宦道自可安三黜。天意猶慳老一丘。裨竈未陳埋玉法。徐生空獻徙薪謀。凌晨露坐還堪愛。山靄當空滿意浮。像外方期汗漫遊。人間災怪未全遒。殘生倚着如秦贅。新屋經營類楚丘。已分支離非世用。從來骯髒豈身謀。何時得向江湖老。左手持螯任拍浮。玄冬從古火行遊。狀物猶嫌句未遒。焰卷茅茨飛縓蓋。烘通岡阜露丹丘。五車縱有遺兒計。一絹初無爲婦謀。忍得朝飢成坐睡。蘧然愈覺此生浮。</text>
<title>適安堂待月</title>,<text>長煙漠漠樹靑靑。入夜松陰落廣庭。皓月一川分眼界。瑤琴三曲爽襟靈。何緣玉漏延今夕。無計金丹制短齡。坐久莫辭濃露濕。明朝分散又晨星。</text>
<title>李同知綏信酒席 二首</title>,<text>忝作葭莩年較遲。晩從湖外接脩眉。虯髥共道眞龍種。壽骨爭看老鶴姿。紫紱金章輝暮境。玉尊瑤瑟趁芳時。何當更訪神仙宅。醉聽佳人唱柳枝。松亭新構兩三椽。門外垂楊拂稻田。身綰金朱仍隱逸。家藏歌舞小神仙。西輝漸側三更月。東瑟初調十二絃。向曉酒醒何處是。只疑身在蔚藍天。</text>
<title>六月望夜。露坐無酒。寄人。</title>,<text>殘陽翳翳欲沈山。空影離離鳥自還。遠綠差差畦稻淨。微紅點點野花班。三庚苦熱何由避。一陣淸風不可攀。月色新晴應更好。可無尊酒解愁顏。日烘雲熱鳥飛回。桂魄纔昇異境開。玉宇露沾銀兔脚。貝宮珠出火龍胎。瑤臺人影淸如水。琪樹煙光遠作堆。安得碧筒彎象鼻。夜深澆下兩三杯。乍圓還缺太多情。纔得中旬數夜淸。九萬里程飛馭速。三千斧手運斤輕。他鄕正値連宵雨。此夕欣逢徹底明。坐久莫辭濃露濕。可堪時序屬三庚。</text>
<title>贈申質夫</title>,<text>當年追逐各兒曹。三十年來見二毛。舊意終看兩靑眼。窮途相戀一綈袍。秋深旅榻涼生被。夢落寒江水半篙。何日却尋鷄黍約。樽前相對斫雙螯。</text>
<title>題智浩軸。次諸公韻。</title>,<text>雲林長憶惠禪師。想坐蒲團擁衲衣。殘臘風霜晴日少。暮年塵土可人稀。匡山淨地身曾到。石室疏鍾夢尙依。慙愧虛名驚世事。老僧珍重乞詩歸。格老才淸是我師。後生猶恨未摳衣。襟期自昔知音少。文字如今作者稀。頗覺功名無興味。要從香火覓眞依。晩來拄笏看雲氣。數盡西山倦鳥歸。</text>
<title>題僧軸</title>,<text>尺五城西古寶坊。少年長夏寄僧廊。却來塵土無佳致。時向煙霞夢上方。香火舊緣何日果。文章餘習未全忘。詩成投筆重怊悵。奈此龍鍾白髮郞。</text>
<title>與成士悅夜避暑掌苑署名浹</title>,<text>新秋天氣尙炎炎。避暑公堂樹拂簷。皓月漸從旬後滿。淸霜先向鬢邊添。追遊山水心長在。遲暮風塵景不淹。可是此生長只爾。未應烏帽最相箝。</text>
<title>送僧將惟政赴日本</title>,<text>經霖庭宇綠苔生。蓬藋侵門對北城。裹飯能來誰莫逆。題詩相問太多情。還聞滄海通舟楫。政要天潢洗甲兵。目極鯨波千萬里。秋風惆悵送君行。庚炎如醉苦低垂。齒爽吟君七字詩。絶學久聞生定慧。救時端更爲慈悲。雲飛縹緲橫三島。日出蒼茫混二儀。滄海萬重舟一葉。佇看談笑却熊羆。</text>
<title>送冬至使尹存中 敬立</title>,<text>易水長城地理雄。生陽佳節歲朝宗。鏘金鳴玉千官集。航海梯山萬國同。遼塔日斜如立鶴。塞門春近欲歸鴻。平生不下離人淚。已入衰年倍愴中。萬里西風雁叫雲。關河秋思正繽紛。人間國有金臺險。天上神惟玉帝尊。日月自循黃道示。旌旗高傍紫宸翻。遙知跪進東方表。手酌皇恩啓上尊。</text>
<title>緩帶軒 二首○公州使衙李裕甫求詩</title>,<text>燕寢淸香棨戟間。夜深風月入闌干。池蓮倒雨無完蓋。野菊經霜尙好顏。游息只要蠲滯慮。經營非是爲耽歡。輕裘緩帶無他事。便把公山作峴山。澤畔深秋又苦吟。錦江公館偶重尋。朱軒豹纛新湖尹。白髮龍鍾舊翰林。客夜更逢風月好。旅程頻懼雪霜侵。煩君乞句題軒勝。奈此衰頹百不任。</text>
<title>游鷄龍川徐起卜居處</title>,<text>曲曲靑山帶碧灣。丹楓黃菊九秋殘。旅程貪道猶探勝。浮世多岐又掛冠。圓鑿何能受方枘。濁醪聊可寄淸歡。醉來擡眼長天暮。萬里西風雁叫寒。蒼壁層層枕玉流。長松偃蹇幾春秋。徒存問舍求田計。未有安民制敵謀。聞說徐君興里塾。秖今遺址在山丘。斜陽駐馬重惆悵。世故縻人不暫留。</text>
<title>渡荊江</title>,<text>霜後澄江碧玉流。殘楓衰草峽中秋。十年未遂歸田計。千里空懷去國愁。海鳥豈知鍾鼓饗。冥鴻各有稻粱謀。人生可是長無謂。岐路棲遑白盡頭。</text>
<title>宿懷德姜生栴家。諸生多來訪。夜坐有贈。</title>,<text>羸驂斜日苦凌兢。峽裏窮秋又見氷。生事正須長柄械。久要應是短檠燈。交情不用分新舊。樽酒何須問斗升。明發便成分手恨。村鷄唯怕報晨興。</text>
<title>宿孤山寺。諸君皆隨之。次宋生夢寅韻。時向錦山。將過大嶺。</title>,<text>誰能短世學神仙。自斷浮生莫問天。老去可堪身作客。愁來應用酒爲年。王陽涉險猶驅馬。祖狄臨危未着鞭。蕭寺偶成終夜話。明朝分手更依然。</text>
<title>題錦山公館。示應壽兄。三首</title>,<text>十年復食薑鬚菜。千里仍逢菊蕊觴。客裏偶然成勝集。醉中忘却在他鄕。寒螿入戶金風晩。獨雁號空玉宇涼。旅泊可堪芳歲換。夢回公館葉聲長。脩嶺參天線路通。官居正在亂山中。林亭葉盡經旬雨。鈴閣聲搖半夜風。問俗有時臨錦水。看雲終夕送飛鴻。使君政化淸如水。相對今朝意竝空。芙蓉揷地列長屛。萬樹逢霜葉盡零。客去山齋塵上榻。吏休公館鳥窺庭。窮途自歎知音少。錯節須看利器經。暫試牛刀發硎手。更爲時棟福生靈。</text>
<title>珍山至高山道中</title>,<text>疊嶺重岡馬不前。溪行終日少人煙。泉流百道爭鳴谷。壁立千巖各倚天。晨靄潤林猶滴瀝。叢篁緣路欲芊綿。惜無靈運開山斧。空有淮南招隱篇。</text>
<title>旅館逢雨。夢回無睡。得七言近體。呈似冠玉兄求正。金瑬</title>,<text>旅館寥寥夜氣淸。西風吹雨葉堆城。暮年糊口身爲患。濁世含光寵若驚。海雁未傳千里信。隣鷄常趁五更鳴。今宵多少關心事。明日須看鬢髮明。</text>
<title>贈季生</title>,<text>邊山秀出西海邊。一抹蛾眉靑可憐。諸女盡歌金縷曲。佳人獨愛薛濤牋。夜深公館燒紅燭。坐久賓筵落翠鈿。莫把龍鍾嘲老子。風流不減少年顚。</text>
<title>發全州</title>,<text>蕭然鬢髮已成翁。亂後移家似轉蓬。繞樹未知棲集地。謀生半在道途中。壯心一夜看南斗。歸夢三更遡北風。名字不須仇五鬼。只堪垂首謝文窮。完山殘角送人歸。曉發孤城驛路微。雙鬢百憂無奈老。一身萬事苦多違。窮陰作沴成淫雨。急景凋年易落暉。可爲長飢孤宿計。征途弊盡芰荷衣。</text>
<title>重訪蘇重綏</title>,<text>斜陽羸馬踏山蹊。十載重尋跡已迷。白髮共驚成老大。靑燈相對話悲悽。于今四野多茅葦。聞說三邊尙鼓鼙。明發又登前路去。五更愁聽遠村鷄。</text>
<title>題贈崔得儉 咸悅人</title>,<text>竹弟梅兄可比心。亭臺隨處足登臨。客來不問家貧富。觴至唯論酒淺深。山鳥互歌如古樂。松林爲幛逗輕陰。無絃琴罷無餘事。抱膝長吟梁甫吟。</text>
<title>湖西水營挹翠軒之詩。膾炙人口蓋百二年。而余過之。海山佳處。依然如舊。而奈才拙不足以鋪張之何。強題近體五首。續貂之作。能無愧乎。</title>,<text>樓臺層構鬱穹崇。高揭朱欄對碧峯。千尺獨臨三面水。八窓不斷四時風。城形圓似吐雲月。山勢蜿如飮海龍。飛閣捲簾明鏡裏。眞仙都在水晶宮。百尺樓西水接天。四山松檜鬱蒼然。簾旌撲地海風起。闌影轉階湖月圓。近岸盡居拌蚌戶。晩潮常送釣魚船。五更聒枕波聲怒。人在窓間夜不眠。雉堞縈紆樹木間。金鼇頂上壓朱欄。月從今夜十分滿。湖納晩潮千頃寬。酒氣全禁水氣冷。角聲半雜江聲寒。共君相對不須睡。待到曉霧淸漫漫。永保亭子凌虛閣。高倚城墻下枕湖。開戶雲煙呈熊度。捲簾山水看縈紆。風颿忽過無蹤跡。霞鶩齊飛入畫圖。三十六窓明月夜。秖疑身世在氷壺。疇昔登臨幾先輩。壁間文字半籠紗。翠軒題句墨如昨。高閣得玆名更佳。歲暮吟詩尖退筆。老來因酒眼生花。一生的有神仙分。信宿茅君洞裏家。</text>
<title>送李潤卿宰鶴城二首 粹光</title>,<text>嶺海關防第一州。山河終古壯咽喉。東銓藻鑑紆朝望。北塞銅魚佩主憂。官路驅馳春雪濕。郵村指點暮煙浮。仳離疾病垂三紀。同甲何人尙黑頭。溫溫風味夙書紳。老去襟期覺轉親。雲路升沈應付命。關河暌間更沾巾。歸心的的隨征雁。別淚茫茫洒早春。明歲梅花堪寄遠。一枝持贈隴頭人。</text>
<title>送李仲實察訪輸城</title>,<text>龍荒今歲又聞兵。老送君歸倍愴情。馬首三千餘里遠。羊腸一百八盤縈。陣雲暮壓黃沙磧。殘角晨吟細柳營。惟有還家中夜夢。路迷何處覓秦城。</text>
<title>送尹靜春 暉 出牧海州 二首</title>,<text>少年台府識郞君。十載悲歡事散雲。汗血共推眞驥種。執鞭無復御龍門。干戈四域傷身老。江海千重惜路分。中歲豈堪頻作惡。世人何處不離群。靑春器業出凡儔。再入銀臺尙黑頭。地部侍郞偏雨露。西州刺史亦風流。秋登圩戶人橫笛。荷滿官池客倚樓。好去功成治定後。待歸宣室借前籌。</text>
<title>海州北樓。對月與靜春飮。二首</title>,<text>晴天壁月輾琉璃。已入新秋特地奇。紅燭淚隨殘燼落。碧荷香送好風吹。使君高義心如鐵。客子窮途鬢欲絲。一面高城湖海闊。茫茫身世有餘悲。飄零岐路欲何之。強向華筵把酒巵。萬里水天俱一色。四圍岡嶺各呈奇。夷猶歌管何須罷。傾倒心腸自不知。莫笑老年才力盡。尙堪援筆賦新詩。</text>
<title>七月十五日。與靜春飮濯熱亭醉。歸臥北樓。</title>,<text>一帶淸川瀉洞門。繞谿衰草日斜曛。水紋絡石亂如織。煙氣羃山濃似雲。喜見金樽浮綠蟻。羞將白髮伴紅裙。醉歸扶臥高樓上。鼻息齁齁到夜分。</text>
<title>題馴鶴翁軸</title>,<text>皐禽聞說在靑田。淸唳時時徹九天。意態自然離物表。羽毛非欲爲人娟。君能馴得雲間翮。定是曾爲鶴上仙。舞罷月沈星漢落。好依梅塢藉苔眠。</text>
<title>雪後曉起</title>,<text>夜靜無風勢更加。開窓曉望浩無涯。羔兒酒助麤人興。驢背詩堪隱士誇。點綴後園花富貴。羅陳前嶺玉橫斜。忍寒惟有龍鍾客。倚柱孤吟手屢叉。</text>
<title>春日</title>,<text>此日此時今古共。茵蔯堆縷媚春盤。未能免俗還同俗。可得彈冠又掛冠。試飮屠蘇驚我老。聊簪綵勝與人看。梅花已作陽和意。更爲題詩餞歲闌。</text>
<title>歲除</title>,<text>羈心此夕問何如。臥聽驅儺覺歲除。霜鬢屢驚時序換。灰心漸與世緣疏。故人瓊樹難相對。驛使梅花未寄書。惟有殘燈不負客。旅窓相伴到鷄初。</text>
<title>贈表大譯憲</title>,<text>兩喜相傳似子員。止戈還有語言權。腰間頓覺金犀重。日下曾蒙雨露偏。西塞又迎丹鳳詔。東韓新降紫微仙。十年回首馳驅地。老送君歸倍悵然。</text>
<title>塋下南澗少飮。贈內弟景述。二首○白孝民</title>,<text>城市山林俱謬悠。且謀田事傍松楸。雖無二仲聊諸弟。不向東阡亦北疇。芳草夕陽春半暮。濁醪新蔌興何優。醉來捫蝨吟梁甫。不把輕肥羨貴游。少年宅相言無驗。此日羹墻慕更眞。但使有孫仍有子。肯敎嗟老復嗟貧。君能不墜靑氈業。我亦何嫌白髮新。酒罷蒼茫悲舊事。松楸斜日一沾巾。</text>
<title>翰林亭。次趙棐中韻。翊</title>,<text>憔悴眞同澤畔行。高秋天氣又凄淸。握瑜懷瑾人相盻。草食麻衣分自輕。鷄岳坐看朝雨過。石灘遙望暮雲生。年來世事多翻覆。惟有山川不世情。</text>
<title>題王母臺 在南陽</title>,<text>落日層臺倚細風。松濤飛響入秋空。雲山繞海靑無盡。煙水連天浪不窮。萬里江湖身似雁。百年天地迹如蓬。停杯欲記斯遊勝。下筆還慙句未工。崑丘王母下高臺。勝境蕭然絶點埃。雲夢眞同呑蔕芥。海山元不隔蓬萊。潮來未覺靑天遠。雲去唯看白鳥廻。落日歌聲催客恨。西風歸雁有餘哀。</text>
<title>題控海堂 在南陽</title>,<text>凌煙人去只紅亭。獨立蒼茫對遠汀。浦口潮生波皛皛。海門煙散樹靑靑。人生日化誰無死。鴻雁雲飛本自冥。薄暮登臨歸未得。亂松餘響入滄溟。</text>
<title>簾下宮人出 月課</title>,<text>宮花如纈雨新霑。紫袖飄香滿玉簾。拂砌垂楊矜裊裊。上鉤春筍露纖纖。馴傳鷄馬皇恩暢。戲到魚龍絶技添。金粟堆南松已拱。淸秋此日恨相兼。</text>
<title>題王菴寺 在淸州</title>,<text>幽蹊轗軻轉林阿。廢刹依巖歲幾何。山勢薄天雲直起。川光分野練橫拖。石間翠髓零幽乳。嵌竇金仙幻釋迦。短日催歸留不得。更須乘興入煙蘿。</text>
<title>題僧軸</title>,<text>文章嬴得命途奇。猶被山僧苦索詩。千首何能輕萬戶。百憂唯足叫三遲。上方煙靄初寒外。大野風雲欲雪時。遙想蒲團閑氣味。暮年香火結幽期。</text>
<title>次登大平樓 二首○以下次皇華集</title>,<text>倚城公館起高樓。此日霓旌又暫留。寰海總歸周率土。登臨寧賦楚牢愁。江雲薄暮依簷宿。山靄凌晨傍檻浮。試向紫微高處望。五雲西北是皇州。江風拖雨爽疑秋。物色撩人晩上樓。文物百年箕子國。山河千里謫仙遊。花殘後苑鶯催節。酒罷空庭月照愁。公館夢回更漏盡。角聲門外尙幽幽。</text>
<title>次太虛樓韻</title>,<text>地迥樓高瞰四虛。登臨終夕爲蹰躇。簷光映壁朝暉散。欄影移階夜月疏。詩句定從佳處勝。仙曹宜向此中居。豈無美酒能澆我。亦有新篇解和予。</text>
<title>次蟠松韻</title>,<text>誰栽松樹舊館裏。每一見之胸襟開。竿籟蕭蕭似娛客。雪霜洒洒宜銜杯。苔蘚時看老皮古。鐵石欲作高枝回。惜哉蟠屈枉天性。未得直遂千尋材。</text>
<title>凌虛臺 在仁川</title>,<text>未遂平生汗漫遊。百年人事幾沈浮。抽身塵土無多在。滿目江山不暫留。沙岸暮煙䨪蜒戶。海門春雨濕漁舟。將歸駐馬頻怊悵。慙愧忘機負白鷗。朝氛成雨細如埃。雲海沈沈暮不開。朔雁早隨春色至。沙鷗常趁晩潮回。鋪張美景無詩句。排遣閑愁有酒杯。欲下臺來還惜別。異鄕萍水恨難裁。</text>
<title>酒席。走筆和車五山。</title>,<text>詩壇傲睨氣增豪。局促長憐老虜曺。四海雲煙供潤色。百年奴僕命風騷。愁邊不覺乾坤大。亂後偏驚歲月高。堪笑半生童子戲。雕蟲無賴性靈陶。風塵空滯一詩豪。十載爲官不記曹。觀獵剩追齊客賦。佩蘭堪繼楚人騷。詞壇獨步誰爭長。酒席先登敢自高。願借鎡基治尺地。河濱還喜有良陶。九衢車馬散諸豪。末路詩窮獨我曹。杜甫晩投三禮賦。楊雄欲作畔牢騷。孤城日落秋天迥。塞樹風驚一雁高。潦倒十年無好況。酒杯今日賴甄陶。擊鞫猶堪下里豪。君才端合置諸曺。十年江海長流落。萬國干戈苦繹騷。窮巷獨來秋草靜。重陽初近夕風高。衰遲自覺詩功退。長羨千篇剩謝陶。自負當年第一豪。風塵摧折混凡曺。衰遲不復羲皇夢。文字猶傳屈宋騷。縶足始知爲井小。及肩還訝築墻高。樽前戰藝吾何敢。正賴詩篇割鬱陶。附元韻天借詩豪擁酒豪。一場談笑屬吾曹。沖融意氣餘湘淥。碨磊胸襟吐楚騷。吹水西風聲共怒。挾秋南岳色爭高。論文不惜崔蘇到。耐可風光永日陶。眼前名利寄秋豪。柱笏看山似馬曹。大塊解容心嵂兀。流年肯借鬢蕭騷。劍光干斗龍鳴久。詩興摩霄鶴引高。從此小巫神氣盡。門墻須入柳兼陶。下僚從古詘雄豪。河遜文章秖水曹。自幸散材嬰薄俗。剩看名士讀離騷。酒腸博趣休嫌小。詩眼乘秋轉覺高。若許抽簪拚一壑。肯饒歸去北窓陶。少小雄心扼四豪。暮年功業負蕭曺。自憐歲月閑中遣。那得風塵竈上騷。老樹着霜紅葉盡。寒雲卷日碧天高。莫嫌劌鉥愁肝腎。獨把狂吟續和陶。多君桀句最麤豪。八斗曾傾鄴下曺。月色印江添皎皎。秋聲着樹助騷騷。劉城易破知吾小。賈壘難劘認子高。猶幸眼前開口笑。此生嬴得興陶陶。</text>
<title>酒席</title>,<text>靑天不動江流穩。采鷁凌空衆樂張。風月引人拚勝地。乾坤隨處是吾鄕。山含落日增晴色。樹帶寒煙逗遠光。樽未臥時歸未可。莫辭今夕醉淋浪。</text>
<title>次望湖樓韻</title>,<text>少日襟期百不任。客中唯有病來尋。十年兵火生涯薄。一壑圖書契分深。三伏竦雲開嶽面。五更疏雨響荷心。危樓側畔方池淨。霽後天光可俯臨。世事牛毛難力任。靑山有約未相尋。桑麻雨過千村淨。菡萏風輕一院深。共說歡華那滿眼。試思離亂易傷心。相携促整游湖棹。俯視應無地可臨。</text>
<title>次五山韻。別李從事。伯胤</title>,<text>爲是龍鍾一老郞。愧隨簪笏又隨行。滄溟不道三千近。毛髮其如四十強。君似良金政追琢。我如喬木飽風霜。男兒生世要奇氣。桔橰何能任俯昂。十載窮居寂寞濱。吉凶休更問波臣。銅章又作支離客。玉署重逢縹緲人。身後功名如夢幻。世間榮辱若埃塵。危樓直壓方塘淨。醉凭闌干月色新。輕舟搖漾在中流。秋水新晴似潑油。最是天涯驚客至。生憎時命與仇謀。宮雲入夢高華蓋。官燭催詩泣畫樓。萬里相逢眞邂逅。不堪明日又離憂。花山樓觀駐行旌。文雅雍容似長卿。又見秋風吹嶺桂。多端別恨滿江城。人民擾擾無安處。鴻雁紛紛亦遠征。爲問從軍眞樂否。詩成時寄一書生。</text>
<title>咸興逢御史飮別</title>,<text>少年英氣歭騷壇。聲譽文章伯仲間。子復來爲驄馬使。吾今始脫鬼門關。江村漠漠煙藏樹。城壁沈沈雨滿山。此日莫辭三伏飮。天涯佳會再難攀。</text>
<title>酒席又上松江十韻。時公寓居高陽。</title>,<text>黃扉謀議密。白簡諫書頻。會合曾逢聖。飛騰動有神。風雲當日盛。雨露一朝新。榮辱尋常體。升沈二十春。從來金印大。歸去白鷗馴。湘水悲同楚。商山避異秦。新秋添白髮。幾夜夢楓宸。氷蘗應吾道。鹽梅有別人。桑楡公自重。參朮我非珍。狂語誰刪得。還應出性眞。</text>
<title>信城君遷葬挽。代許負暄作。</title>,<text>聖代關雎化。螽斯世有人。夢蘭徵表在。分胙爵名新。往日遭中否。乘輿出遠巡。艱難隨扈從。跋涉損精神。二豎俄成患。千年不復晨。一哀纏斗極。百辟怨窮旻。抔土雖西塞。羈魂每北辰。輀車今始發。宰樹幾回春。州老爭攀軸。宮官盡濕巾。傷心笳鼓去。猶踏舊畿塵。</text>
<title>送張好古觀察湖南 名晩</title>,<text>天步艱難日。群賢病拮据。公才能挺出。雲路極吹噓。柱史方簪筆。西州却佩魚。器經盤錯利。身荷寵靈初。紫誥催宣召。銀臺近綺疏。御屛金孔雀。宮漏玉蟾蜍。晨夕紆宸眷。朝廷借妙譽。一麾持使節。千騎出扶餘。寶帶黃金重。雕鞍錦帕舒。民情棠勿拜。時議席方虛。峨豸趨朝列。觀燕別直廬。卽今丁夜顧。孰與二南如。戎士須精鍊。軍需在積儲。多才眞自苦。經歲豈安居。自笑窮途哭。誰憐短鬢疏。頻年聞戰伐。幾處狎樵漁。疇昔詩爲祟。風塵氣未攄。浮名安用爾。小吏最輕余。今日攀郵傳。何時把雁書。淸秋正搖落。回首更躊躇。</text>
<title>送奏請使李聖徵 廷龜</title>,<text>疇昔追隨日。聲華各出群。築壇爭大將。摩壘薄中軍。少壯無多子。榮枯早已分。潛郞生白髮。高步踏靑雲。東里推辭命。南曹講禮文。觀周傾上國。重趙歎吾君。國正艱危甚。公仍跋涉勤。前星光更潤。當宁望逾殷。浿水乘春浪。遼山對夕曛。從前辨誣筆。竹帛屢書勳。</text>
<title>挽伯瞻二十韻 柳拱辰</title>,<text>故舊驚淪沒。斯人又殞亡。時危堪涕淚。身老一悲傷。在昔趨鵷列。隨君亦雁行。同依堯日月。昵侍舜衣裳。變化乘雲雨。凋零有雪霜。憂愁寧賦鵩。身世付亡羊。直道甘三黜。兵塵忽一狂。披榛達行在。洒淚向痍瘡。世不收馮衍。時方棄仲翔。十年仍汩沒。再起豈騰驤。晩近銀臺仗。頻驚白髮長。高堂無侍子。負米傍江鄕。恩義還相奪。君親本自方。有膚那顧痛。服藥固先嘗。孝損中年壽。悲吟殄瘁章。當時同出處。半世任行藏。棄我何忙遽。號天更渺茫。餘生殊忽忽。衰鬢已蒼蒼。舊竹生靑筍。新阡長白楊。明年懸劍去。隣笛易回腸。</text>
<title>旅館逢雨。夢回無睡。得五言長律。呈似冠玉兄求正。金瑬</title>,<text>世態何多變。心源自少塵。生涯無籍在。交道不緇磷。氣味元同調。賢愚更異倫。行藏須信命。窮達豈由身。茂宰江湖遠。雄藩沛水濱。頻爲千里客。未免半途人。老覺光陰疾。憂添鬢髮新。終宵公館雨。歸日故山春。鹽駕愁疲驥。蹄涔困涸鱗。蓬萊空在眼。滄海闊無津。</text>
<title>次玉溜泉韻</title>,<text>誰道荒山裏。潛藏小有天。蔥蔥山氣秀。汩汩水聲懸。味厚嚥逾滑。光寒挹更鮮。晴朝看洒雨。靜夜聽鳴絃。盈漸離嵌竇。流將學巨川。須知終浩浩。起自始涓涓。佳境當官道。豐碑對絶巓。淸文動神鬼。彩筆落雲煙。更願賡佳製。留爲永世傳。</text>
<title>送月汀先生赴燕。請大明會典。</title>,<text>名高山斗共巍峨。肩拍歐黃敢等差。瑞世奇毛看鸑鷟。騰衢逸足見騮驊。曾從玉署陪香案。旋入銀臺草白麻。妙思潘江眞浩汗。雄文韓海剩𤘒牙。廟堂豈復遺瑚璉。盤錯應須試鏌鎁。往歲天書垂雨露。百年璿牒洗疵瑕。皇恩尙靳頒全典。大度寧嫌視一家。宵旰憂勞誠不淺。山川跋涉敢言遐。箕城夜雨連床話。鴨水寒煙出塞笳。異地羈愁驚節物。故園歸夢隔風沙。長城舊築堅如鐵。戰國遺墟裂似爪。華蓋再贍天北極。金臺重泊海東槎。雲開黼座爐香散。日照龍墀仗影斜。丹悃試披三斗血。紫泥新濕十行鴉。圖龍祕閣分天祕。鳴鹿嘉筵拜帝嘉。河水一千當盛際。詩經三百富文華。承恩自幸陪從忝。下士曾蒙禮數加。虛席敢將同魏衍。守玄難可比侯芭。耽文漫似書中蠹。聞道空慙井底蛙。知己更兼師友樂。行塵遙望一長嗟。</text>
<title>客中記事三十韻</title>,<text>人間多難極憂惔。五載重來豈所堪。觀德樓傾蓬已合。預原城古樹相參。風煙滿目初焚燹。離亂關心獨噫喑。耆老逢迎雖可喜。村閭變易已難諳。羈棲自歎同秋燕。縮蹙還悲似老蠶。藤杖每扶徐步穩。藜羹堪佐晩炊甘。披雲獨上浮屠頂。賓日仍留太士菴。廢寺三間猶倚麓。居僧數輩尙依龕。扶桑半夜紅輪湧。瀚海千重玉鏡涵。爽氣滄涼聊自快。淸遊奇絶不容談。悠悠轉覺身如幻。忽忽誰能壽似聃。幾夜歸魂迷漢浦。有時紉佩向江潭。泥中賦就無人問。澤畔騷成歎世酣。叢桂陰邊煙漠漠。靑楓林下水湛湛。逢辰感物腸空斷。撫事懷人淚獨銜。壯士捐軀名甚烈。誠心報國死無慙。精靈不昧要懸劍。泣涕無從未脫驂。新月生明絃上五。豐年應雪瑞呈三。漫天花卉疑回暖。溢目瓊瑤欲敎貪。才婦淸談高柳絮。山人佳句妙瞿曇。嚴威砭骨風從北。急景凋顏日至南。茅店更深鷄喔喔。楡藩月黑虎眈眈。幽居寂寞應堪喜。舊業詩書却可耽。大海狂瀾隄障倒。天根月窟往來探。食貧敢道嬰飢渴。恩重猶欣免負擔。歲暮寒聲聞擊柝。時平盛事憶傳柑。西關烽火何時息。南國干戈未易戡。數載君王常按劍。窮冬士卒尙披函。關中安得無雙士。河北難看一介男。何日天潢洗兵甲。三韓千里澤還覃。預原或作穎原。難看或作寧無。</text>
<title>送李伯胤赴平壤少尹 弘胄</title>,<text>離心迢遞逐旌旄。又出陽關感二毛。浮世百齡應會少。故人千里每情勞。山圍舊井餘殘壟。城帶空江打暮濤。弔古幾回拈兔筆。爲邦聊復試牛刀。風流何用稱前輩。漫浪誰能似我曺。叵耐潛郞生白髮。年年春草笑靑袍。</text>
<title>送洪師古令公赴京賀至</title>,<text>飛騰桂籍十年強。會合常稀別恨長。又向離筵歌出塞。還催驛騎賀生陽。長庚曉月無多配。社燕賓鴻奈本忙。遼野斷山當暮雨。薊門衰柳拳輕霜。應知奉表瞻華蓋。更爲題詩滿錦囊。歸日定隨春色至。浿江煙水闊茫茫。</text>
<title>曉相思</title>,<text>切切蟲響苦。蕭蕭林影疏。秋聲動庭院。曉色連碧虛。相思亦云遠。消息定何如。</text>
<title>古風次友人 五首</title>,<text>萋萋山上芝。鬱鬱園中蘭。芳香能幾時。所嗟霜露寒。君子屬有念。感此空蹰踟。中宵起攬衣。流淚臨前池。缺月已銜山。疏星尙橫漢。壯志苦無成。親交又分散。同城不同袍。此夕情何似。墻根候蟲鳴。似說心內事。其二我無適俗韻。十年思采蘭。江湖約久在。白鷗盟屢寒。煙波舊釣伴。豈不笑蹰踟。坐受塵土侵。歲月空差池。仰視鴻雁飛。冥冥各雲漢。中宵發幽彈。起續廣陵散。鳧短鶴足長。物理有難似。去矣莫留戀。富貴非吾事。其三故人有美才。吐辭氣如蘭。前旬寄我詩。披讀忘飢寒。非才和不易。數日仍蹰踟。強將燕石酬。淸渠映汚池。五言起蘇李。高步振皇漢。中間沈謝輩。性情任蕭散。千載乃有人。風騷欲相似。中心苟得正。詞藻眞餘事。其四物生不願材。君看焚蕙蘭。富貴履危機。豈如忍飢寒。胡爲岐路中。欲決仍蹰踟。曷不黃鵠擧。歸弄秋風池。同遊詑身健。太半登雲漢。嗤我苦潦倒。邇來增懶散。人情日趨利。嗜好難相似。唯有江上田。了我平生事。其五商飆日夕起。吹折階上蘭。六氣有不和。十日臥風寒。中宵撫長劍。欲起復蹰踟。陰蛩鳴洞房。缺月窺硯池。少年負膽氣。壯志凌霄漢。邇來飽世故。但欲死閑散。滔滔擧世內。臭味苦難似。欲結江海盟。去去誰同事。</text>
<title>黃楊洞口 淸州</title>,<text>蓐食溪上村。籃輿過山麓。風泉瀉洞門。峽靜雷轉轂。層峯相對起。秀色如蒼玉。是時夏之初。萬壑敷新綠。山禽毛羽奇。隔葉喧百族。臨流坐盤石。古鏡寒不瀆。微瀾動水面。碎盡參差縠。悄愴悲心懷。淸泠謀耳目。身輕萬緣虛。洒然立於獨。却携綠綺琴。仍歌紫芝曲。悵望商嶺人。悲風生澗谷。</text>
<title>詩酒 二首</title>,<text>小少業文章。生平耽麴糱。子美要驚人。仲孺肆傲物。以玆讒謗多。如今更憔悴。傍人競揶揄。旣躓方思愧。欲學蘇子瞻。入務還尋醫。升堂與造室。去非不吾欺。千首傲侯印。一戰摧堅城。吾儕有二物。豈羨人間榮。詩書皆雅言。惟酒無量飮。聖哲尙如此。吾計寧不審。詩成將進酒。此樂誠難儔。陶然一枕穩。頓失纍囚愁。其二樞機當自省。唯口禍所孼。今吾作此行。豈必由二物。從前嗜雌黃。唇吻生榮悴。能言行不逮。自昔人所愧。膏肓幸未甚。猶待華扁醫。強諉詩酒累。吾詩良自欺。三年土窟中。春氣回江城。誰爲孟東野。孰勝劉公榮。正坐此多言。妨吾文字飮。如何又吹齏。擇術良不審。聊將寄往復。欲示平生儔。家鄕隔千里。日暮歸雲愁。</text>
<title>次松江相公韻。因贈別。</title>,<text>平生不羈才。自擬追風赤。家無十金儲。夙好千里客。詩書老硏窮。日月消簡策。秋河豈足誇。妄許聞道百。世路忌高潔。人情惡黑白。天霜下嚴威。蘭蕙委其碧。經年沙塞外。所伴唯草石。君恩幸賜環。又値龍蛇厄。銜哀謁行在。苦淚沾日夕。當時嶺外伴。湖海散蹤跡。思之不可見。忽然時序易。豈料此相逢。挑燈談往昔。南郊尙多壘。羽檄交沙磧。中宵看狼鬣。憂思終南積。三韓曩再造。毫髮皆聖澤。同仁一視恩。無彼疆我場。荊楚募奇才。靑齊發技擊。況復漁陽騎。百戰衽金革。兇鋒果鳥散。益見皇威赫。翻思喪亂初。禦敵眞兒劇。訏謨亦有人。誰實任此責。安得黃河淸。民生各安宅。欲陳當世事。誰能喙三尺。却恐塪井蛙。聞言驚適適。重宸耀日月。螢燭竟何益。葵藿傾太陽。物性固成癖。堂堂帝王都。冠蓋何赫奕。猗歟專對才。誠意先玉帛。何時賦歸來。再振尙書舃。驪駒已載路。僕夫整行役。願言隨行塵。恨無橫雲翮。干戈猶未解。回首天地窄。置之勿復論。離筵任狼籍。</text>
<title>次前韻。贈李孝移。</title>,<text>小少耽文章。名場吾面赤。賦學楚雲夢。書卑秦逐客。雖云四壁立。揷架千萬冊。膏油繼晷景。日月逾幾百。酸鹹異世趨。屢遭俗眼白。得失任浮雲。悠然掛空碧。餘生等泡幻。自視同土石。高松生道傍。寧免野火厄。不如冥靈木。千歲爲一夕。如何西塞外。經歲寄行跡。兵塵暗南徼。故園人事易。喪亂國代有。非今自古昔。新亭一攬涕。苦雨迷寒磧。中宵念身世。愁思日襞積。眷彼同心人。夙歲資麗澤。相見鴨水邊。華夷此分場。自誦平生作。虞庭聆戛擊。溫然豹變姿。象在九五革。看君氷玉操。不羨軒冕赫。過從或載酒。談笑雜諧劇。棲遲四十年。不受人非責。仲蔚富才思。平生三畝宅。堂堂首陽節。身不滿六尺。九原不可作。捨子吾安適。爾來詩酒場。接膝日請益。驚人屢出奇。可見子美癖。黃扉煥猷文。夙諧淸廟奕。贈子一篇詩。意重千金帛。觀周史事重。豸儀陪赤舃。干戈正滿地。何事此行役。遙瞻鶻岫雲。恨不身生翮。昌辰倘再逢。舞袖何嫌窄。歸去臥菟裘。端居窮典籍。</text>
<title>赴中山平康道中</title>,<text>仕宦履危機。不如家食宜。躬耕慕沮溺。反爲人所持。處世一失足。五年仍禍罹。虛舟已無心。小子顧未知。笑登九折坂。履險如躡夷。桑楡保晩景。收斂方自玆。披髮入深山。永賦遊仙詩。</text>
<title>雪夜示李生錞</title>,<text>定平十一月。雪波浩湖江。長松亦見困。摧壓欹莫扛。風伯揚其威。萬馬驅旗杠。淸宵對書案。靜坐點明釭。時聞氷下灘。幽咽經石矼。老翁添火來。蓬髮弊衣厖。昏黑虎唐突。觸藩窘老狵。牀前少兒曺。亂語喧且哤。簷氷忽暗墜。窸窣鳴寒窓。恨無文戰侶。甲刃交摐摐。況復廢逐者。議論不到邦。百感徒縈懷。喟然心不降。欲得解愁具。塵埃久盈缸。北地俗稱厚。朴愚頗滿腔。與言多不解。稍愛其悾悾。此時二三子。肯辱足音跫。況君瑚璉質。卓落鳳雛龐。國疵誰當醫。撫古思干逢。所懼脈已病。無救形軀䏺。古來英俊士。才命不相雙。緬懷南北憂。毛髮浙以愯。我如邊孝先。晝眠腰腹肛。難比昌黎渠。戲調張籍瀧。行看後生輩。騷壇樹麾幢。愧無待問資。大小如鍾撞。春陽雖生物。不能榮枯樁。試看活水源。如許淸流淙。</text>
<title>夜坐示諸生 自註。戲用佳字韻示諸君子。惟所未嘗見之字則未敢押。寧得不博之誚。不欲強其所不知也。</title>,<text>時來乏巧拙。意合無醜佳。昨日君家騶。車馬溢天街。坐令衛霍室。僮僕厭梁膎。不見東郭生。雨雪侵破鞵。我本疏懶質。偶趨金殿牌。志古生苦晩。悲吟慕羲媧。窮邊給白餐。粉署紆靑緺。可笑爭奪場。無異蠻觸蝸。故人誇身健。騰蹋白鼻騧。笑我騎土牛。十年鈍如蛙。三韓新刳兵。道路多荊柴。生民陷塗炭。郊廟輟燔柴。王子珊瑚玦。宮人鸞鳳釵。欲作亂離詩。苦吟雙手叉。人謀豈其臧。天道本無差。往者朋黨禍。黃閣遞朱崖。遂令國家事。波蕩無津涯。腥塵暗北闕。翠華拂西厓。搜山剔原藪。係纍啼靑娃。爭騎內廏馬。神駿凌渥洼。忍見絃誦區。侏離滿淫哇。至今吟秋角。哀怨處處皆。語苦覺夜深。悲風霜雪偕。江山浩一色。上天燒豆稭。相携且不眠。直到鷄喈喈。諸君各勉業。進德如升階。逢時作霖雨。潤澤及枯荄。李生更捷敏。才淸書有楷。誦詩一百篇。金石相和諧。同遊數君子。志一忘形骸。詩壇日戒嚴。筆陣時推排。侵淫及滑稽。善謔頗類徘。擔將百年內。似此無睽乖。而我苦無悰。賴玆稍豁懷。應須更積德。植庭指三槐。愼無中道廢。濁河羞淸淮。朝端振風采。勿避當道豺。相期拔茅茹。莫忘同時儕。龍泉在土中。虯光非久埋。妖氛欲開豁。宇宙豈長霾。激昂自振厲。薰沐各潔齋。病夫臥江湖。老眼期屢揩。侵淫及滑稽。一作有時兼滑稽。</text>
<title>磨天嶺</title>,<text>冥冥嶺上雨。決決澗底泉。下視但雲霧。焉能辨山川。而我倦遊者。長年岐路前。胡爲冒此險。又向東溟邊。浮生易爲累。亂世難高褰。永懷北山翁。千秋思爾賢。</text>
<title>次梁學器 名榥</title>,<text>洪波振大壑。尺澤無完鱗。震風撓長林。噍嘵皆失倫。我昔少年日。下筆已如神。有似飛黃馬。籋雲遺蹤塵。長鳴視萬里。八荒如四隣。不謂追風足。中路成因循。窮途甘蠖屈。破屋愁鳶蹲。人情重魚目。誰識和氏珍。可笑虞仲翔。一生長邅迍。擾擾持權子。雌黃生吻唇。炎涼變咳唾。霜雪飛靑春。遂令鄴下劉。淹臥淸漳濱。三韓曩喪亂。平地成沈淪。白骨橫丘山。民生良不辰。至今南荒外。殺氣窮崖垠。經歲中山城。隻影空隨身。滄茫湖海上。日暮迷煙津。皎皎梁夫子。擔言來相親。交遊父子間。已非一日因。何以慰我獨。雜陳文墨彬。頹波正靡靡。愛子能識眞。斥去百家言。獨追經籍醇。天星數將周。螢雪長苦辛。行當讓一頭。豈但我輩人。筆耕富菑畬。應致三百囷。參天豫章材。定應匠石掄。看君負奇表。早晩當秉鈞。爲國如以禮。竹箭之有筠。</text>
<title>次鄭穆如贈別韻</title>,<text>向來誇秋水。傲然笑河伯。東流面大海。不覺潛褫魄。自逢淸風子。驚心何適適。羈棲幸卜隣。有遌無相逆。何以表交情。崇岡有松柏。會合常無多。告君將有適。亦知行不易。亂世岐路窄。旨酒湛淸樽。此日殊可惜。懸知別後意。去去長闃寂。我馬旣蜷局。我僕亦痡躄。所思日已遠。將何慰朝夕。</text>
<title>再經燕巖水洞</title>,<text>脫險纔前旬。回車尋舊躅。凌晨發遠村。竟日在幽谷。亂雲埋山腰。落葉覆溪曲。崖傾屢仄身。棧懸頻墊足。驚鼯竄深藤。怪鳥號古木。路盡石擁門。峽束湍鳴轂。畏塗信崎嶇。浮世愈局促。胡爲未自在。可笑長結束。却登重嶺去。仍投孤崦宿。</text>
<title>贈答 二首</title>,<text>爲愛紅顏好。移眞上綵絲。流光不相待。黧悴異前時。綠葉含新蕊。繁華秖自知。秋風忽已厲。黃落一朝衰。人事將天道。由來未可期。衰容共黃葉。相對兩成悲。其二彼美桃李花。繁枝裊游絲。嬌姿迎曉日。灼灼三春時。狂風一朝起。零落誰復知。不如澗底松。鬱鬱無榮衰。雖靡夭艶質。却與霜雪期。中心苟堅直。歲寒夫何悲。</text>
<title>門巷悄然。車馬久絶。不意淸風子博我以五篇之詩。感物託興。慨然有傷時之意。嗟嘆之餘。謹次其韻。厥數如之。</title>,<text>神后定鼎年。保障無繭絲。綿綿二百載。濟濟休明時。四郊忽多壘。倚伏卒難知。金甌一虧缺。無路扶傾衰。悠悠托亂世。惘惘憂短期。由來運化爾。不用苦傷悲。其二歲暮北風涼。微霰如散絲。去彼陽春輝。迫此嚴冬時。哀哉窮巷士。苦懷人詎知。登高望原野。眷言百草衰。人事共凋悴。誰爲千歲期。朗吟短歌行。慷慨中心悲。其三我欲得美酒。日飮如袁絲。人生誠無幾。行樂須及時。所以陶靖節。高名千古知。天地有傾覆。人能無盛衰。況復干戈際。萬事杳難期。陶然取一醉。此外復何悲。其四我有綠綺琴。絃以園客絲。淸聲揚白雪。獨追薰風時。閟之不復彈。將待知者知。知音邈難遇。雙鬢彪以衰。所以伯牙子。絶絃爲鍾期。惻惻廣陵散。千古令人悲。其五悠悠長路岐。皎皎白素絲。痛哭與垂涕。所懷在傷時。君子有隱憂。小人安得知。我昔受寶訣。還丹可扶衰。超然出太淸。遠與王喬期。胡爲望故鄕。蜷局還生悲。</text>
<title>屢辱王孫金彈之貺。木桃蜣丸。報之非其物也。然厚意不可虛也。謹復步韻。仰塵淸風子左右。</title>,<text>寄玆苦寒地。重重隔山嶺。故鄕不可歸。煩憂誰能整。繁華憶壯年。離亂値衰境。依依愬北風。凄凄弔孤影。日至苦晝短。陽烏不留景。獨無一樽酒。何以慰酸冷。賴有同心人。投書問動靜。愁來亦何爲。文字共馳騁。其二生世値喪亂。干戈滿南州。羽檄傳日夜。殺氣橫高丘。獨無濟時術。悲泣如楚囚。歲寒鴻雁來。北風何時休。回頭望鄕國。我懷良悠悠。其三時危飽艱難。慕古增閑愁。偏才値末世。事業安能優。圓鑿不圍方。薰草難雜蕕。所以巢許輩。潔身離世儔。歸來漆園吏。共作逍遙遊。其四榮華未可期。忽忽如風燭。塗中有神龜。曳尾趨溝瀆。霜風折高木。正坐出林獨。不如千歲松。鬱鬱在山谷。老氏有遺言。歲晩甘雌伏。其五樹蘭盈九畹。離離華葉滋。間以蘅與蘺。荃蕙仍相差。衆芳日已茂。香風生嫋枝。美人有成言。日夕結長思。常恐中道改。棄我如相遺。鶗鴂忽先鳴。奈此淸霜時。其六歲暮陰氣盛。飛雪何皚皚。瓊瑤列庭樹。重壁成高臺。此時苦寒士。蓬門誰爲開。所親貽我詩。圓轉如玖瑰。古調回陽春。三歎久遲徊。路阻川無梁。何由數往來。其七我生不諧俗。本自支離人。驅車上太行。冒險愁心神。年來守寂寞。遂性非沈淪。麋鹿憶豐草。狂走無由馴。其八鄭生方外士。長懷靈芝秀。我亦同爰居。從來眩金奏。歲暮江海上。淸揚亦旣覯。同遊八極外。俛仰今古宙。其九我昔抗逸志。神遊蓬萊洞。適意極周流。誰辨眞與夢。自騎一白鹿。容與追韓衆。遙揖子晉鶴。高攀蕭史鳳。其十賢士困短褐。僮僕厭羅絲。松柏摧爲薪。蕭艾誇得時。萬事一如此。天命誰能知。亞聖有不豫。尼父嗟吾哀。置之勿復道。行哉滄海期。輕身賦遠遊。永脫浮生悲。</text>
<title>大醉次穆如</title>,<text>大禹制舟車。要以濟水陸。我今一行之。進退自維谷。平生屠牛手。所見無全目。不比坎井蛙。拘拘守一曲。偏方志業違。亂世日月速。稻粱肥群鷄。泥濘飢高鵠。自逢淸風子。披懷見心腹。會合苦難必。告別常患促。歸去懿文德。易象有小畜。</text>
<title>建除體 二首。 時余欲卜居松都。</title>,<text>建標自高揭。昭昭徒爾爲。除是知雄人。處世能守雌。滿腹偃鼠河。託身鷦鷯枝。平心受寵辱。事過了不知。定分有窮通。寒暑行四時。執鞭如可求。仲尼早爲之。破屋萬卷書。晴窓西日遲。危途憶所歷。平地生千巇。成言在故都。素秋以爲期。收此桑楡齡。願保麋鹿姿。開簾卜肆中。斲室崇山陲。閉戶草太玄。此外復何思。其二建功苦不一。吳客早陳詞。除吏已盡未。武安幸免夷。滿盈自招損。勞謙神所禔。平居悟此理。出世乃逢罹。定似猩猩群。嗜酒甘蹈危。執熱誰不濯。桑楡方自玆。破觚反圓質。僶俛求合時。危言固未敢。遜言猶自疑。成處要有虧。合時知有離。收華斂其根。乃與霜雪期。開卷對聖賢。俛仰聊娛嬉。閉關謝來客。剝啄知爲誰。</text>
<title>示汝益因別 吳允謙</title>,<text>睡起聞倉庚。窓前春日長。嘉與二三子。籍草臨東岡。回風將夕起。穆然乘微涼。遠山輝反照。澹澹浮川光。松聲與鳥哢。合韻如絲簧。感此時物好。歎彼行役忙。干戈自俶擾。親舊常參商。一隨飛蓬根。飄棲沙塞場。一逐浮萍草。流落湖海鄕。願言加餐飯。努力勖寸腸。孤蹤與隻影。早晩還相將。</text>
<title>次許美叔韻</title>,<text>淸溪渡數曲。石路仍千重。近山諸嶺出。靑翠如芙蓉。如何百丈巖。終古掛白龍。蒼苔襯古石。濕雲縈長松。却俯金沙潭。照此衰遲容。悟彼人世幻。雪涕還無從。暮投觀音窟。夢回聞晨鍾。籃輿煩白足。又過靑嶂峯。</text>
<title>馬潭</title>,<text>佳處固非一。馬潭名古初。雖靡朴淵勝。峯巒佳有餘。蔥翠各異狀。亭亭秀芙蕖。安得物外伴。結茅安吾廬。悤悤取前路。軋軋鳴籃輿。</text>
<title>雨中 二首</title>,<text>旅人恒苦飢。況値十日霖。刈麥野中歸。日午猶孤砧。誰能解愁思。惟有子桑琴。貧富各有命。覆載良無心。裹飯旣無人。有詩還獨吟。其二端居逢霖雨。門巷沒草萊。炊甑生游魚。臥榻侵靑苔。地偏車馬絶。亦無舊雨來。雖有寂寞娛。恨非草玄才。安得子魏子。劃然懷抱開。</text>
<title>春日出郊</title>,<text>靑靑陵陂麥。春氣漸和柔。野人早俶載。稚子能牽牛。十載苦軍興。不得親鋤耰。今年庶力穡。少見農家秋。頗聞百役發。王事何時休。瘡痍尙未定。鞭扑更誅求。催科愧古人。對食梗我喉。三復舂陵行。誰起元道州。</text>
<title>別副使尹可晦 昉</title>,<text>別離何從生。實緣親愛纏。況此萬里別。相看非壯年。與君各少壯。綠髮鬱芊芊。歲月曾幾何。霜髮無由玄。君家騏驎種。雁序何翩翩。余雖尙書郞。常受衆目憐。延陵觀上國。平子賦歸田。前期不難知。梅花映春天。但恐江海跡。扁舟去渺然。壇邊訪漁父。葦間見夤緣。殘年書亥字。留與世人傳。</text>
<title>送林子中南歸</title>,<text>昔我見子中。見面不識心。今我見子中。識心還知音。君居錦官城。聲價靑球琳。家生文武將。學多詞賦淫。宜上白玉堂。峨冠帶華簪。不然千騎出。旗戟前森森。空爲百里宰。未免荊棘林。今者罷官歸。將還南海潯。故園何所有。竹高梧十尋。香秔炊白玉。湖橘垂黃金。浮沈酒社中。其樂不可任。我貧兼抱病。兩鬢霜雪侵。秋風送君歸。中歲愁分襟。南方見歸鴻。千里無遐心。</text>
<title>哭成則優 好善</title>,<text>成侯本奇士。早歲頗落魄。初隨澤宮射。敏捷能破的。一名不自滿。辛勤窮典冊。從師雙谷裏。執爨忍陻厄。最愛太史書。尤慕荊聶迹。議論何激烈。飛動摧霹靂。余年纔二十。求友始相識。一見許忘年。相看成莫逆。南隣與北里。往來無間隔。孤燈碧齋夜。細雨終南夕。濁醪每手持。淸談共一噱。趨庭向東郡。勝遊入楓岳。索我送行序。歎賞頗嘖嘖。及夫釋褐後。相繼通朝籍。君住日華東。余亦隨右掖。相逢班行間。聲譽兩輝赫。禍福本難必。三江作遷客。兵塵一澒洞。故國多鋒鏑。扈駕龍灣城。攬涕共悽惻。余命苦屯剝。嶺外再譴謫。君嬰風樹痛。六載抱長蹙。握手長安中。九年如一昨。君爲國子師。我捧酒泉檄。會合未云幾。萍蹤各南北。王事一及城。斗酒縱歡謔。逮余罷官歸。躬耕上黨國。君亦替中原。卜居錦水側。兩地無百里。過從不辭數。淋漓酒中趣。預想屠門嚼。此意竟蕭條。臨風淚沾臆。仲氏玉堂彥。小遊眉最白。南宰政化新。美價誇聯璧。西風吹雁行。中斷無所托。人生百年內。擾擾何所作。短長俱盡爾。我何良歎惜。聊歌一篇詩。贈子歸窀穸。</text>
<title>別趙子 幹 次韓韻</title>,<text>吾老富書肆。奇貨森可居。投人人按劍。含光樂有餘。一室抱虛白。閉門聊自娛。不意媚學子。相從問詩書。精神炯秋水。總是摩尼珠。顧思亞聖戒。居然慙恨俱。斐然得佳處。不歎賦歸歟。他年靑出藍。老夫應不如。趙子南陽來。愿甚諸生無。負笈千里途。誓言終不渝。經冬忍陻厄。執爨勞長鬚。世態苦翻覆。變詐朝三狙。子寧獨迷誤。意與時人殊。后土濕泱漭。靑陽承歲除。雨雪愁北去。雲水思南圖。高名行赫赫。懶計誠區區。還將一書札。來問愚溪愚。</text>
<title>次觀荷韻</title>,<text>荷葉與荷花。向人如有意。愛之誰作堂。淸曠多幽致。倚樓吟弄餘。移樽賞塘芰。拄杖過橋去。已覺香擁袂。雖無步波襪。剩有凌雲思。霞色晩染紅。露珠時滴翠。輕煙羃疏莖。細雨濕芳氣。微風任舒卷。落日更嫵媚。仍憶集衣人。千載如合契。薄暮不能去。月上長天霽。</text>
<title>佛庵 舟行未能登陟</title>,<text>亭亭石壁東山上。此地何年創僧室。諸天盡歸西方仙。底事玆庵獨名佛。高槐夾路暮陰引。六月鳴蟬藏葉密。西風送船阻遊興。回首炊煙帶斜日。</text>
<title>古意效溫李體</title>,<text>洛陽三月春茫茫。樓前雨打櫻花叢。檀郞年少面如玉。綠窓終日看輕鴻。櫻花落盡朱實垂。小塘開遍紅芙蓉。芙蓉易衰香易歇。莫遣團扇生秋風。三更淡月猶朦朧。夾城淸漏聲丁東。鴛鴦交頸合歡衾。洞房花暖香融融。簾前睡起理殘粧。白紵巾染臙脂紅。南山爲海海成田。願作比翼長相從。但恐流年易抛擲。更呼侍女拈靑銅。</text>
<title>記夢</title>,<text>夜夢會飮中書堂。似陪舅氏爲舍人。吏胥供給列左右。樽罍筵席皆淸新。坐中少女年未髻。豐肌鬒髮顏如花。我摻其手笑且謔。滿堂相助爲諠譁。忽有臺隷來拜舅。報道移官爲掌令。臺官秉憲妨行樂。索馬停筵各奔逬。臨別殷勤約後期。黃昏賞月梨花亭。怛然驚悟心不寧。隣鷄三叫燈靑熒。名場馳逐喪吾眞。竟坐遠謫來窮荒。夢生於想古所云。一念世味應難忘。擁衾呼兒起索筆。題詩聊以箴膏肓。</text>
<title>華表柱。次松江韻。五首</title>,<text>華表柱鶴不來。遼山日暮歸雲靑。當時學仙傲生死。故國歸來猶愴情。而吾未了齊物義。到此轉覺悲浮生。纍纍叢冢土中人。亦有多小曾知丁。蓬萊元自連渤澥。安得跨鶴尋仙扃。松江居士謫仙人。往年按節遼陽城。題詩弔古多感慨。旋駕飆輪朝帝庭。人間擾擾竟何有。更莫錯讀黃庭經。其二華表柱幾春秋。雨洗風磨苔蘚靑。纍纍叢冢何處無。到此偏傷游子情。千年鶴歸事杳茫。志怪無乃齊諧生。少年曾喜讀異書。往往神仙多姓丁。亦如旌陽遠遊許。綘闕名字書金扃。觀文學士定裔孫。死去猶主芙蓉城。悠悠眞贗問無處。悲風日暮吹邊庭。街南街北多道觀。夜夜空誦蕊珠經。其三華表柱在城中。日暮闤闠炊煙靑。千年遺物未必眞。底事游人空復情。蜉蝣百齡共就盡。世外何術能長生。羨彼遼東柱上鶴。復作君平簾下丁。徒懷壤蟲歎黃鵠。安得迢然生死扃。蓬萊弱水路慌惚。悵望十二樓五城。鐵冠道人空山上。夜夜收視觀三庭。支頤燕坐不出門。任他萬劫須臾經。其四華表柱跡已遠。遼山雲樹空靑靑。松江居士留綺語。三復遺音傷我情。居士本是謫仙人。一夢塵土經三生。鶻山招鶴亦謾語。此身正自歸來丁。芝輪羽蓋一朝返。仙宮閶闔何曾扃。玉京群帝集北斗。王母相邀朝赤城。洞簫聲裏彩霞凝。琪樹輕陰春滿庭。花前宴罷日未午。世間甲子千秋經。其五華表柱何亭亭。仙人袖裏長蛇靑。人民城郭亦等閑。何事復起塵寰情。俗緣未盡天帝怒。謫下東土蘇蒼生。觀周歸路接故國。獨來弔影悲零丁。詩成白眼望閶闔。五雲依舊天開扃。龍車鳳蓋來下迎。縹緲笙簫歸碧城。身前身後百代名。獨與朱雀垂南庭。紛紛榮辱眼前事。江河萬古爲天經。</text>
<title>被逮在平山道中 二首</title>,<text>斷崖蒼蒼如剖甕。長藤老樹枝相樛。病夫亭午得暫憩。六月風日涼如秋。蘧然一夢遊南柯。覺來人世空悠悠。仙人跨鶴西山上。擧手招我仍丹丘。少年壯志凌蒼霄。神馬尻輿游九州。功名挽我入塵土。半世飄零嬰百憂。粉署梁獄兩閑事。心空何者非天游。百歲歸休定何處。滄浪之上有扁舟。</text>
<title>冬至日示李生</title>,<text>乙未仲冬天大雪。二氣閉塞無交咸。枯槎皆綴梅蕊芳。野澤欲作鹽池鹹。人間苦寒縱如許。地底微陽應已函。年年子半無改移。到此可見天心諴。窓前童僕不敢譁。口角凍硬如三緘。層巖絶壁巧雕飾。醜石盡變爲珉瑊。機頭工女夜停織。碧羅袖裏藏攕攕。豈惟蒲蘇困凌暴。凝威行見摧松杉。鼻白山高幾千尺。擧頭轉覺增喦喦。窮邊令嚴識兵苦。白屋食儉哀民嵒。簷邊飢雀凍殺盡。逢春無路聞諵諵。我生處世常崎嶇。己孼敢云罹謗讒。山中桂樹久招人。正坐戀祿懷貪饞。悟言何人忖我心。小雅篇中如獲毚。居然又作羈絆身。有似野馬遭箝銜。追思世路經歷處。太行羊腸非險巉。裂裳裹足欲遠逝。底處仇池千仞巖。誰能借我長柄械。雪裏黃精猶可劖。三更缺月欲窺山。話苦哀淚空沾衫。樓頭殘角忽驚霜。北風吹裂旌旗襂。干戈四載尙未定。宇內遺黎幾盡芟。艱危安得洛下賢。節義誰似栘中監。君才有如匣裏刀。未試虯光先照礛。高帝之孫盡隆準。鳳雛驥子超庸凡。行當破浪慕宗愨。佇見過海收風帆。燈殘夜闌出門望。洒袍微霰猶𩁺𩁺。</text>
<title>又次南溟吟</title>,<text>君有凌霄翰。我有垂雲翮。朝飮南溟乾。暮飮北海渴。扶搖直上九萬里。寥廓之間偶相得。下視禹九山。蟻垤纔咫尺。還觀所飮海。汀瀅不滿勺。人間巨細且如斯。休道山高而海深。小知昧大知。世無知我心。鸚鵡坐能言。翠羽爲人羈。悲鳴中夜思舊林。六翮摧毀將安歸。曷不相逐來。雲端爭鴶鳩。冥冥望不見。弋人焉能傷。梧桐無葉竹實殘。鳳聲千載長蹉跎。哀鴻失侶暮猶征。天涯矰繳連滄波。凌風鷹隼正橫厲。萬事如此知如何。</text>
<title>石女峯。沸流水上山頂有石。如女戴筐負兒。諺傳有長者女家此。一日聖僧來言曰。臼中有水。可以疾上山矣。明日視之果然。女急走山上。回顧則家已陷爲淵。卽今沸流水是也。女因化爲石云。</title>,<text>臼有水疾上山。頭戴頃筐背兒子。回頭却望故居處。但見汪然一池水。爺娘何在救不得。力盡山頭化爲石。山頭化石尙可言。千古重淵閟雙魄。</text>
<title>次杜韻送鄭穆如</title>,<text>辛夷初開柳拂道。塞外韶光苦不早。此時況送公子歸。坐令居人怨春草。區區不用兒女悲。長歌慷慨激穹昊。一年恰有同隣緣。別後如何展衰抱。殘樽相對不能酌。誰解憂心惄如構。君今年少氣豪逸。不比賤子顏色槁。聯翩卿相可立致。積善皆由黃閣老。應須勞力建奇功。老去浮生不再好。飄然江海舊朝士。肝膽逢君一傾倒。黃金鑛裏白玉璞。百歲襟期兩相保。碧天萬里悲鴻來。聖曆山影當銜杯。人生離合自古然。徒自傷歎何爲哉。行當訪君水竹莊。雲扉石室封蒼苔。一敍阻隔心中哀。</text>
<title>贈天磨山僧 時在平山城中畫佛壁</title>,<text>我從朴淵淵上來。海風江月長如昨。普賢峯下住籃輿。仰視靑天眞一握。出山回首却惆悵。自愧殘生道緣薄。平州城裏熱惱中。又怪山僧被塵縛。歸歟二十四州鐵。未能成此一大錯。</text>
<title>次杜韻</title>,<text>十年四海猶橫戈。余亦漂轉隨風波。棲棲日覺糊口難。羨彼黃鳥依丘阿。朝穿巖逕拾橡栗。暮尋山口披雲蘿。文章盛事莫浪許。榮辱外物將吾何。碩鼠誰能思樂土。皇天淫溢常霖雨。式微長誦泥中詩。呂鉅何人車上儛。劍歌一曲行路難。食荼年來敢言苦。何由得見升平年。鷄犬相將樂安堵。</text>
<title>古煙塵行</title>,<text>君不見煙塵東北羽書飛。飛將輕身解虜圍。歸來至尊賜顏色。珂馬生輝擁春陌。女嫁男婚聯戚里。朱甍甲第連雲起。丞相交驩願結友。世人逐勢爭奔走。前年持節出行邊。畫戟雕戈拂海壖。馬前拜謁二千石。傍人疊息仰威權。一朝身沒瀘水上。戰骨飄零無處葬。由來物理忌大盛。寄語武夫休用壯。</text>
<title>次權汝章觀燈行</title>,<text>四月維夏淸和天。八日初降西方仙。觀燈盛事自何代。流傳已近三千年。法中龍象本豪雄。四海奔走如雷風。高麗五百重異敎。不講道義談虛空。年年此夕設遺戲。彩索十里相玲瓏。魚龍百技共奔騰。萬人鼓舞瞻觚稜。端門華蓋御座高。宮中聖人神方凝。歌聲何處隔簾箔。終夜歡娛游俠客。崇陽山下市朝改。春去秋來幾明晦。我曾客遊逢是日。繁華尙有遺風在。城南大道如白晝。處處讙呼沸如海。少日奇觀時入夢。客裏又逢朱明節。窮鄕人事日蕭條。兩京丘墟豈堪說。昇平舊跡難再回。黃河未淸吾白髮。幸有村醪亦足飮。滿酌匏尊對明月。</text>
<title>又次贈李明應韻</title>,<text>憶昔生在太平天。詩酒淋漓稱謫仙。長安市上眠不起。嬴得狂名三十年。是時結客多俊雄。揮毫擲簡生長風。紛紛俗物不足數。醉後高歌雙眼空。承明石渠謬通籍。水蒼璜佩鳴玲瓏。鵬程萬里恣飛騰。市人奔走欽風稜。歡華未久人事變。雀羅門巷飛塵凝。通明久侍水晶箔。遠向三江作遷客。星霜一閱未再改。南極澒洞兵塵晦。長戈利矛暗天地。八方流血山河在。胸中奇策鬱未試。安得乘風駕滄海。邇來逾覺世議隘。折額顩頤自低節。抗顏鄕塾作人師。老大且依專門說。靑雲朝貴舊同學。應笑滄浪已華髮。任將嘲罵付別人。村酒相邀踏花月。</text>
<title>癸卯七夕</title>,<text>亂來日月何倏忽。昨暮紅顏今白髮。天涯漂泊日糊口。略無新詩酬好節。南浦秋風波萬疊。金井梧桐飛一葉。靈鵲橋成牛女悲。賓鴻影度莎鷄泣。他鄕陋俗斷過從。自校遺經晒箱篋。紅綵樓中乞巧女。長生殿上憑肩語。今古紛紛如宿草。天地無情亦已老。北隣錦繡光潑血。南家犢鼻照秋日。乍可長對仲容盆。終然不祈宗元拙。</text>
<title>送書狀李叔平 㻐</title>,<text>鐵嶺直傳白山脈。勢若萬馬東南馳。辰韓一區氣鬱蔥。豪俊世出爲朝儀。我昔宦遊過商山。歎其襟抱加恢奇。人才府庫古稱說。近日尤誦蘇齋詩。借如吾榜趙鄭李。少年標擧超等夷。李公更用文章爲。往往佳句傳當時。其人敦重頗好古。不以榮悴爲盈虧。用心於內不求外。有時讜論陳丹墀。分離不覺過二紀。見其眉宇而敬之。觀周今作月沙价。月沙世傳文宗師。此去應知定國本。永爲萬世東方基。遼山蒼蒼華表近。往來行役多雄詞。封疆隱憂尙未息。此別如何無涕垂。三杯摻袂上馬去。西郊日暮東風吹。</text>
<title>讀錦山義兵碑</title>,<text>憶昨雕題黑齒傾國來。國事正在龍蛇間。長戈如霜劍如雪。白日雷電驚飛丸。翠華西巡過太白。長安宮闕生草菅。猛將偸生如檻羊。書生何者登盟壇。重峯老子古人風。谷口躬耕奉親歡。平生頻上折檻書。誓將隻手障狂瀾。一朝捐生赴國難。腰間雄劍光釯寒。隨軍義士二千人。恐是鐵石爲心肝。鏖鋒先走上黨賊。壯志直欲淸南關。功成自古渠有命。衆寡不敵吾知難。所貴不負報主願。七尺之軀安足慳。父子相隨蹈鋒刃。卞家奇事頗一般。冤魂夜向戰場哭。土中碧血猶斕斑。睢陽高節是何人。庶讒甘作淫詞頑。豐碑一出草棘中。千載行人應涕潸。我亦飄零感白髮。摩挲石刻空三歎。酒酣三叫酹先生。西風日暮吹眸酸。</text>
<title>銀娥詩</title>,<text>淤泥解作白蓮藕。糞壤能開黃玉花。銀娥本是下俚女。十三來侍王孫家。王孫久虛采蘋宮。便主中饋供柔嘉。羔豚隣里貴遊筵。酒食整辦庭無譁。平生愛讀列女傳。關雎三復思無邪。繁華安得鎭長在。一夕舊宅傳哀歌。粧奩蟲網博山爐。綠鬢撩亂如蓬麻。東隣永絶長舌婦。白日在上期無他。朝悲靈帳肅披披。暮號修隴高峨峨。春風三十竟無言。佳城萬古啼寒鴉。高蹤終入山斗筆。異事堪與閨幃誇。我少聞名今幾日。不覺高吟雙鬢華。今年又向山下過。擊節遺事空咨嗟。棠梨花發白楊道。日暮東風吹雨斜。</text>
<title>題金正理湖莊十景</title>,<text>門對別浦瓜蔓流。兩岸蕭蕭蘆荻秋。海上濤頭一線來。鵾鵬萬里鞭陽侯。煙沈月黑夜潮落。但聞寒雁呼汀洲。右秋浦晩潮春氷欲泮魚潑潑。瓊瑤萬頃兼天闊。湖檣海柂牽百丈。浮萍亂點江心月。蒿師擊鼓催上帆。西風吹起靑蘋末。右春江亂帆山勢巉巖如虎踞。佳氣蔥蔥鸞鳳翥。五更開襟望北辰。煙靄䑃朧天漸曙。日上扶桑氣高褰。分明指點神京處。右弼雲朝靄天摩相對北聖居。亭亭蔥翠如芙蕖。五百年來王氣終。廢京宮闕惟丘墟。斜陽一抹遠煙孤。極目天末增愁余。右聖居暮煙西湖之上是君家。隔岸水驛連平沙。前朝已起打岸風。更向山頭占暮霞。幽人不寐過夜半。淅瀝寒雨鳴蒹葭。右童城夜雨衆峯南北爭相向。深岳岧嶤丈人行。地勢淸高雪先到。霽色凌凌千萬丈。幽人睡起開戶看。樹杪風多吹鶴氅。右深岳曉雪高人卜築臨平湖。不栽桃李栽靑梧。枝榦如玉葉如圭。直待千歲棲鵷雛。山頭明月掛微梢。夜半淸露垂寒珠。右梧壇霽月東園煙景何冥濛。杏花初開春雨中。幽人醉後岸烏紗。吹面不斷花下風。從今有酒日來翫。莫使綠葉棲殘紅。右杏亭和風人家多住橫山腹。山形宛似龜藏六。斜陽半雜霞氣赤。遠色蒼蒼多古木。西疇處處荷鋤歸。目斷十里平蕪綠。右龜峯返照斷山穹嶐如馬鞍。夕烽萬里傳光寒。雲中一點微如星。通秦度塞應艱難。時淸安得無警急。日日每作平安看。右鞍峴殘烽</text>
<title>燒山行</title>,<text>東風吹盡南州雪。原南原北輕塵生。黃昏處處野火發。農人燒草便春耕。上黨自古湖嶺脊。山如萬馬西南征。一片纔從石上生。天邊烽火通秦京。奔騰赤幟二千騎。勢欲疾馳趨空營。紛紜變化不可測。百種千怪誰能名。荷花盛開樂遊苑。曲江十里紅雲平。咸陽宮殿一炬燒。複道半空長煙橫。飛光倒燭天爲明。猛獸騰突蛟龍驚。千林灰燼山濯濯。四月薇蕨抽新榮。君莫誇鳴珂寶馬朝鳳闕。萬人煌煌圍火城。又莫誇魚龍百戲上元夜。燈山火樹交光晶。山家此樂無人識。請君見我燒山行。</text>
<title>苦雨 二首</title>,<text>陰風慘慘吹喬木。雨氣昏昏逼三伏。群山吐氣無斷絶。玄霧黃雲亂相逐。前峯文豹定深隱。近渚風鴛不獨宿。恒陰何止向一旬。積潦已自翻四瀆。三更以後聲頗怒。隱隱驚雷尋地軸。長夜沾濕尙可言。屋茅拳盡藩籬踣。朝來柱杖上東岡。溟海茫茫漲平陸。門巷曾無舊雨來。道途尙有前車覆。蛟龍亦恐改窟穴。魚鼈何由免豗蹙。此時寒士徒煩憂。孤琴獨和子桑謳。出門不見泥土乾。雲邊白日空悠悠。安得指揮誅雲師。長風萬里吹天陬。一見陽和死卽休。矯矯輕鼯屢失木。黃鵠翅垂如雌伏。帝鼓鏗訇聲未已。陰旌樛流勢猶逐。貧竈生蛙火絶燎。村舂斷杵糧無宿。無乃天潢洗兵甲。幾處爐薰宗岳瀆。如鴻之馬不敢出。處處靑泥車折軸。南溪老樹十圍大。昨夜似聞連根踣。下界魚蝦亦上天。深穴龍蛇爭起陸。晩風蕭蕭吹茅屋。大斗盈塵久不覆。願沾恩光事已謬。欲誅雲師計誠蹙。權生知我抱百憂。作詩爲和商聲謳。十年長誦泥中詩。乾坤一身良悠悠。安得長風破海浪。廓然東到扶桑陬。此志無成恐罷休。</text>
<title>翰林亭。次趙棐中韻。翊</title>,<text>錦水西流何浩蕩。淸秋遇君江上路。相携共登翰林亭。坐聽風松如過雨。浮萍蹤跡値時危。古劍肝膽同歲暮。過眼年光驚忽促。西風吹斷芙蓉樹。邇來世態賤連城。憔悴今爲賈太傅。雖然富貴方鼎來。未遽先題鵩鳥賦。襄陽舊事已成夢。嶺外飄零欣共遇。鈴齋相對酒如泉。征旆爲我經旬住。一年離別人事改。氷炭盈腸那可吐。豈期今朝此邂逅。風雨孤村成夜晤。薰蕕同器古所無。猿與王孫本異趣。但令身健屢相見。餘事紛紛何足數。吾如跛鼈望驥足。愧將拙詩酬傑句。</text>
<title>次吾助川韻</title>,<text>曲折川行寒峽裏。逶迤不傍滄波起。有時新晴鏡面平。蒼壁影落寒潭水。寒潭照影萬象空。片石何有於其中。所貴衝波激浪勢滔天。屹然隄障誰爭雄。往時詩仙到海東。落筆偶題詩語工。從玆此石名天下。不但黃河砥柱峯。</text>
<title>次練光亭晩眺韻</title>,<text>長江衮衮天際來。亭觀岧嶤城上開。孤雲去盡白鳥飛。落日欲沒寒潮廻。遠色蒼蒼多古樹。平煙半羃綾羅嶼。大同門外是官渡。但見行人自來去。煙花已作錦繡山。芳草初生浮碧灣。天仙相對酌流霞。樽俎縹緲層霄間。漁舟何處輕一葉。終日金盤膾飛雪。憑高餘興夜未已。闌干東角邀新月。箕王遺跡幾春秋。往事茫茫江水流。餘民至今悲舊約。馬鬣依舊臨荒丘。氣酣臨風雙擧手。勝事尙有如今否。東明蠻觸不須弔。千古興亡付杯酒。高歌一曲梁塵飛。沙禽驚叫漁郞磯。來時萬炬如火城。都人夜擁籃輿歸。</text>
<title>次遊浮碧樓韻</title>,<text>東來何以相嬉娛。處處山水觀遊俱。箕城自古形勝地。緣江樓閣憑空虛。高王舊跡千歲餘。弔古晩向東城隅。城門一出路縈紆。籃輿十里穿崎嶇。忽見絶崖臨江高。靑白雲標雙石橋。杖藜徐步登晴皐。危樓更上高岧嶤。樓臨欲崩未崩石。憑樓一瞰江流碧。水色遠分綾羅州。芳草和煙春復秋。小齋方丈特幽隩。開窓遙挹山煙綠。樽前酒杯行白玉。乘興臨風立於獨。晩來氛氣殊冥冥。咫尺前山雲擁屛。急風吹雨過江來。時見日脚穿雲明。扁名永明何代寺。諸龕依然雨花地。東方膾炙牧老詩。偶向此中吟五字。世間此境能幾至。天仙不惜看天閟。新晴露出天際山。霞鶩半帶斜陽寒。麟馬昇空今幾日。苔封舊石猶班班。天孫已朝天帝去。仙窟來尋客如霧。漁舟何處一笛聲。往事茫茫問無處。神仙有無本荒唐。向來不獨東明王。悠悠眞贗不須辨。況復屑屑悲興亡。酒酣高歌望大道。紛紛行旅多於草。扁舟縱棹隨江流。江天風靜纖埃掃。城頭萬炬已如星。暝色不分江中島。</text>
<title>次金孝女行</title>,<text>顧復誰能無父母。事親孰如曾子可。不惜肌膚能使母病已。郭州小女昔斷指。何如漢祖一杯羹。當時幸免俎上烹。始知人性本善乃如此。勿謂陋邦無君子。</text>
<title>過大堤。題一詞以悼亡。</title>,<text>愁裏歲華新。忽忽沾巾。香銷故篋鏡生塵。不忍復經埋玉地。隣笛傷神。莫望大堤春。纍然孤塚。遶湖芳草又如茵。蓬島弱水千萬里。再結來因。</text>
<title>次書山石辭</title>,<text>水縈回兮百折。松偃蹇兮十圍。黃精生兮紫芝肥。彼宦子兮胡不歸。</text>
<title>送李希龍還春川辭</title>,<text>秋霖連日兮雲冥冥。羈棲忽忽兮心未平。回風搖蕙兮草木煩挐。鴻雁晝飛兮蟋蟀宵征。塊獨處此異域兮。對搖落而生悲。謇莫樂兮新。知又何爲乎別離。杳嶺路之修遠兮。信鐵關之難越。念此行之坎凜乎。增余懷之絓結。旣震蕩而逢罹兮。惟避地焉是謀。何所獨無深山兮。爾何懷乎春州。山有芝兮隰有苓。可療飢兮引年。結傾筐兮延佇。遲子歸兮周旋。</text>
<title>紀行賦</title>,<text>邈余生此偏方兮。性狷介而寡仇。行不愼而貽悔兮。言不密而致尤。紛華勝而實少兮。騰虛譽於友朋。犯不幸之三戒兮。讒噂𠴲而日興。歲庚寅而釋褐兮。旋爲隷於太史。簪彤管之有煒兮。侍龍光之密邇。日承恩於重瞳兮。非初心之所望。諒非分而冒據兮。果速招乎官謗。名旣挂於彈文兮。浮扁舟而南邁。專湖鄕之煙月兮。放漁釣而自快。然罪重而罰輕兮。敢偸安於家食。降天霜之嚴威兮。禦魑魅於窮谷。吏臨門而催發兮。遂冒暑而北行。渡漢水之莽蒼兮。昏余過乎王城。望國門之穹崇兮。瞻天居之咫尺。懷美人而不見兮。涕沾襟而交滴。別老母於東郊兮。捐妻子於恩愛。慨忠孝之兩失兮。雖自歎其焉逮。指楊山而遄征兮。夕投宿於孤驛。隔桑梓於眼中兮。痛莫辭乎塋域。當孟秋之霖雨兮。川源漲而病涉。蹇十生而九死兮。至抱州而解馽。道路塞而不通兮。滯一日之嚴程。賴親朋之相送兮。聊談笑而舒情。時七夕之良辰兮。感牛女之佳會。諒乞巧之不能兮。夫何歎乎顚沛。臨馬鬣之上流兮。喟百感之塡胸。偉若人之高風兮。能善始而令終。歷金化與金城兮。云吾至乎淮陽。樹陰翳而蔽天兮。日黤暮而無光。登鐵嶺之高峻兮。疲馬僵而復起。濟大小之深川兮。到安邊而憩止。昔外祖之得譴兮。曾流寓夫此鄕。喜故老之猶在兮。來慰余以杯觴。緬王父之居玆兮。身雖否而名烈。伊孱孫之不肖兮。敢自擬乎先轍。由德源與文川兮。路傍海之茫茫。至高原之古郡兮。悵獨宿乎空堂。感太守之情款兮。推隣里之厚分。値中宵之風雨兮。聲萬馬之齊奮。樹木砉而摧折兮。僮御亂而紛披。縱余行之不迷兮。寧不惕乎天威。涉龍興而返顧兮。窺閟殿之松柏。爲纍囚而牽迫兮。痛莫瞻乎日角。越定平而東指兮。入豐沛之舊地。挹五陵之佳氣兮。恨無路而省視。雖雲仍之疏逖兮。亦瓜葛於後嗣。惟霜露之感懷兮。豈貴賤而有異。陟咸關而縱目兮。壯北方之形勝。夜稅鞅於平浦兮。悲身事之蹭蹬。踰山介之險隘兮。苦積潦之淋徑。逢故人於嶺上兮。暫班荊於雨中。酌杯酒而言別兮。嘆余行之悤悤。忽沈醉而迷路兮。幾淹死於驚波。荷神明之扶持兮。先號咷而後歌。凌加湖而經渡兮。湍迅急而漂石。舟狂駭而奔觸兮。脫死地於瞬息。偉靑州之設鎭兮。實控制乎南北。當光廟之末年兮。創吉城之狂賊。爰戒道於濟人兮。水落汩而無路。緣崖石之杌隉兮。屛騎從而徒步。仰厚峙之鳥道兮。杳縈回而登天。恒雲霧之晝晦兮。隔跬步之山川。時八月之初吉兮。若深秋之降霜。山南鬱以綠縟兮。山北摵以萎黃。聳千尋之杉檜兮。聒萬壑之水聲。靑鼯閃而騰樹兮。白鹿群而長鳴。曠百里而無村兮。時長短之孤亭。曷吾行之到此兮。紛愁緖之冥冥。過夷山而言邁兮。至積生而暫息。維仲秋之辛丑兮。始來抵乎甌脫。孤城小而如斗兮。戶不盈於百室。隣山戎而作界兮。對陰峯之積雪。荒茆漫而極目兮。北風利而砭刀。聞烏雀之晨噪兮。聽豺狼之夜嘷。廓深居而省愆兮。仰聖恩之弘大。爲邊卒而永世兮。於汝身而已泰。亂曰。貴賤升沈。自有數兮。內省不疚。亦無瘉兮。昌黎貶潮。蘇謫瓊兮。運之不臧。誰不丁兮。食芋飮水。聊自怡兮。時來則伸。亦不辭兮。處困而亨。心似鐵兮。素位安行。師前哲兮。</text>
<title>泣罹鋒賦</title>,<text>鑠王師之奮伐。震雷霆於荊楚。駕采石之浮梁。奄北軍之飛渡。鐵甕之堅城已摧。馳捷書於千里。朝野方慶乎混一。帝胡爲乎涕泗。寔好生之至仁。欽藝祖之盛德。當柴氏之運季。順民心而應籙。回陳橋之義師。整六飛而御宇。人仰兩日之祥。天垂五星之聚。慨列國之分爭。思天下之一家。憑劍閣而揚兵。掩服嶺而橫戈。成都無躍馬之雄。南越失左纛之僭。嫌江南之鼾睡。赫斯怒而按劍。戒西兵之不戢。遴愷悌而命將。固王師之有征。又奚爲乎用壯。出旆旐之央央。凌江漢之滔滔。屆石頭而方舟。登新林而建旄。歎穴蟻其何逃。憐鼎魚之假息。香火纔罷於營中。鼓人已告其力竭。信仁者之無敵。縱神武而不殺。然螳臂之拒轍。寧盡免夫漂血。維天子作民父母。所以惻乎宸衷。悲長潛而承睫。哀赤子之罹鋒。嗟天之生此五材。古亦不能去兵。要以禁暴而止亂。夫孰貴殺人而爭城。若成湯之十一征。曁周武之六七伐。咸罰罪而弔民。非欲以此爲口實。何後王之不仁。視生民於草蔡。自戰國而已然。況時世之益末。偉方面之眞主。諒不嗜而能一。可追蹤於三代。豈漢唐之髣髴。生干戈之亂世。痛黎元之暴骨。緬遺風於靑史。聊慷慨而點筆。</text>
<title>鳳凰來儀賦</title>,<text>繄南風之解慍兮。儼重瞳之被袗。紛嘉樂之在庭兮。撫嶧桐之徽軫。假善鳴於一夔兮。感群和於百獸。彼丹穴之綵鳳兮。亦來儀而應奏。自玄德之升聞兮。納大麓而不惕。受放勳之天下兮。奄四海而作辟。致中和而興樂兮。誠旣知而能作。時典樂之有官兮。克一心而協德。羅鍾磬與絲竹兮。備剛柔與淸濁。明感人而德讓兮。幽致神之來格。縱飛走之微物兮。解蹌蹌而率舞。伊文明之珍禽兮。爰舒翼而自拊。蔚鴻前而麟後兮。霍五色之煥章。翩躚躚其可觀兮。信聖代之攸祥。昔瓠巴之鼓瑟兮。致淵魚之自出。聞伯牙之奏琴兮。聳六馬之仰秣。況聖德之覆燾兮。諒美善之俱盡。旣爲樂之至斯兮。宜感及於蠢蝡。何太音之一失兮。遽北里之靡靡。降桑間與濮上兮。痛國家之如燬。聆玉樹而向隅兮。盡前古而一吁。</text>
<title>次弔箕子墓辭</title>,<text>後先生幾千祀兮。弔遺墓乎山陬。欽先生之大道兮。實顯明而寡仇。當狡童之讎斂兮。瞻烏止乎誰屋。詔王子以丁寧兮。矢我罔爲臣僕。甘遜荒而居夷兮。終不服周之冕冠。諒自靖而自獻兮。顧於義而爲安。哀哉夫子之陳範兮。紛往來乎中土。懼彝倫之攸斁兮。寧有意作新邦之承輔。傷麥秀而作歌兮。悲宮闕之爲墟。旣亳社之不見陽兮。哀此生之何歸。望日出而東騖兮。經醫閭而徑去。人無遠而德無陋兮。施八條乎海嶼。時援琴而鼓遺操兮。敢忘往日之奴囚。逝將百歲之後兮。聊從少師地下之遊。向使執玉帛於宗周兮。萬齡不洗其恥辱。故國尙有微子兮。克修先王之禮物。行不同而稱仁兮。苟惟志其從之。看易象於明夷兮。更千載其誰如。亂曰。魂氣無不之兮。寧有不歸夫故都。兹殷多先哲王之在上兮。庶幾陟降之與居。</text>
<title>挽姨母</title>,<text>天胡爲乎生人兮。紛修短之異科。何賦予之旣豐兮。而壽命之不多。玉氷兮陽春。高明兮溫和。爰初兮結褵。謇獨稱兮宜家。食貧兮歲不寧。晩暫享兮專城。有生兮不育。又疾疹之常嬰。冀乘除之晩泰兮。竟永逝而長乖。呼無聲兮問無應。超惘惘兮慟懷。余早喪乎所恃兮。瞻典形而依依。奄一朝而棄背兮。悵此生之無歸。東城兮峨峨。丹旐兮飛飛。輕舟兮泝流。悲風兮擧幃。孤墳寂寞兮臨淸江。神理千秋兮庶有妥。迎魂獨返兮故室空。痛哭歸來兮淚交墮。</text>
<title>宿池生德海林亭</title>,<text>待到東亭月正圓。夜深林木宿寒煙。五更髣髴聞湘瑟。一榻風泉響枕邊。</text>
<title>栽花 菊鳳仙花</title>,<text>帶雨移栽隱士家。要看秋後傲霜葩。可憐解事閑童子。竝種金盆兒女花。</text>
<title>次權汝章</title>,<text>中宵吹面洒寒淙。簷雨瀧瀧隔小窓。遙想漁翁篷底醉。兩邊蘆荻睡秋江。</text>
<title>送權韜北歸</title>,<text>不道山川闊。來隨寂寞濱。文章曾印可。聚散更悲辛。秋入風梧響。年侵雪鬢新。平生丈夫淚。今夜一沾巾。</text>
<title>題友人家 失其名</title>,<text>竹塢連沙岸。松齋近水門。孤山宜放鶴。彭澤望歸雲。在世無知己。通家獨有君。何當一茅屋。來住此江村。其二昔別已一紀。重來村逕深。還披小叢竹。却對萬松林。梅柳去年恨。山河千古心。重陽猶隔月。想見滿籬金。其三鸚鵡杯容好。鷹鷂話柄奇。郊扉人事少。劇飮世情遺。衰覓靑藜杖。狂欹白接䍦。何因謀數頃。吾欲老江畿。</text>
<title>春懷</title>,<text>嫩綠生楊柳。殘紅落杜鵑。官曹仍百謫。湖海又三年。燕子飛茅屋。鳧雛沒水田。他鄕時物好。吾亦興悠然。</text>
<title>次權汝章</title>,<text>作別已多月。相逢如老何。朝端有鼎貴。歲晩守枯柯。帶郭雲陰重。連空雨氣多。平生詩酒興。從此莫蹉跎。</text>
<title>示權汝章</title>,<text>寥寥門逕斷人行。睡味昏昏午夢成。衰草滿庭微雨氣。廢宮無樹着風聲。三杯取醉無多酌。千首封侯不愛名。老矣自嘆才力退。逢君先款受降城。</text>
<title>用前韻</title>,<text>蓬累三年澤畔行。半生書劍兩無成。游非張蔡終成拙。詩似劉侯謾有聲。老去每存塵外想。倘來不羨世間名。重陽屈指無多日。風雨蕭蕭滿洛城。</text>
<title>宿池生德海林亭</title>,<text>淸溪一曲少風塵。地僻端宜賦隱淪。遣興琴樽須盡日。忘機魚鳥自親人。偶來南磵幽期處。閑對西山爽氣新。何日抽身來問舍。一叢脩竹岸烏巾。</text>
<title>送權韜北歸</title>,<text>年光荏苒又淸秋。世事相催自白頭。身老已無經濟志。情鍾頻抱別離愁。長程衰草尋孤店。古驛垂楊掩廢樓。物色撩人應被惱。幾回吟罷憶詩流。</text>
<title>送尹雲衢題扇</title>,<text>雨氣昏昏渾似醉。蛙聲閣閣鬧前隣。池塘暫寄午時夢。鷄黍忽逢千里人。匹馬去時還惜別。亂蟬多處最傷神。石洲兄弟今安否。爲報相思淚滿巾。</text>
<title>寄友人 失其名</title>,<text>相思長在海門煙。却算歸程更渺然。正始餘音今不在。永嘉家學欲無前。西郊日暖春花靜。北牖風輕午茗煎。此時展君詩一讀。似披雲霧覩天邊。</text>
<title>用前韻</title>,<text>長對朝霏與暮煙。郊居佳興亦悠然。抽身簪笏靑衫底。隨意江湖白髮前。君識桂枝終自伐。我憐膏火日相煎。道傍櫟社千圍大。斤斧何曾到此邊。</text>
<title>西崦書屋 三首○淸州</title>,<text>殘年新卜崦西居。草屋柴扉樂有餘。山客煮茗朝乞火。溪翁收網暮分魚。向來城市何多事。此日林泉却自如。惟有半生忙事業。夜窓歸了讀殘書。亂松陰下結茅齋。剩有靑衿自遠來。老我殊非丈人行。先民猶畏後生才。夜吟直到東窓白。曉讀應看北斗回。此味莫敎兒輩覺。世間隨處有蚊雷。杖藜隨意趁林丘。處處農家喜麥秋。破屋窓虛通乳燕。荒田草長沒眠牛。近聞新貴誇朱紱。不管村翁自白頭。但使朝廷多廟勝。老儒何用富民侯。</text>
<title>書屋月夜</title>,<text>繞屋風松夜有聲。茅簷月色轉分明。團圓未幾嗟長缺。點綴無令滓太淸。癡黠百年難預慮。圖書四壁最關情。文章縱得雕蟲誚。却勝區區世上名。</text>
<title>葬成則優宿僧舍</title>,<text>昨日公山葬故人。扁舟晩渡錦江津。勞生逝水惟趨死。往事浮雲易愴神。雲逕獨尋巖底寺。爐煙還帶夢中身。五更睡罷聞霜雁。自起開窓月色新。</text>
<title>風玉軒近體 三首。 呈趙景至几右。</title>,<text>當階競列欲爭簾。束立森森劍佩嚴。玉色可方君子德。風聲猶使後人廉。有時自發珩璜韻。隱几如聞叱謞兼。遙想北窓酲臥處。滿懷氷雪剩來霑。蛇蚹蜩腹氣駸駸。劍拔猶能到十尋。居有此君非俗士。詩追前慢慰離心。風來愛作離披態。夜靜工爲戛擊音。聞說郊扉隣海曲。不敎煙瘴暫相侵。歸來頭白只堪羞。無限相思獨倚樓。健筆蘭臺休侍從。白駒空谷不公侯。卜居我謾追工部。種竹君先學子猷。想得小軒風雨作。琅玕終夜響颼飀。</text>
<title>挽池僉知芸</title>,<text>光輝南極老人星。坐見鄕隣敬耋齡。早歲素封雄邑里。暮年紅帶照門屛。佳人暗泣悲遺箑。櫪馬長嘶望舊坰。一閉佳城千載事。薤歌悽斷不堪聽。</text>
