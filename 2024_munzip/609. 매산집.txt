<title>和陶淵明歸去來辭</title>,<text>余自勝冠。常懷藏密之願。視城闉如逆旅。而形格勢禁。罔克自遂。乙未五月。始定居于玄石江上。而距京都十里而近。氣象終是淺促。意思不能深遠。然比諸廁身闤闠。蒙世俗之塵埃。不翅脫樊籠而登槐嶺也。步陶柴桑歸去來辭。寄懷於言。						歸去來兮。黃唐世遠吾何歸。緬虛雲與亭日兮。撫身世而自悲。夫何我生之不遘兮。仰先哲而焉追。惟遵時而養晦兮。不關人之是非。繄塗轍之已窮兮。臨玄澨而振衣。曰於止而知止兮。詠詩人之式微。鶴向雲而孤飛兮。鹿望山而斯奔。載得返于自然兮。泌洋洋於衡門。心隨地而俱遠兮。仍守身而身存。施經濟於花鳥兮。存燮理於杯罇。居殷愁而隱約兮。靜觀物而解顔。歘百齡之過半兮。要一枝之可安。爰影響之俱息兮。常晝掩乎荊關。望芝峀之孤雲兮。始興黔芝山。卽我考妣墓主山。而羅列眼前。 長在目而遐觀。靖潛處而自得兮。絶求羊之往還。慕志行之居貞兮。終吾生以盤桓。歸去來兮。謇誰與而翺遊。攀孤松以爲友兮。聞鳴鳥而相求。時杖策而登臯兮。聊相羊而寫憂。種杞菊而峻茂兮。覽華實於園疇。槐庭起樓。柳汀橫舟。羌不易乎其樂兮。古與今如一邱。視天地以蘧廬兮。與上下而同流。付萬緣於禪忘兮。定平生之行休。已矣乎。吾生有涯歸何時。木食澗飮聊淹留。縱不厭乎高深兮。復棲棲而焉之。繽飄颻而袖擧兮。尋高契而難期。慕前聖之遺風兮。詎役知於耘耔。循聞道之初志兮。勉說禮與敦詩。㑋修身以俟命兮。信蒼天而不疑。</text>
<title>感春賦 己亥</title>,<text>余讀朱先生感春賦。有會于心。謹步其韻。仍效其軆。						繄我生之無涯兮。出駕言而焉之。謇身世之兩忘兮。止窮湖而爲期。羌塞兌而息影兮。傷儒風之淪替。敎流水以籠山兮。愜遵養之素志。聊靜觀而自得兮。與萬物而同春。潛窮廬而永思兮。獨嘐嘐然古人。願守死而善道兮。仰先聖之玄訓。諒炳燭之無幾兮。惜短景於分寸。賡希音於點瑟兮。象至德於夔琴。覺千載之未遠兮。契羣哲於寸心。愛春容之燁敷兮。自晦根而䓗蒨。想玉燭之調元兮。恨斯世之不可見。願須臾之無死兮。覩太平之風光。望美人于雲霄兮。爛霞綬與月璫。齎㓒嫠之苦衷兮。惟一飯其不敢忘。憂其憂而樂其樂兮。勞我心而何極。歌康衢而擊壤兮。乘化歸盡復何傷。</text>
<title>和朱子空同賦</title>,<text>辛亥七月。夢拜近齋先生。覺來誦斯賦。依依是夢中光景。仍效其體。						曰孟秋之脩夜兮。心欝悒而不怡。繄吾軀之不寧兮。淹床笫于深閨。㑋耿耿而不寐兮。願借明珠之夜光。中悶瞀而忳忳兮。苦待曙而屛營。若有人兮揚靈兮。儼霞裾與冰容。望朝元之鸞驂兮。欲脫屣而往從。將求索于上下兮。勞我心而忡忡。邅吾升夫崑崙兮。路脩遠而難窮。攀槐嶺之珠樹兮。挹閬苑之靈風。鷄聲動而推枕兮。起視天而夢夢。述紫陽之古義兮。將問道乎空同。</text>
<title>極寒 丁未○十二歲作</title>,<text>裘重狐腋酒添籌。力戰寒威使我愁。擬待明年春放後。洞開千戶坐樓頭。</text>
<title>敬受內賜錦囊子</title>,<text>天吳紫鳳爛相光。出自坤宮襲襲香。雙手摩挲仍佩服。丹心一片貯玆囊。</text>
<title>庚戌年</title>,<text>尼父晦翁後且先。哲人終古降斯年。靑丘一域含生望。毓慶宗祊誕聖賢。</text>
<title>詠善竹橋</title>,<text>千古松山善竹橋。橋邊短碣記麗朝。興亡四百年前事。風雨蕭蕭血未消。</text>
<title>有感</title>,<text>衣冠何事化裘羶。四海陸沉餘百年。一部春秋無地讀。悲歌中夜撫龍泉。</text>
<title>和李在邦 承達 所贈韻 辛亥</title>,<text>岳翁名德早飛揚。冲歲承顔豈敢忘。不復東床聞警欬。楊山松栢幾經霜。</text>
<title>夜坐 壬子</title>,<text>駒隙光陰十六年。殘經果了幾多篇。滿天風雨蕭蕭夜。點檢愆尤未做眠。</text>
<title>二月二十九日夜。得一聯曰空餘萬古攀龍痛。不盡千秋拜犬羞。覺則蘧然一塲夢也。胷懷自覺不平。足成一律。癸丑</title>,<text>天長地久𣾘生愁。百世難忘丙子讎。巖坼蜂飛腥臭積。丁丑和成後。南城巖坼蜂飛。 霧開龜出異香收。孝廟在瀋時。香霧滿室。神龜現焉。 空餘萬古攀龍痛。不盡千秋拜犬羞。十載磨來三尺劒。燕山一片不盈眸。</text>
<title>病中書懷</title>,<text>謀事在人成事天。臥龍此語足悲憐。只緣阿覩爲魔戲。有志虛拋少壯年。</text>
<title>我聞 乙卯</title>,<text>我聞眞正大英雄。做出戰兢臨履中。儒者不從這裏去。千途萬轍摠歸空。</text>
<title>宣武祠感懷 二首</title>,<text>萬事滄桑入浩歌。邢楊廟下感懷多。吾東再造緣誰力。忍見金繒渡鴨河。						星夜提兵渡鴨灣。吾邦賴此有衣冠。凶誣未雪身先死。冤淚千秋不盡乾。</text>
<title>有感 三首</title>,<text>吾從何地讀陽秋。天下腥羶歲百周。已矣河淸吾不見。夕陽矯首望神州。						帝德如天草木知。吾東何日敢忘之。巍巍大報壇斯築。萬世千秋永有辭。						何事文恬武且嬉。從今復雪可無期。環東一域三千里。不盡忠臣烈士悲。</text>
<title>達川忠烈祠。拜林忠愍遺像感懷。</title>,<text>將軍遺廟達川陽。客子來尋感慨長。歲暮松杉增氣節。夜闌星斗見精光。英風燭目如將語。至恥藏心可忍忘。宇宙知音惟獨步。當時恨不配公傍。</text>
<title>自警吟 十一首</title>,<text>萬物之中人性全。希賢希聖又希天。一毫退托歸虛僞。階級分明有後先。						天下英才亦何限。皆從科擧誤平生。方知內冦尤爲害。栗老此言夙講明。栗谷曰異端門外之冦。科擧門內之寇。													栗老此言夙講明。肯從名利日營營。已知才短違兼善。宜向殘經了此生。						色戒尤當在少時。仲尼揭訓後人貽。戰兢一念無時已。咫尺淵冰到處隨。						酒害由來甚於色。喪身覆國摠由斯。疏儀可見防微意。大禹當爲萬世師。						德將遠亂世無人。酒色元來誤了人。休道論人酒色外。當於酒色可論人。						避財如箭庶無愆。戒得非徒在老年。哀彼迷津趍利客。忍將遺軆落坑淵。													欲學楊公三不惑。先從誠正下眞工。年來彌切忝生戒。夙夜憂 缺 不弛中。楊秉曰余有三不惑。酒色財。						迂士徒知數蠧魚。猝然當路事多疎。須看閩洛諸君子。用大體全任卷舒。						口說聖賢行蹠蹻。欺人不足又欺天。稔知自作誠難逭。神目昭昭暗室懸。						言非難也行爲難。眞實地頭着力難。白日靑天人可見。用心如此有何難。</text>
<title>春日遣興 二首○丙辰</title>,<text>歸心何事轉茫茫。强把瓠樽對竹墻。永日禽聲來枕外。時携殘夢到家鄕。						南來經歲又經春。一夢徒勞故國春。遙憶滿園花發日。誰陪杖屨共看春。今年不得陪王父賞春故云</text>
<title>遊達城</title>,<text>偶爾生佳興。停驢上達城。此區宜嘯傲。今日又淸明。萬木皆花意。空山但鳥聲。獨來還獨去。風雨滿前程。</text>
<title>桐華寺</title>,<text>一策飄然到八公。步隨流水上禪宮。千年樓閣凌天起。萬丈峯巒特地雄。花落客從紅雨裏。洞深僧出白雲中。堪憐草木猶驚賊。回笑東山折屐翁。</text>
<title>毘岳路中</title>,<text>漠漠斜陽外。翩翩白鳥飛。西風吹忽近。雪衲一僧歸。</text>
<title>紅流洞石壁。見以尤翁筆刻崔孤雲詩。口呼一絶。</title>,<text>孤雲詩已好。南澗筆尤奇。兩美湊成處。伽山重以之。</text>
<title>遂步崔孤雲韻 孤雲詩。狂奔疊石晩重巒。人語難分咫尺間。常恐是非聲到耳。故敎流水盡籠山。</title>,<text>天作伽倻萬疊巒。行人立馬水聲間。孤雲日落歸何處。花滿川流月滿山。</text>
<title>日涉亭。次壁上楊龜山韻。</title>,<text>杖几蕭然一室環。生涯付在卷書間。天晴魚躍方塘靜。風細蟬鳴古木閒。酒學堯夫時自酌。門從茂叔晝常關。苟無逐逐名塲意。咫尺紅塵是碧山。</text>
<title>拈老杜集中韻</title>,<text>寥寥復寂寂。永晝一孤樓。日㬉殘花睡。風高老樹浮。古人親汗竹。晩計在孤舟。喚起思鄕夢。啼鶯隔葉流。時有歸棲漣楸之計故結句云</text>
<title>贈禹斯文 載岳</title>,<text>眞儒左海仰文僖。志事雲孫繼述之。丈尺尋來陶叟訣。襟期托得考槃詩。生逢堯舜宜投耒。學貫天人尙下帷。知子遂初應不遠。黃花秋色滿東籬。禹丈先考曁先祖考受業陶菴先生之門。故第三句及之。</text>
<title>日涉亭</title>,<text>聳出山西麓。孤亭特地奇。雲翁楣揭筆。毅老壁留詩。寵辱俱忘了。沂雩可詠而。每懷班處士。丘壑好棲遲。</text>
<title>陪季舅往省楊根道谷外王父墓。不勝床膝之感。詩以抒之。二首</title>,<text>德義風流恨莫追。幼從慈氏典型知。茫茫穹壤無窮痛。又作㷀然失恃兒。						天高地闊𣾘生悲。此日無緣坐膝嬉。二十七年霜露感。滿山松栢長孫枝。</text>
<title>江上口呼</title>,<text>西風吹雪作嚴寒。遍體綿裘薄似紈。此地莫言波咜苦。篙師身赤立江干。</text>
<title>和李汝弘 載毅 所示感懷韻</title>,<text>我有龍泉劒。磨來意欲何。人間無淨地。天下是誰家。擧目山河異。回頭歲月多。非徒燕趙士。慷慨發悲歌。</text>
<title>承雲湖任丈 靖周 之訃。病無由奔哭。詩以抒懷。</title>,<text>吾道于今日益孤。如何夫子又長徂。近翁同志稱知己。聖主臨筵許大儒。古閤梅留床上易。虛堂蟲蝕壁間圖。端陽承誨渾如夢。格物眞吾二字符。</text>
<title>過善山義狗塚</title>,<text>義狗捐生地。停鞭覽碣文。醉眠人不起。風猛火將焚。救主由全性。殉身豈要勳。草間偸活輩。寧不愧斯墳。</text>
<title>題靑牛出關圖</title>,<text>騎牛仙子出凾關。一去流沙更未還。道德五千無實用。虛名徒爾滿人間。</text>
<title>至日識感</title>,<text>子夜微陽動。乾坤又一初。占星軒鳳去。告朔魯羊餘。俯仰光陰促。蹉跎志業疎。城南盈尺雪。悲歎坐窮廬。</text>
<title>雪中與金城甫 宗善 集近齋先生宅。歸賦二詩。示城甫仍上近齋。</title>,<text>暇日登凾丈。從容問道眞。渾忘門外雪。同侍座中春。偶作相觀會。仍知不倦仁。前期梅臘近。留待講天人。摳衣此日共聯翩。魯國靈光獨巋然。可幸依歸爰得所。吾生眞不誤餘年。</text>
<title>挽呂先達 光德○二首</title>,<text>不待文王作。翻然一變情。靜修如處子。端飭若書生。未遂鶯遷志。空留虎榜名。可憐薤上露。萬事只沾纓。						魯國靈光在。惟君獨信師。儒山負笈日。鍾岳橫經時。測海誠非易。撞鍾庶有期。氣淸知數局。空作丈夫悲。</text>
<title>拜外姑墓</title>,<text>伊昔黃冠白面郞。居然鬚髮已蒼蒼。東床坦腹渾如夢。草宿楊山歲月忙。</text>
<title>渡荊江。謹次重峯先生韻。己未○二首</title>,<text>彈琴臺下沒王師。宗國誰扶一髮危。後栗軍聲明大義。獨携七百渡江時。						灑泣三山倡義師。一身自許任安危。荊江江水流無盡。尙記秋風擊楫時。</text>
<title>靖節祠 十首</title>,<text>堯傳舜受日星明。邪翳中間混太淸。湖外高人能傲世。鷄山深處掩柴荊。						是母端宜生是兒。兒能自靖繼賢慈。身任大義雲孫在。一室三綱萬世師。右宋雙淸堂						君王華髮倚龍床。八歲元孫跪在傍。來汝集賢諸學士。他時承佐致昇平。						英陵松栢鬱蒼蒼。閱盡滄桑鬂髮霜。隻手擎天天柱折。但將一死報先王。右朴忠正公						花寒老圃雨收空。偉烈宏量屬魏公。千載寥寥誰伯仲。文翁德業冠吾東。													神武門深半夜開。彌天禍焰觸成灰。如微相國牽裾力。三木危機孰暫回。右鄭文翼公						身着襴衫頭軟巾。西宮門外謝慈恩。街童爭問何爲者。謂是當今有母人。						屈岳館中夢孔子。九龍村裏擧三郞。衣冠左海伊誰力。大老于今有耿光。右宋景獻公						根天大義卽師生。父子君臣可重輕。邢恕寢皮蒙反射。石翁祠下面應騂。						一封朝奏夕桁楊。刀鉅難剜鐵石腸。子在亦應當致死。千秋留與盡天常。右宋石谷</text>
<title>巖棲齋。謹次尤菴先生韻。</title>,<text>大老藏修地。臨溪屋數間。巖阿今寂寞。高躅邈難攀。</text>
<title>泣弓巖。謹次尤菴先生韻。</title>,<text>雲鄕仙御邈。空谷諱辰臨。白首宗臣在。痛哭復長吟。</text>
<title>月夜追憶近齋先生</title>,<text>端良純粹渾天成。鍾得山河正氣生。千載心期無與比。獨留冰月滿天明。</text>
<title>高陽路中。夜聞蟋蟀聲感吟。二首</title>,<text>千百爲羣不已鳴。嗚嗚咽咽到天明。問渠自苦那如許。謂是體天不息誠。						天機自動徹宵鳴。曾服文成見理明。所愧爲人不如物。日乾夕惕自由誠。</text>
<title>步姑母晬辰金元肅 鏽 識喜之作 庚申</title>,<text>問君何事樂今辰。母也生朝屬仲春。繄我餘生無所恃。年年臘吉哭慈親。臘吉卽先妣晬辰</text>
<title>贈別安汝必 壽祿○二首</title>,<text>隱翁氣節冠南州。蕭斧鋤姦凜若秋。何待百年公議定。是非宜向卷中求。汝必之先隱峯公著混定錄						好人猶好屋之烏。何况雲孫又世儒。命駕來尋千里外。懸燈三夜說程朱。</text>
<title>白杜鵑花</title>,<text>子規啼斷萬山中。血染山花花盡紅。憐爾獨知亡國恨。若將縞素訴蒼穹。</text>
<title>季夏偕李汝弘遊淸潭洪氏別業。謹步壁上三淵先生韻。</title>,<text>潭溪流水古今同。遐躅難攀永矢翁。元晦一過南岳重。堯夫不返百原空。亭亭古木斜陽外。漠漠高山暮靄中。入夜泉聲轉淸活。臥雲樓上思無竆。</text>
<title>崔文一 南爀 臨歸投詩。追步却寄。</title>,<text>門掩終南三十春。嘐嘐惟願古之人。黃唐世去雍煕遠。洙泗文傳諷誦親。誰識良工心獨苦。空歎末路道非眞。高風近日偏懷想。梅發晴窓玩易辰。</text>
<title>冰廬有感 二首</title>,<text>吾祖謝簪笏。晩家金華西。兒孫時獨至。淚濕窓間題。						林壑雖長在。籃輿奈不回。傷心植杖路。枯草復生荄。</text>
<title>八月二日。晨起梳髮。得星星者一莖。志業未就。而老將至矣。詩以寫懷。辛酉</title>,<text>我生二十六年更。曾謂金丹必可成。歲晩山中消息斷。霜毛贏得滿頭明。</text>
<title>步雅誦韻屬朴季立 命壁</title>,<text>錦湖秋水泛孤篷。萬里滄溟一棹中。我欲理筇隨子去。滿天煙月作漁翁。季立家在錦湖之上</text>
<title>鷺江舟中望六臣墓 三首</title>,<text>蕭蕭葉下漢江波。古木寒煙啼暮鴉。怊悵渡頭回首望。六臣墓上夕雲多。						君王葬在起中山。杜宇年年啼血斑。滔滔錦水通江漢。風馬雲旗幾日還。錦水在寧越						盈庭刀鉅凜如霜。方鐵殘骸孰掩藏。大明天地寬如許。欠箇一人金悅卿。世傳金東峯收六臣屍體。葬𪆽梁江上云。</text>
<title>乘月向省湖。到花田感吟。</title>,<text>高人棲息問何年。曙靄千重鎖澗泉。怊悵風流今寂寞。獨隨明月過前川。</text>
<title>近齋先生忌辰識感</title>,<text>象生才撤又喪餘。德義風流歲共疎。惟有白頭門下士。寥寥一室抱遺書。						丌上遺編任掃塵。一回披看一沾巾。泉臺漠漠經國手。誰貯神丹壽斯民。時校先生遺集</text>
<title>患阿睹廢課。悶鬱抒懷。用陽關軆。</title>,<text>病枕支頤睡意催。殘書束閣厚塵堆。却怪華山陳處士。空將千日卧雲臺。</text>
<title>夜臥自警</title>,<text>獨寢端宜不愧衾。西山炯戒砭余深。誰言暮夜無知者。腔裏天君有赫臨。</text>
<title>八月十五日。在白城未上墓。感而賦之。二首</title>,<text>經年爲遠客。形蹟滯安城。幾度松楸夢。難爲母子情。况逢中秋節。未作上墓行。矯首高臺上。孤雲望裏生。						靡靡秋已夕。凄凄露爲霜。可堪悽愴慕。空憶丘墓鄕。我未齋心薦。誰能以禮將。任他令節樂。風物屬殊方。</text>
<title>壬戌之秋七月旣望。偕李汝弘泛冰湖。</title>,<text>皓月東山出。千林宿鳥驚。魚龍寒不睡。河漢靜無聲。赤壁簫歌遠。西湖几案淸。滄浪秋雨後。正好濯吾纓。</text>
<title>期李子岡 鳳秀 于潁上。先出東郭。時潁丈 任魯向洛。仍陪還精舍。少焉子岡至。劇談鎭日而罷。歸路賦二律。謹呈要和。</title>,<text>獨策靑門路。相逢潁水湄。丈人旋杖屨。賤子款蓬茨。且進盃中酒。仍談案上詩。會心有嘉客。分手問前期。						衡茅依嶽麓。此地卜幽居。不去窓前草。時觀池上魚。素貧無郭畒。至樂在床書。蔭屋長松立。天寒翠自如。</text>
<title>八月晦發向金剛。路中偶成。</title>,<text>一人方壺夙有期。秋風匹馬路倭遲。知應此去無佳旬。却悔從前不學詩。</text>
<title>謹步近齋先生楓岳詩軸韻</title>,<text>寒露凄凄霜氣催。千林紅綠正時哉。蓬萊仙子如相識。應備鸞驂待我來。</text>
<title>白華菴懷三淵先生 二首</title>,<text>嘉遯名區豈道窮。十年高臥雪山中。有時移榻金剛去。百丈靑霞繞萬峯。						七入蓬壺興未竆。三餘讀易白華中。知應玩索天人處。智水仁山在我躳。淵翁入白華三冬讀易</text>
<title>阻雨未登毗盧頂。悵然賦之。</title>,<text>毗盧非天上。行行猶可登。登山未竆高。氣局心不弘。我來躡輕風。高擧萬峯層。雲臺與須塔。飛下勢憑凌。所期在上頭。扶搖凌太淸。俯酌東溟水。仰捫北斗星。未服金光草。飄飄四體輕。披雲吸沆瀣。御風遊汗漫。誰戲幽事成。夜來風雨亂。固知世緣重。難爲象外觀。愧我體未眞。穢念尙盈懷。仙靈一揮手。淸遊若爲諧。寄語赤松子。重陰爲一開。設約竟空言。反躬發深省。注目空宇黑。徙倚禪窓冏。</text>
<title>山中雜詠 二首</title>,<text>丹霞萬樹千樹。白雪前峯後峯。下有寒棲老子。超搖不辨春冬。						釋子參禪宴坐。仙人乘化遺踪。欲問眞詮底處。但聞流水溶溶。</text>
<title>石上覓近齋題名不得。爲之悵歎。用晦翁西林韻。</title>,<text>巾車不逐素秋回。此地空餘靑鶴臺。方信蓬萊水三淺。厓題消落九年來。</text>
<title>懷李子岡</title>,<text>偶從白馬峯前寺。忽憶碧陰樓上人。五入金剛傳長老。賢孫何日更尋眞。</text>
<title>眞珠潭有嶽翁題名</title>,<text>曾將牙纛過山中。自許風流湖海翁。惆悵眞珠潭上望。香爐峯是丈人峯。</text>
<title>懷李汝弘</title>,<text>山中老桂樹。翠葉自垂垂。我來折其榮。折之將貽誰。念彼端居士。乃在天一涯。馨香雖盈懷。路遠莫致之。何由共攀援。不負皓首期。</text>
<title>楡岾寺次近齋韻</title>,<text>寶地山中闢。瑰觀天下無。星宮披繡障。金佛擁香楡。嶺峻停飛鴈。泉靈啄異烏。人生此不到。覊馽與何殊。</text>
<title>至東海</title>,<text>我自金剛至。行遵東海灣。人間方有水。天下更無山。今日始橫棹。十年空閉關。雖無康樂句。靈界便忘還。</text>
<title>泛舟向海金剛。次近翁韻。</title>,<text>一水連天萬里長。孤帆直指海金剛。層層玉笋爭奇怪。點點雲鬟見渺茫。知是媧皇留鍊石。還如河伯歎望洋。乘風欲泊扶桑下。鞭起六龍擎太陽。</text>
<title>九龍淵</title>,<text>誰鑿天湫深復深。飛流千尺落潭心。寄語九龍休自蟄。有時噓氣作甘霖。</text>
<title>通川路中望海</title>,<text>平生仰止魯連風。今日行臨東海東。欲挽餘波聊一洗。百年腥穢漲寰中。</text>
<title>叢石</title>,<text>兩儀分高下。重濁結爲地。地以石爲骨。往往鍾詭異。魏楡傳能言。岱畎亦貢怪。浮磬出泗濱。昆吾耀西海。松風方一丈。颯颯生凉猋。白鶴山上屛。絢紋爛九霄。更有月林鏡。晶光徹臟腑。洪河撼龍門。屹屹障砥柱。何似金壤北。萬玉自叢叢。周遭作屛障。凝聚當軒櫳。簇簇皆成雙。稜稜具象六。不用揮斧斤。云胡如繩削。則彼羲爻象。重三以爲形。井井八榦桂。粲粲三珠樹。丹霞繞玉臺。精明發玄圃。㝡愛四仙巖。森羅拱滄溟。高出戴山鰲。直壓捲海鯨。開闢幾何年。壁立不曾傾。不因天工賦。那容人力成。靜言究其理。茫然思太初。造化偶一値。此物間堪輿。二三太陰數。雪花應其象。氣核鍾玄精。眞形不自爽。宜成自然數。六稜無不同。非我刱己見。受說考亭翁。</text>
<title>自通州歸書候鶴林使君李丈 湐。兼控未造之由。使君投以一律。步韻却呈。</title>,<text>通州太守赫蹄傳。洛下遊人蠟屐旋。穿島雲帆留宿債。鉢山霜葉負淸緣。懸知入室尊盈酒。可耐思鄕日抵年。千里郵筒荷至意。聊將拙語續瓊篇。歙有穿島鉢山</text>
<title>淮陽路中</title>,<text>紛紛黃葉打征衣。急峽天寒鴻鴈飛。遊子不知前路遠。霜林斜日淡忘歸。</text>
<title>東遊而歸。謹步近齋先生紀行古詩韻。演成長編。以敍勝賞。</title>,<text>性本愛邱山。平生自蘊結。閉戶守竆廬。誰醫烟霞疾。案上名山記。思至時披閱。局束鰈域中。五嶽行不達。不有象外遊。何由宣壹鬱。夙聞東海東。有山名怾怛。華夷願一見。奇勝難俱說。中秋裝吾駕。啓塗興飄逸。歷省孝子峯 季父墓。愴慕文以述。扣之猶不應。反袂自銜恤。陟彼祝石嶺。回頭世緣絶。遙遙白鷺洲。洲深鷺飛越。深深禾積淵。終朝憇腰膝。孤雲出錦峀 峒陰新阡。望之心欲絶。遲遲不忍去。雙涕如河決。振衣立嶺上 斷髮嶺 。長風吹弗弗。何處是蓬萊。不辨山與雪。延目試周覽。全體安可悉。驅馬無停息。還忘疲氣血。行行向長安 寺名。長安入霞蔚。逶迤溯靈源 菴名。窮處水蕩潏。輕輿或枯筇。飛鳥共出沒。明鏡 臺名 照黃川 江名。晶光爛相徹。咫尺白塔洞。悵望心不歇。岑樓 歇惺 坐夕陽。萬峯爭秀發。眞面自呈露。神怪何翕忽。皓彩凌白日。錯落罨畫出。始認墮蓮花。更疑堆玉屑。五城十二樓。次第開門闥。嵬嵬廣漢殿。上帝弭絳節。不待生羽毛。飄飄臥蓬闕。所以昔有人。於此欲斷髮。移步且徘徊。高臺聳天一 臺名。㝡愛衆香城。孤標出天末。千樹復萬樹。琪花着楓栝。峨峨毗盧頂。誰與爭嵂屼。淸猋動瓊林。披襟如濯熱。萬瀑 洞名 鳴不已。在目浩而潔。不見楊應聘。但見如椽筆。葩叟留心畫。高躅邈難匹。恨未陪杖屨。長跪受眞訣。摩挲更延佇。誰爲挽佛日。且進尊中酒。仍弄沂上瑟。夕照斜澗壑。林霏灑巾襪。歸來卧方丈。不復塵念綴。秪爲樂仁智。非因希仙佛。皓天默不言。星辰但森列。明月出玄霄。似聽瓊蕭咽。仙鶴 臺名 飛不下。雲間聲戛戛。須彌跡已幻。孤塔但崷崪。細雨圓通菴。高枕萬想滅。玉女上三淸。洗頭盆空設。捫蘿躡靈蹤。銅柱撑古窟 普德。攀援桂樹叢。淹留棲石室 摩訶衍。歲暮悵夷猶。此心與誰詰。白雲 臺名 倂高旻。上下緣索鐵。挈杖訪佛地 菴名。痛飮靈泉 甘露水 冽。長嘯上仙臺 隱仙臺。直下見溟渤。垂垂十二瀑。飛落驚我瞲。赫日光相盪。層崖勢欲奪。却疑御泠風。身輕免顚跌。曉洞 曉雲洞 雲靉靆。船潭 潭名 水瀄汩。縈紆轉石徑。娑婆依林樾。楡岾 寺名 變龍淵。傳說殊怳惚。鴈嶺與狗峙。天門通箭括。登登視下界。羣山如蟻垤。百川 橋名 駕雙龍。雲橋固扃鐍。鼓棹海金剛。玉笋堪怡悅。翳翳扶桑枝。可望不可拂。如聞五雲裏。金鷄聲鳴軋。龜巖聳西東。擎天勢自屹。朝旭上高亭 海山亭。海山阿睹物。造化鍾秀氣。開闔陰陽割。知慮十洲上。形勝無與埒。三日 浦名 遊何忙。雲浦空悵失。倘逢四仙子。携手弄脩月。蟄龍臥存身。九淵 九龍淵劈巢穴。我來鞭不起。雲雨無時訖。叢叢石六稜 叢石亭。眞宰乃應竭。其下松生筍。盤桓醒睡兀。衆玅集壹區。玆理誰從質。憑欄賓初日。回笑夸父渴。直欲乘桴去。揮斤八極豁。未趁汗漫期。我行恨不卒。纔成十日遊。仍作千里別。一覩方爲快。於焉志願畢。夜夜虛堂夢。鞵韈從皆骨。</text>
<title>步姜文老 周欽 贈季立韻</title>,<text>楓松遺緖幾人傳。聞說龜翁繼昔賢。作者中間仍寂寞。願君向道惜流年。楓巖崔公愼，松巖李公載亨，龜巖李公元培。</text>
<title>拜心齋宋丈 煥箕○癸亥</title>,<text>胷中茅塞積千疑。強索還應道益離。武華池邊今又到。願從凾丈質新知。</text>
<title>素沙</title>,<text>行人立馬素沙坪。忽憶麻公善用兵。驕虜投鞭將北渡。將軍授鉞向南征。相逢此地仍鏖戰。終樹奇勳永策名。極目阿橋橋上望。不知何處是南京。</text>
<title>到潁上値丈人駕言。仍步李子岡留詩以呈。</title>,<text>贏驂東出郭。鳴鳥碩人廬。庭草芳心在。園花落蕊餘。雲深行逕失。門掩午陰虛。何處莘村路。林端望小車。</text>
<title>日涉亭値春暮。誦康節暮春吟。仍步其韻。</title>,<text>春陽煦物下遲遲。綠樹陰濃花影稀。亭午風微簾幕靜。坐看禽鳥自飛飛。</text>
<title>望靈芝洞懷子岡</title>,<text>東岡高卧二先生。子父相承以道鳴。不遠神仙錢若水。相涵冰月李延平。至今惟有篔簹訣。伊昔應深邱壑情。寄語賢孫勉明德。舊書携取掩柴荊。</text>
<title>金水亭。謹步板上思菴韻。</title>,<text>峽口天開敞四楹。誰敎此地費經營。蓬萊海客衣巾秘。松月相公邱墓平。山近玉屛含翠黛。川回金水泝空明。遲遲野日爲留客。徙倚楓林無限情。楊公士彦號蓬萊海客。松月指思菴。</text>
<title>拜鵑窩舊址。謹步牛溪韻。</title>,<text>蒼屛千疊水雲深。丞相遺廬底處尋。俄然淸月東山上。炯炯先生不昧心。</text>
<title>又次思菴韻</title>,<text>澹一淸虛爲質疑。仍論天地未生時。遺編珍重眞詮在。應許潭翁覺後知。思菴以經傳未嘗及天地之先。又謂天地未生之前。冲漠無朕而已。又謂澹一淸虛。爲氣之始。栗谷辨之。</text>
<title>靑鶴臺。謹步石上陶菴韻。</title>,<text>丞相騎鶴去。高臺立幾時。秋水澄餘滓。山日含淸暉。石逕留筇音。空吟宿鳥詩。</text>
<title>舟中望二陵</title>,<text>寒烟落木漢之濆。嗚咽江聲未忍聞。肅肅峻屛留淚雨。陰陰崇樹結愁雲。西京玉匣蛟龍吼。黃帝喬山劒舃存。義士江東羞寸刃。至今無恙吉酋墳。</text>
<title>過三田渡。渡上有淸汗碑。四首</title>,<text>舟行休泊三田渡。渡上一拳石尙留。惟有朝宗江漢水。滔滔盡向海門流。						南漢城頭雲未收。盟壇千尺至今留。知應石室祠前水。羞向三田碑下流。						我有腰間尺劒明。欲將秋色共崢嶸。願言白日轟雷斧。撞破螭頭與地平。													華陽未忍廢王春。抵死苦排媚虜人。愧殺當時李學士。甘心秉筆作陪臣。</text>
<title>金正宅 基叙 卜居平邱楸下。於其行。與之詩。六首</title>,<text>黃兔滄桑道益明。宗儒人說大司成。蕭森梓樹淸風動。時和賢孫夜誦經。						潛翁自有壽民丹。用處能令一域安。留與後人竆玅訣。六松亭下掩柴關。玅一作旨						正學高才閒靜堂。胷中歷歷鋪皇王。壁間獅子看應愛。奮迅要令百獸僵。						婆娑林壑斗陵翁。憂樂平生進退中。雲吉山前千仞壁。更輸小阮振衣風。						洌水風高落木秋。可堪相送到平邱。一言贈處今何以。聊誦周詩厥德修。						寒花落葉閉門時。虛負滄洲歲暮期。擬製荷衣隨子隱。可能容我半山陲。</text>
<title>龜巖處士李公 元培 輓 二首</title>,<text>聞說天雲外。新封處士塋。北方稱傑士。南國說高名。不有家成敎。那能天聞聲。懸知乘化日。應晦少微精。						先王條問十三經。辨對千言析義明。萬里琅凾馳驛使。九重仙詔下柴扃。丹衷可忘君民志。素履非安沮溺畊。不報知應還是報。雲鄕歸侍也陳情。</text>
<title>日涉亭賞花。步朱子韻。甲子</title>,<text>蕭灑園亭春向深。幽人拄杖日登臨。方知天地句當事。惟是盈盈生物心。</text>
<title>三月十九日。卽毅宗皇帝殉社之辰也。不勝悲憤。情見于辭。奉示潁荷兩座下。三首</title>,<text>此日知何日。先皇殉社辰。有光洪武烈。無媿禮經文。正氣凌千古。仁心及八垠。吾王大報意。壇上祼將親。						其二。謹步孝廟瀋陽質館韻。													至諴終未動天人。飄泊皇靈左海濱。日月猶明心獨照。江山已改恨長新。吾東可忍忘今日。中土誰能記舊春。敬奉衣襟遺詔讀。不堪一字一沾巾。						其三。謹步尤翁孝廟諱日韻。						九州無淨土。龍駕何處臨。海外遺民在。斯晨起悲吟。</text>
<title>姜泰齊輓 二首</title>,<text>夫子曾發歎。才難不其然。邇來閱人衆。鮮有如子賢。風度超閭井。襟期出市廛。終緣局於地。未副降才天。						昔我出靑門。行尋樊里村。人間忘寵辱。物外起田園。具黍深情見。分山後約存。那堪送君去。仍復葬蘆原。</text>
<title>偕李子田 龍秀，子岡，子埜 驥秀，李元裕 寀，宋日章 文絅，堂從允汝，奭汝。舟遊至鷺江書院。二首</title>,<text>漪漪鷺江水。侐侐定齋祠。公死心不死。滿天星斗垂。						誰不知愛母。惟公獨爲子。回頭望明陵。梓樹靑未已。</text>
<title>愍節書院 二首</title>,<text>百死丹心苦。千秋白日輝。九原如可作。吾欲與同歸。						江聲嗚咽越中來。似訴君王不盡哀。怊悵景仁堂上望。九疑山斷暮雲頹。</text>
<title>四忠書院</title>,<text>秩秩堂中四像陳。堂堂正氣薄穹旻。安危宗國今誰在。欲向丹靑起藎臣。</text>
<title>發四忠書院。舟下西湖。拈舟字共賦。</title>,<text>斜日祠前樹。微風岸下舟。相將數子至。仍泛大江流。亹亹參談笑。搖搖任去留。未愁西景暮。來歲又玆遊。													右記遊												子非山澤相。差強泛虛舟。不使塵心淨。要須大白浮。商量皆外慕。自在此中流。相贈平生意。毋忘今日遊。													右屬子田獻嘲																			知君有素性。仁義是居游。學海終能涉。平津可自由。幽期在邱壑。浩思入滄洲。李郭風流遠。吾儕又共舟。													右屬子岡												我來鷺江院。君自伏波樓。性癖耽幽賞。年衰思壯遊。高吟當落日。晩醉泝淸流。似是忘機者。白鷗飛近舟。													右屬元裕												平生喜孤往。今日駕扁舟。况有同人在。相看永夕留。觀瀾要悟道。忘返戒從流。無限斜陽好。離懷杜若洲。													右屬己</text>
<title>暮春者。自得翁李公 義秉 會潁上賞花。賤子猥與冠童之列。越數日。潁上丈人投示近體。僭易奉和。更承自得翁所步。寄意過重。有非賤陋所敢當。謹次原韻數字。還奉自得丈人座下。</title>,<text>不期良日會。仍趁滿山花。信息方知大。風光爲更加。遐情忘爵祿。綺語帶烟霞。操几前期在。蒼葭水一涯。</text>
<title>又奉古體一首。用敍向慕之忱。</title>,<text>少小無所識。猶能貴名節。夙聞韋窩翁。樹立甚卓越。年未及致事。抗章乞骸骨。不獨漢廷中。二疏能勇决。世運入平陂。堅白不磨涅。葵藿性傾陽。之死猶莫奪。賊臣沮壼治。彝倫幾斁絶。擧世皆混濁。淪胥不知恤。惟公諦斯義。憂憤欲成疾。車懸身已退。無路叫紫闥。惟有丹衷苦。但願黃裳吉。君子成敎國。淸議所由出。何必吾家操。志士彌激烈。玄天本仁慈。奸凶奈媒孼。一節終不渝。三忠 吳陽谷，李雙栢堂，朴定齋。 可與匹。事異心則同。千秋歸一轍。闒茸盈朝廷。仁者亦戰慄。無由訴危衷。陰雲擁天闕。竆溟返孤櫬。行路猶嗚咽。至今滄海南。寃氣蟠鬱律。天怒不竟夕。陽來有七日。何待至百年。公議定不沬。然亦知德希。風節將沉沒。在公何重輕。顯晦猶外物。忠臣有孝子。至行因異質。顔丁善居喪。高柴常泣血。獨抱固窮節。仍守東岡室。不仕自有義。至痛尙蘊結。非是要潔身。自靖受賢達。歲寒百草零。松栢獨蒼鬱。夙夜更努力。令譽有終畢。秉彝自好德。賤子何稱述。</text>
<title>向淸潭。少憇延恩門。</title>,<text>吾邦偏荷大明恩。延勅當年在此門。不復皇華消息至。仁山皺綠獨含寃。</text>
<title>八月下澣。集潁上講學。述其事奉同會諸君子。</title>,<text>尋眞臨北麓。觀德至東林。揖讓追三古。危微戒一心。風流興國寺。豪氣祝融岑。日暮歸未晩。淸風滿我襟。右屬潁上丈人													若士老好學。竆年書一床。閉門淸江上。惟有誦聲長。慨念衢塗昏。秉燭燭無疆。爰謀素心人。絳帳開東岡。不惟相觀善。而又惠後生。我來獲升堂。躳聆金石聲。原思已造深。闡微亦硏精。往往析疑義。發人所未發。主翁首肯可。賤子心開豁。不有眞積力。何得泉湧出。夙聞九仞山。一簣功未畢。亦有行百里。九十半塗轍。日月擲人去。致遠非倉卒。及時當勉勵。下學至上達。有初鮮克終。周雅戒罔忽。國以善爲紀。士又重經術。成敎分內事。努力加邃密。老學尤可愛。龍門有遺訣。好善卽天性。作詩用自述。右屬疇巖丈人													蚤行到蘭室。待君君不來。天風一披拂。庭樹秋聲回。坐久啄木驚。靑眼爲一開。欣賞八歲書。相與用稽疑。珍重晦庵翁。爲我百世師。做人須樣子。作聖爲根基。要看心軆正。莫作口耳資。平生用不盡。名言允在玆。休言三古後。學絶敎養乖。一日難再中。盛年不重廻。所以賢達人。慥慥惟及時。仰首視商山。燁燁榮紫芝。一年且三秀。非直爲療飢。嚴霜結百草。奈何當復衰。感物願及早。俛焉日孶孶。開月更來會。刮目以相期。暝色靑門道。帶月携手歸。臨歧相送處。夕露沾我衣。商山峯在潁尾上○右屬李子岡													終年枉讀滿床書。小學篇中面目疎。但願昨非從此悟。寒暄詩是指南車。金寒暄詩曰小學書中悟昨非○右自屬</text>
<title>黃花下述淵明</title>,<text>淵明性愛菊。非是爲看花。生憎寄奴草。春到擅芳華。</text>
<title>玄溪精舍 乙丑</title>,<text>峽裏日多雨。蕭蕭楓樹秋。不才違世路。有志慕前修。霜落稻粱熟。溪深鷗鷺幽。遺安吾祖意。不以兔園收。</text>
<title>歸自陶山途中口占</title>,<text>去去山蹊路。凄凄霜露秋。野長鳥飛絶。天闊鴈聲流。羣物亦知止。我行猶未休。輕陰在天際。立馬意悠悠。</text>
<title>送李子岡隨大人使燕 八首</title>,<text>我家江漢上。日夕看東流。送君萬里去。非復舊神州。						曉日西門道。淸霜遊子衣。遙將一尊酒。珍重勉遄歸。						月老雲章動八垠。一時爭誦辨誣文。華人若識賢孫至。應謂東方產寶薰。博物誌曰東方君子國。寶薰生華。						百年珠幣役三韓。冠盖相望碣石間。更起書生隨使節。行輸奇策閉灣關。						屋社遺墟禾黍長。君從何處謁天王。知應天壽山中去。十四陵前淚萬行。						召丹自有大心胷。殺氣燕天劍作虹。太子河邊須酹酒。莫將成敗論英雄。						憑君欲吊望諸君。高義千秋尙薄雲。日暮金臺秋草沒。不知何處有孤墳。						可奈天心無改移。寒威九野錮陰時。玉河館裏閉關夜。應感微陽地底回。冬至在近故云</text>
<title>十月十八日。卽亡妹生朝也。感而賦之。</title>,<text>地下無白日。人間足靑春。爾歸仍緬邈。吾在獨悲辛。可忍終千古。何由贖百身。天高號不應。此意竟難陳。</text>
<title>十二月十七日。送金伯元 泰根 歸洛。</title>,<text>梅花初發故人來。花未凋零人已迴。夜夜廵簷誰共笑。參橫月落獨徘徊。</text>
<title>遣懷 丙寅</title>,<text>重門雖設晝常關。寂寂寥寥心自閒。萬里江南花應發。不知何處是好山。</text>
<title>邵子詩曰。閒居愼莫說無妨。朱子釋之曰蓋道無妨便是有妨。余處獨居閒。苦患頹惰。有味此訓。因之爲詩。</title>,<text>閒居愼莫說無妨。纔說無妨便有妨。天地鬼神森布列。休言不善亦何妨。</text>
<title>順興浮石寺聚遠樓</title>,<text>自從金剛歸。我目無全山。行行過大嶺。筇屐住雲間。我身不知勞。我心有餘閒。非緣學仙佛。岑樓使忘還。</text>
<title>謹次退溪仙飛花韻</title>,<text>花發千年古寺門。不敎雨露養靈根。重淵陽德如泉達。亦被乾坤化育恩。</text>
<title>舍人巖 巖卽禹祭酒倬硏易處也</title>,<text>聞說禹舍人。棲遲此澗谷。我臨水聲中。如聞誦周易。</text>
<title>六月十二日。發向漢師。路出華城之遲遲臺下。識感。</title>,<text>憶昔先朝駐蹕時。遲遲臺下每遲遲。黃昏故道遺民泣。濕盡山頭三字碑。</text>
<title>偶成</title>,<text>庭梧策策動新聲。喚起幽人渴睡淸。更有形神超越處。畫欄南畔聽蟬鳴。</text>
<title>黃花下偶題</title>,<text>我愛窓前黃菊枝。天寒霜落見眞姿。含觴悵望金烏叟。欲掇芳華祭伯夷。</text>
<title>夕宿內院菴。菴壁設佛像。參坐有感。三首</title>,<text>如來亦是大心人。普濟羣生自性眞。可惜未聞君子道。枉論緣業誤生民。													聰明慧智自離倫。勤苦修行亦近仁。恨不用心眞正地。空令聖路塞荊榛。						連天蔥領限西垠。不識中州有聖人。名敎中間存樂地。可憐虛作自焚身。</text>
<title>行數百里。見田野盡闢。感而賦之。二首</title>,<text>茫茫田野闢無垠。擧世何多不飽人。我願君王法箕聖。早施仁政答斯民。						唐虞三代亦斯民。貧富如今奈不均。珍重廣川傳玅訣。佇期比屋可封人。蕫子請行限民名田。以塞兼幷。</text>
<title>十二月九日夜。偕伯元步月東閣前庭。</title>,<text>愛此風光好。那堪淸夜徂。雲空天更遠。星淡月逾孤。放步心隨闊。哦詩氣欲蘇。歸來燒燭坐。一室靜書圖。</text>
<title>旣望爲送奭汝發向振威。途中作。</title>,<text>行人立馬遠郊中。大地茫茫夕照紅。天意未堪沉萬象。故留餘景滿千峯。</text>
<title>陽城牛老峙望海</title>,<text>曠野東頭聳碧岑。夕陽驅馬獨登臨。忽看大海西南坼。牽動長風萬里心。</text>
<title>丁卯歲正月上旬。閣梅盛開。感而賦之。</title>,<text>姑射仙人綽約姿。每年南至與相期。前冬何事來差晩。爲趁春王正月時。</text>
<title>三三日。兪丈五汝 常柱 招邀登東臯。日入而歸。</title>,<text>遲日睡龍洞。幽期飛鳳臯。踏靑仍舊俗。垂白復吾曹。目極平郊闊。身參遠峀高。解携西景暮。淸露濕輕袍。老杜上巳日詩。有鬢毛垂領白之句。兪丈及賤子髮俱白。故頷聯及之。</text>
<title>新屋</title>,<text>新屋南山下。風檐綠樹齊。未須携酒去。端坐聽黃鸝。</text>
<title>聞鶯</title>,<text>流鶯百囀復千囀。綠樹陰濃淸晝長。莫使臨風頻喚友。百年身世已相忘。</text>
<title>江樓有感</title>,<text>盡日行人集渡頭。渡頭風浪蹴天浮。虛舟出沒泡花裏。副手梢工底處求。</text>
<title>朴都事 師爕 挽 二首○戊辰</title>,<text>靑氈詩禮故家門。敦孝出來百行源。遙想雲林廬墓地。秪應枯樹淚餘痕。公嘗廬墓于雲林山中						辭爵難於蹈刃難。古來林下少休官。憐君脫屣金吾貴。錦水春瀾弄釣竿。公居錦水之上</text>
<title>閤梅</title>,<text>我愛寒梅樹。馨香自潤身。世間知德少。羞殺看花人。</text>
<title>六月上旬。上躬禱于南壇。入夜得雨。喜而賦之。</title>,<text>君王移蹕爲三農。露坐郊壇烈日紅。一炷心香仍上格。沛然中夜雨承風。</text>
<title>族大父 善曦 自維楊之伊潭。移宅于積城莘野。因以自號。詩以見意。謹玆續貂。</title>,<text>第七重山山水州。主人爲卜此淹留。赤城仙子相將去。紺岳眞君仍作儔。閒逐鷺鷗雲渚浴。靜隣麋鹿石門遊。離離玉樹階庭秀。高臥茅廬百不憂。七重。積城一號。</text>
<title>九月十六日遊淸漪亭</title>,<text>淅瀝撼孤枕。初疑風雨聲。攬衣出門看。月明潮水生。</text>
<title>進學堂 在石室書院 望渡迷。仍懷邱隅。</title>,<text>山門中坼兩江開。急峽連雲倒瀉廻。應到平邱波浪靜。仙舟好載道人來。</text>
<title>逢邱隅丈人 五首</title>,<text>一笑江樓雙眼靑。五年相阻兩忘形。世間寵辱何須道。參語天人坐月星。						君民素計自竆經。一片公心炳日星。懷寶由來難下手。願崇明德永芳馨。						何來仙鶴下雲汀。獨立昂然整雪翎。多事烏鳶求食嚇。秋風會看到靑冥。						平生炯炯一心靈。兩地流通不暫停。夢裏渾忘湖水闊。夜來猶到六松亭。						滔滔盡向終南徑。皎皎誰能守北山。留得丈人江上老。淸風千古可廉頑。</text>
<title>贈李在邦學士 三首</title>,<text>乘鶴橋頭學士廬。淸秋棲息近何如。玉流洞裏金華洞。石室焚香看道書。						門掩空山獨寤歌。東籬秋色問如何。人中淸士花中傑。苦節相參較孰多。													牢落終年抱病憂。音書人事兩悠悠。來鴈無聲楓葉變。不堪風雨送殘秋。</text>
<title>十月九日賞菊。仍誦淵明九日詩。至持醪無因。空服九華。尤有會於意者。步其韻以寄懷。</title>,<text>靜觀乾坤化。萬物各資生。四時多佳節。獨愛重九名。露凝遊氛息。天高風景明。萬木將晦根。蕭森作秋聲。園菊有黃華。開盡慰頹齡。年飢國有禁。無酒可對傾。但懷貞秀姿。十月猶自榮。抵死抱遺香。所以稱我情。誰云竆陰至。陽德自生成。</text>
<title>憶妹。用杜陵憶弟韻。庚午</title>,<text>家君得邑去。高坐嶺南樓。憐爾望雲思。添吾陟岵愁。行將畫室往。仍復數年留。願汝隨陽鳥。秋風到海陬。</text>
<title>泉雨閣在叉溪上。丁巳陪季父至。庚午七月卄一日。又携翊汝至。回想舊遊。不堪存沒之感。詩以識懷。</title>,<text>十四年前此地遊。中間人事摠悠悠。蒼山欲皺幽泉咽。碧樹寒蟬又一秋。</text>
<title>野草 時作密陽覲行</title>,<text>我愛野田草。經秋自放花。無人解幽賞。霜露護天葩。</text>
<title>田水</title>,<text>我愛田間水。涓涓自到溝。盈科猶復進。滄海與同流。</text>
<title>達川戰塲</title>,<text>屹山高漠漠。達野浩茫茫。地勢無夷險。人才有短長。韓侯傳活法。戚帥秘奇方。將軍能捨命。宗國奈天亡。韓侯活法。卽背水陣。戚繼光奇效新書。乃御倭之方也。</text>
<title>過林忠愍祠</title>,<text>海東無將帥。惟有一林公。自盡陪臣義。終輸屬國忠。難容小區域。能做大英雄。朝日照遺廟。昭昭見赤衷。</text>
<title>洛原途中。用韓文公韻。</title>,<text>不覺離家近一年。屹山飛屐洛江船。重陽時節無風雨。敬謝冥冥會事天。</text>
<title>九月二十一日。泛舟南樓下。</title>,<text>太乙眞人上紫冥。獨留江上一孤亭。淸歌欲闋斜陽暮。萬竹蕭蕭響晩汀。船上有閣。名太乙亭。</text>
<title>下船登嶺南樓。次板上牧隱韻。</title>,<text>盡日烟波一棹橫。夕陽無限遠江平。官娥強解幽人意。水檻爭歌欸乃聲。</text>
<title>嶺南樓。次板上三淵韻。</title>,<text>密府千年國。山南第一樓。地通三浪浦。天抱一孤舟。雲磬來蓮寺。沙禽慣棹謳。酒醒渾忘語。晴日漾中流。</text>
<title>二十一日。偕翊汝拜禮林書院。佔畢齋主享之所也○二首</title>,<text>靜思泉壤禍。磬折暗聲呑。縱食周王粟。寧忘楚帝魂。辭雖嫌直截。志欲訴煩寃。斯義質巾几。微言不在言。						圃隱初夫子。中間作者無。先生開正路。後世作羣儒。名豈因文著。功由與道俱。彝尊遺錄在。師友自江湖。江湖畢齋之禰。彜尊錄畢齋爲江湖紀實之編。</text>
<title>步今是堂任公義伯嶺南樓詩韻。上潁西任丈。二首</title>,<text>棠茇百年遺愛深。江山文藻想眞襟。寒流微月渾如舊。無復淸簫響竹林。													一上名樓悵望深。若爲罇俎繫疎襟。明年鳧舃應南至。銀燭朱欄對茂林。</text>
<title>辛未歲正月三日。爲觀淸修金公城甫之葬。自密府發向京師。四日踰八條嶺入達境。承敦府新命。馬上口占四絶。</title>,<text>心期早托許巢倫。天地中間自在身。三十五年成一笑。簪紳班上姓名新。						平生行止信蒼天。聚散浮雲任自然。惟有存身藏拙法。水邊林下了餘年。						曾無一事慰親心。烏鳥私情結寸忱。懸想近民軒上座。手擎華誥感恩深。家大人時在密城官次。近民軒。密之東閣。						君臣大義自天經。一片丹心炳日星。竊愧踈才無藉手。秪將自靖獻微誠。</text>
<title>梅竹堂望畢齋墓</title>,<text>我居叢碧堂。尙友在竹素。眞想雖彌襟。寥落無與晤。有時悠然坐。南山半隱霧。其下四尺封。謂是畢齋墓。松檟不改陰。兆域宛如故。孰云伊人亡。眷然肯我顧。世隔四百年。神遇如朝暮。爲誦郴江誄。有懷要一吐。策名光陵朝。斯文曷爲賦。死生六忠臣。以心期同趣。惜不早自靖。終身立脚住。春秋微婉義。云胡不竊取。縱欲忠憤敍。何以文字寓。侃侃濯纓翁。行顯驥尾附。師旨如欲述。自可不言喩。豈昧爲諱禮。聊欲無辜籲。難容一辭干。詎須四字註。但快子光心。適逢喬桐怒。難將小心腹。仰測大規度。興言有餘悲。緬焉起深慕。神交自冥漠。我來後巾屨。欲辨仍忘言。落日迷遠樹。</text>
<title>閏三月十二日夜。陪家大人上嶺南樓。用老杜岳陽樓韻。</title>,<text>朱幡自東閣。彩服侍南樓。吹地江聲轉。翻天月影浮。玉欄參遠峀。銀燭暎虛舟。鳧舃偶乘興。闔州仁澤流。</text>
<title>十五日泛舟下三浪</title>,<text>幽人牽晩興。遲日泝淸流。雨足江如海。風恬舟似樓。岡巒同往往。天地共浮浮。更有橫江鶴。飛過問我遊。</text>
<title>敦府新命後。疇巖丈人屢書勉出。終垂詩敎。示以用晦之義。意甚盛也。追步瓊韻。用伸仰止之慕。</title>,<text>爲誦無尤象。大畜九二。輿脫輻。中無尤。 仍知止孝心。戴恩三命重。齎恨九幽深。難動龍蛇蟄。長悲烏鳥林。平生自靖義。三歎有遺音。丈人三辭除命。輒有詩故云。</text>
<title>六月二十日。卽尹氏妹亡日也。夜夢涕淚相對。覺來楚愴。未忍爲懷。懷見于詞。爲二律。</title>,<text>嚴君爲密陽。盡室集殊鄕。惟見儐籩豆。空懷納酒漿。憐渠已朽骨。使我欲剜腸。縹緲飛樓上。魂歸一徜徉。						一掬安巖塚。猶留淺土中。封虛淋雨水。隴剗沒蒿蓬。寧有忘情日。空餘割半躳。斯晨相感遇。似訴乃身痌。</text>
<title>靈芝山人李子岡。卽吉後詩以道意。垂示於嶺嶠千里之外。其辭悲絶。有不忍奉讀。其意鄭重。有不敢無復。謹步原韻還呈。</title>,<text>蕭森宰樹爲誰鳴。不匱誠深日展塋。滿壑雲陰猶慽色。隔溪風佩自哀聲。訂頑書裏知純孝。明發詩中戒忝生。孺慕終身殊未已。踐形方答昊天情。</text>
<title>梁山邑店。謝李明府 泰淳 見訪。三首</title>,<text>梁山太守退溪孫。逆旅相逢問緖言。九曲天淵臺下水。秪應留與覓眞源。						海外人傳玉水翁。尊親退集細硏竆。更將全部仍刪述。付與星槎滿一籠。倭人有號玉水翁者。以儒名。作退溪書抄十卷。倣朱書節要例也。辛未信使行到馬島。所謂江戶使者持贈正使。正使示明府云。						退叟端爲百世師。聲名洋溢及蠻夷。大邦文獻今蕭索。闡繹還輸漆齒兒。</text>
<title>潁上丈人得邑爲新寧。時余在凝川子室。造候于新。信宿將歸。丈人携往八公山之銀海寺止宿。臨發贈以二絶。屬意者重。奉以還凝。因病作。和呻囈步元韻。用答盛眷。三首</title>,<text>浮生一會亦前期。那識逢迎在此時。上謁公門違拙性。微誠方到異鄕知。						歲寒炯炯一心期。梅閣淸宵晤語時。邑誌他年編此事。風流留與後人知。						雲裏磬聲和角聲。仙鳧飛下洞天晴。空山積雪難爲別。丈室懸燈道素情。</text>
<title>聞嘉山郡守鄭蓍不屈死。闔門殉節。感而爲詩。壬申</title>,<text>聞道嘉山守。成仁造次間。全家輕性命。一死重邱山。李芾寧從賊。明皇不識顔。風聲動天地。不日可淸關。</text>
<title>九龍村</title>,<text>行隨五馬後。指點九龍村。山勢鍾靈氣。川流自醴源。篤生大君子。整頓一乾坤。鄭重龜趺石。猶堪紀故園。九龍村。卽尤翁嶽降之地。有碑識遺墟。</text>
<title>仲秋之十八日。偕李子岡，子臯，堂弟允汝。出西湖之淸漪亭。放舟爲回江之遊。翌朝而還。馬上共賦。二首</title>,<text>君居山澤自淸癯。對面揚休味道腴。暇日聯鑣出南郭。微風搖棹泛西湖。天機滾滾看流水。人事悠悠少坦途。此處論心曾有否。滿江秋月照冰壺。右屬子岡						飛騰風馬作先驅。兩岸樓臺似畫圖。剩水殘山心共遠。長風破浪氣全蘇。蘇仙泛月曾隨鶴。張翰逢秋忽憶鱸。翠柳白沙時極目。不知何處有蓬壺。</text>
<title>壬申歲九月二十二日。卽正廟周甲誕辰也。不勝痛慕。發之爲詩。</title>,<text>寶甲依辰至。翠華不復來。天慳千歲壽。人抱沒身哀。御氣留金闕。眞遊隔玉臺。南山與北斗。日夕但崔嵬。</text>
<title>朴和順和文挽 癸酉</title>,<text>翠叟留文獻。白雲餘步趨。沉濃親簡策。隱約掩桑樞。天上聞臯鶴。月中飛葉鳧。捲歸雪山裏。端不愧形模。</text>
<title>三月小晦。梅山途中作。</title>,<text>澗柳依依弄晩風。山花灼灼媚晴空。不知身在春光裏。但道春光在此中。</text>
<title>樹屋南山下</title>,<text>樹屋南山下。南山几案中。遊雲朝暮變。積翠古今同。澤霧藏玄豹。防冬蟄老熊。我來非卜宅。眞意自無竆。</text>
<title>東京懷古</title>,<text>玉篴聲殘黃葉飛。鷄林秋色薄西暉。我來別有傷心處。城郭人民半是非。</text>
<title>佛國寺。和佔畢齋韻。</title>,<text>寶地經千載。釵山鎖萬重。落霞棧石室。虛籟應金鍾。池影無風靜。橋雲向日濃。我來非學佛。華髮已䰒鬆。寺南有影池。寺前有靑雲白雲兩橋。</text>
<title>聽鍾</title>,<text>鍾動九街響滿城。爲分昏曉趁時鳴。可憐不被金莖徙。猶 缺 千年故國聲。</text>
<title>甲戌閏月。承洗馬新命。發向漢師。馬上口占。</title>,<text>曾辭一命定行藏。寵辱如今便兩忘。無端出向迷津去。羞殺鬚眉已雪霜。</text>
<title>靈芝道人投詩于海嶠。寄意肫摯。還自東京。馬上口占步韻。用俟參對呈覽。</title>,<text>桂苑同心篋。梅窓入手開。春風天末起。信息日邊來。鶴禁要同侍。麋心勉亟回。從知酒中味。冷煖在含杯。</text>
<title>桂坊直廬遣懷</title>,<text>地肅銅龍闕。人閒洗馬官。松濤臨院聽。花暈倚欄看。遲日禽聲樂。翻風鶴影寒。香烟在衣袖。退自五雲端。</text>
<title>書筵罷。歸直廬。謹步板上正廟御題韻。</title>,<text>北斗南山祝萬齡。少陽春色繞階蓂。小臣挾冊离筵退。自愧菲才侍講經。</text>
<title>三月十六日呈覲由。發向東京。馬上口占。</title>,<text>歸雲有底急。飛鳥亦嫌遲。花柳如相待。江山定有期。奈無軒冕志。虛負聖明時。三宿子輿意。回頭雙涕垂。</text>
<title>交龜亭。次板上韻。</title>,<text>一線道通飛獨鳥。千尋湫落臥神龍。人和從古定邦國。休說山關隔萬重。</text>
<title>金尺院</title>,<text>文獻羅朝語不詳。傳來金尺事荒唐。如令此物能生死。疑塚何因得葆藏。</text>
<title>聞集慶殿墟子規聲</title>,<text>古殿遺墟松栢陰。寒烟鎖斷月沉沉。衣冠已徙眞遊邈。杜字聲中再拜心。</text>
<title>仲秋之望。乘月南樓。</title>,<text>崢嶸寥廓不勝孤。樓出中間渺若無。半夜登臨千里客。一輪明月與之俱。</text>
<title>懷舊</title>,<text>羅王宮殿鞠爲墟。衰草寒煙一望虛。玉佩金蟬趨走地。春來畊叟拾珩琚。</text>
<title>又步東岳懷古韻</title>,<text>京邑荒墟荊棘長。秋來烏鵲吊西陽。儒昌 薛弘儒侯聰。崔文昌公致遠。 文藻無遺跡。金朴 金庾信。朴湜上。 精忠有耿光。半月城平流水白。五陵松老暮雲蒼。禮魂姱女傳芭舞。秋菊春蘭自播香。</text>
<title>十月七日。訪梅月祠于金鰲山。山有茸長寺。金悅卿所棲云。金公有堂名梅月。卽故堂而祠之。故曰梅月祠。祠揭影。影是頭陀形也。</title>,<text>金鰲山北汶川西。淸士祠堂卽古棲。斷髮形傳吳伯仲。採薇心苦殷夷齊。剛風振谷松能勁。嚴雪封山竹不迷。更有寒梅餘獨樹。夜來孤月影凄凄。</text>
<title>仁村禹公 載岳 輓 三首○乙亥</title>,<text>全嶺少吾黨。一鄕惟丈人。靑襟觀國土。皓首考槃身。味道寒泉洌。傳心祭酒眞。寥寥風義遠。誰復作儒紳。						寥落琵岑裏。幽人杜德機。谷蘭仍播馥。山玉自含輝。鳳闕三辭進。蝸廬一揖歸。平生無悶志。長掩白雲扉。						養眞衡宇下。身世若相忘。自可紀南國。疇能先北方。人熏徐孺德。地比鄭公鄕。不復回長夜。冥冥閉壽堂。</text>
<title>近齋先生諱辰志感 二首○正月十七日</title>,<text>曠古風流遠。傷今歲月深。門前留皓雪。壇上有玄琴。不復臨函丈。那能嗣德音。隨身遺集在。撫卷見眞心。						天上明神在。人間忌日回。昬衢收炳燭。正路塞荒萊。永謝先生敎。徒深後死哀。倀倀迷處所。半道獨徘徊。</text>
<title>仙桃山</title>,<text>仙桃不老倚天開。春色千年幾結枚。靈果未饒羅祖壽。五陵松柏鎖烟埃。仙桃山。新羅之西岳也。五陵。羅祖陵名。</text>
<title>三月念一日。尋栢栗寺。上鳳棲樓。樓前有花爛開。僧云人物花。爲詩以識之。二首</title>,<text>柏栗寺前人物花。分明獨樹吐天葩。故邦遺卉今猶在。如襲芳菲待翠華。寺卽羅王願堂。而遊幸頻繁云。						求福虛勞起鴈堂。佛靈無奈國存亡。千年人物今消盡。惟有名花獨薦芳。</text>
<title>燈夕志感</title>,<text>仙桃春色已摧殘。故國繁華一夢寒。猶有懸燈餘舊俗。滿天花月列千竿。</text>
<title>五月十三日。尋風詠亭。亭卽東京之司馬所也</title>,<text>驅馬悠悠隨所之。野亭高處自幽期。柳橋不泐新羅石。檀板空留舊尹詩。司馬風流歸邑子。金鰲形勢作坤維。仁山松桂長隣近。何恨人間路有歧。金鰲山名。仁山尤菴書院也。</text>
<title>韓童魏東 運聖小字 來訪于洗襟堂。贈之以詩。</title>,<text>扶桑日出海天東。雲錦爲裳被玉童。終古善書無識道。須從六籍下眞功。童子以筆藝名一方故云</text>
<title>下馬金角干墓</title>,<text>金山山勢正嶒崚。松柏蒼蒼赤日昇。累累斯羅多少塚。行人下馬角干陵。金山金角干庾信山名</text>
<title>鳥嶺</title>,<text>我行三十載。玆土九重經。鳥道懸天極。龍湫拔地形。蒼林嘷虎豹。白日鬪雷霆。從此辭鞵襪。回頭謝岳靈。</text>
<title>乙亥除夕。誦老杜守歲詩四十明朝過。飛騰暮景斜。若道吾今日事。爲之感欷。仍步其韻。</title>,<text>守歲南山屋。寒燈自結花。㪺椒浮綠蟻。爆竹散昏鴉。縱有靑春返。那堪白髮斜。明朝過四十。人世詎無涯。</text>
<title>朴季立爲義陵寢郞。爲詩以送其行。丙子</title>,<text>分手仍成賀。山人亦做官。淸齋烏帽整。仙寢白雲寒。知有抱關義。應深奉檄歡。報君無小大。莫負寸心丹。</text>
<title>水亭孤坐懷洞主金城甫 宗善○三首</title>,<text>仙鶴乘雲去未回。碧霄淸月獨盤徊。故林泉石渾依舊。何事伊人不再來。						憶昔携君此地遊。碧亭終日聽寒流。小僮賖酒親朋至。無復主人來水頭。庚午秋。携公于斯亭。公有詩曰親朋留好約。賖酒小僮歸故云。						落日寒烟鎖洞天。舊遊冥漠隔重泉。寥寥石逕筇音絶。惟有靑林響晩蟬。公歸自寧邊。携香山一筇。每與之遊。輒持而出。余戲言古人爲邑。執鞭而歸。公則執筇而歸。相對一笑。</text>
<title>洗劒亭</title>,<text>洗劒何年事。憑軒此日情。蒼霞棲斷壑。白雨度高城。巾屨承雲氣。杯罇壓水聲。莫愁西景暮。淸月滿前程。</text>
<title>曉行大霧</title>,<text>曉霧迷方所。還疑夢裏行。兩儀渾不闢。萬象自忘形。空外聞鷄唱。風中認澗聲。東方看漸白。快覩太陽明。</text>
<title>桐江舟中望雙檜亭</title>,<text>江漢滔滔流復流。桐津西畔上孤舟。雲籠翠壁深留雨。日照丹楓爛欲秋。不與魚龍爭出沒。任他鳧鷺自。沉浮。異時容我成眞隱。蒼檜亭頭百尺樓。</text>
<title>重陽之翌。上南漢西將臺。步板上瑞石金公韻。</title>,<text>浩劫山猶在。淸秋客自來。金湯空地險。籌策愧人才。北望烟塵暗。東流江漢廻。書生齎壯志。撫劒獨徘徊。</text>
<title>次板上息菴韻 二首</title>,<text>萬仞峯頭百尺臺。崇山鉅野遠縈迴。不堪俯視三田石。欲向蒼穹借震雷。						虎豹狺狺守九關。孤城暈月慘愁顔。江東寸刃終無用。空使英雄鬢髮斑。</text>
<title>邱隅丈人山行賦菊。所托意者如興如比。自有楚騷遺響。三復感唏。步韻拜呈。</title>,<text>孟冬幽逕菊。顔色最分明。晩節凌霜苦。寒香浥露淸。自同君子德。寧媚世人情。誰道賞音絶。遲留淸士行。鍾會菊賦曰早植晩登。君子德也。故頸聯云。來詩曰老夫偏感慨。落日故遲行。故結句及之。</text>
<title>二月小望識感 丁丑</title>,<text>靑春回大化。白髮感殘生。靜愛林居好。閒知世累輕。詩書三古想。丘壑百年情。樂意關幽鳥。臨風䎹一聲。</text>
<title>寒食上墓</title>,<text>東風寒食祭先慈。雨露荒原血淚滋。更看滿山松柏樹。春來鬱鬱長孫枝。</text>
<title>春日寫意</title>,<text>晝掩衡門岳麓前。滿庭芳草坐悠然。存身每恨靑山淺。齎志空憐白髮鮮。鄒魯漫漫三萬里。唐虞漠漠四千年。瑤琴獨抱無人和。萬壑松聲自在絃。</text>
<title>舟下仙遊峯</title>,<text>仙遊峯下水如天。不辨端倪在那邊。直向涬洲江上去。櫓聲驚起白鷗眠。</text>
<title>病榻遣懷</title>,<text>高山淸水洗塵凡。一室超搖展百函。雨露猶沾閒草木。風霜不朽老松杉。杏壇師弟三隅反。亳社君臣一德咸。意會不知千載曠。夏天凉意動輕衫。時看論語憤悱章及商書咸有一德篇。故頸聯云。</text>
<title>十七日。觀水于貞山。任 魯，吳 煕常 兩丈不期而會。其事甚奇。臨歸口占。</title>,<text>碧霄寥廓白雲深。二老相將整素襟。天作高山瞻象設。我來空谷喜跫音。沿溪碧草無餘地。滿壑蒼松有積陰。百道淙琤鳴不已。無絃終日聽瑤琴。</text>
<title>見山祭李在邦墓</title>,<text>一朝乘鶴去。千載白雲長。不做人間仕。應爲地下郞。死猶餒蘋藻。生不厭糟糠。已宿三年草。虛陳一瓣香。在邦家在楊州乘鶴橋邊。故起句云。</text>
<title>梅山</title>,<text>薄暮山雲暝。寒霜宰樹悲。九京臨祖考。五載謁孫兒。怳奉含飴笑。如親繞膝嬉。林風吹擧袖。感淚自垂垂。</text>
<title>立春日。承金陵韓進士 文健 書存。是日又雪。若有契于郢中之歌。因之爲詩。寄金陵詞下求敎。</title>,<text>蒼麓朝來白雪深。陽春消息帶南音。誰言末路無知己。千里流通一片心。</text>
<title>十月九日。家大人招攜五老人。作再重陽會于南麓。用倣東坡故事也。華泉李丈 采 賦五律以述其事。代家大人奉和原韻。戊寅</title>,<text>招招五老會。曖曖再重陽。衰鬢千莖白。寒花萬點黃。登山心益壯。把酒氣逾剛。雅集蘇仙後。風流此地長。</text>
<title>三月上旬。爲修歲事。發向赤城。桐江舟中口占。己卯</title>,<text>小舫輕於葉。桐津江欲平。眞如天上坐。未覺水中行。淡淡雲承袂。飄飄風振纓。汀洲千樹柳。朝日復含情。</text>
<title>齋居秋懷 二首</title>,<text>虛堂寂寂坐深更。鴻鴈來時有遠情。歲晩松杉當戶挺。夜闌星斗入簷明。壯心不逐秋光老。眞意多從靜處生。頭白未須悲廓落。寒花庭畔葆幽貞。						終年淹病閉門衡。高臥非因傲世情。虛室靑燈通夜氣。滿山黃葉報秋聲。達人且樂生前酒。烈士渾忘死後名。已信萬緣由定命。十錢何用訪君平。</text>
<title>重陽之翌。隨澄岳吳丈于道峯。拜兩文正先生廟。三首</title>,<text>此歲知何歲。重回己卯冬。九關狺虎豹。大陸爛龜龍。世禍一時事。儒林百代宗。心香聊自薦。如得躡玄蹤。右屬靜菴						我生後大老。神契在遺書。名理傳元晦。事功承子輿。斯文終不喪。世道定焉如。端坐懷高躅。淸風振我裾。右屬尤菴													證期從北墅。晤語在東門。可但尋雲壑。端由溯道源。執鞭欽德義。操几服仁言。我欲隨高隱。回頭問魯原。魯原。卽澄岳丈人舊隱。而路上入學。丈人指點衡宇故云。</text>
<title>淸節祠</title>,<text>吾道空門在。先生百世師。非緣尋地勝。爲愛秉天彝。莫怪身章幻。常憐心跡奇。黃花聊欲酹。白日照遺祠。</text>
<title>三月四日。發覲行向越中。馬上口占。庚辰</title>,<text>西風吹送遠征人。驅馬長堤草色新。萬木傾陽紅爛漫。千山得雨碧嶙峋。名區處處傳勝躅。逆旅悠悠寄病身。日夕庭闈關寸念。我行非是爲尋春。</text>
<title>錦江亭。謹步外舅板上韻。</title>,<text>魯陵松柏望悽然。不待春宵聽杜鵑。嗚咽落花巖下水。滔滔哀恨向人傳。</text>
<title>四月六日。偕忠原主倅任丈及澄岳吳丈，任丈之胤景文 翼常。作丹邱之遊。午炊黃江故宅。仍拜尤菴遂菴兩先生影幀于寒水齋中。任丈誦傳乃祖水村公訪遂翁詩。仍步韻要和。率爾口占。二首</title>,<text>沿江細草匝閒花。春日遲遲一逕斜。寒水齋前停客馬。百年文藻屬名家。													山深猶有未凋花。汀柳翻風翠欲斜。日暮行歧迷所向。寒江明月主人家。</text>
<title>自島潭歸。景文立馬誦傳一絶。馬上步韻。</title>,<text>島下淸潭島上雲。三峯卓立自成羣。草琴聲遠蘭舟泛。山水濃情獨許君。</text>
<title>寒碧樓敍別。任丈有詩要和。率爾聞命。</title>,<text>丹山碧水自幽期。二老淸遊幷一時。待到越中無此會。錦江亭上倍相思。</text>
<title>辭樓下舟。舟中臨別。與任丈聯句。結句用韋蘇州詩。用叙眼前光景。</title>,<text>樓下長江碧不流 得汝。靑山多意住行舟 伯應。如今送別臨江水。他日相思來水頭 韋。</text>
<title>金泰允嘗陪仲父留永春任所。聞余作四郡之遊。爲詩問北壁題名。不勝愴惻。步韻却寄。二首</title>,<text>太華山臨江水流。淸風朗月四宜樓。仙鳧一去無遺影。古壁留名十六秋。太華。卽春邑主鎭。四宜樓名。						環碧亭前泛玉流。睡仙消息訪名樓。今行不覓春城路。萬事傷心海鶴秋。環碧亭在春邑。睡仙堂卽東閣。故云。</text>
<title>陪家大人遊錦江亭。莊寢郞沈仲賢 獻永 亦會。</title>,<text>名亭位置占崇邱。亭下長江萬折流。彰烈巖前紅日照。淸泠浦上翠雲稠。空山白馬無遺影。明月啼鵑有古樓。未敢索言當日事。千秋虛壑漫藏舟。</text>
<title>落花巖在錦江上。卽端廟宮人殉節處也。其上建愍忠祠以祭之。守祠者云常夜環珮往來於祠中巖際。聞而異之。步錦亭板上韻。用述其事。</title>,<text>錦江秋色正鮮新。恨水滔滔咽萬春。落盡巖花何日發。月中環珮有歸人。</text>
<title>報德寺禪樓。次板上韻。</title>,<text>冷雲殘照使人愁。松栢蕭森耐九秋。老宿能知塵刹報。百年鍾磬護珠丘。寺名報德。爲拱護莊寢。而云寺有僧最淡。年九十三。語及端廟遜位時事。不堪悲恨。幾於泣下。</text>
<title>道德巖在博達嶺下兩峯之間。竦身玉立。而幽潛不露。有若退藏於密。不見成德者。不直氣象端莊。望之起敬而已。未知誰錫斯名。而名不虛得也。</title>,<text>巖巖石丈自淸臞。潛德幽光特地殊。看取聖門誰得似。子淵終日默如愚。</text>
<title>訪沈仲賢于莊齋。偕至禁夢庵。翌日仲贒有詩要和。謹呈齋居。用博一粲。辛巳</title>,<text>幽谷雙騶度。空林一鳥鳴。披雲望寥廓。觀雪坐虛明。柏樹當庭秀。檀烟繞榻輕。風流興國會。悵望有餘情。</text>
<title>又奉近體要和</title>,<text>相送東林遠。何妨西日冥。乾坤雙白鬢。身世一靑萍。地肅成眞隱。官淸抱古經。願言勤灑掃。園寢儼明靈。</text>
<title>孝懿王后輓章 四首○代作</title>,<text>桃李重華異。門闌毓慶辰。嗣徽仍再世。種德自先臣。薄海涵陰化。羣黎戴至仁。千秋光簡策。名實幷任莘。						融融長樂殿。肅肅濯龍門。斂寂仍無跡。含弘自不言。義精辭典禮。守約戒私恩。孰謂舟梁歲。眞遊杳紫閽。						鶴髮含飴樂。鷄鳴問寢辰。方隆千乘養。遽向九疑廵。翠殿虛慈慶。丹旌出帝宸。嚴廬深墨色。匝域感烝民。						淸蹕遲遲路。祥雲起華山。禮因遵魯祔。地卽十周灤。翟輅如新屆。龍髯怳再攀。幷將今古淚。灑盡玉欄干。</text>
<title>閏三月晦日夜。長興庫吏告以除命。口占爲詩。壬午</title>,<text>恩命今三至。虔恭起病床。子文色無喜。正父走循墻。養體宜關柝。渾頭奈雪霜。閒雲籠碧峀。隱顯兩相忘。</text>
<title>潁上丈人行遣于常山。老洲文丈爲送嚴程。期會于石隅店。因相將至冰湖敍別。謹述近體五首。還以請敎。</title>,<text>誰知潁上老。皓首戒嚴程。不見幾微色。寧爲嗟勞情。江蘺空自怨。秋栢詎凋榮。素履無夷險。天心在玉成。西江涉風浪。南國問居停。岸上數人在。水中孤棹行。翠雲籠石壁。白鳥泛江聲。開歲應雷雨。前期此地迎。行廢皆由命。先生意豁然。世人開白眼。吾道信蒼天。飽喫惠州飯。安流灩澦船。桄窓有炳燭。留與疾書傳。珍重蘆江叟。凌晨扣遠橈。非因經歲別。端爲百年交。津柳蕭蕭馬。風林嘒嘒蜩。相看歎兩得。今古淨安橋。畏塗元不盡。賢路苦難平。歲晩常山遠。風高潁水淸。孤懷秋易老。別恨夢仍成。獨夜聽歸鴈。天寒寄遠情。頸聯夢中所作。覺而足成。</text>
<title>望健陵效陽關體</title>,<text>華山佳氣盛氤氳。灤水三朝葬聖君。時危倍切於戲思。淚灑蒼梧古木雲。</text>
<title>狎鷗亭 亭卽韓上黨明澮舊墅○二首</title>,<text>園林鍾皷樂冥沈。相國風流此地尋。勳業如今消得盡。漫勞身世費機心。						生前且樂侍中榮。芳臭渾忘身後名。回首露梁江際望。六臣廟上日星明。</text>
<title>夜讀中庸。一純傍讀論語。樂而賦之。用陽關體。三首</title>,<text>子父相將讀聖經。空山靜夜一燈靑。三樂人間吾不與。聊將此事慰頹齡。													千聖傳心在六經。洋洋謨訓炳丹靑。頭白更無餘願在。一床相對了殘齡。						窮山歲暮抱遺經。聖哲依依象典型。彈罷瑤琴人不見。寒江秋月照心靈。</text>
<title>晏起識警 癸未</title>,<text>春眠不知覺。赤日上三竿。晏起平生戒。深慙管幼安。</text>
<title>哭奭汝墓</title>,<text>一死誰能免。如君曠世無。玆行非裹革。何事未全軀。草宿三年土。天存六尺孤。定知難瞑恨。夜夜哭慈烏。</text>
<title>崔粲夫 琳 來自東京。止宿岳麓精舍。臨別口占。用替贈言。</title>,<text>虛齋止宿見深情。磊落高談四座淸。莫道難爲衰暮別。夢魂應復到東京。東京。有南昌故跡故云。</text>
<title>南至前三日。赴水谷幽期。卽席步主人文丈韻。謹呈詞下請敎。</title>,<text>平生雙眼爲誰靑。三十年來君子庭。黃菊秋酣東郭墅。紫芝春老潁湄亭。罇罍㶑㶑生風韻。絃誦洋洋見性靈。歲暮願成分華約。東湖雲水了頹齡。</text>
<title>東郭賞雪。望李子岡茅亭。悵然賦之。</title>,<text>駱麓相望大隱亭。茅茨晝掩白雲扃。東林霽雪空延佇。之子不來山日冥。</text>
<title>苦寒</title>,<text>食不充腸衣不完。雪中凍殺幾袁安。安得邊生九州被。帲幪寒士破愁顔。</text>
<title>今年甲申。卽毅廟殉社之四回甲也。元朝誦晦翁明年太歲又涒灘之詩。不勝興感。步韻識懷。</title>,<text>聊開栢酒奠辛盤。元日幽懷強自寬。不見中天明日月。徒傳左海漢衣冠。鹿山襦匣能無恙。鰈域金繒未自安。殉社皇朝回四甲。今年太歲又涒灘。毅廟思陵在鹿馬山中</text>
<title>上元夜。赴東郭丈人幽期。少焉李子岡至。丈人攜出靑門大道賞月。仍操几于第一第二橋。橋上行旅酬禮。景文亦會。要賦詩述事。歸路口占。四首</title>,<text>皓月亭亭聳碧霄。春風澹蕩上元宵。天門街上騎驢客。踏盡長安第一橋。						東郭先生七十年。龐眉皓髮尙無愆。良宵巾舃翩擧。始見人間不老仙。丈人今年準七耋。而步屧輕健。追陪不及。眞瞠乎後矣。						柳臺梅巷掩茅亭。巾袂飄然出戶庭。携手同看元夜月。萬緣都忘一心冥。子岡至自大隱亭						臨風把酒莫嫌頻。行樂人間當及辰。閒步從容橋上立。不辭霜露濕衣巾。景文勸酒橋上故云</text>
<title>花石亭。謹和板上栗谷先生韻。</title>,<text>曠劫亭猶在。先生道不竆。鳶魚想眞樂。山水挹高風。矗石含濃翠。幽花葆晩紅。屛營循往躅。翹首紫雲中。紫雲。栗翁俎豆之所。</text>
<title>花潭逝斯亭。步板上慕堂韻。</title>,<text>高鳥游魚上下參。蘸川山色碧如監。我來曠世猶觀德。花滿空林月滿潭。</text>
<title>又題二律</title>,<text>世儒皆口耳。夫子造心靈。獨契堯夫數。仍符子厚齡。眞襟看鼎蘚。玄悟驗升翎。安得九京作。迷塗一喚醒。						未堪勞仰止。聊上逝斯亭。植傘虛雲壁。觀魚閴晩汀。崇邱閟巾屨。遺廟有神靈。千古瑤琴意。臨風倚翠欞。</text>
<title>滿月臺 二首</title>,<text>落日孤吟滿月臺。山河極目有餘哀。駞橋綠草空春色。鵠嶺蒼松幻劫灰。曆數靡常歸聖德。城隍依舊枕荒隈。金宮紫闕今安在。惟見林巢夕燕回。						覇業千年雲水空。周遭故國見神崧。操鷄摶鴨聲名壯。舞鳳飛龍氣勢雄。養士有光殉國烈。飯僧無賴福田功。毬庭掃盡繁華跡。寂寞殘花護故宮。</text>
<title>嵩陽書院 二首</title>,<text>高麗五百載。獨有鄭先生。氣盡山河壯。名爭日月明。忘身扶社稷。殉道答朱程。廟柏淸風動。翛翛萬古聲。						廓落高麗國。昭明圃隱家。精靈騰北斗。功化滿東華。橋畔猗猗竹。江南寂寂花。我來猶覿德。遺像葆中和。</text>
<title>譱竹橋 二首</title>,<text>譱竹橋邊麥有華。丹心一片可容磨。女娘猶識忠臣義。唱斷西風百死歌。													石心不泐血淋漓。地久天長無改移。先生自是求仁得。休說橋頭有泣碑。譱竹橋上有碑石。不雨而濕。土人妄稱泣碑故云。</text>
<title>羅伏橋在松京城外。卽新羅敬順王歸命麗朝之地也。</title>,<text>香車寶馬出羅宮。王氣金鰲一夕終。惟有松蘿王子在。千年社稷寄山中。敬順王出降于麗也。香車寶馬三十里不絶。新羅太子不從王。入金剛之松蘿菴。草衣木食以終身。</text>
<title>孟秋念日。會李子岡于在磵亭。轉賞貞山泉石。歸路口占請敎。四首○甲申</title>,<text>水頭纔下馬。谷口已鳴騾。幽鳥欣相喚。寒泉湛有華。交情和白雪。奇氣漾靑霞。我欲歌招隱。秋風桂樹花。						掩靄淸修洞。蕭寥在磵亭。琴心方在水。劒氣欲干星。淺酌聊相勸。孤雲與共停。未須催夕秣。何妨坐天冥。						白雲流水滿西陵。瀉盡胷中氣鬱蒸。跂石渾忘三伏熱。何須赤脚踏層冰。						往事悠悠不敢言。喬陵肅肅母儀尊。當時滿谷神靈雨。留作川流一洗冤。貞寢復陵設祭之日。驟雨降貞陵洞壑。川流漲滿。民稱洗冤雨。</text>
<title>柯亭月夜。懷李子岡東遊。三首</title>,<text>天下名山天下士。由來兩美合爲難。翩翩芝盖尋眞去。海上羣仙拍手歡。						淸霜八月萬林紅。人在蓬壺灝氣中。懸想惺樓今夜月。鸞笙隱約下天風。						忘身存道便升天。朝飮淸流暮紫煙。秖願爲君鸞鶴御。萬千峯上躡飛仙。韋蘇州詩云存道忘身一試過。名奏玉皇乃升天。</text>
<title>效白洲體。仍用其韻。</title>,<text>萬景臺前飛短筇。九淵洞裏喚神龍。乘槎澆酒七星石。停屐題詩九井峯。</text>
<title>拜芝谷李公 敏朝 墓</title>,<text>行行到全谷。下馬拜孤墳。寶岳餘寒日。芝林泛斷雲。人間忙脫屣。地下去修文。曠世難觀德。典型想聘君。</text>
<title>菊花有名醉楊妃者。傲霜卓節。詎可與淫婦擬倫哉。爲之解嘲。</title>,<text>霜傑凌秋氣節嵬。誰敎喚做醉楊妃。金精自蘊馨香德。肯與夭桃鬪艶輝。</text>
<title>少晦識感 二首</title>,<text>虛室冥心絶世塵。天高木落感蕭晨。寥寥竆巷無輪鞅。留把寒花作上賓。						萬象俱空一氣神。崢嶸寥廓露冲眞。歲寒心事誰因托。惟有靑山似故人。</text>
<title>今年甲申。卽余四十九歲也。誦李白紫極宮詞四十九年非一往不可復一句。彌令人興感。遂步韻敍懷。仍呈沈仲賢。五首</title>,<text>結髮念善事。至道窺汗竹。采采靈芝草。終朝不盈掬。南山白雲裏。悠悠處幽獨。餐霞卧邃壑。永矢自寤宿。我生命在天。何用詹尹卜。靜坐觀羣動。時序感剝復。萬化相回薄。一理存培覆。語默心俱寂。玄酒味更熟。						綵鳳下玄霄。翺翔赤水竹。亭亭琅玕實。當食不自掬。冬夏不變色。亦有松栢獨。洪柯傲霜雪。秖許雲鶴宿。驪龜沈河洛。大衍數難卜。其用四十九。我年不可復。從今自知非。庶幾收水覆。五糓雖無秋。不願荑稗熟。						凉颸度秋巒。嫋嫋鳴窓竹。寒菊開林耀。淸露手自掬。俯仰宇宙內。閒靜如我獨。不與衆鳥托。但依孤雲宿。隣曲無人來。晴晝時自卜。宴坐冥眞心。湛然絶往復。俯瞰邛崍坂。車馬帶傾覆。不做邯鄲夢。何待黃粱熟。						晩塗見淸士。貞操逾松竹。鼎苔自成紋。徒把寒泉掬。昂藏北山側。遺世心期獨。無衣以禦冬。掀房露地宿。秪信晦翁天。不就季主卜。知非伯玉年。修身不遠復。何論甲雌雄。定無手翻覆。相期在皓首。忘言道機熟。						有懷素心人。孤吟猗猗竹。鞠華雖已衰。梅香猶堪掬。嘗恨涑水翁。有園樂云獨。願言空山月。臥雪對床宿。冬日苦嫌短。曷不良夜卜。賓主澹若忘。靜見天心復。須君切磋力。我德免顚覆。歲暮空延佇。床頭酒已熟。</text>
<title>李子岡歸自蓬壺。披示錦囊。中有歇惺樓懷我之什。步韻却寄。二首</title>,<text>霆鞭恨不與之齊。空使名賢覓舊題。應寄遐情與淸月。隨風直到木山西。余居木覓山下故云						巾車遙夜宿招提。神界風光未共攜。霜落瓊林淸磬動。毘盧頂上月輪低。</text>
<title>乙酉元日</title>,<text>五十今朝是。浮生惜暮齡。一身安素履。萬事任蒼靈。晦木潛敷德。寒梅自有馨。凝神會冲化。虛室喚惺惺。</text>
<title>齒豁</title>,<text>八月生齒八歲齔。百年成齯一何長。大如天地猶消盡。爛若星辰亦隕亡。默守寥寥聊自樂。語訛艾艾亦何傷。餘生放浪形骸外。回笑閨房飮乳蒼。</text>
<title>五月九日。送一純受業老洲門下。口占。</title>,<text>癡兒未了聖賢書。晩學無因接緖餘。負笈今朝江上去。白頭扶杖送門閭。</text>
<title>余愛菊而不知名。賦詩以解嘲。二首</title>,<text>卓立霜前黃菊英。天寒歲暮葆幽貞。懷香抵死全高節。羞殺騷人漫勒名。						黃花翠葉耀金精。秖愛寒香不愛名。淵明但識琴中趣。素匣寥寥絃上聲。</text>
<title>過允汝宅。步陶淵明悲從弟仲德韻。用自識感。</title>,<text>騎馬向大陵。雙涕已先零。入門呼我季。音容邈九冥。徂沒離三秋。迢遞絶影形。翛然乘化盡。終天不復生。如何捨人世。遙遙向何征。劒折匿光芒。璧碎沈符精。戒駕未半塗。白日忽西傾。恩愛若同胞。惟吾弟及兄。我年已半百。流浪遂無成。平生首邱願。歸歟欲耦耕。華山何律烈。漳水亦淸泠。擬樹雙板屋。相守終百齡。爲計不及就。一曙哭失聲。君死無我身。彳亍何能行。遊魂獨無依。埋玉閟玄扃。象生設舊堂。流塵集軒屛。經戶更披帷。髣髴若有靈。哀風颯然起。秋氣益崢嶸。寒菊開空階。衰草羅故庭。觸目皆游跡。慼慼心不寧。鶴髮沈哀疚。倚門淚縱橫。晝燭常欲滅。號咷直崩城。弱女索父啼。纍然寄典型。藐孤三尺童。蒙衰自煢煢。儉歲逢家乏。往往罄甁罌。寒廚不起烟。下室闕豆鉶。行路不忍聞。矧玆骨肉情。餘生非木石。何以耐零丁。人琴俱已亡。一慟徹幽明。良人不可贖。黃鳥獨哀鳴。低回不能去。悽悽悲襟盈。</text>
<title>金從元石  讀書津寬寺。有懷寄詩敍懷。</title>,<text>華山西畔卽津寬。吾弟縹囊住此間。懸想上方長夜樂。萬林風雪一燈寒。</text>
<title>除夜</title>,<text>牢落人間世。飛騰五十年。孔融徒感歲。蘧瑗自知愆。已薄桑蓬志。仍深杞菊緣。明朝六旬是。空復撫華顚。</text>
<title>朴公 應漢 挽 二首○丙戌</title>,<text>四楔充衡宇。三綱華一門。淸溪高士遯。德谷宿儒尊。苞鳳寧無種。靈芝固有根。老成零落盡。不復典型存。公先祖淸溪公。與靜菴幷薦不起。公先考立菴處士。脫居德谷。						百年敦戚誼。三世罄交歡。張許同年紀。陳荀幾往還。白城曾秉燭。紫閣屢承顔。異日中州淚。應霑五柳間。五柳洞名</text>
<title>寒食道中。望近齋先生墓。</title>,<text>蒼松隱約白雲中。淸士幽宮起晩風。長亭駐馬懸雙涕。應有精靈自感通。</text>
<title>三月二十二日朝偶題 二首</title>,<text>獵獵東風動物華。崇朝開盡洛陽花。天公非是安排着。化育神功自不差。													卧病竆山春復生。林廬四畔百花明。繁華輸與幽人賞。惟有東皇不世情。</text>
<title>識感用陽關體</title>,<text>望秋蒲柳自蕭踈。齒豁頭童萬念虛。猶餘一事差強意。六十燈前看細書。</text>
<title>自貞山轉尋在磵亭。復用農巖韻。二首</title>,<text>倦鳥依林止。幽泉觸石鳴。地偏塵事少。人靜道心生。倚檻晴峯出。停桮夕照橫。詩成聊自戲。何用擲金聲。						舊與金城甫。幽期每此邱。披襟道情素。修禊盛風流。林壑看長在。巾車逝不留。招攜兩冥漠。獨立晩蟬秋。</text>
<title>八月十三日。爲修歲事。發向漳楸。馬上口占。</title>,<text>去馬與來牛。盡向長安路。應將賣柴錢。名節祭先墓。</text>
<title>袈裟坪望玄溪</title>,<text>蒼松隱約白雲關。七世衣冠閟此間。人生當老松楸下。誰費千金欲買山。</text>
<title>敬止齋 二首</title>,<text>淸華山西漳水東。一區衡宇宛居中。居人秖說農桑好。不識吾先遯世風。						死徙端宜不出鄕。從來此法自先王。平泉綠野徒爲爾。孰若窮廬敬梓桑。</text>
<title>易安齋 二首</title>,<text>爲宅水西頭。寒溪日夜流。名山難作主。空峽易爲秋。橡栗生涯足。禽魚樂意優。平生誓墓願。因復撫松楸。						我屋梅山上。圖書晩計留。起居聊自適。身世欲何求。幽壑龍蛇蟄。穹林麋鹿遊。長歌反招隱。閒雲頭上浮。</text>
<title>雞山祭仲父墓</title>,<text>空山零葉下蕭蕭。手奠金巵淚濕袍。嗣子又亡無血胤。一抔荒壠長蓬蒿。</text>
<title>望終南山</title>,<text>望裏南山積翠微。白雲飛處是庭闈。今日計程應反面。高堂欲舞老萊衣。</text>
<title>賦行</title>,<text>蕭蕭倦馬信淸秋。臨水登山恣遠遊。五日賦詩三十首。盪胷不許一塵留。</text>
<title>重陽赴東郭任丈幽期。共陟駱山賞秋。</title>,<text>行年五十一重陽。秋興滔滔老更狂。平朝騎馬聊孤往。東郭寒花葆晩香。</text>
<title>六月之旬。偕成伯元石及林士玉 象鉉，庶弟若弼。遊淸修洞。己丑</title>,<text>淸修洞裏振荷衣。在澗亭中坐夕暉。空鎖樓臺人不見。四山風雨一僧歸。金城甫，李子田遞作洞主。而或沒或廢。人事屢變故云。</text>
<title>枕上口占</title>,<text>竆山病臥養殘生。人世羣緣總忘情。獨會靜中含動意。萬林中夜聽松聲。</text>
<title>十一月三十日。季女閔氏婦生男。喜而賦之。</title>,<text>喤喤聲動出房帷。小女兒生男子兒。千載朱黃傳付意。壁間自有畫金獅。</text>
<title>一純朝出江門不還。終夕苦佇。因之爲詩。</title>,<text>飛雪層冰江上村。癡兒訪道丈人門。白頭扶杖倚閭望。夕鳥下庭山日昬。</text>
<title>全君實 最信 歸自江門告行。口占以贈。庚寅</title>,<text>客自江門立雪餘。函筵道氣襲襟裾。三旬傳習知何得。父母神明小學書。君實受讀小學一部。許魯齋云吾於小學。信之如父母。敬之如神明。</text>
<title>謝閔子亨 泰鏞 來訪</title>,<text>風埃漠漠見眞襟。處士堂中學士臨。誰道雲山從此別。靈犀一點照冰心。</text>
<title>憶兒 三首</title>,<text>父子由天性。流通一氣神。懸知旅夜枕。魂夢繞吾身。						東風吹雪滿長安。天地凝成白玉團。今夜兒行何處宿。春衫薄薄不勝寒。						極目望前路。春天午景回。遙遙聞犬吠。錯認幾人來。</text>
<title>三旬病不開戶。今日始見庭桃。凋謝未盡。若有待者。</title>,<text>墻頭老桃樹。翠葉葆殘紅。若待臨門賞。殷勤慰病翁。</text>
<title>病枕無所猷爲。一日屢櫛。聊以遣閒。</title>,<text>一日千梳復萬梳。梳梳短髮自蕭疎。爬搔細蝨渾頭淨。安得身心垢盡除。</text>
<title>孝明世子成服日泣題 三首○五月九日</title>,<text>笙鶴朝天逝不留。白雲何處杳眞遊。空餘皓首宮僚在。一慟歸來萬事休。						人間庚歲是何年。聖祖神孫盡上仙。蓬蓽孤臣猶不死。無疆大曆祝仁天。正廟賓天在庚申。震邸昇遐。又在庚寅故云。						銅闈春滿少陽天。幾度攜經侍講筵。那識斯晨持禮服。宣仁門外涕漣漣。</text>
<title>二十七日。夜夢先君子。會竹里金丈 基豐 于岳麓舊堂。談笑亹亹。宛若平昔。不肖亦侍坐承誨。良久而罷。不勝愴涕。枕上口占。</title>,<text>二老相將鶴髮明。亭林罇俎宛平生。依依談笑籧蘧罷。風雨寒鷄不已鳴。</text>
<title>健陵諱日識感</title>,<text>龍御乘雲三十年。如何鶴駕又賓天。後庚添得先庚淚。哀恨滔滔徹九泉。</text>
<title>待兒</title>,<text>送子蘆漪去。淹遲反面行。冉冉黃昏近。依依初月生。簷端白雲宿。庭際草蟲鳴。倚杖勞凝望。衡門夕不扃。</text>
<title>贈別權聖兼 達善○二首</title>,<text>送爾黃江去。秋風一棹高。水程多急瀨。隨處愼驚濤。						故宅留文藻。歸求二祖心。寒江淸月在。灑落見眞襟。</text>
<title>臘月拜陶菴遺像于花田之逸休亭 二首</title>,<text>冬天斜日到花田。爲問高人永矢年。風節不隨邱壑變。寒松雪竹尙依然。壁上有寒松雪竹四字。卽陶翁手筆。						急流勇退亦神仙。况復存身學聖贒。曠世猶能觀盛德。春風氣象畫圖傳。</text>
<title>六月十三日展墓 辛卯</title>,<text>是日回初度。通宵念二人。音容邈玄隧。號泣訴蒼旻。莫報劬勞德。惟餘煢獨身。平生踐形願。努力勉爲仁。</text>
<title>昨歲八月朔日。殯宮火變罔極。日月復回。回念往事。怛然驚心。口占志懷。</title>,<text>憶昨銅闈烈焰紅。臣民不克哭新宮。百年未敢忘今日。冤恨滔滔徹上穹。未及行新宮災三日哭之禮故云</text>
<title>偕趙孺文 秉悳 尋淸修洞 二首</title>,<text>筇屐相將入翠微。洞天深處坐淸暉。眞機已熟忘言處。流水聲中兩布衣。						平生臭味不相違。皓首相期携手歸。此地雲泉差可隱。何時同掩碧雲扉。</text>
<title>賢泉新屋。望尙谷舊宅識感。</title>,<text>爲宅玆區十九春。中間歌哭摠前塵。無錢可買靑山隱。依舊洛陽城裏人。</text>
<title>五月六日。哭孝明世子大祥于闕外。歸路口占。壬辰</title>,<text>乘天鶴御去無回。諱日人間已再來。萬事如今終一哭。更從何處瀉餘哀。</text>
<title>拜老洲丈人。舟中口號。癸巳</title>,<text>龍鳳亭前放小舟。夕陽無限大江流。中洲不耐回頭望。隱約伊人宛在樓。宛在樓名</text>
<title>月洲蘇公 斗山 後孫輝冕。志學眞篤。不勝屋烏之愛。爲誦尤翁贈月洲詩。仍步韻以送其歸。</title>,<text>臨風三復華陽詩。斗膽崢嶸擧目悲。百世難忘含忍意。月洲孫子也應知。月洲之尹龍濟也。尤翁寄詩。說及孝廟九連城詩之意。悲壯哀絶。有不盡之感故云。</text>
<title>老洲丈人成服歸路。次任景文韻。二首</title>,<text>冲霄仙鶴不停飛。痛哭虛堂淚滿衣。牢落人間遲後死。九重泉路送全歸。						亭臯木落秋雲飛。欲向蘆漪一振衣。怊悵高人難更作。不知何處可同歸。</text>
<title>葬老洲吳丈于白水鄕中。又送趙孺文歸海上。口號雙絶以贈。</title>,<text>儒林氣候極悽欷。白水靑山餞永歸。此日送君湖海去。寢門餘淚濕征衣。													斯文一綫抵千匀。末路無人識道眞。賴有良朋尋墜緖。擬將餘日屬君身。</text>
<title>任景文證期重陽。相邀琵琶亭上。用追朱先生天湖古事。是日風雨敗興。效謝無逸體。仍步韻請和。三首</title>,<text>滿城寒雨屬重陽。可奈籬花抵死香。漠漠靑泥深拍肚。不堪孤坐聽淋浪。						滿城寒雨屬重陽。南岳幽期詎可忘。懸想琵琶亭上望。萬林楓葉半靑黃。						滿城寒雨屬重陽。安得攜君擧一觴。待到天晴乘興去。長風振策翠微岡。</text>
<title>玄湖精舍前臨黔芝山。瞻望識懷。</title>,<text>黔芝山下葬吾親。畢命松楸願莫伸。天際崇邱長在眼。孤雲飛處報昏晨。</text>
<title>族弟伯春 元弼 訪玄湖新屋。臨別留詩。步韻以送其行。</title>,<text>少東樓下水西流。流水無情逝不留。搖櫓一聲驚鷺夢。滿江風月意悠悠。</text>
<title>偶題</title>,<text>蔬糲猶堪養老生。江湖晩計自無營。得魚盡向朱門去。笑殺漁郞亦世情。</text>
<title>積雨</title>,<text>烟雨空江鬱未開。階庭翠色暎新苔。閒中亦有關心事。坐看漁舟自往來。</text>
<title>有感</title>,<text>江流有底急。日夜去滔滔。人世原無事。浮生謾自勞。</text>
<title>待兒</title>,<text>兒子城闉去。黃昬猶未歸。白頭扶杖望。淸月上荊扉。</text>
<title>識感 二首</title>,<text>自從成隻眼。不復理殘書。靜坐無餘事。冥心萬象虛。													萬事皆前定。餘生秖任緣。平生不貳訓。殀壽自怡然。</text>
<title>明年丙申。卽吾以降之辰也。謹步先考壬申除夜韻。用陽關體。二首</title>,<text>大德無因報昊天。每逢除日倍愀然。赤子如今渾白髮。受形六十一年前。						移孝于今事上天。西銘誦罷涕潸然。通宵不寐仍明發。但願餘生不辱先。</text>
<title>草花 丙申</title>,<text>庭畔無名草。孤花對晩暉。不關人愛惡。開謝自天機。</text>
<title>蘇純汝 輝冕 負笈而至。共步山庭。呼韻賦詩。應聲而成。愛其辭理俱臻。卽和而誦之。</title>,<text>思君一日抵三秋。北學知應悅孔周。若使蚤聞君子道。世間萬事盡悠悠。</text>
<title>李元平 容準 止宿水榭。共讀白江，尤翁兩賢墓文。不勝感慕。口占要和。二首○丁酉</title>,<text>靑燈展讀白江碑。扶植天經賴在玆。百世未堪忘大義。永懷至痛在心時。孝廟答白江疏。有日暮塗遠。至痛在心八字故云。						尊周大義炳如丹。松柏寧陵葆歲寒。微我尤翁皆左袵。千秋功烈冠三韓。</text>
<title>二月六日夜夢。遍遊名山。覺來僊僊若霞擧。枕上口占。</title>,<text>巾車象外恣淸遊。踏盡三山與十洲。風雨聲中驚罷夢。依然身在水東樓。</text>
<title>李元平夢余告病。力疾衝炎而至。爲詩謝之。</title>,<text>朱炎步屧遠來尋。慮在坡翁海外音。却怪冥符姑不到。願將餘日托知心。</text>
<title>元平苦患阿睹。以閱月廢書爲悶。詩以寬之。</title>,<text>煌煌巖電乍藏光。時月停書亦未妨。天理自存涵養地。延平老子有神方。延平先生雅言默坐澄心。體認天理。是爲心學之眞訣也。</text>
<title>謝閔寧仲 致文 來訪</title>,<text>巾車象外恣翺遊。暇日幽期在水樓。滿地江湖風浪定。白頭相對兩虛舟。</text>
<title>金汝行 景善 閔子亨兩學士。聯騎見訪。復步前韻。用謝至意。</title>,<text>江聲岳色可淸遊。二子風流共一樓。別後生涯何用問。五湖烟雨一漁舟。</text>
<title>丁酉重陽。偕任景文期會李子岡于水落山中。夕至玉流洞口占。</title>,<text>玉流淸活接金流。落日洞天幽更幽。懸想道人先我至。紺園紅葉倚高樓。</text>
<title>乙未菊晦。與趙孺文訪靈芝道人。止宿天雲堂。翌日相將入山。三歲再遊。而孺文遠在湖鄕。莫與之偕。不禁流悵。漫成一律。</title>,<text>有美三溪士。相携憶往年。芝林觀至德。蓮社問靈詮。地卽尋前度。人何曠舊緣。寄聲鴻鴈去。渺渺向南天。</text>
<title>趙時仲 中植 在峒陰山中。和贈送別詩。又步其韻却寄。</title>,<text>不見三秋久。書來抵一臨。卽回靑眼視。未覺白雲深。山名 至理抽玄鑰。眞機暢素襟。寒江有淸月。留照故人心。</text>
<title>見負陶器者感吟</title>,<text>身擔瓮盎重如山。履薄臨深造次間。問爾解任歸去日。可能無忘此間關。</text>
<title>大寒日。展墓梅山。途中口占。二首</title>,<text>叵耐晨昏慕。不辭行路難。邱原西日照。宰樹北風寒。顧復恩何報。形骸老已殘。平生明發念。雙淚不曾乾。						孤露餘殘喘。眞如木石頑。二人自冥漠。一子屬艱難。悖德生爲辱。全歸死亦安。矢言爲善果。無愧拜時顔。</text>
<title>金定汝 洛鉉 止宿水榭。留詩而還。步韻却寄。</title>,<text>觀君玉貌異凡人。晦木春容自日新。尊門十世傳詩禮。先學元公養性眞。文元老先生溪上故宅。扁堂曰養性。</text>
<title>盆菊無花 戊戌</title>,<text>手植陶盆菊數莖。九秋猶未綻金英。誰知卉物無心者。猶有人間冷暖情。</text>
<title>代菊解嘲</title>,<text>晩節陰崖擢紫莖。和霜伴月養寒英。金精自蘊黃中理。羞比春花媚世情。</text>
<title>寄趙孺文</title>,<text>不逢淸士久。塵土滿襟裾。歲暮金丹遠。天長玉字踈。遙遙千里駕。寂寂一牀書。江漢無歸鴈。因風問起居。</text>
<title>卽事</title>,<text>山童賣柴返。落日倒騎牛。時時和睡去。應不夢公矦。</text>
<title>呈靈芝道兄求和</title>,<text>昬夕占星色。行尋處士居。軒開三秀地。襟整百原廬。道氣秋霜肅。眞心夜景虛。斯文遺一老。天意定焉如。三秀軒名</text>
<title>臘夜夢邱隅丈人</title>,<text>平生愛慕止巢翁。生死幽明自感通。夢裏名論猶發省。覺來涕淚濕襟胷。止巢公所居室名</text>
<title>聞名登銓曹剡章戲題</title>,<text>已向浮雲掛姓名。萬緣斯世摠忘情。時人戲劇還多事。雪竹寒松自我生。</text>
<title>李元平止宿江榭。臨歸討詩。其意眞切。贈以一絶。</title>,<text>靜夜觀君玉貌淸。雪窓燈火照心明。世間毁譽何須說。皓首相期在立誠。元平聞人毁我。不勝憤惋故云。</text>
<title>臘念夜夢。拜老洲丈人。不勝愴涕。枕上口占。</title>,<text>一別幽明今六年。中間人事海桑遷。蘧蘧未了諄諄誨。夢罷空樑落月懸。</text>
<title>除夜枕上誦晦翁詩。仍步韻識懷。二首</title>,<text>弸中百感歲時多。意氣崢嶸不自磨。天地中間吾自在。百千蚊蚋任啾嘩。						坎止流行輒任緣。兩忘身世自悠然。急流住腳安窩老。快樂人間七十年。程叔子嘗云邵堯夫急流中安然。取十年快樂。</text>
<title>與若弼守歲于梅山。歸到露梁江上分路。</title>,<text>露梁江樹遠依依。行到津亭不忍違。原上鶺鴒能會意。乘風猶不北南飛。</text>
<title>己亥元旬。李汝弘見訪水墅。仍成四老會。統計爲二百七十二年。戲作一絶。仍證前期。</title>,<text>四老同躋三百年。相看疑是化神僊。前期此會知誰健。江漢春波泛釣船。</text>
<title>二十四日。承樂簿除命。復步前韻。</title>,<text>華誥煌煌典樂名。大章詎足一夔成。佇望虞廷新氣象。九韶聲裏鳳凰鳴。</text>
<title>二十七日。又拜外臺除命戲題。</title>,<text>平生身世兩相違。不管人間說是非。四日再遷官底事。白頭羞殺芰荷衣。</text>
<title>踏靑日塗中。望朴元得 宗輿 墓識感。</title>,<text>一別幽明三十年。故人消息隔重泉。遲遲欲去猶回首。宰樹蒼茫接暝烟。</text>
<title>三日會李子岡于石室書院</title>,<text>歷歷三洲白。欣欣萬木靑。未愁春色暮。惟喜病魂醒。觀德臨罇俎。懷贒拜廟庭。相看意無極。遲日下雲汀。</text>
<title>臨流送李子岡還芝山 二首</title>,<text>滿天紫氣自東來。石室祠前一笑開。淸水黃塵同寂寞。孤雲獨鶴共徘徊。						渼江春水直西流。萬里長風一葉舟。倚棹不堪頻極目。巾車已度碧山頭。</text>
<title>九日</title>,<text>今年秋色晩。九日未黃花。倚杖東籬下。天風白髮斜。</text>
<title>凄風苦雨。彌惹憀慄。口占一絶。要韓文五 運聖步和。</title>,<text>一年佳節最重陽。楓葉流丹菊吐黃。何事天翁多戲劇。滿江風雨妬秋光。</text>
<title>韓文五臨別留詩。卽席和贈。</title>,<text>君隨鴻鴈向山陽。霜露凄凄木葉黃。千里相望聊極目。一天明月共分光。</text>
<title>牛坡途中望二憂堂 堂卽趙忠翼公舊亭也</title>,<text>黃牛坡上翠雲浮。丞相遺堂說二憂。氣象好時當百事。死生輕處耀千秋。新詩已自熊魚判。舊墅任他猿鶴愁。碧血丹衷應不朽。鷺江祠下水悠悠。二憂堂珍島謫中賦詩云。冤淚先朝三老相。悲歌中夜一孤臣。羣兇聞而惡之。力請賜死。</text>
<title>夜夢有詩。秖記萬里長空一片雲一句。朝起足成一絶。</title>,<text>河不出圖鳳不聞。疇能天下大經綸。唐虞事業渾無迹。萬里長空一片雲。</text>
<title>庚子元月八日。夢拜老洲吳丈。問近課何經。吳丈云將讀中庸。仍勉以講確是書。覺來愴神。枕上口占。</title>,<text>中宵拜誨老洲翁。夢罷森羅舊日容。沒世精神猶感格。丁寧相勖誦中庸。</text>
<title>上元夜</title>,<text>荒江亦有上元宵。白屋靑燈坐寂寥。乘興悠然出門去。冰河萬里月迢迢。</text>
<title>解官識感 二首</title>,<text>名利前頭萬里餘。夢魂猶未出林廬。來去鶴書渾不管。野心長與白雲虛。						息影山潛水杳中。一牀寥落萬緣空。空林樗櫟元無用。漫被乾坤化育功。</text>
<title>在澗亭待襟溪道兄 二首</title>,<text>空林寂寞百花開。幽磵泠泠九曲廻。積雨初晴山日晩。林端極目小車來。						我行非是愛山春。爲見東方一士眞。自慙信息元無素。不及嵩山買果人。</text>
<title>續流民操</title>,<text>張養浩述流民操。詞旨苦切。政道今日光景。仍效其體。						哀哉流民。八歲罹四殃。饑饉已荐臻。飄散之四方。半鬼半是人。哀哉流民。無食可充腸。無衣可蔽身。百結復千結。形鵠又懸鶉。哀哉流民。登山剝松皮。遵野掘草根。采采不供糜。手脚盡瘃皴。哀哉流民。流梗靡所向。飄蓬無依因。蒼生皆失所。時命奈不辰。哀哉流民。行尋父母國。提携入城闉。京師不擧賑。溝壑盡埋堙。哀哉流民。室家或相棄。父子不相親。要延須臾命。無復知彝倫。哀哉流民。丐飰不得售。乞錢逢彼嗔。徊徨街市間。不能保昏晨。哀哉流民。時癘日以熾。露地多嚬呻。死者相枕藉。生者與鬼隣。哀哉流民。顔貌不忍覩。號咷不忍聞。世無汲長孺。誰復發倉囷。哀哉流民。不死孑遺命。盡作翳桑魂。氣數所爲致。上天自孔仁。哀哉流民。人竆則反本。苦極呼蒼旻。但願大有年。快活見陽春。哀哉流民。赤子化盜賊。往往自成羣。未堪爲野殍。所以喪性眞。</text>
<title>六月五日。李長汝 寅龜 至自丹邱。訪余于玄江。臨別贈一律。</title>,<text>丹邱羽盖降玄洲。落日相將水上樓。靑眼自開三歲覿。素心難展一宵留。山人晨越河關去。海客朝從鷗鳥遊。一脉斯文猶未喪。願君努力約同修。</text>
<title>十月之朢。與李子岡相期于石室書院。自玄湖放舟。望少波亭感懷。</title>,<text>鸞驂一去杳靑冥。流水歸雲不暫停。斜日褰篷回首望。西風灑淚少波亭。亭卽老洲吳公故宅。而已易主矣。</text>
<title>舟中望水谷。懷潁西任丈。</title>,<text>此地曾經巾舃遊。泓崢樽俎盛風流。疎襟曠韻仍寥廓。落日傷心海鶴秋。</text>
<title>龍湖舟中。望臺山金德叟 邁淳 舊亭有感。</title>,<text>臺山故宅水雲深。文藻風流底處尋。凝望不知西日暮。滿江淸月見眞心。</text>
<title>除夜 二首</title>,<text>竹屋茅簷雲掩扃。靑燈白髮照星星。未愁急景催殘夜。依舊明朝對聖經。													百憂相感日紛紛。况値交年到夜分。爆竹屠蘇渾不管。村雞聲動最先聞。</text>
<title>辛丑正月上日展墓</title>,<text>隔年來孺子。上日拜先親。地下仍長夜。人間已發春。寥寥聞謦欬。肅肅儼明神。但願終身夢。承顔夜夜眞。</text>
<title>懷舊</title>,<text>洲老邱翁次第喪。臺山何事又云亡。殘生無與論心契。不待三緘自括囊。老洲吳公，邱隅金公，臺山金公。相繼長逝。</text>
<title>偶閱南華經戲題 二首</title>,<text>莊生慧悟自通神。故作謎言幻道眞。若令觀感宣尼座。應作端商以上人。端木賜卜商						周道垂衰弊極文。閃姦打誤說紛紛。漆園自是過於智。緣督爲經亦戲云。</text>
<title>訪李子岡于靈芝洞時大雪。謹步栗翁雪中訪牛溪韻要和。</title>,<text>有美一人棲碧山。荷衣蕙帶卧雲間。風雨如晦思忉忉。杖策行尋襟溪灣。百里茫茫泥海滑。萬樹飄飄雪花團。行庭入室見其人。淸坐相看五夜殘。斯文不喪有耿光。詎愁末路名節難。此中眞意在忘言。皓首相期保歲寒。</text>
<title>任明老 憲晦 步栗谷呈退溪詩韻。寄意過隆。力疾賡和。二首</title>,<text>處窮仍素性。非爲愛邱山。心遠風埃外。身居木石間。停雲希出峀。止水不揚瀾。衰朽難聞道。殘年媿放閒。						有美人如玉。冥棲海上山。眞心竆素業。奇氣薄玄間。不問迷津路。惟觀學海瀾。傳家名義重。夙夜戒休閒。</text>
<title>李長汝寄詩。步韻却寄。</title>,<text>江河路遠浩無津。象外丹邱有一人。願學聖賢勞寤寐。放情林壑見靈眞。眼中莫遁三才理。腔裏常存萬物春。一步定知難出戶。箕山潁水作堯民。</text>
<title>洪寬五 在卨 專治魯論。不勝贊喜。集陸放翁王魯齋詩句。以贈其行。</title>,<text>鑽硏魯論莫虛徐。伯應 數簡方知已有餘。放翁 家計平生應不盡。伯應 世間焉用許多書。魯齋</text>
<title>生朝展墓</title>,<text>今宵耿不寐。明發上山來。昔日喤喤泣。今朝切切哀。愀然聞謦欬。寂若閟泉臺。七十嬰兒戲。殘生羡老萊。</text>
<title>鄭元卿 胄錫 棄縣紱告歸。占一絶用贈其行。</title>,<text>投却銅章弊屣同。飄飄巾袂得秋風。君歸自有餘師在。五十寒暄小學童。</text>
<title>安生 永鎭 衝寒遠顧。對講朱書。臨別題贈。二首</title>,<text>幽居寥落似逃虛。閉戶焚香雪壓廬。賴有親朋來自遠。靑燈相對紫陽書。						白雪靑陽晝掩扃。荷衣衲衲髮星星。卷中自有親師在。願爾歸求古聖經。</text>
<title>除夜枕上口占。次唐人韻。</title>,<text>百感難成一榻眠。中宵撫枕意茫然。殘生猶有無窮祝。家國同存萬億年。</text>
<title>江漲</title>,<text>漠漠玄雲雨未收。江河波浪漲天浮。千秋尼父乘桴意。欲駕長風萬里舟。</text>
<title>夜望江際。誦李凝齋詩。仍步其韻。</title>,<text>夜景虛明欲向晨。依依殘月在西津。不知白鷺橫江去。疑是孤舟渡水人。</text>
<title>晨枕遣心</title>,<text>萬緣自天定。一疾豈人爲。却忘身全老。空嗟氣太衰。風霜饒古柏。歲月歎靈芝。度世非吾願。端居有永思。</text>
<title>解中丞識喜 二首○壬寅</title>,<text>經年臺憲見虛縻。何異藍丞漫不知。欲籲九天誠未格。終朝鞶褫荷鴻私。						半歲超遷媿不才。願從今日謝霜臺。何由幷解經筵職。自在餘生七尺骸。</text>
<title>八月十六日。卽亡女閔氏婦改葬。病莫臨穴。哀絶爲詩。</title>,<text>爾死泯形影。吾生誰極因。丹旌纔出世。玄木永歸眞。地下終千古。人間有兩親。幽明多少恨。號絶籲穹旻。</text>
<title>謝李長汝臨別 二首</title>,<text>世累如君不入心。寒江淸月見眞襟。衡門晝掩逢迎絶。獨許良朋秉燭尋。						羽化橋頭高卧人。超搖無處不淸眞。終應抗志風埃外。天地中間自在身。</text>
<title>展墓</title>,<text>萬死歸來拜二人。滂滂感淚入玄窀。殘生不敢傷遺體。庶報全生罔極恩。</text>
<title>壬寅十月十八日。卽亡妹尹氏婦周甲之晬。愴念存沒。不能爲懷。聊成短律。</title>,<text>十月日三六。惟君以降辰。重泉無甲子。斯世復壬寅。草宿高岡土。魂依孝子身。終天蓼莪慟。羡爾侍雙親。</text>
<title>自玄石移宅鷺梁。回戀舊居。仍誦賈浪仙渡桑乾詩。仍步其韻效其體。</title>,<text>都門一出八回霜。日夜游魂在漢陽。如今更涉蘆漪去。却望玄湖是故鄕。</text>
<title>謝趙時仲止宿</title>,<text>嶺上白雲任卷舒。問君眞樂定何如。人生自有無窮事。息影深山讀古書。</text>
<title>醉菊任公 天模 輓</title>,<text>西河望閥有伊人。高臥仁山 地名 六十春。世篤忠貞能繼業。躬行孝悌幾通神。菊籬取醉仍名室。荊屋辭榮自晦身。敎子義方知好學。籝金不換一經眞。</text>
<title>立春 癸卯</title>,<text>孤臣白髮臥竆廬。長祝君王好讀書。及此東郊迎氣日。堯明舜哲御筵初。</text>
<title>人日</title>,<text>今年又屆最靈辰。天地昭融氣候新。剪綵鏤金渾不管。秖將餘日願爲人。人日鏤金箔。或剪綵。卽中國舊俗故云。</text>
<title>靜厓趙老 㟲 輓 二首</title>,<text>欒棘叩門涕泣云。華原寒雪葬先君。先君潛德堪垂後。合有人間不朽文。						守靜林厓自蘊芬。剛齋高士亦嘗云。翛然乘化歸眞宅。樵牧猶存孝子墳。</text>
<title>期會李子岡于松石亭。自鷺梁發向廣湖。舟中口占。二首</title>,<text>布帆一片掛斜暉。欲逐孤雲入翠微。懸想巾車先我至。紅亭隱約碧蘿衣。						烟波浩蕩自披襟。路出東湖水更深。雨洗塵埃千嶂淨。何如江上丈人心。</text>
<title>松石軒卽淵泉洪相國 奭周 攸芋。而人亡亭空。滿目悽絶。不勝古宅文藻之感。聊成一絶。</title>,<text>相國騎箕逝不留。舊山寥廓好風流。寒松老石依然在。看取高人晩節修。</text>
<title>姜靜能 鎭 自太白山中命駕問病。和呻囈爲詩。以送其行。</title>,<text>病懷常作惡。未忍送將歸。深情林下見。眞樂世間稀。停雲迷別路。遙柳隱斜暉。執手離亭晩。前期願不違。</text>
<title>原麥</title>,<text>靑靑原上麥。日日色垂黃。憐爾把犂者。不能持作糧。</text>
<title>月夜登樓。懷姜靜能。</title>,<text>憶君攜手上江樓。蕩盡胷中萬斛愁。今夜酒闌人不見。淸風朗月惹離憂。</text>
<title>金凡秀 周敎 歸自楓岳。誦傳毘盧峯詩。口占以示。</title>,<text>玉簫淸轉海天高。靑鶴峯頭振策豪。夢與遊仙飛錫去。洞天寥亮月迢迢。</text>
<title>送趙孺文</title>,<text>英玉藍田自蘊眞。雲林不得掩璘彬。願君努力勤磨琢。百歲終成命世珍。</text>
<title>贈別金稚章 平默</title>,<text>靑袍客子自華山。玅歲高才學孔顔。從古竿頭難進步。願君努力一躋攀。</text>
<title>送別張生 在烈</title>,<text>歲逼靑陽白雪飛。關河千里送君歸。可憐夜夜連牀處。叵耐寒燈獨下幃。與李文對床而宿閱月故云</text>
<title>偶檢說郛。見上海郁文博序。中有一絶云。白頭林下一耆儒。終歲樓中較說郛。目力心思俱竭盡。不知有益後人無。惜不移其功於聖經賢訓。步韻自警。</title>,<text>用心端的是眞儒。何苦勞神較說郛。玩物由來都喪志。不知能補後人無。</text>
<title>伏枕寫意</title>,<text>窮廬牢落掩衡扉。萬想俱空自息機。林密猶騰紅日照。山高不礙白雲飛。經床玩理希前哲。病榻凝神悟昨非。半夜雷聲先已動。寧愁九野閉寒威。</text>
<title>夜枕懷趙孺文行李</title>,<text>百年吾道托夫君。雅識淸操迥出羣。經傳猶留千古蘊。不知何日更論文。</text>
<title>除夕</title>,<text>百憂難做一宵眠。白髮靑燈對悄然。臈月又過三十日。不知何歲是歸年。</text>
<title>李汝直 㶐 衣縣鶉敝袍。而若安且吉。竊誦陶庵先生贈朴廣巖詩。仍效其體。甲辰</title>,<text>百結先生今見爾。敝袍不與狐貉恥。固知文繡非乃願。胷中眞樂定何似。百結先生。用新羅處士故事。</text>
<title>展墓不能筋力爲禮。仍誦陶庵詩效其體。</title>,<text>小子行隨新歲來。循塋叵耐沒身哀。如今筋力難爲禮。恨不從前日百回。</text>
<title>北靑金生 萬壽 有詩。力疾和之。</title>,<text>江上孤亭獨掩關。蒼松隱約白雲間。端居賴有朋來樂。暇日談經見晩山。</text>
<title>聽蟬懷子岡</title>,<text>霽後山齋蟬有聲。和風和雨爲誰鳴。餘音百囀如相警。回望東林一士淸。</text>
<title>梅山丙舍。聞晉秩之命。</title>,<text>歸臥松楸養病身。淸朝晉秩問何因。更將誓墓平生願。泣向泉扃告二人。</text>
<title>趙時仲屈巾屨爲顧。拈韻共賦。用備山中一故事云。</title>,<text>節序三秋暮。逢迎一士高。黃花當蓽戶。皓月上林睾。秉燭名論發。含杯意氣豪。慇懃歲寒托。後會莫辭勞。</text>
<title>秋盡日。臥病誦鄭松江十月咸山菊詩。仍和其韻。</title>,<text>落木蕭蕭萬壑哀。九秋淹病未登臺。偏憐數朶窓前菊。若爲幽人盡意開。</text>
<title>沈君憲 宜德 會話梅花下感吟</title>,<text>萬卷詩書一樹梅。梅花初發故人來。憑君爲問環中理。地底微陽幾日廻。</text>
<title>哭送趙孺章 秉憲 靈輀</title>,<text>昨月鰲山迎皁盖。今朝鷺水送丹旌。浮生存沒渾如許。淚灑山陽一笛聲。</text>
<title>栗谷先生慍于東人。過蕭寺題詩云。欲使心無累。那堪面目憎。招提草樹裏。寂寞對山僧。尤翁又見忤于羣小。次栗谷詩以自警。余素不俚于口。殆莫自存。妄賡兩先生韻。</title>,<text>我自忘恩怨。人胡有忌憎。飄然雲水外。願學斷橋僧。</text>
<title>立春日識祝</title>,<text>我生元逆旅。天地一蘧廬。息影心仍遠。忘機世自踈。靑陽隨日至。玄臘幷年除。拜稽三元祝。君王好讀書。</text>
<title>任明老竣先集之役。止宿江榭。和呻作一絶。用贈其行。乙巳</title>,<text>尊門風節後繩先。賴子揄揚百世傳。自是明誠眞繼述。歸求名理紫陽編。勸讀朱書故云</text>
<title>冷節病未展墓。誦李五峯詩。不勝感唏。仍步其韻。</title>,<text>雨露彌增怵惕情。天時回薄又淸明。邱原不克承芬苾。臥念蕭森松栢聲。</text>
<title>送李汝直入蓬萊</title>,<text>江湖白髮自蕭然。魂夢徒勞入洞天。此日送君楓岳去。毘盧頂上躡飛仙。</text>
<title>哀採薪</title>,<text>原上荷鎌者。採薪終夕還。擔肩向城市。妻子自呼寒。</text>
<title>哀驅雀</title>,<text>稻田驅雀者。不絶叱咜聲。聲斷鳥還集。腹雷空自鳴。</text>
<title>韓文五相守數旬。病莫講討。臨別怏悒。不能爲懷。聊贈二絶。</title>,<text>憐君好學誦程朱。萬馬奔騰正步趨。付托得人吾道重。百年無愧作眞儒。						颯颯金風生遠愁。黃花丹木倍離憂。從君欲覓方壺去。振策天王峯上秋。天王峯。卽智異山最上頭。嘗與文五有尋眞之約故云。</text>
<title>送安善膺 永集 歸鶴城</title>,<text>九月淸霜重。行人未授衣。天寒曙鼓動。木落秋雲飛。皓首難爲別。靑春更詠歸。殷勤歲寒托。努力不相違。</text>
<title>九月十三日展墓</title>,<text>玄隧幽幽白日沉。滿山松柏自蕭森。時回萬寶收成日。倍切孤兒報本心。</text>
<title>金稚章留止林廬。至意良厚。病失講討。臨別怏悒。發之爲詩。</title>,<text>珍重臨巾屨。蟾光盈且虧。詩將秋色澹。菊爲故人垂。時序陶潛醉。江山宋玉悲。斯文共修約。歲暮許心期。</text>
<title>送趙孺文</title>,<text>平生行止鬼神知。笑殺人間饒舌兒。欲吐胷中千丈氣。滿天星斗照垂垂。</text>
<title>任明老自靈仁山中。冒霜雪見訪。聊贈三絶。</title>,<text>山上看雲仍送君。仁山雲是冠山雲。悠然相對雲中坐。纔出雲時路已分。明老居靈仁山。余居冠岳山故云。						歲暮天寒掩弊廬。靑山日月自居諸。三宵燒燭難離別。爲有床頭未講書。講庸學未卒故云						相思湖海夢魂通。孤睡頻驚落木風。皓首重逢知底日。爲留春色滿江紅。</text>
<title>李公五 應辰 示除夜詩。淸警可誦。力疾攀和。丙午</title>,<text>逆旅光陰風燭然。於焉輥到八旬年。淺斟栢葉仍成醉。愛看梅花自在姸。金鼎堪憐龍虎老。玉衡難住兔烏旋。英才一世如君少。端爲斯文喜不眠。</text>
<title>觀梅</title>,<text>一日觀梅十二時。梅應爲我落花遲。遲遲自有無窮意。明德馨香皓首期。</text>
<title>李元平止宿江榭。臨分贈詩。</title>,<text>寒窓燈火對踈襟。白雪陽春更賞心。自有天機難狀處。高山流水一聲琴。</text>
<title>送韓文五，權敬叔 翌，安善膺還嶺中。</title>,<text>浮萍身世臥江瀕。萬事如今已八旬。卷裏唐虞空在眼。鼎中龍虎未通神。愧君負笈輕千里。憐我沉痾度十春。惟有朝聞餘寸念。願同三子學爲人。</text>
<title>餞春</title>,<text>八耋已成全老身。登山臨水摠前塵。四時佳興尋常道。猶解題詩惜送春。</text>
<title>病榻偶成</title>,<text>病床孤睡苦難成。政是村鷄鳴不鳴。家國百年多少事。終宵繞壁聽蟲聲。</text>
<title>病枕聞賽皷</title>,<text>鼕鼕賽皷徹昏晨。南舍東隣盡祀神。安得起來西鄴令。免敎狐嘯惑愚民。西門豹爲鄴。沉巫覡。吳萊巫者降神歌云妖狐聲共叫嘯。</text>
<title>趙孺文聞余病革。衝炎冒雨。千里命駕。於其歸。送之以詩。</title>,<text>吾道存亡凜一絲。任誰扶得大綱頹。賴有三溪高士在。百年終作大宗師。</text>
<title>三月死病。自分不復上墓。八月念四日。力疾展省。口占識感。</title>,<text>臥床經萬死。登壠拜雙親。至愛應憂疾。殘生失護身。宰林回白日。血淚入玄窀。畢命松楸願。興哀霜露晨。</text>
<title>金舜瑞 楨臯 告歸蓬山。書贈一絶。</title>,<text>老圃秋容日益催。天高木落鴈聲哀。君歸不用增惆悵。好趁曲江春色回。</text>
<title>客自日邊來。先設語禁。爲誦蘇子瞻詩若對靑山談世事。要須大白便浮君以相警。</title>,<text>無心吾已久。長掩碧雲關。未須浮大白。寥落對寒山。</text>
<title>李公五養盆梅可賞。寄詩要借。用朱子韻。仍效其體。</title>,<text>冷穆高標高士容。冰心已與玉壺空。相逢一笑幽期在。歲暮天寒霜雪中。</text>
<title>姜靜能千里而至。三宿而還。爲贈一絶。</title>,<text>象外深深太白山。五贒遺躅邈難攀。何由伴爾雲臺睡。高枕千宵謝世寰。五賢指太白五隱</text>
<title>曉枕失睡。遙聞江聲。</title>,<text>江漢滔滔春水生。玄冰消盡泛波聲。仍憶浣溪風雨夜。鐵衣無忘向東征。陸務觀浣花溪。臥聞春水方生。思鐵衣東征。</text>
<title>曉枕無寐。誦陸劒南詩。王師北定中原日。家祭無忘告乃翁。不勝激昂。仍效其體。</title>,<text>昏昏鶉醉苦難醒。易位乾坤二百齡。待到廓淸華夏日。子孫無忘告吾靈。</text>
<title>元日曉枕 丁未</title>,<text>村鷄搏翼動天風。歲色應分子夜中。七十二年成一笑。且將身世付蒼穹。</text>
<title>近齋先生諱辰。癃病不克食素。仍誦松江詩湛老栗翁同日逝。從前食素老難能二句。不勝興感。率爾口占。正月十七日</title>,<text>一哭山頹四紀餘。諱辰不肉若喪初。八旬垂死無餘氣。却自今年未食疏。</text>
<title>李進士 遠重 輓</title>,<text>剛齋席上早稱珍。千里擔囊問道眞。嘗抱狀文要贊述。免敎師德永沈湮。公嘗抱剛齋家狀。要我刪述成狀故云。</text>
<title>四月上旬。卽大隱李公永歸眞宅之辰也。叵耐哀緖。泣題一絶。</title>,<text>冰壺秋月見眞襟。埋却空山草樹深。白首故人惟我在。不知何處更披心。</text>
<title>送田彝叔 秉淳，贊明 蓍淳 兄弟還安義。</title>,<text>千聖相傳卽一心。心涵萬理自高深。願從約處加存養。方寸常如上帝臨。</text>
<title>步和鄭國喬 奎元 韻。用博一粲。二首</title>,<text>末路寥寥見道眞。誰知腔裏藹陽春。爲仁自有無窮樂。不厭糟糠陋巷貧。						作聖須要堯舜同。一原收定有奇功。愧吾虛負平生願。學未通方頭已童。</text>
<title>海州達禮祠成。一鄕章甫共和老圃趙公韻。要不佞出一語。力疾步呈。</title>,<text>孝子居喪地。留傳小大連。舊墩餘井落。新廟薦香烟。何有東夷陋。爰徵小學編。聖人稱達禮。華額揭豐鐫。</text>
<title>積雨</title>,<text>積雨空林欝未開。山谿幽絶長蒼苔。寥寥虛室冥心坐。多謝靑衿問字來。</text>
<title>送金舜瑞還蓬山</title>,<text>蓬山又有小蓬臺。臺下滄溟萬里開。我欲乘桴携爾去。扶桑晞目九陽廻。蓬山。長鬐號也。小蓬臺。在海中絶勝。晞目九陽。出楚辭遠遊。</text>
<title>仲秋旬二。發向漳楸。路中望李尙書子田墓感吟。</title>,<text>纍纍靑山塚。新封又子田。姓名留白簡。冤恨徹黃泉。霜剝摧喬木。風悲咽暮蟬。同庚故人在。駐馬涕漣然。</text>
<title>拜玄溪先墓</title>,<text>萬死餘生在。十年今始來。松楸凋不老。邱壠半荒頹。先祖垂惇德。孱孫愧不才。遲遲辭墓意。留得幾時廻。</text>
<title>止宿碑街店</title>,<text>孤燈旅夜影幢幢。家國憂虞鬧一腔。驚起收心心不定。五更山月滿寒窓。</text>
<title>趙孺文連三歲問疾。至心苦誠。感通神祇。力疾賦詩。以送其行。</title>,<text>有客來湖海。頻年見此君。賣牛理行李。驅馬役衰筋。厚意當時見。高風異世聞。百年傳付重。天不喪斯文。</text>
<title>送朴起哉 興宗 還咸州</title>,<text>送君今日送殘秋。醉折黃花當酒籌。鷗鷺千羣淸似雪。明春留與曲江遊。</text>
<title>除夜枕上和唐人韻</title>,<text>寒燈永夜耿無眠。及到雞鳴更惘然。暮景飛騰留不住。行年七十又三年。</text>
<title>戊申上元夜 二首</title>,<text>今年明月似前年。一色通明萬里天。八耋猶知上元夜。臨風把酒興陶然。													通橋踏盡氣崚嶒。病臥江湖更未能。一炷淸熒聊自樂。繁華休說廣陵燈。</text>
<title>李君明 公旼 赴擧告歸有詩。力疾步和。二首</title>,<text>風光非是別離時。柳綠花明春日遲。留與淸秋幽約在。莫敎山月屢盈虧。						千萬人中知有身。先儒此語警心神。試塲風雨掀荊棘。須作繩趨尺步人。許衡云千萬人中。常知有己。</text>
<title>送春日漫題</title>,<text>牢落乾坤玩物華。韶光猶在野人家。朝曛不厭長相對。獨樹分明躑躅花。</text>
<title>金汝振 玉重 臨歸有詩要和。力疾寄贈。</title>,<text>千里勞巾屨。三旬共水樓。披襟螢火夕。把酒鴈聲秋。雲樹行相引。滄江靜不流。天翁如會事。山雨爲君留。</text>
<title>又贈一絶。用陽關體。</title>,<text>三緘其口問何因。要作平生守默人。君歸應有忘言妙。息影衡廬自晦身。</text>
<title>送崔敬甫還咸平</title>,<text>五月黃梅雨。三旬靑眼明。澄江馴浴鷺。深樹聽流鶯。傾我一樽酒。慰君千里情。飄然天際去。幾日到咸平。</text>
<title>送別權敬叔還烏川 二首</title>,<text>草廬來遠客。相看意悠悠。風露三江暮。乾坤五月秋。寒棲因地僻。晩對任天遊。無與同眞趣。君行爲少留。						幽人無外事。迎客是風流。我欲開三徑。君宜共一樓。烏川千里闊。鷺渚十年遊。往哲三緘戒。關門勉自修。敬叔値橫逆。不俚於口故云。</text>
<title>和閔稚敎 胄顯 還同福</title>,<text>斯文天欲喪。正路入荊榛。逐逐求榮達。寥寥學聖人。苟傳心法正。何患姓名湮。勉爾尋眞樂。關門自晦身。</text>
<title>送李汝直還江西</title>,<text>寥落竆山抱病憂。今朝送爾出林邱。垂垂白髮三千丈。未繫行人渡水舟。</text>
<title>望京</title>,<text>五雲多處是蓬萊。寶座高臨日月開。長祝君王千歲壽。南山北斗共崔嵬。</text>
<title>觀漲</title>,<text>懷襄急勢蹴天浮。風浪西江幾日休。觀水仍知安命術。狂瀾自在泛虛舟。</text>
<title>白雲</title>,<text>白雲如海復如山。聚散隨風不自閒。何似兩忘身世者。無心終日掩柴關。</text>
<title>送田彝叔兄弟還花林。用陽關體。</title>,<text>花林秀色夢中來。皓首幽情未易裁。鷺梁江水濃如酒。收拾風光待子回。</text>
<title>送金聖源 正洙 還龍岡 二首</title>,<text>巾褐飄然不自留。淸霜一夜動離憂。江湖他日成偕隱。爲爾將添一釣舟。						黃花籬落語秋蟲。催爾三冬勉學功。好去臥龍岡上夜。緇帷深處一燈紅。</text>
<title>一純蒙特恩除果川宰。出自惠養老臣之聖意。攜一純展墓告榮。不勝感慕。發之爲詩。</title>,<text>聖朝恩德若邱陵。塵刹平生報未曾。兒子告榮先子墓。幽明感極淚沾膺。</text>
<title>病枕聞聖上召對儒臣。不勝頌祝。口占爲詩。</title>,<text>聞說君王開講筵。歡聲喜氣薄重玄。我願聖功仍不息。貞明日月健行天。</text>
<title>聞時人譏我以假君子。君子之稱。非所敢將。仍思宋時羣小呼魏鶴山以愚君子。愚君子假君子。眞是對待語。戲題二絶。</title>,<text>愧我初非君子人。詎論非假與非眞。噂噂簧舌徒爲爾。何有平生自在身。													晦翁稱僞鶴山愚。今古滔滔醜正徒。多謝世人偏餉我。光華萬丈屬殘軀。</text>
<title>立春試筆 三首○己酉</title>,<text>新年顒祝我君王。聖德巍巍配彼蒼。百萬生靈齊攢祝。堯天舜日永輝光。						新年顒祝我君王。聖壽無疆千歲長。地有南山天有斗。八方爭頌九如章。						新年顒祝我君王。聖嗣天生定厥祥。宗社安如磐泰固。萬方同慶一人良。</text>
<title>上元夜。荷金凡秀止宿。披心道素。凡秀歸贈一律。寄意肫摯。力疾步和。</title>,<text>不意奎仙客。翩然下世間。上元延素月。中酒對靑山。梅發貞元際。鷄鳴善利關。尋眞留好約。飛舃伴春還。</text>
<title>李善一 源長 七舍而至。三宿而歸。爲贈三絶。</title>,<text>雪峨山下玉人來。皓首歡迎靑眼開。珍重君家傳正學。願敦詩禮盡英才。						鷺湖春水漲連天。我欲携君泛釣船。病枕靡因乘興去。滿江風月自無邊。						爲我嘉賓夢亦醒。夜來風雨不淹停。慇懃會得天翁意。留與三宵更說經。</text>
<title>趙孺文臨賓冠筵。情禮俱摯。不勝銘感。力疾爲詩。以送其行。二首</title>,<text>威儀秩秩煥賓筵。孫子三加賴爾賢。諭志敬名須巨筆。願言施敎述眞詮。						把酒離亭日欲曛。白頭如雪向江雲。碧桃花落春光暮。可奈明朝更送君。</text>
<title>展墓 二首</title>,<text>東風西日晩荒凉。宰樹陰中涕泗滂。七十四年兒不死。繞墳猶自喚爺孃。						松籟泠泠春晝長。繞林烏鳥自回翔。應有精靈相感格。如聞謦欬出玄堂。</text>
<title>送金仲允 升奎 還中和</title>,<text>江漢三年客。關山萬里遐。但令心契合。不待語言多。對月傾尊酒。臨風聽棹歌。顧名貴思義。隨地勉中和。</text>
<title>送李汝直還江西</title>,<text>不期能自至。病枕得君歡。共願朝聞道。相看晝掩關。那堪千里別。應隔數年顔。執手丁寧語。眞心保歲寒。</text>
<title>送田彝叔兄弟還安義 二首</title>,<text>百齡如一瞬。回笑我浮生。離別年年苦。心期寸寸明。行雲將鳥盡。流月向人輕。懸想長亭夢。今宵爲我成。													雙鶴翩翩去。乘風向嶺雲。苟非超俗韻。何用入山勤。愧我無觀德。憐君自會文。關門勉遵晦。莫遣世人聞。</text>
<title>鄭舜聞 鳳元 臨別贈詩。力疾奉和。</title>,<text>嶺嶠千重遠。江湖一路深。款扉輸古義。鼓篋見眞心。羣處相觀善。端居可自箴。斯文多少事。歸向卷中尋。</text>
<title>送韓文五還東京</title>,<text>逢迎纔數月。離恨已依依。春色猶留閏。幽人竟拂衣。詩中黃鳥語。尊外白雲飛。我欲携君去。東山共掩扉。文五家在東臺山下故云</text>
<title>送安善膺還鶴城</title>,<text>解別靑衿草色多。韶光無賴恨如何。可憐一夜黃梅雨。添着長江送客波。</text>
<title>送李稺根 恒培○二首</title>,<text>天崩地坼此何時。千里那堪遠別離。分手未容無一話。白頭和淚強題詩。時値憲廟昇遐故云						穆穆君王臨紫宸。萬靈想望一初新。北方父老應相問。爲報吾邦作聖人。</text>
<title>夜枕無寐。回憶行宮晉對時事。不勝感涕。口占一絶。</title>,<text>行宮寥落枕江隈。此地曾經幄對回。白首老臣今不死。夢中猶望翠華來。</text>
<title>夢見淵泉洪相公。枕上識感。</title>,<text>乘箕倐忽已歸天。冥漠神交隔八年。夢裏丁寧眞約在。不知何日見淵泉。</text>
<title>送任明老還新陽</title>,<text>瑤琴獨抱白雲深。山水何人共賞音。扶病柴門相送罷。寒花落葉北風吟。</text>
<title>十月念一日夜。夢覿朴稺升 宗塾。不勝愴悢。枕上口占。</title>,<text>別離三載判幽明。玉貌淸揚隔九冥。良覿未終驚罷夢。四山風雨一鷄鳴。</text>
<title>景陵復土日述哀</title>,<text>報時玉漏響丁東。一閉玄宮萬事終。號泣旻天聲欲絶。八陵松柏動哀風。</text>
<title>尹陽伯 鍾燮 款扉信宿。離筵留詩。力疾追和。</title>,<text>梔黃塗澤世爭奇。天植惟君獨自持。信宿披心猶不盡。祖筵珍重更留詩。</text>
<title>送洪生 尙贇 還龍岡</title>,<text>愛爾袖中小學書。伊吾永夜樂何如。修身大法於斯備。希聖希天自有餘。</text>
<title>十五日夜夢。若有人呼我以洪厓老僊。依俙是李子岡也。枕上愴恍。述詩敍懷。</title>,<text>心中幽約夢中傳。喚我洪厓一老仙。朝元鸞鶴留遺影。何處尋眞會洞天。</text>
<title>夜枕</title>,<text>寒衾輾轉睡難成。長夜如年苦不明。大舜孶孶爲善意。病床驚起聽雞鳴。</text>
<title>送別崔直夫 敬休，李玄秀 烋 還芝湖。</title>,<text>勞爾雙賢作。存吾八耋癃。相望翹白首。驚視拭靑瞳。冷雪飛千里。歸裝付一筇。無因留得住。把酒菊花叢。</text>
<title>庚戌立春日試筆</title>,<text>聞說君王體健天。書聲長與漏聲傳。願言日就光明學。寶籙無疆萬億年。</text>
<title>送別趙孺文還三溪 二首</title>,<text>間花細草閉山扃。鷰語鶯歌摠厭聽。賴有幽人勞遠屧。名言喚得病魂醒。						二月行人三月還。可堪離恨滿春山。臨分不用閒言語。百尺竿頭一步艱。</text>
<title>夜夢任潁西，吳老洲兩贒。臨會一室。揚扢名理而罷。不勝愴悢。聊題短律。</title>,<text>一堂寥廓兩賢臨。德義風流自起欽。啼罷村雞驚蝶夢。滿窓明月見眞襟。</text>
<title>金希安 勉恒 告歸。病懷寥廓。贈之以詩。</title>,<text>滔滔流俗摠非眞。德業及時要日新。照膽自應還寶鑑。百年毋負丈夫身。</text>
<title>梅山丙舍作</title>,<text>行年七十五生朝。孤子頭無夾䪿髦。此日呱呱墟墓泣。蓼莪篇裏感劬勞。</text>
<title>七月二日夜夢。有詩云殘年身世兩忘情。已向浮雲掛姓名。覺而足成。</title>,<text>殘年身世兩忘情。已向浮雲掛姓名。我願籠山流水住。不聞門外是非聲。</text>
<title>送別金仲允還生陽</title>,<text>殘年無復感行休。臥看山雲自去留。八耋難爲千里別。梧桐葉落雨聲愁。</text>
<title>蘇純汝衝冒暑雨。遠涉江湖。其意良感。力疾賦詩。以送將歸。</title>,<text>憐爾江南秀。炤人襟韻淸。早傳詩禮業。夙著老成名。望望辭塵世。嘐嘐樂性靈。歸求應努力。奇觀在前程。</text>
<title>送南士膺 宇一 還宜春 二首</title>,<text>碧華山色滿宜州。我欲攜君此地遊。病枕忽驚千里夢。滿天風雨送殘秋。						桐鄕物色古今同。嶺路依依在夢中。自有吾先儒化在。至今人說舊文翁。吾祖考宰宜寧時。有儒化故云。</text>
<title>謝兪元仲贈梅</title>,<text>故人贈我雪中梅。帶得微陽消息來。自有馨香明德在。百花頭上一花開。</text>
<title>任明老三年而會。再宿而還。不勝怏悒。仍步其先祖竹室公贈芝湖韻。以贈其行。辛亥</title>,<text>不見三年久。心期詎云阻。春泥深如海。道路息行旅。荷君勞跋涉。迎門自笑語。我有斗酒熟。莫向山中去。淵明詩云歸去來山中。山中酒應熟。</text>
<title>送朴元吉 亨求 入蓬萊 二首</title>,<text>一入蓬壺五十年。洞天雲物尙依然。萬千峯上仙靈在。應笑浮生滯世緣。						白玉峯開紅躑躅。千巖萬壑盡光輝。何由携子尋眞去。天一臺前更振衣。</text>
<title>辛亥六月六日。卽憲廟終祥也。伸哀於鷺梁行宮。</title>,<text>憶曾登對日。氣象葆天和。日月臨丹扆。風雲動翠華。一身寧自重。三命亦云多。社稷千年恨。滔滔江漢波。</text>
<title>夢拜近齋先生。覺來和淚題詩。</title>,<text>夜夢分明拜近翁。春風和氣笑談中。蘧蘧未畢諄諄誨。想望精靈返太空。</text>
<title>送崔敬甫還咸平 二首</title>,<text>送君歸去海天南。意氣橫秋振葛衫。湖鄕樂事眞堪紀。二頃園中千樹柑。						把酒臨風挽薜衣。滿江雲樹晩依依。病翁不出柴扉外。惟有鳴禽送客歸。</text>
<title>展墓</title>,<text>梅谷寒泉自古名。晦翁於此葬親塋。吾鄕亦自同雙號。惟願先靈永世寧。朱子葬韋齋于上梅谷。塟祝夫人于寒泉。吾家親墓。亦有梅山閒川之名。</text>
<title>送嚴時仲 星茂，陽仲 星葵 還蔚山。二首</title>,<text>莊陵萬世有純忠。日月爭光戶長公。一瓣心香吾欲薦。圓岡高處儼明宮。						風吹山木遠鴻流。霜落江蘺宿鷺愁。一曲勞歌秋欲老。不堪離恨滿行舟。</text>
<title>送金汝振趙經汝 聖權 還寅城 三首</title>,<text>憐君行李趁槐黃。更逐歸鴻渡灞忙。欲駕長風浮海去。扶桑樹下共翺翔。						我生七十六回秋。臨水登山可遠遊。臥病無因窮勝賞。江楓籬菊倍離愁。						聞說山陽大有年。康衢擊壤樂陶然。飽煖逸居存聖敎。須從六籍細鑽硏。</text>
<title>送金聖源還德湖</title>,<text>萬事悠悠只自聊。百年身世付漁樵。吾將此地留君住。白石蒼江送暮朝。</text>
<title>徐景襄 贊奎 盛道琵山梅溪泉石之勝。昔我南遊。搜盡達邱羣勝。而獨遺此一區。叵耐流想。賦詩以贈其行。二首</title>,<text>五老峯臨三疊泉。晦翁要借畫圖傳。傳神妙處忘形色。認取峨洋自在絃。						昔我趨庭到達邱。居然五十七年秋。桐鄕物色應依舊。安得携君賦遠遊。</text>
<title>贈別田彝叔兄弟 三首</title>,<text>一臥滄江百慮灰。牀書倚閣厚塵堆。無因文會相觀善。千里冰霜媿子來。						人生離別古來難。况値天寒歲色殘。我欲携君雙屐去。月淵巖上聽潺湲。月淵巖。在花林洞中。卽彜叔攸居。													至樂人間在讀書。書中自有大鋪舒。君歸努力求名理。明善終須復性初。</text>
<title>送崔直夫還咸平</title>,<text>看君素業在硏經。文史三冬更盡精。待到包涵天下理。聖門方許自明誠。</text>
<title>鄭元卿至自湖鄕。荐顧止宿。贈雙絶。用敍別懷。</title>,<text>故人已買沃州山。我欲從之行路艱。莫道時人知處所。靑山隱約白雲灣。						三日相離七日來。一陽消息與俱回。悠然會得天心復。未臘春光動閤梅。</text>
<title>送愼致龍 在巘 還猿鶴洞 二首</title>,<text>方壺灝氣滿安陰。綽約猿林春色深。我欲隨君霞外去。搜勝臺下聽瑤琴。						綠柳陰陰四月時。江樓把酒惜分攜。前程自有奇觀在。努力工夫願日躋。</text>
<title>立春日效松江體 六首</title>,<text>新年祝新年祝。但願君王德業成。前後聖人同一揆。堯天舜日永淸明。						新年祝新年祝。但願餘生作逸民。藜羹布被無窮樂。詎讓康衢擊壤人。													新年祝新年祝。但願餘生復性初。克念孶孶爲善意。雞鳴起誦子輿書。						新年祝新年祝。但願生逢大有年。快活人間呈上瑞。長安斗米直三錢。						新年祝新年祝。但願斯文一脈傳。寄語丁寧吾黨士。終身勉學不忘天。						新年祝新年祝。但願兒孫養正蒙。詩禮家聲傳付汝。冲年努力百千功。㝡秀時讀中庸</text>
<title>壬子人日</title>,<text>新年初七日。是乃最靈辰。願言仁體物。無使媿爲人。</text>
<title>徐景襄臨歸留詩。力疾強和。二首</title>,<text>龍蛇幽蟄自存身。桂樹南山更可人。玉洞梅花應不老。欲隨雲屩去尋春。景襄居大邱之南山。而琵琶山中有梅溪之勝故云。						棲遲晩計傍冠山。門掩千峯萬壑間。解惜洞天春色晩。碧桃花下送君還。</text>
<title>送李士蘊 鎭玉 還西林 二首</title>,<text>西林山下閉門居。永夜篝燈讀古書。人生最樂惟爲善。克己終應復性初。						生人大本在明農。終歲勤勞着實功。耕讀由來非二致。君歸須學董安豐。</text>
<title>送金生 昞厚 還詩山</title>,<text>積雨淋鈴籠萬山。桃花流水下人間。君行慣識仙源路。莫學漁郞去不還。</text>
<title>送崔大爲 義發 還大邱</title>,<text>昆季聯牀讀父書。箇中眞樂定何如。世間名利皆虛僞。歸掩荊扉賦遂初。</text>
<title>題盤龜臺畫 二首</title>,<text>盤龜形勝冠東京。玉溜瓊臺照眼明。畫筆描來眞面目。依然坐我挹淸亭。挹淸盤龜亭名						長風振策上龜臺。玉洞桃花萬樹開。前度劉郞難又至。遊仙枕上夢天台。</text>
<title>送金稺章還堅城 二首</title>,<text>淵翁自是大宗師。德義風流百世垂。憐爾釋經敦匠事。爲隣幽宅起新祠。方營三淵影堂于堯山墓下故云						逍遙山裏洞天開。瓊峀磨空瀑響雷。準擬隨君雲屐去。幽襟盪盡玉流回。</text>
<title>偶吟 二首</title>,<text>附贅懸疣笑絶癡。萬緣人世摠無知。伯鸞不識存身術。望闕長嘆發五噫。						跛難步履眇難視。更沒心靈到一源。浮世風光歸幻影。夕陽無限又黃昏。</text>
<title>病枕敍懷 三首</title>,<text>壯志平生在遠遊。長風萬里駕扁舟。何由脫去牀玆苦。歷盡三山幷十洲。						投老歸江漢。居然二十秋。一心懸北闕。萬事付東流。爲有琴書樂。渾忘車馬憂。乾坤爲客久。身世晩悠悠。						逆旅光陰促。生浮死便休。玄花長纈眼。白雪已渾頭。迎客開茅宇。携罇聽栗留。天機在忘語。腔裏自虛舟。</text>
<title>景陵諱辰識感</title>,<text>幄對行宮如隔晨。荊南古義跪敷陳。除書滿篋恩言重。灑淚梧雲哭諱辰。</text>
<title>六月十八日。卽純廟千秋節也。病枕興感。聊題短絶。</title>,<text>憶曾庚戌聖人生。厭世蘧然夢奠楹。六十三年回誕日。孤臣不死籲蒼靈。</text>
<title>七月五日拜司冦。翌日仍曹中有事見遞。不勝感祝。發之爲詩。</title>,<text>秋官司冦自崇班。繫在都民性命關。何事虛投樵牧社。三承恩誥涕汍瀾。</text>
