<title>四禽言</title>,<text>鼎小 子規鼎小鼎小。去年鼎今年小。今年鼎小豊年兆。田家四面花木深。荷鋤歸來聽了了。金家麥田有馬 鶯金家麥田有馬。金家丈人眠柳下。搖尾纚纚垂頭吃。可憐綠浪行爲赭。婆言釀酒兒索餻。丈人珠淚涓涓瀉。與我婦 鳩與我婦與我婦。我婦如我拙。巧婦雖巧非我耦。春來解逐韓憑飛。靑陵臺下鎖烟莾。雨來 鳶雨來雨來。少婦呢喃仰高槐。十日淫雨一日霽。洗郞羅衫張毰毸。雨來雨來何爲哉。</text>
<title>萵苣</title>,<text>痱磊剝蟾諸。老綠來鸚哥。流芼黜蟲蝕。反覆搜蝝窠。開籃尙萋萋。登案忽峩峩。我本爲圃須。亦能善飯頗。盥手初勿勿。奮腕忽番番。摶飯慮吻疈。布葉毋掌過。酌醬更挾魚。韭綠間葱皤。突䆛如含蘂。襞積如卷荷。或拆吐珠蚌。或緘旋頂蠃。在手縐而囊。入口撱而梭。瑟颯齒車鳴。淋漉胃磑磨。旣飽眸欲眊。似酲顔半酡。乃卧北窓下。擧手捫其膰。</text>
<title>梧桐虎子</title>,<text>吾家有虎子。刳桐爲之也。文身被灸瘢。髹口類炭啞。窮士日噉粥。數數向隅瀉。痢尻不驚冷。妥帖如跨馬。單婢百事忙。潑棄每苟且。陳陳濁復淸。漸漸黃變赭。馨香忽滿室。殊異蘅與若。非鮾亦非螻。大抵不甚雅。苦俟大雨注。卸葢承榮瓦。白滓厚如霜。霏霏執蜃咼。恠汝非惡木。今爲衆所䰩。嶧孤而岐菶。詩書之所寫。作舜琴解阜。作點瑟希舍。不然作登豆。猶可薦腊鮓。不然作凳几。猶可偃酸髁。不然作屐梮。猶可穩繭踝。嗟嗟虎子匠。其近乎俑者。虎子惡可無。可埴復可冶。必欲削而可。豈無楸與檟。忍令琴瑟材。處人衣袴下。今雖日滌濯。孰復謂卣斝。一物不得所。吾矜若孤寡。爲汝有一術。何論眞與假。汝欲爲柷乎。椎納口中打。參差植竹管。孔作蕭把。可以奏雲門。可以吹大夏。</text>
<title>笠聯句</title>,<text>庚寅春。集蟬橘堂。同朴燕巖，李懋官盡未韻。布弁周製歟。竹冠漢儀未。燕。 金華輸雅致。靑蒻饒風味。懋。 白方畿吏愁。蘇骨驪官貴。惠。 旁圓佛放光。中凸醫畵胃。燕。 結盟越人自。止鬬箕邦謂。懋。 怪彼倭帽兀。鄙哉滿冠緯。惠。 蔽陽或異件。折風是常彙。燕。 雨冒紙類萆。塵刷毛肖蝟。懋。 風欹醉登峴。雪覆翁釣渭。惠。 爵頰左綰珀。儒頷雙緌緭。燕。 燥髹乘雨霮。緻膠藉火煟。懋。 何物人笑齊。小加史證魏。惠。 康莊動相觸。黎黔鬧若沸。燕。 仄影看荷卷。疏陰怳棠芾。懋。 共食礙似嫌。如廁免何誹。惠。 王圻畵殊失。倭奴刻浪費。燕。 可加飯顆甫。寧資椎䯻尉。懋。 巾妥仕頗矜。簪支老難慰。惠。 襯壁倚不便。過楣觸可畏。燕。 比丘圓覆盂。優婆疎結罻。懋。 赴座圍岌嶪。觀塲簇蓊蔚。惠。 半挫俠故喜。太博矮所諱。燕。 高官儼朱線。新壻姣黃卉。懋。 不稱士冠鷸。寧屑女髢狒。惠。 達可鬃而鞾。窮可氊而屝。燕。 耽羅薄於蜩。高麗染如翡。懋。 簪緇避漢溺。冠玉笑荊䠊。惠。 夕簷蒙游鼄。秋塲戴跳蜚。燕。 平頂天穿補。玄䂓月蝕旣。懋。 金雀加優孟。玉鷺賜樂毅。惠。 額穹竹彎軆。䯻鬱紵泄氣。燕。 面覆睡暫悅。腋挾超詎欷。懋。 墨塗慰服禫。銀飾賀祿。惠。 迅馳細嘯颸。閃睨潤纈霼。燕。 恐濕撑繩糾。惜汚套匣衣。懋。 岸腦則近蕩。貼額者若愾。惠。 頭顱苟不異。朋友可相乞。惠。</text>
<title>看書</title>,<text>看書到日曛。兩眶酸於梅。人生自適爾。問余何爲哉。負手行入林。嗟歎重徘徊。睇彼女桑枝。纂纂垂其實。交交繡項鳩。驚人飛挾匹。我初不怪汝。汝去未免拙。</text>
<title>飛鳶童子 二首</title>,<text>連日兒郞不在家。瞥看雙頰似丹砂。今朝制楚還無奈。又不歸來到日斜。趁鳶纔罷氣騰騰。吃却簷端一股氷。歸對書床無盡嗽。讀聲出口只如蠅。</text>
<title>秋夕東郊</title>,<text>㮚殼開口棗頰赤。今夕何夕云秋夕。都人士女愴欲悲。上冢鬱鬱羣千百。古冢密處疑浮漚。子孫來立碑共白。誰家無男女來啼。以掌掠地身自擲。素衣之女枕墓卧。意欲入墓鑽以額。人散雞骨落艸間。烏鳶下枝斜翻翮。閭巷少年騎駿駒。作意揚揚將何益。少女出郊不甚蔽。綠袿衣開眼光滴。手秉嘉穗黃如金。生長城中愛野色。看僧擊鼓憇道周。西日低山纔一尺。素盤赤籠亘闉闍。咿咿啞啞鳴牛脊。滚滚相隨與之歸。一日難免塵埃厄。</text>
<title>肅愼砮歌</title>,<text>李翁平生與世疎。皓首爲客南沃沮。人葠鹿茸狒狒髮。紫貂銀鼠無所儲。磨天嶺外雪千里。北客來投一封書。書中有物摸不識。聲似衝牙觸璜琚。手忙心躁糊益緊。扯開封皮舒更舒。尖尖瑣瑣忽滿眼。綠如染藍紅染藘。石老半作瓦氣味。黯淡將消僅有餘。愁濱江南古城下。野夫得之耕其畬。仲尼識此以爲博。今之好古者誰歟。翁子靑莊拜且喜。綠一紅一分與余。余唯聞之肅愼氏。採石不咸山中於。礲以爲鏃甚犀利。洞穿堅甲鐵不如。肅愼之裔曰女直。與我隔江爲穹廬。憶昔高麗尹相國。我朝將軍南與魚。桓桓用武于北土。與虜百戰奪莫居。此箭無乃虜射我。我又拾得追射渠。人血千年生鏽澁。殪何男子洞其胠。肌肉先消笴次朽。骨猶含鏃挑以鋤。或是夜戰多虗發。雨集坡坨與沮洳。或又虜酋大敗走。戟刀弓矢野棄諸。不然邊城䠶獵者。䠶中豺虎狼麋閭。帶箭走死蘆葦裏。索箭不得一躕躇。我一摩挲一想像。心寒髮竪三欷歔。虜使來庭更何日。徘徊北平館舊墟。</text>
<title>搜山海圖歌 此下當書炯菴二首</title>,<text>豢龍服不誰其司。四荒之野多詭奇。北斗星高拜蒼狐。華表柱老啼黃貍。南山大玃盜媚婦。與處巖穴強之私。山魈彳亍窺村竈。束蘊乞火燒蟛蜞。揶揄鬱壘迷伯益。葅澤叢林恣飽嬉。帝聞之怒勅鬼伯。部勒六丁兵一枝。玄冠赤舃黃羅襖。三尺胡床委臯比。左手垂膝右顧眄。吒而微笑竪其眉。奉刀劒者右其柄。小童執彈親身隨。綠衣老吏執白板。鞠躬將趨頻先窺。或佩櫜鞬或秉鉞。肅敬伊誰敢噦噫。頭稀脚衆立簇簇。紅旗半遮風旑旎。伏地聽令挐雲去。盡是黑漢與醜廝。綠者其面如入靛。黃者其脚如塗梔。有如雞者嘴微曲。有如牛者角雙觺。生不梳頭髮蓬葆。人言鬼憎今乃知。脇上有口吁可恠。其口遇劒如含匙。耳穿銅環臂挑脫。脚繫毛偪不屨綦。或不執兵但執石。拔木去枝仍倒持。萬丈鐵索繫毒龍。一聲邪許拔澤陂。索絶二鬼顚傷腦。一鬼張臂大笑之。龍也搖頭不能落。纍纍懸其鱗之而。無恠驚濤黑如此。應洗鬼脚和龍漦。有捕蛇者蛇纏頸。目聳面赤簸其頤。揮劒直前復少却。實憚如炎舌有歧。喙且走者其衣紫。尾豊似是䧺綏綏。一妻箭中兩臂展。一妻鷹攫右眉歌。一妻抱兒奉䯻走。兒猶吮乳嗔其兒。猴王被打骨到軟。頭垂過臍委四肢。兩女扶腋踉蹡去。手忙觸落烏接䍦。欲全焦揚一塊肉。侍婢泣以錦襁詩。縛虎四蹄貫以木。離披有如裘挂椸。植棒地上纏赤帶。手執其尾引如飴。兩指穿挽水牛鼻。索絼不得項繫縻。飛上鹿定摧角下。太尖只合磨爲觽。負龜龜以爪爬腿。抱鯨鯨以鼻嗅髭。曳鼈提蟾挾擁劒。肩豕揮狼佩肥遺。大小鬼凡九十八。又一鬼伯不在斯。臝毛之醜二十一。一十有六之魔姬。龍魚鼈蠏蛇十八。犬一鷹一蟾與龜。借問何人作此畵。王迪起侯之所爲。諸客聚觀爭讚歎。相戒勿汚寒具脂。我歸森森長在眼。宵不成寐念在玆。聊復捻筆記厥數。時時披閱以自怡。</text>
<title>孝經橋絶句和懋官。三首</title>,<text>西子湖中萬柄荷。情知此世未能過。孝經橋上春三月。坐看楊花點綠波。向昬烟色澹將消。微辨如虹第五橋。橋上行人雖未識。更堪回首望遙遙。明沙細艸小汀洲。一曲湛湛貯綠油。半刻支頤難理會。東流水亦似西流。</text>
<title>風俗畵八幅</title>,<text>騎牛宛在亂流中。蝎鼻何村老牧童。膓斷夕陽飛鸛外。黯然消盡美人虹。秋山一路轉迴紆。山外紅楓燒兩株。恠殺聲聲如爆竹。行逢打柶數樵夫。慣飼黃牛也慣騎。村娘半掩綠袿衣。世間懸絶無如此。虢國夫人馬上歸。搖搖小䯻不謀同。爾是毛公我井公。癡絶傍人看欲眩。春秋風雨太悤悤。如此秋山擁雨衣。向平應不似君肥。老僧從此忙三日。相送前溪莞爾歸。據鞍兀兀聳吟肩。望見危橋下躍然。脚軟如蔥蹲復起。回頭一笑愧驢前。田家夫婦面微黃。大麥靑靑沒膝長。曾戒小兒看家裏。還隨午饁過魚梁。北里簫歌過半生。誰憐衣笠轉飄零。又來回首黃油帽。十字橋頭月正明。</text>
<title>上元夜飮墖西 二首</title>,<text>他時望月亦成輪。斯夕人情自爾新。八萬三千修月戶。恒河沙數上橋人。祈年處處禾竿竪。沿俗家家果飯陳。露冷風凄渾未省。白衣飄拂又向晨。閙閙笙歌柳外隣。憧憧往來月中人。乍乾乍濕千門路。和雪和風半月春。重覺衣裾多白露。寸來鞋底積黃塵。自笑腐儒能辦此。衫笠離披醉態眞。</text>
<title>沙山春眺</title>,<text>伊昔浪裏沙。今日山頭塵。玆山凡幾簣。其崇有如囷。來時澹無風。少焉泠然臻。經我綠鬢毛。吹君黑紗巾。孤柳暎遠天。柔艸悟新春。烟壞半白墖。鳥迴明東闉。各言認其家。萬瓦爭粼粼。遙指眼慣樹。森森恐未眞。</text>
<title>三淸洞花園</title>,<text>皓髮花園翁。與我一再見。初至亦蹔語。再到猶新面。問我居何所。但道居不遠。向我勸排艸。辭以素不吮。煩翁一蒲團。蹔聽松聲返。松聲自喜爾。莫問時時莞。</text>
<title>次懋官韻</title>,<text>繫驢先有客。隨蝶到何村。新柳腰支弱。孤花氣味溫。閣靜觀棊次。沙香濺酒痕。溪南扶着醉。山底易昬昬。</text>
<title>六角峯下花園</title>,<text>庭沙皓於粉。並坐春日永。花影儼不動。動是雙蜨影。蜨飛過東墻。花落茅茨靜。</text>
<title>又次懋官韻 二首</title>,<text>家家有花樹。驚問此何村。靜女逢人靦。嘉賓飮酒溫。步沙乾履響。班艸染衣痕。眞似留連蝶。林香靄靄昬。數屋緋桃外。依山又一村。歸翎悵日暮。翻蜨困春溫。花絮半飛後。風烟一掃痕。欲歸成佇立。艸末生黃昬。</text>
<title>栗洞李節度園亭</title>,<text>驅驢越陂陀。有屋先見籬。樹葉吐霏霏。山柳亦能垂。沙連洞外白。艸爲江之眉。度帆忽異態。仍抱夕陽欹。</text>
<title>桃花洞獨遊 二首</title>,<text>獨上春山處處遊。可憐芳艸使人留。錯驚綽約花神現。太息嚶鳴鳥友求。鳶翼似眉迴遠郭。桃枝如夢瞰澄流。春空送目那能極。一丈烟高漫不收。空裏烟絲眞恣游。何曾纈纈刻來留。啼凡幾鳥潛聽別。香是那花遞嗅求。遙翠鎭當眉際泛。光風忽墜屨前流。時看一蝶驚飛去。輕薄神情似魏收。</text>
<title>桃花洞 二首</title>,<text>春色依依又一過。攀枝浩歎欲如何。范家女子狂猶快。噉盡紅桃一樹花。洌水之間困布衣。獨行時到野人扉。已穿千樹桃花裏。凈盡胸中閒是非。</text>
<title>李薑山席上。賦別趙山人歸婆娑城。</title>,<text>客出驪駒響。凄凄廡下依。故園抽書帶。孤舘長垣衣。直養應難餒。戰勝方覺肥。驪江明日路。幾處柳花飛。</text>
<title>送李布衣歸扶安</title>,<text>連天艸色晩。離別欲依依。千里南歸客。三韓一布衣。春雲鴻雁杳。湖水鯉魚肥。滿地梨花白。皆君去後飛。</text>
<title>送沈士凡表弟歸忠州</title>,<text>平生有一恨。未聞呼兄聲。雖有從父弟。呱呱未離嬰。亦豈無內從。逢時我呼兄。君年始二十。薄游來京都。不疑復不赧。倉卒兄呼吾。欣若一能事。儼然當玆呼。天道合有後。賢哉我伯姑。于歸未數載。烈烈下從夫。先君聞其危。走馬往勸飯。於路易以筮。其卦漸之蹇。翩翩漸逵鴻。皎皎留厥羽。譬彼貞女子。令儀炳千古。我妹噫其死。疾驅日未午。伯姑方淹淹。泠然顧侍婢。大兄今日至。雖至未及矣。先君及叩扉。哭響如羹沸。傳說在吾家。異哉此數事。恐君未及知。流涕爲之書。夙聞君好學。不識果何如。急索詩文藳。無藁誦可也。筆硯故羅前。觀其俯而寫。種種諸技能。其實使兄畏。出街多指示。逢友爲紹介。有弟賢若此。不得久相隨。烟柳孝經橋。碧桃關王祠。携手能幾何。臨風贈將離。</text>
<title>余雅不食河豚。爲薑山所強少甞之。戱贈長歌。</title>,<text>坡言佳茗似佳人。我道河豚比美婦。美婦雖美性命戕。河豚甚珍膓胃剖。李君要我吃午飡。葅南湆北魚羹右。擧箸挾膄三兩嚼。忽聞其名喀喀嘔。瞿然斂手𧬄主人。此魚有毒聞甚久。方其游泳乍觸石。憤悶鬱輪形如缶。漁人刳腹棄其卵。飢鳶下視愁不取。烏惟老饕乃敢啄。然後啄矢同黃狗。去年人哭桃花風。恨不一生喫石首。主人聞此笑呵呵。流歠大嚼傾瓦瓿。自言其家善割烹。非同村厨但魯莾。石磨椎搗流其血。離披爛漫如弊帚。然後鸞刀片片割。浮之以油先煎炙。始可作羹蓼以芹。堪將下飯兼按酒。有口但喫鯔與鰽。不食河豚能無負。遽聞此言口流㳄。食指亂動還連拇。今無甚飽且少甞。毒如莨菪寧有咎。眞拚一死試一呷。世間有味如許厚。若使江魚盡若斯。一竿早辦滄浪叟。旣甞之刻實主臣。免矣長呼隔宿後。</text>
<title>與燕巖，懋官游麻浦。</title>,<text>龍山山下客橫舟。怊悵相望江上樓。韓使不歸島雲白。蒙姬一去峴花愁。夕陽杳杳孤帆下。洌水洋洋千里流。無限西湖褱古地。年年芳艸使人愁。</text>
<title>書燕巖所寫春江落帆圖扇</title>,<text>蒲帆黑于烟。竹牖開相向。何者是高人。家家陸魯望。</text>
<title>泛舟</title>,<text>可憐春暮日。花絮自然輕。綺閣常關在。蘭舟不繫橫。水禽浮乙乙。風蜨弄盈盈。瀟灑篷窓下。歸來帶雨聲。</text>
<title>湖夜</title>,<text>賈舶下南浦。片帆如蜨輕。大江流不息。靑山終古橫。鐵笛何人發。江月未能盈。數燈猶耿耿。愁絶無喧聲。</text>
<title>更泛</title>,<text>駐棹滄江上。滄江深復深。暖沙生浪影。芳艸變雲陰。處處閒門柳。飛飛春水禽。悠哉此望際。寥廓竟何心。</text>
<title>淡淡亭</title>,<text>數株楊柳一枝花。淡淡亭西春日斜。一自金童公主去。荷花蕩裏浪淘沙。</text>
<title>與薑山及李潛夫。登山映樓。</title>,<text>嵐色看眞滴。松聲聽彌凉。倚樓飄笛韻。臨澗滌巵當。谷鳥遺酸響。厓蜂趁剩香。山樓春日夕。何物不蒼蒼。</text>
<title>中興寺別館</title>,<text>山深見春晩。僧壽逼人凉。孤館坐愁絶。幽泉聽穩當。鵂鳴甎墖月。鼯觸奈花香。淸磬更何寺。東峰數點蒼。</text>
<title>自西門步入白雲洞口</title>,<text>一路葱靑樹。行人盡日稀。坐橋忘扇起。經寺借筇歸。淡淡沿溪影。襜襜拂艸衣。何林紅躑躅。一片映人飛。</text>
<title>東將臺</title>,<text>此外定何際。初窺睥睨間。乍臨心已駭。旋想骨猶酸。原隰皴而已。烟霞杳一般。東郊來往者。瞋目也難看。</text>
<title>文殊門</title>,<text>此升終未已。及到定誰邊。雲嶺正交氣。山關乍漏天。亂蹊非一曲。遙侶每當前。戀戀難過處。巖花時獨燃。</text>
<title>三湖打魚</title>,<text>春天澹無風。春江膩如油。帖帖橫波蝶。輕輕點沙鷗。漁舟使雙槳。飛舞於中流。沈網復沈網。網沈網還浮。悠悠望彼岸。於焉返故洲。下船網在手。復事相支梧。隊隊橫行蟹。人人左旋驢。一片空明裏。何心繫有無。波光似拂鬱。網邊有勇魚。於魚實得計。爲人且驚呼。心雖蘄得雋。志亦矜無辜。翻恐持空網。頗爲人揶揄。水淺瀉聲盡。窮鱗映網踈。羣夫脫却袴。入水恣探挐。驕者嚼殺之。餘盡生致諸。大魚無奈何。橫卧但唏噓。小魚猶跳躑。沙土被肌膚。河豚不勝怒。其腹帝江如。取次懸篷頭。蹔時充翫娛。饞士不棄鱠。無望復成軀。鱗鬣有舊勢。猶向鼎裏舒。江湖與湯鑊。忽焉在須臾。魚兮我食汝。汝死勿怨吾。庖犧旣結網。周官更置䱷。仲尼嘉細鱠。門人見而書。孟氏云所欲。咨嗟但數罛。魚兮若遠引。胡爲我擒乎。</text>
<title>與燕巖，懋官。西遊次碧蹄驛。</title>,<text>敗甓何年寺。靑泥古戰塲。臨風歌一曲。懷古淚千行。村落多林氣。衣裾半艸香。行行只信馬。欹笠避斜陽。</text>
<title>花石亭。次壁上韻。</title>,<text>雜𡬾蔥靑裏。先賢有一亭。到堦思履響。拂艸愛衣馨。江色如斜月。吾曹愧聚星。撫玆蒼檜者。幾許已千齡。</text>
<title>滿月臺</title>,<text>破碎花甎認故宮。仙人橋外柳矇矓。異鄕節候催愁裏。勝國風烟似夢中。麗水高山徒歷歷。落花啼鳥更悤悤。五百秊來興廢事。斜陽回首石臺空。</text>
<title>靑石洞店舍 二首</title>,<text>一行猶在兩山間。店舍黃昏始解鞍。聽罷伽倻琴一曲。屋頭春樹冥團團。蒼蒼曉峽候雞鳴。遠客迴燈不敢行。知有流星西塞騎。萬重山裏一鈴聲。</text>
<title>蔥秀玉霤泉</title>,<text>溪石端然似艾靑。抽刀磨刮驗金星。傳名幸遇賢天使。記異堪爲續水經。澗底游鰷搖箇箇。壁前㱕鶻駐亭亭。淸泠幾斛山根貯。滴到如今不暫停。</text>
<title>洞仙關外聞田歌</title>,<text>村娘箇箇抹靑巾。低首田間不顧人。數曲農歌凄怨甚。洞仙關外亂山春。</text>
<title>望黃州城</title>,<text>多慚此地最初行。山水亭臺摠問名。衝過飛塵頻屛息。俯觀奇石暫怡情。聯鑣顧語聊相樂。欹笠偸眠每自驚。怪殺思鄕無一夢。昨宵先到樂浪城。</text>
<title>月波樓次壁上韻</title>,<text>客意正何似。城枝叫㮚留。連天惟艸色。斜日此江流。誰識吾三子。殊鄕共一樓。不堪頻擧目。風景使人愁。</text>
<title>大同江舟中遇雨。次懋官韻。二首</title>,<text>漾漾輕舟與岸違。樂浪城下浿流肥。故鄕不是眞輕別。此地還堪澹忘歸。零落柳花飛寺路。飄蕭雨色映人衣。舟中太半皆親友。其奈山川滿目非。錦囊詩艸歎離違。沈約愁多苦不肥。江雨空濛如未見。客帆輕快蹔當歸。依依柳色綾羅島。兩兩漁人襏襫衣。自此浮家須早計。古人何事晩知非。</text>
<title>題中城主人壁上</title>,<text>家住蕪城下。時畊殷代田。柴門共客望。桑柘晩芊芊。</text>
<title>西京四月八日褱薑山</title>,<text>浿水泱泱故樂浪。緣何留滯歎年光。靑葱樹隱滄江曲。紅粉樓稠白堞旁。却恨音書稀塞雁。已疑魂夢繞爐香。可憐此夕觀燈罷。月挂緗簾似故鄕。</text>
<title>歸踰平山漆峴</title>,<text>寧渡烏脚水。愼勿踰玆峴。明朝入京城。爭笑黃爲褖。</text>
<title>西京雜絶 十五首</title>,<text>朝周白馬已千秋。楊僕樓船尙有洲。浿水湯湯流日夕。蓒芋艸色使人愁。傳言石窟産麒麟。北史分明記隧神。持炬僧雛驚出語。有如仙鼠亂投人。乙密臺西春日曛。嬋娟洞裏艸如裙。可憐今日西游客。又斷情膓蘇小墳。游閒子弟柳陰中。賭飮爭持小角弓。借問此風何所自。東明小號是朱蒙。含毬門外挾彈兒。終古興亡摠不知。日落蕪城黃雀盡。箕宮南望黍離離。船旗獵獵聚城根。此似江南何處村。秋後恨無荷十里。大同門是湧金門。晩來汲水水門東。擔子彎彎垂兩桶。曾是安東都督府。至今猶自有唐風。一路江光瑟瑟明。葱蘢樹裏馬蹄輕。晉賢只愛山陰道。爭似長林十里行。淸流壁紫夕陽旋。轉錦門東獨倚舷。兩兩行人歌樹裏。如絲一路走成川。小兒持拂正驅蠅。冷麪蒸豚價始騰。四月初旬燈市罷。輕明鷗卵食單增。凝絲急管溯洄歸。偎皺紅娘傡坐衣。此際倒嫌相襯切。羡他樓上望依依。淺粉輕朱約畧粧。翛然只着舊藍裳。營中府裏無呼喚。細馬捎捎去上堂。采蓮歌曲綠鬟低。蕩漾官船過大堤。初到寺門如蝶散。花前柳外一時迷。水𣛘山庄夏課忙。新詩廿韻動盈箱。若修平壤先賢傳。第一流人固執黃。洌水之間二布衣。書船演漾浿流肥。主人相別重重謝。紅酒黃烟醉飫歸。</text>
<title>松京雜絶 九首</title>,<text>門千戶萬揔成灰。剩水殘山春又來。吹笛橋邊踏靑去。禮成江上打魚回。輦路依俙暗紫苔。行人盡解上荒臺。臺前倘不徘徊去。只爲松京噉炙來。淸溪曲曲石嵯嵯。知道宮中舊浣紗。素手一雙人去後。幾番嗚咽換新波。蒼蒼終古幾人看。一片嵯峨蜀莫山。遼宋金元明使者。於今次第眼光寒。獺戶鷹房蔓艸中。宋商蒙使趁烟空。可憐齊國長公主。環佩聲沈竹坂宮。晩樵靑石洞中歸。凄咽寒山艸葉吹。猶似當年宵獵罷。一聲胡笛鳳加伊。茜裠紅袖太憨憨。裝束行纏半學男。誤與商人持作婦。樓中夜夜夢江南。愛儂雙綬尺來垂。洽過田中白鷺鷥。寒食歸寧籉笠小。蕪城踈雨不禁吹。郞當征鐸滿通衢。店舍晨鷄喔喔呼。午正門東燈影亂。小兒叫賣澹婆姑。</text>
<title>喜雨</title>,<text>癸巳夏旱。聖上减膳䟽囚致甘澍。駕幸南郊觀稼。翌朝輕霏如織。徂夏苦其雨。平原慘不毛。晩秧焉用綠。小麥不能濤。街米初翔市。江租更滯艘。達官佯示慽。窮巷故相騷。蹔以災祲警。實增宵旰勞。珍飧却膳宰。輕罪貸臯陶。龍未威鞭朴。神先飫牲牢。恠雲垂鶴翅。神雨灑騘豪。蕉點聆疑炒。塵鬆臭劇臊。癡蛾挂晩葉。寒雀避深蒿。停潦湛街巷。微波漾塹濠。雨衣遭吏褫。遺鐵任兒撈。雲集擧鋤鎛。星言出羽旄。周詩閔旱作。漢律力田褒。凉夢通蛙部。晨聲雜馬槽。簷痕認舊注。沙色愛新淘。墻蘚暗移蝕。堦蘭靜結膏。幽翛墜爛杏。霏靄濕毛桃。瀉葉聞猶小。依垣見乃高。噴應難許細。絲是果誰繅。映日紛相織。縈風却被綯。栗留閒並坐。渠畧恣羣遨。兒好搗生紙。妻思潤澣袍。喜騰輦轂下。恭賦吮柔毫。</text>
<title>仲夏留薑山館中。聯賦雜體 十首。</title>,<text>遙峯霽色綺䟽靑。鎭日凝情坐小亭。蝸上雨欄銀自耀。蟫逋午卷粉微零。花方暗展云誰見。禽豈眞言在我聽。酒到沈酣元沒趣。周官微意悟浮萍。我如龍性愛空靑。樹色經霖潤赴亭。古卷十𢎥茶後展。閒花數片夢中零。閒居雀可門徒視。快事蛙當鼓部聽。澗戶微凉槐夏近。悠悠物化絮爲萍。爲詩宗小序。讀禮愛高堂。佳話消庚暑。微吟趁夕凉。子雲甘寂寞。季布厭悠揚。硯北蠅來乍。簾南燕度長。優游聊復爾。述作敢云當。滿地槐花落。翻風蕙葉光。素心究墳典。不願記旂常。相別非三日。猶慙似面墻。試爲歸日想。無語早依依。書滴含潮信。緗簾半夕暉。竹娟經昨醉。禽嫰習初飛。晩步萱花逕。香殘蝶亦稀。白鷴對舞殊好。黃蝶雙飛許輕。梅雨凄凄夢斷。麥秋日日愁生。萱葉紛披露重。茴香細墜風輕。忽似三逕求仲。更邀東隣李生。薰風五月半。槐花覆井欄。午夢無人撼。時與鳥聲殘。愁裏端陽過。茙葵已瞰欄。投壺白日靜。高閣矢聲殘。可憐雙鶴舞閒庭。好樹亭亭白日停。梅雨踈時歸未得。空齋苔色似銅靑。翩翩復翩翩。與君相往還。我詩淸以婉。君筆都且閒。獸亦有蛩蛩。鳥亦有蠻蠻。願得比二者。逍遙宇宙間。</text>
<title>避暑夢踏亭</title>,<text>消搖白日晩。蕭散綠荷風。度鳥分塘半。游魚在葉東。夕嵐揚異彩。官閣露微紅。遠遠生衣色。人歸碧樹中。</text>
<title>赤間關硯歌贈潛夫</title>,<text>有石有石出於倭中之山。質如硨磲色如馬肝。倭工入山伐取其貞不頑。略礲其面窪其額。暈如肉小之環。刻成蚌蛤江瑤柱。周以洶湧澒洞瀾。憶昔三韓使者乘輕舸。溶溶漾漾天際閒。百金買此肥前市。波程萬里無恙還。緣何落在故人手。團團長置几案間。我見欲有之。故人頗色難。米顚藏衣袖。東坡唾硯顔。古人如此何况我。攫取而走步躝跚。此硯色旣赤。所以得之如是艱。無怪其名赤間關。</text>
<title>同薑山分次喜雨韻 三首</title>,<text>門閒長石髮。盤晩上溪毛。隱日聞天籟。疴餘憶楚濤。蛛漁飛設網。螘餉陸行艘。閒註蟲魚雅。怨吟香艸騷。下簾神暫逸。搖扇事云勞。時復懷君坐。遐心自鬱陶。高義邁同袍。密歡逾共牢。投壺必以禮。揚觶已云豪。夏果嘗桃膽。伏羹調犬臊。小窗晴映竹。深巷冥穿蒿。閒闢羊求逕。靜觀莊惠濠。柳塘新過雨。漪藻綠堪撈。深院日成嬾。晩簾褰未高。杏園喧剝果。桑戶響抽繅。細艸紛難櫛。冗枝交似綯。臨書欣尙友。布武當遐遨。簞裏顔回飯。桁邊子路袍。東方有一士。吟苦落眉毫。</text>
<title>與燕巖，薑山，潛夫。集夢踏亭。二首</title>,<text>哀蟬響不斷。孤雲影易無。泉色雨餘新。荷香晩來殊。無事復可忘。悠悠向平蕪。荷葉高時傾。荷花落處仰。微風不滿塘。荷珠正跳蕩。幽鳥入荷裏。倒挂斜相向。</text>
<title>代人輓武人有意氣者</title>,<text>武科猶世豔。中壽亦人希。二者公皆有。嗟哉事已非。談兵誰最妙。急難古還稀。幾箇窮寒友。一時淚滿衣。</text>
<title>堂前二物。爲燕巖賦。</title>,<text>堪稱好樹在亭亭。春夏之交孰不靑。鵒眼癭成時似棬。蛛絲紋老早思屛。玄駒引夢斯何國。白鼠分精只一星。憶作升堂譽樹客。媿無詩句贈丁寧。老槐數葉捎空个字靑。依依林外一茅亭。新斑似淚堪親拭。乾籜非跫也錯聽。日日移陰猶半戶。年年抽笋未中庭。薰風五月離披甚。不識何竿是獨醒。穉竹</text>
<title>澹園 八詠</title>,<text>洪湛軒大容游燕中。多友其名士而歸。尋有汾河郭執桓字封圭。付寄其澹園八詠求和。素心居素履非爲往。素琴何必音。素心無他慮。白雲橫我襟。來靑閣可道山翠來。爲緣眼光去。不去復不來。相逢是那處。鑑影池因水得我影。見影知我笑。問我笑何爲。晴雲更絶妙。飛霞樓山顔化輕碧。松身露半紅。盡日無住著。何樹不微風。松陰亭松爲何代樹。屋因今人有。黃粉葢茅簷。綠濤傾紙牖。語花軒不識花何物。元是美人魂。石刻延年妹。默默那得言。嘯月臺登臺一長嘯。望月徘徊久。餘響遲如何。世人纔回首。留春洞花殘蜨不住。葉暗鶯初稀。春光似劉阮。只思出洞歸。</text>
<title>和潛夫詠蟬 二首</title>,<text>聲聲似往歲。樹樹有餘暉。未肻音終坐。先愁手到飛。自將何葉翳。如慕舊枝歸。本是蝤蠐質。秋來脇有機。蛛絲搶亦困。蜋臂奮堪愁。少坐仙然擧。餘音引以收。攀枝意寂寞。穿樹跡颼飀。絶勝黃泉飮。惟知白露求。</text>
<title>蟋蜶 四首</title>,<text>昆蟲入愛玩。於物未忘機。控穴搖鬚語。羞人轉腦歸。廊陰䬃曳履。苔色映摳衣。到處聞相似。遠稠還近稀。凄風助腿激。酸露備喉乾。唱喏松棚隔。依歸藥臼安。梭驚紅婦嬾。砧憶遠人寒。竟夜吟徒爾。朝來屬者殘。的的聲逾切。潛聽到夜分。人雖謂喞喞。渠必有云云。已識相求應。安知不怨羣。凄凉近我戶。何事不堪聞。鬚腿皆秋使。軋鴉自不禁。鬬應非素志。籠豈有眞音。石隙依來潤。苔光躍處深。詩人歲暮思。負手行堂襟。</text>
<title>懋官養一龜。假玩書背以還。</title>,<text>引氣不求食。宜留貧士邊。空思曳尾日。誰見出頭年。客眄疑書滴。兒驚類率然。綵繩爲縻爾。多賀主人賢。</text>
<title>初秋湛軒居士園亭</title>,<text>過認爲嘉客。謙稱有弊廬。堦西敢遽上。席左驚徒虗。波炯訝窺井。沙晴惜唾除。鐵琴閒自弄。金管鬱仍噓。斜照穿簾乍。微風拂磬疎。圃應非所問。樹是眞堪譽。與俗分鑣早。臨名攬轡徐。優游以卒歲。倡和還同予。</text>
<title>秋砧</title>,<text>鳴砧秋後密。應得百蟲情。頓急知添臂。將稀更數聲。未聞餘響裊。惟事卽時淸。一夜凄凄意。繁霜滿漢城。</text>
<title>熊州拱北樓</title>,<text>重陽過後强登樓。哀管凝絲雨裏游。雙樹山城餘百雉。熊州都督已千秋。鴉紅雁白滄洲意。棗地楓天落日愁。滿目山川非故國。北人多是恨悠悠。</text>
<title>旅夜</title>,<text>遙夜風燈一點靑。依林小閣靜書聲。栖鴉落雁連營野。紅樹黃花駐蹕城。驛路傳書須五日。譙樓吹角向三更。冷衾依舊看窓卧。覺道他鄕更一驚。</text>
<title>雙樹城二十韻。寄懋官，薑山。</title>,<text>錦水因名麗。公山作字靑。東征開薛府。南狩勒申銘。風雨重陽日。江湖一客星。滄洲多白屋。秋樹露紅亭。迎葢無奇策。依劉歎妙齡。橫經於子舍。爲記與丞廳。暖擁陳蕃榻。寒棲滿舊屛。遠游終汗漫。壯志日飄零。驚葉投如鳥。覊燈冷似螢。解元豈才子。時義異窮經。郡宰多傾盖。親知半會萍。古城閒縱轡。南浦共揚舲。楓烘殘僧寺。蘆明落雁汀。遲明臨月𣛘。携妓倚風欞。秋水伊人溯。孤雲故國停。簫牽野鶴下。歌許渚魚聽。帆落芳洲晩。樵歸竹路暝。散懷一浩浩。乘醉更泠泠。愁緖理狼籍。詩思入鯽令。故人天末隔。曼詠孰令聆。</text>
<title>和李營將熊州雜詩 七首</title>,<text>布衣落拓况離羣。江左諸公孰好文。當以片言知國士。獨持長揖與將軍。紫雲名字停盃問。白雪歌聲擊劒聞。小隊紗籠扶醉路。兩重紅樹月紛紛。紅燭華筵處處留。始知平地有迷樓。雲飛雨散燈前集。夜飮朝眠月下游。薄怒何難消片語。癡魂無奈蕩回眸。將軍不怕風流謗。駘蕩江南又一秋。日落嚴城鼓二撾。碧紗籠燭恣經過。輕裘緩帶荊南將。曼睩脩眉楚國娥。狂把水晶如意舞。醉敲白玉唾壺歌。鍾情自古如吾輩。莫問無端喚奈何。從此江湖載妓行。一文不直解元名。豪筵戱作金剛舞。別院親調鐵笛聲。桃葉渡頭王子敬。荷花蕩裏柳耆卿。京師故舊頗相問。但道伊來廢筆耕。離筵寂寞一聲歌。烏竹簾前白露多。油壁車來歡未幾。白團扇拍怨如何。廣平休道膓如鐵。盤古猶然淚變河。定使䲶鴦飄蕩去。生憎滑膩錦江波。相狎終爲可厭人。衆中誰是澹然親。紅燭重招鈴閣夜。棃園一面玉京春。偏蒙郞顧非琴曲。私荷伊憐匿盞巡。浪蘂浮花都是假。聲聲試復喚眞眞。膚髮參差碧玉秊。有情無欲只泠然。微酡苦索紅沈柹。小別輕裁白硾牋。月下相逢歡艸艸。衆中無語去翩翩。情塲亦有危疑境。難道斯緣是好緣。</text>
<title>代人題歌扇 此下當書又題歌扇一首</title>,<text>矇矓睡裏一雞鳴。棄置殘燈不復明。又被北風欺負我。徐驅黃葉作裠聲。</text>
<title>擬古雜曲 十首</title>,<text>月出春林外。玲瓏照我堦。玉人含笑至。執手共徘徊。春朝露初晞。游戱速芳徑。行到山榴前。忽與花俱盛。淸夜不能寐。思見秋月光。雙雙攬裠出。仙仙繞林塘。輾轉牙床上。相思曉鼓鳴。淸風爲我地。先送凍裠聲。良夜燒紅燭。餘光澹小庭。窓間有雙影。切切投瓊聲。歡似弦頭矢。儂似磁邊鍼。然燈達淸夜。始知非一心。他人任叫嗔。秉心恒綽綽。戒卿莫惱儂。淸淚應聲落。面壁成三年。分衾作千里。江氷待春陽。無復自解理。羃地羅裠角。轉眄銀釵光。云是儂粗粕。何足斷人膓。下堦風裳開。忽聞郞彈糾。造次壞容光。騰騰似被酒。</text>
<title>熊州館歲暮 五首</title>,<text>何人吹笛向江關。南國布衣殊未還。板屋人烟連雪外。紅亭雉堞半雲間。悲含口裏斯何闕。念結刀頭只是環。拱北樓中回首好。靑靑有似故鄕山。紅梅迎臘半凋殘。車嶺以南不甚寒。白馬江聲通百濟。古熊州路控三韓。舊開幕府唐都督。新迓絃歌宋判官。可笑葢公無所事。厨傳日日費豬肝。坐歎江鄕歲月闌。北風吹雪日漫漫。多從肥馬輕裘客。聊與髯參短簿歡。秉燭逍遙逢小除。停盃怊悵憶長安。此身已約隨陽雁。卽見春風次第還。客意蕭條與歲窮。鄕書一紙寫怱怱。宿逋惱殺門前雁。旅食悲哉廡下鴻。東郭人歸三丈雪。西湖梅信一番風。可憐此夜如螢燭。千里相思兩點紅。仲宣詞賦豈粗才。歲暮登樓歸思催。衣上多塵萱艸怨。詩中有淚竹枝哀。心懸一札亭亭去。夢拂千山忽忽回。却慰他鄕排酒席。屠蘓猶是少年盃。</text>
<title>十四夜右營招飮</title>,<text>下士無如今使君。敦詩獨有右將軍。淹沈蜜氣柑三寸。薰灼油香肉百斤。馬上麤豪迎白面。飮中文字近紅裙。大通橋外歸時路。低月微黃照半醺。</text>
<title>北歸日。奉酬金尹諸先輩同年會韻。</title>,<text>江湖滿地故人稀。北客初隨一雁歸。大白盃中澆古史。軟紅塵裏試新衣。立身應在人如海。得志寧爲馬似飛。憐爾同年他日意。雲衢馳逐共依依。</text>
<title>素玩亭居士鶴墜井輓 二首</title>,<text>平原門巷長蓬蒿。不去惟應羽客曹。驚起梧桐金井畔。臨風一哭野人毛。家世雲霞憶九臯。胎屳強比水屳豪。料君無一凌波襪。已慮平生擧趾高。</text>
<title>題白谷艸堂</title>,<text>余七歲時。奉大夫人往外家南陽之白谷。十一歲上京師。今年甲午春中司馬。往省外氏墳墓。計其間十有六年。閭巷依然童子時所游歷者。我似江郞養外氏。十年重過意如何。篠驂到處元非遠。紙鷂飛年定是俄。默記門閭依舊向。驚看弟妹比前多。慇懃慣是歸寧路。小子襴衫綠似荷。</text>
<title>重寓公山小亭</title>,<text>爲客無所事。日事避人喧。艸色連南國。鶯聲似故園。新苔暗經處。舊石逢題痕。獨酌應隨意。下樓春日昬。</text>
<title>泛錦江</title>,<text>錦城終古樂。簫鼓無時無。暮雨一帆去。烟波十里湖。留連多北客。駘蕩似吳趨。樓上晩回首。歸雲影亦孤。</text>
<title>春日</title>,<text>錦水湯湯逝。客身殊未歸。閒花多自落。風蝶竟分飛。故里抽書帶。南關滯布衣。家山迢遰絶。春夢亦依依。</text>
<title>拱北樓</title>,<text>艸色連洲渚。靑春處處深。水流長太息。花發獨沈吟。古堞縈雙樹。仁祠隔半林。孤雲去不息。那得繫㱕心。</text>
<title>錦壁亭暮㱕</title>,<text>錦城何兀兀。錦水何洋洋。與子期何所。伊人在彼央。橫吹雙笛去。疎雨半帆張。馬店遙堪畵。娥潭綠比湘。逡巡離艸際。飄蕩到鷗傍。晩浪涵花紫。春江湧月黃。滿船眠醉客。匝席坐紅娘。舞袖回吹面。歌聲句引膓。天寒蒙翠被。風急攬仙裳。可道江南樂。那禁憶故鄕。</text>
<title>靜居</title>,<text>游子悲南國。春光似去年。夢因閒思演。膓爲小愁牽。屬意沈吟復。支頤靜玩偏。蝶光依艸醉。蜂態趁花顚。晝永禽聲疊。春㱕樹色連。遲人紅閣裏。凝立畵欄前。</text>
<title>熊州雜絶 三首</title>,<text>文周開國已千年。公字山靑啼杜鵑。吹篴𦤎蘭寺裏去。南扶餘樹暮帆前。彈箏吹笛學唐人。都督營前百濟民。羅伐伶官三十八。泠泠遺響在熊津。相思磯上坐吹簫。女妓潭中駐畵橈。馬店賖醪㱕去晩。四松亭近雨飄瀟。</text>
<title>端陽雜絶 三首</title>,<text>苒苒時當夏五。看看節迫秋千。樓前日暮人散。墜粉遺香黯然。麥秋好釀新酒。槐夏閒繙古書。日午窓光赫赤。海榴花發焚如。樹間雙蜨誰見。艸際微香獨聞。午睡無人更喚。暎簾踈雨繽紛。</text>
<title>題䠶亭</title>,<text>高閣對芳岸。方帿飽晩風。度禽時一急。弦響落晴空。</text>
<title>戱贈李營將</title>,<text>葢堂淸凈早依參。偃室絃歌屢迓澹。縱有虞翻知己一。不如曾氏省身三。李君淸望榮今御。柳惠遺風抱者慙。空敎仲宣成賦句。誰憐太史滯周南。</text>
<title>朝起</title>,<text>禽鳴窓外日。人坐閣中時。更理無因夢。仍含未就詩。舊烟流短艸。殘雨映高枝。情勝翻成。朝朝盥沐遲。</text>
<title>二瓜 三首</title>,<text>客盤上何物。日送二瓜靑。碨礌撑膓冷。淋滲沒鼻馨。舊瓤粘坐席。新蔕散除庭。頗覺便便飽。慙非括五經。客盤上何物。日送二靑瓜。箇箇形雖異。朝朝數不加。飽眠防瘧母。凉性損脾家。南食多非適。愁心亂似麻。二瓜何磊落。朝朝上客盤。蓏人多責望。蔬戶日愁嘆。甘澹歸皮相。生濃以蔕看。飽餘胞數動。安得腐儒冠。</text>
<title>雨中登北樓</title>,<text>孤關斜向暮江開。北客帆檣幾日回。芳艸汀洲人獨去。畵船簫鼓雨俱來。荊南旅思玆樓賦。河朔豪情卽席盃。寺路聯鏕林日晩。涓涓暗水蘸靑苔。</text>
<title>觀漲</title>,<text>騎馬至江上。悤悤覺半郊。人烟異舊望。水艸多新交。墟落移蛟窟。帆檣拂鳥巢。尙有蒲葦想。深柳泳殘梢。</text>
<title>漲餘登北樓</title>,<text>鷗鳥羣羣戱晩晴。日㬉沙堤靜灘聲。涇方兩涘初嫌濁。河豈千年忽訝淸。浩浩然游眞羽化。屳屳乎立覺身輕。中流不必伊人在。極目蒼葭自客情。</text>
<title>舟中賦蜻蜓</title>,<text>蜻蜓復蜻蜓。飛來錦水汀。滄江映碧眼。晴日纈金翎。態逼羣魚逝。情同片燕停。客心無住着。應逐爾亭亭。</text>
<title>麻谷迦葉菴。次俊公韻。</title>,<text>籃輿上絶頂。何意有玆菴。因樹結茅屋。引泉開石潭。霜輕初響葉。山晩更霏嵐。趺坐悠悠意。白雲飛一南。</text>
<title>弓院野中</title>,<text>水光相次刈餘畦。壓壓茅茨駐碧溪。崔氏講堂秋樹裏。香娥斷碣板橋西。何來眇馬蕭蕭語。不是言禽了了啼。四野蕭條還獨去。木綿花發向人低。</text>
<title>素沙野中</title>,<text>薥黍田深細路通。葉聲皆作繡旗風。徐驅匹馬悠悠客。忽似穿過八陣中。</text>
<title>赴擧入都。寄宋注書。</title>,<text>堂前高樹葉飛初。雙倚閒窗各著書。跡似孝廉隨計吏。論非鹽鐵上公車。烏紗早挂便㱕養。鍮硯纔乾注起居。怊悵江南江北別。秋來相憶定何如。</text>
<title>北㱕日。次薑山注書韻。</title>,<text>稜稜白墖舊曹溪。竹里晨燈復聽鷄。玉貌車中看入洛。玄談稷下憶游齊。診筵紀事隨彤筆。喉院宣敎奉紫泥。休暇新春圖史靜。蕭然竟日謝輪蹄。</text>
<title>上元 二首</title>,<text>曉鼓驚眠院院興。緣何含默似寒𧕄。朝來賣暑無分別。歡喚儂時儂不譍。前宵月色九分圓。謂有玆辰强就眠。散盡紅粧風雪裏。等閒游事底關天。</text>
<title>送右營將瓜遞北還</title>,<text>凝笳吹出錦城催。驛路迢迢樹色開。春後閒營餘細柳。雪殘高閣尙寒梅。十州兵馬交龜去。百濟山河數騎回。南國布衣歸未得。芳洲送客思悠哉。</text>
<title>新春同宋注書昆季。登眺鳳凰山。</title>,<text>閒衙日稍永。鈴索靜東齋。鵠峙諸郞並。蟬聯二客偕。幅巾穿委巷。便服越通街。芳徑導朱隷。遙林帶綠娃。逸情先陟巘。幽意獨緣厓。委頓慙珠汗。輕盈強嫰骸。凌風綃幕擧。班艸繡筵排。嵐氣凋紅袖。朝暉爛翠釵。晩營依細柳。遙閣隱蒼槐。熊渡孤烟覆。雞岑薄雪埋。歌殘徐掩扇。盃暖笑傳鞋。午飯蒸紅粒。春羹糝白荄。露厨支錦石。淸爨拾香柴。雅致看酣飮。微詞屬善諧。於焉寄遠眺。聊復寫孤褱。威畧猶傳軌。精忠獨吊堦。靑山公字外。流水錦之涯。百濟荒墟已。三韓落照皆。山河已寂寞。風日漫淸佳。誰復千秋後。玆游說我儕。</text>
<title>浩歎重浩歎贈別</title>,<text>浩歎重浩歎。浩歎陳此辭。客健不如病。客歡不如悲。始知爲客飽。不如歸家飢。憶昔癸巳秋。驅馬遠南之。南征度車嶺。錦水淸且漪。中流一回首。山川動客思。問我何所適。千里方投知。錦上新太守。號爲淸凈治。見我延之坐。再三勸酒巵。日斜問所館。瀟洒明窓楣。鋪衾置新床。懸衣拂古杝。裝中解筆硯。坐邊安書丌。明眸二小童。番次奉巾匜。官厨送時果。淹柹爛紅滋。日噉二十顆。濃脆香沁脾。褱橘遠無奈。對此輒不怡。風雨過重陽。楓菊向參差。獨上雙樹亭。周覽百濟基。揚鏕出古城。下馬讀荒碑。寒江抱殘堞。秋葉下危枝。朝出游江郊。暮還讀書詩。淹留見早春。應試來京師。荒唐綴經義。蒼茫付有司。名廁二百列。幸也元非奇。錦帕輝白馬。襴衫賽黃鸝。街塵軟紅飛。河柳深靑垂。天門𧬄恩罷。躞蹀下雲逵。歸來上北堂。再拜悅親慈。叔父游關西。留滯當是時。聞報喜不寐。嘉歎尺書貽。書言不得見。奮飛身如縻。東出惠化門。行穿碧㠁嵯。滿山棠棃花。冷節拜孤兒。畿縣訪外黨。逶迤復南爲。春郊十里雨。烏巾墊半欹。暮叩天安宰。膝席愁淋漓。乞炭歸店舍。燎衣張離披。朝來渡錦水。晴艸綠交湄。鎭將聞我至。出迎簫鼓隨。牽來櫪上驄。倒把佳人騎。喧轟過閭里。慙𧬄形難持。藩籬一時破。森森婦女窺。重掃一小堂。依舊下書帷。時序忽復改。庭葉響秋颸。宋子登科歸。游事復相追。錦壁登名亭。麻谷尋仁祠。朱樓囀歌客。畵舫飄舞姬。飛騎亘嚴粧。便輿妥丰姿。林果拾投我。楓枝折贈伊。及歸多怳惚。長似聞彈吹。從玆厭游覽。聊復事戱嬉。別院招細腰。小閣期修眉。高燭暈未已。纖月影屢移。簾外驚至矣。堂中苦俟而。斜立且云胡。雜坐無等夷。煖爐燒牛心。芳醪浸桂皮。珍核掠過臂。深盃勸到頤。雅謔時相逼。微詞漸難支。付耳偏示諱。頩顔互發私。情態究裙釵。精微入粉脂。歡笑日如此。驚問夜何其。中宵默自念。慽慽仍嘻嘻。始也甚色莊。中焉忽神癡。初蹈亦自媿。久染還不疑。陽爲矢離弦。暗若鍼引磁。我今爲旅人。良友多遠離。自悼無定力。又不聞箴規。回思旅六義。鄙瑣深可嗤。精神渴爲眢。學業荒如菑。留連不知返。岌岌乎其危。朝爲宋子道。默默雙忸怩。淸晨秣吾馬。聯鏕向北馳。羣娥遠相將。相將錦之涯。錦之水湯湯。低頭泣漣洏。凝然不顧視。行行念在玆。行行日以遠。浩若鴻决罹。依依望都門。春柳綠絲絲。老屋方隱見。意促嫌身遲。入門油然笑。和氣藹茅茨。盡室看游子。形容一何羸。賖酒解午渴。添飡停夕炊。競道簷査鵲。爭言鏡縋蟢。細瑣雖不信。酬答亦無遺。圉圉仍不寐。惺惺頓忘疲。朝起視堂宇。屋角多傾。瓦飛更結茅。墻破爲縛籬。暇日陳書畵。凝塵拂粧池。玆焉樂莫樂。昔何斯違斯。親朋迭相過。游春結履綦。北溪尋緋桃。南園賞雪棃。玄談竪玉麈。妙翰抽毛錐。我歸能幾日。君又向南陲。蕭蕭一布衣。飄飄介褊裨。離別每驚心。臨風雪涕洟。遙望嶺外雲。荏苒今二朞。落落東復西。會合安可期。由來爲客者。易爲人所欺。爲客如吃飯。歸家寧飮糜。爲客如衣縠。歸家且衣絺。浩歎陳此辭。此辭當百噫。</text>
<title>楞嚴經 此下七首。當在第二編墖社夜飮下。</title>,<text>儒生讀佛典。借問何所似。古來破勁敵。知己合知彼。治送一諜者。謂言窮表裏。何意敵中佳。花月擁羅綺。迷蕩不知返。故國何處是。所以程夫子。淫聲亂色比。</text>
<title>趙忠毅公鐵如意歌</title>,<text>宋注書家藏鐵如意一條。燕市物也。長尺有咫。銘曰。其鉤無鐖。廉而不劌。以歌以舞。以不若是折。唯君子之器也。趙南星己亥孟春製。共三十一字小篆書。五岳眞形斜月星斗幽蘭飛馬之狀。錯落圍布。及閱淸詩別裁。有韓騏字其武。作趙忠毅公鐵如意歌。其所容寫。疑卽此物也。感而賦。東南寶氣沈玉蠅。楚竹碎聲愁嚴陵。宋子堂中一條鐵。夢白名字淸如氷。東土後生風泉夢。淸淺蓬壺寒夜憑。茄花滿地禾鬼語。零落東林君子朋。大同戍卒燕趙士。醉拂如意開陰凝。嗚呼如意不如意。嘻笑怒罵輪囷膺。寄與江南顔氏子。血濺緹騎妖魂騰。化爲無孔霹靂斧。擊碎閹碑龜趺崩。神焦鬼爛龍漢劫。飛過滄溟逐神螣。嗚呼如意不如意。天啓板蕩休憶曾。</text>
<title>除夜次宋注書韻</title>,<text>春帖千家已板扉。小梅寒勒吐微微。居然壯齒辭先飮。除却童心索舊衣。不識何秊無曆可。卽同凡夕作詩非。牀書萬卷慊人老。空歎蹉跎歲月違。</text>
<title>冬夜期懋官訪朴次修。里中多學詩童子。</title>,<text>蕭閒到處板扉深。淸夜無眠更一臨。雪屋燈靑何處士。月街衣白似觀音。尊前一散纔南里。醒後方驚是北林。吳下諸君還別久。染髭他日好相尋。</text>
<title>芝圃席上。送歌妓南㱕。三首</title>,<text>臘梅時節雪交飛。燭火深窗笑語微。憐汝浮沈閭里久。屛邊看掛綠袿衣。幾年辛苦寄相思。會有燈前說盡時。刱卒逢塲成小噤。晩來驚定淚頻滋。疋馬崎嶇臘雪天。峭帆逢雁又新秊。淚痕自此無乾日。一見終爲一別纏。</text>
<title>與金逸如，尹曾若。桃花洞咏蝶。二首</title>,<text>風風雨雨碧溪濱。忙趁桃花洞裏春。洞裏桃花一千樹。人隨蝶去蝶隨人。人來人去蝶雙飛。蝴蝶翩躚人白衣。蝶粉衣香渾不辨。落花風裏共霏霏。</text>
<title>輪回梅 五首</title>,<text>靑莊居士鎔蠟爲梅花。其言曰蜂採花爲蜜。蜜生蠟。蠟復爲花。此輪回梅也。燭淚成堆芳夜長。倒珊瑚凍萬條黃。王家子弟無才思。不鑄梅花鑄鳳凰。藐姑春色返仙家。靜護氷姿隔絳紗。韻歇香消糠粃在。敢言陶鑄是重華。膽甁新揷數枝嫣。月落參橫是後天。誰遣舊蜂來詔汝。一時低瓣悟凄然。蠟花姸凈媚餘春。英石輕盈恐未眞。漢武林逋癡絶想。梅夫人比李夫人。玲瓏合喚水晶人。現在身憑過去春。眞蠟回回何陋有。多生願結往生因。</text>
<title>李侍郞松山別業</title>,<text>晨駕悄東徂。原隰何悠哉。依依越陂坨。林屋相次開。時序忽復易。繁陰異昔來。池荷向參差。新房散綠杯。登高發淸賦。終古言美才。願言從公游。惠好永遺埃。</text>
<title>題沈碻士國朝詩別裁 四首</title>,<text>絳雲樓選太昂低。同輩鍾譚抹摋齊。半句自家書得否。姓名留冠別裁題。錢受之菊秀蘭摧九月時。三韓使者等閒詩。瀋陽獄裏斜陽客。寄語新城知不知。王貽上南施北宋逼唐眞。明季噍音一變新。畧帶金源方旺氣。要非大曆以還人。施尙白，宋玉叔零落東林幾楚材。百年鉤黨蕩寒灰。依然博學鴻詞在。總向康煕己未來。朱錫鬯諸人</text>
<title>出試闈。歷訪李侍郞。</title>,<text>可憐操瑟又游齊。獻賦長楊日未西。褱璧敢爲和氏哭。曳斑歸作小兒啼。重陽節過黃花在。數月憂深絳帳低。不必知音皆顯達。願聞吹笛下淸溪。公時有足疾。</text>
<title>貸粟</title>,<text>儒林講齊家。世俗希潤屋。瞻彼反哺鳥。嗟無代耕祿。讀書聲屢改。先已亂心曲。掩卷一浩歎。將與故人牘。非敢顔乞米。所願莊貸粟。與爲陽而舒。求爲陰而縮。下字色怊悵。遣辭潛躑躅。誠恐此故人。白與租一斛。後日亦何顔。踵門云再瀆。救貧貸爲善。與之良難續。寄語諸親串。此道知宜夙。</text>
<title>與芝圃子讀書于芙蓉峯精舍 五首</title>,<text>𧬄彼京洛紛。得棲寒山隅。文讀歐陽子。詩愛范石湖。良非館閣材。仰慙君子儒。欣與才彦共。所說皆程朱。超悟泠然笑。擧言開蒙夫。壯年端可惜。哀葉響庭株。缺月沈寒塘。危葉下高枝。慨歎山杻義。寂寞文藻基。言思古之人。愛客工歌詩。結褱在執鞭。耿耿復何爲。寒山一以橫。荒原與之接。歷歷霜林別。依依暮屋疊。明澹孤烟在。滅沒歸翼急。惻愴農家子。移時遙野立。客從田間至。跪言不足珍。餠是農家爲。雞小恨未陳。聞子讀書聲。持以慰玆辰。自慙非宿德。厚餽來野人。粗讀古人書。荒村缺司晨。力田古所奬。游學良苦辛。繁霜十月交。農夫念靡及。淸晨起蓐食。終夜聞舂粒。伐薪賣京國。山厨足黃葉。宵征不敢憚。殘星照半笠。不得爲君子。辛苦良所習。操鎌在中野。朔風來蕭䬃。人遠一鷺峙。畦明萬鑑疊。柴扉斷人蹤。籬末蜻蜓立。</text>
<title>田家雜詠 五首</title>,<text>酣霜高樹屋頭明。日落荒園鳥雀聲。病葉強隨驚翼散。翻紅閃紫却無情。午暉舒㬉曉霜玄。恰是田家打稻天。霍霍磨鎌籬底水。數枝楓老鑑嫣然。深屋圍爐栗爆灰。兒郞打謎閧如雷。有冠無帶瞢騰絶。笑指籬邊紅稻堆。燒殘榾柮氣騰紅。轟笑麤談夜屋中。濁酒三盃衝虎去。婆娑笠子一林風。三兩茅茨雨葉中。寒山一帶栗林空。秋風也自憐搖落。留得靑靑幾宛童。</text>
<title>一瓢亭</title>,<text>溪路樵㱕晩笛愁。枯荷極目黯經秋。白雲紅樹新精舍。落日靑山故見州。苔暗謝公携妓徑。葉飛孫楚讀書樓。一瓢亭外洋洋水。摠是詩翁去後流。</text>
<title>夜坐與芝圃子話舊 八首</title>,<text>玄霜桂老共攀株。臨水登山意轉孤。策策魚來淸檻響。朱朱鷄下晩扉呼。燈靑讀易人如玉。荷綠經秋露有珠。閒說舊游如隔世。芙蓉峰小月須臾。偶然揮手出東都。莫唱驪駒是白駒。始信烟霞非俗疾。非關山澤雅淸癯。劉郞玉洞偏携阮。杜氏書堂竊覘蘇。此過揚州無舊夢。等閒簫鼓滿江湖。東州終古碧山長。閒睡西樓又隱囊。新著靑燈高士傳。舊因紅樹隱君堂。不知何處白雲裏。所謂伊人秋水央。細瑣山窗修日注。銀臺餘筆起居郞。書床照雪嗣秋螢。落木聲殘見倚亭。遠志如今非小艸。少微終古是寒星。龍升虎降參同註。蟲疏魚箋爾雅經。後日誰傳偕隱處。見州東北萬峰靑。早學雕龍稷下林。霜荷皺似舊靑衿。飄纓曳履猶商頌。戴笠乘車更越吟。寂寂書牀玄尙白。棲棲客堗墨初黔。主人亭館多臨水。定使寒魚出聽琴。忽聞吹笛似南州。今倚樓非昔倚樓。黃葉偏能紛客緖。靑棠休說療人愁。夢中荷桂西湖路。月下蒹葭白露秋。小劫悲歡殘燭夜。十年同學話同遊。東小門東更向東。新興蕭寺舊棲同。別來幾日非吳下。和者無人又郢中。還似寒號得過鳥。偏憐瑣𤥐寄居蟲。寒山蠧笈悲今夜。繞屋霜鳴聶聶紅。紅葉靑山舊讀樓。竹西歌吹問何州。可憐木實能無患。不信人名有莫愁。霜柿丹林無此日。黃花粉蝶似前秋。楂棃橘柚同甞遍。一味酸寒是薄游。</text>
<title>十月二十六日。再出東郊。二首</title>,<text>林鴉數點殘墨。溪鳥羣飛碎銀。寂寂靑山古道。翩翩白衛何人。正白斜紅雁落。前長後短鳧飛。稻田淸漲如鑑。峰墮雲流絶奇。</text>
<title>五雜組令 五首</title>,<text>五雜組經與緯。往復來烏兔費。不得已朱顔未。五雜組沒文彩。往復來村措大。不得已與相對。五雜組何斑斑。往復來虎啼山。不得已早上關。五雜組織愁緖。往復來胸中杼。不得已爲綺語。五雜組摛藻翰。往復來忙玉腕。不得已又自贊。</text>
<title>冬至 二首</title>,<text>去年長至日。難道此村中。蓂卷應頒綠。蕪亭孰餉紅。庭龜雷奮夕。林慘虎交風。添箇山居味。希音淡酒濃。飄泊良如此。佳辰寂寞村。客中姬歲首。書裏邵天根。到處嗟來冷。誰家咄辦溫。護惜微陽意。寒山靜掩門。</text>
<title>觀魚 五首</title>,<text>池中何所種。魚子多於蓮。瘁矣鞠躳鱔。強哉縮項鯿。泛時和影狹。翻處混身偏。未便投香餌。磯頭一黯然。潭上看魚處。時時不敢跫。忽來兒一一。何去婢雙雙。偶觸如相恠。方嬉却自𢥠。濠梁差可樂。張翰謾秋江。君家碧玉沼。荷芰更亭亭。游匝西南北。身兼乙丙丁。所須沾鮒涸。何意擊鯤溟。側聽加餐飯。微軀敢惜腥。靜觀多活潑。方沼更欄邊。策策堂堂者。洋洋圉圉然。泛情知縹緲。沈態陡嬋娟。易地還何似。雲天有戾鳶。見君鱗鬣小。何日挾風雷。若女嬌無力。如人美且偲。蛟龍擬率去。魴鱮寄書來。潑剌枯荷畔。低頭更溯洄。</text>
<title>歲暮吟 五首</title>,<text>歲暮山中客。孤褱托桂枝。峯靑雨黑際。漁白樵紅時。痛飮田間酒。微吟馬上詩。獨行荒野外。端的我爲誰。東峰碧未已。閒日燕居情。烟屋淡詩意。雨樓沈讀聲。暗泉吹壤出。微磴冒苔橫。前路徘徊罷。難逢一友生。向夕山根黝。東峯未斂暉。樓開一客坐。牆缺數樵㱕。全樹霜鴉澹。單枝雪雀肥。含情端惻愴。回首更依依。寒山一白屋。云是隱君居。爵祿都輕日。衣冠甚偉初。冷燃殷色葉。飢讀楚聲書。孰寄長相思。池中雙鯉魚。望望烟光暮。山寒一笛拈。倦雞斜睨架。昏雀仰飛簷。屋裏黃堆卷。林間白帶鎌。却於樵子裏。詩意上眉纖。</text>
<title>圍爐</title>,<text>我聞邊郡士。挾弓圍射鹿。大擧崑岡火。眞拔九千木。灰殘石乃出。有似穹龜曝。裂鹿如裂帛。血飛靑淥淥。赫赤有餘威。與之相冒黷。連筋帶骨喫。雄呑不瞬目。仰笑樊壯士。拔劒眞碌碌。腐儒慕此事。鼎制超圖錄。冠是御史鐵。笠非元戎轂。肉好囫圇面。陰陽凹凸腹。作俑者誰歟。仁政奈觳𧥆。咄哉夜縱單。欣然日椎牧。軒鹿不多時。淹兔宜經宿。朝市急求益。谷風歌旨蓄。陳根瀹桔梗。新芽剪蘿葍。割獻大耳蕈。捽來小頭菽。刈盡芹泮波。削到蔥嶺禿。橫賦奪苟變。餓菜求夷叔。整頓及初夜。燈靑雪圍屋。主人無冷意。來客似熱屬。仲知非鶂鶂。思不憚僕僕。闌干滿案來。喜甚非苜蓿。登筵始秩秩。圍爐倐簇簇。熚爆火蛾飛。熣燦炭獸伏。箸捻借一雙。冠礙免五六。衆視耽耽然。羣意勿勿欲。割麤誚執戟。分均仗冠玉。人皆割烹賢。孰非尊俎祝。盛沸驚染指。微欹戒覆餗。溯洄及中央。爛漫修邊幅。片片勞卷舒。輕輕一反覆。欲知鬆軟味。應在半生熟。其象爲噬嗑。其占得大畜。臭覺朱門熱。功比黃茋速。魋顔喜躍取。燕頷誇飛蹴。齊韶豈過此。魯謀當問孰。幸有盤中婦。千斤配百斛。惄如猶旅進。厭然方尸謖。執炙還可悶。餘瀝宜相沃。黿羹亂尙招。羊斟怨亦復。食進氣已勝。湯來汗如沐。劈橘忙解渴。啜茗更消毒。節食聖人戒。徒哺志士恧。一瓢顔所樂。疏食肱亦曲。爲詩補內則。永言以自勖。</text>
<title>鼾睡者 二首○此下當書次韻題松臯申氏草堂一首</title>,<text>間壁有一農夫善鼾。衆音莫不具。熟時必欠伸一聲。悠泛空裏。四隣皆聞。則夜已三四更矣。衾流枕汏劇縱橫。連婦帶兒一望平。夜久初伸金色臂。祗桓舍裏海潮聲。熟到松風檜雨鳴。忽聞秋鶴警寒更。牀書正讀驚回首。此是人閒第一聲。</text>
<title>寄多大浦李僉使</title>,<text>舊游多說錦城春。夢落汀洲迷白蘋。一去樓船滄海上。應吹玉笛武溪濱。未聞畵戟淸香句。久別輕裘緩帶人。煩報酸寒非昔日。東峯雪屋穩棲身。</text>
<title>貞西夜集 此下當書李侍郞東莊再賦一首</title>,<text>秪緣吟苦帶圍纖。半墊烏巾舊雨沾。公退讀書方絳帳。客來看月又緗簾。春前短柳無情細。雪後遙岑極意尖。泥滑滑時行不得。二禽言裏客愁添。</text>
<title>墖社夜飮 此下當書上編末七首</title>,<text>今之隱几是今吾。已往方來眼看無。爛嚼蠟來拈淡字。飽甞醋訖作酸圖。寒山雪後時時衆。片月梅梢夜夜孤。歲暮相逢先痛飮。不待春林喚提壺。</text>
<title>夏夜 五首</title>,<text>雨過蛙聲已滿池。頓添濃綠屋頭枝。凉雲半片星三四。斜揭蘆簾獨卧時。良宵悱惻據窓櫳。白葛烏巾當陣風。一樹梧桐工鏤月。樓前墻角淡玲瓏。翳燭飛蟲驅復生。幽光斜界土墻明。藤花荳葉冥濛處。一夜凄凄集雨聲。蛙黽聲沈藥艸肥。月庭時見熨單衣。一天露氣凉如許。白鳳屳花濕不飛。昏飛蝙蝠遶虛廳。晴徙蟾蜍過濕庭。破敗墻邊多月色。匏花齊發素亭亭。</text>
<title>楊花渡 二首</title>,<text>江上峭峯碧兀兀。江間宿霧白濛濛。亂蟬一帶垂楊岸。柔櫓鳴歸罨畵中。中國詞人尤展成。竹枝偏說此江名。明沙細艸知何限。好是楊花渡口行。</text>
<title>陽川途中</title>,<text>鵁鶄鸂鶒馬前飛。一路蒹葭過雨肥。帆態低回穿陸去。河身滅沒抱林歸。</text>
<title>金浦途中</title>,<text>迎秋蒲柳韻蕭蕭。兩岸靑泥落午潮。金浦通津如斗邑。飛虹偃月許多橋。</text>
<title>甲串津</title>,<text>甲津津口媚新晴。綠樹紅亭十里明。未見秦淮桃葉渡。繁華堪比浿江城。</text>
<title>沁州</title>,<text>望中孤島渺然浮。琪樹葱靑聳玉樓。漂到燕齊迂恠士。歸應詑見鳳麟洲。</text>
<title>江都雜感 四首</title>,<text>穴口新晴倚客篷。葱靑玉樹望離宮。帆身半濕祖江雨。幡脚全斜孫石風。漁笛樓臺滄海上。酒旗城郭白雲中。菱歌極浦歸來晩。西日平沈一線紅。靑山幾處兀烽墩。形勝由來北海門。未把金湯遮突騎。枉將丸藥付迷豚。荒城浪打魚龍偃。古壘烟沈鸛鶴翻。寂寞南樓觴月地。至今人自吊仙源。數點棲鴉南將臺。一聲聲起角吹哀。蒙麗戰伐殘更雨。滿漢㫌旗浩劫灰。萬折水歸猶渤澥。一帆風去可登萊。島中文武曾來幾。不及田橫五百纔。圍城盃酒是誰歟。往事傷心莫問諸。寅浦甲津嗚咽水。丁和丙戰是非墟。淸香畵戟閒兵衛。溪鳥湖魚冷簿書。極目孤烟生海戍。菰蒲深處有歌漁。</text>
<title>題洗心齋 四首</title>,<text>冠絶營中府裏。臨池縹緲飛亭。荒凉尙戀桑下。何况朱欄翠欞。庭院雨淋風老。何限滿目靑蕪。全似挼藍萬斛。盡情東抹西塗。芳艸適來雙蜨。翠柯仍領萬蟬。宛是殊方景物。憑欄底不悽然。不知今夕何夕。端然酒闌燈靑。芳徑人歸未遠。艸間殘炬如星。</text>
<title>贈人南歸 二首○此下當書送人沁都有感一首</title>,<text>過眼逢塲與別筵。行人彈淚又秋天。今宵練練西堂月。蟋蜶聲高似去年。秋宵剪燭署瓊凾。家在紅橋轉第三。滿說輕霜丹柿節。令人倍憶錦江南。</text>
<title>別素玩亭居士歸東 二首</title>,<text>抱州東北山長。見說凌晨又束裝。可惜中秋開講近。五經生少一高堂。東峯丙舍長蒿萊。荒徑應須二仲開。珍重秋山飛葉裡。瘦黃犢背認吾來。</text>
<title>曉出東郊。馬上褱芝圃。</title>,<text>可憐佳節屬中秋。東出都門步步愁。寂寞行人沙路畔。朦朧低月菜田頭。葫蘆洞黑荒雞唱。酡酪山寒恠鳥啾。恐復燈前相挽後。夢中追我到楊州。</text>
<title>西郊</title>,<text>楊柳蕭蕭第一亭。秋風數騎出芳坰。越王巖帶斜陽白。麗代松留古雨靑。如螘馬牛穿嶺路。將雛鵝鴨遍沙汀。如何燕子樓前地。管領人皆不識丁。</text>
<title>重陽後二日。風雨凄凄。二首</title>,<text>一帶林園寥落纔。元非隨例強悲哉。靑黃葉並風吹下。濃淡鴉都雨拕來。大不平鳴轟引白。極無聊坐默書灰。因循未有登高句。憔悴如今頓减才。纔過重陽日日風。未經吟弄一枝楓。鼄絲病葉隔窗裊。蝶影閒花當砌籠。樓卷讀停行夕雁。廊砧調急罷秋蟲。起來點檢閒庭院。幾片苔光冷淡紅。</text>
<title>與宋閔二記注夜飮</title>,<text>兩賢臣未綰銀魚。各欲超然賦遂初。多感騷人秋氣得。省煩高士宦情疎。楓宸趁講繙周易。槐院催程送隷書。霜葉鳴邊澄世念。惺惺相對夜堂虛。</text>
<title>恭呈家叔父游燕 六首</title>,<text>佳菊衰蘭映使車。澹雲微雨九秋餘。欲將片語傳中土。池北何人更著書。蓮幕翩翩萬里賓。靑絲遊騎玉河春。長衫廣袖休相怪。稱是楊花渡口人。看書淚下染千秋。臨水騷人無限愁。碻士編詩嫌艸艸。豸靑全集若爲求。淺碧深紅二月時。軟塵如粉夢如絲。杭州才子潘香祖。可憐佳句似南施。有箇詩人郭執桓。澹園聯唱遍東韓。至今三載無消息。汾水悠悠入夢寒。燕邸燈靑人語喧。江南江北幾輶軒。衆中問有成都客。始贈朝鮮洌水言。</text>
<title>送人赴燕求虞初新志</title>,<text>送君渡鴨水。戎服折風巾。燕市三韓客。齊莊一楚人。聞鴻紫塞夜。躍馬玉河春。絶妙虞初志。無忘寄袖珍。</text>
<title>送客錦營幕府 二首</title>,<text>長弓大羽瘦腰肢。昨日書生今健兒。馬上相逢君莫笑。世間何事不堪爲。聽唱楊枝與竹枝。春風愁殺大堤兒。輕羅扇面斜行墨。太半當年柳七詞。</text>
<title>出東郊感懷</title>,<text>十載營營世故紛。超然一悟怳聲聞。光陰永叔㱕田錄。心事羲之誓墓文。新雁點沙明漢水。弊貂衝雪黯燕雲。竹林精舍春消息。山杏枝頭已二分。</text>
<title>人日江上姨弟舍</title>,<text>珍重新年跨馬尋。漁樵問答摠閒心。雪殘茅屋明倉畔。風㬉芹池漾郭陰。荒野車行紛似蠏。凍江檣立杳如鍼。繞籬一帶瀟閒地。知是君家曬網林。</text>
<title>送客靑山縣衙</title>,<text>雲木層層杜宇愁。靑山不斷遶南州。漢京一望知何處。獨上春風李白樓。子舍書聲白日長。晩風吹送棗花香。與君秋後相逢處。一笑偏憐露齒黃。</text>
<title>答素玩居士𧬄墨歌</title>,<text>我有一丸古烟墨。玉理庚庚犀紋蹙。平鹵佳産自古稱。不數奚珪與潘谷。今朝贈君喜可知。作詩來𧬄何僕僕。人生定費墨幾丸。寫字無慮萬萬億。嗟乎竟爲墨所磨。古來人生不滿百。我爲君開大墨窯。何由括盡天下黑。燔燒黑山煮黑水。黔中卽墨烟漠漠。上六䧺龍戰死血。北方玄武醜肩膊。匈奴圍漢正北馬。夏王祭天純色犢。齊桓晉文玈弓矢。五等諸侯山玄玉。揚䧺之艸墨子書。老氏玄玄道與德。隋宮兒女顔色淺。盡輸螺黛千萬斛。拉雜摧燒入巨臼。起看天地茫茫白。烏孫烏蠻奮臂杵。邑中之黔來監督。大如穹碑或華表。絶小桓躬與蒲糓。只我與君分一半。車輸輦致塞破屋。風窓箕踞磨到濃。汪洋直與溟渤敵。篆隷八分飛白艸。揮灑不復遺一滴。世上兒子無所用。涕泗汍瀾日來哭。汝輩勿哭墨自有。馬墨鰂墨烏鴉墨。</text>
<title>孤靑樓早起</title>,<text>雪白氊冠睡起初。颼颼風髮未堪梳。色欄干畔方塘裏。去看一雙金鯽魚。</text>
<title>新蜨</title>,<text>墻陰明凈射朝暾。新草茸茸淺覆園。飛來粉白伶俜蜨。疑是東風一片魂。</text>
<title>有客來訪芙蓉峰精舍</title>,<text>相逢狹路笑相看。不復河南舊左潘。夫子元來悲右拱。故人何事着方冠。雨餘池水搖新綠。春半東風减峭寒。柳絮飛時君在否。擬遮西日到長安。客有姊之喪</text>
<title>溪上 二首</title>,<text>步出柴門外。相逢種柳人。種柳八九株。皆當溪水濱。溪水屈繚流。兩岸新艸春。傷哉誰家女。學捕溪中鱗。纖手承浮藻。朱顔鑑淸淪。行當遂憔悴。永負此山薪。旣非人所惜。安能自爲顰。仙人綠藜杖。居士白毛帽。婆娑在中野。無人見謂好。二三村學徒。徐行或先導。逢川學超距。墮履爲絶倒。敲石發野燒。聊戱非爲暴。徘徊莾無倪。樵牧跡如掃。遠遠烟中樹。微聞烏鴉噪。</text>
<title>二酉閣午睡</title>,<text>小醉岑岑側接罹。日長庭院弄游絲。鳥聲徹耳慵擡眼。枕畔甁桃笑一枝。</text>
<title>神武門外</title>,<text>杏子微靑桃放笋。白沙堤外幾人家。翻嫌此日來游晩。一望蕭蕭葶藶花。</text>
<title>輓南仲有 三首</title>,<text>提壺挈榼咏殘春。紅碧桃花亂點茵。牙管忽停端惻惻。又無一箇去年人。閒庭日日綠苔侵。吹盡東風繐帳深。斲盡靑山埋玉樹。蒹葭到處菀成林。春水新添第五橋。杏花書屋雨蕭蕭。時看五色羊脂石。急就章成半米雕。君鐵筆甚妙</text>
<title>落花生歌。寄李雨村吏部。雨村名調元字羹堂。四川羅江人。</title>,<text>有果有果落花生。從何得之得燕京。燕中擾擾人似海。雨村先生秀而英。先生蜀士工詩筆。攀蘇提揚大厥鳴。如今暫爲紅塵客。㱕夢夜夜迷靑城。正陽門外繩匠巷。寓居著書同虞卿。門有楊花渡口客。剝剝啄啄朝起迎。把臂一笑絶畦畛。薄海內外皆弟兄。猩紅紙面霏談屑。蝦靑硯池湛交情。餽此南方之異菓。嵇含閔默陸璣瞠。其形彷彿挾劒荳。味類瓜子辨甘平。本艸一百卄七果。搜圖驗經茫無名。先生微笑取筆注。細瑣猶復加證明。四月花開䬃然墜。沙上點點風吹輕。入土結果吁可怪。不在根又不在莖。我今作詩因風去。飄落君前鏗有聲。有如此果別處結。池北書裏爲刊行。本身兀兀縱未覺。千秋足爲東士榮。附次韻 雨村我聞黃梅四祖偈。無人下種花無生。獨於此果有異産。花落顆顆如坻京。其生滋蔓若藤菜。細葉牽露含朝英。金絲飛墜輕無蔕。沙中孕甲春雷鳴。以花爲媒非爲母。屈翁山落花生贊。爰有奇實。自沙中來。以花爲媒。不以花爲胎。出廣東新話。 似挾劒荳眞詩城。此種越蜀賤非貴。北人包遺公卿。今春柳子來過訪。屠蘓正熟相歡迎。坐間瓜菜細辨證。一一多識吾所兄。就中獨此詑未覩。特與覼縷詮物情。褱歸戱載果下馬。要試友輩猜相瞠。昨者長鬚投翠緘。開緘騷句兼屈平。本艸圖經補未備。異邦小阮重留名。是時六月火雲爍。正愁獨酌愁朱明。目中有果人何在。相思但夢身翾輕。可憐困鈍眞老矣。嗟嗟白髮盈千莖。南畒歸畊定何日。雙柑斗酒黃鸝聲。興來撫琴一長嘯。高歌聊學邯鄲行。寄語相期在不朽。鄙哉桃李爭春榮。</text>
<title>次雨村幾何歌韻</title>,<text>三淸閣前萬株柳。繞枝嚶鳴鳥求友。白雲千重復萬重。蜀山翠滴蜀江口。望之不見倚天東。欲話褱抱無人同。畵欄緗簾隱寂寞。紅藥花飄澹夕風。相思昨夜山中宿。我夢見之人如玉。覺來月墮西峯前。一在天涯一地角。歎無羽翼因風飛。漢山叢叢漢水肥。漢水西流入滄海。天涯地角兩依依。蜀江水歸莫速。燕雲他日竟夕談。瓮中木瓜酒應熟。漢江水去莫遲。一朝盍簪詎無日。千里命駕應有時。附原韻 雨村幾何主人身姓柳。自言一生少朋友。朅來隨使到中華。獨於余交開笑口。天隔三韓大海東。衣冠雖異文字同。共醉新年椒柏酒。高談落筆生淸風。胸藏萬卷羅星宿。咳唾霏霏如屑玉。可憐語盡意無窮。落日已挂西山角。二月春城花亂飛。天津氷冸黃華肥。如此風光欲歸去。薊門烟柳空依依。幾何子歸何速。人生最苦天一方。那堪見面情初熟。幾何子歸何遲。家有小阮正相憶。唱和還應勝此時。</text>
<title>雨村和余六首絶句見寄。復次其韻。</title>,<text>韓使鳴迴記里車。金臺烟柳又春初。一包紅紙霏霏字。勝讀人間萬卷書。名實悠悠都付賓。天涯地角和陽春。等閒梅李休題品。巾衍人同篋衍人。雖云倂世卽千秋。叵耐逢前有別愁。荒僻無聞曾失語。看雲樓集未先求。無因望見捧嚬時。西子湖頭鎖柳絲。東醜早愁南絶世。先生蜀士又何施。唾壺敲缺氣桓桓。不願封侯願識韓。餘否奶酥茶一椀。燕中他日禦奇寒。春城幾處閙娥喧。獨著新書滿蔗軒。後世子雲今果有。未必方言勝讕言。附原韻 雨村有客飛乘過海車。元談天外乍逢初。自言不學張津老。絳帕蒙頭讀道書。春筵今日得嘉賓。爛醉壺中竹葉春。携得竹林詩句好。梅夫人比李夫人。梅夫人句。泠菴題輪迴梅作也。故以相况。平生皮裏有陽秋。時抱虞卿著述愁。誰把詩名傳海外。看雲樓集客來求。松京首唱是何時。吹笛橋邊雨似絲。寒食人歸籉笠小。捧嚬是否問東施。泠菴松京雜詩。爲卷中絶唱。元宵前後數盤桓。更出新詩字字韓。不是苦將棃棗布。欲醫島瘦與郊寒。長衫廣袖九街喧。避怪多蒙暫駐軒。他日寄言傳小阮。有詩付雁與吾看。</text>
<title>次潘秋𢈢中書元夕韵 秋𢈢名庭筠字香祖。浙江杭州人。</title>,<text>何秊桃柳句。怊悵憶杭州。塞雁書初寄。林鶯語復流。靑山同客夢。芳艸古離愁。忽若千秋上。無因續壯遊。附原韻 秋𢈢人生幾元夕。留滯尙皇州。月是千山隔。星仍萬戶流。浙燈鄕國夢。魯酒歲時愁。耿耿高堂燭。頻秊憶遠游。</text>
<title>松山道中 二首</title>,<text>一條溪水一株柳。着箇荒凉賣酒亭。東去抱州三十里。鵓鳩聲裏亂山靑。溪女朝朝挑菜去。溪風溪雨鬢參沙。白巾抹額怕人見。也唱一聲山有花。山有花。田家曲名。</text>
<title>感懷 三首</title>,<text>初日照樓東。衆鳥鳴如雨。樓中游客子。端坐看芳樹。芳樹非所看。流目與之遇。流目復流目。秊華忽已暮。雖我同袍友。不知感歎故。絶俗良難哉。立身無可言。家住紅塵郭。身寄碧山村。時復策駑馬。還往至爲煩。潛見兩未可。悠悠歧路轅。空令買酒錢。擲盡城東門。北山有奇鳥。毛羽何斑斕。决起凌雲漢。六翮中摧殘。百鳥皆非笑。一鳥望之嘆。飛趨接翅歸。依依坐林端。一鳥西南飛。哀鳴使人酸。</text>
<title>三淸閣遲芝圃</title>,<text>南平壤是望中城。雲木參差繞玉京。歷歷行人白沙渡。蕭蕭暮雨綠楊坪。一庭芳艸留看蜨。何處靑山過聽鶯。睡起樓頭凄別思。玉簫音韻滿三淸。</text>
<title>端陽日蘭谷書齋。題贈主人。</title>,<text>憶曾携手在雲林。哀樂中秊易感心。依舊柳陰籠馬首。爲誰萱艸滿堂襟。靑山數疊橫塵拂。紅閣三時裊水沈。歲月堂堂重五過。不禁怊悵獨微吟。</text>
<title>送痘神詞</title>,<text>紅燭輝輝飣餖盤。聖瘡飛痘落初殘。送神瀟灑阿翁句。絶勝婆巫栲栳彈。</text>
<title>孤靑樓雜詠 三首</title>,<text>汩汩陂塘鳴亂蛙。翳然籬落野人家。風叢露蔓紛如積。時放微紅鼓子花。門前柳髮已鬖鬖。林裏老鶯啼兩三。恰有夜來凉雨過。一池蛙飯綠如藍。蛙飯。水苔俗名。送梅時候雨凄凄。洌上山川歸思迷。惱殺東峯田舍卧。菖蒲葉老豆雞啼。俗呼秧雞爲豆雞。</text>
<title>雲龍山人松下讀書小照</title>,<text>山氣巃嵸鬱蒼芊。松風謖謖來寥天。紅欄屈繚抱岸逈。奔流碧玉琮琤泉。石床靜兀茶具閣。翠壁疊皴苔紋延。雲龍山人手一卷。方袍赤履眞天屳。吾聞雲龍之山在西蜀。雲龍山人客幽燕。燕三千里蜀萬里。安得此山此人在眼前。</text>
<title>芙蓉山中別芝圃 三首</title>,<text>送君渡前溪。溪光碧瑤瑟。溪南十二峯。峯峯染落日。寥廓遠天靑。縹緲孤烟白。望望獨歸人。凄凉數蟬夕。芳艸東關路。閒雲北漢城。山樓今夜夢。迷殺綠楊坪。</text>
<title>題一瓢亭</title>,<text>時賢此避世。夙慕屢空顔。築室靑峯半。彈琴白石間。匝林雲去蓊。鳴壑雨來潺。伊我何爲者。棲棲未買山。</text>
<title>遣愁</title>,<text>負手艸堂前。一峯靑可憐。槐花落滿地。客思恒凄然。醉踞崚嶒石。讀臨嗚咽泉。幽褱寫一半。風柳善鳴蟬。</text>
<title>鬼鱟歌。贈懋官。</title>,<text>倭漢三才圖會。鬼鱟或稱鬼面蟹。有勇士秦武文戰死攝州之兵庫海。化此蟹。故又名武文蟹。懋官門徒得諸蝦醢中獻之。其殼微紅。眉眼口鼻悉具。盖亦異物也。日本壯士秦武文。鬪死攝州滄海濆。海中多産鬼面蟹。土人云是秦將軍。秦將軍擁劒大怒嗟已矣。悲啼冷哂縱橫紋。當時一斗臨陣酒。至今雙頰微騰醺。靑莊道人得之喜。對客揮麈誇異聞。東隣柳子見之歎。拔劒起舞凌靑雲。君不聞雲峯之役䠶殺兒拔都。佟公一箭收奇勳。又不聞南州義士夜刺小西飛。平壤城中迷賊氛。矗石之樓高百尺。旋風吹碎榴花裠。樓下千秊論娘碣。世間男兒徒紛紛。嗚呼男兒有志請纓去。安用矻矻長抱蟲魚疏。</text>
<title>幾何室藏端硯歌</title>,<text>李君贈此褐色之端硯。紫之暈兮弮弮。刻成翩反兩葉芝。一葉側陷洄爲池。降眞香木方跗匣。擎以羊脂白玉丌。幾何先生初得此。車中抱坐如抱兒。金甲蚍蜉細叱呵。馬訾龍神無奈何。黃金白璧不足道。千駟萬鍾不足多。一生寒乞三韓士。空向秋燈讀硯史。安東馬肝赭土色。藍浦花艸蟲蛀蝕。韓之鈍工鈍如。遍國皆用風字式。邇來名士有石癡。喜刻秋花兼促織。洪州小吏得其法。因石天成畧加餙。竹西徐氏號善品。悠悠忽忽恒磨墨。吾知數子徒爲爾。端州歙州終難得。韓客秊年燕都入。琉璃廠中買端歙。燕商箇箇黠如鼠。贋石一方銀五十。韓客有眼昏如漆。傳子傳孫藏十襲。誰能去結羅江李。脫手慇懃酬知己。嗚呼羅江之李我所欽。天官傲吏今詞林。</text>
<title>編巾衍外集。次靑莊韻。</title>,<text>滿城叫賣杏洲魚。梅子輕黃釀雨初。同里十秊多未識。手中川蜀故人書。</text>
<title>北隣招㱃。靑莊，楚亭同賦。</title>,<text>知音直待後揚雲。自笑窮居著古文。萱葉老時雛燕語。槐花落處早蟬聞。與君撥棄愁千斛。終日瞢騰飮十分。眞箇出門無所適。婆娑却在少秊羣。</text>
<title>秋詩六首和薑山 有序</title>,<text>薑山處士雞肋功名。宛亭先生牛衣涕泣。然而朋友爲之性命。忼慨卽其平生。値玆蕭辰。念哉同志。眼雙穿於西塞。魚雁沈沈。夢分飛於南湖。蛩駏落落。秦風白露。黯然懷人之章。楚些靑楓。允矣悲秋之作。聊復爾耳。亦已焉哉。不信瓊函竟達空。天寒𩿼淥海潮通。一千里外黃花月。第二橋頭玉笛風。皓首郞潛悲漢駟。弊衣傭作歎梁鴻。相思莫問愁多少。等是秋蟲秋葉中。搖落蕭辰未授衣。登山臨水送將歸。霜淸白墖三稜出。葉脫靑帘一片飛。絮帽籠鞭官渡口。椰瓢沽酒野人扉。殘碑廢寺年年感。慰禮城頭看落暉。卽見秋風歎別離。尊前此日倍相思。山川黯淡回頭處。筆墨精良得意時。靑李來禽晉賢帖。美人香艸楚臣詞。如鉤細月租船尾。詠史何人雲水湄。曹溪墖直讀書樓。依戀多生此地游。醉後相看非昔日。人間何世又新秋。黃花粉蜨悲殘景。紅葉靑山說古州。幾處柴門開別徑。可憐踪跡似芊求。落拓塵間歲月催。登高能賦豈云才。男兒可笑前頭事。今日胡無右手盃。原憲行歌非病也。東方聯句幾窮哉。兩詩人對秋窓下。霜信蕭蕭白雁來。上游山色望中明。漢渚霜砧催客情。楊口楊根千里水。秋風秋月一帆程。蘆花曲港漁三四。蒲葉寒塘雁弟兄。縮項團臍風味好。令人却憶李春卿。</text>
<title>聞秋𢈢手抄余詩。感而作。二首</title>,<text>金臺柳色玉河月。飄落東韓七字詩。海外豈無知己淚。沈香椅上手抄時。天寒魯酒小醺餘。閒閱君家四庫書。吏部齋頭來往否。因風想不惜瓊琚。</text>
<title>擬游屳詞</title>,<text>秋盡蓬壺水映空。琪花無數委西風。仙眞一夕頭如雪。靑鳥消沈碧海中。</text>
<title>輓汾河郭封圭</title>,<text>永托天涯契。臨風八詠餘。文章今海內。消息彼汾沮。夢已驚玄冕。人今隔素車。年年惟有雁。寧帶故人書。</text>
<title>掌苑署老松歌。爲玄川翁作。</title>,<text>吾聞美人種蘭蘭必香。忠臣種松松屈強。誰歟種者成謹甫。此地猶傳梅竹堂。生乎問三是何神。死且稱巨不曾臣。景淸當誅着緋服。豫讓無媿橫漆身。至今正氣盤厚土。銅榦鐵枝摵摵鳴風雨。鳴風雨兮偃復斜。後來何人撑石柱。齋中白髮上林令。折簡招客秋日凈。封餘栭栗手剝食。國乘野史抽談柄。名馬五千兪將軍。醉琴風流夙能文。集賢學士何爲者。魯陵啼鵑聞未聞。君不見荳毛浦上狎鷗亭。朱甍翠瓦成飄零。又不見露梁江上靑楓樹。行人下馬六臣墓。</text>
<title>手造朱墨。示薑山戱歌。</title>,<text>手造朱墨君知否。人各有手云誰手。君若聞之驚且走。如今西蜀李吏部。文采風流良希有。西蜀丹砂說寡婦。和膠爛擣玉杵臼。十指摶成終葵首。螺紋旋左或旋右。薄言贈之天涯友。絶勝三絶手柳酒。欲磨不磨愛玩久。子子孫孫傳我柳。墨之壽兮萬萬壽。</text>
<title>十二月初五日。雨村初度。集幾何室中。</title>,<text>峨嵋山月照荒廬。一瓣淸香萬里書。想到雲樓微笑處。夢中應喫樂浪魚。</text>
<title>二十一都懷古詩 四十三首</title>,<text>檀君朝鮮 平壤府大同江水浸烟蕪。王儉春城似畵圖。萬里塗山來執玉。佳兒尙憶解扶婁。箕子朝鮮 平壤府兔山山色碧森沈。翁仲巾裾艸露侵。猶似龍秊奔卉冦。松風閒作管絃音。麂眼籬斜井字阡。一村桑柘望芊芊。誰知遼海蒼茫外。耕種殷人七十田。衛滿朝鮮 平壤府魋結人來漢祖年。同時差擬趙龍川。箕王可恨無分別。塡補梟雄博士員。樂浪城外水悠悠。誰識萩苴漢代侯。不及當秊津吏婦。箜篌一曲艶千秋。韓 益山郡當年抂信漢亡人。麥秀殷墟又一春。可笑蒼黃浮海日。船頭猶載善花嬪。濊 江陵府大關嶺外大東洋。蘂國山川蔭榑桑。野老不知興廢事。田間閒拾古銅章。貊 春川府昭陽江水接滄津。通道碑殘沒棘榛。東史未窮班掾志。堯時君命漢時臣。高句麗 平壤府弧矢橫行十九年。麒麟寶馬去朝天。千秋覇氣凉于水。墓裏消沈白玉鞭。昔日夫餘挾彈兒。東明王子號琉璃。數聲黃鳥啼深樹。猶似禾姬罵雉姬。鷄立山前漲戰塵。丹㫌依戀沁園春。平生忼慨愚溫達。自是龍鍾可笑人。遼海歸㫌數片紅。湯湯水捲沙蟲。乙支文德眞才士。倡五言詩冠大東。句麗錯料下句麗。駐蹕山靑老六師。爲問西京紅拂妓。虯髯客是莫離支。報德 益山郡春艸萋萋金馬渚。勾麗南渡有荒城。未知欲報誰家德。可惜英風劒大兄。沸流 成川府十二靑峯似劒鋩。游車衣水逝湯湯。朱蒙不是眞豪傑。欺負酸寒喫菜王。百濟 扶餘縣歌樓舞殿向江開。半月城頭月影來。紅㲮𣰆寒眠不得。君王愛在自溫臺。落日扶蘇數點峯。天寒白馬怒濤洶。奈何不用成忠策。却恃江中護國龍。雨冷風凄去國愁。巖花落盡水悠悠。泉臺寂寞誰相伴。同是江南歸命侯。浴槃零落涴臙支。石室藏書事可疑。時見荒原秋艸裏。行人駐馬讀唐碑。彌鄒忽 仁川府浿上悲歌別弟兄。登山臨水汩南征。三韓地劣姜肱被。休築崢嶸恚忿城。新羅 慶州府辰韓六部澹秋烟。徐菀繁華想可憐。萬萬波波加號笛。橫吹三姓一千年。幾處靑山幾佛幢。荒池雁鴨不成雙。春風谷口松花屋。時聽寥寥短尾狵。料峭風中過上元。忉忉怛怛踏歌喧。秊秊糯飯無人祭。一陣寒鴉噪別村。金鰲山色晩蒼蒼。渲染雞林一半霜。萬疊伽倻人去後。至今紅葉上書莊。城南城北蔚藍峯。落日昌林寺裏鐘。閒補東京書畵傳。金生碑版率居松。三月初旬去踏靑。蚊川花柳鎖冥冥。流觴曲水傷心事。休上春風鮑石亭。溟州 江陵府雞林眞骨大王親。九雉分供左海濱。最憶如花池上女。魚書遠寄倦游人。金官 金海府訪古伽倻咽竹枝。婆娑墖影虎溪湄。回看落日沈西海。正似紅旗入浦時。大伽倻 高靈縣千載高山流水音。泠泠一十二絃琴。凄凉往事無人問。紅葉迎霜作錦林。甘文 開寧縣獐姬一去野花香。埋沒殘碑古孝王。三十雄兵曾大發。蝸牛角上鬬千塲。于山 鬱陵島春風五兩邏帆迴。海上桃花寂寞開。唯見可之登岸卧。更無獅子撲人來。耽羅 濟州三乙那城瘴霧開。耽津江口峭帆迴。厥初還有毛興穴。何必他人袴下來。後百濟 全州往事悠悠疽背翁。繽紛紅葉古城東。可憐探鷇金山寺。亡國何關絶影驄。泰封 鐵原府烏鵲飛邊認故宮。凄凉覇業黑金東。設弧猶記端陽節。未作雞林老𧃎公。高麗 開城府荒凉二十八王陵。風雨秊秊暗漆燈。進鳳山中紅躑躅。春來猶自發層層。鳳輦逶遲降帝姬。春寒氊帳祓羊脂。浮生白眼應難較。紅淚先沾勺藥枝。結識中朝趙子昂。風流都尉瀋陽王。敎人提擧征東省。留醉蘆溝萬卷堂。銀燭如星照禁扃。題詩多上牧丹亭。如今破瓦嵩山在。不復三呼繞殿靑。指點前朝宰相家。廢園風雨土牆斜。牧丹孔雀凋零盡。黃蜨雙雙飛菜花。潮落潮生急水門。秊秊商舶到江村。攢峯十二巫山似。只少三聲墮淚猿。天壽南門春暮時。丹樓碧閣影參差。風簑雨笠何村客。終日沈吟看鷺鷥。紫霞洞裏艸霏霏。不見宮姬並馬㱕。爲是辛王行樂地。至今猶有燕雙飛。可憐靑木未藏龍。蕭瑟千秊鵠嶺松。鐵犬寥寥東向吠。白雲飛盡見三峯。</text>
<title>次次修幽褱八首韻</title>,<text>聞君此春初。翩翩枉蓬室。吾亦屢跡君。歧路動相失。今朝見君詩。緗素紛成帙。思君若風雨。願爲箕與畢。欲和春雲作。深媿游絲筆。豈以逢時寡。遂謂交不密。悢悢難俱陳。坐對靑峯一。德園論次修詩曰如春雲出硤。態度藹然。余筆荒恠多鉤連。親知笑以爲游絲書。良琴在其匣。利刀鳴于室。俛仰垂淸涕。流年不可失。寒齋臥甁盎。破床堆書帙。丈夫獨奈何。於焉此生畢。終童昔請纓。班侯思投筆。人生貴一合。何論踈與密。棄置勿復道。感歎良非一。尼父泣曠野。太史困蠶室。君子識盈虛。鄙夫論得失。孤笑衡門下。終年伴蠹帙。悠哉復悠哉。此心已云畢。雖非放言士。意至先泚筆。偃息陟巖厂。嘯傲登山密。宿昔耽道流。飢渴終守一。朝飮萬石家。夜過金張室。左顧燁若電。右吒千人失。奮翼靑冥上。馳名竹帛帙。置酒高堂宴。淸歌樂未畢。回笑艸玄子。忍飢呵凍筆。筆畊無乃苦。心織徒爾密。何以解煩憂。床上鳴琴一。方丈三韓外。金堂耀石室。夙與羡門期。風波恐相失。背負五岳圖。手披羽陵帙。仰視烏與兔。環轉無時畢。雲輧久不至。咄咄多空筆。昨日朱顔改。今朝鬢雪密。夜夜虛堂上。微聞太息一。明月生東海。幽光照我室。一歎知音寡。再歎良時失。憂來不可禁。曼聲讀數帙。河漢耿猶在。遙岸春砧畢。含情欲寄誰。一床狼尾筆。所思在遠道。水稠山更密。願假鶼鶼翼。冲飛二而一。丈夫志四海。毅然輕家室。豈若兒女子。相逢畏相失。身披一縕袍。胸藏萬緗帙。念彼舍人郭。褱哉吏部畢。山川夫如何。各持廣長筆。千里不爲遙。四隣不爲密。年年洌水上。飛來白雁一。風騷以代降。漸卑如周室。魯衛眞兄弟。齊楚無得失。開卷七言律。千篇猶一帙。誰能唱大雅。終日讀未畢。賢哉二三公。俱奮如椽筆。遣詞淸且婉。摛藻縟以密。嗟余未聞道。今年三十一。</text>
<title>懋官鐵脚圖。次薑山韻。</title>,<text>君不見今之才子學三絶。石鼠多技反無技。請君安坐喫茶飯。費筆費墨徒爲爾。大抵其畵非不工。鳥與鳥同蟲則似。元無半點讀書氣。望而知之如苦李。高人落筆得微物。遍問傍人是不是。輕朱淡墨間發色。肩背依俙成黯紫。形貌是非不足論。畵雀先須講雀理。春雀翹翹冬雀團。此正誰家雪樹裏。雖非盤薄李將軍。自是風流趙承旨。南宗北宗行當捨。求之六經與三史。此意欲傳傳不得。難以麤心笨手揣。閒來試挂北窓看。如聞啾啾滿愁耳。田家細雨勺陂東。䆉稏秋風夢千里。何當携手返故山。野水連天看把耜。知君畵爵不求爵。能傾一爵斯足矣。對君彈此將歸操。爰伐琴瑟椅桐梓。</text>
<title>懋官以漁洋竹坨擬薑山。薑山𧬄不敢。作長歌一首。次其韻。</title>,<text>漢陽城中春可憐。信馬河堤吟老身。寄語年少賈太傅。宣室何時問鬼神。明叔窮居肩益竦。曹溪白墖同嶙峋。桃花洞裏有隱者。好將白眼看俗人。朅來論詩未曾有。幘溝婁東披荊榛。就中誰歟執耳者。壁壘嶄嶄㫌旗新。漁洋竹坨共配食。快祧商隱與庭筠。風騷博雅交相濟。譬如藥家參君臣。帶經曝書君皆有。願言沾漑時傾囷。自慚索居鐘岡曲。經冬步屧違芳隣。風雨凄凄閉門久。誰憐彭城覓句陳。今朝試帶奚囊出。發興楊花綠水濱。世人看此未必解。何怕之有無由嗔。</text>
<title>次韻次修滯雨</title>,<text>破屋岌嶪東風起。卧聞南雁嘶千里。漢濱祓禊蘭蓀香。駘蕩忘歸自此始。宛亭先生愁泥滑。不敢望驢思借履。出戶入戶空歎嗟。爲誰風日許淸美。吾儕困窮幸身健。有田不歸愚人耳。昨者見君鐵脚詩。知君已絶飛天理。人生富貴果何日。悠悠百年一彈指。身隱焉用文爲哉。愁來惟有酒而已。馳逐紅塵問是誰。耦畊靑山吾與爾。簷溜滴滴未足誇。思殺决决田間水。</text>
<title>鈔書歌。贈趙山人。</title>,<text>趙山人手一筇。朝在山中暮城中。借問山中何所有。笑指白雲千萬重。城中百事百未可。惟有經史子集多於山中果。山人嗜果更嗜書。恨不一呑連五車。看鈔一本疾走返又復來鈔鈔一本。君不聞北山愚公欲移太行山。山可移焉况書哉。山書忽與城書等。吾知山人不復來。吾亦此時昏嫁畢。浪跡黃驪山水窟。黃驪山水天下無。驪山矗矗兮驪水瑟瑟。驪之水兮抱驪山。桂樹叢生兮枝可攀。蕭然未帶書一簏。山人山人相借看。</text>
<title>上元夜集墖西</title>,<text>春泥如海劣驢通。今日詩林又大東。好月呼爲天下白。醉顔看作少年紅。寒山屋角嵯峨雪。髡柳墻頭料峭風。幾處朱門燒肉臭。因人不熱是童鴻。</text>
<title>次韻寄山中故人</title>,<text>水落山中枉札頻。南平壤裏已驚春。東風驢背沈吟客。中夜牛衣涕泣人。大白幾傾甥館酒。軟紅長戀屬車塵。烟波萬里飛鷗小。何處眞堪着此身。</text>
<title>客有示南海游卷者。卷有邊李二作。次其韻。</title>,<text>華泉北地兩詩䧺。把酒同臨萬里風。忠烈祠前秋樹合。閒山島外陣雲空。樓船壯士健于虎。玉帳佳人翩若鴻。話到南游頻促膝。不知身在軟塵中。</text>
<title>悼邊逸民 二首</title>,<text>君雅能詩。薄游南海之濱病歿。頭龍浦大將歌其所作也。倭中語曰頭龍浦大將最可畏。盖指三道統制使云。沙頭走燐皆蠻鬼。木末流丹卽戍樓。又君佳句。水寨聲聲畵鼓撾。一林冬柏落花多。春風掩抑紅粧妓。忍唱頭龍大將歌。嶺樹南雲摠是愁。閒山島外水悠悠。旅魂何處成飄泊。木末流丹舊戍樓。</text>
<title>南里夜集次韻 二首</title>,<text>問誰湖海氣堂堂。百尺樓中更置床。坐上何郞疑傅粉。歸時荀令認遺香。風流自足傾今古。詩律無心較短長。忽漫春宵來秉燭。劇怱怱處也非忙。杜詩韓筆敢升堂。自笑千篇但疊床。到處三盃同命酒。平生一瓣未焚香。丘園絮話留求仲。嶺海奇游敵子長。第一春來眞快事。看君醉後艸書忙。</text>
<title>落木菴次韻。同懋官，次修。</title>,<text>都門夜夜夢淸溪。十載蹉跎絳縣泥。西日園林禽上下。東風城郭柳高低。虛名可笑能言鴨。自愛還同吐綬雞。又作同隣湯餠客。游春羸馬已穿蹄。</text>
<title>醉歌</title>,<text>奉君碧海珊瑚之寶柯。揮日黃金之彫戈。玉瓚玄黍之美酒。翠釜紫峰之珍駝。新愁之頭未接舊愁尾。此時難得開口笑呵呵。脫畧小節。祓除繁苛。被服綺與羅。右援寶瑟。左擁靑娥。車行盃兮馬行炙。金剛舞兮夜叉歌。齷齪之士奈汝何。</text>
<title>題扇贈懋官，次修游燕。</title>,<text>朝別東韓國士雙。靑門柳色滿山窓。此來又被揶揄鬼。但見年年人渡江。</text>
<title>碧蹄驛</title>,<text>甓寺門前驛樹荒。惠陰嶺上日昏黃。春燒黑似龍蛇走。駐馬驚看古戰塲。</text>
<title>到松京。追寄懋官，次修。</title>,<text>送君憶君知何處。芳艸綠蕪西郊路。臨津江口柳絮飛。可憐故人維舟樹。弊裘羸馬中京城。東風捲地花如霧。中京少年多相識。爭說雙㫌前夜駐。上价赫赫開黃扉。沈侯絶世稱詞賦。幕中二士妙無雙。髯參短簿安足數。西行一百六十里。已令人間滿佳句。人生附驥會有時。風塵薄游嗟自誤。悲歌獨上滿月臺。歸夢已落楊花渡。鬪雞走馬更何心。如今憔悴一韋布。肥肉大酒不能御。拔劒起舞空四顧。忽聞明朝驛使發。臨風怊悵寄尺素。更將今夜愁千斛。去作龍灣館裏雨。</text>
<title>謁崧陽書院</title>,<text>紅碧桃開三兩枝。子男山下鄭公祠。偶然今日東風惡。猶似當年醉舞時。</text>
<title>琴鶴洞寓舍。燕巖，耳玉同飮。</title>,<text>高山麗水氣森沈。十里蕪城一帶林。東部少年爭識面。中京留守雅知音。桃花日烘扶頭醉。柳絮風顚抱膝吟。萬疊閒愁拋不得。獨彈敺邏鐵絲琴。</text>
<title>游紫霞洞。少憇英壽臺。</title>,<text>神嵩鬱岹嶢。陰洞窅以冥。新竹弄荒陂。芳蘭散幽汀。伊昔麗中葉。佛宇流丹靑。迢迢紫翠門。芳徑連毬庭。時有如花人。來講盂蘭經。而今但丘隴。飛泉日泠泠。天家瘦金書。何處成飄零。十仙且云誰。小橋隣石屛。異蜨飄墨翅。時禽度翠翎。孤往意轉杳。悵如逢精靈。</text>
<title>高麗養花銅甁歌</title>,<text>高麗銅甁絶可愛。入地千年綠如蝦蟇背。吾聞高麗盛時開城十萬家。戶戶皆養牡丹花。美人轆轤靑絲索。金井曉汲桐華白。又聞神嵩山裏八萬菴。菴菴佛前剪綵爲花揷鬖鬖。君王世世尙元主。依俙記得齊與魯。京師巧匠半東來。尙方彜器不知數。尙方彜器那足說。高臺曲池化爲平原土。甁乎甁乎昔之愛汝者誰歟。我一摩挲一欷歔。</text>
<title>飮東門艸堂</title>,<text>翩翩屢過酒人扉。誰識崧陽一布衣。兵部橋頭楊柳暗。侍中祠裏杏花飛。山河破碎行人少。臺殿凄凉舞袖非。故國春光餘幾許。臨津江上峭帆歸。</text>
<title>訪天壽南門古址</title>,<text>碧杉丹桂幾多株。吹笛橋南一半蕪。寸馬荳人流水外。不知何處李寧圖。</text>
<title>臨津關</title>,<text>此行非爲臨津關。及到臨津花滿山。山花灼灼發十里。弄影淸漪荇藻間。臨津舟子若固有。我喜絶叫催酌酒。叫正絶兮可奈何。迤迤舟入靑山口。少留爲佳行亦佳。馬蹄終日撥風沙。世間萬事皆過眼。君不見臨津花。</text>
<title>題安東金恭人遺事 二首</title>,<text>家學潛齋一派奇。樵靑也解誦毛詩。槐花細墜熏風裡。猶似焚香讀畵時。湖海相隨處士星。南閭古國鹿車停。憑欄注意眞成癖。硤峀嵌空硤雨靑。</text>
<title>海金剛歌。和金逸之進士。</title>,<text>今人舟游碧海上。不知却駕千仞嶂。譬如人行度雪山。路旁棄其弊屨兩。春風雪消倘再來。屨在枝頭望怊悵。不信試看海金剛。已出水面尋丈強。萬二千峯峯略具。礌砢競䠶朝暾黃。異哉山川藏副本。奚獨衣冠有郭郞。他年海枯見山足。非乃所知眞蒼茫。在陸者沈在海出。莫遣報與鳥爪娘。造物小兒空自苦。不須更笑沈碑杜。</text>
<title>鄭生行</title>,<text>鄭生南國之布衣。游學京城遂不歸。鄭生不願登高第。亦不願人以女妻。科宦悠悠儘可輕。三十不室諒非情。鄭生呵呵大笑語。我本情勝情根除。吾旣有妻而有男。以一爲雙雙生三。乾坤窄窄小如瓮。一尙難容三焉用。朝盂暮盂寄故人。短褐蕭蕭秋復春。平生但向酒家醉。毉門藥舖無從至。聞人磊落便往交。偶得奇書燈下抄。妻梅子鶴號淡泊。我今無梅又無鶴。鄭生鄭生吾有譏。因噎廢食無或非。妃呼豨妃呼豨。爲君一歎雉朝飛。</text>
<title>西郊口號</title>,<text>酒醒山扉嚮午天。一林風露一林蟬。淡黃油帽沙郊路。好看西池雨裏蓮。</text>
<title>坡平館</title>,<text>十載窮居淸漢濱。翺翔不肻染緇塵。執鞭終古多畸士。入幕如今媿衆賓。悵望白雲低華岫。空濛碧樹隔臨津。坡平館裏蕭然臥。意想凄凄萬里人。</text>
<title>臨津</title>,<text>連連征鐸送丁東。日出山城嵐氣紅。一片靑㫌依艸色。三聲畵角激天風。古詩終遣延陵問。絶徼應須博望通。却羡臨津江上老。繩床睡足萬蟬中。</text>
<title>東坡道中</title>,<text>故都衰艸合。鄕國白雲重。細雨扶蘓岬。輕陰蜀莫峰。川邊數騎逈。林際片帆濃。此去繁華地。蕭蕭鵠嶺松。</text>
<title>松京。遇懋官，次修自燕迴。戱贈。</title>,<text>秦城內外接行塵。千里戎裝笑此身。長短疾徐何足問。要非鴨水以東人。</text>
<title>午正門 此下當書靑石洞一首</title>,<text>一行秋柳似隋堤。不是愁人也自迷。冷雨凄風殘酒半。太平橋外舊鶯溪。</text>
<title>猪灘</title>,<text>水光山色滿篷窓。杜若靑靑弭碧幢。鸂鶒衝風飛一一。蜻蜓嬉日去雙雙。千年關隘平那府。百濟城隍小浿江。滅沒烏紗西出塞。可憐文物是吾邦。</text>
<title>平山客舍。次壁上韻。</title>,<text>靑山閱行客。終古幾營營。征旆指遼野。歸轅阻漢城。塞雲飄雁字。官柳老蟬聲。吾道長歧路。平生媿筆畊。</text>
<title>太白山城</title>,<text>綠凈秋山擁雨衣。鄕關回首思依依。平那府廢寒鴉集。弓位田荒早雁飛。北地烟霜千里客。西風冠盖幾時歸。閒愁一段無人問。太白城頭看落暉。</text>
<title>葱秀</title>,<text>林端小驛角聲低。苔雨紅亭涴舊題。行盡關河三百里。難忘一曲此淸溪。</text>
<title>洞仙關</title>,<text>幽林幾處聽潺潺。一路山査過雨殷。洌上靑衿憔悴甚。十年重度洞仙關。</text>
<title>中和</title>,<text>生陽館外柳千株。一十年來太半枯。歲月全銷羸馬背。陰晴都付鵓鳩呼。未堪末路靑雙眼。記取今秋白一鬚。至平山攬鏡。一鬚忽白。 麟馬仙蹤無處問。空傳此地葬眞珠。</text>
<title>大同江舟中</title>,<text>江湖載妓趁秋晴。約莫東峰皓月生。盪水樓臺都是影。從風絲管忽無聲。白雲遙起扶餘國。碧樹微分衛滿城。愁殺普通門外路。雙㫌蹔住候天明。</text>
<title>愛蓮亭。次金庶尹韻。</title>,<text>倚欄怊悵久。時序去堂堂。纖月生衣影。微風度墨香。山川連北地。弓馬似西凉。滿滿甘紅露。玆鄕是醉鄕。</text>
<title>快哉亭。次書狀官韻。</title>,<text>高柳蟬鳴七月天。樂浪城郭暮帆前。雁連遼野三千里。秋老殷人七十田。浿上樓臺多縹緲。關西歌舞揔嬋娟。可憐自古繁華地。別淚添波又一年。</text>
<title>安定館</title>,<text>三京次第別。游子意何如。絶塞東丹外。西風尺素書。野潭龍氣黑。秋柳雨絲踈。今夜樓中夢。飄瀟白雁初。</text>
<title>徘徊亭。次書狀官韻。</title>,<text>山色雨餘好。荷香晩更新。凝笳轉碧沼。烟柳迷歸人。小驛題詩遍。名亭駐節頻。行行在遠道。應戀屬車塵。</text>
<title>肅川悅心亭。荷花盛開。</title>,<text>危閣俯方沼。萋萋碧葉齊。異香來玉井。淸夢繞邪溪。殘酒簾紋動。餘歌扇影低。消搖白日晩。不覺在關西。</text>
<title>肅川道中</title>,<text>七月行人苦憶家。西風吹鬢動鬖髿。遙看匹練橫中野。何處梯田蕎麥花。</text>
<title>安州</title>,<text>安陵城下望烟烽。朔氣無邊驛樹濃。轎影遙疑雙翅鶴。角聲時作一窩蜂。半灣流水勾驪界。數點晴嵐葢馬峰。慙媿年來銷髀肉。淸南淸北路橫縱。</text>
<title>百祥樓。次壁上韻。</title>,<text>淸川江水碧悠悠。逝者如斯不蹔留。滿目山河非故國。傷心西北有高樓。帆檣縹緲金風急。絲管啁啾落日愁。小隊紗籠歸去晩。且從紅袖戱藏鉤。</text>
<title>淸川江</title>,<text>君不見淸川江水碧瀰瀰。今之淸川古薩水。阿麽弄兵暴如雷。虎視八荒何䧺哉。八十萬兵渡遼水。㫌旗滅沒天際來。當時隻輪不得返。乙支文德眞奇才。古人征戰樹功處。今人築城高嵬嵬。城未及堅人來覆。丁卯之役堪痛哭。烈焰燒空壯士死。藍袍映艸降帥復。悠悠百年水流渾。丹樓碧閣俯江村。江村人家柳如織。古寺鍾聲度黃昬。</text>
<title>運籌軒呈上使</title>,<text>使節淸秋近。轅門白日開。雲邊檀樹出。天際薩江來。素志輕千里。間愁博一杯。淸歌勸出塞。休上望鄕臺。</text>
<title>七佛寺</title>,<text>隋家征戰地。淸薩尙橫分。過客徵前史。居僧述異聞。小樓明遠水。殘堞度秋雲。未敢忘丁卯。悲歌當夕曛。</text>
<title>渡淸川江。次任恩叟韻。</title>,<text>紅粉樓中別莫愁。秋風數騎出邊頭。畵船簫鼓知何處。膓斷淸南第一州。</text>
<title>博川江店舍</title>,<text>魚鹽小市簇帆檣。罨畵溪頭矮艸堂。凉雨半篙瓜蔓水。秋山一路稻花香。老漁依艸簑痕合。數騎橫沙腕影長。借問寒潮通洌口。歸心日夜滿江鄕。</text>
<title>曉星嶺</title>,<text>離家一月到嘉山。堪老車車馬馬間。秋艸碧隨游子去。幽泉鳴待遠人還。朱蒙舊國方千里。衛滿荒城第一關。向晩納淸亭裡坐。百忙纔得片時閒。</text>
<title>郭山</title>,<text>此來風氣別。南北隔淸川。朔野狼烟直。邊霜雁字連。靑山分葢馬。古道出黏蟬。蹔醉新安酒。回頭已渺然。</text>
<title>倚劒亭。次書狀官韻。</title>,<text>目極迢迢凌漢城。塞雲紅樹不分明。𩿼東兵馬連䧺府。淸北山河護老營。落月轅門吹角起。趨風道左負䪍迎。士生斯世元無事。惟有單車萬里行。</text>
<title>朝發宣川。次恩叟韻。</title>,<text>林畔館西第二橋。蕭森官柳不勝飄。凉秋綺席圍高䯻。落月朱樓舞細腰。馬上離歌三疊怨。鏡中顔色七分消。問君何處偏回首。如玉人吹是玉簫。</text>
<title>龍川淸心堂次書狀官韻</title>,<text>未忘邱壑志。飛葢駐龍灣。綠凈中泠水。濃姸小米山。林霜初設色。苔雨晩成斑。爲問憑欄者。良慙塵土顔。</text>
<title>義順館</title>,<text>重疊靑山驛路斜。陰晴一月到天涯。夕陽下馬龍灣館。野菊蕭蕭開碧花。</text>
<title>箭門𡽹</title>,<text>離離衰艸箭門關。積翠明邊見塞山。一路黃塵紗罩眼。秋風數騎上龍灣。</text>
<title>統軍亭</title>,<text>頗恠書生意氣豪。瞢騰十日醉官醪。幕中壯士能搖翰。塞上佳人盡舞刀。練練長江三派裂。荒荒大野一樓高。䧺裝快馬還堪否。準擬明朝脫布袍。</text>
<title>𩿼淥江</title>,<text>灣絲灣竹動新愁。冠絶平生是此游。朔雁飛低沙塞暮。艸蟲鳴切驛亭秋。茫然萬里人歸日。云是三韓地盡頭。天水相磨澄似鏡。倚樓南望見明州。</text>
<title>𩿼淥江舟中。寄懋官，次修。二首</title>,<text>急裝輕騎赴江干。翠羽翻風岸武冠。一帶泓澄靑鴨色。年年此水洗儒酸。飄搖舟楫馬訾河。宛在中流發棹歌。忽憶古人奇絶句。春風十里𩿼頭波。</text>
<title>李將軍歌</title>,<text>李將軍弓強馬亦良。下馬題詩粲生光。將軍意氣不可當。將軍昔在熊津府。朝出弋獵翺以翔。暮歸作使如花娼。去年提劒備倭子。指揮戈船下南洋。復聞躍馬在西方。帳下千騎靑絲繮。今年選入相公幕。紗羅半臂誇急裝。腰間寶刀名干將。才兼文武合處囊。鴨水西流浩湯湯。葭菼蕭蕭露爲霜。靑泥盤盤車軸傷。山高谷深馬玄黃。天外三韓是故鄕。夜聞悲笳宿靉陽。慷慨拔劒雙涕滂。</text>
<title>九連城</title>,<text>塞垣人跡絶。羣木待霜黃。艸際雙㫌出。天邊一笠凉。暮雲生渤海。秋樹接遼陽。金石山南客。重嘆歧路長。</text>
<title>魚龍堆</title>,<text>家在三韓東復東。九連城下見秋風。書生袴褶眞堪笑。終日飛馳榛莾中。</text>
<title>柵門</title>,<text>一宵門口宿。長路過三停。拔地羣峰黑。依林老屋靑。急鴻飛警露。勞馬臥嘶星。八站何時了。朝來又短亭。</text>
<title>安市城</title>,<text>駐蹕山前老六師。當時錯料下勾麗。至今安市城猶在。楊萬春堪呼可兒。</text>
<title>鳳凰城</title>,<text>靑山一帶滿人家。箇箇門前帘子斜。巧似艸蟲鳴入耳。隔墻彈響木綿花。</text>
<title>麻姑嶺</title>,<text>滿洲娘子花揷鬢。漢軍車子去隆隆。麻姑嶺外行人絶。唯見滿山山裏紅。</text>
<title>瓮北河</title>,<text>翠盖東韓使。飄瀟渡鴨舟。山川迎朔氣。車馬帶邊愁。樹暗鮮卑雨。棃酣勅勒秋。三官廟裡過。如夢此來游。</text>
<title>通遠堡</title>,<text>六月行人發漢涯。歸期怕說見秋花。馬訾江上來搖櫓。柵子門邊去雇車。皮幣連連東八站。衣裳楚楚小中華。爐頭白酒時成醉。惱殺胡姬鬢似鴉。</text>
<title>連山關。次書狀官韻。二首</title>,<text>飮馬遼河河水深。丙丁遺事尙寒心。南冠痛哭曾三士。西塞飛騰有一林。勒石燕然千載恨。靑楓楚些幾人吟。夕陽休上狼山望。秋艸茫茫磧日沈。全遼攬轡幾時澄。西指營幷灝氣凝。遍地惟看紅帽子。逢人都似黑衣僧。豚柵周遭泥水。牛車凌礫石山層。十年書劒嗟何及。挑盡連山店裡燈。</text>
<title>甜水站 此下當書娘子山一首</title>,<text>塞門秋日午。雲嶺媚殘嵐。小隊吹雙角。輕車舞兩驂。艸花含露泫。藤葉飽霜酣。溫炕移時睡。中邊似蜜甘。</text>
<title>出阿彌莊</title>,<text>八月遼河路。黃塵涴客衫。雙旋飄鶴野。怊悵隔仙凡。</text>
<title>遼野</title>,<text>衰艸連天不見端。都司城北是烏桓。鴟張一代公孫度。肥遯千秋管幼安。出塞弓刀隨使節。度遼車馬載儒冠。飛騰戰伐何年事。白墖叢叢雲際看。</text>
<title>遼陽 三首</title>,<text>雜綵簾㫌風卷舒。市樓明處緩行車。秋來旅順帆風好。問有江南佳本書。關廟森沈畵壁開。墖鈴幽語晩風催。數堆黃葉秋原背。留讀殘碑策馬回。遼陽城外路悠悠。長短亭邊長短愁。但逐一行楊柳去。不多時日到神州。</text>
<title>太子河</title>,<text>古寺門前石子灘。居人誰復說燕丹。潺湲只用牛車渡。不及當年易水寒。</text>
<title>瀋陽</title>,<text>蕭寺前臨小瀋灣。東牟一點大家山。百年艸色朝鮮館。萬里秋風山海關。野水明邊聯騎渡。磧雲黃處䠶雕還。北門門外傷心地。塞土臙支帶血殷。</text>
<title>北邊門</title>,<text>八旗軍馬正東馳。塵漲邊門接駕時。一色滿洲衣黑走。黃爲蒙古綠高麗。</text>
<title>三義廟 四首</title>,<text>牡鑰深沈寺殿虛。衣冠十七對簾居。猶堪一日行千里。環轉眞同池裏魚。吚吚誰唱滿洲歌。知有門前甲士過。提督咆哮催贈扇。章京焦躁奈君何。寒日蟲鳴籬落中。碧花紅穗亞西風。殊方洽遇中秋節。何以消愁史國公。一夜嚴霜木葉聞。閒愁陡入海山雲。不知若箇東歸日。洽滿黃羊二百斤。</text>
<title>中秋</title>,<text>旅館渾河上。歸程柵子門。凉秋忽已半。明月此當樽。毳幕黃雲重。胡笳白露繁。可憐行不得。珍重鷓鴣言。</text>
<title>栢梁軆</title>,<text>瀋館中秋。正使命酒。幕賓裨譯皆賦詩。不能者歌以代之。余爲各綴一句。成栢梁軆。上价赫赫出上台。正使。 行中御史兼外臺。書狀官。 左佩長劒作前排。名武軍官。 禮房之任良難哉。禮房軍官。 一品通事高崔嵬。一通官。 滿洲文字書回回。淸譯。 總察一行吾所裁。首譯。 參朮茋芩調烏梅。御醫。 呵毫吮筆掌記才。軍官書記。 飛鞚走撥先歸來。先來軍官。 遺落事務張鬍䰄。二通官。 繕寫啓本流汗漼。寫字官。 蒙音僻澀人疑猜。蒙譯。 靑蓮幕府同徘徊。別陪行譯官。 獨處厨房多烟煤。乾糧官。 能醫能歌間以詼。軍官醫。 事大文書日成堆。三通官。 身兼文武無不該。書狀軍官。 日出游觀冒衆咍。吾。</text>
<title>別書院諸秀才 奉天府王瑗，沈映宸，遼陽王志騏，錦州金科豫，復州姜文玉諸人。</title>,<text>悠悠小別儘堪哀。瀋水東流可再來。記取今秋書院裏。淡黃紙上筆談回。</text>
<title>歸過白墖堡</title>,<text>靑泥坂上舊時輪。遼水遼山憶問津。一望蕭蕭楡柳樹。飛鴉點裏着歸人。</text>
<title>柵門重陽</title>,<text>靑油小幕碧溪旁。挏酒醺人滯異鄕。紅樹黃花都未見。回風吹雪作重陽。</text>
<title>徐進士江亭次韻</title>,<text>微雨歸帆夢鴨江。烏紗行卷抱深窓。月沈沙溆書燈一。葉脫亭臯文杏雙。別後霜砧催蟹舍。望中雲樹點漁艭。蒹葭似雪人何處。殘夜寥寥聞數狵。</text>
<title>南校理齋中梅花將𧬄。同次修次杜。</title>,<text>雪霽羣峰出繚墻。端居秪爲惜孤芳。盛唐詩筆閒中選。全瀋山川話裏長。初夜茶鎗驚檜雨。殘冬史局惱芸香。誰憐歲暮無聊意。睡着蕭踈梅樹旁。</text>
<title>東還後。送曾若游嶺南 二首。</title>,<text>西風袴褶笑無端。少壯如今說據鞍。大氏衣冠兵後盡。丹王宮闕畵中看。暮雲洌水歸㫌雨。秋樹鐘岡老屋寒。遙憶天南留滯客。嶺梅開遍夢長安。瑤華手折寄天端。霜落征人錦帕鞍。湖水秋雲前度句。土城楓葉再飛看。紅流九曲山風急。玉笛一聲海月寒。六點伽倻游倦後。新詩却復問平安。</text>
<title>次次修放歌韻</title>,<text>仲冬樹杪流月華。良宵可惜來君家。君家來坐似蔗境。初淡終濃話俄頃。吾曹自是至冷人。擧世落落誰能親。唯君與吾獨如此。曰友云爾良無媿。有詩只可悽楚吟。有酒只可嵬峩醉。君言富貴果何時。廁中之鼠悲秦斯。前山朝朝暮暮綠。坐憶東吳與西蜀。故人多在承明廬。雲雁迢迢不寄書。</text>
<title>墖社立春 四首</title>,<text>故山春夢未全稀。農丈人星夜夜輝。薄雪天街供暖扇。東風池閣試新衣。庚宵秉燭歡悰寡。元日鞭灰願力微。狼藉辛盤憐節物。箇中看有字當歸。簌簌茅簷雪米稀。夕天梅萼吐芳輝。須臾月出雙腔琯。約畧寒添半臂衣。綺陌春光珂馬動。柳梢風力紙鳶微。村娘也解新年樂。夜夜憨粧板舞歸。一夜春泥似粥稀。篝燈相趁照輝輝。夢回月落呼新茗。浴罷春寒索舊衣。匡鼎說詩今白首。周郞顧曲歎玄微。篋中古畵閒來讀。如此好山胡不歸。樓前荒徑過輪稀。殘雪柴門冷閃輝。大陸蕭條行命駕。明星磊落起更衣。向平决計游方外。安道無心覘少微。酒熟田家須趁社。好看新燕劈風歸。</text>
<title>夕過宋注書。次尹洗馬韻。</title>,<text>愁膓轣轆轉車輪。空把閒情演會眞。初夜松屛燈影亂。仲冬梅閤月華新。靑衿泮水知名士。烏帽銀臺失意人。山下荒扉誰過訪。兩三寒雀稱堦賓。</text>
<title>除夜次宋注書韻</title>,<text>酒白燈靑又一晨。無多帖子媚新春。荒凉屋底嵬峩醉。細瑣書中磊落人。攀桂隱君悲𡽱嵲。伐檀賢者媿淸淪。平生不作繁華想。萬里烟波堪着身。</text>
<title>春夜與鄭求仲飮</title>,<text>鐘動高樓絶市喧。一鉤新月破黃昏。梅天策馬疑玄廟。柳暗啼烏似白門。春舍杯盤留舊雨。風燈竹肉試新翻。相看未作南歸客。艸色年年滿故園。</text>
<title>題蘇定方，劉仁願二碑後。爲薑山。</title>,<text>海東碑板絶無佳。檀箕馬辰寥寥皆。漢勒彭吳貊都沒。唐刻昌林雞京薶。前有孤雲後禪坦。佞佛厭看詞淫哇。餘子紛紛竟泯滅。墨書之鰂銀篆蝸。薑山李氏好古者。示我雙碑眼重揩。偉哉蘓公人中傑。功名赫赫猶天涯。維時百濟號巨蠧。呑噬隣疆暴于豺。帝詔責之驕不奉。嬉游馳逐果下騧。一朝天兵蔽海至。樓船百丈西風偕。執其王公靑衣使。俘其黎庶佃江淮。扶蘓山靑泗泚白。風花雨葉飄宮娃。車書大同華夷一。帝曰仁願汝往諧。熊津府裡歌鐘起。帶方太守垂靑緺。一墖一碑大書刻。制作何殊浯溪厓。波拂飄揚筆氣隸。辭藻麗倩文軆俳。唐賢莫不工書學。造次琳琅橫折釵。誰歟作此賀記室。書者依俙辨權褱。𡝩婦干政國史闕。忠臣似指成與堦。墖庇風雨差完善。碑臥艸中纏根荄。寄語南州李太守。火速舁來置東齋。頗恨東人不善拓。何况粧池法多乖。踈星缺月自朗朗。隱約吾知因風霾。文犀不必産中國。名馬由來出渥洼。家臨戶搨動惡札。不御粱肉陳菜鮭。請君欲享千金價。將此試走燕南街。當時若使郭趙見。汲古自歎同井蛙。殘年定消金石部。搜剔幽潛合吾儕。此道伊來少人識。風雨凄凄一雞喈。羅麗古都春山側。提携搨工同靑鞵。贈君此詩三歎息。肅肅淸飈拂高槐。</text>
<title>南營水閣</title>,<text>老大偏能感歲華。亭亭玉樹化蒹葭。十年顔髮靑溪水。二月巾衫墨寺花。酒所人歸松麈落。䠶塲風澹彩旗斜。尋常好句題墻遍。重到何曾籠碧紗。</text>
<title>中和節。汝五齋中小飮。</title>,<text>銅𩿼香殘睡起慵。鐵絲琴響葦簾重。東風漸綠堦前艸。晴日微搖瓦上松。客至雕胡炊皛飯。書來黑黍問黃鐘。欄干曲折多春望。畵意山如大米濃。</text>
<title>李尙書舊園</title>,<text>河堤楊柳引東風。絲雨絲烟漾碧空。粉鴿羣飛山館邃。銀鱗靜溯石潭通。浮沈飮社觥船快。馳逐春城馬步工。第二橋頭回首好。殘霞的歷女墻紅。</text>
<title>弼雲臺</title>,<text>杏花開後一番忙。六角峯頭又把觴。晴日游絲搖嶽麓。曉風飛絮暗宮墻。新秊翰墨先韋曲。此地繁華冠洛陽。杳杳春城人海裏。二毛蕭颯問潘郞。</text>
<title>奎章閣八景 己亥七月十三日。奉聖旨製進。</title>,<text>奉謨雲漢先王手澤藹芸馨。燁燁天章秘玉扃。呵護六丁神禹篆。收藏二酉帝軒經。人間幾處傳飛白。太史千秋證汗靑。汀艸碧于豊水芑。羹墻餘思御池亭。書香荷月水面觚稜出石渠。烟光澹沱浪紋舒。罘罳月隱千門靜。菡萏風微一院虛。影轉西淸知夜半。香輕太液記秋初。至尊節儉無他好。萬柄荷花萬卷書。奎章試士臨軒親試穆宸情。藹藹彤庭吉士盈。漢制賢良三策對。唐朝詞賦八叉呈。筆催渴驥奔川勢。紙動春蠶食葉聲。佇得宏材需世用。日旁頻覘五雲生。拂雲觀德繚垣一帶剪春莎。隱約麋帿隔卷阿。風掣鷲翎空外響。詩登貍首殿前歌。朱旗乍颭傳呼急。畵鼓催撾命中多。體正心平明䠶義。始知仁術本無他。皆有梅雪一樹亭亭薄雪侵。生香窈窕玩天心。銅甁水煖澆花淺。銀闕風輕引絮沈。低罩絳紗藏玉蘂。高燒紅燭照瓊林。西湖處士梁園客。抂向人間費苦吟。弄薰楓菊渲染西風問幾時。嫰黃深赤雅相宜。三秋漢苑丹靑樹。一幅徐煕沒骨枝。弄影霜前鄰玉陛。托根天上謝東籬。萬幾餘暇怡神處。催喚詞臣出鳳池。喜雨韶光方塘雪水瀉溶溶。時雨廉纖土脉鬆。風信番番催物色。寒銷九九澹春容。朝來柳共烟光蕩。霽後山如畵意濃。閒事朝家花釣宴。宸情端在慰三農。觀豊秋事鷺鷥飛處雨空濛。壓岸紅亭䆉稏風。王者卽親千畝籍。公田何待八家功。方春漢詔存黎庶。初夜豳風聽瞽矇。一片黃雲秋後至。天顔有喜驗秊豊。</text>
<title>龍灣太守行。奉別徹齋鄭學士。</title>,<text>龍灣太守金閨賓。灣上躍馬稱邊臣。金石山南多女眞。𩿼之秋水寒粼粼。蘆之白華白如銀。蘆中戍火靑似燐。鳳城守尉修和親。千秋萬歲凈邊塵。塞上爲樂難具陳。羌笛琵琶坐錦茵。淸北巾舞揮以巾。美人勸酒淸且醇。太守出獵江之漘。烏號親發妙入神。䠶殺封狐狼麋麇。仰接鶖鶬俯䳺鶉。徒奔馬驟壯士瞋。搜原抉藪蕩無垠。秋風蕭蕭起白蘋。碧海茫茫日西淪。銀燭紗籠照㱕人。人歸夜夜夢玉宸。玉宸遙隔蓬萊津。蓬萊閣中草絲綸。獨推夫君席上珍。山長水遠望無因。望無因兮憂思繽。</text>
<title>熊津懷古。奉寄湖西李觀察 二首。</title>,<text>鳧臾故國水雲空。公字山頭畵角風。敗礎遺甎秋艸裏。行人指點濟王宮。劉公舊壘荻蕭蕭。艇子坊前落早潮。曾是熊津都督府。白雲紅樹似唐朝。</text>
<title>送恩叟遊嶺外</title>,<text>借問何處始識君。熊津江水綠沄沄。我時薄遊熊津上。君從馹騎來如雲。我二十餘君三十。少年意氣儒中俠。春風張鵠郡齋東。矢流芳艸鼓響疊。殊方聚散不可言。流水浮萍兩無痕。南岡索居歲月駛。回首舊游工消魂。前年使節渡𩿼水。君最幕中翩翩士。我亦不堪窮愁纏。借一快馬輕千里。各嗟顔髮减歲華。猶堪調笑浿上娃。浿城佳麗洵可樂。處處紅亭咽琵琶。行人自古念靡及。露結艸花悲原隰。丹王宮廢野鹿游。大氏城荒林雅集。滿洲皇帝從南來。十五萬騎何雄哉。左挾蒙古右回子。北邊門外傡馬迴。男兒萬事無不有。塞垣黃花重陽酒。歸來歷歷在眼中。時將一二詑親友。今年我得秘書銜。祿微自喜同門監。嗟君散秩久未調。篋中敗荷餘朝衫。高梧葉脫聞秋籟。匹馬思游鳥嶺外。招邀話別艸堂夕。催沽白酒浮一大。願君眉間絶幾微。但問此去何時歸。人生落拓何足道。似君才氣終雄飛。吾聞伽倻之山千峯萬峯碧。若得佳句時寄驛。大笑出門醉茫茫。蘿葍畦平烟羃䍥。</text>
<title>燕射禮歌</title>,<text>秋雲澹澹閣微雨。日光初漏萬秊樹。玉輦逶迤幸石渠。金支雀扇祥光護。是日先拜奉謨堂。天章燦然紆聖慕。千官結耦拜彤墀。白羽流空金風遡。軒懸竗奏治世音。花帽伶官按樂句。宣賜三飯引閣臣。劒佩聲轉花甎步。紅燭宮盤映需雲。黃封御酒湛恩露。宙合樓前舞蹈歸。一路霏霏散香霧。</text>
<title>送南承旨出牧星州</title>,<text>山河南國別悤悤。怊悵前游憶瀋中。一路伽倻堆凈綠。千峯蘭若露微紅。江城竹樹靑旗雨。嶺嶠梅花玉笛風。天祿殘書淸夜夢。飄飄已逐使君驄。</text>
<title>奉別咸從府使沈蕉齋承旨</title>,<text>飛盖渡淸浿。何如奉使秊。關雲移史局。江月遡書船。黑是句驪樹。靑爲盖馬烟。可憐回首地。芳艸畵樓前。</text>
<title>摛文院雪霽</title>,<text>布衣新綴石渠班。身在春塘水一灣。竹榭寒輕銀斝㬉。杏樑風澹玉燈閒。嬋姸不似人間雪。平遠無非畵裏山。十日曜金門外路。疲驢慣趁暝鴉還。</text>
<title>兪子平南㱕求畵。詩以代之。</title>,<text>綠樹鶯啼渡漢津。歸衫不涴軟紅塵。此行瀟洒休求畵。自是荊關筆意人。</text>
<title>送燕巖居士入燕</title>,<text>千山山色近如何。袴褶秋風舊日過。寂寞書齋南麓夜。夢中華語渡遼河。</text>
<title>苦熱病卧寄懋官</title>,<text>日烘浮雲白墖閒。想來亭午掩柴關。繙經閱史脩然坐。此是君家銷夏灣。</text>
<title>別後</title>,<text>滿院秋花粉蝶雙。微凉偏透讀書窓。丁簾窣地風吹動。忽憶雲帆下錦江。</text>
<title>送宋別檢之豐德</title>,<text>悠悠書劒摠虛名。瘦馬凌兢雪棧橫。兩地相思腰帶减。十秊同學鬢絲成。前朝寺下春波盡。落日船頭遠墖生。長記西郊凝望處。烏紗滅沒送君行。</text>
<title>內閣寓直永肅門外 十首</title>,<text>蠟紙窗明擁小爐。三宵曝直耐淸孤。晩來風雨飄瀟至。卧看西山宮殿圖。休辭借馬借驢行。中秘圖書職掌淸。恰是君來吾且去。桃花紋石記靴聲。心醉書香黯澹時。又來三日坐如癡。此中淸絶無人到。春雨蕭蕭碧幔垂。看詳文字鬢成皚。多少幽褱撥不開。望眼悠悠番次日。書雲監送午牌來。諸君近日似遷鶯。得比金門待詔生。笑指墻陰氷滿庫。官銜分係幾條淸。院與內氷庫爲隣隱囊紗帽也矇矓。長伴書燈耿耿紅。和夢松林聞驟雨。不知身在禁廬中。上林琪樹菀靑蔥。天祿池臺月影籠。偏敎微官淸不寐。銅鉦敲切五更風。心似秋雲野鶴閒。烏紗局促少開顔。無多日曆分修了。負手來看苑北山。靑玉燈光黯不開。漏籌更箭曉風催。蠟窗變作泥銀色。知道東墻月上來。華裾三載曳詞垣。自幸微名達至尊。院洞桃花看又綻。疲驢慣上曜金門。</text>
<title>摛文直廬。次懋官韻 二首。</title>,<text>不肯分飛似伯勞。紅塵撲面喜相遭。滑稽誰復憐方朔。謹飭吾將効伯高。愛跨廣文高骨馬。羞彈樂府鬱輪袍。禁林續和周旋集。側理南箋賽薛濤。矻矻終朝未覺勞。縹囊緗帙暎周遭。三秊書局閒中老。九品軍銜分內高。蠟紙窗明看側帽。沈香火煖愛薰袍。風來滿院松聲起。快勝枚生七發濤。</text>
<title>端午</title>,<text>禁川橋水綠泱泱。身是文林織室郞。腰繫靑囊持白箑。一秊榮寵是端陽。</text>
<title>直尙衣院</title>,<text>丹鳳門深曉鑰催。綠槐陰裏早衙開。一行紅粉堂前拜。自許淸高不喚來。</text>
<title>內閣寓直桂坊</title>,<text>銅龍雙扇向東開。慣策疲驢上直來。碧樹春坊迷舊院。閒雲漏局兀高臺。巾紗墊盡天街雨。靴底靑因禁苑苔。肻把棊醫稱待詔。平生差有校書才。</text>
<title>三扇記恩 二首</title>,<text>梧竹蕭森舊桂坊。玉燈風定彩毫忙。銅壺漏箭催無數。徹夜書完傳六章。曉日曈曨睡起初。朝衫汗漬皺荷如。朱衣閣吏傳天語。三扇催頒三檢書。</text>
<title>奎章之寶告成由靑陽門陪進</title>,<text>靑陽左个平朝開。金璽龍亭細仗催。流水荷花如夢裏。吹笙擊鼓渺然來。</text>
<title>東院見懋官書。寄次修。</title>,<text>今日吾將報申退。明朝君可待門來。㱕家二日嗒然臥。可敵百秊眞快哉。東院人道西院好。西院書來堪絶倒。慣作蠅頭蚊腳筆。李懋官似師宜官。蠅之雲仍蚊苗裔。搖頭攢脚誰能看。十日不能了一卷。坐上徐髯奮髯嘆。如今瞋目不見字。空花幻虹霏霏墜。聞將墑埴來濟師。明日誰當去應之。鈔本八大家二卷。天下之至細字也。懋官疲於校對。</text>
<title>尙衣尙瑞典設三官。寓直內司僕寺。夜坐共賦。</title>,<text>微凉官閣俯淸池。楊柳陰濃赭白嘶。大不寥寥今夜直。帟司名酒璽郞詩。</text>
<title>次次修韻</title>,<text>烟柳河橋路。微凉七月天。疾馳晨鑰後。端坐酉牌前。滿院鳴秋鶴。一林吟露蟬。無端驚節物。烏帽恰三秊。</text>
<title>摛文院秋夜</title>,<text>書魚叢裏少閒時。更愛淸宵解帶遲。霜月姸姸嚴鼓動。可憐門外報更兒。衛童報更。引聲淸遠。古雞鳴歌遺意。</text>
<title>宣賜春塘稻</title>,<text>負郭無田可立錐。烏紗一任軟塵吹。秋來一斗春塘稻。不數長安衆富兒。</text>
<title>夢題曜金門外李進士屋壁</title>,<text>林氣日凄凄。岡巒更回復。願君百秊間。水言守此屋。</text>
<title>秋日同汝五，懋官。訪次修濟用監次杜。</title>,<text>不謂君衙有此林。坐看霜葉動蕭森。彈冠意氣傾都下。抱甕生涯說漢陰。淸晝酒香紅閣外。高秋帽影碧潭心。無端院吏催將去。丹鳳城南響暮砧。</text>
<title>尙方直中寄懋官</title>,<text>石欄垂柳水西東。朝去暮來側帽風。高䯻十雙提點遍。秘書千卷校讐空。公餘坐對秋山碧。酒後行吟露葉紅。何事比君高一着。兼司猶在禁城中。</text>
<title>摛文院重九。掌苑署供三色菊。同次修次前韻。</title>,<text>强作佳辰禁苑東。登山臨水漫西風。烏紗頓覺風流减。靑鬢潛驚歲月空。薄酒豪情浮大白。寒花逸態襯深紅。共君投老㱕田計。依戀鉤陳豹尾中。</text>
<title>寄懋官司䆃直廬</title>,<text>夜來誰是六司員。拱立天霜象闕前。憶我高眠紅閣裏。心中也道吏中仙。</text>
<title>宣賜六香膏</title>,<text>十年憔悴走風埃。內院淸霜曉鏡開。今日歸家顔色好。不知多傅六香來。</text>
<title>同懋官次修訪趙進士鐘岡新舍</title>,<text>朝衫歸詑異香飄。天祿觚稜拂九霄。茶竈烟靑開雪屋。酒旗風澹度虹橋。鐘岡結社新知少。墖下題襟往事遙。半日偸閒眞可念。金門持被又明朝。</text>
<title>出直日示二寮</title>,<text>髯徐短朴來何遲。午鼓鳴時上直㱕。悄坐北軒看舞鶴。泥金架下起更衣。</text>
<title>院中卽事</title>,<text>篔簹葉上雨鳴疎。碧幔垂垂晝院虛。爭識尙衣曹主簿。週遭看作劈窠書。</text>
<title>晝仕內閣大雪。直學士沈鄭二公留飮。</title>,<text>女垣梧竹響蕭蕭。鸚鵡杯深欵閣寮。着箇㱕人風雪裏。銀燈斜渡禁川橋。</text>
<title>亥子囊詞 有序</title>,<text>聖上卽阼後。每歲首上亥上子日。賜宰執近侍錦囊一事。名亥子囊。辛丑冬。貢果至。試士泮宮。御題擬本朝宰執近侍等。謝於月正亥子日頒囊。同眎祈秊之意。箋揭題解。命送內閣日曆所。臣適當直。謹書若曰事在國朝寶鑑。宮中故事。每於歲首亥子夜。小䆠數百。聯炬曳地。齊呼熏豕熏鼠。燒穀種盛于囊。仍頒賜宰執近侍。囊號亥子。盖倣周俗去螟螣畀炎火之意。熏火之制尙存。而頒囊之規中廢。御極後復述故事。臣竊伏念祖宗朝爲民祈秊之意如此其摯。而今上克繼述之。豈不休哉。翼秊正月初二日己亥。初三日庚子。頒賜如例。臣等以草莾之賤。奔走供奉于閣中。亦得與焉。跪受而佩之。榮耀之極。著爲亥子囊詞一篇。示諸寮求和。豕嘴焦鼠嘴焦。毋食我苗。千頃萬頃紅䆉稏。今秊米賤不論價。上亥上子之夜分宮中故事。君不聞綠衫烏帽小黃門。踏歌㱕來連炬熏。尙方之錦織成囊二顆。亥囊團團子囊撱。中盛糓子垂婀娜。平明催賜內閣臣。閣臣稽首再拜言。臣聞先王之制。祭貓祭虎居蜡二。佩玆囊者思其義。</text>
<title>次鴻臚恩叟內賜胡椒詩韻</title>,<text>朝朝鵠立近爐香。竊聽筵臣大學章。招致龍圖榮已極。優於馬帖寵非常。遠輸風舶肥前貢。催送寒閨瘦面光。肘後雙鞬慙顧影。較君才乏寸來長。抄啓文臣講製畢。檢書官賜櫜鞬。鴻臚寺官以贊引之勞。賜胡椒五升。</text>
<title>贈懋官寮兄赴任沙斤道察訪 三首</title>,<text>風澹高樓酒滿鍾。靑山南國幾千重。讐餘秘府無三豕。讀罷羣書乃一龍。落日停驂臨漢水。新春飛盖度雲峯。摛文院裏思君處。蕉葉垂垂筆意濃。瞢騰只合勸深鍾。明日思君意萬重。詩艶眞同苕上翡。跡奇頗似藕中龍。桃花寂寂㵢溪水。茶樹靑靑迦葉峯。聞道春巡催馹騎。東風愁殺雪泥濃。新羅眞興王時。種茶於智異山。西成閣裏醉銀鍾。何日涓埃答九重。破屋十秊人坐犬。長程千里馬如龍。嶠南竹樹飄瀟雨。海上烟嵐峭蒨峰。無限鄕愁拋不得。春光空似畵情濃。</text>
<title>次修來尙方 二首</title>,<text>春晝如秊畵鼓催。御河東畔杏花開。一行紅粉低頭笑。怪我偏呼短簿來。君來箇箇問紅姝。能得周郞一顧無。却把微詞疑宋玉。楚人元不數登徒。</text>
<title>直學士沈公鄭公游君子亭。余鎖直未能從。閣吏來誦二公作。次其韵。</title>,<text>未上春風苑北亭。金門柳色鎖深靑。淸溪雨暎雙牌導。空院人兼二鶴停。意到殘書抽玉府。閒來數紙搨黃庭。閣中小史多文雅。能誦新詩婉可聽。</text>
<title>聞次修看花弼雲臺。題院壁待其明日來見也。</title>,<text>六角峯前人似海。弼雲臺上花冥冥。君今得意好鞍馬。鬢似當秊靑未靑。</text>
<title>陪進冊寶于沁都外奎章閣。留校祕籍。</title>,<text>殘春奉使未㱕家。東庫圖書亂似麻。紅酒三杯消白日。海風開盡紫桐花。</text>
<title>鼎足山城</title>,<text>鼎足城南草樹幽。傳燈寺裏暫來游。危欄落日潸焉涕。此是吾家舊讀樓。先君子讀書于此城之此寺</text>
<title>草書行贈次修</title>,<text>摛文堂上風日麗。內閣學士游於藝。方冠鶴氅對揮毫。文彩風流俱絶世。同時善書曹與姜。姜直五衛曺尙方。姜公送紙掃若電。曺公日造摛文堂。第三檢書髯且短。奮袂論書多獨斷。白月碑淸平碑。羅一金生麗一坦。石峯元不直一錢。二百秊來虗名滿。諸公聞此爲軒渠。妄言之罰浮大椀。第二檢書不知書。終不敢爲君右袒。桐花滿地使車還。燕箋如雲閣中頒。君時出游白蓮洞。火速呼來踰北山。磨墨一斗酒一榼。觀者如堵圍數匝。申牌一刻八幅就。但聞飄風驟雨鳴颯颯。問君胡爲爾。斜睨了不答。愀然擲筆起徘徊。鴨水以東寧求合。君乎君乎已焉哉。聖主前日稱奇才。</text>
<title>延命巡營至銅川。水漲不得渡。</title>,<text>此地何年舞袖飄。秋山茅屋雨蕭蕭。銅川故意添波浪。前度人來住一宵。歲甲午游麻谷寺。過此已九秊事矣。</text>
<title>素沙</title>,<text>愁雨愁風嬾據鞍。不知秋事已闌珊。素沙南去紅沈柹。兩兩三三高托盤。</text>
<title>新昌縣午憇</title>,<text>層層多種鳳仙花。靑石堦前舖白沙。喜似京師樓閣衕。新昌縣裏酒人家。</text>
<title>川上閱馬</title>,<text>我本文苑吏。來監湖上驛。小少嬰羸疾。恐不堪于役。况復遘歉歲。鞭撻令人厭。於州類寓公。所居疑孤店。忽奉行部期。西沿檄先飛。二十五大馬。雙雙調驂騑。因玆命籃輿。暫游前川上。前川有佳處。十里涵靑嶂。昔人似是答。今知未爲賢。見馬復看山。何物不悠然。</text>
<title>藍浦</title>,<text>何秊拒何賊。築此小石城。譙樓偶然存。雉堞畧就平。落日下西海。人烟更蕭瑟。曾聞産佳石。藉藉端歙匹。人皆愛花艸。識者求靑質。黑如海帶湯。盡去莫留一。邑志與硯史。玆詩並可筆。</text>
<title>永保亭</title>,<text>一灣漁戶鏡中浮。橫海營前起白鷗。十丈艨艟藏港口。三層樓櫓壓潮頭。松林細路靑旗雨。楓葉荒城畵角秋。見說明朝飛馹騎。西風樽酒使人愁。</text>
<title>龍谷重九寄閣寮</title>,<text>去秊九日直尙方。晝游內閣摛文堂。園官新供五色菊。吾曹沽酒吟花旁。今秊九日騎驛馬。星馳電邁在原野。路人莫謾稱飛仙。㱕則周旋香案下。病臥龍谷絶可憐。脩竹蕭蕭韵凉天。內賜藥丸細嚼下。終日昏昏抱書眠。遙憐故人待漏處。金虎朝房喧笑語。聯裾共入石渠門。忽見黃花思舊侶。相思早晩飛檄書。歸哉鳴艣銅雀湖。</text>
<title>送南士樹入燕</title>,<text>秊秊十月漲行塵。換着戎衣𩿼水濱。人盡到燕吾到瀋。一千餘里不如人。</text>
<title>翠微門恭記</title>,<text>春塘微雪彩㫌翻。十九龍亭寶冊尊。添得長啣淸似水。敬差勾管翠微門。國朝寶鑑自奉謨堂陪進太廟。陪進官各有門路。前一日書下賤臣名。勾管翠微門前路。</text>
<title>中本店褱懋官</title>,<text>中本村南小酒樓。樓前楊柳弄春柔。東風此地偏經過。膓斷花山老督郵。</text>
<title>濁川站</title>,<text>飛馹東風裡。輕裝白練裙。雞鳴平澤夜。鴻度素沙雲。醉判殘郵牒。愁移大縣文。孤燈猶在壁。歸夢欲紛紛。</text>
<title>大興道中</title>,<text>嗚嗚畵角郡南門。平楚寒烟日欲昬。黑齒將軍誰復識。靑山一點古任存。</text>
<title>靑陽如帶嶺</title>,<text>官同社日燕。時去復時還。數騎臨春澗。便輿度雪山。故園違素志。長路改朱顔。珍重隨身物。雙囊御藥頒。</text>
<title>公山館</title>,<text>靑傘重游錦水春。十年前事話津津。敎坊歌舞多新面。杏子衫中見舊人。</text>
<title>龍谷郵館。寄利仁丞次修。</title>,<text>竹影鏤日日亭午。竹間嬌鳥惺聰語。勞人驟與無邊閒。如魚放水初圉圉。吾曹可憐艸莾人。飢寒所驅知何處。上游漁舟竟悠悠。遼陽匹馬漫去去。遭逢右文錄微才。共着靑衫侍紫籞。摛文東房夜夜直。內閣新開日曆所。君兼染局食厚祿。我坐織室嬉衆女。便番宣賜亥子囊。歲首祈秊禳猪鼠。君雖疾書稱獨賢。我追及之實殫膂。君時謔語百道攻。我以單辭能巧禦。靑莊不來便不歡。宋硜敖游媾秦楚。紛紛盡佩驛丞章。髯又牧馬南海嶼。君來我去作章程。社燕纔喃鴻便擧。良田美宅不須論。悠悠日月幾寒暑。去年夏旱十站飢。馬皆骨立卒無褚。捐廩一賑未云沾。媿君書來深相許。儒林傳中恐托名。去學循吏應齟齬。公字山前錦水流。中有彩舟浮容與。我昔訪君君未來。采采芳杜下烟渚。今朝手奉行部期。山郡水縣羅次序。君領馹騎從東來。我且揚舲入浦溆。把酒同上永保亭。一聽湖娘歌白紵。</text>
<title>復次前韻寄次修</title>,<text>對壘嶄嶄使旁午。三時雨集驚人語。小篇單槍破中堅。大篇千甲揚邊圉。烏棲山靑錦水白。後人思吾二人處。內閣文書日成積。君當少留吾先去。去時吾身定何如。黃鵠翺翔下池籞。池中荇藻波漣漪。夢想江湖舊飛所。烏紗帽影鎖深窓。慄慄無異新嫁女。貧賤富貴細較量。廁中倉中二顆鼠。嫫母爭效傾城嚬。嬰兒妄誇扛鼎膂。悠悠醉飽墦間塗。紛紛揖讓國門禦。人生百年儘堪哀。映日蜉蝣衣楚楚。東風昨夜攪客思。行將一棹游孤嶼。水營春酒鴨頭色。纖手三觴兩觴擧。哀絲豪竹感中年。綠水蒼嵐滌新暑。翠翁詩句滿人間。猶堪遷史續以褚。伯生曼碩吾豈堪。率更河南君所許。來詩云君能吐句類虞揭。我且臨摸逼歐褚。 論文妙絶相馬粗。每恐二事相齟齬。爲丞固當不負丞。古來詩篇渾漫與。君治十站東連硤。我加七路西臨渚。烏騮紫騮靑鐵騘。頻點不錯三等序。佳紙莫誇分嵯谷。名硯亦出支潯溆。天祿閣前笑相迎。端午新袍鶯綠紵。</text>
<title>驛馬</title>,<text>古之絡馬首者誰。馬悲無如驛馬悲。雙轎之大大于屋。巡按使者坐詠詩。前馬如龍後馬虎。兩馬齊力彭彭馳。左襜右襜飛拍拍。長轡短轡何參差。靑衣紅帶卒十百。執鞭而趨咆哮之。前馬奮迅若風火。後馬屈首長相隨。前馬折旋不相議。後馬腰酸淚暗垂。七蹄皆工一蹄拙。兵房 主馬吏 頓與五十笞。馬之弱者僅一歲。強者崚嶒骨映皮。嗚呼雙轎不去馬不活。休言穆王之駿項王騅。聖人作車豈無以。天下通行胡不爲。人言東國乃山國。君不聞太行羊膓絶險𡾟。兩驂如手六轡沃。非獨馬樂人威儀。</text>
<title>夢游梅嶺。詩以記之。</title>,<text>梅嶺在何處。疇昔夢游之。言秣藍田驛。怳惚風中馳。誰與同游者。盖有其人焉。揚鑣旁江路。人後我在前。前當千仞阪。穹然向上彎。馬能仰着足。人能倒據鞍。我顧其人言。不墜更何理。答言大塊內。人猶一蝨耳。茫茫人騎馬。大蝨負小蝨。蝨游人頷下。未聞憂蹉跌。大笑陟其頂。有一先賢祠。寂寞鎖雙闥。堂後屹二碑。一碑忠孝字。一碑畧似銘。云是梅淸獻。名謙麗代卿。我就讀未畢。曉角一聲醒。</text>
<title>將赴水營寄次修</title>,<text>臨食聞淸角。云我有于役。于役在何所。飄搖指水驛。征馬未及嘶。飛葢已在前。春風動地起。野火延崇阡。時見靑松林。白鷺翹其顚。海山常慘憺。海雲忽異態。遙憐海上亭。故人期相對。</text>
<title>宣賜歲饌。一味侑一詩。以志榮感。歲癸卯之正月初三日也。</title>,<text>坡愛江瑤柱。於鰒獨瑕疵。試問三韓使。誰堪配荔支。鰒産蔚山海中者珍於江珧文魚卽章擧。其冠似革囊。君今有八股。亦足稱文章。文魚亦名八梢魚無人讀魚䟽。太半從俗呼。春風洛水岸。可憐檀板圖。鯔魚俗名秀魚髯尺而軀寸。參軍主簿流。本非封侯骨。云何曲如鉤。大鰕</text>
<title>徹齋學士墜馬病居</title>,<text>每歎閒時寡。閒時却病居。何年鏡湖舫。殘夜石渠書。萱葉風前老。桐花雨後踈。悠悠付塞馬。得失竟何如。附次韻 徹齋卽玆看倚伏。緣病得閒居。身外渾無事。眠回或把書。流光桑葉密。晴景竹簾踈。造化紛蟲鼠。吾生任所如。</text>
<title>摛文直廬落成。次次修韻。</title>,<text>憶昔摛文院。一歲凡再徙。檢書本無所。棲棲強持被。盛夏束帶坐。徒能少壯恃。今焉有直廬。窈窕丹雘美。暇日寮友集。鳴琴泛綠螘。名香裊銅鼎。法書陳棐几。在公日恒多。此中眞可喜。側聽循除響。泠泠北山水。日月逝莫留。君子思繼晷。君恩未及報。詎敢中塗止。職掌無巨細。竭力斯已矣。褱此不能寐。徘徊畵堂裏。綴詞勖諸彦。敦厚繼四始。</text>
<title>病起入直。次龍谷韻寄花山丞。</title>,<text>乍寒于寅微熱午。慣聞庸醫杜撰語。在告洽已滿三旬。內外職癏書與圉。難堪二寮讓日日。又聞十站旱處處。非我無被不能直。非我無馬不能去。今朝巾櫛頗仙仙。試穿凉鞾入淸籞。花山老丞百不憂。夜讀樓中晝竹所。淸歌妙舞閱千塲。不愛淸歌妙舞女。三百毛蟲皆注釋。但愁開倉爲逢鼠。君甚畏鼠。戱者以物投之曰鼠。必變色而避。 直指使者察廉能。王事願與同心膂。星馳列郡視簿書。刀筆千羣莫能禦。歸來獨酌數樹亭。醉墨淋漓寄泠楚。靑靑羅代種茶山。向人誇道方丈嶼。丹砂頓服免禿鶖。莫望因此遂翀擧。沙斤有地瘴。作丞者多髮禿而歸。吾勸君服丹砂禳之。 泠齋楚亭不可說。五月六月偏飮暑。形容尫羸障扇行。馬後童子荷藥褚。三年未甞一休沐。昔何健也今如許。紅塵催老不自覺。一朝髮白齒齬齬。君居𡽹表那得知。宜嗔吾無一字與。借問何日送別君。芳艸萋萋淸漢渚。玉堂西畔槐花落。忽聞一蟬吟秋序。秋風嫋嫋吹南國。歸夢如絲迷海溆。歸時但携毛施說。事見君所著寒竹堂涉筆。毛施者方言紵也。 可笑筒中無尺紵。</text>
<title>直廬次懋官韻</title>,<text>泥滑滑禽啼復啼。槐花銷落玉堂西。輕烟羃䍥沈紅閣。寒雨淙潺引碧溪。新購圖書愁裏校。舊游山水夢中迷。凉秋鎖直無情緖。却向芭蕉葉葉題。</text>
<title>送徐而中興陽監牧。次次修韻。</title>,<text>洌水向西流。蕭條千里秋。故人樓上別。今夜雨中愁。落日依帆腹。凉雲覆馬頭。天長思逸足。應道不如郵。次修詩盡室經冬計。知君勝督郵。</text>
<title>春夏秋冬朝夕雨晴松花十絶。次農巖先生韻。諸學士同賦。</title>,<text>讐書三日坐如癡。走馬天街上直歸。借問春光何處好。流霞亭畔柳花飛。朝來鶯語巧千般。閒步東園脩竹間。內賜端陽如月箑。淡摸平遠郭煕山。玉堂西畔月盈盈。一點書燈樹裏明。直廬夜夜淸無寐。休恠秋來太瘦生。寒山數疊碧巑岏。鹿束漁簑旁雪灘。此景人間眞有未。十秊却向畵中看。銀燭如星苑外生。千官劒佩賀昇平。閣臣坐待辰牌到。曙色蒼凉滿禁城。銀臺下鑰動昬鐘。豹直淸嚴奉御容。一抹蔥靑如潑墨。淡烟門外望鷹峰。黃梅小雨麥秋天。池閣微凉艸樹連。終日徘徊畵欄曲。爲看荷葉碧田田。蛙聲閤閤艸離離。一片癡雲閣雨遲。洽好摛文堂上眺。前山無數弄明姿。礌砢數枝帶碧蘿。月中霜裡久婆娑。堦前簌簌飄黃粉。知有夜來微雨過。東風蝴蜨散芳菲。庭院沈沈春欲歸。簾外落花誰復管。翻紅閃白強霏微。</text>
<title>題畵扇 三首</title>,<text>桃花顔色最驚人。誰遣徐煕巧寫眞。可笑西天癡佛子。兜羅綿手護殘春。折枝桃花佛手柑玉簪營室雁來紅。山菊蕭蕭意不同。一段秋園纖巧景。寫來團扇媚西風。落日紅於桃臉紅。秋江一線碧磨空。水鄕風物無人管。三兩白鷗飛向東。</text>
<title>還金井。呈徹齋學士廣川休暇。</title>,<text>露梁舟中會。黔陽縣裏散。一散不復會。西風捲征傘。藉藉稱公賢。屢逢南來人。見公威儀簡。不知是閣臣。花川實小驛。無一穩步馬。公雖不見恠。慙甚掌馬者。四野何蕭條。早霜傷晩禾。宵衣正爲此。攬轡意如何。春北秋南客。有似隨陽雁。何莫非王事。素餐恒居半。西浦下釣舟。秋樹明夕陽。他秊稱故吏。經過綠野堂。</text>
<title>奉寄湖西李節度</title>,<text>驛樓高處月輪明。一點靑山上黨城。南國威名新節使。西湖浪跡舊書生。春風蕭鼓熊津府。曉雪弓刀鴨水營。寂寞懸燈山館裏。十年前事摠關情。</text>
<title>題院壁</title>,<text>朝來筆硯冷含霜。十六文臣講說長。安得金壺方寸墨。霏霏一灑五千行。</text>
<title>梅花</title>,<text>梅前吾亦十秊人。未見吟梅妙入神。雪滿月明休藉藉。影斜香動也陳陳。白雲微吐寒山曉。素燕羣翔絶塞春。尊閣離騷香艸外。一生知己是靈均。</text>
<title>九帿燕䠶恭述</title>,<text>臺前决拾侍臣多。花帽伶官按雅歌。演出春塘新䠶義。三通撾鼓九旗磨。</text>
<title>直中紀事</title>,<text>揮翰終朝侍玉樓。蹔陳沿海被灾州。恭題內府三千卷。特解兼官十七郵。頭上初加靑鼠帽。院中爭誦紫貂裘。此生已辦金門隱。襮直經旬未省愁。紫貂裘余所製擬箋</text>
<title>煗帽</title>,<text>達官二煗帽。貂鼠不同品。鼠㨾白柹餠。貂色紫桑葚。雪中烏紗客。雙鬢北風凜。歸來謂其耳。寒事卿爲甚。非不思掩卿。未忍捐薄廩。歲荒多飢兒。宸憂溢丙枕。恤典三千卷。秘書省中鋟。奉旨題其上。墨竭三斗瀋。書學慙顚米。聖情憐瘦沈。殊貺敢仰希。微勞幸俯審。峩峩戴之歸。過市如晝錦。忽覺昬昬熱。非爲烏烏飮。至日拜臯門。元日朝路寢。千官氷鎖鬚。相顧口已噤。而我何爲者。集木喩其懔。</text>
<title>招懋官同看院中花。不至。</title>,<text>春爲寘閏徐。花繁三月晦。誠恐一夕風。飄落不可再。良辰此鎖直。敢望君來代。夭夭院中樹。怊悵與之對。孤蜂每厭飛。一蜨難成態。微蟲尙如此。於今况吾輩。折簡未見枉。虛佇金門內。可歎人間花。獨爲君所愛。嬴得片時閒。看盡人間花君不至之辭也。</text>
<title>次修自利仁歸。次其韻。</title>,<text>梅發南征麥熟還。與君相別半年間。春風錦水回文浪。暮雨公州作字山。不信緣愁腰帶减。偏憐未老鬢絲斑。海雲蕭寺同游處。終古浮生有幾閒。</text>
<title>余直尙方。懋官直厨院。招與同證宋史。</title>,<text>筆法何如元脫脫。重修蕪史揔裁之。曾無一箇雲鬟侍。此事君應讓宋祁。</text>
<title>再贈</title>,<text>且學虞楊范揭詩。休言脫脫與維騏。空將白酒澆靑史。今世憐才無杜祁。來詩曰蕪史重修非脫脫。重修蕪史卽維騏。重重半臂君休着。定看炎天渴宋祁。</text>
<title>三贈</title>,<text>奇渥溫應泉下泣。遼金一例列於夷。千秋冦字譏司馬。漢鉞堂堂六出祁。</text>
<title>翌日復招懋官</title>,<text>宿醉涔涔轉覺微。淡風淸晝襯凉衣。鷹師漁父呼應遍。來看槐花滿院飛。</text>
<title>詠積城三古事。贈縣宰懋官。</title>,<text>匝境嶙峋列翠峰。含資江水瀉溶溶。山川隘塞今何似。高氏名城號七重。高句驪時號七重縣太半殘碑字已無。縣門秋雨鎖靑蕪。古來名宦知多少。應吊新羅一匹夫。新羅縣令匹夫爲高句驪所圍。拒戰死。借問高麗隱者居。紺山松響晩風初。筍輿軋軋尋蕭寺。更有何人讀漢書。高麗黃彬然讀漢書於紺岳山寺。東閣金莘尹寄宿寺中。與彬然畫灰作松風聯句。</text>
<title>軍資監閱稅船答故人</title>,<text>上直金門動浹旬。江湖又未作閒身。竹輿巡庫留花押。紗帽憑欄集米塵。乞有眞卿猶韻事。問於懷祖豈癡人。小池荷葉亭亭綠。定幾人生把酒辰。</text>
<title>諸學士閱聯唱集。次余贈積城宰一首。屬三檢書更和。</title>,<text>七重城裏二年居。未老休言賦遂初。別後秋風吹滿院。綠蕉都作倒抽書。</text>
<title>題畵 四首</title>,<text>愛此秋山深。誰歟因樹屋。時有素心人。來彈流水曲。濛濛深巷柳。的的遠邨桃。知有夜來雨。春波添一篙。郞是漁蠻子。儂是漁蠻妻。郞去儂亦去。前溪復後溪。杜鵑輕薄花。好看不結子。三春可憐紅。一落東流水。</text>
<title>龍山監頒料。贈南監察。</title>,<text>今日臺監好。何似衛洗馬。聯騎出南城。君果我得瓦。白雁下寒塘。紅葉飄曠野。曠野何悠哉。時物異昔者。因忙蹔得閒。回俗強作雅。米塵憎棲几。菊香憐泛斝。君但懋彈壓。我本厭榜打。端坐理簿領。散襟秋樹下。願言發高唱。勿謂和者寡。</text>
<title>次南監察韻</title>,<text>曲欄塵拂倚斜曛。一種風流自不羣。江左家聲森玉樹。唐人詩態藹春雲。秋山漸露看三面。霜葉初酣未十分。倉庫棲棲雖老矣。猶堪樽酒與論文。</text>
<title>送次修檢書。以冊寶陪進郞官赴沁都。</title>,<text>我昔見江都。江都似浿上。峩峩一字城。淼淼千疊浪。臨城起高樓。劈浪多小舫。舫舫如花女。飄飄奏菱唱。秋風海上來。雙㫌忽西向。朝發楊花口。暮指摩尼嶂。揚傘奮征馹。鳴笳引飛仗。金闕含溫綸。石室窺秘藏。謙挹恒自持。寵榮人所仰。相期在愼旃。夙昔秉直諒。</text>
<title>社壇扈駕次次修韻</title>,<text>君於往代人。其猶米南宮。身居百僚底。氣䧺詩筆工。微才見收錄。至治際昭融。紫騮衝軟塵。靑鼠掩輕風。惟玆一朝榮。可償十年窮。黃門散騎班。鉤陳豹尾中。上辛從法駕。太社祈年豊。</text>
<title>出宰抱川作</title>,<text>早游文苑裏。謬被明主恩。分符莅赤縣。飛葢過靑門。依依戀城闕。歷歷覽川原。川原一以逈。徒御息且奔。念玆民社重。疾彼詞訟繁。雞刀貴一割。鸞棘更何言。</text>
<title>次韻贈次修</title>,<text>誦君寄我作。一往見深情。新柳絲絲弄。春禽箇箇鳴。溪山何處好。簪紱晩年輕。明日來交直。無過午鼓聲。</text>
<title>對山榴花獨酌</title>,<text>山榴一樹烘簾開。坐歎他鄕物色催。五嶽游從婚嫁始。十年身作宰官來。長愁案上重重牒。却怕花前滿滿杯。試問故人多暇日。臨風休惜尺書裁。</text>
<title>楊州决山訟。歸宿奉先寺。</title>,<text>馬忽州東數騎還。此行元自好看山。春風小驛花千樹。暮雨平林水一灣。終古鳴騶譏谷口。如今喝導媿松間。浮生易被山僧笑。三日忙時半日閒。</text>
<title>題堅城縣齋 二首</title>,<text>不似官居似隱居。蕪城花木雨踈踈。一連硤口丁東鐸。南沃沮人來販魚。嗚嗚畵角縣南樓。直北羣山是鐵州。渾舍兒童驚指點。春燒如月挂峯頭。</text>
<title>出直日。次修書齋有客和陶。</title>,<text>常恐仕宦日。却與親者踈。邇來八年間。長在承明廬。新交日識面。舊友但寄書。慷慨越人謠。戴笠逢乘車。肆筵延嘉客。酌酒陳芳蔬。今日誠難再。出直與君俱。葛洪求丹砂。始知非良圖。淸晨攬明鏡。雙鬢復何如。</text>
<title>望華亭</title>,<text>朝陽上喬林。衆蟬吟正沸。居然九寒暑。可惜忙處費。書畵老博士。兵馬小都尉。時物雖可歎。人生亦自慰。南磵響流水。北軒散芳卉。臨案甞新瓜。還似去年味。</text>
<title>靑城</title>,<text>北山有古城。古城何所有。礌砢千歲松。赤榦橫如肘。白雲過其際。絮絮罥之久。不作靑城仙。還作靑城守。一床一茶甌。終日當北牖。安得畵此事。寄與紅塵友。</text>
<title>溪上</title>,<text>簿牒棲棲歲月深。蹔來溪上滌煩襟。秋蟬箇箇眞名士。高柳風中捉鼻吟。</text>
<title>次積城宰韻</title>,<text>一年強半在詞垣。鶯綠衫多涴墨痕。荷葉闌干飛鴿嫰。槐花院落釀蜂喧。秋雲京國遮三嶂。古硤人烟擁九邨。咫尺溪山游未得。但南不北鷓鴣言。</text>
<title>從平邱道赴楊根。寄閣寮。</title>,<text>一路楊花點客鞍。淸明時節到江干。專城未必羅敷婿。待詔應同曼倩官。劈浪書船春艸外。含風畵角暮雲端。平生愛說佳山水。問有餘年把釣竿。</text>
<title>高浪津舟中</title>,<text>內院仍通籍。東畿更換符。雲帆溯貊道。春水瀉驪湖。縱未兼州鶴。還應勝縣鳧。揚舲來又去。江岸長蘼蕪。</text>
<title>龍門二菜。餉諸學士。</title>,<text>龍門山色蔚藍如。艸樹陰濃孟夏初。士大夫當知此味。辛甘菜配嫰香蔬。辛甘菜當歸芽。嫰香蔬杜葵。</text>
<title>郡齋夏日</title>,<text>睡餘簷鐸數聲敲。知有微凉在樹梢。排日葵花紅不斷。當風蕙葉翠相交。山中鼓角增蛙部。池上樓臺疊燕巢。晝永如年稀訟牒。篋詩間閱舊時鈔。</text>
<title>舟泊纛島寄懋官</title>,<text>游宦年來在上游。孤舟再泊漢山州。烟沈硤樹梅將雨。風㬉江城麥始秋。黃蜨雙飛迎馬首。靑螺一點望蠶頭。綠楊驛畔揮觴地。無限長條漾別愁。余宰抱川時。遇君於綠楊驛前三叉路。下馬痛飮而別。</text>
<title>將雨</title>,<text>樹樹熏風碧葉齊。正濃雲意數峯西。小蛙一種靑於艾。跳上梅梢效鵲啼。</text>
<title>海燕</title>,<text>數本新蕉展綠天。小窗淸晝颺茶烟。彫欄等是呢喃語。胡燕堪憎海燕憐。</text>
<title>水禽圖</title>,<text>水際千眠艸色。烟中的歷花枝。雙鳧乘雁飛去。何處江湖不宜。</text>
<title>新晴見耘者散野。志喜。</title>,<text>葛山蒼翠滿南門。流水平橋三兩村。小麥黃時浮麴色。晩秧靑處沒簑痕。陰晴喜牒多飛報。雨露恩綸摠諺翻。秋後若無催糴苦。肩輿重訪古迷原。</text>
<title>寄次修</title>,<text>一着烏紗到十年。上游山色更依然。水鄕風味初嘗鼈。山館秋褱忽聽蟬。境接窰官瓷作硯。江通峽賈鐵裝船。當時未辦滄浪楫。巴乃灘聲五馬前。昔與君有上游漁舟之約。</text>
<title>迷原</title>,<text>咿軋籃輿倚半酣。西風征傘帶殘嵐。白雲彌智中峯寺。落日高麗小雪菴。鴉臼樹皆臨水醉。獮猴桃已着霜甘。秋山佳處空回首。隨例催租轉不堪。</text>
<title>舟泊淸心樓</title>,<text>婆娑城外暮春天。芳杜萋萋篾纜牽。蝴蜨一雙飛水面。䲶鴦七十坐樓前。靑山盡處堆漁屋。垂柳陰中漾酒船。今日初揩文簿眼。拓篷看罷掩篷眠。</text>
<title>南江謠 五首</title>,<text>東龍西馬對南牛。兩水交流兩水頭。千里木商通貊國。五江鹽引溯驪州。南北江合流處名兩水頭。東有龍津。西有馬峴。南有牛川。苔磯幾處柳陰疎。雲水生涯古峽漁。翁挾鉛丸擒曝鼈。兒持鬃套引癡魚。硤人以鳥槍斃鼈。又以石刮水中之巖。魚皆坌集。用竿頭鬃套絡而捕之。細草茸茸十里汀。春風畵角咽紅亭。滿江贏得鷗回避。舴艋船頭一傘靑。月溪谿畔雨空濛。畵卷茶爐靜掩篷。去日長愁寒意緊。歸帆叵耐綠莎風。西風曰寒意。東風曰綠莎。盖船人語。多少幽褱此蹔開。滄洲雲物首重回。杜鵑酒榼桃花鱖。小小官船另載來。釀杜鵑花爲酒故名。江産錦鱗魚。卽桃花流水鱖魚肥之鱖也。</text>
<title>驪江縱棹</title>,<text>昔與龍湖友。喜借漁艇泛。一佩東郡綬。屢掛南江帆。微凉翠障掩。新波碧幔蘸。依依望棃村。旋旋離楊店。跌宕誰與歡。矜持吾所厭。沙禽本孤潔。渚花多幽艶。吟賞紛卽目。俛仰紆昔念。朱顔已半皺。强向波底鑑。</text>
<title>泛舟北江下龍津</title>,<text>平生厭造請。卽事多迎接。北渚晨帆開。南津夕繖涉。孤懷素所養。眞境與之愜。硤束春江駛。洲縈暮山疊。棃花望如月。芳杜行可拾。俯察潛鱗婉。仰視飛鳧捷。志若忘組綬。意已輕簿牒。茫茫寰宇內。扁舟眞一葉。</text>
<title>廣州决山訟。棄騎挂帆還郡。</title>,<text>東俗重山川。昔人已笑愚。片言折其獄。挂席溯澄湖。湖澄動漣漪。岸芳連蘪蕪。右顧瞻山城。左眄懷京都。京都何鬱蔥。雲樹儼畵圖。帆迅意惚怳。路阻跡踟躕。靑山解復解。遠水紆更紆。悠悠念平昔。十秊同斯須。</text>
<title>浴佛日。勿川元丈歷訪郡齋。</title>,<text>夜夜江樓望少微。朝來渡口片帆飛。半生游戲雙飛舃。千仞登臨一振衣。佛日風燈憐故事。龍山春菜號當歸。東風解纜知何處。愁殺楊花點地稀。</text>
<title>葛山江倉 此下書五雜組二首</title>,<text>駸駸朱夏半。騷然又催麥。迴廊暑飈發。廣庭炎景赫。飛芒集衣領。如遭羣蚊蠚。臨江有高樓。朱欄百餘尺。方察升斗姦。奚暇瞰寒碧。憶在摛文堂。十秊讐祕籍。出守江山郡。朋寮展賀席。江山豈不美。觴詠奈非責。所以百年內。人生長役役。</text>
<title>奉命到關東巡營 陪御製酒泉古縣淸虛樓詩。祗傳于道臣刻揭。</title>,<text>雉嶽吾今見。東關畫境殊。藩司宣御製。隣縣寄兵符。皓首一詩客。營客有能詩者。 紅顔雙舞姝。觴飛絲管咽。秋月湧蓬壺。</text>
<title>輓秋室生</title>,<text>彭殤齊已久。卽事又傷心。近自通家後。益知慨世深。名言今寂寞。殘藁半消沈。誰與泉臺下。續成秋室吟。</text>
<title>李丈壽席次韻</title>,<text>難辭滿滿後三盃。纔見申牌策馬來。二十年間重獻壽。佛燈依舊挂墻隈。</text>
<title>四月八日。北里小集。</title>,<text>垂楊垂柳萬千枝。慶幸坊南舊酒旗。燈夕人間凡幾度。烏紗帽影又深巵。</text>
<title>龍灣次使相韻</title>,<text>遼野迢迢舊使星。亂鴉衰艸幾長亭。雲連葢馬峯頭白。波入勾驪海口靑。初夜琵琶臨月𣛘。西風舟楫在烟汀。行人怕說歸期遠。又向龍灣舘裏停。</text>
<title>口外地藏寺。次次修韻。</title>,<text>遼野有時盡。客行猶未休。樓臺迷磧雨。車馬帶邊秋。黃恠藏僧帽。花憐滿女頭。今朝西出口。卿勿更言愁。</text>
<title>朝陽縣關廟</title>,<text>河流凡幾度。小縣匝羣巒。編戶多蒙古。遺碑見契丹。盆蒲秋意淡。窓柳暑風殘。到處留禪榻。還忘道路難。</text>
<title>熱河館中。和贈冶亭侍郞。冶亭名鐵保。滿洲正黃旗人。</title>,<text>十秊知己在。來問古營州。朔野停車騎。秋河望女牛。弱冠思北學。匹馬又西游。朗詠容臺作。風流逈莫儔。</text>
<title>古北口</title>,<text>車馬逶遲大漠秋。白檀南望是神州。燕雲樹色連天盡。宣大河聲入塞流。異代秋山春水感。幾人秦月漢關愁。邊城兒女無情緖。滿揷生花上砲樓。</text>
<title>和贈安南工部尙書武輝晉 二首○七律○代正使</title>,<text>茉莉花殘過粤東。初秋使節塞垣通。山河萬里論交契。冠葢三年趁會同。旅館前宵灤水月。歸帆何處洱河風。蹔游小別眞堪恨。隔斷蓬壺碧海中。夙欽文獻在。多見選家傳。畵角邊秋詠。紅𣰽旅夜眠。峭帆迷海嶼。飛幰破溪烟。怊悵金臺下。逢塲是別年。</text>
<title>和贈安南吏部尙書潘輝益 七律○代副使</title>,<text>何處靑山是日南。灤陽秋雨共停驂。使華夙昔修隣好。聲敎如今荷遠覃。曲宴天家聆雅樂。閒情旅邸屬淸談。新詩讀破饒風味。頓覺中邊似蜜甘。波羅蜜中邊皆甘。安南産此。渺渺東南海。儂家近十洲。馹程飄玉節。班次接瓊樓。榕葉圓山雨。蕉花富水秋。應知今夜夢。天末着歸舟。</text>
<title>贈衍聖公 先聖七十二代孫名憲培</title>,<text>辰卞隔徐兗。東瀛深復深。詩書魯闕里。分隸漢碑林。盛服人如玉。便輿寵以金。燕雲秋後別。黃葉動蕭森。</text>
<title>寄李雨邨綿州閒居 三首</title>,<text>魚雁沈沈十二年。一天明月共嬋娟。數行秋柳朝陽寺。忽見羅江涴壁篇。寺壁有雨村題墨淡雲微雨舊詩情。蕭瑟輶軒萬里行。燕邸何人談竟夕。滿盤愁對落花生。挏酒沈冥緩客愁。翰林詩史竟悠悠。連綿一路秋山好。磊落人歸磊落州。</text>
<title>別羅兩峯 二首○兩峯名聘。江南揚州府人。</title>,<text>楡關黃葉若爲情。秋雨秋風信馬行。記取當年膓斷處。羅昭諫別柳耆卿。殘月曉風容易散。柳耆卿對不多時。卽君贈句也。昔年今日休商量。眼底悤悤夢裏忙。重疊遠山都是恨。離䰟何處望維揚。昔年眼底。今日夢中。兩峯題畵語。</text>
<title>和贈紀曉嵐尙書 曉嵐名昀。直隸獻縣人。</title>,<text>菊秀蘭衰日。慙無可採詩。秩宗推雅望。昭代擅宏詞。方麯公應記。曲臺吾所師。爲憐文物在。淸浿繞箕祠。曉嵐贈詩扇及儀禮正譌。故第五六云。附原韻 曉嵐古有雞林相。能知白傅詩。俗原嫺賦詠。君更富文詞。序𧬄三都賦。才慚一字師。惟應傳好句。時說小姑祠。</text>
<title>薊州獨樂寺</title>,<text>薊州城中棗木佛。二層樓上半身出。薊州城外野茫茫。眼前人事幾滄桑。滄桑千古復萬古。漢兒胡兒摠塵土。雲捲無終尙有山。沙漲滹沱不成灣。謫仙何秊過此地。觀音古閣留三字。滿庭木葉蕭蕭飛。時見人買眼藥㱕。</text>
<title>榛子店重陽</title>,<text>軋軋征輪不暫閒。黃花開盡度渝關。家人此日思行客。未定燕山瀋水間。</text>
<title>聖淸廟</title>,<text>東至孤竹城。下車謁夷叔。疎髯兩相似。端冕何肅肅。仰想殷周際。再拜薦秋菊。灤水淸而駛。繞彼西山麓。嚴霜萎蕨薇。時聞哀鳴鹿。後之稱遺民。義自夫子俶。</text>
<title>望海樓。次使相韻。</title>,<text>渝關秋雨捲車裳。尙有秦城望裏長。方士船空無火棗。仙姑眼冷見滄桑。應知大界元來幻。可笑浮生到處忙。東指故山消佇立。海風吹帶任飄揚。</text>
<title>姜女廟次使相韻</title>,<text>秦城斷處海悠悠。吹盡罡風淚未收。流水征輪官道暮。棲鴉飛葉塞垣秋。丹靑剝落叢祠古。鉛粉凄凉塑像愁。萬里行人㱕不得。至今山木怨鉤輈。</text>
<title>次姜女廟碑詩韻</title>,<text>送客亭中勞復勞。十秊重着碧戎袍。長城窟冷愁征馬。大漠秋晴見掣雕。經歷邊門知險阻。浮沈番部識酋豪。行人尙在遼河上。關月無情夜夜高。王致中萬曆中主關姜女廟一首云。出塞將軍汗馬勞。偶來風雨襲征袍。聲傳徼外奔封豕。羽入雲中看落鵰。𩿼綠輕船通屬國。鵞黃新酒醉詩豪。行營列炬㱕來晩。城上鴉啼月正高。</text>
<title>十三山</title>,<text>數峯靑戌削。堪作硏山看。老屋依秋樹。寒沙響夕灘。旅吟多慷慨。鄕信得平安。長路餘猶半。㱕應雙鬢殘。</text>
<title>北鎭廟次次修韻</title>,<text>北鎭殊雄峻。衆峯微帶霞。望柴尊歷代。支別散中華。鉅野三千里。名城十萬家。眼空遼海表。雲斷雁橫斜。</text>
<title>遼野</title>,<text>寥廓秋冬交。遼澤尙沮洳。轍跡亂如麻。躑躅停我車。俯觀滄海流。顧瞻醫巫閭。齊桓伐山戎。功高五覇初。漢武夸大主。興師定右渠。公孫圖割據。竟爲司馬葅。句驪浸强盛。北向呑扶餘。搖搖步搖冠。猾夏窺靑徐。遼金起城闕。忽焉爲丘墟。元明置省衛。於今復何如。管寧炎漢老。白帽海上居。田疇烈丈夫。沒齒窮山廬。</text>
<title>𩿼淥江</title>,<text>泊汋城南漲綠波。快船輕騎待離歌。悤悤書付流星撥。不向燕京向熱河。使臣爲參乾隆五十五年萬壽宴到灣上。瀋陽將軍移咨徑赴熱河。</text>
<title>瀋陽書院</title>,<text>不見江南張秀才。講堂深處獨徘徊。當秊別語工凄楚。瀋水東流可再來。張秀才名燮字理堂。江南昭文人。曾游瀋中相識。</text>
<title>周流河</title>,<text>周流河水動湯湯。月黑星沈夜未央。瞥見船頭人簇立。滿天飛電紫金光。</text>
<title>新店</title>,<text>新秋小艇泛遼西。分外微凉生柳堤。水路朝天東曲在。但無紅袖唱悽悽。遼野水漲。或以船行。</text>
<title>細河</title>,<text>九兩輕車出白臺。花兒樓好醉深杯。恢恢斛裏浮將去。慚愧虛名數斗才。河漲無船。借斛乘之。使善泅者執斛耳。泛泛而濟。</text>
<title>義州 漢無慮縣地</title>,<text>大凌河外漲車塵。秋柳蕭蕭愁殺人。韓使何曾來過此。滿城爭看折風巾。</text>
<title>蠻子嶺</title>,<text>蠻子嶺南蠻子村。妻雖纏脚奈夫髡。自言家世非蒙古。賜號爲蠻自大元。</text>
<title>朝陽縣 漢柳城。慕容燕龍城。唐營州都督府。</title>,<text>吾行遲速奈天何。洽到朝陽看决河。共向城南關廟宿。合將盃酒灌佟哥。佟哥雇車頭目。頑甚始忿其緩驅。竟免於河厄。</text>
<title>喇嘛溝</title>,<text>喇嘛溝樹暗如雲。艸際蟲聲正夜分。出塞今年迷失道。數奇人又李將軍。正使幕李裨將迷失道二日</text>
<title>夜不收</title>,<text>主寢僧房古塞秋。皇莊酒局抱河流。駞羊百萬靑靑艸。樂土無如夜不收。</text>
<title>建昌縣 漢屬遼西郡</title>,<text>風動長河正落暉。鱗鱗萬瓦鎖烟霏。紅裠黑衛誰家女。團扇遮人的歷歸。</text>
<title>平泉州 漢屬遼西郡</title>,<text>九邊風雨百年空。河朔商車處處通。口外繁華君聽取。垂楊十里市樓紅。</text>
<title>紅石嶺</title>,<text>靑峯亂揷古幽州。盪盡關河萬里愁。此處堪呼天下腦。徘徊紅石嶺頭秋。</text>
<title>熱河 漢要陽白檀二縣。屬漁陽郡。唐奚地。明朶顔衛地。</title>,<text>紅石嶺西灤水陽。山川鬱鬱萬家藏。大家微意知何在。明白題來避暑莊。康煕中建行宮。號避暑山莊。其實則撫慰蒙古也。</text>
<title>入宴</title>,<text>東廊西廡布花𣰽。蠻使番王坐位殊。日午機房傳內賜。沈香如意鼻烟壺。</text>
<title>扮戲</title>,<text>淸音閣起五雲端。粉墨叢中見漢官。最是天家回首處。居然黃髮換朱顔。戱名返老還童。曲名黃髮換朱顔。</text>
<title>餑餑</title>,<text>普洱茶殘果榼開。柹仁淹蜜伴楊梅。侍臣尙未從容退。且等朝盤餑餑來。平朝頒果榼。日晏賜餑餑。</text>
<title>時標</title>,<text>西洋小標暗中催。趁卯朝大趁未回。一對紅橋塵漠漠。諸王車轂鬬風雷。王貝勒滿漢官。悉佩時標。</text>
<title>滿洲諸王</title>,<text>和碩多羅貝勒公。芝蘭玉雪四筵同。金源本記留神讀。深恨秊來變舊風。詳乾隆御製集</text>
<title>蒙古諸王 有曰科爾沁王，喀喇沁王，達爾漢王。</title>,<text>大元家世尙雄强。口外驚沙舊地方。二十五王來獻壽。玻璃甁噴奶酥香。</text>
<title>回回諸王 有曰哈密王，烏什王。</title>,<text>回回帽子兩頭尖。箇箇鬅鬙倒豎髯。却愛回王多俊秀。漢蒙淸話也能兼。</text>
<title>安南王 姓阮名光平</title>,<text>戈船萬舳振皇威。南國君臣叩謝㱕。三姓如今都冷了。阮家新着滿洲衣。安南君臣。皆着滿洲衣帽。</text>
<title>南掌使者</title>,<text>繡蟒衣裾拂地行。赤冠如橐望崢嶸。問名不道低頭久。但道官啣是一評。一評。卽一品之訛。</text>
<title>緬甸使者</title>,<text>銀盒檳榔滿滿懷。微吟俚曲踏天街。未駝覺抓何官職。石筆縈回看篆蝸。使者官名曰便氣未駝，曰便氣覺抓，曰細立覺抓，曰南達趄素。</text>
<title>臺灣生番</title>,<text>畵冠雞羽揷毰毸。鈴子郞當步步催。灣府生番生也好。內山纔縛匪人來。生番有縛獻林爽文之功</text>
<title>灤平縣 始號喀喇河屯廳。陞爲縣。</title>,<text>灤平縣裏亂山秋。喀喇河淸散漫流。到此應無沙塞想。蒹葭深處見漁舟。</text>
<title>古北口</title>,<text>兩重關又兩重關。秦代城邊漢代山。晩向洛迦仙境憇。碧紗窓映小孱顔。關內南天門關廟牌樓。題洛迦仙境。康煕筆。</text>
<title>圓明園扮戱</title>,<text>督撫分供結綵錢。中堂獻祝萬斯年。一旬演出西游記。完了昇平寶筏筵。昇平寶筏。戱目。</text>
<title>結綵</title>,<text>桃綬柳絲摠亂眞。空中樓閣鏡中春。西華門外西山路。綠臭丹香醉煞人。</text>
<title>假山</title>,<text>城郭樓臺摠可爲。恨無天際數峯奇。始知蘆簟含神變。碧秀天台雁宕姿。</text>
<title>西直門外</title>,<text>十里蘭風𪋧霧飄。鈿車轣轆上紅橋。癡人每說銷魂好。試向西山處處銷。</text>
<title>西山宮殿</title>,<text>番王蠻客載龍舟。一簇黃旗是舵樓。白墖靑峰延壽寺。櫂歌聲裡溯滄洲。</text>
<title>堪達漢</title>,<text>親宣香醞玉杯雙。鎭日棃園演北腔。鐵鹿盧牽堪達漢。天家舊壤黑龍江。堪達漢鹿類。黑龍江將軍所獻。</text>
<title>珊瑚樹</title>,<text>螭鉤對對玉玲瓏。金佛莊嚴瑣瑣同。忽見珍柑承翠葉。珊瑚一樹殿前紅。皆萬壽宴進獻之物</text>
<title>紀曉嵐大宗伯 見前</title>,<text>海內詞宗藉藉名。蕭然來訪兩書生。朱輪駐處留紅刺。提督衙門半日驚。曉嵐來訪館裏。値余輩出游。留紅刺而去。</text>
<title>潘秋𢈢御史 見前</title>,<text>人海人城擬一尋。傳聞御史禮觀音。端門執手猜相覘。誰識平生一片心。</text>
<title>李墨莊鳧塘二太史。墨莊名鼎元。鳧塘名驥元。雨村從弟。</title>,<text>周旋洌水摠前塵。涵海書燈照碧岷。燕邸西風吹淅瀝。驚看滄海夢中人。幾度夢游滄海上。醒來猶自㥘風波。墨莊舊贈句也。</text>
<title>衍聖公 見前</title>,<text>定武蘭亭響搨眞。春秋金鎖袖中珍。秋山曲阜城南路。金頂轎歸玉貌人。蘭亭及數種書見贈</text>
<title>羅兩峯 見前</title>,<text>詩情畵筆摠閒愁。淸晝茶烟掩寺樓。他日相思空悵望。二分明月古揚州。</text>
<title>張水屋 水屋名道渥。山西安邑人。</title>,<text>筆意淸狂未可刪。喜爲金碧夕陽山。大江南北交游遍。直到三韓洌水間。</text>
<title>吳白菴 白菴名照字照南。江西南城人。</title>,<text>城南寺裏證交初。先讀君家一亥書。誰遣儒生知事體。從今不作石湖漁。照南作石湖漁隱圖。翁侍郞方綱誚之曰聖世無隱者。</text>
<title>莊澤珊中書 澤珊名復朝。江南常州府人。</title>,<text>易知難忘是君家。紫禁城西轉小車。㯶扇題詩悽別意。無因再品雨前茶。澤珊贈詩有云硬黃非舊榻。乳碧試新茶。</text>
<title>劉阮二太史 劉鐶之字佩循。山東諸城人。阮元字伯元。江南儀徵人。</title>,<text>車制新編考據該。已令先輩歎奇才。玉河無一桃花片。那引天台二客來。二人同車來訪館裏。車制考伯元所著。</text>
<title>熊蔣二庶常 熊方受。廣西永康人。蔣祥墀。湖北天門人。</title>,<text>蓬海迢迢旅夢長。畵欄紅樹御河旁。隔窗茶瓿松風似。暇日論詩二庶常。</text>
<title>鐵冶亭侍郞 見前</title>,<text>滿漢文書盡日忙。閤門西轉是機房。正黃旗下逢名士。玉侍郞兄鐵侍郞。冶亭弟玉保刑部侍郞。亦有詩名。</text>
<title>福建將軍 名魁倫。滿洲正黃旗人。完顔後裔。</title>,<text>福建將軍晢且鬚。能彎五石學操觚。中州學士休相笑。我愛東丹獵騎圖。將軍能詩畵</text>
<title>還到新店</title>,<text>遲遲車馬返遼東。小黑山頭萬里風。古北口來山海出。醫巫閭在一周中。</text>
<title>瀋陽</title>,<text>嗚呼崇德二年春。牢記干支是甲辰。歸到瀋陽城外路。斷烟秋艸弔三臣。事詳開國方畧</text>
<title>鳳城</title>,<text>無多歲月遠游還。城郭樓臺夢幻間。長路餘殘三十里。捲簾還有鳳凰山。</text>
<title>奉御製釋王寺碑文過抱川</title>,<text>蒼蒼馬忽郡。馹路向東分。紅葉樓初上。靑城鼓再聞。客袍沾硤雪。征旆暗關雲。父老攔街拜。依依舊使君。余宰抱川。搆紅葉樓。甫落成移楊根鼓樓。一聯云右畿赤縣溪山麗。古鎭靑城鼓角䧺。</text>
<title>淮陽道中</title>,<text>金城銀驛外。穿貊問何秊。東界千峯秀。南關一路綿。暮烟生石屋。殘雪覆松田。愁絶寒山曉。魚商萬鐸連。</text>
<title>鐵嶺</title>,<text>鐵關臨朔野。雲氣常昬昬。黃艸碑何處。玄菟府尙存。老僧凾普去。神騎侍中屯。萬里無征戍。亭亭暮傘翻。</text>
<title>輓元玄川</title>,<text>度遼成永別。仍復淚盈衫。北署曾飛斝。南江屢枉帆。窮經垂縣紱。優老帶樞啣。他日龍門路。空瞻萬仞巖。</text>
<title>睡起</title>,<text>風定銅爐縷縷烟。頓無情緖倚欄邊。世間豈有新奇事。瓜味蟬聲似去秊。</text>
<title>秘省纂次兵制。朴令洪，黃州李注書見訪。次韻。</title>,<text>朝衣香淡晩籠薰。天祿新秋校局分。一院林光流翠瓦。千峰雨意閣烏雲。著書忽覺消殘暑。話舊差堪倚小醺。從此可無鰣橘恨。燕翁詩好不徒文。</text>
<title>題蘆洲雪雁圖</title>,<text>飮啄烟江萬里心。夢中蒲葦動蕭森。平生溝水看鵝鴨。誰識人間有俊禽。</text>
<title>秘省重陽</title>,<text>酒人吟侶共浮沈。更許文林伴羽林。秋樹微分孤墖頂。夕陽斜界半樓陰。讀書粗識兵農制。出塞能爲滿漢音。恰遇重陽招細樂。雙腔𥷑篥引奚琴。</text>
<title>題張氏忠孝烈㫌閭錄後</title>,<text>嗚呼萬曆壬辰三南義旗卓處處。孰如張公父子忠孝雙著。張公慷慨勳臣孫。投袂飮泣誓不與賊俱存。擊賊殺賊于竹鎭。左盪右决蝴蜨陣。劒摧槊折未解圍。蘸血大書死國二字于其衣。哀哀墨衰復讐將。上書幕府求兵餉。未斬淸正行長石曼子頭。歸來攀栢悲號淚盡休。君不見忠臣之家孝子里。賢婦鬻髮供甘旨。冬筍氷鯉古或聞。異哉髮剪復長美如雲。一朝虜騎犯湖界。賢婦抱兒竄荒砦。有口罵賊賊膽寒。有刀自裁義所安。湖之山矗矗兮湖水咽咽。視此三㫌忠孝烈。故訓鍊院正張翮。靖難功臣花城君哲五世孫也。萬曆壬辰。起義兵討倭於竹山鎭川之間。被圍力盡而死。子士逸墨衰領兵志復讐。糧乏兵散。廬墓三秊。哀毁而死。翮孫漢妻李氏養舅。鬻髮供具。髮輒茁美。丙子虜亂。抱幼子避兵于木城。賊騎獲之欲逼。李氏以刀自刎。並㫌閭。</text>
<title>孟永光百童圖歌</title>,<text>圖凡六幅。題云會稽山人孟永光寫于瀋陽客館。小印貞明氏。葢我孝廟在瀋館時。永光寫進者也。後賜某戚畹。今爲李生某所藏。永光名見畵徵錄中。昔者西游過瀋陽。問朝鮮館皆未詳。老譯指點耶里水。野坂亭前春艸香。今見此圖三歎息。畵師云是孟永光。丙丁年間逢陽九。挹婁古城龍潛鄕。孟生孟生吳會客。飄泊風塵堪斷膓。想見燒香氊帳底。丹靑供奉消晝長。一幅九童皆渾脫。脽腿玉肌凝雪肪。秋風裊裊動高柳。荷葉荷花散方塘。折花者半奪花半。捽髻抱股狂之狂。有剖蓮子端坐者。有來乞者匿其房。二幅鬪雞櫚陰裡。白䧺靑䧺項毛張。雞主前坐膝過耳。竦聳直與雞頡頏。雞亦忿甚只見敵。人抱而去都可忘。三兒後至大領小。抱一提一憐相將。又一小兒攢手躍。慕他花枝揷帽旁。意或不與雞相屬。吮小兒唇甘如糖。第三幅中何所有。好女兒花秋海棠。欄干轉處紅爛爛。又見雞冠低復昂。可是金風七月半。蜨翅銀粉糝䧺黃。若曹將扇勿撲蜨。蜨本脆弱吾恐傷。停蜨合翅雪一點。鉤指往捕颺未颺。太湖之石玲瓏翠。有窺而笑身半藏。第四幅中鬪艸侶。或扱其袵或提筐。作雙作對已滿眼。瑣瑣不能名羣芳。贏者指彈輸者腕。呢喃嬌罵不可當。又別一隊捕蟋蜶。小小絲籠禁逋亡。張鬚舞股正酣鬪。豈意微蟲許䧺強。走來觀者跌仆地。眉斜眼彎眞啼粧。五幅弄猴猴眼恠。荷杖而睨方跳踉。靑巾抹額者最黠。撻猴訓猴馴而良。鳴鑼丁東按節舞。野女之夫山都娘。週遭觀之總三十。斑袴花屣錦裲襠。背上皆懸繡字。長命富貴金滿堂。止於六幅紅梅樹。左挐右挐榦老蒼。羣童緣樹恣意拗。老花簌簌爭飄揚。小車轣轆驂玄狗。載紅衣孩轉迴廊。此畵元係秘府藏。流落人間閱星霜。傳言八幅佚其二。畵林嗟無補亡章。讀畵烏可不論世。是時遼瀋眞滄桑。松山礟響杏山箭。滿漢健兒爭裹創。闞如虓虎八壯士。翼護聖人看戰塲。鳴鑼卓旗唱凱返。牛彔章京貝勒王。眞兒戱耳何足道。斐蘭䠶鼠騎黃羊。當秊思欲制挺撻。全部春秋在尊攘。方知百童是寓筆。郭家風鳶差可方。庸師詎識畵中意。摸與婚屛祝弄璋。</text>
<title>濟用監留都次韻</title>,<text>似是紅花紫艸監。十秊文苑再兼啣。殘荷玉露凄仍在。數樹丹霜着已咸。權戴武冠添乙骨。閒看稗史到辛凾。秋花却笑朱顔改。前度郞今五品衫。</text>
<title>贈朴繼之檢書赴燕</title>,<text>悠悠𩿼淥水。吾輩渡凡三。書局行將老。戎裝是所甘。山川連口外。知舊在江南。內院春燈夕。遲君滿紙談。</text>
<title>別成龍淵赴北靑都護任</title>,<text>升沈終古不須云。十載緣淸秘省芸。老去風褱猶葢世。時來詞賦忽凌雲。宸評特許登三品。俗眼曾無直一文。何限東風相憶處。沃沮城外柳紛紜。</text>
<title>摛文院公讌。徐南二學士，薑山承旨，懋官寮兄同賦得恩字。贈北靑成都護。</title>,<text>昨日立春春已暄。東風吹柳暎金門。靑州使君行將別。摛文堂上酒盈樽。今日應知此酒否。一觴兩觴感君恩。對策獻賦俱第一。何似江都與文園。風流文彩兩學士。銀臺鉅公傾詞垣。此席甚侈未曾有。靑門供帳何足論。一彈古琴敲古磬。揚扢風雅溯厥源。河梁栢梁眞尙矣。選軆新聲日趨繁。李杜光焰燭萬丈。宋初詞臣効西崑。遺山在前道園後。數子寥寥鳴金元。雪樓摸擬亦可厭。何况啁啾徐與袁。我聞此語瞠乎駭。始望其洋終窺藩。方今聖人御九五。雲門大樂追黃軒。激漓爲醇華就實。斲雕成樸木晦根。秋螢放光若燭龍。晨蛩吐音如絃鵾。太史陳詩拜且賀。大東風俗溫而敦。靑州使君歸何日。玄菟城上望九閽。君莫誇玄菟城牡丹花萬本。牡丹花下誰與言。</text>
<title>上元後二日。次南學士，李承旨銀臺伴直韻。</title>,<text>夙昔秉素衷。淸夜棲華省。心知皓月生。坐對春林靚。陰廊展初輝。層城挂餘景。冲襟許相似。願言寄寸耿。</text>
<title>芸省編書。憶靑莊故友。信筆一慟。</title>,<text>游戱風塵定幾時。當年滑个友支離。凄然夜半燈前夢。無限人間酒後悲。華屋靑山回首是。陽春白雪斷膓誰。新秋秘省編書處。依舊吟蟬着柳枝。</text>
<title>悼徐稼雲主簿 五首</title>,<text>記否君家杏樹前。君時丱角我靑年。月中携手花間醉。一霎淸狂劇可憐。君師我友李靑莊。游岱之秊五十強。君昨汍瀾來向我。如今計較又誰忙。愛我東韓懷古詩。蠅頭爲寫暎烏絲。偶然持贈金臺客。恨不藏存看筆滋。更無人可直中尋。依舊鈔書內院深。簌簌槐花東織室。凉鞾強復踏秋陰。萬事其如有命何。妙齡通籍轉蹉跎。哀哉馹路兼詞訟。胡大關人不許他。</text>
<title>追輓李斯擧縣監 四首</title>,<text>龍津津口路悠悠。記得蓬瀛汗漫游。東閣鈴聲驚抂騎。快麾朱墨話江樓。豪竹哀絲浿水濱。風流文雅摠前塵。赫蹏先致紅娥袖。留飮燕雲萬里人。輿地重修第幾凾。新榮書局帶軍啣。伊來公讌頻聯席。霜鬢依依舊綠衫。北征篇述繼風騷。白硾箋輕筆意豪。依戀平生觴詠地。秘書齋畔綻緋桃。</text>
<title>北屯桃花 二首</title>,<text>十秊重叩北山扉。眼慣桃蹊凈午暉。今雨幾人來酒所。東風數日駐花飛。靑溪路帶微紅𣛘。芳艸春迷淺碧衣。但得小閒騎馬去。看花伴侶未全稀。一帶溪流幾板扉。女墻高處挂斜暉。夭桃嫰柳村村好。舊燕新鶯處處飛。烟艸平分歸騎影。落英多積醉人衣。城東三月春何限。酒碧花香似此稀。</text>
<title>春晩飮二松亭</title>,<text>落花芳艸暗堦庭。君且高歌試一聽。老去風懷無半點。眼前春色過三停。莫如隱几吾忘我。聊復題詩影贈形。柳絮風中扶着去。幾人沈醉幾人醒。</text>
<title>出直日。過季成書齋。寄薑山李公按節湖南。</title>,<text>游宦任浮沈。齎志恒蕭散。持被在季春。更衣値下澣。旋騎過幽軒。有客髯且短。堦前兩桃株。紅碧花開滿。中有雙舞鶴。軒翅皓如繖。時賢理南服。正復憂春旱。吾儕何爲者。開樓把茗椀。公應見之笑。題詩爲落欵。</text>
<title>甲寅三月十五日。賞花釣魚賡進。二首</title>,<text>池𣛘陪仙蹕。林花又一春。和風樽外轉。晴瀑檻前新。艸樹恩光遍。烟嵐畵意眞。逍遙應待月。綺陌駐歸輪。銀燭紗籠映畵樓。笛聲吹送木蘭舟。樓中舟裏俱天上。凝望何人在岸頭。樓上舟中。岸上侍臣。拈韻分軸事。詳甲寅賡載軸。</text>
<title>又恭記 二首</title>,<text>搊箏劈阮世間知。三島游仙另有詞。雪白沸流江底玉。雕成雙笛月中吹。漾漾蘭舟望裏賖。樓前春浪漲桃花。山靑水綠天家事。雲錦帆迴繡字斜。</text>
<title>始到加平郡。公餘雜詠。八首</title>,<text>宦跡南江又北江。鈴聲前導皁衣雙。却來郡閣無公事。數疊雲山對拓窓。漢江上游南北二江。楊根在南江之右。加平在北江之右。皆余所治也。當歸紅酒沁脾馨。向午醺醺倚小亭。夢在吾家梅樹下。有誰搖撼驀然醒。鳴笳擊鼓上東臺。灌木陰濃石棧開。穿貊荒碑何代事。昭陽江水杳然來。郡治東春川府界。有超然臺。昭陽江流出臺下。曹家臺下水鱗鱗。躑躅花殘古縣春。時見深藤幽石上。靑鼯端坐揖行人。朝宗廢縣屬本郡。路經曹家臺。泉流屈繚。十里四渡。兩岸躑躅花盛開。人學牛音却敎牛。烟嵐深處喝牟牟。碧峰滿種紅黃黍。夏旱秋霜也不愁。硤農作牛音訓牛。牛服犂折旋如意。山黍有紅黃二種。喜旱忌雨又耐霜。一林飛雨擁油衣。隨例山倉按簿歸。初夏淸平川上路。蜜香都是野薔薇。直北林霏黯不開。春狼山色蔚藍堆。七村名礟團成哨。時拕玄熊白鹿來。郡北與春川狼川接壤。多猛獸。置別哨礟手。冬月獻熊猪之屬。郡功曹盡老於漁。官道桃花映網踈。洌水上游緣未淺。五秊重見錦鱗魚。</text>
<title>郡齋獨居。念學，藝二兒在京第課功令。寄七絶八首。間雜俚語。以自笑焉。</title>,<text>玫瑰芍藥報先開。應有榴花待我來。朱墨叢殘歸未得。栗留聲老滿庭槐。局促鳴鳩隱翠柯。晩來凉雨散池荷。飛報一犂霏灑狀。臥聽村婦揷秧歌。郡縣得雨。報布政司。每稱或霏或灑。幾犂幾鋤。炭引柴綱湊北津。淸平店屋似魚鱗。村村揭榜重重印。白棍威風勘酒人。池邊小閣幾登臨。寶靨山靑夕照沈。硤口人烟眞畵意。槲皮簷露白楡林。梅子黃時雨態纖。挼藍江水半篙添。雲帆杳杳穿窮硤。牛首州東去販鹽。習性淸高奈厭脂。當歸芽老已多時。朝朝暮暮當雞笋。正憶吾家爛煮葵。鈴卒咆哮肯懾威。訟庭徐步賴儒衣。問君袖裏持何物。秋伐春燒大是非。郡民多訟火田。此田元無定界故也。秋而伐木。待春而燒。謂之秋伐春燒。鼓吹樓高舊入雲。何秊韃子棄如焚。占便太守眞堪笑。極樂菴中擁翠裙。崇禎丙子。淸兵東搶。郡守某携衙眷避于栢屯山之極樂菴中。丁丑正月十三日。蒙古兵焚蕩衙舍。</text>
<title>夏雨次南令韻</title>,<text>誰能直到宦情濃。未到濃時便覺慵。吟社可憐餘白墖。直廬還說對靑峰。藍袍帶雨鈔頹戶。蠟炬廵更點缺傭。憶臥南樓淸福享。天公拍手肯相容。</text>
<title>贈朴繼之檢書再赴燕</title>,<text>天公濶掃遼東野。不妨吾曹去縱馬。蒙古王子問平安。滿洲將軍笑相看。歸來寓直金馬署。坐上三人皆華語。朋知零落志業荒。歲月飛騰顔髮蒼。論交四海復何有。昭陽江上老太守。聞君重著碧戎袍。笑別妻兒眞英豪。秋風蕭蕭馬訾水。征車委遲向千里。夢中相隨度渝關。覺來殘月正含山。</text>
<title>嘉陵館春雪。次坡公聚星堂韻。示學藝二兒。</title>,<text>萬木槎枒無一葉。二月初旬正着雪。硤裏經冬見未曾。公餘把杯賞奇絶。模糊野色籠畦畛。的爍江流帶曲折。向晩白見鈴索凍。抵曉靑未書燈滅。微滴已識春瓦㬉。颯墜忽驚柔枝掣。回思舊游多夢幻。更尋宿業愁眼纈。滿庭都是月朦朧。隔窓時復風騷屑。醉翁坡仙皆千古。撒鹽飛絮纔一瞥。浮沈文簿已堪老。抖擻風雅猶可說。示爾詩家正法眼。揀取眞金都棄鐵。</text>
<title>乙卯三月七日。駕幸洗心臺賡進。</title>,<text>秊秊花發上玆臺。花到今年倍爛開。爲是華城旋蹕後。百花齊映萬秊杯。再疊北麓春回駐蹕臺。九衢烟柳望中開。平生幾度看花到。今日花前御賜杯。</text>
<title>乙卯三月九日。賞花釣魚。用洗心臺韻賡進。</title>,<text>秪應天上有樓臺。臨水紅欄面面開。向晩春塘移錦纜。恩波萬斛漾深杯。</text>
<title>長歌。奉寄徐學士出鎭鐵瓮城。</title>,<text>平生不識鐵瓮城。安北樓中指點雲際縞帶縈。雲非雲兮帶非帶。云是鐵瓮數曲繞出羣山外。行人未敢抂馹程。下樓惆悵涉淸浿。如今老去怕遠游。魂夢依依安北樓。鐵瓮太守金閨彦。山長水遠望不見。太守甚賢容我狂。縱談摛文舊直院。八路城池圖繪窮。四郡山河考證遍。胷中何有試問之。碨礌萬甲兼萬卷。黃堂正中懸操牌。滿城雷動鐵馬蹄。關西健兒闞如虎。翠翎紅毦跪叩齊。賓從雜遝靑絲騎。歌妓婭姹鴉鬟翠。妙香之山碧岧嶤。檀宮荇都吟故事。君不見昭陽散吏眞不才。日噉雞笋灌三杯。檢案失入何嗟及。三日圓扉聽勘回。強理筆硯尋舊業。空庭早有驚秋葉。</text>
<title>奉寄薑山侍郞寧海謫中</title>,<text>何處相逢最不佳。昨者與公逢犴狴。我知公來坐而待。公忽見我却立駭。問公胡爲野莩多。問我胡爲獄牒譌。書博雖殊亡羊等。禍福相因失馬那。剺然相對一拊掌。溺者之笑勞者歌。離懷正與秋宵永。霜月姸姸挂鳥嶺。</text>
<title>騎驢客</title>,<text>關西之定州。有金生者。騎一驢游匝域內。期以十秊。亦有心人也。自號騎驢客。來請詩。戱贈之。驢産於遼野。往往渡馬訾。都人與西客。幅巾靑袍騎。騎而適東南。莫不大駭之。馬也耳何高。牛歟蹄不歧。學究撫掌笑。兔之大者覊。今君騎此物。十匝于四陲。寧有許大兔。有驢人始知。</text>
<title>丙辰正月二十四日。華城回鑾賡進。</title>,<text>戎裝雲錦爛。車駕幸陪京。蹕路姸春物。齋宵感雨聲。溫泉儀怳覩。甘露瑞仍呈。向晩凝鑾久。臺前縹緲城。</text>
<title>丙辰二月初一日。宣賜中和尺賡進。</title>,<text>惟春寅卯會。爲卦震乾重。嶰竹參羊黍。虞衡較禹鍾。錙分生積指。要襋備修容。尺寸皆恩造。詞林愧葉龍。</text>
<title>仲春初九日有雪。同次修又次坡韻。</title>,<text>屬詞秊來厭枝葉。更不將鹽擬議雪。譬如參禪偈已無。况遇知音絃忽絶。後五百年正今日。沿溯風雅見委折。坡翁自是過去佛。佛性長在誰能滅。梅枝未吐輕寒勒。柳絲欲弄微風掣。狡獪擲米驚簌簌。娉婷散花愁纈纈。龍公初意在行雨。未墜而凍鬆成屑。春山氣味溫如玉。任他模糊消一瞥。充棟詩話有誰理。與君解頤時時說。小酉閣上携琵琶。池中定有蕤賓鐵。</text>
<title>皇壇親享賡進</title>,<text>怳惚雲輧望裏親。煤山花木幾回春。百年大義非都冷。一部遺經詎已陳。韓客曾來滄海郡。殷人尙戴折風巾。冽泉門內黃麾仗。祀典煌煌永世遵。</text>
<title>題寧邊都護徐學士香山詩卷。次卷中韻。二首</title>,<text>消愁却老摠無方。潦倒東風趁酒香。三十六峯時憶到。僧房稠似蜜蜂房。峰峰躑躅藹餘香。淸磬歊雲是講堂。終古英䧺成底事。一微塵裡鬬千塲。</text>
<title>和贈朴繼之道陽監牧</title>,<text>秊來鬢髮白紛紛。那有工程解說文。欲向南山看䠶虎。願君無忘鹿皮裠。</text>
<title>靑石斧硯歌 成龍汝以二斧相贈。斲其一爲硯。</title>,<text>昔歌肅愼砮。今歌女眞斧。女眞以靑石爲戎器。肅愼氏惟厥鼻祖。斧不穿孔夾以柯。遇敵酣鬬袒裼舞。憶昔高麗善用兵。萬杵如雷築九城。大金康宗烏雅束。不能當吾拓俊京。猛安與謀克。棄斧走江北。如今可是六百年。邪嬾春山翠姸姸。靑州都護中酒眠。健兒高歌耘石田。石田多石斧。今人耕處古人戰。今人得斧無所用。磨礲持作硯。君不見老羌奮戟大破賊。書生腕力劣磨墨。</text>
<title>南瓜二十韻贈次修</title>,<text>在木曰菓在艸蓏。園有胡盧野果臝。南瓜種隨番舶來。一瓣倐成千萬顆。風引翠蔓虬鬚磔。露擎黃華銅角哆。在畦則圓登屋扁。遇石而窳懸棚橢。風味樸厚微帶俠。深結貧惸踈富哿。先生昔居南岡曲。手壅籬根歲十朶。朝晡頓進一大楪。枵腹便便始覺果。先生大笑捨之去。赤縣銅章凡三嚲。桃花鱖膾雪雉臛。銀筯徐下意未可。此瓜此時安在哉。十秊相忘應怪我。先生老矣解綬歸。猶帶華啣直靑瑣。眼花濛濛在告頻。有一小樓工飢坐。復見此瓜良感歎。顔色不改靑礌砢。豬肪鮸腮更安得。調以番椒催武火。欣然一飽一俛仰。百秊悠悠問什麽。問君甘作瓜亭長。日課園丁勤哨邏。蛙靑鷓斑品各殊。獨著瓜經秘不播。風窓石銚手自煎。博得文君笑齒瑳。貧家拗鴨事或差。險句排奡語甚妥。焉得結隣東城東。鹿束蓑衣鋤共荷。</text>
<title>次次修小淸森閣睡起</title>,<text>晨蛩對穴居。凄凄未了語。流光䬃已秋。殘暑敗於雨。故人抂新藻。摩挲且藏去。默念今海內。喩擘誰能巨。我亦畧識字。未堪欺項羽。時復一觴詠。謬爲君所許。風蘭弱依砌。露菊紛當戶。濁醪斯可醉。素琴焉用譜。吾曹自具眼。瀏瀏鑑千古。</text>
<title>雲巖破倭圖歌 梁靑溪大樸。萬曆壬辰。以義兵將破倭於雲巖之野。後孫參議周翊作圖請歌。</title>,<text>雲巖樹色蓊若雲。石棧縈紆路微分。谷口長川流渙渙。亂石疑是鳧雁羣。倭燐爍爍飛艸末。倭鬼咿嚘山日曛。破倭者誰梁將軍。將軍帶方之烈士。寶刀千金馬千里。灑泣艸檄風雨生。破家養士熊虎似。倭子午爨幽箐間。支鐺滌甌聚沙灣。三郞五郞左衛門。箇箇衣錦棊子斑。有閃鏡者蝶舞翾。有搖扇者鳥語𠴨。怪哉或著銅假面。如鬼如媼醜且姦。將軍望見不勝怒。大呼而馳大刀舞。金鼓齊鳴伏盡發。試看山背戢戢㫌旗竪。我矢蔽天如飛蝗。倭將翻身飮白羽。倭兵躡屩踉蹌奔。拋槍拖劒如崩堵。艸薙禽獮蕩無垠。雲巖之野至今但烟莾。試問古來征倭之將誰最賢。中朝戚少保。狼筅蠻牌鍊十年。我朝李統制。虎符龜艦鎭三邊。偉哉梁將軍。義旅纔盈千。</text>
<title>題高敞縣志朴義事</title>,<text>湖南壯士曰朴義。仗劒曾隨兵馬使。光敎山前戰方酣。一箭䠶殺楊古利。何似高麗金允侯。䠶殺蒙古撒元帥。山僧長髮爲名臣。麗史立傳垂千春。嗟哉高敞朴萬戶。今人不知有其人。朴義湖南之高敞縣人。沈勇便騎䠶。擢武科除部將。仁廟丙子。兵馬節度使金俊龍率師勤王。義以軍官從。與淸兵戰於水原光敎山䠶殺其額駙武勳王楊古利。義後拜直洞萬戶。</text>
<title>南營校武經。次修來訪。吹笛命酒。</title>,<text>孫吳佛老竟何心。山鳥山花且一尋。上已淸明新酒海。東西衛尉舊詞林。千鍾已辦巍峩醉。雙笛能爲忼慨吟。二十秊來書局老。南營柳色又春深。</text>
<title>桃花下。醉贈談兵者。</title>,<text>此桃皆手種。今日始成林。山凈經春雨。花明近夕陰。半生知己少。餘事曉兵深。不必辭扶醉。瞢騰見素心。</text>
<title>貞蕤居士失馬</title>,<text>居士乘興游東湖。下馬登船顧語奴。後三日曉汝秣馬。某山之前來迎吾。奴于其日畫妙策。馬上之妻牽者夫。渾室遲君君遲馬。兩地猜疑何所無。借騎樵塢敗脊馬。蹩𨇨而歸已矣逋。人口頭畜喪過半。餘一讀書樓危孤。始聞此事爲君悶。更爲君歌供葫蘆。今君與我有驢馬。云誰可訪云何徂。年來同食護軍俸。縱有黃豆奈靑蒭。三升糠粥或時闕。人自淸貧馬何辜。夜不成眠念其餓。雙蹄踏板如風爐。馬窮而神鞿忽脫。嚙翻庭中盆榴株。廡下何人不齁齁。擁衾拓窓費叫呼。旣不能喂益牢縶。坐看驊騮變成駑。貧家弊政馬居一。無馬方賀馬弊蘓。吾曹亦參歲時賀。懸玉穿緋未可徒。徐借或得一烏衛。急貰當費十靑蚨。只應君來我往日。便衣緩步避通衢。吾家長耳昨已賣。待君當付酒家胡。</text>
<title>五衛南所直中歌</title>,<text>君不見五衛一十五將軍。東南西北武兼文。問文何能爾。二十誦典墳。問武何能爾。運刀八十斤。更問將軍何郡人。敢是土門𩿼淥淸浿濆。頭上蘇骨笠。二羽翹翹金翠紛。身邊襞積裙。碧紗纈纈雲雷紋。相看鬚髮皓如銀。牙齒落盡餘兩齦。我謂將軍勿復云。今之龍驤與虎賁。古之五官中郞光祿勳。</text>
<title>中庚日。集次修園亭。</title>,<text>可補京都志。名泉與古松。庚炎誰不避。隣友此焉逢。墜馬詩情健。籠鵝筆意濃。烏烏堪擊缶。今日酒千鍾。</text>
<title>棝</title>,<text>呼棝爲木貓。由來執鼠工。杓靜斗窅冥。弦急弩穹窿。穿穴保其入。微性孰所通。游魂香餌下。挺身羿彀中。駭機觸毫芒。險節先雷風。懸門力不勝。巖墻命云窮。原渠在世間。齷齪一耗蟲。詩禮所不屑。豳熏蜡報功。小利心耿耿。奇禍眼夢夢。屢見屢不識。十發十不空。勇健莫如虎往往斃窩弓。嗟鼠恃小黠。無奈衆所攻。</text>
<title>訪貞蕤居士食南瓜次韻</title>,<text>秋瓜磊落摘初稀。把盞登樓駐夕暉。松蔭白鵝成對睡。菜花黃蝶喜雙飛。浮沈田里猶通籍。依戀城闉未賦歸。爭笑疲驢駝醉慣。孝經橋外月波微。</text>
<title>次貞蕤居士前寄薑山侍郞韻。賀甎炕新成。</title>,<text>一生攘袂談甓事。小屋纔就窓卍字。胷中廣廈一萬間。蝸殼恢恢見大意。袈裟紋奇徧縫合。侏儒柱短紛棊置。纖纖束楚抵奇寒。說與癡人良未易。煩君勿請俗子眠。轉側不安疑芒刺。薄雪篝燈穩著書。春風共結靑絲騎。</text>
<title>復次貞蕤居士韻 三首</title>,<text>百秊洽半完甚事。萬卷纔了識箇字。黃花展向重陽杯。爲問故人寧有意。胷次介介何足云。棄置不下重棄置。已去光陰君所知。瞢騰再過誠易易。秋畦雨暗採芋魁。雪屋烟靑燒栗刺。珍重不比春夢塲。銅筆紅毦備散騎。華城幸行時。衛內檢書持銅筆。笠懸紅毦孔雀羽。君不見貞蕤居士自稱瓜州知州事。十考皆書上上字。瓜湯瓜餠滿眼前。醉後能舞鐵如意。居士當秊亦云豪。萬里燕雲三騁置。一時僚友聯唱多。何似微之與居易。龍圖侍宴賦花釣。天策談兵試擊刺。紛紛妄尉盡封侯。痛飮田間餘一騎。松間亦自有公事。空裡何煩書咄字。長慶橋南小讀樓。兩三秋樹眞畵意。茂陵閒居差可樂。餘事紛紛度外置。掃地如鏡何足奇。能檢書人自不易。花窓影䠶琉璃嵌。繡枕香罨䲶鴦刺。羅敷正復向人驕。五衛將軍領六騎。五衛將夜廵。領騎兵六。君所經職也。來詩云中閨亦自愛夫婿。何用上頭千餘騎。故以此戱之。</text>
<title>次修出宰永平。又用前韻。</title>,<text>居士從今念七事。桑麻菀然民可字。永南永東吾所治。再訪金水曾失意。名亭百年得君吟。雲樹禽魚倐變置。溪山絶勝願云足。獄市都無治亦易。龍鍾未必到千石。蟹多何妨無半刺。會待雪霽千峰姸。臂一良鷹從數騎。</text>
<title>寄南學士秋日閒居</title>,<text>方冠碧氅烏几隱。不改蕭蕭舊風韻。龍山湖漲憶聯騎。簿領叢殘勘海運。二十秊間金馬客。公獨於吾敦雅分。正見黑頭籌三邊。自慚緋袍歷二郡。跨驢蹩𨇨勤相尋。黃花照爛開新醞。爾雅堂中繙古經。爲擧常華楚鳥訓。</text>
<title>次前韻示藝兒</title>,<text>索居三月無人問。風竹當窓數枝韻。樓中有書稍欲讀。自焫名香套套運。剩有閒趣尋蔗境。更無幽憂托箏分。邊坊細攷耶嬾城。故蹟時抄樂浪郡。黃雀啁啾集簷牙。一片烏雲雪意醞。買燭溫酒抵夜寒。與汝同看顔氏訓。</text>
<title>內閣校書。李直學，南李二直閣，沈待敎，三檢書同賦。次前韻。三首</title>,<text>淹貫經籍備顧問。揚扢風雅究聲韻。南山霧豹七日隱。北海雲鵬萬里運。書學博士何太忙。日掃萬字渠職分。散啣尙帶樞密司。虛名有似羈縻郡。小酉閣中時相逢。不喜北餠思南醞。方塘綠淨松花飄。雙鶴自舞非人訓。南部酒。北部餠。京師之美者。余不甚喫餠。豔句不數元好問。銅字新頒杜陸韻。春秋左氏義例嚴。緯書刪盡斗樞運。昭代風雅洌水間。天府圖書箕野分。誰憐龍門老校書。一生但願封酒郡。滿林梅子弄鵝黃。半是嵐蒸半雨醞。東二樓中金碧山。畵師疑是李思訓。杜工部陸放翁五七律分韻及春秋左氏傳。皆內閣新印。今宵有月停杯問。倚樓吹徹玉簫韻。云何倐忽夢幻泡。無乃支離元會運。熊經鳥伸謾古方。鼴飮鷦巢是本分。可憐屈首書魚叢。匹馬曾涉遼西郡。眼前物態看到熟。如藥九蒸酒九醞。一彈指頃五百秊。不知誰是薊子訓。</text>
<title>紫霞居士來訪。同賞南里桃花。</title>,<text>易被東風攪定心。緋桃初發試相尋。迷離正好窮花海。潦倒何妨托酒林。上巳淸明看又過。陽春白雪爲君吟。樽前素髮婆娑處。自笑風情一往深。</text>
<title>次韻寄干山待敎 三首</title>,<text>詩無足譏鄶風下。騷係以興屈子降。同時枚馬盛文詞。淮陽太守一味戇。美玉肯酬木瓜投。大鐘無聲寸撞。偏師拔幟已登城。敗將披甲猶戰巷。謾將庾語驚諸公。宜乎泥塗老于絳。黃金可博一釜醪。飮興平生健如虹。臨池強復詠鯫隅。滿堂贏得一笑閧。詞源濫觴始自今。共鑿龍門快導洚。詩家自有內丹法。一龍一虎相升降。初秊學杜晩歸蘓。似遣陳平來補戇。齊梁綺語摠狐禪。玉斗宜將慧劒撞。紛紛僞軆不勝裁。下俚巴人徧委巷。媚如山雞吐綬纈。贋似城牛冒衣絳。熊熊光怪望而知。闇淡爲霓鮮盛虹。紅裙文字飮孰賢。都屬蚊雷一塲閧。十日霖雨歎索居。滿庭泥水翻作洚。兩鬢玉環袍軟紅。宦途冥升不復降。秊來三佩赤縣章。每忤豪貴坐少戇。酒後開口輒論詩。此事或復近衝撞。跨驢慣自金門還。蒿萊鬱鬱城南巷。却喜長霖作意晴。夕嶺霞彩揚淺絳。身隷書局局屢移。朝沛暮汝小縣虹。中秊絲竹不自娛。兩部官蛙只管閧。最愛干山學士文。行無所事若治洚。</text>
<title>次韻干山待敎噉桃</title>,<text>新羅舊種鬱陵桃。獅子軍歸意氣豪。仙果曾爲兒所竊。壽丹今屬老而饕。大于金橘棊翁隱。禪似黃梅飮客逃。憶過密雲秋未半。車中滿載伴靑萄。庚戌秋入古北口。日噉桃子六七十顆葡萄數斤。</text>
<title>題贈佐郞鄭大業詩卷後。步原韻。鄭大業彦陽人。登武科。仁廟丙子從軍勤王。戰歿於雙嶺。褒贈戶曹佐郞。當其赴戰時。有寄家詩一首。裔孫某來示。請記其事實。</title>,<text>橫戈躍馬想當時。超忽平原楚些悲。壯志至今雙嶺在。殘編出世百秊遲。精忠報國身何有。力戰如君事可爲。未勒燕然終古恨。一篇佳傳且留期。</text>
<title>奉呈原任直閣金侍郞以副价入燕</title>,<text>縹緲星槎渡𩿼初。淡雲微雨更何如。春回雁塞新持節。月挂龍圖舊直廬。奇詭衣冠蠻使者。緬甸南掌諸番 風流文彩漢尙書。河間紀曉嵐宗伯 憶曾鞍馬輕千里。幽薊山川領畧餘。</text>
<title>贈李景寅檢書游燕</title>,<text>二十秊來校秘書。寮郞次第赴燕都。善爲華語眞名士。試著戎袍豈腐儒。萬里城窮看海色。太平車穩轉春蕪。兩峯居士憑相問。寫一枝梅更寄無。</text>
<title>新羅眞興王北廵碑 文多缺。有曰隨駕沙門道人法藏慧忍。意卽撰書者。</title>,<text>玄菟城葢馬山黃艸嶺何盤盤。新羅碑上漢隷字。千二百秊猶未殘。問是何世陳光大。句驪夫餘濊貊馯。雞林中葉英且武。區區自奮山海間。維歲戊子狩于北。撫綏夷俗誅梗頑。民土衆廣隣誓歡。嘉有功者賜爵餐。方言序次文武官。喙部大舍大阿干。當時似未習禊帖。字軆古朴斯可觀。</text>
<title>新羅三殘碑 鍪藏寺碑金陸珍書。文武王碑韓訥儒書。金角干碑書人缺。</title>,<text>鍪藏之義果安在。有建浮屠薶首鎧。椒宮奉佛薦福勤。阿彌陀像䧺嵬嵬。文武王碑攷厥詞。粉骨鯨津鄙哉噫。雞林之金出金櫝。更引𥞒侯令人疑。金角干者金庾信。有大勳勞爵亦峻。應嫌方言不雅馴。撰銘者曰授特進。是時新羅始慕唐。三碑字軆皆歐陽。</text>
<title>初夏 二首</title>,<text>莫笑今春未盖墻。蕪園一帶囿羣芳。鬢絲霜後風流短。書卷秊來意味長。分外幽禽飄逸韻。靜中新籜送微香。懸燈萬戶繁華夕。舊夢依依錦瑟傍。手種書窓樺十尋。夜來風雨太瀟森。靑驢亦効邯鄲步。玄鶴羞爲勅勒音。抱甕漢陰眞巧手。談天稷下竟癡心。風萱自是忘憂艸。嫰葉抽抽翠映襟。驢蹇不能出游。方學玄琴。</text>
<title>題畵扇贈大淵韓上舍赴燕</title>,<text>此蘭十秊前西游時。遇維揚高士寫贈僕者。令藝兒倣而爲之。盖亦不忘舊游之意。皎皎白松扇。家鄕洌水間。秋風吹柳塞。落月照楡關。香已滋新畹。人應返故山。壯游思再續。晨鏡對蒼顔。</text>
<title>北所直中</title>,<text>愛此秋宵月。流光近九重。依林燈熠熠。挾路鼓鼕鼕。暗號傳三箭。嚴更仗一筇。書生官衛尉。不負講兵農。</text>
<title>己未十二月。賡進春秋畢讀慈宮設饌御製五律韻。</title>,<text>承歡與典學。盛矣在斯歟。綵袖春長住。緗編臘尙餘。恩沾眞率饌。旨闡婉微書。六籍涵乾健。年年歲歲如。</text>
<title>南所直中。次放翁韻寄閣僚。二首</title>,<text>南北東西所。分更迭往還。樓臺流素月。雲木鎖春山。傲兀賢豪外。優游卒伍間。丈夫纔五十。莫笑鬢毛斑。灌夫眞醉妄。程李孰能輕。執戟成肥遯。監門替力耕。書燈隣秘府。廵鼓匝嚴城。約莫春宵半。離離斗柄橫。</text>
<title>浴佛日。次陸韻示學藝。二首</title>,<text>年年四月八。花絮滿城飛。歸去誇今是。浮生歎古稀。速賓陳佛饌。移病挂朝衣。萬戶燈初上。林梢月影微。已知燈節近。風掣綵旃飛。居僻園楡密。官淸廩豆稀。嬾拋雙齒屐。凉索對襟衣。拓戶成惆悵。笙歌在翠微。是日俗饌楡餻豆蒸</text>
<title>次韻送成鵬之參奉休暇還堅城</title>,<text>未老何人遽得閒。閒時攬鏡已蒼顔。身兼文武官三品。御賜圖書屋數間。宿世朱陳尋古里。他秊禽向在名山。都門柳色依依好。時復靑衫匹馬還。</text>
<title>次洞陰令餉燒春長歌韻</title>,<text>富貴而歸衣晝錦。有客亦倚邯鄲枕。宣力四方者爲誰。御邑大夫方酣飮。溪山尙有未了緣。三品五考加一稔。冬簽重理老故逃。秋穡關心實次甚。豊爲實。不豊不歉爲次。歉爲甚。 秊來非不愛吟詩。戒觸時忌稍稍噤。春深衙眷飽蕨薇。有似飢兵徒仰葚。平生頗怪墨吏心。見琴見弤皆欲朕。程詩月課是興學。焉識瞽宗與米廩。南來北去客譽多。專仗厨娘善治餁。洞陰吏隱淸而閒。戱墨日費三斗瀋。墓訟雖健奈吾何。三尺憲令遵守懔。卿卿我我各有法。白眼相看試問怎。行當拂袖歸去來。學種人葠計已審。燒春一壺餉故人。爲遣快步驚晝寢。長歌浩蕩轉四聲。那復區區究周沈。儻或相訪金水亭。漁艇乍動波淰淰。惟君與吾豈偶然。生同日辰官同品。</text>
<title>次洞陰令玉屛西澗捕小魚韻</title>,<text>魚目之珠大徑寸。鉛刀反笑干將鈍。騎驢時復過隣曲。偶逢杯酒終日困。梅枝着子靑猗猗。跂脚風窓一睡穩。畿東太守人侮之。山蘄野芥日再飯。行秊五十鬢若漆。滿朝頗疑藿食健。饞來妄意溪中物。一石鯈魚硬立券。有蟹無判誠戱言。何肉周妻是定論。硤戶雞笋差易得。豣在深山未必獻。官庖解牛上司嗔。對鍋何敢思肥腱。鰌脯蟹糠摠可憐。請使門人議重建。吾聞魚性喜暴腮。映日而嬉渠所願。爲人所捉始畏人。波上無一水底萬。滄浪之叟佯取適。欸乃一聲時時曼。君不聞關西廢郡山中魚。手摩其背不知遁。一自募戶盈三千。魚遂日駭而日遠。君今張網待渠來。渠竟不來誰能勸。風凄湍駛不見魚。丁夫植立衣盡褪。吾曹寧是食肉人。利口遷官羞虎圈。秊來食指了不動。還我春蔬滿盤嫰。人生一飽復何求。愚哉陶朱與猗頓。齒將豁矣可斷葷。庶使人羊各平㤪。芙蓉楊柳漢水東。與君同築放生堰。西征渡碧瀾</text>
<title>和贈陳仲魚孝廉</title>,<text>斯世囂然古。其人可以師。形聲窮解字。名義守箋詩。居恨雲溟遠。談忘午景遲。相看俱老矣。寧有再來時。</text>
<title>題李墨莊中書二帖</title>,<text>羅江詩話姓名留。西笑如今又幾秋。燕邸靑燈東岱帖。夢中人作畵中游。登岱圖球陽風物問如何。詔使樓船百丈峨。姑米村娘呈板舞。彩毫題徧竹枝歌。過海圖</text>
<title>題王伯雨孝廉畵扇</title>,<text>石上無枝數樹。踈踈點綴微紅。只應寫意而已。莫問是花是楓。</text>
<title>次劉松嵐題朱素人畵百合花絶句韻。松嵐名大觀。山東臨淸人。寧遠知州。</title>,<text>兀兀征輪傍海涯。嬾將詩韻證䃁椏。偶來玉磬山房裏。醉詠南宗沒骨花。</text>
<title>詠燕中諸子 七首</title>,<text>考古家分講學家。邇來風氣變中華。說文爾雅休開口。陳仲魚來誦不差。陳鱣字仲魚。浙江海寧人。紀曉嵐云邇來風氣趨爾雅說文一派。余見仲魚。盖其最用力者也。可廬十種書曾聞。便有佳兒字旣勤。鄭志刊行家學暢。曉嵐宗伯獨推君。錢東垣字旣勤。江蘓嘉定人。可廬大昭子。辛楣大昕從子。秋山一抹是姑蘓。窓竹蕭森燭影孤。江左收藏誰最富。試看蕘圃祭書圖。黃丕烈號蕘圃。江蘓吳縣人。藏書甚富。有時明燭澆盞而祭之。作圖屬諸名士題詠。人海人城愛靜居。名臣之子弱冠初。中朝雅望吾何有。媿爾慇懃贈隸書。曹江字玉水。江蘓靑浦人。監察御史錫寶子錫寶。乾隆中劾奏大學士和珅。今贈副都御史。玉水贈余詩有云雅望中朝著。新詩古驛傳。又贈隸書扇。瘦沈吟詩眞妙才。皇明侍講典刑回。花之寺裏人歸後。又得踈踈一幅梅。沈剛號𢈪亭。江蘓松江人。皇明侍講學士度後孫。能詩工書善畵梅。花之。寺僧維揚羅兩峯號也。妙語縱橫貯筆端。蕪詩錯擬杜蘓韓。春殘安得相將去。東洛城中看牡丹。張玉麒字瑞紱號漁川。河南洛陽人。題余詩卷云初年學杜晩歸蘓。請問先生盡也無。似此陸離光恠者。昌黎應亦下工夫。二豪士共墨莊携。馨白堂中醉後題。五柳風淸轟笑散。居然詩話古今雞。王霽字伯雨。直隷宛平人。彭蕙支號田橋。四川眉州人。墨莊伯雨，田橋共飮馨白館。乘醉來訪余五柳居書肆。田橋出示其詩曰。吾詩二雞字。可改其一否。余曰一是古雞一是今雞。不相干。坐皆大笑。</text>
<title>遼野車中雜詠 三十三首</title>,<text>身是三韓老祕書。如今行色似虞初。靑山八站愁鞍馬。大野粘天穩坐車。太平車長路相親雇僕陪。不妨官話與之詼。有時楊柳風吹面。渠自嗚嗚唱起來。趕車者愁殺春城沒膝泥。酒樓紅處一帘低。白翎雀挂彫籠裡。偏向行人了了啼。酒樓萬里舟車湊客商。全遼都會是遼陽。江南夏布無消息。海上官軍未解防。遼陽州村黌聒噪試相過。朗讀詩經未講多。皓髮先生方據椅。都都平丈奈君何。學堂盛京東去又興京。無賴秦家萬里城。洋匪未平苗匪動。黑龍江士半南征。甲騎覺羅宗室補靑衿。旗下諸生對榻森。箇裏金君何郡望。自言先世在雞林。瀋陽書院鳴鑼吹笛太嘲轟。紅錦籠車緩緩行。借問車中誰氏子。正黃旗女嫁章京。新婦琉璃殿屋喇嘛僧。黃帽鬅鬙最可憎。萬里明駝駄玉璽。干渠甚事後金興。實勝寺旋風沙磧晝常冥。遼水洶洶逝莫停。直北愁雲何處是。鄂羅斯界古丁令。巨流河烟臺塌盡礟樓空。四路㫌旗似夢中。且說如今風景好。松山嵐翠杏山紅。松杏古戰塲天下沮洳一板門。唐宗到此悔東轅。驊騮奮迅終無奈。十里程消洽日昬。板門站氊帽叱驢去種田。弓鞋驅𩿼甓門前。遼西不比遼東好。火酒三盃土屋眠。農戶垂幨兀坐睡瞢騰。一任雙輪鬪石層。寧遠牌樓今再過。遼陽白墖亦看曾。寧遠州六馬三騾廿字輪。高粱米帒載傾囷。斜陽裊娜鞭絲影。還學漁翁弄釣綸。大車大靸寬衫雌滿洲。野花紅壓玉搔頭。兒啼穩放腰車裡。對客求菸了不羞。滿女午景遲遲下石牆。小驢旋磑爾何忙。倦客矇矓來倚枕。主人翁自爨黃粱。飯店大凌河展白沙汀。朔氣氤氳艸始靑。豬陣離離蝌蚪似。羊羣不動菌亭亭。牧塲眼慣關東餑餑盤。兒童也解問平安。華東正味烹雞子。眞贋通行臘藥丸。餑餑舖雞豬酒麪任逢塲。一醉渾忘在異鄕。吸盡遼河難解渴。鹵蝦瓜子下堪甞。瓜葅舖小馬驕嘶齊上船。白騾䧺快截河先。風沙颯沓征輈發。西日平沈薥黍田。大凌河聖淸祠下獨徘徊。灤水沄沄塞外來。午供淸寒薇一楪。西山故事亦悲哉。夷齊廟雙雙彀騎問何官。店舍茶盃請一歡。戱劈蠻箋題對子。更開東扇寫風蘭。民官北鎭䧺峰奠海陬。旗民雜處古幽州。家家關帝嚴香火。縣縣文昌起一樓。永平府銀絲蝴蝶步搖簪。杏子黃衫抱月琴。家住天津歸未得。塞垣花柳又春深。嫖子邨戱荒唐一閧瞻。蘆棚四面拂雲簷。漢官袍笏看良是。三尺離離可怪髯。戱子遵街鐵籋響玲瓏。薙髮元來有巧工。向後畧存蝌蚪尾。霏霏一霎剪𣰥。剃匠幾處牌聯務自誇。撫寧城市小繁華。書香遠在高曾世。金字猶題進士家。撫寧縣市樓隨意把茶鍾。滿漢麁豪到處逢。往往鄕音多未曉。邯鄲賈客濟南傭。茶舖餠索濃纖點椀湯。通州城裏作端陽。滿街看賣菖蒲本。風物依依似故鄕。通州棃花千里坐褰簾。詩卷燕臺歲月淹。買取輕盈豊潤扇。楡關東出禦新炎。豊潤縣分司監督儼成班。髹卓中心捧筆山。點閱行人都沒緊。淸心丸去洞開關。山海關眞人種玉豈無田。遼鶴飛來勸學仙。可笑棲棲東海客。薊門車馬又今年。薊州</text>
<title>西征渡碧瀾</title>,<text>西征渡碧瀾。入于海州城。海伯閣學士。相對涕縱橫。出西門更西。北風捲我㫌。都護西河府。實惟海左營。朔晨拜上香。慟哭或失聲。館宇何肅肅。燈燭何晶晶。功曹與列校。相顧亦沾纓。因山旣戒日。請暇暫赴京。忽聞北客來。西馳更兼程。黃岡號頭站。客舍華而宏。文茵龍鬚燦。錦帳流蘓縈。吏役紛烹爨。獐炙雜鯔羹。發卒揚㫌幟。喧轟並出迎。我曾游燕中。習知彼之情。噫彼鞮象輩。其祖我逋氓。看渠黠且饕。於心實不平。事訖振徒御。遵海而南行。行役不知罷。忽忽付此生。瞻彼九月山。䧺哉碧崢嶸。驚湍觸石奔。欲涉馬顧鳴。攬轡越陂陀。衰艸棲殘霙。弭葢圖暫歇。訴牒堆案呈。假寐魂耿耿。蠟炬燒深更。靜言思往昔。淚眶時復盈。此府直西海。爲守且不輕。風帆可登州。詔使來崇禎。城畔皇華樓。猶有舊時名。如今禁漁舶。夏瞭乘天晴。廵徼課戢盜。按部督治兵。書生縱無能。庶幾報聖明。</text>
<title>炯菴居士齒搖將落。詩以慰之。第一編搜山海圖下</title>,<text>炯菴婢子米不淅。大率三匙得一石。無心嚼之驚捧頰。口裏周旋舌能索。出置盤中或如荳。使婢自媿終不責。齦齶之間半騷然。一齒色靑被傷劇。舌驅而出唇驅入。低耳自聞根聲砉。軟如荳腐不能嚼。黏餠塗涎送入膈。此齒已同旣剪爪。落地渾沙不復惜。我看世人齒豁者。笑時習以扇遮隔。一語分爲三四音。舌頭如櫻善投隙。斷來菁根有連皮。刮罷瓜肉見突𧖴。非梭非斧缺胡爲。還恐世人求其跡。相無食肉莫投筆。齒若編貝始獻策。</text>
<title>炯菴見和云齒已落矣。復次其韻。第一編搜山海圖下</title>,<text>夫子道窮不暇淅。古有仙人煮白石。嚼石元非落齒道。莫嚼三墳與八索。平生綺語吐不休。天惡其口陰降責。見子三日呿不下。對客呻吟無乃劇。一拔快同雞距脫。半摧惡似牛骨砉。病齶黃染酸棗晉。硬飯呑滯劣酒膈。樂正子春足憂深。楊朱一毛猶可惜。輔車相失不復依。唇舌爲隣無所隔。此竇兒時常一開。俗輩今復出其隙。世俗削柳工補闕。看雖亂眞非血脉。頗異燕兒墮馬傷。惡似魏客入簀跡。自此莫讀復莫吟。三十六敲猶下策。</text>
<title>又題歌扇 第一編代人題歌扇下</title>,<text>于金堆下雨霏霏。艇子坊前春水肥。爲是江南新曲子。滿城兒女踏歌歸。</text>
<title>送人沁都有感 第二編贈人南歸下</title>,<text>海天秋望倚荒臺。表裡山河信美哉。黠虜休誇飛渡便。庸兒終媿伏波才。一鉤犀帶騰空去。幾隻皮船蔽海來。沁水悠悠千古恨。誰將甞膽付含杯。</text>
<title>次韻題松臯申氏艸堂 第二編鼾睡者下</title>,<text>快快新晴布綠藜。故人居在亂流西。白雞籬落穿僧菜。烏㹀庭除吃聖虀。眞率杯盤陳外舍。吉祥機杼響中閨。春山數疊堆藍色。對此無心羡楚珪。</text>
<title>李侍郞東莊再賦 第二編貞西夜集下</title>,<text>邱園此爽塏。遐心復焉如。振轡紅塵表。飛葢層城隅。邈矣古碩人。懷哉賢大夫。山色白鳥外。林景黃鸝初。飄飄野衣冠。承風展起居。卽事問陰晴。所說陳菑畬。繁枝合遭刪。穢艸云當除。樵夫過借鎌。釋子來助鋤。逍遙陟前坂。太息望彼墟。伊余棲棲者。何時結茅廬。</text>
<title>靑石洞 第三編午正門下</title>,<text>靑峰挾路欝嵯峨。鐵騎曾從石穴過。假使一夫橫戟立。英俄爾代問如何。</text>
<title>娘子山 第三編甜水站下</title>,<text>娘子山前颺酒帘。登墻時復見濃纖。風高暮磧角鷹疾。霜落寒潭金鯽潛。何妨皁衣對據榻。難嗔紅帽來掀簾。楓林十里重回首。靑石悲歌涕淚添。</text>
<title>五雜組 三首○第四編葛山江倉下</title>,<text>五雜組滿花席。往復來關東驛。不得已見貴客。五雜組鵲衣隷。往復來眞痼弊。不得已催春稅。五雜組錦鱗魚。往復來黃驪湖。不得已又一壺。</text>
<title>秦漢瓦當歌 癸亥臘月以後</title>,<text>君不見今日西安府。漢碑林立如禿錐。開成石經號最古。又不見漳河鳴逝鄴城東。村翁時賣銅雀硯。誰辨阿瞞與季龍。秦帝重關漢離宮。長安土瘦槐根出。可憐零落綠䲶鴦。丞相臣斯臣何筆。犂翻阿房沼甘泉。幾處春蕪羃寒烟。螭蚴好望飛上天。土暈苔花怪爾全。古人作事眞不苟。陽欵陰識辨背右。金石畢出瓦繼之。人世茫茫亦云久。嗚呼嶧山碑已野火焚。西京八體徒紛紜。今之學爲小篆者。讀此四十瓦當文。</text>
<title>季父回甲壽席恭進</title>,<text>文雅與淸儉。吾家世世傳。抱經敦古學。尙德景先賢。韋布眞天爵。林泉是宿緣。弧辰來奉觶。風物又新年。</text>
<title>是日更次先曾大父周甲壽席韵</title>,<text>泉石中間晩奉身。何曾錯比竹林人。翠箋拂墨追先世。弧席飛觴感卽春。撘護友分盈笥暖。淳母兒獻一盤珍。溪亭醉後編歌詠。生老昇平對六親。</text>
<title>院鶴次韻。奉呈金楓臯院閤，沈斗室直閣。</title>,<text>對鶴何難揣鶴心。一飛飛去返瀛岑。低頭更戀樊中啄。勝似摧頹放在林。</text>
<title>南思潁直學士出知春川都護府</title>,<text>知州啣綴一條淸。有宋諸賢昔所榮。五馬兼騘來刺郡。雙鳧爲舃去朝京。彭吳古道春山疊。梁貊荒城遠水縈。最好昭陽亭上望。環滁嵐翠醉翁情。</text>
<title>春川都護內閣餞席。次諸學士韻。</title>,<text>何處分符好。雲山深更深。吏塗兼試手。經術夙存心。帆落春江口。樓開叢桂林。漢碑如可得。聯唱發希音。府境舊傳有漢彭吳通貊道碑</text>
<title>燕翁小齋</title>,<text>我謂北坊好。家家平遠山。散啣游日下。衰鬢對花間。雅酒何須諱。眞詩不可刪。慇懃白墖路。又醉策驢還。</text>
<title>三淸洞花園</title>,<text>二十年前酒。依依飮此亭。縱然腰綬紫。難得鬢絲靑。鏟壁添新屋。舖沙展舊庭。杏花猶有半。杯到莫言停。</text>
<title>次韻贈朴士行</title>,<text>吾詩君過許。此事或陽尊。已見操戈室。休云弄斧門。燁如華設彩。粹若玉含溫。試問胡能爾。六經早立根。</text>
<title>春晩小酉齋賞桃花。次景寅韻。</title>,<text>我今何所似。蠶老已三眠。狼尾猶分筆。龍鬚更設筵。忘年敦雅契。同舍湊天緣。卽看緋桃綻。春風續唱傳。</text>
<title>復次諸寮韻</title>,<text>分修日曆古蘭臺。時復相追雅集開。老去爲詩多戲筆。花前命酒可深盃。似驢旋磑重重踏。如燕尋巢歲歲來。翠竹夭桃依舊好。瞢騰不識十年催。</text>
<title>次徐洗馬東郊別業韻 二首</title>,<text>嫰柳參差詎肯齊。不知何處有鶯啼。碧峰高可三千仞。渙渙然流都是溪。宜將宋律琢磨光。文焰誰齊李杜長。東軆程詩殊可恠。也非歌引又非行。</text>
<title>北屯看花。學兒有作。次其韻。</title>,<text>城北饒蒼翠。軍廂久護松。村村白茒潔。處處碧桃濃。細路丫難辨。遊人萬可容。吾知居者意。販果捋侯封。</text>
<title>景福故宮</title>,<text>每過此宮歎。曾未滅倭奴。螭柱森猶在。獅欄剝欲無。衛兵眠落絮。騷客坐春蕪。緬想古賢輔。端門佩玉趨。</text>
<title>贈徐注書</title>,<text>南麓迤迤盡。懸鍾說舊墟。故交零落後。同閈往還初。筆旣䧺騈儷。官猶攝起居。傷心笏園稿。字字是瓊琚。</text>
<title>成主簿餉四種魚</title>,<text>君今所居職。實惟周官䱷。爲餉數種到。感歎且奉書。鯔長一尺餘。魚中最秀雅。本艸劇稱佳。産於東海者。曾看芝峰說。舌魚亦鰈魚。樂浪多此類。域號所由歟。絡蹄疑落第。應擧者不甞。蹄第混平仄。音學先荒唐。箭魚小小魚。茫然不可註。細觀其爲形。必是海之鮒。宦游二十年。佩符多山郡。海錯何從沾。薇蕨似本分。</text>
<title>小酉直廬。聞景寅彈琴。</title>,<text>詎意霜雙鬢。君琴我復聞。直雖踈數異。務或實兼分。墜絮紛疑雪。繁枝蓊若雲。送春憑醉筆。率爾不成文。</text>
<title>李懋賞得讌酒一小壺而至。次前韻。</title>,<text>眼花惡可已。圖說許傍聞。詩似龜毛刮。杯堪獺膽分。淸歌誰白雪。拙舞豈靑雲。略有虛名在。問能直一文。時編校鹵簿圖說</text>
<title>贈奉杲又次前韻</title>,<text>棃花飄欲盡。無恠晩鶯聞。飮寡葫蘆致。鈔昏靉靆分。午鼕纔象魏。申叫已書雲。小學唯君在。森森隷古文。午正擂鼓於敦化門樓。申前一刻。衛卒叫報內閣門外。以爲公退之限。</text>
<title>浴佛日。李君仲立來賦詩。次其韻。</title>,<text>且共兒孫坐。幡竿話密稀。健猶知杖冗。閒稍見驢肥。隣酒賖斟可。街燈約玩違。懶無新著說。國語任非非。</text>
<title>次韻燈夕 三首</title>,<text>高卑異級覇承皇。華儉同條賤補良。柹顆層編雙串餠。蓼花堆糝萬枝糖。騰空凜凜風爭火。配月離離影掩光。報道東隣供佛豆。今年強復踏昏黃。詩到坡仙配玉皇。紛紛餘子右無良。攪藍百甕纔衣靛。煮蔗千畦始喫糖。莫問天球要眇響。須看寶鼎陸離光。佛辰强韻聊相屬。一盞鵞兒笑對黃。穉孫讀史起三皇。能造幡竿性所良。速客盤羞憐半菽。餞春邨釀罵如餹。可疑星霣春秋世。始信燈參日月光。焉用燕臺元夕戲。彭轟萬斛費硫黃。</text>
<title>次韻端陽</title>,<text>共把端陽盞。先廵讓以毛。飄飄猶志遠。嶪嶪奈年高。髹竹新恩箑。緋綃舊品袍。數君勤見訪。曷不灌醇醪。</text>
<title>奉呈薑山尙書按節關西</title>,<text>吾東門戶是關西。不起公誰慰彼黎。山水素稱杭浙似。風流洽與白蘓齊。防燒盡變茅爲瓦。禦决多將柳植堤。霜鬢不忘游浿上。靑林十里亂鶯啼。</text>
<title>斗室學士，權承旨，元校理，李正言。同游蕩春臺。</title>,<text>漢北門東舊路長。平生邱壑遽難忘。數重嵐翠何山郭。十里菰蒲小水鄕。剡曲開衙裁玉版。薊門㱕槖試螺香。新秋史局闌珊意。坐對吟蟬樹樹蒼。</text>
<title>送元若虛檢書監珍島牧 二首</title>,<text>把盞依依唱渭城。山靑水白望中縈。厨無鴉䯻云誰飪。野有龍鬃奈是生。俸不能令茅屋潤。賦何忍見葦田橫。秪應天駟星分照。極目乇羅大海平。本牧無官婢。君又無馬。遷延未赴任。爭云掌牧勝專城。何必腰間墨綬縈。淸士縱疎阿堵物。卑官終涉可憐生。分司稅額疑恒半。列閫文移怒輒橫。小酉閣中重叙別。吾言君莫笑平平。</text>
<title>北屯草堂。次斗室學士韻。</title>,<text>桃林何必問榮枯。車馬乘秋亦甚都。眞箇詩人何處得。不能飮者是中無。池荷破碎凄堪畵。堤柳摧頹婉可扶。試向城東溪上醉。此身終竟着江湖。</text>
<title>元僕正吳園共賦</title>,<text>浮世重陽幾度迴。提壺挈榼共登臺。行人渡鴨從當別。太僕驂龍可蹔來。森肅待霜楓盡老。伶俜耐雨菊先開。依依舊日題詩處。翠壁幽泉半沒苔。</text>
<title>始到驪江。次州牧朴學士韻。</title>,<text>宦游今倦矣。邱壑寄深情。紅樹邨邨合。秋岑處處明。閒裝嫌馬快。幽溯恃帆輕。朗誦前賢句。婆娑有古城。</text>
<title>竿島閱兵。挂席訪神勒寺次韻。</title>,<text>東殊𡷾崒。迤迤到此低。墖陰籠月北。旛脚擲風西。卽事閒忙並。玆游雅俗齊。試看蕭寺外。鉦皷沸長堤。</text>
<title>䠶塲次韻</title>,<text>演武塲寬畵閣東。楓林一帶着霜紅。黃驪列校歡聲動。學士親彎鵲尾弓。</text>
<title>淸心樓。次牧隱韻。二首</title>,<text>飛鴻落木緫愁端。那更臨流鑑皺顔。舍利碑殘麗代寺。分黎水出漢時山。試思書劒成何事。不及漁樵老此間。倚遍東樓欄九曲。十年忙始一偸閑。休說前朝奉異端。好留甎塔記孱顔。眼中苕霅淸泠水。畵裏荊關黯淡山。白舫漁歌先輩事。滄洲雲物百年間。官樓佛刹都經過。自是閑人處處閑。</text>
<title>利川道中次韻</title>,<text>欲歸歸亦易。今夕且明朝。水驛帆差疾。山程馬較遙。白雲生遠郭。秋樹帶平橋。三作黃驪客。湖光每見招。</text>
<title>南汝修江天田舍</title>,<text>對此秋江色。何妨下第歸。薄莊君所有。高卧孰能非。霜重蘆花老。風驚槲葉飛。恠余雙鬢皓。未坐釣魚磯。</text>
<title>贈元校理以書狀官赴燕</title>,<text>共醉西園醮甲觴。燕雲一別意茫茫。天文夜動行人宿。朔氣秋嚴御史霜。滿漢千官驚玉貌。江蘓七子和瓊章。摧頹閉戶從人笑。三渡遼河鬢已蒼。</text>
<title>贈李季鳴游燕</title>,<text>爲說燕中事。今宵罄一樽。笙歌隆福寺。車馬正陽門。手向吳儂揖。口交蜀客言。如君三絶技。可以入中原。</text>
<title>金冬心五百斤油墨歌</title>,<text>維揚金農字壽門號冬心。或稱昔邪居士。心出家菴粥飯僧。以畵名海內。畵徵錄畵舫錄中俱載姓名。稱其寫花木。奇柯異葉設色。非復塵世間所覩。余游燕中。與羅兩峯聘相好。羅亦維揚人。學畵於冬心。喜作梅花長幅。倣古仙佛畵法爲鬼趣圖。題詩者甚衆。每爲余道冬心淸孤絶俗。余今老矣。不復遠游。而冬心手製墨。楓臯院閤斗室學士各藏一丸。出示余。感而賦。今之墨歌何寥寥。安得復起蘓黃晁。此墨誰人贈韓客。小函雙螭飛度遼。冬心居士楚遺老。五百斤煤萬杵擣。至玄萋萋揚紺朱。眞香漠漠非臍腦。愛畵梅花羅兩峰。憶曾黃金臺下逢。貽我一幅意鄭重。自言少日師金農。金農筆態過馬遠。雪竹風蘭散百本。杭浙古家爭收藏。冬心小印鈐識宛。滿洲衣帽漢心膓。游戱丹靑鬢如霜。我是再游燕中者。頗友其人與把觴。嗟乎冬心老死邗江曲。姓名空留畵舫錄。未見高人盤薄時。摩挲一寸庚庚玉。</text>
<title>次呈斗室學士立春韻</title>,<text>世味應同一臼辛。些些凋盡鬢邊春。曾追秊輩開詩社。尙有風情趁酒人。竹色凈沈深碧玉。柳條輕糝嫰黃塵。早愁花海東風裏。可着龍鍾已老身。</text>
<title>送鄭濟德赴任利仁道察訪</title>,<text>分修日曆且低頭。五六年勞例得郵。定有家鄕差近喜。元無民社許多憂。閒時夜引紅娥飮。勝處春鞭白馬游。何似摛文東院直。錦江波映翠屛樓。</text>
<title>次贈仲立</title>,<text>我髮秊秊白。君篇日日新。結隣期晩歲。修稧屬深春。香鼎趺於几。醪樽羃以巾。相從談古學。世誤目詩人。</text>
<title>送李聖臣撿書監興陽牧</title>,<text>石渠初選半看無。我與君今雪白鬚。兼帶祕書官誥雅。分司羣牧俸錢腴。騅駓驒駱飛騰圈。鮸䲐魵魦塞破厨。朱橘林中瀟灑卧。湖娥雖艶奈何吾。</text>
<title>次呈徐竹石學士坡韻獨樂園</title>,<text>觀公近日作。恥居古人下。不願韋左司。何有孟東野。僞銅與贋玉。紛紛列罍斝。公則有巨鼎。望而知其夏。沿流涉騷些。窮源到風雅。此道自不孤。時賢共結社。賤子髮已皓。未足謂能者。公時枉佳藻。深知喜問寡。况公尊世學。規度森弓冶。坦塗無可疑。焉用策老馬。除非杜韓蘓。所安多姑舍。詞林得慧斤。榛莾行可赭。試聽鳳鳥音。異乎鴉啞啞。</text>
<title>李懋賞與藝兒。直中詠蜂興托。超悟可喜。次其韻。四首</title>,<text>無情花也有情蜂。天性由來隔一重。花自嫣然紅獨立。蜂來沸沸說奇逢。花碎花飄不係蜂。任他剛嘴透臺重。雖然若自花邊說。終似風狂惡客逢。蜂見花時一擁圍。憐渠應怕餉期違。何如嫰白輕黃蝶。就嗅生香漫浪飛。蟬腹蜂腰孰大圍。蟬飢蜂飽理殊違。百蟲皆罥蜘蛛網。蜂子居然抉網飛。</text>
<title>次韻寄題鄭生楊根之龍津精舍</title>,<text>翠老詩中縹緲山。山靑問有幾人閒。君今一屋長棲息。我昔扁舟數往還。罨盡岸縈春樹外。玻璃水瀉碧峰間。未全髮白江湖去。似是浮生一大關。</text>
<title>奉讀史局諸公唱酬長句。日省錄起艸亦職也。不勝愴褱敬次。</title>,<text>憶曾靑鬢耀華簪。爲問微才解苦吟。散騎綴班鑾衛近。秘書通籍瑣闈深。何論屬艸儲藍本。自有傾葵捧赤心。閒說堯年嗟已矣。名山副史閟如今。</text>
<title>贈順天監牧徐敬哉</title>,<text>小中華裏小江南。謂有霜秋橘柚柑。三種秊秊三百顆。箱封題贈柳泠菴。</text>
<title>寄李景寅拜峯監牧</title>,<text>汧渭之間放牧宜。飛龍千駟衛京師。地官稅外新郊遂。天策營中舊部司。似是馬曹雖可笑。薄言駉者豈無詩。聞君鈴卒多驍健。又善嗚嗚畵角吹。</text>
<title>奉呈斗室學士按節湖南</title>,<text>百濟全疆跨兩湖。湖南風氣近江蘓。衣冠濟楚爭棊品。閭井瀟閒擁橘奴。劉大刀䧺開幕府。甄神劒僞號京都。氷心玉貌憑態軾。五十餘州悚也無。</text>
<title>秋日閒居。■效白軆示學藝。十二首</title>,<text>湫隘何如晏子居。市樓稠處一茅廬。關門亦自知時序。叫賣鰽魚到鮸魚。鰽俗稱葦魚。鮸俗稱民魚。緣底忙鞭快馬馳。有何憂去步施施。翁今坐在蘆簾裏。罨鏡閒看白傅詩。蛛網迷離露顆垂。蓼花紅亞兩三枝。敗甎牆隙瑤環響。輸瀉秋情竈馬兒。溪水嗟爲浣女渾。困於沙礫咽橋門。可憐露白風淸夜。解作淙潺枕下喧。倭瓜湯軟飽朝曛。未必長齋也斷葷。紅露三鍾衝玉乳。不能無此一醺醺。俗名渾沌酒惆悵南園與北溪。秋來嬾不曳靑藜。異時那作單車客。直到盧龍古塞西。郞署暫爲轉對官。堪誇親戚友朋間。我生星命知何似。二十餘秊供奉班。今世誰能萬石君。三蘓又敢擬䧺文。兒曹俸粟支當朔。略解吟詩可謂云。橫吹鳳琯不堪聽。身是龍髯斷後伶。羣玉府中無坐處。仙郞箇箇鬢絲靑。靑翁胡不至今存。燕叟風痾忽廢言。縱有匹驢無可往。秋花相對且開樽。衛尉何論不直文。緋袍玉圈是靑雲。圖章刻出頗淳古。五字龍驤副護軍。素壁重重舊贈聯。論交侈甚十秊前。古杭川蜀諸詩社。可笑曾將姓字傳。</text>
<title>竹間舍鸚鵡</title>,<text>綠牕銅架鎖深深。㱕夢新秋繞隴岑。啞咜不言君莫怪。渠應所學是華音。</text>
<title>景李檢書免新會。次呈酉酉翁。二首</title>,<text>無怪斯翁愛是廬。榧林深處石壇墟。家貧兒輩從干祿。秊邁吾曹急著書。舊硯穿窪磨不已。深杯泛凸釂無餘。封胡遏末何曾數。四色庭蘭秀燁如。翁名四子玄皓靑黃故云。憶曾西尉伴周廬。學種秋花返故墟。但願酒泉爲太守。已知毛穎不中書。朋交零落應無幾。歲月飛騰略有餘。年輩參差敦宿好。兒郞同舍又何如。</text>
<title>大酉齋校書。戱奉寮席。</title>,<text>對書愁纈一重紗。賴有玻瓈靉靆遮。烏竹舊看萋露葉。黃葵誰種爛秋花。聯詩玉版徵溪署。支酒靑銅檄島衙。抱朴仙翁同舍好。問君何日訪丹砂。</text>
<title>校印之暇。共賦所見。五首</title>,<text>小品家家盆種看。葫蘆頂傘綰成團。癡人到此應驚倒。虎攫龍拏滿地蟠。樅婆娑欲老檻前株。藤蔓來纏略就枯。翠葉黃花瓔珞子。數枝風韻未全無。槐風投雨撒汰于簷。童拾餘殘鼠亦沾。頗恠化工生物意。蝟皮封護始何嚴。栗竹之烏者禀純剛。細葉蕭踈最耐霜。不似南中蒼玉質。移栽漢北望秋黃。竹何人不覩向陽傾。謂衛渠根豈本情。照耀新秋庭院好。靑銅鉤子掛金鉦。黃葵</text>
<title>輓朴燕岩 四首</title>,<text>尊酒論文盖有人。曺溪白墖尙嶙峋。如今試問悠悠世。五十年交幾箇眞。偶然游戱至奇文。灤水金臺拾異聞。當日問誰揚狗監。大人詞賦竟凌雲。嶺雲湖月宦游還。一部農書篋裏殘。畧試平生經濟手。名留循吏傳中看。山榴依舊蓊書堂。花發明年忍擧觴。淚落白髭癡獨坐。傍人謾說魯靈光。</text>
<title>贈紫霞學士出宰龍岡</title>,<text>浿水入海處。樂浪增地縣。考漢志樂浪郡之增地。爲今龍岡縣。 漢後千餘載。山河未甞變。若述名宦志。應爲數十卷。寬者手撫甿。酷者棓撾椽。非農善課粟。無蠶善調絹。灰甓繕雉垜。松堠暎馹傳。補綻旗與幟。拂塵弓若箭。以玆爲茂績。兢兢免于殿。君何獨不然。揮翰坐別院。醞藉風流守。父老驚初見。</text>
<title>贈鄭君復</title>,<text>子號曰農丈。于今已十秊。初意在把鋤。元無一區田。栖栖湖嶺間。投奔太守賢。騎坐非其馬。浩蕩覽山川。醉卧非其酒。縹緲聽管絃。雛妓揀慧者。敎詩憐更憐。嗟哉老書生。有玆一塗焉。忽復念鄕里。妻衣百鶉懸。千里一輪月。兩地雙淚漣。曩子寄我書。苦語頗纏綿。願君且拭淚。聽我歌此篇。不能㱕而耕。君爾我亦然。今雖欲㱕去。華髮已盈顚。焉有華髮翁。其力能開阡。湖人燒巨竹。逼取靑涓涓。斗醞衝一勺。美味令人仙。聞君北歸期。桃花紅始燃。試沽一墰來。醉倒桃花前。</text>
<title>挽南汝修</title>,<text>同社通家宿結緣。上游相訪駕漁船。能詩下第羅昭諫。未仕還山孟浩然。丙舍名花三百本。旗亭斗酒十千錢。浮生快足如斯已。有淚何須灑九泉。</text>
<title>戚兄洪同樞回甲</title>,<text>人坐周甲杳難期。默待駸駸自到時。書不足看花兩眼。愁何必皺雪雙眉。脩筇鶴氅誇新穩。快馬戎裝笑昔癡。試問唐城游釣處。如今羣從健翁誰。</text>
<title>次楓閤詩扇韻。兼呈竹石尙書。</title>,<text>杜詩龍象也。有髓亦有皮。退之嘬其髓。坡翁淑退之。吾儕小匠師。偶拾殘繩䂓。公今來爭利。魯卿不拔葵。况又匿全豹。點斑誰能窺。桐伐嶧方彈。竹割嶰始吹。杳杳鵬底鳩。仰首怪南爲。詞林舊老在。喜甚逢漢儀。我苦爲前糠。願公徐揚箕。便面續戱題。定論待來玆。</text>
<title>竹石尙書餽山東棗 丙寅夏。江蘓商舶載山東棗千四百石漂泊濟州。朝家愍之。準銀貿取。許由旱路。商等蹈舞而歸。</title>,<text>淄靑千斛舶。飄蕩到儋羅。頗解來來隱。聊爲纂纂歌。皺均香不壞。仁細肉還多。已見難民舞。朱提費則那。</text>
<title>丙寅夏。撿舊篋得蘇州孝廉黃成芍藥一幅。令藝兒倣寫。仍次其題贈七絶 二首。</title>,<text>嫰白生紅作態同。元來空色義相通。陀羅枝弱疑無骨。飛墜徐郞粉本中。一朶嫣然逈出羣。蘇臺戲筆尙留芬。花中可恨無強對。急向文家乞墨君。</text>
<title>苦熱卧小軒。睇二種飛禽戱賦。</title>,<text>棲集宮園松樹端。求魚遠赴漢江干。不須關汝閒忙事。颺雪晴空最好看。鷺鶿弩目盤飛往復回。形雖鷹也沒鷹才。雞雛已大愁難攫。且待街童送鼠來。鳶</text>
<title>飮馬長城窟行。擬高麗樂府。次楓閤韻。</title>,<text>結髮學韜鈐。慷慨輕一死。立身事明主。名編執殳士。恨彼耶律氏。奪我南蘓水。輕騎破重關。伸威數千里。朝䠶白山鹿。暮食遼河鯉。遼河浩湯湯。壯士意未已。牧廠春蕪綠。塞垣霜華紫。拓地建城邑。奚帳日遠徙。功成恥自伐。角巾東歸耳。念此不能寐。彈劒敗屋裏。</text>
<title>送平康徐使君之任</title>,<text>何憂一小縣。京兆舊星郞。故府隣弓裔。潺江湊帶方。讀燒蟲蠟瑩。吟劈繭箋香。別後秋花好。誰當屬我觴。</text>
<title>送成鵬之迎華察訪</title>,<text>我昔陪鑾過。君今掌馹居。匝屯紅䆉稏。沿埭白芙蕖。郵將輝金甲。官騶穩版輿。問携東畵譜。評品在公餘。</text>
<title>竹石尙書游金剛而歸。以楓桂石三種餉楓閤。各賦一絶。次韻。</title>,<text>露染臙支風戾乾。一壺揷擬萬枝攢。木將方寸岑樓喩。山把須彌芥子看。長安寺楓葉桂於松類逈仙凡。皮相紛紜目以杉。洞釋羣疑花似雪。游東海上更春衫。摩訶衍桂枝偶得罡風一噫成。播分形色亦無情。問誰癡絶來蒸土。萬里逶迤也甓城。衆香城石子</text>
<title>題奉又思潁亭</title>,<text>漢南風氣似河南。一帶烟波暎蔚藍。綠野正中觀稼榭。白雲多處著書菴。宦情投老年年淡。㱕夢逢春夜夜酣。古潁何如今潁好。醉翁詩序續成三。</text>
<title>次韻贈徐攸好，宋受卿。</title>,<text>隣居敦世好。還往展平安。我免爲詩固。君能取友端。梅黃憐耐熱。竹老飽經寒。病怕端陽酒。權宜設粉團。</text>
<title>又次徐攸好韻 三首</title>,<text>數來何處好。南郭舊書堂。有客勤行酒。端居愛點香。暑花多大瓣。脩竹性微凉。試問閒程課。坡詩掇剩芳。喬木老如彼。百年不改堂。望門森玉樹。入室藹書香。蕉葉行題句。桐陰坐納凉。浮生困穢濁。除此有何芳。庭有可譽樹。居無遠眺堂。萱薹齊綴蘂。筠粉細飄香。始識忙生熱。元來靜得凉。棣園聯唱處。韡韡有餘芳。</text>
<title>偶題</title>,<text>頗怪平生樂遠遊。如今病卧小書樓。茅簷鬚拂翛翛響。又想江湖萬里秋。</text>
<title>次竹石尙書華城陵園殿奉審韻</title>,<text>曾備金門直。屢陪豹尾深。山河森在眼。歲月倐驚心。有俸支京口。無田灌漢陰。時能說舊事。何異隴枝禽。</text>
<title>銅絃琴賦</title>,<text>余聞夫銅之所自出兮。崒嵂嶄巖首山之底。奔逬蟠挐互肱肘兮。挫頓延蔓錯根柢。廓深隧之旁通兮。響虗谷之幽訇。石液鍾乳漏其內兮。懸累累而凝晶。𪓟鼊靈螺伏其側兮。發淸吼而宵鳴。淸泉滲漉之淋泠兮。紆曲曲而鳴逝。山巃嵸而氣異兮。若雲物之初霽。於是吳濞幸通。孔卓成羣。發徒如林。擧鍤如雲。冲冲許許。杳若鯪穿。交冥歧而顙遌兮。瞰惴惴之幽泉。折綠榦之磊砢兮。出窈窕之玄天。萬冶風生。鐵蛾揚翔。和鉛投錫。變赤爲黃。窸窣抽絲。柔靭溫剛。桐天栗地。瑟然高張。前豊後殺。曼宮促商。劃交䟽之分楔兮。森鐵牙之林立。闚幽越之窅墨兮。飛玉蜨之帖帖。安棐几而顧之兮。良有異乎御瑟。有端肅之一士兮。默精究於玄律。飛遐想於縹緲兮。獨信手而徐拂。其敲之之狀則鴉羣次於冥薄兮。聚或散而飄墨。蹇高矯而再集兮。象沙宿之鶄鶒。春潭綠而湛波兮。風柳絮之紛墜。時雙雙而疊來兮。或仙仙而單至。其爲聲也兼金絲合彈吹。迫而聽之八音備。孤臣棄子躑躅於霜野兮。寡鶴征鴻滅沒乎雲端。潨潨琤琤。鳴泉漸磐。蟋蜶斯螽。跂跂跚跚。得時齊鳴。據穴潛嘆。風砧露杵。傷心歲寒。巴停秣而不仰。牙失志之所在。匣鹿贈塵鼠畏。彷徨却走。太息流涕。何泠泠之妙悟兮。又轟轟而武厲。始如祗禋淸廟。祝史齊明。苑木森肅。風露凄泠。簫管飄而未返兮。戛特磬之孤鳴。忽若邊圉旣淸。師徒還凱。桓桓曁曁。雪戟霜鎧。鎗鐃鈸之相切兮。倐鏜鎝而震駭。此其始終之理。而焦緩之殊軌也。客曰惟斯琴之以金爲絃。敲而代彈則旣聞之矣。夫以西洋萬里之外。遐夷奇琴。涉蠻越跨燕雲。操之以東華之正音則奈何。柳子曰否否。四夷之樂。先王所不廢。故周序鼓南而羌笛悲於漢代。夫聲所同也。器所異也。聲器相盪。樂無二致。若以兜離之音。異乎夔乙之義。夷而鄙之。戛而棄之。則是貝多傍行。身毒之字。谷神所刱。肅愼之識。終不可翻以蒼史也歟。</text>
<title>劒舞賦</title>,<text>二八淸揚雙美婦兮。今夕華筵洵超羣。■綠紗對襟軍健裝兮。斜纏錦帶■弸紅裙。鴉鬟翠笠兮若何爲容。向人乞簪兮羞夫君。腰鼓一聲兮齊袖擧。微顫細怯兮弛復張。凝眸瀏瀏兮秉志貞固。按節徐赴兮輕跋裳。繾綣纏綿兮蜿相交。拊膊彈指兮潛合章。渙散分北兮沛然征。彼姝者子兮一何仙仙。絲管嘈啾兮忽無處所。情與聲通兮莫知其然。蜂停蝶住兮澹無風。柳絮落花兮漫漫滿天。凝神斂志兮每反顧。三尺秋蓮兮交中央。回翔折旋兮念在斯。悠悠忽忽兮無相忘。胡罥余裔兮迂回過之。視爾若遺兮何其嚴也。去翩翩兮忽復來。終不可捨之兮又何饞也。彎臂伸指兮斜側視。意態妖嬌兮何其酣也。回身揭裾兮飄紅裏。竊喜潛驚兮又何憨也。反復浸淫兮恐不可旣。滔滔未央兮實勞我心。音至節改兮仙然跽。風裙綷縩兮無人見。鳥伸熊經兮昂復俯。百脉應節兮如跳綫。安簪整䯻兮重結纓。拂劒却立兮何䧺哉。先驟雨使導之兮。乘回風兮馺後來。晃爛燁其離合兮。抨紫電兮翼文雷。風燭熒煌兮蕩迷離。旋轉飄迴兮無時已。鏗然擲劒兮背立彈。香汗滿堂霏霏兮拾珠翠。亂曰錦水湯湯兮流不停。文王故都兮羣山靑。雙樹婆娑兮飛紅亭。銀燭紗籠兮眇如星。簫皷橫波兮釃綠𨤍。美人起舞兮飄伶俜。回眸眄睞兮知丁寧。遙望天際兮杳揚舲。江北江南兮雨冥冥。</text>
<title>蚊賦</title>,<text>嗟物理之莫鏡。鷆何爲乎母蚊。考含生之至細。捨玆蟲而無聞。建兩翅而有餘。復安睫之崢嶸。蝴軒軒而默默。孰假汝以嚶鳴。方羣聚而輥轉。人或疑天震霆。乘陰氣之慘毒。畏太陽之熻爀。抱孤葉而黏趾。翥空盎而戢翼。維時季夏。溽暑蒸鬱。爰有酸儒。瑟居蝸室。朝蠅共飯。夜蚤同衾。搔首踟躕。憂不能任。曦耿耿而西匿。月纖纖而嗣輝。披余襟兮坐當戶。解余巾兮掛落時。垂余足兮濯淸風。若褰裳兮弄秋漪。似睡兮非睡。輾轉兮桃笙。杳杳兮幺幺。𠽡𠽡嚶嚶兮此何聲。伸纖纖其若烟。眇團團而如星。敲銅器而向殘。緪瑤瑟而風鏗。問諸童而唯唯。又非余之耳鳴。始微微其不省。終怳怳而如醒。招離婁使流矚。略彷彿其爲形。伸其股而鶴翥。御輕風之沛然。貫踈簾而無礙。遇纖絺而側肩。旣詔余之右鬢。又墳余之左臀。余憫此微蟲之饕餮兮。棄毋嘬之禮文。甘小白之覇肉。露宵女之貞筋。揮團扇而蕩汝。爇名香而融汝。懸蜘蛛使汝網。縱蟾諸使汝去。尙投間而撲緣。遭兩掌之捭闔。靑蠅營營而來吊兮。諒不吊汝之壓。</text>
<title>蛙賦</title>,<text>艸澤之交汙池之中。苔蘚之所醭綠。泡沫之所腥紅。産非鱗介。寔繁有蟲。其名曰活東。吁可恠其爲榦兮。腹之外兮更無躬。視帝江如無腹之夷兮。呼河豚爲細腰之蜂。參之以小大之軆。論之以過當之形。邊孝先何譏於門生兮。東平王不重於漢廷。然而枵枵然未副一善兮。空空然未笥一經。顝嬉飽其饕餮兮。哀膨脹之痼疾。連十百而爲羣兮。繽聚散其點漆。尻如遺而振槁兮。倐變化其夙質。孩可玩其古篆兮。壯獨書此楷。出聲邪亂之僞巨兮。見眇小之井述。質炳炳其流彩兮。豈弸中而彪外。又錯落而戴點兮。異龜馬之瑞背。跳踉傲睨兮。迺奏其脰鳴。譏春鳥爲重濁兮。謂秋蟲不凄淸。陂塘泛其夕漲兮。汩蒲菅而盈盈。雲陰澹而四垂兮。月翳翳而不明。於是乎土鴨田雞之族。怒目哆口。聯掌摺股之倫。對宅而居。並穴爲隣。或潛詣而膝行兮。或相望而狗蹲。厲喉抽腔。瞋亢焦脣。如諷如誦。若吟若呻。如嘆如嘻。若吐若呑。有肉無絲兮。害作害陳。有宮無商兮。孰君孰臣。何伯何仲兮。吹箎吹壎。項王之喑啞兮。相如怒叱。勃吶艾吃。殷侯咄咄。是數君子。來聚一室。分賓作主。酬之酢之。違斯咈之。然而諾之。已而前唱後吁。萬竅震蕩。南郭子綦隱几而聽之。不足喩其爽也。江左淸流。王謝雅黨。停玉麈掩蒲葵。捉鼻爲洛生之咏。不足喩其朗也。乍戛戛其舝脂兮。又轟轟而雷同。聞殷殷其在西兮。風激之使東之。殊不知人之厭之者已衆兮。搔首而塞耳。彼方以爲品竹彈絲。前皷後吹。達宵而未已。</text>
<title>啄木鳥賦</title>,<text>東峯居士讀書東峰。朝聞剝剝啄啄。丁丁東東。于屋之表。于林之中。有若日晦人息。遠客還歸。除一去二。三敲其扉者然。居士謂侍者曰盍出視之乎。侍者返而對曰啄木之鳥也。居士曰其爲狀也若何。曰長咮禿尾。文頂鉤趾。丹其抹臆。墨其緣翅。初䙰褷而善緣。忽踟躕而左次。若昂若俯。若軒若輊。駭而飛去。盖莫窮其爲態也。居士曰嘻噫。此以咮畫符。唯蠧是營。考之於書。鴷其爲名。去木之害。而爲木之黥者也。侍者曰害斯去矣。黥何傷乎。居士曰否否。不唯木而亦人兮。孰獨無此蟲部。蚘玉箸而蠕蠕兮。寸瓠犀而莫數。或糜爛而似杏兮。或蜿蜒而一縷。云誰見而守彭兮。吁可恠夫嫁蠱。繽有主而有客兮。俱自托於臟腑。苟不能祛邪導穢。保眞扶陽。而妄下鋼鍼。灌以汞霜。則有能免於云亡者乎。奚獨人也。醫國亦然。嬴威奴而勝呼兮。劉刈閹而董煽。晉平吳而尋亂兮。隋下陳而俄顚。河北熄而唐微兮。邪律亡而宋遷。夫奴閹吳陳河北邪律者。六大蠧也。蠧旣去而國隨滅者。醫之不得其術故也。誠使醫六國者。修德以去暴。惻怛以圖殘。則永世可存。今夫鴷也。以區區之咮。向黃落之林。裂其膚而洞其心。蠧雖去而雨必淋之矣。他日僕夫有斧而爨者。問之鴷啄之榦也。</text>
<title>出東門賦</title>,<text>出東門而遄邁。情惻惻而永傷。遵原陸之坦衍。陟崔嵬之崇岡。鳥挂枝而遺音。風滿谷而彌凉。昔聖人之去國。慘伏軾而歎遲。違父母之舊邦。葢人情之所悲。矧余生長輦轂。喜繁華而諱蕭條。孟春月夕。首夏燈宵。雲臺雪杏。蘭塢碧桃。繫鳴驢於松陰。簇華鞍於芳臯。望嵯峨之雙闕。瞻庶幾之羽旄。揖金張之貴游。廁曹劉之文林。有好事之問字。鮮流水之知音。逐憔悴而窮居。嘆倐忽之光陰。吁此生之已可知。復何爲乎沈吟。懷漢陰之灌叟。慕澤中之釣徒。有結駟於祖途。或揚帆於海隅。有叱牛而入谷。或葺廬而架株。或幸幸而挂冠。或噫噫而出都。或微笑而撫松。或喟然而嘆鱸。是皆策名當世。抗志高岑。去爲人所惜。來爲人所欽。嗟余行之未然。去非少而來非多。有若南岡之艸。移于北阿。此枝之禽坐于彼柯。無誰知之復如之何。</text>
