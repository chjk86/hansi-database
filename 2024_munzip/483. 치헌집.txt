<title>戊己歎</title>,<text>憶昔吾東國。繩繩遇明良。廟廊諧臯夔。軒儼堯湯。事業窺夏周。風俗躋漢唐。譴罰妖祲熄。昭泰福祚昌。品彙誇殷庶。民物頌稔穰。壽域斷札瘥。春臺尠凄凉。氣化相推敓。隆汚互頡頏。叔季何薄祐。生靈荐遭殃。歲星在乙丙。天時失雨暘。元氣乖四運。循軌錯三光。水暵偏冷燠。禾稼卒瘏痒。赤子歌碩鼠。蒼生賦牂羊。相國憂民瘼。趨薊愬燕皇。北傾千囷粟。東移萬釜糖。庶活溝壑殍。要贍億兆糧。晉糶纔輸轉。曹疫便騰驤。赤牛春將暮。熾焰始西壃。氣勢流行疌。兇穢發聞彰。火燃千室邑。風驅百里鄕。歲律飜黃虎。人傳犯漢陽。長安百萬家。人民幾許殭。枕藉連逵路。縱橫委衢坊。絏曳勦繩纆。搬運脫輻𨎩。旻天何無悔。淫魂轉肆狂。適夏殘三路。乘秋遍八方。一幅丹陽府。偏被虐癘戕。老壯繽萎折。孺稺幾夭殤。北鄰朝啣恤。南村暮遭喪。子父傷孤獨。夫婦泣鰥孀。擧族多覆隕。全閤或顚僵。氣象何殘酷。鄕里胥震恇。餘存復幾許。避死恐不臧。手仗扶脛策。腰帶載餱囊。竄離彌竆谷。提携陟嵬崗。姥爺相睽散。昆弟各遁藏。匿影同狐鼠。投命畀豺狼。訃書東西續。凶音晝夜望。暮曉相飄轉。瞬瞥孰暇遑。邑里烟火歇。街巷草露瀼。弄鞭稀遊客。搖棹斷征商。獸蹄紛階闥。蛛絲錯扃墻。逐隊鷄放塒。嘶羣馬逸韁。學校虛縫掖。農郊擲鎡橿。幾月人頭白。明年兔色黃。淅瀝商飈撼。憑凌虐勢襄。市廛零開肆。閭坊寂廢廊。縞素連道路。叫號徹穹蒼。便同桑海刦。那論戈戟搶。壬丙驅蛇豕。干矛酷痍瘡。綠衣雖橫殪。黔首或偏傷。孰濟兇焰虐。堪嗟殺氣颺。北竆關塞隅。南届嶺海傍。漸染三載許。侵淫八域彊。覆隕浮折軸。淪沒甚敗檣。蒸庶毫毛數。衣冠㪷石量。欲語時事極。難堪頰舌詳。我何遭凶愍。終身慕梓桑。自免三年懷。粗知百行常。拾椹慕蔡兒。懷橘感陸郞。竊期翹賤跡。妄擬奉榮觴。幾愛衰齡暮。惟懼急景忙。每懷恩未報。暗暗炷心香。只望冥神佑。誰謂虐鬼張。孝歉刲脾劑。誠愧稽顙禳。鶴髮纔迴甲。萱樹忽凋芳。掬血攀神宇。摧心撫靈床。淚灑慈烏枝。哀纏蓼莪章。孺兒情無極。先王禮難蘉。恨齊穹壤畢。悲隨岱河長。撫躳劉命鞠。傷時賈涕滂。世道何邅蹇。天鑑儘杳茫。竊覩臨扆主。弘紹列聖王。世澤猶不泯。邦祚尙未央。奈何天禍酷。如許鬼妖翔。斁耗兼饑饉。凋瘵滿膏肓。魏郡愁黑鴉。商邑歎頳魴。國事堪流涕。糖說近鼓簧。福孼寧虛應。休咎各隨當。國家蔓荊莿。巖廊蕪莠蓈。朔蜀成蚌鷸。朋黨覘雀螗。按劒寅協地。操戈燮理場。社稷憂虞恝。黎元疾苦忘。蔣氏趨永蛇。詩人詠濕萇。氣序違寒燠。陰陽倒柔剛。虐鬼搆虺螫。妖魂逐蜂房。爍原焰誰嚮。滔天勢難鄣。顧念邪氣遏。惟繫聖德匡。鼎雊崇殷籙。庭拱啓商祊。禳災那踰敬。修道切勿荒。輟籍垂乾惕。裁膳載兢惶。憲辟循寬舒。機務秉齊莊。栢寢憂齊蚊。郊畿祝唐蝗。庶黔勤摩撫。神明儼對揚。茂祉叢輻輳。嘉禎藹灼煌。孼妖寧奸侮。時世庶泰康。黑氣遁彊域。紅腐積庾倉。偃仰齊松祖。含鼓厭稻粱。漢郊翔朱鴈。周崗唳紫凰。抃舞盈疇野。絃誦滿學庠。鳥獸騰軒翥。韶濩奏鏗鏘。駿業銘金石。龍德播宮商。莢階寧專美。芹曝願叫閶。</text>
<title>丁亥水災歎 七月十六日大水。振古所無。</title>,<text>赤豕夷則律。金魄滿彀弦。血塗鬱林牛。手斷魯般仙。風占少女候。月麗畢宿躔。穴蟻封戶牖。商羊舞蹁躚。劃劙閉雲膚。滂沛打雨拳。瀑布俄驟瀉。銀河忽倒懸。勢若昆陽霔。聲似巫峽濺。崇朝漲洲渚。趁暮溢郊堧。驚浪吼有響。黃流汩無邊。風霆交砊磕。車馬雜轟闐。滃渹狂掀地。澎湃怒拍天。初怕江漢坼。還疑岳峀顚。激射騰雪屋。奔放掣䨓鞭。澗池成澒洞。蹄涔失微涓。日阜浮如㠶。雲岳沒似舷。洞庭涵七百。徒駭決三千。蛟鱷乘時躍。鵾鵬得意騫。旋目驕河伯。凌風鼓夷堅。木魅驚攛擲。山靈訝縮朘。平陸宜游泳。高岸且泝沿。城沉三板堞。樓潛九架椽。天地作網罟。民物罹漁畋。疏鑿遙禹蹟。懷襄等堯年。生庶成魚鱉。噍類伍鯨鱣。野處攀高樹。崖居陟嵬巓。只思營巢窟。那能臥床筵。益稷今已沒。將誰奏艱鮮。輟舂漂砧碓。休爨絶焰烟。竈突生蝦蟆。釜甑産蚰蜒。棲鷄沉塒榤。槽馬沒鞍韉。戶闥堪設笱。庭除合置筌。苟非尾閭洩。焉有禹穴旋。巨渤猶呑納。狂瀾漸潺湲。崖初分別。洲嶼乍回漩。沸潭滅涌濤。湯井絶炎燀。拔樹漂根抵。靡草滌茸芊。亂石流确确。頹巖落磌磌。莫是精衛怨。故遣木石塡。禿巒尖似割。潄壑兀無谸。石棧開岝崿。山逕鑿危𧾍。不勞秦鬼役。非須蜀丁穿。勺水與拳石。流峙混沌先。幾刦經風雨。頃刻卻變遷。地剝毛髮禿。沙明帛練姸。有沮蛇伴蝎。無叢雀避鸇。里閭多圮垣。村閈少完枅。屋頹悲乳燕。林疎閴晩蟬。堪憐食土民。勞筋服耕佃。苗穗湮西陌。禾稼偃北阡。町畦沙作岸。菑畬石化川。居崩桑麻宅。農喪黍稷田。縱欲耕齊野。奚所受滕廛。役車簷頭臥。擔簍野外捐。士庶愁街巷。農工吊市鄽。富者已云急。編戶固顚連。負戴散髫白。叫號撤穹玄。粤自書契造。稀看竹帛編。碧蛇湫溢禍。氓俗迄今傳。天綱猶渤潏。邦步衋迍邅。比年逢凋瘵。何時穩息肩。水旱知有數。妖慶豈無緣。靈氛已緜邈。冥理孰筳篿。下土無與控。吾將籲大圓。怳假南華蝶。騰空倏聯翩。披雲歀天門。稽顙拜曲卷。曰若聖世隆。眞宰眷佑專。景貺潛四極。薰腴溢八埏。堯甕滋瑞露。夏井涌醴泉。時雨不破塊。祥風若鼓扇。品彙歌化育。生庶樂安全。各得性命保。肖翹及蜎蠉。叔季何薄祐。潦暵荐造愆。一片箕封域。三百曆數綿。几席姚姒聖。軒稷卨賢。祇若參神祗。修省體坤乾。或者天心隲。幾乎國命延。奈何乙丙後。神工失陶甄。臘雷兼春雪。秋蝗化冬蝝。疫癘仍相繼。殿屎尙未痊。太歲方在亥。妖孛又守淵。下國悲昏墊。平民怨拘攣。仁覆閔下天。胡寧忍余瘨。九區關東酷。三路嶺南偏。赤子誠無罪。蒼穹願垂憐。孰居官守地。虛弄造化權。若非西方虬。應是北帝顓。擅意搖電幟。矯制駕䨓輧。竊假紫案命。縱恣罔有悛。神工旣失職。厥咎宜劉虔。天其眷我東。悔禍胡不遄。亟戒四時吏。申命五材員。陰暘與風雨。調燮若秤銓。叙功歌六府。阜財樂五絃。廩餘紅腐粟。箱儲貫朽錢。凡有血氣類。疇不鼓舞焉。怳聞天帝語。琅然玉音宣。余視無私親。傾培有自然。覽德斯錯輔。垂警欲援撣。余則幽且默。歸告爾君前。天語尙盈耳。怳得養生詮。願向楓宸籲。其奈草茅跧。寄語當路子。持此獻廈氈。</text>
<title>倣古體。用角字四十韻。</title>,<text>眇余志狂簡。晩生天東角。宗元孺稺齡。未見嶄然角。癡騃似石戩。鑽鋼求觹角。目欲辨星緯。䑃不見鬼角。耳欲察音律。聾不聆羽角。博物愧涔陽 楊收。未諳姑洗角。鍊術愧段翳。未慣占風角。夢浴玉龍池。影見生頭角 鄭獬。生平業嗜書。掛經黃犢角。曾硏切磋功。益精治骨角。鳳 高鳳 麥漂庭隅。蟾影隨屋角。圖南學鵾鵬。志欲搏羊角。常思試蚊力。擘折闘牛角。子酉槐黃節。秋日方在角。頻隨禮羅圍。準擬雌雄角。嶠南章甫多。簇簇烏巾角。槁籐與禿穎。戰藝短墻角。宗匠選未精。象齒溷犉角。懷書渡灞橋。氣摧如崩角。徒悲楚庭璞。虛待燕馬角。師曠沒已遠。爲誰彈淸角。嗚呼世耳聾。恐近龍無角。山梁有雌雉。喚牡鳴角角。䴥麛仲夏月。尙且解其角。人爲物中靈。矧余成男角。不耕反求穫。卻似童羖角。寒門鮮輪蹄。坐慙會稽角。南山白石歌。祇叩寗牛角。惟彼局上子。蠻觸爭蝸角。譬如獵鹿者。左掎右且角。擧世好貪婪。鴿羽與麋角。擧世好爭訟。鼠牙與雀角。嗟余不相時。首欲冠獬角。將身失揭厲。謾自露圭角。世無好懿德。孰效巾墊角。面背生瘡毛。心腹交鱗角。羣鵂嚇鳳羽。衆㺄吠麟角。堪嗟太廟犧。禍緣騂且角。雖蒙繡衣榮。臠分皮與角。名利不足饕。且臥南山角。</text>
<title>次李東厓 浹 排律五十韻。贈朴見卿 龍相。</title>,<text>二家筆若椽。文瀾浩湝湝。雪鍔磨硎砥。霜鎌濯穎瀤。態姸粧越妹。辭健療唐痎。棘刺難雕貁。樗根豈媲楷。擊盆猶叩響。傾廩敢呈褱。系昔分潢潤。至今似襪𦂄。影孤吟杖杜。形踽歎枯稭。瑞鳳羞陳室。芳蘭愧謝堦。夙心多慷慨。平日少徘𢔡。志有窺牛壯。才無倚馬佳。整毛思鄧野。翹足憶天街。陋問嫌樊稼。淫聲厭鄭哇。圖書成計活。丘壑任生涯。鴈㙮遲三字。龍隔九階。結茅槐市巷。藏屐稼亭厓。架揷牙籤帙。庭開玉篆牌。篁風添勝槩。松籟洗煩懷。魚目蚌珠笑。巴音里耳諧。齊門彈蒯鋏。粱室樂荊釵。得喪忘蕉鹿。榮枯付角蝸。保眞安素履。持分墮顚崖。覔酒江河漏。編詩白甫排。孰余知己契。惟子許心儕。骨相軒如竦。風襟凈若齋。弱冠傾盖早。詞苑着鞭偕。投㓒忻吾獨。飜雲恫世皆。笑談樽席强。肝膽越燕乖。鼓角慙稽郡。輪蹄斷窬柴。十年鋩刃鈍。千里釐毫差。白雪從他吠。靑眸爲底楷。設羅門逕沒。投轄井苔埋。楚璞還悲刖。燕金肯買骸。踆烏驚迅鳥。羸驥恥騰騧。幸襲芝蘭馥。如燻棷槱柴。赤松留玉舃。黃帽稱芒鞋。鮒轍資濡沫。鷄壇遠觝叉。運斤同郢匠。開口異荊俳。筆力扛匀鼎。藻思決泗淮。自歉嫫母質。妄效捧心娃。測海希傾蠡。覩曦欲掃霾。直蓬忻托柢。衰霍喜生荄。且飮浮蛆甕。寧探夢蟻槐。鼎鍾輕弊屣。蔥麥敵珍膎。意思窻前草。歌吹部內蛙。技竆操瑟客。時遏作笙媧。半世跧槽櫪。何年瑞渥洼。文章期隱豹。皮質懼逢豺。謾擬鵾鵬擊。應招燕雀喈。塗泥當曳尾。肘腋莫嬰緺。回看西方暮。陰風朔野𩘅。</text>
<title>述古。用韓詩南山韻。</title>,<text>詩書載籍博。包若羅城囿。玄微造化參。奧妙天人究。道機軒羲啓。心法華勳授。文字到密勿。盛水亦不漏。曾經聖手刪。精義入神覯。源流極泝沿。脉絡相灌湊。彝倫煥經緯。典章燦絺繡。笙簧闕里間。大響誰潛透。參回攀戶牖。時雨化育茂。秋天露氣象。泰山巖巖峀。脫略戰途習。學業醇儒就。陳許斂鵙舌。朱翟噤雛味。譬如一朶蓮。亭亭淤泥秀。韶咸奏淸廟。犧象列香酎。邐迤逮狂嬴。虐焰竆載覆。六籍化爲煬。硎瓜寃氛構。鴻冥逭戈纂。綺皓芝顔瘦。儒冠受溲辱。文芒掃八宙。雖有賈晁輩。祗敎春冰鏤。道化日跼穿。褊若六里袤。陰衢曀不暘。兩儀塞妖候。惟時董江都。覘得大原簉。利誼說分曉。判斷丁與戊。光永假經術。曲抵趨狗竇。靑史汚頰牙。鄙唾齒欲潄。東京倡名節。玉石互雜糅。犴狴開北寺。陰虹干白晝。建安七家作。淸虛等浮漚。深淵舞鰌鱔。空壑號猿狖。齊梁及陳隋。百歧猖獗仆。偉哉昌黎伯。文洗八代陋。韶匀發鏗鏘。宮府開麗富。白甫參翺翔。籍湜僵且走。緘辭斥淫蠧。鯨亭未原宥。投荒禍雖重。格玄誠卽售。溪頑得幽感。嶽靈垂冥佑。事蹇身竟伸。何足憚詆詬。一篇原道說。綆短難及甃。無裨世敎敗。莫救齊民愗。猶存剽竊習。只依沿襲舊。繼以五季亂。斯文榛塞又。雖有曲藝技。若蟄圈中獸。虛堂寂無管。破屋誰禦冦。否極泰交乘。詎終天莫救。碩果復生實。敗巢猶有鷇。姬周久絶響。趙宋幸更奏。質文幾變易。金火幾遷貿。濂溪光霽色。朝暮得邂逅。詭怪百家息。駭獸輻觸脰。圖書發秘奧。刮磨開昏瞀。井得淸泉。穿石垂泰溜。庭草春滿翠。太和流行復。河南更紹述。卓冠諸子右。緹躳義爲甲。衛道禮作胄。菽粟飫珍味。薰蕕詎混臭。游楊及謝尹。大將幕下副。哂彼川朔攻。何異鬬鼪鼬。無名弄丸翁。不曾眉作㱀。天根脚跟竆。月窟精神透。尙恨道術駁。恐馴妖雌雊。惟有紫陽賢。衆輻一轂輳。遺經得紬繹。邃域任馳驟。燦燦奎明啓。天其或者佑。千緖一統接。七病三艾灸。理義判毫釐。字畫分篆籕。快決江河壅。明掃雲霧逗。培養嘉苗植。翦除亂莠耨。譬若呂賈書。旣成函市購。世莫指瑕玼。呿喙懷䛠譳。蔡呂執灑掃。程石列稺幼。僞號雖被衊。冥讁旋破謬。至今味道腴。咀嚼劇飣餖。一自長夜晦。肉屍同發柩。羊皮易琬琰。瓦缶替俎梪。簪裾雜廝養。不離猩猩獸。聖路嗟長湮。邈如瞻靈鷲。倀倀迷所適。誰復啓我後。皇明數學士。不過蘧廬留。作成在我朝。明良遂好媾。敦儒課詩禮。挈裘提領袖。張羅獵羣英。林藪無遺狩。惟我退陶爺。集成儒先首。超然性理會。發憤忘餐餾。功從博約求。道自明誠收。開規大匠肆。設的后羿彀。縫掖恥越裸。棫樸感周槱。潛究消長機。細占得失繇。如何筮遇遯。便使卦成姤。卻斂經綸試。更遠讒諛遘。滄洲付斯道。紫垣韜瑞宿。嗟吾齷齪質。未生驊駵廐。遺篇祇玩讀。怳奉明璫琇。宵燈屢剪灺。晝硯頻滴霤。常懷鹵莽誡。每恐姑息狃。溫尋業思廣。點竄功欲懋。只是窺外面。那復着裏腠。悅口蒭豢味。無人更勸侑。掩卷發慨歎。閉關成憂疚。自恐無所成。還被衆口呪。寄語同舍翁。努力毋辭僦。蘭房久居處。終必餘芬臭。請酌潢潦水。與子相酬酭。</text>
<title>辛亥春。遘厲四十日始甦。追咎自責。因誡學徒。</title>,<text>余生四十二年强。命宮禍山何岝崿。前庚上月載生明。萬壽春光奄寂寞。明元人日後三夜。百羸柴形遘癘虐。披髮踊鬼走桑巫。酷施蹙結藏龜殼。初疑背膊灑瓢杯。更覺肢節打鐵索。重衾徒使戰冰火。乾舌焦唇如灼爍。腥涎醜沫粘難唾。喉吻新投五辛藥。梨甘榴酸尙欲哇。蔥莖芹芽那堪嚼。子夜檻井汲濃花。一嗽欲盡數斗酌。婢廚鼎鬵漑無用。普淖香漿茶汁惡。神昏氣眩化龎殭。夏竦乘氣難灌瀹。人關鬼門月再彀。司命始得相謀約。天堂菩薩受指揮。地府閻羅弛結縛。纖陽噓發半枯槎。若線生意闖窅漠。梳精刷氣始開睫。惝怳若墮雲霧壑。朝暾輾上照臥室。絳絲黃芒相眩錯。形癃貌毁駴兒視。挽鬚牽衣手欲拍。垢墨難容婢匜洗。髮氈端宜僧刀削。聒耳驚濤吼颶母。遮眼昏花迷嵩岳。膝行傴僂步槃躄。倘在勝門貽婦噱。前身苟非惡業積。此生何以罹剉鑠。點檢平日負罪戾。細辜纖累皆忖度。居家不學猗陶術。厚利豐財恥鉤攫。將身每守伏波戒。隱過藏奸忘摘搏。顚迷謬失雖自訟。賊害陰殘曾不作。回看世途恣睢戾。蹠桀反享金張樂。三彭有何訴過謫。使我閱月竆殺斮。中宵仰思忽自悟。有罪難贖余髮擢。行年半百讀古書。畢竟成就何落莫。人竆鳥鳴自善哀。請得反本論處涸。天生我質縱不美。才性猶免昏且濁。婁明曠聰不壅蔽。方寸文苑初開廓。十五能窺衆藩籬。二十遍踏諸郛郭。六經源流乍沿洄。八家英華俱採剝。玆皆父師敎誨力。庭下期竚初不薄。上計修身謹行防。不爲賢人君子卻。否則射策金馬庭。佩紫腰黃光輝婥。男兒立揚父母願。企如喝盧投六簙。嗟吾志氣晩婾惰。擲耒舍耕求稔穫。躁心誤染俗流習。眩名遺實迷鼠璞。儒譚聖訣視筌蹄。直向詭怪趨踸踔。風雅正響寄笆籬。典謨嘉訓歸剽掠。絺言繪說是糠粃。棘句鉤章俱糟粕。詞林反效小虫雕。郢斤還爲拙匠斲。千匀禹鼎買康瓠。百金隋珠彈飛鵲。藏修實地善蠏退。聲利紛場喜雀躍。陳腐細書謾盈篋。經術微茫空垂槖。萍漫縱欲學屠螭。棘刺何由能造玃。初隨計吏入澤宮。日下縱橫談禮樂。癡心妄擬幻魚腮。浪計空歸沽豹鞹。功名卷跼似縮蝸。志業竆蹉同屈蠖。蓬門蓽戶揜書幌。白首居然成濩落。迷途頓轡反初服。結架裒書窺略綽。心關已受俗蔽久。譬彼舟流無所泊。堪嗟壽陵失步客。欲作飣盤無麵飥。熹微暮道秉燭尋。不揆神精已削弱。千重石甃引短綆。汲來升斗盛漏勺。庖刀末由解肯綮。理義還隔幾重膜。面前雖有好田地。一跌由來難着脚。初年儻審取舍明。晩節豈恨俯仰怍。浮名在物智難求。本分由我力易着。甘和白采必有質。朽木那用施丹雘。操身旣未盡孝弟。飭行更不蹈榘矱。危辭每被憎貉稽。隱譚詎能摹方朔。欹巾曳屐任放散。淺心踈貌惟脫略。文場間效賦鼎彌。酒席時作盜甕卓。家庭實獲賈兒過。鄕黨誰稱荀子愨。樗朽櫟散爲世棄。廢處林塘魚鳥托。跳丸日月版上走。費得光陰幾歲籥。公然五十二歲翁。白傅編年頭半駁。賢哉伯玉欲寡過。四十九非能自覺。衛武九十猶箴警。懿戒賓筵皆謹恪。年高德卲益垂譽。進修惟在操守確。咨吾老大見愈眊。雖有金鎞難刮瞙。天公憎我造化蠧。故遣巫陽招督迫。先繩死法後生典。困衡危厲資磨琢。文王處厄玩變化。夏矦罹災觀灝噩。玆知疢疾藥石存。敢不激勵求警柝。人間日暮道途遠。何處更尋重門鑰。遺經細拈讀禮暇。卻效惰農修銚鎛。衰精半銷豎子焰。死魄全散太陽爝。懵看瞽玩眯黼黻。亂經失緖無綜錯。䨓門大桴縱欲搥。布鼓殘音終難𢱢。憐吾晩退已無及。願汝後進宜惕若。來轅曷鑑往軌戒。我言非耄爾無謔。天生萬物品彙夥。草木禽獸名類各。人稊兩間最虛靈。稟得堪輿氣磅礡。姚姒癸辛始豈殊。悖凶修吉終相邈。良能秖在秉彝明。利行亶由問學博。方編聖言炳丹靑。五性七情皆推擴。竆撏自有旨義深。厚味能敵嘉脾臄。而曹學業漸似進。經訓菑畬初開拓。明璫豈混瓦石擲。美粳宜求杵臼糳。機心每自慾竇開。學術何用邪徑鑿。菲餐且甘咬菜茹。弊縕莫恥並狐貉。明窓苟玩棐几書。理義分曉如酬酢。榛茅必不塞山谿。鉛鈍可化爲干鏌。安知可畏在後生。愛汝齒顔猶蒲蒻。無如病夫老自傷。努力靑年勤且恪。</text>
<title>贈別剡溪鄭上舍伯永 煕叟。原州人</title>,<text>君是關西秀。知非我輩人。郢中和白雪。城下躡淸塵。投轄陳遵契。揮毫子建親。莫敎官柳折。何耐別懷新。</text>
<title>寄鄭伯永</title>,<text>春抄乍奉別。倏如夢寐旋。臨分把袖語。𢢽𢢽在耳邊。自爾聲聞閴。寒暑已變遷。樹雲兩杳茫。關嶺路一千。悵惘獨無儔。空瞻月缺圓。不料故人子。來着江洲鞭。儂渠懷未見。迄今五閱年。不暇出一語。急喉問之先。君邊消與息。歷歷皆可傳。春堂尙康寧。棣舍俱慶綿。餘力學文上。剋日治槧鉛。文場大肆工。鍊業俱篤專。玄圃玉鏟彩。寶匣鏡磨旃。劇嗜禁臠味。游刃目無全。長途合展蹄。巨川宜駕舷。念我與子識。晩契嶺海堧。蓬姿幸倚麻。魚目敢混蠙。每荷推奬厚。深知眷誼偏。自抱離索憂。憧憧如旌懸。時於巾衍中。默誦佳句姸。今聞北來音。爽若沉痾痊。雖違奉歡叙。庶足破愁眠。剡川花與竹。怳對眼目前。嗟吾墮竆窠。蓽蓬甘自跧。枯木難敷華。死灰寧噓烟。猶瞻日月光。樂育鳶魚天。鯷岑忽無祿。國步何迍邅。常祈海籌添。孰謂弓劒捐。堯民考妣喪。楚人親戚憐。輿儓及畦醫。莫不悲哀纏。嗣王繼離明。法姒承姚禪。咸池覩瑞暉。萬物光色鮮。沉潛競鼓氣。伏蟄咸攘拳。自知草莽賤。何由接世緣。將欲把耒耜。決意老園田。世事任奕棊。生涯付簡編。豈論山與毫。肯辨鉤若弦。槐里餘舊址。風傳稼牧賢。邐迤匝澗壑。邃絶開林泉。占隙無價地。不用費一錢。林泉性成癖。夙心漁釣牽。親操鍤與籠。鑿決隨意便。刳木小渠注。築石半畝穿。源頭戛鳴球。鏡面開澄淵。砌戺依斷塢。花蒔間芳蓮。涉園成細逕。誅茅架數椽。階瀑同綠野。壁畫似輞川。風輕亂浴燕。日暖稠鳴蟬。篁影翠羽盖。菊色黃金牋。魚依小嶼躍。鳥拂短簷翩。誰爭我之所。薖軸聊於焉。採芳宜美茹。臨淸可濯沿。腸愁索盃醪。腹飢呼鼎饘。雖無架萬軸。尙有吟百篇。枕書伴蠧魚。事物竆索硏。靜觀消長理。卜疑抽筳篿。陰陽辨耦奇。宇宙剖黃玄。不學章句子。文字徒雕鐫。黃嬭夢倦餘。釣竿時荷肩。魚兒聚相戱。出沒波成漣。不知濠上樂。果得此妙詮。每當景明夜。月色滿郊廛。纖塵靜不起。萬象羅森然。淸風生兩腋。若將覩蓬仙。榮枯笑苓通。得喪忘蹄筌。優游送吾生。肯作膏火燃。此樂天所餉。餘外等越燕。尙恨鐘期遠。難奏山水絃。聲氣固相感。此言君莫愆。請膏盤谷車。急迴剡溪船。</text>
<title>四學吟</title>,<text>奪造愁天地。竆幽泣鬼神。子雲今不在。誰契太玄眞。又敢發先儒蘊。猶開後學蒙。只嫌江法椽。輕立撰揚功。</text>
<title>四學疑辨吟 四絶</title>,<text>畫設圓方體。爻排黑白機。八宮生四象。萬戶開千扉。參兩分奇耦。鬼神合顯微。欲傳羲邵法。肯學戴麻衣。右卦畫易學世變參皇霸。天機驗會元。合成三極道。分作八玄門。積一微塵細。竆千浩刦繁。始終經幾運。十二萬乾坤。 右元會數學發秘抽金鑰。探玄叩玉衡。毫差昭氣朔。躔次察辰星。謾補媧天缺。空憂杞國傾。齊諧寧志怪。圖象極分明。右朞衡象學太極難名狀。濂翁始闡圖。至虛還至實。焉有復焉無。陽變陰相合。理乘氣與俱。一機生動靜。天地大根樞。右太極理學</text>
<title>冊藏匣吟</title>,<text>孔雀愛其尾。深藏欲自奇。世間愚性物。非獨此翁癡。</text>
<title>獅子庵暮春卽景 回文</title>,<text>前川霽草瑞氤氳。韉擁錦兮屨襲薰。烟斂樹陰濃映日。雨收嵐色翠連雲。泉流亂聒交絃管。瀑瀉危懸倒甕盆。禪誦法僧閑定慧。上房爐馥氣馧馧。</text>
<title>雪松</title>,<text>寄語寒山雪裏松。蒼髥何事改顔容。大冬獨秀凡羣忌。故向危崖翠色封。</text>
<title>公嶽山人呼强韻。乞詩。</title>,<text>何處僧來索巨杠。我詩如鄶未成邦。匡山十載須相見。筆力猶能九鼎扛。</text>
<title>題獅子庵壁</title>,<text>客裏靑陽逼歲終。轉頭驚看斗魁東。冰消萬壑灘聲急。雨鎖諸天嶽色封。院飯鍾遊子恥。老峰書帙後人供。山僧莫遣塵來撲。會見他年碧繡籠。</text>
<title>知府朴矦 乃貞 臨枉弊居。詩以謝之。</title>,<text>百里陶然化理淳。海東今日武城春。藍輿趁暇隨花柳。朱墨辭煩在草茵。槐巷風烟歸領略。竹塘顔色轉淸新。酬恩豈必鮫人淚。合浦今來産寶蠙。</text>
<title>知府洪矦 尙夤 見邀。詩以謝之。</title>,<text>蓬海春深野草榮。我矦仁渥自甄成。三年簿領閑餘事。百里絃歌化裏聲。州榻猥將徐孺禮。郡箋時寫韋蘇情。投瓜豈敢瓊琚望。爲是觚香侈小亭。</text>
<title>丑島。拈唐詩韻。</title>,<text>崑崙氣脈北來蹲。矗作巖臺勢更尊。雪屋湧豗飜海國。風檣雜沓接江門。升沉日月三千界。窟宅魚龍百萬村。禦冦仙飈生兩腋。憑虛直欲到無垠。</text>
<title>觀日出</title>,<text>濕熱腥風破曉氛。東臺望月倚微曛。光涵海底噓丹焰。氣射乾端歕絳雲。捧出金盤圓未定。截沉銀柱暈成文。須臾轉上三竿許。萬國幽明自此分。</text>
<title>池亭</title>,<text>斷壑迴崖地勢盤。數楹茅屋對山顔。琴書伴案生涯足。花竹盈畦分外寬。得喪渾忘弓去楚。竆通卻任鬼嘲韓。池魚亦解忘機樂。戲尾從容傍釣竿。</text>
<title>十月望夜。朴見卿來訪。拈退陶集中韻。</title>,<text>筠窓涔寂悄無心。誰向園林窈窕尋。倒屣忻迎呼燭急。欹冠密坐引盃深。庭稀落葉風還靜。洞滿斜陰月欲沉。午夜團圓眞盛事。如今可和郢中音。</text>
<title>暮春遊閑寂㓊。爲流觴會拈韻。</title>,<text>城南隨處滿春陰。步向山蹊轉覺深。蠻雨過溪淸戛石。澗花埋徑綠粧林。蹲沙遞卷忘移日。頫水傳觴欲洗心。笑殺當年瀟上客。愚歌寂寞獨追尋。</text>
<title>晩悔吟用前韻</title>,<text>汲古常思惜分陰。還嗟綆短井猶深。跳丸浪費三餘景。缺斧空搜六藝林。强舍輒隨惟懶習。苦求愈邈只勤心。請煩大匠抽關鑰。開示重門次第尋。</text>
<title>觀物吟用前韻</title>,<text>午天光影夕迴陰。明處還幽淺處深。繞壁獰蛇窺燕幕。爭棲驕雀亂鸎林。庭葵獨葆傾陽色。墻竹猶含傲雪心。無事主人看有意。北窓風味欲相尋。</text>
<title>詠柳絮</title>,<text>嫩葉濃花匝滿溪。纖風纔撼散塘西。輕隨戱蝶窺簷近。細逐遊蜂繞嶼低。村婦謾敎嫌雪掃。澗禽飜解惜春啼。無心撒處堆成皓。失卻庭除草色萋。</text>
<title>次榴花韻。寄南鎭伯 紀衡。</title>,<text>愛爾孤根着土安。穠姸隱葉賭人懽。栽須石砌枝莖茂。胎得冰精臭味寒。嬌臉院棠歸賤品。艶香湘橘作衙官。東瀛若遇劉郞使。不必安西遠取看。</text>
<title>登樓卽事</title>,<text>火傘炎炎𥳽大荒。嶺雲江樹共微茫。遙聽畫角來深閣。俯看蒼苔羃短牆。金谷酒籌催詠筭。玉川茶椀潄枯腸。汀蘭柳添幽賞。不羨繁華滿帝鄕。</text>
<title>愼上舍起甫 儀朝 來遊池亭。拈韻。</title>,<text>茅堂午睡欲顚冥。林下嬌鸎和夢聽。欹枕有書消日轂。斷橋無客到山扃。磯邊倦釣纖連白。牕外濃陰轉暎靑。倘欲幽居分一半。請今携手醉同醒。</text>
<title>城南夜話</title>,<text>門斷輪蹄久索居。滿庭堆葉意蕭疎。今來偶爾開靑眼。此會何曾約素書。夜飮厭厭無主客。豪談滾滾到盈虛。當時卻笑韓夫子。漫與矦生去釣魚。</text>
<title>南殿中任重 國翰 赴因山。詩以奉規。</title>,<text>湖海沉淪二十秋。爲攀仙馭動行輈。喬山暮色悲弓劒。洛水祥光繞冕旒。須向局傍詳着手。更從津外愼操舟。飢凰自有琅玕實。肯學稻粱俛啄求。</text>
<title>奉贈原州鄭丈 廈柱。知府宇柱兄。上舍煕叟大人。</title>,<text>爲送行輈强把杯。驛亭春色恨難裁。忘年契合今來晩。隔世離分此去催。朝雨渭城愁折柳。夕陽官閣厭看梅。山東儻有南飛鴈。爲報平安二字迴。</text>
<title>和鄭伯永</title>,<text>林壑居然老此生。殷勤時荷故人情。蓬姿敢與麻爭直。魚目羞將玉比貞。胷海已看呑細瀆。筆鋒方賀破愁城。離懷自是千般態。贈別何嫌說豎橫。</text>
<title>黌堂。叙別伯永呼韻。</title>,<text>團會庠軒話一場。愛君詩句頰牙香。盃斟綠蟻情深淺。詞唱驪駒恨短長。湖海幾年呼伯仲。關山他日隔參商。江雲渭樹相思處。莫使音書滯一方。</text>
<title>盆梅聯句 公與畸軒朴公，樂天堂白公，李學士共賦。</title>,<text>雪風峭似劒。衆芳晦蘭茝 金。試揭小閣看。特地春光在 白。人功奪天巧。化權逼眞宰 朴。一陽初胚胎。未臘已蓓蕾 李。瘦精含淑氣。淡粧蘊素彩 金。沍寒事已嚴。開發意未怠 白。瓊株高數尺。珠顆綴芳菲 朴。踈枝欲崢嶸。老榦半碨磊 李。窅若繭蛹斂。寂如窠蜂戴 金。猶用商建丑。不受秦正亥 白。植別寧伍噲。開先類始隗 朴。花將厭桃李。實亦宜鼎鼐 李。烘囊絮半綻。露稃苞始闓 金。點點香欲動。藹藹春不待 白。鵝黃覺全退。鷺白看日倍 朴。貞姬志自持。莊士氣不餒 李。艶羞爭綽約。皎歉列璨璀 金。架書與共之。井花以沃乃 白。笑靨微啓粲。啼臉乍凝漼 朴。斂避如見猜。逡廵似有悔 李。神功謝羯鼓。巧剪陋隋采 金。未開看不厭。向殷想應每 朴。偏多歲暮感。自憐明時罪 李。莫怨湘累棄。幸逢坡老採 金。竆途看友誼。先春仰天縡 李。盆栽怕凍逼。龕護惜塵凂 朴。姿能掩羣嫮。價豈論崇賄 金。馨香貴自保。薦寵誠非猥 朴。含章若待時。選鋒欲鳴凱 李。好供逐臣吟。吉求庶士迨 金。詩壇盟已冷。冶園情豈改 朴。瓊華欲有贈。惜此冰雪皠 李。</text>
<title>陶溪社罷齋後。和朴元老 師相。</title>,<text>鳴鳩鞠鞠報新晴。和送簪裾薦佩聲。俎豆盛儀看肅穆。海山佳節届淸明。松濤鼓湧龍藏壑。桂醑斟濃兕作觥。取趣此間風詠足。丈夫何事把愁迎。朴詩有與愁爲敵之語。故尾及之。</text>
<title>愼起甫以詩求和。因述懷以示。</title>,<text>動處方知靜處閑。晩來專壑臥林間。文辭卻笑蛙潛井。志業空羞蚊負山。砌藥園蔬開竹逕。架籤牀牘閉松關。箇中欲罷吟哦苦。祇怕眉顰鬢亦班。</text>
<title>贈愼起甫</title>,<text>風流氣槩壓凡儔。嶺海揩靑恨晩遊。博辯破來丘索秘。閑情探得水雲幽。詩椎對壘先鳴鼓。酒券當壚每典裘。一淚城南成再別。暮鴻歸處獨登樓。</text>
<title>城南觀燈。同愼起甫，南鎭伯，鎭叔 峻衡 拈韻。</title>,<text>麥風梅雨欲薰天。浴佛奇觀此夜傳。細酌杯深婪尾酒。淸談香裊屈盤烟。還憐落月低西峀。卻愛祥雲繞北躔。燭盡三更河漢轉。晨鷄猶唱太平年。</text>
<title>朴懷英寄詩求和。謝之。</title>,<text>窈窕筠堂輪鞅少。濁醪誰復過西墻。惟看戱鮒隨竿影。祗玩驚禽蹴笋香。携策間舒東岸嘯。枕書時納北窓凉。莫言大嚼難兼得。味子詩廚一臠當。</text>
<title>又和雨後寄小絶</title>,<text>洗卻林園氣色晴。循除澗流鳴。蠻炎不得侵書幌。始覺幽居雨後淸。</text>
<title>次黃友霞川堂韻</title>,<text>沙墩玉練兩涵停。中有茅堂傍水成。霞釀綠川粧里號。月痕滄海照家聲。天慳爲付幽人趣。鬼護方知造物情。最愛烟光堪畫處。翠嵐紅靄夕陽庭。</text>
<title>苦雨歎寄吳生 尙觀 旅舍</title>,<text>人龍無勢祝融藏。苦雨凄風曀失暘。翳日霪霏天似漏。滿田沮洳地成瘡。家炊楚桂村閻冷。戶濕齊紗枕簟凉。借問城南僑寓客。如何擺遣旅懷長。</text>
<title>和野城宰申 弼誨 連環體 二首</title>,<text>林下繙書理義尋。寸陰還惜百篇吟。今儒瑣業程文苦。古聖嘉謨逐字箴。咸取顯微要玩賾。且將深淺合裁斟。斗肖恨未超塵穢。歲旱何年作傅霖。力穡餘閑臥壠雲。云胡吾輩逐塵紛。分知綵鳳難棲枳。只恐葷羶反醉裙。君笑簞瓢空守餓。我憐雲錦織成紋。文章最是儒家物。勿使兒曹舍業勤。</text>
<title>仁山院齋沐之暇。拈韻共賦。</title>,<text>講肄程工在日新。刮磨方看鏡無塵。餘芬幸襲精禋地。芻豢爭如味道眞。</text>
<title>和權萬式 大矩 詠雪韻。示南鎭叔。</title>,<text>怪底江山別一區。賞來愁興與之俱。湘靈欲奏凌波瑟。海客疑看賣藥壺。授簡未得司馬席。典裘安得步兵廚。幽蘭舊曲空吟罷。秪對寒窻坐撥爐。</text>
<title>次朴見卿韻。贈金振伯 聖鐸。</title>,<text>山水孤絃獨自知。幸將焦尾遇鍾期。玄談要玩風䨓象。細酌非耽月露詩。庖刃善操吾豈得。郢斤神運子能爲。若敎大鞴噓鎔火。査鑛猶將百鍊追。振伯有朞註演法訂正之請。故及之。</text>
<title>敬次鵝湖唱酬韻</title>,<text>舜恭原自帝堯欽。精一危微本此心。理析斤銖方穪物。功虧尺仞豈爲岑。光開鑑自淸源注。彩晦珠緣濁滓沉。疏瀹刮磨非外得。六經深炳古猶今。</text>
<title>次金振伯在大理時韻。卻寄。</title>,<text>一繫蕤林律屢更。寸腸孤夜尺釭明。鷄人唱曉誰相報。鴈子乘秋獨自鳴。鈴鐸廵時心益苦。漏鐘催處氣難平。仁賢困厄非今獨。然後高名北斗撗。</text>
<title>又次大理中感初度韻</title>,<text>石肺開函閱月遲。覽揆心緖問何其。縫看綵線萊情切。饌對葷蔥陸念悲。斗酌難斟劬勞日。原鴒那忍急難時。圜門獨有兒相守。淚血應成汁雨垂。</text>
<title>又次謫路感時物韻</title>,<text>聖度包容宇宙洪。春霖滂沛霽威中。嚴程電掣神猶旺。衰鬢霜侵氣轉雄。嶺外松楸依夢色。湖邊蘆荻倚秋風。平生定力從何驗。君子於斯益固竆。</text>
<title>又次耽羅謫所韻 四絶</title>,<text>生髮生瘡一抗章。向來蘭麝忽無香。想當跪拜慈顔日。心事何如古范滂。玉貌嫮顔衆妒中。危如槁葉戰霜風。此心姸醜何曾變。惟有韶華鏡裏同。火色撑天不辨朝。百層波裏斷孤橋。了翁若處當今地。驚膽能無暗破消。眚赦怙刑各有原。痛君寃伴冶長魂。孤衷耿結無從白。誰使祈奚爲向言。</text>
<title>又次量移光陽時韻</title>,<text>俛仰人間起屢悲。髦英終古不遭時。鍾山北徙當年恨。蓬海南移隔世期。厄禍危途嗟易阽。寵榮平地惜難持。先師杖屨羈棲跡。後學追尋想倍思。莫掇江蘺作楚悲。竆通賢路自關時。鑾坡雨露曾相賀。瘴海風霜此豈期。抱枉雖爲人搆捏。洩寃猶有鬼扶持。淸朝俊乂寧終棄。宣室應勞聖主思。</text>
<title>用前韻。悼畸友三章。並寄光陽謫所。振伯亦述此懷。故和付。</title>,<text>師道當年薄命悲。昔人心事驗今時。靑樓十二留深誓。白髮三千誤宿期。綺樹春姸君忍訣。紈扇秋怨妾空持。南陽哭送新阡日。更向湖天問所思。衰白餘生觸處悲。那堪樑月夢驚時。芝眉對若前身契。竹牖開無此世期。齷齪每忻追駿步。駏驉可耐失蛩持。知音海內惟君在。幸爲存亡寄遠思。甲子泥塗未暇悲。精神惟在講磨時。撐船卻欲中流泛。炳燭渾忘大暮期。理義鉤深新意發。牋書輸歀美論持。從今耳伴無人喚。只有床頭揜卷思。</text>
<title>次農窩朴丈 潚 十男女畢婚韻 四疊</title>,<text>五福人間蔑復加。華封更祝子男多。汾陽以後誰全享。惟見農窩不自誇。天公厚餉豈私加。桴巨鐘洪響自多。若使砰訇無待撞。鞈人爲異不爲誇。不以枯榮自减加。似翁安分世無多。平生覿德心如醉。到處揄揚也匪誇。滄澥何關勺水加。必須川瀆積成多。千源萬穴藏無盡。然後方爲海若誇。</text>
<title>次松沙丈壽席韻</title>,<text>一樽迂叟樂餘春。况是中元校籍辰。賀客初筵何所獻。只祈遐籌自天申。</text>
<title>次權用卿 萬斗 知足堂韻 四疊</title>,<text>楊粤氈裘耐暑寒。慣來風土性成完。處貧處富皆如此。素位行時足自安。焦火凝冰遞熱寒。炎凉變態少人完。試看名利芬華子。爭似吾人分內安。鼎茵多是起孤寒。積慶由來福祿完。若使後昆賢損志。不如遺以鹿門安。廣廈千間欲庇寒。杜陵非歎屋難完。男兒志願當如是。容膝當求處土安。</text>
<title>丹山院上元夜雪景。拈牧隱集中韻。</title>,<text>新月韜輝玉屑流。上元今夜合供遊。憐他酒暈生紅臉。忘卻詩斑化白頭。授簡相傳忻對友。喚籌交錯敵封矦。江郊十里無邊興。更欲憑欄獨上樓。</text>
<title>次太和樓落成韻</title>,<text>不煩神鬼築頑空。崇廈帲幪倏告功。方牖曲欄增舊制。黝楹丹桷煥新宮。初筵禮酌開監史。末座詩椎倩拙工。盛事如將誇後日。請求毫彩似文通。</text>
<title>和知府養老宴韻</title>,<text>衰慵何幸齒耆筵。聖主仁恩太守宣。秩秩盛儀屛帳匝。陶陶喜氣里坊連。三絃樂奏紅粧妓。六豆珍從綠髮仙。蹈舞咸思歌擊壤。泰階烟月似堯天。</text>
<title>回甲年除夜有感 二首</title>,<text>一甲光陰夢裏過。男兒志業竟成何。尋行數墨乖家計。逐末沿波墮俗科。理義硏磨眞樂少。文辭雕琢浪功多。從今倘覺述塗返。餘日猶無擿埴嗟。天地中間只五行。五行流處氣成形。三才縱判柔剛性。一本寧殊舜蹠情。爲是鷄鳴分善利。任他鸎語自昏明。憐吾半世羞名字。勿使後庚似先庚。</text>
<title>李散人 栽 詩酒放浪。留府衙一月。翩然將歸。以別章求和。遂次以奉贐。</title>,<text>平生書劒老居然。放浪江湖七十年。落日襄陽鸚鵡勺。春風鄭谷鷓鴣篇。梅堂豈適山翁趣。蓬海惟尋羽客緣。可是福庭留玉舃。更從何處着吟鞭。落地浮生是弟兄。相知何必舊交情。纔傾盖處頭忘白。强勸盃時眼欲靑。醉裏敲椎韓賈句。談邊硏賾聖賢經。衰年此會誠難再。惆悵明朝各散星。</text>
<title>賀農窩朴丈第三哥 斗相 榮覲</title>,<text>射四桑蓬壯志賖。枯榮晩付落開花。邊兒喪馬何憂叟。趙子論兵卻勝奢。缺後圓光由死魄。溢餘流慶是盈科。阿翁不做兒郞做。譽癖何嫌跨竈誇。</text>
<title>次韓府伯 師得 壬戌七月越巖泛舟韻</title>,<text>玄黓星迴七月秋。使君風味續仙遊。淸飈細御飛鳧舃。白露微橫夢鶴舟。桂棹匏樽非取趣。長江明月欲同流。丹巖正似黃泥阪。友鹿爭如伴睡鷗。</text>
<title>更呈餘懷</title>,<text>魚臺名勝甲東方。牧老文章日月光。地得儒宗曾闡美。天敎詞伯更流芳。龍翔夜澤江山變。麝過春林草木香。從此丹巖同赤壁。我矦名與謫仙長。</text>
<title>次李府伯 廷綽 釋奠齋中韻</title>,<text>禮敎文治紫海東。更看齋沐莅明宮。吏情澹泊陶彭澤。詩律淸高陸放翁。爲振儒風親俎豆。欲尋仙籍慕瀛蓬。盛儀肅處兼和氣。簪佩鏘鳴采夏中。</text>
<title>靑藜杖 二絶</title>,<text>爾質踈輕爾節均。天成三十六宮春。誰知闔闢乾坤妙。自在龍鍾短小身。山僧等看一枯蓬。幸遇林塘散步翁。能閣瘦軀顚沛地。老脛安處始知功。</text>
<title>次南浦朴懷英叔祖焚黃慶席韻 三章</title>,<text>蒼牛緋玉動榮觴。朱紱方來慶益長。異典豈誇年紀大。淸班端藉子孫昌。春風晉國槐容燁。秋露靑城菊蘂香。海屋桑籌猶未滿。日輪徐輾半空央。右一章祝仙筭太史曾占聚德星。彤闈已奏朗陵名。榮霑夜壤煌奎墨。慶酌春醅溢兕觥。黃紙誥宣簪組爀。白髭禋薦俎籩淸。堯天瑞旭光華爛。壽域同躋紫海平。右二章感君恩百川萬折必歸東。善慶今看八達通。寓物人家求或盭。索符天道報何隆。先功發闡雙樞府。世澤流沾兩宰翁。始信根深柯葉茂。春韶和氣自冲融。時茂長朴丈同時榮贈。故幷及之。右三章頌先德</text>
<title>頌嶺伯權相國 爀 賑荒 五首○丙寅</title>,<text>海外南康餓殍連。不圖重見紫陽賢。寬他簿正輸支額。闊了經常總制錢。攢帳供申要變合。聯箚陳列欲便全。規模卻倣師儒範。枯暵甘霖若沛然。省春旌節去帷襜。盛德光儀百姓瞻。撤盖官騶寒棨戟。减廚州饌薄茶鹽。頭蓬面菜皆矜撫。廩顆庭糜必撿廉。萬品昭蘇均覆燾。生成仁澤徧洪纖。愛物存心必濟人。博施然後始知仁。看今德惠難描寫。稽古賢良孰媲均。召杜龔黃餘活法。根荄芽甲總陽春。陶甄莫非流和氣。千里湖山化自淳。中孚誠信有缶盈。雖在豚魚化亦成。大抵至諴能感動。凡玆良蠢總虛靈。衡神默帶開雲意。魏鬼猶含結草情。可畏斯民亶可愛。莫言愚下是頑冥。鯫生竆老若耶樵。垂白何嘗識郡朝。幸借隙光跧蔀屋。敢將俚曲續棠謠。淸班已仰圭璋重。碩德將看玉鉉調。八域衢樽齊飮醉。太平烟月共逍遙。</text>
<title>謝府伯賙竆 二絶</title>,<text>寒谷今逢有脚春。藹然和氣一回新。仁天覆燾無私視。宵旰分憂百里均。浙東餘澤沛蘇枯。洋溢仁波遍海隅。蓽戶蓬門猶帶渥。大包何物不沾濡。</text>
<title>次權持憲 相一 題家藏皇明萬曆四十二年甲寅大統曆韻</title>,<text>有淚空沾志士巾。滄桑變後幾回寅。劉家正朔猶傳臘。栗里名園獨保春。草木羞霑胡雨露。旌旗無望宋君臣。靑壇大報忘何日。陟降皇靈儼玉宸。</text>
<title>觀物吟</title>,<text>物皆吾與理吾班。觀物非難識理難。蟻負壤時穿竅闊。燕含泥處築巢完。成功自是由勤苦。着力何嘗在等閑。大小工夫要積累。請看平地簀爲山。</text>
<title>次田直長德種 光玉 榮到韻 二疊</title>,<text>拱辰塗字掛天門。玉案香名第一尊。鬼點朱衣文座動。策魁黃甲省庭掀。郞星燦然春花院。彩繖榮臨晝錦村。莫道輪蹄竆巷寡。舊封苔逕蹋無痕。丹丘世閥幾賢門。最仰高堂福祿尊。種德百年蘭玉茁。破荒今日海山掀。家聲合撰黃夷頌。地誌宜書翠葢村。在我誠能安義命。嘵嘵誰敢索瘢痕。</text>
<title>次南英叔 雄萬 永慕韻 二絶○幷小序</title>,<text>孝娘申孺人。卽吾亡弟婦之從姨也。孝娘未笄而訟父寃。弟婦旣䯻而徇夫逝。一室之綱常備矣。三從之義烈炳矣。其懿行美蹟。庸可泯沒而無傳乎。朝廷旣褒美而㫌異之。鄕黨又歌詠而揄揚之。孤翁密老之詞。更播頰牙之香。此非夫家之榮。乃申氏閨門之光。敢繼諸公之後。並序其事如左。烈丈夫心娘子賢。劒頭讎腹筆端天。可憐彰義門前淚。流落秋波血漲川。義炳三從美共垂。雙閨誠烈鬼應知。好彝公議終難泯。蠲戶旌門遂傡時。</text>
<title>輓權荷塘 斗夤</title>,<text>忠定遺芬五世餘。更看良冶學裘如。模楷望屬今元禮。博雅才超古秘書。未得淸文華黼黻。只收高價邁璠璵。酉山寂寞無人管。後輩於何問業歟。</text>
<title>輓金七灘 世欽</title>,<text>聞道花山殺地毛。蘇家風骨毓英豪。文詞壓世推宗伯。氣節當朝許俊髦。撼岳危章曾罪謫。飜天寬典卽恩褒。南州老羸猶無死。何事埋光瑞日高。時當甲辰登極之慶故云</text>
<title>輓南寓庵 九明</title>,<text>間世人豪絶輩流。文章器局嶺之尤。方看粉黻華邦國。只屈銅綸領郡州。都邑齎咨祠部陸。吏民緘惠尙書劉。湖南百里遺芬在。八馬碑頭絆紫駵。</text>
<title>輓白旋叔 履祥</title>,<text>君顔孺態我頤童。妙歲金山業共攻。每警客眠吹戲角。幾催僧飯叩欺鍾。人情最憶魚同隊。世事還憐鳥過空。忍向高堂辭鶴髮。請君無北更無東。</text>
<title>輓朴丈 命相</title>,<text>淵源工部舊規模。敦厚家風起薄夫。脫習拘儒章句競。斂踪浮俗是非趨。琴樽自得生涯足。裘葛渾忘分外圖。倘使西河聞戒早。百年仁壽减應無。</text>
<title>輓梅月軒南丈 弼明</title>,<text>老樹龍門自性栽。天机秘響未曾開。靑黃不願雕罇器。丹雘惟勤斲梓材。陸槖寶藏誰得失。箕疇茂福自榮哀。輤人莫唱阿郞薤。鯉甲猶先壬戌催。</text>
<title>輓金▣▣ 履端</title>,<text>四紀之前一隊隨。君髦覊角我童頤。並鄕竹馬迎賢伯。少府梧鸞識稱兒。枝學雕龍文苑巧。數竆磨蝎命宮奇。祇敎灞水餘韓淚。留與庭蘭責報施。</text>
<title>輓李伯仁 仁培</title>,<text>爐鼎乾坤玩理深。百年修養古人心。璣衡細會三辰運。詞律精通六體音。行襲古家忠孝範。跡辭流俗是非林。還嗟舊榭堂前燕。何處春㢠喚主尋。</text>
<title>輓權萬式 大矩</title>,<text>七友庭中第五郞。典刑風度壓凡常。榮華伯仲三瓊樹。文彩江山一錦囊。老榦自然含羽角。散材非願飾靑黃。雙淸世界今無主。何處重開白甫觴。</text>
<title>輓南上舍舒仲 國暹</title>,<text>欲題誄兄語。筆下淚先垂。有生必有死。此理固其宜。君今歸厚夜。何事令人悲。父母愛子心。惟疾是憂之。方其遠遊日。八耋有偏慈。朝晝倚門閭。祝願何所期。科第乃家事。必摘頷下髭。尙愼旃無疾。榮覲朝暮爲。蟬衫手縫線。或恐歸遲遲。云胡彼命物。卒嗇冥報施。虀鹽半載餘。反嬰二豎奇。客館四無親。誰能爲我醫。天則和藥餌。景玉供粥糜。晝宵抱待盡。臨訣淚盈眦。庠儒共悲傷。學官相嗟咨。出捐太常錢。助添親朋貲。附身附棺物。髮毫無欠虧。哀哉二賢郞。慟擗星夜馳。搬移出城東。嶺雲猶劃劙。行到漢水濱。歸魂亦躊踟。竹嶺風雨夕。知舊咸涕洟。鶴髮慈母心。生死猶或疑。出告已有日。反面將何時。輤人唱薤歌。莫是死歸兒。號天天莫達。叩地地欲隳。逝者儻有知。死淚血應滋。嗟吾閱世變。悼亡非今斯。點檢君家事。鬼物何多猜。賢門從昆季。玉樹聯芳枝。賓于我庚友。弱歲最相知。軒然氣骨秀。灑落無點玼。成仲眞雅士。年甲乍差池。詩書存典刑。行藝超等夷。克家俱有聲。怳見深叢貔。吾心好之篤。剔去膚與皮。同遊翰墨場。伯仲塤若篪。豈知蒲柳質。再見蘭芝萎。牙絃失鍾期。陽白和者誰。惟有我仲舒。玉壺秋露姿。溫柔是本性。巽恭眞天資。操椎琢詩禮。弓冶學裘箕。文苑大肆力。益見流輩推。蓬麻喜托契。到處輸肝脾。昨歲國子監。六蓂肩共隨。賢關有孟門。蹤跡恐抵𡾟。密機相勑規。深關共探闚。淵冰若臨履。蛩駏互扶持。春風館松亭。夏月壇杏。酒趣君讓余。文談我推而。解粽前三日。綠陰方葳蕤。携手我輩人。欲究京華嬉。上林苑東臯。削立路傾欹。躋攀相先後。勞汗沾雙腮。三淸洞近腋。大報壇在頤。緩步莊嶽街。選勝無所遺。風溪與雲橋。瀑流匯巖陲。濯足散敲炎。開襟玩淸漪。徜徉忘日夕。飯鼓還相欺。此時兩心事。永矢無相離。誰知奄忽間。千古遽長辭。撫念人世事。忽忽心欲澌。吾今哭君家。三見滄海移。强康尙如此。安足恃吾衰。歸見賓于兄。爲報長相思。</text>
<title>輓李城甫 宗遠</title>,<text>儒門型範自成童。采夏從容禮法中。文藝特其餘力學。行防眞是舊家風。衰逢敢與麻爭直。觕石將期玉並攻。可惜仁齡還短折。老夫何處托磨礱。</text>
<title>輓李丈 栻</title>,<text>德義餘風嗣古家。更修眞訣煉丹砂。詩書誦作黃庭讀。禮樂編成紫府歌。桑海老籌盈九屋。橘林兒斧爛三柯。靈芝豈有篔簹恨。商岳將圖綺里窩。</text>
<title>輓李上舍 瑄</title>,<text>歷數關東我輩流。襟懷疎曠尠君儔。寒齋對榻明溪夜。曲沼開樽紫海秋。每惜風期同晼晩。卻憐心事兩綢繆。如今便作存亡痛。何處重尋舊日遊。</text>
<title>輓權施叔 德普</title>,<text>每喜衰蓬倚直麻。隔江雲樹暮懷多。春城細酌成粱夢。夏院幽談變薤歌。雷澤尙留先子刻。禮林堪作後生誇。佳庵寂寞生秋草。不忍重過處士家。</text>
<title>輓蔡進士天則 九章</title>,<text>夷甫寧馨憎化兒。命宮應是宿牛箕。淸都花柳霑榮日。大學虀鹽喫苦時。到處肩隨忘熱冷。逢場眉解絶膚皮。曲江舊約能思否。嗟爾泉塗尙抱悲。</text>
<title>輓李進士美甫 德祿</title>,<text>金椎儒鐸祖斯文。型範名家夙著聞。小選豈論收俊藝。一資誰錄採賢芬。江湖散跡隨漁釣。林壑潛功寄典墳。祇憶少年鄕貢日。漢濱同酌惜臨分。</text>
<title>輓朴畸軒見卿 九絶</title>,<text>秋水精神玉樹姿。謝家重見惠連奇。可憐慶壽堂前草。春色凄凉夢裏詩。家塾淵源有自來。大丘庭下季方材。當年倘卒忘簞學。不但星文爲漢開。齠齡從事大方家。四帙酉山涉獵多。開口談時如誦已。秖今何處秘精華。到處逢人竭所知。賢愚俱得見聞資。從今寂寞交遊地。誰刮昏眸一膜皮。笠下聲稱舘閣英。豐原夾帒已疏名。若敎司命年齡假。何必修文伴卜靈。欲誅磨蝎罪三彭。何事竆讎我見卿。最憐前脩謀命拙。至今藏伏禍吾庚。竆交心事一般人。所異吾君姓若身。山水孤絃今已絶。郢都何日和陽春。平居不必問踈親。生死中間意見眞。臨訣此言君識否。奈何樑月每交神。十二高樓惠愛捐。南陽相送哭新阡。爲誰更作春姸態。願續他年地下緣。</text>
<title>輓趙進士久之 德久</title>,<text>人傑文豪嶺下多。賢門最是擅名家。龍頭馬首聯堂慶。玉署金閨闡國華。棣舍懽時天正餉。桑田變處鬼何魔。還憐宋玉招魂慟。减卻仁齡百歲遐。</text>
<title>輓李弘庵 杺</title>,<text>省門晨夕郃兒趨。世道焉知化灧瞿。履險幾時陪杖屨。守竆終歲臥江湖。簞瓢卻飽三牢喫。蒭豢能肥八耋癯。最是滄桑看再變。仁墟秋色入苔蕪。</text>
<title>輓吳達夫 三達</title>,<text>得心寓酒似歐陽。始見斯翁醉隱堂。厚餉眞酣山水樂。深培茂蔭子孫昌。琴樽自敵封矦貴。亭舘交輝墨客香。頷下尙留餘慶在。也應齊美八荀坊。</text>
<title>輓南舜會 國衡</title>,<text>仲郢家風石慶兒。月評歸美典型奇。靈根手澤看槐影。寶樹天香擢桂枝。五福幾多三世享。六籌差少百年期。餘芬不盡賢郞做。八馬湖南必再碑。</text>
<title>輓金霽山振伯</title>,<text>往在旃蒙歲。邦家慶得髦。簪花襯黼座。奎藻燦璿毫。擢授鑾坡秩。超陞栢府曹。寵榮稀史簡。光彩動京壕。秖見霑洪霈。誰知觸巨䬞。漢幡寃欲訴。唐網罪難逃。筆犯䨓霆震。身危鼎鑊膏。恩威飜咫尺。好惡變瘡毛。緝出虛文織。繩來峻典鏖。指蒼辭聽直。誓皦守看牢。霍諝猶伸黨。范滂豈祭臯。旣摧瞿灧楫。更涉汨𤄷濤。啼作桓山別。吟成楚澤騷。倚閭慈望斷。陟岵孝思熬。惠貸終天訣。哀奔擗地號。北邙纔宿草。南嶠忽悲颾。可惜哲人萎。徒增志士慅。林宗私慟切。宋王獨愁綢。櫟社材雖散。蘭房契早叨。行防承世範。文藝脫凡胞。美質寧雕琢。謙姿寔晦韜。器珍周廟贊。禮賁浚郊旄。自放江鷗性。焉窺岐鳳巢。良扁蟠木取。巧冶零金掏。陋撰忘煩碎。嵬論極細搔。附籤惟恐漏。連牘肯嫌勞。密積程工厚。精開眼目高。心機無滯礙。手法若椎敲。郢匠風斤運。吳剛月斧操。抱鉛羞我鈍。拖滓許君淘。賢路俄顚沛。朋情劇憯忉。十年苦離索。千里隔篷篙。幸覬茅重拔。方翹杞再包。覆盆嗟閟照。傾盖衋遲遭。渭樹回樑夢。滄桑化梵泡。幾時資倚藉。何處伴英豪。寂寞竆途暮。凄凉晩計拋。病違徐孺笈。淚濕杜陵袍。</text>
<title>輓朴南浦懷英</title>,<text>陽白高吟和者孤。氣交聲感似渠無。風儀卻是眞君子。器度殊非淺丈夫。脫習時流名利窟。玩心儒學性情圖。可憐南浦空流水。獨把牙琴悵暮途。</text>
<title>訓誡詩 幷序</title>,<text>余病伏中溫理舊學。每至論天人性命學問工夫處。輒怡然意會。惕然心警。慨然有志勤道遠之歎。乃敢略述訓誡之目。撰成十篇詩。每篇各得百四十言。非敢曰言與行相顧。乃是追尤而悔其失。卽所謂及其衰落悲歎竆廬者。因其言以求其意。則安知來後不有曠世而相感者乎。然則前車旣覆。未必無補於後車之鑑者矣。博學篤志訓弓人欲正弓。排㯳調其觩。矢人欲造矢。隱括匀其鍭。物性貴矯揉。在人理亦同。君子如有志。可無學問功。學之當如何。務在博我文。六經與四書。是皆入德門。諸子百家語。細大俱收拾。然後見聞博。庶免孤陋習。聰明日開益。知識日高朗。氣質可變化。性情可涵養。緣吾志不篤。學業歸廢墜。玩愒度歲月。畢竟無成就。桑楡已晩暮。噬臍嗟何益。所以古聖人。寸陰猶自惜。愼思明辨訓嘗聞仲尼訓。學者病有二。殆病由不學。罔病由不思。罔則見識疎。殆則踐履艱。開眼旣自迷。着脚何由安。倀然迷所適。矮看同墻面。所貴學之功。只在思而辨。人非上聖資。可無稽古力。旣學且溫習。時復愼思繹。疑者起於思。不思何由疑。吾心有疑晦。府讀仰而思。痛加明辨功。弗得不少懈。譬如橫喉物。必吐方是快。然後乃深造。篤行非外假。所以志學者。必欲求磨磋。格物致知訓天下事物衆。莫非義理存。皆具我方寸。瀅然本不昏。百事互攻擊。五官交閉塞。心靈喪虛明。物理未究極。山毫眩巨細。矢鉤昧直枉。譬彼盲瞽者。冥途失趨嚮。雖在夫婦愚。亦有知覺眞。矧玆聰明男。賦予本不貧。孝弟乃秉彝。忠信是降衷。因吾良知能。益致硏索功。至理深妙處。誰非我當格。用力眞積久。渙然如氷釋。精粗無不到。體用無不明。所以大學敎。二字作初程。主敬立誠訓古者論心學。誠敬爲綱領。匪敬曷由誠。匪誠那能敬。懈弛卽近肆。矯餙是曰僞。肆則行猖狂。僞則言譎詭。一念操舍際。千里毫釐判。戒愼嚴畏心。無時或間斷。然後誠敬立。表裏無扞格。肅容整思慮。潛心對方策。善惡察幾微。眞妄質神明。處獨如對衆。是謂敬之誠。惟彼小人儒。竊假爲名學。不知肺肝見。掩耳欲盜鈴。一時雖或欺。百世焉足誣。所以君子學。必欲爲眞儒。存心養性訓秀氣鍾爲人。眇然𥺀米身。至靈復至神。不與凡物均。由其有心性。道並三極立。奈何衆兆昏。壞了烝民則。心爲形氣役。性失朝晝牿。杞柳有戕害。梧檟失養植。偉哉羣聖出。迪我衆蒙違。姚姒授受際。精一判危微。孔孟論說間。上智分下愚。存心誡鑠外。養性期復初。存是放心收。養必德性成。心與性旣全。始爲踐我形。人道由是立。否則禽獸歸。所以爲己學。必願聖師依。顧畏明命誡惟天有賦予。若朝廷差除。官爵得之君。百職宜罔虛。性命受之天。衆理當自盡。否則刑威隨。敢不各敬愼。凡我五常性。實是付畀大。得失在敬忽。吉凶由修悖。昊明及出王。大雅已垂戒。顧諟常在目。成湯曾所勵。天命豈不顯。爀然日鑑臨。祇畏如對越。惟聖一其心。小人無忌憚。不知順帝則。罔而雖幸免。生也還多忸。毫釐有欺詐。獲罪焉可禱。凡畏明命者。勿謂邈彼燾。克去私欲誡顔淵不違仁。豈容私毫忽。猶存克復功。必欲事四勿。矧今學顔者。幾層階級卑。躋攀寸步難。跌落千丈危。聲色迷聽視。臭味牽嗅喫。利害各成蔽。言動互抵隙。物我旣相形。町畦便自立。凝冰更焦火。冷熱殊呼吸。最是難克處。若對强勍敵。一帥無號令。萬屯焉辟易。理欲交戰場。勝敗在須臾。知幾哲人智。從欲狂夫愚。勿旗苟不麾。破屋誠難禦。凡欲克私者。勿恃冦已去。改過勿憚誡白日揭大明。有時光蝕晛。君子雖寡過。每事寧盡善。謬口誤四體。言行或蹉跌。玆非有意惡。乃是無情失。纔差已自訟。旣更人皆仰。譬如雲翳捲。不害天曠朗。胡彼衆人迷。過而知者鮮。雖知且隱護。詎望其改遄。欲掩彌自彰。始過終成惡。雖以衛武聖。九耋賓筵作。矧余老無聞。自顧多悔尤。失今不勇改。來者焉可追。非徒君子棄。必同少人歸。凡欲改過者。切勿姑依違。固竆自守誡薄相天不餉。畸命人難逭。古今屯厄者。歷歷皆可筭。郊寒及島瘦。不必由詩竆。逐貧與驅拙。還復歸命宮。順受其正者。獨有韓退之。肥甘哂糠糜。琬琰羞羊皮。知命是君子。內重必外輕。不以一弊箒。易我萬金嬴。草榮卽有枯。月缺俄隨盈。通處豈夸毗。塞時奚怔營。竆者士之常。我心誠寬閑。顔瓢飮斯足。孔肱枕亦安。苟從吾所好。隨遇常舒泰。凡守義命者。切勿竆自挫。修身俟命誡人受天地中。衆兆知者寡。不能踐其形。土偶人貌假。醉生夢死間。腐與草木同。生是螢火照。死便鳥音空。衆人皆歸盡。君子曷謂終。是理生也直。賢者擴而充。存則順吾志。沒亦寧我分。俯仰旣無愧。生死那有恨。朝聞猶可夕。始原可反終。壽夭奚足論。不朽垂無竆。煌煌彼靈芝。一年三秀英。我亦物中靈。志業竟何成。大暮將同寐。天畀多違失。凡欲善終者。勿謂能事畢。凡玆訓誡。皆止於五。欲法古人。名義思顧。前訓七百。設辭訓人。非人之訓。欲自訓身。後誡七百。皆是自勵。非獨勵己。亦欲人戒。如使覽者。口誦心得。於己於人。必有所益。嗚呼後生。奈何不勖。無如老夫自悔迷局。</text>
<title>池亭和韻[睡堂洪尙寅] 原韻見上</title>,<text>山海逶迤勢錯盤。花生色草堂顔。傍臨巨澤胷襟闊。遙望平原眼界寬。牧老文章如大楚。魚臺形勝說三韓。麟遊舊址遺芬在。追想當年把釣竿。麟鄕生長與爲榮。遺址新亭仍舊成。仙借奧丘無價直。俗傳訛字近音聲。山容入眼消塵慮。池面當心養道情。浦外老松千榦立。白沙晴日影亭亭。亭是牧老無價遺址。而世人訛傳。多以務稼書之。聲近而誤讀。故頷聯及之。</text>
<title>池亭和韻[南浦朴廷杰]</title>,<text>呀然山谷繚而盤。刊茀誅茅爲解顔。竹逕細開誰道隱。蓬窓高揭始知寬。愚公舊迹君追柳。劉宅新題我愧韓。自喜蘊眞隨遇愜。共期烟雨把漁竿。艶子冲襟薄世榮。始知丘壑本圓成。疎荷帶雨浮淸馥。密竹梳風度晩聲。細和詩篇輸古意。時扶暄暖愜幽情。佳園須念心荒易。此語丁寧聞考亭。</text>
<title>池亭和韻[畸軒朴龍相] 幷序</title>,<text>吾友性兼。於其所居子舍之傍得隙地。山麓夾澗自東而北。左右逶迤而相對。其中稍按衍寬平。谷口脩竹挺列。以當其空缺處。宅勢幽阻。宛然一盤谷也。於是刊茀夷垤。疏泉決渠。鑿上下兩方塘。其廣劣容數席。養魚種蓮。以觀以賞。其上縛茅而凉燠之。以爲怡神讀書之所。雖無雄奇詭特之觀。而實有瀟灑娟凈之適。令人玩而樂之。竟日忘歸。邑人相傳。是稼亭李文孝公考槃之遺址云爾。則九原誰與之感。又復不淺矣。余觀世之人探幽選勝以爲卜築之計者。不知其費卻幾兩屐矣而有得有不得焉。或多在竆山絶壑中。往往不便於人事。而亦莫能終其身保而有之也。今性兼乃於村巷一步武之間。坐得山林幽絶之趣。起居飮食。未嘗不與家人婦子接也。晨昏朝夕。未嘗不在父兄之側也。而退而居其室。則翛然不知其有塵坌囂雜之累。又得前世鉅人遺跡以爲依歸。嗟乎。天之所以餉性兼者何其厚哉。余性嗜山水。而所居湫陋喧卑。甚不愜意。万謀所以辟地棲隱而不可得。故不覺其歆羨之過耳。性兼自爲詩歌二章。地主洪公次韻以侈之。間出示余索和。遂率爾奉酬。無復律呂。爲可愧已。性兼又嘗徵余記文。以其屋未成而未有名。故遲之數年。今亭旣成矣。俟其定揭佳名。別求所以下語者。姑書其大槩于此云。小谷彎環宅勢盤。城東居士此怡顔。涓泉細引源頭活。曲沼重開鏡面寬。子所誰爭眞踵李。吾文雖作定輸韓。願將磋切詩人義。且賞猗猗綠竹竿。幾歲經營結茆榮。軒窓瀟灑詑新成。淸憐竹色侵荷色。泠覺風聲雜雨聲。靜對詩書忘俗累。閑攜賓友話幽情。昔賢遺躅君能踐。嗅做亭名學稼亭。</text>
<title>池亭和韻[樂天堂白始升]</title>,<text>天容吾輩此遊盤。特地新亭足破顔。澗影漾漪侵席泠。野光平綠入簾寬。築池肯學謀魚范。隱市要同賣藥韓。預拂苔磯疎雨夕。秋來準擬共漁竿。每於對酒憶公榮。好向林泉晩契成。和雨葳蕤憐竹性。帶風踈冷聽松聲。千年景物元無價。一壑風烟更有情。秋到池園淸趣賸。料應終日伴亭亭。</text>
<title>池亭和韻[農窩朴潚]</title>,<text>小塘淸活鑑開盤。得此茅堂倍生顔。屋後巖巒仁者樂。澗邊阿陸碩人寬。幽閑趣味追陶謝。吟賞詩篇見杜韓。會待魚肥荷葉長。與君終日共垂竿。誰爲君家臺沼榮。別區慳秘待人成。塢邊竹葉吹池泠。谷口泉流囓石聲。耽玩自是踈世慮。優遊贏得領閑情。主翁卜築兼幽顯。上有平臨無價亭。</text>
<title>池亭和韻[笑庵李邦卿]</title>,<text>盤旋深谷可名盤。何等閑愁照古顔。堂影蘸池生夜白。洞門當戶得天寬。田中稼穡禾麻菽。案上詩文李杜韓。最愛翛翛淇澳友。秋來擬斮釣璜竿。</text>
<title>池亭和韻[朴鄰相] 幷序</title>,<text>金上舍性兼居第之傍十數擧武。有一小丘焉。盤而衍邃而可愛。性兼剔而夷之。鑿二小池種蓮焉。結茆屋二棟于其上。植竹柳於谷口。以隔塵囂。入其中宛然若一仙府焉。其友德老見而歎曰。斯丘不得子。無以闡而顯。子不得斯丘。無以暢而遣。是其交相待有數存乎其間哉。性兼占韓字韻。遍要諸名勝以侈之。亦閑中勝事也。輒不自揆。步其韻附于末。子所誰爭谷似盤。軒窻瀟灑對孱顔。曲池開處心源凈。平野臨邊眼界寬。鐘阜舊墩寧讓謝。城南遺躅欲希韓。此中幽事知多少。時閣書編把釣竿。</text>
<title>池亭和韻[隱谷盧聖重]</title>,<text>活計何曾厭萊盤。幽情好是對孱顔。平生竆達惟安分。暮境棲遲剩占寬。槐市杏壇通一路。地靈人傑擅三韓。踈慵亦有烟霞癖。便欲同君老釣竿。</text>
<title>池亭和韻[李會嘉]</title>,<text>旅舍春殘苜蓿盤。歸歟槐市足怡顔。秋霜鏡裏功名晩。日月壺中世界寬。人似權奇稱北野。地因先址擅東韓。從君欲一尋遺韻。餘暇磯頭共擲竿。</text>
<title>池亭和韻[虛直堂李瑄]</title>,<text>癡爲衆賤不爲榮。胡爾非癡癡以名。光影徘徊憐澹色。精神瀟灑喜寒聲。從他耳畔傍人笑。醫得心頭俗士情。活水源來何處自。此間曾有稼翁亭。</text>
<title>靑藜杖和韻[朴允瞻] 原韻見上</title>,<text>莖節天然六六均。誰知中有一團春。手中藏得無竆妙。衰病扶持賴爾身。在山不免沒蒿蓬。何幸依歸海上翁。人物相逢知不偶。靠他扶豎果誰功。</text>
<title>靑藜杖和韻[朴安之]</title>,<text>卉華無不識靈均。獨漏當年九畹春。此老相逢如有契。小塘風月護閑身。散材於世等蒿蓬。扶得人間七十翁。促節看來成六六。天工無乃贊人功。</text>
<title>靑藜杖和韻[李聞遠]</title>,<text>剩被洪匀雨露均。生成化育一團春。偶爲仙釋手中物。轉向癡翁拄病身。倚麻而直也知蓬。此物增光亦賴翁。試看三十六奇節。飽得天翁造化功。</text>
<title>靑藜杖和韻[南浦朴廷杰]</title>,<text>宛轉天成節眼均。種來仙圃幾經春。天壇壽杖眞堪比。藏寶手中永護身。</text>
<title>靑藜杖和韻</title>,<text>紫䕨得失楚弓均。變滅渾如雪遇春。看取閩王遺鐵杖。不知流落幾人身。</text>
<title>靑藜杖和韻[農窩朴潚]</title>,<text>賦與生成自大均。天然象數暗藏春。待他知己方爲用。此物於君似許身。頤臍肩頂鬚如蓬。宇宙居然一老翁。異物自來知有分。別人何可取爲功。</text>
<title>靑藜杖和韻[朴來泰]</title>,<text>節分奇耦兩邊均。六六宮藏渾是春。月窟天根探躡地。卻能扶護養閑身。天生此物異蒿蓬。故敎仙僧伴是翁。節格分明成四九。可能參贊化匀功。</text>
<title>朞演後識[金大淵]</title>,<text>歲在丁卯間。先君子嘗著四學疑辨。篇旣成。遂寢疾奄奄中。詔諸不肖曰。吾所辨四學。庶無大得罪於先師。而至於朞註。初頭所演。間有差繆處。假我數年。亦可以釐正就緖。而今吾將不起矣。汝輩愼勿輕以示人以取覆瓿之譏也。越明年仲春。仍下世。不肖淚承遺命。藏之巾笥。不敢閱諸人者。殆將數十年所矣。第念此編。先君子自少竆演。費盡心力。而毫釐所差。以至湮沒。則玆豈非爲子孫者無限茹痛處耶。况其編中未盡底意。先君子旣自追悔。遺誡申申。此政與程子所言七十可出易傳者。同一語意也。又况四學中天度論辨。乃是朞註之根榦源頭。先君子旋自去駁就精。撮入篇中。手澤重新。辭理俱到。則其見得早晩。於斯可看。而後之君子亦有所參恕矣。其在後昆。豈可以遺命之如是而歸之於湮沒之境哉。玆敢忘其僭率。識其所承遺命。以竢後之君子。且以傳示雲仍云爾。丁酉八月日。庶子大淵。泣血謹識。</text>
<title>輓詞[金夏九]</title>,<text>雲濤深處掩奎光。頓轡名途枕竹塘。象緯文章胷錯落。龜龍圖畫筆鋪張。抽來四學千重鍵。盛得羣賢一縹箱。是業臧孫應不朽。世無桓氏孰知揚。同源同調同衰病。書向淸漳斷數行。晩到竹陰違執手。一號旌下倍摧腸。芳園寂寂拋藜杖。繐帳幽幽散縹囊。鉉甫行携須待我。是翁朝暮就荒岡。</text>
<title>輓詞[白始升]</title>,<text>谷鳥嚶嚶喚友音。聞君長逝若爲心。論交膠合兼投㓒。竆物沙披見鍊金。稱古戰場人看淺。望今元定我期深。三年間闊仍成訣。獨立乾坤涕自淫。</text>
<title>輓詞[朴師相]</title>,<text>春山無伴獨相求。誰送哀章索紼謳。一代知名金進士。九原今日土饅頭。工深象數硏龜馬。盟宿江湖狎鷺鷗。悵望池亭虛夜月。敗荷殘竹使人愁。</text>
<title>輓詞[李龜煥]</title>,<text>雅韻疎襟樂善姿。嘐嘐直與古人期。凌雲翮鎩排風日。講易林深滴露時。邃眼坐竆千歲至。幽懷長付小塘漪。名勝祇今看已盡。不堪鄕國太凌遲。鄕曲從遊四十秋。晩來心事更綢繆。抽蠶敢擬談玄趣。收蒯猥蒙同氣求。剛恨別離淹歲月。忽驚消息去山丘。畸軒南浦年年淚。復向槐陰灑不休。</text>
<title>輓詞[金龍九]</title>,<text>手摘驪珠碧海中。草玄門掩似楊雄。精神四學羣疑辨。勳業三場一夢空。綠竹軒淸名義好。靑藜筇絶着題工。流光七耋驚浮世。無價亭荒悲月風。生年家仲與同庚。共把奎光幾爭衡。酆劒一埋空射斗。楚珠三泣怨漣城。文章運歇才誰繼。樑棟風搖屋自傾。苔嶺廿年無盡淚。墨溪今日送君枰。</text>
<title>輓詞[南紀衡]</title>,<text>分華世卜百年村。敲筴偏蒙剪拂恩。柳巷春深同栗里。竹扉晝掩矢衡門。三元妙筭探根窟。四學眞詮闡緖論。可惜先行零落盡。龍山寂寞又松軒。</text>
<title>輓詞[李猷遠]</title>,<text>無價亭前萬壑奔。生長牧翁尙有村。至今餘俗上文雅。有老沉潛易之門。半畝塘畔三間屋。孜孜俯仰思又讀。星文錯落羅心胷。圖書森列盈墻壁。海內但識文章秀。誰知晩來成老宿。平生知己失畸翁。時向屛窩取磨礱。浦老聞之起嗟賞。霽山曾推進進工。夫子於我最相好。猥垂謬奬交以道。時月過從傾所蘊。輒將義理淵數討。自幸百年資麗澤。忽驚一朝失此老。腹中所貯數萬言。何事殉身歸九原。獨留書窓寒月影。流入靈筵照歸魂。</text>
<title>輓詞[田光玉]</title>,<text>嗟夫雍門一曲之淚。孰非千古之悲。而吾於癡軒翁之亡。尤有悲焉。翁少也華聞裒然。嘗僕視命騷大嶺以南。固傑然也。上公車占小成。特公之醢鷄鼠肝耳。自其年益進而髮種種也。矢心水竹。絶意榮塗。讀朱程張邵之書。占大衍星曆之數。一發簡而瞭然若指掌。森然若列壞寶於肆而探之也。如使巾衍篋笥者不朽。庸詎無後世之子雲耶。以余瞠若乎後而璧水之遊。蓮社之契。栩栩若夢境。抑未知遊散於大化之中者飄楊噭噭於千里洩哀之地乎。遂爲之詞曰。嗟嗟乎公兮。樹敦而文也。雖繩樞而必達兮。矧吾南之華聞。紫海之遺玉兮。知貢者之昏也。修余服兮潔余佩。歲旣晏兮人誰援。占水竹之一丘兮。乃稼牧之遺墟。日用兮飮食。一室兮圖書。年日邁而見日進兮。而不慍其不知。噫司命主下土兮。何不暇以期頤。貍首之班然兮。閟古貌以一棺。惟酆城不可居兮。曷靳昭途之言。還森然盈箱兮。溢篋胡棄捐兮。若脫沉槐市之夕烟兮。但無價之水月。乘雲旛而紛紜兮。與化氣而遊散。嗟余彷徨乎京口兮。撫停雲兮思蹇産。一曲兮齊謳。詰巫陽兮冀來返。</text>
<title>輓詞[權栢齡]</title>,<text>洪匀賦子豐。髫髮文名播。及長綴詞賦。雄健軌司馬。洛東江以左。華聞甚藉藉。紛紛噉名子。不啻勞十駕。獨步騷壇上。自許連城價。褰蓮才少試。屠龍手未垂。無價亭下麓。占勝結茅舍。鑿開半畝塘。松菊栽右左。靑嵐滿衣枕。綠竹暎書架。優遊送日月。薖軸與世謝。幾欽幽棲樂。每擬分半華。而我與子善。許心非外假。同庚又同社。幾將囷廩瀉。詞場共鉛槧。酒席同醆斝。忘形到爾汝。趣味逾噉蔗。靑松白水心。始終無猜訝。前年夏五月。匹馬來訪我。忻然引坐堂。促席羅酒炙。言子嬰病深。戒我飮酒過。藥石言由衷。銘肺至今荷。中間我在外。回謝久未暇。那知此日別。千古歸脩夜。浮生六十九。倏如風燭灺。如何彼蒼天。奪我良友也。凄凉舊池塘。寂寞雲空鎖。月疑李白顔。絃斷伯牙和。如今便永訣。何處接淸雅。于彼墨溪洞。築君幽宅些。緘辭瀝哀忱。有淚濕衣紽。</text>
<title>輓詞[申鼎萬]</title>,<text>嗟公舍我去。而我更誰恃。慟哭非我私。不幸斯道否。文章乃餘事。衛學己任以。躳探造化源。博洽經史旨。叩發邵翁鍵。溯洄滄洲涘。孜孜繼往功。眷眷開後意。著成滿案書。燦然條有備。圖象日星揭。文辭菽粟味。妙契畫奇耦。昭晢推曆紀。暮年林下業。探賾終以是。營營絶外慕。莫此眞樂在。綽然心有得。雅履超彝類。蒔花玩生意。養魚看天理。南州雖云否。竆海有一士。自甘卑下牧。世幷凡類視。前春率明下。諄諄誨在耳。憫余離索久。吐出肝肺示。玄關好消息。喚起長夜睡。聽跫空谷喜。看天宿霧披。啓發豈偶爾。眷顧非一二。語及世道喪。咄歎趨向庳。蘧篨視義理。一轍無我爾。反覆所自說。慷慨笆籬寘。寒天烈烈冰。難與夏虫議。有時几案間。講磨誰與比。吾將就穸日。無使求人誄。肝膽古劒無。張虛奚所貴。嗟我終與始。惟爾粗可誌。亹亹數宵語。便成千古事。最恨疎懶性。謾孤托付志。疑辨寫一通。世魔多有戲。向在歲律竆。惻惻書以寄。何境筆硯工。此苦刀圭試。如縷朝暮喘。一念恒在諟。粧成雖未克。排置願一眡。事與志未諧。感愧交自至。拾得散漫簡。草草付歸使。宛轉在床上。繙閱依夢裏。脫然沉痾袪。默向神明冀。陽界消息斷。凶音此何自。錯愕起然疑。心膽俱與墜。依歸百年情。那忍到此地。如瞽失其相。倀倀多顚躓。言念經世辨。使余增悲喟。超然古人法。竊恐來世剌。張皇請有益。畢竟靡所裨。矛盾不相容。何以發歸趣。歷數山南邑。猶有諸君子。願就公案斷。不使私惑致。今將啓靈輀。摭實誰有記。當時屬余言。慇懃盖有思。倘無一辭哀。英靈何以慰。抽管憑紙面。不覺淚如水。大略寫心肝。薄言付泉隧。丹旐遽何之。萬事嗟已矣。小塘嗚怨波。庭梅吐哀蘂。荒凉破茅屋。蕭條古槐里。觀魚臺上月。且應淸輝閟。平生好精神。洋洋徜在此。人間未了恨。子雲知復起。芝焚蕙必歎。豹死皮豈棄。莫以薤露哀。知生能知死。泮遊曾幾時。七旬古未易。挺世旣不偶。入地何所愧。滿城花雨夜。好歸靑山邃。</text>
<title>輓詞[沈定鎭]</title>,<text>悠悠世事白雲長。蒼髮㿑顔一草堂。竹色蕭疎通院落。荷花的歷照池塘。胷中天地渾無極。筆下星辰燦有章。逆旅相尋還宿夢。觀魚臺畔海茫茫。</text>
<title>輓詞[南國藎]</title>,<text>惆悵蓮池畔。蕭條上舍居。入門人不見。卻憶淚沾裾。</text>
<title>輓詞[南履萬]</title>,<text>浮名何論一成均。謾抱經綸老海濱。坐致古今千歲日。神遊來往六宮春。繞園竹樹優淸餉。滿軸圖書養性眞。解道斯翁勤苦業。百年箱草待來人。</text>
