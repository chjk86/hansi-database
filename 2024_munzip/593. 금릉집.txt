<title>琴賦</title>,<text>粤神農之上世。削桐爲琴。繩絲爲絃。下方法地。上圓象天。覽五行而合作。取六律而諧和。心得之而應手。聲動之而被謌。凡人之懽愉和佚。與夫憂愁不平詈罵怨嗟。各引類而互發。在聽者之如何。若夫按五絃於南風。會君臣而合歡。此聽和聽也。拘於羑里。七作履霜。此聽憂聽也。游杏壇而按調。臥陋巷而奏曲。此聽樂聽也。鍾期云亡。山水斷音。文君竊聽。綠綺挑心。此聽感聽也。江妃訴泣。游魚出聽。慟羇臣於楚國。哭嫠婦於孤舟。曲終人去。雨嚬雲愁。此聽哀聽也。子爲我兮一彈。我促膝而傾聽。是日也。屬中秋之佳辰。江靜月明。泬寥兮日暮而天晶。蕭瑟兮霜落而風淸。爽氣無眹。潛來滿盈。撫宮商而撥絃。出希音與正聲。始窈窕而舒夷。復鏗鏘而幽貞。繄鸞鳳之翔舞。食梧桐之琅玕。懷古人而不見。手摩挲而永歎。倐變羽而變徵。卽回調而改譜。繁絃迭奏。促柱亂步。夜鴈怨兮彌苦。寒猿悲兮更長。浮空悽愴。隨風悠揚。森萬壑之怒吼。蒹葭颯其蒼蒼。及夫高舘閴兮燭滅。客將散而夜冷。或嘈嘈而自凄。或琅琅而虛警。其動愈出。其來愈急。逬鐵騎於刀鎗。碎玉盤而珠錯。惘若失乎獨坐。悽不可兮久居。宜陽子愀然斂衽而嘆曰。琴信乎在聽之何如也。昔聽希曲。何余心之樂也。今聽新詞。何余心之悲也。昔孔聖亦云其進韶頀而放鄭聲。哀今時之不修。慨古道之難明。夫孰能回俗調而挽雅樂。以繼周孔之制作。</text>
<title>樂器賦</title>,<text>猗聖人之制作。達天地而洋洋。象至理於兩儀。法妙化於五行。黃鐘叶夫大呂。姑洗諧以蕤賓。饗神明而達和。感上下而牖民。昔者庖犧氏之作琴瑟也。削桐爲質。繩絲爲絃。朱絃疏越。象乾坤之方圓。帝覽鳳兮吹簫管。參差而象翼。倕叩鐘而響金。夔拊磬而戛玉。女媧吹笙。體葭灰之噓律。伶倫造笛。取崑竹之直節。夫樂豈亶然哉。琴者禁其邪心。瑟者合于正德。薰風履霜之操。宣尼繼唱而三嘆。虞之德盛矣大哉。子謂韶盡善而盡美。其歌九成。鳳凰來儀。內空受氣之謂鐘。外夷成物之謂磬。爰有編特之大小。合和金石之大正。笙則上筒下管。笛則七孔踈節。尊卑不亂。大小和悅。聲洋洋而滿耳。蔑以加乎盛德。匪直音之鏗鏘。而其儀也孔彧。自三代而世降。禮久壞而樂亡。哀鄭衛之不修。痛墜緖於濮桑。矧中國之一亂。吾已矣夫大樂。然周禮之尙在。猶可觀乎魯國。吾王聖而垂拱。煥乎有其文章。合享祀於淸廟。會朝覲於明堂。尙庶幾乎制作。俾復覩夫雅樂。原興樂則有道。冀益修於厥德。</text>
<title>秋螢賦 幷序</title>,<text>宜陽子秋夜獨坐。有螢火焉。盛以絹囊。照而讀書。遂感而爲之賦。其辭曰。金風蕭瑟兮。玉露團團。蘿帷兮蕩空。芰衫兮覺寒。懷耿耿而不寐兮。起裵徊於闌干。哀草木之澌腐兮。覽螢火之化生。登東山之詩兮。著本草之經。佳人秋思兮。感漢殿之度影。君王夜獵兮。聚隋苑而放景。其爲物也至微。其爲狀也至小。弄花蘂而輝輝。雜星孛而皛皛。飛走無常。隨處流照。倐復聚合。誰相告召。宜陽子愀然而感曰。謂汝爲君子也。則姿質鄙薄。聚散閃忽。不敢晝見。忌大明之爀爀。常自宵行。類昏夜之出沒。謂汝爲小人也。則含光自處。暗室不欺。似賢士之修德。睠懷明義。出必應時。同至人之無迹。雖無補於日月。進不競乎明光。爲長夜之燈燭。退處晦而修明。吾將處爾於君子小人之間。而誠莫知其何如。借餘光而自照。聊助余之讀書。</text>
<title>詠梅</title>,<text>一月不出門。境深人蹤絶。不知梅花落。窻外堆白雪。</text>
<title>晩泊三田渡</title>,<text>春風裊裊酒旗斜。煙水微茫帶遠沙。向晩孤舟來泊岸。子䂓啼傍獻陵花。</text>
<title>送李懋官 德懋 作沙斤丞</title>,<text>中原隨使价。內閣屬僚員。去路千餘里。交情五六年。侵霜驅驛馬。候月艤官船。君去哦詩好。蒼松更在前。</text>
<title>泛舟漢口。憶故人。</title>,<text>黯黯新愁草色連。汀洲日暮欲收煙。佳人搗練霜侵院。孤客停簫月滿船。白鴈皆歸三角北。靑山多積五陵邊。海門故友遙相憶。兩地離情已十年。</text>
<title>九日送李生 養直○二首</title>,<text>悠悠千里道。落落數年別。此別難爲心。黃花又九日。天晴孤鴈去。木落長江出。遙望君行處。孤舟遠出沒。關河杳不極。音書自此絶。兩地相思夢。覺來秋天闊。憐爾文章絶世稀。歲暮悲歌壯心違。百年知己苦難逢。千里思親獨遠歸。雨中匹馬穿草去。江上孤鴻盡南飛。故園物色如待客。九月黃花不掩扉。聞道關西方試士。黃金榜出日射輝。聖代卽今求賢急。莫歎君行一布衣。</text>
<title>古意</title>,<text>挾弓莫射鴈。垂綸莫釣魚。或恐音信少。漸與故人踈。</text>
<title>題洪湛軒 大容 家藏潘香祖書畵卷</title>,<text>篔簹墨竹可同羣。行草神傳王右軍。他方萬里逢知己。太守風流更似君。</text>
<title>柳秘省 煥德 第。觀凌虛道人九龍淵畵障。</title>,<text>曲曲周廻十二峯。亭亭匝出玉芙蓉。庶幾此地神仙遇。未覺蓬萊路萬重。</text>
<title>送成明府士執 大中</title>,<text>五馬明朝發。南州作使君。佳辰來送客。芳草怨離羣。驛路千年險。官橋二水分。臨歧聊極望。城上但歸雲。</text>
<title>竹篴歌。送洪君 履翼。</title>,<text>曉天高高復高高。北斗旋柄銀河橫。金井颼颼梧桐落。紫塞浙浙鴻鴈驚。主人無酒送征人。獨將竹篴吹商聲。中有至語慰君思。聽之莫作氣不平。人生不願作花蘂。顔色媚娬隨陰晴。人生不願作蚊蠅。朝朝暮暮交經營。得意靑雲亦一時。不然歸去事耘耕。丈夫自有浩然志。安能視此爲重輕。此篴或作明堂操。此篴或作沮溺歌。爲君移作離別曲。去去孤舟天一涯。</text>
<title>朝牧牛</title>,<text>朝牧牛。牧牛堤上草。日日草色好。暮飮牛。飮牛春江水。日日水味美。牛方入草飮。江水故爲久。立不動角白。鳥不知是何獸。飛下其背爭剝啄。折柳作弓蓬作箭。一發二發盡獲得。騎牛歸來橫竹篴。</text>
<title>竹枝詞</title>,<text>紅雨絲絲欲濕樓。伊人消息日暮洲。獨唱竹枝歌未竟。橫塘來繫木蘭舟。</text>
<title>酬金國器 載璉</title>,<text>晴煙起處氣氤氳。宿雨纔收霽色新。十里靑山頻送目。每年芳草欲傷神。月明樓上初聞鴈。梅落床前正念人。莫道知音今世少。憑君一曲和陽春。</text>
<title>寄朴山如 南壽</title>,<text>京洛春風暮。梅花且莫愁。鴻聲雲外樹。客夢水南樓。一與故人別。幾思前日遊。無窮懷古意。獨坐正搔頭。</text>
<title>覽鏡</title>,<text>昨日顔色好。今日顔色老。昨日雙鬢黑。今日雙鬢皓。粧樓朝旭交輝映。古井百花紅欲燃。以手拂塵摩挲久。重重更見起霧煙。人生難得改少年。對此安能不凄然。</text>
<title>道傍柳</title>,<text>不向長信宮中生。不向宜春苑裏生。一樹空立大道傍。去人來人朝暮行。靑條不能挽遊騎。東風惹起車下塵。我生本無離別心。一日看盡幾歸人。二月三月陌上路。與君作別楊柳前。爲言此行覔封侯。白馬蹄疾珊瑚鞭。豈知夫君浪子心。去作江水東西流。去年忽得錦字來。知君買茶淮北遊。今年又得君邊信。知君更作江南客。不知明年在何處。江北江南杳消息。</text>
<title>感興 二首</title>,<text>我有五花馬。七尺身昂然。文錦裂爲勒。珊瑚折作鞭。一日行千里。所向應無前。入都未一試。屈首廝養下。不遇伯樂過。天下豈無馬。我有一古劒。十年冶精鐵。龍虬吼風雨。晶光暎白日。寶雖千金直。無所用平時。於今藏匣底。蜘蛛結網絲。不如割雞刀。庖廚用之宜。</text>
<title>杜鵑花</title>,<text>杜鵑花。一年好風來一花開。一年惡風吹一花衰。明年三月新花好。誰識故枝曾發花。人情愛新不愛舊。君不見杜鵑花。</text>
<title>贈國器</title>,<text>脉脉若相待。迢迢何所尋。月生驚鳥夢。露滴洗花心。無酒三春暮。有懷一夜深。城南消息斷。誰與聽瑤琴。</text>
<title>杜鵑</title>,<text>聞道西川事已陳。江南消息欲傷神。淡煙衰柳空洲曉。踈雨殘花十里春。泣血三年悲孝子。喚愁千里促歸人。如令蜀帝英靈在。應識巴陵再拜臣。</text>
<title>樹影</title>,<text>幽澹如煙外。橫斜似水中。欲折不得折。隨月在西東。</text>
<title>捉熊行</title>,<text>小熊伏林穴。大熊據野窟。小熊食雞豕。大熊食人物。雜人交觸逢。齒牙當劒鋒。去年今年東南縣。赤地千里不成農。民方顚連無所寄。挈妻携子逃于四。匪兕匪虎是何獸。白日大道恣橫肆。食人寡婦與孤兒。白骨委地流血滋。人人戒嚴不敢行。朝避林藪暮山陲。州縣發卒數十百。持弓投石相與獲。家家敎送丁男去。以火取脂刀割肉。爲民除患政所當。殺人者死在三章。豈但其掌我所欲。直將手刃刺于膓。</text>
<title>古詞</title>,<text>莫作江上水。願作水中蓮。蓮落還復開。水流去無邊。</text>
<title>絶句</title>,<text>下堂攬明月。瑤華空滿手。欲贈離居者。花間佇立久。</text>
<title>吳宮</title>,<text>錦帆不見水漣漪。却憶西施醉舞時。惟有娟娟亡國月。宮中夜夜學蛾眉。</text>
<title>夜與閔聖能 克大 李汝晦 根 韓子定 象履。訪紫霞山人。</title>,<text>露華滋復重。林嵐漸微明。客來看月約。鳥散墮花聲。樓臺悲故夢。煙水悵離情。逍遙遊物外。十載學莊生。</text>
<title>君不見</title>,<text>君不見蘇季子困窮歸。嫂不炊飯妻在機。又不見朱買臣得意歸。里閭趨走生光輝。少年貧賤不得志。朋友不知親戚棄。一朝得千金。躍馬鳴鞭遊帝里。酒肉如山客滿堂。低唱淺斟廻長廊。公子王孫錯珠履。爭得一言爲榮光。由來本自一人身。世之愛惡前後異。今日金多殊足貴。明日金散何所寄。貧賤良可苦。富貴難久期。出金換美酒。行樂能幾時。</text>
<title>擬古</title>,<text>愛花莫摩挲。摩挲花不發。樂水莫洗浴。洗浴水不潔。所以自惜者。不願爲人悅。</text>
<title>訪閔丈 光暹 幽居。與汝晦子定同賦。</title>,<text>茆檐微雨送淸明。有客來過話舊情。門傍浦蕖多散鴨。樓臨煙柳早聞鶯。著書樹下求傳道。採藥山中學養生。到此擬歌招隱操。問君安得保高名。</text>
<title>夏日幽居雜興</title>,<text>閒居當避暑。凉簟午風生。拭硯池荷動。圍碁院竹淸。重門無馬跡。盡日有蟬聲。昭代無才棄。還羞隱遯名。</text>
<title>無題 二首</title>,<text>向晩踏歌弄綵船。長干消息問無邊。蛺蝶上釵金嫋娜。鴛鴦裁扇錦嬋娟。惜別樹呼堤上柳。斷膓花作水中蓮。人說莫愁吾不信。江南日日夢䰟牽。亂後莫分蘓小家。重來何處覔繁華。吳王城上同看月。盧女門前獨浣紗。色衰誰能重悅己。枝辭猶得再開花。無情最是章臺柳。故學嚬眉一面遮。</text>
<title>桂坊。同諸僚讌飮。</title>,<text>佳辰衙閣飮。張設雜西東。蕉葉留全翠。荷花惜隱紅。輕風宮樹近。細雨御溝通。遙憶金書記。未能此席同。國器時入燕京。故云。</text>
<title>送宋秀才賢一歸故里</title>,<text>脉脉欲無語。悄悄惜相分。寒蟲一夜雨。歸鴈重關雲。落拓頻爲客。蕭條更送君。此行雖失意。不是拙於文。</text>
<title>古董閣。邀山如，聖能，黃述翁 鍾五，李元履 顯綏 作。</title>,<text>邂逅逢人話。茅檐日已斜。前年共作客。三月更思家。風落庭梧葉。霜侵野菊花。欲將何供具。爐火倩烹茶。</text>
<title>山如宅。同聖能，權景好 ，述翁，汝晦作。</title>,<text>鐘山寂寞掩柴扉。雪後梅花一一飛。幽人欲試靑藜杖。十月初成白繭衣。非因佳節多招集。每到君家不放歸。薊門萬里相思苦。况復音書自此違。國器赴燕京。故云。</text>
<title>檀園畵</title>,<text>曾爲主人寫隱居。潑墨南宮得意初。記得松壇西下路。一林秋雨聽疎踈。</text>
<title>悼國器 二首</title>,<text>首陽高士世知名。喜子風流久托情。歲歲靑山離別去。都門落日哭平生。前年哭吳士執故云。明朝佳約正慇懃。爲掃溪堂共討文。小驢來訪城南宅。獨有梅花不見君。</text>
<title>同柳惠甫 得恭 自龍山溯舟。訪朴監役 趾源 亭居。</title>,<text>蟹莊魚舍問前川。楊柳長堤澹暮煙。明月來時携遠客。亂山多處送歸船。借書常有瓻中酒。買屋曾無橐裏錢。惟有熱河三卷記。知君天下姓名傳。</text>
<title>賦得芍藥</title>,<text>憶昔宣皇手自栽。今朝人賞正徘徊。龍腦薰成香世界。蜂鬚罥落錦塵埃。天地有私全與艶。雨風無賴竟成灾。惟是淸平三疊調。分明寫得太眞才。</text>
<title>廣陵途中</title>,<text>夕陽山郭松坡途。白鷺飛來遠有無。何由喚起倪高士。重寫寒江欲雨圖。</text>
<title>余嘗扁其所居之堂曰爾雅。要姜豹庵 世晃 書揭此。公年七十。筆法愈奇姸。甚可珍翫也。遂作此寄謝。</title>,<text>古有爾雅經。吾以名我室。爾乃草之名。雅是鳥之一。說文釋二字。鳥獸與草木。蓋云君子學。於此貴多識。姜翁年七十。草書久知名。鍾王雖未及。文董視弟兄。矧自中原歸。博覽長一格。因人遂造請。數日輸精力。自道榜額好。筆與意俱適。平生一茅屋。偃仰倍生色。</text>
<title>嘲孫君鼾息</title>,<text>孫生來自半千程。鼾息如䨓徹夜鳴。蹴起但言吾不爾。須臾繼出更砰鍧。</text>
<title>題吳大學士 載純 撰四忠廟碑後</title>,<text>昔在懿陵卽阼世。太醫諱疾人心憂。貳極嗟無主鬯人。宗祊凜凜譬綴旒。金趙兩李四大臣。慷慨伏閤聯上章。三宗血脉自有眞。東朝降綸何輝煌。秉義光明垂日星。抗節勁直凜雪霜。建而不悖質無疑。國本鞏固如磐石。北門餘孽接踵起。內結貂璫陰禍伏。元老定策指爲逆。文武舊臣罹誣獄。一時忠良入鉤黨。嶺海桎梏禍慘酷。堯皇甲辰煕運回。四凶竄殛公無私。未幾忽有調停論。屈伸消長曾幾時。縱然公議猶在下。是非不待百年知。後世誰作東京傳。端門已撤姦黨碑。於焉倐見歲星周。聖駕謁陵起感思。鑾蹕未廻國東門。十行頒宣承宣馳。褒忠白寃寵踰衮。乾坤再闢日月明。太史吳公大手筆。夙登詞壇主文盟。諸生請銘繫牲石。其辭一出無改評。楷書莫過洪丞相。金爺篆籕如陽冰。煌煌大字入鐫刻。龜頭屹屹長不崩。古者褒典非一道。銘鼎載旂俱傳後。豈如聖世恩曠絶。碑文况得鉅匠手。長使爲人臣子者。勸起精忠圖不朽。</text>
<title>船人謠</title>,<text>一船去一船來。今日又明日。幾人去復廻。西岸有人催呼喚。湖南巡察使行急。交打兩槳來泊岸。屛褥鋪陳猶未及。東岸忽復來相告。羣山漕運今朝發。其行恨不先此至。可奈人一船亦一官。家咆哮送吏卒。捉頭鞭脛敺打去。但願明府少紓怒。區區小人何敢倨。彼亦國事此國事。不可爭先以要譽。</text>
<title>山陰換鵝亭。倩孫繼馳筆賦懷。三首。</title>,<text>睡起闌干午景遲。行裝一鶴一琴隨。印開苔合硏朱盝。硯洗雲生潑墨池。病裏解官如望赦。雨中留客漫題詩。秖今二字亭名在。逸少風流欲倣之。憂患支離歲月忙。官居况復寄他鄕。妓裙草色妬深綠。鶯翅楊枝較淺黃。碁局無關相勝敗。詩樽終亦近踈狂。春來公舘閒無事。新火新茶試篆香。春風春雨長桑麻。湖上靑山三兩家。新燕凈無粘水羽。殘荷遲有出泥花。人丸紫蠟賭詩韻。妓罷銀箏斂䯻髽。但使淸樽無限醉。任他衰髮鏡中斜。</text>
<title>新安江口贈別</title>,<text>故人嘉州去。江口來相別。十月凉風起。蕭蕭鴈羣絶。</text>
<title>矗石樓夜宴</title>,<text>百尺樓臺上將營。夜筵張燭閙歌笙。佳人舞劒星沉水。壯士吹笳月滿城。霸業山河皆北拱。亂時兵甲憶南征。卽今藩鎭無烽火。詞客登臨賦太平。</text>
<title>曉發公州</title>,<text>秣馬人初起。霽天星尙流。此行知遠別。十日到玆州。野闊雲中樹。江明驛北樓。宦遊悲歲聿。曷月役車休。</text>
<title>丁未夏日。遊金山寺。入洞口作。</title>,<text>藍輿直入金剛門。曲曲尖尖擁翠微。靑山九鎖客不到。白雲千疊僧獨歸。線路縈逢鼯穴爭。重林翳與蟬聲連。宮殿嵯峩湧金碧。營作尙記新羅年。萬象森羅千劫空。幅圓慘憺疑鬼神。木魚初動齋飯畢。脫鞋就房倐夕昏。隱几默念忽喪我。向來世事安可論。向平幾日㛰嫁畢。結社廬山苦不早。靑袍欲換碧荷衣。一餐金丹學仙道。</text>
<title>洗硯池。賦得荷花一首。寄沙斤丞南士樹 播秀。求和。</title>,<text>綠臉紅裳千葉重。江東春賞記芙蓉。自居汚濁能超俗。縱有粉脂誰適容。香結散鬚金錯落。露侵通竅玉玲瓏。鑑湖十里明如許。莫使移舟蕩子逢。</text>
<title>次韻答沈穉敎 象奎 贈別 二首</title>,<text>鄕園杳不極。日日故人思。夜靜蟲聲亂。天長鴈信遲。離家多歲月。游宦爲親慈。猶幸關山別。及今年少時。杳杳山川隔。依依節物新。光陰催客髮。風雨惹花塵。世事元難定。離懷忽復因。登臨一遠望。怊悵欲傷神。</text>
<title>題芭蕉 二首</title>,<text>斗葉芭蕉身尺許。淺紅深綠次第栽。亂抽却似書千軸。半捲春風又半開。骨節玲瓏葉短長。兩封雙緘欲何藏。無端學得靑羅扇。風自來時夏亦凉。</text>
<title>黃大學士 景源 輓 二首</title>,<text>此去湍州百里鄕。送公歸葬水雲長。人亡故宅圖書落。客散空庭竹石荒。謝病朝端無毁譽。留名天下有文章。及門可但受知厚。父友凋零感淚滂。執紼都門萬事休。尙書風采更何求。乞骸北闕三封奏。歸夢西湖一繫舟。奎閣題名還倣宋。帝壇躋享獨尊周。無人寢墓三年哭。惟有遺編寂寞留。</text>
<title>病起</title>,<text>枝上花少開。枝下花多落。十日閉門臥。不知風雨惡。</text>
<title>入德裕山宿禪室。屬士樹拈韻。</title>,<text>攝衣緣側徑。禪㙮遠相尋。千年稱福地。一雨繞長林。孤懷樓寂寂。衆妙境深深。淸狂餘宿業。徹夜話眞心。</text>
<title>搜勝臺。與金知縣 在淳 士樹，閔生君憲 範大 同賦。</title>,<text>登高一騁眺。山色杳淸秋。磴徑苔衣滑。松杉水幅幽。桑麻通野屋。鐘磬聞祠樓。何幸游方外。提携盡勝流。</text>
<title>猿鶴洞</title>,<text>靑山斷處雲起時。太守風流琴與碁。月明鸛鶻起平林。風靜魚蝦戲淸池。何必吹笙瑤壇上。强學長生仙術奇。昔有至人去避世。一揖能讓帝王師。樂國樂國爰得處。百年不斷淸風吹。愧余棲屑五斗祿。朱紱在身將安之。叔夜縱知七不堪。向平㛰嫁苦遲遲。流水之邊多白石。古人一去餘屋基。何當謝却簪組去。一餐金膏歌紫芝。</text>
<title>山如輓 三首</title>,<text>江城十月葉飛飛。却負丹旌送遠歸。不知何處靑山裏。草草封君一布衣。欲將何語慰慈親。兒哭呱呱亦可憐。古今書畵三千本。雲鎖松壇無主人。靑楓洞裏題詩處。醉後相看盡少年。自從國器先生死。又哭夫君未老前。</text>
<title>爆竹</title>,<text>歲之十二月除日。邑人爆竹傳故俗。食殘豆粥掃罷塵。敎送丁男斫如積。節間汗流火力透。兒童却走鬼辟易。大家取薪勝爇豆。小家掃糞如打灰。靑煙滿城天半白。棲烏格磔散飛來。老少懽笑遙相望。去年灾盡明年瑞。一聲二聲作䨓吼。故令陰邪皆匿避。將迎陽艶作好春。政要炎炎火德熾。</text>
<title>祈歲詞</title>,<text>歲戊申元朝。余在山淸。作此篇以爲爲民祈祝之詞。月正元日稱歲首。火盆迎祥作祈辭。但願家家長富足。男不啼寒女不飢。輕舟作商重船歸。大㹀引犢雞哺兒。麥穗兩歧稻早熟。拾綿盈筐蠶滿室。秋來及期償官租。賦餘將取作裙襪。終年不見吏剝門。巷閭安閒狗不驚。莫作賣癡詞人生。不願多聰明。莫作乞巧文。多才多技吾所鄙。古者鄒聖論王道。必自不飢不寒始。</text>
<title>海印寺</title>,<text>伽倻之南山千疊。曲曲紆廻煙嵐生。肩輿朝日訪伽藍。洞天重重起化城。林深鐵瓦一狐走。風動金鐸雙魚鳴。琉璃殿閣空中出。風磨靑銅光晶晶。中有紫金十二像。舍利承趺若神明。紺園結搆何壯哉。憶昔貞元始創成。蓮花秘字楞嚴經。連屋充架百八楹。居仁一夢說荒誕。已道方舟浮大瀛。江南銅漆月支錦。百萬輸費工巨贏。曾聞鳥雀自遠跡。歲値龍蛇不受兵。輝煌聖人六經言。厥文微奧其道宏。芸編尙見蠧魚蝕。烈焰不幸經秦嬴。誰令釋氏異敎書。故作奇讖使人驚。却憶桂院崔學士。世亂方知爵祿輕。塵寰却忘是非塲。去托浮屠藏姓名。樂地自有名敎中。蹤跡但被囂俗評。古人亦有佯狂者。下士焉知達觀情。千年人去水雲白。悵望瑤壇一篴橫。</text>
<title>影池</title>,<text>靑珊公子昔參禪。却憶羅姬怨別年。空留故國娟娟月。學得蛾眉照可憐。</text>
<title>雙溪寺</title>,<text>石門東北路逶遲。十里煙蘿與客期。殘鍾曉月圓公偈。疎雨春花太守詩。壬年兵火倭氛惡。羅代山川佛氣衰。大師眞鑑今何去。人讀孤雲紀事碑。</text>
<title>舟下斗湖。奉送巡相公入錦山堡。</title>,<text>今朝冠盖下頭流。萬壑千峯領略游。此去錦州連海國。伴春歌管又孤舟。</text>
<title>江上花</title>,<text>一樹幽花在水灣。自開還落復誰關。惟看啼鳥尋春到。時有行人撤棹攀。不向侯門爭富貴。偶然生地占空閒。但愁江國多風雨。易謝將如減舊顔。</text>
<title>詠草 二首</title>,<text>淺靑深綠織如煙。十里江光斷復連。待人不至邯鄲道。留與春風對醉眠。原上離離原下稀。暗香無數撲人衣。年年謾被風吹綠。秖是王孫久不歸。</text>
<title>竹瀝酒</title>,<text>麴糟和竹汗。三日土瓷香。楚郡斟庭橘。蒲城釀井桑。易醒滋渴口。宜病潤枯膓。携向鵝亭飮。臨流洗羽觴。</text>
<title>次趙侍讀學士修禊亭韻</title>,<text>風流追禊事。亭榭百年荒。洗硯雲生墨。汎觴荷送香。衣冠思晉代。山水似吳鄕。獨去尋遺蹟。篇成意自傷。</text>
<title>日本刀</title>,<text>日本刀日本刀。銀絲縫玳瑁。韜霜氣稜稜。靑萍合萬里。來自海淊淊。憶昔神皇萬曆中。干戈南方八年騷。社稷蒙塵城不守。痛恨靑丘泣民黎。嗚呼。安得猛士兮奮此刀。一去海國斬鯨鯢。</text>
<title>金匣鏡</title>,<text>錫貢日南國。千磨出冶工。風生初舞鳳。月掛欲盤龍。洗玉明泥海。薰金起霧峯。莫逃魑魅狀。共照媸姸容。妙術看修鍊。神功驗鑄鎔。保身明且哲。終見就侯封。司空圖作容成侯傳云。旣朙且哲。以保其身。</text>
<title>贈琴者</title>,<text>石上泉流滑。松下風吹寒。抱琴七十翁。不爲俗人彈。</text>
<title>石榴花</title>,<text>裁破紅綃箇箇團。乍開方吐壓闌干。風吹舞袖香初散。露濕粧腮淚未乾。後時富貴應無限。盡日芳華不厭看。萬里河源來入貢。乘槎何日到長安。</text>
<title>爾雅堂。招述翁曁元履君憲。作煖爐宴。</title>,<text>廊空月流黃。閤寒梅落紅。博山燃螺甲。分帖書畵工。尙憶嘉陵酒。飮量過前逢。柑橘耀靑盤。焚肉沸凹銅。戴笠妨環列。回燈面重重。</text>
<title>歲暮寄元履</title>,<text>東街嫰雪未消泥。北陌陰霏又漲堤。夢裏約僧游嶽寺。閒來隨鶴度雲溪。文章久愧添蛇足。歲月長愁奔馬蹄。故友江關成死別。梅花落處思凄凄。結句。悼山如，聖能。</text>
<title>春日李佃至</title>,<text>閒居養痾瘵。薄宦門寂寞。楊柳日長綠。花開微露滴。十日始開戶。對此還獨酌。好事莫如君。偶然來不約。容鬢漸疲皺。衣巾亦弊落。守素癖詩句。妻子甘藜藿。誓不謁公侯。屑屑事干囑。喜玆有素心。晤言日將夕。</text>
<title>詠禁城柳色呈燕巖</title>,<text>迢迢春恨倚樓時。碎雪鋪金蕩萬枝。觀柳莫如從遠望。定無期客若相思。</text>
<title>贈成秘省士執要和</title>,<text>揮麈淸談日欲分。重尋京洛喜論文。故鄕久別羅先輩。近舘時逢李使君。吏退公庭花氣合。酒醒林閣麝香聞。校書外省身將老。宦業還同古子雲。</text>
<title>訪芝山樵夫</title>,<text>暗逐樵歌訪遺逸。先生厭世入山深。有時種玉來花塢。忽復逢僧話竹林。秘字石間應有分。明珠滄海久無心。溪廻路轉重封鎖。不許巖扉俗子尋。</text>
<title>沈石田秋山欲雨圖</title>,<text>漠漠秋陰木葉稀。雙雙鷗鳥截江飛。嶂煙浦靄漁樵路。日暮柴扉候客歸。</text>
<title>訪懋官 二首</title>,<text>經年離別欲沾巾。卽地相逢已餞春。啼燕流鶯如訴客。落花垂柳正關人。髮斑變却銅中面。印綠堆成案上塵。知己惟存成秘閣。巷南溪北好爲隣。竹簾斜照纈羅紋。情話重重復見君。愛畵喜摹元代帖。釋經無汰漢儒文。落花撲面渾疑雪。高柳當窻不礙雲。墨綬無端頻去住。可堪知舊各離分。</text>
<title>集懋官朴次修 齊家 夜讌北舘。兼送海南李使君。</title>,<text>故人游宦別京城。高閣張燈酒氣淸。滿地落花當舞席。隔河流水咽歌聲。三春海戍人南去。五夜天河鴈北征。千里定知逢使少。座中休惜到天明。</text>
<title>春日北渚醉歸。明日。元履有書相問。寄謝。</title>,<text>北山春賞醉昏昏。傾盡村醪繼野樽。覺後尙思眠竹徑。歸時誰送出松門。座中慢老寬忘禮。路上逢人怪疊言。明日解酲相寄問。故人情意尺書存。</text>
<title>聽鐵琴</title>,<text>銀漢耿耿霜稜稜。西樓月色明如練。江干一叩銅線絃。萬籟颼颼菰葉戰。於虖庖犧忽焉歿。尼父文王懷不見。此琴初傳利瑪竇。來自西洋萬里國。宮商太淸羽徵激。振如鳴金如戛玉。花底鶯語泉聲咽。谷裏猿嘯木葉落。刀鎗突逬鐵騎馳。百萬金鈴碎玉盤。餘音轉作殺伐聲。曲終歎息淚闌干。卽今中國混夷狄。腥羶滿目禮樂崩。師襄舊譜邈不傳。羯鼓蘆笳哀弗勝。西方主殺金屬刑。陽消陰長驗至理。聖人制作何偉哉。大音洋洋四海治。琴兮琴兮關盛衰。緩絃促柱隨正變。已矣西周覩雅樂。煩君停彈重罷宴。</text>
<title>述孝子贈持平芮公節孝一篇。贈嗣孫秀謙先輩。</title>,<text>記昔傾盖建德坊。一別金陵二十年。今秋淹痾城南第。弊褐重逢雪滿顚。知君舊是節孝裔。請邀龍鍾闡揚筆。幽光發揮吾何敢。但將一二爲君述。侍寢嘗藥人所同。血指延生行尤難。復聞虎豹引獐肉。冰笋冬鯉誠一般。後世誰續三綱編。二子聯書應不愧。煌煌憲臺貤贈誥。抱此亦足歸墳隧。嗟君孝思猶未足。遍交詞林謁文字。十束牋幅充篋橐。祭酒尙書具狀誌。千里纏脚遊京師。肯逐世俗干名利。間關旅食無戚容。計日求詩踵吾門。可但前輩行秀異。感玆承家有賢孫。</text>
<title>草書屛風行</title>,<text>昔有石峯韓道人。平生草書擅海東。時當穆陵龍飛日。作成人材際會隆。東臯詞翰石陽畵。世稱三絶俱玅工。騷人酒徒日滿堂。掃盡牋麻繼絹素。不知何年寫此屛。我今得之崔少傅。斜風驟雨颯起滅。落花飛雪紛散聚。怳惚如聞鬼神泣。時時但見龍蛇走。小如蠅頭大如鴉。筆醉墨舞錯列行。蘭亭眞帖瘞鶴銘。古來幾人得盛名。啓南徵仲不足數。直與米黃較弟兄。嗟哉近世何寥寥。不聞詞苑擅絶藝。豈是俗尙不相及。但見淊淊工利勢。二百年來看紙本。墨色芸香和感涕。</text>
<title>謝人送兔毛筆</title>,<text>兔毛筆兔毛筆。尖如錐利如刀。中山族産多白兔。每歲宣城貢紫毫。毫輕如此工則重。十束千束揀一毛。太平天子朝元日。金馬玉堂握管侍。天子朝元金馬玉堂。皆是筆名。故引而用之。 每一奏牘天笑新。滿袖香煙詫恩賜。解撰絲綸太史臣。抗論謨猷樞密使。問君持此銀弗律。如何相送縣官家。少日自許工鉛槧。今朝無復筆生花。豈合雜處朱墨盝。細字東閣困簿書。每看時時裁赫蹄。起居眠食問何如。</text>
<title>題李從 邦永 海莊詩卷 二首</title>,<text>記昔名山約。尋君卜地幽。香風團藥圃。晴雪凈書樓。松色連峯巘。蘿陰暎澗流。四明山水地。勝處一過遊。經夏營茅屋。書傳估客船。起居閒竹石。排置澹雲煙。土甕收香秫。山盤供雪鱄。羡君超世志。江海送餘年。</text>
<title>元履以其大人知縣公花甲日。具茗饌爲壽。乞余爲詩。</title>,<text>昔公未四十。照鏡白毛鑷。今公已六十。爛爛紅浮頰。梅花近歲臘。高堂値甲周。讙譁合朋賓。錯列散兕籌。天心厭齷齪。造物與澹泊。滔滔皆利往。莫如公寡慾。十年再破産。江干客棲屑。晩乃從祿仕。十起九顚跌。勝負任自然。榮辱一欣戚。纖芥去滯胸。軒冕無流矚。世人譬膏火。煎沸如爇湯。經營損榮衛。慕想疲肝膓。大命有天定。人事被陰隲。好惡豈曾異。報應眞可必。公飮盡一斗。公步若飛仙。不飮菊潭水。不服丹砂硏。終知養生術。莫如保天眞。</text>
<title>己酉除夕。獨坐書感。</title>,<text>孤燭照空壁。寒風蕩幔帷。攬衣循東廂。不眠竟懷誰。喞喞蜘蛛墮。蕭蕭鴻鴈離。起伏倐千念。浩穰來萬悲。抱慽惜宵分。撫壯嘆歲移。少日徒懷志。壯年竟荒嬉。力耕驕稂莠。學道迷藩籬。歎息復歎息。鬒髮俄成絲。</text>
<title>將赴任實。暮過八嶺。</title>,<text>嶺路深深纈百盤。峯巒抽笋倚棧關。馬首指看煙霧處。暮行僧衆涉冰寒。</text>
<title>月夜。與李生步至百梅園。梅是鄭寒岡先生手植也。</title>,<text>明月照寒水。截梁與子步。梅花一百本。向人如鉛素。高人不可見。歎息空懷古。杪林澹薄雲。晴池浥寒露。長嘯復短歌。先生讀書處。</text>
<title>寒碧堂。觀劒舞。</title>,<text>紅粧輕快舞回旋。氊笠風吹罥玉鈿。來去春蛾迷彩燭。浮沉秋燕掠華筵。遲廻下手晴潛電。倐忽回腰霧罷天。共說公孫傳劒器。尙思張旭學書年。</text>
<title>十三夜。月色明甚。</title>,<text>十三明月照闌干。一道琉璃對碧山。遙憶廣寒淸爽甚。似聞鸞珮戛珊珊。</text>
<title>船離謠</title>,<text>礟擧兮船離。此時去兮何時來。萬頃滄波去似廻。此曲傳來二百年。聞者爲之心自哀。高閣匝張羊角燈。別舘淺斟琉璃杯。淸歌妙舞都護府。吹竹彈絲巧呈才。夜闌別掃淸池曲。春風徐動錦纜牽。紈扇玲瓏裁翠羽。氊笠回旋罥玉鈿。粉黛東西分兩隊。上船曲終俄下船。咫尺忽起萬里思。手杯不知酒墮筵。憶曾弘光在南都。時事中原變滄桑。崖海之舟尙未覆。後史特書宋不亡。况又隆武曁永曆。舊臣擁戴稱三皇。若使當時具歲幣。一帆登萊指大洋。水中縱爲魚腹葬。靑邱義聲天下揚。座間偶有語此者。仰看星河倒影長。暫憑短曲懷己惡。尙想去留愁彷徨。</text>
<title>蜘蛛篇</title>,<text>浮處懸獨星。千尋任風隨。掀脚呼小蟢。抱足見長䗁。十日搆尺網。向夕吐寸絲。撲翅迷蝶子。罥鬚打蜂兒。晨夜自獨守。風雨不能隳。空蕩猶絆身。嚴密似凝脂。占喜傳陸說。含譏戒翟詩。忙手施綱紀。滿腹輸巧奇。夜冷聞疾梭。露下漏細篩。來去費經營。呑吐隨飽飢。專利異蠶宿。役智歎豸罹。覽玆悟物性。拈韻綴短詞。</text>
<title>元履，子定至。拈韻。</title>,<text>半載休官便買閒。角巾逢處破愁顔。燃香隨手箋秋水。潑墨凝眸畵暮山。落落久知終會合。紛紛各自任回還。黃花書屋寒蕭瑟。燈一人三話此間。</text>
<title>送君憲入燕京</title>,<text>萬里人歸一弊裘。行裝輕快莫遲留。衣上寒花遼海雪。馬頭煙樹薊門秋。書記方求名下士。文章不負夢中遊。聞說圓明園裏戲。九枝燈火壯皇州。</text>
<title>大雪。贈畵梅者。二首。</title>,<text>點葉圈花讓祝文。發梢抽榦孰如君。較量長短方濡墨。一樹濛濛碎片雲。呼煤捉筆攬香風。頃刻絹窮大雪中。今古畵梅誰擅譽。癡劉顚米較雌雄。</text>
<title>寶刀</title>,<text>錭鈕粧銀甲。塗鞘耀石鱗。雨濕長斑血。風旋忽身。脫匣抽江水。揮空凈野塵。珍重床頭在。留看出塞人。</text>
<title>紅粘裏</title>,<text>剪裁紅線縷。輕快製戎裝。羅帳翻猩血。錦籠襲麝香。能看分火焰。自與競春芳。櫜鞬知安用。昇平息戰塲。</text>
<title>美人蝴蝶扇</title>,<text>春園萬花開。蛺蝶日來近。美人紅羅扇。巧搨一雙粉。</text>
<title>鄭老 銓 今年六十餘矣。喜其强健。書以壽之。</title>,<text>翁年六十已回庚。嚼肉吸杯輕後生。魁榜五塲冠國子。齊名一代有家兄。燈前自作秋蠅字。枕上能分夜雨鳴。醉讀離騷如戛玉。巖阿松桂咽寒聲。</text>
<title>次陶靖節飮酒。十首。</title>,<text>余於詩最愛陶。於陶最愛飮酒詩。鍾伯敬曰觀此。寄興托旨。覺一部陶詩。皆可用飮酒作題。余平生不飮酒。而此篇極帶了飮酒意思。眞所謂天下之好飮。無在余上者。興到而作。趣盡而止。僅得十首。錄之如左。寒暑互代謝。日月自四時。去日不可追。來日猶可期。大道患不求。求之有餘師。達人與道謀。固守不復疑。下士爲物役。聞玆大笑之。北海有一士。採薇在西山。求仁怨用希。聖者有微言。特立而獨行。飢餓以終年。積善自有報。淸名竟誰傳。大道喪千載。滔滔循利名。堯舜世已遠。自餘不足驚。蠅營又狗苟。誓將謀一生。一生雖自謀。百代竟何成。此義久不陳。嗟哉道難行。我昔浮于海。南登方丈山。蜻蜓杳千里。開國一何偏。以手執筐篚。靈芝採採還。縱未學長生。聊復遠俗喧。呼吸望日月。端倪見乾坤。日暮採芙蓉。浥露掇其英。山中有高士。肯與世忘情。魯郊麟已死。周岡鳳不鳴。道衰吾已矣。取醉壺自傾。念玆循廣除。東林白月生。北山有松樹。挺直干雲姿。南山有竹樹。靑靑傲霜枝。愛此品操堅。摩挲聊復爲。士窮抱高節。歲寒乃知奇。吾生本放達。豈合紲馽覊。咨嗟思古人。孔轍何棲棲。美哉河之水。洋洋路已迷。不容亦何病。大道與時乖。豈因身不行。斯文遂汩泥。返魯刪詩書。緇帷日闢開。吾黨七十子。斐然同我懷。况復育英才。陋巷得顔回。孔貧與周富。憂樂不可諧。日長自愛惜。夜短自悽惻。昨見春花開。忽覩秋葉落。人生苦無成。少壯已非昔。歲月倐其逝。今我胡不樂。飮酒宜取醇。結友宜取益。雪涕復何爲。矇矇天久醉。四海爲罩籠。彜倫失敍次。不知椎䯻恥。焉識衣冠貴。未掃腥羶氣。難聞馨香治。匪風與下泉。讀者當深味。昔在結繩世。民俗一何淳。一朝聞鬼哭。血雨散天眞。悤悤接三代。文敎暫復新。大樂靡鄭衛。陵夷逮狂秦。阿房一炬火。六經蕩灰塵。劉項事戰爭。所用皆武人。尙賴諸學究。用心頗慇懃。閩洛得正路。洙泗接去津。寥寥千載下。濟濟多衿巾。雖無親炙士。猶不失其親。</text>
<title>題楚亭幽居</title>,<text>酒鱗人面影重重。六月風來五鬣松。碧水芙蓉高太史。墨池煙雨米南宮。徒言冀北無良馬。誰識隆中有臥龍。小屋如舟閒去住。去年新買玉駝峯。</text>
<title>舟次露梁。拜謁定齋朴文烈公書院。</title>,<text>明陵己巳用羣壬。誣逼坤宮釀禍深。當日破殘奸賊膽。浮雲暫蔽聖王心。長留靑史昭公議。一洗丹書渙德音。芬苾春秋祠廟舊。百年哀淚欲沾襟。</text>
<title>黃驪泉歌。贈別徐君 弘秉。</title>,<text>徐君朝日策馬至。話別悤悤理短裝。云是黃驪出醴泉。盍往飮之滌病膓。一時此泉遍人口。述異搜奇來四方。恨不輸入大明記。菊潭久列換骨方。流似線縷瀉潺湲。聲同珮璫鳴鏗鏘。一酌二酌至百酌。聾瞽聰明跛躄行。去年嶠南苦旱涸。圭璧壇隍勞祈禳。舊井汚泥愁不食。其雨其雨怨朝陽。饑饉因之多癘疫。哀我蒼生逼死亡。味洌已知當膏丸。餘潤自足助鋤钁。人言此泉天所予。歌未竟闋起拜百。靈貺畢臻聖王世。皇天方降川至福。萬品回蘇樂湛恩。羣性欣欣流玄澤。上及太淸下生靈。不煩貢獻和飮食。於是醴泉滾滚出。黃髮遐齡歌耕鑿。此事曾驗瑞應圖。此說吾聞鶡冠子。桃花綻紅梅花碧。煎茶方思惠山水。煩君雙屐到溪灣。試將一斛輸淸美。我亦一生念金丹。未伴君行淹枕几。</text>
<title>蒔花</title>,<text>栽花一百樹。活亦一百株。十日一疏鋤。五日一灌盂。根鬚縈拳石。如筋絡人身。西閣甚靜閴。又値一年春。居閒念養性。抱痾思怡神。晨起命兩傭。裁書乞東郭。一雨接芒種。黃赤喜土石。萌蘖始一寸。蓓蕾漸萬蔕。須臾香世界。臙脂澹無際。搨屛蝶粉落。掠簾蜂鬚細。經冬耐蕭索。庭院倐芳華。去年雪作殃。穴壙死百芽。耽羅少橘柚。荔支斷商船。當時此花叢。萬本餘百千。尙賴及時節。多費培植功。造化豈異施。生地自不同。一樹活好雨。一樹死惡風。物理元如此。細推互究竟。或云人所力。或云花之命。二者吾何知。一觴復一詠。</text>
<title>春日遊靑楓精舍。乃是仙源金文忠公舊宅也。入拜遺像。感賦。</title>,<text>摳衣恭肅拜祠堂。欲說當時淚萬行。心誓殉邦如皎日。髩因憂世半淸霜。國論今日人情見。天醉百年胡運長。今古夷齊生伯仲。牽連汗簡幷爭光。</text>
<title>邀成士執。評定文藁。寄謝。</title>,<text>朱圈黃籤卷帙紛。嗜痂殊性謬云云。自然窮者能工語。誰識斯人乃定文。梁書任昉傳。昉作文。必使王儉點定拊几。歎曰。後世誰知斯人定吾文。云云。 花蘂送香淸晝永。燕鶯無恙一春分。覆瓿堪笑談玄士。幷世吾今有子雲。</text>
<title>送宗人向之還花山故林 三首</title>,<text>悽惶作遠客。迢遞柰如何。親戚自情話。別離當浩歌。孤懷汀草色。愁緖野雲多。春菜傳盤好。悤悤節序過。南浦漁莊畔。西橋酒店前。艤船楊柳月。驅馬杏花天。骨肉情何極。鄕原望杳然。音書常遠寄。吃飯飽殘年。婉孌將分手。蕭凉欲灑巾。旅遊知有伴。送別悵無人。江國隨魚妾。雲鄕逐鴈賓。花飛近冷節。匹馬懷思新。</text>
<title>題顔眞卿所書麻姑山仙壇記後</title>,<text>麻姑仙人年十八。乘雲御風下人間。東吳曾過蔡經家。一與王遠相往還。鬒髮椎䯻進行廚。狼藉玉杯和金盤。自言前身換胎骨。東海三回變桑田。蓬萊半淺𨓏會水。陸陵將見行大船。又能念人心中事。握米擲地化丹鉛。烏爪肯敎爬背癢。捉頭牽脛怒下鞭。故事收入神仙傳。述異得自葛稚川。至今撫州南城縣。按考圖經得醴泉。盖有麻姑修道壇。中有紅蓮變白蓮。石崇臺觀高百尺。先天螺殼石竇懸。後有道士鄧紫陽。神術擅名開元年。承恩召見大同殿。龍車虎駕迎儀備。天子自此嚮道術。增修仙宇埋玉笥。神仙之說誠荒唐。道家修煉傳秘奇。魯公舊是汲古士。摩挲遺跡載石碑。金薤濃澹暎纖波。鐵筯屈折潑凝池。搨刻跌毁虫鳥錯。紙本蜿蜒蛟蛇馳。古來何限擅筆玅。此書直倣王羲之。周鼎晉犧不足寶。逼眞神手工虞戈。歐陽嘗撰集古錄。品評金石細刮磋。楷法玅絶瘞鶴銘。更勝石鼓拂臼科。棐几晴窻止唾涕。身領僮奴雜裝潢。此本知有神護呵。兵火無恙閱風霜。汲冢書門侔奇異。崩崖焚闕經收藏。千載輪回歸吾室。牙籤玉軸新煌煌。欲將硬黃摸數本。肯敎寒具重汙傷。嗚呼魯公不可作。古香嗅來感涕滂。</text>
<title>簡成士執 三首</title>,<text>牕角聞春鵲。燃香拜賜詩。卓然名壓世。久矣命違時。明月書樓笛。微風酒肆旗。小官容放達。隨處樂遊宜。落紅花點屋。嫩綠草鋪茵。詩畵招名士。床帷淹病人。蹉跎惟此事。寂寞送殘春。年少何時再。惡懷自濕巾。偶因金石錄。評品入騷吟。倪趙慙淸賞。韓蘇推雅音。先生眞戲語。薄俗孰知心。懷古寥寥意。回首撫瑤琴。</text>
<title>約靑城，燕巖及李元亮 朙淵 賞花北營。適有病故未出。錄奉絶句二首。請正。</title>,<text>今日送春獨掩關。去年春盡淹湖山。人生樂事如花少。欲買淸遊便買閒。柳堤花港送行春。長日蒲團淹病身。他時蠟屐重遊地。軟碧殘紅不待人。</text>
<title>惠甫自熱河還。投示紀行詩註。題後 三首。</title>,<text>紅石嶺西避暑莊。英雄微意此經營。東人不識居庸路。稗品新書記職方。寵花嬌柳蕩龍舟。綠臭丹香起綵樓。十日圓明園裏戲。昇平寶筏演西遊。兩峯畵意墨莊詩。酒肆茶樓贈別時。故作端門問字狀。莫將揮客冷人疑。</text>
<title>唱第日。陪駕至洗心臺。恭和聖製 二首。</title>,<text>紅旭呼金榜。笙歌匝地喧。千年稱福地。暇日侍名園。花樹烏紗暎。雲林鳳輦尊。何由酬聖渥。長獻斗南樽。三月淸明草色姸。氤氳和氣滿紘埏。春光極是繁華地。雨露偏知造化天。攀桂侈榮鸞吹動。穿楊觀德鵠帿懸。美譚不羡瓊林宴。秉筆簪花廁法筵。</text>
<title>太液池。賞花釣魚。御製聯句。命閤臣近侍及儒生賡和。賤臣以新恩兼史。特許與宴。</title>,<text>內苑歌魚藻。前池有鳳毛。御製。 渥隆侔化育。材薄愧賢豪。臣載純。 密邇恩偏沐。空踈報蔑毫。臣浩修。 職親而地比。海闊與天高。臣秉模。 靈沼潛鱗泳。薰庭瑞鳳翿。臣祐源。 獸帿齊晩樹。飛閣俯淸濤。臣龍輔。 恩露沾黃帕。天香泛綠袍。臣東浚。 三抽階上莢。一結海中桃。臣行恁。 倚馬才慙漢。觀魚樂勝濠。臣榮輔。 龍樓騰頌祝。鸞掖盛逢遭。臣有榘。 虞殿歌元首。周廷籲俊髦。臣公轍。 其爭觀正直。旣醉戒呶號。臣尙愚。 法醞斟鴻化。和賡與燕遨。臣淵常。 帆開橫水鷁。花擁戴山鰲。臣有本。 日表瞻衣尺。天章拜衮褒。臣有樂。 瑤徽流玳拍。繡勒出仙槽。臣有棐。 涵泳均魚鼈。光華動羽毛。臣東晏。 便衣承曠遇。句樂政豪嘈。臣應奎。 酒氣瓊流液。春芳雪泛豪。臣俊輔。 春歌禽在樹。庭舞鶴鳴臯。臣任輔。 雅奏分花嶼。靑衿遞畵舠。臣魯益。 詩書媿業拙。酒食飽恩叨。臣魯豐。 特許遊觀遍。皆忘步屧勞。臣魯任。 聖慈偏覆燾。痴騃亦甄陶。臣宗瑜。 細草承天仗。飛英近御醪。臣應輔。 流鶯分枝囀。鳴鵠入雲翺。臣鳳輔。 偶爾中紅的。樂哉醉碧萄。臣耕輔。 感深登玉潊。恩重詠花毫。臣台容。 一席渾和氣。家人視爾曹。御製。</text>
<title>大殿端午帖 二首</title>,<text>綠雨初收麥穗黃。浴蘭佳節届端陽。冰分玉井沾新渥。雪疊香羅受早凉。功洽撫辰歸造化。運回亭午極文章。無憂不獨周王美。衣尺方隨瑞日長。冠珮趨丹闕。蓬萊曙色濃。香蒲頒近侍。嘉麥賽先農。堯陛歌千一。漢廷頌四重。殿宮騰喜氣。煕運幸遭逢。</text>
<title>與徐直學士 有防，徐汝成 鼎修，金士源 祖淳 承召入內苑。拈韻聯句。</title>,<text>偶因摛院會。仍作禁垣遊。元禮。 琴尊聊永日。樓閣不勝秋。汝成。 宮樹粘新冷。御溝入細流。元平。 燕賞知聖賜。丘壑老當休。士源。</text>
<title>洪靖惠公 象漢 宣謚日。上賜宸章以侈之。賤臣以閣臣承命賫傳。仍與宴和韻。</title>,<text>主第秋晴捲綺霞。嘈轟仙樂自天家。銀屛百疊排樽所。摠寫深紅富貴花。</text>
<title>摛文直廬。與銀臺諸僚及徐慶世 榮輔 學士。設餞送成明府士執。</title>,<text>綾被淹豹直。梅花近歲元。柑橘耀靑盤。焚肉酒盈樽。倥偬喜休暇。欲別重贈言。大雅幸復作。習俗醇且溫。風行渙文章。羲易垂至論。豈我爲異趨。此言聞弇園。世儒但喜事。擾攘壞法門。聖語賴日得。薰沐荷慈恩。此酒謝吾過。大醉至夕昏。紅氊雜俎瀝。僚屬忘卑尊。餞筵爲君設。報答其敢諼。去矣成明府。珍重保塞垣。</text>
<title>銀臺直廬。次唐人詩韻。簡慶世。</title>,<text>十六明月好。靑綾喜同省。暝色宮闕逈。露華林木靚。文章如造化。浩渺逢玆景。海內賞音少。相對懷耿耿。</text>
<title>春帖子 二首</title>,<text>靑宮睿學仰生知。朗誦麟雎六義詩。親掣彩毫書滿紙。太平千歲字淋漓。靑陽左个報新年。鸞路蒼龍月令宣。天保九如無限祝。石渠臺榭揭春聯。</text>
<title>端午帖 二首</title>,<text>鸞佩鏘鏘上玉墀。龍樓喜氣近臣知。前宵麥雨宜時節。漑我公田又及私。飛鳴黃鳥瑞暉遲。浴罷菖蒲進綌絺。不待賓師開講席。銅闈先誦葛覃詩。</text>
<title>與徐慶世。承召曝晒閱古觀書籍。上自內苑親臨。仍蒙賜書數百卷。恭志感激。</title>,<text>秋日一繙閱。緋衣促朝赴。天香忽復近。步輿爲暫駐。東西分兩廂。甲乙羅四庫。牙籤標書穴。綈袠見墨莊。鑑賞分已極。賜予聳班行。車書愧皇甫。家寶倣歐陽。幸不送瓻酒。無復割俸錢。如何螻蟻身。叨玆寵光偏。退食脫袍靴。領奴次什編。倐爾石鏡藏。端不讓蜀山。倥偬少暇日。但恐無窺斑。摩挲几案間。亦足警頑。</text>
<title>內閣直廬。述卽事。時承命校歷代詩集。</title>,<text>玉堂今夜淸如水。棐几晴窻翰墨香。豹直靑綾編日得。龍圖銀燭校雲章。筆還五色詩思盡。俸得三分異籍藏。臆說未宜加點竄。丹鉛不得下雌黃。</text>
<title>癸丑暮春。賞花釣魚于內苑。仍續蘭亭故事。應製。</title>,<text>蘭亭追祓禊。龍池陪豫遊。煙花迷複道。雲松疊彩樓。四十人相符。廿五甲又周。鶯語諧管吹。柳拂學盖張。絳水傳玉俎。淸洛倣羽觴。薰濯裁春服。昭回見天章。分排命招呼。企極念陰晴。袍靴就院廊。一雨驟昆明。春物改昔賞。朝興互崢嶸。矧玆方塘水。可占千里遍。天顔一解笑。衆矇欣自見。別舘排處所。分竈重開宴。揮毫香滿袖。洗硯雲潑墨。風流聞王謝。千載想眉目。隱淪豈樂爲。遭際良可惜。幸今値聖明。鑾掖設此筵。端笏替揮麈。嘉話易談玄。金紫列豪英。韋布間少年。承歡醉無歸。山日匹許多。臣欲擧一觴。聊以酹永和。臣欲復一詠。留作太平歌。</text>
<title>春日。孫老景輝至。</title>,<text>野人來不約。微雨杏花天。短髮逢佳節。東風似去年。祭餘留熟食。朝罷試新煙。却憶郊亭醉。笙歌共畵船。</text>
<title>李提督致祭日。下御製于銀臺。命賡進。與林參判 濟遠，李承旨 書九，洪內翰 樂游 共賦。</title>,<text>東人尙說出師時。北苑榛苓仰御詩。萬曆紀元書祝版。秋風來讀李公祠。</text>
<title>春日。天香亭陪宸遊。同鄭判書 民始，徐學士汝中 龍輔，徐檢校慶世。恭和一絶。簡示尙書省翰苑諸公。</title>,<text>步輦行春賞苑花。今年花較去年多。黃封酒力如恩重。太液和風漾綠波。</text>
<title>二月二十四日。太液池陪賞花釣魚。退而有吟。</title>,<text>朝日書香閣。春風太液池。物華欣此日。天笑供多時。甘露金杯重。晴雲錦纜遲。南山指獻壽。歡樂侍臣知。</text>
<title>端午帖 二首</title>,<text>小暑承華長綠蒲。自天甘露和醍醐。侍臣搨進宮紈式。箇箇汾園百子圖。天中佳節届。長命續千絲。方獻四重頌。卽逢千一期。紵袍頒已遍。金鑑照無私。慙乏歐陽帖。華封效祝詞。</text>
<title>春帖子 二首</title>,<text>上元今日卽迎春。薦菜祀膏節物新。二紀馨香陶鑄化。藹然天地發生仁。千官冠珮競呼嵩。愛日知年聖孝隆。淸曉閟宮將有事。六龍駕出五雲中。</text>
<title>讀韓信傳</title>,<text>一飯之德何足償。婦人之仁固偶然。簞食豆羹形諸色。七尺丈夫還可憐。推食解衣眞望報。當時喫着漢王恩。居代枉敎陳豨叛。載車追悔蒯徹言。善處功名人所難。起自行伍安足論。</text>
<title>慶世自謫中承命。差慰諭使。兼視耽羅轉運之役。賦一詩寄行。</title>,<text>默計歸程幾日逢。內園梅酒似春濃。湖山落照人千里。橘柚寒雲水萬重。香祝鮫宮勞御押。恩綸蜒戶損常供。此中漸覺離思苦。共憶延英待漏鐘。</text>
<title>陪駕登華城將臺。觀夜操。應製。</title>,<text>經始爭來赴。築斯不見勞。一城如許重。衆嶽讓其高。火樹周遭遠。旗門號令豪。聖人知傡用。金甲詠同袍。</text>
<title>乙卯閏二月。上幸華城行宮。奉觴慈宮。仍宣饌百官。又命賤臣及諸近侍參夜宴。恭和聖製。</title>,<text>金尺呈才景籙新。獻桃歌進卽芳春。中堂稱爵呼千歲。大邑移鑾浹一旬。賜帛悉從長樂殿。揷花皆是太平人。華封已效多男祝。肆覲還同二月巡。</text>
<title>陪駕登北山賞春。應製。</title>,<text>陪鑾今日又登臺。南樹花兼北樹開。不是宸心懷燕賞。華筵重把乙年杯。</text>
<title>賞花釣魚。同諸閣臣賡和聖製。疊北山韻。</title>,<text>北山遊賞續春臺。今日花如昨日開。但願百年叨此宴。春風長醉太平盃。</text>
<title>三月十一日。承上命。大臣閣臣卿宰供帳北山。追修朴靈城 文秀 諸公舊乙卯賞花故事。相國洪公 樂性 命疊前韻。馳筆以和。</title>,<text>疊花稠柳見樓臺。高處重重列幄開。風流較昔誰多少。復醉宮筵賞釣杯。</text>
<title>乘夕。與徐汝中諸學士。携琴笛更遊弼雲。徐記注 俊輔 亦至。</title>,<text>移眺西園晩。管絃得地深。鶯歌春雨澗。鸛集夕陽林。簪紱昇平世。杯樽丘壑心。燕遊知聖賜。歡樂頌當今。</text>
<title>芙蓉亭。同閣僚侍宴。</title>,<text>露華移錦纜。明月在磯竿。花動知魚戲。風姸聽鳥歡。笙歌圍碧嶼。扇仗列紅欄。雲漢聯賡載。雄詞媿建安。</text>
<title>夏日直摛院。急雨忽霽。神夢爽豁。志懷一首。示李景深 始源 學士。</title>,<text>漫被承明直。披書臥幔亭。夏雨一驟過。林嵐倐四靑。荷華拂衣香。竹籟退鼻腥。人方惱氛翳。衆矇苦未醒。一與淸明遇。此心覺惺惺。光明佛離垢。洗磨刀發硎。念玆悟物理。徘徊至日冥。少焉天色改。簾幃爛明星。</text>
<title>秋日。與柳承旨 匡天 伴直銀臺。柳乞故林福興閒居詩。次原韻以贈。</title>,<text>裁得靑蘿道士衣。公今六十與時違。少日未曾求宦至。淸秋聊復乞詩歸。養鶴課程開竹徑。觀魚圖說著花磯。華誥在身知偶爾。玉堂松桂兩忘機。</text>
<title>題錦雞小屛</title>,<text>今人不知鳳。何以畵錦雞。金碧光陸離。頸長尾垂低。陽烏散晴彩。扶桑喔喔啼。高行若矜持。顧影自愛惜。臨水錦炫耀。照日金錯落。山家日正午。桃花鋪紅雪。綾絹入摩挲。簾幃對麗質。戴勝伯勞驚偸眼。行鵝馴鴨皆奴僕。一毛千羽俱吉光。肯向庭間俛啄粟。</text>
<title>送崔水部 夢嵒 歸鳩林故居。二首。</title>,<text>閒散今幾載。嶔崎一老翁。復尋千里路。正値九秋鴻。詩思驢負載。宦味酒消瀜。久閱圍碁手。超然覆局中。霜臺封奏日。水部退閒初。不知出而仕。何如讀我書。艱辛能解悟。因果有乘除。秋風相送罷。吾亦憶鱸魚。</text>
<title>秋日。爲迎慈駕。出過鍾巖。仍憇醇庵吳文靖公舊庄。余於童子時。陪先君僑居此庄。漁釣嬉遊。歷歷可記。而今近三十寒暑矣。前時父老幾盡無餘。而文靖之墓草已宿。感詠一律以識之。</title>,<text>遠憶童遊卅載更。蹇驢重到菊花明。尙書別業秋山在。舊客愁懷暮草生。獨上燒原尋古徑。空餘詩社眺寒城。徘徊此地存亡感。向晩幽禽未已鳴。</text>
<title>景深以閣臣充御史。試才江華。拈簡齋韻追寄。去年余有島中遷謫之行。</title>,<text>曾作逐臣匹馬催。海門遙望雪花堆。江山舊跡今髣髴。御史新裝好去來。鴈陣橫斜秋水闊。帆旗明滅暮雲開。館中文學君先數。保障非徒爲試才。</text>
<title>風雪。憶南湖樵夫。</title>,<text>五日一風十日雪。江天漠漠靑山失。野橋古渡行人斷。蘆荻寒聲時瑟瑟。江湖十里一老夫。短笛騎牛人似鳧。夜向板屋讀古書。柴扉壓折誰相扶。寒魚纈走弗上石。饑犬相守枉吠客。稚子括蔬妻供飯。不羡朱門厭粱肉。愧我𨇾蹀鐘漏間。軟塵絲夢不暫閑。前秋忽得虎溪書。期勉丁寧許分山。梅君舊約還如是。永叔蹉跎歸未易。何時一棹尋君去。重對梅花一大醉。</text>
<title>正月二十一日。顯隆園誕日。車駕展謁。仍和相臣呈韻以下。與士源景深徐準平 有榘 賡進。</title>,<text>珠丘松柏望依依。步輦行休未遽歸。每歲餼牽支御帑。舊時車駕想戎衣。星分禹甸均三路。天作周山控左畿。聖慕那堪瞻象設。地形爭道似龍飛。</text>
<title>具綾恩 允朙 致政。宣麻賜詩以寵之。與諸公賡和。</title>,<text>吉日引年又獻年。嵩呼臚唱五雲邊。乞身何必趁强壯。九十顔華望若仙。</text>
<title>中和節。頒尺公卿近臣。恭和聖製。</title>,<text>宸章和寶尺。紅帕襲重重。金粧裁蜀錦。銅制合周鍾。毫釐詎遺失。長短幷包容。東方傳樂府。神夢應飛龍。</text>
<title>題翰苑西壁</title>,<text>瓦溜初停水漲溪。苔花暈碧嫩芽齊。故園春物知如許。夢裏黃鶯未已啼。</text>
<title>春日。與士源，景深拈唐人韻。共賦。</title>,<text>朝罷烏巾坐翠微。今年三月見晴稀。落花撲面因風到。乳燕全身貼水飛。信筆無難詞伯軸。薰香不歇侍臣衣。故園景物知應好。未報君恩敢說歸。</text>
<title>贈判書尹公 琰 遷葬輓。二首。</title>,<text>桂坊恩遇舊。吏部贈封榮。少日從賢達。高風仰老成。渾忘身後念。咸誦祖先名。改向駒城卜。終由孝子誠。深羞存北漠。大道聞南塘。低頭爲郡縣。結髮事文章。玄棺今復出。素絰若初喪。靈槐留蹕路。宸慕紀碑詳。</text>
<title>寄元履</title>,<text>去歲淸明花正肥。今年三月雪霏霏。不見故人成獨臥。東風時自打柴扉。</text>
<title>眞泠園御愛松歌</title>,<text>御愛松御愛松。長慶橋邊南怡宮。不知種松者誰子。五鬣巑岏欲化龍。貞蕤道人雅好事。去年移家住駱峯。主人顚似元章石。主人癡比子猷竹。貞心堅節又過之。日夕盤桓爲愛惜。廿柱穿散茯苓脉。上有鶴棲下龜伏。圖譜所傳亦紛然。三藏㙮下正衙前。畢宏韋偃叫奇絶。蕭王和賦何蜿蜒。豈如此松樹鬱盤蔭百步。免敎遊人礙笠巾。屨屐循欄屢止住。盎背合喚矲雉客。擧手平揖長臂國。亦有怪人與怪物。化翁聊與恣戲劇。幾回仙人葬海桑。淸風不斷十里香。聞說鑾輿昔暫駐。玉趾移晷爲彷徨。扇仗玲瓏翳朝日。袍靴充錯納夏凉。政如隆中龍臥時。三顧若有風雲期。隋堤楊柳唐宮花。韶華剩得一春支。近日蒼官奇遭遇。千年壽獻南山巵。况値有道天降祥。甘露流液滋靈芝。六月不熱眞泠園。酒所排寘賭墅碁。仙標亭亭出塵表。世間榮悴都不知。書船自在波濤裏。茶鼎時聞笙簧吹。倪高士唐解元。何由喚起九原。寫此萬尺枝。松乎松乎。吾將與爾歲寒期。</text>
<title>北京貿出普餌茶。是日適入對。受賜十觔。</title>,<text>衣袂天香動。龍團剪彩箋。和風消積雪。冷節試新煙。爽味知靑鳳。奇文證玉蟬。愧非調鼎手。欲學煉丹仙。</text>
<title>聞元履除官。喜而有賦。二首。</title>,<text>冰鑑稱吏部。除目得君先。多送哦詩日。今當筮仕年。妻兒爲莞爾。牆屋改蕭然。香炭支淸俸。爭如墾紙田。窮人拋百事。虛擬樂吾天。短髮生秋思。空堂倚晝眠。循良稱漢吏。追逐比童年。傲骨支袍帶。不堪久縛牽。</text>
<title>秋夜</title>,<text>秋風一夕起。天宇何崢嶸。啾啾蟋蟀苦。浙浙鴻鴈征。高軒候明月。如與故人期。玉盤飛素影。金鏡掃畵眉。蒼凉水氣寒。中含萬里思。一年逢好夜。達士見明時。君子在一方。覽玆意何如。歲月倐其逝。修道莫虛徐。下堂攬淸華。聊以寄索居。</text>
<title>有人贈墨</title>,<text>三昧油煙媿國工。生蠅翻恐汙屛風。憶曾羣玉朝元日。雙脊龍丸受賜同。</text>
<title>景深充御史。慰諭龍灣。作一律以寄其行。</title>,<text>繡衣拖滿御香薰。供帳西門遠送君。花甎舊夢三更月。鴨水秋思萬里雲。榻前曾上征遼策。日下齎來諭蜀文。沁府灣州俱竣事。玉堂聲價八方聞。</text>
<title>九日。次人寄示韻。</title>,<text>浮名吾已倦。鑑賞子方奇。偶抱經年病。難忘九日詩。秋淸山色瘦。天闊鴈聲悲。且莫論遲暮。幽懷付酒巵。</text>
<title>除夜。次士樹直中韻。三首。</title>,<text>歲月同奔馬。文章愧畵蛇。好敎埋硯石。羞作拜燈花。壁鼠時時墮。塞鴻遠遠斜。吾生元放達。齊物擬南華。支衣呼野鶴。分軸見秋蛇。落拓縻升米。後先忝榜花。酒杯當歲暮。鄕路入雲斜。空然文墨老。玄鬢已素華。虛堂悄夜久。雲際纈金蛇。守歲看燃竹。迎春已頌花。蹉跎勳業晩。倐忽光陰斜。到老詩思減。徒然感物華。</text>
<title>夏日。元生 有鎭 以檢書官來投刺。憶余十五年前。與子定元履。讀書山寺。生亦萍逢於禪榻之間。同硏做業。別後不復相聞。今者相見。顔貌依俙。問其年則已近五十矣。道舊念今。不覺流光之感。書此以識。</title>,<text>點風不到梧桐樹。紅焰如蒸日方午。脫巾裸體隨意臥。甘露醍醐思未覩。有客抱刺來重門。未言先有熟面存。問君行年驚五十。聚散紛紛不須論。舟屋道人松舘士。參會東禪已廿禩。見君皎皎冰玉姿。談論瀏瀏淸風起。散步或在齋飯前。佔畢多從佛燈邊。一別不復相記問。眉目自然念嬋娟。我今靑綾編日錄。君得烏帽作僚屬。誰知昔年雲山別。復登今日蓬萊閣。况子先人稱高行。又有文章潔且淸。不以小枉媚當世。解符嘗與上官爭。君今疎放如野鶴。得非遺風拔流俗。龍門山水淸如畵。夢裏雲煙萬朶綠。</text>
<title>鄭學究 翊周 配孺人李氏生烈特異。鄕黨諸人。呈狀禮部。特命旌閭。余嘗聞其事而感異之。今者其胤子銓來乞揄揚文字。遂成長篇一首。以識其節行。後有修史者。庶幾取而觀之。</title>,<text>完山有李婦。勤素稱淸門。結髮耦學究。系出光鄭昆。斗屋石假洞。三日服練裙。辛苦盡婦職。仁孝罔不敦。英宗歲庚寅。鄭生方淹恙。家室屬遠隔。糜粥違素養。百藥一無效。七尺委床上。醫去已覆衾。婢哭且屬纊。李婦誓斷髮。籲天尰眼睛。只爲一息存。須臾未任情。東隣有婆媼。來守共釜鐺。謾言服人肉。能令絶復生。婦曰豈其然。雍容辭媼去。潔室入沐浴。七星在是處。訶叱遠傒僕。冥冥作口語。語畢自引刀。割髀等膾炙。鮮赤方四寸。跳躍似斷鯽。熬汁納口中。椽桷灌血滴。如是竟數日。自然助津液。耳悟若有聽。眼明若有視。久之獲良已。不知誰所起。親朋競來集。酒食道慶喜。或言李氏事。未及畢終始。倒屣披內帷。慟哭久抱持。糜粉報不足。糠粃似昔時。下自井閈達。上及廊廟知。傳道幷來觀。讚歎無二辭。光輝助閥閱。丹粉暎綽楔。前史聞死殉。幷世得生烈。我聞久嘆息。曰此誠所結。非誠莫感天。非誠莫格物。起死豈寸臠。延生豈縷血。烈有感石虎。孝有致冰鯉。事本出非常。未可論以理。我特道其烈。簪珥俾爲砥。我特書其事。將以補國史。</text>
<title>以眼病辭官。有吟。</title>,<text>如煙如障忽無端。乍闔旋開兩苦酸。蠟窻塗墨羞晴旭。磁碗和鹽試煖寒。謾送桶膏爭說效。或要碑楷不知難。從前黑白都休道。差喜今朝好免官。</text>
<title>南至前二日。夢與國器飮酒梅花樹下。劇談亹亹而罷。覺來。夜已五鼓矣。</title>,<text>風雨床空夜五更。蘧蘧蝴蝶若平生。癯容尙記梅花下。孤影猶餘燭火明。王謝風流今不見。伊周勳業竟何成。吾今世路鮮朋侶。憂念能如昔日情。國器嘗以詩贈我。勉以伊周事業。李杜文章。二聯及之。</text>
<title>正月十五夜。諸少年作踏橋遊事。余以病不出。</title>,<text>塵街如海夜如年。來逐遺簪去墜鈿。淸高獨坐踈簾月。月不關人只澹然。</text>
<title>詠庭鶴</title>,<text>白鶴勝於雪。軒昂主人如。百年滄洲計。秋來夢不踈。</text>
<title>申判書 應顯 輓 二首</title>,<text>東陽節義華夷驚。玄老文章漢兩京。申氏高風來歷遠。乙年危牘死生輕。久因衰病居閒散。未乞殘骸爲聖明。是處靑山遺直葬。有誰勁筆勒新銘。先朝譽望衆皆知。晩節優閒屬盛時。門下蕭條無惡客。朝中言議有賢兒。經囊藥忘榮辱。世故人情悟奕碁。促席鍾山期勉重。翛然巾屨我思之。</text>
<title>尹相國 蓍東 輓</title>,<text>終然聖主識賢臣。坑坎由來托契新。淸議先朝眞學士。令名元祐一完人。半生嶺海窮經力。二載巖廊許國身。公在喪車今不返。舊時僚佐倍傷神。</text>
<title>夢惟人</title>,<text>與子爲死別。花開葉又脫。經年枕上淚。寤寐君顔髮。夜中忽夢遇。不知何處所。渺渺同水沚。溶溶似煙渚。謂今哭抱持。如昔語齟齬。幽明杳一理。情意浩萬緖。懷風自掩抑。抱月空延佇。</text>
<title>雨後偶吟一律。示蓮社諸君。</title>,<text>牽連牆屋小溪西。翰墨追遊好品題。綠漾酒鱗和竹露。紅隨屐齒粘花泥。苦無新語驢磨迹。悔做浮名麝噬臍。白袷烏巾吾所有。駱山煙水信扶藜。</text>
<title>高校理 宅謙 舊與交識。聞今年謝歸鹿門舊隱。和鄭解元幽字韻以歸之。</title>,<text>鹿門深處小亭幽。歸袂淸風吹不休。生老太平惟有退。蹉跎身世尙何謀。紙窻疏竹常迎月。石田收禾秖賴秋。共繫扁舟嗟未得。江南魚鳥使人羞。</text>
<title>次蓮社諸少年韻</title>,<text>舍北舍南隔小溪。薜蘿牆短茆檐低。有時土壁虫書落。無復柴門鳳字題。碁響錯從松子墮。鶴行分與竹身齊。蓴羹麥飯眞吾事。好雨山田又一犂。</text>
<title>霞溪曹君伯郁 鼎彬 至。飮酒話舊。</title>,<text>無端得馬又亡羊。一任紛紛譽且謗。牆北薇花晨浥露。月中荷葉夏疑霜。許身愧乏安邊策。借帙先抄却老方。好事不如省事久。懶琴吾欲學嵇康。</text>
<title>和柳檢書惠甫韻</title>,<text>泠齋休官未休事。秘署時校聚珍字。低首小官二十年。萬事崎嶇不如意。處世還同消惡酒。腹中輪囷好安置。時送銀瓻從借書。肯將霜靴來抱刺。契活賴有瓜亭長。秋後爲報田疇易。洞陰十月梅似雪。幾日同君理短騎。</text>
<title>徐學士準平出宰淳昌。其行也。不可無詩。書此以贈。</title>,<text>西園脩竹綠齊檐。餞酒初醒贐韻拈。平日友朋同己視。輕裝妻子一身兼。自然吏戢無笞箠。莫以名高薄米鹽。佇見南人碑在口。使君威望著於廉。</text>
<title>冬夜。與閔生君憲話舊。</title>,<text>十載相逢聞子歌。梅花樹下醉婆娑。世無知我亦天爾。病欲止杯如月何。淅瀝鴻聲雲際遠。迷離山色夢中多。卜隣若得從吾願。逝縱輕舟溯渼波。君憲好酒能詩。今年。余主國子試。連見屈。席間頻有不平之語。一聯及之。</text>
<title>尤翁祠版影幀。將向後孫 欽書 載寧任所。路出京師。余至江上迎拜。與韓參判 用龜，徐汝中，魚士翼 用謙，沈穉敎。同坐幕次。</title>,<text>摳衣恭肅拜祠堂。正氣英風尙不亡。歿後生前魚水契。紫陽夫子又華陽。時上賜祭祭文中。有自朱子後復有朱子之句。</text>
<title>江西太守趙國珍 鎭球 來別。拈唐人韻以贈。</title>,<text>屈首縻州尉。非關室眷携。名高今世上。官在大江西。落日隨鴻翼。長程信馬蹄。聖恩霑寸祿。愼莫嘆棲棲。</text>
<title>鄭承旨 澤孚 輓 二首</title>,<text>靑袍呵導入薇垣。流俗憚聞鄭正言。自從先子懸車後。樽酒時時枉蓽門。憶昔承華侍法筵。玉音頻叩老臣年。公時倦矣無封事。眉宇精英尙曄然。</text>
<title>正月上辛。陪享社壇。恭和聖製。</title>,<text>新年惟戊戒春祈。對越心香格庶幾。稷飯社糕迎帗舞。殷絺周璧仰明衣。銀河似水隨嚴霽。瑞雪和灰應律飛。大有占之鼎象吉。假鳴於器徹重幃。時粉養鼎鳴如鐘聲。太常以爲豐徵。前亦屢驗云。</text>
<title>三日遊駱山</title>,<text>蝴蝶逐人至。踏靑三月時。春寒花落少。洞僻雲歸遲。獨往開明性。閒行詠逸詩。無人知古道。此意欲同誰。</text>
<title>春日梨花酒告熟。內閣翰苑諸學士以詩譏余置酒不解飮。至比之美女得薄情郞。仍乞一壺。戲步其韻以送之。</title>,<text>世間好飮無余上。不飮猶能一欣然。醉夢紅塵諸學士。姓名宜汰酒中仙。</text>
<title>內閣。與景深，穉敎諸學士。次柳檢書訓字韻。</title>,<text>柳令欹帽李几隱。觀碁投壺俱雅韻。詩成麤軸如牛腰。筆墨淋漓意匠運。而我才踈忝僚席。十年追逐敦契分。時淸豈必饒封事。恩重未忍便乞郡。騎馬𨇾蹀時赴院。一笑聊復開香醞。撑腹詩書皆活法。世儒跼促求詁訓。景深自號隱几子。故云。</text>
<title>惠甫次沈學士穉敎洚字韻寄示。馳筆以復。</title>,<text>腹中車輪轉如䨓。十千斗酒澆以降。世人媚嫵塗粉脂。笑我骨相踈而戇。賴有諸君文字娛。雅音如聞金石撞。旗鼓已看樹壇壘。風謠猶自達閭巷。柳令鬢邊玉環潔。朴監腰間印組絳。高談往往薄靑昊。文焰一吐化長虹。近日毛甡譏紫陽。宋衛之怒至今閧。安得龍門神禹斧。驅放龍蛇如疏洚。</text>
<title>哭芝湖樵夫</title>,<text>任志雖違俗。安貧不失儒。放言誇宇宙。隱跡有江湖。韻事今難見。英䰟誰可呼。老妻收舊墨。一哭葬樵夫。聞孺人以所著文稿。皆入實棺而葬之。葢遵遺命云。</text>
<title>尙州金斯文 濟默 行著一鄕。屢被道薦。顧不偶時。老於布衣。人皆惜之。往年卜築于嶺南之求道谷。仍以名其室。亦足知其老而好學。窮不忘道也。今秋。其胤子益耜。以會心李丈 敏輔 求字韻。乞余一言。玆成小絶以副之。景深及金學士汝仁 近淳。 皆和之。</title>,<text>六十翁今何所求。一生常恥與時求。道不遠人隨地遇。此中高士隱居求。</text>
<title>題景深家所藏泉漳逸民恩酹帖後。二首。○原韻。卽靜觀李文貞公作也。</title>,<text>誰遣南船不復來。窮陰天地漠難開。先生詩似春秋筆。寄與華陽大讀廻。倐爾靈風萬里來。高壇直壓大江開。侑詞命揭崇禎號。時則先皇諱日廻。</text>
<title>南至前二日。孫老景輝適至。夜與曹君伯郁。共賦。</title>,<text>駱山高士竹爲冠。未遇騷人不作歡。終是新人難似舊。偶同癯鶴不勝寒。微之太麗爭如賈。籍也長窮賴有韓。美酒入唇多笑語。知君杯戶比前寬。</text>
<title>又贈孫君</title>,<text>處世謀常拙。逢君語到微。斯文天未喪。吾道豈云非。雲闊鴻初度。湖長客未歸。呼兒仍貰酒。薄暮啓柴扉。</text>
<title>篆經齋。與松孫宗人良師 石老，丁生志學小集。賦得甘紅露。</title>,<text>天地終然視一朝。劉伶酒德頌。有大人先生。以天地爲一朝。萬物爲須臾。無思無慮。其樂陶陶。 養生齊物任呼招。唐子西呼酒之和者曰養生主。勁者曰齊物論。 有誰支耐三杯過。今日能令百慮消。翻汙猩氊分與色。對看桃浪欲聽潮。葡萄止却文園渴。新蟹香蔬不寂寥。</text>
<title>與松孫良師丁生。夜集書船閣觀梅。拈韻志懷。</title>,<text>昨日梅花落一片。今日梅花落二片。一點飄來香減却。幾何千片又萬片。幽人覽物仍悟老。靑絲白雪須臾變。歲暮忽到書船閣。碧氅飄颻揮羽扇。對君擧觴沉吟久。詞客襟懷酒人面。男兒遠圖壯年志。十載經綸抱書卷。詩篇欲過曹劉壘。學劒曾讀遊俠傳。邇來謬爲浮名誤。玉堂曾叨翰墨選。小技每被羣公奬。執經時登延英殿。駑步難追騏騮蹄。螢爝何補日月炫。報國無階空致身。鏡裏鬢髮欲成霰。壯心簸蕩功名疎。長歌傲兀星河轉。丁生素志希聖賢。石友剛如金百鍊。二君才學不艸艸。老我虛名愼莫羡。丈夫自有無限業。窮達何由論貴賤。此夜詩思忽淸發。賓鴻叫盡月到院。下庭顧影心徘徊。淸風交與竹葉戰。千載欲記知心話。回燈更拭端州硯。</text>
<title>月夜。與良師丁生對酌。</title>,<text>天風何栗烈。歲律將代謝。幽人起百感。淸讌卜良夜。香點梅蘂落。金湧月魄射。抗行俗難合。寡慾身多暇。二子秀而靚。儒衿笑相迓。蔬糲少戚顔。絃誦比學舍。詩書闕里樂。文學賴游夏。止自獲麟後。無譏檜以下。</text>
<title>夜坐。拈牧隱韻。</title>,<text>任興身方豁。調痾意自寬。歲華便覺易。文字轉敎難。梅作誰家別。酒爲我輩歡。不才逢聖代。未忍便辭官。</text>
<title>題李生扇畵。畵是張漢宗墨蟹也。</title>,<text>風軒聊復喚深巵。一笑空煩左手持。江湖歸興那禁得。紫蟹霜蓴八月時。</text>
<title>寄常山南使君士樹</title>,<text>驛亭秋雨憶飛觴。老去離思欲斷膓。游宦十年成郡縣。歸裝今日近家鄕。天寒誰續梅花詠。歲暮空吟蟋蟀章。文酒交情悲短髮。錦江風急鴈聲長。</text>
<title>雪中。李學士性老 存秀 來訪。</title>,<text>羸馬荒山下。高齋小雪中。文章關世道。名論有家風。志退身將老。經存道不窮。舊交零落盡。末路與誰同。</text>
<title>時御定三禮兩漢五子八家陸藁諸手圈成。書下七言十韻排律。敎校正諸臣賡進。應命。</title>,<text>龍光瑞氣燭天長。手圈煌煌拱璧藏。行墨抄時同筆削。硏朱點處合圓方。姬經戴翼辭純素。馬法班筋氣老蒼。五子微言垂百世。八家陸奏摠羣綱。稱量不出權衡度。博約皆歸禮樂塲。金玉始終昭著理。珪璋判合爛成章。燕貽謨訓符經緯。蜎濩從容近縹緗。簸却粃糠資菽粟。搜來錦綷製裘裳。班班制作追周宋。秩秩聲明軼漢唐。心法元從文字見。執中精一法虞皇。</text>
<title>祈雨楮子島。與申檢討 絢，洪翰林 奭周 同舟。性老學士亦至。</title>,<text>微風天正好。今歲雨全稀。孤島煙中出。扁舟洛下歸。狎鷗愁淺水。語鵲刷乾衣。信覺江湖闊。何人枉是非。</text>
<title>曉發斗尾</title>,<text>秣馬離郡次。出門星尙流。此行窮峽路。幾日到原州。月落漁舟曉。霜淸驛樹秋。終南看漸遠。那慰旅人愁。</text>
<title>舟中見龍門山</title>,<text>小雨如煙篷戶開。龍門山色望中來。故人白髮還相憶。一笑聊持地主杯。時地主送酒饌。末句云。</text>
<title>余蒙恩按節東藩之翌月。値大碩人壽辰。設小酌于觀風閣。仍作七律一篇。以道感恩識喜之私。</title>,<text>遠去初非便乞身。閒藩秪是慰慈親。關東一路逢豐歲。天下名山作主人。燕學錦裙廻舞閣。鶯諧珠管繞歌茵。高堂酒似君恩重。詠罷南陔望北宸。</text>
<title>書船閣偶吟 一絶</title>,<text>竹籟荷香野正秋。讀書聲在畵船幽。瀛洲莫說浮槎計。鸞珮三時夢玉樓。</text>
<title>昭陽亭。吟示李知府。普天</title>,<text>欲買名區須買閒。淸貧太守是仙官。夕陽恰似江南畵。秋水浮來郭外山。九月家鄕遲鴈信。中流笳鼓送船還。最憐此地多蕭瑟。歸去應存夢想間。</text>
<title>自聞韶閣携妓笛。舟下昭陽。</title>,<text>錦帆秋晩過垂虹。楓葉菰花映水中。雲闊長江千里路。月明簫鼓下淸風。</text>
<title>夜宿表訓禪院。吟示高丞 鳴鶴。</title>,<text>黃稻中秋飯。靑楓九日杯。月明人語靜。風遠佛香來。詩到名山澹。秋因落木哀。圓公同我宿。禪榻凈無埃。釋戒圓。自長安寺。從余而來。爲人頗聰朙。比大顚無媿云。</text>
<title>將尋靈源洞。坐鳴淵石上偶吟。</title>,<text>四山沉碧樹酣紅。蘆鴈汀鳧似畵中。獨往溪頭不垂釣。幽人心事在秋風。</text>
<title>步至玉築臺。令朴生吹簫三四弄。痛飮至夕。</title>,<text>危臺臨絶頂。身與列星參。雲捲千山瘦。霜深萬木酣。暮鐘聞古刹。秋月照寒潭。痛飮眞吾道。玄心不在談。</text>
<title>靈源庵</title>,<text>秋光淸可愛。偶與上人期。轉入山圍處。能趁月出時。鍊丹餘日觀。浮白坐天池。奇賞死方已。登臨莫嘆衰。</text>
<title>噴雪潭</title>,<text>不妨時人喚我狂。芒鞋蕙帶日徜徉。松濤疑是千峯雨。楓酒經來萬壑霜。丸藥山房修禊晩。品泉林磴覺衣凉。每逢水盡雲生處。久坐渾忘世路忙。</text>
<title>龜潭</title>,<text>幾日無聞雞犬聲。羣峯廻合晩楓明。流水坐間明月出。亂山行處白雲生。林中香雨僧初返。石上紅泉路轉平。自有冥心靈境會。藏名不欲漫題名。</text>
<title>眞珠潭</title>,<text>晴巒環列玉芙蓉。衆水砰訇凹石舂。秋後凈無餘一葉。雲間時或失千峯。松杉古壁巢金鶴。風雨深潭起火龍。福地閒人天所放。不妨斜日拄藜筇。</text>
<title>內船潭</title>,<text>月出吾在舟。雲還吾不還。吾應懶於雲。舟亦重如山。</text>
<title>外船潭</title>,<text>雲逐崩濤急。䨓沉鬱浪還。恨無謝靈運。何似石帆山。</text>
<title>坐香爐峯下。俯見澄潭雲色。漣漪可愛。</title>,<text>香爐峯上雲起時。香爐峯下水漣漪。乳浮甌面花膚白。墨潑潭心石髓黧。霧峯重重起泥海。金蛟冰鉢光琉璃。兩腋忽欲生羽翼。一面恰容鑑鬚眉。何必理屐捫确犖。何必濯纓撓虛白。怡然坐我天門上。萬象森列欣自得。名山洞府萬二千。大小香爐紀靈籙。龍拏鳳栖今幾年。天帝留與神仙宅。子房之師赤松子。永郞之徒有南石。飛行怳惚誰解尋。天末簫聲留戛玉。十載塵網勞夢想。今日香廚共禪席。地爐活火無斷續。石龕淸磬來歷歷。葡萄酒熟黃似鵝。茯苓夜煮瑤草綠。移筇更隨圓師去。霞潭水色又紺碧。</text>
<title>萬瀑洞</title>,<text>幽深洞府拄筇行。到此方知萬事輕。古澤龍吟常雨氣。深松鶴返自秋聲。身參河漢行杯近。地遣䨓霆削斧成。老死東南吾不恨。玆遊始信冠平生。</text>
<title>同宗人伯高遊摩訶衍</title>,<text>日月開蓬島。煙霞鎖珠宮。香城疑雪白。危石歷楓紅。丹燒龍虎化。笙引鸞鶴逢。片月留道觀。遺經想覺公。寒燈無續火。孤磬掛淸風。時候逢秋好。嘯詠與子同。懷古孤雲去。登高滄海通。瀑流隨急雨。棧道截殘虹。飛舃同王喬。停杯吊葛洪。登攀遺物累。意與路不窮。</text>
<title>歇惺樓</title>,<text>携策訪伽藍。迢迢及側景。上房飯已畢。孤磬挂松影。好事不知倦。登樓騁遠矚。嵯峩萬千峯。削出芙蓉玉。陰洞灑白雪。陽崖接丹煙。歷歷衆香城。森羅在眼前。還如衆菩薩。重重現法身。光明逈離垢。淸高遠謝塵。天丁劈神斧。王喬住絳節。楓桂老千秋。簫響在天末。俯視一氣白。銀河近酒盃。萬狀變立談。雲霞互闔開。我興殊未已。蕭瑟値秋風。解衣任盤礴。覽物入冥濛。境深情不極。形忘慮則消。於焉出山門。燈火耿虛寮。</text>
<title>鴈門嶺</title>,<text>遠寺鐘聲度嶺微。回首毗盧散夕暉。前路直與滄海闊。莫惜游筇出洞歸。</text>
<title>望毗盧峯</title>,<text>入洛必欲登嵩岳。過魯必欲謁闕里。今余窮探金剛勝。意欲衝河死未已。蓐飯來到毗盧下。萬丈碧出煙霞裏。芙蓉散墮千劫雪。瀑布留經往會水。崚層石角無戴土。蒼苔滑不受屐齒。怳然坐我滄海上。手攀金繩空躇跱。誰云髣髴望顔色。已覺浩蕩淸心髓。佳境每在未盡處。色相何必求尺咫。風下指點一抹奇。目中領略千仞美。君不聞韓公痛哭華山㟽。君子見高宜戒始。</text>
<title>九日遊玉流洞</title>,<text>山靈猜俗子。陰霧故霏微。潭深龍一吟。秋淸鴈孤飛。値玆重陽節。幽懷感殘暉。折簡地主會。揷菊野童歸。石氣侵衣冷。松籟吹面醒。合流爭噴薄。䨓雨蓄怪靈。初疑水氣白。復訝林木靑。娛心能自適。流矚無暫停。淸讌當枕席。佳境險處經。此地可攬結。何由置小亭。</text>
<title>九龍淵歌</title>,<text>九日遊玉流洞。同遊者要我觀九龍瀑布。余平生行世。常以擇地而蹈四字。爲安身之所。况山水之遊。適興而已。行止我自爲之。何必冒險。遂辭不入。君不見九龍瀑布掛長天。飛流直下三千尺。上有慘憺䨓雨之變化。下有蜿蜒蛟龍之潛伏。雨脚飜遮朝日暗。雲根倒瀉秋河落。六月飛濤山骨裂。灑作冰花吼萬壑。攀援鐵索緣棧道。石磴苔滑難駐足。鬼神森列毛骨竦。霹靂坐覺坤軸弱。上淸眞人邀我見。我辭不入空歎息。君不聞履道涉川在大易。大人謙謙幽人貞。靜者常吉動者悔。平生我足擇地蹈。坦坦如砥周道在。君子居易而俟命。小人行險而僥倖。世人重目輕性命。滅頂滅趾理無幸。欲攫龍珠宜戒淵。欲將虎鬚常陷穽。此言不獨水以喩。誦之兼欲浮世警。</text>
<title>余自金剛。歷登高城之四仙亭。壁上有先君子舊題。感賦七絶三首。刻揭下方。</title>,<text>落日靑山暎遠沙。雙飛乳鴨啄菰花。水底雲間重疊嶂。誰家知是赤松家。泛泛仙槎八月天。銀河欲墮山蒼然。一自永郞歸去後。寂寥笙鶴又千年。我亦紅塵醉夢醒。登亭忽覺軒駟輕。每當明月無人夜。碧落如聞戛玉聲。</text>
<title>淸澗亭。效杜體。</title>,<text>今日初臨海。經旬始出山。滄溟龍氣伏。古壁鶴飛還。未信吾行遠。渾忘世路艱。漁鹽無廟策。肉食愧吾顔。</text>
<title>洛山寺。觀日出。</title>,<text>金雞喔喔海桑枝。候日齋誠坐曉遲。不有聖人爲漆夜。從今天地際明時。混沌開闢元同理。華夏蠻夷仰盛儀。回憶殿門正至賀。舜衣光潔侍臣知。</text>
<title>宿洛山寺東樓。是夜海月明甚。</title>,<text>九月滄溟三萬里。風靜波濤夜猶白。况復萬松月魄射。琉璃天地湧金碧。秋雲落片大於帆。七星去樓只數尺。我來兩腋欲生羽。爽然如躡銀河冰。明日鏡浦仙刺史。畵船笳鼓下江陵。</text>
<title>鏡浦臺。與趙承旨 興鎭，權正言 晙，具知縣 縉 宴飮。諸幕府皆會。</title>,<text>平沙木落水鱗鱗。去國登臨倍愴神。彩閣高能分蜃氣。澄湖深不沒鷗身。唐詩晉畵誰加麗。楚水吳山更覺眞。幕府使君同在舫。綠樽銀燭挽遊人。</text>
<title>踰大關嶺</title>,<text>役車何日息。人事自紛紛。直接茫茫海。長留漠漠雲。林疎無虎跡。天遠起鴉羣。世路羊膓險。吾衰豈足云。</text>
<title>宿淸虛樓</title>,<text>澤國淸霜早。重陽野菊衰。我來明月俱。若與幽人期。夜長蟋蟀苦。天寒鴻鴈離。漫懷江海志。役車復何之。繾綣仍不寐。寥廓欲同誰。</text>
<title>次農翁韻。題合江亭。</title>,<text>山明江合處。突兀廢亭奇。偶得幽閒地。高吟隱遯詩。花開春黯澹。魚戲水漣漪。松桂當淸俸。讀書縣宰爲。</text>
<title>登五臺山絶頂</title>,<text>聞說光陵駐玉鑾。千年松檜欲飛鸞。秋河倒瀉天門落。朝日飜懸海道看。霧豹成文靈氣積。玉龍埋字霸圖寒。吳閶疋練依微見。矯首齊煙九點團。</text>
<title>正宗大王輓詞 二十五首</title>,<text>旌翣逶迤漢水湄。千官劒珮復何之。臣非木石胡寧忍。萬事如今欲不知。前後淸河届一千。重光日月壬申年。銅闈令德源於孝。聞自先臣侍講筵。代聽英考倦勤時。銀印煌煌燕翼貽。每誦依孫依祖敎。於戲聖德止於慈。一部編成義理深。中天爀日破羣陰。蠶絲闡發麟經後。鈇鉞先誅亂賊心。微辭精義得其中。儀節宮園自折衷。以竢聖人應不惑。信如天地四時同。重宸三復冽泉章。彼美西方不可忘。每歲暮春皇帝墠。七旒傴僂佩聲鏘。大人爲學自修身。聖不可知是謂神。孔子以來朱子統。於吾何幸見之親。地緯天經煥有章。周情孔思又皇皇。龍圖二酉藏書閣。雲漢昭回上有光。右賢左戚際淸明。治世規模一副成。二十五年登擢者。䆠官宮妾不知名。淸朝器使備羣工。聖鑑昭昭觸類通。苟有一能一藝者。未聞虛老草萊中。華陽正脉接關閩。社稷功存四大臣。曠世再逢魚水契。褒忠彜典歲回辰。園移灤水久含哀。天作花岡福地開。每年元月流虹節。倣昔戎衣展謁廻。華城經始十年餘。宮闕非徒壯厥居。未老閒亭成未久。廞儀忍說似鑾輿。晨昏問寢藹餘誠。日月覲瞻步輦行。或値攝儀如不祭。齋宵燈燭徹雞鳴。冬日鹿裘夏葛衣。上書囊取紙爲幃。至情不受揄功冊。孝子千秋識庶幾。丕變文風漸復初。六朝綺麗痛先除。遂令一世操觚士。口誦紫陽夫子書。穆然淸禁萬幾餘。綈袠穰穰盡五車。圈點縱橫經手定。看如河洛出圖書。大慶今春冊禮成。三加同日縟儀行。到今此事惟無憾。益驗宗祊默佑靈。冲年含恤慟何言。聖繼神承達孝存。岐嶷天姿新御極。邦基鞏固泰山尊。人情悲喜八方均。長樂垂簾故事遵。復見女中堯舜聖。肯敎專美宋宣仁。愚夫愚婦忍爲辭。旣哭其公又哭私。况臣徹地終天慟。却在東藩待罪時。瓊林春雨宴諸臣。簪筆殊榮賜盖辰。自此翺翔羣玉府。十年恩禮似家人。承華晝晉漏遲遲。夜對金蓮撤座時。密勿風雲深際遇。餘人猶未盡知之。前夏延英賜對筵。茶餘留坐玉音宣。宸章二疊臨東土。恩語深憐老母年。蒼梧極目白雲深。未死孤臣若爲心。勸講新承慈聖敎。追先殊遇欲圖今。</text>
<title>洗兵舘</title>,<text>元戎開幕府。高舘枕臺隍。鼓角凌風逈。艨艟壓海長。挽河懷壯士。覽物憶神皇。萬里斬鯨意。平臨出日方。</text>
<title>沒雲臺</title>,<text>涵白浮靑萬象紛。滄波無際渺難分。天邊海底千層嶂。收處秖應一段雲。</text>
<title>敬次高祖考文憲公榮川雙淸堂舊題韻。</title>,<text>遠山濃似酒。廻澗淨如油。鑑賞經先輩。名聲勝大州。牛羊村向夕。蟋蟀野宜秋。太守無錢俸。讀書賴此樓。</text>
<title>巡到花山。携金叔道 相任，元履遊暎湖樓。知府鄭文瞻 東觀 設歌宴。金禮安 直行，宋龍宮 景載，韓奉化 耆裕，沈義興 能秀，徐營將 翼淳，鄭丞 信民。皆不約而至。</title>,<text>淼淼川流直。藐藐林木平。旌旗龍抱影。笙簫鴈和聲。極目睞沙闊。怡神眺野晴。開宴復好顔。停盖使君迎。向夕風泉動。簾幔燈火晶。甄萱窺陁耶。新羅時號府名爲陁耶。 百濟拔全城。倉皇紅賊亂。車駕避甲兵。高麗恭愍王避紅賊。來住福州。州今爲安東府。 干戈幾年熄。山高復水淸。或有憂亂世。未可稱達生。</text>
<title>永川朝陽閣。謹次栗翁韻。</title>,<text>亂山一碧蘆花秋。疎雨凉風滿古樓。回首不堪京闕遠。莫言吾道在滄洲。</text>
<title>將赴南海。舟次有作。</title>,<text>淸秋探幽異。揚帆入海島。磴危楓桂亂。浦闊鴻鴈早。獵道來十艘。擧網朝日皓。林陬見錦山。俯臨水浩浩。虛泛幾時過。崢嶸千載老。上船聽鼓角。離陸情未已。得如忠武死。眞不愧男子。大讀華陽碑。如遇地尺咫。蕭瑟寧陵柏。九原泣壯士。下句用碑中語</text>
<title>九日。錦山懷元孺良 在朙。</title>,<text>孺良以京試官來嶺南。留宿二日而歸。余亦旋有巡審之行。仍不得以書相問。九日登高。尤覺少一之歎。玆用一絶以寄。孺良在營時。余送女妓。則讓而不有。末句戲之。錦山黃菊屬重陽。風拂帆旗海路長。今日外臺何處宿。官娥皆道鐵心膓。</text>
<title>史局。與國舅金領敦士源，慶世，穉敎。拈杯字共賦。</title>,<text>衰髮踈才足可咍。漫隨班范且遲徊。編年恰到行宮宴。前席曾霑乙卯杯。</text>
<title>西湖舟中吟一絶。示金姪仲吉。</title>,<text>明沙黃葉一孤舟。野渡寒煙起白鷗。此去遁村山水好。蟹肥稻熟又淸秋。</text>
<title>秋日。歸又思潁亭。</title>,<text>一封疏懇戀靑山。未許辭官許暫還。極目時憂猶未了。林泉難覺此身閒。</text>
<title>遁村卽事 二首</title>,<text>恨未學農早。强爲野老居。蓄葅先雪下。括葉待霜餘。麤治觀稼榭。時抄種樹書。暫來尋舊址。閑曠意猶舒。乘興肩輿出。看山至夕陽。藤蘿縈老石。籬屋隔重岡。潭靜識魚性。林深聞麝香。荒村無好客。誰與討文章。</text>
<title>山中。送仲吉歸儉溪故林。</title>,<text>仲吉卽余外戚也。余守制廣州。仲吉來會。至喪畢乃去。其情意篤至者也。寒山欲雪路依微。疋馬南天鴈亦稀。先墓種松靑可見。蓽門話別淚沾衣。</text>
<title>與傲齋松孫李高兩生遊淸溪。暮歸山莊。</title>,<text>秋高天宇肅。霜深卉木潔。山晝忽眠醒。促輿陟崷嵂。黃花媚遊人。時序過九日。陗峯阧然直。瀑響拔衆出。蘚縫滑石乳。松籟噴珠雪。稍稍憇雲林。盤盤進微步。興湧力自副。筇屐皆坦處。香醪旣酣醺。新詩倍淸悟。收攬我自得。竟難分與人。虛明不可把。孤絶但怡神。暮擲山齋宿。行行雲逐身。梧桐蔭屋老。竹色入門新。前遊信難傳。胸臆自淸眞。</text>
<title>賦黃花</title>,<text>籬前黃菊過重陽。枝傍霜暉影許長。直待衆芳凋落盡。歲寒淸節獨留香。</text>
<title>春山欲雨亭。觀箕埜村家四景圖。</title>,<text>春景處處聞鷓鴣。春風三月時。柴奴亦一癡。牛背駄花枝。夏景平疇一靑茁。野水出瀸瀸。田夫方午饁。麥酒又飯兼。秋景殘荷如病人。禿柳比髮梳。白鷗偶一飛。天晴疎雨餘。冬景衆山鳥飛絶。平地雪漫漫。偃蹇庭後松。獨也保歲寒。</text>
<title>又思潁亭漫吟</title>,<text>秋後田家物物淸。澹楓濃菊媚新晴。西山雲缺鶴飛去。小港荷殘魚負行。偶爾亭名懷永叔。居然歸賦似淵明。何時心不爲形役。千卷琴樽娛此生。</text>
<title>贈淸溪寺僧</title>,<text>翩翩一衲子。導我入靑楓。霜落空潭潔。樓靜白雲通。擊鉢卽呼韻。詩成響未終。</text>
<title>溪上。懷韓學士子淵 兢履。</title>,<text>前年秋。子淵陪其叔父秀野相公。訪余溪亭。一宿而去。且子淵買屋溪上。與余爲晩境歸老之計。而今縻館職不來。悵然有作。年前孤棹溯西湖。見我燈邊憐皓鬚。別後歲時多變改。今來山水自淸癯。屋連巷柳同聞犬。路夾浦蕖好逐鳧。幾日更逢溪墅雪。捉毫閒寫鹿門圖。</text>
<title>讀史 五首</title>,<text>人臣貴直道。君子不言權。嘗讀留侯傳。卓乎平地仙。但有四皓事。虛誕異昔賢。叔孫亦腐儒。善諫豈必然。擊蛇不易腕。搏獸不旋踵。君子欲圖奸。風霆見神勇。除閹太暇豫。陳竇不自重。所以平與勃。奇謀有素講。藩邸弑太子。天倫亂弟兄。貞觀雖云治。惡乎逃惡名。吾憐魏鄭公。淸議攻平生。當時抱經濟。一身非所輕。只從亂兵死。功業誰復明。孰非建成臣。房杜爲公卿。介甫創新法。宋祚遂分裂。東坡若得志。其禍乃更烈。論人以已迹。吾未斷臆說。君子觀其大。完人語其終。荊公謹細行。大意苦未通。坡翁雖輕薄。終求節義中。君子豈亡國。餘黨未必善。吾讀東林傳。掩卷涕常泫。門戶盡割裂。言議何其褊。浸浸爲膏肓。賢者亦不免。神熹久御極。已致國步蹇。逮至崇禎世。壞屋不可支。君子求其備。小人衆所知。閹兒固可誅。東林責難辭。</text>
<title>權生草堂</title>,<text>愛爾草堂僻。裁松作翠屛。敎僮蒔竹法。課子相牛經。雲氣通身濕。溪聲徹歲聽。與人無一擾。朝暮醉還醒。</text>
<title>自遁村入京。歷拜秀野韓相公於富春精舍。賦一律。</title>,<text>山近池塘雨氣纖。前春栽竹綠抽尖。寒梅小屋藏書帙。衰柳孤村訪酒帘。言必傾囷皆赤悃。退猶憂國已霜髯。于今廟策憑誰仗。語到醍湖淚更添。時靜修李相公新逝。故云。</text>
<title>簡景深</title>,<text>詩札昨來今復來。燃香大讀笑顔開。芝峯明月淸溪雪。歲暮歸心一樹梅。</text>
<title>寄韓山使君李元履</title>,<text>老去思常遠。別時髮已斑。離家多歲月。爲邑又湖山。鏟俸除民瘼。燒鞭化吏奸。昔遊渾夢寐。風雪掩柴關。</text>
<title>贈芮生</title>,<text>紅梅殘雪歲寒時。忽遇高人芮益之。故紙墨香猶未歇。屛山誌狀硏蕉詩。</text>
<title>和琶西李判書 集斗 元宵寄示韻</title>,<text>元宵有月今幾圓。欲倣靑蓮一問天。我獨光華安坐得。人於街陌往來連。橋通御路明如海。樹接山樓遠似煙。忽見琶西詞老札。欣然把酒又梅邊。</text>
<title>和曹判書 允大 園亭韻</title>,<text>已識無塵事。還看起小亭。閑雲行處白。脩竹坐來靑。散飯鶴來集。吟詩魚出聽。乞歸方未遂。幽意寄林扃。</text>
<title>又思潁亭。次歐公韻。二首。</title>,<text>及今安得逐漁釣。猶可林攀與壑躋。千古高風懷永叔。每來溪上潁詩携。殘荷門掩亂藤垂。隨意看書又着碁。乞身何必三宜去。歸潁須趁未老時。</text>
<title>過子淵林庄。有懷而作。</title>,<text>主人今不在。瘦馬路猶諳。雞犬留空巷。虫魚墮古龕。深山秋政好。流水意何堪。百載棲遲計。卜隣結小庵。</text>
<title>贈傲齋</title>,<text>硏巒林樾好爲隣。野服翛然不受塵。痛飮君惟非惡客。忘言吾亦作閒人。水寒古澤稀魚子。霜落高邱凈鶴身。懷抱百年誰與識。早衰於道愧知新。</text>
<title>南城朴留守 宗來 送酒</title>,<text>今朝誰爲好懷開。九日南城送酒來。忽遇玉樵非折簡。鴉臼樹下笑持杯。</text>
<title>駒城兪使君 漢石 聞余來住溪庄。具酒饌來餉。詩以謝之。</title>,<text>使君來不約。玆事最多情。落葉圍全壑。殘霞照遠城。粉油花粔膩。糖瀝竹醪淸。遺直傳家遠。長懷石隱名。</text>
<title>遊淸溪</title>,<text>今朝風日姸。遊山短筇扶。絶巘輕虎豹。淸湍逐鴨鳧。轟吼瀑聲壯。秋老木愈癯。崚嶒見石髓。虛白澈雲膚。淸爽如可攬。欲畵未卽摸。岸幘任蕭散。長歌擊玉壺。瞥看難盡憶。暫閒聊自娛。同賞儘愜性。秀傑傲叟俱。</text>
<title>西京懷古</title>,<text>舊址花甎草沒湮。礎圍鞾響憶依然。使臣來去三千里。故國興亡五百年。獵道毬塲餘落照。舞臺歌殿只荒煙。幸今生際昇平世。四牡安閒賦酒筵。</text>
<title>到葱秀。吟奉副使林參判 漢浩 書狀金應敎 魯應 兩行人。</title>,<text>御史聲標峻。侍郞如玉人。此行知甚遠。三宿覺逾親。天末心常繫。途中髮欲新。長亭聯馬尾。過嶺首廻頻。</text>
<title>練光亭。次三淵韻。</title>,<text>冠盖幽燕去。管絃淸浿遊。千年箕子邑。東國岳陽樓。列嶂沙邊見。平江堞外流。明朝安北路。別意在蘭舟。</text>
<title>百祥樓</title>,<text>劒光明閃妓粧新。氊笠風欹墮䯻頻。每歲驛樓迎上客。夕陽江樹挽歸人。畵船紅燭香鋪帳。錦瑟銀甁酒汙茵。已是眼前多悵黯。路分南北水鱗鱗。</text>
<title>龍灣客舘。遇生朝志感。</title>,<text>旅舘逢初度。鴨綠天一方。幕客來相問。家人想應長。持盃倍惆悵。覽鏡還慨慷。但愧身未休。不憂鬢髮蒼。朝瞻五雲端。暮倚北斗傍。原隰詠皇華。王命愼所將。君子崇明德。履道終允臧。</text>
<title>將渡鴨綠。書懷三首。簡洛中諸友。仍題亭壁。</title>,<text>旅舘寒燈夜雨垂。時看書扇故人詩。定知別後君相憶。不及天涯我所思。甘紅名酒淺斟巵。七日江樓破寂碁。山入九連靑朶朶。燕雲遼鴈影參差。紅裙匼匝唱船離。妓淚多於楚雨滋。誰向江頭膓不斷。芥人豆馬岸窮時。</text>
<title>贈劉秀才士元</title>,<text>秀才自稱山西定平縣人。來住甜水。爲三十年云。遠山眉聳對炕初。甜水莊居數里餘。笑道折風巾好好。自披蹄袖語躊躇。</text>
<title>白塔</title>,<text>斜陽鴈去高麗國。大雪人過狼子山。華表巋然仙已遠。珮聲天末憶珊珊。</text>
<title>遼野</title>,<text>四望天低黑。金蛇纈電光。吾身憐渺渺。坤軸正茫茫。中自風雲蕩。一何道路長。平生稱快意。巇險絶羊膓。</text>
<title>太子河</title>,<text>昨過太子河。天寒水瀰瀰。人言太子丹。走死河水裏。幽燕有此河。其名以太子。卽地以求名。傳疑仍謂是。邂逅王秀才。頎然博雅士。爲我一辨證。言此古梁水。距衍殊甚遠。輿地載圖史。聞玆增感慨。話言爲移晷。擊蛇不易腕。搏虎不旋趾。徐把秦王袖。圖窮始出匕。嗟哉彼慶卿。劒術太踈耳。疎劒乃餘事。胡爲輕一死。丹固妄男子。不忍一朝恥。此擧旣無義。托身何所恃。豪俠重意氣。交遊愼知己。子房儘明哲。擇木又義起。椎劒豈有異。盜傑不相似。何論衍與梁。憑名吊水涘。惜卿失所交。不作太子誄。</text>
<title>途中偶吟</title>,<text>十三山下晩經過。㺚子河流望似巴。禿柳踈煙袁氏店。長程寒雪太平車。乾坤爲客無書信。道路關心感歲華。却憶王孫歸未得。連天草色使人嗟。</text>
<title>太平車</title>,<text>太平車太平車。朝來暮去相經過。襜帷捲靑粘琉璃。男戴紅兜女䯻花。衡輻兩兩疾如飛。蹄飜碧玉跨驊騧。南商北賈競後先。不似豪俠遊狹斜。金銀銅鐵綾羅緞。糖餠菓酤米鹽茶。輕車一去重車歸。十吊百吊爭少多。禮義廉恥都已矣。財竭民窮可柰何。古者聖王爲天下。賦斂不急政不苛。是以市廛無貳價。男女讓路民俗和。太平車太平車。一車足覘天下勢。而况神器大於車。</text>
<title>大凌河</title>,<text>高河水急鴈賓初。河柳行行似藝蔬。自是英雄爭戰地。車前風雪一蕭疎。</text>
<title>到寧遠衛紀行</title>,<text>長程無賴遣愁懷。靉靆多因看字揩。倐爾梅花當臘候。有時䰟夢到天涯。佛光圓漆東人笠。弓㨾尖紅漢女鞋。勳業祖家還咄咄。牌樓千笏立通街。</text>
<title>祖大壽牌樓</title>,<text>街肆裝煙暫住車。欲言明季淚先多。八家新宴聯棚綵。孔雀翎鞾倚橐駝。朙季時事。至今歎惜。如袁崇煥以讒間殺之祖大壽兄弟。則恩賞太濫。牌樓窮極奢侈。與兩使適說此。故云。○淸太宗宴崇政殿。洪承疇，祖大壽等八人與宴。又令八家各宴一次。賜紅寶石孔雀翎鞾白槖駞。出開國方略。</text>
<title>姜女廟</title>,<text>半似嚬眉半斷腸。水容山態入愁長。最憐祠下梅花樹。歲暮貞心死有香。</text>
<title>山海關</title>,<text>萬里吾行遠。經冬始得來。長城連薊碣。南海控登萊。謂此誰能入。卽今事可哀。千秋蕭顯筆。擡眼望嵬嵬。</text>
<title>澄海樓</title>,<text>中山當日足威靈。遙見城身入海靑。雲闊鴈聲來碣石。月明龍氣湧滄溟。關河萬里無眞主。豪傑幾人上此亭。騎馬朔風吹漠漠。遠遊篇就酒初醒。</text>
<title>紅花店。宿謝進士家。</title>,<text>謝名良璣。以進士出身。官知縣。宦遊江南。身歿。家益衰落。其妻眷以外廊付家僮爲客店。良可悲也。林亭頗蕭灑可喜。兒子能讀書。偶吟一律。君曾辛丑榜中豪。宦沒江南歎未遭。雪瀑時從松子落。山樓爭與竹身高。桌間茶瀝留磁碗。壁上諸篇剩禿毫。淸朗書聲聞徹夜。傳家遺業有兒曹。</text>
<title>拜夷齊廟 二首</title>,<text>武王討有罪。順人而應天。夷齊獨何心。餓死首陽巓。當時叩馬諫。非謂武王然。深知撥亂功。將爲後王師。征伐有口實。簒奪假爲辭。所以歌虞夏。終亦慮莾操。彼權爲斯民。此義不可逃。遂謂非聖人。後儒自輕恌。殺一與行一。得天下不爲。區區後世名。詎能重伯夷。特立行吾義。無悶不見知。曰仁曰怨希。稱道豈有私。惜哉太史公。幷稱附驥賢。雜引由與光。欲以傳此人。</text>
<title>薊門煙樹</title>,<text>澹蕩如雲外。淼茫似海中。欲知奇絶處。但看夕陽紅。</text>
<title>同兩使訪香華庵</title>,<text>經回勞已極。遊樂償堪當。山靜開人性。風淸聞佛香。護碑留寶㙮。演梵講禪房。宴坐稍蕭散。且寬戀故鄕。</text>
<title>曉發通州。效杜體。</title>,<text>燕都看漸近。今日是通州。鼓角依城動。星河入樹流。風塵爲客老。時序聽鴻愁。萬里心常遠。行行戀玉樓。</text>
<title>玉河舘。簡呈兩使乞和。</title>,<text>凍雲如墨水沿洄。梅㥘殘寒强半開。書帙買來多舊見。年華一去不重廻。隔炕時乞裝煙火。圍燭頻斟餞臘盃。勝事較前還有異。共憐鬢髮日相催。</text>
<title>詠宮戲 三首</title>,<text>漱芳西廡翠雲樓。粹玉昭金瑞靄浮。西廡。書金昭玉粹四字。卽皇筆。 東國使臣黃犀帶。當朝貝勒紫貂裘。畵屛芍藥張羅綺。蜜碗葡萄刻瑪瑠。爲是年終呈雜伎。內伶先出打紅毬。燕京。年終每設宴呈伎戲。故云。安息薰壇鼓樂鳴。諸蕃來貢樂昇平。荷包蝶翅斜摸粉。竹梯鶯粧倒送聲。東製衣冠傳寶筏。西遊宮闕象金棚。東人冠袍。爲戲子服。又演西遊記。爲書稱昇平寶筏。 翰林撰進新春詔。黔蜀前年已罷兵。琉球蒙古旅庭時。復道南州貢荔支。戲子絨袴騎白馬。才人氊帽舞靑獅。雲根洞額乾隆筆。西扁。有雲根石額。卽乾隆親筆。 繭紙柱聯董誥詩。指點綺窻聞笑語。定多承寵不知誰。</text>
<title>玉蝀橋</title>,<text>柳如人字覆朱樓。橋影呑虹晩不收。地利箕星通象緯。水光銀漢共沈浮。宮牆睥睨連層榭。溝道逶迤引綵舟。玉甕歌成明月出。直疑身已到瀛洲。</text>
<title>燕舘。觀倪迂山水卷。</title>,<text>倪迂性好潔。盥頮臨畵牋。畵山易衣冠。畵水止唾涎。扁舟往來湖泖間。胸中邱壑羅森然。此本知作避兵日。印識尙記至正年。蟹庄瀟灑似江南。野渡孤艇古木前。秋日溪巒樹滿霜。春風籬落柳罨煙。嵂兀匡廬千萬峯。曾聞讀書留謫仙。飛瀑截空難手追。道子營邱知誰賢。尺幅雖短勢千仞。筆墨以外銀河漩。我行遼野千餘里。不見水涯與山巓。胡沙漠漠日遮眼。及來南舘愁纏綿。堂上忽生山水思。久客亦足醒慵眠。時呼二价共賞翫。又是梅花歲暮天。中間興衰何足道。此物知有神護全。付與後人重裝潢。莫令蝴蝶化翩躚。</text>
<title>贈陝西褚秀才 裕仁</title>,<text>旅舘逢淸士。梅花落點床。箋經尊晦父。懷祿愧歐陽。心自安閑得。言因愛好長。君家名節好。餘事視文章。褚卽遂良後裔。</text>
<title>贈吳孝廉 思權 見訪</title>,<text>談屑澄於雨後雲。新春邂逅慰離羣。詩評有衮終無鉞。深恐交情未十分。</text>
<title>簡高秀才 揚淸</title>,<text>白頭傾盖遣羇愁。河柳將芽雪水流。衰懶欲謀歸潁計。莫云高節似前修。</text>
<title>圓明園燈戲 四首</title>,<text>沉香欄下畵龍床。錦幔風披炫晩粧。天子太平洪福字。當中羊角萬燈光。回子銀箏迭奏前。西洋巧伎看鞦韆。綵繩流火俄如電。匝地砲聲霧漲天。𣰽毺鮮赤染猩猩。繡障銷金翡翠翎。螺盒開時紅燼落。忽然樓閣忽銀屛。鴉靑緞子賜蕃時。黃帕擎來玉侍兒。箱車更向紅欄去。明月初高太液池。</text>
<title>壽心庵李主事 林松 母太恭人</title>,<text>條風初暢酒盈觥。怡樂融融老太平。才子文章還薄祿。足知賢母外榮名。</text>
<title>水仙花</title>,<text>高士元來愛澹華。梅兄好伴影橫斜。欲把名牋摹一本。毫端香氣蔚雲霞。</text>
<title>上元夜。與兩使步出西山石橋翫月。</title>,<text>便衣偕散步。興湧覺身輕。春到羣生樂。月高萬國明。閭閻多聚集。宮闕閙歌笙。歷歷河橋樹。如含遠客情。</text>
<title>拜文丞相祠</title>,<text>取舍能知熊與魚。忠臣祠下暫停車。得如公死名垂史。自有人情淚滿裾。東國成仁鄭達可。異時同德李尙書。卽李邦華 雲麾石墨今安在。廟壁荒凉草木踈。世傳唐雲麾將軍李秀石碑。藏于文文山廟。今失所在。</text>
<title>薊州途中偶吟</title>,<text>鼈山歸路見春天。吹面東風軟似綿。不有酒杯難遣惱。最憎書帙反招眠。驛梅凋落無多雪。薊樹微茫摠是煙。家國只祈安信到。未愁鬢髮異前年。</text>
<title>紀行一首。簡呈兩使乞和。</title>,<text>道路頻驚節序移。卽看楊柳出靑枝。停車每爲聞殊俗。入寺多因搨古碑。卯酒不嫌終日醉。午飡兼送過宵詩。桃花洞裏尋眞約。須及河豚上釣時。</text>
<title>榛子店</title>,<text>山如鬟黛水如眉。尙憶蘭姬怨別時。滿地干戈夫壻隔。不關遮道有楊枝。</text>
<title>二月初八日。到永平府。別咨官來到。傳家中安信。兼致沈參判穉敎書扇三詩。途中次韻。二首。</title>,<text>平生强項少低垂。最畏蕭園萬首詩。此地風煙今獨往。新春楊柳若相思。行裝澹澹惟書帙。歲月堂堂付酒巵。楸玉輸贏饒罷未。眞知不着爲高碁。我行多感慨。人事又參差。世路難萍合。詩思似黍離。春天鴈已盡。寒食花漫滋。今潁頗瀟灑。歸心十二時。</text>
<title>次沙河縣</title>,<text>行盖翩翩古縣隈。戍樓煙柳罨還開。朝日龍鱗騰海出。春風馬鬣度遼來。薊北燕南多感慨。斗邊雲下一徘徊。中原賢士知幾在。應有當今濟屯才。</text>
<title>桃花洞</title>,<text>昔聞醫巫閭。今遊桃花洞。春寒花未發。潑墨雲如凍。境凈不可唾。飛瀑響拔衆。盤盤進微步。往往撥淸夢。石髓訝許潔。雲膚遞掩映。叶 一笑擧酒杯。銀河久低仰。興酣力俱副。欲摸未易狀。緬憶賀先輩。避世聊自放。商顔杳高踵。巢由合同盟。叶 心淸慮亦消。逍遙至日竟。叶○成化問。進士賀欽。避世隱居于此。</text>
<title>夏日。訪性老林亭。</title>,<text>烏几癯容舊翰林。休官頗喜卜居深。殘荷雨滴魚吹沫。古壁雲移鶴就陰。不着傍觀能了局。無聲自得勝彈琴。浮名誤我遲歸潁。每想歐公愧夙心。</text>
<title>罷官歸又思潁亭</title>,<text>劈蟹佐醪風味閒。歸來管領小溪山。相公此意酬何幣。淸餉全勝與好官。時因相奏罷職。故云。</text>
<title>墳庵。酬里中諸君。</title>,<text>野翁携酒至。微月欲生時。行輩相尋少。逢塲每問衰。秋花心事見。風樹昔人悲。來此爲歸漸。堂扁許自知。</text>
<title>秋夕。與傲齋仲吉作。</title>,<text>此地何嫌近洛城。秋晴煙澹稻田平。寒花疎柳騷人意。濁酒香蔬野老情。乍解官啣非是退。偶來林壑暫逃名。山繞淸溪溪繞屋。幅巾時對問經生。</text>
<title>與傲齋坐石上。徐君聖彜適至。</title>,<text>常惜來遊少。今朝俗事除。石湍臨洗酌。楓樹坐看書。野意籬鳴犢。閒心水見魚。知君懷舊侶。瘦策問幽居。</text>
<title>鄕村卽事</title>,<text>病懷聊試水邊樓。黃葉因風打不休。溪岸鷺飛秋漠漠。石田牛返雨颼颼。此身已覺於焉老。濁酒一斟那有愁。只是詩逋今未了。除他心與境俱幽。</text>
<title>送徐慶世觀察關西</title>,<text>富貴猶能寒士如。胷中謂是有詩書。寸金肯欲留身後。衆瘠今方仰食餘。少小追隨年比近。江關離別鬢蕭踈。梅同去歲堪相贈。蓬勃西風入使車。</text>
<title>與國舅金領敦士源，沈穉敎。遊宋洞賞花。</title>,<text>三月桃千樹。遲看出洞開。浮名空自謬。今日始能來。偶値山中話。逾思潁上回。摩挲懷舊輩。香瀝訝留杯。時用湖堂銀盃行酒。</text>
<title>又拈杜古。用聚星堂詩令。</title>,<text>肩輿訪幽洞。雨過劈岸赤。緬懷古遺逸。循址求故宅。絃誦曾此地。杖屨想前陌。愧余方覊紲。久作紅塵客。莞爾飄碧氅。爽如入雲翮。心期欣物華。談屑溯夙昔。結髮追朱陳。流汗比湜籍。珍重楓太史。登壇便列戟。粲堂筆如椽。金閨曾接跡。有飮無間阻。未言先剖析。騁辯薄昊蒼。宴坐至日黑。虛明難自把。轉覺心囂斥。欲去情未已。重握酒以益。遙訝林木翳。稍稍羣動息。步下月隨身。仰看高一尺。平生山水興。至死難塞責。榮名皆外物。暇閒能自適。諸公須及健。莫待頭盡白。</text>
<title>成北靑士執輓</title>,<text>少小識公今及衰。燕巖梅宕幾追隨。慨然嘗有功名志。晩又益工韓柳詞。力斥稗官爲己任。久居芸館受君知。榮於崇秩惟齋號。書送粉旌不作悲。</text>
<title>將歸廣陵。訪孺良江亭不遇。</title>,<text>絶岸柴門逈。小車側徑通。高秋江漢白。落日楓林紅。浩蕩空如此。蕭條竟莫逢。知君將賦隱。不見意還同。</text>
<title>歸遁村。以病經旬不出。</title>,<text>歸晏山中九日過。惟應猿鶴故嗔訶。偶然寒疾經旬久。爲是凉樓賞月多。數樹秋陰交老屋。一天踈雨打衰荷。何曾熱客相來往。無酒林間獨自歌。時村里禁酒。故末云。</text>
<title>秋夜偶吟</title>,<text>秋風天宇潔。高齋値靜夜。少焉明月出。植杖梧桐下。</text>
<title>歸路遇孺良。登江亭打話。</title>,<text>冰湖何似西湖好。綠飮亭扁語還陳。鴻鴈數聲驚晩節。蒹葭千樹訪伊人。身多涉世心逾澹。情到忘形話更眞。題壁古松期歲暮。李君神筆比唐寅。壁上有李畵師寅文畵松。○李翬作亭西湖。范致能用東坡語。名曰綠飮。孺良方思亭扁。而此亦爲陳語。故云。</text>
<title>泛舟西湖。憶子淵。</title>,<text>載酒重尋楊柳洲。樓前景物四時幽。煙橫岸北漁歌晩。木落天南鴈陣秋。已道浮名分日直。何妨佳句隔年酬。適來此地風波少。容我閒眠舴艋舟。</text>
<title>送趙參判 弘鎭 赴燕京</title>,<text>大雪穿過姜女祠。夕陽來讀伯夷碑。燕南薊北多慷慨。公去那無感舊詩。</text>
<title>試院。與洪參判 奭周，洪參判 義浩，鄭承旨 來百，金參議 愚淳，尹大諫 益烈，趙校理 庭和，申正言 在植，南持平 吉寬，沈典籍 能稷 聯句。</title>,<text>老夫心事有靑天。三十三龍自躍淵。思潁。 片玉誰探崑峀上。五雲先繞日車前。淵泉。 良材常恐科爲累。昭代深知用急賢。澹寧。 彬蔚英才平素蓄。公明藻識圈朱圓。菊齋。 鑑評自有騷壇筆。成就終歸造化權。小石。 黃甲明朝唱名是。朱衣何處點頭先。松西。 却逢永叔詩相和。留與伯時畵共傳。翠微。 吉士應多吾榜得。聖心凝佇禮羅懸。臞溪。 文章斯世徒爲爾。忠孝何人作褎然。衡齋。 愧我傍觀臯比席。一窻星月照孤眠。寧野。</text>
<title>入天磨山。觀朴淵瀑。</title>,<text>石腹土暈崩厓滑。肩輿快下如放船。縈藤疑若初無路。眼中忽見銀河漩。千尺飛流語雖陳。到此聊復誦謫仙。䨓雹砯騰朝日暗。長虹如練掛靑天。奇紋鋪散冰玉秀。明氣別染苔花鮮。巖窟留貯𨓏會水。墨潑甌面起霧煙。水能因物以賦形。與石相激豈性然。細究物理觀有術。桃核黃泥笑太癲。何必理屐捫确犖。何必濯纓撓漪漣。高爽自得喧動外。靜聽莫試蛟龍淵。我將買田歸潁尾。辭榮淸風慕昔賢。安得鵝溪千疋絹。貌取秋濤掛案前。</text>
<title>小豐樂亭。次歐陽公韻。</title>,<text>簾外靑山遠遠斜。乳鷗浮水凈無涯。主人已自悲華髮。好事辛勤手植 一作種 花。</text>
<title>李君受 魯益 將還楊峽故林。敍別書贈。</title>,<text>去去終南遠。孤舟上瀨遲。衰懷當別話。不獨爲秋悲。</text>
<title>著庵兪公 漢雋 輓 二首</title>,<text>求得文章意氣中。瑰奇寧復有如公。平生師我先君子。坡老如思六一翁。自著千篇誰敢刪。老來文膽大於山。低首幾年爲郡縣。緋衣聊復貳秋官。</text>
<title>與李新老 在秀 子淵。小酌梅下。</title>,<text>將相門中李與桃。競春妬粉恥同曹。窮陰天地微陽動。大雪山林一士高。已識乾䕩來饋食。惜將嘉卉漏離騷。夜寒皴玉溫誰倩。索笑情懷醉濁醪。</text>
<title>食櫻桃 二首</title>,<text>贈滿筠籠萬顆丹。圓疑龍頷數回看。今朝不飮還成醉。更憶垂垂琥珀寒。橘柚嫌厚荔支皴。恰似醍醐氣味眞。赤玉盤中誰辨色。記曾霑賜不才身。</text>
<title>西池。與新老，性老，君受，子淵會飮。李元汝 羲甲 亦至。賦得蓮花。一首。</title>,<text>錦筵賭妓笑王郞。萬葉千花自短長。把酒較看名士醉。倚風還似美人粧。沾泥新燕緣牽愛。呴沫游魚慣洩香。終識衰殘如老我。多時聽雨坐池塘。</text>
<title>送朴參判 宗正 赴燕</title>,<text>萬里長程木葉紛。翩翩華盖遠相分。荒城鶴返遼陽月。古戍鴻嘶碣石雲。歲暮殊方頻送客。梅開故國正思君。秖今不復談兵事。此去休求俠士羣。</text>
<title>簡李學士君受鄕居</title>,<text>何必殊高逸。縻官亦不來。上游春雨足。寒食野花開。石壁行題句。松林坐把杯。每懷心自愜。非獨歎賢才。</text>
<title>暮春。以奉審本宮。至駱山下。記余與元履自少小家城東。遇花柳時節。頻來遊此地。今忽三十光陰矣。元履又作宰淸風。昨纔別去。感賦一篇以寄之。</title>,<text>駱山東南杏花樹。長慶橋畔夾煙霧。士女歌笑漲春雲。日出嬉游至日暮。今我來斯歲幾換。柳禿梅死驚風雨。燕鶯依俙沽酒肆。樓臺指點停車路。就中有人李元履。白眼疎髯美無度。煙花幾度騎馬至。別後光陰事錯互。雨作泥兮風作塵。花前掉臂人來去。擧杯悵望何所思。元履詩人亦畵史。名宦又住四郡間。竟日簿牒淸案几。村子問字松徑掃。寺僧分餐野棹艤。世路蕭踈又失君。天下誰是佳公子。雲樹迢迢恨無從。湖水截斷三百里。詩筒寄傳估客船。錦屛山色靑未已。</text>
<title>四月二十三日。爲檢漕船出江倉。歸路。與景好吳士默 淵常，南公勵 履翼 遊湖上。拈韻共賦。</title>,<text>西湖十里上高樓。宦意何曾似急流。坐喜倉曹聊遠郭。行逢風浪便廻舟。斜飜卷幕看低燕。靜聽鳴榔有狎鷗。楊柳條條皆可賦。百篇留作月中遊。</text>
<title>舟訪景好江榭。邀公勵同飮。</title>,<text>此似西子湖。水光凈如練。舟泊柳陰處。不知誰所遣。又値銀臺客。三人成好宴。菱塘回吏人。倉厨移酒膳。遞飮酌鸚螺。墨海凹古硏。戴筆掛素壁。勁遒比銀線。互忘身縻世。放言無所揀。卽此淸眞會。何必高隱羡。夕陽抱雲歸。㶑灩隨帆片。乍閒元不意。拈毫寫情戀。</text>
<title>內閣。校正先朝御集。次諸僚韻。</title>,<text>聚珍編聖製。經夏又秋凉。夙歲承殊渥。多時近耿光。疲癃當此役。咳唾有餘香。校對如塵掃。羣僚愼勿忙。</text>
<title>楓臯晬辰。次諸閣僚志喜韻以壽之。二首。</title>,<text>忠孝文章有自來。當今宜仗濟時才。得如公壽知何辱。笑倚兒孫進百杯。國舅衣冠職又淸。授經爭道似桓榮。如思獨善非初志。宜致吾君及庶氓。</text>
<title>新老將赴耽羅察理之任。與性老，君受，李子田 龍秀。設酌梅下。以餞梅兼送君分韻。余得餞字。</title>,<text>起君金門玉堂選。送君千里滄海縣。侑以竹枝巴渝歌。設以葡萄淸麴宴。此去耽羅知幾閘。千盤一葉行宛轉。凍雲如墨梅慘憺。聞者䰟悸送者唁。君言丈夫仗穹昊。殃咎宜無神鬼譴。我舟如龍復如虎。黿鼉蛟鰐避不見。况復遐土宣德化。誅頑赦迷梗俗變。不但覆舟無伯夷。王靈負戴天所眷。幾微不見閒整笏。愼旃何須更書扇。我聞其言而壯之。險道益驗剛腸鍊。膽氣直欲高漢挐。大瀛看來如小淀。于今緩急誰可恃。亦知廟剡無遺薦。輕身勇往由素學。他日應不富貴戀。利涉大川斯可占。重開歡顔好飮餞。</text>
<title>李畵師寅文山水戲墨</title>,<text>李生貌癯心亦奇。巾笠弊落不遇時。雙眸炯炯老不枯。畵不人師造化師。雲煙山水塡胸臆。沒骨鋪置知者誰。前年爲我寫山居。知我曾有歸潁思。南嶂北岸樵歌動。重洲複渚漁舟移。玄雲抱石繞竹屋。蒼崖夾水注墨池。數樹梨花不盡零。水田上下飛黃鸝。復有偃松覆礀坑。歲寒盡成虬龍枝。流水之邊淸何極。玄圃丹邱合採芝。應有高士在巖穴。墨瀋淋漓求不知。五湖三山如天上。寤寐長誦前人詩。我今攢蹙尺幅裏。堂上高掛傾一巵。與君相識二十載。傲骨亢爽能自持。市井俗子等蟲沙。得絹沽酒不復疑。一去海門無尺書。尤愛妙法難手追。簿牒縛身應不耐。從前畵法能無衰。朝看似見雲空濛。暮對疑臨水漣漪。韻人適意在筆墨。君乎歸來其莫遲。</text>
<title>內閣校餘集序</title>,<text>聖上十四年。正宗大王御集成校印之役。閱二歲而訖。閣學士以其供職餘暇。相與作爲古律長短歌詩。以道其志。此所謂羣居言談之文。宣其底滯而忘其倦怠也。一日。余至院中。時蓮花盛開。淸香拂几幔。盆中魚鰕。可暎而數。余手杯而醉。有江湖之思。遂和諸公鱸字韻一首。其後不能數數作。而諸學士之詩日盛。得三百餘首。盖其中與余爲朋友輩行者。其詩類皆遒健。不見衰憊之氣。諸少年名士之作。率亦淵源於風騷體製。故不相襲其雋者。如鵬搴魚躍。變化不窮。自此將搏扶搖徙溟海。跳龍門而上之。皆其所必至也已。夫詩發於性情而世道係焉。余觀今人詩。未暇論意格字句之工不工。得氣盛而旨遠者。欣然而喜。惟盛與遠詩之宗旨也治化之賁飾。斯可以驗。余不但畏其多服其敏。而爲聖朝賀也。余今病且倦。方謀歸休山中。溪堂澗戶。花朝月夕。回思詩酒。追遊之舊迹。茫然若雪泥鴻爪矣。則展此讀之。丹黃點勘。仍以悲老者益老。衰者益衰。後進之賢。尤欲其待而瞑目。而恨不能見其人。又恨不能盡見集後之詩爲幾編。盛衰離合之際。其必有悵惘而太息者矣。終始收聚以成斯集者。鄭直閣經山之力爲鉅。</text>
<title>憶心遠亭</title>,<text>夢憶龍山酒幔斜。滄江歸計在浮家。聖恩遲却分符解。日日憑人問植花。湖外靑山遠望斜。載書先送野人家。歲寒弗返多華髮。數樹庭梅自發花。</text>
<title>獻敬惠嬪輓詞。三首。</title>,<text>異兆符龍夢。餘庥自沁園。常行皆小學。遇事識前言。撫泰心逾遜。履艱色則溫。昔年承聖語。至德尙難諼。讀至滎公語。元陵起感新。聖褒稱哲母。恩賞及先臣。功烈光前史。讚嘆徧外人。鴻名勒琬琰。自媿蕪辭陳。忍言申歲慟。宸孝體親心。旬八猶勤德。日三奉睿音。畫輴疑不返。鑾駕憶曾臨。尙有前王澤。遺黎淚滿襟。</text>
<title>春日出龍山。權參判景好約至。</title>,<text>懶散渾忘向日忙。滄江新築一書堂。綠楊搖水魚吹沫。紅藥欹欄蜨護香。携酒行尋春草坐。待人情與暮雲長。年來學退眞如鷁。高秩無端鬂已霜。時新陞資故云</text>
<title>東峰二和尙。來江亭乞詩。</title>,<text>郭外看花出小車。東歸和尙乞詩初。病中凹硯多時涸。强把蠻牋蘸酒書。</text>
<title>江樓送客</title>,<text>石逕扶筇到。湖邊數柳靑。捕魚先買舫。就竹別移亭。夕照人將去。春風酒易醒。病中閒是藥。高臥欲忘形。</text>
<title>江村遣興</title>,<text>漸老無營坐似癡。且拋簪笏倒深巵。藥方多蓄身猶病。稗史耽看性或移。後輩妄評前輩事。老年多悔少年詩。一春消遣扁舟在。宜趁河豚理釣絲。</text>
<title>歸遁村</title>,<text>短驢松逕熟。向午到山居。花落聞啼鳥。水淸見戲魚。暫歸猶戀闕。多病未懸車。結社依泉石。時思舊著書。</text>
<title>偶書</title>,<text>桃樹蛻花竹葉尖。送春園畝雨新霑。山中宰相忘機久。野老爭碁鳥近簾。</text>
<title>茅亭一架成</title>,<text>閒寂堪逃俗。淹留幾日回。愁多憑酒散。病不厭花開。鹿臥松陰靜。龍吟雨氣來。茅亭新入望。突兀斷浮埃。</text>
<title>古意</title>,<text>古木靑山遠。空洲落照收。向晩聞櫓歌。花間有歸舟。</text>
<title>偶吟</title>,<text>槿花無數落前津。日上高樓酌酒頻。江北江南來去舶。問誰忙客誰閒人。</text>
<title>記江居幽事</title>,<text>晏起梳短髮。循除花欲燃。飯畢扶筇去。危磴衣屢褰。浮白坐林榭。眺靑俯麥田。偶値好客話。不知西日遷。客去罍已空。時還披簡編。江水日沄沄。來船又去船。商人互爭利。漁子自悠然。</text>
<title>國舅金領敦士源，金公世 履喬，公厚 履載，李子田 龍秀，徐穉秀 俊輔，鄭善之 元容，李子臯 鶴秀 來訪江亭。留宿共賦。</title>,<text>未退先分一半山。芒鞋放浪漁樵間。客來小舶靑驢載。樓近明沙白鷺閒。詩酒疎狂衰世意。江湖邂逅故人顔。柳堤十里何愁遠。候月篷窓宿不還。平生奇癖愛湖山。此地新謀屋數間。多病猶堪終日醉。無營漸覺一身閒。人將盡老看華髮。花似相迎對好顔。雨打蓑衣舟泊岸。羣鴉點點暝中還。</text>
<title>九日龍山</title>,<text>烏幘風欹獨上臺。漁村曬網畫圖開。硯涵竹露看潮上。罏沸茗香訝雨來。自此倦求天下士。向誰先讓歲時杯。宦情陡覺成疎濶。懶是爲緣病是媒。</text>
<title>偶筆。示養怡生。</title>,<text>平生不識俗人機。自在江湖孰是非。秋水長天鴻鴈下。夕陽疎雨鯉魚飛。忘言何必留玄草。獨酌無誰送白衣。來此淸閒如致仕。携竿終日坐漁磯。</text>
<title>秋懷</title>,<text>漁火前村數點微。水雲多處送船歸。秋聲不礙靑山隔。揷菊遊人已授衣。</text>
<title>金尙州 箕憲 輓</title>,<text>光山稱巨閥。儒學又勳盟。自有傳家行。不求衒世名。文能隨意好。政本律身成。記昔褒公日。嶠南最治聲。</text>
<title>沈判書穉敎園亭。與諸公讌飮。</title>,<text>多病簡衣履。今朝無雨潦。偶赴蕭園約。復喜亭舘好。境深花自多。風來竹不槁。持杯恣笑歡。仰看銀河倒。暇閒苟若此。何必乞身蚤。聯卓比餐飯。脫冠憐禿老。</text>
<title>送申參判 在明 赴燕</title>,<text>天長遼野凍雲癡。每歲金繒使者馳。觀俗未聞吳札樂。停車爲讀伯夷碑。行人自是奇男子。別席宜斟大酒巵。歷選朝中賢副价。詞林聲價似公誰。</text>
<title>送朴學士 綺壽 赴燕</title>,<text>曾從中國接英才。病臥滄江夢屢回。燕市斜陽多擊筑。薊門明月一斟杯。山河自在行人去。禮樂無徵往事哀。尙記雪亭談易處。梅花燈畔數枝開。</text>
<title>送李侍讀 潞 赴燕</title>,<text>延英三接聽鳴珂。御史新裝意若何。弱國大夫良自苦。中原豪傑亦無多。寒梅寂寂同誰賞。彼黍離離爲子歌。賢士吳山須遠訪。已聞硃券占高科。</text>
<title>心遠亭。偶吟。</title>,<text>簾外澄湖湖外山。忘機鷗鳥自來還。憂時廊廟饒封事。遲却衰翁一日閒。</text>
<title>焚黃先墓。吟示諸君。</title>,<text>和風晴日正宜春。先墓焚黃百感新。才薄每存知足戒。恩深未忍乞骸頻。淸明寒食稱佳節。眞率濁醪逢故人。暫對靑山那更別。聖朝由暇不踰旬。</text>
<title>池亭偶吟</title>,<text>欲雨春山暗。棋罇坐小亭。刪枝梅潔白。抽葉柳深靑。虎惡忘罹法。鳥馴近讀經。客來無俗累。農話許相聽。</text>
<title>送李判書君受赴燕。二首。</title>,<text>凉風忽已起。天宇何崢嶸。君子有行役。幽燕萬里程。捲幔睞遼野。停盖俯秦城。壯觀此亦足。何待黃河淸。窄窄長懷憂。未可稱達生。尙書文章好。端凝廊廟姿。當冬宜爲裘。當夏宜爲絺。忠信雅書紳。又誦三百詩。專對往異域。名聲動遠夷。臨歧勸深杯。取醉君莫辭。</text>
<title>晩悟韓相公宅。同海石金判樞，心齋徐領相讌飮。至夕而歸。</title>,<text>滿山霜氣鴈初飛。楓葉因風欲打衣。一席相看人盡老。淸罇華髮政輝輝。</text>
<title>舟屋回甲日。有吟。</title>,<text>白頭閒臥舊茅廬。簾外靑山與世疎。豐下賢人知有後。老來交道喜如初。五州經去貧爲病。十日追尋話勝書。自媿少君差一歲。冥行鐘漏未懸車。</text>
<title>李相國 敬一 輓</title>,<text>齒德俱尊又秉匀。三朝遭遇卽昌辰。言常欲訥先輸悃。孝不自知惟盡倫。白髮懸車憂聖主。靑山埋誌始完人。丹旌題諡由殊渥。殄瘁詩成淚滿巾。</text>
<title>秋日江墅。拈香山韻。</title>,<text>佩符遊別墅。閒日覺恩榮。松老知誰植。草香應自生。漁舟多浦岸。珂馬遠京城。卽返無移晷。白頭又世情。</text>
<title>三宜軒。吟示濟北生。</title>,<text>少時徒爾有經營。勳業于今歎未成。竹檻風微茶竈穩。野航秋晩酒旗橫。每思病骨投閒散。終蔑絲毫報聖明。看弄白鷗當好友。歸來衣袂露華生。</text>
<title>正宗大王遷陵輓</title>,<text>微臣不死到如今。白髮黃扉餘寸心。復覩灤水玄和出。怳攀龍髯承玉音。追先欲報終無報。倘謂不負知遇深。聖作必待五百年。治法政謨孝爲先。維天爲大堯則之。江河若决舜沛然。不邇聲色惡旨酒。夏禹殷湯心法傳。夫子言性可得聞。大義數十春秋編。表準考亭發以文。地負海涵繼大全。恭惟精義高百王。近列臣曾覿德詳。玉食不許常供御。金泥竟辭顯號揚。亦惟至仁與盛德。終感皇穹降之祥。聖子神孫善繼述。無憂今日俾熾昌。默識宗祊冥佑功。吉兆龜卜又華岡。嗚呼二十二年後。率土思慕如父母。自道受恩皆浹髓。賴有成憲尙藉手。世級日降人心澆。厚澤滲漉維持久。文王中身遽上昇。創業未半先帝崩。未欲平治繇氣數。華陽老臣誌寧陵。功業史猶不得盡。朽筆那能畫龍衮。義理文章此最大。達孝尤爲衆善本。大書特書不一書。慟哭復續庚申輓。不知何處跪陳辭。萬川月如太極圈。</text>
<title>孝懿王后輓 三首</title>,<text>母範符明聖。坤儀配正宗。恒言皆孝思。隨事輒包容。陰化垂褕翟。私恩戒濯龍。蒼梧仍魯祔。還似二妃從。處靜功無迹。人皆恃母慈。聖躬勤保護。女德係安危。俄畢元朝賀。仍纏厚夜悲。遙看秋草路。仙馭去遲遲。先君思以勖。廷議止揄揚。見識超千古。瞻聆聳八方。仙寢移舊兆。緬服重前喪。敦匠慙駑鈍。臨風淚滿裳。</text>
<title>崔參判 光泰 輓 二首</title>,<text>長德多凋落。祖筵涕泗流。滿朝歸博洽。與世斷營求。題輓汀雲曉。移旌岸柳秋。文交逢地下。應共伯英遊。海上多年謫。歸來髮已霜。聲名聞九陛。論策闡三塲。莅郡推經術。居家見義方。遐齡仍有後。視履考其祥。</text>
<title>九日。憶心遠亭。</title>,<text>孤舟橫古渡。寒鴈響遙空。黃菊重陽節。遲歸白髮翁。</text>
<title>自題畫像</title>,<text>脫却朝衣戴竹冠。江湖歸志在眉間。每歎神鳳何時至。獨抱遺經老自歡。</text>
<title>解官歸淸溪別墅</title>,<text>上巳家家倒酒巵。且拋簪佩野人隨。復修古洞龍湫石。閒著荒厓鶴塚碑。禿柳恰如初折後。短梅猶及半開時。擲錢莫卜行藏事。將此平生我自知。</text>
<title>池亭。與諸君小飮暮歸。</title>,<text>瘦骨崚嶒甚。荷衫覺襯身。池淸明月在。風動落花頻。病裏逢寒食。山中對故人。荒年無捄策。蔀屋念窮民。</text>
<title>彈琴</title>,<text>獨坐江樓上。酌酒復彈琴。古調無人解。時聞龍一吟。</text>
<title>聞篴</title>,<text>微雨初收月在天。幽人吹篴倚樓前。沙邊估客爭回棹。疑有雲霄羽化仙。</text>
<title>舟遊龍山</title>,<text>與人塵事苦相牽。今到江湖儘好緣。禿柳尙思初種日。寒松添得後凋年。輕風放棹如平地。明月題詩坐霽天。寥亮笛聲方暮景。沙邊攬起白鷗眠。</text>
<title>又吟</title>,<text>乘興肩輿出。吾今不負鷗。移筇雲吐石。橫笛月明樓。風雨經宵霽。江湖向夕幽。白頭雖繫祿。差少與人求。</text>
<title>顯穆綏嬪輓辭</title>,<text>女中賢哲揀名門。彩誥光宣錫號尊。寧考無憂生聖子。宗祊餘慶又神孫。翼瘳晉賀持謙德。燕處齊莊戒漫言。歸侍玉欄應似昔。若爲宸慕望仙園。</text>
<title>詠庭間雙鶴</title>,<text>百鳥嬌啼遶花林。春風物色屢晴陰。中有絳冠玄裳客。矜立長嗚如響琴。忽復斂翮腥氣歇。對立五鬣松樹深。恰似高人望遠思。仰看雲霄欲披襟。投之團飯無顧戀。時啄木蓮還自吟。鳳鳥不至嗟已矣。戴勝鷄鴨耻相尋。爲問誰人辭爵祿。塵表獨有江海心。</text>
<title>河豚</title>,<text>晩春江水漲。岸上桃芽軟。一酌小麯酒。河豚味最善。或言食當忌。毒比蛇與鱔。嘗見宣城志。土人甘乳吮。坡老守楊州。日喫不復選。蔞蒿合龍腦。油醬雜牛臠。豈云傷性命。中藏禍亦淺。但去肝與卵。尤忌有黑瘢。怒牙比弩矢。忿腹張鬚鬗。水底休設網。堂上戒登盤。惟應愼所擇。何能捨珍餐。雖然子固詩。食肉遺馬肝。美則惡亦稱。遠危心自安。</text>
<title>贈許醫人嶷</title>,<text>君嘗治經不擧。棄而業醫。故其術頗有識記。昔丁醫希泰喜讀易。窮而無慕於世。醫而儒者也。語間及之。末句云。半日柴扉爲客開。殢人春色入螺盃。酒腸漸大黃金盡。經業纔通白髮來。犢鼻短褌誰貯伎。馬肝新訣語多俳。坐間忽憶丁窮士。不向朱門自衒才。</text>
<title>心遠亭偶吟。示柳君。本學本藝</title>,<text>江上無誰沽酒歸。時酒禁故云。 陸翁曾道佛堪依。雨餘湖水如斯濶。秋晩花香自不稀。世事閱來多白髮。故人留坐愛淸暉。欲尋遺逸孤舟去。雲鎖經壇鶴護扉。訪吳徵士不遇。</text>
<title>和兒輩韻</title>,<text>終是浮榮畫餠如。陸游詩。虛名如畵餠故云。 白鷗同我意閒舒。釣船偶値江潮上。奇味時烹石鱉魚。江村人有送生鱉者。嘗見益州方物記。云石鱉魚出石間。庖人烹以爲奇味。故借以爲用。</text>
<title>權判書 常愼 輓 二首</title>,<text>花飛三月錦湖長。晞露歌成淚滿眶。善謔風流兼諷語。同遊朋輩讓文章。江樓每欲淸閒占。世路曾無寵辱妨。忍見穉孫扶杖泣。若論年爵亦差强。萬里幽音道路驚。前冬尙記去留情。若將永訣多悽語。强作新詩慰遠行。玉節纔聞踰柵閾。丹旌何遽返遼城。極知歸寄俱如夢。一臥泉臺意更平。</text>
<title>謹次高祖考文憲公韻。題會寧康氏忠孝帖。二首。</title>,<text>誓將一劒斬胡歸。俄見流星破鐵衣。赤縣因無乾淨土。紅兜左衽人民非。轉闘猶思萬曆中。楚冠歌闋動悲風。北人尙講春秋義。俎豆千年配父翁。</text>
<title>遊月波亭。歷拜四忠祠。</title>,<text>豪興輕舟放。閒雲逐去鴻。漁村皆白石。柴舶半丹楓。天水渾無底。樓臺正在中。百年丞相廟。遺像凜英風。</text>
<title>江上暮景</title>,<text>秋月如練素。不眠倚篷窓。忽聞櫓歌發。白鷺起雙雙。</text>
<title>歸遁村。次芝兒韻。</title>,<text>鴻鴈一聲天遂秋。黃花酒泛上高樓。烟村遠遠騎牛客。堪畫山中暮景幽。</text>
<title>又作七律。示芝兒及諸少年。</title>,<text>隔遠風埃有小亭。捲簾山色綺羅靑。籠中貯藥汰烏喙。階上栽花揀鶴翎。鶴翎。菊之一名。 宦意漸疎緣閱世。事功難立恐離經。鄕人但識豐年樂。飽飯家家又酒甁。</text>
<title>秋日。遊玉磬山。</title>,<text>十日風日淸。山靈不棄吾。偶同素心人。相携酒一壺。轉入玉磬洞。結撰得名區。衆石如斲矩。兩峰訝劈符。稍上乃如砥。竹杖忘崎嶇。解官返故棲。居然山澤癯。世人貪榮利。不知萬事拘。慧眼辨石髓。遠性見雲膚。暮歸弄玉笙。楓葉落滿途。若將捲秋去。凉風更吹鬚。</text>
<title>山齋漫吟</title>,<text>塵喧溷耳久。出郭便如仙。爲挽山中客。來聽石上泉。樵歸方暮景。稻穫已秋天。但願逢豐樂。殘編供老年。</text>
<title>山居</title>,<text>索裘時節尙如春。矮屋三間取蔽身。東里西隣淸響足。松風知是不私人。</text>
<title>歲暮閒坐。咸君 鎭泰 適至有賦。</title>,<text>歲除欲寫意。沉詠苦難裁。一與高人遇。少焉明月來。休官如退曆。多病對寒梅。講禮澄湖上。騎牛幾往廻。咸君邃於禮學。著述甚富。出入吳老湖門下。嘗被奬許者也。</text>
<title>卞生光韻詠盆梅一首。淸警可喜。病中和之。</title>,<text>床頭墮點剩臍紅。蓓蕾相連造化功。龍腦含薰藏玉匣。蛾眉呈艶隔紗籠。浥開不借三春雨。吹落何愁一夜風。倏爾歲華南至近。持杯笑對白鬚翁。</text>
<title>次朱晦菴水仙花韻</title>,<text>窓外凜積雪。山中凋衆芳。獨愛凌波子。能保晩節香。千葉擁盞臺。强譬金玉相。復似明月夜。靑娥炫晩粧。近聞日南域。惡風阻氷霜。柑橘墮商舶。滄海嗟捐璫。亭亭立大冬。弱質有鐵腸。寒梅定等差。孤松競直剛。覽此戒人欲。紫陽有詩章。花惱亦佳趣。出門詎可忘。</text>
<title>送李生 海甲 下第歸鄕</title>,<text>先業遺經在。曾無與世干。哦詩身已老。下第意常安。鄕里謀生拙。官門救過難。忽聞南去鴈。湖海覺秋殘。</text>
<title>咏述史</title>,<text>貧無一錢勝萬金。胷裏詩書可自喜。布衣無位有大權。上下今古作靑史。尼聖生不行其道。衮鉞褒貶皆由己。太史所錄紫陽書。直筆森嚴垂千紀。自餘煩冗謄故紙。且將好惡紛紛起。周公王莽無鑑別。西施時或同醜子。况復門戶分裂後。是非邪正誰分㗗。世無良史其勿憂。終然天道猶可恃。</text>
<title>畫松扇歌 金畵史得臣筆</title>,<text>便面可作千尺障。五鬣巑岏具殊狀。茯苓穿散根入泉。長枝短枝交俯仰。筆驅風雨天爲泣。龍擘海水神俱旺。暫搖暑無六月來。靜聽雷自九天上。想見酣歌一揮洒。畢宏韋偃叫奇壯。畫史性拙言笑寡。毫縑到手更豪放。祇今風流已寂寞。使我見之空怊悵。</text>
<title>擬古 十九首</title>,<text>東人每倣效古樂府體。而摹擬之作。不合於音律。甚爲不取。春日。余在江舍。居閒無事。信筆寫懷。得長短句十九首。以擬古爲題。不强名以樂府。恐貽後人畫葫之譏也。唐虞亭午唐虞際亭午。垂拱無爲治。民生不繁。土地有利。比屋皆可封。俗淳無詐智。若使堯舜出於今之世。朞月未可光被四。所以古聖人。亦重時之義。周易盈盈天地間。何者非吾易。連山與歸藏。同爲周官卜。世儒拘象數。充棟多述作。寂然感通理。在乎默而識。善易不言。高棋不着。春秋春秋作亂臣懼。褒貶曁與奪。聖人豈有愛與惡。傳之有同異。始爲三子誤。斷爛久爲兒曹困。可笑蚍蜉撼大樹。至今尙知尊周義。正賴名義未全仆。秦之焚坑禮樂興已久。文弊極衰周。忽生一嬴政。視士如視讐。紛紛橫議者。百死無一留。又見宋明末。士風日澆浮。襍稗遍海內。幾乎汗馬牛。一朝毁冠帶。相率薙其頭。天心未敢知。然與氣數謀。乘除理如此。人固不知疣。陳平對理陰陽順四時。平乎平乎能如斯。徒以口給免其過。重厚周勃謝不知。平乎平乎。胡不不知爲不知。知之爲知之。鉤弋夫人鉤弋夫人死。寃恨子母鹿。古有諺奉車。都尉胡不諫。色衰而愛弛。妬寵而淫亂。漢皇平日有所認。英雄性疎濶。讒說尤易信。曲儒但信史。謂帝深慮患。宮闈不能預防禍。君不見前有呂雉。後有趙飛燕。汾水秋風汾水上秋風起。特下輪臺詔。悉罷諸方士。窮兵黷武。周遊遠邇。在位五十年。極心志之驕侈。畢竟名慾勝私慾。桀紂堯舜兼於己。始荒終譎非眞悔。雖然帝亦英雄矣。丞相受遺詔蜀魏世已遠。吾豈有愛憎。嘗讀三國史。形於敗與勝。玄德取漢中。一笑蹶然興。曹操脫赤壁。無端忿氣增。執手托孤語。至情見臨崩。堯舜官天下。昭烈庶可能。操也比周公。愈見自驕矜。誠僞儘難掩。君子宜戒兢。豈有酖人羊叔子陸抗飮藥謂諫者。豈有酖人羊叔子。男兒所重信與義。敵國相對如知己。魯連蹈東海。秦將却軍五十里。關公執曹操。回馬不加矢。痛飮讀古史。平生擊節常在此。麾麈淸談麾玉麈尾。高坐騁淸談。風俗尙浮虛。國運斯可占。何如後世士。終日聒聒財帛貪。淸談與濁談。足以論古今。懷中鷂臣或爲君諫其過。君亦爲臣成其名。懷中鷂乃死。相公侍宴至日傾。天子豈畏田舍翁。博得千古容直聲。漢庭惟有一汲黯。且將其美與魏卿。臨邛道士七夕長生殿。私語誰得聞。臨邛道士誠妖恠。白傅胡爲詠於言。春秋爲親諱。惻怛見其仁。當時笑牽牛。義山輕薄一詩人。未聞誅褒妲。杜老忠厚孰與論。五星聚奎天運啓文明。五星聚于奎。吾觀三代後。明良相得太平治。無如慶曆時。時乎時乎。難遇果如斯。韓范富歐。賢不及臯夔周召。福則比諸葛過之。臣沆以爲不可對中使焚詔書。但道臣沆謂不可。天子聞之言卽孚。大臣如欲信於君。重望必須得平居。一言從容能格非。勝於折檻而牽裾。今人猝欲效古人。謂諫不入果何如。司馬溫公君子無甚惡小人。小人時爲君子利。一馬二僮來自洛。走卒兒童山斗企。司馬雖云賢宰相。得玆名望介甫自。咄嗟介甫爲君實。心力費盡靑苗議。王安石介甫讀書士。經邦乃其志。不幸煕寧世。創法而言利。遂與老成人。執拗爲異議。流波轉浸漫。章蔡爲黨類。介甫非亡宋。其源有所自。作事不愼始。終與小人比。平生動言聖。學術有未至。所以僞周公。不如眞賈誼。方正學天降亂離兮。孰知其由。忠臣殉君兮。抑又何求。噀血長書又高歌。正氣堂堂宇宙留。當時惜不老其才。削藩疎於爲國謀。漢文有道恩豈薄。賈生年少學未優。白雪樓白雪樓何高高。上追姚姒。下薄漢唐。王李諸子分偶曹。有如玉帛職貢會。海內文柄手自操。鍾譚與虞山。抉摘多譏嘲。猶未識頭腦。後輩愈輕恌。文者載道器。於此何寂寥。終年讀之無所益。其文雖好徒自勞。震川翁鷄毛筆。繼韓歐陽眞是豪。張江陵江陵輔幼主。守法務休養。確然識治體。與書王十丈。胷中所經畫。欲俟他時上。我能在朝否。撫髯起慨慷。大臣當如此。千載可想像。</text>
<title>庶族祖同知 漢吉 遷葬輓</title>,<text>同知自幼侍吾先公之側。服勞於筆硏之役。又隨余與舍姪仁瑞營邑。誠心裨益。眞今世不易得之人也。聞其移窆。詩以輓之。莫謂斯翁不讀書。平生醇謹古人如。一盃酹酒黃花泛。霜落松山九日餘。</text>
<title>秋日。與傲齋尹生 鶴柱 遊湖上。約箕埜李生 昉運 不至。</title>,<text>塵緣推脫任過逢。矮紙羊毫付野僮。疎雨欲聽開小幔。故人如對有高桐。文漪瀉簟松醪碧。武火煽爐石炭紅。逸士硯峰嗟久病。朗吟風景爲傳筒。</text>
<title>兩殿受號陳賀日。參班識喜。</title>,<text>殿角薰風送篆香。千官稽首祝華崗。龍文紀瑞開金牒。鳳曆添籌獻玉觴。雲錦榻前衣彩動。璆琳苑內珮聲長。每令司謁來扶腋。恩禮靑宮未敢當。東宮軫賤臣老病。每令司謁扶腋上殿。</text>
<title>送兒輩出郭賞花。病臥有吟。</title>,<text>兒曹出郭共看花。舊日笙簫駙馬家。東郊。有錦城都尉舊宅。 風定柳腰鸎語穩。春回簾角燕飛斜。粉箋漫試龍涎墨。石鼎時烹雀舌茶。自笑小車長倚壁。名樓雲色望中賖。</text>
<title>絶句</title>,<text>焚香心已淨。看書掩柴扉。碧桃花落聲。始覺春將歸。</text>
<title>送鄭君 五秀 歸故林</title>,<text>古經探妙奧。君可踵儒賢。家住湖山裏。心知笑語前。書聲常徹夜。交道欲忘年。咬菜當粱肉。旅遊少戚然。</text>
<title>山齋贈尹漣川 善大</title>,<text>我未休官名已逃。君如不醉豈稱豪。花間酒氣春風散。屋裏書聲夜月高。閒註虫魚窮爾雅。每吟蘭茝續離騷。自言近日焚囊筆。得失荊圍任俗曹。</text>
<title>今春科試。家中兒輩俱見屈。頗有無聊之意。詩以慰之。</title>,<text>敗固有可喜。坡翁儘高棋。人不九折臂。安得爲良醫。功乃辛苦成。得失任所隨。小成詎了男兒事。讀書飭躬須竢時。今日走馬墜千仞。明日看花醉大巵。世人不知乘除理。枉把萬事入營爲。</text>
<title>偶坐。次兒輩韻。</title>,<text>出語常嫌妄是非。客無來亦喜忘機。桃花雨後河豚上。柳絮風中石燕飛。每夜少眠吟宿藁。經年多病倦朝衣。蕭蕭白髮滄洲興。一繫扁舟久未歸。</text>
<title>近日。三南虫蝗告灾。春宮下責己綸音。布諭八方。賤臣聞此。感而有賦。</title>,<text>生涯雖息念。憂國飧靡甘。朝氣雲移壑。秋思月滿潭。捕蝗無善策。捫蝨亦空談。責己丹綸下。睿恩八域覃。</text>
<title>新秋漫吟</title>,<text>老翁於世更何求。棺盖之前欲寡尤。賭奕每憂人墮栝。射弓常避鳥過帿。異書新買逾雙璧。名酒微醺是內裘。江上秋風歸未得。扁舟日日夢中浮。</text>
<title>吳參判 翰源 輓</title>,<text>榮辱居皆晏。偉才止亞卿。淸銜通國子。邃學似家兄。侃侃惟修職。恂恂不近名。老成凋落盡。揮淚送丹旌。</text>
<title>君子有酒。三首。</title>,<text>十六日南至。云余初度辰。君子有旨酒。中堂几席陳。柑橘爛盈盤。膾炙羅羞珍。吹笙歌鹿鳴。獻醻有嘉賓。君子乃執爵。愀然懷二人。昔者有酒食。爲報劬勞恩。孤露有何樂。明發秖自歎。縱今年且至。遲徊戀北宸。一作未敢遠北宸。我王受景祿。御極三十年。世子具冕旒。稱觥進賀箋。仁恩浹羣黎。歡聲動八埏。王曰歲方儉。明春議賑民。伶人徹鍾皷。膳夫減器餐。肆筵爲燕喜。小臣何敢論。願言持此杯。萬壽祝于君。主人乃卒爵。賓拜又答拜。承弼職旣重。黃髮爲耆艾。駑材縱無補。愛君希道泰。穰穰占屢豐。煕煕無病瘵。于以及吾私。心安學不退。父老相嬉遊。子孫長舞彩。賓曰家與國。善禱斯爲大。七星在戶牖。中夜見光恠。倚瑟色愉悅。終宴無疲憊。</text>
<title>送傲齋老兄歸廣陵</title>,<text>芒鞋終十畝。步步歎荒年。隨鶴松風下。觀魚穀雨前。非窮安得傲。省事自無愆。冷節修香火。歸途歷酒川。</text>
<title>春日。遊映波亭賞花。</title>,<text>銷金帳裏燕低飛。遊客猶求玉礎圍。麟坪舊第。有銷金帳。亭礎以靑玉琢成。里老至今有傳之者。 往事皆從流水逝。重來諒覺故人稀。行無醜地花迎屐。坐對和風酒滴衣。聞說鑾輿曾數幸。彩樓扇仗想依依。</text>
<title>遊駱峰</title>,<text>水面生紋魚躍塘。忽聞簫響戛雲長。春歸鶯舌憐將老。風動花臍剩送香。書亦懶看何况奕。時傍有賭奕者 酒因療病未停觴。人情聚處還愁別。繫馬芳堤到夕陽。</text>
<title>入宋洞</title>,<text>時序春歸盡。陰晴鳥自知。園中桃最懶。林下我來遲。倚壁瞻鐫筆。壁上有尤翁筆 臨風笑拒巵。午炊嫌里遠。石鼎傍亭移。</text>
<title>與良師對飮至夜</title>,<text>松花金粉落盈巵。癯鶴看棋曲檻窺。睡起偶然黃鳥至。境深長與白雲隨。燭殘似下憂時淚。藕折訝成續命絲。後世子雲須莫待。太玄覆瓿竟誰知。</text>
<title>夏日解官閒居</title>,<text>誰能澆我渴詩腸。分送醍醐碧椀香。自耆社分送醍醐一缸。 蕉葉欹風如畫扇。花枝經雨愛新粧。閒同致仕無通刺。病不求醫自製方。碑誌人家多宿債。從今暇日檢塵箱。</text>
<title>蕙圃徐君在江郊寄詩。和其韻答之。</title>,<text>寒雨蕭蕭雲黯然。江邨數屋起炊烟。滄波十里秋多思。鴻鴈一聲夜不眠。麥飯飽餐奚戀祿。藤床高臥笑求仙。後先憂樂無關念。羡爾漁樵送暮年。</text>
<title>徐尙州 興輔 輓</title>,<text>初逢承相舘。眉宇想淸修。玉潤何須琢。淵停自不流。孝慈形一室。醇謹頌南州。季氏燕山隔。臨終淚滿眸。</text>
<title>可歎 二首</title>,<text>我年踰五十。已見落一齒。照鏡殊自憐。對人還覺耻。今年已七十。存者漸破垝。譬如百丈城。始看一甓毁。左右如鐵堅。額額有所恃。又如築長堰。隙穴不容蟻。於焉千畝决。缺渴誰能止。腫痛雖自苦。終無關生死。强寬不深憂。聞此肚火起。昔聞近理言。宜興有吳子。飮食病所祟。美味減甘瀡。言語禍之本。何妨成鈍嘴。然則落無惜。不落亦何喜。右齒落平生性癖耽看書。長把腐毫註蟲魚。不識六博樗蒱戲。妄想期欲盡五車。邇來兩眼纈空花。每對方冊字欹斜。朝旭未竟一二板。脫掛靉靆空起嗟。自此都無消遣法。我負書耶書負耶。有時回燈臥瞑目。文字借令傍人讀。譬如酒饌前羅列。看他飮食閒坐獨。猶勝不讀充如飽。好事安得吾自足。逐鹿不至不見泰。胷中能辨黑白異。世人了了都休說。察於小者遺於大。大易明夷君子以。不極其明而用晦。右眼昏</text>
<title>江亭待友人不來。詩以寄之。</title>,<text>自多心以會。稀訪怨何深。遠火漁船宿。疎星鴻鴈吟。新猶一語足。靜則百思沉。取醉歌相續。淸風吹滿林。</text>
<title>閒居寓懷 二首</title>,<text>鵝黃酒瀉瑪瑙巵。高士不覊亦不癡。老境只思歸故里。畏途何必結新知。蛛縈古塌惟書帙。雀噪閒庭少履綦。春淺差遲寒食節。眼前初柳出靑枝。勸客喚吾山澤癯。家貧長有濁醪壺。鶴步印泥成頡篆。梅花點案似羲圖。烏角先生還錦里。朱衣學士賜鑑湖。深知靜者忘聲色。經史殘年欲自娛。</text>
<title>夜坐戲吟。示洪上舍。淳容</title>,<text>分袂江亭近十春。夢邊鷗鷺自相親。澹雲樹裏明河見。疎雨山中落葉頻。持蟹醉來忘左手。騎鯨吟過悟前身。是非淸濁都休道。恐作中庸誤讀人。</text>
<title>聞內兄金監役 相謨 將往其子石城官衙。吟寄一詩。以替面別。</title>,<text>專城就養石山阿。兒子來迎彩服拖。御史詔宣秋稅少。孝廉船去月明多。還如隱遯無違俗。自識剛褊故廢科。乘興時留南澗寺。靈泉煑藥可蠲疴。</text>
<title>春日。咸君 鎭泰 適來。喜而有吟。</title>,<text>燕鶯無恙養花天。開戶相逢却午眠。衣袂露沾消酒氣。簾旌風靜貯香烟。窮閻誰復羞原憲。函丈今無禮鄭玄。玉磬山中茅屋在。携君何日賦歸田。</text>
<title>鶴步</title>,<text>我愛白鶴步。能諧閒者心。翛然斂雙翮。晩就雲松深。</text>
