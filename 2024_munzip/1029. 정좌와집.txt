<title>孤松</title>,<text>生也本孤直。蒼髯看更奇。四時靑一色。高節歲寒知。</text>
<title>茅屋</title>,<text>廣廈元非願。容身有草廬。窓明因几靜。長日可看書。</text>
<title>秋夕會飮</title>,<text>一年今夜月。千古如霜白。對此何能眠。引壺觴自酌。其二天理若春融。吾心同月白。一毫着却私。妙處難斟酌。</text>
<title>賞老村盆菊。吟示舍弟玄甫 汐。</title>,<text>淡黃兼嫩白。花發九秋心。爾有陶潛興。一樽又一琴。</text>
<title>六月聞蟋蟀</title>,<text>乾坤方盛暑。蟋蟀已知秋。自是天機動。夜深鳴不休。</text>
<title>薔薇</title>,<text>地僻春長在。開花爾獨遅。數莖看裊裊。江上雨晴時。</text>
<title>重陽月夜會飮。以九日龍山飮分韻。得九字。</title>,<text>天上月幾盈。人間陽用九。夜深客到門。酌此黃花酒。</text>
<title>與玄甫携酒登高</title>,<text>數朶黃花發。一壺新酒來。悠悠秋興在。與爾坐高㙜。</text>
<title>閔渭叟 興周 挽</title>,<text>昔有王延孝。公能無愧顔。可哀天不報。布被葬靑山。</text>
<title>尋花向大谷。路逢樵童。聞山花滿發。可喜。</title>,<text>谷口逢樵子。春光問幾何。答云前夜雨。花發滿山阿。</text>
<title>月出</title>,<text>月出道峰山。照臨滄海水。幽人隱几看。翠竹蒼松裡。</text>
<title>題隱溪巖石</title>,<text>溪在寒山之東南隅深谷中。余偶然而得之。盖有巖瀑數層。汩㶁有聲。可喜爲自家境界。命之曰隱溪。賦詩志喜。人不知而我獨知之。故名之曰隱溪。山溪流幾曲。巖瀑數層奇。寂寞無人識。居然我有之。</text>
<title>晴川次尹生命叔 德老 韻 己巳</title>,<text>時吾輩先登高處。尹生後來坐溪邊。高者嘲之。尹生頗厭之。詩以反嘲。余步其韻。以寓勉戒之意。不有君居下。何爲致我譏。攀登須努力。高下竟同歸。</text>
<title>題宋士能上東宮書後</title>,<text>鄭羽良曾於書筵。奏達東方道統。上漏沙翁。下刪遂翁。而以尹拯爲尤庵同德之賢云云。士能於掌令辭書。大斥其非。辭嚴義正。喜而賦之。聖遠詖淫起。無人判是非。一䟽扶抑好。吾黨有光輝。</text>
<title>小學</title>,<text>晦父豈言耄。寒暄悟昨非。寒暄詩曰小學書中悟昨非。 且休談義理。灑掃須先知。南溟與退溪書曰今之學者。口談天理。而手不知灑掃之節。</text>
<title>家禮</title>,<text>夫子從先進。先生謂窃附。休言未再修。大意略儀度。</text>
<title>心經</title>,<text>不害王圖誤。心經載王魯齋人心道心圖。而此啚全不成說話。 一經皆至言。篁墩何意思。初晩漫分門。篁墩分朱子論知行語。以爲初年謂兩邊工夫不可偏廢。中歲道問學爲重。晩歲尊德性爲重。</text>
<title>論語</title>,<text>一書皆切要。龜老見分明。學者問論語二十篇。何者爲切要。龜山曰皆切要。 讀了全無事。朱子曰論語讀了後。有全然無事者。 除非讀未精。</text>
<title>孟子</title>,<text>拒闢承三聖。是時當一治。捍邊功已大。社稷又安之。語類曰闢楊墨。是捍邊境之功。明四端。是安社稷之功。</text>
<title>月夜 辛未</title>,<text>松下玲瓏月。床頭爛熳花。風塵豈有此。佳興在山家。</text>
<title>書陶川靜舍</title>,<text>白髮陶川老。看書猶不休。一燈留客語。娓娓在沙尤。</text>
<title>訪大浦梁友</title>,<text>騎牛出洞門。路向象山去。冬日暖如春。水聲多處處。其二主人茅屋成。有客忘歸去。海月隔窓生。夜深奇絶處。</text>
<title>移家 甲子</title>,<text>大屋居然楸下。草堂依舊江潯。寥寥主人孤坐。時有學子來尋。</text>
<title>論未發前氣質本色自在</title>,<text>水不虗行器以傳。器之汚潔萬而千。汚流縱得風波靜。依舊泥沙在一邊。</text>
<title>聞冠峯有師友記語一段。搆虗捏無。其爲世道害極矣。聊成一絶。以寓辭闢之意。</title>,<text>潭溪寒水是淵源。冠嶽嵬巖莫謾喧。虗欲搆時應有泚。泉㙜何面拜師門。</text>
<title>十月二十五日曉。稚子告余曰今夜夢拜尤庵書院。感成一絶。庚戌</title>,<text>尤翁嶽峙而淵停。咸曰我東之考亭。孺子亦知尊道德。夢中相感拜其庭。</text>
<title>登坎止亭故址 申玄翁作坎止亭于象頭山。流觴曲水以爲樂。今餘故址。</title>,<text>玄翁甚愛此溪山。坎止亭墟松石間。曲水流觴當日事。至今猶聽舊潺湲。</text>
<title>余平生無他嗜好。只掃塵一事成癖。戶庭之間。雖纖芥落地。必吹噓去而後已。見人之不掃堂室。不整頓几案者。輒唾之。若將凂己。盖性然也。顚流亭閔丈 爀 聞之。寄惠茅秀篲一柄。盖推己及人。非夷所思也。何等奇幸。感成二絶。以謝厚意。</title>,<text>性癖平生凈掃塵。纖毫着地便眉顰。流亭一篲荷相贈。金玉非珍是乃珍。其二雉文則侈黍麤矣。茅秀獨精又儉哉。珍重老人寄一柄。靜窩從此凈無埃。</text>
<title>姜長文 奎煥 敎人以太極圖。人或疑之。詩以卞之。辛亥</title>,<text>太極玄玄未易窺。近思何事首題之。要人漸向這邊去。尤翁曰學者知此等名目。漸向這裡去。 先就源頭梗槩知。其二世人皆向暗中捫。朱書有暗中模象之語。 頭腦昏時觸處昏。莫笑需門先太極。寒泉一錄是淵源。近思錄首以太極啚說。需齋之敎。盖出於此。</text>
<title>余勸長文以敎人先以禮。答以理學明則禮學亦明云云。故詩以卞之。</title>,<text>經三百又曲三千。元聖儀章晦父傳。晦翁述儀禮通解。又折衷古今。作家禮一書。 學禮先從家禮始。冠婚喪祭始終全。冠婚喪祭。人道之終始。此乃掇拾序中言語。其二頭腦明時觸處明。大人之事自天成。中才以下須勤力。休說此明彼亦明。</text>
<title>余大病濱死。幸得回蘇。中間辛苦首尾四十餘日。忽驚春色已暮。感成四絶。</title>,<text>病卧幾時不出門。忽聞春意滿乾坤。應知岸柳方萌孽。默想生生造化原。其二病餘開戶已春深。草木欣欣鳥有音。知我故人消息斷。章齋何日細論襟。時章陵參奉姜長文病在洛中。其三一病支離枕席中。不知春色遍西東。兒童忽報花消息。階上杜鵑已綻紅。其四自我呻吟月再圓。風和日暖暮春天。書齋景物應新面。杖屨何時賞杜鵑。</text>
<title>聽林鳩喚晴有感</title>,<text>鳶何意思鳩何心。祈雨呼晴各異音。得氣之先機自爾。元來專智在微禽。朱書有農馬智專之語。</text>
<title>夜半萬籟俱寂。月色如晝。以人心言。則眞是未發前光景。感以賦之。</title>,<text>新秋爽氣向宵生。萬籟俱沉孤月明。本地風光從此得。鏡無塵垢水無聲。</text>
<title>昌陵沙溪碑</title>,<text>沙翁名姓路人知。盛德優爲百世師。一命微官猶愛物。至今陵外有遺碑。</text>
<title>冬至之夜。明燭靜坐。</title>,<text>重陰之下一陽新。可見天心欲放春。雪夜寒齋人靜坐。五更孤燭有精神。</text>
<title>至月十五夜。與玄甫同宿村舍。曉睡纔覺。雪月滿窓。擁衾起坐。不勝淸興。仍與語朱書。亦覺有味。口占得巒字。各賦一絶。</title>,<text>夜來微雪灑千巒。晨月透窓滿室寒。我有朱書誰與語。得君開口倍增歡。</text>
<title>靜坐窩。藏朱夫子眞像。每月朔望。揭于壁上。焚香瞻拜。</title>,<text>夫子仲尼後一人。七分之貌儼精神。春氷虎尾平生志。余平生所願學朱子。而大全有虎尾春氷寄此生之句故及之。 怳若摳衣侍几巾。</text>
<title>論一理五常 癸丑</title>,<text>一理元非無寸尺。朱子曰。苟但曰渾然一理。則譬如無星之秤無寸之尺。 五常不是遮墻壁。朱子曰。渾然一理之中。識得箇意思情狀。似有界限。而實非有墻壁遮欄分別之處也。 無分別處有分別。這裏要須看歷歷。</text>
<title>讀啓蒙。寓中只看啓蒙二番。</title>,<text>畫前之易仲尼知。仲尼曰。易有太極。是生兩儀云。此乃所謂畫前之易也。 加一倍圖康節爲。可惜伊川耳外聽。如非朱子到今疑。伊川與邵子同居洛中三十年。未嘗一言及於數字。盖外之也。故不知易從象數中出來。可勝歎哉。及夫朱夫子出。始知所謂先天之學。來自仲尼。作爲啓蒙。專用邵說。曰非某之說。乃康節之說。非康節之說。乃孔子之說。然後易學始明於世。</text>
<title>七月二十八日夜夢。見亡友長文冲淡精神。宛如平昔。謂余曰吾將遠行。贈君以言。卽取紙題曰勉以仁。遂草數行。文搆未訖。蘧蘧然覺之。不勝悵然。文則一字記不起。而勉以仁三字。森在目前。盖自渠云亡。耳中絶不聞警醒語矣。三淵祭農巖文曰。望高靈數賜警醒於寤寐感通之際。俾不退轉。吾之所望於長文之靈者。亦如是耳。此夢豈偶然哉。感成一絶。</title>,<text>漣上孤墳草已陳。幽明相接杳何因。秋風一夢今宵語。三字丁寧勉以仁。</text>
<title>靜坐窩春雨 癸丑</title>,<text>悠然靜坐雨聲中。春意冲融物我同。杜宇新移過幾日。從今花發滿園紅。</text>
<title>重陽翌日。携聖游，士登。訪杏湖。與主人兄弟。月夜泛舟。沿洄上下。甚樂事也。安士定亦來會。</title>,<text>秋月寒江鏡面開。滿江風露暫徘徊。蘆花一色迷南北。何處漁歌隱隱來。</text>
<title>論虛靈無分數 甲寅</title>,<text>心之爲軆自虗靈。聖凡皆同此鑑衡。本地風光何處覔。須從未發見惺惺。</text>
<title>論心純善之非</title>,<text>心之爲氣萬般容。銀自是銀銅自銅。性純善又心純善。聖凡何由有異同。</text>
<title>論心與虗靈所指不同</title>,<text>鏡卽是明明卽鏡。胡分明鏡差殊看。只爲鑄來兼美惡。一般明 缺 鉄千般。右說與詩錄。禀于南塘。答曰虛靈說甚好。益見造理之深。絶句亦好。</text>
<title>遊紫陽山後溪石</title>,<text>穿雲入谷坐巖間。手弄淸溪趁暮還。期以九秋携酒至。更看明月滿空山。</text>
<title>甲寅暮春。別杏湖主人。陪朱夫子眞像。携大全一帙。載之小舟。順流而下。時杏花初發。小雨霏微。吾乃幅巾簑笠。悠然獨坐。儘有遺世出塵之意。實平生奇事也。吟成二絶。以報聯棣主人。</title>,<text>晦翁遺像小舟陪。杏水春潮帶雨回。且有全書携一篋。怳如身自武夷來。其二吾生未及考亭陪。每把遺書歎幾回。今日少伸江漢慕。七分眞像載舟來。</text>
<title>讀遺墟碑</title>,<text>後栗遺墟數尺碑。南窓之筆月沙詞。豊功偉烈昭昭載。然後能令億世知。</text>
<title>壁上揭朱夫子眞像。朝夕瞻仰。且讀其書於其下。不覺千載之爲遠。感而賦之。</title>,<text>畫裡儀刑靜裡陪。仰瞻星斗鬂邊回。毫端莫狀靈㙜妙。秋月精神想像來。其二先生雖未杏壇陪。事業多於參與回。四子六經梳洗盡。不傳之妙獨傳來。</text>
<title>九日鷄鳴。泝東坡灘。</title>,<text>落月移舟泝碧灘。德山坡驛依俙看。鷄鳴纔到蘇亭下。滿舸風霜徹骨寒。</text>
<title>詠蝴蝶 戊午</title>,<text>問爾何心數往還。閑花無數滿靑山。幽人纔罷莊周夢。更覺前身在此間。</text>
<title>通津歸路</title>,<text>秣馬通津日已斜。鳥村螽驛炊烟多。春光何必吾籬落。處處靑山處處花。</text>
<title>年來眼昏特甚。有妨佔畢。求靉靆不得。權丈 敬仲 以寒水先生舊物見寄。奉玩手澤。一喜一愴。詩以識之。</title>,<text>寒齋舊鏡在人間。遠寄衰翁濟眼艱。吾心頓覺交悲喜。黃卷從今歷歷看。</text>
<title>論未發前氣禀本色自在</title>,<text>渾然一性是爲中。大本何曾干氣事。氣禀昏明當別論。不妨子思單言理。其二若言未發氣純善。已發惡從何處生。欲識昏明依舊在。須看陶栗畫心情。</text>
<title>齋居寫懷</title>,<text>梧桐樹下一官淸。盡日蟬聲滿耳聽。茅屋近來無恙否。故園松竹夢中靑。</text>
<title>次蔡伯心見示韻 戊辰</title>,<text>講說何關有異同。靜中須着自家工。黃江一脉眞源在。會得晦翁是晦翁。其二聖凡人獸揔言同。只爲看書無實工。栗谷華陽方正脉。如何獨信百淵翁。</text>
<title>寒泉作詩嘲南塘。其中偏全作本然氣質當心體一句。乃一篇骨子。聊以一語解之。</title>,<text>牛與牛同是本然。本然吾謂性之然。若將氣質看耕吠。莫是人倫非本然。右解偏全作本然之嘲。其二且莫譏吾錯認心。請看陶栗畫圖心。若令心軆元非氣。氣質胡爲着在心。右解氣質當心軆之嘲。</text>
<title>張君學行來訪。欲相從問字。余慚無以爲師。然其志意誠篤則可尙也。詩以勉之。</title>,<text>學問元非在別人。况君方是好精神。束脩虗禮須刪去。眞實工夫日日新。張欲行束脩禮。余辭不受故及之。</text>
<title>咏躑躅</title>,<text>一朶娟娟不染塵。今春幸得雨來頻。杜鵑花落渠猶在。滿院光華耀四隣。</text>
<title>題家禮</title>,<text>冠昏喪祭洗梳餘。後學於斯何太踈。不識畧浮敦本意。每言家禮未成書。</text>
<title>霧餘登松㙜。用三淵韵。</title>,<text>大霧眞如太始渾。崇朝不見萬形存。俄然一捲乾坤闢。松在山顚花在園。</text>
<title>題朱子言論同異攷後</title>,<text>南塘先生此書。實續成尤翁之志。而朱夫子微言精義。於是乎始大明於天下後世矣。猗歟盛哉。余每讀之。輒有良工獨苦之歎矣。嗚呼孰知其然乎。感成一絶。朱子之言或異同。尤翁拈出歎無終。天心有待先生筆。誰識蚕絲在此中。</text>
<title>大膺懸弧日志喜 辛未</title>,<text>淸秀吾孫似異禽。懸弧今日喜情深。只希安享无疆壽。傳得精明乃祖心。</text>
<title>程子冠新成。喜而賦之。因寓自警之意。癸酉</title>,<text>程子之冠最好看。布宜於暑帛宜寒。師人只貴師其德。須識在人不在冠。其二謂巾如釋取諸斯。金就礪製送深衣幅巾。退溪服深衣幅巾。則謂似僧巾。着之不便。着程子冠。 冠禮無巾可代之。草廬問冠禮初加。無幅巾則當用何冠。沙溪答曰當以程子冠代之。 陶事可疑沙語好。我言宜着燕居時。</text>
<title>謝李子野寄眼鏡</title>,<text>琉璃鏡子二輪淸。近視猶昏遠視明。暮歲看書惟賴此。慇懃相贈故人情。</text>
<title>聯棣堂挽 癸酉</title>,<text>命矣斯人遽止斯。天生英傑欲何爲。看今一世都蕭索。氣宇堂堂更有誰。其二碌碌餘人何足觀。靑山埋此範圍寬。平生志業歸虗筭。暮歲功名只一官。其三生死於人如晝夜。達觀應不滯胷襟。幽明只有無窮恨。鶴髮高堂莫慰心。其四人間萬事皆前定。客舘三臯豈偶然。一賞丹山曾有願。轝船故發島潭天。其五美玉良金四季昆。一堂湛樂秉彜敦。門楣不愧尤翁筆。餘慶分明在後孫。其六江湖滿地坐超然。烟月扁舟且泝沿。怊悵故園今寂寞。九秋黃菊爲誰姸。其七疇昔謂吾我死先。君來視斂庶無愆。尋常耿耿思其語。何意㐫音殯後傳。其八卄年追逐百年期。面識非奇心識奇。從此人間吾踽踽。白頭揮淚鳳汀磯。</text>
<title>尋隱溪</title>,<text>寒溪落木捴秋聲。斷續村烟處處生。數疊隱屛隨分界。一年三四有斯行。</text>
<title>大谷看花</title>,<text>六七冠童會洞天。春風花發繞長川。吾來每有流觴感。玄老遺風已百年。</text>
<title>道峯書院。奉和板上尤翁韻。甲戌</title>,<text>天生二老繼而開。一屋精禋歲幾廻。可愛枕流堂下水。淵源應自武夷來。</text>
<title>晬日有小酒。與親戚共飮。感成二絶。</title>,<text>昔年甲戌藍泉洞。夢感盤龍吾以生。甲戌重來孤露後。那堪今日倍悲情。其二秋日高山小酌開。人間花甲一周廻。眼前子女今餘幾。死者冥冥不復來。</text>
<title>奉和屛翁贈別韻</title>,<text>乙亥四月。陪屛翁登摩尼絶頂。歸路相送于牛渚。屛翁贈我二詩。以寓勉戒之意。此實君子之愛人也。別後追步以呈。人生聚散豈常期。意外摩尼辦此奇。歸到金陵還惜別。重峯花落草離離。其二頂門一針起衰懷。何但尋常別語裁。最是三軍難退却。擬將旗脚一麾來。</text>
<title>聞李厚而 敏坤 上一䟽言太廟用醴之無義。此實大臣以下之所未言也。雖未見用。可見其所存。令人敬歎。</title>,<text>肉食滔滔捴愛身。所當言處每逡廵。如無實見何能此。可信黎翁養得人。</text>
<title>次權亨叔 震應 山水軒題詠</title>,<text>亨叔新築小軒於寒水齋數步地。扁以山水。題以二絶。要余和之。步其韵。以寓勉戒之意。臨江茅屋對靑山。種得芝蘭歲未闌。隱几看書何所樂。舂扉依舊晝常關。其二人之爲學似爲山。努力工夫意易闌。只爲無誠一簣。請君先透鉄門關。</text>
<title>京書報泮䟽首請兩先正從享。繼請四忠㫌閭。而群少之最峻者。亦皆參入云。丙子</title>,<text>尼懷非是自分明。大矣王言又炳靈。何待百年公議定。從今同仰宋先生。王言卽肅廟書示。其二酉峯已作芭籬物。辛事如今又脫空。肯向賊邊言可恕。靡然同說四臣忠。</text>
<title>一種議論。以心爲氣外別物。而以感興詩人心妙不測。出入乘氣機之句。爲證。甚不是也。詩以卞之。</title>,<text>心之爲物氣之靈。離氣論心說不成。妙處氣機非二物。乘之一字着來輕。乘不過因字之意。非如人乘馬理乘氣之乘。</text>
<title>贈申四以</title>,<text>農巖以人物性同異。質諸尤翁。其說灑然。南塘所謂精到處十分。精到者。盖指此等處也。余每讀之。未甞不三復敬歎。一日申生四以來言其說之好。賦詩贈之。以志喜焉。農翁論性最精通。淵老如何見不同。三淵以農翁此說。爲初年未定之論。而曰與二三門人判捨之久矣。向來文集編輯時。欲刪去而未果云。 喜爾能知其說好。欣然來告寂寥中。</text>
<title>鄭生有升自屛溪來。傳其札翰。喜而賦之。</title>,<text>溪上春風和一團。再承淸誨是猶難。莫嘆伽洞好泉石。雪裡停驂無味看。其二江門舊友今餘幾。千里相思兩老翁。可喜新春消息至。數行情札又詩筒。</text>
<title>深衣新成 丙子</title>,<text>今人不見古人面。後世猶傳上世衣。平直方圓皆有意。重華制作可爲儀。其二家禮丁寧用細布。白綿岡老創開之。莫言此物違朱子。不儉不華乃分宜。</text>
<title>謁寒水齋先生 戊戌臘月初八日。始遂操篲之願。</title>,<text>久仰先生德。今來臘月中。千峯皆皓雪。一室獨春風。山岳傀偉像。江河浩大胷。循循猶不倦。片語啓愚衷。</text>
<title>挽洪丈道運 名以㯍。吾同門。謹厚長者。愛余甚篤。許以知己。客死于端川。○丙午</title>,<text>南服生名士。無華悃有餘。靑春莊馬業。白首洛閩書。安貧長淡泊。憂時獨欷歔。仁人嗟不壽。天意竟何如。其二遠客仍長逝。關山天一涯。傍無袒免戚。床闕飯含兒。北俗招魂否。南鄕返櫬遅。秋風磨嶺路。丹旐使人悲。其三人情方楚越。吾輩獨綢繆。凾丈曾同侍。斯文約共修。幾年嗟遠別。今日痛長休。手札森猶在。開箱涕自流。</text>
<title>遊紫陽山 丙午</title>,<text>紫陽山不老。千古一峯靑。地可成茅屋。名宜祭考亭。不曾遊客到。惟有好禽聽。石壁眠來久。松風自喚醒。</text>
<title>挽李汝楫 弘濟○庚戌</title>,<text>我愛公之德。謂公福履長。醇眞元近道。敦睦久聞鄕。賦與應天意。摧殘孰主張。衡門今寂寞。園樹但蒼蒼。其二孰非親誼好。惟爾獨綢繆。有酒曾同醉。無春不共遊。倥偬歧路別。倐忽死生殊。眼底音容在。縱橫涕泗流。</text>
<title>春來。三得南塘書。喜以賦之。</title>,<text>珍重南塘札。一春三度來。䂓模何海濶。氣象怳天開。大字看心畫。靜坐窩三字。請書而書來。 長牋劈道胎。別紙論鬼神而劈破原頭。勢如破竹。 十回猶不厭。可以起駑駘。</text>
<title>登重峯有感 辛亥</title>,<text>嶷嶷重峯秀。精靈孕大賢。潛心朱子學。殉義壬辰年。故地因祠宇。荒原卽祖先。悠悠千古恨。松檜但蒼然。先生父祖墳。在祠宇近處。長文曰此詩蒼健可喜。</text>
<title>杏湖兄來訪。甚慰寂寞。喜賦以贈。甲寅</title>,<text>不有君知我。誰開寂寞襟。靑燈半夜語。黃卷古人心。草屋光增倍。需齋感益深。先天太極說。留待上花岑。別時。有開花寺講太極啓蒙之約。故及之。</text>
<title>花潭次逝斯亭板上韵</title>,<text>灑落花潭洞。先生杖屨遊。白雲猶舊態。蒼壁至今留。水閣巖花晩。釣㙜春草幽。欲竆原理氣。臯比奈千秋。</text>
<title>淸潭之行。日昏投宿溪邊村舍。早起。丙辰</title>,<text>洞深村逕僻。日出見人稀。別有乾坤在。居多烏鵲飛。萋萋霜壓樹。淡淡水盈扉。早起徘徊久。寒風吹客衣。</text>
<title>龍堂寺</title>,<text>月出寺仍靜。宵深景更淸。重來吾髮白。依舊海山靑。流水悠然去。灘聲何爲鳴。却慚曾讀易。猶未見分明。</text>
<title>忠烈祠</title>,<text>痛哭丁年恨。祠因取義成。綱常萬古在。軀命片時輕。隔隴江波咽。暎階春草生。路人皆仰止。今古幾停行。</text>
<title>次藍泉壽席韻 丁巳</title>,<text>孝子壽賢母。生朝又甲年。春回南郭外。桃醉北堂前。厚德仁天報。休祥老宿懸。一觴復一祝。人世樂斯筵。</text>
<title>霜菊</title>,<text>歲寒知爾貴。群草已衰微。冷淡花生砌。氤氳香入幃。雪霜經歷久。蜂蝶往來稀。誰識天機妙。殘陽是處依。</text>
<title>九月卄八。卽我初度。尹童子携酒來。呼燈對酌。抽農巖集韻。與澄之同賦。乙丑</title>,<text>童子能携酒。深林何以經。草堂方夜靜。銀漢欲西橫。淡淡黃花色。蕭蕭落木聲。呼燈斟一盞。慰我倍悲情。</text>
<title>山齋與玄甫同宿。語及人物五常同異。恐未達。賦詩以示。</title>,<text>五常人物禀。同異說紛繽。因氣方言性。觀金可許仁。粹然自異物。蠢動或同人。孟子註曰告子徒知知覺運動之蠢然者。人與物同。而不知仁義禮智之粹然者。人與物異也。 千聖相傳旨。吾師獨得眞。</text>
<title>敬陵齋室。次玄甫韻。丁卯</title>,<text>園陵自肅穆。官况似山居。庭樹惟禽語。盤餐或野蔬。最宜韋帶士。能讀古人書。只以虗名得。深慚實不如。</text>
<title>宿老村曉寤。口占示玄甫。</title>,<text>夜宿紫陽下。一衾共弟兄。鷄聲衝雨至。虫語隔窓生。衰世多憂歎。疑文好講明。何時一壺酒。游泳後溪淸。</text>
<title>孟冬。行旅酬禮于象山之林下。申伯封爲主。余爲賓。會者數十人。喜賦以識之。己巳</title>,<text>古制今猶可。旅酬是處張。鄕隣來老少。林壑列壺觴。肅穆威儀在。雍容禮法塲。何曾有酒禍。百拜意偏長。</text>
<title>松㙜</title>,<text>植松今已大。其下可徘徊。斬竹通幽逕。移巖作小㙜。江光隨處在。禽語有時來。且喜前宵雨。杜鵑花欲開。</text>
<title>鄭孝伯挽</title>,<text>不易如尹好。齠齡已傑然。閨門敦孝友。鄕里聞仁賢。脩短莫非數。窮通奈在天。寂寥牛渚會。誰與講陳編。</text>
<title>李而獻 晩祚挽</title>,<text>子夏賢賢語。於公吾謂然。節文宗晦父。繩墨學伊川。不有天資好。那能德行全。九原歸葬處。無愧拜儒先。</text>
<title>集勝亭。次屛翁韻。乙亥</title>,<text>無官宜白髮。江閣已閑情。絶壁鰲頭擧。澄波鏡面平。不因此勝槩。何以枉先生。厚意看樽酒。臨分且屢傾。</text>
<title>聞兩宋先生從祀之請蒙允。喜賦。</title>,<text>尤春從祀議。三十又餘年。䟽起戊戌 不必爭單並。當知有後先。聖朝方允許。吾道倍光鮮。異世何須恨。今同列侍賢。</text>
<title>九日用杜子美韻</title>,<text>佳節一年重九最。靑山無伴獨登㙜。參差赤葉臨江好。多少黃花帶雨開。明月精神雲四霽。淸霜消息鴈先來。莫辭盞酒十分醉。人事天時日日催。</text>
<title>牛渚書院。設鄕飮酒禮。丁未</title>,<text>禮設重翁杖屨鄕。維尊及俎奠于堂。三終樂處群音協。一飮酒間百拝張。揖讓可知王道易。雍容將見士風良。依然矍圃威儀在。盛事千秋煥有章。</text>
<title>雨中漫興</title>,<text>江城秋雨細霏霏。幾日東窓掩皎暉。群峀入雲藏突兀。片帆衝霧見依俙。寒侵病骨人高臥。露重烟叢花不飛。從此啾喧聞未得。人間誰是又誰非。</text>
<title>詠菊。用花潭韻。</title>,<text>玉素金黃謂爾然。乾坤正氣禀來全。不隨秋葉同飄落。肯向春花競後先。屈子餐英何意思。濂翁題品倍光鮮。貞心自與幽人好。宜爾置之松竹邊。</text>
<title>和金達夫 顯行 輕字 庚戌</title>,<text>富貴君看草芥輕。不求名處自高名。磊嵬氣岸山同崒。飄灑胷襟月共明。放棹悲歌何意思。閉門閑臥是平生。神交豈待源源見。感爾慇懃托我情。</text>
<title>立春日。次玄甫韻。</title>,<text>纔聞冬至又冬深。忽見陽和闖衆陰。天運有終還有始。道機無古亦無今。寒崖已覺冲融意。枯樹猶看造化心。葉發花開朝暮事。滿腔佳興奈能禁。</text>
<title>除夜次玄甫韻</title>,<text>愛惜殘年坐五更。新年只是隔鷄鳴。泰來否往雲舒卷。寒盡春生月晦明。世道不關如水下。聖功端合法天行。願言今日同心子。勉學新心德業成。</text>
<title>壁上糊河洛先後天四圖。各以一律題之。</title>,<text>大聖之生神物呈。龍鱗背上有縱橫。生成合處同夫婦。奇偶求時若弟兄。天以十全明造化。人於八卦運權衡。靜觀萬類皆如此。看兔之言仰叔程。右河啚河馬天機已躍如。洛龜何事又呈書。五奇不易五方在。四偶移來四角居。試看縱橫爲十五。乃知造化有盈虛。聖人制作元非偶。洪範九疇儘偉歟。右洛書咫尺先天手可捫。庖羲初闢理之原。乾坤縱立分高下。男女橫羅對戶門。會待河圖方有畫。元來太極是爲根。要知萬事從中起。須觸邵翁朱子藩。右先天八卦文王作易最淵淵。除是先天別有天。父母旣居休老地。女男方當運行權。諸家假借皆支裔。二聖揄揚自嫡傳。異端僻術。無不憑此爲說。而渾是支流餘裔。周公六爻。孔子十翼。最是其嫡傳。 欲識箇中無限意。須將彖象細尋硏。右後天八卦</text>
<title>老村叔父來臨。月夜陪話。</title>,<text>烟籠野水月籠崗。瀟灑琴書靜坐堂。室不呼燈明自在。心無誘物樂偏長。茅簷露潤葡萄葉。石砌風傳躑躅香。知己百年惟叔父。一宵承誨詎能忘。</text>
<title>長文以余所見符合。喜賦一律以寄。步其韻。以塞其勤。辛亥</title>,<text>南塘析理信無疑。何但吾師百世師。已喜芝蘭同臭味。不關稊稗異參差。人間自有好田地。聖域元非曲路歧。最是能行眞不易。做時須似話言時。</text>
<title>病少間。妻兒呈我以一軸書。乃吾長文問病諸書。而其情念繾綣。溢於言外。其中一長牋。乃余在寓時所與書。而責勉之語。亦切中余實病。可見長文盖有古朋友風采也。感而賦之。</title>,<text>病裡書來病後看。長牋短幅捴心肝。䂓模優入南塘室。義理透過太極環。奚取於吾多亟許。責人之善不曾慳。此身早晩沉痾祛。十里喬山數往還。</text>
<title>病後起登山亭</title>,<text>靜坐窩中起病翁。三春和氣已冲融。新枝岸柳絲絲綠。古樹巖花點點紅。淡蕩一江沂水波。前江乃黃江下流故云云。 颼飀萬壑舞雩風。更乘薄暮登高望。白鷺黃鸝自在同。</text>
<title>海寺月夜。用濂雅韻。</title>,<text>古寺重來洞府疑。白雲深處一蹊危。偏憐海嶽秋容暮。更喜禪房月色奇。松壑寒聲眠鳥得。葛菴陳跡老僧知。舊有葛峴庵在山南。老僧言其跡甚詳。 壺乾莫酤江村酒。明日歸筇趁早暉。</text>
<title>西巖寺川石</title>,<text>巖寺蕭然隱洞門。洗心樓下聽雷喧。粼粼石白開平壑。潑潑川長活遠源。澈底深潭涵樹影。懸崖飛瀑濕苔痕。若將此界爲題品。道院楓溪伯仲論。長文評曰此詩圓活可誦。</text>
<title>挽冠峯 玄洗馬尙璧尙璧</title>,<text>剛方氣質蔚儒姿。早歲窮經自得師。晦父節文先據了。伊川繩墨又兼之。一簞陋巷貧猶樂。九品祠官命則奇。天靳遐年何意思。松堂馬鬣使人悲。其二往跡回頭五載前。章齋文會豈非緣。縱橫儀禮多開發。出入羲經到奧玄。將擬百秊依玉樹。那知一別隔重泉。公歸應侍先師側。座上春風倘復然。</text>
<title>重峯先生父母墓。立表石。碑役新成。喜而賦之。</title>,<text>重峯爲子表章宜。古墓新成數尺碑。陶老文詞題品好。驪翁筆力點波奇。九原可想先生喜。億世能令走卒知。凡有秉彜誰不敬。隴頭無復牧牛兒。其二表顯重峯父母宜。啓賢之墓啓賢碑。山連祠屋傳遺蹟。天誘吾儒辦此奇。草木含香樵者遠。丘原動色路人知。衿紳濟濟爭瞻拜。一喜一悲趙氏兒。</text>
<title>秋日述懷。示堂弟淑甫 汲。</title>,<text>我愛東岡一草廬。杜門深坐五秊餘。江湖髮白仍多病。天地身閑且讀書。紅葉精神霜落後。黃花消息酒醅初。經綸事業須吾弟。只歎今時古不如。</text>
<title>讀中庸有作</title>,<text>堯舜相傳只此中。一原頭處理冲融。鳶魚上下天機活。神鬼陰陽造化功。三十三章都是實。無聲無臭便非空。晦翁何事分毫縷。况把羣言卞異同。朱子旣爲章句。爲著或問故云。</text>
<title>除夕寫懷。用三淵集博厚室韻。壬子</title>,<text>今世殊無開口歡。飽經三十九年寒。靑燈事業書千軸。白屋生涯粥一盤。病弟南望牛渚隔。老親東出雪山難。便從明日爲新歲。只願身安心亦安。</text>
<title>述懷</title>,<text>不學雕虫慕大家。做人羕子 先儒以小學書。爲做人底羕子。 視常茶。先儒以從事小學。爲如着衣啗飯。朱子又以學問爲常茶飯。 湛虗心境平朝得。窮格工夫靜夜加。乍缺乍圓江上月。一開一落隴頭花。箇中自有眞消息。肯把閑談掛齒牙。</text>
<title>登塹城㙜</title>,<text>誰闢高峯辦勝㙜。檀君事業儘奇哉。雲藏石壁千年在。地劈滄溟萬里開。下界塵埃那到得。上淸消息可傳來。登臨頓覺胷懷濶。豪興何須濁酒杯。</text>
<title>姜長文挽 壬子</title>,<text>禽中之鳳獸中獜。一代英華萃一身。腸胃大羹元不和。精神秋水淡無塵。文如菽粟傳家世。學有淵源溯洛閩。欣慽罔移生死地。九原寧愧達觀人。其二剖破藩籬卽大方。法門聞道早升堂。平生籌策看戎幕。浮世功名止寢郞。宇宙長歌何意思。經綸大業付荒涼。化翁自是多猜忌。無子無年捴可傷。其三人情方是九疑岑。吾輩綢繆獨以心。每見每資麗澤益。一書一下頂門針。那知雪月寒窓句。遽作幽明永訣吟。候問未傳輓語續。悠悠千古恨彌深。</text>
<title>聯棣堂題詠 幷序</title>,<text>吾友金達夫。卽杏湖逸人。修葺其先君子舊廬。得尤翁先生書與其外大父聯棣堂大額而揭之。聯棣二字。乃達夫家法。盖達夫有弟三人。敬夫，常夫，述夫皆佳士也。處一室怡怡如也。其義則需齋記文說 缺 無餘。吾何贅焉。謹步壁上諸君子韻。東國名區杏水濱。主人非是等閑人。流沙舊業追王考。聯棣新堂樂至親。放了一身爲逸士。勉敎諸弟學先民。尤翁大字傳心畫。盤屈龍蛇動鬼神。</text>
<title>論四七非二情 甲寅七月日。書于高山書室。</title>,<text>性發爲情一路明。七情之外更無情。約之爲四衍而七。四不是七豈贏。戴記捴論此心用。鄒書偏指善端萌。考亭更有丁寧語。四箇中間七貫橫。</text>
<title>論理氣無互發</title>,<text>理氣决然非一物。但看物上只渾淪。萬緣感處機先動。氣發。 一理應時妙是根。理乘。 理作用乎無作用。理無爲。 不開分處莫開分。理氣不相離。 分開 拙修齋說。 互發 退溪說。 皆虗語。氣發理乘 栗翁說。 是礭論。南塘曰此說甚好。律詩亦好。</text>
<title>欲往天磨未果。乘舟泝赤壁。時九月初八日也。過猪湖口占。乙卯</title>,<text>好事尋常有戱魔。半生營揣問伊何。孤筇擬訪天磨瀑。小舸還窮赤壁波。一派流長潮水濶。萬山秋霽夕陽多。前程漸覺奇觀在。明日徘徊古浪沙。</text>
<title>登花石亭有感</title>,<text>先生杖屨後人尋。花石高亭尙舊林。浩浩 一作衮衮。 江長洙泗派。巖巖壁立武夷岑。當年未布經綸志。百世猶知丘壑心。惆悵九原難可作。秋山獨倚涕沾襟。</text>
<title>赤壁</title>,<text>三韓形勝此奇哉。千里長江屈曲來。地勢兩涯丹壁立。秋光萬疊錦屛開。寒松歲暮先生宅。花石亭。 古字苔深節士㙜。塲巖有朴定齋題詩。 客至倚舟多感慨。風流蘓子不重回。</text>
<title>歸卧山齋。不勝耿耿。書懷示柳川諸友。</title>,<text>山水之心誰我儔。柳川諸益每相謀。秋風赤壁曾同賞。春日天磨又共遊。百世仰高花石宅。十年忘返泛槎樓。歸來耿耿餘懷在。後約須趁未白頭。</text>
<title>金君常夫歸自南塘門下。惠然肯來。細傳其講論緖餘。令人灑然。如沉痾之去軆也。南塘書曰常夫才高志篤。其進未可量。吾黨得此人可幸。此實非虗語也。常夫須勉旃。毋負此望也。</title>,<text>蕭然一室凈無塵。喜得淸氷伴此身。五性元來渾備我。四端隨處藹如春。南塘義理牛毛細。寒水精神月色新。不必窮年徒灑掃。吾儒須學紫陽眞。近來一種法門。自謂專務踐履。而以講學爲無益。比宲陸象山，王陽明緖餘。而非朱子旨訣也。故末句及之。</text>
<title>次東閣落成宴韻 丁巳</title>,<text>突兀新軒凡幾椽。做官當似我侯賢。精神到處終成事。往昔何曾無俸錢。樽俎薦堂來父老。江湖滿地繞風烟。武城亦有如斯否。頌語洋洋盈四筵。</text>
<title>送別沈聖游之南塘門下 戊午</title>,<text>君子何居居廣居。心無愧怍軆常舒。要窮天下許多理。且讀人間今古書。凾席春風應喜爾。靜窩寒雪正愁余。一言一動宜存戒。道不高深只帶裾。</text>
<title>次南塘寄示韻</title>,<text>湖門消息到山居。短幅長牋幾卷舒。杖屨三餘楸下屋。工夫一帙遂翁書。虗靈本軆凡同聖。靜默時宜獨警余。况是瓊琚多感發。淸風忽覺滿襟裾。其二天機衮衮未曾居。雨露濡時春意舒。花發萬山皆造化。人閑一室儼啚書。久知富貴元非分。但覺硏磨尙屬余。不及湖門幾枉了。免敎虗作馬牛裾。</text>
<title>與念齋重遊虎島。玄甫，聖休，聖游從焉。己未</title>,<text>親朋何事遠相求。夜宿孤山松下樓。白髮重來看乕島。芳洲依舊有漁舟。酒盃衮衮巖花晩。吾道悠悠滄海流。目寓便知爲我物。不妨隨意作淹留。</text>
<title>草堂月夜。飮酒賦詩。示玄甫。</title>,<text>秋山木落萬峯嵬。喜爾邇來數往迴。歲晩霜鴻鳴遠野。夜深晴月滿高㙜。黃花自在重陽後。濁酒何妨一榼開。醉後起來松樹下。白雲平壑且徘徊。</text>
<title>孝源孤棲山寺。勤苦讀書。此實啖薺古意也。余乘興訪之。講太極論語。賦詩志喜。</title>,<text>一筇扶我上崔嵬。古寺春深花已開。天以陰陽生萬物。人將仁義參三才。濂翁太極須先覺。夫子微言問幾回。絶頂忍飢眞可喜。許君親見古人來。問或作看。</text>
<title>己巳六月初八。卽尤庵先生楚山受命之日也。每想其日事。直令人痛泣欲死。今當回甲。感愴尤如何也。聊成一律。以寓懷焉。</title>,<text>己巳居然回一甲。尤翁受命卽今辰。誰將大義扶衰世。天眷吾東降此人。九死猶榮當日志。一生無愧紫陽眞。丁寧直字羹墻在。更向考巖雪涕新。</text>
<title>次寒泉權丈 爕 寄示韻</title>,<text>疇昔旅窓拜葛巾。九雲山裡葉飛辰。江湖我亦雙眉皓。長老今餘幾箇人。濶別每歎涯角遠。小牋如得笑談眞。寒翁遐筭公應有。只願神精日日新。</text>
<title>見士定書報。南塘丈沉痾頓蘇。與門下諸人。依舊講討。此實五六年來一初事也。喜而賦之。</title>,<text>聞說先生病已蘇。明窓依舊講程朱。人間縱老經綸手。天意應扶道德儒。禽獸何關來橫逆。淵源元不視差殊。同心只有屛溪叟。痛癢相須亦足吁。</text>
<title>辛未之歲。牛渚講堂重新。講規始定。十月十二日。多士來會。甚盛事也。以余少從師友。畧有所聞。因請升座主講。余何敢當。而亦何可辭。鄭友道潤氏賦詩以記其蹟。謹步其韻。兼示諸生。以寓勉戒之意。</title>,<text>黌堂重葺豈徒然。正好衿紳講聖賢。晦父折衷看禮意。古人爲學有遺編。是日講家禮，大學。 須知此事如輪翼。不是吾儒只誦絃。百世聞風猶起懦。先生况乃栗翁傳。朱子曰知行相須。如車兩輪。如鳥兩翼。未有廢其一而可行可飛者也。今此講學。又當戒徒事講說之弊。故第二聯及之。</text>
<title>曉覺</title>,<text>老眼無眠眠乍成。鷄鳴前悟聽鷄鳴。風生雪後透衾冷。月在山頭入戶明。人事尋常多感慨。聖言細繹更丁寧。一陽已動春何遠。萬古循環只悴榮。</text>
<title>癸酉十月八日。李友子野自章齋直所來訪。申友伯封又携酒適至。相與對酌于松下。論心性理氣。此甚不易事也。臨罷抽農巖集韵。追賦志喜。</title>,<text>悠然獨坐伴禽鳴。意外跫音空谷生。鄰叟佩壺來菊下。寢郞携手聽松聲。三人會處吾師在。萬物源頭太極明。渾是霜毛何所願。餘秊如此樂昇平。</text>
<title>次金聖績 煕佐 韵</title>,<text>聖績氏吾畏友也。夢中作數句詩。覺後足成一律。日昨過我而誦之。宛然洛閩氣味也。盖其平日擔負如此。故發於夢寐者亦如此。而捨斯無處可安身七字。直是前人道不到之語耳。何等敬歎。况以虎尾春氷。看作沒身佩服之符乎。諷詠以還。有警於昏惰者大矣。謹步其韵。以寓相勉之意。衆宜汎愛仁宜親。每歎吾君獨善身。學問元非由外得。聖賢皆是踐形人。此心提掇方如日。一屋荒凉誰掃塵。除却許多閑語說。朱門直字可書紳。</text>
<title>鄭道潤 㶅挽</title>,<text>先輩凋零吾輩衰。那知人事又如斯。文章驚世應天意。志業歸虗奈數奇。窮巷石耕餘典則。暮年經卷尙襟期。平生有酒陶然醉。里社風流更在誰。</text>
<title>追謝屛翁來訪</title>,<text>向來蒙訪從遊。眞是老境奇事。不可無一語以謝。而登山玩水。意緖忩忩。不可爲詩。可恨也。用鵝湖唱酬韵。追賦奉贈。以供一笑。德意尋常我所欽。五年離別每關心。柴門剝啄開靑眼。春日提携上遠岑。精力向來無减損。工夫晩歲更深沉。言論不害參差在。理一分殊貫古今。講論間。不無小小同異。而大頭腦如一原分殊人物性不同等說。則無不脗合。此實亘古今不易之理也。故末句及之。</text>
<title>病間喜賦 十二韻排律</title>,<text>今歲吾何厄。沉痾亘四旬。自二月初七日始病。寒食晦日小註時。始省人事。 飮餤看楚越。心氣坐烟塵。百藥無奇效。一朝幾死濱。一朝之頃。死境累度。 譫言猶古聖。退熱之前。五日譫語。而斷無他語。只是與人論學之語。或曰人當先發善心。或曰此心一操。當一生持守。若此心一毁。萬事瓦解。人不得爲人云云。而動引朱子語。或引周濂溪語以證之。擧輒成誦數行。病後妻兒所傳如此。 乍起倩傍人。伏枕因終晝。明燈每達晨。老親徒煎熬。荊布只逡廵。瀆叩惟靈蓍。默祈但上旻。天心應助佑。生意忽氳氤。雲霧能開日。枯槁便有津。丘原方冷飯。節序已深春。花柳渾依舊。江山想洗新。何時東 缺 上。高坐暢精神。</text>
<title>幽居述懷 庚戌</title>,<text>余因山居靜寂。歷叙平生事。以成古風一篇。凡八百八十言。一字是一言。 竊謂知我者此篇。罪我者此篇也。每兩句押一韻。或通韻者。恐其拘於韵而意有未達也。有疊字累語。或語助辭而不避者。又恐其拘於文而語有滯泥也。大抵只欲其傾囷倒廩而已。非欲其巧文麗辭也。覽者但取其意而不以詩看可也。山中春已晩。茅簷日遅遅。林深鳥不鳴。雨洗山更奇。幽人澹無累。午枕初破睡。默念平生事。一笑還一喟。髫齔有小技。聲譽自七九。甑中七竅句。膾炙於人口。余七歲時。見甑有詩曰甑中有七竅。疑是聖人心。聞者奇之。 中以病懶廢。便作一狂童。余十許時。以病懶廢學。只事遊戱。人以狂童目之。所稿詩卷。仲父命以狂童集。爲作序文。一門傳笑。 十七失所恃。命道又何窮。居憂苦淡中。闖然悔心萌。寔天誘其衷。幾枉過一生。噬臍其何及。悚然若針刺。不自量其力。妄意於此事。余十七在龍湖。丁內憂。因憂致病。病中將易學啚說。早晩閑看。一日惕然覺悟。脫然便以第一等自期。 偉哉懶齋翁。指示其門路。斯人已云沒。吾痛纏肺腑。懶齋卽余姑母夫也。姓李。諱命錫字天得。資禀穎悟。義理明透。余之發軔正途者。此丈之力也。不幸短命。何痛如之。 遂將四子書。仰思而俯讀。獨學如墻面。疑晦正滿腹。余自失懶齋。如𥌒之無相。且時在鷰島。不得求助於四方。寂寥中雖有絲髮之見。以未經師友勘破。疑晦滋甚。 贏糧半千里。執贄黃江門。戊戌之歲。始自燕島還返金陵舊廬。是冬往拜請業于黃江先生之門。 望之泰山儼。卽也春陽溫。聞風已誠服。覿德便心醉。先生謂可敎。不以蒙陋棄。自幸得依歸。昏愚庶以開。天欲喪斯文。居然哭山頹。辛丑之歲。先生易簀。 親朋各分散。落落晨星稀。倀倀宇宙間。此身何處歸。寂寞高山陽。離群復獨處。親年日益高。生事日齟齬。朱書曰親年日益高。生事日寥落。 雖有室人讁。其乃謀計踈。詩曰室人交偏讁我。遂翁詩曰計拙謀生任細君。 半世康濟業。蕭灑一草廬。邵子詩曰莫道山翁拙於用。也能康濟自家身。戊申之歲。余築室于屋後東岡。扁之曰高山書室。 江山固淸秀。花卉亦婆娑。惺惺主人翁。日間事伊何。瑞巖僧日間常自問曰主人翁惺惺否。自答曰惺惺。 白直以爲基。恬靜以養之。惟此四箇字。造次常自持。余平生以恬靜白直自許。盖非由勉強而得之。天性自如此爾。 甘簞食瓢飮。羞婢膝奴顔。榮落豈吾事。聖門眞可攀。余素性安於寂寞。於科欲宦情。澹如也。辛丑後謝去塲屋。 羹墻見鄒魯。朝暮誦洛閩。犂然會心處。千載如隔晨。周翁太極圖。曁張子西銘。心學是淵源。其理本亭亭。悅之如蒭豢。口齒尙馨香。齪齪塵世事。可道言之長。癡騃陸王徒。無足掛齒牙。吾道亦多歧。邪說任橫波。五常氣質說。爲世大爭端。人物所禀之性同與不同。未發前氣質可兼言不可兼言此兩欵。爲世爭端。 豈我師言耄。仁智各異看。易大傳曰仁者見之謂之仁。智者見之謂之智。 氣全則性全。人之性。 氣偏則性偏。物之性。 飛潛與動植。各具一本然。人物之性。雖有偏全。而皆是本然之性。 未發虗明軆。聖凡雖一例。未發之前。湛然虗明者。聖凡都一般。 氣質之淸濁。不齊者自在。虗明之軆雖同。而氣質之本色不齊者。依舊自在。 非先師刱說。乃程朱栗谷。向所謂人物性不同與未發前氣質自在者。乃先師之說而見斥於嵬巖，冠峯者也。然此非先師刱開者也。乃栗谷之說也。非栗谷之說也。乃程朱之說也。故先師所答南塘書曰。程朱栗谷說。宜若可信。而公擧猶不回頭云云。 質鬼神無疑。竢聖人不惑。登門數百徒。先生之喪。加麻者二百十餘人。 莫不聞其詳。如何二三子。擬之以荀楊。一種議論。以荀楊擬之於師門。 譬如看山者。橫睹而側視。此南塘之言。 見者自偏耳。干先生何事。朱子曰程先生自謹嚴。門人自不謹嚴干程先生何事。 卓彼南塘賢。中流之砥柱。遠宗程朱道。近守尤遂矩。一部傳聞書。南塘記其師門所聞。作爲一書。名之曰經義傳聞錄。 縷析而毫分。大抵栗翁後。無此等議論。譬諸孔子門。曾唯而顔愚。先師旣沒矣。文不在玆乎。此非余阿好之言。自有知者知之。 雖以余不敏。與聞其緖餘。每讀其語說。如癢之得梳。南塘亦愛我。奬我以超常。知南塘者我。知我者南塘。余幸聞南塘說。谿逕庶幾不差。而近來言議然相契。故南塘嘗與余書曰朋友中。見解超詣者。未見如吾兄。此雖過情之語。然大槩知我者。莫南塘若也。 顧欠本領工。能言如鸚鵡。本領工。卽涵養一事。 欲學孔仲尼。先從朱晦父。栗谷曰欲學孔子。先學朱子。 博約如鳥翼。廢其一非學。洙泗以還。博約俱到者。朱子一人。而其言曰二者之相須。如車兩輪。如鳥兩翼。未有廢一而可行可飛者也。 却恐遊騎遠。程子論汗漫窮格曰。三軍之遊騎出太遠而無所歸。 反躬亟鞭策。余曰前爲學。多從文字言語上做活計。於本領一段事。工夫極草草。近乃悟其非是。鞭策近裡。 玉匙在手。鐵門關當前。胡敬齋曰誠如鐵門關難破。主一二字爲玉籥匙。 忽在此在彼。盖彌高彌堅。茅塞却易去。麻生最難無。李延平曰大段惡念。却易制伏。不大段計利害。乍往乍來底念慮相接不斷。難爲驅除。此句之意。盖出於此。茅塞二字。出於孟子。麻生卽蘓季明語。其語曰思一事未了。他事如麻又生。 曾聞白黑豆。趙幾置黑白豆於坐傍。善念生則投白豆於器。惡念生則投黑豆於器。初來黑多白少。後來白漸多黑漸少。此乃誠意去惡念工夫也。 誰與一串珠。司馬溫公爲思慮所困。或至達夜不寐。程夫子欲與一串數珠。此乃正心去浮念工夫也。 幸賴天之靈。年來覺漸虗。知放便是收。騎驢可覔驢。愚伏詩曰覺得心放便是收。朱子曰知得如此是病。卽便不如此是藥。若更問何由得如此。則是騎驢覔驢。只是一塲閑說語。 風來而月照。院深而人靜。點檢吾靈源。彷彿其光影。愚伏詩曰晴窓旭日涓涓淨。點撿靈源彷彿同。 所患受氣薄。疾病來相尋。余受氣甚薄。疾病連綿。不能刻厲用力。是可歎也。 靑陽瞬息過。白髮幾何侵。無窮者義理。有限者歲月。黃勉齋所製朱子行狀中語。 頭角可矜誇。分陰須愛惜。邵子詩曰尺寸光陰須愛惜。分毫頭角莫矜馳。 不可不弘毅。任重而道遠。是曾子大訓。却令人知勸。誰將此二字。移書而遠貽。山東有故人。以南塘爲師。山東故人。卽姜奎煥長文。南塘之甥姪。而學於南塘者也。文章學識。爲世大儒。今春適爲章齋郞。幸而相見。盖相聞已熟。一語心親。別後書以弘毅二字責勉。極是警醒語也。時在堤川山東。 良藥對痼盲。蒲苓詎比况。朱子論心病曰。非菖蒲茯苓所可補也。 骨髓宜銘鏤。墻壁合標榜。眞如一寸膠。救彼千丈渾。願言吾黨子。此語期相敦。余今年三十有七矣。此後又未知看得幾層義理。行到甚麽地位。而大抵進吾往也。止吾止也。唯當以諸葛武侯所謂鞠躬盡瘁。死而後已之語。及朱夫子所謂行百里者。半九十里之訓。自警而自勉而已。姑書此以識之。謹按尤翁所製紫雲碑銘。栗谷碑。 以四七格致爲四句。竊欲效。以五常說成兩句。以氣質說成兩句。自謂辭約而意圓。未知南塘丈賁需友見之。果以爲如何。</text>
<title>南塘，玉溪，鳳巖三丈遊楓岳。用朱夫子衡岳唱酬韻同賦。南塘詩則論心純善之非矣。謹步其韻。</title>,<text>人有一心性。爰初受乾坤。性善心善惡。自古有定論。未發雖湛然。粹駁依舊存。所謂大本性。全以理爲根。彼哉陸王輩。徒見氣之源。人心謂至好。世降言愈煩。不知聖人外。萬般明與昏。只爲竆未到。擧世鶻圇呑。豈無一寸膠。黃流甘自渾。願言同心子。讀書更加敦。</text>
