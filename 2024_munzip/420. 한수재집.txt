<title>濟民樓 戊戌</title>,<text>嶺南形勝濟民樓。千古騷人幾此遊。十里空湖開玉鏡。數聲長笛送淸秋。黃花白酒天涯客。紅樹靑山郭外洲。角罷官門人已散。月輪移在鶴峯頭。</text>
<title>謾吟</title>,<text>大讀太公法。長吟梁甫吟。吾年未八十。何事淚霑襟。</text>
<title>淸涼途中 己亥</title>,<text>千里倦遊客。遲遲匹馬行。一杯江上酒。山雨打顏醒。</text>
<title>鶯</title>,<text>碧柳千絲細細斜。黃鸝隔葉好音誇。無端喚罷山窓夢。似訴狂風掃落花。</text>
<title>觀日出 壬寅</title>,<text>銀海誰藏赤玉盤。六龍擎出火雲端。須臾忽闢乾坤暗。黃道高懸萬國看。</text>
<title>鏡浦臺次崔楊浦 澱 韻</title>,<text>玉簫吹徹彩霞飛。秋月團團桂影淺。仙驂渺渺碧海昏。矯首相思不相見。</text>
<title>鏡湖舟中次座上韻</title>,<text>澄澄鏡浦水。泛泛木蘭船。地邃堪棲隱。山明合出賢。海吐鰲頭日。雲通鶴背天。蓬壺定咫尺。長揖永郞仙。</text>
<title>記夢</title>,<text>空齋闃無事。午睡仍成夢。扁舟駕碧海。繫纜神淸洞。頎然白髮翁。自言名韓衆。勸我一杯酒。騎我雙飛鳳。分明傳道玉皇詔。碧桃花下遙相送。覺來窓前但斜陽。愁思茫茫醯鷄甕。</text>
<title>牧童</title>,<text>細細山腰路。牧童頭揷花。夕陽吹笛去。松下兩三家。</text>
<title>石陽正墨竹歌。次海崇尉韻贈渭川子。</title>,<text>畫松爭推韋偃氏。畫梅必稱西湖子。爾來作者亦無數。獨也灘翁名擅美。灘翁墨竹天下奇。一時價高衡陽紙。晴窓誰送數竿來。露濕新叢筍正稚。密葉依然兩後色。疏枝尙保霜前強。嗟我平生愛畫復愛竹。幾年掛之於高堂。東來携示渭川子。手以摩挲心惋傷。人間俯仰百年內。一夢萬事今茫茫。俄然翠籜筆下生。骨法妙絶通靈神。傳來好手在宅相。指窮休言火盡薪。玄洲老子識其事。勝迹眞堪誇後人。噫吁戲。我今得此永作傳家寶。不羨山陰滿園筠。</text>
<title>訪招提</title>,<text>酒醒風有力。驢倦策無功。暮鍾何處寺。僧出白雲中。</text>
<title>別江陵李使君 端錫 ○丁未</title>,<text>千里江陵五馬馳。別筵歌曲唱征驪。身隨皀蓋歸靈境。衣襲天香下玉墀。壯士遺蹤滄海在。永郞消息白鷗知。春來嶺上寒梅發。須趁東風寄一枝。</text>
<title>仲春與李啓以 光夏 同遊道峯 己酉</title>,<text>步屧尋山逕。層巖面面奇。水聲移席聽。禽語隔林知。地到孤菴盡。峯臨絶壑危。前溪花意懶。重賞暮春期。</text>
<title>春江卽事</title>,<text>春雨濛濛掩客蓑。暮江煙浪沒平沙。急敎舟子停歸棹。隔岸柴扉問酒家。</text>
<title>沙汀春雁</title>,<text>澤國春寒雁未歸。沙汀獨立整毛衣。逢人似欲傳鄕信。故故飛來近釣磯。</text>
<title>驪江卽事</title>,<text>官橋楊柳綠毿毿。雨後靑山半帶嵐。浴羽沙禽浮兩兩。曬罾漁子坐三三。畫笳近聽臨江郡。淸磬遙傳隔水菴。薄暮兒童沽酒去。扁舟一葉繫村南。</text>
<title>吟送東閣</title>,<text>江城春色正黃昏。一片孤篷客到門。角罷郡齋人不見。使君消息問漁村。</text>
<title>次韻寄李益之</title>,<text>旅榻愁無睡。晨鷄屋角號。溪流鳴似雨。山籟怒聞濤。京洛層雲隔。江湖片帆高。春城一斗酒。幾日對詩豪。</text>
<title>用前韻記行奉呈</title>,<text>雨晴禪社淨。林暝宿禽號。花塢探春信。江樓聽夜濤。僧歸山月吐。雲斂野峯高。忽報松醪熟。携壺意更豪。</text>
<title>次韻寄益之</title>,<text>久別思偏苦。相尋計不微。梨花初落後。乘月扣山扉。</text>
<title>齋舍夢罷有感</title>,<text>寂寞空山夜雨鳴。寒溪咽咽助凄淸。虛窓忽罷依俙夢。獨向孤燈泣此生。</text>
<title>暮坐無以爲懷</title>,<text>松柏蕭森一逕微。暮煙和雨灑霏霏。靑山寂寞春歸盡。蜀魄聲中淚滿衣。</text>
<title>與鄕老菴僧打話</title>,<text>山客睡初罷。疏簷霽月懸。親朋皆野老。座席半林禪。發甕香醪熟。登盤雪膾鮮。春農問消息。夜雨麥生田。</text>
<title>彈琴臺</title>,<text>荒城鼓角可堪聞。古渡空飛日暮雲。咽咽江波猶帶怨。不知何處弔將軍。</text>
<title>月夜泛舟廣陵</title>,<text>春江鋪碧鏡新磨。兩岸花開纈錦紗。雁帶宿雲歸別浦。客携明月臥滄波。風前戍角鳴山堞。霧裏漁燈點島沙。覺是長安漸不遠。樓臺處處聽笙歌。</text>
<title>次任大仲 埅 見寄韻 庚戌</title>,<text>茶爐煙細篆香消。一室圖書坐寂寥。山客乞詩時見訪。隣翁釃釀數相招。瑤琴出匣塵心淨。梅月窺窓靜興饒。獨倚胡牀眠不得。戛然孤鶴響淸霄。</text>
<title>斗尾春事</title>,<text>江漢春如畫。乾坤麗景開。花含朝雨發。帆帶夕陽來。野渡僧飛錫。山窓客把杯。淹留不盡興。乘月更登臺。</text>
<title>山村卽事</title>,<text>岸柳藏村杵。磎花護釣磯。山㕑呈異味。籬外折新薇。</text>
<title>靑楓溪。與洪道原 天敘，尹體元 以健，尹復元 以性 踏靑聯句。</title>,<text>忽聞春色盡。扶杖訪山扉。原 度壑雲生屧。穿花蝶趁衣。致 深杯隨意倒。幽鳥近人飛。體 樵牧同歸路。靑煙帶夕暉。復</text>
<title>到牙山縣。舍弟顯道候于堤邊。口號。</title>,<text>湖海三春別。溪橋一笑迎。雲深水不盡。看取弟兄情。</text>
<title>牙山途中</title>,<text>午憩松陰下。頹然枕石眠。好風知客意。吹夢到秦川。</text>
<title>楊江口占 辛亥</title>,<text>龍門山色碧磨空。日射朝霞片片紅。隔水忽聞淸磬落。梵宮知在翠微中。</text>
<title>道士 效孤竹</title>,<text>琪樹淸風鶴夢醒。道人端坐點黃庭。白雲掃盡瑤壇靜。天外笙簫半夜聽。</text>
<title>羅山次崔周卿</title>,<text>雲深忽失路。獨立迷歸處。桃花泛水來。不妨尋源去。</text>
<title>沙熱書懷</title>,<text>旅榻驚殘夢。江城曉角鳴。窓虛斜月入。簷曠宿雲平。壯志看長劍。窮愁失巨觥。知音空海內。沙鳥獨多情。</text>
<title>山居閒詠</title>,<text>掃案硏朱點古文。竹窓晴晝爇爐薰。才疏涉世甘幽壑。計拙謀生任細君。深院鳥來窺藥竈。小庭花落沒苔紋。山居莫道全無事。日日峯頭管白雲。</text>
<title>江上逢僧問山路</title>,<text>日暮漁舟繫古藤。碧山歸路問孤僧。淸溪百道桃花浪。何處仙源是武陵。</text>
<title>山人送鞋</title>,<text>邇來多病臥深齋。底事慇懃寄草鞋。想得山中春正好。定應招我踏花溪。</text>
<title>六言 二首</title>,<text>月出雲消碧嶂。鳥啼花落黃昏。山客烹茶石竈。野僧乞火柴門。其二家住靑山影裏。路迷白雨痕邊。罷釣歸來日暮。綠蓑染盡溪煙。</text>
<title>送春</title>,<text>春早辭江漢。春歸未到家。應知昨夜雨。落盡故園花。</text>
<title>崔周卿以七詠見贈求和。遂塞其責。</title>,<text>蟠桃影蘸紫霞杯。王母瑤池夜宴開。曲罷霓裳環佩散。月中笙鶴下蓬萊。右神仙碧桂香風掃紫壇。太淸消息待靑鸞。仙廚忽報金丹熟。弟子雙擎白玉盤。右道士獨抱玄琴弄玉徽。白雲紅葉惹荷衣。黃昏鶴唳松關外。月下山童採藥歸。右隱者曉罷參禪坐寂寥。古龕燈暗佛香消。金風忽起阿欏樹。萬壑秋雲一磬飄。右老僧月黑秋天候雁飛。朔風吹雪暗雕旂。無端一曲關山笛。濕盡三河壯士衣。右征夫細雨春風拂短蓑。楚雲湘水是生涯。孤舟暮入靑山口。欲訪桃花洞裏家。右漁夫雨餘騎犢過前溪。十里長堤翠綠齊。牧罷歸來橫短笛。杏花村外夕陽低。右牧童</text>
<title>次崔周卿韻 癸丑</title>,<text>臥病無相問。柴扉掩不開。故人携月至。秋滿菊花杯。</text>
<title>閔茂弘 鎭夏 挽</title>,<text>玉雪精神錦繡腸。靑春洛下姓名香。鵾鵬出海方摶翮。蘭蕙先秋遽隕芳。吾黨卽今嗟寂寞。士論從此孰恢張。百年知己無窮痛。一笛山陽淚滿裳。</text>
<title>次韻送別北虞侯李晦如 晩輝</title>,<text>天地風塵色。英雄感慨情。君今提劍去。北塞有長城。</text>
<title>沿㺚川泝入華陽途中口占</title>,<text>渟作深潭急作灘。滔滔日夜不曾閒。世人但見派流遠。誰識眞源本在山。</text>
<title>淸心樓</title>,<text>江樓淸眺十分奇。天外龍門影倒巵。微雨乍從簾角過。一春消息杏花知。</text>
<title>次舍弟季文韻</title>,<text>別恨春愁苦未開。旅窓隨處輒徵杯。長安不見千山隔。日暮何心獨上臺。</text>
<title>四月初吉。送季文之黃驪。</title>,<text>今日送君去。昨日纔送春。送春尙可惜。那堪復送人。</text>
<title>次西溪韻</title>,<text>貧居雖苦我猶甘。草屋新成架四三。從此柴桑存晩計。不妨高臥弄孫男。</text>
<title>朴惠叔 泰迪 次杜律求和。口呼以應。</title>,<text>翠壁嶙峋擁碧流。中開一壑地偏幽。新榮洛北辭烏帽。舊伴江南慣白鷗。生計任他空似磬。世情堪笑曲如鉤。晴窓賴有書千軸。前哲心期卷上求。</text>
<title>孤山秋詠</title>,<text>天外秋聲雁帶來。碧蘿叢裏小菴開。瑤潭露洗寒沙淨。玉洞霜飄亂葉堆。僧伴宿雲歸遠寺。客隨新月上高臺。山翁醉後成高臥。牀下殘棋散綠苔。</text>
<title>次李治甫 畬 見寄韻</title>,<text>故人住在驪江上。秋水精神玉雪襟。安得切磋長對榻。每懷文酒昔聯衾。離愁黯黯空看月。箴語諄諄在惜陰。歲暮幽貞期永保。百年相照是丹心。</text>
<title>與李子雨 濡 遊上嶽。夜宿桃花洞。丙辰</title>,<text>象外雲山別有天。世間誰識此人煙。春潭正漲桃花水。報與漁郞莫浪傳。</text>
<title>別李子雨歸洛</title>,<text>寂寞江天小逕深。故人多意此相尋。孤帆忽逐春風去。煙水茫茫恨不禁。</text>
<title>次越山李使君 光迪 韻答寄</title>,<text>坐藉堆紅當錦茵。柴門獨掩萬峯春。山中車馬誰相過。案上圖書只自親。有口莫須談世事。無營端合養吾眞。村翁報道新醪熟。時赴東家與北隣。</text>
<title>次行上人軸中韻</title>,<text>空門本自怕心氛。乞句奔忙爾太勤。何似碧山淸夜月。獨敲寒磬臥秋雲。</text>
<title>寄贈李治甫</title>,<text>春江別恨正難堪。尙有前期在碧菴。病稚關心遵捷路。仙莊引領阻歸驂。離愁桂魄光初漲。佳約楓巖葉盡酣。待得山窓新釀熟。滿帆秋色上龜潭。</text>
<title>次任大仲贈行韻</title>,<text>家在千山萬水交。白雲紅葉掩蓬茅。經綸天地期何左。陶鑄皇王計已抛。澗飮霞棲眞計活。松風竹月恣評嘲。一聲長嘯希音在。安得師襄和土匏。</text>
<title>寄伯靜 丁巳</title>,<text>仙島歸裝滿袖秋。峽雲江路枉征騶。斜陽移席古臺迥。細雨聯牀淸夜幽。別恨空牽千里夢。離情叵耐一春愁。書來莫問殘生事。無恙滄波臥釣舟。</text>
<title>偶吟</title>,<text>小雨初晴後。孤舟薄暮時。寂寥翁獨坐。江水意俱遲。</text>
<title>任大仲移書索詩吟寄 庚申</title>,<text>梅花落盡柳初舒。古峽春生細雨餘。獨夜空山千里夢。多情京國一封書。幾時仙尉荊門隱。依舊先生錦里居。世事卽今唯涕淚。可能文酒更相於。</text>
<title>淮陽使君李子雨將赴任所吟寄</title>,<text>官居知在白雲間。馬首楓林葉葉丹。千里江南病處士。玉峯秋色夢中看。</text>
<title>李參議 柙 挽 庚申</title>,<text>舊賢今日拔茅茹。聽說天官席久虛。老柏經霜方聳壑。文奎收彩忽歸墟。百年湖上雲林在。千首人間咳唾餘。灑涕秋江添宿愴。不唯庭玉弟兄如。</text>
<title>寒碧樓次沖菴韻</title>,<text>碧玉巖崖古。丹霞洞府幽。鶴歸雲際寺。人倚月邊樓。一笛空江夜。千山落木秋。孤舟何處客。繫纜白蘋洲。</text>
<title>辛酉春帖</title>,<text>舊臘窮前日。新春始此朝。功程如可進。鬢髮未嫌凋。浩氣陽俱長。機心雪共消。林泉老不厭。世事鹿藏蕉。</text>
<title>次尹公度韻</title>,<text>此地逢迎本不期。相看脈脈喜還悲。孤懷到底皆堪涕。不忍從君展舊詩。公度先君子作十韻詩。評一時儕流。首句論吾先子。詩意如此。</text>
<title>舟中呼韻</title>,<text>夕陽伊軋動歸橈。煙水茫茫極浦遙。疏雨一番寒食節。柳條初綠卷南橋。</text>
<title>寒碧樓次崔府伯 後亮 韻</title>,<text>官居寂寂似禪關。世外人煙積翠間。坐客癯形皆道骨。使君華髮卽童顏。千年洞府風雲祕。百尺樓臺日月閒。何用別尋玄圃去。鶴巢桃岸是仙山。</text>
<title>次尹公度見贈韻</title>,<text>年來落落曉星如。不道郵軒近野居。書到山花纔謝後。眼開江月欲生初。深情繾綣知何報。佳約丁寧莫遣虛。不恨鄕家風味薄。園葵宜折水宜漁。</text>
<title>次府伯韻</title>,<text>來來去去摠隨緣。底事勞勞悵此筵。無論別後相思苦。纔到江船已惘然。</text>
<title>府伯再用前韻求和次呈</title>,<text>疏籬短短竹爲關。小築蕭然水石間。雨捲江聲增意態。雲開嶽色展容顏。靜來書卷方知味。興到啽哦只博閒。待得新秋佳月上。一樽賓主對屛山。</text>
<title>觀水軒次府伯韻</title>,<text>琪樹泠風曉色催。滿天星月下層臺。臨江更有依然恨。未厭孤舟去又來。</text>
<title>曉發碧樓。望龜潭而作。</title>,<text>紅樹千山路不分。洞門深處見孤雲。扁舟可泊仙潭下。嶽寺疏鍾帶月聞。</text>
<title>朝坐正方西樓</title>,<text>夜伴孤僧臥碧山。上方高絶白雲間。朝來指點沙門外。萬壑秋光葉葉丹。</text>
<title>寒碧樓。次九畹先生韻。</title>,<text>滄桑陳迹白雲愁。上界何年記玉樓。獨有仙鄕餘物色。靑山紅葉古今秋。</text>
<title>有僧向伽倻。吟寄楓溪。楓溪僧明察號。</title>,<text>問爾何時到碧山。一筇南極路漫漫。離情不盡西江水。莫逐孤雲去不還。</text>
<title>公度虛枉。留詩壁上。次韻以謝。</title>,<text>故人前夜屈行軒。正値湖山水月昏。翁返蓬廬瞻手墨。客歸苔逕有蹄痕。生嫌好事多魔障。尙幸公程過峽村。花欲開時新酒熟。箇中勞想不須言。</text>
<title>丹陽申處士 益謙 家。次淸風府伯韻。</title>,<text>峽坼還昭曠。溪山畫裏開。棲霞君獨樂。帶雨客重來。晩葉明蘿逕。秋香映菊杯。雲巖有宿約。携手上層臺。</text>
<title>寄贈方伯尹汝休 嘉績</title>,<text>千峯落木掩柴關。玉節居然到此間。半世悲歡江上酒。十年離合夢中顏。交情老去看如水。高義由來仰若山。別有前期南嶽在。雲臺春日共躋攀。</text>
<title>次府伯除夕韻</title>,<text>千峯積雪映窓明。悄坐寒宵感慨生。宇宙百年身易老。江湖一臥歲頻更。荷裳世外要藏迹。布鼓人間誤竊聲。從古知言高剌史。故鄕今夜未歸情。</text>
<title>驪江謹次尤菴先生韻 癸亥</title>,<text>羈愁忽忽上眉端。暫借金罍強解顏。世道卽今三峽水。人情從古九疑山。誰將大義伸天下。空使孤臣泣路間。可愛龍門靑不老。一區風月有餘閒。原韻終南不及此憂端。孰是莘伊孰是顏。日月常明弘濟洞。淵源誰沂武夷山。愚庸最出冠紳下。禮待慙非季孟間。況也昌辰多謗議。令人長憶野寬閒。</text>
<title>興元舟中。畏齋李公次退溪東湖留別韻。以別尤菴老先生。先生亦次之。仍命續而和之。遂構拙以呈。</title>,<text>悠悠世事付東流。一棹飄然去不留。日暮長安還入望。欲將滄海較深愁。</text>
<title>陪尤菴先生往遊巴串仙遊洞暮歸 二首</title>,<text>紅樹千山葉葉秋。白雲深鎖洞門幽。閒隨杖屨看淸泚。爭似潭溪幾曲流。其二日暮歸來滿袖秋。千峯回首轉淸幽。不知何處仙源是。空有寒泉百道流。</text>
<title>堤川宰崔汝明 錫晉 置酒於後山李茂叔 天㘽 家。座中口占。</title>,<text>處士堂中太守杯。江天十里故人來。相逢一笑催歸思。猶勝山陰雲棹廻。</text>
<title>看金丈 壽增 谷雲圖。次帖上諸勝韻。甲子</title>,<text>重重煙霧鎖千巒。底事先生住此間。九曲寒溪秋月照。憐渠恰似武夷山。</text>
<title>題上仙巖</title>,<text>乙丑夏。余與伯凝。選勝丹丘山水。窮仙巖上流。至獨樂城下。訪諸樵叟。得所謂遮日巖者。幽深奇異。眞壺裏乾坤也。其水石之佳絶。比兩仙巖不啻倍蓰。不知退翁之記蒼石之誌。何故漏此耶。從古遊人足迹未到。而今忽邂逅。爲吾輩所得。莫是顯晦之數。存乎其間耶。余年來久廢啽哦。此不可無識。聊題一律。行到地窮處。披雲路轉危。還探千古祕。更得十分奇。鶴去尋無迹。仙遊問幾時。居然我泉石。茅棟百年期。</text>
<title>府伯谷雲金丈忽起尋源之興。要與同行。而病未能焉。歸贈一絶。次韻以呈。</title>,<text>仙巖秋色政佳哉。萬壑秋霜錦帳開。淸夢忽隨飛舄去。玉簾臺畔共徘徊。</text>
<title>丙寅春。函丈自華陽作俗離行。是行余與閔士昂 泰重，宋敍九 疇錫，李同甫 喜朝 及少輩十餘人從。先生以背核不得轉向俗離。自空林由道明白雲路徑還華陽。只吾輩相携而行。蓋先生命也。不勝悵然。各賦一絶。丙寅</title>,<text>花間不見小車來。可奈魔兒太劇猜。流水白雲渾惹恨。每逢佳處謾徘徊。</text>
<title>中獅子菴</title>,<text>踏盡仙山萬樹春。泠風飄散滿衣塵。巖間小路招提近。林外淸香解引人。</text>
<title>文壯臺</title>,<text>雙袂飄飄擧半空。上淸消息若相通。岡巒直接咸關北。日月平臨若木東。宇宙無涯人許少。山河極望意難窮。三杯濁酒添豪興。脚底扶搖萬里風。</text>
<title>自俗離還到大碧川</title>,<text>去時芒屩暫遲徊。歸路靑簔帶雨來。客意悤悤餘戀在。澗花空自盡情開。</text>
<title>次先生韻送別諸友</title>,<text>玉樹交柯映。芝蘭滿室香。春風十日樂。臨別尙嫌忙。</text>
<title>次竹窓李先生 時稷 諡宴韻</title>,<text>斯文忠穆李先生。大節堂堂孰與爭。宇宙百年存至恥。斗山千古仰鴻名。光揚節惠斯爲美。奔走觀瞻各盡情。盛事鋪張從吏部。新篇聊寓景仁誠。</text>
<title>閔士昂除金井驛丞。拙句吟寄。丁卯</title>,<text>江岸春光雪裏廻。故人消息帶寒梅。孤雲一出何時返。桂樹山空月滿臺。</text>
<title>府伯尹子由 以道 投紱而歸。索別詩。吟呈。</title>,<text>梅鶴孤山歲月悠。丹砂句漏已廻秋。江村細雨沙棠槳。雪夜疏鍾古寺樓。勝事須臾還惜別。前期渺闊益堪愁。唯應借冠誠冞切。未保歸田得自由。邑民方請留於方伯故末句云</text>
<title>槐峙道中</title>,<text>萬樹秋陰一澗賒。洞門深處白雲多。穿蘿細路隨僧導。僧亦迷茫奈爾何。</text>
<title>平康太守李同甫到正陽寺。一絶以寄。和奉。</title>,<text>聞道癯仙喚鶴驂。蓬萊頂上憶江南。江南逋客偏多病。萬二秋容夢裏探。</text>
<title>平沙閔士昂以其壁上諸作送示求和</title>,<text>重重煙霧洞天深。可愛淸流與茂林。靜坐默觀千聖意。高居肯許一塵侵。已從叢桂期終老。暫謝柴荊豈素心。待得歸來賦就日。孤琴蘿逕慣相尋。士昂方爲金井驛丞。屢欲投紱。而不敢強拂親意。趑趄未決。故詩意如此。</text>
<title>觀水軒次谷雲丈所寄韻</title>,<text>去思何時已。公堂又躡登。依然疇昔夜。細話五更燈。昨年谷雲宰淸風。其從子仲和令公今又來莅故云。</text>
<title>宋希文 晦錫 挽</title>,<text>良直應天賦。文華更早成。師門有是子。士望幷難兄。倏忽人間世。凄涼雪裏塋。孤孀那忍見。無語慰先生。</text>
<title>李君晦 遇輝 作小堂於廣陵。扁以聽溪。謁尤菴先生四韻詩揭壁上。以書求和。謹步其韻。</title>,<text>幽澗之陰小築成。煙霞無恙老書生。故山松柏瞻依近。前哲風聲挹想淸。花塢日長禽鳥樂。柳塘波闊蟹魚呈。明窓靜對眞經坐。此味人間問孰爭。峒隱滄江祠在堂之南。故云前哲風聲。</text>
<title>德周寺次韻題天遠上人軸</title>,<text>故郭連雲岫。關防壯一方。興衰閱幾代。制作自羅王。石老莓苔暗。山空松桂香。層氷阻絶頂。杖屨趁春陽。</text>
<title>鶴</title>,<text>江梅發後酒初熟。嶺月來時人不眠。孤影婆娑竹塢下。淸音寥亮雪窓前。</text>
<title>復次籠水韻呈谷雲丈</title>,<text>幾道鳴泉幾疊巒。仙家知在白雲間。儂心正似庭前鶴。孤夢秋飛桂樹山。</text>
<title>寄李啓以安邊東閣</title>,<text>鶴浦煙霞祕。蓬山桂樹香。鸞驂我欲訪。鳧舄子先翔。杳杳佳期闊。悠悠別夢長。空懸秋夜月。千里共淸光。</text>
<title>宿上臺贈宗煕上人 二首○庚午</title>,<text>聞說秋山葉正紅。孤筇催入白雲中。上方月色明如晝。相對蒲團萬慮空。其二飄然衫袖御泠風。大地山河一望通。月上中天銀海闊。人間煙雨正濛濛。</text>
<title>卽事</title>,<text>絶無人事到山家。散帙隨緣老眼遮。小雨聲中殘夢覺。滿庭零落碧桃花。</text>
<title>詠高山七曲。用武夷櫂歌韻。尤菴先生次第一韻。命同志人各次九曲韻。</title>,<text>七曲楓巖倒碧灘。錦屛秋色鏡中看。悠然獨坐忘歸路。一任霜風拂面寒。</text>
<title>華陽感懷。敬次先生海中寄示韻。</title>,<text>石逕筇痕尙宛如。草堂寥落小梅孤。溪雲嶺月依依處。慨想音容怳有無。原韻相離涉夏意何如。猥說年前德不孤。萬里滄溟消息斷。連牀能憶舊時無。</text>
<title>又用前韻</title>,<text>尊周大義日星如。斯道于今阨且孤。此日獨來尋舊宅。山禽能識我心無。</text>
<title>次李同甫見贈韻</title>,<text>有蘊何嘗說與人。憑君披露愴懷新。門前深雪應依舊。座上春風奈莫親。已矣斯文堪下淚。看來時事只傷神。他年靖獻重泉下。歲晩丹心各保眞。</text>
<title>和季文詠梅雪</title>,<text>枕畔花如雪。庭前雪似花。虛窓先曉白。疑在水晶家。</text>
<title>哀趙耘之 從耘</title>,<text>梅窓居士趙耘之。今世古人吾見伊。嗜善若甜天所得。逃名如箭衆還疑。百年意氣淸樽酒。千古精神水墨枝。惆悵門庭此寂寞。哭君重爲哭滄師。</text>
<title>閔士昂挽</title>,<text>痛切山頹淚血斑。同門賴有碩人寬。方瞻嚴雪昂霄柏。誰意繁霜敗谷蘭。蠟屐雲岑陳迹在。孤琴蘿逕舊盟寒。空餘十里平沙水。長帶淸風瀉碧瀾。</text>
<title>韓上舍 永徽 以其先人遺舍在南原北溪。將挈家往居。以書徵詩。題寄。</title>,<text>太守林亭枕北溪。思歸未暇志空齎。大郞近厭塵中住。舊業行尋物外棲。繞屋松篁淸浙瀝。盈田芝木綠萋迷。帶方自有吾先躅。早晩孤筇踵子携。先曾祖考嘗於昏朝時。盡室寓南原餘十年。不佞每欲一訪其遺躅而未能。故落句及之。</text>
<title>題鄭仲淳 澔 攀桂堂</title>,<text>漠漠高山桂樹叢。丹崖秋月幾年空。故人忽作霞棲計。今世還看木食翁。莫放天香蘿逕外。好藏淸艶白雲中。攀援歲暮吟招隱。千載心期晦老同。</text>
<title>老峯閔相公哀辭 二首</title>,<text>泰嶽其頹瑞鳳亡。巋然獨立是靈光。不遺一老知何意。欲扣天門問紫皇。其二秋日楊原四尺封。空敎志士淚盈瞳。只應弘濟山頭月。照徹孤臣不昧衷。</text>
<title>兪義州 命一 挽 三首</title>,<text>竹梧鸞鵠萃高門。德氣終符長者言。今世斯人何處得。沖襟元絶一塵渾。其二童稚交情到鬢斑。十年離別夢中顏。漳濱一疾違長訣。淚灑秋風江上山。其三年來師友盡山丘。牢落江關只白頭。在世如今何所樂。羨君長逝百無憂。</text>
<title>次李治甫舟中見寄韻</title>,<text>長江日日走西州。離思滔滔水共流。昨夜秋風佳興發。山陰何待雪中舟。</text>
<title>趙子直 相愚 左遷瑞山。以彩牋求詩。題寄。</title>,<text>海邑棲遲玉署郞。猩袍猶染御爐香。從他世路千層浪。自信吾心一寸剛。否泰關天宜順應。行藏有道好商量。溫仁莫或妨持守。硬著筋梁更激昂。</text>
<title>酬任大仲</title>,<text>眷彼丹山上。飄飄有羽客。披霞弄明月。汲水餐乳石。我欲從之遊。晤言以永夕。天寒雪滿路。矯首迷仙迹。</text>
<title>華陰二詠</title>,<text>夫子默無語。仰視空霑襟。莫言百世下。無人知此心。右有知堂○堂有諸葛武侯，梅月堂眞像。朱子嘗記武侯祠而曰。後之來者。尙有以識余之意也。梅月公亦云後世必有知岑者。堂名以此也。其二山簷午陰轉。雲木生微涼。倦來倚烏皮。悠然道心長。所樂在靜中。何須和我忘。右隱几</text>
<title>宋參判道源 光淵 挽</title>,<text>江湖一臥鬢成絲。晩擢天官際盛時。自信淸裁爲玉雪。肯隨流俗受磷緇。纔看繡服臨蓬戶。誰報丹旌向海湄。士類如今凋謝盡。哭公非但哭吾私。</text>
<title>梁生 擎宇 挽</title>,<text>關山千里訪師時。志士心肝歲暮知。何處荒原埋玉樹。楚些秋日不勝悲。</text>
<title>鵲山村歸路口占</title>,<text>踏盡巖花步屧香。下山嵐翠濕荷裳。溪雲更釀霏霏雨。嫌我歸裝太劇忙。</text>
<title>次任大仲韻 二首</title>,<text>嶺月來花社。山翁起整衣。重來有好客。且莫掩柴扉。其二對坐花香裏。何嫌露濕衣。明朝分手後。寂寂閉山扉。</text>
<title>李判書美叔 秀彥 挽 丁丑</title>,<text>姦黨碑中姓字香。西歸八座望猶颺。威風澟肅霜臺筆。晩節優閒綠野莊。世道已焉公奄忽。斯文喪矣孰扶將。餘生踽踽知何樂。却羨先歸丈席傍。</text>
<title>次任大仲韻。別慶尹洪叔範 得禹。</title>,<text>有約鷄林伯。淹留錦里家。離懷俱白首。節物又黃花。老病從吾懶。功名付爾華。休辭永淸夜。明日各天涯。</text>
<title>老先生易名之典。實世道斯文一大慶也。攀桂學士鄭仲淳。以一律志喜。聊敢奉和。</title>,<text>聞道天官奉誥行。堤邊環覩簇諸生。光揚節惠新恩煥。崇報儒宗舊典明。玉檻想知文祖喜。玄臺應激老臣誠。從今日月光輝赫。不恐陰邪撼聖情。</text>
<title>次鄭仲淳韻</title>,<text>昨夜江南春又回。東風無限上寒梅。高吟㶚水橋邊孟。豪興梁園雪後枚。好會從容携舊侶。良宵淸靜引深杯。淵明栗里成閒趣。不向東華夢作媒。東華一作紅塵</text>
<title>李鎭安儀卿 羽成 挽</title>,<text>靑春魁甲相公孫。爭覩雲溟大翼鶱。荀令奇才從薄宦。楚招何處返孤魂。離懷謾託前宵夢。眷札空披隔歲言。三十七年如一瞥。榜中辛巳幾人存。</text>
<title>酬丹丘使君。兼呈明府座下。</title>,<text>暇日雙仙蓋。聯翩古寺門。有書期此夕。無路踐前言。水闊波濤壯。山深霧雨昏。淸遊空悵望。排悶強開樽。</text>
<title>次元命汝 聖兪 府伯韻</title>,<text>日暮柴扉掩故遲。呼童敎報繫舟時。使君今夜留佳約。應趁蟾光滿菊籬。</text>
<title>次府伯詠梅韻</title>,<text>使君東閣貯新梅。雪裏淸香滿樹開。待得月明携酒訪。丹丘須喚羽衣來。</text>
<title>金監司仲惠 盛迪 挽</title>,<text>淸秋玉節過江濱。傾蓋歡情若素親。別夢長懸錦水月。前期唯待島潭春。仙樓作記催新召。衮扆繩愆失舊臣。珍重問書猶未報。一回披讀一霑巾。</text>
<title>丹丘守任大仲。秩滿西歸贈別。二首</title>,<text>天敎吏隱近山翁。幾歲泉聲嶽色中。琴鶴忽隨孤棹去。玉潭秋月與誰同。其二衰齡那是別離時。白首風塵也不宜。錦繡巖崖秋又近。分山舊約莫相違。</text>
<title>別後翌日。寄任大仲行中。</title>,<text>坐到宵分月上遲。寂寥山檻獨憑時。孤舟渺渺煙波闊。江樹江雲不盡思。</text>
<title>別鄭仲淳赴東萊</title>,<text>爭賀朝陽瑞鳳鳴。誰敎一范鎭邊城。應知威信孚蠻俗。朱雀千秋繫大名。</text>
<title>李君晦大夫人挽</title>,<text>五福人間備者稀。夫人盛德享之宜。專城榮耀餘三紀。綵服曾玄過百斯。寶婺忽沈南極彩。春暉長帶北堂悲。從玆慶國牋書斷。撫往傷今涕自垂。</text>
<title>與府伯及丹丘倅金文仲 昌錫 會霧巖寺</title>,<text>松檜深深洞。招提第幾層。使君賓與醉。高閣月俱登。歲暮千峯雪。天寒萬壑氷。疏林度淸磬。拜佛一孤僧。</text>
<title>權海州 秀萬 挽</title>,<text>歎我功緦少。看君若從親。誰知伯季訃。相續後前旬。禍慘疑天道。門衰失善人。唯餘海邑札。一讀一霑巾。</text>
<title>次谷雲金公寄贈韻</title>,<text>世道看看西日頹。今時誰復慕尤齋。春秋一部無人讀。從此東方髻盡魋。原韻十年遺慟泰山頹。千里相思寒水齋。勉學從知天不忘。人間何患有倉魋。</text>
<title>仙巖歸路。口占寄丹丘遊伴。</title>,<text>白玉鋪陳錦繡屛。虹光雪色鏡中明。歸來如罷瑤臺夢。尙有仙風滿袖淸。</text>
<title>李相仲庚 世白 子婦挽</title>,<text>相國常稱是婦賢。虔莊夙夜禮無愆。高門福慶方全盛。夫子榮華正妙年。一夜霜風凋碧蕙。百年瑤瑟斷朱絃。眼前遺稚呱呱泣。想得慈懷倍慘然。</text>
<title>園林鄭處士晩昌 普衍 改葬挽 庚辰</title>,<text>高人昔入山中隱。遊屐乘春訪釣臺。氣像正欽千仞壁。襟懹那見一分埃。追思往迹都如夢。重閉泉臺不勝哀。吾道秖今零替甚。可憐何處覓君來。</text>
<title>仙巖次府伯李汝九 箕洪 韻</title>,<text>世外奇遊幸與同。淸霜初落正酣楓。不妨分占華山半。共老泉聲嶽色中。</text>
<title>李富平樂甫 賀朝 挽</title>,<text>華陽門下昔逢君。玉樹淸標廻出群。學術詞章傳業遠。儒林循吏播名芬。浮生忽忽嗟粱夢。吾黨寥寥痛蕙焚。遙想夫人堂上泣。不堪哀淚灑秋雲。</text>
<title>成達卿 晩徵 還次韻以贈</title>,<text>澹澹寒江水。澄澄秋月輝。治心期似此。珍重勉君歸。</text>
<title>次攀桂韻</title>,<text>閉戶深山送晩年。沈潛墳典意犂然。眞經業已硏精蘊。朱訓行當了大全。察己工夫幾處密。治心節度靜時先。期君日造高明域。千聖相傳庶不愆。</text>
<title>別李啓以赴燕</title>,<text>風霜歲暮動行旌。薊樹燕雲萬里程。履險若夷臣子分。臨衰恨別故人情。歌聞易水思荊軻。路過東溟感魯生。珍重千金好跋涉。平生忠信試今行。</text>
<title>德周寺次忠牧金仲剛</title>,<text>筍輿伊軋翠微間。絶頂孤菴面勢端。上接璇霄纔一尺。前臨螺髻列千巒。淸秋選勝眞奇事。落日登高亦壯觀。醉後泠風携滿袖。岫雲林鳥一時還。</text>
<title>寄任大仲</title>,<text>長宵不寐伴孤燈。歷數人間少舊朋。歲色將窮春又近。水村消息杳難承。</text>
<title>李監司大規 宏 挽</title>,<text>玉節臨樵社。寒燈對夜深。憂時數莖髮。話昔十年心。萬事成陳迹。孤魂返故林。空隨舊父老。淚灑召棠陰。</text>
<title>金生崇謙挽</title>,<text>三洲儒望斗山如。詩禮趨庭有伯魚。目若明星顏玉雪。神侔秋水句瓊琚。天生美質胡殲我。世鮮英才最惜渠。滿室書香皆古迹。西河至痛若爲紓。</text>
<title>谷雲金公挽 辛巳</title>,<text>少日淸陰賢子弟。晩年師友華陽翁。襟懷秋月明寒水。勢利浮雲過太空。晉室高風推靖節。鹿門淸德仰龐公。溪山寂寞無人管。猿鶴哀號桂樹叢。</text>
<title>贈尹生三擧</title>,<text>半畝荷塘列四梅。百花香裏小堂開。主翁靜對朱書坐。胸次那容一點埃。</text>
<title>李同甫大夫人挽</title>,<text>淸江沙老二名門。夫子修齊晩更敦。兩胤早承師敎篤。三遷咸服母儀尊。北堂榮耀專城養。南極星文寶婺昏。遙想大連深墨面。不堪題挽淚頻捫。</text>
<title>仁顯王后挽詞</title>,<text>天降女中聖。雙明夢叶祥。精英毓驪嶽。德性象春堂。早奉神靈統。咸歌窈窕章。重霄驚蝕月。黃道慶回光。夙夜心常小。宮闈化益彰。珥簪戒御寢。珠具絶私筐。佇獲神明護。何期疢疾長。軒躔報祲氣。騩馭上雲鄕。率土爭號慕。旻天奈杳茫。宸情轉慘憺。行錄極哀傷。曉月廞儀儼。悲風舊殿涼。千秋彤史上。徽則照煌煌。</text>
<title>宋判書 奎濂 夫人挽</title>,<text>先生孫女相公妹。八座夫人大諫慈。七十人間琴瑟友。一雙庭下鵠鸞兒。古來完福誰能似。自是深仁享得宜。後谷他年參長者。可堪追憶起居時。</text>
<title>發向華陽。歷叩丈巖。次攀桂韻。</title>,<text>仙家知有別般春。來路新花解引人。疏雨一番溪上過。石壇松社淨無塵。</text>
<title>華陽次攀桂韻</title>,<text>春光依舊上梅枝。人事如何異昔時。想像儀形渾似夢。獨來山月更添悲。</text>
<title>哀洪叔範</title>,<text>師門聲譽譪當時。皎皎臨風玉樹姿。端委巖廊人所待。棲遲郡邑命之奇。天生英俊終何用。身沒妻兒不救飢。半世金蘭渾一夢。白頭西望淚如絲。</text>
<title>和贈傳諭史官洪仲熊 禹瑞 ○壬午</title>,<text>天書遠降水雲鄕。仙史身邊帶御香。綺語星星驚俗眼。窮山草木亦輝光。</text>
<title>敬次尤齋先生韻贈趙善伯 嗚世</title>,<text>歲己亥。善伯隨其先大夫來在懷德衙中。束脩請業于老先生門下。翌年其先大夫毀於方喪。卒於官次。後十年善伯與其弟聲伯。奉慈闈卜居于大雅洞。距蘇堤僅一喚地。蓋密邇師門。要作依歸之計也。先生嘉其謹守家法。孝友勤學。嘗作四韻詩以獎之。一日善伯出示余。余泣而步其韻。嗚呼。山頹樑壞。放仰無所。尊所聞行所知。以無負平日敎育之意。豈非吾與子之責乎。勉之勉之。時菴風懿昔聞師。篤學高情士友推。嗣子曾知懹縣印。遺芬不沫去思碑。賢孫繼述無休替。天道栽培合永綏。擇里近仁爰得所。當年嘉獎見斯詩。</text>
<title>鄭生載文 龍河 挽</title>,<text>淸新句法踵三淵。玉雪風襟乃祖傳。他日可量孺子進。一時爭誦仲舒賢。風燈忽忽浮生促。落木蕭蕭素紼翩。遙想堂中鶴髮慟。不堪哀淚灑寒煙。</text>
<title>贈成達卿</title>,<text>寒天匹馬遠相尋。炯炯氷壺一片心。秖今吾道何寥落。努力工夫惜寸陰。</text>
<title>贈韓德昭 元震 ○二首</title>,<text>妙歲高才學孔朱。說經精博似君無。辛勤遠訪漁樵社。何幸殘年德不孤。其二秋風匹馬扣荊關。歲暮歸程雪滿山。尙爾臨分情黯黯。重尋須趁澗花斑。</text>
<title>次宋生 和源 韻</title>,<text>尤翁在後晦翁前。十載煌煌道脈全。世運秖今昏閉甚。斯文大任更誰傳。</text>
<title>禹令公 弘成 去壬午司馬。今年回甲。諸孫設壽席。公年八十六。而尙康旺無恙。能健倒大白。誠稀有之奇事。余聞而羨之。以一絶奉賀。</title>,<text>三淸舊曾歲重廻。雪鬢韶顏引壽杯。恰似蓬萊鶴上客。滄桑閱盡醉瑤臺。</text>
<title>雩沙李相國仲庚挽</title>,<text>雍容德器儼儀形。正笏巖廊百府傾。憂國寸心長耿耿。中流一柱獨亭亭。急賢東閤門常闢。遺恨西江浪未平。今日此翁何處得。可憐天不眷生靈。</text>
<title>次李治甫留別丹丘宰韻</title>,<text>仙舟朝迓綵雲間。夕送丹丘羽蓋還。流下花灘已暝色。霽天新月滿江關。</text>
<title>次李治甫韻</title>,<text>江南秋信雁來傳。一夜千山錦繡邊。欲訪仙區無伴侶。勝遊長憶彩雲船。</text>
<title>韓永叔 弘祚 臨行求一言書贈</title>,<text>高才正路自超群。遠訪窮山意太勤。我受先師一直字。臨分持以贈吾君。</text>
<title>寄兪公佐 相基 嘉林田舍</title>,<text>玉洞淸幽遠世塵。煙霞無恙碧山春。淵明賦後餘千載。歸去田園見一人。</text>
<title>次朴士元 光一 詠萬東祠韻二絶 甲申</title>,<text>麥秀殷墟淚萬古。經天大義孰張皇。海東獨切京周念。正是重泉一線陽。其二俎豆莘莘蘋醴香。洋洋陟降二先皇。世人不信巴翁敎。須把虞歌問紫陽。</text>
<title>文谷金相公 壽恒 遷葬挽</title>,<text>天上仙翎瑞世姿。雍容廊廟百僚儀。一時同道華陽老。千古傷心竹樹詞。劍履依俙龍殿夢。桓楹煒爀象監治。秖今時事艱危甚。攬涕重吟殄瘁詩。</text>
<title>李知事 堥 挽</title>,<text>龜川脚下難爲孫。公乃言人不敢言。中歲優閒由一病。晩途完福備三尊。此生於世將安仰。先友如今更莫存。錦里逢迎夢裏事。秋風哀挽獨傷魂。</text>
<title>贈丹丘宰金文仲</title>,<text>商嶺仙人至。丹丘羽客來。山翁倚半醉。更喚紫霞杯。</text>
<title>守一菴。與成達卿共宿夜吟。</title>,<text>漠漠高山梵宇開。燒香默坐萬緣灰。高朋講到先天學。妙旨尋從太昊來。一水縈廻明似鏡。千峯環擁翠成堆。暮年活計斯爲足。肯向人間浪首回。</text>
<title>次李治甫韻 二首</title>,<text>孤筇秋入白雲間。仙嶽淸風滿袖還。只恨故人違宿約。遙聞赤舄向天關。其二幽棲無恙寄東丘。江閣逢秋憶舊遊。今日又違寒碧老。不堪臨水送歸舟。原韻丹丘流水出人間。泛下扁舟送我還。想得洞天秋已晩。幾重紅樹隔仙關。歸來寂寞臥林丘。一夢依俙水石遊。最憶洞中相迓處。降仙臺下倚蘭舟。</text>
<title>題有斐軒</title>,<text>君軒扁有斐。我志在含章。正好相磋切。方期學日將。</text>
<title>次李汝九韻</title>,<text>山寺逢迎又水涯。從容佳話到參斜。邇來處處朋簪盍。何幸殘年勝事多。</text>
<title>別李可久 頤根 南歸</title>,<text>千峯積雪掩柴扉。何意高人儼遠騑。佳話未終還惜別。若爲維縶白駒歸。</text>
<title>金文仲自丹陽將赴南原任所。索別語書贈。</title>,<text>帶府迎新守。丹丘送舊官。仙風陶葛輩。政化龔廉間。鶴氅尋方丈。烏巾臥廣寒。人間十全福。誰與此翁班。</text>
<title>金相國 構 挽</title>,<text>艱危須仗拔群才。契合昭融位上台。自許孤忠唯盡瘁。誰知純孝不勝哀。主恩未報魂應泣。時運多乖鬼亦猜。緩急無人當一面。可憐何處覓公來。</text>
<title>黃同知 世楨 挽</title>,<text>少日師門第一流。危言中歲瘴鄕投。明時佇見天衢闊。恩爵還由海算優。立雪山窓渾似夢。訪花江國幾經秋。顧瞻先友今誰在。悼念平生涕不收。</text>
<title>奉和大報壇御製韻 二首○乙酉</title>,<text>神皇盛德尙尊親。至澤洋洋萬億春。百變滄桑宗仰切。一壇圭壁享儀陳。回瞻宇縣顚冠屨。可耐男兒戴幗巾。赫赫雲章在繼志。盈廷群彥倘能遵。其二黼座紅雲儼若親。東韓一域大明春。籩罍秩秩精誠合。冕服煌煌縟禮陳。帝德如天宜粉骨。宸章揭日自霑巾。中原父老應延頸。列祖遺謨正可遵。</text>
<title>送副使黃敬之 欽 赴燕</title>,<text>落木蕭蕭霜滿天。故人西去幾時旋。征軺遠逐燕山月。客路斜穿薊樹煙。日下已嘆顏色阻。天涯奈絶信音傳。知君慣誦詩三百。專對何方不沛然。</text>
<title>追次洪榮川 天敍 留贈韻</title>,<text>天下傷心事。病中分手時。又逢新節物。空詠舊離辭。路遠書宜罕。山長夢亦遲。殘生能幾許。餘日摠相思。</text>
<title>別李子夏 萬亨 賦歸之行</title>,<text>此別俱衰暮。重逢那有期。如何訪臨日。又是病沈時。苦語未能盡。離懷空自持。春江渺煙水。兩地一般思。</text>
<title>送尙牧洪士中 萬選 ○丙戌</title>,<text>多年落落恨離群。晩喜奇緣在水雲。親友世間存者幾。兩翁今日不堪分。</text>
<title>鄭仲淳次明道韻要和書贈</title>,<text>寂寞空齋臥病身。門無俗客念無塵。高朋忽近天應借。麗澤相資道不貧。快活言談皇極旨。從容杯酒太和春。千秋勝事今誰似。一半華山二老人。</text>
<title>金積城 壽徵 挽 三首</title>,<text>子職髫齡盡。先生甚愛之。蓮科紅頰日。梅閣雪鬚時。古籕幾三昧。淸操媿四知。天生竟何用。餘慶六男奇。其二江岸猶嫌俗。移家上白雲。要成無牧社。甘與鹿麋群。佳約嗟虛墮。頻年悵遠分。居然已古迹。何處一孤墳。其三丁丑皇明曆。前秋手贈台。仍言先正意。更誦下泉詩。慷慨尊京義。凄涼念舊悲。斯人何處得。撫卷一霑頤。</text>
<title>次洪士中</title>,<text>秋來見月幾相思。每抱牙琴待子期。玉雪襟懷吾所愛。金蘭交契鬼應知。仙巖棲榻渾如夢。曦寺遊筇倘更隨。佳節淸樽看厚意。不堪孤坐擧香巵。</text>
<title>夜坐次思菴大隱巖韻</title>,<text>蕭蕭落木雨聲疑。正是山翁夢罷時。江月滿庭孤鶴唳。靜中淸興有誰知。</text>
<title>壽樂亭次鄭仲淳韻 二首</title>,<text>柴門獨掩翠微中。階下淸溪一鑑空。萬疊雲山俱是樂。百年疏糲豈嫌窮。非關景物探搜興。也驗身心動靜功。二字扁題遵聖旨。行看此道顯吾東。其二一道飛泉注石中。千峯蒼翠戛層空。安身小屋三間足。刻意群書萬理窮。曳杖高吟觀處樂。燒香默坐靜時功。孤琴蘿逕情朋至。話到深更月上東。</text>
<title>述懷</title>,<text>三十餘年臥草萊。是非何事耳邊來。初辭薄祿緣多病。晩負殊恩媿不才。已信淸康爲福德。還愁虛譽引愆災。一江風月吾家計。霜鬢蕭蕭世念灰。</text>
<title>柳統制 星彩 挽</title>,<text>少日儒門鼓篋曾。如何玉帳擁旄登。先生至訓猶存耳。烈祖遺音每著膺。北海身危腸似鐵。中原話到淚如繩。悲風錦水飄丹旐。病臥空山悼不勝。</text>
<title>農巖金仲和 昌協 挽 戊子</title>,<text>心交元自臭如蘭。治任歸來仰若山。天喪斯文公又逝。世無師表士何觀。明窓棐几渾依舊。秋月氷壺杳莫攀。皎皎衷丹神可質。空敎千載淚汍瀾。</text>
<title>李延豐子夏挽</title>,<text>火色炎炎己巳春。排雲一疏獨忘身。湘潭竹雨行吟客。凝閣香風坐嘯人。六載相從情莫逆。千山遙隔信難頻。海鄕何處埋賢士。每詠詩章濕盡巾。</text>
<title>詠畫中松根老僧</title>,<text>老宿癯容近百齡。長眉覆面目如星。低頭似聽松風響。知爾襟靈分外惺。</text>
<title>宋鎭岑 元錫 挽</title>,<text>師門先進曉星如。每仰蒼巖德有餘。惆悵斯文已寂寞。傷今撫舊只霑裾。</text>
<title>崔懷仁 愼 挽 二首</title>,<text>幽出喬遷古所臧。臨危不屈鐵爲腸。堂堂石谷堪同傳。留與千秋姓字香。其二華陽門下昔攻文。刻苦工夫歎出群。百變滄桑今哭子。廣陵何處一孤墳。</text>
<title>次李郞子猷 思徽 留別韻</title>,<text>老去情懷苦未裁。多君扶病遠尋來。淸秋落木添離恨。臨發休辭盡一杯。</text>
<title>贈李公擧 柬</title>,<text>空山病臥百無能。勝友來尋意勃興。此道如今不寂寞。多君高識日方昇。</text>
<title>次任大仲韻</title>,<text>秋日騷翁賦遠征。離懷搖颺似懸旌。休言雪嶠千重隔。夜夜南樓夢裏行。</text>
<title>洪正言 萬迪 挽</title>,<text>靑春雁塔擅魁名。再躍龍門大厥鳴。路闊蓬萊安步履。時多雲雨秉公平。文催白玉新樓記。詩悼丹丘古寺賡。鶴髮哀哀堂上哭。忍將何語慰賢兄。</text>
<title>申叔敬 憼 挽</title>,<text>病臥空山裏。君嘗負笈來。談經知善學。析理認高才。奧義疑頻扣。幽懷對輒開。師名吾蹙蹙。正路子恢恢。雲樹嗟長別。星霜問幾回。蘭華香播遠。薤葉露晞催。昆仲同歸盡。鬼神亦太猜。無言慰子夏。西望只霑腮。</text>
<title>直齋李汝九挽 二首</title>,<text>名祖昌言炳國乘。黃巴一疏克傳承。風霜絶漠腸如石。雲水仙官政若氷。谷口來尋漁社伴。隴頭空賁鶴書徵。孤琴蘿逕渾成夢。每憶曾遊淚滿膺。其二華陽陳迹涕常淫。晩計雲山舊約尋。鶴髮癯容瞻古雅。蠶絲至理玩精深。王孫不返悲春草。吾道愈孤痛士林。惆悵仁岑一片月。淸光依舊照溪心。</text>
<title>送季文赴松京任所</title>,<text>暮年雲水共婆娑。荊樹花邊事可誇。故國居留雄霸府。新秋離別杳煙波。主恩漸重私何顧。時象多危勉更加。七十餘生能幾許。功成歸計莫蹉跎。</text>
<title>宋判書 奎濂 挽</title>,<text>河南門下姓名香。弱歲蜚英侍御牀。雅望三朝卿月煥。優閒廿載老星光。方期海屋添籌遠。忽訝仙樓作記忙。赫赫家聲傳令嗣。士林收淚慰悲傷。</text>
<title>次韻送別尹瑞膺 鳳九 還歸</title>,<text>寂寞空山臥病辰。三旬喜對玉如人。離情不盡西流水。努力工夫在實淳。</text>
<title>李參判士受挽</title>,<text>河南門下早知名。執耳賢關士望傾。遇事恢恢治劇手。當朝侃侃出群英。危時放逐全貞操。平世功名止亞卿。白首空山哭舊侶。秋風落木助悲聲。</text>
<title>靜觀齋李副學 端相 遷葬挽</title>,<text>湖堂玉署早蜚英。一揖歸田望益傾。極意硏窮周太極。生平師友宋先生。煙霞芝洞留陳迹。詩禮中丞繼盛名。起自九原還入地。先靈在上沒吾寧。</text>
<title>送別舍弟巡撫之行 二首</title>,<text>江湖歲暮雁行分。渺渺關河接海雲。許國誠深私義淺。莫須臨別惱心君。其二關塞風霜凍錦袍。此時王事敢言勞。西州處處酒如海。珍重千金戒益牢。</text>
<title>李公擧設其親重牢宴一律替賀</title>,<text>吾友李公擧奉親盡孝。鄕黨稱其賢。嗚呼。不可得而久者。事親之謂也。今其兩尊人。年俱耆耋。尙康健無恙。世間純福。孰過於此。唯玆庚寅。乃其親六禮回甲之歲也。公擧以陽月廿四日。大設慶席。廣延黨族朋舊。以獻壽爵。顧余病且遠。不得周旋於樽俎之間。玆以一律。替伸賀儀。樽罍秩秩敞華筵。寶樹臨風舞影翩。鶴髮韶顏偕老日。牢牀花燭再回年。北堂春色添靈算。南極星光照玉船。健筆揄揚吾豈敢。欲將斯會倩龍眠。</text>
<title>迂齋李相國 厚源 夫人挽</title>,<text>赫赫完南相。夫人白麓孫。宗門所效法。聖主每覃恩。海屋仙籌遠。雲臺婺彩昏。通家餘舊客。撫往只傷魂。</text>
<title>韓參判 聖佑 挽</title>,<text>喬木故家彥。師門夙歲名。高官如布素。大耋尙風聲。士類方瞻仰。朝廷失老成。朋儕凋謝盡。撫往只霑纓。</text>
<title>次元命汝寄贈韻</title>,<text>雲樹相思十載中。江城物色又春風。玉峋煙水堪乘興。安得扁舟載兩翁。</text>
<title>尋束谷新阡 辛卯</title>,<text>泉臺冥漠掩荒茅。夢裏精魂倘可招。白首獨來還獨去。滿山黃葉雨蕭蕭。</text>
<title>歸家</title>,<text>歸來空室閉寥寥。秋盡江皐木葉凋。獨臥無人知此抱。靑燈耿耿伴寒宵。</text>
<title>韓永叔 弘祚 挽</title>,<text>妙歲攻斯學。高才迥出群。看書猶刃解。索理欲毫分。疇昔尋樵社。逢迎挹蕙芬。深探羲易旨。專意晦翁文。每聽霏瓊語。眞如飮酎醺。過從頻歲月。磨切竟朝曛。湖海多名士。英髦摠我軍。朋來嘉濟濟。別去憶勤勤。誰道沈痾歇。俄驚凶計聞。遠期方引領。摧謝忽霑帉。可忍開黃卷。阿誰解白紛。無辭慰獨老。何處起孤墳。衰病臥山谷。漬綿阻海濆。傷心詠短句。和淚寄秋雲。</text>
<title>南澗精舍次朱夫子韻</title>,<text>小院臨幽泉。軒窓映空翠。人事異昔時。林壑自淸麗。</text>
<title>華陽洞次鄭仲淳韻 二首</title>,<text>鼓篋升堂記昔年。泉聲嶽色摠依然。新祠翼翼斯文在。大義微言恨不傳。其二二朶紅雲儼陟降。皇明舊地此山餘。胡運百年宜已訖。旌旗何日過醫閭。</text>
<title>尹判書仲綱 世紀 挽</title>,<text>早歲乘龍位列卿。傳承忠孝故家聲。都人爭頌度支政。武士皆稱司馬名。身入坎坑天日照。病緣憂愛鬢霜明。堂中鶴髮違終養。知子泉臺恨不平。</text>
<title>哀兪弼卿 命賚</title>,<text>余臥病空山。忽聞弼卿之逝。弼卿余之心朋也。自聞其訃。如失一臂。心神俱愯。於其葬也。未遂臨壙之訣。作一詩以哀之。函丈靑郊日。看君正妙年。琅琅明講問。翼翼謹周旋。已有儕流譽。偏蒙長者憐。北風驚雨雪。東峽訴江船。墳典功逾切。耕漁養更專。逢迎樵牧社。容與水雲邊。一別山河隔。相思歲月遷。悲歡紆惓惓。札翰喜翩翩。薄宦心如浼。端居守益堅。和愉看閾內。吉慶驗庭前。共說仁宜報。誰知壽不延。善類殆逝盡。吾黨益蕭然。有老長搥臆。無人不塞咽。何心寫誄語。哀淚灑寒煙。</text>
<title>金敬明 昌緝 挽</title>,<text>自失三洲道益孤。天倫猶幸見淳儒。襟懷樂易朋儕許。見識端明士望趨。每歎龜藏堅雅志。忽驚蟬蛻謝塵區。平生結想人如玉。老病無由奠束芻。</text>
<title>金原州最良 盛最 挽</title>,<text>自負凌雲氣。誰知止佩銅。稱今循吏績。有古杰人風。七十須臾事。朋遊倏忽空。月明樽有酒。何處覓斯翁。</text>
<title>次閔士正 鎭綱 韻</title>,<text>己巳禍變。火色彌天。仁一輩慮患之心。無所不到。先生眞像密付閔士正。私藏于其家。甲戌事定之後。奉還于舊第。士正不勝悵缺之懷。吟一律以示余。余感而和贈焉。德僃剛柔道意隆。和如春日肅如冬。周旋禮法丹靑裏。燕坐申夭髣髴中。百變滄桑驚世事。一生山斗仰眞容。往時移奉君休說。不待辭終淚滿瞳。</text>
<title>別季文入燕</title>,<text>餘日知無幾。寧宜此別離。休論燕薊遠。不耐解舟時。</text>
<title>見季文柵門書吟寄行中</title>,<text>鶴野秋雲別夢回。情書珍重雁將來。極知康健無餘法。愼勿牽愁數喚杯。</text>
<title>憶季文燕行</title>,<text>行人歲暮飽風霜。雁斷魚沈別夢長。此夜玉河應不寐。一天明月正分光。</text>
<title>權秀才 恒萬 挽</title>,<text>弱歲詞華錦不如。揮毫時弄墨池魚。共期雲翮行將奮。誰意衰麻歿未除。寂寂陳編餘故案。斑斑血淚點遺廬。人間地下無窮痛。鶴髮朝曛尙倚閭。</text>
<title>次季文行中九日韻</title>,<text>霜風蕭瑟雁隨陽。獨伴山爐一縷香。美酒又從寒碧至。謾思前夜對君嘗。原韻忽驚佳節屬重陽。手折寒花嗅晩香。縱有一樽江上酒。客懷愁絶共誰嘗。</text>
<title>尹大司諫 世綏 挽</title>,<text>喬木名門盡瘁臣。弟兄聯武躡通津。才誠內外恢餘地。休戚邦家與共身。每恨相思雲樹隔。誰知連歲薤歌頻。人間白首哭三世。忍慰高堂九耋親。</text>
<title>次韻贈趙元章 綖</title>,<text>蓬島淸風滿袖來。飄然行李一瓢杯。領略奇形輸筆下。孤舟又載小山廻。</text>
<title>送尹晦甫 焜 遊仙巖</title>,<text>澗紅巖綠趁時新。粧點仙山正可人。指遣高朋身獨後。謾憐虛送一年春。</text>
<title>次趙定而 正萬 竹樹尋院韻</title>,<text>魁衡在仰泰山嵬。千里東韓不盡哀。堯舜君民違聖世。程朱事業斂泉臺。忠賢何罪斯文厄。天地無情否運來。楚地重吟天日句。雲車風馬想頻陪。</text>
<title>觀安仲和南遊錄有感</title>,<text>往事呑聲己巳春。滄桑百變迹成陳。今看萬德山房錄。讀未終行淚滿巾。</text>
<title>月嶽西方臺</title>,<text>小刹懸雲表。星辰手可摩。千峯攢碧玉。萬樹纈紅霞。靜伴高僧坐。淸如雪嶺家。玆遊儘快事。歸對世人誇。</text>
<title>洪正士中挽</title>,<text>溫如良玉淡秋波。弱歲賢關士望峨。正笏巖廊宜地分。懹章州牧亦蹉跎。實工可續儒林傳。淸德猶騰父老歌。天旣生才竟何用。世間榮落摠堪呵。</text>
<title>崔斯文 徵厚 挽 二首○乙未</title>,<text>湖右諸賢摠席珍。高才正路最多君。老夫期望方如渴。何處靑山處士墳。其二鄕隣化德如霑雨。學子開疑若撥雲。可惜伊人止於此。奈何天不佑斯文。</text>
<title>源泉祠次鄭仲淳韻</title>,<text>一別王孫草幾春。音容杳若隔重塵。畫圖忽覩平生面。何幸良工筆有神。</text>
<title>郭師傅 始徵 改葬挽</title>,<text>通家交誼自髫童。中歲華陽立雪同。百變滄桑曾不易。一區林壑若將終。宗師秩下遴猶別。仁壽稀躋命豈窮。起自九原還入地。傷今撫舊淚盈瞳。</text>
<title>宋進士 泗源 挽</title>,<text>名家髦士筆如虹。雁塔題名顂正紅。觀理必求文字外。制心常在孝仁中。溟鵬擊水方南翮。畹蕙先秋已北風。雅表森然如在眼。哀辭忍寄扣心翁。</text>
<title>申獻納 靖夏 挽</title>,<text>風雷遷改古來難。尺疏排雲寸血丹。可奈臺言成是錦。方瞻士望重於山。芳蘭吐秀摧何遽。木稼挻災運所關。善類如今凋謝盡。不知誰復濟時艱。</text>
<title>朴君 振河 挽</title>,<text>精明溫雅早耽儒。見解時時或起吾。孝友鄕隣稱是子。詞華場屋壓凡徒。書齋積歲心偏愛。講誨如今恨獨無。何處荒原埋善士。空山白首但悲呼。</text>
<title>閔鎭安 承洙 挽</title>,<text>寒齋疏雨儼驂騑。促膝情言玉屑霏。別日無多瞻渭樹。凶音誰意到江扉。淸儀想見雲間鶴。陳迹猶存席上馡。白首那堪哭三世。堤山餘淚又霑衣。</text>
<title>李林川景和 湛 挽</title>,<text>孝友平生無間言。弱冠從事大賢門。溫淳德器加工易。雅飭容儀制行敦。郡紱棲遲嗟屈迹。江雲離別恨消魂。可憐一疾成千古。拭淚題詩寄九原。</text>
<title>丙申十月之旬。上特降備忘。以御筆書下華陽興巖兩書院八大字。仍遣承宣致祭。寔斯文千古之慶幸也。在朝諸公有識喜之詩。謹次其韻。</title>,<text>聖主恩波河海深。襟紳鰲抃頌堯欽。心香特令銀臺奠。手筆眞如黼座臨。要使多方承敎化。卽同前聖放詖淫。師宗百代齊瞻仰。巍若魁衡與岱岑。</text>
<title>黃判書 欽 夫人挽</title>,<text>四宰朝中彥。夫人德壽偕。筐無珠具貯。家喜瑟琴諧。正賀春光老。俄驚婺彩埋。空餘彤史筆。留作後人楷。</text>
<title>房進士 泰根 挽</title>,<text>南州人士盛儒文。雅望如今輒數君。妙藝早能鳴璧沼。雄圖終屈步靑雲。相思天末三年夢。何處山厓四尺墳。逐臭江濱成舊迹。不堪臨挽淚紛紛。</text>
<title>肅宗大王挽詞 三首○庚子</title>,<text>天生英哲眷東方。聖繼神承業更昌。義秉春秋撑宇宙。學傳精一紹虞唐。雷行雨施乾坤大。悔去休來日月光。仁壽胡慳千百歲。空敎八域怨穹蒼。其二摹天畫日有誰能。大業煌煌耀往乘。南面至尊敦孝行。上穹雖遠式欽承。斯文邪正懸明鏡。來世章程示直繩。盛德深仁涵骨髓。喬山遙望五情崩。其三弓旌禮士亟旁求。誤買涓人死馬頭。玉瓚豈堪盛汚濁。天書逾懇下林丘。溫宮晉接超千古。政省虛縻閱幾秋。粉骨微誠無處效。窮天極地恨悠悠。</text>
<title>病中聞洪府伯 重疇 求詩。吟呈一絶。</title>,<text>世外煙霞闢小衙。樓臺影蘸白鷗波。翛然靜坐如寒士。化雨仁風百里歌。</text>
<title>贈柳水使 貞章</title>,<text>先師嘗以孝廟密敎。付囑於先府君。而又嘗以手筆申懇丁寧。令必日夕莊誦。不敢忘也。今當天下多事之日。令以水軍節度赴海西。必須勠力於國事。無或少忽。以副聖旨。勉之勉之。先王大義貫金石。大老曾傳爾府君。將軍受銊當今日。莫負君師誘掖恩。</text>
<title>春祝 辛丑</title>,<text>積雪千山一病翁。人間萬事摠成空。只願春來兄弟會。滿庭花樹醉春風。</text>
<title>追賡肅廟溫宮引見時御製詩</title>,<text>千古恩榮罕帛書。溫宮催喚布衣初。雲章始奉攀髥日。哭向蒼梧望帝車。先大王大喪後。御製遺稿自內降。其中有引見贊善詩。詩曰寤寐思賢幾降書。高堂親接德容初。欲看病子歸忙遽。恨不還都載後車。卽丁酉溫行時作也。先生病中奉讀。不勝感激。追賡其韻。</text>
<title>寄題從子燮百趣亭</title>,<text>閒情百種誠多趣。仰面回頭不奪難。一事能爲眞箇樂。案中牙軸炷香看。</text>
