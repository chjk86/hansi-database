<title>鴟鴞 甲辰春</title>,<text>鴟鴞得腐鼠。意氣何揚揚。鳶來攫鼠肉。烏過啄鼠腸。含飛散還集。喧鬪爭翶翔。何如丹山禽。食竹鳴高岡。</text>
<title>幽蘭 甲寅春</title>,<text>幽蘭生澗谷。谷深衆草沒。雨露之所滋。根深葉亦茁。不賴鉏犁功。天然蘊芳苾。只欠淸風吹。香氣何由發。</text>
<title>毛遂甲寅春</title>,<text>毛遂昔自薦。囊錐穎未脫。目笑十九人。恥與比同列。至楚約定從。日中猶不決。按劍騁雄辯。楚王徒唯唯。社稷重大呂。聲名聳朝市。遂令平原君。不相天下士。</text>
<title>聽朴通判 震英 彈琴 甲寅</title>,<text>松風響蕭瑟。石澗鳴鏗鏘。誤疑坐林壑。不知琴在傍。我愛朴通判。不與世奔忙。所以古雅音。入耳皆峨洋。</text>
<title>次場巖主人趙景閔 英汶 贈韻 甲寅</title>,<text>我有物外友。結廬江上林。昂昂鶴爲侶。泛泛雲無心。唯耽賢聖書。燕坐窮搜尋。潛心儼對越。肅若神明臨。投書謝遠客。款曲論幽襟。一讀豎鬢髮。再讀成璆琳。</text>
<title>追次成尙夫 好正 送別韻 戊午秋九月。余去咸移漆。住于柰內。此其臨別所贈</title>,<text>吾聞古哲人。不處衰俗間。磬襄東入海。柱史西至關。曰余有奇趣。來臥江上山。心與魚鳥樂。跡同雲水閒。塵喧不入夢。此地非人寰。誦君贈別詩。風義難追攀。</text>
<title>他山石</title>,<text>誰謂他山石。可以攻美玉。玉性溫且潤。石品頑更碌。精麤旣不倫。軋磨又太酷。攻之不以漸。殘缺因撞觸。玉人撫之泣。深藏在空谷。塵埋色逾姸。皎潔光朝旭。安得博物子。把贈申戒勖。不願求善賈。唯思甘韞匵。</text>
<title>宿檜原觀海亭</title>,<text>暮投觀海亭。悠然坐送目。點點漁火明。蒼蒼島嶼簇。鏘鳴石下泉。玉立簷間竹。念昔己未秋。斯亭住文穆。冠蓋四來集。執經手如束。先生去已遙。彷彿留餘馥。此地信靈異。崔仙亦生毓。孤雲臺已荒。斗尺山空矗。故人期不來。誰與話心曲。感古一長吟。幽懷寄短幅。</text>
<title>勸酒留別</title>,<text>眼前一杯酒。身後千載名。爲問坐上客。較之誰輕重。江花向人笑。山月當戶明。況有斷金友。命駕百里程。淸標度白雪。逸氣干靑萍。提壺慰寂寞。相對肝膽傾。四美旣云具。二難亦已幷。此時不快飮。意氣何由平。杯行莫停手。爛醉期忘形。明朝各分散。落落如晨星。</text>
<title>江舍新刱。述懷示山人靈誕。</title>,<text>蒼蒼龍華山。與我交契久。松楸在山前。臺榭營山後。滔滔洛東江。與我情分厚。垂釣江之磯。繫舟江之柳。追思廬墓時。丁未及辛酉。攀號風樹餘。毛髮早衰朽。世道幾變遷。人情翻覆手。紛紛雲雨裏。烏兔空飛走。居然三十年。忽已成老叟。萬事盡悠悠。前期竟何有。閉門絶交遊。茹草仍飯糗。玆山與玆水。終始不我負。中年住柰內。日望鵝湖阜。新居更便近。丘墓期永守。荊榛得芟夷。樵牧戒躪蹂。唯思未死前。香火薦脯酒。此外無餘念。浮名等蒼狗。有僧方丈來。誅茅開竹牖。東瞻石屛環。北瞰鏡光黝。下與鷗鷺盟。上與麋鹿友。秋園種晩菘。春畦翦早韭。沙月色亭亭。松風聲瀏瀏。一室靜無塵。圖書對左右。使我寄餘生。飽得煙霞趣。逍遙詠考槃。俯仰思無苟。興來忽生悲。銜恤中心怮。有時感霜露。披草省父母。父母精靈在。此懷知邪否。應憐一箇兒。孑孑傷白首。愴慕欲呑聲。天昏鴉叫藪。</text>
<title>世儒歎</title>,<text>世儒所謂學。學書能誦讀。世儒所謂業。業文賭爵祿。心口不相應。言行不相顧。雖破萬卷書。於德竟何補。事君盡臣節。奉親供子職。人雖曰未學。吾必謂之學。君看顏匹勿。與夫曾三省。何嘗言語工。亦豈文字炳。終能聞大道。具體承前聖。柰何末流弊。枝葉徒崇奬。澆風散淳源。大樸日淪喪。鸚鵡謾好音。簪裾愧廝養。透得名利關。方是少歇處。上蔡有嚴訓。服膺事斯語。</text>
<title>次林樂翁 眞怤 南字</title>,<text>論交在知心。地無東西南。千里卽咫尺。方寸兩相諳。聲氣自求應。臭味同辛甘。曰余生苦晩。與君先一年。德恩兩夫子。未拜函丈前。隔世只相感。片月空亭亭君爲瞻慕孫。家訓夙耳聆。風儀異凡骨。碧梧孤鸞停。回頭哂俗徒。不殊梟與鶹。樂善誠斷斷。養德心休休。圖書一室幽。燕坐旁搜勤。沖然靜無事。左右逢其原。追隨釣洞老。意氣相低昂。有時趁花月。琴樽共一場。誾誾與侃侃。元禮於林宗。悾悾幸竝世。景仰希高蹤。訪我百里外。扁舟泛春江。厚義豈敢忘。勝跡留軒窓。投詩慰寂寞。歷數當世英。桐溪愚伏堂。曁我張先生。儒林望領袖。朝野稱元龜。開緘驚逸興。感懷難撑支。歎君富才料。千倉又萬囷。但愧吹奬濫。謬及庸愚身。庸愚賦命奇。百恨胸中塡。況復衰病侵。僅得軀殼全。老泉詩亦好。年富精力堅。美質不易得。更願修業專。大禹惜寸陰。古人獲我先。選勝雖信美。浪遊莫聯翩。慇懃謝二友。血誠都在篇						附本韻 林谷						吾友二三子。各在天東南。邇來魚雁絶。消息無憑諳。淫霖苦不收。眠食何由甘。落落澗松子。索居今十年。華山聳屋後。洛水橫窓前。平明拜祠堂。兀坐翔鳳亭。披書對聖賢。訓戒如瞻聆。翻思哀疚中。六載廬居停。窮山草樹間。白日鳴鵂鶹。衰麻不暫釋。哭泣何時休。二溢糜粥飮。拜跪逾恭勤。平生抱羸瘁。此疾知有原。堂堂永慕翁。毛骨眞軒昂。戶庭覺有事。名跡收科場。孝友古薛包。明哲今林宗。藏修豈無所。肯構追先蹤。釣洞百尺磯。一半分桐江。六男好紙筆。淸風臥北窓。唯我嶺之南。素稱多豪英。龍亡虎逝餘。復有三賢生。愚堂幾鷄伏。旅軒藏蓍龜。孤桐聳嶧陽。直可明堂支。忠言每逆耳。義膽空輪囷。彝倫與是非。二百年一身。疏慵百無爲。只甘溝壑塡。唯憐一寸心。炳炳天賦全。貧賤豈能移。白首操彌堅。窮經學雖昧。好賢誠則專。山中早受霜。猿鶴風光先。君行儻及時。聯袂歸翩翩。論心在知己。揮翰題新篇。</text>
<title>石潭挽 李潤雨○甲戌</title>,<text>恭惟鄭先生。門下多賢士。公於群弟中。生質特稱美。挺然麟鳳資。瑟彼瑚璉器。中年服師訓。得身烏頭餌。子夏戰勝肥。芻豢悅理義。居家及處鄕。制行誰得似。登科逮做官。所戒在奪志。筮仕三十年。淸得門如水。關湖遺愛碑。聲績垂千祀。曩値世道危。顚覆喪倫紀。啖利衆爭趨。波蕩人風靡。胸中涇渭明。皮裏嚴魯史。尊師衛道誠。處夷險一致。婆娑沈下僚。彈射或不避。先生暮景心。屬望非偶爾。公果善保終。不墜師門旨。晩際時運泰。簪笏志暫試。刊布禮說篇。節惠文穆諡。雖因發公論。宣力豈無自。如公住世久。事業豈止此。天之奪公速。所惜非一二。官何三品終。壽何六旬已。所慰錫類繁。餘慶屬賢嗣。全歸庶無憾。持此可寬譬。愚蒙服高義。向風久仰止。梅園別時語。耿耿今尙記。題詞一寓哀。愧不成文理。</text>
<title>桐溪挽</title>,<text>偉哉桐溪翁。稟精德裕山。德裕千萬疊。佳氣鬱而盤。玆山孕淸淑。名世者班班。爰初葛川翁。禮義爲大閑。旌閭彰孝友。懋爵表衣冠。門生曰嶧陽。潛德谷中蘭。梧岡及準軒。統緖明且端。公承父師訓。早透人鬼關。家庭制行高。忠犯人主顏。危朝昏亂際。隻手障狂瀾。孤城風雨中。義膽凌高寒。英風灑夷夏。直聲聳三韓。吾東幾箇男。公獨守其難。倘非素養深。曷能居之安。平生敬養功。一念炳如丹。況有求中說。留與後死觀。猿山不改色。某里香未刊。安得太史筆。大書激愚頑。千秋百世下。豎髮摧心肝</text>
<title>丙寅杪秋。在柰內。見韓 夢參，朴 道元 兩君書。</title>,<text>忽忽三秋暮。涼涼一室虛。午窓江海夢。驚罷故人書。</text>
<title>戊辰首夏。復齋李丈 道孜 佩酒訪余于柰內。</title>,<text>爲有湖山勝。叨陪長者遊。扁舟一罇興。擧酒酹江流。</text>
<title>江齋十二詠</title>,<text>望慕庵												望慕何由見。松間宿草荒。空懷風樹恨。莊誦蓼莪章。													鳶魚臺												魚躍千尋水。鳶飛萬仞天。天機能自動。至理此昭然。													石泉窩												石竇靈泉逬。泓澄一鑑窪。僧來結茅舍。漱玉臥煙霞。													沙月樓																			皓月明如晝。平沙白勝銀。神淸無夢寐。眼界絶纖塵。													臥雲軒												夜愛簷端宿。朝憐隴上飛。夢驚衾枕泠。窓壁滿霏微。						弄月潭						潦盡潭澄後。天空月上時。片舟凌倒影。此樂也誰知。						石屛						薜荔榮巖石。高低斷復連。蒼屛開活畫。影倒水中天。						鱸巖													張翰三吳興。嚴陵七里風。一竿忘世事。誰似此閒翁。						松琴													松籟隨風散。泠然太古音。聽來襟韻爽。何用七絃琴。						商帆						帆急來何所。東南賈客船。殘霞秋浦外。細雨暮江邊。						雲鴻						萬里雲霄外。冥冥一箇鴻。莫愁腸未飽。增擊避彊弓。						波鷗						浩蕩滄波上。雙飛雪點鷗。吾頭同爾白。來傍此虛舟。</text>
<title>暮秋舟中遇雨</title>,<text>紅樹江村暮。明沙野渡秋。孤舟何處泊。細雨雁聲愁。</text>
<title>鳥嶺路上偶吟</title>,<text>流水蛟蛇走。奇峯劍戟森。秋風西去路。匹馬費長吟。</text>
<title>孔巖口占 與黃樂夫，周震元諸人期會。</title>,<text>卸馬臨溪坐。披衣枕石眠。漁郞期不至。吟苦夕陽天。</text>
<title>江臺記所見</title>,<text>白足穿雲去。緣厓鳥道危。遙看松下石。縹緲薜蘿垂。</text>
<title>詠水中月</title>,<text>酷愛天心月。容光必照焉。能將一輪影。遍徹萬方川。</text>
<title>追次高翠屛 應陟 韻。因寓傷時之意</title>,<text>日暮雲相逐。山空鳥自喧。蕭然茅屋裏。獨坐悄無言。</text>
<title>閒居雜詠 二首</title>,<text>山色捲簾後。溪聲敧枕時。幽棲眞趣足。還怕世人知。						窓開山遠近。簾捲水西東。極目天無際。雲消月滿空。</text>
<title>次蔣處士 文益 示韻 癸未暮春。蔣君與李平澤儼同舟來訪於江舍。作詩贈余。故和之。</title>,<text>邂逅一開笑。片帆江上春。非君有道氣。誰慰索居人。</text>
<title>寄贈許煕和穆。許君來宿靑松寺。○煕和。眉叟舊字。</title>,<text>野寺江天豁。涼生片雨餘。禪燈秋夜永。宿客興何如。						次韻 眉叟						蕭寺江村近。相從一里餘。淸宵阻良會。客意轉悽如。</text>
<title>遊漁溪洞。晩歸江舍。</title>,<text>踏遍漁溪洞。歸來春已遲。巖花零落盡。新綠滿江湄。</text>
<title>洛濱偶吟 癸卯春。寓居善山高士庵。</title>,<text>讀罷驚春暮。開襟向竹窓。卷舒雲片片。浮沒鳥雙雙。景物歸詩筆。琴書近酒缸。興來還獨立。明月滿長江。</text>
<title>儒術</title>,<text>儒術多岐路。程朱獨不差。存誠消萬僞。主敬敵千邪。操約能施博。爲邦自正家。瑤琴絃斷絶。空使後人嗟。</text>
<title>中山寺偶吟 乙巳春</title>,<text>一入中山寺。幽棲似避藏。初如陶上舍。轉作李君房。溪壑廻春氣。煙霞媚夕陽。開窓時矯首。雲物更蒼蒼。</text>
<title>栽松澗邊 癸卯</title>,<text>獨愛澗邊松。天寒不改容。深根盤絶壑。直幹聳危峯。風烈聲逾壯。霜嚴翠更濃。君看春夏節。百物共靑蔥。</text>
<title>寄贈場巖主人</title>,<text>落落場巖叟。幽居近水灣。身隨沙鳥靜。心與野雲閒。事業書千卷。生涯屋數間。誰知卿相貴。不直此江山。</text>
<title>上浦江墅。伏呈季父。丁未春</title>,<text>昨日長春寺。今宵景釀臺。江山隨處好。風月豈相猜。款曲論情話。慇懃破恨杯。人間此眞樂。餘外總堪咍。</text>
<title>追次河松亭 受一 題劍溪草堂二首</title>,<text>結構危巖角。沿溪一逕通。圖書牀上下。花竹屋西東。壑吐朝雲白。山銜落照紅。漁樵生理足。休道主人窮。						世道元消長。人生有塞通。亂雲看聚散。岐路任西東。髮爲傷時白。顏因被酒紅。溪山餘樂地。何必送韓窮。</text>
<title>登高感興</title>,<text>春山乘逸興。扶杖快登臨。雲路盤層頂。煙花繞遠岑。塊看闍窟秀。杯視鼎湖深。坐井觀天者。那知小魯心。</text>
<title>尋德川書院辛亥春</title>,<text>南州兩徵士。山海與愚堂。遯世雖無悶。憂時亦不忘。廉頑風緬邈。激濁道深長。高尙扶名敎。何須事帝王。</text>
<title>癸丑重陽日。歷宿昌寧池浦道傍舍。博士安公璹携酒來慰。口占一律。</title>,<text>鄕關隔何許。今日是重陽。白酒家家熟。黃花處處香。良辰猶道路。歸思更顚忙。不有先生款。誰傳月下觴。</text>
<title>迎香省墓後有感 癸丑暮秋</title>,<text>失計移先壟。追愆在厥初。兒孫各分散。香火漸稀疏。杳杳鄕關路。涼涼草樹墟。今來修歲事。不忍便回車。</text>
<title>甲寅踏靑。同梧峯丈遊月影臺。梧峯。申公之悌之號。</title>,<text>學士碑無字。文昌郡有名。風流賢太守。江海老書生。酒爲銷愁進。詩因感古成。仙臺亦消歇。世事不須評。</text>
<title>昌原府。呈主人梧峯丈。甲寅秋</title>,<text>世道嗟如許。吾儒事亦休。交遊星落落。名利夢悠悠。痛飮傷眞性。狂歌寫隱憂。今來滄海上。慷慨欲乘桴。</text>
<title>檜山月夜 甲寅秋</title>,<text>月白夜如晝。風涼夏似秋。荷香侵玉斝。竹露灑銀毬。淸管宣幽鬱。哀絲慰倦遊。先生能好客。欲去更淹留。</text>
<title>林居雜興 甲寅夏</title>,<text>落照茅簷下。淸風竹塢邊。岸巾時獨步。敧枕日閒眠。山氣開屛障。灘聲奏管絃。沖然忘世慮。煙火亦神仙。</text>
<title>追次四君子韻上聘君 乙卯春</title>,<text>物外乾坤靜。壼中日月閒。垂綸眠澗石。採蕨踏雲山。寶訣藏千卷。茅簷擁數間。風塵名利子。那識碩人寬。</text>
<title>頭龍浦雜詠 二首○乙卯夏。隨安仁從兄。乘海船於八鎭城。入頭龍浦。訪統營中軍李丈</title>,<text>酷愛滄洲勝。張帆八鎭城。祥飆吹帽去。靈物護舟行。海盪銀濤湧。雲移翠黛橫。篙師莫停棹。直可到蓬瀛。						爲訪中軍丈。來觀統制營。艨衝聯百艦。熊虎擁千兵。邊靜藏刀斗。官閒沸管笙。元戎必良將。高枕虜塵淸。</text>
<title>茅齋夜詠</title>,<text>獨坐茅齋夜。開窓浩氣生。白雲千萬里。明月二三更。野闊天猶近。臺高地自平。朗吟淸不寐。塵世更無情。</text>
<title>春江謾興。醉贈靈山使君全性之。以性</title>,<text>十里春江暮。扁舟興不窮。風流鷲山宰。疏曠澗松翁。雲物沈吟裏。乾坤爛醉中。何須歎無月。波底夕陽紅。</text>
<title>船遊翌日。追次省峴察訪權道夫韻。</title>,<text>蘭舟輕似葉。載酒弄滄波。沙遠鳥難狎。江澄魚可叉。煙霞供暮景。觴詠勝淸歌。乘興歸來晩。長林月影多。</text>
<title>追次李子粹 道純 遊景釀臺下韻</title>,<text>東南奇勝地。萬古此山河。物色經春媚。風情得酒加。江村連野店。樵笛雜漁歌。酩酊臥篷底。塵喧於我何。</text>
<title>宿忘憂亭</title>,<text>扣枻水雲路。重尋名勝區。臺空石一片。月古江千秋。鶴駕去無影。仙翁何處遊。登眺一長嘯。蒼蒼山自愁。</text>
<title>柰內雪夜</title>,<text>一夜江天雪。能令萬念空。月明銀色界。人臥水晶宮。爽氣驚凡骨。淸光盪俗胸。此時誰自得。蕭散澗松翁。</text>
<title>與李省甫 審一 自忘憂亭遡流而上。舟中口占。二首。</title>,<text>脫落人間事。飄然世外遊。地偏無俗客。沙靜有眠鷗。步屧携藜杖。凌波泛桂舟。遲廻君莫恨。暮景在芳洲。						乘興忘歸去。沈吟日欲斜。縈紆靑草岸。浩蕩白鷗波。不恨回舟晩。唯耽得句多。看君自窘步。堪笑又堪誇。</text>
<title>追次林樂翁寄鄭桐溪韻 時桐溪謫居海島</title>,<text>孤忠明日月。直節動乾坤。已破姦臣膽。還驚佞者魂。物情皆服義。天意亦知冤。只益寸心確。寧嫌多口喧。						附桐溪次樂翁韻						生涯隣鬼魅。身世任乾坤。已撫潘郞鬢。難招楚澤魂。歸雲頻灑淚。埋劍未消冤。耳聤不求理。愁聞蠻語喧。</text>
<title>丁卯九月。余與樂翁歷宿居昌大雅村。有鄭敬叟父子，劉希道兄弟新卜于此。金丈致敬與其弟懋敬佩酒乘月訪之。劇飮而罷。歸家之後不忘舊遊。題送短律。</title>,<text>大雅村中飮。追思一夢如。臺傳甘隱號。山擁子眞居。夜靜灘聲遠。秋高月影虛。他年猿鶴路。匹馬訪樵漁。</text>
<title>自新山書院乘舟遡流。與諸生打酒口占。</title>,<text>一葦春江上。飄然興不窮。雲收三夜雨。天借半帆風。景物誰家畫。山河此地雄。平生豪壯志。今日屬壼中。</text>
<title>挽李秀才澤翁文龍同郡。南山人。</title>,<text>可惜平生友。人間廿六年。辛勤探古義。憤悱學前賢。竊喜靈芝秀。飜驚玉樹𠑘。幽明從此隔。執紼獨潸然。</text>
<title>挽朴處士伯和絪○二首</title>,<text>早飮香名久。開懷甲子秋。從遊幾偲切。奄忽隔明幽。廓落風神遠。軒昂笑語休。空餘磯上月。依舊照虛舟。						俯仰觀爻象。君亡勝我存。全歸身自潔。厭世德彌尊。壁立風千古。江流道一源。儀刑凜如昨。留取破群昏。</text>
<title>挽妻姪李壽橿</title>,<text>廿六年光欻。誰從造物評。姻親爲叔姪。分義是師生。耿介持身簡。溫剛稟氣淸。黃泉埋白璧。題挽一呑聲。</text>
<title>挽河台溪 溍</title>,<text>淑氣來方丈。人豪出晉陽。儒林許直節。朝著失貞良。早負蒼生望。終令赤子傷。平生惜賢淚。慷慨一沾裳。</text>
<title>拜旅軒先生于遠懷堂</title>,<text>景仰張夫子。高名冠斗南。淵沖滄海闊。壁立泰山巖。蘭室春風滿。氷壺皓月涵。浮雲看富貴。甘老不知庵。</text>
<title>寄贈場巖主人</title>,<text>我愛場巖勝。江山第一區。波澄明鏡闊。壁立彩屛幽。大野童童樹。平沙點點鷗。探奇吾性廦。仙境會同遊。</text>
<title>遊春</title>,<text>水麗山明地。登高望遠人。山花紅錦帳。野草碧羅茵。興逐奉樽發。詩從景物新。良辰猶可樂。況復會芳隣。</text>
<title>閒居偶成 二首</title>,<text>宅近靑山下。還同謝眺居。境偏愁見客。心靜喜觀書。野暝煙華薄。溪秋月影虛。一家眞樂在。何恨出無驢。						世道方交喪。吾生亦不辰。風塵經十載。愁病臥三春。蕭散將何用。沈冥只自珍。溪山猶有分。天付與閒人。</text>
<title>忘憂亭感興</title>,<text>絶代奇男子。忘憂郭相公。居家操懿行。臨亂效精忠。勇退名場外。危言濁世中。誰知磯上竹。千載灑淸風</text>
<title>過南皐祠宇舊基</title>,<text>人豪生嶺表。淑氣肇江陽。懿行追曾閔。雄詞駕漢唐。尊賢刱祠宇。闢佛抗封章。誰識遐荒地。千秋有耿光。</text>
<title>遊劍溪有感</title>,<text>遼鶴重來處。傷心物色非。荊埋歌舞地。土蝕釣魚磯。鄕里顏皆換。園林鳥自飛。依然溪上月。如待主人歸。</text>
<title>擬登天王峯</title>,<text>脫出塵埃外。天王頂上來。千山低視塊。四瀆眇看杯。始覺身居最。方令眼界恢。泠風如可馭。直欲到蓬萊。</text>
<title>合江亭。示同遊諸賢。</title>,<text>今夕知何夕。佳賓滿一堂。江淸新月浴。霜重落英香。草草杯盤設。溫溫笑語長。明朝分袂後。此會莫相忘。</text>
<title>題李僉知 道一 江墅</title>,<text>容膝軒中老。江湖晩卜莊。漁樵爲產業。花月任行藏n。夜靜琴聲遠。秋深醉興長。自今忘世事。敧枕夢羲皇。</text>
<title>甲辰重九</title>,<text>去年重九玉山縣。僮僕盡飢相對怨。今年重九劍巖村。親舊滿座同杯樽。他鄕不似故鄕好。郤恨歸來苦不早。黃鷄白酒碧溪頭。滿目秋山佳興悠。且將款曲永今夕。休語曾爲亂離客。遍地黃花吐晩香。當天素月流淸光。催絃拂柱錯觥籌。取樂不知秋夜長。歌聲淸切雲斷續。舞袖凌亂風飄揚。使我樂此心融融。怳若身在羲皇中。人間行樂只如此。富貴勳業皆餘事。有酒不飮知何俟。</text>
<title>竹醉日移竹</title>,<text>植物之中竹似賢。古來君子多愛之。子猷徙宅必栽種。樂天作記工文辭。吾生性癖異於衆。百年寄心唯在茲。人於此君愛直幹。我愛貞心能自持。世傳端陽十有三。乃是衆竹皆醉時。移栽碧竿合此日。壅土培根眞箇宜。試將數叢種前除。頓覺兩鬢淸飆吹。栽培封植不終日。一枝一葉無損虧。初疑七賢月下醉。更訝二子山中飢。自從疏影蔭我簷。滿庭花木皆麤卑。乃知琅玕異凡卉。百草不敢爭其奇。幹森碧玉葉翠羽。肯同春華容易衰。淸標可於盛夏觀。苦節須向隆冬知。幽人嘯詠發高興。義士耽玩同襟期。我今移此近庭戶。豈是徒取枝葉爲。重爲祝曰。竹兮竹兮我旣爲爾卜日作庭實。爾亦爲我歲寒心不移。</text>
<title>德巖挽</title>,<text>德巖大人隱君子。平靖公乃高王父。家聲淸白質純美。恬靜眞醇天所賦。營求肯爲後嗣謀。遺安不減鹿門叟。寒岡夫子同歲生。公早托契稱師友。門庭子弟得依歸。太中濂溪同一符。靑山白屋夢羲皇。養眞絶意浮名趨。皺眉不作物無忤。一室春風和氣敷。潛光不使俗人知。隱德可與神明孚。天翁錫類積善家。膝下已撫曾玄孫。行年八十六春秋。鄕里咸推爲達尊。道也恭聞婦翁敎。昔年一拜承謦欬。嘉言樂甚聽琴瑟。德宇高逾仰嵩岱。充然有得若飮醇。不覺鄙吝潛消磨。還嗟盛世老逸民。更惜良玉埋塵沙。翻驚南極壽星沈。古宅生涼山日斜。如今無復舊儀刑。後輩於何考成德。小生分義當執綍。白茅靑芻臨穴哭。蘆坡豎碣適同時。遠行愧負平生情。哀詞題罷欲潸然。悲風爲我來冥冥。</text>
<title>冬嶺秀孤松</title>,<text>吾愛截然特立冬嶺上。亭亭落落獨秀之孤松。老幹偃蹇交錯如屈鐵。深根屈曲盤踞如臥龍。▒有參天黛色貫四時。下臨絶壑上危峯。天寒歲暮風雪急。朔氣冽冽當嚴冬。木不可恃其鬱鬱。草不得保其茸茸。爾獨超然凜不改。肯憚霜雪爭侵攻。耐寒能守子卿北海節。固守可追孤竹西山蹤。所以陶公撫盤桓。爲其有似忠臣義士之形容。彼哉望秋先零蒲柳種。一時蔥蒨終奚庸。我亦平生尙奇節。爲爾把筆書橫縱。</text>
<title>風樹吟</title>,<text>今年花落明年開。今夜月沈明夜廻。哀哀我父恩昊天。一去泉裏何時來。幽明永隔恩愛絶。擗踊不見天恢恢。含冤訴日日無語。慟哭呼天天莫欸。悲吟蓼莪歎不卒。讀罷只覺心肝摧。吾寧一死亡父側。往從地下何難哉。唯憐病母尙在堂。弱妻稚妹如蒙孩。三人命脈繫一身。我去不日隨塵埃。念此未忍滅吾性。忍心抑志扶殘骸。且思孤我無兄弟。孑然隻影空庭隈。一死雖云快於心。先靈應泣於泉臺。有子不如初無子。一片荒丘誰奠杯。茲全頑命彊餬口。立氣持形寬我哀。雖然永慕豈有極。極地窮天終未裁。懷恩何處骨更酸。毀垣遺宅封莓苔。荒墟物色摠斷魂。月巖索莫瀾臺堆。溫良忠信不欺德。可質神明難歷枚。平生愛玩手所植。紫薇蒼松梧竹梅。況覩詩歌篋笥中。不禁哀涕雙交顋。覽物無時不感傷。此身未滅心先灰。心先灰可柰何。六合茫茫西日頹。</text>
<title>避寇榮川。憶故鄕。戊戌秋</title>,<text>黃花落葉滿階秋。把酒携朋上小樓。堪恨異鄕逢好節。客懷還與水悠悠。</text>
<title>聞韶客中有懷。三首。○庚子春</title>,<text>天涯淪落未歸身。窓外梅花又一春。明月不知人有感。碧空千里去來頻。						自我流離問幾何。三千六百日經過。黃昏倚柱獨惆悵。林外一聲棲暝鴉。辛丑夏						凄涼風日屬秋三。久客鄕心不自堪。病裏忽驚重九近。黃花白酒憶江南。辛丑秋</text>
<title>經亂後初還劍溪。二首。○癸卯冬</title>,<text>十載流離淸洛濱。劍溪煙月管無人。如今始返童遊地。不老靑山入望新。						鄕園誰道昔繁華。喬木來尋感慨多。只有溪山猶舊態。冷風吹雨夕陽斜。</text>
<title>題雩浦江舍 二首○甲辰夏</title>,<text>別境風煙夜更奇。幽人閒詠考槃詩。江頭處處明村火。正是漁家結網時。						沙平江闊曉雲開。宿鴨雙飛任去來。中有孤舟打魚子。朗然高唱棹歌廻。</text>
<title>泛舟景釀臺下 乙巳夏</title>,<text>月滿孤舟酒滿罇。遊人酣樂夜將分。一聲寥亮誰家笛。吹破長江十里雲。</text>
<title>林居雜詠 八首○在劍溪</title>,<text>溪邊容膝數椽廬。案上潛心一部書。只向靜中專所樂。不嫌門外客來疏。						靑山日夕氣佳哉。野鳥川雲得意廻。酒力始醒幽夢覺。朗吟高步上南臺。						期將疏拙老林園。萬卷生涯樂不諼。窮巷悄然春日永。隔窓啼鳥靜中喧。						栽松栽竹又栽花。白屋生涯亦已多。名利不如耕釣樂。一瓢何羨五侯家。						芒鞋竹杖岸烏紗。醉起溪村日已斜。嘯傲丘園無箇事。呼童汲水灌幽花。						睡起溪村海色分。微茫煙景滿郊原。山靈似惜溪流急。故遣朝雲鎖壑門。						手種雙松枝幹成。一株直上一株橫。莫嫌春夏無奇節。到得歲寒方見貞。						茅簷隱映綠陰間。人靜柴門晝尙關。極目四山雲變態。倚窓終日可怡顏。</text>
<title>江上雜興 十四首○在柰內</title>,<text>明波爲鏡石爲屛。碧樹含風爽籟生。莫道山翁無事業。竹牀移處展黃庭。						水鏡山屛護一廬。仰觀飛鳥俯游魚。綠陰濃處仙鷄唱。疑是王喬弟子居。													一面淸江三面山。蕭然白屋竹林間。箇中何物同心事。沙鳥千群自在閒。						巖巒簇簇彩屛回。竹裏茅簷向水開。短棹行裝無定所。白鷗同去又同來。						煙消風定立江湄。水底遙岑鏡裏眉。嘯詠郤忘山日暮。興來還怕俗人知。						一鶴高飛萬里天。江湖勝地好盤旋。由來飽食終媒禍。莫逐秋鴻近稻田。						睡覺虛窓海色浮。半輪殘月隱汀洲。一聲款乃江天曉。知放東南孤客舟。													世人皆向名場去。獨有江山象外遺。白手歸來收拾盡。滿船風月自相隨。						鷗飛如雪水如藍。寂歷江天細雨𩁺。漁唱一聲山夢覺。竹林疏處數征帆。						雨過林亭暑氣淸。竹牀高臥養襟靈。居然一枕羲里夢。驚破游魚蹴浪聲。						道興湖上道人遊。霞佩星冠照碧流。夜靜月沈笙鶴去。鏡光明處泛虛舟。						秋江夜夜趁漁翁。洗網廻舟月滿松。淸露著巾巾角墊。郤嫌人笑學林宗。													江山自古無常主。無事身閒是主人。向使子陵爲世用。桐江鷗鷺未應親。						花氣氛氲草氣浮。松聲淅瀝水聲幽。問誰領得風流事。唯有黃鸝與白鷗。</text>
<title>感興 十五首</title>,<text>障川之柱指南車。只在心經一部書。會得西山喫緊意。操存省察此權輿。右觀心經													文公家禮未成書。楊氏推明補闕疏。後學但當求合義。何須屑屑泥於初。右考家禮						無虞卽鹿入林中。只見金夫不有躬。勿用吝窮須翫究。六三爻義在屯蒙。右翫易爻						是是非非百萬億。不聞不睹臥茅庵。世間何物嬰心慮。一味簞瓢老更甘。右安分						晦名存實學孜孜。莫使游聲謾四馳。掠取浮名無用處。矧伊名與禍相隨。右避名						掃了人間外物繁。唯將一理究原根。主人翁在神明舍。勉使惺惺勿使昏。右論喚醒						潛心對越卷中賢。虛室無人意更專。著力一生何所勉。隱微幽獨不欺天。右論愼獨						飢飽寒溫一聽天。更無勞攘撓丹田。頹齡只恨工程闕。虛擲從前五十年。右悼失學						傷易傷煩誕且支。興戎盍亦愼樞機。括囊守口從今始。勿向人間浪是非。右戒口禍						明則皇天暗鬼神。於斯不愧是誠身。鳥中鸚鵡能言語。莫把能言許可人。右戒便佞						干名逐利世爭馳。汚潔雖殊總是私。私欲勝來公義滅。小人君子判於斯。右攻私欲						衮衮長江立立山。千秋不變兩儀間。男兒事業當如此。節義要須作大閑。						雨洗方看山色活。雲消更覺月光明。欲知天理昭然處。須去胸中利欲萌。右二首。觀物契悟。						藜羹糲飯慰飢腸。靜對群書坐竹牀。道味嘗來忘肉味。豈其求食必膏粱。						朝日初昇坐弊牀。展經探賾到斜陽。沈潛義理精微處。飢渴何曾惱我腸。右二首。劬書忘食。</text>
<title>柰內謾述</title>,<text>橫陸鱣鯨螻蟻侵。自憐鱗甲困蹄涔。如今喜得淸江水。潑潑洋洋何處尋。</text>
<title>讀南冥集</title>,<text>三朝徵士七除官。一拜君門臥碧山。莫道南冥無事業。淸風百世振東韓。</text>
<title>宜寧路上。遙望鄕山有感。庚戌冬</title>,<text>匹馬單童發大平。凌晨踰嶺過宜寧。前途漸邇慈顏近。一望鄕山眼郤靑。</text>
<title>晉陽途中詠野梅 辛亥春</title>,<text>野外梅花草裏開。細風吹送暗香來。世人不貴和羹實。誰肯移渠近地栽。</text>
<title>杜谷山堂口號 壬子夏</title>,<text>何人深鎖白雲關。漱濯淸泉臥碧山。林壑靜深塵世鬧。掉頭長往不須還。</text>
<title>寄贈文上舍汝幹弘運癸丑春</title>,<text>春深溪上日光遲。花覆層巖柳拂磯。安得才雄文上舍。揮毫一寫百篇詩。</text>
<title>乙卯苦旱。籬菊盡枯。</title>,<text>苦旱之餘霜更繁。籬邊叢菊但枯根。書生獨立空庭泣。歲晏淸香何處聞。</text>
<title>茅谷射亭夜飮 乙卯夏</title>,<text>雨過微涼生古樹。夜深靈籟在長松。醉來人臥白雲裏。明月滿臺淸露濃。</text>
<title>三綱九絶句 丁巳秋</title>,<text>呱呱襁褓失雙親。纔及成童痛慕新。摹寫兩眞存孝敬。丁蘭千載豈無人。右。趙監察應卿。○公在襁褓。連喪怙恃。及長。慨然銜恤。以不識父母面目爲終天之痛。博詢古老。摹出兩眞于一幀。以致哀敬。魚大諫灌圃公爲作晝像贊以歎美之。						辛勤甘旨涉鵝州。愛日丹誠老未休。足不出廬終禮制。公年七十有三秋。右。李訓導郊。○公爲養親。嘗求巨濟訓導以供滫瀡。故云辛勤甘旨涉鵝州。公年七十三丁憂。足不出廬。以終喪制。可見其篤孝。事聞旌閭。載輿地勝覽。						痛親非命抱哀傷。閉戶終身不踐鄕。追養每思如在敬。想公心事可沾裳。右。李處士琠。○公之父以非命死於獄。公痛之。隱居行義於郡北大山里松楸之下。敎授子弟。平生足跡不及城門。鄕人罕見其面。祭祀則如在致誠云。						人心天命力難爭。隻手焉能抗大兵。歸臥故園徵不起。忠貞豈獨吉先生。右。趙中軍純。○公仕於麗末。官至同知。征遼之役。公佐中軍。至威化島回軍之際。公抗言曰。以藩國犯上國固不可。不請命回軍尤不可。遂去歸鄕。杜門不出。及太祖龍興。屢徵不起。上嘉其節。命於其門前立下馬碑。以示使人矜式之意。						廢朝當日憲章顚。怖死人誰敢糾愆。獨立抗言終不變。龍逄直節可齊肩。右。朴獻納漢柱。○公在諫院。言事截直。不避雷霆。且廷論任士洪姦邪之狀。燕山大惡之。戊午禍起。公以曾遊佔畢齋門。流配碧潼。甲子被殺。						醜虜長驅海嶠昏。紛紛鼠竄背君恩。當時列郡誰男子。獨有堂堂大笑軒。右。趙咸陽宗道。○公自少有志節。慷慨好義。壬辰之亂。傳檄倡義。列郡爲之響應。丁酉秋。賊再動。公以咸陽舊守守黃石城。守城將白士霖毀城夜遁。城遂陷。公與安陰縣監郭公䞭。不屈死之。光海朝旌閭。特贈吏曹判書。又載續三綱行實忠臣門。						沒齒不咬葷與肉。一生長慟所天亡。千秋賴有旌閭在。行路猶聞未沫香。右。仁川李氏。○巨濟訓導郊之女。姜沄之妻也。沄之沒。李氏傷痛。終身不食葷菜魚肉。事聞旌閭。													松溪處士之孫女。閨行貞嘉有所傳。臨難一朝能自決。芳名豈下竇娥賢。右。曲城申氏。○松溪處士季誠之孫。忠順李公僖妻也。夫歿。托夫侄明愿以居。兵火蒼黃中。不廢祭奠。一日方設朔奠。賊猝至。申氏知不得免。拔佩刀自刎死。事聞旌閭。													淑女宜爲君子配。夫人閫範出刑于。崩城一慟終身抱。繩帶緇衣供祭需。右。全州柳氏。○生員李公喜弼妻也。公歿。柳氏傷痛。喪畢猶服緇衣繩帶。躬供祭需。期以終身。語出州志。</text>
<title>東賢十六詠</title>,<text>東國儒宗社稷臣。劬勞事大又交隣。難將隻手扶傾廈。蹈刃空成一箇仁。右圃隱○姓鄭。諱夢周。字達可。丁丑生。麗末人。						閔子琴聲切切哀。先生悃愊此中來。絃歌舊縣留餘化。一脈淳風庶可廻。右一蠹○姓鄭。諱汝昌。字伯勖。庚午生。成廟朝人。													魯齋之後豈無人。小學編中覺道眞。尺步繩趨非假僞。身心體驗德彌新。右寒暄○姓金。諱宏弼。字大猷。甲戌生。成廟朝人。													表著貞臣不沒名。封疏叫闔樹風聲。秋江氣節秋江似。道義綱常賴以明。右秋江○姓南。諱孝溫。字伯恭。甲戌生。成廟朝人。公嘗撰師友錄，六臣傳。故曰道義綱常賴以明。						玉色金聲聳視聽。儒風德望冠朝廷。如天少緩生陰翳。糠粃猶堪做太平。右靜庵○姓趙。諱光祖。字孝直。壬寅生。中廟朝人。						灑落虛明雪月襟。昭然萬象目中森。花潭學術君休議。擺脫人間利欲心。右花潭○姓徐。諱敬德。字可久。己酉生。中廟朝人。													紫玉山中臥白雲。圖書萬軸講劘勤。許多繼往開來業。根柢元朝自警文。右晦齋○姓李。諱彥迪。字復古。辛亥生。中廟朝人。						松籟聲中晝掩門。紅塵不到碩人軒。誰知名利關能透。爲是家傳百行原。右聽松○姓成。諱守琛。字仲玉。癸丑生。中廟朝人。						遯世寧爲好爵縻。煙霞空老廟堂姿。退陶翁亦欽淸隱。歎惜時人不甚知。右大谷○姓成。諱運。字健叔。丁巳生。明廟朝人。退溪先生與黃俊良書曰。成健叔淸隱之致。令人起敬。惜乎時人不甚知其高耳。然知不知何關於隱者事。						酷悅朱書便奪胎。潛心理窟不曾回。巖棲翫樂餘香在。晩隱淸風百世嵬。右退溪○姓李。諱滉。字景浩。辛酉生。明廟朝人。													泰山秋氣壓頹瀾。敬義工程妙透關。道不遇時寧小用。懷藏國器軸薖間。右南冥○姓曺。諱植。字楗仲。辛酉生。明廟朝人。						尊信陶翁事講論。如西山在晦庵門。月川舊業今寥落。誰把塵篇究緖言。右月川○姓趙。諱穆。字士敬。甲申生。宣廟朝人。						剖析微言互異同。降幡不豎隴雲東。能令至論終歸一。麗澤相資大有功。右高峯○姓奇。諱大升。字明彥。丁亥生。宣廟朝人。公嘗與退溪先生論格物說。各有異同而高峯不屈。至於末年。退溪覺悟。以長書謝過於高峯。其說甚長。今不能載錄。						就正溪門自妙年。經綸大業片心傳。終能輔佐中興主。麟閣勳名白日懸。右西厓姓柳。諱成龍。字而見。壬寅生。宣廟朝人。													心經註解明心學。禮說編章整禮坊。況有扶倫疏箚在。高名日月與爭光。右寒岡○姓鄭。諱逑。字道可。癸卯生。宣廟朝人。						天成德器自凝純。一笑開來片片仁。性理圖書爲事業。神遊三十六宮春。右旅軒○姓張。諱顯光。字德晦。甲寅生。宣廟朝人。</text>
<title>己未初夏。靈山守全性之，省峴丞權道夫泛舟江上。送人招我。以詩寄之。</title>,<text>沙鷗驚散水神愁。舟子傳呼宦客遊。自是江山還不靜。此身何處避喧咻。</text>
<title>舟中。與道夫勸酒相謔。道夫不肯飮。戲占一絶。</title>,<text>忘憂亭上人已去。忘憂亭下水空流。逃世學仙猶若是。君今不醉欲何求。</text>
<title>乙丑殷秋。梁侯龜翁約與鎭海柳使君璞，漆原南使君烜，靈山金使君希說，前府使裵公弘祿。辦船遊於景釀臺下。先訪余於柰內。余於是時。適以仁原君致奠事出在平廣。家奴走通。向晩乃歸。梁侯方虛坐待之。責余避客。故以詩謝之。</title>,<text>皁蓋衡門本不期。遨頭虛佇豈前知。孤山落日歸舟晩。郤恨家僮放鶴遲。</text>
<title>蔚津舟中。示同行二友。韓釣隱夢參，朴處士道元。先生與二公將向不知巖。</title>,<text>夜靜江天月滿舟。同來三侶摠仙儔。此行不是閒遊衍。直泝眞源向上流。</text>
<title>漆原李侯岦罷官歸抱川</title>,<text>南國風霜鬢髮衰。樊籠一脫興何支。鄕園物色春應好。歸及寒梅滿舊枝。</text>
<title>江上卽事 二首</title>,<text>棲息煙霞臥碧山。任他平地起波瀾。簞瓢自適忘飢渴。好把圖書靜裏看。						江頭煙火兩三家。石峭松疏一逕斜。芳草綠陰晴景暮。此時幽趣勝看花。</text>
<title>龍山新卜</title>,<text>龍山一樹紫薇花。花外茅簷是我家。只爲松楸長入望。非無勝地寄生涯。</text>
<title>要黃樂夫 悏 泛月 在龍山時。樂夫避疫柰內。</title>,<text>龍華一髮動新秋。林壑生涼石路幽。今夜欲尋江上寺。請君乘月放扁舟。</text>
<title>感遇</title>,<text>芝蘭荊棘幷生庭。蘭日焦枯棘日榮。物理到今難可詰。誰將此意扣冥冥。</text>
<title>江上暮春</title>,<text>把酒留春春不留。飛花付與暮江流。明年此地春應返。須趁芳辰滿意遊。</text>
<title>鄭桐溪謫耽羅島</title>,<text>萬古綱常懸日月。百年身世等鴻毛。可憐一片耽羅島。鎖郤貞臣氣節高。</text>
<title>甲戌秋。與辛子重 時望 諸君遊蔣明輔江墅。吳昌原 汝橃 有約不來。</title>,<text>吳侯有約來不來。遠客獨登江上臺。愆期在彼我何與。不妨爛醉黃花杯。</text>
<title>甲戌秋。與鄭誠甫 寔 諸君登離宮臺。</title>,<text>離宮臺下水空流。千載新羅夢已悠。把酒勸君須痛飮。古今人世一蜉蝣。</text>
<title>林樂翁除官赴洛 乙亥冬○桐溪鄭公薦樂翁於榻前。特除師傅。桐溪之赴洛也。樂翁隨之。</title>,<text>桐溪							林谷一時行。應爲蒼生做太平。前席嘉猷先急務。須敎聖學日高明。						次韻 林谷						彊策疲癃啓遠行。眼看周道砥如平。此身於世將何用。深愧虛名誤聖明。</text>
<title>題樂翁書堂壁上</title>,<text>林谷老人天品好。翛然一鶴出鷄群。也知瞻慕堂空後。文采風流屬乃孫。</text>
<title>夢見蔣明輔。感綴一絶。</title>,<text>虛舟江海兩衰翁。罇酒開懷一夢中。蝴蝶忽驚秋夜永。不堪窓外聽寒蛩。</text>
<title>李秀才濂與其弟瀍。冒雨來問學。以詩贈之。</title>,<text>立雪曾聞二子偕。感君昆季雨中來。自今力學兼文行。勿墜家聲負畏齋。</text>
<title>白鵾宿於陂澤。有感而賦。白鵾。一名天鵝。</title>,<text>雪翮霜毛雙白鳥。淸音寥亮徹穹蒼。窺魚莫向汚池宿。毒矢彊弓伺爾旁。</text>
<title>申溪贈趙士達 逢源</title>,<text>愛君風骨出尋常。異日應令世業昌。臨別贈言能信否。學先忠孝後詞章。</text>
<title>沈子茂 梕 惠刀</title>,<text>延陵高義至今說。挂劍徐君墳上枝。何似當年親把贈。西江雷雨斬蛟螭</text>
<title>黃江舟上。次鄭誠甫韻。</title>,<text>海雲風月多年閒。崔仙一去臺無顏。我泛滄溟領勝槩。鏡裏秋山相對看。</text>
<title>冷泉亭。與李會之 道亨，李而實 涑 諸君打酒夜話。</title>,<text>兩君携酒勸我飮。情也非酒無辭辭。無辭彊飮不覺醉。放浪都忘醒者嗤。</text>
<title>謝裵伊川送三亥酒</title>,<text>故人情重記貧交。遠送春醪慰寂寥。一酌陶然忘世事。落花飛散雨蕭蕭。</text>
<title>龍山謾述</title>,<text>衰病年來百念休。杜門欹枕絶交遊。華山洛水吾將老。沙月松風散我愁。</text>
<title>戲占 二首</title>,<text>世人爭說桃源好。未必桃源避世喧。若醉山醪忘世事。人間何地不桃源。						雍煕昔日大平春。政簡民愚俗亦淳。末世文繁人漸巧。幸君猶是結繩人。</text>
<title>聞南漢受圍。慨然有作。二首。丙子冬</title>,<text>腐儒平昔不談兵。臨亂如今但骨驚。月暈孤城消息斷。北辰回首涕空橫。						天地無光日晦冥。山河帶憤鬼神驚。可憐禮義文明域。變作氈裘辮髮氓。</text>
<title>寄贈釣洞主人 朴絪</title>,<text>憶曾傾蓋開懷處。細雨磯頭酒一罇。勝地好人俱可念。停雲回首役吟魂。</text>
<title>寄贈廣巖主人。二首。</title>,<text>場巖翁作廣巖翁。江海萍蹤到處同。山水定供仁智樂。家聲應繼下鷗公。						滄海東頭架小亭。主人嘉遯謝浮名。何時匹馬重相訪。共聽松風淅瀝聲。</text>
<title>忘憂亭。別南漆原 烜。</title>,<text>曉月蒼蒼江水長。津亭此別一何忙。人間聚散元無定。昨夜酣歌今斷腸。</text>
<title>寫哀 二首</title>,<text>地下二人消息斷。人間一子形影寒。何年何處重相見。說破平生恨萬端。						隣家稚子呼爺處。古樹烏雛反哺時。耳目能令心起感。沒身哀恨有誰知。</text>
<title>戲李克欽 行周 恨居城底</title>,<text>大隱從來隱城市。新居莫歡在湫卑。但令方寸能虛靜。霽月光風動自隨。</text>
<title>聞柳修巖 袗 訃</title>,<text>修巖於我年相近。聞道居先故敬之。一別雷龍泉路隔。此生何處更相隨。</text>
<title>江村暮興 在龍山</title>,<text>隔樹流鶯啼恰恰。穿花戲蝶舞僛僛。短筇芒屩歸來晩。江上靑山欲暮時。</text>
<title>謾述</title>,<text>朔風號怒雪霜侵。百卉俱腓萬象陰。笑問北山松老榦。歲寒能得保貞心。</text>
<title>憶大笑軒兄</title>,<text>忠義堂堂大笑公。眼空今古氣豪雄。鴻毛一擲扶人紀。千載英風振海東。</text>
<title>三山大平村。與諸友集句。時有彈嵇琴，伽倻琴者。</title>,<text>中散琴兼學士琴。李省甫 鍾期心是伯牙心。趙致遠 一場佳會眞天假。林翁樂 靜對忘形夜已深。李膺甫</text>
<title>江上雜興</title>,<text>煙霞深處結茅宮。境僻寧敎俗容通。萬籟靜時方寸淡。滿山蘿月一江風。</text>
<title>到官舍</title>,<text>守正期如處子貞。一生安分不求名。郤來偃室非公事。自愧持身異滅明。</text>
<title>用前韻又占 二絶</title>,<text>行當果決守當貞。爲善要須不近名。巧語足恭兼佞色。恥之無讓左丘明。						平生志願在幽貞。肯學群兒逐利名。千載何人吾所慕。樂天唯有晉淵明。</text>
<title>古意</title>,<text>朝朝汲水灌幽蘭。石路崎嶇幾往還。根本已深枝䈎茂。玉堂他日薦金盤。</text>
<title>懷想雲門泉石</title>,<text>千疊雲門水石奇。逍遙三足此棲遲。何當結屋中間臥。山色泉聲樂我飢。</text>
<title>追次李平澤 儼 示韻</title>,<text>浮雲一片太虛中。世事紛紛過眼空。不關是非兼得失。何論南北與西東。</text>
<title>戲占一絶。追答趙樂甫 徵天 簡中語。</title>,<text>丁亥冬。叨師傅之命。將欲啓行。樂甫病臥。寄書爲別。書中有曰。一罹禮羅。就養雕籠。龍華霽景。洛水淸風。其誰與陪賞也。余甚愧惕。無以爲報。行到昌寧。病未得達。狼狽而還。追思樂甫之規。益感相愛之情。終不得無言。													龍華霽景渾依舊。洛水淸風尙宛然。肯向雕籠甘就養。高飛一鶴在雲天。</text>
<title>月夜。懷蔣明輔。</title>,<text>雲鴻翔鳳意相通。風詠鳶魚趣亦同。同住一江分上下。幾勞魂夢月明中。</text>
<title>聞張侍郞 椿 禮葬遼西</title>,<text>文山正氣子卿忠。兇醜猶欽節義風。遙想遼西一抔土。精靈夜夜首陽通。</text>
<title>自挽</title>,<text>翔鳳亭中鳳不還。飄然直上白雲間。湖山自此無常主。明月淸風萬古閒。</text>
<title>長者池邊。呈復齋丈。</title>,<text>鳩杖鏘鏘鶴髮明。德星因得壽星精。他年勝會如相憶。長者池邊細草生</text>
<title>謾述</title>,<text>忘言忘物又忘機。忘世忘身忘是非。此外悠悠千萬億。都忘來臥釣魚磯。</text>
<title>遊玉川洞</title>,<text>溪流如玉石如枰。手弄潺湲坐濯纓。安得移家專一壑。薜蘿煙月送餘生。</text>
<title>合江亭會飮夜。示同遊諸賢。二首。</title>,<text>荒涼草屋竹林間。只有山僧許往還。何幸群賢供勝會。一江風月未全閒。						哀絲急管助淸歡。更上蘭舟弄月還。此夜合江亭上會。人間他日再逢難。</text>
<title>辛卯春。載石物自晉陽歸鵝湖。三首。</title>,<text>春波微漲發扁舟。載得雲根順北流。指點歸程向何去。龍華西麓是狐丘。						惜別臨江挽去舟。盤中魚蟹摠珍羞。來時脈脈無窮意。都付長天月一鉤。													月牙山下繫行舟。爲別情朋更少留。西日欲沈江路遠。煙波離恨共悠悠。</text>
<title>奉呈尹宜寧 舜擧。勸立秋江祠宇。</title>,<text>秋江大節冠吾東。埋沒無人建一宮。天遣使君來下邑。儒林想慕望餘風。</text>
<title>追次尹宜寧韻 甲午七月旣望。乘舟訪余于江上。因與夜話於江寺。</title>,<text>沮溺當年笑問津。躬耕沒齒樂沈淪。滔滔不返人無數。抵死誰知到死濱。						附原韻 童土						飄然一棹下南津。爲向龍華訪隱淪。後夜月沈蓬底睡。輕舟已泊大江濱。</text>
<title>挽蔣明輔二首</title>,<text>君今此去望如仙。淸福江湖二十年。只恨賢才終不試。獨留寒月舊漁船。						同棲巖穴一江分。秋月春花幾憶君。堪痛絶絃難再續。謾將衰涕灑殘雲。</text>
<title>無題</title>,<text>晏嬰不識宣尼聖。趙抃寧容茂叔賢。古往今來知己少。伯牙從此斷琴絃。</text>
<title>題崔兄海亭 亭在固城山北。崔兄名秀岡。字卓爾。判官叔父女壻也。</title>,<text>匹馬來尋海上翁。蒼山當戶水連空。崔仙去後崔仙在。明月淸風把握中。</text>
<title>靑松寺。遇韓釣隱。</title>,<text>紅樹靑山俯碧流。一來登眺散千愁。莫嫌松逕勞冠蓋。淡水交情到白頭。</text>
<title>悼成秀才夢卿元弼於我爲甥女壻。乙未仲春。以疫化去。</title>,<text>寶鏡無塵水未波。瑩然方寸絶疵瑕。可憐白璧埋黃土。廿八年光一擲梭。</text>
<title>乙未踏靑日。奉寄靈山使君行軒。使君與鄭持平晳泛舟蒼嵒。余以足疾未赴。</title>,<text>抽身簿牒叢中出。來上蘭舟泛洛江。況得廌冠驄馬客。風流名節兩無雙。</text>
<title>挽裵受甫 弘祉</title>,<text>哀誠懇懇居廬日。和氣融融共被時。擧世幾人能似子。爲公長慟又長悲。</text>
<title>浴後有感 癸丑夏</title>,<text>亭南一曲寒溪水。滌盡全身萬斛塵。雨過春山生氣像。雲消秋月換精神。登高更覺胸襟豁。望遠還知眼界新。颯爽淸風生兩腋。冷然郤似羽衣人。</text>
<title>劍溪臺上。次李上舍 會一 韻。</title>,<text>高臺大野又長流。風月煙霞別一區。佳句覓來忘世慮。濁醪開處遣閒愁。胸襟廓落人猶鶴。地界淸涼夏亦秋。況與親朋連日話。人間此外更何求。</text>
<title>贈場巖主人 甲寅春</title>,<text>人世紛紛是與非。超然君獨脫塵機。月明秋水鎔金躍。花落春湖錦浪肥。盡日觀書開竹戶。有時垂釣坐苔磯。一江鷗鷺皆知己。何恨門前外客稀。</text>
<title>道興津頭。奉別嚴太守。愰○乙卯秋</title>,<text>宦路升沈苦不常。我侯投紱最堪傷。秋風撼樹離觴冷。江水連天別意長。十室四年霑惠澤。兩鄕千里隔參商。朝家坐失循良吏。誰道公言出皁囊。</text>
<title>病臥溪上。奉次固城堂兄 亨道 韻。乙卯秋</title>,<text>數日沈痾未出遊。曩時行樂已全休。嶺雲歸處樹陰暝。梧葉落時天氣秋。萬事在天那用力。百年如夢不須愁。邇來更喜過從斷。只有雙淸是我儔。</text>
<title>乙亥暮春。東遊感興。</title>,<text>滿載群賢一葉舟。浮河達海恣遨遊。寺名甘露人誰刱。山號神魚世幾周。徵士淸風餘古廟。露王異蹟但荒丘。奇觀未了歸帆促。夢落三叉七點頭。</text>
<title>冬夜有懷</title>,<text>冬夜曼曼夢不成。獨憑長劍恨難平。排雲叫闔時何晩。跨海屠鯨氣自橫。欲渡黃河氷汗漫。將登泰岳雪峥嶸。雄懷未遂年華促。暗怕頭邊白髮生。</text>
<title>聞鄭桐溪舁疾還山</title>,<text>風雨孤城萬死餘。舁歸病骨故山隅。一邊好惡何須算。千古綱常賴以扶。貫日精忠夷夏聞。凌霜直節鬼神孚。當時此義誰相許。獨有淸陰是丈夫。</text>
<title>次鄭誠甫泛舫臺登覽韻</title>,<text>黃鷄綠醑辦仙遊。挂席檣烏漾碧流。孤鶩落霞山色暮。荻花楓葉雁聲秋。眼窮鰲島天疑盡。臺壓鯨波地欲浮。蟬蛻此身無繫累。一生蹤跡白鷗洲。</text>
<title>江上雜詠</title>,<text>恥向名場役役勞。飄然遐擧臥江皐。託盟魚鳥機心斷。寓興圖書契約牢。人爵不如天爵貴。靑雲爭似白雲高。春風沂水饒眞樂。莫道欽夫一世豪。</text>
<title>柰內臺上。呈梁侯龜翁。</title>,<text>臨江斷麓巨鰲蟠。水底遙岑鏡裏鬟。太守風流傾皁蓋。書生氣槩岸黃冠。三杯放浪形骸外。一笑軒昂宇宙間。幽賞未窮登小艇。碧波秋興共漫漫。</text>
<title>在柰內時。漆原使君李侯岦與靈山使君姜侯煒，昌寧使君沈公長世。各率子弟會飮于臺上。酒半。泛舟中流。余乘醉走筆以示之。</title>,<text>遨頭欣得使君賢。滿載風流坐小船。十里江山屛裏畫。一罇談笑鏡中仙。年光忽忽容顏改。世道悠悠勝事遷。遇酒卽今宜酩酊。明朝此會夢依然。</text>
<title>無題</title>,<text>中年志學晩無聞。白首紛如眼欲昏。敬義工程慙未驗。誠明事業敢輕論。虛舟身世曾何繫。破屋生涯永不諼。獨有淡然方寸地。竹窓淸夜月無痕。</text>
<title>贈金萬古 柱宇○槃泉公之子。官持平。號昜眠。</title>,<text>眼靑頭白喜兼悲。爲憶曾遊晩退時。此夜燈前情未盡。明朝別後會難期。鸞棲枳棘君才屈。鶴老江湖我命奇。萬事破除無過酒。深杯滿酌不須辭。</text>
<title>次金萬古送韻</title>,<text>辱贈來投告別時。此生無處得相隨。曾孤匹馬尋賢契。更愴重泉隔老師。月滿屋梁疑面目。雲停天末悵離違。緘來壁上龍蛇字。魚鳥欣然亦有知。</text>
<title>追次楊上舍以貞 晅 韻</title>,<text>戲刺扁舟繫柳枝。萍逢一笑本無期。已將玉韻驚塵眼。更把瓊漿慰病脾。傾蓋便知情若舊。殘罇未覺席頻移。江天夜景無如月。莫恨回舟上馬遲。</text>
<title>初夏船遊 戊辰</title>,<text>薄暮移舟景釀臺。龍華山下更沿洄。嶺雲吐月淸光動。江樹含風爽氣來。萬古英雄孤鳥過。千年形勝一罇開。丁寧爲報翠巖子。後至莫辭三百杯。</text>
<title>次申梧峯海亭韻</title>,<text>斗尺山前學士臺。孤雲往事若浮埃。神遊八極稱仙骨。名動中華伏藝魁。脚下蓬壺雙塊土。眼中滄海小甁罍。淸風七百年如昨。一入紅流竟不廻。</text>
<title>朴察訪子龍 羾衢 新卜</title>,<text>琴湖灘上數椽廬。云是沙斤察訪居。百里雲山圖畫妙。一灣流水鏡光虛。閒中興味三杯酒。靜裏襟懷萬卷書。駟馬高車君莫要。不如多喫此江魚。</text>
<title>江舍新刱。示僧靈誕。</title>,<text>僧從方丈遊江海。爲我安亭近水涯。淸洛北來流浩浩。龍華南峙翠峨峨。石泉窩後泉生石。沙月堂前月印沙。獨寐寤言因獨樂。靜中還恐俗人過。</text>
<title>江舍偶吟</title>,<text>臨江白屋靜無塵。四壁圖書臥此身。緘口不談山外事。杜門寧見俗間人。月生波面方知夜。花滿峯頭始覺春。分內簞瓢甘似蜜。康侯自是不言貧。</text>
<title>聞再從兄 益道 除武夷萬戶</title>,<text>八載風塵苦宦遊。柰何終拜武夷侯。家山路隔三千里。慈母年逾七十秋。白雪擁關征馬倦。黃雲迷海僕夫愁。他年儻斬樓蘭首。麟閣功名定可收。</text>
<title>奉次梁侯龜翁二水臺韻</title>,<text>簿牒叢中笑未開。公餘乘興築林臺。蛇盤虯走淸溪遶。鳳舞龍飛翠嶠回。自占歐陽滁上樂。何煩山簡習池杯。桑麻百里弦歌咽。野鳥沙禽亦不猜。</text>
<title>聞從兄新占方臺</title>,<text>聞兄占得方臺勝。已向人間斷俗緣。滿壑煙霞高枕下。一江魚鳥小窓前。琴書詩酒身多暇。雪月風花興獨專。淸福百年無此比。便知平地有神仙。</text>
<title>聞寒岡先生訃</title>,<text>天佑吾東降淑精。退陶之後有先生。文章德業人宗仰。出處行藏國重輕。一世咸知喬岳望。千秋不隕日星名。斯文已喪將安倣。嗚咽空流洛水聲。</text>
<title>梅鶴亭懷古 亭在善山海平南。故進士黃耆老所搆也。</title>,<text>西風一棹泝空明。來訪孤山舊廢亭。日暮殘雲棲古樹。秋深缺月印寒汀。琴書寂寞今何處。梅鶴凄涼只有名。惆悵名區久無管。一江鷗鷺亦含情。</text>
<title>林居謾興 甲寅春</title>,<text>誰敎春雨洗山川。一夜溪南百物鮮。遠岫山嵐浮靄靄。幽泉石溜瀉涓涓。野牛眠處草如織。林鳥響時花欲燃。節序如流人易老。要須酩酊臥罇前。</text>
<title>昌原東軒。次雙梅堂韻。甲寅夏</title>,<text>荒城寥落樹參差。簾外靑山閱幾時。池月又生前夜魄。墻花猶發去年枝。使君風味琴邊酒。客子瑰觀壁上詩。鶴洞儒仙曾此住。會看靑鳥導雲旗。</text>
<title>昌原珠還堂。追次黃海月 汝一 韻。</title>,<text>波恬滄海鏡光頹。登眺孤城醉興來。曉角響從寒月落。春帆影逐晩潮廻。絃歌化俗追言偃。綵舞娛親學老萊。太守風流堪莞爾。邑人誰是舊澹臺。</text>
<title>觀海</title>,<text>觀於海者難爲水。亞聖之言豈偶然。蛟窟千尋深莫測。鯨波萬頃闊無邊。初如雲漢乘槎客。還似蓬瀛採藥船。郤笑從前遊戲處。潺湲溝瀆浴烏鳶。</text>
<title>奉寄完山通判梧峯丈 辛丑秋</title>,<text>相思人在完山府。煙水重重隔幾尋。湖嶺片雲千里夢。秦吳孤月兩鄕心。松江蓴老秋將晩。栗里苔荒歲已深。宦海由來風浪險。豈如歸臥故園林。</text>
<title>過海印寺。贈戒慧僧。</title>,<text>夢想名區問幾年。偶來今日訪幽禪。蒼藤老檜藏山逕。彩霧祥雲鎖洞天。紅錦交輝霜後葉。明珠散落石間泉。仙鄕不許留塵客。匹馬西風獨悵然。</text>
<title>江齋偶占</title>,<text>一臥江湖萬念空。雲浮天末水流東。淸涼境上心長逸。昭曠原頭眼忽通。月到風來閒詠裏。花開葉脫靜觀中。桃源只在尋常處。郤笑漁郞眩落紅。</text>
<title>蔣處士江亭</title>,<text>上看蒼壁下淸流。亭壓長江大野頭。茂叔蓮花元亮菊。天脩蓑笠子陵裘。心灰名利雲同趣。性癖湖山鶴共遊。俯仰人間皆役役。此翁於世獨無求。</text>
<title>挽旅軒先生</title>,<text>山頹梁折哭諸生。一脈斯文墮杳冥。瑞日祥雲程伯子。氷壺秋月李延平。溫中有厲人猶畏。道外無求守自貞。覿德醉心今已矣。哀詞題罷涕交橫。</text>
<title>挽桐溪翁</title>,<text>史魚之直汲唐忠。二百年來只數公。絶域投時腸似鐵。孤城危處筆生風。千羊未及一狐腋。獨鶚能令群鳥空。善毀終難淪大節。淸名億載日星同。</text>
<title>挽朴篁巖 齊仁</title>,<text>雙岸峯高鼎水淸。孕精千載碩人生。聞風山海明趨向。味道林泉養性靈。晩節微官那稱德。幽貞事業只窮經。斯文遽喪吾安仰。執綍佳城涕自零。</text>
<title>挽李畏齋 厚慶</title>,<text>猗蘭白雪灑襟懷。南國斯文數畏齋。直論差彊人意思。高標可作士模楷。寒岡舊業衣書托。平靖遺風德行佳。慟矣如今曾簀易。此生無路拜庭階。嫖姚之姚。莽蒼之蒼。模楷之楷。皆仄聲。而杜詩姚作平聲用。鶴峯金先生芙蓉堂詩。蒼作平聲用。此詩楷押亦用此例。</text>
<title>挽李聘君 屹</title>,<text>恩猶父子義師生。忍見丹旌指九京。朴素休風欽士友。幽貞隱德質神明。才高命否天難信。跡晦光潛道自亨。痛矣斯文終墜地。春雲不復照微星。</text>
<title>挽文茅谿 緯</title>,<text>頹波旣倒孰能東。一脈淳源尙賴公。晩歲神交愚伏老。早年親炙德溪翁。知來藏往先天業。尺步繩趨下學功。已矣斯文將底託。圖書萬軸舊山中。</text>
<title>挽成浮査 汝信</title>,<text>翰墨當年第一人。才高道屈臥江濱。閒中事業三千卷。靜裏光陰八十春。竹戶荊扉窮亦樂。筆精騷律老彌新。從今厚德重難覿。回首佳城涕滿巾。</text>
<title>挽朴无悶伯和 絪</title>,<text>南極微星隕海東。林泉無主釣臺空。年靑立脚關閩路。白首潛心敬義功。激懦扶頹風更遠。尊賢衛道力何雄。誰知經濟平生志。零落煙霞寂寞中。</text>
<title>挽裵藤庵 尙龍</title>,<text>聞說藤庵入地忙。斯文一脈墜茫茫。隆師至敬推同輩。衛道純誠聳四方。每惜賢才違世用。長嗟宿德老村莊。吾衰又抱晨星慟。遙望新阡涕自滂。</text>
<title>挽李復齋 道孜</title>,<text>早從文穆作依歸。義理關頭戰勝肥。百里誠深仲由米。七旬懽洽老萊衣。藏名酒肆陶眞性。寄興漁村脫俗鞿。可惜黃泉埋白璧。曾無一命到荊扉。</text>
<title>挽裵慕亭 大維</title>,<text>系出金官大姓中。平生醇謹孰如公。危朝沈晦能逃禍。淸世投閒益守窮。立傳忘憂高義闡。扁亭孺慕孝思隆。可憐七十年間事。回首南柯夢已空。</text>
<title>挽仁原君 李休復</title>,<text>天生才傑應時須。良士翻成赳赳夫。偉績千秋垂竹帛。榮名一世動寰區。將期屛翰扶靑社。豈料桑鄕返素輀。薄葬遺書人感涕。家風孝義定難誣。</text>
<title>挽朴平山 震英</title>,<text>壯志期封定遠侯。妙齡投筆事邊籌。分憂北塞威聲著。仗鉞西關寵命優。起復當年難奪志。勳勞晩節便歸休。英豪氣槩今安在。匣裏龍光射斗牛。</text>
<title>挽趙富寧 英混</title>,<text>大笑先生嗟已遠。流風餘韻在遺孤。胸襟磊落奇男子。氣宇軒昂好丈夫。投筆早年懷壯志。專城當日試雄圖。可憐三白堂前月。虛照溪邊舊酒壚。</text>
<title>挽郭木川 衛國</title>,<text>世分交情道義俱。天然辭氣德之符。再尋陋室情何極。一宿淸軒病欲蘇。六秩浮榮眞夢寐。七旬稀算亦須臾。徐綿未漬緣衰疾。題罷哀詞淚眼枯。</text>
<title>挽李子粹 道純</title>,<text>室有孤孀堂有老。君今此去儻能廻。詩書零落靑氈冷。門戶荒涼素計灰。拔俗襟懷眞可惜。出人才行亦堪哀。與賢亭下同遊地。不忍呑聲獨往來。</text>
<title>挽辛子眞東望○二首</title>,<text>姻婭之親道義朋。君今入地我誰憑。居家孝友人咸慕。律已溫恭衆所稱。晩歲金蘭期永久。先秋玉樹忽摧崩。從前惠好情安在。北望悲吟病未興。						憐君一臥歲三周。每向江湖歎舊遊。忽忽如今成大夢。蒼蒼無路問端由。平生信義歸寥落。末路心期坐謬悠。手澤尙留樵隱稿。摩挲那禁涕橫流。</text>
<title>挽朴一之 道元</title>,<text>靜默先生克裕孫。家風依舊典刑存。三緘守口言無妄。一敬存心學有源。知命豈曾趨世路。樂天惟自臥丘園。吾衰又抱晨星慟。斷雨殘雲謾惱魂。</text>
<title>挽林林谷樂翁</title>,<text>道義交深五十年。幽明忽隔涕空漣。多君憤悱修家業。愧我慵愚守井天。瞻慕餘輝誰更續。龍門絶響孰能傳。吾衰又抱盆歌痛。欲草哀詞意惘然。</text>
<title>挽李益庵益之 道輔</title>,<text>明珠白璧瑩無疵。豈弟伊人早得師。司馬小名才豈展。齋郞薄宦志何施。峨洋絃斷將誰託。道義交亡只獨悲。擇地卜隣嗟永失。從今踽踽更何之。</text>
<title>挽韓釣隱子變</title>,<text>聞君入地我心傷。絃斷峨洋隻影涼。獻可辨姦先見早。淵明投紱賦歸忙。慈祥豈弟天資好。耿介溫剛氣稟良。末路斯人那更得。哀詞題送哭蒼蒼。</text>
<title>挽郭上舍鎭翁 壽岡</title>,<text>天生佳士惠吾南。可惜黃泉白璧沈。秀拔才華無出右。溫恭德器罕如今。泮宮講學師儒敬。江舍談經老友欽。遠業未成先短折。斯文一脈竟何尋。</text>
<title>三五七言。傚李白。</title>,<text>蘆花白。楓葉赤。夜月照沙明。秋天蘸水碧。同舟同醉此遊人。一詠一觴宜永夕。</text>
<title>江齋雜詠二首 六言</title>,<text>魚戲淸潭夕照。鷗飛細雨春天。夜詠松風蘿月。朝吟谷霧村煙。						遠近江村野店。浮沈水鳥沙禽。茅簷一片閑地。濁酒三杯獨斟。</text>
<title>無題</title>,<text>昂昂松上逸鶴。泛泛水中虛舟。萬事人間擾擾。一笑物外悠悠。</text>
<title>防禦山東臺登覽</title>,<text>碓岳秋光錦屛。鼎湖流水素練。登臨絶頂高臺。嘯傲前瞻後眄。六七冠童相隨。兩三壺觴迭薦。藍輿薄暮下山。百里遙岑隱見。</text>
<title>華山洛水謠 四言</title>,<text>華山㠜㠜兮。洛水源源。息交絶遊兮。閉我衡門。木石與居兮。魚鳥同群。蓬蒿原巷兮。松菊陶園。春秋霜露兮。感慕靈根。鳶魚飛躍兮。目擊道存。卷中聖賢兮。夢裏羲軒。兩鬢星星兮。雙眼昏昏。萬事籧篨兮。一室淸溫。失無戚戚兮。得何欣欣。浮雲過空兮。樂且無垠。曲肱飢臥兮。永矢不諼。</text>
<title>吾亦愛吾廬 二十韻</title>,<text>投冠解紱早歸歟。依舊柴桑一弊廬。風月有期宜伴侶。溪山無恙可樵漁。栽松竹菊三開逕。種豆桑麻十頃畬。四月淸和朱夏首。千林蔥鬱綠陰初。鳥緣樹密巢無罅。人爲居幽興有餘。萬物靜觀俱自得。一家眞趣獨何如。田園勝槩融心醉。人世浮榮過眼虛。籠裏不宜馴野鶴。池中難可養江魚。身隨倦鳥安棲息。心與閑雲任卷舒。寄興東皐躬植杖。勸耕南畝命巾車。養眞自分衡茅穩。容膝何須廈屋渠。消遣世情三椀酒。翫尋幽賾五車書。深藏豈但田家樂。勇退元因世道㠊。六合已成劉宇宙。一家猶記晉居諸。幽貞逸軌追孤竹。嘉遯高蹤邁接輿。採菊籬邊頻佇立。撫松庭畔獨躊躇。素琴援處天機靜。淸嘯舒來浩氣攄。山靜室虛塵想絶。地偏心遠俗人疏。絛樊不似林中樂。羈束爭如物外居。千載淸風吹不歇。至今餘韻在瓊琚。</text>
<title>天邊尙掛長門月 十韻</title>,<text>明妃無復漢宮緣。一去天涯竟未旋。羌笛弄時憂悄悄。哀笳奏處涕漣漣。忍看舊歲長門月。猶掛今宵絶域天。只怨妾身賦奇釁。寧嫌畫手枉嬋娟。漢山杳杳歸心斷。秦塞迢迢望眼穿。謾掃蛾眉啼夢裏。誰敎蟾魄到愁邊。孤光夜夜分相照。隻影年年只自憐。綺閣穹廬千里隔。胡天漢地一輪懸。却羞胡羯將同老。還羨嫦娥永獨眠。恨入孤墳靑未了。琵琶哀怨至今傳。</text>
<title>挽章[參議張應一]</title>,<text>出入先門四十年。英豪風致有誰肩。山川秀氣生應稟。學問眞功晩益專。雅性已從三逕慣。寸心猶向五雲懸。哲人不淑斯文慟。獨立昏衢涕泗漣。</text>
<title>挽章[謙齋河弘度]</title>,<text>公挺金羅國。儂居方丈前。忝交知幾日。向慕自齠年。至誠徐公孝。淵源趙相賢。任仁雖壽考。吾道屬誰邊。</text>
<title>挽章[察訪姜大適]</title>,<text>聞說斯文喪。堪嗟此理玄。珠沈滄海月。星晦少微躔。旣失人中傑。難覩地上仙。儒林今已矣。吾道付幽泉。</text>
<title>挽章[姜顯昇]</title>,<text>久矣斯文喪。南鄕更有人。精專山岳秀。資得玉壺珍。學透鳶魚妙。心窺性理眞。蓬門原憲樂。陋巷子淵貧。駑蹇曾同契。芳蘭味自親。芒鞋尋月夕。竹杖赴花晨。每喜仁多壽。誰知歲在辰。書藏白鹿幌。講撤武夷茵。忽起儒林慟。空沾後學巾。人間餘白首。題挽送靈輴。</text>
<title>挽章[朴敏修]</title>,<text>嶠南翹楚九重知。道付滄洲祿可辭。興在圖書常對處。機忘鷗鷺共親時。一罇談笑妨衰病。兩地音容惱夢思。誰道少微星忽晦。斯文從此細如絲。</text>
<title>挽章[縣監趙逢源]</title>,<text>嗟吾落落澗松翁。遯世曾聞隱者風。臺號鳶魚誠不掩。庵稱望慕孝無窮。三朝禮待恩彌重。一德謙恭望益隆。愚魯豈堪傳旨訣。提撕偏荷破昏蒙。龍蛇有讖賢人逝。梁木成歌弟子恫。怊悵淵源今也絶。寥寥千載道誰東。</text>
<title>挽章[朴悏]</title>,<text>今時難見古人徒。何幸先門有大儒。論議堂堂傾叔季。胸襟落落慕唐虞。梁摧昔日曾同慼。劍委茲辰忍獨吁。怊悵後生何考德。玉山餘淚灑鵝湖。</text>
<title>挽章[門人李壽檍]</title>,<text>山河淑氣鍾於斯。雪月精神瑞鳳儀。誠孝出天人不間。工程極地世難窺。倘來榮利何攖念。老去煙霞自樂飢。一脈眞源誰更泝。長號非獨哭吾私。</text>
<title>挽章[生員姜獻之]</title>,<text>天地儲眞氣。山河降碩賢。硏經穿木榻。喜易絶韋編。春日鷗爲伴。秋風葉作氈。鵝湖玩月屐。淸洛釣魚船。每喜三尊達。俄驚二豎纏。斯文天已喪。吾道更誰傳。書掩新安軸。琴沈白鹿絃。儒林今寂寞。後學淚潸然。</text>
<title>挽章[門人裵命契]</title>,<text>文康道統擬關閩。門下惟公獨得眞。至理冥觀飛又躍。沖襟默契智兼仁。明宣縱未三年學。公掞曾陪一月春。恩義平生那可極。懸泉有淚但沾巾。</text>
<title>挽章[生員朴絢]</title>,<text>道極文康學蔚醇。唯公實是舊門人。淵源始也傳來正。義理終然透得眞。明瑩胸中知有月。氤氳座上郤回春。才優致用元非隱。爻値含章且自珍。鵝水風煙仍托興。龍岡花竹故安貧。眞機活潑觀飛躍。本體昭融驗智仁。風引蘭香聞必遠。泥傳芝綍澤愈新。方看孔鼎銘三命。佇待楊年過八旬。那意瑤琴還鎖匣。忽驚皐比已生塵。微言永墜人間緖。厚夜難開地下晨。自愧冥途空墑埴。追懷往事益酸辛。哀辭欲寫情何極。苦語凄凄句未伸。</text>
<title>挽章[生員趙根]</title>,<text>憶曾寧廟急親賢。水部聲名達九天。家世素稱咸族大。淵源早識旅翁傳。鳶魚妙契閒中趣。鷗鷺眞成物外緣。怊悵少微星忽晦。秖今吾道更蕭然。</text>
<title>叔父韜巖公挽詞</title>,<text>往年喪吾父。今年喪吾叔。如何六載間。再見天禍酷。哀哀失父兒。孑孑終惸獨。惟公志磊落。早事雲雷學。不幸値狂寇。六載輸戰轂。豈是雄韜靲。忠義素自蓄。功高柰無命。未展騏驥足。吁嗟燕雀多。誰能識鴻鵠。落拓無與合。蹉跎老空谷。匿怨友其人。平生所深恧。薰蕕固異臭。幾側群少目。對酒輒長吁。瞻星夜未宿。一疾竟不起。呑恨奄就木。念此增感傷。攀號慟我哭。叫天天無言。何由訴痛毒。</text>
<title>贈別吳上舍景虛 汝橃 歸龜城辛丑</title>,<text>昔我與之子。風塵一爲別。多年隔江渭。兩地愁雲結。江花屢開落。山月幾圓缺。相思楚江邊。各在秦天末。今年新野堂。喜眼忽雙碧。連延二三夜。說破胸中鬱。萍逢本無期。雲散東西闊。山雨又不歇。愁腸欲斷絶。人生離合豈有常。不灑人間兒女血。</text>
<title>次全靈山性之 以性 舟中贈韻 己未</title>,<text>高義薄層雲。交情淡若水。一見便知心。何曾存表裏。世間輕薄兒。誰能識得此。</text>
<title>謾述 二首</title>,<text>世道若波瀾。安流或險艱。不如茅屋裏。閒對古書看。						讀律知何用。窮經只自頤。茅簷隱几處。長嘯一含悲。</text>
<title>泛舟景釀臺下</title>,<text>俯視下無地。仰觀上有天。誰言眞境遠。坐此卽神仙。</text>
<title>閒居雜詠 三首</title>,<text>月色秋來好。山容霽後新。箇中眞意味。欲唱和無人。						春暖花香暗。林幽鳥語閒。地偏車馬絶。長嘯對靑山。													澗水千尋碧。巖花百日紅。一間茆屋裏。閒趣野僧同。</text>
<title>次吳永川景虛二首</title>,<text>路爲雲泥隔。身因窮達離。平生心內事。抵死只相知。						蹤跡雖云遠。心期尙不離。風霜松柏操。歲晩幸相知。</text>
<title>呈昌原使君申梧峯 之悌</title>,<text>昨夜東軒飮。荷花滿一塘。朝來風入戶。香氣在衣裳。</text>
<title>戲呈李上舍 會一</title>,<text>三編碧魚去。兩斗紅豆來。授受若相換。表情安在哉。</text>
<title>次李貫之 道一 送竹韻</title>,<text>故人寄我竹。見竹如見人。那逢眞面目。慰此索居人。</text>
<title>次蒙臺從兄 煕道 遊艅航山韻</title>,<text>岳立靑螺列。江分素練回。登臨奇絶處。乘興莫留杯。</text>
<title>與會仲，忠甫，質甫三君。追別於鳥餘。</title>,<text>鳥餘山外別。追感不能忘。爲謝三君子。慇懃故意長。</text>
<title>和林樂翁 眞怤○丙寅</title>,<text>闍梨來報君。登陟招提遠。吾行當在明。勿恨佳期遠。</text>
<title>匡山路中呈主簿堂兄 遵道</title>,<text>初來曾竝轡。此去又聯鑣。勝事兼情話。炎程不覺遙。</text>
<title>雙溪唱酬</title>,<text>萬象渾寂寥。淸溪聲不絶。襟懷轉颯爽。坐對西峯月。													附諸賢詩						仙歸餘故山。地與人世絶。淸遊亦佳辰。正當秋八月。浮査成汝信						秋風方丈山。遊賞政淸絶。終宵宜且談。中庭又好月。蘆坡李屹						千古孤雲仙。一去消息絶。我亦象外客。淸溪弄明月。凌虛朴敏						洞僻宿雲歸。林深人跡絶。淸風亦有情。噓送晴巒月。滄洲河橙						名區多故人。此遊誠奇絶。團團一片心。共指中天月。思湖吳長						地是孤雲棲。飄然煙火絶。吾輩辦佳遊。好得淸秋月。鳳岡趙㻩						山深人不眠。萬籟共寥絶。庵禪莫催燈。天晴山有月。東溪權濤						興與山共深。山外歸心絶。山中復何有。團團巖上月。松臺河璿						萬壑皆白雲。塵煙自隔絶。夜話不用燭。多意前峯月。東山權克亮						佳節雙溪會。勝遊千古絶。夜久興轉淸。醉倒松牕月。林谷林眞怤						浮嵐影有無。寒鍾聲接絶。終宵淸不眠。共銜杯中月。滄洲許燉						溪淸山更深。禪家轉幽絶。相看皆好人。話到三更月。釣隱韓夢參						方丈三韓外。煙霞擅奇絶。勝遊天借否。溪樓來霽月。疆齋成好正						一躡神仙窟。蕭然塵慮絶。淸風入詠樓。共賞雙溪月。梅村文弘運						身如入淸都。幽興何時絶。把杯各相吟。中天又好月。謙齋河弘度						楓桂丹如錦。秋高景益絶。禪臺淸可話。不妨下山月。秋潭鄭頠</text>
<title>忘憂亭次李省甫</title>,<text>勝地供詩料。來登幾竭才。身如臨貝闕。氣欲涉蓬萊。已覺神襟爽。還驚世念灰。亭臺有賢主。爲爾久徘徊。</text>
<title>次朴勉甫 昌道</title>,<text>天慳奇勝地。付我結幽棲。不必歸盤谷。何須入剡溪。江雲迷釣瀨。山靄失樵蹊。爲謝尋眞客。淸談到日西。</text>
<title>頭龍浦統營○乙卯</title>,<text>淸絶頭龍浦。雄奇鎭甕城。旌旗翻日影。鼓角徹雲程。滄海無邊鏡。靑山幾疊屛。扁舟探勝客。留滯不知行。</text>
<title>嘉樂村訪金行初 宗孝 不遇</title>,<text>嘉樂曾遊地。來尋野老家。靑山三面合。白屋數椽斜。菊綻黃金蕊。池涵碧玉波。秋光如許好。落日獨經過。</text>
<title>甲寅踏靑日。遊月影臺。奉次申梧峯丈。</title>,<text>郡古餘頹堞。臺荒沒舊蹤。煙霞粧暮景。桃柳媚春容。發興詩爭筆。消憂酒滿鍾。仙區酬令節。珍重我梧峯。</text>
<title>矗石樓偶吟 己酉</title>,<text>夢落仙區久。靑藜偶獨來。江深千丈水。石聳十層臺。形勝名長在。興亡世幾回。高樓登眺處。感歎一含哀。</text>
<title>寄贈場岩主人趙景閔 英汶</title>,<text>吾宗趙江叟。受學旅軒門。斷絶名榮路。幽探道義根。人間能自脫。物外與誰群。況占場岩勝。喧囂詎更聞。</text>
<title>和嚴使君明甫 愰</title>,<text>愷悌賢明府。當今第一英。胸藏龍虎略。腹有聖賢經。廉介窺彭澤。絃歌學武城。官間無外事。設席講諸生。</text>
<title>仁同黌舍遇權正字▣▣丈 壬寅</title>,<text>有美源堂老。家君之故人。攻詩離俗態。嗜酒養天眞。志大時難展。才高世莫伸。長吟古梁甫。何日見陽春。</text>
<title>題郭丈忘憂亭</title>,<text>烈烈郭兵使。堂堂眞丈夫。文章追謝陸。合變邁孫吳。偉績銘彝鼎。雄風振海隅。功成身自退。從此老江湖。</text>
<title>賀從姪進士 咸英 聞喜宴 癸丑</title>,<text>早折香蓮朶。深嘉爾姓名。箕裘三世業。繼述一家聲。慶洽高堂席。光生遠祖塋。疏慵負庭訓。何以慰先靈。</text>
<title>閒居偶成 乙巳</title>,<text>自是林居子。和光臥弊廬。心涵千古祕。架揷百家書。蹤跡甘韜晦。生涯付釣漁。閒來成一笑。世道復何如。</text>
<title>茅簷夜詠</title>,<text>日入群喧息。蕭然臥草簷。露華迷玉宇。星彩繞銀蟾。人定孤村寂。雲收遠岫尖。朗吟康節句。詩思十分添。</text>
<title>送羅侯 允素 領兵赴北</title>,<text>滿酌一杯酒。慰侯千里行。靑衫憂國淚。白髮戀親情。月苦關東路。霜繁塞北城。丁寧愼于邁。歲晏莫留停。</text>
<title>姜善達盤松</title>,<text>姜君能好事。爲我說盤松。羃羃層雲狀。童童翠蓋容。炎程陰芘暍。落照葉粧紅。欲識奇觀最。蒼髥白雪封。</text>
<title>寄黃樂夫 悏</title>,<text>不見黃生久。難堪鄙吝萌。龍山存大約。洛水結幽盟。年齒雖先後。襟期卽弟兄。何時花月夜。把酒更論情。</text>
<title>謝洞中慰酌。投詩李上舍 會一 索和。</title>,<text>一洞群賢會。三間草屋中。慇懃今夕意。款曲故鄕風。樂動幽愁散。杯深醉興濃。翻思曩時事。魚網落飛鴻。</text>
<title>寄贈邊子元 孝胤○邊侯以中子</title>,<text>洛水淸遊約。今朝又已差。佳期元易阻。好事本多魔。詩酒開懷晩。江湖入夢多。如何名勝地。咫尺使人嗟。</text>
<title>泛舟景釀臺下</title>,<text>江晩浮雲淨。孤舟泛月歸。輕風吹水面。涼露潤人衣。淸切歌聲發。團欒酒斝飛。回頭天際望。塵土幾重圍。</text>
<title>追感韜巖公</title>,<text>慟哭吾誰托。悲號向彼蒼。父喪曾未久。公逝又何忙。慷慨傷時語。堅剛疾惡腸。卽今嗟已矣。那禁涕淋浪。</text>
<title>裵芒谷 應慶 挽</title>,<text>去年哭柳谷。今歲哭芒谷。可惜兩載間。天奪良人速。鄕里日貿貿。頹風扶者孰。惟公士之髦。盆城稱巨族。貞固出天性。耿介拔塵俗。斷指血誠見。撫姪風義篤。餘事喜詩章。佳句刮人目。命窮柰天何。蕭然老白屋。桑麻生計饒。林居勝事足。兒大讀詩書。奴耕供菽粟。與世自相忘。眞趣寄松菊。天地一閒人。永擬享淸福。如何年未耄。一疾竟不淑。聖廟重修功。在公之力勠。草創事未完。公逝將誰屬。自余棲江皐。索居歎幽獨。公爲舊識面。慰我情款曲。令胤來問業。因茲分更熟。命駕或相訪。書札幾往復。長我十五歲。禮宜致敬肅。許以忘年契。荷公卑自牧。追思武陵遊。緬懷長春宿。論詩或打酒。相對露悃愊。萬事已塵跡。勝會難再續。驚聞素轝行。遙指靑山麓。從今隔幽明。此別堪痛哭。平生多小懷。只輸挽一幅。</text>
<title>挽姜寒沙 大遂</title>,<text>殷烈箕裘業。中興屬我公。危朝扶國脈。末葉振家風。早占聲名好。方期壽福隆。那知天不憖。奄忽入幽宮。</text>
<title>挽李致遠 鴻程</title>,<text>昔我初相識。同游劍水邊。暌違成白首。奄忽隔黃泉。痛失連家好。傷離托契賢。牛山臨別詩。却憶淚潸然。</text>
<title>挽兪河東 亨吉</title>,<text>可惜吾賢弟。鄕稱信義人。登龍才出衆。製錦澤加民。自是交情厚。兼全族分親。卽今嗟永失。烏得不沾巾。</text>
<title>挽朴君獻</title>,<text>石友今泉壤。吾徒道益窮。心存修己敬。學務與人忠。鷄黍期雖阻。金蘭契已融。那知天奪速。變起孝哀中。</text>
<title>挽李君 昶</title>,<text>事契元相厚。交情晩更親。方期鷄黍約。詎意死生分。孝義傳家遠。溫良稟氣眞。山陽聞笛處。老淚灑殘雲。</text>
<title>用韓昌黎韻。贈晉牧姜學顏。大遂</title>,<text>相逢三十九載前。公爲童子我少年。相逢三十九載後。公步靑雲我白首。公才於世無不當。我臥蓬蒿靡餘望。人生賦命千萬行。安分豈復奔遑遑。黃眉纔展忽分手。興盡秋江一杯酒。</text>
<title>題蘭亭修禊圖 此下五首。皆先生少時作。然可以想見立志之高。故錄之。</title>,<text>東吳佳麗惟山陰。古人傳道眞名區。名區豈無寄興地。一亭瀟灑臨淸流。何人曾此事修稧。晉國風流王謝儔。淸談陳迹但尺素。手撫不覺思悠悠。諸公當日尙淸虛。一生事業談莊周。相將意氣出宇宙。半世邱壑同優遊。東風佳節屬暮春。右軍晩作蘭亭遊。群賢畢至小長會。滿座渾無薰與蕕。天晴竹林惠風和。日暖華筵春氣浮。醒臨曲水流羽觴。醉後山花添酒籌。幽懷暢敍寄一詠。不煩絲管聲啁啾。忘形行樂不知老。放浪形骸期不休。箇中逸少眞達人。誕妄一語驚千秋。由來勝地苦不常。曲園佳會今荒丘。何幸龍眠心獨苦。寫向生綃千載留。如今縱欲績芳躅。蔣堂不在雖能修。</text>
<title>吾亦愛吾廬</title>,<text>我吟五柳先生詩。颯颯淸風能起余。先生晉代之逸民。道古志在羲皇初。丘山性癖與世殊。樂天知命無求於。柴桑一區數椽屋。乃是先生之所居。時當孟夏草木長。碧樹茂密環庭除。林間棲鳥樂得所。日夕啾啾爭拮据。閒中幽趣物我同。自言愛殺山前廬。先生計活淸且貧。水底山中樵又漁。先生事業幽且閒。架上床頭圖與書。樵又漁。足生理。不義富貴浮雲如。圖與書。寄衿袍。靜裏不覺催居諸。蕭條環堵僅容膝。不願廈屋高渠渠。林園隨處樂事多。葛巾藜杖閒蹰躇。怡神北牕素琴撫。發興東皐淸嘯舒。離邊採菊山氣佳。暮雲飛鳥歸來徐。此時田廬飽眞樂。竹牖茅簷猶綺疏。悠然胸次脫塵累。寄奴天地眞籧篨。先生志節有如此。色擧不曳風塵裾。酣觴賦詩樂吾眞。葛天民耶無懷歟。先生一去高義寂。浮世人情同尾閭。不愛吾廬愛爵祿。汩沒宦海爭淪胥。如今九原尙可作。爲公不辭肩藍輿。</text>
<title>石門山訪元丹邱</title>,<text>石門山色何蒼蒼。石門山高干斗牛。中有不死丹丘生。置身福地甘藏修。我來今夕披雲開。綠蘿樹下開靑眸。輕生幾年煉精魄。結交早托喬松儔。穎陽一曲佳可遊。草廬高結嵩山頭。瓊林不老琪樹綠。別有天地非凡區。塵寰風日邈爾絶。下視人世同蜉蝣。飢餮當岳之紫湮。渴飮穎川之淸流。麻姑搔背玉女掃。與天談笑無閒愁。雲車霧蓋任所適。鶴駕鸞驂恣意遊。玉杖時敲王母門。黃冠日掛安期樓。西歸瑤池東十洲。逸跡飄蕩無停留。靑藜此日訪眞人。物外佳景何淸幽。榻前何所有。赤藤之杖黃金甌。閣中何所藏。白玉之牀翠雲裘。黃庭經雜丹砂鼎。水精簾捲珊瑚鉤。靈區何物爽全懷。月白松牕風露稠。使我見此色惆悵。鬱悒心如鷹在鞲。歸去來歸去來。人間不可久托些。我亦從此棲嵩丘。</text>
<title>一竿漁父傲三公</title>,<text>我家何在江湖東。上有千層絶壁巉巖而嵂屼。下有萬丈淸潭窈窕而沖融。山之下兮水之上。漁舟一葉煙波中。生涯事業惟在漁釣間。勢利等看流水浮雲空。人言名利事。莞然一笑向蒼穹。人間富貴術。怪而不答如盲聾。休休然囂囂然。不知天壤間。復有何所樂。素心自與皇天通。洋洋焉踽踽焉。不知宇宙內。誰能識此味。自期將此堪長終。君不見屠叟去棘津。渭濱雲樹藏匪熊。又不見客星辭帝座。富春林壑羊裘翁。我所懷兮與世殊。獨立擬繼前賢風。笑矣乎千鍾百乘府中相。不殊羈鳥囚樊籠。安得知扁舟一竿物外客。自有眞樂長無窮。春風煙雨朝。罷釣繫舟垂楊叢。秋天霜月夜。自斟瓦甌憑篙篷。莫言一竿貧且輕。至樂嘉趣饒微躬。莫言三公貴且榮。歎犬悲鶴終何功。誰云我無友。百年鷗鷺心期同。誰云我無事。一江煙月輸奇工。人有寵辱如吾何。俯觀世路塵蒙蒙。扶持漢鼎繫一絲。廟廊豈必皆良忠。煙波長占任所如。藐視卿相如癡童。嗟彼彤庭紫禁中。金其腰玉其頂。卯而入申而退。營營役役伴食輩。何如白石淸江邊。霜其毛雪其羽。秋而南春而北。冥冥漠漠隨陽鴻。紫芝茜終山雲捲。數點峯崇崇。滄浪歌罷江雨細。萬頃波濛濛。笑矣紫陌上。或有求得者奔悤悤。彼哉靑雲裏。或有患失者憂沖沖。吾憐白雲白。彼愛紅塵紅。我友凌雲鶴。人羨迢風驄。三公與一竿。誰雌又誰雄。惟簡在上帝。吾將問天公。</text>
<title>燈夕歌</title>,<text>今夕何夕是燈夕。節序政屬淸和時。邊君邀我遊別館。此宴豈是尋常爲。金盤珍咮直萬錢。玉壺美酒香風吹。呼兒張燈掛雕樑。長繩百尺堂中垂。中虛外圓竹撑紙。煙氣上鬱燈旋移。圓光炯炯滿室明。餘輝散射紛陸離。豈徒通宵照宴席。箇中自有無窮奇。飛鷹走犬亂相逐。騎兵步卒爭奔馳。或有挽弓射獐鹿。獐鹿畏射鳴相追。或有持擊杖熊虎。熊虎委尾行故遲。一似仙人乘白鹿。手摘天桃朝玉墀。一似軒皇挾飛龍。下視荊山弓劍遺。角者鬣者與羽族。颯沓矜顧何淋漓。瞻之在前忽在後。神行鬼邁無停期。了然注目若有生。其眞其僞難明之。何人竊此造化權。轉作翫物留於斯。已見故人意鄭重。更覺良工心巧機。褊邦誰人幻此術。應是好事移西夷。氣酣燈盡望靑天。滿堂星月光琉璃。淸歌軟語恣讙謔。一場行樂知者誰。莫言人世難開笑。莫言交道方險巇。從來傾蓋卽若舊。會面何必曾相知。忘形爾汝但酩酊。肯學飜雲輕薄兒。半世書劍無知音。十年邱壑爲人嗤。論交豈可較同調。我能於酒君能詩。停杯相屬唱復和。肝膽互照無嫌疑。且將酩酊永今夕。休語人間盈復虧。我有古心時不古。淳風死去無炎羲。所以沈冥入醉鄕。眇視乾坤堪一噫。芝蘭蕪沒隱深谷。燕雀反棲梧相枝。紛紛爭剖賈胡腹。五月之裘誰更被。當今世道苟如此。且向明月傾鸕鶿。却怕杯空月又落。詎恤沈冥人共譏。衆人皆醉無一醒。我亦鋪糟而餟醨。君不見大鵬高飛上寥廓。斥鷃爭笑於藩籬。又不見神龍自珍襲九淵。魚鼈驚怪潛相窺。屠叟西歸周道昌。耕夫幡然殷政治。男兒蓋棺事始定。豈必局促長含悲。壺傾酒盡共枕藉。不覺朝日生咸池。</text>
<title>江上雜興 九首</title>,<text>愛殺淸江白鳥群。滄波萬里孰能馴。吾生亦有雲鴻志。遠害全身與爾隣。						手把漁竿緩步歸。綠楊陰裏掃苔磯。垂綸但得閒中味。不管遊魚上釣稀。						春江波暖暮煙收。岸柳岩花拂釣舟。中有溪翁無一事。採蘋終日立芳洲。						煙花芳草別區春。藜杖芒鞋物外人。人世不知何許隔。夢魂曾不到囂塵。													木石與居魚鳥遊。江風山月亦朋儔。俗人不識閒中趣。但道茅簷近水頭。						雲邊鴻鵠不求肥。去入冥冥自在飛。可笑世間彈射子。謾勞心力費心機。						巖花渚柳一時新。江北江南摠是春。扶杖快登高處望。白沙蒼壁亦精神。						春暖江臺嫩綠蒸。杖藜無日不三登。愛看湖水明如鏡。靜則爲霓風則綾。						俯視紅塵十丈深。飢鳶腐鼠苦相尋。誰知竹實梧枝上。自有丹山瑞世禽。</text>
<title>林居雜詠 十一首</title>,<text>衡門之下好棲遲。泌水洋洋可樂飢。心絶世間無欲處。碧溪惟有白鷗知。						山爲屛幛川爲帶。瀟灑茅亭恰數椽。西望南瞻何所有。艅航方丈白雲邊。						朝開竹戶觀山色。夜倚松牕聽水聲。山色水聲俱可樂。吾於塵世有何情。						我是林泉散逸人。數間茆舍足安身。園收芋栗溪魚蟹。生理如今亦不貧。						溪山樂處心猶樂。花柳新時興亦新。回首世間堪一笑。塵埃乾沒幾多人。						年來多病故人疏。只有靑山近我廬。春日漸長無一事。夕陽溪上玩遊魚。						高臺精舍俯淸溪。細草平蕪望裏迷。更有世情消遣處。百花開盡野禽啼。						茅齋瀟灑遡溪風。一倚危軒萬念空。海色欲浮朝日杲。千螺點點白雲中。						春盡園林細草肥。晩風斜日掩柴扉。村童錯認桃花落。報道晴天紅雨飛。						收綸落日下漁磯。細柳陰中一逕微。弄晩豈緣魚數少。耽看泉石自忘歸。						日出靑巒嵐氣蒸。風恬碧澗水光澄。山前樹密藏茆屋。幽趣如今十倍增。</text>
<title>感興 九首</title>,<text>世人皆喜獲禽多。不覺馳驅詭遇非。可惜陳生奇偉士。錯論王霸亦招譏。右讀朱書						困窮拂鬱吾何恨。是處須當懇用功。堅志熟仁由這裏。動心忍性在其中。右耐窮						參於前也倚於衡。成性存存道義生。明命赫然常目在。逢源無處不俱行。右體驗功效													膠膠擾擾日交前。氣定神淸內自專。非事累心心累事。盍於動處靜觀天。右動中承靜						不尤不怨安乎分。無貳無虞對越天。霽月光風元灑落。至人胸次亦沖然。右素履眞樂						吾人均得一原天。事事皆天物物天。天字莫求形象外。靈臺方寸卽吾天。右心外無天						天道無言人有爲。裁成輔相理之宜。問誰開物仍成務。炎帝軒轅與伏羲。右繫辭演語						人心危險道心微。精一工夫孰庶幾。千四百年承絶學。周程事業古今稀。右周程心學													善利孜孜舜跖分。令人惕若曉鷄聞。聞鷄惕若無他意。只要關防省察勤。右聞鷄有感</text>
<title>次李 益亨 山堂韻</title>,<text>四面碧山高揷天。懸崖聳處白雲連。夜來風露神衿爽。擬挾飛仙上界邊。</text>
<title>留不知巖寫懷 三首</title>,<text>岩號不知寧不知。不知然後有眞知。德尊一代名千載。縱不求知世自知。						坐了春風數日間。南鄕千里便忘旋。胸中鄙吝消磨去。却恐歸家舊習纏。													氷壺秋月襟靈爽。蘭室春風氣像溫。顧我十寒纔一曝。可憐無補往來煩。</text>
<title>龍山新卜</title>,<text>愛看淸水擢朱華。移向龍山結草家。況得鳶魚臺上樂。一區幽趣更無涯。</text>
<title>次姜善立二首</title>,<text>休言江水限西東。從古神交遠近同。何必合堂聯席後。兩家情誼始相通。						君在江西我在東。東西雖別意相同。會須月白涼生夜。一帶煙波水道通。</text>
<title>送漆原李使君 岦 罷官歸抱川</title>,<text>華蓋頻傾寂寞瀕。一年偏荷使君仁。從今嶺漢分南北。誰問江湖老散人。</text>
<title>別靈山姜使君 煒 罷官之洛</title>,<text>文曲星精七代孫。分憂嶺外字元元。瓜期忽滿休官去。叵耐臨岐愴別魂。</text>
<title>盆城佛岩路中</title>,<text>南冥峻節高山聳。首露雄風大海深。匹馬獨來還獨去。十分佳趣滿胸衿。</text>
<title>走筆和朴和甫</title>,<text>孤雲臺下初傾蓋。攬秀亭邊更展眉。三夜連床猶惜別。餘懷付與一篇詩。</text>
<title>丙子冬十月。雨雹雷霆。</title>,<text>雨雹雷霆十月天。禎祥妖孼盡關天。山翁臥病蓬牕底。驚起愁看祀國天。</text>
<title>琴川懷古 二首</title>,<text>咸州鄕塾是琴川。萬卷群書會衆賢。堪恨昔年聲敎地。卽今蕪沒鎖寒煙。						琴川文物化榛荊。絃誦依然野鳥聲。把酒不堪興廢感。碧溪流漲夕陽明。</text>
<title>聞南漢受圍。駭痛卽書。</title>,<text>百年文物一朝亡。魚肉生靈亦可傷。痛哭不知肝膽裂。傍人寬我付蒼蒼。</text>
<title>謝周，鄭兩君借麥田。</title>,<text>深源止彥兩家田。糊口聊生有歲年。爲謝故人存信義。麥舟無讓范忠宣。</text>
<title>得失</title>,<text>得志何如失志人。欣欣戚戚摠非眞。莫將得失論優劣。優劣元非在屈伸。</text>
<title>無題</title>,<text>多積金錢謾目誇。錢空金散柰如何。誰知白屋簟瓢樂。反勝朱門肉食家。</text>
<title>謾述</title>,<text>爲仁莫學宋襄公。存信寧論古尾生。仲子之廉葉黨直。貽譏千載謾留名。</text>
<title>過龍門寺。示樂翁兄。</title>,<text>龍嵒纔過又龍門。勝覽奇觀愜夙聞。多謝故人心鄭重。一樽同醉臥山軒。</text>
<title>過星州浣巖江亭</title>,<text>翬飛傑閣倚江干。百里雲山指點間。借問樵童誰是主。銀臺學士舊名官。</text>
<title>巖角矮松</title>,<text>懸崖危角老矮松。雨雪風霜閱幾冬。大廈棟梁知已矣。憐渠不改歲寒容。</text>
<title>以詩謝林樂翁書</title>,<text>此生如寄又如浮。草草人間幾日留。幸得故人書數字。開緘不覺涕橫流。</text>
<title>羅侯 允素 來遊劍巖臺上奉呈一絶</title>,<text>山公昔日習池遊。千載風流世寡儔。多荷使君追盛事。一樽同醉劍溪頭。</text>
<title>雩浦餞梧峯丈歸園</title>,<text>扁舟相送曉江頭。千里離懷此去留。自是音塵知隔闊。一天孤月兩鄕愁。</text>
<title>贈羅景彬</title>,<text>聞君結屋枕江濆。塵世喧囂耳莫聞。況有江風沙月友。俗間交道不須論。</text>
<title>寄馬山亭李兄晜季</title>,<text>巖花初綻柳絲黃。春滿湖山興更長。最愛平生賢故舊。隔江煙火日相望。</text>
<title>暮春感興 丁巳</title>,<text>今年春似去年春。草碧花明百物新。堪恨韶光容易過。不曾留與靜中人。</text>
<title>劍溪別杞溪堂兄</title>,<text>離杯到手不須辭。十載相思一見之。何恨故園喬木老。此來情話不多時。</text>
<title>道谷安子長 侹。訪余于江臺。己未</title>,<text>江花初發故人來。把酒登臨興不裁。只恨春光留未得。及時須盡此深杯。</text>
<title>次李子粹</title>,<text>夜靜江空月滿船。幾回淸夢到君邊。開緘忽見瓊琚句。宛接高人雲錦筵。</text>
<title>蒼巖示朴士一，裵綏甫，李子粹。</title>,<text>千載蘇仙赤壁遊。吾儕此會亦風流。淸江夜興渾如舊。只欠當年七月秋。</text>
<title>雨後乞菊於廣陵子安子長壬子</title>,<text>甘雨朝滋巖畔苔。時哉花草可裁培。願君寄我千叢菊。分賞重陽爛熳開。</text>
<title>敬次李聘君庚戌</title>,<text>充腹何須辨稻牟。生丁濁俗志淸流。只今已絶膏粱慕。況爲麤布糲飯羞。</text>
<title>送別東溪堂兄 亨道</title>,<text>杯盤草草酒三行。分袂難堪黯黯情。此後相思風雨夜。池塘春草夢中生。</text>
<title>達城逆旅。示鄭士賓，周衛仲及李慶運丈縲中。</title>,<text>秋晩無緣見菊花。故園歸思更無涯。生憎屋角蜘蛛子。結網虛簷打野蛾。</text>
<title>次三白堂韻 辛亥</title>,<text>瀟灑軒牕泉石幽。主人心事出凡流。一樽今夕情何極。日暮天昏忘下樓。</text>
<title>奉呈昌原伯梧峯丈 癸丑</title>,<text>白首銅章瘴海邊。升沈官路古來然。檜山風月無人管。天遣先生臥數年。</text>
<title>月影臺次梧峯丈</title>,<text>莓苔剝落臥殘碑。人去臺空跡已非。學士風流無處問。滄波惟有白鷗飛。</text>
<title>贈菊潭主人菊潭朴公壽春之號</title>,<text>蒼松影裏白蓮香。蕭灑軒牕壓小塘。想得岸巾吟嘯處。主人翁是一仙郞。</text>
<title>秋日詠菊</title>,<text>昨夜風霜動遠郊。千林萬樹一時凋。籬邊只有英英菊。獨立含香不自搖。</text>
<title>病起</title>,<text>十年功業劍空磨。頭上光陰赴壑蛇。滿腹不平鳴不得。暫憑杯酒強高歌。</text>
<title>贈朴靈山</title>,<text>多謝鷲山賢使君。軒車五馬入衡門。一樽多小論心話。宛奉先生面誨勤。</text>
<title>江齋夜臥。聞鵂鶹聲。</title>,<text>移家當日避鵂鶹。滯迹江湖二十秋。何物惡聲重入耳。隔牕中夜動閑愁。</text>
<title>過紫巖溪堂舊基</title>,<text>平生景慕紫巖翁。路入荒墟益感衷。絃誦變爲山鳥語。碧溪嗚咽夕陽中。</text>
<title>雙樹亭口占</title>,<text>公館栽培隱逸花。使君多暇日閒哦。身居塵臼心丘壑。月白淸宵倍憶家。</text>
<title>晉州提督李三省。設族會於劍巖。有詩奉和。</title>,<text>濟濟星山李氏孫。初分一氣廣平君。持杯講好無他意。只要親親遠更敦。</text>
<title>戲簡韓察訪子變</title>,<text>每惜賢才作逸民。江湖魚鳥謾相親。如今走馬紅塵去。氓俗方知蠖屈伸。</text>
<title>聞朴平山訃</title>,<text>韎韋恬退未曾聞。公乃超然獨出人。十七年來忘寵辱。回看楡塞漲腥塵。</text>
<title>奉贈雲鴻亭主人蔣明輔 文益</title>,<text>亭名何事曰雲鴻。志在雲鴻點碧空。肯向稻粱謀自飽。畏佗天地網羅中。</text>
<title>聞金淸陰相公還自瀋陽</title>,<text>百鍊紅爐未鑠金。東還依舊誦淸陰。由來勁節無夷險。平地瞿塘只一心。</text>
<title>傷時 幷小序</title>,<text>余嘗見孟子書。有逄蒙殺羿之語。後又讀伊洛淵源錄。郉恕告哲宗曰。臣常師事程頤。今雖斬作千段。臣亦不救。令人氣塞。今之世亦不無氣習之相近者。可畏可畏。因占絶句。以寓傷時悶俗之微意云。						程門郉恕詆伊川。說向官家斬作千。學射逄蒙終殺羿。古今何代不生賢。</text>
<title>濯纓堂二首○堂在密陽載岳山中。孫聲漢起陽之所名也。</title>,<text>石出澄潭戴小堂。中涵雲影與天光。臥看枕下游魚戲。忘却人間歲月忙。						堂臨巨石小潭中。好事當年結構工。日月東西天上下。山光水色共玲瓏。</text>
<title>葛川洞二首</title>,<text>葛川幽勝擅南州。四十年前恨未遊。今日欲尋溪上路。羞看白髮照淸流。						煙霞深鎖洞門幽。雲影天光蘸碧流。我坐泉聲山色裏。世間名利更悠悠。</text>
<title>斗尺山雙溪寺口占</title>,<text>雙流戛玉抱禪宮。島嶼滄溟指點中。僧在翠微何所樂。眼前蘿月耳松風。</text>
<title>柰內江齋。次李翰卿 楨 贈韻。</title>,<text>紛紛岐路各西東。誰識天然自有中。寫出淸詩能起我。知君亦慕退陶風。</text>
<title>追次朴一之高字</title>,<text>一髮金烏萬仞高。先生風節與之高。歲寒松柏今方驗。更覺中流砥柱高。</text>
<title>與辛子重，郭鎭翁。賞雪江齋。</title>,<text>雪滿湖山眼忽明。灞橋豪興自然生。莫辭携被岩間宿。一踏瓊瑤百念淸。</text>
<title>奉先花</title>,<text>栽花只愛奉先名。紅白交開滿一庭。却恐外人看未透。謂余玩物謾留情。</text>
<title>詠白菊</title>,<text>歲寒心事寄孤芳。素質淸香絶勝黃。最愛月明深夜後。銀蟾玉露粲交光。</text>
<title>送趙司評子重還商山</title>,<text>公今歸去入商山。想見當時四皓顏。避世藏蹤眞得地。紫芝歌罷掩松關。</text>
<title>上蔡遺事</title>,<text>上蔡當年去一矜。千邪萬僞若春氷。故能克己工程透。優被嚴師切近稱。</text>
<title>謝黃樂夫 悏 送氷</title>,<text>一片淸氷爽我喉。三庚苦熱變霜秋。故人厚義將何報。更願平生契約修。</text>
<title>春日有懷</title>,<text>處處東風桃李花。春深無物不芳華。澗邊惟有孤松樹。恥向繁陽謾自誇。</text>
<title>龍山寓舍。示姜櫟翁晜季。</title>,<text>昔在漆原同作客。靈山此地又相從。從今永結香山社。共托心期雪裏松。</text>
<title>奉寄梁侯龜翁 信容</title>,<text>流落江湖寂寞濱。八年空作索居人。自從冠蓋來傾後。草木山川一變新。</text>
<title>留三山上蘆坡</title>,<text>鄕關迢遞隔山川。遊子思歸曷月旋。鶴髮倚閭音問曠。東天回首欲潸然。</text>
<title>壬寅疏批下感吟</title>,<text>愚臣識淺疏章劣。聖主恩深批語溫。耿耿不眠思補闕。此懷安得達天門。</text>
<title>過文茅谿 緯 舊居</title>,<text>馬首秋山展畫屛。吟鞭落日故徐行。良辰底處無佳興。漁適林泉最感情。</text>
<title>贈康學諭萬獻病枕</title>,<text>天心玄遠杳難知。欲福於誰欲禍誰。人在這間何所勉。修身立命更無疑。</text>
<title>娥林縣遇申君輔</title>,<text>踽踽窮途謾苦吟。悲歌何處遇知音。萍逢一笑娥林倅。傾蓋居然許斷金。</text>
<title>追次鄕人慰酌。篁嵒先生韻。</title>,<text>一酌深杯以介春。煕然和氣發陽春。傍人莫說韶光好。獨愛先生有脚春。</text>
<title>追次裵慕亭送韻 大維</title>,<text>雲臥非徒性愛山。畏他塵臼足機關。絶人逃世吾何敢。訪友尋師或往還。</text>
<title>登晉州迥臨亭。次裵都事。二首</title>,<text>誰敎仙境在人間。一上高臺骨欲寒。大野長江連遠岫。吟魂到此不能閒。													臺高千丈屋三間。梅送新香竹送寒。山有白雲江白鳥。淸高不及主人閒。</text>
<title>自頭龍浦廻舟。來泊於鎭海。眷戀舊遊。</title>,<text>周覽名山滄海東。廻舟掛席駕長風。夜來枕上遊仙夢。飛入虛無縹緲中。</text>
<title>晉陽途中 二首</title>,<text>二月將闌三月廻。梅花欲謝杏花開。不知底事離慈母。遍踏頭流山下來。						遙思慈母倚閭懷。遊子羈愁不可裁。十一平朝辭別後。算來今復一旬廻。</text>
<title>泥龍</title>,<text>龍臥泥中志未舒。任從凡介戲郊墟。何當一假風雷勢。吐氣成雲雨太虛。</text>
<title>庚午暮春</title>,<text>去年今月泛松津。我與林君又七人。水鳥沙鷗屛裏畫。巖花渚柳鏡中春。佳遊若夢人將老。節序如流物更新。可惜芳辰誰共賞。東風塊坐獨傷神。</text>
<title>次許士述韻呈朴平山</title>,<text>蠅營狗苟宦情新。知足如公有幾人。不願功名書竹帛。惟將忠孝報君親。匣中寶劍蒼龍吼。鏡裏衰毛白雪繽。聞向某丘開別墅。會同漁艇洛水春。</text>
<title>贈別沈子茂挈家歸北</title>,<text>新卜芳隣有意存。柰何中道忽相分。香山結社期長遠。鹿洞論規究本原。匹馬尋春松旨野。扁舟泛月洛江濆。從今百計都休了。北望停雲愴別魂。</text>
<title>寄贈姜櫟翁</title>,<text>龍山之趙馬山姜。同是藜羹糲飯腸。斗屋單瓢姜契活。孤舟蓑笠趙行裝。趙能於酒詩偏拙。姜善爲詩酒不長。若水交情俱白首。勿論優劣勿相忘。</text>
<title>次朴景老 壽春 過車山韻。懷迂拙先生。</title>,<text>曠感偏深仰止餘。仙莊故爾訪遺墟。於茲嘉遯應非偶。也是淸風尙凜如。高蹈孰知潭叟隱。前塵擬繼拙翁閭。吟詩更寓羹墻慕。重道誠心亦起余。</text>
<title>追次楊典籍</title>,<text>天作名區鬼護慳。碩人曾卜此寬閒。江回望若三千弱。地險看疑百二關。水石林岩超世界。煙霞風月別人間。如今付與楊詞伯。却喜風光不少刪。</text>
<title>登景釀臺口占</title>,<text>高臺登眺意翛然。萬象森羅水底天。岩號鱸魚鱸可釣。臺名景釀景宜鮮。暮天飛鳥殘霞外。秋浦歸帆落照邊。奇絶地頭詩思苦。不堪淸坐聳吟肩。</text>
<title>幽居雜詠</title>,<text>世事紛紛摠不知。水雲深處好棲遲。恥爲籠裏能言鳥。願作塗中曳尾龜。牕外彩屛看絶壁。案前虛鏡俯淸漪。幽人自是無長物。乘興時時自賦詩。</text>
<title>全靈山換任作新寧</title>,<text>爲近庭闈換佩符。宸衷應感至誠孚。珍羞盤上烏情洽。綵舞堂前鶴髮娛。陟岵煩襟從此豁。望雲羈抱自今蘇。惟憐江上孤吟客。一曲峨洋和者無。</text>
<title>贈朴靈山</title>,<text>扊扅深閉四山中。獨臥茅簷一老翁。有口不談人黑白。無心更與俗雷同。簞瓢計活寧求飽。木石生涯只守窮。何幸使君憐我拙。辱臨圭竇慰空空。</text>
<title>贈鄭士賓丙午</title>,<text>知名知面又知心。末路新交亦已深。鮑子寧嫌管仲劫。鍾期能和伯牙琴。洛城春日曾聯轡。翰苑秋風更對吟。楚獄又爲生死契。從今幾許共浮沈。</text>
<title>天生城下歎菊花 城在仁同</title>,<text>誤托霜根俗子庭。何人知爾抱幽情。芳盟夙結陶公逕。美譽今傳屈氏經。氣合秋蘭香自聞。交深冬柏志猶貞。憐渠失所無知己。手撫盤桓涕淚零。</text>
<title>寄贈李膺甫 奉一</title>,<text>憶曾携手黃溪洞。蹤跡飄如出世塵。細草幽香寒食節。單童匹馬倦遊人。重重疊巘圍靑帳。聒聒飛流掛白紳。勝會奇觀今不忘。東風矯首一馳神。</text>
<title>義城舍谷村哀枯竹 庚子冬</title>,<text>冬嶺已憐松獨秀。荒園今惜竹孤存。首陽寒土殷臣骨。湘水雲愁帝子魂。野鳥競棲枯露葉。山蟲爭穴病霜根。幽人爲爾多憔瘁。佇立斜陽手自捫。</text>
<title>趙司評子重見訪江上</title>,<text>白頭靑眼暮江濱。邂逅同源別派人。嶺海幾年煩入夢。萍蓬此日各傷神。過情詩話非心契。隨分論衿是性眞。顧我一生無長物。任天飢飽不憂貧。</text>
<title>聞李聘君訃</title>,<text>儒林宗匠李先生。灑落神衿脫俗情。世道百遷心自若。時風萬變守猶貞。平生芻豢圖書玩。晩節膏肓水石盟。痛矣微星終晦彩。斯文一脈墮冥冥。</text>
<title>嶺南樓。次板上韻示同遊諸子。</title>,<text>危樓縹緲泬寥天。萬象森羅一望前。野闊山遙風未歇。鳶飛魚躍理無邊。心虛止水涵宵月。興入長林帶暮煙。佳處又逢名勝士。小船樽酒更張筵。</text>
<title>詠雪呈姜櫟翁</title>,<text>息絶交遊掩蓽門。寂寥端似洛陽袁。浮名已付東流水。世念還同北去雲。羸豕幾年孚躑躅。越狵今日正紛紜。剡溪何處尋安道。一曲峨洋倚棹聞。</text>
<title>己卯錄幷小序</title>,<text>余嘗聞靜庵趙先生以明道術淑人心。導率一世之志。爲憸邪所誣。抱冤入地。慨然者久矣。今年春始得見己卯錄。備詳禍機顚末。益令人扼腕。直欲籲天而無從。寓懷於詩。以洩其悲憤之萬一云。						論思風憲共周旋。士習朝綱兩肅然。宗社憑依爲柱石。儒林聳慕作厖賢。陶甄佇望宣王化。鬼蜮那知竊國權。蟲葉夜隨神武入。謾懷丹悃泣黃泉。</text>
<title>次林樂翁</title>,<text>敬義工夫要直方。程朱學術最純良。愚夫但慕輕肥貴。文士徒誇月露章。感古傷今思激烈。憂時悶俗涕淋浪。多君靜養修家學。佇見穹林秀棟樑。</text>
<title>江上謾唫</title>,<text>眼有昏花鬢有霜。此身於世久相忘。儒林注擬爲山長。朝著吹噓作寢郞。寡學寧堪師表席。疏才不合利名場。惟憐靜夜江天月。來照巖邊一草堂。</text>
<title>無題</title>,<text>休將榮富笑窮廬。窮者於心亦笑渠。利祿場中頭出沒。權要門外足趑趄。紆靑拖紫身誰貴。鬼責人非志未舒。誰識藜羹一飽後。盈衿浩氣塞堪輿。</text>
<title>丙子大水。澤中荷花靡爛殆盡。</title>,<text>橫流濁浪勢滔天。殺盡陂塘萬朶蓮。馥馥淸香聞這處。亭亭翠蓋嘗何緣。臨風對酒樽無興。向月吟詩句不圓。賴有本根泉下在。萌芽生長待明年。</text>
<title>謝李汝聞 時馩</title>,<text>氣岸軒如百尺樓。龍章鳳質出塵區。萬匀風力移山岳。八斗詞源倒峽流。長竹村邊曾卜築。集賢峯下又藏修。平生景慕稱師表。恨不同乘學海舟。</text>
<title>申溪洞別趙子重</title>,<text>白髮蒼顏兩老翁。天涯此會若飄蓬。載飢載渴兵塵裏。靡室靡家喪哭中。能念狐丘欽子義。未分甁粟愧吾窮。今朝又作參商別。醉把離杯恨結胸。</text>
<title>甲戌冬。未謝恩命。踧踖不寧。寄示沈子茂索和。</title>,<text>九重恩命降田間。白髮愚氓感涕潸。羸馬不堪登峻坂。弊裘無計禦祈寒。頭風作苦雙眸眩。脚血成瘡一步艱。貧病末由趨拜闕。徒瞻北極祝南山。</text>
<title>登李德明 景修汪岩江樓</title>,<text>劚壁臨虛起小樓。江城此地擅名區。平看萬本蒼髥樹。俯壓千尋碧玉流。山對集賢賢可集。村名脩竹竹應脩。靈丹妙手無人識。謾載琴書一釣舟。</text>
<title>次申梧峯觀海亭韻</title>,<text>不有林泉上石臺。碩人芳躅出塵埃。風流賓主東南會。奇勝山川嶺海魁。檻外松篁聞管籥。案前洲島俯樽罍。尊賢建屋誠高義。佇見先生命駕廻。</text>
<title>新居偶成</title>,<text>新開別業枕江濆。獨寐年來永不諼。物外煙霞深寂寂。人間風雨幾紛紛。橘中山水誰眞贗。柰內乾坤自豁軒。暮去朝來無與伴。明沙只有白鷗群。</text>
<title>聞李益之 道輔 除官赴洛</title>,<text>雲林昨夜鶴書飛。水北山人洛下歸。却喜朝家收野逸。飜愁香土染荷衣。腥羶滿國山河異。宮闕蒙塵物色非。世事卽今堪痛哭。送君西望更歔欷。</text>
<title>靑松寺</title>,<text>龍華山背洛波邊。有寺開基七百年。萬本寒松沙上月。千群白鳥渡頭煙。長江混混東流海。列岫蒼蒼北接天。勝狀奇觀那畫得。登臨怳若馭冷然。</text>
<title>下林省伯曾祖大憲公墓</title>,<text>出入銀臺與玉堂。薇垣柏府幾騰驤。湖西仗鉞推 缺轂。畿服觀風憩召棠。天部南宮充亞宰。松都洛國佩銅章。名傳勝覽封三世。豈但榮光耀一鄕。</text>
<title>江上雜詠</title>,<text>占得江湖絶勝區。向來塵世夢悠悠。波光瀲灎侵欹岸。山氣蔥蘢護斷丘。半世漁樵爲契活。一亭風月作菟裘。外人莫說名場事。纔到名場便是愁。</text>
<title>寄全靈山</title>,<text>自從傾蓋傾肝膽。新舊寧論義淺深。一雉雙魚知有老。三書二什勝兼金。黃堂小榻同心話。碧水扁舟共醉吟。佳興未闌驚別語。東風回首恨難禁。</text>
<title>題朴處士 絪釣洞精舍</title>,<text>雲山樹竹護階除。地僻端宜靜者居。沃野淸江耕釣業。明牕淨几古今書。奇巖聳處守逾確。止水澄時心更虛。虛室白生塵夢斷。世間聲利等華胥。</text>
<title>柰內次李省甫韻</title>,<text>相呼仙侶倚蘭舟。薄暮煙波更小留。醉眼撥來堪起興。吟肩聳處便生愁。愛看喦鳥屛間度。耽玩江魚鏡裏遊。莫歎夕陽山外沒。嶺頭新月已成毬。</text>
<title>忘憂亭。次李子粹韻。</title>,<text>疏才無望燮陰陽。魂夢何曾到廟廊。幾處飛英聲價聳。誰家矯節姓名揚。佳山麗水襟期合。明月淸風興味長。爲謝舊遊詩料富。時題傑句刮人眶。</text>
<title>贈趙景閔</title>,<text>役役人生死乃休。惟君於世獨無求。數間蝸室能容膝。一幅烏紗足掩頭。富貴不如貧賤肆。江湖何與廟堂憂。煙波處處鱸魚美。須及秋風理釣舟。</text>
<title>頭龍浦偶占</title>,<text>桂棹蘭檣放海門。奇觀勝狀愜前聞。玲瓏樓閣丹靑麗。縹緲煙霞島嶼分。漁火遶船星點點。長鯨吹浪雪紛紛。此間知有安期子。風引鸞笙撤彩雲。</text>
<title>乙卯夏。朝家遣禮官諭祭南冥先生于宜寧縣衙。贈爵諡。</title>,<text>盛世追崇不世賢。緘詞千里慰重泉。天香送氣通雲壑。宮燭分輝照豆籩。多士瞻聆心踊躍。庶官奔走禮恭虔。右文豈但儒林幸。佇見邦家祚業綿。</text>
<title>讀南冥集</title>,<text>江河器局泰山容。金玉儀形雪月衷。正氣秋霜橫烈日。貞操綠竹倚蒼松。功成敬義依前聖。道合中庸啓後蒙。遯世初非忘世事。知時不可故藏踪。</text>
<title>庚戌寒食</title>,<text>春來無事不傷神。況値淸明景物新。雨露履時增怵惕。羹墻慕處更酸辛。煙花此日重成錦。芳草今年又似茵。擧酒欲傾還下淚。傍人應怪謾沾巾。</text>
<title>追慕錄始成</title>,<text>終天哀慕我先君。不獨私恩道可尊。氷玉蘊心神采潤。仁和粹面色容溫。執喪苦節人誰識。養德休風世莫聞。爲善一生名不近。九原何處辨蕕薰。</text>
<title>林居雜興 九首</title>,<text>三間草屋小溪濱。岩下孤松戶外筠。澗水流淸宜洗耳。茅簷地僻可容身。寄心鷗鷺心無欲。取樂漁樵樂不貧。萬事不求雲泛泛。此生天地一閒人。						園林春盡樹如煙。一面靑嵐鎖澗泉。伦落遠山山鳥咽。草深平野野牛眠。百年事業書千卷。半世生涯屋數椽。賴有野人來問字。弊床寒榻久留連。													境僻喦高客到稀。數間茅舍掩荊扉。秋霜下葉山容瘦。夜雨潻溪水面肥。村酒熟時堪破恨。沙鷗盟處便忘機。閒來更採東籬菊。滿袖淸香獨詠歸。						年來浮世更無情。惟向林泉養性靈。春野雨晴山變態。秋空雲盡月生精。夏簷疏竹風前碧。冬嶺孤松雪裏靑。佳興四時無限好。不妨持此送餘齡。						宅近靑山臥白雲。世間消息不求聞。灘聲入耳淸心骨。月色盈衿爽夢魂。展卷有時忘肉味。閉門終日避塵喧。直將何物爲知己。天末冥鴻獨不群。						一簞疏糲一杯羹。數尺蒲團數卷經。陋巷草深人不到。幽窓煙淨日高明。乾坤靜裏襟懷廣。今古閒中氣味平。富貴畏人貧賤肆。從吾所好送吾生。						生來疏懶不趨時。靜對山窓閱學而。風月作朋猶信約。煙霞爲室可棲遲。簟瓢計活寧求飽。水石膏肓不復醫。俯仰人間皆役役。此心眞樂有誰知。						從事寧嫌亟失時。今之從政者殆而。夢遊太古乾坤靜。醉臥羲皇日月遲。放浪裁詩人寡和。沈冥成病藥難醫。狂歌一曲不平意。爲問傍人知不知。						節屬淸和雨露均。樹陰濃綠擁溪濱。困來欹枕形神靜。吟罷揮毫句律新。眼底山光開錦幛。耳邊灘響奏韶鈞。茆簷落日涼風颯。自謂羲皇上世人。</text>
<title>雩浦遇雪</title>,<text>江天歲暮雪連旬。六合都無一點塵。皓色照牕牕不夜。繁花着樹樹生春。銀山漠漠難尋岸。玉海茫茫未見津。萬逕人稀飛鳥絶。乾坤到此便淸新。</text>
<title>達城示李慶運，鄭士賓，周衛仲三君縲中。二首</title>,<text>誰張魚網打高鴻。風翮摧傷鐵鎖籠。秋夜北扉愁更苦。暮雲西日怨何窮。昧隨寒暖安棲息。悔逐稻粱罹禍凶。早晩奮飛天外去。扶搖直向五湖中。						秋滿家山客未歸。劍溪煙景夢依依。川雲起處山雲起。野鳥飛時水鳥飛。茅屋數間僧閉戶。釣臺三丈月籠磯。半生悔負藏修志。枉逐名場蹈禍機。</text>
<title>送朴孝述 弘慶 歸一善癸卯</title>,<text>論交從古貴同心。易不云乎利斷金。兩地雲山曾結夢。一樽燈燭穩開衿。情親喜入芝蘭室。遠跡寧忘金玉音。只恐明朝南去後。離懷闇斷洛江潯。</text>
<title>孤山梅鶴亭懷古 故進士黃耆老所構。在善山海平之南。</title>,<text>西風一棹遡空明。來訪孤山舊廢亭。日暮殘雲棲古樹。秋深缺月印寒汀。琴書寂寞今何處。梅鶴凄涼只有名。惆悵名區久無管。一江鷗鷺亦含情。</text>
<title>客裏秋懷</title>,<text>嶺南踪跡三千里。海內風塵十二霜。慘目山河淚垂血。搔頭天地鬢成蒼。危樓望處心懸闕。孤枕憑來夢入鄕。扶病出門時矯首。不堪秋氣日凄涼。</text>
<title>鼎岩津。奉別安太守。夢尹○辛亥</title>,<text>明府投簪返故鄕。津亭此夕遠于將。擁車烏鵲盈車後。遮道人民塞道旁。山日易昏妨別話。江舟難挽柰離腸。臨岐豈但情懷悵。遺愛他年永不忘。</text>
<title>昌原珠還堂。追次黃海月 汝一 韻。</title>,<text>合浦東頭雉堞頹。吟鞭落日客重來。湖山形勝名如許。人世興亡夢幾廻。醉月身如臥雲漢。吟風氣欲涉蓬萊。使君亦有神仙骨。乘興時登海上臺。</text>
<title>次李克欽。鄭天民新亭會作。甲寅</title>,<text>螺鬟聳翠水縈回。鶴舞亭南勝宴開。浮蟻香醪濃琥珀。騰龍傑句戰鄒枚。箭加鴻鵠飜風動。鍾落鯨鯢震地來。莫歎陽烏忙入海。要看玉兔蘸淸杯。</text>
<title>奉和梧峯壽親韻</title>,<text>高堂壽席當佳節。四月之初八日朝。廣樂掀空靑鶴舞。王喬駐輦彩雲飄。流霞灎灎浮金斝。銀燭煌煌透碧綃。皇降長生慰慈母。桑田海水豈云遼。</text>
<title>聞梧峯丈再設壽筵 乙卯</title>,<text>珠簾高捲綺樓風。公子華筵四望通。仙露分來金母椀。靈桃摘送玉皇宮。笛聲寥亮龍吟海。舞袖翩蹮鶴翳空。醉倚曲欄豪興發。乾坤都在一壺中。</text>
<title>次梧峯丈</title>,<text>嶺外雲林隔市朝。回瞻北極帝鄕遙。閒中把酒春煕皥。靜裏焚香夜寂寥。自分隱淪爲世棄。寧將貧賤向人驕。只今已絶靑雲想。却笑先生夢紫霄。</text>
<title>昌原東軒次李雙梅堂 詹 韻</title>,<text>入簾山色碧參差。吏散公庭無事時。落照小明蒼蘚砌。新篁疏拂紫薇枝。遊人耽樂催傳斝。太守偸閒任賦詩。嘯詠池臺還感慨。龍蛇當日滿旌旗。</text>
<title>旅軒先生挽</title>,<text>先生德器出於天。不待師承妙契天。語默行藏安素履。盈虛消息任蒼天。心涵太極而无極。學究先天與後天。痛矣如今曾簀易。斯文興喪柰何天。</text>
<title>挽裵慕亭 大維</title>,<text>幾年沈晦立危朝。一夕蓬門鎖寂寥。明哲當年逃禍網。全歸此日遠塵囂。七旬中壽復何憾。三品尊官亦自饒。只恨靑氈無處托。白眉先入九原遙。</text>
<title>挽吳昌原 汝橃</title>,<text>春初曾哭柳持平。公逝于今更愴情。洛左人文將墜地。眼中知舊似晨星。一家孝友眞堪惜。三品官聯不是榮。伯道柰何天意昧。靑氈世業屬螟蛉。</text>
<title>挽姜戇庵</title>,<text>南極雲沈失壽星。戇庵無復舊儀形。中年世路身雖否。晩歲林居道自亨。玉樹生庭天錫類。牙籤滿架性耽經。人間五福如公少。此日全歸目可瞑。</text>
<title>挽康學諭</title>,<text>顏淵短命鄧無兒。天道由來莫有知。譽貫三場聲藉藉。心存一敬學孜孜。愚堂墜緖尋將去。河上眞源遡可期。萬事如今成一夢。傷心不忍送靈輀。</text>
<title>挽李杜谷 益亨</title>,<text>懲病常期壽算崇。豈知今日忽聞凶。胸中涇渭持衡妙。皮裏春秋用法公。好惡不隨人俯仰。是非寧與俗雷同。從今十室無忠信。淚灑山陽一笛風。</text>
<title>挽洪奉事 釴</title>,<text>族分交情兩箇深。幽明忽隔涕難禁。淳厖自是天眞好。緘默元因世道嶔。一女乘龍名藉藉。孤兒養志孝欽欽。全歸此日吾何憾。壽福如公罕古今。</text>
<title>挽許察訪 洪材</title>,<text>俗降時渝世道訛。惟公風義獨名家。睦姻行篤人爭慕。孝友誠孚衆所嘉。記馬官微才未展。登龍子貴慶猶遐。誰知一片延陵墓。不待鐫辭萬口嗟。</text>
<title>挽趙汝纘</title>,<text>愷悌橫罹醜虜鋒。誰將哀怨籲蒼穹。簞瓢至樂顏知命。孝友良能帝降衷。離闊幾年空悵望。驚呼此夕忽承凶。平生一掬懷賢淚。灑向佳城薤露風。</text>
<title>挽安道谷 侹</title>,<text>公贅吾門自丙申。情親四十一年春。危城風雨同生死。客路飢寒共苦辛。遙鶴歸來各悲慰。漁樵計活拔淸貧。可憐四節幽村曲。零落煙霞寂寞濱。</text>
<title>挽李上舍 明怘</title>,<text>天生佳士惠吾鄕。已矣如今也卽亡。鐵索金繩楷筆法。珠篇玉什巧詞章。葛川孝友聞家訓。篁谷柔嘉奉義方。可惜小名兼下壽。於公才行詎相當。</text>
<title>挽裵柳谷汝明 應哲</title>,<text>守拙田廬六十春。桑麻煙火葛天民。待人款款知誠悃。把酒煕煕見性眞。鷄夢忽驚鄕失老。薤歌催發巷無人。平生厚義今孤負。力疾緘詞涕滿巾。</text>
<title>挽裵伊川</title>,<text>干城之具勇兼人。再佩銅章心豈伸。樂在邱園安性命。夢驚槐蟻謝風塵。公能許我交情厚。我亦多公族分親。虀露悲歌那忍聽。曉星殘月涕沾巾。</text>
<title>挽金秀才 允謙</title>,<text>凶飆摧折碧瑤枝。廿四年光隙駟馳。鏡裏靑鸞悲隻影。菢中黃口泣孤奇。新阡寂寞藏明月。舊宅凄涼掩素帷。忍把哀詞助虀露。老夫曾受大人知。</text>
<title>挽安副正待甫 㺬</title>,<text>五休堂裏五休翁。樂志能忘命塞通。禮講節文時答問。易求爻象日硏窮。誰知宿德淸朝棄。我惜賢才野老同。同祖鐵城情義在。忍聽薤露咽悲風。</text>
<title>挽趙聖與</title>,<text>自是漁溪一派連。從遊惠好亦多年。英神俊骨家聲繼。妙筆淸詩祖業傳。載酒江頭同酩酊。尋春溪上共聯翩。當時此樂今陳迹。回看佳城涕泗漣。</text>
<title>挽李公 宣</title>,<text>養病邱園體尙強。閉門因與世相忘。鸞停鵠峙三男子。玉潤蘭馨一壻郞。踪跡未蹈聲勢地。姓名那及是非場。全歸此日宜瞑目。餘慶來茲福履長。</text>
<title>挽朴凌虛 敏</title>,<text>一生多讀聖賢書。推以行之沛有餘。先見人稱今獻可。公心我亦舊相如。檜淵正脈眞儒學。山海高風隱者居。此去重泉非永閟。嶠南千古誦凌虛。</text>
<title>挽崔綏叔</title>,<text>贊成名位赫然哉。賀老風聲有自來。愛爾婉容勤孝友。憐渠失志落沈埋。連家聘族情相厚。寄迹幷鄕歲屢回。痛矣幽明今已隔。題辭永訣一興哀。</text>
<title>挽章[參奉張澩]</title>,<text>玉山門下早蹁蹮。學者當時未或先。窮理晩來多自得。存心元是老師傳。加三血雨權經道。曠百家風大小連。高行世間那復見。澗松蒼色鬱千年。						先子當年友。惟公最見知。龍門同負笈。鱣幌久磨肥。會合傷無定。音徽接有時。江湖俱作老。存沒但含悲。舊分忘何敢。餘生慕更冞。年前遵海邑。路左寄書辭。爲屬先人跋。兼陳後會期。斯言未及踐。流訃忽承奇。梁木其摧矣。靈光復仰誰。臨題今日痛。不獨哭吾私。</text>
<title>挽章[參奉張銶]</title>,<text>古人之貌古人心。氣岸風儀表士林。除命便蕃光孝理。少微輝映聳當今。遺塵留躅山猶在。懿行高名水與深。先祖門徒咸寂寞。不堪追想淚盈衿。</text>
<title>挽章[謙齋河弘度]</title>,<text>泗水人亡響將輟。東南一線屬夫公。木摧何處催鷄夢。洛汭波寒空自東。</text>
<title>挽章[縣監朴愰]</title>,<text>孕出山河氣。依歸得我先。靑年聞道早。白首厲操堅。雅志斯文任。危誠聖主懸。云亡此日慟。不獨鯫生偏。竹屋銜杯日。江臺惜別時。依然往歲事。忽爾九原悲。南極星芒晦。東天瑞氣衰。平生簡牘在。不忍寫哀詞。</text>
<title>挽章[校理趙根]</title>,<text>巖上茅齋臨水隈。先生遺跡已蒼苔。佗年未遂摳衣願。此日還成執紼來。楊柳春殘風的歷。梧桐夜曉月徘徊。江山滿目渾多感。今世誰能識我哀。</text>
<title>挽章[生員郭瀏]</title>,<text>晩年聲譽被旌招。不向風塵學折腰。蛾子從今無處述。斯文影響竟寥寥。</text>
<title>挽章[典籍郭瀜]</title>,<text>早從藝苑擅名聲。晩築江干養性靈。蒭豢周程千古學。羹墻寒旅兩先生。後車未遇文王獵。南服終亡處士星。君子由來方道泰。微官豈合寫銘旌。</text>
<title>挽章[參奉權克有]</title>,<text>河南曾立門前雪。從此儒林邃學傳。片夢不歸天北極。少微移照洛東偏。賈生名下超三命。董子帷中送百年。五十春來瞻仰處。不堪題挽涕潸然。</text>
<title>挽章[姜顯昇]</title>,<text>汗馬收功業。硏窮學旣通。霜嚴論議上。春在杖屨中。未遂同隣社。方期會兩翁。那知絃絶恨。却使伯牙恫。</text>
<title>挽章[黃悏]</title>,<text>百行之原是曰孝。終身追慕世攸知。樂天衿抱安貧日。窮理工夫晦養時。徵辟雖無前席對。疏章已悉獻君辭。云亡此日儒林慟。後學何從問所疑。</text>
<title>挽章[進士權鑐]</title>,<text>良玉精金稟氣純。眞源分派自關閩。民希上下同流澤。迹作山林獨善身。束帛難回莘野志。簞瓢不厭子淵貧。斯文奄哭天將喪。吾道從來更孰陳。</text>
<title>挽章[縣監宋挺濂]</title>,<text>博篤醇儒業。安閑處士身。與人惟悃愊。律己甚淸眞。釣洞心無逆。知軒德有隣。斯文長已矣。後學更誰因。</text>
<title>挽章[進士文聖輝]</title>,<text>宇內精球散。先生得以專。斯文開後學。吾道繼前賢。袖縮經綸手。神遊霽月天。摳衣今斷望。無路作幽泉。</text>
<title>挽章[門人李壽檍]</title>,<text>公於先考若天倫。撫我恩情骨肉均。棐几稟修遺稿日。蓬扉講解禮疑辰。秋深德谷陪師席。春半華山哭素茵。小子從今迷所向。爲誰重遡洛東津。</text>
<title>挽章[郭泰載]</title>,<text>自從世遠復人亡。擿植誰知道義方。詩禮三千窮北學。春秋八十守東岡。高情早却驅羊巿。篤志先收汗馬場。當世休論弟子列。曩時優入丈人行。遊岩去壑雲棲屋。和靜辭湖月滿莊。更歎我公多古意。莫肩江右衒封章。</text>
<title>挽章[郭泰元]</title>,<text>髦士生南國。名從實作賓。師門左袒早。賢訓服膺親。歿是寧歸日。存爲順事辰。山林今寂寞。高義更誰人。南紀阻舟楫。兼之愁病魔。誰知警誨隔。忽覺歲年多。悵望風襜擧。空敎雪涕斜。此生知永負。餘恨滿山河。</text>
<title>挽章[門人李景茂]</title>,<text>先賢正脈知誰繼。深仰師門衛道功。霽月衿期了衆理。春風符彩啓群蒙。三徵雖逮桐江上。一樂猶存陋巷中。林下如今成寂寞。夕陽亭舍暮煙籠。						三年之愛人皆有。純孝如今始見公。八十春秋孺慕處。一編追錄更堪恫。</text>
<title>挽章[門人李涑]</title>,<text>孺慕終身百行宜。惺惺冠佩更從師。憂中有樂簟瓢絶。動裏求潛性命知。漢帝晩來招隱日。龜山老去閉門時。合江亭畔猗猗竹。依舊當年歲後姿。													敬以持身義以方。淵源一脈自文康。三朝玉帛蓬雲闕。百歲莊修水月鄕。天不憖遺楹夢罷。吾其有慟哲人亡。公歸更覺名存者。華岳蒼蒼洛水長。</text>
<title>挽章[生員朴昌徵]</title>,<text>一生墳典恣探尋。文彩言論伏士林。谷外鳴騶新渥厚。磯頭馴鳥舊盟深。挹薰蘭室思前日。阻跡龍門愧宿忱。後學唯應先輩仰。南天誰道少微沈。螟蛉認是傳家寶。表牘空留戀闕心。嶠嶺卽今人孰在。想來儀範倍沾衿。</text>
<title>挽章[生員金碩]</title>,<text>箕潁淸風吹未絶。富春雲物洛波煙。一絲均有幽貞趣。七里曾無望慕扁。況是淵源尋墜緖。要將義理樂餘年。先生此去文從喪。小子何能不怨天。</text>
<title>挽章[李是松]</title>,<text>靜養江湖八十年。三朝徵辟不曾遷。一誠追慕生而死。半世潛思聖與賢。封書北闕身全老。墊角南州士幾傳。痛矣古菴留馥處。碧梧靑竹鎖寒煙。</text>
<title>挽章[鄭世諶]</title>,<text>巴眉從古鍾群英。孕毓如今碩德生。美玉含輝甘韞櫝。明時束帛荷恩榮。河南座冷春風去。雲谷灘空野艇橫。追想儀形河處見。華山蔥秀洛江淸。</text>
<title>挽章[盧洹]</title>,<text>吾道天將廢。斯人今又亡。朝家虛束帛。學子痛摧梁。函丈趨雖闊。模楷慕猶長。空懷安仰歎。江海日蒼茫。</text>
<title>挽章[朴絢]</title>,<text>歲運何回互。今年又在辰。章泉晦雲物。嶽麓斷音塵。洛水源誰泝。華山跡已陳。唯餘臺上月。千古尙精神。</text>
<title>挽章[姜徽之]</title>,<text>皇天扶道脈。維岳降神精。氣慕秋空廓。資專美玉淸。從師尋緖業。學古得朱程。心上光風灑。胸中霽月明。鳶魚觀妙理。思慮絶浮榮。孝敬終身篤。規矩逐事行。簞瓢半世樂。魚鳥百年盟。眷遇隆三聖。殊恩降玉京。江湖元有約。世路本無營。先壟終棲息。松楸養性情。閒中庭草翠。牕外水雲輕。齒德窮猶達。聲名困亦亨。家君久托契。小子益齎誠。屢造門屛下。仍消鄙吝萌。至論開霧塞。淸誨叩昏盲。每祝龜添算。俄驚鷄夢楹。絃沈白鹿院。誦斷武夷亭。道喪亡先覺。文衰慟後生。前冬江閣拜。回首淚沾纓。</text>
<title>挽章[姜秀之]</title>,<text>宿德儒林長。家貪道不貪。溫溫心似玉。皎皎鏡無塵。詩酒今彭澤。風聲古逸民。江山從此寂。誰復繼淸眞。</text>
<title>挽章[趙徵聖]</title>,<text>漁溪先祖卓不群。氣節直與秋天杳。淸風北窓五柳興。寒月西山孤竹標。先生挺出積德門。餘韻流風今尙敿。千年竹林彩鳳翔。萬里秋空仙鶴矯。家聲不墜忠與孝。愛親誠心自幼小。風悲寒樹泣枯魚。鯉躍湖邊來薦廟。斯文未喪吾道東。洙泗餘波公遠紹。鳶魚臺上玩活活。望慕庵中愁眇眇。湖山作伴白鷗群。明月淸風謝煩擾。一竿眞趣已忘機。九皐淸響驚仙僚。剝啄衡門鶴使來。擬縶天閑駒皎皎。優遊物外豈潔身。作範百世眞師表。平生景慕節義人。悼古傷今顏色怊。風流義氣散金石。誄文悽愴窮硏窕。吾家亦得傳與詩。健筆聲華古來少。小子庸庸夙摳衣。幾賴金篦昏蒙瞭。春風座下鄙吝消。披霧何羞聞見謏。春晴古岸花灼灼。秋晩前江波渺渺。人生離合政悠悠。別夢每向蘭汀繞。誰知人事一朝非。木稼忽報云亡兆。星沈南極晦璧月。鳳去丹山空玉條。凄雲送雨入我衣。暗風吹淚飄丹旐。靑山高上坎其中。洛江在側洪濤淼。往在庚子哭余季。前年又哭渭陽殀。道喪今朝哭先生。此哀年年盈我膘。我於人世竟誰依。野渡舟橫波浩浩。先生氣象揖何處。霽月依舊華山㟽。</text>
<title>挽章[生員趙咸世]</title>,<text>三朝紆寵擢。一瓢任生平。道喪文何托。天荒理莫評。門亡碩德老。星晦少微精。秖有長存者。巴山聳晩晴。</text>
<title>挽章[進士趙時琛]</title>,<text>金羅家世擅三韓。挺出醇儒氣宇寬。篤學心潛詩禮習。執喪哀毀血誠殫。古今圖史閑中樂。前後恩榮分外官。痛係斯文何考德。涕揮非獨爲門闌。</text>
<title>挽章[趙澄]</title>,<text>天降醇儒應瑞星。雪氷衿抱玉儀形。高風一代扶頹緖。正學千秋得舊經。陶岫白雲終不去。商山鴻翼早能冥。吁嗟性理憑誰釋。小子含悲涕淚零。</text>
<title>挽章[林汝松]</title>,<text>南服先生起。東隅道脈存。志篤端學術。就正得其門。駸駸期遠到。慥慥尋微言。考槃從吾好。包爪荷主恩。憂樂江湖遠。詩書心學敦。昔余先君子。平生分義惇。遊從五十載。相歡若季昆。小生識顓蒙。莫窺堂陛尊。誰知天不憖。又使少微昏。世道日漂煦。戀德愈難諼。卽遠已有期。故隧丹旌飜。嗟余束塵宂。阻紼東洛濆。瀝血寫薤章。南望一聲呑。</text>
<title>挽章[林汝栢]</title>,<text>夫子斯文舊。儒壇早主盟。靑年求道志。白首望雲誠。永矢牢關樂。頻紆束帛榮。鳳亭談笑處。天闊洛江淸。</text>
<title>挽章[門人李浚]</title>,<text>平生景仰老彌勤。每恨音徽隔歲聞。龍岫雲沈祥鳳去。古亭無主掩柴門。</text>
<title>挽章[朴緯]</title>,<text>東南淑氣毓英姿。明睿精神遠大期。立脚關閩尋路脈。探源洙泗泝津涯。端居靜養非長往。昭代恩除後老衰。天道無知仍不憖。退陶心法更傳誰。</text>
<title>挽章[權克履]</title>,<text>間氣生君子。沖衿自寡倫。詩書元素業。孝理本天眞。濂洛淵源學。林泉肥遯身。一瓢顏巷日。九曲武夷春。講習心忘老。磋硏德益醇。郞官新渥煥。雲壑舊棲貪。夙與先君好。仍蒙後覺親。衰齡纏疾病。幾歲阻淸塵。瞻慕情常切。門屛夢入頻。凶音承奄忽。長慟問蒼旻。</text>
<title>挽章[辛碩文]</title>,<text>龍華壁立高千丈。晦跡莊修道自全。痛矣如今山寂寞。斯文一脈更誰傳。</text>
<title>挽章[李是樟]</title>,<text>早識依歸地。升堂講習專。淸標漢世士。學業宋朝賢。八袠仁宜壽。三徵道益全。嗚呼今已矣。揮淚暮江邊。南國生高士。怡神洛水潯。先君承誨久。王父托交深。一日追陪意。千秋骨肉心。唯餘亭外竹。蕭瑟帶寒陰。</text>
<title>挽章[趙時元]</title>,<text>良玉含輝夙自珍。簟瓢顏巷守天眞。威儀辭氣人皆敬。耿介溫良孰與倫。追遠常居先墓下。頤神終老洛江濱。斯文將喪晨歌起。痛矣松關跡已陳。</text>
<title>挽章[李玉堅]</title>,<text>山河鍾異碩人出。誠孝文章世所崇。灑落胸中明霽月。氤氳座上動春風。三朝徵辟心何改。八袠林泉樂不窮。回首昔時函丈地。一江雲物摠舍恫。</text>
<title>挽章[郭弘章]</title>,<text>立幟寒門赤。探珠旅老玄。命窮何損德。仁壽足徵年。</text>
<title>挽章[李光震]</title>,<text>先生有道尋遺緖。君子爲儒擅大名。陋巷簞瓢全至樂。思亭松梓寓深誠。						洛水東頭一草亭。凄涼雲物鎖空庭。澗邊惟有貞松在。留取風神萬古靑。</text>
<title>挽章[朴悏]</title>,<text>儒林方屬望。天意不遺仁。豈止吾私痛。終悲世道淪。</text>
<title>挽章[金八和]</title>,<text>以我觀斯世。如公有幾賢。一心敬作主。百行孝爲先。碩德兼三達。高名徹九天。白鷄催夜夢。江舍日凄然。</text>
<title>挽章[梁信容龜翁]</title>,<text>偶逢居士置芳樽。一上高臺一洗煩。塵世百年形役苦。羨君淸節臥松根。</text>
<title>柰內臺上韻[梁信容]</title>,<text>領得江山自屈蟠。坐看靑幛列煙鬟。喜君林壑能藏跡。愧我風塵未掛冠。小築倘容雲水畔。幽衿終托死生間。淸談美景雙奇絶。匹馬還忘去路漫。</text>
