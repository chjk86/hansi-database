<title>遠遊 七言絶句</title>,<text>靑邱莫恨一隅小。東海摩天亦壯遊。西水羅邊看日出。百年天地盈塵愁。</text>
<title>秋夜吟 二首</title>,<text>搖落人間歲又暮。天涯孤客苦爲情。雲深鐵嶺家何在。月滿秋營夢不成。永夜角聲邊峀動。三更殺氣塞天橫。悄然獨伴孤燈坐。蟋蟀何知謾自鳴。又 末句無辨堂。伯氏謫所精舍。扁以無辨故云。葉落梧桐玉宇淸。長河如練斗牛橫。佳人有約來何晩。逐客多愁夢未成。竟夜寒螿悲自喞。中天月色爲誰明。遙知無辨堂空寂。鶴唳秋風十二更。</text>
<title>夜夢歸家</title>,<text>故園南望路崢嶸。歸夢悠然獨自行。稺子迎門言欵欵。瘦妻罷織喚卿鄕。傳呼隣舍同南北。俱具杯盤對弟兄。枕上忽驚蝴蝶散。此身猶在北關城。</text>
<title>見行營妓製丸藥戱吟 七言絶句</title>,<text>玉手團團轉作妙。金盤箇箇落來輕。嫦娥何事偸靈藥。愁盡蟾宮孤棲情。</text>
<title>女娘歌 二首</title>,<text>二八嬋姸關北女。三三五五戱相隨。步輕玉珮還無響。風引細腰自不支。對客多情聊遮掩。逢郞無語暫躕踟。莫言此地無花草。解語花今亦足奇。二八蛾眉約束妙。霏紅蹯翠共相邀。履聲窄窄知輕步。珮響琤琤覺細腰。柳外斜陽時隱映。樓前明月更飄颻。北來多少靑油客。幾箇剛膓此盡銷。</text>
<title>夜坐吟</title>,<text>秋夜漫漫不可終。虛窓雨滴月沉東。挑燈寂寂看書史。隔壁喓喓聞啼虫。細討鄕懷惟我僕。時談土俗有隣翁。浮生未必長爲客。會待春風去路通。</text>
<title>旅窓吟</title>,<text>玄機軋軋不嘗留。客裡那堪歲月遒。釰外天寒杜子泣。長沙日落賈生愁。家鄕渺渺音書絶。關塞悠悠道路脩。最是旅窓無限思。看雲白日穿雙眸。</text>
<title>鴒原吟 七言絶句</title>,<text>千里相思不可見。愁城夜雨獨傷神。何嘗共覆姜衾卧。却話愁城夜雨辰。</text>
<title>見妓輩自營散歸 七言絶句</title>,<text>一隊紅粧簇似雲。轅門樂罷散紛紛。斜陽柳下翩翩過。風動榴花六幅裙。</text>
<title>秋夕感懷</title>,<text>高秋八月鴈三五。客裏飜驚歲易徂。僮僕曉傳佳節迫。主人晩供祭餘需。風淸盡日官娃嬉。月白中宵醉客呼。悵望天涯墳墓隔。良辰無由薦盤盂。</text>
<title>皇帝塚 會寧雲頭山城下有宋皇帝塚。塚甚大。雲頭山城。卽古之五國城也。盖金人幽宋帝於此。因葬於其下。五國城盖天險之地。其中有皇帝幽囚地窖。</title>,<text>五國城東一坏土。哀哀宋帝托孤魂。灞陵石槨猶堪恨。松柏齊歌豈不寃。艮嶽風流何處去。絹書哀痛至今存。我來正値秋風節。斜日荒原涕自飜。</text>
<title>思美人歌</title>,<text>山千重兮水萬尋。我所思兮天一方。山無車兮水無航。欲往從兮路渺茫。原有芝兮隰有蘭。懷佳人兮不能忘。長歌烈兮短吟苦。不得見兮私自傷。</text>
<title>擬古樂府詞</title>,<text>愁城兮草衰。鍾山兮木落。去故國兮千里。况秋思兮寥廓。</text>
<title>述懷呈棘中李美仲 彥世</title>,<text>支離書釰兩無成。短褐飄零寒北城。心裏經營違八九。頭邊歲月已崢嶸。一春光景豪情少。萬里長沙客恨縈。說道玆懷誰與共。相逢一笑棘中迎。</text>
<title>棘裡會飮。和美仲韻。</title>,<text>蕭條棘裏會。萍水兩孤臣。地是楡關逈。春將柳巷新。覊愁生草色。歸思負花辰。盡日談文酒。玆遊亦好因。</text>
<title>秋日登鎭北樓</title>,<text>悄然旅榻坐搔頭。蕭瑟關河萬里秋。書釰虛拋三十載。弟兄遙隔北南州。天寒落木孤城遠。歲暮愁雲五嶺脩。怊悵胡笳聲無斷。不堪斜日獨登樓。</text>
<title>聞洞中諸益做工通寺。余病未赴焉。偶吟寫懷。</title>,<text>聞說騷壇客。相携兜率天。茂陵今尙病。孤卧聽秋蟬。</text>
<title>安昌平夫人挽</title>,<text>懿德閨門久未見。於今誰似淑人賢。早承君子宜中饋。晩養兒孫示帳烟。蘭玉滿庭仁有後。桂蓮通籍慶惟綿。八十八年乘化去。故山秋草乾新阡。</text>
<title>堂後夜直感詠</title>,<text>此世無心做好友。林泉惟擬一身安。無端誤被長風送。萬里鵬程一瞬看。</text>
<title>南歸過鷺津有感</title>,<text>行裝淡泊一驢背。斜日江津雪不開。却笑人生憂患始。麻衣初換錦袍來。</text>
<title>秋懷</title>,<text>搖落人間宋玉秋。誰敎志士坐悲愁。終南岳色長時翠。漢水風波幾日休。天地無情人自老。君民有志世爭咻。不如歸卧江湖上。烟月中間伴白𩿨。</text>
<title>孝橋任正言孝汝家。同諸友會話。次晦軒韻。</title>,<text>雪盡長安歲暮天。樓臺處處起靑烟。短驢少僕出門外。勝友高朋滿座邊。廊廟爭誇獻奇計。江湖誰欲問釣船。而余自是無心者。默聽羣言但坐眠。</text>
<title>夜坐又步前韻</title>,<text>歲暮人間雪滿天。旅窓孤卧伴爐烟。百年心事輸吟裏。千里鄕山入夢邊。廊廟人皆經國手。江湖我欲理漁船。此懷筭到無人語。獨對靑燈耿不眠。</text>
<title>任孝汝寄詩次韻</title>,<text>野性生來本不覊。百年懷抱有誰知。學慚阿世還疑拙。語或驚人却似癡。鄕國音書秋後斷。故人詩律雪中奇。升沉憂樂都休說。共把交情歲暮期。</text>
<title>孝汝又用前韻寄之。又次。</title>,<text>脫略平生志不覊。襟期肯許俗人知。賈生垂涕書何補。屈子遊天語亦癡。富貴從前非所願。文章窮後乃成奇。時憂滿載蹇驢去。百里湖程五日期。</text>
<title>有感 時申暻上疏。論朴玄石蕩平異於時流之蕩平。忤上旨。竄逐嶺外。</title>,<text>無端中夜涕交頤。何事天心悔莫追。廊廟有人經國好。山林無地讀書宜。高談皇極方爲用。明著儒冠便見嗤。吾道百年惟自在。溪雲潭月尙餘奇。</text>
<title>夜坐憶任孝汝金章叔。又次前韻。</title>,<text>名韁有似馬啣覊。局束風塵自不知。冬天縲絏銓郞厄。霜鬢功名內翰癡。京國卽今風浪急。南鄕從古水雲奇。明朝我策蹇驢去。爲報諸君倘赴期。</text>
<title>又次前韻寄任孝汝</title>,<text>一出名塲苦受覊。朱門華屋絶相知。聽來廟議朝朝歎。閱去時流箇箇癡。春日爭誇桃李艶。秋風誰憶鱸魚奇。千山雪後蹇驢策。携手同歸與子期。</text>
<title>又步晦軒韻 二首</title>,<text>半世行藏一任天。興來隨處占風烟。君民事業經營外。翰墨生涯吟哢邊。老去關心惟藥裹。秋來歸夢每漁船。東隣小友偏多事。時送淸詞授我眠。傲骨稜稜放自天。九垓橫看點秋烟。興亡千古輸胷裏。得失三韓捐掌邊。今世誰憐齊客瑟。千秋堪愛舍人船。何當脫略人間事。歸卧茅廬日午眠。</text>
<title>同李季章，金章叔，任孝汝夜話。</title>,<text>悄然旅榻皆無儔。何幸萍逢此夜遊。萬事風塵生白髮。一塲談笑拭靑眸。時憂溢目言猶怕。覊緖關心夢亦愁。共說百年襟抱盡。五更寒月正西樓。</text>
<title>送人赴任成川</title>,<text>淸福偏饒白髮年。名區爲吏豈塵緣。三千水外何須鳥。十二峯頭自在仙。復有樓臺名塞上。好將歌管及春前。恢恢又見循良績。早晩恩綸下九天。</text>
<title>以自如督郵赴任路中。次雪堂韻。</title>,<text>皁盖靑衫笑此行。愁聽勸馬驛夫聲。回頭京國看看遠。轉眼雲山面面生。三日已知行路險。百年安得此心淸。臨歧却羨扶犂叟。滿野雲烟自在耕。</text>
<title>踰鳥嶺又次雪堂韻</title>,<text>作吏風塵混俗凡。間關嶺路指松衫。箯輿低仰層層石。翠盖逶迤曲曲巖。水似夏月含氷玉。山如快馬脫轡街。壯遊此日還堪樂。何况棲遲遠妬讒。</text>
<title>交龜亭次趙通信使 趙曮 韻</title>,<text>莫言壬辰事。千載尙餘悲。已遣人謀失。虛拋地勢奇。井陘擯李策。睢水沒劉師。那忍更通信。空吟慷慨詩。</text>
<title>路中又次雪堂韻</title>,<text>靈均莫謾好覊鞿。無奈天門蔽重幃。從古奇人多落拓。祇今何者賦來歸。春歌秋獵男兒事。夏葛冬裘烈士衣。白首郵丞何意味。風塵出脚始悟非。</text>
<title>赴任五日。有召試之命。入京三月。又南歸光鄕。路中感詠。</title>,<text>人生可笑長爲客。南北東西來去何。兩月兩經鳥嶺道。三年三渡錦江波。路中店舍分明數。夢裏鄕山幾度過。朝來羞把靑銅照。夜夜新霜着鬢多。</text>
<title>謹次仲氏韻</title>,<text>一面靑山下。三椽草屋居。陶翁自容膝。于氏謾高閭。風月貧猶癖。功名老漸踈。悠然閒卧處。淸興午眠餘。</text>
<title>次朴元晦晩悔軒韻</title>,<text>靑山一面數椽開。白首棲遲憐爾才。世路間關行且厭。林泉安穩卷而回。春深晝永堆黃卷。巷僻人稀長碧苔。晩悔如今高一著。紛紛薄俗有誰猜。</text>
<title>次李疇叙竹巖韻</title>,<text>蕭然茅屋四無鄰。野服裁成不染塵。山畔巖形偏偃蹇。風前竹韻倍精神。小園春滿飜紅藥。曲水秋生淡白蘋。閒卧此間忘歲月。愛君今世不憂貧。</text>
<title>次陶山金友梅竹軒韻</title>,<text>寒梅瘦竹不嫌貧。贏得淸高脫俗倫。爽氣幾留風外韻。暗香長帶雪中春。靑氈好保家風遠。白首羞從世態新。長物君我無此過。相傳相守有餘人。</text>
<title>養林書童咏桃源行。走次而示之。</title>,<text>象外山川別㨾淸。家家種得桃花生。衣冠舊帶秦人野。日月新傳漢代明。春日客從紅水影。仙家犬吠白雲聲。且看四野秋無稅。自在千年樂太平。</text>
<title>讀張中丞傳後叙。偶次芝峯詠圃隱韻。</title>,<text>讀此不淚眞無肝。大猷曾歎海外韓。痛矣賀蘭人豈石。死而南八義如山。忠魂一散歸何處。正氣千年塞兩間。不見吾東三學士。淸氷凜凜水於寒。</text>
<title>皆伯君墓碑爲風所折。因而改刊。宗人錫垕來請次韻。卒吟以贈。</title>,<text>夫公英烈耀吾門。鏖倭奇功百世存。石立千秋表大樹。風顚一日泣賢孫。羊碑剞去開新面。漢檻輯來認舊痕。辛苦諸君能辦此。堪將孝思向人言。</text>
<title>地主徐侯魯修邀邑子作風亭會。仍次壁上韻。忘拙謹次。</title>,<text>一上高亭萬慮休。無邊風物喚詩愁。孤雲獨鳥茫茫野。芳草淸沙處處洲。傑句地皆先輩占。名區天爲後人留。使君不盡風流興。更擬淸遊九月秋。衙罷政成邑務休。高亭一上滌塵愁。危軒壓水寒生簟。遠峀浮空翠滴洲。塵土百年那局促。湖山一日且遲留。靑衿笑說玆遊樂。何似蘇仙赤壁秋。</text>
<title>又吟</title>,<text>靑娥舞影泛中流。風送長洲五月秋。醉把金樽揮彩筆。爲君椎碎半空樓。</text>
<title>又次使君韻</title>,<text>金盤雪鱠勝羔羊。紫綬靑衿共一床。醉傍佳人揮彩筆。風烟驅入半空堂。</text>
<title>臨罷又走次前韻</title>,<text>由來萬事摠亡羊。醉把金樽倚石床。舞罷詩成分各袂。水光山色鎖虛堂。</text>
<title>甲午春。余在京邸。泮中諸益要余遊南山。從者十三。相與扶筇理屐。羣行後先。藉草而坐。枕石而卧。陶陶之興。悠悠之趣。彷彿蘭亭之會。依俙舞雩之遊。及登絶頂。宮闕苑囿之壯。白岳仁王之勝。三江五陵之遠。歷歷眼底。誠平生壯觀也。酒酣。柳君汝弼請呼韻賦詩。聯爲一軸。以爲他日旅遊故事。余乃忘拙。搆十首以呈。</title>,<text>強起衰骸辦此行。初登水閣聽流聲。乍臨絶頂胷襟豁。纔度危崖脚力生。有酒須浮談世誤。無官始覺說山淸。玆遊快矣冠平昔。絶勝書窓但舌耕。短屐輕衫緩步行。層峯高處絶塵聲。五陵烟樹蒼茫見。三浦風檣倏忽生。塵土十年羞脚出。溪山一日覺心淸。淸遊已了三春債。昨夢田園待我耕。諸君起我南山行。行盡淸溪聽水聲。雙闕風雲看氣瑞。千門花柳覺春生。傾來濁酒豪情發。寫出新詩句語淸。今日優閒皆聖澤。隱居焉用學沮耕。客伴漢陽春色行。就中何者能詩聲。已知出郭塵心少。更覺登高逸興生。白岳山雲吟裏起。三江水色坐來淸。優閒且可終吾歲。聖世猶堪祿代耕。春日携朋信步行。林深境僻少塵聲。孤雲獨影天邊去。細草新芳雨後生。不飮如何令我俗。遇山不可無詩淸。人間歧路知多少。試向前津問耦耕。十三冠者後先行。朋息云云笑語聲。酒債尋常杖頭掛。詩情次第景中生。撥來旅舘千愁亂。偸得浮生半日淸。醉後高歌行路難。歸來我欲隱於耕。狂歌大笑出門行。耳厭長安車馬聲。軒冕世多懷好土。遊觀我欲了平生。千年基業山河壯。百里風烟景物淸。南望鄕園何處是。西疇春日可歸耕。靑春作伴上山行。已聽新鶯第一聲。水閣玲瓏靑玉碎。烽臺縹緲白雲生。誰知咫尺王城近。別有林泉景物淸。借問長安名利客。何如畎畒事農耕。杖策高歌放浪行。入山深處聽溪聲。一春留債那時了。半日吟詩太瘦生。弱柳嬌花牽興惱。天光雲影入樽淸。時平戰士閒無用。幾處田園老𨰢耕。暇日携筇約伴行。溪流㶁㶁送幽聲。雲邊活畫千峯出。雨後春光萬樹生。莫謂尋常遊客遍。誰能喫得此心淸。行藏不向靈氛卜。用我經國舍我耕。</text>
<title>四月四日。向坡山路中口占。用前韻。</title>,<text>曉日都門十里行。綠楊黃鳥兩三聲。靑春忽忽愁邊過。白髮看看客後生。出郭已知塵事少。歸田方得此心淸。百年頭顱吾曾辦。莫把前津問耦耕。</text>
<title>坡山店舍又用前韻</title>,<text>春雨無端關我行。閉門愁聽亂簷聲。浮生若夢何時樂。世故如雲逐日生。莫道人間非又是。且傾甕裏濁還淸。元來至理非難見。鬣可以乘角可耕。</text>
<title>次吳上舍孟明韻</title>,<text>客愁悄悄伴孤燈。珍重琅函忽地承。老去誰憐荊玉抱。春來虛負故山登。書窓說釰山河動。旅舍論交意氣增。天地惟應容我輩。莫將籬鷃笑雲鵬。</text>
<title>又和孟明贈士亮韻</title>,<text>忽得新詩字字奇。故人襟袍故人知。君能白首窮經傳。我亦靑囊瞭治亂。末路卽今無石友。此身從古有心師。百年相照惟肝膽。惠好何須怨各離。</text>
<title>旱餘逢雨。拈韻志喜。</title>,<text>斜脚飛飛勢漸驕。連空灑地潤枯焦。已過五日雖無麥。庶慰三農大有苗。詞客登亭斟白酒。君王歸德讓蒼霄。墻東卧病愁如海。強起題詩替解嘲。</text>
<title>壬辰夏端陽。差昭寧園祭官。罷齊後卽發。歷入先壠。時振威擎叔，務安士亮，長城載東及楸下居宗孫昌彦。皆先期來會。以薄奠祇薦于貞武公以下先塋。伊後擎叔作四韻律以志其事。余亦追次。</title>,<text>冠冕吾東服又存。猗歟貞武啓其原。撑天偉節稱先祖。掃地遺風愧後孫。故老祇今傳舊宅。孱仍誰復大吾門。蕭蕭松檟端陽夕。芬苾同將五派昆。</text>
<title>遊關王廟有感。次士亮韻。</title>,<text>曾聞賈勇斬華䧺。恨未生呑魏與東。鳳眼尙餘忠憤氣。虬髯怳帶叱咜風。人臣大節三更燭。鰈海神鞭萬馬空。塑像夢留其亦異。預知腥穢漲寰中。</text>
<title>別朴士直歸驪江</title>,<text>輿髮沮耕跡太奇。霽行潦止有誰知。還山有約驢難借。買藥無錢病不治。我已聞多未聞語。子非吾友乃吾師。白頭未盡新交樂。倐忽人間合與離。</text>
<title>士直雨中寄一律。頗有戚嗟之語。走次慰之。</title>,<text>長安巿上月盈盈。孤客東西隔一城。寄食鄰婆身計拙。題詩秋雨頰唇淸。談鋒直欲傾山海。交通何須較甲庚。意氣由來窮後見。莫敎眉上点愁生。</text>
<title>又次士直韻</title>,<text>颯爾秋風起。流光乃忽於。壯心看寶釰。歸興憶鱸魚。歲月鬢先覺。軒裳夢亦踈。蹇驢載時慮。遲遲返故居。</text>
<title>次崔烟村畫像韻</title>,<text>何必殺身然後成。完名勇退見經營。樓高存養千層節。月照江湖一片誠。史筆應編成氏傳。路人猶拜德山塋。試看一幅淸高像。百世能令警後生。</text>
<title>次服齋先生延諡韻</title>,<text>先生道與靜庵同。特立高風萬丈峯。神武吁嗟半夜啓。忠賢哀慟一綱空。英䧺淚滿胷襟上。天日光迴黯黮中。文愍二言噫其盡。君臣義亦古今通。</text>
<title>乙未三月二十八日。余與柳正言汝弼，南上舍星老，任上舍士行約會於三淸洞。嶺南李監察世聞，朴僉正孝參，關東李正郞衡弼及其地儒生輩合十餘人。聞風而來。仍與步往蕩春臺。相與酌酒賦詩而遣興。余亦忘拙走次。</title>,<text>一上層臺百慮空。暮春遊興浴沂同。三淸洞裏花開雨。洗釰亭邊水帶風。偶爾人從萍水上。依然身在畫圖中。歸時落日靑驢背。却怕吾詩巧乃窮。高臺百尺倚層空。暇日登臨四望同。無數花開前夜雨。不期人會一春風。悠悠世事杯樽外。淡淡山容吟哢中。滿目風烟領略盡。夕陽歸路興無窮。旅舍悄然意緖空。登高強與故人同。放驢細細林間草。把酒踈疎石上風。身在十年塵色裏。詩成今日水聲中。天公剩餉無邊景。似爲騷人慰病窮。東南佳客偶然會。三月風光滿古臺。細草新花爭色態。淸溪白石絶氛埃。題詩古壁無停筆。命酒高軒不計盃。寄語長安名利客。塵襟莫向此中來。春日新裁白祫衣。層臺高處翫芳菲。近溪芳草偏成縟。遠峀濃雲自作霏。濯足滄浪歌激烈。回頭紫陌笑輕肥。三盃濁酒豪情發。不賦淸篇不許歸。莫懷千歲念。且上百層臺。眼纈三春景。身超十丈埃。溪聲淸俗耳。山色入吾盃。爲語同遊伴。明年倘再來。洛陽城裏客。步上蕩春臺。白石渾如洗。靑藍不染埃。休談人世事。且盡短長杯。多少春風興。蹇驢駄得來。</text>
<title>鍊戎臺</title>,<text>聖祖苞桑戒。臺扁仰鍊戎。開營紆廟筭。洗釰奏膚功。肅肅軍容壯。巖巖地勢䧺。卽今邊驚絶。千一頌宸楓。</text>
<title>三淸洞</title>,<text>玉洞烟霞水石明。神仙當日會三淸。神仙一去何時返。笙鶴猶疑下玉京。旅窓三載病。虛負一春光。今日騎驢出。花開滿洛陽。</text>
<title>次朴僉正十六韻排律</title>,<text>人生窮達摠由天。一日淸閒一日仙。三月風光正爛熳。一筇行色共聯翩。旣能窈窕尋幽壑。更欲飛騰窮絶巓。逸興飄然凌汗漫。浮榮徒爾等枝騈。殘霞流水三淸洞。白石層臺洗劍川。林下放驢喂草細。樽前筭酒折花姸。層巖削玉千峯白。老釋談經一道玄。萬戶樓臺雙闕外。三營兵甲北城邊。逢迎勝友萍千里。摸畫韶光錦百篇。已矣經營閒事業。歸歟飮啄故林泉。文章自笑猖狂甚。禮法猶嫌局束偏。香寺淸遊追白傅。中山勝會慕靑蓮。靑春恣我歌吟樂。白髮任他冠佩顚。宇宙百年嗟易老。江山一癖苦難痊。湖邊早晩理歸楫。巖下逍遙惜暮年。爲語同遊三數子。重逢何日共周旋。</text>
<title>城東少集。病未往赴。追次其韻。</title>,<text>城東虛負故人期。寂寞殊鄕卧病時。遙想共傾三斗酒。也應閒賦百篇詩。落花芳草何山暮。短榻瘦筇幾處移。藥裹殘編愁獨伴。陽春白雪有誰知。東風愁見落花飛。旅舍春深未換衣。京國三年多病滯。溪山半日賦詩歸。烟霞水石三淸洞。文物衣冠百里畿。卷裏嘐嘐千古志。男兒焉用事輕肥。東門之外簇名亭。騷客登臨傍古城。已落殘花千萬片。忽聞黃鳥兩三聲。萍逢勝友皆詩伴。路咽高車摠世情。想得夕陽歸步緩。風烟收入百篇淸。卧病城南晝掩扉。凌豪客氣已全非。騷人捨我尋春去。何處東風拾翠菲。洛城爲客已三年。鶴怨猿悲故宅前。只恐賦歸歸未及。北山移得短文先。</text>
<title>鄭持平士良嚴親年七十。以侍從父推恩爲僉知。設宴以樂之。余未與焉。士良請余。追次其壽席韻賦贈。</title>,<text>前冬送子雪初零。歸覲春闈慶滿庭。人道侍從賢子弟。天敎照得老人星。追惟庚戌家承美。自是光山地有靈。爲賀恩資誰所致。吾鄕無數七旬齡。</text>
<title>柳君汝弼妙年登科。才思敏給而坎坷累歲。纔得臺啣。又除郵丞。朋儕莫不嗟惜。於其送也。詩以慰之。從以次韻。</title>,<text>人生隨遇任行止。今日離筵我思悠。試看忙趨鍾漏夜。何如高卧驛樓秋。有時点馬宜酬責。暇日題詩可滌愁。暫屈乘黃知不妨。莫敎歸馹且遲留。</text>
<title>夜坐有感</title>,<text>中宵嘿坐數吾愆。虛負光陰六十年。少也文章期學古。晩於名利恥居前。空藏篋裏彈奸草。未辦湖邊買舍錢。閒讀紫陽書一部。會心時復便欣然。</text>
<title>有歎和鄭令士直韻</title>,<text>滔滔今世盡殆而。覆轍當前復蹈之。鳥獸猶能機穽避。最靈曾謂反無知。</text>
<title>鄭士直來見。論其冬至使別章韻。夜中不寐。率爾次韻。</title>,<text>無路摧皇極。有名冬至行。悲歌三尺釰。送子不勝情。忍慟含冤字。贈君此日行。百年今已過。天運亦無情。天地悲歌罷。無言送子行。行過東海上。想像魯連情。</text>
<title>三兒晩學而性懶。常恐有魚魯不分之歎。近聞親近書册。稍有長進。而又能自作詩篇。高參都會云。俗稱白塲三下。猶可悅親者。非虛語也。遂戱成一絶而寄之。</title>,<text>聞說兒參白日塲。欣然猶覺客愁忘。若能一蹴龍門上。父母應須喜欲狂。</text>
<title>有感</title>,<text>愧我踈慵百不用。明時棄擲自分明。瀛洲十八人人妙。皇極經綸事事平。諫長風稜天賜馬。臺臣罪戾地加荊。淸朝自有羣龍滿。白首端宜退野耕。</text>
<title>寄家兒勉學</title>,<text>爲學須令及少壯。男兒沒世恥無名。五車書入胷中貯。三峽流從筆下生。思在天涯行自到。樓高地上築能成。若爲一代文章士。萬戶千金足可輕。</text>
<title>挽梁進士學淵</title>,<text>壯元梁進士。詞垣氣無前。風月詩千首。溪山屋數椽。身窮名益播。年老志愈堅。忽報修文去。親朋涕自然。</text>
<title>挽安僉知致宅</title>,<text>憶曾傾盖洛城裡。竊喜生今見古人。襟懷坦爾無畛域。文酒談諧摠是眞。靑春籍籍闡金榜。白首胡爲䆠道艱。出入名塲三十載。何曾一日弄機關。中宵樑月夢驚起。人道南州善士亡。卧病無端違執紼。春天回首淚霶霶。</text>
<title>高進士景玉慶宴。次吳伯玉韻。</title>,<text>呼出新來戱劇時。襴衫顚倒襆頭隨。靑年進士人爭艶。白髮雙親樂亦宜。喜氣消殘門外雪。榮光浮動座中巵。風流諧笑皆知舊。賀語先成伯玉詩。</text>
<title>戊戌四月初。自京歸鄕。路中偶吟。</title>,<text>去國何遲遲。吾行無定期。短驢臨水㤼。遠客計程疑。花事看看晩。風光處處奇。經春斷吟詠。今日強題詩。</text>
<title>偶訪登林林仲善不換亭。林友要余次壁上韻。走筆贈之。</title>,<text>騎驢到十里。興在問幽居。一日那無竹。百年只有書。荷香風送裏。山色雨過餘。富貴何須念。亭名信不虛。</text>
<title>次避世洞金生韻</title>,<text>今朝好雨自東來。稻色靑靑四野催。閒卧小軒無一事。殘書棊局興悠哉。伊來三月食無味。日日登盤只菜蔬。江上故人知此意。今朝忽送錦鱗魚。</text>
<title>興城金生。一日來訪。出其軸中詩示余。盖其先祖。壬辰之難。爲李統制舜臣幕下。戰死於路梁。統制哭之痛曰。天乎天乎。何殲我之速也。其妻與子亦投江而死。後人謂其江曰金江。西歸李公作傳而記之云。余聞而壯之。次韻以贈之。</title>,<text>嗚呼壯士戰亡時。母子捐生義比誰。元帥呼天殲我慟。金江在彼得名宜。門無棹楔君何恨。筆有歸翁世自知。南望路梁雲水白。秋風擊劍不勝悲。</text>
<title>次海南金生廣巖韻</title>,<text>君居聞道對城西。截得囂塵起小廬。白酒邀人文士會。靑山入戶俗情踈。閒中閱世棊飜局。靜裡課兒案帶書。他日訪君江海路。相逢一笑擷園蔬。</text>
<title>戊戌冬立春日。與洞中諸老會凉寺。謹次伯氏韻。五言四律</title>,<text>下馬禪扉下。靑山欲暮時。相逢三四老。爭勸淺深巵。夜色看燈爛。年光入夢疑。明朝春又至。題帖祝頤期。</text>
<title>獨坐次東人韻</title>,<text>獨坐意悽如。平生歎有餘。如何百年日。未讀半車書。學道初心左。匡時宿計虛。空然度世 缺。悵望屈三閭。</text>
<title>自嘲</title>,<text>懶翁何許人。非士亦非民。習氣無聞道。文章未逐貧。敢云經此世。惟有葩吾身。靜坐茅廬下。靑山只作賓。</text>
<title>同李時晦，柳汝弼往北漢路中。次兩友韻。</title>,<text>四月遊山客。騎驢過小亭。槐陰靑滿地。幾個行人停。</text>
<title>到北漢宿山寺。又次兩友韻。</title>,<text>落落凭孤城。岹嶢近玉京。樓高因地逈。峯立自天成。兵氣開營肅。鍾聲出寺淸。上方禪話罷。東嶺月初生。又遊客行尋別界天。石林歸路有僧傳。百年天地多愁緖。四月溪山辦勝緣。淸磬一聲穿峽出。譙樓千尺入雲懸。東臺高望胷襟豁。直有飛騰脫世纏。</text>
<title>李正字時晦。以年五十出六。付虗司果。將南歸。柳汝弼作詩送之。余亦次韻。</title>,<text>承文李正字。詞垣氣無前。資加六品晩。詩就百篇先。柳拂靑坡路。雲開白岳天。飄然歸興動。怊悵別筵邊。又塊然癡坐對虛簷。何事低徊此久淹。四月遊山詩興减。百年多病鬢絲添。摩天嶺遠人何晩。判事官高祿未沾。同舍故人催曉秣。相思他夜見秋蟾。</text>
<title>庚子春。蒙恩除寧海府使。洛中諸友作詩以餞之。余於路中次此韻。</title>,<text>搖搖覊緖亂如絲。駄得殘骸向海湄。漢水波聲前夜夢。渭城歌曲故人悲。騎驢吟遣新春興。勸馬聲高落日時。若到東軒坐起罷。民憂邑計不遑詩。</text>
<title>東軒悄坐無聊。追次玆韻。</title>,<text>白盡頭邊箇箇絲。殘年爲客海之湄。士元百里才非屈。賈傳三條涕自悲。民訴每呈吟病日。鄕書幾待閉門時。新春雨後花將發。強起吟成一首詩。</text>
<title>又次前韻 五月間作此詩。六月罷歸。末句疑是兆讖。</title>,<text>中宵尤悔若抽絲。誰遣吾行到海湄。未讀聖贒一書恨。虛生天地百年悲。花開病負淸明節。鴈進愁看點考時。萬事不如歸去早。淵明作賦我作詩。</text>
<title>壯洞金參判用謙年過八十。好奇卓犖。有高士風。時時訪余於旅舍。言論風度可聽。及除寧海。發行日馳來見之。買酒作詩以餞之。余未及和。到任未幾。適有便。遂次此韻以寄之。</title>,<text>太古亭中老。起居何㨾哉。遙知林壑下。處處把春杯。</text>
<title>戱贈府妓採藥仙</title>,<text>秦女當時採藥隱。飄然白日比爲仙。無端妬却瑤皇寢。謫下人間二十年。</text>
<title>寧海有權老人。自是一鄕望士。余偶過其廬入見生。生亦一來見我。及罷歸日。生適以病未果來。寄書以致其嗟惜之意。且有短律。走次以謝之。</title>,<text>孤負分憂意。微臣罪有餘。臨歸載書册。只合復吾初。</text>
<title>挽李友疇叙</title>,<text>竹巖地接光山府。不着城中半点塵。明月淸風都是興。孤雲野鶴自相親。未聞口說謀生事。常見門多長者輪。何處得來若公輩。臨挽不覺淚盈巾。</text>
<title>挽李生鎭福</title>,<text>歧山西望暮雲愁。樽酒風流異昔時。從此淸儀無處見。西風隣笛不勝悲。江水悠悠去不返。送君歸土奈君何。岐山十里猶云阻。何况泉臺路幾多。</text>
<title>挽安友具瞻</title>,<text>淡淡心如水。溫溫氣若醇。以我觀今世。如公是古人。荊扉只自守。薄俗有誰嗔。一夕飈輪逝。咨嗟動四隣。</text>
<title>次崔碩士奭賢韻</title>,<text>旅舍逢君日。知非俗世人。寒泉門下士。星院一家親。顔貌貧猶好。工夫老亦新。猥將衰朽質。論契且休嗔。</text>
<title>壬寅春承召。次梁友學海韻。</title>,<text>謬將朝籍姓名通。愧乏明庭白簡風。辛勤十載成何事。贏得人間白髮公。</text>
<title>思歸</title>,<text>鄕國音書斷。秋來未授衣。夢見山妻語。丁寧勸我歸。</text>
<title>次沈光州公綏韻</title>,<text>人生各有命。富貴莫須憐。五馬求無地。六仙隕自天。片心雙闕下。歸夢故山前。幾勢如能識。終然守死年。</text>
<title>次三錦堂集中韻 三錦堂。統相閔諸章也。</title>,<text>非徒武勇亦忠誠。走卒猶知統相名。東海盪舟曾隻手。南城破堞仗孤兵。誰憐幕府元功漏。尙賴寒泉大筆明。今世戎垣誰繼蹟。紛紛鉞下詑冠纓。</text>
<title>和金奉事大來韻</title>,<text>三夜聯衾枕。百年講止行。何曾時俗語。都是故人情。玉屑談無滯。金稱見不傾。驪珠忽入眼。意和筆還停。</text>
<title>自述。又次金大來韻。</title>,<text>洛裏秋風起。歸歟我欲行。雲山千里夢。琴竹百年情。歲去頭絲換。書來草屋傾。時憂兼身計。繞壁幾時停。</text>
<title>次巡廳壁上韻</title>,<text>緩驅蹇驢去。孤燈引暗行。巡罷問軍號。把守數人聲。月入千家靜。風傳五皷淸。時平無夜犯。閒步到天明。</text>
<title>文佐郞立中 名躍淵 一日袖詩軸來示。要余和之。強次以贈之。</title>,<text>胡不歸歟起彷徨。西風明月客愁長。東江水落魚初熟。南國秋深橘已香。貧故買書人謂癖。病猶談世我非狂。諸君努力明庭上。好講經綸帝且皇。</text>
<title>自述。又次立中韻。</title>,<text>逆旅悲歌起。平生歎遠遊。江山詩酒興。天地古今愁。東洛梅初雪。南鄕橘已秋。蹇驢苦未買。買卽莫虛留。</text>
<title>次時晦直中韻</title>,<text>自君之入直。客枕轉愁空。三日風儀阻。百年趣味同。詩成秋雨後。碁響夜燈中。友道今時絶。相期勉古風。</text>
<title>又用前韻</title>,<text>九月南山下。天寒木葉空。流光漫自逝。孤抱更誰同。送客秋山外。裁詩夜雨中。行藏踰五十。深愧古人風。秋雨長安夜。蕭然客抱空。身隨鴈未去。病與驢相同。興入詩三上。愁消酒一中。滄溟萬里濶。誰是借長風。九月霜風烈。歸鴻点碧空。悲秋宋玉思。歌鳳楚狂同。世事經營外。詩篇感慨中。不如歸去早。閒卧北窓風。百千心裏計。八九漸成空。事業前贒愧。文章俗學同。頃天立地上。醉死夢生中。從今猶覺悟。灑濯穆淸風。</text>
<title>夜吟</title>,<text>日落漢陽城。蒼茫遠客情。烽傳千里信。鴈送九秋聲。說釰風雲動。題詩月露淸。長安百萬戶。肝膽向誰傾。</text>
<title>時晦用前韻賦登高。又次之。</title>,<text>登高莫遠望。孤客易傷情。霜後黃花色。風前落木聲。雲盡天逾大。山高水更淸。狂歌醉後發。歸路日西傾。</text>
<title>偶見劒南詩俗人猶愛未爲詩之句。感而有吟。</title>,<text>由來詩格苦難品。俗眼愛之不俗何。今我詩成有愛者。篇中無乃俗言多。</text>
<title>偶吟</title>,<text>點檢吾詩詩未佳。不吟無以慰覊懷。遙想故園秋色老。黃花丹葉滿前階。</text>
<title>次樂天韻</title>,<text>玉圈紅袍荷聖恩。江湖歸夢繞柴門。秋來賦得詩三十。明月蘆花摠帶痕。草木皆霑雨露恩。英雄幾箇老蓬門。三千宮女如花面。不獨春風泣淚痕。</text>
<title>曹佐郞希有來言。孫碩周道科宣諭之行。詩以餞之云。余亦次其韻。</title>,<text>翩翩馹騎向邊州。使客行裝十月秋。晝錦榮光何處是。靑娥扶上樂民樓。</text>
<title>金大來以赦差使歸家。留贈一律。次韻。</title>,<text>都門曉日赦書出。把酒春風說去留。早晩洛城花柳發。旅窓誰與伴詩愁。</text>
<title>大來步來。終日談話。袖示一律。明日和韻送之。</title>,<text>倒屣迎來作上賓。君嘗寂峽讀書人。紛華世界淸高意。名利風塵骯髒身。龍江文獻靑氊舊。黃卷工夫白首新。努力小官須盡職。高堂捧檄豈無辰。</text>
<title>大來又以自述二律投示。余亦述懷次韻二首次之。因用其韻又作一首。以致勉勵之意。</title>,<text>幸作天生男子身。如何虗老百年人。詩書舊業全迷道。風樹餘生早別親。豈有奇才擔世務。徒將傲骨抗風塵。誰能久窃東華食。已占新春渡漢晨。白首承宣剩受飢。先賢事業敢云希。妄論當世井間濶。好讀朱書左右譏。得子新交忘歲甲。喜吾迷學質疑微。他年共結林泉社。遙向楓宸萬歲祈。一飯當思天下飢。爲賢爲聖在吾希。惟應擔着心胷做。且莫拘牽指目譏。始也工夫能積累。終於義理自精微。吾衰已抱陳人恨。進步竿頭爲子祈。</text>
<title>次時晦韻</title>,<text>君詩燦若綴琳琅。高視詞壇氣頗張。事業未能齒先輩。文章足可冠吾鄕。有才必用宜加勉。無德徒尊是不祥。最是旅窓無伴夜。賴君酬唱喜還剛。淸晨起坐論琳琅。今世何人識范張。丹轂朱輪非昔夢。靑山白水是吾鄕。心無愧怍勝高位。兒學詩書是上祥。若到不淫不移地。浩然其氣自能剛。</text>
<title>癸卯元月望日。風雪甚急。踏橋無興。旣望月色甚好。自上又爲弛禁。都人騈闐出遊。余往鄭參議士正家。邀與同遊。士正欣然而出。又請李兵使文源同出。携酒挈榼。緩步至鍾街而歸。歸時拈三淵韻各次。七言四律</title>,<text>強起衰骸踏月頻。風光聊答一年春。酒逢勝友杯添舊。詩對佳辰句欲新。千里故園山幾疊。滿城遊客月孤輪。紗籠前導者誰子。云是豪華第一人。</text>
<title>文佐郞立中往直所。贈一律要和。次韻。</title>,<text>新春征鴈自南回。遠客愁登百尺臺。殘雪已敎山色翠。東風無放柳花開。杜陵性癖耽詩句。彭澤生涯老酒盃。欲向吾君歌一曲。可能領會此心來。</text>
<title>趙判書景瑞遭母喪。居廬於楊州墓下。聞其居喪至孝。人皆感歎。余亦委往見之。路中作。</title>,<text>強策蹇驢野一涯。回風時起漲塵沙。兩年京國猶爲客。二月山城未見花。閱去世變頭盡換。鈔來詩律字多訛。悠悠馬上閒思慮。憂國憂家較孰加。</text>
<title>又次文佐郞立中韻</title>,<text>家在靑山綠水濱。胡爲久作洛城人。愁邊白髮空千丈。客裏流光又一春。把酒肯從探花柳。吟詩懶不整衣巾。作書已報還鄕日。預釀村醪約比隣。</text>
<title>次朴性智三雨堂韻</title>,<text>三雨堂成見古家。百年興廢使人嗟。靑氊舊業千篇牘。黃菊新叢一砌花。屋後春山啼好鳥。門前秋水落輕霞。鄰翁野老爭來集。相與談農到日斜。</text>
<title>隣居朴友。小從事文墨。晩而兩目俱盲。家不能醫藥。閉門塊坐。余數次往見。其後朴友寄一律一絶以謝其厚意。且有慨傷時俗痛怨身世之語。讀之不覺悽然。余乃次韻以廣其意而慰之。</title>,<text>囂風薄俗不須評。達士從來一死生。診病已無倉石子。恤貧誰與孔方兄。阮籍泣途猶是俗。伯倫荷鉮未忘情。憂愁安樂百千事。畢竟同歸夢一城。</text>
<title>又次</title>,<text>伯牛有疾跖安樂。與奪天心本不公。末俗滔滔千丈濁。不如不見閉雙瞳。</text>
<title>洞人獵於前江。暮歸呼韻卽題。</title>,<text>杳杳西岑落日時。秋江獵罷客歸遲。漁翁長釣蘆邊月。投老閒情與子期。</text>
<title>安處泰內夫人挽</title>,<text>欲說夫人德。請看孝子銘。怡怡六親族。肅肅一門庭。入寢祥螯現。蟠空彩氣瑩。貞姿與淑德。寂寞掩帷屛。</text>
<title>朴掌令宗彥挽</title>,<text>君是懷翁傍裔。文章才藝早成。氣槩龍門飛躍。官銜柏府通淸。名聲湖郵豊石。許與半朝長纓。同庚又是同土。臨挽自然涕盈。</text>
<title>地主李侯復永弟與姪中司馬。下來本邑設慶宴。酒酣。余賦一律以呈。</title>,<text>一隊紅粧擁錦繡。高樓絲竹動寒天。主人白髮風流倅。進士靑衫妙少年。牧老家聲傳自遠。光山勝會說無前。梁園詞客誰居右。愧我詩成弱手先。</text>
<title>牙谷族孫泰元。中司馬設慶宴。邀鄭承旨士直及吾伯氏。余亦隨往。酒酣。聊賦一絶。</title>,<text>呼出新恩強進退。靑娥拍手巿童驩。西風白髮鬢邊颯。愧殺人稱老四官。</text>
<title>家侄學敬。中司馬設慶宴夕。時余氣甚不平。卧于別處。翌朝聞夜中張燭。設大風流。伯氏與鄭士直起舞移時。聞之不覺氣溢。遂賦一律。</title>,<text>吾門喜氣溢華筵。銀燭高堂列管絃。小院靑衫佳子弟。阿兄白髮老神仙。自憐病骨瘦如鶴。羞對纖腰色勝蓮。却羨鳴陽老承旨。樽前逸氣舞蹁躚。</text>
<title>又次座上韻</title>,<text>靑衫玄襆兩翩聯。笑挾佳人步步蓮。喜氣門欄諸族會。榮聲街巷萬人傳。衰翁習氣題詩後。鄭令風流起舞前。摠爲吾兄今日樂。吾兄今日八旬年。</text>
<title>挽海南任都正君楫</title>,<text>平生豪氣斂何處。君楫今爲地下人。玉圈紅袍三品侈。靑燈黃卷百年貧。洛城夜雨論文日。湖外秋風說劒辰。已矣此生談笑隔。杜鵑聲裏不勝春。</text>
<title>往監營歸路。暮抵安東偶吟。在寧海時</title>,<text>駐馬安東落日時。喧喧皷角動城口。兒童拍手爭來嘲。太守騎驢小似狗。</text>
<title>驪江淸心樓及甓寺。有名於畿輔間。余於東人文集題詠。飽聞其勝。恨未一見。壬寅夏。余以堂上官差寧陵端午獻官。乘馹而往。罷齊後馳往驪州邑內。見金台伯安。乘舟直往甓寺。登東臺縱覽。復泛舟泝流而上。上淸心樓。突兀塽塏。信乎不負所聞矣。坐間。吟成五言絶句一首。又詠七言律。纔成頷頸二聯。而首尾兩句未及搆出。適風日甚惡。不堪久坐。卽罷歸。意欲追後足成兩句。而因循卒未果。甚矣吾之懶也。懶翁之名不虛矣。</title>,<text>甓寺東臺月。淸樓大野風。凭欄一快目。浮世萬緣空。臺高白石層層逈。樓壓靑空面面奇。江山色動尤翁筆。天地名留牧老詩。</text>
<title>挽高山金大來弟氏</title>,<text>兄能敎弟弟能順。不意於今見古風。點化鈍根文字裏。保持眞性厄窮中。孝厨烟起斗米負。白屋天寒大被同。此世此人那易得。讀來遺稿淚盈瞳。</text>
<title>挽崔掌令鳴玉</title>,<text>欲說夫公平生。雍容慈順愷悌。未論少少言行。且看孜孜孝弟。籍籍靑春决科。棲棲白首佗傺。生涯蕭蕭草椽。世事落落鑿枘。洛北秋燈圍棊。山南春日把袂。行藏細講錙銖。人物縱談次第。茫茫雲樹相思。忽忽飈輪先逝。埋却玉人何山。臨詞不覺灑涕。</text>
<title>挽梁啓心 載沃號錦逋</title>,<text>當代論人物。如公正幾人。肅肅風儀整。沉沉宇量奫。驊騮千里志。磨蝎百年身。棲棲窮峽裏。頭白與誰隣。博山喬木里。烏赤望嶙峋。詩禮名家子。朋儕獨步人。東床託契早。文苑讓頭頻。茫茫宇宙內。存沒淚沾巾。憶曾連枕話。風雪暗江村。浮世傷離別。衰年勖飯餐。其言猶在耳。何處更招魂。故峽春風早。鵑花發後園。</text>
<title>牙谷宗人慶席</title>,<text>吾宗好孫子。松老古風遵。舌盡詩書窟。名高二百人。玉笛春三月。金樽酒十巡。玆遊眞可樂。把筆叙天倫。白頭衰且病。強起赴華筵。桃李春園夜。笙歌玉笛天。靑衫佳子弟。紅粉艶神仙。興絶忘身老。豪吟覔彩牋。憶曾癸卯年。三老共聯翩。資品鬂邊玉。風流座上仙。中間幾歲月。今日又華筵。白首存亡慟。停盃淚潸然。進士到門日。靑娥滿座春。舞從花影亂。歌帶翠眉嚬。不醉吾非興。無詩子是塵。爲向諸宗祝。年年此會頻。</text>
<title>吟成雙陽關。追和柳新恩慶席韻。柳正言匡天二子登上舍。七言四律一首。七言絶句一首。</title>,<text>生子當如柳氏兒。靑衫玄襆舞東墀。卄八科名連世得。文章志業衆人知。笙歌玉笛雙娥戱。時節春風三月期。白頭四舘詩情濁。笑擲華牋與墨池。柳君少也文章奇。手折蟾宮桂一枝。生得阿兒能繼跡。曲江春日戱相追。</text>
<title>麥洞金新恩慶席拈韻</title>,<text>春風三月裏。花發四山時。進士靑袍色。佳人白雪肌。杯樽酒㶑㶑。歌舞日遲遲。風光與樂事。宜醉又宜詩。</text>
<title>次歸樂堂韻 柳君君弼堂號也</title>,<text>金章何似碧蘿衣。行止須看合與違。如從勢利形無役。雖在風塵志則歸。谷口春深啼好鳥。前江水落露漁磯。洗盡十年塵土骨。悠然其樂始忘機。</text>
<title>秋夕夜次汝弼韻</title>,<text>十丈紅塵裡。如何滯未歸。客意西城遠。天時北鴈飛。雄釰空鳴匣。寒霜欲上衣。今宵遇明月。詩壘倍生輝。</text>
<title>次汝弼韻</title>,<text>百年湖海客。心與鬂俱明。老態燈前覺。詩情酒後生。志惟覬伊尹。時奈棄君平。轉輾憂端遠。寒鍾十二聲。</text>
<title>次羅令韻</title>,<text>把酒論文日日哦。男兒何必苦思家。風雲書劒心猶壯。天地光陰髮已華。曲裏峨洋今世少。卷中師友古人多。餘生永作閒閒物。耕鑿中間帝力歌。</text>
<title>又次羅令韻</title>,<text>偶然爲客洛城隈。懷抱悠悠無處開。病骨崢嶸憐野鶴。道心寂歷玩庭梅。梳來白髮頭盈雪。杖出靑藜屐破苔。可愛南隣老友在。詩來詩去替含杯。</text>
<title>次汝弼韻</title>,<text>家國憂深百千端。何須開口說飢寒。閒中事業詩書易。天下經綸孤獨鱞。我已千生霜滿鬚。誰能九死鉄爲肝。秋燈不寐看雄釰。十二鍾聲我思漫。</text>
<title>次任會一韻</title>,<text>浮生擾擾百年間。洛北湖南去復還。珂馬新人皆白面。風塵舊物埋靑山。寒燈雨濕詩肩聳。古壁苔生釰色斑。已矣經營天下事。不如歸卧北窓閒。</text>
<title>次汝弼韻</title>,<text>南山靑萬古。獨也見唐虞。想像貔熊夢。寂寥版築圖。春日悲華髮。秋風繫玉壺。縱乏棟樑具。猶期大廈扶。</text>
<title>次羅令直中韻</title>,<text>男兒意氣本來超。笑看門前過去軺。身遊朝巿心江海。免得人間達士嘲。</text>
<title>又次羅令直中韻</title>,<text>漸將詩律使人驚。每得淸篇若夢醒。遙想吟魂何處惱。蒼茫星月五更鈴。</text>
<title>次汝弼韻</title>,<text>閑情非水亦非山。白屋琴書是好顔。何事長安秋雨獨。聽鷄鞴馬走鵷班。</text>
<title>又次汝弼韻</title>,<text>悄然旅榻空搔頭。於國於家摠是憂。偶得十三斗米祿。主人顔色動寒厨。</text>
<title>又次</title>,<text>書生莫歎雪盈頭。大丈夫先天下憂。安得萬千天雨粟。盡分南北不烟厨。</text>
<title>戱次汝弼嘲羅令韻</title>,<text>美人騎馬自何來。東閣光陰卄九廻。煎盡鸞膠絃又續。行雲復入楚王臺。</text>
<title>戱次汝弼韻</title>,<text>白髮老臺臣。雲安麯米春。三盃通大道。醉後發天眞。</text>
<title>卽事。又次前韻。</title>,<text>山林卧病臺臣醉。南國騷人白髮春。坐待河淸千一遠。風花雪月養吾眞。</text>
<title>除夜次汝弼韻</title>,<text>今夕是何辰。呼盧動四隣。童心十五歲。老態八旬身。堅坐談時健。微吟覔句新。鄕園何處是。歸及上元春。</text>
<title>次李令季養回榜韻</title>,<text>一啓新令直氣宣。當時聲譽孰公先。介石亭高身退日。曲江花發甲回年。靑衫鶴髮仙分地。玉圈鴻恩隕自天。我欲持盃三致賀。城南卧病阻塵氊。</text>
<title>送羅令赴金海任次韻</title>,<text>悠悠得失莫關憂。水到渠成任自流。同舍故人長閉戶。忽然躍馬典䧺州。都門曉日照人紅。皁盖春風得意中。吏黠民頑何足道。操刀必割自成功。兩翁華髮白如絲。把酒臨風別故遲。千里相思何處是。春花秋月海天湄。</text>
<title>次老松齋八景韻 老松齋。海南金正字聖淵齋號也。</title>,<text>東岡霽月梧桐楊柳小軒中。太極圖成一理通。雨後長風雲捲盡。孤輪飛上碧天東。西峯落照黯黯千山夕照低。滄溟萬里鋪紅霓。盈虛一理知無盡。朝出天東暮入西。南郭晴嵐南郭老翁道氣含。白雲深處草爲庵。高人一去靑山在。依舊風光雨後嵐。北浦漁火水國凉生白露初。蘆花楓葉影扶踈。秋江處處明燈燭。白鷺驚飛避火漁。白城孤烽烟臺高出白雲峯。老卒如猴面盡彤。聖代卽今邊警絶。祇看無事兩三烽。藏寺晩鍾靑山影裏白雲蹤。粧點烟霞寶閣濃。何處歸船驚客夢。渚天夜月送寒鍾。竹嶼歸帆萬里滄溟一拳微。落花巖對舊漁磯。風帆日日來無數。銀漢星槎歸不歸。蘆洲落鴈西風蕭瑟白蘋秋。十里平湖碧玉流。最是江天奇絶景。孤鳴飛下夕陽洲。</text>
<title>挽李生宜昇</title>,<text>江水悠悠去不返。送君歸葬故山郵。海南南指千餘里。橘柚村邊曲曲悲。憶拜先公禮棘里。翛然長幹出人羣。由來鳳穴雛皆好。傳得家聲有我君。蓮翁淸節至今仰。宣廟名臣第一流。先祖祭文公有作。我何無語哭君秋。</text>
<title>永祜園遷葬挽</title>,<text>永園松柏泣霜露。二十八年聖慕新。孝思格天天亦感。靈邱占得隋城垠。隋城自古號佳吉。鳳翥龍盤待有時。從此慶流千萬歲。吾王聖孝五雲奇。奔走山氓與海民。寢園移奉響良辰。仰思聖主如新慟。不爲涕流豈是人。</text>
<title>挽金生邦楫</title>,<text>古峽千峯裏。河翁八代孫。胷襟水似淨。風味玉如溫。脫略奔趍習。雍容禮法 缺。斯人今已矣。吾儕歎無隣。</text>
<title>挽梁友源明 載灝</title>,<text>湖南第一名門。夫子天然持身。不技不求於世。古心古貌其人。胷中湛湛書海。耳外紛紛俗塵。乘化翛然奚憾。傳家有子克遵。斯人有疾命也。一卧江湖七旬。白髮韶顔常好。土床矮屋愈貧。交情淡淡秋水。會面疎疎曉辰。一曲薤歌祖道。故人淸淚滿巾。</text>
<title>挽荷棲趙相國</title>,<text>力辭黃閣大承相。扶得頹綱萬丈強。東國如論出處正。湛翁以後我公長。觀人大節若公誰。於孝於忠多有辭。棟折樑摧邦國瘁。緘詞不敢哭吾私。</text>
<title>挽宋同知益彬</title>,<text>好人棄我皆歸土。其一興城宋同知。文獻家中三略出。奔波世上一心持。沉淪䆠業瀛洲遠。靜僻閑蹤海島奇。壽補蹉跎期百歲。胡然萎折使人悲。</text>
<title>挽李友宅坤</title>,<text>末俗滔滔競虛僞。惟君斷斷守天眞。風流氣味如醇酒。鄕里爭穪長者人。擺落多贓尙餘事。發輝先烈孰如君。潭州祠宇丹靑煥。一世皆知李將軍。晩卜幽居夢聖下。竹林蕭灑任捿遲。門前古柳淸池水。閒把漁竿取適時。尙憶前冬洛城裏。寒燈襆被話心期。君家玉胤吾家婿。草土孤形說也悲。</text>
<title>戱用放翁韻</title>,<text>七十老翁無一事。猶能閉戶玩陳編。家人每託薇垣長。鄕里爭稱地上仙。春日閒情高睡枕。秋風瘦骨聳詩肩。悠然御靜以觀動。世上紛紛徒可憐。</text>
<title>八月二十夜作</title>,<text>老人元少睡。起坐夜何其。洛下親朋隔。室中兒女飢。未成千古事。虛負百年期。嘿嘿誰相語。悠悠簡策思。</text>
<title>旱餘得雨</title>,<text>旱餘逢甘雨。農歌四野同。村村喧笑語。今歲壬辰豊。</text>
<title>五月病中吟</title>,<text>歲之庚戌月之六。天遣東方誕聖人。仍看兩年年事熟。從今國祚萬千春。</text>
<title>贈尹伯陽</title>,<text>風流進士去何處。花竹依依映素帷。惟而白頭老翁在。西河哀淚向人垂。支離在世亦何求。慣見存亡淚不流。吾家少娘今頭白。哭說天崩七月秋。孝友村東未十里。峨峨三尺是誰墳。靑山落日騎驢過。牧笛樵歌不忍聞。</text>
<title>往博山登林歸路作</title>,<text>三尺驢兒一幅巾。行裝蕭灑澹無塵。秋郊十里長橋路。往往人疑畫裏人。</text>
<title>和韻呈高友仲益</title>,<text>今年又向盡。相望兩衰翁。身老三千界。心猶十五童。卷中吾師在。世上故人空。試向兄邊問。悲歡任上穹。</text>
<title>有歎。又用高友韻。</title>,<text>七十七年客於世。人情物態覽成空。談天談地鞭粧蠟。爭利爭名餠走童。長袖多穪少年子。大床高卧白頭翁。朝聞夕化吾猶願。日夕鑑臨有上穹。</text>
<title>偶作</title>,<text>庭樹葱籠庭草綠。琴書終日掩柴荊。忽然都覺山窓夢。風送隣家打麥聲。</text>
<title>七月二十日。與輯弟士彬樹之會于書堂次韻。</title>,<text>西風一葉送秋聲。散入詩人肺腑淸。白酒黃鷄眞率會。靑燈夜與百年情。</text>
<title>次柳友適別章韻</title>,<text>幽居風味與人別。閉戶看書秋已忽。今世誰云豪士無。聽君三日眞奇絶。</text>
<title>挽谷城洪進士 名欠攷</title>,<text>每遇峽中士。多稱夫子賢。其贒問若何。孝性一任天。耿耿願一見。嗟嗟奄九泉。白頭吟病友。題挽意悽然。</text>
<title>寄題金剛山人萬柏堂 山人聃齡也</title>,<text>海南有一士。高卧山之東。春日鶯千囀。冬天柏萬紅。海鶴風塵外。神仙平地中。白頭吟病客。徒自挹淸風。</text>
<title>挽金進士之麟</title>,<text>錦城山下草堂上。中有一人隱在玆。家聲十一代司馬。計活百千卷古詩。三百日呼酒酪酊。春秋月賞花躕踟。七十忽然乘化去。錦城從此隱哉誰。</text>
<title>挽朴友命東</title>,<text>君年少我十之二。不我平交謂我尊。人物吾儕中長者。家聲訥老傍賢孫。百年田舍惟高枕。三茁庭蘭可大門。末句缺</text>
<title>丙辰春祝</title>,<text>白髮田間一老臣。新年拜稽祝楓宸。吾王聖子資岐嶷。寶壽千千萬萬春。</text>
<title>次士亮夏月滯雨韻</title>,<text>與子論文十日同。披來雲霧見高峯。生涯莫念三時餒。仕䆠還憐一夢空。百歲光陰蠧魚裏。一生計活藥囊中。修身俟命眞吾事。須向詩書字字通。</text>
<title>輓章 七言二首 [李敏輔 判書。延安人。]</title>,<text>服齋家閥極高峯。昆仲名途又有公。望重淸時都御史。班崇八座大司空。言無稜觸堅如石。跡不冥飛逸似鴻。榮寵徒扶靈壽杖。平生曷展報君誠。長吾一歲鬢參差。瘦骨淸奇絶世姿。局外巍資慚在右。年前荐禍慰何辭。鋟傳先蹟無留篋。嬰護孤孫俾托祠。邈爾山河憑短牘。不知能免後靈帷。</text>
<title>輓章 七言二首 [鄭益祚 參判]</title>,<text>歷敭淸華八耋春。令名雅望與疇倫。兩朝逮事溫如玉。一節始終德不磷。衣鉢舊傳君子後。簪縷隆秩侍郞人。如何卄載金蘭契。遽和薤歌淚滿巾。偕老八旬俾爾單。叩盆隆耋遣懷寬。白頭靈閣身曾待。蒼佩霜臺眷最敦。邁種善人宜戩穀。牽絲嫡胤奄摧蘭。庭槐一脉猶多蔭。昌大名門早晩看。</text>
<title>輓章[吳鼎源 修撰。錦城人。]</title>,<text>高峯鍾峙斗南精。正學儒林仰止情。棠棣聯芳傳奕葉。詩書繼世振家聲。貂冠八座班中彦。鶴髮西樓畫裡英。欲識薰蕕嚴卞處。交遊當日摠時名。</text>
<title>輓章 五言四律二首 [李樂培 全城人]</title>,<text>微公邦國彥。名祖爲孫難。忠孝靑氊舊。行藏素履安。於仁徵上壽。以德致崇官。天道還茫昧。庭霜早萎蘭。往予官竹樹。因以識門屛。後學徵文獻。先賢有典刑。江湖吾道付。杯酒國憂形。萬事今陳跡。回頭涕自零。</text>
<title>輓章[鄭德弼 河東人]</title>,<text>鶴立孤松不受塵。淸高素履葆心眞。留名耆閣兼三達。繼緖賢門有一人。何處得來春氣像。前霄如見月精神。公歸莫濺西河淚。庭下槐陰葉葉新。</text>
<title>輓章[金致光 光山人]</title>,<text>高峯家世繼前聲。湖外幽居洛下名。英閣衣冠尊大老。光鄕杖屨有先生。人憐孤鶴精神瘦。我愛歸雲意味淸。同里同朝兼戚誼。公私之際淚沾縷。</text>
<title>輓章 七言一首。五言一首。 [高時良 長興人]</title>,<text>先朝黃髮晩懸車。簪紱名場脫屣如。優禮耆司侈几杖。崇班水部拜尙書。棋枰細閱人飜覆。緗帙閑輸手卷舒。歲在龍蛇嗟哲痛。風流湖海自今虛。早與賢郞友。愧無一拜牀。淸風雖失沐。馨德久薰芳。劇念化兒苦。飜嗟粉旐揚。姻情兼世好。江漢哭吾長。</text>
<title>輓章 五言四律一首。七言絶句一首。 [任焴 西河人]</title>,<text>遐鄕留懿範。明際颺華榮。詩禮傳家業。貞忠向國誠。要津疏䆠迹。名類協交情。珍重斗湖札。堅操賁月評。白髮烏冠坐若仙。城山初日淡朝烟。誰知錦院曾留約。竟作因循隔九泉。</text>
<title>輓章 五言四律一首。七言絶句一首。 [高宅謙 校理。長興人。]</title>,<text>南鄕多宦達。孰若我公贒。昭代揚淸士。名門趾美孫。鶴毛耆社老。蟬冕尙書尊。林下懸車樂。安閑送暮年。千里緘哀和楚詞。旅燈剪盡涕交頤。同朝誼重兼先契。愧負新阡絮酒巵。</text>
<title>輓章 七言四律一首。五言絶句一首。 [鄭忠煥 烏川人]</title>,<text>存老肖孫聖主臣。兩朝耆舊太平人。天姿世仰淸高甚。家法書傳性理眞。早避驅馳知霽僚。偏承恩寵侈簪紳。一時湖左便寥落。德綍迢迢傷我神。交情久不替。頭白倍相憐。誰謂前冬別。居然隔九泉。</text>
<title>輓章 七言四律一首。七言絶句一首。 [李厚根 永陽人]</title>,<text>文章福祿兩兼幷。壽享高年位列卿。諫長淸班承世業。耆英崇秩極恩榮。荷台許以芝蘭契。夢相知如管鮑情。地上仙今泉下去。光山從此重還輕。前春扶杖爲誰尋。相對衰容細討心。臨別後期成永訣。欲題哀輓淚沾襟。</text>
<title>輓章 五言長篇 [高益擎 右尹。長興人。]</title>,<text>玉立高峯秀。湖南鍾粹精。德門餘慶多。八座繼家聲。魁偉天姿美。琢磨德業成。逵鴻並羽儀。原鶺共飛鳴。忠孝承先訓。因心亦友兄。南星垂異彩。北斗揭高名。早托金蘭契。幸消鄙吝萌。烟花紫陌上。娓娓宦游情。白首同休退。靑眸喜拜迎。老葵猶向日。寶樹恨無榮。宵夢占乘龍。臘前醮禮行。朋情膠漆合。姻誼葛瓜縈。金玉音無阻。愈深景慕誠。嗚呼今已矣。承訃涕交橫。手跡留華翰。風儀邈俊英。峨洋悽一闋。樑月照三更。脩夜何時暘。幽明隔死生。相逢傾翠盖。永訣送丹㫌。地吉靑烏卜。人悲谷鳥嚶。病違薧里餞。哀誄付歸伻。</text>
<title>輓章 七言長篇 [盧翼遠 西河人]</title>,<text>太和元氣日趍漓。不憗吾東大老遺。覽德淸朝爲瑞鳳。養精遲暮是靈龜。心無物我知攸好。爵有天人驗自治。降岳乘箕吾未信。仰看新月得襟期。光岳蟺蜒岊彼南。一身珍重達尊三。像登靈閣君恩頌。手抄遺經聖旨探。刺蹙羣雞徒自苦。淸癯獨鶴本無貪。從今後學將安倣。春草空庭鎖懶菴。服翁高老舊家聲。又挺人豪補世程。交誼夢台同進退。寵光聖主識廉淸。海籌望九仁宜驗。藍玉埋雙理不明。從古云亡殄瘁痛。先天下痛後私情。婚姻之故受知深。尺素慇懃降德音。縱未頻頻承謦咳。何多往往佩規箴。掃門大擬乘閑後。易簀誰料遽及今。痘犯稺孫違執紼。長號南望淚盈襟。</text>
<title>輓章 五言長篇。七言絶句一首。 [鄭桔 延日人]</title>,<text>南州有大老。文憲故家聲。眉宇奎鍾彩。襟懷玉蘊精。經窮千卷貯。姿秀一團淸。早歲靑氊業。中身黃甲榮。飄飄遺世志。綽綽與時行。宿望才兼德。華啣弟又兄。江湖淸分足。風月斐章成。壽與齊南極。榮尊致上卿。碧山旋杖屨。皓首謝簪纓。自有棲身地。偏深戀闕誠。以公先輩老。許我故人情。每接淸癯面。渾無鄙吝萌。端良原稟賦。瀟灑想平生。臭以芝蘭合。誼兼苽葛縈。憶曾秋九月。相對雪千莖。數夜團圓會。十年肝膽傾。離懷堪惻愴。後約尙分明。脫却紅塵臼。超然白玉京。鸞驂雲萬里。羽盖月三更。適去吾何慟。天年享太平。人間何限哭靑年。五福箕疇壽最先。獨有南湖贒宰相。兼將三達一身全。</text>
<title>輓章 七言長篇 [白師行 水州人]</title>,<text>玄鳦靈源嗣渚虹。祚開六七箕疇東。八條仁化變夷陋。世世雲仍柯葉洪。出處明廷貞武老。淵源正學存齋翁。德門餘慶世多胤。不令醴泉源有窮。光岳扶輿淑氣鍾。火湖澄淨精華融。間生賢哲秀靈異。廊廟瑚璉國器充。北斗以南箕尾下。蚌胎孕月珠花籠。大人生世應時運。七葉名門棟又隆。中歲榮名拚桂籍。妙年聲譽自髫种。祥鸞彩鷟二難幷。玉季金昆一代同。律俗淸音崑圃竹。鳴時瑞鳳朝陽桐。榮光玉砌風雲近。殊渥銀臺雨露通。歷覽要津名利際。有誰全德始終中。霜臺白簡風流在。靈閣丹綃齒德崇。八座班高雙白鬢。兩司身長一丹衷。我生嗟晩眛知鑑。今世伊誰是正䧺。紫誥榮追三代寵。白雲歸卧兩朝躬。儒風弈世詩將禮。衣鉢傳家孝與忠。補衮貞忱餘手線。憶君秋夢繞宸楓。頭絲只爲憂時素。葵藿猶看向日紅。憶昔先君同氣味。塤箎麗澤情融融。十年書史襟期並。一室芝蘭雅韻冲。少日追陪宛似昨。吁嗟風樹纏悲恫。先人之故愛予至。書尺尋常命小僮。幾度門前停白雪。時回席上坐春風。襟懷灑落荷珠轉。氣宇淸明梧月瓏。燭案芸牀抽傳記。風欞雪牖授詩筒。春堂秋夕欵承誨。誘我諄諄發𥌒矇。只謂斯懽長不改。那知仙馭返還忩。生民於世嗟無祿。君子于今筮有終。寂寞靈輀丹旐擧。凄凉人事素帷空。三淸舊詠留佳什。一部朱書拋晩工。南極壽輝朝紫閣。西河哀淚掩玄宮。時來順去名長在。垂後光前績已豊。經國謨違摘鳳藻。遇風時晩漸鴻翀。台躔錯落迷丹極。卿月蒼凉晦碧穹。未盡槐陰王氏宅。獨留蘭玉謝庭叢。淸凉山裏白牛麓。冠履藏隨文憲公。萬歲千秋不蹂躙。留名直與齊靑嵩。懶窩齋上千書帙。隣笛聲中淚暎瞳。</text>
<title>輓章 七言長篇 [盧顯遠 西河人]</title>,<text>夫子名家世所推。交輝棣萼際明時。聲光已足垂靑簡。節行惟應竪白碑。竟是朝廷貧宰相。爭稱儒學老宗師。古來辰巳贒多戹。重感樊川未了悲。光嶽千年氣蘊融。精神往往鍾名公。題名諫院朝紳聳。傳像耆筵地望崇。耽讀不離雲谷集。論交惟有夢村翁。風采祗今何處想。梅花幽潔月明中。憶昔門屛一掃塵。淸談欵洽露天眞。可憐靈閣神仙像。猶是東方瑞世珍。</text>
<title>輓章 七言四律一首。五言絶句一首。 [李載復 咸豊人]</title>,<text>淸凉山色近台躔。三達尊榮八耋年。東史光增文憲祖。西河淚哭寢郞賢。生民無祿乘箕後。正論扶綱釋褐前。槐下芳陰先種德。相門基業子孫傳。念昔門屛登。諄諄警咳承。吾眪暛已遠。拜輓感懷增。</text>
<title>輓章 五言長篇 [金可羽 光山人]</title>,<text>喬嶽降精神。湖南老重臣。功名三晝地。氣像一團春。昌大高翁宅。淸華亞相身。位尊如野老。望重卧鄕隣。光彩聯雙璧。詩書送八旬。明廷都御史。耆閣老仙人。愛弟螟蛉嗣。先賢俎豆新。遺篇勞鋟梓。夙願喜初伸。廊廟居三達。江湖望北宸。琴歌過子弟。碁局付經綸。萊相無樓地。王槐種德辰。我言天可必。壽考早徵仁。</text>
<title>輓章 七言四律一首。五言四律一首。 [林晉遠 平城人]</title>,<text>夙鍾間氣湖南里。三達尊兼兩世臣。跡阻權門歸蓽早。聲聞天陛降綸頻。咬根學味貧無餒。憂國丹心老愈新。靈閣春深孤鳳去。薤歌一曲白牛濱。親戚誼何道。又荷剪拂私。登堂承誨地。對局忘形時。逆慘慰寬抱。追榮賀上資。從今趍拜絶。倀我更誰儀。</text>
<title>輓章 七言四律一首。七言絶句一首。 [朴聖漢 平陽人]</title>,<text>邁種槐陰自舊髦。遺風敻拂棣華臯。朝班望重二司長。耆府位兼八座高。哭鯉何由天意問。叩盆還切暮歌嗷。榮光祖禰貽謨厚。孝思維宜則後曹。八耋年來自在身。明窓翫索任天眞。鵷班無限風波裡。白首全歸有幾人。</text>
<title>輓章 七言四律一首。五言長篇。 [朴聖𤀂]</title>,<text>南極忽沉拱北彩。瑤皇虛座笑迎公。經筵寂寞先生訓。古宅凄凉長者風。鄕失雅楷輿望缺。邦萎碩德贊襄空。山哀巷弔環東土。慨世無人曉後蒙。莫論位與爵。位爵乃其餘。實學人爭仰。文章世所推。衿懷氷自潔。心事玉無瑕。朝著佩淸望。士林作懿楷。如何天不弔。耆德忽云萎。存歿俱寧順。惟公焉憾爲。然多膝下慽。忍見芳蘭摧。純吉是難事。其於逆理何。居諸嗟易邁。襄禮已當期。小子獨茹慟。從何講晦疑。靑山丹旐去。薤露夕陽時。警咳今難得。哀詞淚滿頤。</text>
<title>輓章 七言四律二首 [鄭存中 東萊人]</title>,<text>贒後鮮能爲肖孫。嗟公昆弟典型存。從班接武蘧廬視。鄕黨爲標孝誼敦。衰病偏深投杖哭。榮名虛被念先恩。遺芬未沫將傳世。昌大湖南奇氏門。生離逖矣日南望。死別潸然沾下裳。瘦骨幅巾消鄙吝。旅床書籍見膏肓。遐情不向尙書府。素抱誰施御史堂。耆社舊僚題誄罷。羡公康濟發歎長。</text>
<title>輓章 五言長篇 [金在 安東人]</title>,<text>南國浮雲逝。翹首淚雙垂。數歲千里別。一朝九原悲。奇氏吾東望。赫赫千餘年。壯哉高峯時。父子俱大賢。丈人寔爲後。不媿名家胄。毛骨暎濁世。淸似仙鶴瘦。戰藝鋒鍔利。一蹴龍門登。處世任枘𨰢。持身若淵氷。行藏物不隔。中歲王之喉。晩經兩司長。髮白明時憂。悠悠雲水志。蒼蒼桑梓山。神怡榮辱外。心適起居間。始信仁者壽。童顔無衰肉。崢嶸九十秋。兩頰猶如玉。壽域天降爵。袍笏正卿峨。帒金水曹魚。鐺酥耆府駞。于今那復睹。往事自心傷。八座卿月晦。三階老星藏。伊昔長興坊。小子幾敷袵。春朝分旅食。霜夕共客枕。嗟乎四書義。得聞往哲奧。飮餞都門曉。猶憶暗恨抱。此行非長往。杖屨擬重攀。尙疑存撲齋。琴書享淸閒。誰識翩翩旐。春湖啓靈輀。無因親執紼。哽咽但緘辭。</text>
<title>輓章 七言四律二首 [柳匡天 瑞寧人]</title>,<text>古家風韻典型傳。際遇明時學士賢。綠髮童顔臞鶴似。靑驢斜日故山邊。西垣月滿三尊備。南極星齊百福圓。寂寞丹旐朝野淚。子規啼送落花阡。末路風塵少已知。忘年託契歲寒期。江湖白髮憂時話。洛社靑燈把酒詩。浮世悲懽那忍說。晩來出處兩相離。天涯迹滯違拚紼。應笑名壃解紱遲。輓章 七言絶句一首中宵喜讀紫陽篇。兩益名扁素履全。病卧江湖遺恨在。未登文石幾多年。</text>
