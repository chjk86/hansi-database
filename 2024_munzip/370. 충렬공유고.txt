<title>敬次家君落梅韻 壬戌正月○時年十四</title>,<text>淸客盆中半落花。惜之其奈易衰何。飛來點點除春色。空使騷人長歎嗟。可憐盆上落梅花。落後香消可奈何。花開易落如人老。幾處幽閨兒女嗟。原韻纔見開花又落花。早春光景太無何。誰憐絶艶委泥土。獨向窮廬起一嗟。排霜傲雪早開花。易謝其如造物何。佇看綠陰春暮後。滿枝佳實又何嗟。右晩雲 諱允諧。文科。官至敦寧都正。老夫無伴伴梅花。梅亦落花將奈何。只惜淸香留不得。一時榮悴豈深嗟。靑玉枝間白玉花。此兄標格問如何。分明鼎裏調羹物。零落荒村誠可嗟。右楸灘 公之伯父諱允謙。官至領相。老棄郊南落盡花。楊州那見再來何。桃李滿城顏色好。獨臨寒韻重咨嗟。一時題欠負瓊花。追記悤悤奈病何。却喜今來調鼎裏。曩時零落不須嗟。右月谷 公之仲父諱允諴。官至縣監。窓前日日見飛花。一樹春光有幾何。東風似識幽人意。吹送餘香慰惜嗟。百草委芳獨此花。嚴霜寒雪莫誰何。一夜東風吹落盡。半窓疏影使人嗟。右達升 公之伯氏。官至承旨。春早爭開點點花。冷魂其奈片時何。窓間尙有餘香在。起把寒枝更惜嗟。年來幽契托梅花。心似楊州太守何。可惜香魂零落盡。獨留寒影使人嗟。右達晉 公之仲氏。進士。窓前零落古査花。脈脈含情奈爾何。從此草堂無好伴。臨風不覺數聲嗟。右達觀 公之從兄。進士。可惜窓前落梅花。開來日深奈爾何。朝看暮看方未已。忽然辭條使人嗟。右達賢 公之從兄。進士。盆上依依滿樹花。淸香無奈落來何。榮枯自是尋常事。莫向東風浪怨嗟。年年開謝此梅花。枝上光陰問幾何。歲暮瓊葩應更發。傍人且莫起深嗟。右沈演 公之姊夫。官至監司。</text>
<title>驪興衙樓。敬次家君韻。丁卯九月</title>,<text>輕風吹雨響蕭疏。騷客憑欄日落初。煙斂渡頭人已斷。一聲歸雁暮江虛。原韻寒風吹葉渚林疏。檻外靑山暝色初。最是江樓無限興。一簾微雨水光虛。晩雲江村日落暮煙疏。兩三騷客倚欄初。無限西風吹雨過。坐來襟韻覺淸虛。達晉</text>
<title>過禿任江。敬次家君韻。戊辰五月</title>,<text>赤日初生岫。朝煙尙帶江。靑銅迎棹破。翠黛入雲雙。睡覺灘喧耳。詩成興滿腔。白鷗閑似我。飛去過篷窓。原韻昨別驪興館。今過禿任江。峯巒先後沒。鷗鷺去來雙。心逸饒新興。詩淸▣古腔。長年莫惓棹。歸速倚南窓。晩雲</text>
<title>船上次從兄韻 戊辰五月</title>,<text>十里靑銅接艦舠。乘流直下劈層濤。湖陰移渚晴雲度。波影搖簷白日高。灘急亂峯奔翠點。船飛宿鷺電霜毫。長吟獨倚烏檣下。無限淸風滿絡袍。原韻超然歸去駕輕舠。江面風徐息怒濤。窓外巖形臨水壯。眼中山勢矗天高。已將塵土流淸浪。更拾煙霞入彩毫。開篷盡日吟詩坐。五月微涼透暑袍。達觀卽將書劍載輕舠。晩發淸心駕碧濤。毀譽不曾隨世變。歸來非欲要名高。笠巖回首情含樹。梨浦哦詩興滿毫。身與白鷗尋舊約。江風多意拂征袍。晩雲</text>
<title>哭仲氏進士墓 己巳</title>,<text>呑聲躑躅向天悲。行路悽然爲淚垂。死者有靈兄亦咽。生而到此我無知。人間永抱相思恨。地下空餘再遇期。寂寞古原秋草沒。不堪斜日去來時。白楊秋草擁新阡。慟哭哀聲徹九泉。一室團圓餘舊約。百年和樂問蒼天。音容寂寞玄堂下。風度依俙淚眼邊。匹馬獨來還獨去。更無言語送歸鞭。</text>
<title>贈高原妓愛花 甲戌閏八月。公手筆題曰秋潭。卽自號也。</title>,<text>雙鬟照鬢綠雲斜。欲向紗窓妬月華。休道玉關春易謝。枕邊長對滿枝花。</text>
<title>醉裏戲題</title>,<text>我有情爾不知。爾無情我已知。無情別有情別。爾不悲我獨悲。</text>
<title>行到高山。寄花兒。</title>,<text>孤館寒生翡翠衿。客窓殘月對愁吟。南來久制相思淚。却到今宵恐滿襟。下馬庭前惜別時。美人紅恨在蛾眉。傷心最是難忘處。愁倚殘粧欲語遲。有酒憑誰酌。無人慰獨朝。楚臺香夢斷。關路錦書遙。客枕偏蕭瑟。鴦衾謾寂寥。離魂飛散盡。愁絶不堪招。</text>
<title>憶母親韻。用進退體。丁丑正月日。被執北去。行到信川地。留十餘日。作此詩。</title>,<text>風塵南北各浮萍。誰謂相分有此行。別日兩兒同拜母。來時一子獨趨庭。絶裾已負三遷敎。泣線空悲寸草情。關塞道脩西景暮。此生何路更歸寧。孤臣義正心無怍。聖主恩深死亦輕。最是此生無限慟。北堂虛負倚門情。</text>
<title>寄伯氏</title>,<text>南漢當時就死身。楚囚猶作未歸臣。西來幾洒思兄淚。東望遙憐憶弟人。魂逐塞鴻悲隻影。夢驚池草惜殘春。想當彩服趨庭日。忍作何辭慰老親。</text>
<title>寄內</title>,<text>琴瑟恩情重。相逢未二朞。今成萬里別。虛負百年期。地闊書難寄。山長夢亦遲。吾生未可卜。須護腹中兒。</text>
<title>春風草又生 丙寅九月監試初試。三下入格。</title>,<text>去年王師討狂賊。征人戰死河間城。幽明那忍鶺鴒情。此恨終身應不平。傷心歲月若流水。春草萋萋今又生。天上麒麟下人間。超然神骨氷壺淸。聰明俊邁絶代無。期爾立揚傳家聲。腥塵一起雁行斷。遊子三河從遠征。風狂殘郭玉樹折。世間重泉悲弟兄。殘骸何處委黃塵。客魂永隔松楸塋。光陰荏苒百憂中。碧草荒原三見榮。年來年去客不廻。物色猶自含春情。煙叢長帶未歸怨。浥露夜夜啼寒莖。音容冥寞節序改。只令老夫傷魂精。英姿俊才竟何用。死後不傳生前名。人生一瞥草自綠。九原回首心惸惸。愁來暫成一枕眠。靑草池塘孤夢驚。</text>
<title>旗亭赴伶官宴 丁卯八月監試會試入格</title>,<text>長河浣腸鬼護詩。三子文章捲滄溟。詞壇爭擅四海聲。驚俗天葩聞異馨。共將詩酒許知音。狂歌大醉相忘形。逸興偏借雪中景。淸樽暫倚斜陽亭。樓前誰送遏雲聲。一曲知是梨園伶。高才尙未決雄雌。此日端宜分渭涇。閨愁宮怨只數曲。可惜陽春聲未聆。詩中甲乙寄淸唱。側耳更向佳人聽。新詞忽入玉齒邊。白雲高思凌靑冥。馮夷宮中老龍應。女媧天邊秋雨停。瓊章麗句此第一。滿堂賓客心神醒。爭高取勝意氣麤。一笑已徹芙蓉屛。相携問答未及已。延入華堂傾玉甁。酒肉如山又一時。酣來氣槩長虹靑。團圓不覺一亭暮。半天微雪瓊花零。可憐好事忽忽過。一會終歸悲曉星。當時赴宴更誰問。謾留佳句垂千齡。</text>
<title>寶劍躍鞘</title>,<text>天聲動於斗極。影南郊之玄雲。旌旗揚於玉帳。戈戟森於轅門。彼岳立兮何人。劍自躍於腰間。激彌天之壯氣。怒匣裏之淸霜。鍾象緯之精粹。騰貝闕之榮光。閱神機於龍虎。撫玄術於猿公。夙策名於羅代。震雄聲於天東。時干戈之有事。師問罪於西隣。專征命於玉壘。佩漢壇之金麟。擁貔貅於風雲。揚我武而天臨。邀雲帆於大唐。雙虎視之耽耽。蹴山岳而長驅。勢決海之誰壅。掃函關之秦兵。對鴻門之羽軍。何天將之不諒。忘戰鬪之大勳。摘後期之小疵。將以戮乎偏將。怫將軍之顏色。千萬人而吾往。挺豹腰於軍門。虹八尺於身邊。豎壯髮而衝冠。瞋兩眼以如環。吼巨鍾而長號。驚紫電於談鋒。物自符於雄威。神彩動於鞘中。銀龍飛於碧海。練帶飄於輕風。飜秋濤而出沒。光隱現於乾坤。瑩寒芒於雪鍔。凜殺氣於星文。奮殲敵之餘怒。待吾公之電擊。神威俱於人劍。動萬夫之耳目。雄風振於一陣。股已慄於三軍。竟蘇公之瞿然。丐刃下之危命。非生煙之朱寶。異穿匣之靈刃。豈百鍊之致此。諒威武之攸激。蓋萬物之在世。稟一氣而俱得。隨人爲而物應。昭此理之不錯。城崩隅於杞哭。苔不錢於趙石。彼土石之尙然。矧有靈之神物。想劍躍之威稜。宜奏凱之不日。控三韓而雄視。九鼎重於社稷。然纔試於一隅。恨不生於中國。閱今古之靑史。聞未曾於如公。仰高槩而難追。歎末俗之蒙庸。撫孤劍而長吟。欽萬古之英風。</text>
<title>空心柏</title>,<text>天雨露而地培。木五行之居一。咸皮榦之俱體。孰虛中而虧質。一樹挺兮心空。柏胡爲乎殷墓。人剖腹於生前。物徵異於死後。天降士而大忠。乃親戚於玄鳥。凌霜雪之一節。纏骨髓之高義。時狡童之虐民。人草芥之同視。刑炮烙於銅柱。斮寒脛於朝涉。民水火之深熱。怨曷喪之方極。旣被髮之佯狂。復去國之行色。公奮義而明言。曰百姓之何辜。思一言之繩愆。王庶改於迷愚。誠刳肝而瀝血。凜秋霜之正語。立閶闔之天門。日之三而不去。何暴君之莫悔。乃怫然於昌言。謂聖心之異人。刃其腹而剖觀。嗟忠魂之孰依。哀一杯於荒山。郊原古於草萊。煙雨寒於荊棘。參空碧於馬鬣。彼鬱翠者何物。柯靑銅而根石。柏一株兮孤直。非古査之已朽。何厥心之損虧。空其中而洞徹。但溜雨之霜皮。孰使然而有此。知義魄之攸動。人當年之殺身。木今日而同象。歲旣寒而凋後。想逆鱗之孤節。容螻蟻之有穴。認七竅於忠腹。非中通之藕枝。異內孔之淇竹。蛇龍姿於一丘。播美談於千億。余渾觀於萬象。認一理之不錯。血染花於巴禽。淚斑竹於湘靈。惟此木之空心。亦冥感於孤貞。縱一仁之埋泉。尙忠靈之不滅。總萬斛之冤恨。寄寒査之磊落。傳淸韻於晩風。動疏影於秋月。流芳香於一樹。幾後人之沾襟。一劍訪於山中。撫遺跡於空林。挹淸風於千載。重起感於黛色。願樵夫之毋往。永勿翦而勿伐。</text>
<title>哀三學士[趙錫胤樂靜官參判]</title>,<text>丁丑年間事忍言。孤臣同作虜庭魂。精忠欲樹三綱重。奇禍終成萬古冤。許國已忘慈母愛。臨危不負聖君恩。漢家日月猶依舊。應獨分明照九原。</text>
<title>追和尹友成伯韻 幷序 [兪棨]</title>,<text>病伏衡茅。歲序忽換。滿天風雪。心思無憀。忽憶前歲在南漢。此正萬分危急時也。其時尹君成伯，吳君季輝。實與同袍。成伯有見贈三絶。亂後營魂散越。雖不省錄其全篇。猶記數句。有曰。雪滿孤城壯士悲。又曰夜來風雪壓旌旗。又曰不平無限心中事。說與吾儕武仲知云云。合此觀之。則其韻猶可尋也。拭淚追和。旋復藏之。時戊寅元月某日也。						君今死義不須悲。我見吳城豎白旗。臨別丁寧贈劍意。百年慙負故人知。右憶成伯						夢裏相逢不勝悲。分明蝴蝶逐旌旗。憐君心事憑誰說。抆淚中宵獨自知。右憶季輝						疇昔之夜。夢季輝來訪。形神慘慼。大異平日。相持慟哭。因問關塞隔絶。子胡爲乎來哉。答言我化形爲蝴蝶。托東來旗脚而來云。故首句云。</text>
<title>挽尹大諫煌[宋淵芚菴官郡守]</title>,<text>三京旣傾覆。虜騎馳河洛。翠旗移南漢。執靮淚橫落。圍城數月中。秉義如山嶽。人謀且不臧。士氣日消削。堂堂兩學士。倂首俱面縛。恥辱那忍道。乾坤一昏濁。</text>
<title>狂歌行[李郊]</title>,<text>鐵騎胡雛喜馳突。彎弓直來雙龍闕。八駿催出國東門。白日長安萬室哭。將軍棄甲舟楫摧。沸聲若雷江都血。卽今邦家雖克復。漢冠威儀最蕭索。借問故舊間。幾人云亡幾人活。屈指到季輝。浮雲慘憺關塞黑。逝者長已矣。生者亦覆束。四顧眞可憐。涕淚如流泉。</text>
<title>記事五絶句[曹漢英]</title>,<text>欲把阿膠止濁河。忠魂終作沒胡沙。微公一死吾何面。三士光應萬古多。右屬三學士。○仙源，淸陰，洪巡察，丁端客合爲五絶。詳晦谷集。</text>
