<title>冠嶽歸路。尋紫霞洞。</title>,<text>望海歸來興未收。紫霞深洞聽溪流。莫言溪小難爲水。自海尋源是上頭。</text>
<title>華藏寺。別尹生秉鼎，秉益。</title>,<text>我已南湖住。君今北岳歸。江梅春寂寂。城柳晩依依。旅舘驚殘臘。離亭恨落暉。孤唫延佇久。寒月度禪扉。</text>
<title>與金渭師 尙鉉。陪臺山金先生。遊華藏寺。</title>,<text>十里江寺今再向。皚氷凝處生綠漲。邂逅郭外齊輪鞅。聯翩林下隨几杖。靑松一路桃千樹。麗縟端合移屛障。頭陀雲月佳可遊。不憚重岡與疊浪。皷瑟吹箎無不可。煩君莫辭禺于唱。聊乘暇日資講磨。非學少年耽敖盪。坐來和氣令人醉。勝地不必須醍盎。懸知後夜鍾溪夢。一旬三度到靑嶂。</text>
<title>文處士秉烈挽</title>,<text>憶君從我北山廬。袖裏江城鼻祖書。招隱曲終人不見。木緜花發正愁余。</text>
