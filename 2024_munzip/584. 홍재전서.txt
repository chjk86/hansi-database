<title>日 乙酉</title>,<text>太陽全體明。蓋有君人象。品彙莫逃形。恠奇森萬狀。</text>
<title>月</title>,<text>盈盈海底月。琢玉以爲輪。一轉斯黃道。顒昂下界人。</text>
<title>集慶堂春帖 二首○丙戌</title>,<text>龍樓問寢乍愆和。直宿經宵快祛痾。歡曁飛潛猶蹈舞。慶同跛躃亦謳歌。羣情每頌騰華胥。聖孝猶深講蓼莪。不日十行紆賞賚。諸臣榮福一何多。朝野憂遑問幾時。候班幸作賀班儀。三壇吉兆開金匱。八域歡聲動玉墀。擁護百神天理見。平康五福聖工宜。宸情每切淵冰戒。大德恒思永命期。</text>
<title>燈夕</title>,<text>萬戶懸燈趁此宵。月光雲影共迢迢。珠星燦燦仍垂地。火樹搖搖遂接霄。醉語遙知花外路。行歌應度柳邊橋。淸和氣象繁華竝。水缶村村不寂寥。</text>
<title>詠月</title>,<text>水面初涵夜氣淸。盈輪新月極高明。若窮所照歸吾化。東漸應知過八紘。</text>
<title>碧波潭</title>,<text>帶月龍舟泛。天光映綠潭。驪龍頷下寶。一任錦囊探。</text>
<title>端陽志故事</title>,<text>令節天中屆。薰風殿角廻。艾符爭貼戶。蒲釀喜盈罍。夏五方絺葛。秋千又綠槐。宮娥迎鷰子。朝日祝高禖。</text>
<title>聽苑鶴</title>,<text>三淸仙鶴語。逈徹九天深。取象中孚義。其鳴本在陰。</text>
<title>示或人</title>,<text>漢津舘外水如天。軟綠輕紅十里連。去棹來檣紛似織。浦歌強半是漁船。</text>
<title>登平樂亭</title>,<text>北杏南桃盡意開。鶯兒學語鷰雛來。太平有象於何覘。士女傾城擊踘回。</text>
<title>題折檻圖</title>,<text>尙方劒借鐵腸堅。折檻危忠正凜然。凡百後人知所懼。千秋遺跡畫圖傳。</text>
<title>眺木覓</title>,<text>節彼南山霄漢連。扶輿磅礴見千年。如雲如蓋葱蘢氣。散作陽和布四埏。</text>
<title>荷塘</title>,<text>鮮紅豔翠劇淸明。殿閣風來晩馥生。出自淤泥能葆潔。花中君子豈虛名。</text>
<title>天下地圖</title>,<text>山河包絡際無外。歷歷移來一幅繪。萬國提封如此耶。吾猶不識九州大。</text>
<title>長樂殿記舊</title>,<text>慶會長秋每奉歡。朝朝來請起居安。岡陵華祝頻稱斝。大內儀文屬女官。</text>
<title>登杏壇</title>,<text>和氣冲然杏樹陰。農山化雨語春琴。二三子各言其志。魚躍鳶飛是我心。</text>
<title>謹獨</title>,<text>意馬心猿未易擾。捨宜操得放宜求。於皇帝鑑昭臨汝。屋漏淸蜎愼厥修。</text>
<title>維天維祖宗。佑我宗祊。聖候不日乃瘳。玆賦近體三首。示直宿諸公要和。以寓同慶之忱。</title>,<text>聖躬康復屬昌辰。仰認皇天佑北宸。珍劑效功元不日。寶籌添壽却回春。歡傳八域疲癃起。賀獻千官蹈舞新。集慶堂名非偶爾。融融和氣浹臣民。猗歟翼瘳慶。上有祖宗靈。喜氣騰仙仗。新休迓帝庭。天晴三伏退。秋熟八方寧。環珮朝將集。爭看祝萬齡。仁風躋壽域。覽德有皇天。院直纔前夜。邦休又是年。蟬鳴金殿樹。魚戲玉塘蓮。樂意同羣品。神功奏十全。</text>
<title>喜雨</title>,<text>一雨知誰賜。通宵解澤均。飯牛趁曙起。聞鳸占晴頻。滋綠平蕪潤。敷黃細柳新。田官知節候。春及告農人。</text>
<title>仲舅以說書。直春坊。適値庚炎。可想午渴。玆送西瓜一盤。</title>,<text>有圓珍果自西邊。擎出髹盤色愈鮮。丹液宜沾文苑渴。靑綾要擺禁廬眠。</text>
<title>陪駕登北苑。瞻望皇壇將事。</title>,<text>丁東玉漏夜何其。苧藶山河左海悲。一朶黝雲黃帳幕。雨過風肅唱臚時。</text>
<title>陪駕龍興舊宮。路出主第。聊寄一絶。</title>,<text>輦路塵淸布豔陽。沁園春色遠相望。洞門斜日移仙仗。咫尺樓臺思更長。</text>
<title>樂善齋盤松</title>,<text>宸慕追堯墻。鸞聲駐漢邸。拂天庭畔松。盤屈固根柢。</text>
<title>登朝陽樓</title>,<text>紅日上東海。最先照此樓。山花當檻靜。溪柳近簾浮。枕簟來朝爽。琴樽得晩遊。朗吟渾忘返。巾服更夷猶。</text>
<title>望白塔</title>,<text>累石平如掌。穹崇任獨尊。不由持重力。何以抵天門。</text>
<title>鷄鳴詩</title>,<text>宮簾花睡春宵闌。銀槽漏滴聲三四。后妃御夕君王近。脫簪餘誠尙夢寐。君王放朝趁淸晨。有意東方屢興視。檻外更籌過幾巡。天末星光影欲墜。重幃驚動營營蠅。午月虛明迷蝶翅。不是蟲鳴在戶牖。不是燈輝减紅膩。天曙一道來晃晃。遠遠鷄聲又何自。借問莫是鷄報曙。如海宮門但深邃。宮門深邃不可知。庭燎會昌時或値。時或値也將何爲。爲告君王莅政事。宗國俄傳關雎章。文王至化東南被。請君編入女四書。滔滔後來多譏刺。</text>
<title>寄光恩 幷小序</title>,<text>光恩造候班。扶病歸家。費數月調將乃痊。然病源尙未夬祛。甚悶然。玆付短詩。以寓少愈之戒。兼伸稍阻之緖。憐子刀圭浹月餘。調將凡節近何如。戒存少愈須無忽。噉著惟時愼起居。</text>
<title>鳳翔樓</title>,<text>層樓飛出九重霄。歷歷明河上可橋。瑞鳳翔庭渾聖世。賀騰元日奏虞韶。</text>
<title>季舅赴國子監試。贈管玄。</title>,<text>妙歲文章已夙成。何難國子榜中名。香煤寶管聊相贈。須展羅倫錦繡情。</text>
<title>書進宴圖禊屛</title>,<text>天眷吾東聖候安。稱觴法殿會千官。嵩呼是日衢歌並。繪畫留傳萬歲歡。</text>
<title>秋夜。課讀葩經。不覺漏徹。仍賦此。</title>,<text>自家點檢亦云疎。較看前人我不如。重繹詩經言外旨。禁雞鳴盡又披書。</text>
<title>花下偶唫</title>,<text>寒食東風三月花。花邊楊柳柳邊家。夕照樓前山似畫。烟光十里盛繁華。</text>
<title>詠時牌官</title>,<text>夙夜宮門有近臣。天時十二報楓宸。衣冠肅拱渾無語。猶愛玄機在爾身。</text>
<title>會祥殿春帖 丁亥</title>,<text>觀蠶盛事濯龍園。絺綌王家古禮存。十載陰功昭儉德。六宮輿頌浹仁恩。祥光北闕浮仙仗。淑氣東風繞彩幡。獻祝羣情環八域。融融喜氣滿千門。</text>
<title>題關西地圖 三首</title>,<text>東明舊邑象箕躔。高閣臨江景最憐。仙客朝天何處向。大同門外水連天。練光亭爭說關河第一州。中原未易有斯樓。恰如坐井觀天大。自是東人眼孔鯫。降仙樓淸江一帶抱城回。絲管紛紛酒席開。寄語五營兵馬使。詰戎餘暇細傾杯。百祥樓</text>
<title>詠史 九首</title>,<text>大度包容達且寬。如何慢罵溲儒冠。沛宮一曲風雲想。從此昇平四海安。漢高祖 膏澤元來浹兆民。及時賑貸輒方春。末音短喪終雖媿。恤四窮時足見仁。文帝  獄中佳氣爛如雲。天命終歸大寶尊。躬政縱多功可紀。諸臣獨奈少全恩。宣帝  里社爭稱宰肉均。終憑鱗翼作元勳。若無游學應難用。始信阿兄智過人。陳平  橋下神韜幄裏籌。靑齊三萬却封留。風塵餘策從仙去。一格爭高范蠡舟。張良  謹恪持心博陸侯。明堂朝會倣姬周。中恢漢業非無策。戚里專權自此由。霍光 春睡矇矇孰辨眞。枕邊時墮臥龍巾。終然一出陽秋義。成敗唯天不在人。孔明  五柳秋深栗里邨。葛巾歸去酒盈樽。東籬老菊多淸露。司馬春秋一部存。陶淵明  爲將當如郭子儀。未曾輕殺匹夫微。須看晩境全安享。君子元來福履綏。郭汾陽</text>
<title>贈硯</title>,<text>石重歙端蓋玉如。玄雲噴處潤床書。墨卿楮子延佳友。吾道扶將定不虛。</text>
<title>憎蚊</title>,<text>不現其形但遺音。乘昏游嘴透簾深。世間多少營營客。鑽刺朱門亦底心。</text>
<title>神宗皇帝諱辰。有感恭賦。</title>,<text>萬曆神功若普天。漸東洪化我家偏。帝恩可忘存邢日。國恥能酬去衛年。極北明星無處拱。江南紅荳有謠傳。三壇是日凄凄雨。曉灑君臣望拜筵。</text>
<title>又敬次肅祖志感韻</title>,<text>設壇宮苑報皇明。珪幣虔伸事大誠。玉輅東巡秋節屆。漫將淸淚憶周京。</text>
<title>雨過</title>,<text>蒼蒼遠樹淡抹。嫋嫋垂簾斜陽。庭院雨過綠潤。池塘波暖微香。</text>
<title>陰山大獵屛</title>,<text>大漠之南曠虜庭。漢家天子振威聲。白登餘恥酬容易。千古應辭黷武名。</text>
<title>雲臺</title>,<text>十八元功一幅中。英姿颯爽儼諸公。始知帝德邁高祖。未覩南宮著畫工。</text>
<title>萬里長城圖</title>,<text>當時妄擬萬年皇。只謂深憂在北方。無賴長城連萬里。須看奇禍自蕭墻。</text>
<title>渭水</title>,<text>名利要津是渭磯。誰能離俗憺忘機。若非當日文王遇。白首風塵詎免譏。</text>
<title>讀項羽本紀</title>,<text>鴻門帳外楚聲皆。隆準俄從百騎來。浪死居巢頭白老。未聞此日乞骸回。</text>
<title>畫仙笑漢武</title>,<text>三山碧海路茫茫。海上求仙一夢長。病處多從高處得。秋風無悔奈秦亡。</text>
<title>題周穆王八駿圖</title>,<text>昔放華山任去來。今焉驅策又瑤臺。嗟渠駿骨非時出。謾憶當年牧野回。</text>
<title>閱箕子墓圖志感</title>,<text>朝日扶桑瑞彩鮮。八區井畫宛先天。檀君邈矣箕師遠。父老猶思聖作年。</text>
<title>白頭山祀式。方議加品際。閱地圖書此。</title>,<text>有屹高岑鎭北關。兒孫羅列九州山。聖朝祀典斯爲重。佳氣長留宇宙間。</text>
<title>南漢雉堞入望。如在眼中。唫此寄城尹。</title>,<text>層巒疊石漢南城。西將臺高可按兵。請看三田頑石立。當時奇計媿陳平。</text>
<title>有人在楓嶽。錄送游覽之勝。遂書此以歸之。</title>,<text>衆壑皆朝歇惺樓。九龍飛瀑入天流。奇觀多在毗盧頂。努力須從上面求。</text>
<title>春和亭。拈屠長卿韻。</title>,<text>禁苑春如海。芳茵日抵年。且須看沆瀣。豈直管雲烟。細草迎風嫩。繁花繞日姸。陽和鋪遠邇。民樂定無邊。</text>
<title>送伯舅按湖南節</title>,<text>靑春刺史美風流。名動江南五十州。翠竹紅榴湖海遠。此離贏送一年秋。</text>
<title>登𥳑儀臺</title>,<text>肩輿高陟九層臺。松韻禽聲入坐來。大道洛城臨似案。晩天騁目一徘徊。</text>
<title>慶會樓池</title>,<text>百架高樓尙舊基。十尋紋礎此深池。我朝開刱䂓模大。小子今來燕翼知。</text>
<title>陪駕西郊卽事 三首</title>,<text>朝陪法駕國都門。風颭龍旗瑞色飜。列營齊候紅夷砲。士馬滔滔靜不喧。仙蹕升壇鼓角鳴。天開細柳萬軍迎。霜飜畫戟回金帳。草木秋風曉氣淸。壬辰王業更恢基。萬曆洪恩沒世思。仗鉞桓桓楊御史。千秋紀績有穹碑。</text>
<title>臨淵閣</title>,<text>聖心乾惕若臨淵。四表聲光又格天。燕翼周家心法在。丕承洪業萬斯年。</text>
<title>謹次麟坪大君鳳翔樓宴席韻</title>,<text>高燭煌煌映畫堂。近簾星月逈搖光。方塘水蘸歌筵敞。禁苑雲生舞袖長。霜後晩容楓葉嫩。雨前秋色菊花香。先朝曲宴何年是。泛酌飛泉尙帶凉。</text>
<title>閱麟坪大君泛舟東湖圖。遂步其韻。</title>,<text>東湖十里畫中收。水欲有聲山更幽。極浦帆檣雲遠近。團沙鷗鷺日沉浮。蒹葭是夜多淸露。絲竹何年鬧晩秋。月夕花晨來去地。麒麟公子好觀遊。</text>
<title>聞承旨尹勉憲訃。悼惜有唫。</title>,<text>書筵玉立幾多時。是日歸眞夢亦疑。多少抽心交勉語。至今無迹奈予悲。</text>
<title>賀桂坊金基大登科</title>,<text>黃甲唱傳第幾名。獨余憂意勝歡情。况今阿叔聯金榜。一念須存戒滿盈。</text>
<title>淸漪亭</title>,<text>芳草明花趁晩晴。筧泉珠沫動新聲。觀瀾有術逍遙久。直到宮林夕照生。</text>
<title>逍遙亭</title>,<text>野馬溟鵬各任天。小亭猶得管風烟。上淸花木迎春易。釀出韶和遍四埏。</text>
<title>禁苑書齋四詠</title>,<text>禁林深處百花多。隔水紅欄纈彩霞。爲是乘春觀物理。小輿時踏綵虹過。春花 殿廊稀報漏聲長。玉潊荷生萬柄香。賴有端陽如月箑。炎雲不敢近書床。夏日  畫樓東畔月初生。隨意霜華著處明。大界三千光照遍。自來天宇十分淸。秋月 疎梅孤燭夜相親。金鴨添香煖似春。簾外時聞風撼竹。滿天飛動玉龍鱗。冬雪</text>
<title>翠寒亭。敬次肅廟宸章。</title>,<text>㵎翠空濛開畫境。庭松偃蹇鬧琴聲。佳山未許遊人到。可愛幽禽隔樹鳴。</text>
<title>上林十景</title>,<text>乳鳩拂翅斑鳩鳴。水滿公田始課耕。自是帝王勤稼穡。寶歧堂下告秋成。觀豐春耕游絲粉蝶弄春晴。碧樹陰濃盡日鶯。時鳥自鳴猶造化。仁天位育聖人情。望春聞鶯春塘鸂䳵太生憐。草似芳茵柳似烟。杏子宮衫繽挾路。仙香一陣豔陽天。天香春晩水暖魚潛渚日悠。不收紅纜放蓮舟。米家書畫如山載。贏得春風汗漫遊。魚水泛舟漱玉淸流曲曲長。近欄山色納新凉。濠梁自有觀魚樂。可但蘭亭遞羽觴。逍遙流觴不須雕飾乃全天。時透香來好雨邊。千古濂翁惟解愛。欲編花史壽其傳。喜雨賞蓮心將夜氣較誰淸。却會東林霽月生。堂奧蔽幽皆似晝。一天之下定同明。淸心霽月畫鵠鳴時箭中心。雲霞步障擁仙林。三淸物色元如許。樂與諸君醉不禁。觀德楓林瑞日春臺法駕臨。仙人仗下簇靑衿。誰知試院諸公筆。升降無私一乃心。暎花試士歲色崢嶸欲暮天。騷騷輕雪也堪憐。須臾遍灑山河去。瓊樹琪花擁後前。凌虛暮雪</text>
<title>愛蓮亭</title>,<text>採蓮聲在曲欄前。涵碧浮紅映水天。愛看流萍開一道。藕花深處住蘭船。</text>
<title>暮春 戊子</title>,<text>簷日如年病起遲。經春不作玩春詩。園鶯喚我聲相近。萬樹花生豔景移。</text>
<title>廣津船上</title>,<text>長堤十里柳生烟。駕出江頭三月天。飛幔龍舟春色外。行營螺角夕陽邊。中流彩仗祥雲動。遠望平郊碧草連。一豫重宸斯有度。黔黎爭祝羽旄前。</text>
<title>江頭晴望</title>,<text>三月東風漢水湄。落花芳草媚陽時。中流舟楫靑山轉。雲物氤氳入數詩。</text>
<title>陪駕詣獻陵經宿</title>,<text>輦路如天羽衛行。迎風鼓角接三營。珠丘日月浮佳氣。齋夜星河動漏聲。萬幕懸燈旗影直。千軍休飯馬鳴生。是時倍切羹墻慕。靈閣精禋醴醑淸。</text>
<title>拈生字</title>,<text>雲捲長空宿雨晴。千門半夜近秋淸。簷松警鶴或雙語。堦草候蟲時一鳴。赤葉黃花今後色。玉山藍水古來情。俄然朗誦歐陽賦。徙倚欄干夕照明。</text>
<title>送興恩往覲江西縣</title>,<text>行旌秋日下荒荒。浿水西流客意長。今日送君怊悵意。陽關一闋路蒼茫。</text>
<title>夜登映翠園</title>,<text>滿霄星月皎相闌。紗燭搖紅夜不寒。酌酒逍遙高閣上。送鴻搖落碧天端。</text>
<title>聞雞</title>,<text>內庭西畔聽雞鳴。歷歷星河一道明。駕鶴寢門天欲曙。紫宸閤外會朝盈。</text>
<title>壁畫</title>,<text>蓬萊洞壑太嶙峋。桂實楡花度幾春。採藥仙郞無處覓。連天海水碧粼粼。</text>
<title>柴桑行</title>,<text>柴桑在天下。尋常一邨名。邨名顯於世。乃有陶淵明。地遂因人高。高於石頭城。淵明天下士。去官不以微。寄奴握典午。淵明見其機。時人不識心。枉說田園歸。東籬有新黃。南山有晩翠。流水繞亭臯。嘉木向春媚。良友晤芳隣。萬事須一醉。滾滾朱輪客。去作誰家人。寓意桃花源。歎息不問津。無寧在柴桑。生死爲晉臣。羲皇雖已遠。伊人覿髣髴。餘子不足論。飄蕩爲異物。</text>
<title>秋夜。書示直宿都尉。要次。</title>,<text>秋生苑樹風靜。雨過宮簷月明。床上葩經夜讀。林間蟋蟀時鳴。</text>
<title>荷珠</title>,<text>雨過荷葉極光鮮。瀉得明珠箇箇圓。縱使幻眞爲萬斛。秖應收取抵深淵。</text>
<title>題畫扇</title>,<text>江水無風鏡面淸。誰人解聽棹歌聲。蘆花小岸秋光淺。一色遙天晩靄生。</text>
<title>寶劒行</title>,<text>我有龍唇劒。熒然三尺長。黃金以爲鉤。綠蓮以爲鋩。光恠闖時發。斗牛爭頫昂。駕海斬脩鯨。憑陸殪封狼。北顧風塵色。燕山杳蒼茫。壯士一歎息。繡鞘凝秋霜。</text>
<title>堤柳</title>,<text>三月繁華麗景遲。宮堤楊柳碧於絲。鶯兒避雨藏深葉。游女探春綰小枝。</text>
<title>秋思</title>,<text>西風陣陣透羅幃。極目千家半夕暉。窈窕山將微雨過。高低城出澹雲飛。重陽節候萸花晩。四野風聲木葉稀。誦罷杜陵秋興什。參差鴻鴈亦南歸。</text>
<title>敬次肅廟秋夜宸章</title>,<text>禁園新雨後。星露淨高堂。古木秋聲晩。千門夜色長。經書渾自得。鐘漏逈相忘。剪燭天將曙。微吟七月章。</text>
<title>疊歸字寄人</title>,<text>盡日書齋下絳幃。牙床紅帕映秋暉。黃花裛露東籬色。白鴈驚霜北渚飛。滿地江湖塵外淨。迎人詩酒雨中稀。遙知此日應相憶。儻卜他時問我歸。</text>
<title>大雪</title>,<text>玄化參天地。羣生一大包。陰陽隨節變。風雨以時交。遠水寒生骨。深宮暮折膠。玄冥初按節。風伯更承旓。拂石糚鹽虎。飄空鬭玉蛟。白三徵臘瑞。滕六象陰爻。連璐千門逕。裁瓊上苑梢。燭調欽聖德。尺厚認天敎。皎潔凝雙闕。豐穰占四郊。休祥遍八域。歡忭幷同胞。</text>
<title>藏書日唫成</title>,<text>牙籤萬軸列床邊。虛送光陰是蠹篇。復向晴窓勤學業。怳然承誨聖賢前。</text>
<title>瀛果初到。玆送一盤于宮僚。仍求和章。</title>,<text>團圓靈果似仙丹。遠自重溟味不酸。此日特宣知有意。諸君爭取晩香看。</text>
<title>剪秋羅</title>,<text>燕京中貴家。家家剪秋羅。雖合裁衣裳。紅兜奈爾何。</text>
<title>玉簪花</title>,<text>簪花如白玉。照人生輝光。我欲贈美人。迢迢望西方。</text>
<title>偶作</title>,<text>不分淑慝目無瞳。迷滯元來木石同。一點些兒淸粹氣。誰敎存著爾胷中。</text>
<title>登仁王山 己丑</title>,<text>際天嵂屼鎭西山。佳氣長留大地寬。聖世繁華玆境最。弼雲花柳憺忘還。</text>
<title>見武藝。仍拈藝字。</title>,<text>如虎武夫氣蓄銳。升壇一鼓乃爭藝。廣庭沾賞無虛年。分付渠曹愼宿衛。</text>
<title>夜坐</title>,<text>小院淸如水。高寒罨玉檠。吾方存夜氣。人或問時情。簷鐸風來響。簾旌月透明。請看曾氏傳。收效在治平。</text>
<title>贈人郊墅四景</title>,<text>盈輪皓月自天東。十五圓光萬里通。隨意新晴澄玉露。秋聲多在禁林中。東嶺霽月籊籊釣竿溪上磯。斜陽一面照蓑衣。斯翁少媿濠梁客。奈把游魚貫柳歸。西泉漁釣千邨錢鎛告成功。漠漠黃雲四望同。婦孺亦知王化盛。巷謠爭看樂年豐。南畝禾稼蟠根蒼欝臥喬松。萬頃風濤吼老龍。直節亭亭君子比。嶙峋皮甲耐寒冬。北庭長松</text>
<title>鸚鵡</title>,<text>妙解人言若有知。翠毛紅嘴更堪奇。雕籠恰似藏嬌樣。紫袖宮娥較豔姿。</text>
<title>汾水行</title>,<text>元封天子眞豪雄。輪臺一詔牖迷蒙。車轍幾蹈秦之跡。五百兒童浮海中。朝營柏梁臺。暮作甘泉宮。文成五利靑齊客。丹砂赤金爭爲功。有時白雲封中起。天神不應人呼嵩。淸秋簫鼓載樓船。薄言遵彼汾水東。汾水之東夕陽多。平楚漠漠啼霜鴻。岸有崇蘭汀有菊。是何秋聲來四聰。一顧尋聲秋水白。再顧尋聲秋天空。秋水秋天明一色。蘋末蓬蓬秋之風。大江揚靈波濤壯。宸心感慨而反躬。求仙求藥五十載。一朝渙然春冰融。曼倩不語汲子戇。殆乎上天誘其衷。天誘其衷風借便。漢業之昌亶化公。汾晉事與雲水同。</text>
<title>毅皇禮陟之辰。不任風泉之思。聊唫一律。</title>,<text>望拜今朝禮。吾皇陟配辰。神京方鞠草。文物摠腥塵。再造恩無極。千秋感愈新。那堪延詔路。歲歲送行人。</text>
<title>贈人</title>,<text>晴天麗日動遊絲。景物媚人摠可詩。漏永銅壺觀理夜。波淸太液講經時。微醺乍喜茶烟細。久坐還隨鶴步移。悵望春明門外路。思君不見倍吾思。</text>
<title>拈春字</title>,<text>禁苑雨初過。霏微浥輕塵。幽花晴欲重。輕柳暖猶新。社燕來朝日。林鶯囀暮春。讀書宜永晝。問寢每淸晨。劒佩鳴靑瑣。銅壺響紫宸。東皇方育物。聖主又施仁。至化符三古。恩綸恤四民。達朝親庶物。昃日接羣臣。世運逢昭代。天機屬好辰。閒來成小什。賀意更申申。</text>
<title>長城行</title>,<text>天下壯觀嬴秦始。有城屹然延萬里。瀚海之東鴈門北。長虹直跨黃河水。千年爲標華夷界。中國藩籬蓋如此。憶昔秦皇之築斯。關外丁男皆調起。雲中驅石如潮喧。朔南輓芻如雲委。壯者呼杵聲陾陾。弱者運甓行迤迤。此行十去九不返。彼何辜者血相視。征婦歎息出門望。隴上流水鳴不已。於焉牽動英雄志。鉏耰棘矜何姓氏。驪山戍卒倡勇敢。蕭瑟咸陽草萊裏。嗟爾長城爲厲梯。區區地利安可恃。聖人之階只三級。王都之郭亦七里。三級之階七里郭。猶能保有至萬禩。不在於險在於德。秦皇獨未聞吳子。君不見桃花源裏綠髮翁。回笑長城似海市。</text>
<title>鴛鴦</title>,<text>舟隱嶼花鋪塘。鴛鴦戲紋漾。比翼同翺翔。紅裳翠衿媚水中。採蓮歌曲秋夜長。</text>
<title>書齋</title>,<text>春睡矇矇午漏傳。刺桐花發曲欄前。阿誰能解幽居趣。紅帕書廚繞篆烟。</text>
<title>春和亭。敬次肅廟宸章。</title>,<text>三淸仙界饒烟光。時菊偏憐葆晩黃。萬戶杵砧秋思遍。煖爐高燭漏聲長。</text>
<title>無逸閤夜話</title>,<text>彩閣臨花潊。新香一半生。有時瑤瑟語。簷鐸與同鳴。</text>
<title>階蕉</title>,<text>庭苑媚春蕪。綠蕉新葉展。展來如箒長。托物大人勉。</text>
<title>盆松</title>,<text>崛然松一粒。貫四時猶靑。力抵風霜久。爲能視萬齡。</text>
<title>陪駕謁明陵 十二首</title>,<text>金柝連宵繞四營。絳紗燈燭黏天明。重門古制徵羲易。元帥陞壇夢未成。齋衣肅穆到三更。滿苑荷花玉露淸。芬苾園陵將有事。故從前夜亦虔誠。逶遲棧閣上崔嵬。點點燈光萬馬來。夾岸翠松森似束。畿西輦路際天開。法駕遲遲道路長。繡旂風動影蒼蒼。回看雲寢知何處。極目遙天曉月凉。旗脚風微玉露淸。鎭西流峙望中平。野門漠漠連天闊。令箭先廂可閱兵。聖祖龍興實此基。地稱延曙亦神期。南陽白水饒佳氣。立馬恭瞻紀蹟碑。白塔飄然立寺門。人人輒說佛靈尊。衆生塡巷爭祈禱。好笑山僧射利言。擊柝聲長耿未眠。星河錯落逈秋天。徘徊極望桃都曉。萬幕靑烟遠樹連。一抹靑山一抹烟。依依邨聚畫中然。柳邊別有靑帘肆。知是行人繫馬前。禮儀前導贊精禋。祀事孔明聖孝伸。大舜見墻誠僾僾。白雲虛閣入簷新。龍蟠虎踞宅珠丘。雲木千層麗景浮。猶想當年尊濮議。宣陵孝思闡先休。路過園陵小子回。山光欲暮水聲哀。事於丁丑森如昨。十四年光去復來。</text>
<title>詠瞽</title>,<text>兩目冥冥迷黑白。專心一藝却通神。禍福先機能稍解。世間堪媿瞽心人。</text>
<title>送人嶺南 二首</title>,<text>南嶺送君去。行行幾日程。凉蟬生驛路。初月照江城。乞暇君恩大。趨庭綵服輕。歸期知不遠。其奈別離情。今朝分手後。音信合憑書。節早無來鴈。情深有尺魚。遠遊南嶺外。歸夢北辰墟。會面將何日。秋風七月餘。</text>
<title>集慶堂春帖 庚寅</title>,<text>無疆景福荷蒼穹。壽考周王聖德隆。劒佩晨趨仙漏靜。玉樓朝闢彩雲籠。冰霜寒退山河外。梅柳春生雨露中。定有靈籌添海屋。年年此日慶吾東。</text>
<title>會祥殿春帖</title>,<text>節屆三陽吉慶繁。氤氳和氣滿千門。陰功咸仰母儀備。懿範爭稱坤位尊。春入菜盤餘臘雪。香飄梅閤動華幡。比隆千載周南化。鼓舞羣情永不諼。</text>
<title>失題</title>,<text>沁園佳日氣氤氳。壽席和風樂意新。海果香濃留永夏。床樽醅綠慶初春。遐齡定看同龜鶴。佳子爭稱似鳳麟。短軸題詩伸賀語。不妨荒拙寫情眞。</text>
<title>圯橋行</title>,<text>子房遌黃石。黃石乃能語。世間亦有能語石。石能語人知何許。晉家石語楡林塞。師曠聞之長歎息。圯橋老人化爲石。人語石立荒山側。吾知子房精神多。能於所到而透石。子房好談神恠事。前有黃石後赤松。黃石徒嶙峋。赤松卽崆峒。天祿又有靑藜翁。</text>
<title>曉起 以漏一箭爲限</title>,<text>蒼茫星斗枕邊低。簾角風微夜氣凄。喔喔雞聲簷上下。翩翩鶴舞院東西。鐘鳴紫陌千門曙。月傍層城遠樹迷。剪燭虛窓頻把酒。試開華軸一回題。</text>
<title>橘</title>,<text>靈根初自洞庭鄕。珍實團團色正黃。盤出芹宮仍試士。包隣梅閤更添香。芳姿遠涉風濤險。瓊液應令歲月長。講罷三更猶不寐。特頒僚屬共淸嘗。再疊洞庭佳種又玆鄕。十月霜風箇箇黃。海外遙傳千里色。盤中新供一包香。親頒璧水君恩大。每薦丹門聖孝長。瓊實也從南極至。遐齡將享各分嘗。三疊揚州舊貢出仙鄕。萬顆盈盤色尙黃。玉樹應霑淮海雨。金丸猶帶洞庭香。珍包開處淸光合。瓊液流時爽味長。拙語仍兼新果寄。慇懃此日勸君嘗。</text>
<title>拈烟字。示龍湖諸舅求和。</title>,<text>龍洲十里帶蒼烟。萬象爭姸四月天。杖舃閒隨庭鶴步。琴書共伴渚鷗眠。涪江白髮猶勝昔。老圃黃花豈讓前。悵望雲山遙隔水。聊將此意入詩篇。</text>
<title>祇奉肇慶廟神輦。詣津頭祇送。仍唫成一律。庸寓感慕。</title>,<text>義起千秋廟貌張。於休邦慶益無疆。尊先禮擧追三古。報本誠深曠百王。耀日旌旗南土遠。喧天鼓角大江長。津頭俯伏宸思切。臣庶爭傳聖孝彰。</text>
<title>久閟膏澤。雲霓之望方切。何幸一雨三日。慰滿田野。嘻其庶幾。伊誰之力。苟非宸誠所格。天心所眷。則豈有是哉。余不任慶賀。謹賦一律志喜。</title>,<text>朝來好雨下層城。莽莽遙林淑氣生。潤物方知由造化。斂功還覺自淸明。直將一念回天力。大慰三農望霈情。匝域蒼生歌聖德。從看四海樂昇平。</text>
<title>松</title>,<text>綠皮皺剝玉嶙峋。高節分明似古人。滿壑風聲飜巨浪。參天黛色入長春。笙簧自奏添靈籟。琥珀初凝遠俗塵。復有團團山月照。與君淸質最相親。</text>
<title>竹</title>,<text>移得淇園百尺長。飽經霜雪性逾剛。新添夜雨琴書靜。更入微風枕簟凉。解籜時聞聲近檻。放梢初看影依墻。淸姿不欲同羣卉。故傍寒梅閤裏香。</text>
<title>雨後 辛卯</title>,<text>暮雨和雲冉冉收。芙蓉帳暖不知秋。篆爐金鴨渾香氣。數本黃花映小樓。更疊雲晴紫閣夕嵐收。鴻鴈迢迢欲暮秋。繡帕牙籤繽點檢。褰簾終日在書樓。</text>
<title>資政殿有感</title>,<text>聖祖當年此殿臨。禹勤湯敬戒淵深。煌煌燕翼嘉謨在。肅拱華扁小子欽。</text>
<title>覽夢窩遺稿 幷小序</title>,<text>夢窩。金忠獻昌集號也。當辛丑建儲時。措國勢於磐泰之安。卒身殲而無悔焉。姱節偉績。與日星爭光。今見其文集。如見若人。玆書一絶于卷首。庸寓曠世之感云爾。家傳舊學是貞忠。宗社扶來不有功。一死鴻毛如樂赴。當時四老卽同躬。</text>
<title>璿璣玉衡</title>,<text>齊七重華世。璿璣造化情。轉環無暫息。天度可參衡。</text>
<title>松屛</title>,<text>嫋嫋其松殖殖庭。橫遮門逕布蒼屛。細吹晩籟泠然爽。更傲嚴霜獨也靑。</text>
<title>鐘閣</title>,<text>通衢高閣鎭王城。萬斛洪鐘曉夜鳴。動息吾民聲以準。夜聲能定曉聲行。</text>
<title>迎恩門</title>,<text>吾東再造卽皇恩。天勑躬迎必此門。悵望西京爲茂草。靈光於魯感猶存。</text>
<title>重陽</title>,<text>堂堂日月又重陽。竹簟梧床坐夜凉。暮景層城聽鴈逈。淸詩高閣引杯長。人言醉葉山蒸赤。我愛繁英逕布黃。幾處登高佳節會。茱萸揷遍惱秋光。</text>
<title>巫</title>,<text>苦竹叢鈴忽迓神。丁寧禍福口中陳。避凶趨吉渠何得。邪說紛紛惑庶民。</text>
<title>北漢途中拈回字 壬辰</title>,<text>扈駕山城我馬回。逶迤細磴正崔嵬。浮天氣勢三峯石。拔地形勝二將臺。旗掣龍蛇雲影轉。風傳鼓角㵎聲來。徐行此日多閒事。不覺前林夕照堆。</text>
<title>柴丹峯走筆</title>,<text>肩輿遙自丹峯歸。行到重興已夕暉。參謁僧來知俗樣。旖旎旗去見塵飛。林間恠鳥啼難盡。溪外名花開不稀。緬憶先朝臨此地。某山某水正依俙。</text>
<title>過重興寺。次農巖韻。</title>,<text>細聞淸磬近禪丘。萬木深深天外浮。苔壁歸雲增雨氣。雉城斜照入泉流。幾人經卷山窓靜。老釋閒筇石逕投。忽憶農巖山水癖。佛龕趺坐幾曾留。</text>
<title>綱目訖講日。席上唫成一律。奉示賓僚。</title>,<text>一帙工夫十載侵。紫陽微旨箇中尋。細論奚但爲文學。默識還能溯古今。衮鉞元從麟史義。鑑衡仍飭燕閒心。賓僚何幸勤磋琢。溫故知新味更深。</text>
<title>燈夕拈家字</title>,<text>天時四月樹如霞。一夜燃燈幾萬家。深院迢迢明竹葉。高竿處處出蓮花。山河照耀夕如晝。歌鼓喧騰人似麻。始識太平多樂事。漏聲不覺五更過。</text>
<title>棊</title>,<text>銀簟紅簾午景遲。丁丁落子爛柯時。高樓留客花陰靜。萬事輸贏一局棊。</text>
<title>飛將軍歌</title>,<text>漢家飛將李北平。少小結髮而從戎。上林苑中格飛獸。黃間沒羽如逐豵。在昔韓彭堪比肩。恨不身遇隆準公。淸秋八月胡馬肥。烽火夜抵漁陽東。北平飛將縱兵來。勢如急雨鞭長風。單于帳中碧葡萄。谷蠡臂上烏號弓。睢盱縱恣不敢敵。一夜氈幕秋雲空。天子宰割關內地。第一虛當衛霍功。吁嗟乎北平飛將髮如霜。腰間古劒光熊熊。塞日荒荒照霜髮。起看長天天有虹。駕虹直征白雲鄕。明詔化工推星宮。下視埃壒昏蒙蒙。</text>
<title>國都八詠</title>,<text>雲臺著處矜繁華。萬樹柔楊萬樹花。輕罨游絲迎好雨。新裁浣錦綴明霞。糚成白袷皆詩伴。橫出靑帘是酒家。獨閉書帷何氏子。春坊朝日又宣麻。弼雲花柳遲遲帆影上高樓。薄暮菱歌何處舟。極望春風迷遠浦。須知吾道在滄洲。邨漁捲釣渾疑鷺。峒隱尋盟可伴鷗。無數汀花看不盡。滿江斜日照簾鉤。狎鷗泛舟王城北面隔仙岑。芳草如茵樹欲陰。境僻三淸遲白日。溪回千疊透靑林。市門埃壒飛何到。谷口琴樽坐更深。綠野平泉宜伯仲。遊人且莫武陵尋。三淸綠陰四月繁華最漢京。金吾放夜好占晴。紅竿歷日燈爲市。紫陌通宵火作城。擈地烟花相照耀。滿天星月不分明。終南高眺人如霧。幾處笙歌答泰平。紫閣觀燈大隱巖西太古東。緣溪一路盡明楓。故嫌霜露三秋薄。能作繁華二月紅。巾服炫看絺繡外。樓臺飛映畫圖中。歲寒別有幽期在。丞相祠前老柏叢。淸溪看楓曲塘渟滀一泓然。十里香生萬本蓮。拌露聯珠渾絳粉。抽絲結蔕抵靑錢。偏憐兒女開萍道。誰訪仙人泛葉船。怳似濂溪光霽夜。靜硏無極欲成編。盤池賞蓮洗劒亭前百道冰。懸崖倒壑雪霜凝。琉璃錯布三千界。鵬鶴飛冲九萬層。赤脚踏來消夏渴。玄陰鑿盡納周凌。聖人臨履存昭戒。到此吾心倍戰兢。洗劒冰瀑去去來來第五橋。十分明月上元宵。誰家簾幕開新酒。何處樓臺弄碧簫。可意雨從三夜霽。耽遊時好一春饒。昇平百歲伊誰賜。童舞翁歌卽聖朝。通橋霽月</text>
<title>瀟湘八景 癸巳</title>,<text>叢篁小雨夜霏霏。響入黃陵寶瑟希。萬里淸湘流不盡。客舟寒夢轉依微。瀟湘夜雨洞庭湖水碧如天。秋月中浮滉漾然。好倚岳陽樓上望。朗唫詩過問飛仙。洞庭秋月粼粼春水蘸江扉。山日曛黃半落暉。橫抹細籠迷遠近。隔林漁子捲絲歸。漁村落照雨餘山色染如藍。拌靄調霞映水南。浦肆酒闌人影散。濛濛空翠更䰐鬖。山市晴嵐諸天遙指最高岑。數點浦烟鎖梵林。石逕歸僧何處向。斜陽飛錫趁鐘音。烟寺暮鐘楚檣吳帆盡烟波。去去來來港口多。極望長洲秋一色。蘆花深處有漁家。遠浦歸帆十里平沙鴈陣橫。一時飛下九秋聲。更看隻影南來遠。知是傳書報子卿。平沙落鴈江雲漠漠雪華凝。千尺闌干萬木冰。薄暮放舟何郡客。獨將蓑笠不收罾。江天暮雪</text>
<title>酈生行</title>,<text>泗上亭長竹皮冠。岸頂見人人不恠。平生不重諸侯客。踞床乃接蕭曹輩。騎士長跪亭長前。曰有酈生造門請。食其其名酈其姓。有舌三寸千人競。亭長聞之一大笑。試使來汝鯫生見。大布之衣支骨稜。意氣軒昂雙眄轉。有眼不識亭長尊。擧袖高揖胡爲乎。座上觀者皆竊罵。亭長獨知其奇儒。一語風雲合。肝膽兩相照。不有下士誠。那能爲高廟。酈生非英雄。英雄眞是隆準公。</text>
<title>采蘋詞</title>,<text>倉庚啼。薄言遵彼芳洲。芳洲在何處。笑指春城之南丘。環珮相將城南路。柔桑嫩蒲開豓陽。豓陽天氣三月好。女伴皆誦葛覃章。采綠擷靑不盈筐。別有桃華紅可憐。春冰未冸迨及歸。阿孃結縭繽三千。</text>
<title>書筵頒貢果。謹步文廟聖製橘詩。邀賓僚共和。甲午</title>,<text>集賢當日恩。播在後人口。團團萬顆香。瓊液更宜口。</text>
<title>又與賓僚聯句 賓客徐命膺，春坊李鎭衡，李崇祜，缺，吳載紹</title>,<text>厥包遙自漢挐鄕。金帕封來一色黃。睿製。 禹服皆歸滄海貢。漢廷常旅洞庭香。臣命膺。 傾葵俗引天邊棹。執壤筐登域外霜。臣鎭衡。 鹵學慚非賢殿士。离詞允協顯陵章。臣崇祜。 爭看異渥堆香雪。媿荷隆褒及辢薑。缺。 宮膳如今登寶果。仙方終古數瓊漿。臣載紹。 香頒璧水周髦造。味薦茅宮舜思長。睿製。 是日蓬雲騰靄靄。來時蒹露變蒼蒼。臣命膺。 胄筵永夕陪文墨。黼座淸朝儼繡裳。臣鎭衡。 珠實團圓形象土。金光璀璨律符商。臣崇祜。 時方睿學勤三晝。天又仁心屬一陽。缺。 從此銅樓傳勝事。金盤共許侍臣嘗。臣載紹。</text>
<title>甘霈應祈一蘇焦枯喜唫</title>,<text>纔報心香出北宸。三農慰滿八埏均。至誠孚格元如許。須信蒼蒼不遠人。</text>
<title>梅辰雜詠 四首</title>,<text>月光低幔夜光闌。歲晏寒花一榻寬。孤根獨帶先春色。大陸微陽愛護看。亭亭一樹臘中春。相對淸宵氣愈神。可但從花襟契托。應多林下玉如人。半天星斗光相爛。扶疎一樹玉瓓珊。幽人此際多怊悵。瓊樓元自不勝寒。寒英疎蘂月光侵。斗覺淸香近我襟。銅龍近日多閒夜。留與梅兄共醉唫。</text>
<title>送宮官鄭民始遊香山</title>,<text>樽酒高堂到夕暉。送君懷思轉依依。香山霽色明千里。領略風光滿袖歸。</text>
<title>會祥殿端午帖</title>,<text>遲遲瑞日漏初疎。禁苑槐花雨欲舒。昭儉聖心追大練。承乾至化配關雎。</text>
<title>聖候平復志喜 三首</title>,<text>默禱微誠切。焦遑半日強。幸蒙神佑速。益驗寶籌長。喜溢臣民色。祥浮殿閣光。洪休從此始。康爵頌齊岡。周縢啓籥日。壽曜繞中宸。珍劑神功大。邦休茀祿新。海籌添幾屋。靈樹葆千春。賀意登歌頌。歡聲匝四垠。天和不遠復。朝野忭歡均。盛禮寧過日。陰扶若有神。笙鏞諧鳥獸。蹈舞遍簪紳。四拜丹階下。呼嵩祝聖人。</text>
<title>夜坐無聊。唫示或人。</title>,<text>定寢龍樓訖。歸自靑宮畔。秋天一何高。的歷明河漢。褰衣步中堂。白露如珠爛。滔滔世之人。此時夢未半。朝營暮則歇。栩栩莊蝶亂。麟楦卽龜鑑。其奈長夜漫。</text>
<title>會祥殿春帖 乙未</title>,<text>曉日千門綵勝懸。紅梅初放玉欄前。齊宮警寢瑤簪脫。唐殿觀蠶寶箔宣。髹盤荇菜傳嘉瑞。寶酌椒花祝永年。聞道徽音遍八域。家家含哺樂堯天。</text>
<title>唫示或人</title>,<text>山光凝碧夕嵐浮。盡日逍遙有小樓。蹉跎時事三緘口。荏苒年華一轉頭。棊子簷鐘同落落。疎雲淡雨兩悠悠。睡醒何事耽唫詠。詩就還他午夢幽。</text>
<title>豐西行</title>,<text>野月蒼茫迷古渡。汀樹欲曙人如霧。拓落風塵皆好漢。萬事只可一醉舞。驪山往役急如火。五百男兒豐西發。豐西老嫗強解事。能使亭長其興勃。若令始皇在。亭長不敢逃。築城起殿大䂓模。黃河之深泰山高。當時除却焚書事。蔽一言爲萬世豪。</text>
<title>有人自楓嶽歸。以關東圖屛示余。書其屛以還。八首</title>,<text>江南小雨夕嵐晴。鏡水如綾極望平。十里海棠春欲晩。半天飛過白鷗聲。鏡浦臺帖鷲峯門對浙江潮。直欲橫流泛石橋。夜靜月明僧入定。諸天柏樹影搖搖。洛山寺帖層溟盡處最高臺。吳楚東南几案開。巨浸漫天天四蓋。風流太史可停杯。萬景臺帖環亭松柏太蒼蒼。皮甲嶙峋歲月長。浩蕩滄溟流不盡。帆檣無數帶斜陽。越松亭帖巨石含靈碧海連。尋常仙客住蘭船。丹書古壁知何世。回笑麻姑綠鬢年。三日浦帖高高亭子入蒼空。削立蓮花大匯中。箇箇六稜森似束。誰知造化自鴻濛。叢石亭帖雕石鐫崖寄一樓。樓邊滄海海邊鷗。竹西太守誰家子。滿載紅糚卜夜遊。竹西樓帖元氣蒼茫放海溟。誰人辦此望洋亭。恰如縱目宣尼宅。宗廟宮墻歷歷經。望洋亭帖</text>
<title>高陽衙軒。恭和先朝御詩。戊戌</title>,<text>蕞爾高陽縣。猶堪夜駐軍。漫山皆赤子。布野是黃雲。日耀旌旗動。風隨鼓角聞。璇題如昨日。一讀涕紛紛。</text>
<title>敬題昭寧園齋舍</title>,<text>蒼蒼松柏老。六十一年哀。戊戌先王敎。曾孫再拜廻。</text>
<title>親臨洗馬臺。犒饋有作。</title>,<text>洗馬臺名古。秋雲警蹕淸。列朝行大閱。今日亦勞兵。起舞三軍喜。爭瞻萬姓情。諸卿知此意。陰雨戒昇平。</text>
<title>同德會</title>,<text>閶闔排雲夕。咸池擎日秋。百年長是會。同德又同休。</text>
<title>贐提學金鍾秀出按關西</title>,<text>送卿懷緖正難裁。板輿知應穩往廻。遠色廉財存素戒。江山雖好惜深盃。</text>
<title>贐宰臣李鎭衡出守沁都 己亥</title>,<text>南谷山人亦世情。沁州出按耀旗旌。佳兒繞膝烏紗喜。老婦開顔紫誥榮。莫道功名由我力。從知天日照君誠。莽蒼少別猶關念。歸趁桃花滿洛城。</text>
<title>皇壇齋夜。宿摛文院。召見閣臣有作。</title>,<text>文章餘事揀材賢。每許都兪侍法筵。牙軸縱橫書載道。冰銜端潔吏如仙。龍圖美制還依舊。鳳閣新榮豈讓前。最喜官居天上近。禁林深處管風烟。</text>
<title>贐原任提學李徽之出按關西</title>,<text>喬木白江宅。文衡冢宰孫。出爲關西伯。休忘二字言。</text>
<title>示纂輯諸臣 幷小序○辛丑</title>,<text>歲辛丑八月。先大王實錄告訖。寶鑑將成。恭惟列聖朝盛德大業。備載於名山之藏。而人莫得以窺焉。惟寶鑑。是傳是信。而列朝寶鑑。間多闕遺。先大王有志編輯。而猶未之遑也。予小子迺因斯會。命選詞臣。就春秋館。抽金匱之祕。作一統之書。我家四百年治法征謨。庶幾盡在此。此書與先大王寶鑑。偕成於今日。夫豈偶然也哉。予念諸臣之夙夜佔畢。良亦勤矣。特遣史官。宣醞而勞之。仍以五言近體。識予意。示纂輯諸臣。列朝盛德事。巍煥可能忘。縱有名山祕。惟憑寶鑑詳。諸臣摸日月。小子寓羹牆。一統書成後。治謨萬世長。</text>
<title>到逍遙亭。觀瀑聽琴。次壁上韻。</title>,<text>林端飛沫濺鳴琴。空翠濛濛小閣深。偶與諸君同此席。道是無心却有心。</text>
<title>南殿臘享日。恭和寧考御詩。幷小序</title>,<text>昔在我寧考乙酉寒食日。享于南殿。小子陪參行亞獻。今於十有七年之後。躬薦臘享。前夕齋居。不任感慕之誠。恭和壁上御製詩韻。時小子踐阼之五載辛丑也。十年前事怳如新。南殿伸誠又此辰。小子敢言能繼述。先王八耋享猶親。</text>
<title>梅閣設煖爐會。拈梅字。各賦七絶一首。約以花發後更集。</title>,<text>輕裘緩帶閣中廻。左右交橫擁百梅。好是氤氳元氣會。此樽留待十分開。</text>
<title>梅已開矣。依初令。邀二三子。復會花下。吏議亦與焉。</title>,<text>半開會又滿開會。小閤深深護別春。香入樽中仍托味。明生暗裏却疑晨。賸能欺臘參差發。誰復排枝點綴均。直到黃昏看正好。新詩成喜更添人。</text>
<title>上元夜。與禁直諸臣有唫。壬寅</title>,<text>士女傾城樂此宵。通衢如海又晴霄。高樓月色知先得。分與諸君踏遍橋。</text>
<title>求見保晩齋稿。唫寄一律。</title>,<text>雨過簾幕午風徐。閒閱恬溪十軸書。悟解多從三易邃。典刑猶見四佳餘。陰陽綜錯心頗契。雲水流行質本虛。保晩堂中求草早。文園當日較何如。</text>
<title>贐直提學徐有防出守松京</title>,<text>西京百里遠無何。可是明朝度橐駝。此席不須逢別語。逢時應較別時多。</text>
<title>贐端揆李福源充上价赴瀋陽 幷小序○癸卯</title>,<text>皇帝將以今八月。東游至瀋陽。我國例遣使迎候。乃以端揆充上价。輔相予所倚而朝夕也。卿且善病。予豈欲重勞之。顧以今之專對。非卿莫可也。噫。涒灘以來。凡我上下。孰不忍痛包羞。而彼待我厚。我豈必愆于禮乎。故其所賷方物。予旣臨殿閱視。且令卿親行。事毋曰夫旣或治之。不惟勢之所使然耳。禮則然。雖然。皇壇在彼。匪風下泉之思。寧忍一日忘于中也。以詩贐之。愾念之懷。自有形于言表者。須祕之勿宣也。玉帛尋常入薊幽。棲棲六月又征輈。袁熊戰處離宮壯。遼鶴飛來故郭愁。雅度須敎徵禮義。雄詞應遣洗啁啾。中原人士如相問。鴨水依然萬折流。</text>
<title>贐原任直提學沈念祖出按海西</title>,<text>離絃初動閣中琴。別意將杯較淺深。宣化本無難化俗。近臣應自識予心。</text>
<title>燕射日。唫眎諸臣。</title>,<text>禁林晴景靜無風。貍首初筵酒在豐。矍圃𥳑徒司射進。澤宮燕禮大夫同。右文今日非科力。觀德由來貴反躬。軒樂和鳴銷臘白。九旗齊擧破心紅。儀容可見周旋地。情志須敎上下通。此會從遊凡百位。在家爲孝在朝忠。</text>
<title>贐原任直閣金載瓚出宰安岳</title>,<text>太守行裝學士榮。北堂甘旨供專城。知君傲骨非凡吏。淸白傳家不墜聲。</text>
<title>玉流川看花。又用壁上花字韻。</title>,<text>待人留發十分花。曲曲流泉繞紫霞。此閣年年圓一榻。花添人影較前多。</text>
<title>贐原任直閣徐鼎修出按關東 三首</title>,<text>民愁較得別愁深。旌節遙驅雉嶽陰。從今嶺海如身到。儘把吾心託乃心。我志徒勤事轉茫。問君何術集流亡。想來蔀屋炊煙少。別席那堪屢擧觴。金剛名勝擅吾東。萬朶芙蓉攢碧空。秖願明年秋事好。遣君盡意看丹楓。</text>
<title>將行臘日大享。齋宿于望廟樓。是夜拈禋字韻。賦眎在筵諸臣。仍許步此。</title>,<text>於乎我何述。皇祖每躬禋。廟貌攸瞻地。樓名寓慕新。塘流餘溥澤。樹蔭又長春。敢道寒威重。微誠是日伸。</text>
<title>臘享日齋居。與筵臣聯句。弘文提學徐有隣，摠管洪良浩，金尙集，閣臣徐有防，鄭志儉，金憙，李崑秀，尹行恁，承旨朴祐源，沈豐之，李時秀</title>,<text>夙戒龍旂大糦承。御製。 宸誠不憚沍寒凝。天時夏蜡方廻節。臣有隣。 王政周凌已納冰。慕切羹墻躬歲禴。臣良浩。 禮殷鐘磬薦冬烝。黃流氣與心香注。臣尙集。 朱瑟歌將駿烈登。此日肇禋光祖考。臣有防。 自天純嘏錫孫曾。享期未到誠先篤。臣志儉。 齋夜方闌念愈兢。萬籟收聲更漏下。臣祐源。 千官整珮月星澄。玄端穆穆愀如見。臣豐之。 茀祿洋洋降不勝。壁揭璇題思益永。臣憙。 筵賡寶什寵徒膺。邇班倍覺今宵幸。臣時秀。 盛禮長期每歲仍。天爲降監寒自退。臣崑秀。 人爭歌頌日方昇。元春更擬祈年夙。臣行恁。 三白先占大有徵。御製。</text>
<title>贐直提學鄭志儉出守沁都</title>,<text>從容坐鎭海門雄。祕府淸嚴內外同。離筵莫說長江限。來往應須一帆風。</text>
<title>贐原任直提學鄭民始出按關西 二首○甲辰</title>,<text>明朝送子按西關。可耐今行隔歲還。我獨知君憂涉世。人應說此在偸閒。三春富貴鶯花節。一域樓臺几案間。別後依然省識處。移看點點畫中山。芳草長堤碧似羅。與君初別奈如何。逢人莫說江山好。聞道西氓疾苦多。</text>
<title>健元陵齋室。恭和寧考御詩。幷小序</title>,<text>昔在甲申春。修改健元陵丁字閣也。我寧考寔躬臨焉。有御製詩一章。揭于齋壁。今又有事于陵石。而小子親董之。役旣竣。敬步前韻。續揭其下。庸識感慕之懷。時予踐阼之八年甲辰二月下澣也。仙陵有事感宸什。萬世洪基此地先。鳳翥龍蟠皆拱揖。山長葱鬱水長漣。</text>
<title>中元齋宿本閣。唫眎諸閣僚。二首</title>,<text>秋色綾廬撼被靑。一年明月到中庭。詞臣在座齋心肅。不妨賡歌更入聽。內閣門連瑣闥靑。鶴能慣識舞迎庭。年年殿享中秋夜。頻戒時官刻漏聽。</text>
<title>將謁永陵。路過高陽。再題。</title>,<text>月色燈光百里通。曉天風颭萬旗紅。高陽父老多相識。十載三過此郡中。</text>
<title>路過坡州口占</title>,<text>滿野黃雲輦路淸。吾民秋事十分成。千軍再駐坡山夜。慣聽高樓畫角聲。</text>
<title>德水川駐蹕。與大臣，閣臣，承旨聯句。畿伯以導駕來迎。亦與焉。判府事徐命善，提學金鍾秀，吳載純，檢校直提學徐浩修，直提學鄭志儉，檢校直提學徐有防，直提學朴祐源，原任直閣缺，金載瓚，檢校直閣徐龍輔，缺，檢校待敎李崑秀，尹行恁，承旨宋載經，李時秀，趙興鎭，權𧟓，京畿監司沈頤之</title>,<text>駐馬黔巖路。御製。 恭瞻御製碑。天淸溪水活。臣命善。 霜早岸容奇。萬幕平郊迥。臣有防。 千箱瑞穀垂。祥光盈禹甸。缺。 喜色上堯眉。繡旆輕塵動。缺。 仙韶霽日遲。見羹伸聖孝。臣行恁。 宣飯軫羣飢。幸値風雲會。臣鍾秀。 均沾雨露私。竹苞松茂詠。臣龍輔。 蘭秀菊芳時。晉接交簪珮。臣志儉。 從容似殿墀。今年增聖慕。臣崑秀。 此地啓洪基。謠頌播倪耄。臣祐源。 輝光載路歧。遲遲仙蹕發。臣載經。 肅肅羽旄儀。獲侍停鑾席。臣頤之。 同拚賜醞巵。昭回宸翰揭。臣載純。 蠲貸渥恩推。夏豫元徽度。臣浩修。 虞賡愧鹵辭。貢誠筐或獻。臣𧟓。 詢瘼仗頻移。大有秋呈瑞。臣時秀。 中元月滿規。寵光前席遍。臣興鎭。 佳氣近城知。盛事堪誇後。臣載瓚。 聯成五字詩。御製。</text>
<title>眞殿行朔朝展謁。召見四大臣，三將臣，四節度及達城家子孫。唫眎一絶。仍令賡此。</title>,<text>殿門朝闢愴懷新。月日依然舊甲辰。零落雲仍今幸在。典刑應似古忠臣。</text>
<title>鶴城君楡賜几杖日。唫眎。二首</title>,<text>百年纔少九年人。皓髮丹顔畫裏身。每見鶴城增感露。爲頒鳩杖好添春。禮宜尊齒生符甲。慕切攀髥歲在辰。更願年年花樹會。諸宗相與叙天倫。酌送宮醪壽域春。更敎仙樂宴簪紳。龍飛舊甲黃花節。鶴立崇班白髮臣。遺老如今凡幾在。是恩從古不多人。高年非貴生年貴。餘慕羹墻此少伸。</text>
<title>李判樞徽之。以耆社大臣。將赴燕。參千叟宴。詩以贈之。</title>,<text>老矣卿非出塞時。關河暮雪動離思。一條銜篆三淸壁。千叟筵參四海巵。翰墨須敎天下聞。顔眉從遣畫中移。好音誰付行人去。世遠西周柞棫詩。</text>
<title>雪夜召對玉堂官聯句 承旨洪仁浩，李兢淵，玉堂李鼎運，尹序東，閣臣李崑秀</title>,<text>簾頭瑞雪集縱橫。均著高低大地平。御製。 積得空濛渾是氣。飛來疎密不聞聲。臣仁浩。 瑤墀凍合千條硬。玉宇光添五夜明。臣崑秀。 管裏葭灰隨暖律。閤中梅影較寒英。臣兢淵。 近臣踏玉初登陛。遠樹搖花欲滿城。臣鼎運。 三白徵豐行月令。一陽來復叶宸情。臣序東。 詠詩誰任韓公重。攀什恭知舜殿賡。臣崑秀。 在地雷鳴開泰運。自天香濕荷新榮。臣鼎運。 關心蔀屋將垂綍。寓慕羹墻仰展誠。臣仁浩。 授𥳑梁園眞卽事。不妨蓮燭坐深更。御製。</text>
<title>拜園禮成。以步輿。周諗局內岡麓。登拜峯山。定補土役所。至主峯。唫眎陪從諸臣。仍許步此。乙巳。</title>,<text>水環山拱路逶迤。半日審回萬歲基。園樹晴陰頻駐馬。鑾旂還發故遲遲。</text>
<title>贐原任直閣金載瓚出宰成川 二首</title>,<text>分淸方可近烟霞。峽裏官居淨似家。紅藥靑綾多宿債。好敎留看一年花。翩翩五馬出西頻。一府三年兩閣臣。笏外樓臺饒爽塏。風流儻不妨治民。</text>
<title>雨後。看瀑玉流川有唫。</title>,<text>積雨初收晩日姸。坐來高閣聽新泉。泉聲渾與心俱淨。耐許纖塵到此筵。</text>
<title>丹楓亭。臨試武臣講。仍行京外殿最開拆。與登筵諸臣。至玉流川。看瀑。</title>,<text>百道淸泉出。蒸雲不敢飛。偶然成小集。分與晩凉歸。</text>
<title>賜判中樞徐命善</title>,<text>黃閣勳名白髮臣。六旬花甲菊同辰。卿雖老矣安危在。飮食起居須自珍。</text>
<title>東二樓聯句 提學吳載純，檢校直提學鄭民始，直提學朴祐源，檢校直閣徐鼎修，原任直閣金載瓚，徐龍輔，檢校直閣缺，檢校待敎尹行恁，弘文提學徐有隣</title>,<text>齋宵肅穆月盈盈。御製。 東二樓中小集成。鶴唳松壇頻警露。缺。 蛩吟竹砌又占晴。意眞禮𥳑同三代。臣民始。 誠篤心專到五更。瓊斝淺斟花泛影。臣龍輔。 銅壺數問漏傳聲。天開壁府瞻昭漢。臣鼎修。 星聚奎躔耀紫淸。宸慕堯墻廻舊節。臣祐源。 邦休周邸聳輿情。身隨枚朔承恩詔。臣載純。 才愧臯夔忝和賡。秋晩黃花蘆鴈過。臣有隣。 班登玉笋葉鳧輕。搖紅畫燭分薇省。臣載瓚。 瀉碧明河繞禁城。年年此夜仍嘉會。臣行恁。 好與諸君樂太平。御製。</text>
<title>錦城都尉周甲。送食物衣資。仍以一詩奉眎。</title>,<text>春色沁園白髮明。先朝都尉最賢英。逢卿花甲添新感。更願鳩筇學錦平。</text>
<title>內閣聯句 幷小序○丙午</title>,<text>是日。御摛文院。親試抄啓文臣。仍設三製于院門外。夜與閣臣聯句。徐判府事兩文任兩副學。亦與焉。二提學直閣新叨閣銜。下句及之。在筵諸臣。判府事徐命善，提學趙璥，原任直提學徐浩修，直提學朴祐源，原任直閣李秉模，徐鼎修，直閣鄭大容，待敎李崑秀，檢校待敎尹行恁，弘文提學徐有隣，藝文提學李命植，原任副提學沈豐之，趙尙鎭。宮樽咫尺永今宵。御製。 春意方闌萬品昭。化溢菁莪來吉士。臣命善。 歡騰徵角賦新招。身依日月恩光遍。臣璥。 地近蓬萊瑞色饒。玉輦廻時初整笏。臣浩修。 璇題頒處聳環橋。花知好雨紅抽萼。臣崑秀。 柳擺輕寒綠漲條。法醞周沾移院燭。臣鼎修。 賡歌齊獻替衢謠。門開六六和風轉。臣行恁。 節屆三三淑氣調。銀漏丁東稀報箭。臣祐源。 奎躔辰北迥聯瑤。弛張有道逢佳會。臣秉模。 陶鑄無私荷聖朝。官忝條冰如履薄。臣大容。 手擎雲漢似登霄。曰生大德符羲易。臣命植。 咸戴羣情祝帝堯。翰墨才疎慙授𥳑。臣有隣。 笙鏞治洽怳聞箾。寵陪宣室叨虛席。臣豐之。 餉出天廚邁貺弨。盛事閣中誰解撰。臣尙鎭。 嘉賓添爾兩仙僚。御製。</text>
<title>贐原任直提學鄭民始出按關北</title>,<text>知君輕遠別。圖報以忘身。盤錯纔西節。風謠又北輪。山川應識面。夷獠儻歸仁。九陛勤宵旰。須先問樂民。</text>
<title>回榜人知樞姜杭。以先朝二年丙午文科。是日具花帽公服。來謝。賜米帛。引對便殿。詩以寵之。謹遵肅祖丙申盛事也。</title>,<text>齒爵巍然世所希。二尊今日摠卿歸。白首簪花存盛事。重回龍榜古來稀。</text>
<title>淸漪亭賞花日。唫示在筵諸臣。</title>,<text>彈琴花底石。携釣水中亭。雅會仍探勝。雲端畫鵠聽。</text>
<title>贐提學趙璥出按關西</title>,<text>刺史榮兼內閣尊。箕城四月擁旌旛。淸白由來知素操。可能棠頌播西藩。</text>
<title>祈稔閣。奉和先朝御製詩韻。丁未</title>,<text>三度先王觀刈年。祈豐數畝卽堂前。秋晴是日黃雲熟。肯穫微誠更愀然。</text>
<title>駕次高陽郡。試儒武。郡有射亭。與隨駕文武近臣射鵠。此乃述先朝盛蹟之一端。不可無識。後唫此。是日。予射小鵠五中。本道觀察使徐有防四中。兵曹判書李𡊠一中。別雲劒徐有隣二中。李文源，朴祐源一中。訓鍊大將李敬懋揚。禁衛大將徐有大三中。直提學李秉模，檢校直閣徐鼎修揚。待敎尹行恁二中。都承旨沈豐之揚。左承旨李時秀一中。別軍職李得濟揚。李漢豐一中。李潤彬三中。李儒敬二中。柳孝源三中。韓光濟一中。朴基豐三中。李晳二中。吳毅常，金爔，徐英輔三中。鄭學畊。任聖說二中。承傳宣傳官金益彬二中。梁埉一中。李身敬，李光益二中。李馨秀一中。差使員廣州府尹李泰永四中。水原府使尹行元，楊州牧使洪義榮揚。坡州牧使洪仁默一中。長湍府使李觀賢，高陽郡守李素揚。諸臣射已。行完射禮。亦故事也。予又射五中。方伯三中。以鵠留藏郡舍。亦遵藏帿六一閣之聖意也。</title>,<text>穩旋郊駕路。臨蹕郡齋東。樽漾蟻浮綠。帿懸鵠中紅。千家烟火氣。列壘鼓笳風。一豫寧爲度。今年幸遇豐。</text>
<title>是日。卽明陵誕辰也。祇謁本陵。歷拜昭寧園。還駐高陽郡舍。唫示四韻。於大臣閣臣。文苑諸臣命和。</title>,<text>祇拜仙陵又拜園。淸秋佳節是中元。龍盤地護鶯峰大。象設天成古嶺尊。明月一年多此夜。黃雲四野已前村。行宮試士同文武。兩邑先推慰悅恩。</text>
<title>贐提學李性源出按關北</title>,<text>卿獨賢勞未敢言。關河千里送征轅。保釐任大纔西節。鎖鑰才難又北門。將去鳳毛知世美。行隨奎彩覺班尊。不須久作瓊樓夢。蹔借咸民爲布恩。</text>
<title>贐原任提學兪彥鎬赴燕</title>,<text>西節纔歸又北槎。再勞原隰意如何。宮筵慣識詩三百。此去殊庭用得多。</text>
<title>敬次酒泉縣樓所奉肅廟朝御製詩韻 幷小序○戊申</title>,<text>酒泉。古縣也。今屬原州。有淸虛，憑虛二樓之勝。在昔沈廷輔之牧是州也。肅廟寵之以詩。間經回祿之災。先朝戊寅。守臣重建之。上聞之。手書原篇。繼以小識。命近臣往揭之。夫一樓成毁。若無所輕重。而宸章寶墨。前後焜耀。不獨樓之賴以顯。凡州之山川。亦將由樓而增重。則樓之爲是州輕重何如也。繼此葺修之役。可以知所勉夫。敬次詩韻。略叙其槩。俾揭于傍云爾。尙說黃封降酒泉。淸虛從此勝名全。樓容重與雲章煥。地氣還應壁宿連。百里桑麻渾不改。一春花鳥摠依前。瞻言咫尺分憂在。太守休爲醉後眠。</text>
<title>太液池。看花垂釣。</title>,<text>液池西畔萬重花。釀得氤氳元氣多。直到月昇方捲釣。近臣隨意醉紅霞。</text>
<title>是日。召見戊申揚武功臣子孫。賜酒饌。又以詩寵之。以記値舊甲感舊事之意。</title>,<text>折衝樽俎豈無人。破竹王師遂不旬。氣作山河諸義士。盟垂帶礪幾勳臣。堪悲板蕩魂爲厲。幸共昇平閣起麟。寧考之思恩及裔。卿曹努力答君親。</text>
<title>寄示湖南伯原任直閣徐龍輔。侈其行。仍拈行字。</title>,<text>千里觀風學士行。西飛鳧舃又南程。知君不啻家人熟。縻爾豈徒刺史榮。沃轡明朝湖上路。淸蟬數日禁中聲。離懷較淺民憂重。留餞黃封且細傾。</text>
<title>題晩葆亭 幷小序○己酉</title>,<text>是日。歷入錦城主第。對主人穩討移晷而還。以晩葆扁其亭。又賦七言四韻一篇以歸之。沁園亭子數椽垂。扶醉兒孫晩境怡。霜退古松留翠榦。春生脩竹長斑枝。燕居澹泊渾無累。鶴髮奔趨不有私。今世幾人能享福。如公厚德也相宜。</text>
<title>寄臥遊亭主人 幷小序</title>,<text>近聞挈往江墅。靜中獨樂之趣想津津。唫送一律。以叙阻戀。幾處空亭抱水環。見君今作主人還。漁舟帶雨隨潮晩。棊局當簾盡日閒。宜把賀湖差待老。却嫌潘鬢未全斑。臥遊不妨輸眞境。莫惜幽居入畫間。</text>
<title>贈前參判金頤柱 庚戌</title>,<text>寧考外孫風骨富。春色不改沁園舊。兩世朱輪暎門楣。梧桐對老蘭芝秀。穩度昇平六旬一。滾滾人間衆福湊。日周懸弧樂如何。按舞調歌踐籩豆。除是汾陽老令公。此世誰似君家茂。近聞鏡裏還勝昔。韶容燁燁紅不皺。擬敎良工貌上綃。替却南極老人宿。</text>
<title>皇帝八旬聖節進賀之行。拜表日。示副价檢校直提學徐浩修。</title>,<text>此路重穿薊柳烟。歸期可趁鴈賓前。人間五福君先數。有意行參萬壽筵。</text>
<title>進賀使昌城尉黃仁點赴燕日有詩</title>,<text>千秋嘉會醉冠裳。休說薊山去路長。盛事要君輸畫裏。揭來宮帖替延祥。</text>
<title>洗劒亭。恭和先朝御製韻。</title>,<text>詰戎餘意此臨亭。漢北天高畫角淸。可愛源泉深有力。泠然一道萬山聲。</text>
<title>拜表日。席上口唫。示上价光恩副尉金箕性。以贐其行。</title>,<text>萬里從玆始。弘橋卽鴨津。北槎尊上价。東國重儀賓。去日遼河雪。歸時沁苑春。男兒弧矢志。何必惜征輪。</text>
<title>餞筵。又寄一詩。</title>,<text>十月征軺賦載馳。雪花如席路逶迤。妙年都尉風儀峻。可使燕人一見之。</text>
<title>贐提學鄭民始出按湖南</title>,<text>欵欵離懷酒屢巡。送君明日出銅津。卽今盤錯須民部。從古旬宣仗近臣。裘帶爭瞻新刺史。起居無恙大夫人。樓名拱北良非偶。幾夜登樓望北宸。</text>
<title>登洗心臺賞花。口占。示諸臣和之。以茗熟爲令。辛亥</title>,<text>暇日芳春節。心臺洗俗喧。兩山眞一戶。千樹亦同園。豓豓天光靚。登登地勢尊。坐間多皓髮。來歲又今樽。工判七十五歲一。提學判敦寧守禦使各六十五歲。下句及之。</text>
<title>題左議政蔡濟恭樊巖詩文稿</title>,<text>傑氣驅來筆力勍。七分如對畫中卿。奔騰處有浪濤勢。慷慨時多燕趙聲。北極風雲昭晩契。滄江鷗鷺屬前盟。湖洲以後模楷在。更喜東山詠洛生。</text>
<title>謁思陵志感</title>,<text>龍旂拂拂曙光寒。靈雨新添十里灘。小子敢言當日事。天心曾卜萬年安。東峰曉月瞻燕院。杜宇春風感越壇。兩地仙鄕知不隔。更看楓柏露漙漙。</text>
<title>便殿。召見泮製被抄諸生。賜賞物有差。饋之酒。時穀雨霏微。春意藹然。以春雨瓊林讌綠袍。爲題。仍拈春字。與諸生及在筵者聯韻。在筵諸臣。檢校直閣李晩秀，徐榮輔，待敎徐有榘，承旨趙尙鎭，閔台爀，趙衍德，申耆，李百亨，史官洪樂游，徐有聞，趙台榮，鄭尙愚，令申在維，郡守朴知源，前縣監兪漢純，前敎官李潤衡，生員韓啓重，黃基天，李箕采，徐有望，進士李羲翼，申頤朝，安光宇，任希復，趙道宇，李翼，柳遠鳴，崔光泰，吳泰曾，安錫良，幼學李愚在，洪樂浚，朴宗山，呂龜永，金思玄，許明，李觀九，洪俊榮，李是鉀，李德敏，李志淵，閔景涑，朴宗履，申夔朝，金思靑，權中倫，李基任。○壬子</title>,<text>養來元氣一家春。樽酒論文又見眞。御製。 周代菁莪霑化溥。宋時奎壁啓休新。臣愚在。 融融禮樂昭明會。物物芳華澹蕩辰。臣榮輔。 需國元資多吉士。右文爭喜見吾身。臣樂浚。 璇霄寶墨頻題卷。槐市薰風幾拂巾。臣晩秀。 雋選靑錢新製妙。親裁玉尺舊䂓因。臣羲翼。 大庭咸造優前列。內府匪頒囿至仁。臣有聞。 制異臨軒詢大策。試同升學秀凡民。臣頤朝。 一般春意回調燭。千種文心入化勻。臣啓重。 德普庭衢天所覆。恩涵涓勺海無濱。臣有榘。 九重瑞色時方午。千一昌期命用申。臣衍德。 盛會可無斟散爵。珍羞先已割肥犉。臣耆。 粉餈美饌擎黃帕。鹽豉淸香壓綠蓴。臣基天。 受賜孰非恩浹髓。同和最是酒沾脣。臣光宇。 公言錫爵酬佳節。利用觀光廁衆賓。臣宗山。 一席周旋同樂豈。尺天寬假尙恭寅。臣箕采。 陽和政屬三春晩。榮寵還同八簋陳。臣尙鎭。 欲象深仁猶海水。又看嘉澤遍坤垠。臣錫良。 銅壺報刻稀銀箭。太液生波泳錦鱗。臣百亨。 濃帶韶光濡萬品。澹拖祥靄繞重宸。臣台爀。 發生摠得方春樂。運用皆因一氣神。臣希復。 杏苑華筵霑雨露。柏梁詩令聳衿紳。臣龜永。 旅升竊感偏承渥。誤對多蒙曲貸臣。臣思玄。 小器慙遲金躍冶。大酺欣忝玉連茵。臣明。 楂梨自愧嘗因遠。椒桂爭誇擣有辛。臣觀九。 顚暈渾忘立監史。懽呼弗妨闊畦畛。臣道宇。 勝筵獲覩稀今古。殊寵知優侍夕晨。臣樂游。 再醉黃封登殿陛。共攀珍果詫鄕隣。臣俊榮。 烟霏瑤草靑承佩。山近蓬壺碧聳嶙。臣台榮。 是日歡情歌盛渥。知時好雨浥輕塵。臣是鉀。 花甎步接羣英列。草野名承尺地詢。臣德敏。 聖世恩沾欣鼓舞。淸朝化贊囿紘夤。臣志淵。 身霑聖澤游斯泳。袖惹天香近更親。臣景涑。 飽德還慚周士貴。顧名敢擬漢臣純。臣漢純。 洪私曲念寧多又。微悃叨陪得少伸。臣翼。 良日燕敖隆渥遍。明時陶鑄太和均。臣遠鳴。 千年景運歡同囿。一日恩言藹出綸。臣宗履。 浩蕩天恩沾似雨。煕雍風敎厚如醇。臣潤衡。 抽黃薄技慚隆奬。浮白令章勉恪遵。臣光泰。 德意涵融盈斝醁。藻情綜錯出機紃。臣在維。 龍光昵覲榮何極。鳳藻恭拚誦幾巡。臣夔朝。 上下同歡風皞皞。弟兄聯武禮循循。臣思靑。 內池水暖游鱗躍。禁苑春廻白鶴馴。臣中倫。 日永虞庭儀鳥獸。時淸夏化曁魚蠙。臣有望。 添杯優渥承先勖。授𥳑非才媿聖掄。臣泰曾。 醉且無歸恩胥浹。興斯有渰氣交氤。臣知源。 春深禁籞連芳草。風送仙溝動細粼。臣基任。 賜宴惟均諸路士。頒書留作幾家珍。臣尙愚。 讀書方可爲時用。宰相皆從此會人。御製。</text>
<title>復登洗心臺。用昨春詩令。聞摠管李敏輔道上先有所作。仍步其韻。</title>,<text>花木三春晩。笙歌九陌喧。逶迤廻玉輦。跌宕訪瓊園。禮數宜從𥳑。懽娛却忘尊。會心東洛老。無恙又詩樽。</text>
<title>又拈姸字</title>,<text>萬紅千紫競娟姸。分與春光遍八埏。特地杯盤眞率會。滿城絲管豓陽天。前遊易識丹崖刻。淸暇又占畫鵠懸。是日官家添喜事。簪花人上曲江筵。</text>
<title>上林賞花釣魚聯句 幷小序</title>,<text>三月庚寅。欲修宋天章閣賞花釣魚故事。迺召閣臣及其子若弟。提學吳載純，檢校直提學徐浩修，原任直提學李秉模，朴祐源，原任直閣徐龍輔，尹行恁，檢校直閣徐榮輔，待敎徐有榘，載純子淵常，浩修子有本有樂有棐，秉模子魯益，魯豐，魯任，祐源子宗瑜，龍輔弟應輔，鳳輔，榮輔弟畊輔，提學鄭民始姪尙愚，原任直提學徐有防子俊輔，任輔，故直提學鄭志儉子東晏，原任待敎沈象奎弟應奎，新恩南公轍凡二十有七人。唯公轍。以予師文淸之子與焉。遂賞花于籠山亭。釣魚于水澤齋。旣而御春塘臺射帿。宣以酒饌。分韻聯句。以識其樂。閣臣。予所優禮也。故推及其子弟。以家人視之。惟玆之會。匪直曰以永今日。凡登斯筵者。咸懋乃德。與國同休。偕我元子。於斯燕敖。萬子孫無斁。其將自今伊始。又書此以介之。內苑歌魚藻。前池有鳳毛。御製。 渥隆侔化育。材薄媿賢豪。臣載純。 密邇恩偏沐。空疎報蔑毫。臣浩修。 職親而地比。海闊與天高。臣秉模。 靈沼潛鱗泳。薰庭瑞鳳翿。臣祐源。 獸帿齊晩樹。飛閣俯晴濤。臣龍輔。 倚馬才慙漢。觀魚樂勝濠。臣榮輔。 三抽堦上莢。一結海中桃。臣行恁。 虞殿歌元首。周庭籲俊髦。臣公轍。 龍樓騰頌祝。鑾掖盛逢遭。臣有榘。 法醞斟鴻化。和賡與燕遨。臣淵常。 其爭觀正直。旣醉戒呶號。臣尙愚。 偶爾中紅的。樂哉醉碧萄。臣畊輔。 帆開橫水鷁。花擁戴山鼇。臣有本。 日表瞻衣尺。天章拜衮褒。臣有樂。 瑤徽流玳拍。繡勒出仙槽。臣有棐。 涵泳均魚鼈。光華動羽旄。臣東晏。 便衣承曠遇。勻樂政豪嘈。臣應奎。 酒氣瓊流液。春芳雪泛膏。臣俊輔。 獻歌禽在樹。呈舞鶴鳴臯。臣任輔。 雅奏分花嶼。靑衿遞畫舠。臣魯益。 詩書愧業拙。酒食飽恩叨。臣魯豐。 特許游觀遍。皆忘步屧勞。臣魯任。 聖慈偏覆燾。癡騃亦甄陶。臣宗瑜。 細草承天仗。飛英近御醪。臣應輔。 流鶯分樹囀。鳴鵠入雲翺。臣鳳輔。 一席渾和氣。家人視爾曹。御製。</text>
<title>野次題萬丈峯</title>,<text>大龍抽正榦。千里勢蜿蜒。劒佩趨環闕。珪璋儼拱天。基宏於萬世。功博屢豐年。過路聞絃誦。剩敎一壑專。</text>
<title>道峯路次贈長洲。</title>,<text>萬丈峯前駐馬時。也誰巾服入然疑。地雖咫尺猶千里。更卜春風野外期。</text>
<title>謁光陵途中拈韻。眎隨駕大臣閣臣卿宰承史諸臣聯句。在筵諸臣。左議政蔡濟恭，判府事朴宗岳，檢校提學吳載純，檢校直提學徐有防，原任直提學李秉模，原任直閣徐鼎修，檢校直閣徐龍輔，尹行恁，徐榮輔，南公轍，檢校待敎金祖淳，承旨洪明浩，李得濟，李祖承，洪義榮，李文會，史官李海淸，金履載，徐有聞，林景鎭，摠管閔鍾顯，曹允大，李東郁，昌城尉黃仁點，弘文提學徐有隣，行司直金履素，李敏輔，左參贊金華鎭，判敦寧李灃，工曹判書鄭昌順，禮曹判書鄭好仁，刑曹判書沈頤之，戶曹判書趙鼎鎭，漢城判尹金文淳，吏曹參判李秉鼎，刑曹參判李在學，大司憲李鼎揆，行副司直沈煥之，朴天衡，吏曹參議徐邁修，前承旨林濟遠，李家煥，金孝建，李冕膺，兵曹參知兪漢謨，大司諫柳焵，校理金煕朝，持平金羲淳，副司果金達淳，開城留守丁範祖，廣州府尹沈晉賢，楊州牧使李敏采。</title>,<text>地勢尊嚴天共大。御製。 飛騰雲岳接雲鄕。松杉儼若千官侍。臣濟恭。 羊馬長爲百代昂。聖德神功書不盡。臣宗岳。 高山流水澤同長。護陵雲木恒留翠。臣昌順。 滿瓚馨芬敬酌黃。射虎安巖昭聖武。臣秉模。 盤龍吉宅說崇岡。衣冠月出遊仙寢。臣好仁。 襟帶川淸暎晩梁。梧岫寒雲今古白。臣仁點。 漢陵佳氣暮朝蒼。翠崖日靜瞻旄處。臣煥之。 紅樹霜酣駐輦傍。水拖秋容菱鑑淨。臣秉鼎。 山因天設錦屛張。周家百世基緜遠。臣邁修。 堯燭三元道煒煌。禮樂洪䂓斟損益。臣範祖。 顯承宸孝藹烝嘗。仙林露重鑾旂戾。臣漢謨。 御路塵淸駟驖彭。千姓歡欣臨羽衛。臣天衡。 萬峯廻合拱飛翔。山靈永護佳城閟。臣有防。 聖澤尙流至治香。寶籙緜昌基積世。臣頤之。 洪功煕洽仰巡方。周原瓜瓞餘庥永。臣文淳。 夏業苞桑聖緖昌。匝野歡情瞻羽葆。臣灃。 夙齋宸慕薦圭璋。香烟靄靄方容與。臣龍輔。 朝旭曈曈且未央。石嶺紅雲浮彩仗。臣允大。 珠丘瑞靄擁玄堂。髫黃載頌知遺澤。臣敏輔。 楓菊交輝屬序芳。霜露年深愀漢寢。臣華鎭。 麒麟苔老感堯墻。衿韋幸値凝鑾屆。臣鼎鎭。 士女欣瞻大旆颺。從古葱蘢稱鄠杜。臣鍾顯。 至今盤踞壯關防。千年象設誠慳祕。臣東郁。 九月龍旂選吉良。恩浹黎元無遠邇。臣鼎揆。 政先蠲薄有裁量。秋登野戶皆含哺。臣焵。 地近京城不宿糧。一路民情欣管籥。臣在學。 四郊秋事慶倉箱。滌場時節重陽後。臣濟遠。 經蹕山川卅載強。盛烈高岡天作對。臣家煥。 厚仁公姓世繁行。禮成三宿回鑾蹕。臣文會。 秋淨千營煥鳥章。老柏連雲知閱世。臣義榮。 餘禾棲畝認經霜。地因佳兆留祥靄。臣冕膺。 天爲令辰住晩凉。駐蹕仍知民所幸。臣孝建。 頒題更見士思皇。天門金榜分龍虎。臣祖承。 樂府雲韶舞鳳凰。翠輦昵陪奎壁彥。臣明浩。 錦衣齊簇羽林郞。雲麾大纛停畿甸。臣得濟。 天策中權匝禁廂。蹕路蠲徭符昔漢。臣敏采。 華封祝聖喜今唐。格誠天已滋甘露。臣晉賢。 飫德人如醉蜜糖。擁路笙簫隨鳳輦。臣煕朝。 飜雲旌旆耀龍驤。虞廷賡和多髦駿。臣羲淳。 周雅歡娛有鰋鱨。恩綍從天方競喜。臣達淳。 雲臺卜日亦云臧。朱絃疏越伸堯慕。臣有聞。 蒼籙潛周詠洛泱。林靄繞旌排錦繡。臣景鎭。 松聲迎駕奏笙簧。勞民綸綍敷天澤。臣海淸。 滿壑楓杉暎日光。古寺猶傳宸翰閟。臣履素。 新篇昭揭聖謨彰。民田舊穀蠲常賦。臣履載。 輦路嘉禾記上祥。供頓申嚴巡左輔。臣有隣。 旌旗信宿次維楊。校亭樹帿明紅的。臣鼎修。 行殿臨軒儼黼裳。萬物光華欣得得。臣行恁。 百靈先後護洋洋。歌騰禹野民情悅。臣榮輔。 帝眷周山國祚康。攀和雲章慙倚馬。臣公轍。 欣隨日馭欲飛韁。豫遊必度瞻遵古。臣祖淳。 謨烈昭垂協秉陽。瞻仰靈園餘慶篤。臣載純。 萬年洪業啓无疆。御製。</text>
<title>貞明貴主宅。設靖惠公延諡。詩以寵之。命內閣臣。賷示主人領敦寧。二首</title>,<text>傾都珂馬暎朝霞。喬木千章大主家。賢尉典型如可見。中堂華髮對黃花。尙憶先卿致仕時。箕疇五福摠兼之。天官是日宣嘉諡。依舊門闌百祿宜。</text>
<title>御春塘臺。試抄啓文臣製射。自集春門。召泮儒。設朝食堂。命題試取。拈東字韻。使在筵諸臣。聯句。每拈一韻。應韻而對。隨賦隨書。軸旣滿。予遂占一句以完之。命閣臣揭板于摛文院。在筵諸臣。檢校直提學徐有防，原任直提學李秉模，檢校直提學朴祐源，原任直閣徐龍輔，尹行恁，檢校直閣徐榮輔，南公轍，檢校待敎金祖淳，承旨金翰東，史官李海淸，弘文提學徐有隣，新舊選抄啓文臣曹允大，李翼晉，李錫夏，金煕朝，宋祥濂，李相璜，申潊，沈奎魯，徐有聞，尹寅基，沈能迪，金羲淳，安廷善，申星模，宋知濂，李羲甲，鄭魯榮，韓用鐸，嚴耆，金達淳，洪秀晩，尹行直，金煕華，李弘達，權倚，沈鎜，閔致載，直講金禧燮。</title>,<text>紅日曈曈上苑東。蓬萊仙闕接芹宮。臣相璜。 朝盈簪笏仙班整。露拂旌旗瑞液瀜。臣錫夏。 翬桷參差縈曉靄。鸞笙宛轉度微風。臣羲淳。 衣香日接瑤墀下。花氣霜含錦帳中。臣公轍。 暇日宸遊千仗簇。如天寶座五雲崇。臣翼晉。 黃花冉冉天容靚。丹扆深深御氣通。臣行恁。 仙樂欲成香細細。法醪初酌露濛濛。臣龍輔。 山光倒瀉三池碧。林色全逾二月紅。臣祖淳。 珮響鏘鏘登殿陛。爐烟裊裊繞簾櫳。臣煕朝。 虬壺日永銅籤轉。雉扇雲開寶幄窿。臣奎魯。 醉德皆知深似海。頌恩還復競呼嵩。臣倚。 弛張大道亭名德。游豫宏謨閣有豐。臣翰東。 聖代拔茅皆造化。明廷入彀摠豪雄。臣有聞。 才高白戰開文壘。道貫紅心契極翁。臣用鐸。 物物均霑恩雨露。人人同在大帲幪。臣鎜。 呈祥昭代聞鳴鳥。展步長楸愧逸騣。臣星模。 化洽天鳶來庶士。詩登苹鹿有歌童。臣煕華。 唐宮賜醞佳辰屆。周簋宣餐異渥洪。臣行直。 滿椀雕胡兼籹餌。登盤腒鱐雜葑菘。臣耆。 樓臺迥接深嚴地。文武同歸樂育功。臣祥濂。 矍圃揚巵慚備耦。柏梁授𥳑愧求蒙。臣羲甲。 雕蟲詩豈成叉手。穿鵠才難驗反躬。臣知濂。 文豹便蕃紆寵錫。山龍肅穆仰淵衷。臣魯榮。 頌騰岡阜祈千籙。歌和雲星抃百工。臣寅基。 位倂君師恩蕩蕩。敎兼儒武樂渢渢。臣廷善。 抽黃競詫毫揮玉。浮白堪嘲酒似酮。臣致載。 周序敎多時鼓篋。虞賡榮溢可傳筒。臣能迪。 知時度曲三淸鶴。得意排風數陣鴻。臣有隣。 五畤休祥來漢馬。二南歌頌賦周螽。臣有防。 仙墀日耀龍旂轉。禁樹霜淸鼉鼓韸。臣達淳。 御路無塵淸蹕緩。天顔有喜近臣同。臣海淸。 金塘水暖魚於牣。玉殿風微鳥不𪀚。臣允大。 濟濟靑衿同遠邇。洋洋玄澤及昆蟲。臣禧燮。 臺臨魯泮聞絃誦。節屆邠郊稔黍穜。臣秀晩。 一代文治開紫洞。千年茀祿自蒼穹。臣弘達。 烟霞蓬島淸秋晩。詩酒筍班聖渥融。臣潊。 東壁瑞輝搖彩筆。上林秋色試雕弓。臣榮輔。 千秋獻鑑當斯節。萬壽稱觥躋彼公。臣祐源。 歌以魚麗筵已秩。觀於燕射禮逾隆。臣秉模。 爾曹共醉昇平象。坐領池頭萬樹楓。御製。</text>
<title>贈朴判樞宗岳聖節，冬至，正朝陳賀及欽賜百幅福字方牋謝恩上行人之行。二首</title>,<text>乃叔乘槎問幾巡。煩卿又作上行人。淸名慣入燕中話。賢尉之家有大臣。所貴卿敦厚。文章肯釣譽。來時須點檢。莫帶不經書。</text>
<title>送檢校直內閣冬至副使徐龍輔之燕</title>,<text>妙歲乘軒儼老成。觀津家裏養高名。東槎定使華人重。歸橐應如去日輕。八九胷呑遼薊闊。三千里視戶庭行。今遊可作平生快。不必臨歧動別情。</text>
<title>檢校內閣待敎兼司憲府掌令金祖淳出疆日。詩以贈之。</title>,<text>五世六專對。忠勤人莫京。後繩趾厥美。今歲膺玆行。雪積曾餐苦。冰餘舊飮淸。往哉能覘國。毋負使華名。</text>
<title>內苑聯句 幷小序</title>,<text>是日御春臺。試文製武陣攷課。畫定等次。時冬候栗烈。雪花微飄。命應試武臣。持槍燔雉於前。蓋自列朝。每歲臘。必一行之。至今以爲常。昔則有鷹師供雉也。親射小的。掌革使閣臣，承史文臣之善射者及將臣陪射。仍宣饌。與之聯韻。以識其事。在筵諸臣。檢校提學吳載純，檢校直提學李秉模，原任直提學朴祐源，原任直閣徐鼎修，尹行恁，檢校直閣徐榮輔，南公轍，承旨金孝建，尹理相，李書九，李益運，史官徐有聞，李海淸，訓鍊大將徐有大，禁衛大將李漢豐，抄啓文，臣金羲淳，安廷善，崔璧，申星模，宋知濂，李羲甲，鄭魯榮，韓用鐸，嚴耆，洪秀晩，朴宗京，李弘達，閔致載。文武皆吾彀。君臣共一巵。御製。 雪輝生苑樹。寒意散宮墀。臣孝建。 旭日鑾輿出。天門鳳蹕遲。臣益運。 昵陪參耦進。欣覩四正宜。臣祐源。 劒珮華筵敞。池臺綵仗移。臣理相。 靡爭觀以德。有發獲如期。臣行恁。 神武傳家法。多能仰聖姿。臣公轍。 全籌推大衍。小的入圓規。臣秉模。 鵠舞鑾旂並。弦鳴畫鼓隨。臣鼎修。 心工元自詣。神造孰能窺。臣書九。 留一符天用。登三頌聖治。臣載純。 需雲承法讌。昭漢捧宸詞。臣有聞。 兕中添多馬。騶虞拊一夔。臣榮輔。 一堂寬禮數。三爵戒威儀。臣宗京。 授𥳑慙譾劣。賡歌樂皞煕。臣海淸。 德音歌樂矣。恩露醉蕭斯。臣璧。 翠釜仙廚送。黃包海果知。臣知濂。 奎垣傳彩筆。周衛簇朱旗。臣用鐸。 香煖金樽釅。風輕繡幕榰。臣耆。 樂哉三晝接。猗我萬年基。臣羲淳。 密邇瞻龍衮。光榮到鳳池。臣秀晩。 宏規兼經緯。大道並君師。臣致載。 討論追姚姒。淵源溯洛伊。臣魯榮。 天時方轉律。陽晷近賓羲。臣羲甲。 雨露羣英育。岡陵百祿綏。臣弘達。 飽恩叨錫爵。留什邁銘彝。臣廷善。 佇看希音作。要回俗學卑。臣星模。 侯旃編射義。風雅綴工詩。臣有大。 幸際弛張化。微姿愧盛時。臣漢豐。</text>
<title>賜提學鄭民始 幷小序</title>,<text>是日何日。天地日月之之德之明。於戲不忘。所謂伊人。扶危持顚之之功之勞。俾也可諼。星霜多易。覩聞寖脩。嗟豕突之有漸。幸馬燧之獨存。詩以言志。遙寄周南太史。擎天危節憶琅函。此會年年臘月三。薄酹纔宣忠憲宅。喜君消息帶新柑。</text>
<title>賜原任提學金鍾秀 幷小序</title>,<text>忠憲宅宣酹。湖南伯寄詩。聊寓不忘此日之意也。卿亦阻筵。馳驛付七言一篇。許卿曾醉此筵杯。今月今辰每歲廻。可但湖南人少一。秖應東郭對寒梅。</text>
<title>癸丑三月癸丑。玉流川流觴。幷小序○癸丑</title>,<text>是歲春。將脩內閣賞釣之會。會于玉流川之曲水。識年若月若人之符蘭亭脩禊也。集禊詩六句。締成二篇。遂令會者。隨所長賦之。葩藻映林。王彬之。 和氣載柔。王羲之。 汎汎輕觴。華茂。 凝泉散流。謝安。 馥焉若蘭。袁嶠之。 今我斯遊。王肅之。三春陶和氣。魏傍。 萬殊莫不均。王羲之。 光風扇鮮榮。謝萬。 回波縈游鱗。謝繹。 眞契齊古今。王渙之。 宣尼遨沂津。桓偉。</text>
<title>李提督侑祭日。吟示在直閣臣承史。</title>,<text>玉輅東巡七月時。美人餘思隰苓詩。城南是日冠裳會。左海陽秋少保祠。</text>
<title>祇謁元陵。拈韻。命陪享諸臣。足成聯句之體。所以識是年是月感慕之懷也。陪享諸臣。領議政洪樂性，領府事蔡濟恭，判府事金鍾秀，朴宗岳，右議政金憙，提學鄭民始，檢校直提學徐有防，徐鼎修，原任直閣徐龍輔，尹行恁，檢校直閣南公轍，直閣金祖淳，承旨徐邁修，洪仁浩，金履成，兪漢寧，史官徐有聞，洪樂游，禮曹判書閔鍾顯，玉堂李東稷，鄭尙愚，尹致性。</title>,<text>孺慕偏增此歲來。况逢今月拜陵廻。御製。 羹墻復見宸情愴。弓劒如攀寶寢開。臣樂性。 趨走黲袍疑問寢。周旋天淚欲沾杯。臣濟恭。 晨晴羽衛爭瞻處。秋熟田家亦樂哉。臣鍾秀。 每歲非無霜露履。玆辰冞感仗旄陪。臣宗岳。 葱蘢瑞氣喬山擁。洋溢恩波御食推。臣憙。 黃帝百年瞻象設。漢原三酌浥龍罍。臣民始。 蒼生環海思曾燾。喬木盈庭仰舊培。臣鍾顯。 藹爾文王如復覿。履之君子重徘徊。臣有防。 感深宿露霑陵柏。誠拱祥雲護寢臺。臣鼎修。 遺化不忘風偃草。神遊如見雨滋苔。臣邁修。 龍驤萬騎環中野。鳳舞千峯接上台。臣龍輔。 孝感天垂甘露潤。祥符地擁彩雲恢。臣行恁。 廚傳供減持苞飯。宮胙香分泛菊醅。臣公轍。 石馬聲沉原草裏。玉鸞翔戛洞杉隈。臣祖淳。 感增九月宸誠皎。慶叶重离德表魁。臣履成。 採露誠深由上格。升香禮肅邁重陔。臣仁浩。 衣冠月出斟馨瓚。松柏秋深結露瑰。臣漢寧。 聖慕見羹偏是日。周髦助祼愧微才。臣東稷。 相傳心法追堯舜。拚和宸章愧朔枚。臣致性。 儀衛臣工追舊列。齊明服御仰新裁。臣尙愚。 繞陵佳氣晴霞滴。盈野秋雲晩稻堆。臣有聞。 繼述知爲維則孝。如今功化又嵬嵬。臣樂游。</text>
<title>季秋試抄啓文臣製射。得陽字拈句。使在筵諸臣聯進。在筵諸臣。提學鄭民始，檢校直提學徐有防，徐鼎修，原任直閣尹行恁，檢校直閣南公轍，金祖淳，承旨洪明浩，金履成，李冕膺，史官洪樂游，守禦使李文源，壯勇大將金持默，訓鍊大將趙心泰，新舊選抄啓文臣李勉兢，李翼晉，金啓洛，李錫夏，金煕朝，李儒修，韓致應，宋祥濂，安廷善，沈奎魯，徐有聞，申星模，宋知濂，朴鍾淳，韓用鐸，洪秀晩，朴宗京，尹行直，尹持訥，金煕華，李弘達，韓耆裕，沈鎜，閔致載，李肇源，林景鎭。</title>,<text>盈盈天氣過重陽。紅木黃花錦繡糚。御製。 雲捲霧收開瑞彩。文才武藝沐恩光。臣民始。 賓延晝席瞻天近。王在春臺覺日長。臣文源。 兩列鸞袍陪玉輦。一堂魚藻醉金觴。臣行恁。 華筵酒與君恩重。禁苑楓含御氣香。臣公轍。 閣揭觀豐徵大有。門開不老祝無疆。臣勉兢。 川增松茂祈天永。海潤星輝屬運昌。臣翼晉。 歲歲年年叨此會。煕煕皞皞頌休祥。臣有防。 晴光霜染千林赤。喜氣秋登四野黃。臣冕膺。 是日恩波宣法醞。自天瓊韻奉宸章。臣鼎修。 時回維九逢嘉會。運啓於千祝聖王。臣啓洛。 育物以時參造化。勑天之命喜明良。臣履成。 璇章擎手榮堪詫。玉液沾脣樂未央。臣祖淳。 治敎文明光日月。風謠洋溢邁虞唐。臣明浩。 秩筵盛際勤延訪。簪筆微誠祝壽康。臣有聞。 千一昌辰天北極。四重歌曲海東方。臣持默。 龍光密邇移仙仗。鸞珮委蛇自玉堂。臣持訥。 化洽鳶魚謠旱麓。才慚枚馬賦長楊。臣樂游。 周弨寶貺中心好。虞殿賡歌拜手颺。臣廷善。 一席法樽恩似海。千秋佳節祝如岡。臣錫夏。 仙韶鶴送三淸唳。繡勒龍騰八尺驤。臣鎜。 勝事堪誇叨式燕。令辰况復屬淸商。臣星模。 泰階休象歌雲爛鼎席訏謨贊日襄。臣耆裕。 宴倣釣魚知有樂。時同賦蟋戒無荒。臣煕朝。 期門壯士皆熊虎。鳴國詞臣是鳳凰。臣致載。 不醉無歸寬禮數。有才咸造集芬芳。臣用鐸。 香烟滿袖陪筵近。綺饌盈盤正席嘗。臣鍾淳。 日轉銅壺稀箭報。天晴瓊苑畫帿張。臣煕華。 秋容的歷千章樹。雲影徘徊一鑑塘。臣宗京。 苑菊迎風香冉冉。宮樽永夕露瀼瀼。臣行直。 亭臺選日叨鴻渥。紳笏趨朝學鳥蹌。臣肇源。 慶節花樓唐獻鏡。仙班萸珮漢頒囊。臣祥濂。 淪肌至澤方環海。鼓腹歡聲近滌場。臣奎魯。 暇日宸遊欣一豫。豐秊嘉頌慶千倉。臣景鎭。 詩成叉手誇才富。酒到酡顔見德將。臣秀晩。 賦雪新詞慚授𥳑。如雲至德仰垂裳。臣致應。 洪恩普洽天爲大。盛事長傳歲以常。臣知濂。 鳳輦天回雲蹕響。鵷班宵退火城煌。臣弘達。 聯題寶軸歸詞掖。擎出珍頒遍禁廂。臣儒修。 韎韐亦參笳鼓詠。新榮此日聳周行。臣心泰。</text>
<title>賜耆社諸臣 幷小序</title>,<text>記昔我先大王。嘗於考績之月。會耆社諸臣于便殿。書下殿最等第。臨靈壽閣。祇拜兩聖寶牒。諸耆臣進饌。饌用粥各品。禮成賜御詩。以粥字命韻。命小子及與筵者賡和。後二十年癸丑冬。元輔兩大臣在耆社。皆逮事先朝之人也。起感於盛事。俾於耆社考績如式。度支供煖飽之需。是日之會。議政府領議政洪樂性年七十六。領中樞府事原任議政府領議政蔡濟恭年七十四。綾恩君具允明年八十三。行判中樞府事兼水原府留守李命植年七十四。前兵曹判書洪檍年七十二。判敦寧府事任希曾年八十一。藝文館提學洪良浩年七十。知中樞府事尹坊年七十六。工曹判書邊得讓年七十一。議政府右參贊洪秀輔年七十一。前兵曹判書金尙集年七十一。前禮曹判書趙瑍年七十四。前刑曹判書鄭存中年七十三。知敦寧府事宋濟魯年八十三。羣老之年。統計爲一千四十有九歲。詩以寵之。兼寓祈祝之情。善養猗歟憶兩朝。玆年述事又頒粥。我家祈永於千休。錫福由來在斂福。</text>
<title>辛亥春。拜宮歸路。登楓溪北麓。有座間多皓髮。來歲又今樽之句。其後歲以爲例。今又踐約。拈同字以記之。甲寅</title>,<text>百尺臺高駐玉龍。滿城花氣一樽中。更喜遊人多壽老。官家餘慶與人同。與筵諸耆耇。顔髮步屧。較前勝似。下句及之。用重臣李敏輔言。復申茗熟之令。</text>
<title>內苑賞花釣魚 幷小序</title>,<text>設閣旣用天章故事。每春與閣臣賞花。昨歲領相 洪樂性 請以齒與是筵。許之。仍與約曰。明年有意。須更來。是春季望。閣臣會于宙合樓。展審御眞。予臨芙蓉亭。召諸人及其子若弟之曾與是遊者。惟原任提學蔡領樞 濟恭，原任直提學金判樞 憙，鄭致愚最愚 民始姪，徐有聲 鼎修從姪，南星耇 公轍從姪，金明淳 祖淳從兄，李田秀 福源姪，潞秀 性源姪，趙鎭球 璥子。 初與者也。待敎李存秀，新除。而與其父守禦使文源，其兄若弟在秀，友秀，奎秀與焉。李家煥，李勉兢，李益運。承旨也。吳泰曾，鄭文始，具得魯，柳遠鳴。史官也。鄭昌順以藥院提擧。金持默以壯營大將。亦參焉。又召領相與筵。踐宿約也。使其子義榮，大榮。姪世榮。孫奭周。扶腋以入。韶顔華髮。較前無損。重喜祝慶祈永之日。有此人瑞也。遂與諸臣修花釣之遊。酒行授𥳑。予先賦一篇。諸臣皆和之。乃屬蔡元輔。紀其實。此筵元氣會。今日一家春。花木重重合。池塘灩灩新。諸君皆地密。微醉亦天眞。小棹齊乘興。宮林待月輪。</text>
<title>夜登芙蓉亭小樓 幷小序</title>,<text>是夜月明。予謂諸臣曰。原韻有宮林待月輪之句。卿等泛舟太液可乎。重臣李文源應聲升舟。從之者十九人。乃給玉笛壺酒。沿洄于亭嶼之間。紗籠三十。對列樹池邊。與花光月色。上下輝暎。御芙蓉亭小樓以觀之。列侍者閣臣六史官一。其餘坐池岸。樓上人與舟中人相語。榮輔曰。船中雖佳。不如天上羣仙列侍香案。勉兢曰。春水船如天上坐。文源曰。橋上人行樓上坐。相看俱是畫圖中。行恁曰。舟中有酒否。文源曰。樽空矣不敢請。予命以小艇載酒以繼之。民始曰。錦帆得意。何時下岸。文源曰。此興何時已。有防曰。不可無我吟。樓上舟中岸邊。呼韻分軸。應口相和。須臾篇旣圓。鐫揭芙蓉亭眉。心臺花會又玆樓。爲是今春可樂遊。此夜君臣同祝意。萬年枝上月長留。</text>
<title>壽長洲回甲 幷小序</title>,<text>是歲重午前一日。卽長洲回晬。而閤內花甲。間五日又屆。甚稀异也。以詩識賀。聞楸駕未旋。乃馳牘山下。持贈菲具。竢返旆。始冀瓊報。仍要同堂羣戚侍聯和。緋衣星髮六旬翁。鼓瑟中堂樂與同。時回重晬偕德閤。慶占來歲頌慈宮。華筵繞膝兒孫隊。暮境怡神水石叢。外氏門闌完此福。介眉新什遞郵筒。</text>
<title>題贈判書金玏家宣賜大學卷首 幷小序</title>,<text>萬曆壬寅。贈判書金玏。奉使朝京。蒙賜大學衍義一部。至今珍藏於家。而豓稱於世。先朝丙寅。嘗聞其事。取見其書。而另賜芸閣本衍義一部。以光大其榮寵。則卽夫一書之二本。而匪風下泉之感。親賢樂利之思。於乎其不可忘矣。此豈獨一人一家之私寶哉。予於擎玩之餘。特宣新印大學一部。仍紀其故實如右以還之。命選曹訪玏之後補官。夫大學者。衍義之所由編。而讀衍義者。必先通大學。然後寸由尺。星由秤。可以知本末而則近道矣。繼述之義。敎學之序。尙於此可徵。謹又賡和御製詩韻。書于卷首。時予踐阼之十八年甲寅仲秋也。風泉舊感仰雲漢。歲換三寅 萬曆壬寅。欽賜衍義。先朝丙寅。又賜芸閣本。今甲寅賜新印大學。此句及之。 一篋中。衍義源頭曾傳在。欲明明德聖凡同。</text>
<title>皇帝登極六十年。進賀上价判樞朴宗岳之行。唫示。</title>,<text>十月星軺再踏燕。平安行李似前年。往參天子元朝會。歸趁我邦大慶筵。</text>
<title>皇帝登極六十年。進賀副价鄭大容之行。唫示。</title>,<text>不見遼東廣。焉知天下寬。星軺今副价。奎閣是仙官。風雅須專對。山河入壯觀。明春釣魚會。花事待君闌。</text>
<title>御定人瑞錄進箋日聯句 幷小序</title>,<text>人瑞錄之印進也。予與元子親受于便殿。蓋倣周禮有司獻民數於王。王再拜受之之禮也。凡民且然。况高年之爲三王所同尊也乎。又况恩推於殿宮。而事曠於𥳑策也乎。是日也。時維菊月戊申。而予生朝之越三日也。天氣淸朗。化景淨姸。耆耇臣與於校閱者二十人。各以其子孫曾玄。扶將而入。引翼傴僂。濟濟蹌蹌。甚盛觀也。禮旣成。予與元子。引諸耆耇臨見之。且勞而告之曰。今日之禮。祝慶也。祈永也。而敬老貴老之義。亦寓焉。咨乃耆耇諸老。長涵仁庥。同樂太平。總挈羣齒之億千萬齡。祇獻我殿宮曁予若元子。俾我東土爲華胥爲壽域也。於是諸臣。皆呼千歲。頃之慈宮宣饌。壽觴交擧。渥顔華髮。輝映樽俎。而又以其餘。逮於幼少。莫不歌旣醉之詩。頌湛露之恩。及退則簪花詫榮。雅樂塡街。觀者嘖嘖。往往有私自圖繪者。予謂是擧之不可無識也。先拈一韻以唱之。與筵者皆賡聯之。而耆臣賦古體。陞殿侍衛諸臣。賦近體。裒成一帖。命之曰人瑞聯韻詩。耆臣領議政洪樂性，領府事蔡濟恭，綾恩君具允明，判府事李命植，知事李敏輔，行司直洪檍，判府事洪良浩，判敦寧金持默，行司直趙瑍，知事邊得讓，左參贊洪秀輔，行副司直金尙集，漢城判尹申思運，行副司直鄭存中，申應顯，知事韓光綮，工曹判書柳戇。樂性子前參判義榮，前典簿大榮。從子幼學世榮，孫幼學奭周，童蒙吉周，耆周。外孫幼學金履祜。濟恭子司僕寺正弘遠，甥姪前承旨李儒慶。允明子兵曹判書庠，從子知敦寧㢞，幼學㢍，孫昌陵參奉悌元，從孫幼學陽元，曾孫權知承文院副正字得魯，幼學哲魯，玄孫童蒙玄壽。命植子開城留守冕膺，幼學晩膺，顯膺。敏輔子前正郞始源，應敎肇源，孫幼學龍秀，鳳秀，鶴秀，童蒙驥秀，彭鐵。檍子沔川郡守大應，兵曹正郞大協，進士大衡，孫幼學疇，從孫童蒙維城，外孫幼學朴齊顯，朴齊華，李止淵，李致淵，童蒙李永壽。良浩弟前參判明浩，子權知承文院副正字樂浚，從子前校理樂游，孫幼學祖榮，錫榮，甥姪前應敎鄭東榦，外孫幼學李源成。持默子谷山府使基厚，從子幼學基胤，基常，基拓。孫童蒙宅善。從孫參奉宗善。瑍從子司僕僉正鎭奎，幼學鎭翊。孫前正言得永，幼學徹永。得讓子幼學相岳孫童蒙曾吉。秀輔子前大司諫仁浩，承旨義浩。孫童蒙初陽，尙集子幼學裕鎭。孫幼學啓永甥姪進士李儒壽。外孫童蒙朴鳳慶。思運孫幼學光訓。從孫幼學光謹。存中子前參奉文綏。孫幼學世祐，世禎。甥姪幼學李光憲。光綮子權知承文院副正字耆裕。從子司僕判官大裕，顯陵令弘裕，幼學通裕。孫幼學用錡。從孫幼學用鏶，用鉉，用鍵。甥姪幼學尹恒鎭。戇子幼學鼎養。從孫宗廟署令謐。外孫童蒙李祖植，金炳益，李憲述，李奎植。○陞殿侍衛諸臣。檢校直提學徐有防，原任直提學徐鼎修，檢校直提學金載瓚，直提學徐龍輔，鄭大容，原任直閣尹行恁，檢校直閣徐榮輔，承旨沈煥之，沈晉賢，金履成，李羽晉，洪義浩，史官吳泰曾，具得魯，徐俊輔，別雲劒鄭昌順，鄭好仁，李𡊠，兵曹參判徐邁修，參議兪漢寧，讀箋官李相璜，通禮李廷顯，展箋官崔光泰，權晙。南極雙輝寶婺昌。錫敷人瑞頌重光。御製。 聖化普洽滄海左。天眷篤棐漢水陽。臣樂性。 泰運吾東開壽域。宮陛日永含飴餹。臣義榮。 上瑞春臺張大樂。野歌農夫塗舞商。臣大榮。 躋堂自同豳民誠。萬壽稱觥待築場。臣世榮。 作民壽考咸鼓舞。格天孝慈自閨房。臣履祜。 融融喜氣凝宸籞。渢渢歌頌匝村坊。臣奭周。 羣臣拜呼千千歲。獻壽爭擎北斗觴。臣吉周。 此日此慶千古稀。君臣同樂誦璇章。臣耆周。 天遣壽星主東海。夜夜光如日出暘。臣濟恭。 鳳芝非瑞人爲瑞。宸翰鋪張事益彰。臣弘遠。 鳩筇鶴髮煕煕民。抱歸華誥如奉璋。臣儒慶。 恩荐長欣頭戴日。年多何惜肘生楊。臣允明。 寶甲籌卲諸齡獻。需雲筵添雨露瀼。臣庠。 文子姿瞻天日異。列宿光護北辰張。臣悌元。 官耀闔門覃四代。慶由宮殿及遐方。臣得魯。 五世同居六歲兒。元子宮前獻瑞菖 臣玄壽 耇造本自由聖化。蒼斗爭斟祝無疆。臣㢞。 敢將西樓羣耆年。願祝九重日月長。臣㢍。 今日盛擧古亦罕。天佑東土歲又穰。臣陽元。 一室老少偏洪渥。儒服趨班寬禮防。臣哲魯。 席上犀金同賁飾。域中龜鶴盡搜揚。臣命植。 金丹施博延年遍。玉燭治成記瑞詳。臣冕膺。 優老恩深臨殿晩。覲光誠切趁班忙。臣晩膺。 爭送禎祥來不盡。旁流惠澤浩無障。臣顯膺。 化遍朝野日方舒。頌騰簾闈風微颺。臣敏輔。 禮備周冕兼三代。福凝虞袗爛七襄。臣始源。 願將兩編無窮曆。長作仙春駐御廂。臣肇源。 周苹式讌恩洋溢。漢帛宣頒色縹緗。臣龍秀。 舃芾登筵何煒燁。軒駟載路共騰驤。臣鳳秀。 編書纔完又受箋。寶床咫尺列紫箱。臣鶴秀。 白髮蒼顔卿士會。髧髫何幸亦相將。臣驥秀。 囊扇筆墨摠恩渥。紛擎珍錫喜若狂。臣彭鐵。 八埏同慶恩光遍。一庭咸簉頌聲洋。臣檍。 瑞日靑丘溢化膏。淸朝黃髮醉仙漿。臣大應。 匝地歡聲同殷雷。方秋佳氣轉句芒。臣大協。 珍羞飽德榮何極。縹帙傳家慶不忘。臣大衡。 頖宮燕毛眞盛事。康衢鮐背蔚相望。臣疇。 人人榮動高爵秩。家家恩侈老爺孃。臣齊顯。 靈光不老萬年春。瑞氣長繞五雲床。臣齊華。 無數甲子同絳縣。何限耄期塡康莊。臣止淵。 尺地祥雲杖几登。中天和旭劒佩裝。臣致淵。 一篇奎藻雲漢回。九秋宸楓錦繡糚。臣永壽。 定知明年來無盡。但願此宴比爲常。臣維城。 寶曆爭瞻嵩華大。奇祥奚啻羽毛翔。臣良浩。 茀祿任姒同思齊。大孝舜文可比伉。臣明浩。 岐宮壽祿歌玉瓚。薰殿光華仰黼裳。臣樂浚。 瑤陛榮生捧函趨。珍膳恩浹正席嘗。臣樂游。 匝域和氣騰歌詠。勻天仙樂動鏗鏘。臣祖榮。 堯衢擊壤雲日爛。虞庭鳴球鳥獸蹌。臣錫榮。 及老仙醪恩似海獻齡黃耇鬢皆霜。臣東榦。 桃顔雪頂扶醉返。滿城觀者如堵墻。臣源成。 歡均八垠逢昭代。願切千齡祝聖王。臣持默。 靈醁醅濃祈以斗。瑤池仙實獻于筐。臣基厚。 世登泰堦天所佑。人多壽耇國之祥。臣基胤。 煕皞化中流惠澤。不待夔龍聖德匡。臣基常。 九如載頌休無極。蹈舞村村樂未央。臣基拓。 化暢岐囿詠魚鹿。壽祝邠堂饗羔羊。臣宗善。 一筵耆英凡幾人。滿庭衿紳共歷敭。臣宅善。 重歌迭奏景籙新。慈化均沾恩波泱。臣瑍。 再造恩深庇帲幪。三祝誠懸望闔閶。臣得永。 詠播豳瓜祈緜緜。德配周璋頌卬卬。臣徹永。 齊丘獻年躋仁壽。箕疇叶吉頌康彊。臣鎭奎。 聖人斂福而養老。自天睿藻播珍芳。臣鎭翊。 洪福摠遒祈殿宮。聖恩覃洽養膠庠。臣得讓。 一千盛會逢堯舜。萬億諸耆邁漢唐。臣相岳。 頌播難老躋仁域。門闢延生近春塘。臣曾吉。 共將華封萬年祝。欣覩周家一人良。臣秀輔。 優恩特許子孫扶。卿月蟬貂洎星郞。臣仁浩。 酌以大斗旣醉飽。瀲灩恩醪漾一堂。臣義浩。 攢手山呼向丹扆。一時歡音動殿廊。臣初陽。 是日天晴老人見。滿闕祥靄繞畫樑。臣尙集。 生生活字集羣齡。拜獻瑤墀函以琅。臣裕鎭。 祥凝漢殿頌重曜。慶入周原詠千倉。臣啓永。 彼蚩豈識慈覆德。涵育陰功仰周姜。臣儒壽。 殿上祝壽同拜稽。髧毛猥隨鬚眉蒼。臣鳳慶。 魏庭賜菊霑壽酒。蜀溪採杞饒仙糧。臣思運。 穰穰降福日不足。以興以增祝如岡。臣光訓。 聖朝仁恩囿八表。大夫庶民咸爲綱。臣光謹。 盛恩覃遍域內老。御醞香排雨後凉。臣存中。 竝照离明臨玉筍。方升祥旭繫扶桑。臣文綏。 獻年麥老再斯見。斂福箕叙三曰康。臣世祐。 慶溢宗祊膺駿嘏。風煕化域闢鴻荒。臣世禎。 當筵酳酬禮意盛。濟濟羣耄何健剛。臣光憲。 絜齒五百八十萬。齊獻宮中喜無量。臣應顯。 年瑞滋臻敷五福。天心克享繼三皇。臣光綮。 東朝化日祥雲洽。長樂春暉壽曜煌。臣耆裕。 七萬齡多歸震邸。三千桃獻自仙鄕。臣大裕。 四重漢代歌呈瑞。二老周讌饗鼓簧。臣弘裕。 籌積萬春齊海屋。謠騰八域輳梯航。臣通裕。 已看盛澤涵鵷鷺。奚但高岡集鳳凰。臣用錡。 一世耆俊傳宋繪。千秋契合頌周璜。臣用鏶。 羣霑恩賜樽仍綠。共際昌辰髮已黃。臣用鉉。 倬彼雲漢賡載煥。有會元氣流澤滂。臣用鍵。 宛如祥麟覩爲快。爭引眉厖列作行。臣恒鎭。 我后錫福元何由。忠侔于夏質侔商。臣戇。 一從齒甲班先後。各率冠童舞頡頏。臣鼎養。 奉冊榮詫公自召。賜饌恩許受言藏。臣謐。 耿光獲覲香案下。優渥同霑老祖傍。臣祖植。 華衮及兒頒彩筆。尺衣來汝降斑囊。臣炳益。 國慶今年忻共樂。家聲他日勉偕臧。臣憲述。 天顔有喜爭先覩。太平萬歲字中當。臣奎植。右耆臣聯韻南極雙輝寶婺昌。錫敷人瑞頌重光。御製。 編書幸際流虹節。獻壽同歡稱兕堂。臣行恁。 祝百萬年知有喜。呼三千歲賀無疆。臣鼎修。 籌如巧曆應難數。慶叶箕疇摠是祥。臣有防。 法殿仙桃初獻碧。宮庭大酌以祈黃。臣榮輔。 準諸東海光宸孝。祝以南山捧御觴。臣大容。 皓髮登筵瞻壽曜。緗籤頒帙惹天香。臣龍輔。 慶從此日基千曆。恩浹高年遍八方。臣載瓚。 白髮參差從渭水。紅雲咫尺捧文王。臣煥之。 吉祥天作朋三壽。喜色春溫上九章。臣晉賢。 寶座和風天意好。扶桑晴日瑞輝長。臣履成。 宮筵日繞風雲會。苑樹晴醺錦繡糚。臣羽晉。 惠遍老臣頒綺饌。恩推童子錫香囊。臣義浩。 羣生匝域齊龜鶴。協氣盈庭下鳳凰。臣泰曾。 五世登筵恩語重。萬年躋壽聖人康。臣得魯。 詒謨萬世周豐水。躋社羣英宋洛陽。臣俊輔。 壽考作人沾雨露。需雲同席仰衣裳。臣昌順。 逢千一會同躋耇。於萬斯年共祝岡。臣好仁。 勝事恭知千載曠。純嘏齊頌一人良。臣𡊠。 盈盈法酒傳金斝。馥馥天香繞玉床。臣邁修。 寶扆呼嵩香霧合。瑤堦垂白珮聲鏘。臣漢寧。 宮囊萬壽添萸繡。法醞三行汎菊芳。臣相璜。 節過流虹纔獻壽。籌添海屋頌無量。臣廷顯。 縹黃宛帶龜麟瑞。髫白同成鵷鷺行。臣光泰。 禮義邦爲仁壽域。更敎歌壤頌陶唐。臣晙。右陞殿侍衛諸臣聯韻</text>
<title>定陵八回甲攝享日聯句 幷小序○乙卯</title>,<text>桓廟誕降八回甲乙卯春。遣大臣攝行酌獻禮于定陵。前二日。先告事由于咸興本宮。是日齋宿摛文院。以星臨華渚爲題。試多士。拈基字聯韻。以識長發其祥。啓佑萬年之慶。賡載者二十有九人。沈煥之，徐有防，徐龍輔，李晩秀，尹行恁，南公轍，徐有榘。閣臣也。趙尙鎭，李益運，任希存，蔡弘遠，李肇源。承旨也。吳泰曾，柳遠鳴，徐俊輔，具得魯。史官也。左議政兪彥鎬，行副司直李儒慶，兵曹參知吳泰賢，司僕正尹光普，副修撰金煕采。考官也。領議政洪樂性。以其孫奭周之純通登第。宣召與筵。右議政蔡濟恭，領敦寧金履素，判府事李秉模，行司直沈頤之，戶曹判書李時秀未與筵而追賡。判府事金憙。是日告由祭獻官也。傳驛寄韻。使之賡進。生員金處巖。是日應製。三試居魁者也。特賜及第。賡進尾聯。靈庥長發是年基。恭薦周家漆沮詩。御製。 瓜瓞萬千今宇宙。河淸五百此干支。臣樂性。 流虹瑞節欣重屆。詒燕洪謨仰永垂。臣彥鎬。 齋夜坐籌雙闕漏。彩雲留護萬年碑。臣濟恭。 禮隆仙寢明禋擧。喜溢宗祊哲命貽。臣履素。 一炷心香遙享假。千春寶籙永維持。臣憙。 自天五慶皆源沛。大地三韓摠祖岐。臣秉模。 太歲幾回稱兕讌。靈源夐溯被絃辭。臣頤之。 鴻基積絫重開鎬。龍德文明肇出羲。臣煥之。 如見羹墻臨在上。親傳香祝賁其儀。臣有防。 星周八甲時回泰。慶篤三宗聖作离。臣龍輔。 自我豐鄕開駿烈。歸之文母奏螽斯。臣晩秀。 民從邠化歸如市。日啓殷祥降不遲。臣行恁。 漢寢追原元曠典。華封祝聖又明時。臣公轍。 端門志慶雲開座。深殿齎誠月滿墀。臣有榘。 穆穆宸衷凝此夕。緜緜邦籙啓來玆。臣時秀。 休徵尙感商郊鳦。寶曆冞長洛邑龜。臣尙鎭。 軒紀膺祥千載會。箕疇斂福八方綏。臣益運。 遙將玉瓚推宸慕。敬和雲章愧魯姿。臣希存。 若待于今申用命。於乎不顯永言思。臣弘遠。 泰磐基業三千里。日月光華萬億期。臣肇源。 寰海謳歌傳奕葉。盤山氣勢列高旗。臣儒慶。 幸叨虞殿賡歌席。爭獻唐家解撰詞。臣泰賢。 景運當年貽武烈。洪休今日煥文治。臣光普。 衣冠月出興龍地。衿珮朝隨集鳳池。臣煕采。 千世源長流積慶。百祥川至頌重煕。臣遠鳴。 天於北極含元氣。時到中春湊吉祺。臣泰曾。 邰室鞏基延茀祿。樞躔叶瑞荷純釐。臣俊輔。 神承聖繼斯爲盛。天意人心大可知。臣得魯。 韋布獲陪同慶日。萬和方暢向陽枝。臣處巖。</text>
<title>賜領議政洪樂性 幷小序</title>,<text>領相小成回榜。唱名於新榜。放榜之日。特賜花一枝。仍命綾恩君具允明。行先進事。文而李弘稷。武而池日輝。司馬而權挻。亦以回榜與焉。眞希世之人瑞也。賦近體詩志喜。朝日曈曈繞禁垣。簪花春暎錦筵樽。一甲重回司馬榜。萬祥爭湊濯龍門。福星遍照中書久。元老初兼上舍尊。更有八旬人四館。將來文武頌新元。</text>
<title>華城將臺。親閱城操。有詩題于楣上。</title>,<text>拱護斯爲重。經營不費勞。城從平地迥。臺倚遠天高。萬垛䂓模壯。三軍意氣豪。大風歌一奏。紅日在鱗袍。</text>
<title>華城進饌日。口占。示與宴諸臣。以寓萬年祝岡之誠。</title>,<text>茀祿穰穰迓命新。鳳笙鸞吹駐靑春。地符觀華騰三祝。歲屆流虹躋六旬。內外賓仍芳樹會。東西班是勝花人。年年只願如今日。長樂堂中酒幾巡。</text>
<title>洛南軒。行養老宴。七十者曁六十一歲者與焉。拜用一坐再至之禮。羣老將就位。予爲羣老興。旣升堂。酒行三遍。唫示羣老求和。</title>,<text>鶴髮鳩筇簇後前。海東和氣洛南筵。願將羣老期頤壽。拜獻慈宮萬萬年。</text>
<title>洗心臺步靈城韻 幷小序</title>,<text>臺以洗心名。托思而志舊也。事詳宮園展省錄。 歲輒一臨以爲課。此擧豈爲偸閒。傍人詎識予心。疇昔乙卯靈城詩句。有云君歌我嘯上雲臺。李白桃紅萬樹開。如此風光如此樂。每年長醉太平杯。是歲是臺。誦其詩想其事。哽咽無以爲心。所祈祝而欣慶者。還自長樂奉壽之筵。頌騰千歲萬歲。玆步靈城韻。命諸臣賡載。春日遲遲上北臺。此行非是趁花開。新詩更續觀華曲。萬歲長斟萬壽杯。彌勒峴。爲華城初界。每歲省園還道。至峴上。瞻望久之。未便言旋。府之人環石而臺其地。今行見之。名其臺曰遲遲。起句及之。慈宮幸華城進饌日。樂章有觀華曲。下句亦及之。</text>
<title>芙蓉亭。賞花釣魚。疊前韻。幷小序</title>,<text>內苑賞花。歲以爲課。而是歲之會。與筵者特多焉。識慶年而賁休象也。予御暎花堂。召諸臣入。兪左揆彥鎬，蔡右揆濟恭 並原任提學，金判樞憙，李判樞秉模 並原任直提學，沈煥之 提學，徐有防 檢校直提學，徐龍輔，鄭大容 並原任直提學，李晩秀 檢校直閣，金勉柱，尹行恁 並原任直閣，南公轍 檢校直閣，徐有榘 檢校待敎。閣臣也。徐有隣 有防兄弘文提學， 沈頤之 煥之再從弟守禦使，李時秀 故提學福源子戶曹判書，蔡弘遠 濟恭子承旨，李儒慶 濟恭甥姪前承旨，鄭尙愚 原任提學民始姪應敎，徐有聞 原任直提學鼎修從姪前校理，金近淳 原任直閣祖淳族弟前校理，徐俊輔 有防子副司正，李田秀 福源姪，兪漢寬漢宅 彥鎬姪，漢寔，漢守 彥鎬從姪，蔡希恭，倫恭 濟恭再從弟，弘定 濟恭從姪，弘進 濟恭再從姪，李儒尙 濟恭甥姪，趙鎭球 故提學璥子，金在明，在新，在善 憙子，李魯益，魯任 秉模子，鄭性愚 民始子，致愚，㝡愚 民始姪，沈繼之 煥之從弟，能性，能愚 煥之姪，徐有本，有樂，有棐 原任直提學浩修子，鄭東晏 故直提學志儉子，徐任輔 有防子，有聲，有民 鼎修從姪，金載琬檢校直提學載瓚弟，徐應輔，鳳輔 龍輔弟，鄭基翼 大容子，基植 大容姪，金魯賢，魯興 勉柱姪，尹應鉉 行恁姪，閔章顯 行恁甥姪，南星耇 公轍從姪，沈應奎，承奎 原任待敎象奎弟。皆閣臣之若兄若弟若子若姪也。蓋昔之秖及其兄弟子姪者。今則推及於從再從。而予猶以爲少焉。洪元輔樂性。以齒爵。歲輒與筵。其子義榮 承旨，大榮，姪世榮，孫奭周。皆從焉。直赴李始源。以文學特召之。而其父敏輔 判敦寧，弟肇源 承旨，子鳳秀，鶴秀，姪龍秀。亦與焉。予奉慈駕。還自奉壽長樂之筵。指授諸臣。櫽栝簿書。編爲一部徵遠之書。與其事者。閔鍾顯 禮曹判書，李家煥 工曹判書，李益運 前參判，洪仁浩 行副司直，義浩，李相璜，金煕朝，丁若鏞 並前承旨，李錫夏 前校理，洪秀晩 兵曹正郞，嚴耆 修撰，安廷善 兵曹佐郞，權晙 副司果，曺錫中，李勉昇，柳遠鳴，姜浚欽，黃基天，李東萬 並副司正。 在內閣編校。亦並召入。而是會也。閣臣主之。故非閣臣者。皆班于別行。惟始源。特班之閣臣之下。以示意焉。史官吳泰曾，閣屬官朴齊家，柳得恭，李集箕，成海應，李旭秀。凡與筵九十八人。皆乘內廐馬以從。由靑陽門前。東逶西迤。賞花于望春亭，尊德亭。宣餻于太淸門之內。所至地爲之窄。旣又射帿于春塘臺。釣魚于芙蓉亭前池。環池而張綸者。匝池之廣袤焉。夥哉。此之謂與衆樂乎。遂用洗心臺臺字韻。賦一篇。與筵者皆賡載之。軸旣滿。復列其名于卷端。俾覽者知是年是遊之意。在於識慶賁休也。葳蕤簪珮簇春臺。酒氣花香錦帆開。寄語諸臣家子弟。平生能忘此筵杯。</text>
<title>夜登芙蓉亭小樓。復申甲寅詩令。與舟中嶼中人分韻口呼。</title>,<text>留與諸君飮。居然月上竿。莫如今夜好。同此太平歡。花暈千重樹。燈張九曲欄。金吾仍放夜。和氣遍長安。</text>
<title>挹淸樓。步板上韻。二首</title>,<text>南出淸樓意豁然。杏花春酒大江前。笑看多少迷津客。盡日徊徨水一邊。故領議政金壽興韻。牙檣錦帆畫圖間。簫鼓中流任往還。蘇子千秋先獲我。相逢有味是偸閒。故大提學宋相琦韻。</text>
<title>永興本宮躋享日聯句 幷小序</title>,<text>桓祖大王，懿惠王后。躋享于永興本宮。遣大臣宗伯行禮。是歲乙卯四月十八日子時。先行殿內修理告由祭。第二室移安。二十一日子時。還安。卯時第一室位版造成。二十六日丑時。奉安後行大祭。各於祭夜。祇詣景慕宮齋宿。奉安日。與陪從諸臣聯韻。以伸慶幸之誠。賡載諸臣。領議政洪樂性，左議政兪彥鎬，右議政蔡濟恭，領府事金憙，提學沈煥之，檢校直提學徐有防，原任直提學徐龍輔，檢校直閣李晩秀，金勉柱，原任直閣尹行恁，檢校直閣南公轍，直閣李始源，檢校待敎徐有榘，承旨洪義榮，任希存，兪漢寧，李肇源，蔡弘遠，史官趙台榮，鄭文始，具得魯，吳泰曾，弘文提學徐有隣，知事李敏輔，別雲劒沈頤之，尹蓍東，李時秀，鄭好仁，藝文提學李秉鼎，兵曹參判趙鎭寬，摠管鄭存中，柳焵，申光履，權恢，判敦寧金持默，兵曹參議崔守魯，參知沈鏗，佐郞申潊，鄭㝡成，玉堂李遇濟，張至顯，工曹判書李家煥，副司直李益運，洪仁浩，洪義浩，金煕朝，李相璜，丁若鏞，抄啓文臣金近淳，安廷善，嚴耆，姜浚欽，李勉昇，李東萬，曹錫中，黃基天，崔光泰，徐俊輔，權晙，申鳳朝，申絢，洪樂浚，洪奭周，洪命周，宋冕載，尹致永，柳遠鳴，金處巖，金煕洛，柳台佐，景慕宮令洪樂綏，金在明，趙鎭宣，判府事李秉模，禮曹判書閔鍾顯，都承旨李祖源，香官趙萬元。咸鏡監司趙宗鉉馳驛傳韻。使之追賡以進。生員金履永。以摛文院齋宿日。應製居首及第。特命尾賡。八回寶甲河淸期。三炷心香漏徹時。御製。 原廟吉辰昭慶禮。閟宮齋夜格誠祇。臣樂性。 琮璜允叶先公祀。衣幣皆從御手齎。臣彥鎬。 千里仙輧如左右。三宵宮燭照恭寅。臣濟恭。 中春御韻曾馳驛。今日宸章又在丌。臣憙。 聽位齋官欽降俯。瞻光社老布邐迤。臣秉模。 塵埃舊蹟攀宮樹。雨露遺恩及野萑。臣祖源。 金尺界均登黍稌。赤池波晏樂魴鯔。臣鍾顯。 潔牲淸酒香紛郁。瑞日祥雲影旖旎。臣萬元。 每歲連洲殷夜鼓。幾回歸洞長春蘪。臣宗鉉。 岐山棫樸徵歌頌。漢邑風雲起籥龡。臣煥之。 象設地嚴儀敬梓。蒲蘆政敏勝栽榿。臣有防。 秩宗是曉虔牲幣。喜雨崇朝集鷺鷥。臣龍輔。 禮竝咸宮神理叶。義遵完廟聖謨貽。臣晩秀。 吾王孝思方膺慶。昭代彝章自得師。臣勉柱。 魯廟方騰三壽祝。邠居猶想夕陽耛。臣行恁。 三王上配源公季。七聖相傳曁哲伊。臣公轍。 天籙誕垂郊鳦緬。邦庥昭薦漆魚比。臣始源。 抃鼇禮擧新休荐。走馬基留故事追。臣有榘。 宏達洪圖光𥳑策。坦平王道奠康逵。臣義榮。 華筵纔獻需雲酌。薄海同傾向日葵。臣希存。 恭識先庥昭啓佑。矧玆春物正葳蕤。臣漢寧。 升曦耀瑞瞻嵎谷。潔藻登馨自㵎阰。臣肇源。 舊社惠民捐粲白。禮圍延士好衣緇。臣弘遠。 儀隆周祫寅三禮。樂奏堯章作一夔。臣台榮。 謨啓承華緜寶籙。歡增長樂奉金巵。臣文始。 慶如有待申天命。禮本緣情仰聖爲。臣得魯。 習曲兒童比豐沛。薦騂文武尙瀍洢。臣泰曾。 歲虔籩豆登腒鱐。月出衣冠襲茝蒔。臣有隣。 陟降皇靈昭帝座。葱蘢佳氣滿宮㮰。臣敏輔。 躋禋遠叶軒皇禘。肇跡還同漢祖蘄。臣頤之。 禮幣遙傳仍象斝。齋衣移宿儼龍跜。臣蓍東。 精誠穆穆凝鑾駕。茀祿洋洋薦楅犧。臣時秀。 侐廟圭璋彝典備。明廷簪紱賀儀隨。臣好仁。 陶漁舊是潛雷澤。冠帶今猶湊澠淄。臣秉鼎。 河水報淸天降聖。岐山用享路云𢓡。臣鎭寬。 遵先孝摯儀無觖。溯本禮成基啓丕。臣存中。 宥密周謨追奕業。煥新殷典耀邊陲。臣恢。 姬公成志由追孝。文德垂昆本止慈。臣焵。 宸夢凝誠方日曒。近臣將命載星馳。臣光履。 儀圖煥備遵家法。卿士詢同酌禮宜。臣持默。 宗祏千年奠磐泰。林葱八域摠期頤。臣守魯。 妥靈盛擧鏘鏘樂。助祭羣工濟濟緌。臣鏗。 祀典邦家斯最首。春嘗寢廟必先脾。臣潊。 逶迤鳳蹕移齋幄。腷膊雞人報曉塒。臣㝡成。 祼席駿奔登梡嶡。耆筵魚藻詠桐椅。臣遇濟。 九重是夜恭齋沐。千億斯春奉禴祠。臣至顯。 揚烈升歌兼下管。發祥悉直近東暆。臣家煥。 樓桑瑞氣春生葆。伊洛明禋夢協蓍。臣益運。 緜籙源從陶復野。靈籌剩取洛書棊。臣仁浩。 誠通鐵嶺傳郵遞。惠養豐樓及庶耆。臣義浩。 田祖祭成同我稼。生民詩詠種維秠。臣煕朝。 精禋漢廟陳糝酏。遐福周家筮葛虆。臣相璜。 工賷淸朝罍與襨。伻來是日鬯兼𪎭。臣若鏞。 朱絃疏越歌皇矣。玉瓚黃流頌右之。臣近淳。 邦禮肇稱由報本。天休滋降驗聽卑。臣廷善。 降康慶湊先登麥。篤祐誠深祇薦粢。臣耆。 雲護仙鄕天不遠。月臨齋殿夜何其。臣浚欽。 擎傳祝帖榮趨走。莊誦雲章仰悅怡。臣勉昇。 商寢丸松方陟景。衛園猗竹怳瞻淇。臣東萬。 凝情齋曉瞻星斗。率禮祠官錯履綦。臣錫中。 明德繼承馨黍稷。雅音孚格奏塤竾。臣基天。 先河後海郊兼禘。酌古通今胾又胹。臣光泰。 淸酤載蠲雲社稻。多魚同薦釋王梨。臣俊輔。 享成奏必馳宵馹。誠篤齋常到曉鸝。臣晙。 禮洽旅楹承祼鬯。慶流崇巘樂耘耔。臣鳳朝。 肇禋肅穆千官慶。盛服齊明五采施。臣絢。 黃髮登筵霑惠澤。靑衿觀國詫恩私。臣樂浚。 禮隆淸廟升蕭稷。時値明堂薦麥鶀。臣奭周。 聖祖肇基猶有柘。詞人撰頌豈歌芝。臣命周。 楚茨頌播欣禾積。慶善歌成緬竹騎。臣冕載。 兆驗唐宗時屆甲。祝深漢帝晝添匙。臣致永。 齋儀每仰凝珠冕。盛禮遙瞻奉玉齍。臣遠鳴。 義大闡休歌漢馬。誠存祈壽貢唐獅。臣處巖。 三呼雷動歡加額。八彩春融喜動眉。臣煕洛。 觀德如今追舊烈。登歌自古頌良䂓。臣台佐。 歲回星甲光于古。慶自天申德祇台。臣樂綏。 螽羽詩成千歲祝。燕毛筵設萬人嬉。臣在明。 枌楡舊社香凝飶。菫荼膴原味似飴。臣鎭宣。 蕪句敢叨賡載盛。金閨新籍聖恩滋。臣履永。</text>
<title>慈宮周甲誕辰。奉觴上壽。恭述志喜之誠。眎與筵諸賓。</title>,<text>吾東初有慶。花甲萬年觴。是日虹流屆。如雲燕賀張。含飴長樂殿。被管老萊章。觀華仍餘祝。覃恩曁八方。</text>
<title>北倉在北營後越數麓。步輿登臨。池閣有唫。閣名。東曰凝香。西曰挹淸。</title>,<text>曲曲停輿意轉長。北山臨眺漢之陽。天時地利與人和。兼以千箱萬庾藏。</text>
<title>題第一樓</title>,<text>第一江山第一樓。挹淸餘興又芳洲。太倉米數誰料得。博取今行意內籌。</text>
<title>贐原任直提學李秉模赴燕 幷小序</title>,<text>乾隆六十一年正朝。傳位於嘉慶。專价進賀。卿膺是行。中原方有事。專對更勞卿。福壽稀前牒。傳禪受大名。出疆仍熟路。覘國最今行。跋涉須珍重。綏玆隔歲情。</text>
<title>贐原任直提學徐有防赴燕 幷小序</title>,<text>乾隆傳位於嘉慶。卿爲進賀副价。是日受表咨啓行。賦五言近體以賮之。星文動帝所。冠蓋入幽燕。使价詩三百。華夷路四千。風波憂畏際。軒陛夢魂邊。萬國新元會。奎躔步武聯。</text>
<title>綾恩君具允明四世同朝。九耋懸車。親臨宣麻。申以一詩。丙辰</title>,<text>生老升平九十年。福星長照北辰邊。華銜更許添三字。好做淸時地上仙。</text>
<title>廿一何日。來省象設。履玆濡露。孺慕彌切。還次華城。關雨停蹕。夷猶適願。坐且明發。歷駐遲遲之臺。行行路轉。而陟岵之思。耿然如結。瞻望久之。志感以一律。</title>,<text>晨昏不盡慕。此日又華城。霡霂寢園雨。徘徊齋殿情。若爲三夜宿。猶有七分成。矯首遲遲路。梧雲望裏生。昔年溫幸時。駕過本府。而服色例用軍服。伊時有影幀草本。而色渝不敢移摸。近來園幸服色之用軍服者亦此意。而圖寫御眞。藏于園所齋殿。以寓瞻依之思。第六句及之。</text>
<title>春仲朔日。頒公卿近臣尺。修中和節故事。帶詩以寵之。</title>,<text>頒尺中和節。紅泥下九重。拱星依紫極。絫黍叶黃鍾。漢帝提三日。陳君臥百容。裁來五色線。許爾補山龍。</text>
<title>左揆摠理城華之役。每歲拜園也。軫其年高。輒令先往後歸。歸輒有詩。詩輒盈軸。徵其軸。軸抽兩韻以還之。四首</title>,<text>霜露桑鄕歲幾飜。寸心無處答隆恩。經營屹屹雉墉壯。拱護重重象設尊。萬戶橫臨湖右路。三軍氣湧鎭南門。人和此地予何力。盛德猶傳昔幸溫。右和長安門樓韻樓櫓居然起。山河頓與新。多卿摠理力。爲我指揮神。旗鼓超乘士。閭閻樂業民。厥田元上上。疏漑擬來春。右和迎華亭望見華城府治韻○以上。甲寅軸。皇皇瞿瞿更依依。若覿如聞未忍歸。岨矣高山天與宅。怳然原廟月遊衣。烟花袍笏羅千嶂。鏁鑰金湯冠兩畿。歷騁霸陵還有意。城隍少駐六龍飛。右和駕巡洪範鳳鳥諸山夜還華城行宮韻新豐樓下路逶遲。爲誦南來北望詩。長樂鐘聲知不遠。那堪回首寢園辭。右和回鑾日韻○以上。丙辰軸</text>
<title>題南小營</title>,<text>駐蹕南營裏。登臨一快哉。天回兵氣肅。地壓海光來。奇正龍韜變。縱橫虎壘開。江樓餘興在。元帥此高臺。</text>
<title>皇壇親享日。敬次兩朝御製韻。</title>,<text>玉輅東巡怳見親。依依壇木寄王春。山河極北淪諸夏。牲醴吾東享肆陳。數十麟經淹日月。三千鰈域葆冠巾。齋衣肅穆監明水。萬折餘誠志事遵。</text>
<title>贈突兀空蕩墅主人歷覽狎鷗諸勝。將向楓嶽之行。</title>,<text>日長山下望淸塵。馹騎遙頒內劑珍。暮歲懸車樞密使。春風繫纜廣陵津。尋眞轉向金剛入。觀俗猶勝玉節巡。途道起居宜愼護。歸期須趁聽蜩辰。</text>
<title>迎春軒。奉觴志喜。用洛南前韻。</title>,<text>椒塗衍慶自光前。綵舞重開獻壽筵。軒敞迎春春不老。恭將此會又年年。</text>
<title>御摛文院。恰過一旬。次朱子詩韻。要承候大臣閣臣和之。仍許聯書揭楣。</title>,<text>芸香開讌坐。高閣轉深幽。可愛三淸勝。仍成十日留。豐年民事好。佳節菊花酬。志喜將今夜。雲需更卜遊。</text>
<title>奎閣，銀臺，玉署宣饌聯句 幷小序</title>,<text>每歲三餘之工。輒課一帙之書。機務雖繁。莫或間曠。近來經史子集之有選。選必開印。蓋爲嘉惠於來許。兼欲資益於自強。用是孜孜。不知爲疲。乃命銀臺，玉署諸臣與豹直騎省者。考校經書句讀。儤宿禁中。亦旣勞止。際此奎選講製。兼夜責程。而宮雪開花。座燭分蓮。倣煖爐會故事。紫衣擎傳。滿架殽醽。帶以聯韻詩句。直提學李晩秀，檢校待敎沈象奎，承旨李鼎揆，洪仁浩，申耆，李勉兢，李肇源，金啓洛，史官洪致榮，李毅采，尹命烈，卜台鎭，馬思人，金景煥，金珍恪，金初燮，金良倜，兵曹參議李尙度，參知丁若鏞，前承旨李翼晉，玉堂趙弘鎭，尹序東，尹悌東，洪秀晩，鄭來百，金煕采，鄭東榦，尹益烈，抄啓文臣金近淳，權晙，李存秀，徐俊輔，曹錫中，李勉昇，柳台佐，洪樂浚，柳遠鳴，金煕洛，宋冕載，申絢，姜浚欽，洪命周，黃基天，李東萬，金履載，金煕周，金處巖，李英發，洪奭周，吏曹佐郞李明孚，兵曹正郞呂駿永，閔命爀，佐郞金秀臣，奉常判官李東埴金華經說耀奎章。粉署書聲及玉堂。御製。 虎觀鴻儒叨地分。龍圖豹直惹天香。臣晩秀。 讀於中祕琅函鉅。處以西淸寶扁煌。臣象奎。 跡忝銀臺慚右列。銜兼藥院效先嘗。臣鼎揆。 期門章句追皇漢。學士瀛洲軼盛唐。臣仁浩。 三夜不眠聞禁漏。六仙多暇對經床。臣耆。 奎躔宋運千年屆。絺繡虞廷五色彰。臣勉兢。 是日仙班隣鳳省。自天恩命曁龍驤。臣肇源。 梁園雪晩詩催𥳑。唐館宵分帙閱緗。臣啓洛。 聖代笙鏞方日聞。近臣冠珮喜齊蹌。臣尙度。 籌傳閶闔金魚靜。鈴動罘罳苑鳥翔。臣翼晉。 繡梓共添宮線永。燃藜每到院鐘鏜。臣若鏞。 硏丹炳若心酬報。紛白慚無命對揚。臣弘鎭。 十日繙經臣職忝。三餘典學聖謨洋。臣序東。 連宵幸備金鑾直。趁曉同趨玉珮鏘。臣悌東。 蓮炬光搖分院路。梅房香綻傍宮墻。臣秀晩。 紫衣催召恩逾渥。靑瑣聯班學愧荒。臣來百。 瓊軸煒煌攀寶什。黃封瀲灩霈榮光。臣煕采。 共將耿耿西垣燭。滿挹深深北斗觴。臣東榦。 暖氣蘇回南至後。耿光依近上淸傍。臣益烈。 曾書幾講修齊治。虞曲重賡喜起康。臣近淳。 龍扆端臨治有象。兕觥齊獻壽無疆。臣晙。 欣逢豈樂依魚藻。敢道思皇集鳳岡。臣存秀。 文敎均沾三物育。聖工爭頌寸陰長。臣俊輔。 瀼瀼夜露沾浮白。濟濟朝紳響水蒼。臣錫中。 宴赴釣魚稽宋閣。詩登呦鹿邁周庠。臣勉昇。 極知眇末歸陶鑄。肯忽斯須勉敬莊。臣台佐。 秩秩肆筵同珮芾。孜孜攻業寓囊箱。臣樂浚。 工專絳袠仍三昧。節屆黃鍾又一陽。臣遠鳴。 雲氣蓬壺看尺五。雪華梧掖過尋常。臣煕洛。 蕪詞自幸賡宸韻。綵線何由補衮裳。臣冕載。 小子譽成周棫化。家人禮異衛筵張。臣絢。 右文瀛閣回仙李。毓慶姬家頌邑姜。臣浚欽。 藝苑翺翔人共得。春臺造化物皆昌。臣命周。 幸爲待詔金門朔。豈曰能詩太史黃。臣基天。 宛是靑帷雙日直。飜成白戰八叉場。臣東萬。 精微理蘊搜濂洛。灝噩文宗溯帝皇。臣履載。 斯世幸看回古俗。眞儒誰是佐明王。臣煕周。 蒐英日闢圖書府。躋治風行禮義鄕。臣處巖。 肅穆威儀瞻御座。便蕃寵錫耀村庄。臣英發。 菁莪聖化重重運。葵藿微誠滾滾慶。臣奭周。 雨露沾脣傾白獸。文章遍體愧丹凰。臣駿永。 輝山瑞彩非崑玉。協律希音憶嶰篁。臣明孚。 遮莫管蠡窺象緯。敢將瓦缶和鸞簧。臣東埴。 奬勞恩遍擎珍錯。識喜詩成溢錦囊。臣命爀。 眞氣已驚奎藻降。小春先賀雪花颺。臣秀臣。 省中校字羞螢爝。格外沾恩聳鷺行。臣致榮。 重入脩門非夢想。偏蒙聖澤際辰良。臣台鎭。 才慚考閱三墳蠹。身幸追隨五總羊。臣思人。 醉以瓊漿觀厥德。擎來寶軸世其藏。臣景煥。 恩榮此夜知何極。句讀當年愧未詳。臣珍恪。 天覆無私收一藝。年豐爲瑞頌千倉。臣初燮。 今宵倍覺奎華朗。此事將看汗竹芳。臣良倜。 職攝起居猶僭越。書探丘索奈繁穰。臣毅采。 光華日月三淸界。五十四人拜激昂。臣命烈。</text>
<title>巡城至訪花隨柳亭。射的以示尙武之意。予適三獲。內外使亦各如之。第三句。引周禮五射箋註以紀實。丁巳</title>,<text>歷遍春城日未斜。小亭雲物轉晴佳。鑾旂慣報參連妙。萬柳陰中簇似花。</text>
<title>和蔡左相華城丙辰軸韻 三首</title>,<text>駐轡臺前路。迢迢望華陰。稻秔千畝闢。桑柘萬家深。已見城爲鐵。思聞俗讓金。先王富敎意。一曲想薰琴。右遲遲臺望見華城韻萬雉矯雲直。雙虹駕水成。勤勞衆御事。經始子來誠。天地䂓模遠。山河體勢呈。行行來眼界。輦路大堤平。右洛南軒韻江南都會遝蹄輪。春入新豐四海樽。未老閒亭如許好。雙宵高燭更凝神。右夜遊韻</text>
<title>賜領議政洪樂性 幷小序</title>,<text>卿位躋上台。年至八耋。親宣几杖于初開胄筵之堂。公私之吉祥善事也。詩以志慶而識喜。集福外軒講後筵。徠卿於此几筇宣。春長卄四中書考。星合三千下釣年。淸燕倚高黃閣裏。畫鳩扶出赤墀邊。恭知慈德難名處。沁水觀津喜氣連。</text>
<title>賜奉朝賀金鍾秀 幷小序</title>,<text>聞卿作三釜行。間經暑雨。甚關念。憑問起居。髭髮勝昔。傾嚮之餘。豈勝欣釋。昔錢若水拂衣遊華山。羅倫夢見范文正。而寄跡於山水烟霞之間。此二子者。謝事遊方外。其年不過四十或六十。至今爲人所歎賞。况卿以稀有之齡。客秋入金剛。今夏訪鐵圓。通計一歲三百有六十箇日。巾車挐舟。強半在名勝之境。而寢噉無損節。豈不异哉。日長如年。我思悠悠。發之爲詩。要博一粲。毋慳金玉之音。以爲瓊琚之報。洛陽春社記前遊。君子于今盡白頭。綠野投閒金相國。靑山留約鐵圓州。潛龍臥弄三淵雨。飛鶴飜成萬壑秋。蓮燭紅樓遲笑語。更將詩句願言酬。</text>
<title>曉次龍驤鳳翥亭</title>,<text>迎華官道大江南。上有名樓鏡面涵。萬舳龍驤成紫陸。十洲鸞鶴漾靑嵐。旗含宿霧增帆飽。虹飮明河倚鼓酣。極望遲遲臺近遠。更敎前驅不停驂。</text>
<title>題陽川官閣</title>,<text>江漢秋濤匹練橫。虹橋踏過萬蹄輕。爲看四野黃雲色。一舍陽川少駐兵。</text>
<title>敬題章陵齋室</title>,<text>往歲長陵謁。德音怳若聆。禮隆周廟饗。慶驗漢亭銘。灓水由天感。高山效地靈。洋洋陟降在。秋日拜玄扃。</text>
<title>金陵恭和先朝御製</title>,<text>記昔先王望八年。宸章猶誦下江船。今來郡閣攀遺墨。孺慕依如昨日然。</text>
<title>題金陵館</title>,<text>靑烟萬竈宿豼貅。蟹戶鹽邨一望悠。匝地農謳渾四野。中天月色最三秋。港連揚子仍漕舶。波湧金輪更水樓。長夜抵年遲不發。却聽歸鴈過江州。</text>
<title>金陵掘浦橋</title>,<text>秋蹕開花大野來。誰將淮泗注黃堆。不須枉費夸娥力。會看三湖水勢廻。</text>
<title>富平府治。晝停呼韻。</title>,<text>桂陽山色極嬋娟。百里秋登上上田。民富政平斯可矣。誰能更續武城絃。</text>
<title>過仁川路中有唫。命揭府衙。使邑倅黃運祚書之。</title>,<text>風旂獵獵海門廻。秀色蘇來眼忽開。君子峰高入指點。儻非中有隱淪才。蘇來山。有君子峯。第三句及之。</text>
<title>夜御安山衙軒</title>,<text>地勢盤如萬朶蓮。尋常魚蟹不論錢。生居最說安山好。况復穰穰大有年。</text>
<title>南陽路中</title>,<text>地以遺祠重。山廻有臥龍。大名垂宇內。何處訪隆中。微管人其左。從周道遂東。永淸曾寄感。英爽儼三忠。</text>
<title>少駐南陽鷗浦</title>,<text>鷗渚敞行殿。海門來秋色。波動魚龍唫。野曠禾稼積。兵氣迷草樹。人烟亘阡陌。邨邨多嬉笑。傴僂雜髫白。雖媿仁政及。喜玆安耕鑿。齊王幸朝儛。羽旄遵江曲。漢帝感宵夢。珠露下陵柏。花山知幾許。望望不盈尺。士馬亦勞止。欲抵華城夕。</text>
<title>老來堂口占</title>,<text>老來堂裏好開顔。苑榭重扁未老閒。恒居不敢言稱老。竊比萊翁尙衣斑。</text>
<title>凝鑾軒。望南漢。</title>,<text>萬馬雄都百雉墉。山樓層翠望重重。辛勤寄語南城尹。萬折毋忘立馬峯。南漢將臺。扁以毋忘。故結句及之。</text>
<title>安養撥舍。書此。命揭南充之富林軒。</title>,<text>南充父老慣相迎。九載之間幾此行。車馬羽旄欣有色。愧無仁術濟民生。</text>
<title>始興縣齋</title>,<text>易知始興縣。公館似林莊。園擁楓松靚。門臨稻黍香。江山氣自好。民物運方昌。宿弊全蘇否。咨而長吏良。</text>
<title>和左議政蔡濟恭華城詩韻 四首</title>,<text>畫櫓粉城意氣誇。此中常見五雲遮。高樓直聳爭秋色。萬象俱明泛月華。景物偏從今夜好。山川元有四時佳。庭松不妨遲遲長。長繫淸輪相國家。右東將臺中秋翫月韻萬年堤上路。遲日駐鑾聲。吉慶輸金粟。豐穰對玉秔。豳風來午饁。周旅聽新氓。朋酒如春解。爭將舞袖呈。右萬年堤觀稼韻乘晴笳鼓上雲梯。南北羣山入檻低。高處始窮千里眼。秋烟九點問靑齊。三都推第一。八達務懷來。蹔試經綸手。旋求鎖鑰才。樓依天宇迥。城抱野門廻。料理自深淺。官樽聽醱醅。右八達門樓韻</text>
<title>贈奉朝賀金鍾秀俗離之行 三首○幷小序</title>,<text>客秋金剛之訪。今春鐵圓之遊。閔其老而喜其勇。輒贈詩寄意。以志卿髮短心長。而日者俗離之行。因行期之聞晩。旣失延討。又闕詒詩。念湖山數百里之遠。極勞瞻往。玆將醪脡。走人山中。付以三韻。兼訊起居節。金剛携酒鐵圓詩。離俗之行又俗離。滿道黃花秋意晩。冥鴻天畔問歸期。聞說俗離山上泉。依如石乳玉漿然。朝朝滿酌歸之肺。知是人間綠髮仙。宦海風濤二十秋。至今幽興伴沙鷗。適來適去何須問。且得湖山物外遊。</text>
<title>社壇祈穀日。和昌黎辛卯雪詩韻。幷小序○戊午</title>,<text>躬詣社壇。肅將祈穀祀事。黍鼎若鐘鳴。爲大有之徵。而屢驗如期。時且旣雨而雪。萬樹生花。社雨報年豐。有宋人之詩。而昔昌黎製辛卯雪詩。以紀豐兆。其歲果斗米三錢。至今傳以爲奇事。遂取辛年韻。和之於辛日。恭寓祝豐之誠。又按月令。春事之興。輒祈農於戊元。而今歲歲次戊午。月屆元正。第四亦云。仍命諸享官賡之。方壇牲幣又年祈。百福由來頌式幾。辛後秋功徵社雨。戊元春事肅齋衣。天時欲占犂星出。地脈先融瑞雪飛。鼎響更如鐘感理。心香一瓣繞深幃。</text>
<title>和左議政蔡濟恭華城軸三韻 幷小序</title>,<text>連歲華城之幸。左揆輒有詩。予每和之。今春啓蹕。戒在无妄。三夜調將。始於翼朝拜園。其間爲日雖無多。幸仙寢之瞻依。悵慈闈之離違。欲詩以言志。不但病未果焉。蓋有待於左揆之起予。及回鑾。有所示。遂步而還之云爾。調痾夜夜漏壺傾。明發瞿瞿不盡情。始寓微誠園廟近。旋將喜報殿宮呈。餘寒曉入旌旂影。協氣朝隨劒佩聲。慈德無量覃一府。生生嘉粒萬年更。逌覲橋邊路。花風曉拂鞍。農功將大有。春色自長安。行殿猶知穩。戎袍却不寒。城池如此好。先務得民歡。大有。北屯之坪名。長安。北城之門名。坪寓屢豐之義。門由京師之路。故三四云。一望梧雲萬疊深。羹墻無處效誠忱。碑陰水飯遲遲發。降格年年小子心。</text>
<title>命文正公尹煌不祧。詩以志感。幷小序</title>,<text>是日行望拜禮。風泉激感。因想斥和諸臣抗疏爭死之烈。宛若隔晨。其中首先倡義者。文正公尹煌是已。昨歲伻酹。略致愾念。而際聞不祧之典。獨闕而不擧。甚是欠事。特命勿遷。遂題一詩。用替侑廟之意。世謂八松節。靑靑孤竹如。同心三學士。明義萬言書。北海名猶在。東牕計奈疎。方禋延百歲。肇自拜壇餘。</text>
<title>書揭鐵原褒忠祠 幷小序</title>,<text>皇朝誥贈遼東伯諡忠武公金應河。深河赴戰三回甲之暮春十九。烈皇帝諱辰。與忠臣諸家後裔。祇拜大報壇之奉室。先命宣傳官等。單薦忠武祀孫宅基。當日除宣傳官。又命武將之爲忠武公李舜臣，忠肅公趙廷翼後孫者。往至北營。試柳葉箭。賜初試。仍御北苑。親試賜第。特付戊午式年之榜。事若有待。豈勝愴舊。若使英靈有知。必不禁涕淫淫。遂書一絶。揭于鐵原褒忠祠。男子聲名聞四夷。遼東華誥海東姿。深河老柳如人立。知是將軍倚劒時。</text>
<title>命築壇龍灣。歲侑皇朝遺民林寅觀等九十五人。用故副學李端相韻。志感。二首○幷小序</title>,<text>記昔林寅觀等。奉皇曆航海而來也。距涒灘二十有四年。薄海黎庶方謳歌思漢。而詢其鄕則泉漳也。叩其言則華夏也。慨南船之消息。歎北極之朝廷。翹首企喙。若將復覩皇華之盛也。當其時。防海之禁甚猛。而東歸之跡易泄。旣無可以循故途而還之也。又無可以討僻壤而居之也。竟不得不出於不得已之擧。眞古人所謂流涕引刀者是已。此故副學石室山前之詩所由作也。環箕封小大婦孺之拊心潛欷者。百年如一日。豈忍詳哉。豈忍忘哉。每過弘濟前路。追想黃功擊劒論襟事。輒不禁愾念感咽。近因壇侑義起之典。遂步石室二章。用刊白馬之山。替續黃鳥之賦。時戊午孟秋神宗顯皇帝諱辰之翼日也。蠖詘龍伸自去來。今人田地昔人開。當年不有燕行恨。誰遣英魂是日廻。肅然風自楚江來。江上招招大酒開。一渡此江無淨土。環東千里往仍廻。</text>
<title>送提學沈煥之遊金剛</title>,<text>忽憶雲安聽酒濤。金剛八月拂塵袍。烟光知是蓬萊近。秋色爭如海嶽高。旌節黃公臺上鶴。經綸任子釣邊鼇。卿能認我宵衣夢。輸得民情入彩毫。</text>
<title>贈領府事洪樂性江亭之遊 幷小序</title>,<text>宿來起居萬勝。卿國之元老也。福如郭令公。壽如文潞公。園林鐘鼓。頤養有年。神彩比益滋潤。步屧比益康旺。及秋高日佳。從諸子童孫。便輿作江亭遊。眞稀有之盛事也。遂命史官詢起居。兼付一詩。以爲誇示來後之資。仍要蔡判府賡之。判府明年是八十第八云。卿之從叔文衡亦耆臣。與卿家族祖奉朝賀共和。詩中旣言城西老。則東洛老亦許賡載爲可。人瑞編中最上頭。好將洪福贊皇疇。韶顔白髮遲遲日。丹木黃花灩灩秋。平地神仙添海屋。晩天絲管鬧江樓。更看八十城西老。車馬應從綠野遊。</text>
<title>題黔巖撥舍 幷小序</title>,<text>曉戒輿衛。將拜于敬陵昌陵。少駐黔巖。恭瞻紀蹟之碑。愴慕彌新。况是日。卽我先大王御極之日也。遇是日於是地。益切曲阜烏號之感。而眞遊已遠。弓劒莫攀。遂拈仁字。庸寓不洎之微忱。時予小子踐阼之二十二年。戊午之仲秋二十有九日也。黔巖紀聖蹟。皇矣我寧人。羲馭潛時事。齊牛問處仁。顯揚追舊甲。光御感依辰。茇舍懷明發。羹墻永慕新。</text>
<title>德廟五回甲戊午仲秋。祇謁敬陵行祭。謹疊桓廟八回甲志慶聯韻。奉揭齋舍。賡載諸臣。領中樞府事洪樂性，判中樞府事蔡濟恭，亞獻官左議政李秉模，終獻官光恩副尉金箕性，藥房提調趙宗鉉，閣臣鄭民始，金載瓚，徐龍輔，鄭大容，李晩秀，南公轍，徐榮輔，金祖淳，李始源，沈象奎，李存秀，承旨洪仁浩，李益運，申耆，李肇源，別雲劒李祖源，黃昇源，趙鎭寬，徐邁修，兵曹判書李時秀，贊禮趙尙鎭，京畿監司李在學，別兼春秋金履永，假注書洪奭周。</title>,<text>誕惟王業所由基。戊午聯成乙卯詩。御製。 於萬千春緜吉慶。今三百歲叶干支。臣樂性。 履霜玉趾今年感。繞電璇樞萬古垂。臣濟恭。 大德升歌淸廟瑟。緜庥上配定陵碑。臣秉模。 重回歲甲宸情切。迓續天休景命貽。臣箕性。 奕葉琮璜流景鑠。萬年光岳永維持。臣宗鉉。 著雍甲舊瞻虹華。望月峯高配鳳岐。臣民始。 慶毓宣陵天啓運。德符桓祖史傳辭。臣載瓚。 中身孺慕追文考。始盥顒孚見伏羲。臣龍輔。 降福洋洋緜寶籙。齎誠穆穆仰宸儀。臣大容。 于今樂利邦回泰。當日謳歌德叶离。臣晩秀。 丁閣褥床無改昔。甲年霜露感如斯。臣公轍。 聖人繼述推隆報。積慶靈長頌久遲。臣榮輔。 邈矣仙遊瞻設象。愀如聖慕寓尊彝。臣祖淳。 廟門肅蹕雲凝樹。仙寢明禋露浥墀。臣始源。 長發殷祥懷往昔。無疆周曆啓來玆。臣象奎。 星回太歲追禖鳦。天設崇岡叶瑞龜。臣存秀。 慶自詒謨基宥密。祭宜受福頌成綏。臣仁浩。 檜杉怳若衣冠列。陵麓瞻依日月姿。臣益運。 史牒長書無盡曆。寰區爭頌永言思。臣耆。 肅雝儀度承籩豆。肸蠁聲光被竹絲。臣肇源。 列寢松陰隣兆域。仲秋霜氣肅旌旗。臣祖源。 昭芬孝永親將禮。緜瓞功尊競烈詞。臣昇源。 喬柏雲封追舜慕。唐華春及頌堯治。臣鎭寬。 祥符走馬瞻西滸。慶叶興龍頌北池。臣邁修。 鳳曆恭惟垂篤佑。鴻休何况屬重煕。臣時秀。 猗那景寢同昭慶。承顯姬家誕啓祺。臣尙鎭。 玉瓚流長儀盛德。犧尊香薦受純釐。臣在學。 神功一日歸民厚。精義千秋俟聖知。臣履永。 鑾蹕遲遲松柏路。瑞雲留護萬年枝。臣奭周。</text>
<title>駕臨訓鍊院書之</title>,<text>萬馬齊嘶細柳烟。畫欄東頭入瑤躔。徐行劒槊飛騰際。高坐雲龍動盪邊。豪傑不生天下大。山河長鞏海東全。三營介冑雄如虎。爭出燕然勒石前。</text>
<title>用上梁六偉韻又題 六首</title>,<text>鍊戎高閣鎭城東。闔闢風雲指顧中。寄語桓桓諸將士。須看三箭破心紅。秋色蒼然若木西。萬家烟樹畫中迷。坐來高處元如許。泰岳嵩山一望低。碧瓦平臨紫閣南。南山佳氣聳層嵐。鳴弓試劒皆從此。手取金壇上將銜。誰遣胡塵滿塞北。春秋時講汾師直。楚頭吳尾問如何。起覘秋空攙搶色。回憶元龍百尺上。曈曈朝日繞金帳。兵家奇正何須論。直送長風捲海浪。水犀裲襠簇戲下。梨花劒氣桃花馬。卽今四海皆腥羶。誰是關山轉戰者。</text>
<title>輦過壯義洞。召見里中人。卽述舊之一道。今日亦如之。申諭後約。將還。唫示。祇送諸人。</title>,<text>楡社東頭駐輦遲。村村懽笑話前期。瓊英勝似花千樹。聽雪梁園授𥳑時。來此。必一踐心臺。多値花辰。今行適大雪未果。爲第二三句及之。</text>
<title>題手圈諸書 幷小序</title>,<text>經而三禮。史而兩京。子而五子。集而八家陸稿。旣批而圈。旣圈而鈔。遂成一帙。其詳在義例。因書七言十韻排律以識之。萬幾餘暇講聲長。閱歷穰穰祕府藏。月窟天根來往計。姬情孔思點勻方。內家筆札紆文墨。上世弦匏記后蒼。篇帙縱橫名手圈。權衡次第整書綱。卜年八百周官制。載籍三千戴禮場。二子程朱傳道統。兩京班馬盛文章。午朝工課猶經史。乙夜精神更縹緗。遂到鹿門張鼓吹。怳看牛坫匝衣裳。從知直諫先推陸。自是宗臣蓋有唐。刪述秖要存聖軌。源頭一畫跡羲皇。</text>
<title>題汶上精舍</title>,<text>城東十里好盤桓。窈窕村容碧樹灣。汶水知爲齊魯半。任他篁韻不須攀。</text>
<title>書揭故相金鍾秀家廟 己未</title>,<text>記昔新元闢草萊。日長山下碩人廻。可憐蕩蕩空空墅。不復春光入酒杯。</text>
<title>謹題敬奉閣 幷小序</title>,<text>閣舊在兩關槐院。一曰敬奉閣。一曰欽奉閣。閣之設。所以尊閣也。卽我寧考義起之盛典也。其詳載寶鑑別編。皇朝誥勑。自高皇帝洪武建元二十五年體天牧民永昌後嗣之詔。至顯皇帝新修會典及出師平倭之詔。隆恩浩渥。東薄于海。海外方數千里。喙息跂踵。凡有血氣之倫。莫不感激愛戴。如天地焉。如父母焉。顧今時移事往。冠屨易置。裳華蓼蕭之詩。不復作於東土。而紫泥黃帕之爲萬世珍藏者。尙不免皇輿之蒙塵。今閣之所揭奉。高皇帝以後御書御畫諸本誥命印本。而金章寶墨。光榮燭地。自令人瞻望徊徨。不翅若曲阜烏號之遺也。槐院圮而閣惟巋然。每過此。愾焉以傷。是歲七月二十有一日晨朝。祇詣皇壇遙拜。顯皇帝諱辰。仍命有司。移構於壇西。而越三日。移奉誥勑于齋殿。仍始工役。不日而告成。其翌日。自齋殿。揭奉如初。遂與提督後孫，三學士金文忠，文正，鄭文𥳑家人行禮。門邃冽泉。陛級重重。怳然若下拜登受。西顧周道。有涕沾臆。玆賦近體一首。以識尊王之義。自有天地生民以來。莫有盛於夫子。夫子之功。莫有大於春秋。春秋之義。莫有重於尊王。凡百有位。尙亦知予之心。而三綱明。九法立。變陰而爲陽。內華夏而外夷狄。未必不肇基於斯閣也云爾。時顯皇萬曆後三己未。江漢朝宗萬里濤。皇恩浩蕩注麟毫。唐堯竝立山河鞏。周稷重光日月高。草木皆知今鰈域。風雲猶帶舊龍袍。昭回北苑瞻新構。百世吾東奉赤刀。</text>
<title>書揭尹忠貞集，鄭文𥳑蘊兩忠臣家廟 幷小序</title>,<text>朝詣冽泉門外行禮。仍審敬奉閣新址。雖是謄鏤之本。皇朝誥勑。藏于皇壇之傍。絳雲靑𥳑。若接昔日皇華之盛。周旋登降。當作何懷。自洪武二十五年。煌煌誥勑。輝暎海山。四牡交馳。視同內服。惟我列祖。是承是述。拱護如彝器。尊閣如大訓。逮至南城之駐蹕也。忠貞公尹集，文𥳑公鄭蘊。言於行在曰。彼若求皇朝誥印。以義爭之。彼必見諒。聖祖奬之。而時危事窘。難以義爭。太王珠玉。不得全有於去邠之時。則此志士仁人所以拊膺長嘷。至於抆血而不知止者也。適當是閣之移建。想古人爲國先事之憂。尤切曠感。李提督，三學士，兩大臣祀孫之參班。昨旣有命。文𥳑後孫。豈可獨漏乎。使之一體參班。騎箕百年。久闕官享。豈非欠典。文𥳑公鄭蘊奉祀孫內贍奉事鄭軾。特除守令。書下七言絶句一首。書揭于忠貞，文𥳑兩忠臣家廟。用示予寤寐不忘之意。日長山色碧嵯峨。鍾得乾坤正氣多。北去南來同一義。精金堅石不曾磨。</text>
<title>題會心老人家狀 幷小序</title>,<text>北山有洗心臺。先卿之會予心。實由玆臺之酒所。而所以會心者。始於不欺心三字。今覽家狀。不覺起感。倣誄文之體以歸之。書下于原任直閣李始源。八旬年自不欺心。會我靈臺遂曠襟。賴有瀧阡新筆力。耿然猶想北山臨。</text>
<title>贈鐵甕府伯徐瀅修</title>,<text>萬丈霞標鐵甕城。城門高闢使君程。江東不遠成都近。熟路輕車送此行。</text>
<title>贈進賀副使徐瀅修</title>,<text>八月星槎鴨水灣。十行遙寄紫泥頒。燕中多少芸香肆。帶得朱書幾種還。</text>
<title>批選杜，陸詩。唫示二直學。</title>,<text>唐宋文章几案間。縱橫靑批好開顔。浣花溪畔多春興。分與紅塵醉夢閒。</text>
<title>將拜獻陵。曉次舟橋。步戊子前韻。以志感懷。二首</title>,<text>鑾蹕秋晴鷺水湄。滿江濡露想前時。依然戊子春三月。十里船開七字詩。羽林旗鼓匝靑烟。龍鳳津樓月上天。却憶廣陵春水外。回瞻梧岫彩雲邊。燈光歷歷江聲動。兵氣森森野色連。漢渡東南松柏永。此時孺慕更多前。</text>
<title>敬題獻陵齋室 幷小序</title>,<text>小子於戊子春。陪先朝展謁本陵。恭賦一詩。以紀其事。今於三十二年之後。踐位行禮。孺慕彌新。謹次前韻以識之。且按伊時聖製之題揭齋室者。聖敎若曰。今日大小臣僚。仰體祖宗盛德。滌舊心於廣津。輔我暮年。隨後者誰。惟我先朝。五紀建極。全保世臣。斂時五福。綏厥萬世。率皆仰述本陵開創守成之豐功大業。而十行雲漢之篇。乃在於親祭本陵之日。則丕顯丕承之謨烈。尙可以仰認於出戶周旋之時矣。玆於五六。敢頌聖德之光前垂後。而仍告有位。俾各一乃心。率乃職。無偏無黨。無從匪彝。偕之大道。同我太平。書曰。惟予一人。膺受多福。此我聖祖所以燕翼我子孫千億。懋昭常訓者也。時予小子卽阼二十有三年之己未仲秋。地自鍾山漢水行。眞龍體勢大經營。禮三十載今朝又。基八千年宿夜聲。薄海豐功仍本本。承天大德曰生生。周旋僾僾於何覿。瑞日秋天萬里淸。</text>
<title>過采露亭志感 幷小序</title>,<text>亭在華城。卽故領相文肅公蔡濟恭別業也。亭以采露名。蓋有意也。每當園幸。輒獻詩章。旣和其韻。又送殽核。歲以爲常。今秋之幸。其人不可復見矣。路次回顧。悵然者久之。文肅與孝安洪相國。爲國中元老。且憶洪相之輒於駕回時。迎於宅外路左。結句及之。仍用進退格。朝日迎華路。淸秋采露亭。風雲千里色。松菊十年情。返駕詩聯韻。行廚酒送馨。同時二老在。壽考際昇平。</text>
<title>題故知敦寧曹允亨家頒賜春秋卷首 幷小序</title>,<text>嘗就春秋。以大字書經文下。附左氏傳。如紫陽綱目之法。仍命文忠公曹漢英之孫知敦寧允亨，忠烈公黃一皓之孫敦寧都正運祚。並書各編爲一部。不徒取其筆也。取家聲也。書旣刊。知敦寧逝矣。撫卷興感。遂題一詩於卷首。以侑其廟云。聖人筆法此麟經。吾道東來揭日星。大字特書新有例。文忠孫子汗幾靑。</text>
<title>賜冬至書狀官具得魯 三首</title>,<text>翩然誰昔故人知。坐閱滄桑幾許移。一任狂瀾迷獸圈。祇看華月在龍池。心無不契虛襟夜。舌到難言對冊時。瘴海十年猶樂土。晩來車馬有前期。念昔數十年前。世道民志無可言者。乃祖故判書超然自拔於衆楚之中。初見銅龍之席。而風雲已融然相合矣。每當入對。對輒欣瀉。晝而竟漏。夜亦跋燭。纚纚其言。言無不罄。往往有人所不敢言。中間風波憂畏。雖不堪其苦。而九重千里。靈犀相通。至今追思。眉眼在心。蒼葭白露。溯洄伊人。而嗟不可復見矣。玆於送別之章。先言疇曩之勝。蓋有微意存焉耳。今爾前程萬里如。麒麟楦豈馬牛裾。勉旃日後子孫計。率乃家中父祖餘。士類由來名敎地。心期自是聖賢書。須將我語趍庭問。知有原明可起予。乃祖夙從士類乎遊。曠襟疎韻。有非脂韋氣味。書狀年妙發軔。風姿也不草草。若以乃祖之心爲心。其於邇遠之事。何有哉。聞乃父甚肖。嘗所嘉之。乃於結句。又此申申云。玉帛年年走北槎。誦詩三百掩皇華。陰山不盡匈奴氣。易水猶傳壯士歌。積雪大凌河上駐。淸風孤竹廟前過。中原父老方思漢。寄語行臺費揣摩。近聞燕軺贐章。無道春秋之義者。此亦可以觀其世矣。雖空言無補。自有維持之重。如書狀者。不可以不知此矣。</text>
<title>春秋完讀日。慈宮設饌識喜。唫示諸臣。幷小序</title>,<text>予於三餘。輒課一帙之書。歲以爲常。而手選諸書。必印頒中外。蓋亦振文風矯俗習之苦心也。書旣頒。躬先誦習。爲一世準。乙卯。新印朱書百選。而十月二十八日始讀。再翼月十有六日完讀。凡四十有九日。丙辰。新印五經百篇。十一月十一日始讀。翼月初八日完讀。凡二十有八日。丁巳。新印史記英選。十月初八日始讀。再翼月二十七日完讀。凡八十日。戊午。新印八子百選。十一月初吉始讀。翼月十五日完讀。凡四十有五日。己未。新印春秋。新印以前讀數回。十一月十八日更讀。十二月初八日完讀。凡二十日。左氏史也。雖近於朱子所謂千里一曲。致慨於明招堂上。而先經後傳。吾有吾心之春秋矣。於是乎予印予讀已告功。自明年有新印。當如右爲例。顧精力未能如宿踐也。記昔幼少時。讀完一帙。慈宮輒設小饌以識喜。俗所稱冊施時之禮是也。朱子以長子受之。送學於東萊。而付送一角之茶三十觔。卽此意也。今日以有事輒聞之義。告慈宮以春秋之完讀。慈宮視小子若幼少時。略備酒餠如村樣。遂與監印懸讀諸人。共嘗之。戲是綵衣。老萊之所以悅母也。喜動簾幃。紫陽之所以壽母也。旣獻岡陵祝于慈宮。因書此。要與諸人和。侍食諸君子。能知此會歟。伊吾完一帙。工課殿三餘。每夜光明燭。今年左氏書。慈心識喜事。萊舞九詩如。</text>
<title>賜知中樞洪緯浩 幷小序○庚申</title>,<text>永安都尉玄孫知中樞洪緯浩。今年爲九旬有二。老職資至一品。特除知樞。於其肅拜也。用一坐再至之禮。與其子戶議洪樂恒登筵。戶議年亦七十三歲也。德門多耆耇。卽亦慈德攸致。詩以志其吉祥。老人星見斗之南。晩得兒年七十三。朝拜龍樓仍獻祝。冊儲今日壽多男。</text>
<title>社壇祈穀日。唫示諸臣。幷小序</title>,<text>正月。七十二候之始也。元日。三百六旬之初也。七而爲人。八而爲穀。穀者。人之司命也。穀日得辛。肅將祈年。致齋於人日。而瑞雪隨輦。嘗見柳應芳詩曰。人日逢晴勝。不晴雪亦嘉。遂和其韻以志喜。穀日仍祈穀。人逢七日嘉。知今年大有。壇木雪生花。</text>
<title>拜園告喜還。御奉壽堂。用乙卯永興本宮志慶韻。題長樂東楣。時庚申上元後二日。</title>,<text>周家三善漢重离。遂續生民下武詩。禮廟殿宮承駿命。慶千萬億受鴻祺。今行欲報无疆喜。此日難爲不洎思。明發華城回首遠。遲遲臺上又遲遲。</text>
<title>北苑齋夕。唫示諸臣。幷小序</title>,<text>后山詩。大家也。古體也。豈可以讓於𥳑齋少之哉。齋居苑舍架上。適有舊藏陳氏集。抽出一韻之有似乎卽景者。命內閣銀臺隨來諸臣和之。取其軸覽已。仍用其韻。漫書以還之。風泉三月夜。春雪畫堂深。動盪魚龍氣。句萌草木心。齋居仍感慨。時序自晴陰。魯國存周禮。歌詩頌伯禽。</text>
<title>御春塘臺。設人日製有唫。幷小序</title>,<text>庚申春。設科取士。所以志慶也。初試分三所。一所爲南宮。而通樞府至于光化門外。遂及京兆前路。布以爲城。赴擧者三萬二千五百九十八人。呈券者爲一萬三千七百三十有七。二所爲太學之丕闡堂。至大成殿門外。及于香橋。赴擧者三萬九千八百七十人。呈券者爲一萬五百二十。三所爲明倫堂。至于食堂之橋。遂及碧松亭。幷用布城如右。赴擧者三萬九千三百七十人。呈券者爲一萬四千三百五十有七。合三所赴擧十一萬一千八百三十八人。呈券三萬八千六百十四。自試圍以來。觀光之多。未有如此者。人製卽初試之翌日也。設場於春塘臺。自觀德亭至觀豐閣。赴擧者十萬三千五百七十九人。呈券者爲三萬二千八百八十有四矣。京二千二百十一。京畿三千五百八十六。海西三千一百十一。關西三千一百七十三。湖西六千九十六。關東一千二十五。湖南四千七百。嶺南五千二百三十一。北關如關東。華城三百六十八。廣州三百五十六。松都二百十。江都九十。濟州三。不書居住者七百六十有六。可謂壯矣。以鎬京辟廱自西自東自南自北。揭賦題。將於京鄕。取壯元各一人賜第。其次三下一百人。付初試。京十畿十。海西關西各八。湖西十一。關東七。湖南嶺南各十一。北關八。華城五。廣州松都江都各三。濟州二。又其次次上各人施賞。排比京鄕。如三下之例。惟濟州減一。華城加一。而考券拆榜之先海西，關西，湖西。次關東。次湖南，嶺南。次北關者。用詩經本章所喩。遂拈人字以賦之。春臺物物摠陽春。南北東西利用賓。如海廣庭三萬券。阿誰忠孝壯元人。</text>
<title>領議政李秉模奏請之行有詩 二首</title>,<text>春月冊儲禮。嘉辰奏請行。藉卿元輔重。侈我使華名。三百詩專對。公私喜與榮。言還似言邁。穩穩趁秋淸。燕京萬里路。軺舝又三膏。鶴野花連旆。凰城柳拂袍。節宣知努力。奔奏仗賢勞。執玉因邦慶。煕運幸今遭。</text>
<title>謹和朱夫子詩 八首</title>,<text>春日原韻勝日尋芳泗水濱。無邊風物一時新。等閒識得春風面。萬紫千紅摠是春。熊禾曰。物理之表裏精粗無不到。瑤琴攜過玉溪濱。樂意相關鳥語新。粟顆芋頭涵理妙。渾然三十六宮春。觀書有感原韻昨夜江邊春水生。艨衝巨艦一毛輕。向來枉費推移力。此日中流自在行。熊禾曰。義理熟時。知自致而自然好。庭前竹樹太疑生。一羽輿薪孰重輕。道不遠人人自遠。回頭是岸岸頭行。寄胡籍溪原韻罋牖前頭翠作屛。晩來相對靜儀形。浮雲一任閒舒卷。萬古靑山只麽靑。熊禾曰。誠意者有主宰而通動靜。玉鑰金關一疊屛。主翁閒坐視無形。春來物物皆生色。取次牛山草樹靑。武夷櫂歌第四曲原韻四曲東西兩石巖。巖花垂露碧㲯毿。金雞叫罷無人見。月滿空山水滿潭。熊禾曰。正心只是無昏昧散亂。幾曲淸溪幾曲巖。花盈盈處柳毿毿。朗然魚鳥披襟久。直到雲光瀉碧潭。入瑞巖道間原韻淸溪流過碧山頭。空水澄鮮一色秋。隔斷紅塵三十里。白雲黃葉共悠悠。熊禾曰。審其幾而無五辟。則身自修。伯鐵王金好點頭。三皇五帝一春秋。審却幾微從此路。萬山紅樹興悠悠。壽母生朝原韻敬爲生朝擧一觴。短歌歌罷意偏長。願言壽考宜孫子。綠鬢朱顔樂未央。熊禾曰。齊家之本。在父母其順。萱堂和氣捧瑤觴。觴挹南山獻壽長。秖願年年如此好。遲遲春日殿中央。蔡氏婦家原韻葱湯麥飯兩相宜。葱養丹田麥療飢。莫道此中滋味薄。前村猶有未炊時。熊禾曰。文王視民如傷而無凍餒。一風一雨與農宜。上瑞黎民不阻飢。蔀屋生涯如在眼。晦翁葱麥幾多時。石廩峯原韻七十二峯都揷天。一峯石廩舊名傳。家家有廩高如許。大好人間快活年。熊禾曰。民富則禮義措而天下平。漢陽三角際靑天。露積峯如石廩傳。積廩四方謌笑裏。立春新帖願豐年。金弘道工於畫者。知其名久矣。三十年前圖眞。自是凡屬繪事。皆使弘道主之。畫師例於歲初。有帖畫寫進之䂓。今年弘道以熊勿軒所註朱夫子詩。畫爲八幅屛風。深得聚星亭餘意。旣書原韻。附寫和章。以爲常目之資云爾。</text>
<title>積雨新晴。唫示諸臣。幷小序</title>,<text>積雨新晴。雲開萬里。對此欣然。若可以濯塵垢而淨俗陋也。數昨臨筵。洞言矯俗不率敎之弊。固知欲革心者欲暴而無以自致。欲革面者欲改而迷於其方。狃於見聞者。懦則怯。頑則忍。而雖覺有先後。終當歸於一軌。顧靜坐默想。其喙喙聒聒之狀。好供一噱。比之曩也。縮稜藏鱗。如睡若眠之時。以吾日飮赤冰幾鉢。黃連幾貼之熱肺煩腔。差覺有爽意。以一詩記之。長安大道平如砥。積雨新開長安市。飛空銀索十日圓。一注鴈宕千丈水。溟渤動盪魚龍窟。江漢蒼漭牛馬涘。西風夕撼大塊來。空闊炎雲九萬里。使我披襟芙蓉殿。洞庭君山不盈視。紛紛倚伏春明外。珂馬旖旎誰家子。九門御路當中出。揭我明命而顧諟。天人一理新氣色。囅然以笑充然喜。未央宮陳斬蛇劒。塗山車載防風氏。春王正月大一統。天下同文與同軌。湯以解網不用命。詩曰邦畿民所止。婉婉欲伏轅下駒。角角自鳴山上雉。須看皇極康而色。敢爾千樹爭紅紫。蓋聞修道之謂敎。禮樂刑政而已矣。</text>
<title>慈宮臨華城行宮。進饌樂章。乙卯</title>,<text>嘉會屬昇平。昇平今有象。厥象問如何。老人中天朗。宮。 含飴駐我長樂春。祝聖徠女華封人。商。 春長長樂酌斗。華祝至三壽母。角。 翼子詒孫功何巍。穰穰福祿光輝。徵。 咸池鼓雲門琴。玉漿璚液年年斟。羽。長樂五章。一章四句。四章章二句。先唱。慈德之純。厚載難名。默運弘慈。佑啓太平。宮。 百祿是遒。其至如川。子孫振振。吉慶年年。商。 如斗之邵。如嵩之高。瑤冊紀瑞。春酒燕毛。角。 於休慈德。撫玆花甲。時觀于華。物采匝匼。徵。 樂此新邑。謠頌戶增。維萬維億。日月恒升。羽。觀華五章。章四句。後唱。</text>
<title>慈宮周甲進饌樂章</title>,<text>我有老萊衣。萬年慶韶光。宮。 雞人報曉籌。上堂偕元良。商。 是日回瑞甲。滿國齊祝岡。角。 調味瓊液瀜。佐肴蟠桃圓。徵。 一酌一酌復一酌。一酌萬年三萬年。羽。老萊衣五章。章二句。先唱。三萬年又億萬年。年年此日長此筵。宮。 一願宗國如磐石。再願子孫如軒文。商。 情話仍燕喜。衆賓來如雲。角。 灩灩太和釀。秩秩無聲樂。徵。 慈德享天心。子孫受多福。羽。萬年五章。章二句。後唱。</text>
<title>慈宮周甲日致詞 乙卯</title>,<text>華宮餘祝。花甲深尊。歡承壽母。功隆詒孫。同我嘉賓。拜獻千千。</text>
<title>朱子會選四十八卷 寫本</title>,<text>自朱子大全之行於世。後儒瓚享譜承。各有鈔輯。中州則魯齋王柏之紫陽書詩類。錫山高攀龍之朱子節要是已。我東則先正李滉之朱子書節要。先正鄭經世之朱文酌海。先正宋時烈之節酌通編是已。其去取詳略。要皆有據。而若論參合諸選。備有體裁。可以嘉惠來學者。其必先數通編乎。然朱子於騷賦詞操。不事聲格。而自中於身律聲度之間。天然各臻其極。與三百篇相上下。而通編獨闕焉。予在春邸。命賓客徐命膺選騷賦詩諸篇。冠之卷首。而朱書節要。務主精約。故篇牘之遺漏可惜者酌海。復采入焉。今若一例混置於原集。無以見二先正取舍之意。別爲補入於別集之下。名曰補編。至如大全外遺文逸編之散出雜書者。依朱子裒輯程氏外書之例。鈔載若干編。以資博聞。名曰外編。蓋此書䂓模序次之一從大全。所以存其本也。鈔刪之參互諸家。所以集其長也。書旣成。總名之曰朱子會選。右甲午編</text>
