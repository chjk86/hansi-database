<title>詠盆松</title>,<text>山中三尺歲寒姿。移托盆心亦一奇。風送濤聲來枕細。月牽疏影上窓遲。枝盤更得栽培力。葉密曾沾雨露私。他日棟樑雖未必。草堂相對好㯲期。見師友名行錄按。名行錄曰。八歲詠盆松詩曰。云云。見者異之。</text>
<title>缺韻 二首</title>,<text>▣▣▣▣▣▣▣▣▣▣▣▣▣郞▣▣▣▣▣▣▣▣▣▣▣▣▣量▣▣▣▣▣▣▣▣▣▣▣▣▣商▣▣▣▣▣▣▣▣▣▣▣▣▣涼▣▣▣▣▣▣▣▣▣▣▣▣▣涼▣▣▣▣▣▣▣▣▣▣▣▣▣商▣▣▣▣▣▣▣▣▣▣▣▣▣量▣▣▣▣▣▣▣▣▣▣▣▣▣郞 案。已上兩韻。牧隱集。旣作次韻。則當有先生原韻。故排書于編中。以竢後考。後倣此。附次韻○本集。作次韻田御史 祿生。○二首。○癸巳秋○李穡慷慨絶倫田御史。疏慵無比李新郞。欲追騏驥眞難及。却愧蚍蜉不自量。君政曳裾期補衮。吾方振履學歌商。世間出處渾如夢。更詠來詩立晚涼。毀非關己譽何喜。才莫如人德更涼。月獨有情從我蔡。山多不俗起予商。備嘗出處知爲計。縱欲飛騰已可量。賴有虛名足驚座。益齋門下狀元郞 出牧隱集</text>
<title>缺韻</title>,<text>▣▣▣▣▣▣城▣▣▣▣▣▣名▣▣▣▣▣▣▣▣▣▣▣▣▣生附次韻○本集。作送安少監按廉入城廻。次田起居韻。○丁酉○李穡車旆重過海上城。逢人爲說鄙夫名。秋來不耐鱸魚興。搔首風塵大瘦生。出牧隱集</text>
<title>缺韻</title>,<text>▣▣▣▣▣▣▣▣▣▣▣▣▣時▣▣▣▣▣▣▣▣▣▣▣▣▣詩附次韻○本集。作讀田鄭二先生詩。次其韻。○丁酉○李穡束髮宦遊今白髮。上章乞退已知時。如何剩着紅顏語。惹得諸公數首詩 出牧隱集</text>
<title>雞林東亭 案輿地勝覽。慶州東亭。在府東南五里。</title>,<text>終日昏昏簿領間。偶因迎客出郊關。俯看逝水歎流景。坐對靑山多厚顏。半月城空江月白。孤雲仙去野雲閑。更尋陶令歸來賦。千載高風未易攀。見東文選，輿地勝覽，東京雜記。○勝覽雜記。末句作更尋王粲登樓賦。方寸詩情未易寬。按勝覽雜記。皆只錄下二句。意勝覽例多摘句。故載其半編也。若雜記。恐因此例。未必執疑也。</text>
<title>贈金海妓玉纖纖</title>,<text>海上仙山七點靑。琴中素月一輪明。世間不有纖纖手。誰肯能彈太古情。見圃隱集，陽村集，輿地勝覽，盆城志，海東雜錄，大東韻玉，夢軒筆譚。按。筆譚曰。壄隱深得琴中旨趣。詩語淸越秀古。而圃隱，陽村亦相繼和韻。稱艶不已。可見其傾慕之意也。按勝覽。此詩編於朱文節悅詩下。想此本金海燕子樓韻。而先生亦次之。然凡原韻次韻欲盡收。則未免太繁。故今觀其關涉本稿與否取捨之。後倣此。○又按勝覽。金海燕子樓。在府城中虎溪上。附次韻○本集。作昔宰相壄隱田先生爲雞林判官時。有贈金海妓玉纖纖云 在上 後十餘年。壄隱來鎭合浦。時纖纖已老矣。呼置左右。日使之彈琴。余聞之。追和其韻。題于壁上。四絶 鄭夢周此生何日眼還靑。太古遺音意自明。十載玉人滄海月。重遊胡得獨無情。出圃隱集第三篇第四篇。今不錄。又次韻○本集。作次金海燕子樓詩三韻。自註。妓玉纖纖者善彈琴。故宰相壄隱田公嘗倅雞林。愛之贈一絶云。在上 公後出鎭合浦。呼置左右。日使彈琴。樓中題詠。多用其事。首篇卽其韻也。權近玉手纖纖二八春。舞衫羅襪動香塵。文章壄隱琴中趣。能繼高風有幾人。出陽村集第一篇第三篇。今不錄。按圃隱集。旣云余聞之。追和其韻。題于壁上四絶。則先生似復有一二原韻。然陽村集。指謂樓中題詠。多用其事。首篇卽其韻也。則恐先生只留一韻耶。今其他韻有無。不可輕斷。姑不排書韻字。以竢後考宜矣。按輿地勝覽。金海燕子樓題詠太學士金勘詩。有佳人自古易生老。燕子爲誰留至今之句。蓋亦指玉纖纖事也。</text>
<title>題淸德樓 按輿地勝覽。淸道淸德樓。在客館東。知郡崔安乙建。崔元祐記。</title>,<text>廨宇崇岡底。危樓壓上頭。半空有平地。炎夏似涼秋。民力元無借。樓名果不浮。何須論四景。淸德說崔侯。見輿地勝覽</text>
<title>映湖樓次韻 按輿地勝覽。安東映湖樓。在府南五里。</title>,<text>北望京華疊嶂多。樓高客恨轉來加。仲宣作賦非吾土。江令思歸未到家。楊柳自搖愁裏線。辛夷初發亂餘花。若爲江水變春酒。一洗胸中滓與槎。見東文選，輿地勝覽，永嘉志。○文選。京華。作松都。附次韻 後孫實駐蹕蒙塵歲月多。映湖樓上歎咨加。前朝遺跡懸金額。後世傳言在史家。逝水俯觀形道體。高山仰止想濂花。碧紗籠面雖無力。只讀先詩謹賦槎。出潔城家藏行蹟</text>
<title>拱北樓。應製。案輿地勝覽。淸州拱北樓。在州北三里。</title>,<text>一人登眺日。萬物喜瞻初。美景誰能賦。荒詞不用書。面南顏甚邇。拱北意無虛。寓目山河秀。雲煙亦媚予。見輿地勝覽附應製詩序 白文寶歲在辛丑。宮駕遷自福而尙行駐淸州。壬寅秋九月十九日。上率群臣。拜賀正表于郊。因御州之拱北樓。覽一齋權漢功舊題五言句。郞命知申事元松壽，代言李穡，成士達次韻製進。於是。左政丞洪陽坡，李杏村，黃檜山曁諸大夫儒士皆和進。文寶時適承命如京。歆聞引頸。自以不獲覩盛事爲恨。及是承召。竊嘗追和續尾。亦以爲幸。而州伯金君成甲以柳思菴之言屬之曰。命製詩成而將鏤板。不可無序。文寶辭以無文。而幸其傳不朽。遂操筆而拜稽首曰。昔者君臣賡歌。固是昇平製作。而去年奔亂以還。豈謂有今日勝事。於戲。吾王事大敬命之誠。與名拱北而可表者。不在斯樓歟。出輿地勝覽</text>
<title>送鄭副令㝢按于慶尙 ○丁未春</title>,<text>君看種樹橐駝傳。移之官理可養人。解道安民在無事。牧隱詩語醇且眞。古人今人意不遠。蓋傷世法多立新。況今時勢如理絲。欲速還自成紛繽。願言爲事務從簡。勿使一毫加諸民。鄭君共稱慷慨士。世微鄭君吾誰親。傷心豈獨惜離別。南望不覺沾衣巾。見東文選</text>
<title>題合浦營 按輿地勝覽。昌原合浦。在府西十里。</title>,<text>此地前遊僅十春。豈圖來鎭有今晨。壁間拙字知予否。曾是當年下筆人。見東人詩話，東文選，海東雜錄，大東韻玉。按。詩話曰。題合浦云云。云公文章鉅手。兼總戎兵。其橫槊哦詩氣象。大異於雕篆酸寒者之所爲也。按此詩。想先生曾亦宦遊此地。留題壁間。而俱無考。</text>
<title>直夜</title>,<text>玉漏丁東夜未央。推枕欲起先歎息。同舍人人鼾如雷。奈何耿耿眼不得。傷時憂國淚盈升。感慨閑愁復幾尺。嗟余不才久尸素。獨臥愧衾那安席。君恩如海報無門。暖日香芹徒謾說。荏苒光陰催老大。昨日少年今白髮。出門剩見鬼捓揄。萬事腐心空仰屋。通宵強綴一篇詩。呼燈自寫還自讀。見師友名行錄按。名行錄曰。直夜有詩曰。云云。雖是尋常篇什。而其憂國愛君之心類如此。</text>
<title>送田祿生司諫按全羅道 字孟畊[李齊賢]</title>,<text>田郞作倅吾雞林。父老至今懷德音。拜囊懇惻叫閽辭。枕戈慷慨從軍詩。晏嬰高節凌首陽。誰貴食粟曹交長。登車攬轡志澄淸。南方草木亦知名。南方近者頻年荒。捐瘠往往僵路傍。守令識字百二三。坐視弄法猶盲喑。旋驅農夫防海倭。賊刃未接先奔波。大將坐幕擁笙歌。小將汗馬輸弓戈。豪奴聯騎攘公田。官徵逋租不計年。嗚呼民生至此極。誰與吾君寬旰食。益齋也曾玷廊廟。受侮老姦幷惡少。乞身自退僅免禍。此日尋思顏可赭。田郞夙慕君子儒。豈比老我空囁嚅。往哉問瘼公無私。馳奏得令明主知。出益齋亂稿按。先生。恭愍辛丑。按全羅。則時益齋公年七十五歲。實作此詩。蓋其回科之年也。</text>
<title>夢見東京田判官。曉有府吏告歸者。因寄此。[李穡]</title>,<text>如何不寄一行書。遠別無端半歲餘。夢裏見君頻款款。定應君夢亦逢予。出牧隱集。下同。</text>
<title>寄東京田判官 壄隱[李穡]</title>,<text>新羅王氣千年滅。作國東藩奉符節。自古幕賓才出群。況今邑子紛如髮。知君參佐鳥雲飛。畫諾坐嘯相倚依。待見野蠶春作繭。始稱深副舜垂衣。按牧隱集編次。已上兩詩。係於戊戌。已下兩詩。係於己亥也。</text>
<title>寄鷄林田判官[李穡]</title>,<text>吾詩安小成。而不如惠夷。緬愧古作者。聊抒心所之。君詩淡如水。微風生淪漪。公餘佳山水。有句皆淸奇。如何不一寄。益愧吾蕪辭。</text>
<title>哀哉行。爲舍人田壄隱之父作。[李穡]</title>,<text>哀哉白髮田舍人。靑衫飄泊京華塵。劬勞屛障三十年。功不見酬今已遷。當時儕輩皆飛騰。疇肯推挽且轢凌。舍人有子早知名。家敎熏陶學業成。慨然憫父不得志。欲謁銓曺恨無地。匍匐闕下三上書。同列聞之爲欷歔。天高鶴唳更淸遠。白日不向墻陰轉。諸公老手作陶冶。汪度詎容忘孝者。華顚郞署上所嗟。況此陸沈將奈何。此詩雖爲孟畊作。却爲士流悲命薄。牧隱集。又有正月十二日雨。尤增感歎詩。而有憶曾醉携壄隱翁。扣舷放歌崖石裂。人生古今一瞬爾。獨詠新詩慰愁絶之句。按牧隱集。此詩作於戊午年間。蓋在先生旣歿之後也。</text>
<title>立秋前一日。與田郞中同宿。祿生[李岡]</title>,<text>月出四山靜。虫鳴一院空。人間猶夏夜。天上已秋風。蘭葉露華白。花畦煙彩紅。迢迢湖海夢。今夕與君同。出平齋集</text>
<title>李韌正言扈從至尙州。寓舍北有四松。倚松結茅。以爲避暑之所。田內舍 祿生 名之曰四君子亭。[鄭樞]</title>,<text>李君作新亭。半隱良可比。名字孰肯評。早已經平子。王澄所題目。王衍不復有言。軸云已經平子矣。 巍然四蒼官。偃蓋相依倚。於焉坐嘯傲。主人亦佳士。我來纔入門。溽暑驚秋意。高節貫四時。信哉君子義。可憐棲湫隘。無以暢心志。豈知軹道傍。爽塏有兹地。滿懷玉雪淨。繞床笙籟起。俄令沈痾空。頓覺淸虛至。周伯仁與庾公語 言念古之人。子美有故事。不知杜拾遺。若此日劇醉。凌雲氣蕭瑟。蔽日形骫骳。安得起韋偃。放筆使爲戲。半隱。王龜亭名。○出圓齋集</text>
<title>謝田元帥送倭酒[李達衷]</title>,<text>元帥坐吟詩。無心強攻敵。感化執奠來。何必煩羽檄。至正丁未。出鎭合浦。淸心省事。久不遞代。從民望也。出潔城家藏行蹟。</text>
<title>送張衡叔還西都田宰相幕[李崇仁]</title>,<text>相國經綸器。朝鮮禮義邦。參謀今俊逸。遺俗更醇厖。樓閣臨平野。風煙接大江。君歸如記我。莫惜鯉魚雙。出陶隱集</text>
<title>送李浩然赴鎭邊幕[鄭道傳]</title>,<text>十萬貔貅氣勢獰。從容談笑一書生。遙知檄罷高臺臥。蒼海無風月正明。出三峯集</text>
<title>送李使君集赴合浦幕[權近]</title>,<text>元戎大旆鎭南陲。入幕嘉賓亦偉奇。自笑少年多慷慨。尊前謾賦送君詩。出陽村集</text>
<title>寄宋大禪師 在合浦營作[李集]</title>,<text>年去年來西復東。如今亦在柳營中。賦詩橫槊吾何敢。回首廬山憶遠公。出遁村雜詠。下同。</text>
<title>固城感懷二首 時從壄隱幕[李集]</title>,<text>元戎東狩復西征。深入荒涼古鐵城。樸島煙氛雲外起。竹林烽火夜深明。此行始識山河固。是處唯聞鼓角聲。艱極泰來非妄語。遺民耐久待昇平。第二篇。今不錄。</text>
<title>固城館題詠[李仁孫]</title>,<text>制敵何須勞遠征。折衝樽俎是長城。耕連海嶠黃雲合。瘴盡倭山白日明。懸板首曰。吾先人遁村。從壄隱田公佐合浦幕。出潔城家藏行蹟。</text>
