<title>寒雨三章 古體</title>,<text>丁亥除夕。天終日而雨。揜戶獨坐。病懷瞿然。遂作詩三章以自警。章四句。寒雨踈踈。丁亥之除。我顧我身。其得焉如。寒雨霏霏。丁亥之歸。我學其頹。我心其悲。寒雨濛濛。丁亥之終。我旣知非。胡弗反躬。</text>
<title>酬四友堂詩</title>,<text>堂卽吾友屛厓叟曺仁伯 善長 所居。其庭有松竹梅菊。盖叟友之云。叟隱居四十年。奮然求古人事。不與世俗低昂。篤志力行。孶孶如不及。利害不能奪。毁譽不能動其操。可知叟之友四友也無愧。叟旣爲詩叙其懷。且謬以余知己。令余繼之。遂賦古詩以酬。凡四章章四句。鬱鬱其新。松也非塵。後凋之姿。君子攸親。凜凜其新。竹也非塵。心虛性直。君子攸親。皎皎其新。梅也非塵。玉色和氣。君子攸親。烈烈其新。菊也非塵。隱逸高節。君子攸親。</text>
<title>有木四章 乙未</title>,<text>木在梅谷山中。傍有路。下有淸流盤石。村人愛之。築爲壇。其來盖亦過百年云。其榦大其枝遠其葉密。綠陰深厚。淸風飂戾。澗流琮琤於石上。禽鳥喈嚶於林端。亦可謂一勝界也。余於六月中適來。寓見而悅之。與同寓人構床於壇上。朝而往暮而歸。或翫書或吟詩。間以游泳於澗盤之間。足以忘暑熱之侵凌焉。因作古詩四章章四句。有木維古。于澗之傍。鬱鬱淸陰。可以翺翔。有木維樛。于盤之上。其壇孔嘉。載歌載詠。澗兮盤兮。維木之下。旣潔旣淸。朝暮來舍。維盤有樾。澗兮其流。莫汚莫穢。我人斯休。</text>
<title>山堂聽鵑 庚申</title>,<text>月夜人無眠。山禽啼不去。啼聲能起余。却勝人間語。</text>
<title>書琴背</title>,<text>閒來帶月卧園林。今世無人識我心。柴桑人去吾誰與。只有松風三尺琴。</text>
<title>晉陽矗石樓夜吟 秋向昇平。歷路登是樓。忽憶壬辰之亂。遂感慨賦之。</title>,<text>黃鶴樓風催笛吹。瀟湘江月起猿呼。萬古山河今不變。英雄精爽往來無。</text>
<title>南海舟中</title>,<text>一遵蒼海一浮槎。萬點靑山萬頃波。羣仙只在空明外。靑雀未回奈若何。</text>
<title>春望 辛酉</title>,<text>獨倚高樓望遠坰。江山處處百花明。無人識得東君化。空散八荒畫太平。</text>
<title>春興</title>,<text>風瑟瑟雨蕭蕭。樓前花爛漫。樓上客逍遙。邵子吟懷今旣得。陶生醉興又從高。</text>
<title>詠懷</title>,<text>襟懷流水冷。身世白雲閒。眼前無冗事。隨處足怡顔。</text>
<title>琴湖船遊 壬戌</title>,<text>偶從諸益泛中流。明月淸風滿小舟。夜深叩枻歌相和。疑是江山赤壁秋。</text>
<title>嶺南樓卽景 七月與二三諸益船遊。偶吟此一絶示之。</title>,<text>白鳥瀟湘洲。蒼波赤壁秋。朗吟千古月。高倚一孤舟。</text>
<title>寒食 癸亥</title>,<text>春風處處起新煙。景物依俙似昔年。山頭日暮空惆悵。誰記當時介子賢。</text>
<title>蜂巖卽景</title>,<text>獨立晴湖上。小桃初發時。閒吟忘去路。詩興在花枝。</text>
<title>江齋秋夜</title>,<text>蟋蟀聲高月。天河色暎秋。江風漁笛裏。人倚小闌頭。</text>
<title>入山</title>,<text>獨步山蹊石澗流。黃花處處興難收。斜陽洞裏樵歌晩。政是千山九月秋。</text>
<title>讀小學</title>,<text>欽把陳編得味深。光風霽月滿胷襟。人能於此行之盡。俯仰何曾有愧心。</text>
<title>感興</title>,<text>江上雨初霽。春光動故林。物霑三代化。人得一元心。身世雖非古。襟懷豈有今。舞雩當日興。還覺此中深。</text>
<title>次無齋韻</title>,<text>吾道分明載古書。今人不識謾窺虛。箇中眞訣公知否。一敬平生用有餘。</text>
<title>喜晴</title>,<text>霧收碧嶽嶽依舊。雲盡靑天天自如。奇觀滿目吾無累。一本昭昭亦有初。</text>
<title>高樓醉吟</title>,<text>朱花倒碧澗。皓月掛長天。醉來高枕卧。淸興正悠然。</text>
<title>讀大學</title>,<text>聖學無如此一經。相傳心法日星明。欲識箇中下手處。十分功力在明誠。</text>
<title>陪伯父遊溪臺。謹繼賜韻。</title>,<text>世事多魔戲。佳期未易逢。一年春色盡。萬里夏雲濃。臨水陪閒釣。登山奉逸筇。隨時皆自樂。何處不從容。</text>
<title>自娛 丙寅</title>,<text>林牕醉卧不知春。忽見紅葩倒澗濱。乘興却隨流水詠。高情還似舞雩人。</text>
<title>春日有感</title>,<text>欲賞乾坤造化神。優游山野萬花春。唐虞盛跡今安在。只有東風萬古新。</text>
<title>芳洲卽景</title>,<text>日暮芳洲地。冥冥萬樹花。風從波面起。雲自谷中斜。鳴鳥爭隨柳。閒鷗獨步沙。悠然興不盡。長嘯又長哦。</text>
<title>山中述懷</title>,<text>散步林泉氣浩然。滿山風色已秋天。神通六合茫茫外。思入三皇皥皥邊。萬壑雲煙眞可樂。一毫榮利更何牽。從今世慮都消盡。只有胷中大本全。</text>
<title>書懷示友人</title>,<text>平生肥遯久。不識世如何。入對經中聖。出遊湖上峩。幽懷通水月。豪氣接天河。寄語同心子。誰知此味多。</text>
<title>三灘偶吟</title>,<text>秋天一片月。影入千江流。願棄人間事。超然卧小舟。</text>
<title>四勿吟</title>,<text>四勿要遵古聖顔。一毫人欲豈相干。從今天理昭昭著。始信爲仁在此關。</text>
<title>孟春晦日。聞親候不安。而以湖南痘患。不能往省。遂以書懷。</title>,<text>遙聞親癠忽驚心。心事怊怊難自任。日望西雲懷罔極。區區仰祝彼蒼臨。</text>
<title>和鄭文叔 奎徵</title>,<text>蚩蚩暴棄誰能恫。獨卧山泉養我蒙。靜裏工夫吾性裏。閒中意趣聖經中。從知物物無非理。曷不孶孶自反躬。此道難行君莫信。聖賢元是與人同。</text>
<title>伽倻山 中秋行過玆山。而以親病忙不得尋。作此以叙之。</title>,<text>瞻仰伽倻第一峯。白雲深鎖洞門濃。孤雲舊跡今無見。回首仙區意萬重。</text>
<title>望京臺 昔圃隱先生從我太祖擊倭雲峯。大捷而還。登此臺詠詩故云云。</title>,<text>望京臺上屬秋風。閒把長琴憶圃翁。當時壯跡今安在。惟有江山萬古同。</text>
<title>元朝作 戊辰</title>,<text>鷄鳴盥而坐。此心方澹然。牕外忽有賀。又是元朝天。一運更端初。萬物回泰先。學業貴及時。今何獨依前。古聖亦有戒。有改必有遷。遷則德日進。進則道益全。我今知所向。曷不勖自專。</text>
<title>贈學者</title>,<text>一元於穆自无妄。萬物生成日以蕃。爲學亦須無間斷。非誠難入聖人門。</text>
<title>次嶺南樓板上韻</title>,<text>閒步湖山四月天。風光輸入一樓前。遲遲孤帆蒼波裏。點點浮雲翠峀邊。春盡城林花似雪。雨晴江浦草如煙。仙區處處多奇勝。淸興何須開盛筵。</text>
<title>春日遊江洲</title>,<text>晩日滄洲地。雨收煙未收。巖花多意態。溪柳任風流。天借三春景。人忘千古愁。芳辰難再遇。何不浩然遊。</text>
<title>江樓卽景</title>,<text>江上危樓壓大荒。晩天佳興醉煙光。花含細雨丹珠結。柳帶輕風翠線長。孤挾霞來忽去。遊魚隨浪躍還洋。看來勝賞吟難盡。新律無端滿小囊。</text>
<title>暮春尋公山上聳庵</title>,<text>寺在煙霞第幾峯。風前但聞夕陽鐘。流雲散處山容露。幽鳥吟邊澗響濃。蒼壁倚天危矗矗。碧松臨壑老鬆鬆。行尋石逕無人影。萬樹殘紅照一筇。</text>
<title>山堂書事</title>,<text>絶境身無事。坐看春色佳。煙林花灼灼。晴嶽鳥喈喈。道味從今得。詩情觸處諧。誰知空谷裏。獨樂昔人儕。</text>
<title>月巖卽景</title>,<text>散步溪濱天欲秋。喜看巖上白雲浮。沉吟竟日忘歸去。明月淸風滿碧流。</text>
<title>春日遊丹湖上</title>,<text>閒吟步澤畔。正値秋風凉。水色如天色。山光似錦光。鴈從雲裏下。魚躍鏡中洋。垂釣忘塵世。還疑嚴子鄕。</text>
<title>秋夜</title>,<text>日落蒼山山寂寂。月空秋夜夜沉沉。人間百慮從今熄。只有胷中太古心。</text>
<title>漢江舟中 己巳春。家君以恩命向北關。余陪從之。至此偶吟。</title>,<text>江水澄澄一葉橫。淸風乍起碧波輕。忽聞渡口漁歌發。晩響空愁客子情。</text>
<title>楊州路上</title>,<text>陪出東門向北陬。煙花三月過楊州。客路春風非不好。只緣親癠每懷憂。</text>
<title>淮陽曉發</title>,<text>早發山蹊景色新。嚶嚶林鳥慰征人。忽看桃花流水去。此身疑入武陵春。</text>
<title>遊大德山 山在靑海。暮春入此山。讀書數月。</title>,<text>聞道山巖冠北州。春風佳節薄遨遊。萬壑煙林今已綠。無邊光景正悠悠。閒裏喜聞幽鳥聲。更看林壑白雲生。從今世慮如爐雪。心上都無一累橫。寂寂山中坐整巾。誰知君子貴無言。憑闌竟日無人到。獨把殘編細細翻。</text>
<title>有感</title>,<text>坤道承天萬物生。靑山處處緫欣榮。斯民獨失資成化。却向西天起歎聲。</text>
<title>北臺</title>,<text>臺上風光沂上春。暮天閒步客懷新。淸流白石供詩料。吟洗胷中煙火塵。</text>
<title>辭親 五月十日。痘患猝發城中。以親命還鄕。心事罔極。遂以記懷。</title>,<text>千里辭親獨反身。天涯誰復奉昏晨。回首北雲懷罔極。寸膓摧盡涕沾巾。</text>
<title>樂民樓 樓在咸興</title>,<text>樂民樓下大江流。波上橫橋七里浮。忽見路傍行者讓。先王遺化至今留。</text>
<title>金剛山</title>,<text>遊目奇峯萬二千。峯峯爭兀白雲邊。三淸不是人間外。到此方知我亦仙。</text>
<title>鶴浦淸曉 浦在安邊</title>,<text>海上仙洲別一區。明沙十里緫成珠。俄然日出滄波裏。點點瑤峯倒玉湖。</text>
<title>金剛山歇惺樓</title>,<text>歇惺樓上客。斜日獨半醺。石色層層玉。山光皓皓雲。潭淸龍彩動。臺屹鶴聲聞。莫道三淸遠。神仙亦我羣。</text>
<title>昭陽亭 亭在春川</title>,<text>昭陽亭屹兩江頭。影入淸波空自流。客子登臨斜日暮。商歌漁笛滿歸舟。</text>
<title>雉嶽山。訪丁愚潭不遇。原州</title>,<text>爲訪仙翁雉嶽山。山童遙指白雲間。斯人不見空惆悵。立馬江橋也自班。</text>
<title>大乘庵雨後卽景</title>,<text>積雨初收暑氣淸。忽驚林壑動秋情。山雲卷勢朝天急。谷水喧聲放海爭。草面輕霞千點散。峯頭皓月十分明。萬思從此都消了。一片靈臺緫太平。</text>
<title>次明遠樓板上韻</title>,<text>羣山聳出抱樓回。簷外淸潭半面開。波上魚鳧沉忽泛。沙邊霞去還來。憑闌却喜風吹鬢。得友仍耽月照盃。况是江郊秋意淡。不妨游泳共徘徊。</text>
<title>普賢山下。訪族姪皆春 萬陽，叔向 葵陽。</title>,<text>尋君北嶽下。危磴險難通。庭靜來山鳥。牕虛入澗風。高懷千古上。眞趣六經中。此亦吾徒者。開胷所樂同。</text>
<title>和叔向鷄卵韻</title>,<text>一卵雖微物。乾坤理自全。眞精才合後。高厚未分前。色具黃兼素。形包方與圓。人能窮此得。何昧化工玄。</text>
<title>立巖</title>,<text>萬疊山中百尺身。巖巖氣像逈超塵。依然卓立如君子。也識軒翁爲此鄰。</text>
<title>戒懼臺</title>,<text>一片危臺壓澗濱。登臨惕若竦精神。苔痕石色渾依舊。不見當年戒懼人。</text>
<title>寒食上墓</title>,<text>祭罷哀猶切。洋洋如在斯。此心彌有感。淚濕白楊枝。</text>
<title>齋舍夜吟</title>,<text>皎月當牕白。幽人坐不眠。夜深無與語。簷外有啼鵑。</text>
<title>謾吟</title>,<text>無爲無慮亦無憂。於水於山任意遊。好送百年眞計得。一閒字外更何求。</text>
<title>和李君</title>,<text>富貴浮雲非可謀。功名行潦豈宜求。煩君莫道生涯事。餓死淸風萬古流。</text>
<title>酬叔向</title>,<text>高明此韻起余慵。欲盡其辭意萬重。幾恨一源沉滑水。今驚兩鬢動秋風。存來只是閑邪慮。學去安能下聖功。山木秀穹嗟不易。千秋誰復養童蒙。</text>
<title>仙源</title>,<text>一片仙源絶世塵。悠然淸景合幽人。天開列峀蒼蒼外。洞接長江浩浩濱。寒後竹松含氣節。春來桃杏剩精神。閒吟處處多新態。誰識那間興不貧。</text>
<title>溪上翫月</title>,<text>暮天風氣正颼颼。多少林巒落葉秋。溪頭獨立閒吟久。月入淸波片片流。</text>
<title>天道吟</title>,<text>非天道不生。非地道無成。何者爲之主。都由一箇誠。</text>
<title>日躋堂夜吟</title>,<text>閒卧高齋夜寂寥。巖邊流水耳中韶。人間萬慮渾消去。腔裏依然一本昭。</text>
<title>早春謾興 甲戌</title>,<text>忽見東風起。溪山已帶春。微吟磯上立。眞興屬幽人。</text>
<title>春日偶成</title>,<text>徐步閒吟入洞天。澗邊桃杏染風煙。優游竟日忘歸路。興滿乾坤氣浩然。</text>
<title>雲住山白蓮庵</title>,<text>謝盡人間千萬事。淸明三月卧林泉。山雨蕭蕭終日下。杜鵑花發小樓前。</text>
<title>山堂戲吟。示同遊諸子。</title>,<text>寂寂靑山裏。披雲卧巖臺。林端風忽起。晩天煙雨來。幽禽向我叫。山花爛漫開。携樽花下飮。春色滿酒盃。優游共酬酢。五六賢秀才。醉來歌且詠。豪氣還嵬嵬。世事何足道。百慮皆如灰。悠然興不勝。俯仰空裵回。</text>
<title>訪山中友人</title>,<text>爲訪雲間屋。行穿澗上紅。入門琴響動。憑檻水光瀜。酒盡團圝後。詩成俯仰中。莫言塵世事。淸興却無窮。</text>
<title>八公山上庵</title>,<text>閒步高山樂有餘。天冠地席白雲裾。從來謝絶人間事。方寸如今一太虛。</text>
<title>上庵雨中卽景</title>,<text>山庵寥落霧初飛。多少林巒處處疑。雲結高松停玉盖。雨斜碧谷散銀絲。書中恍惚光風在。心上分明霽月垂。却得這間無限樂。一天萬物共煕煕。</text>
<title>環城寺讀書。見仁伯投以西瓜。詠而贈之。</title>,<text>高山見此物。吾道未全淪。外得靑天狀。中藏赤子仁。種如傳授法。棄若暴安民。世有能知味。宜其必反身。</text>
<title>齋舍聽溪有感</title>,<text>夜靜憑牕聽小溪。溪聲如泣使人悽。誰於父母終身事。我早離天痛益迷。</text>
<title>答友人</title>,<text>問學平生欲寡愆。如臨如履恐違天。嗟嗟擧世皆驚笑。獨立乾坤自悵然。</text>
<title>淸夜吟</title>,<text>山牕明月夜。高卧聽啼鵑。莫言淸晝好。道味此中全。</text>
<title>登道德山第一峯 乙亥</title>,<text>道德高峯近太空。飄然遺世御春風。巖頭獨立回頭視。一片塵寰一目中。</text>
<title>道德庵卽景</title>,<text>千重遠峀皆雲色。數疊深林盡鳥聲。幽人不耐閒中興。步出危臺霽月明。</text>
<title>樂時</title>,<text>吾心寬豁體從容。游泳乾坤大器中。從知物物無非我。天理如今浩不窮。</text>
<title>登道德山偶吟</title>,<text>三月來尋道德春。眼前奇勝別乾坤。雍容列崿羣賢侍。卓立高峯孔聖尊。澗響依俙絃誦亂。風光恍惚禮儀繁。沉吟竟日多新感。頓覺山名亦起昏。</text>
<title>暮春遊玉山九曲</title>,<text>自謝人間事。行尋九曲春。沿流風詠去。疑是浴沂人。</text>
<title>次溪亭板上韻</title>,<text>昔我先生作此棲。至今雲月滿淸溪。憑闌默會求仁旨。頓覺心田照火犀。灑然佳訓揔精粹。深爲吾人指路頭。自憐晩學多違負。空對靑山獨抱羞。</text>
<title>次獨樂堂壁上韻</title>,<text>堂在小溪上。光風霽月奇。獨樂知何事。吾道明於斯。雅志終未保。林泉尙含悲。幸今嘉訓在。巍然日星垂。但恨吾生後。未及執經隨。</text>
<title>宿無邊樓</title>,<text>三春光景一時齊。問柳尋花下玉溪。歸卧高樓仍不寐。滿山明月子䂓啼。</text>
<title>無邊樓卽景</title>,<text>無邊樓上景無邊。默想由來氣浩然。奇石競供閒裏趣。淸流能洗靜中天。風梳萬樹生靈籟。月照千山絶細煙。卽此無非興起地。獨憑闌角慕前賢。</text>
<title>普賢山大乘庵</title>,<text>不聞塵世事紛如。閒卧空山樂有餘。時人莫曉幽人意。應笑雲邊冷落居。</text>
<title>贈族姪道亨 來陽</title>,<text>業文雖未徹玄微。只恐平生失秉彜。莫歎世間無誨者。卷中相對卽吾師。</text>
<title>山庵卽事</title>,<text>谷邃長生霧。山高半入雲。閒來庵復靜。可是養天君。</text>
<title>和叔向</title>,<text>靜坐求天道。分明在不言。四時流未盡。萬物浩同源。欲識生成柄。當看闔闢門。千年周邵後。誰復瞰斯藩。</text>
<title>普賢山堂。詠柏有感。寄叔向。</title>,<text>普賢山裏有蒼鬈。埋沒雲林度幾年。卓立正儀長孺直。淸風高節伯夷賢。休言色雜春來樹。誰勝靑含歲暮天。欲使吾人知所守。須看此物始終全。</text>
<title>山堂書懷示諸君子</title>,<text>居羣苦閙閙。來此養吾源。洞邃除閒客。堂高伴白雲。旣寥宜似得。還昧竟難言。寄語諸君子。求仁在會文。</text>
<title>次楊士中茅亭韻</title>,<text>小屋蕭然立。憑闌月印塘。醉來微詠久。川響耳邊長。</text>
<title>凶歲吟</title>,<text>愆懸到此十分頭。養老無謀是可憂。陋巷當年顔氏樂。悠悠千古更誰求。</text>
<title>踏靑 丙子</title>,<text>春服初成後。行吟入洞天。韶光隨處滿。終日踏靑煙。</text>
<title>上聳庵</title>,<text>高卧雲林浩氣新。松風蘿月慰閒人。平生不樂紛囂地。獨愛靑山萬樹春。</text>
<title>讀心經</title>,<text>治心莫若此心經。一日不看大本冥。今吾何敢須臾怠。開卷從來却自惺。</text>
<title>明德</title>,<text>常明明德却無昏。萬事由來萬理存。此理無窮能有得。一身還是一乾坤。</text>
<title>山堂卽景</title>,<text>淸曉雨初歇。靑山半面開。階邊花爛漫。牕外水縈迴。鳥入林心語。雲從谷口來。箇中眞趣味。其孰能知哉。</text>
<title>贈友人</title>,<text>文章縱美猶爲累。富貴雖榮亦可憂。何似明牕開卷處。從容眞樂自悠悠。</text>
<title>儒釋吟</title>,<text>凡爲儒者道。只在平常中。飮食與男女。古今人所同。但有至理存。中節乃其工。彜倫日用外。安有別㨾躬。堯舜亦無異。初非甚高崈。彼哉釋氏道。反是爲倥侗。獨居巖穴下。頓悟都空空。辭君絶親戚。食木衣草蓬。虛無且寂滅。見性如捕風。自謂神不測。其奈語矇矓。如吾著實學。逐物理自通。觀此知邪正。懸絶如壤穹。</text>
<title>山海吟</title>,<text>山從一本殊。海自萬殊本。卽此窮其餘。無非太極渾。</text>
<title>勿替堂 從弟碩朋草堂。在魯巷。</title>,<text>勿替堂高一巷間。閒來乘興倚幽闌。靑山處處雲煙起。都是先人昔日看。</text>
<title>齋舍夢驚</title>,<text>依然夢裏見親顔。笑語分明昔一般。覺來驚起開牕痛。霜滿秋天月滿山。</text>
<title>山蹊口占</title>,<text>秋風吹颯颯。煙水去潺潺。山上騎驢客。心閒宇宙間。</text>
<title>贈道亨</title>,<text>爲學爲吾不爲人。聖言皆是本彜倫。親親長長君須盡。此外何曾別有仁。</text>
<title>四節友吟</title>,<text>歲寒誰與共吟庭。庭上蒼髯起我情。回看百物皆衰謝。然後方知爾獨貞。松凜然淸翠四時同。不雜紛紛萬卉中。此君勁節人知否。獨向寒天傲雪風。竹牕外寒梢早早萌。一團和氣却如程。世人莫道花光好。我愛芳姿雪裏淸。梅階上黃花氣節高。超然孤標物中陶。幽香獨秀秋霜後。不向東風混衆毛。菊</text>
<title>四時吟 丁丑</title>,<text>林下禽聲樂。庭間草色新。落花流水去。知是已爲春。綠樾澗邊深。繁雲天外瀉。農歌來遠郊。知是已爲夏。靜夜蛩音亂。晴空月影浮。蕭蕭紅葉落。知是已爲秋。凜凜風前竹。蒼蒼雪裏松。凄然羣物閉。知是已爲冬。</text>
<title>齋舍卽事</title>,<text>牕外有林林外山。山花爛漫透林間。獨坐微吟人不到。巖雲淡淡水潺潺。好是春風景色深。牕前綠葉緫成林。月出東山山鳥語。憑闌靜聽興難禁。</text>
<title>春晴感興</title>,<text>經旬苦大雨。今朝喜晴風。百物皆新態。惟吾尙舊蒙。油然忽自反。妙在一敬中。孤根苦難秀。日月何怱怱。瞻山山彌高。臨水水不窮。吾道蓋如斯。不息乃其功。今吾知所止。曷不勖自終。</text>
<title>觀易</title>,<text>閒携羲易翫圖辭。一理明如白日麗。此理循環天有限。人生何敢死生悲。</text>
<title>觀物</title>,<text>圓侖至大方儀深。萬象紛然此裏森。盈虛消息無終極。都是一陽與一陰。</text>
<title>安分吟</title>,<text>滿目雲山分所安。世間名利我何干。年來漸覺吟風意。始識當年足一簞。</text>
<title>謝朴處士 身潤 來訪</title>,<text>問君何事訪窮廬。才不如人德不如。閉戶空懷玄晏病。下帷那望廣川書。莫從損友來求益。却喜高言深起余。論學未酣旋告別。臨分惆悵更扳裾。</text>
<title>宿日躋堂</title>,<text>月色千山白。風聲萬壑淸。塵懷從此絶。何愧夢先生。</text>
<title>日躋堂曉坐</title>,<text>霜氣凄凄昨夜風。曉來淸籟滿林中。開牕忽看前山好。半是爲靑半是紅。</text>
<title>日躋堂</title>,<text>小閣臨無地。憑闌日欲低。澗淸紅葉暎。巖屹白雲棲。松倒層巓老。苔生石逕迷。永懷終不得。秋色正凄凄。</text>
<title>日躋堂偶吟</title>,<text>我有煙霞癖。來卧山水間。塵緣杳莫通。但聞幽鳥𠴨。觀書且撫琴。足以怡吾顔。古人雖已遠。遺風尙可攀。軒西巖屹屹。軒南水潺潺。淸景滿幽壑。俯仰心自閒。優游忘歲月。灑若出人寰。</text>
<title>聽澗</title>,<text>夜坐林牕下。潛心聽澗流。流流恒不舍。認得大原悠。</text>
<title>坎離吟</title>,<text>水火乾坤之大用。坎離南北兩相當。暗明內外殊何理。陽裏有陰陰裏陽。</text>
<title>輓鄭佐郞聖源 沇</title>,<text>魁姿文武備。豪宕幹世英。風雨籌中變。蛟龍筆下生。秋曹名早顯。南郡路還輕。可惜邦無福。天虧一面城。</text>
<title>謾興 戊寅</title>,<text>春深山野興難堪。懶步閒吟入洞嵐。尋柳問花隨意翫。浩然天地一豪男。</text>
<title>山中三日</title>,<text>千枝碧樹微含露。一片靑山細帶嵐。江郊十里紅葩亂。正是春風三月三。</text>
<title>天人吟</title>,<text>天意春來曉。人心感後知。若能知此妙。何事更難知。</text>
<title>春日與友人遊溪邊</title>,<text>百尺危臺壓澗濱。今携良友共長醺。山因暮月增新彩。水帶輕風起細紋。隨柳每尋程氏樂。煮薇偏愛伯夷芬。沉痾從此都消散。只把幽懷屬我君。</text>
<title>觀易</title>,<text>靜居觀易象。至理於斯通。卦爻雖有異。體用本相同。遠而六合外。近在一身中。吉凶消長妙。時以變無窮。</text>
<title>太極吟</title>,<text>無中自有理。理下二氣分。二氣相變化。五行爰屈伸。屈伸成男女。厥道在乾坤。男女旣構精。萬物生繽紛。引此推其妙。始終渾無垠。</text>
<title>萬物吟</title>,<text>古今天下物。紛紛不可量。旣屈還忽伸。旣存還忽亡。存亡屈伸間。何者能主張。閉目明得盡。只是陰與陽。</text>
<title>病中有懷仁伯，皆春，叔向三君子。</title>,<text>病起林軒雨後天。想吟高標已經年。光回寶鑑頗無垢。學盡兩輪更不偏。眞訣旣隨閒處得。奇功應向靜中專。鵝湖故事君知否。只願秋來講一筵。</text>
<title>臨臯書院。偶吟示同遊諸子。</title>,<text>齋僻靑山絶一塵。聊携同志共論文。閒來看盡經中語。步出危臺意更新。</text>
<title>圃隱集中有感</title>,<text>圃老高風貫九天。我東豪傑莫之先。平生所學知何事。忠孝俱全道自專。</text>
<title>冬日見嶺上孤松有感</title>,<text>蒼葉秀冬嶺。儼然君子容。世人皆不識。還與櫟樗同。</text>
<title>傷時吟示諸姪</title>,<text>俯仰乾坤道旣衰。人心到此日澆漓。莫向人間名利上。高談仁義是男兒。</text>
<title>齋舍 己卯</title>,<text>一牕高壓小蹊門。去去來來眼不煩。日暮雲歸山復靜。此庵宜是養眞源。</text>
<title>齋舍偶吟</title>,<text>小屋巍然立。靑山百尺頭。萬松簷外遶。一澗砌前流。曉喜歸雲散。宵憐霽月留。閒來微詠久。眞趣正悠悠。</text>
<title>理氣吟</title>,<text>理本無形氣有形。氣非是理理非氣。雖然二者何嘗離。理在氣中生萬彙。</text>
<title>日月吟</title>,<text>吾觀陰陽化。莫如日月開。日月迭晦明。晝夜互往來。往來無停機。明輝照八垓。日之日升降。正從天度回。月之月盈虧。但受日光裁。相繼恒不匱。萬古長巍巍。</text>
<title>四時吟</title>,<text>吾觀四時節。只自陰陽中。陰陽旣消息。寒暑相推從。相推歲便成。春夏與秋冬。春生夏長養。秋成冬閉蒙。循環互來往。無始又無終。至理寓於斯。萬古與今同。</text>
<title>春雪</title>,<text>春風踈雪正如花。飛入山牕點點斜。淸景如今眞淡泊。一般風味合幽家。</text>
<title>夢驚悲痛</title>,<text>殘夢年年每省親。從容唯諾似前辰。俄然驚覺幽明隔。起泣中宵涕滿巾。</text>
<title>春日</title>,<text>獨居林巷淨無塵。喜看千山萬物新。閒來識得乾坤意。一片靈臺緫是春。</text>
<title>淸明</title>,<text>淸明坐靜室。鬢上和風吹。山雨來如霧。巖花開滿枝。翫書頤我性。觀物樂天時。箇裏無邊興。其惟知者知。</text>
<title>夏初</title>,<text>病起臨軒四月天。滿山蒼翠帶雲煙。幽禽竟日鳴相和。誰識那間道自然。</text>
<title>雨中卽事</title>,<text>山雲霮霮雨蕭蕭。寥廓乾坤暗欲宵。自是幽人無一事。林軒靜坐待晴霄。</text>
<title>林居謾吟</title>,<text>不向人間說皓黔。十年閒卧舊雲林。靑山流水頤吾性。明月淸風洗我心。靜裏惟看千軸簡。閒中空撫一張琴。囂囂此樂無人曉。獨倚高闌浪費吟。</text>
<title>雨後卽事</title>,<text>東郊昨夜雨紛然。忽見今朝水滿川。幽人步出臨流詠。又是靑山數片煙。</text>
<title>山中憶故人</title>,<text>月白林牕杜宇啼。客心胡自謾悽悽。可憐人事隨風變。愁到中宵夢不棲。</text>
<title>物理吟</title>,<text>默觀一箇理。消長自隨時。大則天開闔。小而物盛衰。暗來明忽去。呼盡吸還追。卽此推其妙。人間事可知。</text>
<title>雪中見孤松有感</title>,<text>萬山風雪忽颼颼。一老蒼髯半白頭。今見爾材能作棟。世無知者棄林丘。</text>
<title>觀書有感</title>,<text>大人胷次似靑天。一念差來便不賢。陋巷春風顔有樂。氷壺秋月李無愆。百年富貴何須願。萬卷詩書眞可傳。莫問紛紛庵外事。此心常在此中全。</text>
<title>乾坤吟 庚辰</title>,<text>昆侖至大元無端。旁礴至深還有極。中間萬物相生成。都是乾坤造化力。</text>
<title>風</title>,<text>風氣本非有。只從陰聚中。這陽入不得。回轉却爲風。</text>
<title>月</title>,<text>月體常爲圓。本無盈與闕。但受日光明。相弦自一月。</text>
<title>幽居</title>,<text>獨居林壑樂于于。世累如今一點無。肯向人間開兩眼。滿山風月是吾區。</text>
<title>坐溪臺</title>,<text>澗花深淺色。雲鴈短長聲。靜坐無餘事。悠然意自淸。</text>
<title>遊西山</title>,<text>聞道西山春色深。靑藜懶步入松陰。煙溪十里鸎花亂。遊目淸光興滿襟。</text>
<title>曉成</title>,<text>日爽東牕睡覺遲。忽聞林鳥弄音奇。天君初定靈臺上。萬事從來應不疲。</text>
<title>鳳凰臺</title>,<text>欲看羅代跡。朝上鳳凰臺。百里山河壯。千年城沼回。宮墟空茂草。王氣漠寒灰。往事憑誰問。風煙處處哀。</text>
<title>和李仲玉 衡祥</title>,<text>丈夫身世正難期。用舍行藏自有時。顔潛尹見皆由此。何必䂓䂓分外私。</text>
<title>閒吟</title>,<text>雲上於天興更存。一身閒泰步幽軒。年來世事都無意。長對靑山也不言。</text>
<title>謹次旅軒先生韻</title>,<text>爲學貴居靜。靜莫如山林。明牕對經語。儼若上帝臨。眞源旣自淨。樂處從可尋。閒來且游泳。于彼澗之潯。天然物潑潑。飛躍任高深。夫何俗子輩。反陽強作陰。悶此大道昧。獨把幽懷吟。世路雖異古。此心焉有今。此心誰能復。復卽合天心。願與同心子。復明太古襟。</text>
<title>季秋。與仁伯，金德三 尙鼎 向錦陽。宿日躋堂。</title>,<text>月到靑天天氣凉。山光水色共蒼蒼。幽人不寐吟成癖。磊落襟懷萬古長。</text>
<title>松蹄路上。見泉石頗奇。口占示仁伯，德三。</title>,<text>松蹄溪上客。秋日共停驂。雅趣曺仁伯。嘉言金德三。石奇鳴小澗。山屹起新嵐。此去知何處。明朝拜葛庵。</text>
<title>與仁伯登臨淸閣</title>,<text>忽見高閣壓淸流。携手同登汗漫遊。秋嶺密雲埋落葉。暮江踈雨起眠鷗。詩情自在寧須筆。酒興方酣已擧籌。羲馭未維歸路急。幽懷到此正悠悠。</text>
<title>訪李孤山丈 惟樟</title>,<text>灑然風節古人如。一誨承來輒起余。靜裏玄思看易後。閒中好趣詠詩初。對人開話情隨見。卽物存心理自䟽。樂處畒間忘世慮。誰知懷寶把莘鉏。</text>
<title>齋舍詠松</title>,<text>擧世滔滔濁浪橫。誰將淸操保平生。林居幸得同心契。牕外寒松歲暮靑。</text>
<title>贈別李幼材 栽 老兄 辛巳</title>,<text>去年談笑又今年。自幸從遊禮法筵。大道討論聞已博。遺經講罷學能專。同心旣許金蘭契。責善何妨玉石硏。珍重一言君莫惜。別來懷緖正悠然。</text>
<title>閒步</title>,<text>詠步江天春意閒。千葩萬蘂亂林間。東君自是無情者。却爲詩豪剩借顔。</text>
<title>江上卽景</title>,<text>風煙淡蕩浴沂時。杖竹穿林綠染衣。磯上坐忘斜日暮。滿江春色入新詩。</text>
<title>幽興</title>,<text>春闌花自落。夜靜月空流。幽人閒不寐。微詠倚闌頭。</text>
<title>精一吟</title>,<text>常誦虞書十六言。聖人心學此其源。精一苟能無少間。危安微著道常存。</text>
<title>贈仁伯</title>,<text>我本無言人。又逢無言友。吾友旣無言。世無是非口。超然出利場。高卧南山首。治心敬爲主。行事義以取。旣敬且有義。安爲外物誘。不遠南北阻。時時扣我牖。遺經因紬繹。心事兩無垢。賴此多新得。可謂指南輶。心同道又同。斷金情相厚。無言亦何傷。默契還爲久。爲君贈一言。勉哉希魯叟。</text>
<title>山堂聽驢</title>,<text>病起幽軒晩雨晴。忽聞林外小驢鳴。心神從此皆淸泰。始識當年自比情。</text>
<title>山中詠雲</title>,<text>雲非求我我非求。到處靑山片片浮。晴軒靜坐隨風詠。腔裏都無一滓留。</text>
<title>暘溪精舍</title>,<text>小亭蕭灑立。暘谷舊名區。山近嵐生戶。林深風滿樓。奇巖庭矗矗。流水野悠悠。高義今何見。徘徊空自愁。</text>
<title>溪上與友人同遊</title>,<text>暮天雲盡月初昇。步出溪臺水欲澄。乘興逍遙觴詠罷。坐中酬酢揔良朋。</text>
<title>次浩然亭韻</title>,<text>巍然江上一高樓。影入淸流不下舟。列峀低昂迷遠野。閒鷗來去逐煙洲。波含月色粼粼冷。雲帶天光點點浮。景物無非吾所樂。到玆認得主人遊。問君何事卧危樓。直欲起塵泛釣舟。地拆東南吳楚野。江回左右洞湘洲。閒來風月春秋足。靜裏鳶魚上下浮。浩氣分明都在此。此翁非是爲遨遊。</text>
<title>贈學者</title>,<text>眞心靜裏得。浩氣慊餘生。欲識下工處。須從敬義明。</text>
<title>和皆春，叔向。</title>,<text>寒齋病卧歲將深。思入風儀夢自尋。君向靑山要養性。我隨流水欲淸襟。身窮半世誰成玉。志合平生可斷金。寄語兩賢能信否。吾家萬法貴存心。時叔向已卜阿尼山下。我亦將卜涵溪。故第二聯云。</text>
<title>卜居涵溪 壬午</title>,<text>新構茅齋俯碧瀾。好將身世老漁竿。誰知磯上忘機處。弄月吟風分自安。</text>
<title>安樂齋吟</title>,<text>斗屋肩牆邵子同。閒來萬事付天公。心通大塊穹窿外。思入纖毫隱奧中。要向淨區探道理。肯從塵世拾靑紅。這間自有眞消息。宜遂平生養靜功。</text>
<title>林居八詠</title>,<text>世濁難開眼。山明足養心。不知身外事。高卧此雲林。右幽棲睡餘時弄釣。吟罷或鳴絃。莫莫閒閒得。身遊太古天。右閒居案戴經千卷。人探聖萬言。沉潛忘日暮。吾道此中存。右讀書黃筠頭上冠。靑葛手中筆。羲黃千古文。端坐寫朝日。右寫字山色朝朝美。人心日日危。雖存仁義者。其奈牿亡之。右感物世遠淳風死。人亡幻學多。嗚呼今已矣。誰與反吾家。右傷時蝸室猶容膝。淸泉足潤喉。此間眞樂在。他事更何求。右安分出言恐辱先。行事恐違天。儻得常如此。庶無大段愆。右畏天</text>
<title>吾道吟</title>,<text>嘗看吾道大無餘。萬古常存獨自如。子孝父慈倫定疊。兄先弟後序分踈。須知夏葛非冬服。始信天鳶與水魚。此理昭昭皆在我。窮探何必騁玄虛。</text>
<title>自警</title>,<text>我觀聖人學。相傳惟此心。天理與人欲。同行却易沉。順理則昭著。從欲則昏淫。顧是二者間。曾不容一鍼。辨之固有道。要自格致尋。讀書究精粗。論史通古今。理欲善惡別。瞭若分皓黔。豈敢或有貳。萬變惟一欽。戰戰且兢兢。動靜如薄深。屋漏雖其隱。懔然上帝臨。毫氂有所差。便是獸與禽。四非皆能克。可入仁義林。孔顔亦何人。爲之卽無禁。</text>
<title>閒居書事</title>,<text>淸齋靜坐養吾中。天理昭昭寶鑑空。酬酢由來隨處見。從容眞樂妙無窮。</text>
<title>安樂齋吟</title>,<text>小屋正如斗。蕭然俯碧波。野長靑草足。山屹白雲多。開卷心求奧。乘風口費哦。萬私都息了。幽興却無涯。</text>
<title>夏雲</title>,<text>非煙非霧亦非霞。突兀奇峯處處多。頃刻隨風來且去。暮天千里任婆娑。</text>
<title>謾興</title>,<text>病裏閒無事。囂囂卧石泉。山光明若畫。波色翠如天。岸起多風月。郊開剩霧煙。林深庵復靜。眞樂正悠然。</text>
<title>族弟汝大 碩臨 訪我贈詩。和以示之。</title>,<text>高卧溪山是亦雄。區區何用羡三公。千羣魚鳥嚴臺下。萬斛煙霞摯野中。探妙羲圖兼孔語。頤神梧月又楊風。煩君莫笑無功業。果育平生願以蒙。</text>
<title>秋日</title>,<text>涵溪朝雨浥輕沙。十里淸郊片片霞。箇中景色眞堪樂。何必天門擁萬花。</text>
<title>感興</title>,<text>溪堂蕭灑屬閒翁。坐對鳶魚弄晩風。至理靜觀隨處得。四時佳興不言中。</text>
<title>紫淵臺上。次蒼石李公韻。</title>,<text>先墟埋沒久。遺跡但煙苔。我來多感慕。惆悵步空臺。</text>
<title>溪齋贈別友人</title>,<text>君自西山到此窩。秋風處處景如何。朝看蒼野霞齊。夜對淸溪月滿波。園外寒松含翠晩。階間霜菊送香多。論心未盡還成別。強把幽懷浪費哦。</text>
<title>秋曉</title>,<text>淸曉睡初覺。皦然紅日遲。一心方靜處。萬物漸開時。淡若于于泰。淳如皥皥羲。欲窺眞氣象。須向這間知。</text>
<title>送金德三之錦陽</title>,<text>訪我幽棲七里灘。欣然談道更團圝。師門若問吾消息。爲報溪山弄一丸。</text>
<title>偶吟</title>,<text>明牕靜坐斂形神。一本昭昭浩氣新。世慮如今都熄了。胷中惟有太平春。</text>
<title>和叔向</title>,<text>秋月天江上下流。卧看波面白鷗浮。此間若得良朋在。願駕扁舟瀾漫遊。</text>
<title>溪齋十六詠 癸未</title>,<text>日暖風輕麗景遲。岸花溪柳舞僛僛。微吟懶步歸來晩。沂上高情也自知。春興草滿前郊水滿川。靑山處處起雲煙。深林永日閒無事。坐看沙洲白鷺眠。夏眺雲捲晴空秋意淸。澗邊楓菊照人明。心神湛淡無些累。林外浮榮一髮輕。秋懷萬木凋零一夜風。層層巖嶽露眞容。寒齋盡日無來客。揜戶看書覺有功。冬事邇來時氣反違天。恒旱恒風却似偏。農人處處皆嘆息。誰識七旬甚七年。悶旱東郊一夕雨聲紛。起步高軒浩氣新。物物從今欣自得。乃知天意本來仁。喜雨曉色蒼茫月欲沉。林牕端坐整衣襟。而今忽覺年前過。始信工夫靜裏深。夙興日落溪林煙霧棲。月明山壑子䂓啼。獨坐沉吟將夜半。一般淸意邵翁齊。夜坐爐香淡淡日遲遲。簷外啼禽起我思。林巷寂寥無俗跡。明牕長對卷中師。讀書上戴皇天下履地。何行非地又非天。平常道理皆如此。見得由來意豁然。求道萬物皆從一理中。自然其性本相同。此理年來方會得。滿前飛躍妙無窮。觀物寥落巖庭事物踈。時時應接自紆餘。事去却無留滯了。一心平泰復如初。應事夜靜憑闌氣浩然。淸風明月滿前川。從今世事渾無意。只把泠泠太古絃。彈琴萬壑歸雲綿片片。千枝垂露玉團團。晴牕獨坐看羲易。多少閒情在一丸。弄丸天理常存至靜中。須臾間斷便空空。雖不見聞何敢忽。只將敬字養吾衷。存養空齋淸夜獨無眠。只省吾心全未全。莫言闇裏無知者。恐負明明彼上天。省察</text>
<title>曉寤</title>,<text>淸夢曉初覺。但聞野鳥聲。此身雖未起。大本已明明。</text>
<title>春日謾興</title>,<text>病起溪山雨後晨。喜看物色一時新。煙波逸興由居潁。雲野閒情摯卧莘。誰識古今同此樂。天將光景屬吾人。這間莫問生涯事。春滿乾坤我不貧。</text>
<title>消長吟</title>,<text>許多消長理。皆自自然中。有形還有限。天地亦人同。</text>
<title>以釣竿寄叔向</title>,<text>靑絲烏竹一銀鉤。遠寄蓑翁釣碧流。桐江逸興君知否。只在其閒不在求。</text>
<title>進學</title>,<text>衮衮新溪水。盈科然後流。欲識工夫至。須看到海休。</text>
<title>溪齋望見。曺仁伯帶雨來。卽呼一絶以示之。</title>,<text>蓑翁策小驢。來自煙霞裏。風標頗溫溫。應非塵世士。</text>
<title>倚軒</title>,<text>素月流淸澗。孤雲過太虛。天然眞樂妙。塵累洗無餘。</text>
<title>淸夜</title>,<text>秋山暮雨霽。乘興倚闌干。月白波含色。風淸鴈帶寒。郊邊雲片片。花面露漙漙。勝景今無限。幽懷在考槃。</text>
<title>九日登橫渠溪臺。與皆春，叔向同飮。口呼示之。</title>,<text>仙區物色屬重陽。携手登壇共擧觴。楓倒兩厓波轉影。菊開三逕石留香。長琴浪撫柴桑曲。古簡耽論白鹿場。世事繁華奚足道。半生溪壑是膏肓。</text>
<title>到橫溪精舍和叔向</title>,<text>步入厓頭一逕斜。蕭然茅屋沒雲霞。溪翁識得山翁趣。休把風光細細誇。曲曲淸波次第尋。更招明月洗神襟。知君不是風流客。爲是靑山道味深。</text>
<title>聽溪</title>,<text>靜坐聞川流。分明呼且吸。厥機人莫知。消長暗相及。</text>
<title>涵溪五景</title>,<text>閒坐淸齋五柳風。半庭踈雨正濛濛。溪山淡泊眞圖裏。宇宙熹微薄暮中。煙野草長黃犢戲。沙洲蘆密白鷗叢。蓑衣步出苔磯上。嚴子高蹤屬釣翁。雨日爽江郊曉色淸。憑牕遙望白雲生。初從谷口重重密。却向山頭片片輕。素帳浮時孤影薄。奇峯多處萬容爭。神神變化終無盡。聚散分明若有情。雲急雨通宵亂似流。忽看驚浪滿前洲。孤山噴白雷聲壯。大野鞱靑海色浮。村沒家頹人怕死。林埋樹落鳥含愁。此間獨有無窮趣。欲放仙槎汎濫遊。水林園寥落獨憑櫳。月色今宵萬里空。一片乾坤皆燭裏。千重山嶽揔屛中。波含素影魚爭躍。沙帶明輝鷺忽翀。好把長琴微詠久。景無窮處興無窮。月風冷江城天氣昏。夜來新雪滿乾坤。山回粉壁奇容壯。野啓鹽盤皓色繁。釣叟却疑前澗路。林禽還失舊巢門。閒中幽興仍無限。淸景非如塵世煩。雪</text>
<title>元朝自警 甲申</title>,<text>獨卧江齋歲忽新。揜關終日反諸身。事親却愧無曾孝。爲學還驚失孔仁。旣使此心知往悔。敢將他意汩初眞。平生舊染今消遣。只有胷中一片春。</text>
<title>述懷</title>,<text>落落江齋卧。春風一老翁。身閒無事外。道在不言中。聞水探眞體。看山驗妙工。索居夫豈病。幽興剩無窮。</text>
<title>日用自省</title>,<text>鷄鳴寤而起。鷄棲偃而止。朝晝暮夜間。所思知何事。孶孶勉於善。是爲舜之徒。孶孶勉於利。是爲跖之途。欲知舜與跖。只看善利幾。善利雖兩歧。所差亦毫氂。雖跖克念聖。雖舜罔念愚。可畏也如此。敢不自省吾。</text>
<title>偶題</title>,<text>聖學明誠裏。天機動靜中。看來方會得。要妙卽無窮。</text>
<title>寄叔向</title>,<text>小屋雲間靜。依然隱者居。山高名魯嶽。泉渫號張渠。求道寧無地。收功實在余。莫言賢聖遠。心法載遺書。</text>
<title>和叔向 乙酉</title>,<text>一路分明萬古平。幾人能向箇中行。秪今幸有同歸者。何必臨歧哭險傾。</text>
<title>輓葛庵李先生</title>,<text>吾道寥寥賴復明。那知今夕泰山傾。東方已失蓍龜望。南嶽誰專鶴鷺盟。盛德陽休巍百世。至言河浩牖諸生。欲尋正脉從何處。錦水依然洛水聲。</text>
<title>溪窩書事</title>,<text>山齋高壓小溪頭。獨坐明牕晝揜眸。思入羲農身皥皥。心閒天地道悠悠。畫前妙契誰能識。言外精微我自收。無限風光都在此。胷中長有四時流。</text>
<title>輓朴學正皥如 聖世</title>,<text>憶昔同鷄社。吾君最有情。天資元簡默。經學更通明。紫府名纔上。靑雲意却輕。淵亭今寂寞。回首淚縱橫。</text>
<title>感興</title>,<text>道大乾坤小。心寬宇宙窮。聖賢無限樂。千載更誰通。</text>
<title>暮春登還歸後岡。次柳泰齋韻。丙戌</title>,<text>春風遊詠客。斜日逸懷長。村盛人煙壯。山空佛㙮凉。古林臨澗綠。新蘂滿郊香。往跡今無在。愀然獨自徨。</text>
<title>春日與諸子遊丹湖</title>,<text>春服初成湖上天。好隨花柳醉風煙。乘興灑然無一累。詠歸消息此中傳。杖竹穿花下柳潯。淸湖一面半山陰。輕煙澹澹隨風散。獨立波邊翠滿襟。</text>
<title>拜李大田墓</title>,<text>先生高節貫秋天。雪月霜風耀九泉。若把古人論上下。首陽千載問誰賢。</text>
<title>次仁伯溪莊二詠</title>,<text>洞天寥朗勝觀開。十丈層厓一面回。埋沒幾年歸逸士。藏修今夕築奇臺。山存本性蓁蓁美。澗有深源衮衮來。欲識箇中眞意味。不妨遊衍去忘迴。屛厓處士元非學少年。小臺風趣屬苔氈。山容厚重無今古。澗響周流忽後先。觀象自當求實德。翫心何必列繁絃。于嗟聖訓人無曉。仁智堂空孰更全。二樂臺</text>
<title>示學者</title>,<text>業文雖有餘。離道竟歸僞。儻欲求其眞。無如一敬字。</text>
<title>秋興</title>,<text>乘興步林徑。蕭蕭落葉秋。暮天無限樂。明月滿江流。</text>
<title>栢巖有感</title>,<text>有巖名栢巖。有淵名栢淵。栢巖何巍巍。栢淵何濺濺。中有隱君子。寔我曾王父。趨庭得家訓。所學惟陶圃。平生誦賢聖。矻矻窮晨暝。淸牕讀書罷。俯仰生幽興。眷焉此一曲。薄言來婆娑。穿雲倚短筇。釣月被長蓑。翛然詠且歸。自有風雩樂。優游脫世累。卒歲期雲壑。夫何國無祿。海冦忽匪茹。君王且蒙塵。草澤寧晏如。隨親建義旗。危憤摩蒼穹。鷄城事一去。百萬軍靡風。惟公有素養。取舍知所貴。丹心在君父。矢石何足畏。勁弓益自奮。義膽忽塗地。天綱賴以立。人紀亦不墜。空令此山水。光與日月彰。蒼壁氣凜烈。石泉聲悲凉。堂堂忠孝跡。萬古猶不磨。徘徊起遠慕。涕下如奔波。</text>
<title>翫月有感</title>,<text>天揭千秋月。書傳萬古心。分明吾道在。其奈暝雲深。</text>
<title>和甁窩</title>,<text>賢愚皆自大匀鎔。爲鏡爲盤緫是銅。雲鵠却非羣野。冥鵬何肯顧泥蟲。雖然責善皆由德。不害撝謙以輔躬。堪笑世人空自智。未聞曾子取門童。後生那敢語陶鎔。擧目難分錫與銅。爲學却羞援畫虎。吟詩猶厭白雕蟲。專心古簡要存性。屛跡窮山欲養躬。富貴繁華非我願。千秋偏記浴沂童。</text>
<title>贈申上舍仲游 丁亥</title>,<text>聞說斯文載道車。文而無道是虛車。今君旣有輪轅飾。須索明珠載此車。</text>
<title>翫龜亭卽景</title>,<text>野明山影淡。巖潔水光淸。亭上逍遙翫。春風斜日傾。</text>
<title>贈別甁窩</title>,<text>雲山千里會無緣。一許相知到十年。萬丈詞光跨李白。半生經術眇揚玄。淸時已脫朝天襪。勝地閒浮釣月船。聯榻論心情更密。願將編簡共周旋。</text>
<title>遊釣翁臺</title>,<text>潭照濂溪月。臺傳洛社風。古人今不見。千載起深衷。</text>
<title>暮春登釣翁臺。賦呈院中諸兄友。</title>,<text>勝日携筇上釣臺。淡煙空鎖老蒼苔。溪山物色今猶古。風月精神去不回。千載尙傳鄒魯在。一身疑自舞雩來。遊人莫詑絲扶鼎。啓道弘功照九垓。</text>
<title>輓朴僉知</title>,<text>平陽舊名家。節義人所仰。餘訓在後昆。世世騰華響。惟公亦雅淡。虎額非其志。油然慕淳風。口誦婣睦字。綿慶尙未艾。無子忽有之。雲泥豈足說。泡沫眞堪悲。窀穸已有期。音容今寂寞。題辭發一痛。日暮寒山碧。</text>
<title>遊麟角屛巖下</title>,<text>行穿幽徑到仙區。百丈蒼屛擁碧流。石上坐忘塵世事。滿山紅葉十分秋。</text>
<title>登鶴巢庵 庵在麟角</title>,<text>杖藜攀磴上。秋色滿林梢。山古麟無跡。松喬鶴有巢。突兀蒼屛立。潺湲綠水交。英靈如許我。他日誓誅茅。</text>
<title>元朝詠雪 戊子</title>,<text>北風起夜半。長驅薄我廬。晨興闢戶視。大雪尺有餘。霏霏更不霽。竟日儲又儲。能令此世界。幻作白堪輿。淸光浩無邊。滿目皆瓊琚。悄然坐微詠。一庵頗蕭踈。昨日雨霶霈。今朝雪紛如。况此一元節。萬物庚新初。氣候固如此。兆占將何居。覽物起感歎。俯仰空躊躇。</text>
<title>酬仁伯元朝韻</title>,<text>寒暑無端任去來。更看今曉一元回。吾年儵忽將成老。此事蹉跎却易摧。鷄犬失家誰復恤。牛羊餘蘖亦堪哀。多君向裏加鞭處。無限春風次第開。</text>
<title>暮春</title>,<text>日晩春山景物奇。步隨流水坐苔磯。淸風徐至輕波動。不害微吟伴月歸。</text>
<title>淸曉卽景</title>,<text>春到碧山錦繡明。珍禽欵欵向人鳴。門巷寂寥塵事少。坐看林下白煙生。</text>
<title>次四友堂韻</title>,<text>歲寒誰識後凋松。獨立霜風不改容。移到小壇淸標勝。同心何必戀遐峯。勁節無如一苦竹。長含春色四時靑。此君認得幽人意。時送淸風滿小庭。雪中和氣在寒梅。皎皎瓊葩點點開。遙憶精神相合處。深衣親襲暗香來。秋後方看霜下菊。貞姿羞與媚春花。問君能識主翁意。何似當年栗里家。四友高情一味新。平生曾不染風塵。可惜人間知者少。却將淸趣許君親。</text>
<title>輓李上舍聖任 命尹</title>,<text>屈指論今世。如君更幾人。風姿傾地望。言行任天眞。學苦螢牕下。名高泮水濱。傷心行樂地。漠漠鎖煙塵。</text>
<title>聽溪</title>,<text>月白溪牕夜未中。坐聽巖下水瀜瀜。從今始覺工夫大。無間元來不舍同。</text>
<title>宿玉山無邊樓 己丑</title>,<text>月明雲谷夜。風動舞雩春。寂寂高樓上。吟詩憶古人。</text>
<title>日躋堂卽景</title>,<text>高閣起林杪。憑闌興滿襟。洞藏千錦色。泉吐五絃音。飛白來還去。垂紅汎復沉。誰知無限意。都在此中深。</text>
<title>春日訪叔向</title>,<text>春來尋友叩雲關。日晩溪林百鳥𠴨。煙雨洗花花片片。石泉呑水水潺潺。風光盡入吟哦裏。理趣還存談笑間。論學且須求極處。靑山前面又靑山。</text>
<title>晩春閒步</title>,<text>遊賞春光欲暮時。滿林嵐翠染人衣。閒吟淑景天風動。只怕香花一片飛。</text>
<title>溪齋。與仁伯講學。仍作淸遊。</title>,<text>講罷携朋作勝遊。暮天閒步下江洲。冠童相揖推先後。霞齊飛任去留。好逐煙光穿柳岸。困臨磯石翫淸流。沉吟坐待東山月。注目晴空意更悠。</text>
<title>戒諸子</title>,<text>戒爾知所學。爾能遵我謨。爾爲君子儒。無爲小人儒。君子好其善。小人好其利。好善日以興。好利日以墜。一念毫忽間。舜跖於焉分。斯言豈不畏。敬哉各自勤。</text>
<title>山庵月夜</title>,<text>月色窺簷白。泉聲入戶鳴。夜深山氣冷。孤客夢魂淸。</text>
<title>踏靑</title>,<text>日暖春山恣意行。林花粲爛照人明。風吹宿露淸生袂。草帶濃煙綠染纓。吟過石橋泉㶁㶁。困休臺柳鳥嚶嚶。優游此樂仍無限。始識當年沂上情。</text>
<title>遊丹湖</title>,<text>風花飛岸日。煙雨灑湖時。披襟臺上立。淸興有誰知。</text>
<title>月夜偶吟</title>,<text>雲捲晴霄月暎川。林牕高卧興無邊。年來漸省人間語。頓覺胷中道味全。</text>
<title>山居</title>,<text>高卧雲林春欲歸。山光粲爛錦屛圍。沉吟竟日無人到。只看風花片片飛。</text>
<title>遊內院庵</title>,<text>夏炎苦吾生。來卧靑山陲。凉風滿高樓。我心淸且怡。雲收山益妙。樹密禽相隨。泉聲動幽壑。靄色侵書帷。明月忽上天。皎然如有期。夜深庵復靜。百慮皆消夷。此間有眞意。俯仰空自知。</text>
<title>內院庵偶吟。示同遊諸子。</title>,<text>來卧高樓七月天。松風蘿月伴人眠。平生剩得山中趣。肯向人間名利邊。蕭灑山庵鎖翠煙。石泉幽咽耳中絃。看書罷後寧無事。靜裏存心更肅然。</text>
<title>和皆春</title>,<text>至樂人誰識。林泉獨隱居。楊風吹面後。梧月照襟初。靜會丸中妙。閒探案上書。悠然忘外事。身世任煕如。</text>
<title>山樓夜坐</title>,<text>雲樓中夜靜。憑檻聽泉鳴。月色千林朗。秋聲萬壑生。凉深神自爽。嘯罷意空淸。百慮今消盡。眞源一點明。</text>
<title>山樓卽景</title>,<text>滿目雲山許蕩胷。浩然天地一閒翁。朗吟海上千峯月。高卧樓中萬樹風。好聽石泉泉響遠。靜看林靄靄光濃。這間自有無邊趣。分外何曾更別窮。</text>
<title>涵溪雜詠 幷記○庚寅</title>,<text>溪卽仙源東之小溪也。余自少癡愚多病。不欲與世浮沉。常願占得佳山水。爲平生棲遁地。如尙善洛江之濱及永嘉之松蹄。靑鳧之周王。盈德之玉溪。淸河之內延。道州之孔巖。義興之麟角。皆所夢想者。而顧天只在堂。難以遠離。壬午春。始相地于舊廬之東。得是溪焉。溪之上有小岡高起。層巖碨磊。嘉樹鬱蓊而成陰。遠峀森列而拱揖。曠野數十里橫其前。而大川奔流環抱。登岡四望。頗淸朗爽塏。余於是遂誅茅拓土。以爲卜居之計。而是溪也深淵鑑開。止水安靜。虛明淨澈。不息不流。遂名之以涵溪。蓋取涵養本原。涵泳義理之義也。將作舍三間于巖上。名中堂以養心。且室其兩夾。右名靜存。爲余偃息之所。左名動察。爲藏書冊延賓友之所。而力不贍未果。先作一小齋於稍北。姑且居之。卽所謂安樂齋也。南有高臺俯壓澄潭者。翫魚臺也。北築小壇。種杏其上者。風詠壇也。其最高而向陽者曰朝陽巖。因舊名而名之也。余於晨昏之暇。或往來遊衍。或累月止宿。嘯於斯詠於斯。讀書於斯。觀物於斯。四時朝暮之間。溪山之風景無窮。而吾之樂亦無窮矣。第緣中間喪亂疾憂相仍。作堂之計。轉轉差池。且觀溪北小洞。開廣可居。遂移舍弟屋。築於北麓下。將欲移吾家聯堵。而必欲先立溪堂。蓋已三始其役。輒爲憂故所停。且以巖上傾危而不安穩。曠豁而不寥僻。終又築基於巖之北。負岡臨溪。林木掩翳。頗有幽靜之趣。今方鳩材募工。營立堂舍。以爲優游終老之地。未知此計其果能成就否。聊作絶句四首。以述余志。溪水明如鏡。涵泓靜不流。此心眞有契。端合一生休。右涵溪吾看養心法。要兼動靜時。於焉能兩至。功效政無涯。右養心堂淸曉整襟坐。湛然一片心。眼前無事物。終日只欽欽。右靜存夾念萌先審察。事至更分踈。欲知眞善利。長對聖賢書。右動察夾</text>
<title>輓金參奉彦兼 台重○辛卯</title>,<text>瓢老傳家學。吾公善繼先。治心無黑豆。求道有靑編。乍應明時辟。還尋故里煙。瑤絃今已絶。揮淚寢門邊。</text>
<title>輓孫處士望之 汝斗○癸巳</title>,<text>傑器生名世。窮居幾許年。魁嵬松上鶴。灑落石中泉。口喫羣經奧。心探大鑰玄。平生論討地。回首一潸然。</text>
<title>和叔向 甲午</title>,<text>新學紛紛欲擅家。誰尋顔氏樂如何。問君靜裏能探否。愧我優游任鬢皤。</text>
<title>用紫淵舊韻。示皆春兄弟。</title>,<text>曉訪先人蹟。蒼煙染石苔。臨流微詠處。山影亂層臺。又旅老尋煙水。蒼翁詠綠苔。遺香今不泯。千古賁溪臺。</text>
<title>遊山吟</title>,<text>看盡靑山千萬景。朗吟飛下夕陽溪。獨卧高樓無夢寐。月明山壑子䂓啼。</text>
<title>謾成</title>,<text>谷雲橫野細。山月上天遲。詠罷濂閩句。高情也自知。</text>
<title>篤志吟。示學者。因以自警。</title>,<text>爲學固有道。秪在立志堅。立志當如何。博約兩無偏。劬書如嗜炙。秉心如臨淵。吾志旣自定。外物何能遷。須臾或有間。如井弗及泉。是以古聖賢。日夕恒乾乾。夫何志學子。昧於自勉旃。知而不能盡。行而不能專。我旣監乎此。敢不奉周旋。人一己當百。人十己當千。仰師古人學。死而後已焉。</text>
<title>偶得</title>,<text>秋來雲氣洗無餘。萬里蒼蒼一太虛。誰知五內塵消後。本地風光亦自如。</text>
<title>登雲住山</title>,<text>欲上雲山休便休。白雲停處是先丘。困到隧前山日暮。獨將哀意泣三周。山阿寂寂絶人煙。展拜歸來涕自漣。何日創成數間屋。有時留省倣寒泉。</text>
<title>川上吟</title>,<text>倚杖臨磯上。乾坤木落秋。欲知眞道體。終日翫川流。</text>
<title>輓申來伯 以泰</title>,<text>天賦斯人厚。如何竟短期。典刑名祖緖。文墨藝園師。未展長卿志。空含管輅悲。十年相好意。回首夢參差。</text>
<title>江上和友人 乙未</title>,<text>淸明天氣好。何處不相隨。泗上尋芳日。川前問柳時。野雲長淡蕩。煙水浩逶遲。終日微吟久。閒情獨自知。</text>
<title>嚴溪卽景</title>,<text>倚杖臨溪上。紅芳暎綠波。微風來吹面。晴翠自生蓑。好聽禽聲戲。閒看月色多。欣然忘去路。幽興滿林阿。</text>
<title>小池亭</title>,<text>茅簷高壓小池波。山雨蕭蕭風味多。燕坐微吟隨意樂。滿前花柳任婆娑。</text>
<title>用橫溪舊韻寄叔向</title>,<text>灑落風光日却尋。黃流何敢到胷襟。若求汗漫相期處。要在乾坤造化深。</text>
<title>首夏郊行</title>,<text>紅芳已盡綠陰成。杖竹披襟恣意行。磯上坐吟忘去路。山前明月照人淸。</text>
<title>湖齋偶吟</title>,<text>晴曉整襟坐。風來得意優。案前無冗事。軒下有淸流。靜養一原妙。閒探萬理幽。人能知此樂。那不反躬求。</text>
<title>喜見器兒榮歸</title>,<text>燕坐幽亭綠葉深。晩風簫吹入山陰。知兒猥受君恩返。光耀衡門喜滿襟。</text>
<title>觀太極圖</title>,<text>山雨蕭蕭獨揜戶。手携圖圈更探幽。明明至理人無曉。一任乾坤萬化流。</text>
<title>閒中偶成</title>,<text>天外何曾別有物。萬殊皆自一原中。中間實理誰能盡。千聖執中同一功。</text>
<title>偶得禮吟寄叔向</title>,<text>聖學要修禮法遵。學而無禮便非人。三千三百從何見。只在其人仁不仁。</text>
<title>小池亭卽景</title>,<text>方湖㶑灧暎闌頭。一室淸寒亦一舟。巖下泉聲鳴玉洞。林端雲影舞沙洲。黃鸝隨柳穿煙去。翠鷸翻風近岸浮。朝暮閒吟奇賞足。優游何必汎中流。</text>
<title>謾吟</title>,<text>靑山影裏暮煙騰。懶向湖邊綠柳凝。風前黃鳥翩翩去。意在煙枝第幾層。</text>
<title>林壇感懷 壇在梅谷</title>,<text>喬樹鬱雙峙。于彼澗之濱。碧枝何森森。翠葉何蓁蓁。我來愛淸陰。逐日遊於斯。上有雲靄宿。下有泉石奇。淸風拂面吹。爽籟生幽壑。臨水濯我纓。暑氣從此薄。閒來讀書罷。間以風雅哦。神襟頓飄灑。百慮皆消磨。春風舞雩伴。氣象何如哉。至人不復起。三嘆空徘徊。人間日已暮。蘭桂化茅樗。超然卧雲林。謝病語太虛。</text>
<title>酬叔向明鏡韻</title>,<text>人有一片鏡。明明在腔子。須臾苟不磨。畢竟埋沒旣。哲人善用力。拂拭無與比。塵垢乍一翳。濯以千丈水。於焉見本色。匪遠卽在邇。分明玉湖碧波面。瑩淨秋空明月裏。儵暗忽而明。此機何處自。人欲萌時若負蠍。天理露處如拱贄。神方在古簡。得之光全備。橫溪主人已先試。拭去晦氛吾豈易。願言共無斁。勉哉期相至。</text>
<title>晴秋</title>,<text>晴晨靜坐仰觀天。天氣渾無一點塵。吾心那得淸如許。頻向靈臺喚主人。</text>
<title>勉學者</title>,<text>天人一理本相同。人盡其天乃聖功。欲知吾道眞無間。試看川流浩不窮。</text>
<title>皆春兄弟步紫湖韻。吟成七絶見寄。因復次韻。</title>,<text>笑辭麟閣畫。歸卧故山苔。勝跡留千古。淸風滿小臺。右述讓功歸隱庭昆及幕士。殉節血斑苔。凄凉沙磧月。來照紫淵臺。右述幕下節義石老尋遺躅。臨風淚濕苔。江湖游衍地。佳句暎林臺。右述蒼石題詠軒翁託道契。携酒醉煙苔。一篇哀誄在。湖水接巖臺。右述旅軒祭文春風來翠柳。秋月照蒼苔。岡叟銘中意。依然在舊臺。右述西岡壙銘儀像前賢範。淸寒半碧苔。慕堂眞的語。千載耀泉臺。右述慕堂輓詞孱孫昧世路。新廟揜莓苔。微雨何時霽。怊怊獨上臺。右責諸孫不肖</text>
<title>林壇卽景 丙申</title>,<text>朝來步出綠陰淸。多少風煙葉裏生。幽居寂寂無人到。只有山禽一兩聲。</text>
<title>雲住山望海</title>,<text>雲峯自是鬱嵯峩。東壓滄溟萬里波。石上坐忘斜日暮。海天雲月共婆娑。</text>
<title>次皆春兄弟玉磵亭韻</title>,<text>聞道山中老。移亭磵上丘。地開千古秘。天與一生休。水色淸如玉。軒容汎似舟。壎篪歌詠處。花葉自春秋。</text>
<title>雲泉精舍 丁酉</title>,<text>小齋新創壓層丘。煙樹陰陰山更幽。園後奇巖環屋立。簷前列峀接天浮。泉流有本涓涓續。雲影無邊處處優。棲息少伸霜露感。仍煩名釋護松楸。</text>
<title>山居自述 寓在龍花山中。讀書數月。因作詩述懷。</title>,<text>古人一去不復返。今世誰能知其天。紛趨名利若流水。本地風光安得全。嗟余瞿然爲頤性。來卧靑山白雲邊。靜裏深探圖一圈。閒中默對經千篇。此間所樂知何事。玉鎖開來心精專。苟能於此用其力。可以爲聖可以賢。丈夫行事如白日。肯令此心染塵煙。千駟萬鍾不足貴。豆羹簞食眞有緣。世人莫笑我生涯。此身隨處任自然。</text>
<title>三龜庵</title>,<text>庵在層雲上。登臨萬景隨。翠屛圍作壁。奇石伏如龜。巖拆靈泉泄。天遐列峀疑。三淸知不遠。笙鶴政相追。</text>
<title>雲泉精舍 戊戌</title>,<text>秀嶽高千仞。巖奇煙樹幽。中有靈泉泄。白雲住不流。又翠壁雲間屹。遙山天外浮。林禽如有意。終日傍簷啁。</text>
<title>輓李恭伯 道謙</title>,<text>聞說斯人善事親。三年廬墓哭昏晨。堪嗟天理終無驗。孝子遐籌止五旬。</text>
<title>溪上偶吟 己亥</title>,<text>岸底煙含水。林端鳥弄春。日暮江村路。行吟景更新。</text>
<title>溪上示同遊諸子</title>,<text>三春時節百花明。散步江山意更淸。遊子莫言名利事。淡雲微雨惱吾情。</text>
<title>溪廬偶吟 庚子</title>,<text>數疊靑山曲抱家。手中黃卷作生涯。富貴繁華何足道。任將身世老煙霞。</text>
<title>曉坐</title>,<text>淸朝端坐斂精神。心上都無一點塵。淡淡溪牕紅日皦。儼然相對卷中人。</text>
<title>輓詞[李栽]</title>,<text>南州爭說鄭公鄕。儒雅如君世襲芳。身外浮榮看楚越。閒中古意詠虞唐。那堪白首無彊輔。猶喜靑氈託最良。遙想橫溪淸夜月。正應從此斷峩洋。</text>
<title>輓詞[權斗經]</title>,<text>南州德有鄰。儒望篤行人。抱器誰推引。含光自隱淪。案頭拋積帙。席上失稀珍。令子傳經術。家聲見負薪。</text>
<title>輓詞[曺善長]</title>,<text>戚誼交情自少深。斯文脩約尙銘心。出天才德初頭備。實地工程次第尋。特立滔滔流俗外。恢開正正哲人襟。六旬仁壽雖云嗇。千載高名永不沉。忠賢門戶又生賢。耆德山林道自全。望重靑衿高士右。志存黃卷古人前。長期蕙帳從公後。那意槐宮棄我先。欲寫哀詞哀不盡。一時凶禍五喪連。</text>
<title>輓詞[鄭萬陽]</title>,<text>志業平生不等閒。栢翁家學早追攀。抽身聲利場中出。住脚明誠路上還。霞佩逶迤人孰玩。年光儵忽甲初環。涵溪故壑今牢落。可惜三㫌走碧山。</text>
<title>輓詞[鄭葵陽]</title>,<text>嶷嶷風神德義兼。接人和處更持嚴。低看世事門長掩。獨抱遺經指每拈。心學如今誰理會。山林終古有幽潛。斯文舊約皆消落。回首秋岑老淚霑。</text>
<title>輓詞[金尙鼎]</title>,<text>源深派流遠。德厚餘慶綿。惟公受其報。志尙已超然。明牕棐几上。薰罏對遺編。堅坐五十年。不爲世累遷。安樂二大字。揭壁思勉旃。況有賢郞做。剩卜家聲傳。而我何所取。猥荷偏愛憐。狂踈時見箴。疑晦獲同硏。團圓到老稀。只勞魂夢牽。豈意天不憗。儀刑隔重泉。親朋日凋喪。孤懷向誰宣。題詩寄遠去。謾敎雙涕漣。</text>
<title>輓詞[全近天]</title>,<text>立志淸高制行方。春風秋月胤餘光。寧隨俗士功名市。爰集前脩道藝場。和璞旣雕飜晦彩。叢蘭始茂復含芳。承家賢子朝陰遠。遺慶將看奕世昌。</text>
<title>輓詞[宋命基]</title>,<text>曾聞道契有參同。踽踽師門又失公。自古賢豪在林下。卽今人事痛南中。毁譽付與雲來去。邪正分明色白紅。惟是先生留世恨。一編疑禮未收功。小學書中早發端。更從函丈受金丹。敎成家室和而順。身卧林泉樂且安。麗澤有賢磨道義。靑氈垂後養芝蘭。吁嗟忌疾爲奇禍。至痛幽明我一般。</text>
<title>輓詞[安命夏]</title>,<text>挺出名家右。藏修慕古賢。山齋端拱夜。溪柳翫遊天。昔我門牆仰。多公操履堅。東天星彩晦。斯道更誰硏。</text>
