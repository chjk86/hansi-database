<title>賞秋賦</title>,<text>觀天機之運斡。恐日月之不與。節物忽其變遷。山川亦其蕭踈。來年年兮此屆。宅昧谷而餞炎。推一理之有序。知四時之可驗。集宇宙之義氣。盖爲秋而肅淸。漢武悔於汾水。歐子驚於廬陵。歲將闌而物換。覺三湘之鴈稀。時南畒而西成。粒我民而授衣。楓染霜而帶紅。菊浥露而垂黃。詔太皥使按節。是月也而淸朗。收蒸炎而肅烈。戒人君之泮奐。臨蘭溪而歎逝。登考槃而招隱。山愈秀而崒嵂。水自淸而潺湲。商飈起兮蘋末。倐木葉之翩翻。何物色之慘澹。値時序之蕭條。書宜讀於郊凉。客先聞於庭樹。蒹葭蒼而露白。我懷人於天涯。風何凄於木末。月益明於雲際。蘇仙興而泛舟。宋玉悲而作賦。水已落而石出。喜江流之有聲。惟山樵與水漁。愛古人之淸風。橫短笛於遠橋。聽暮鐘於孤寺。明河潔以萬象。寂無人於中夜。天氣晶而飈凉。淸不寐而徘徊。時溯洄於澄塘。歌滄浪而洗酌。蟲聲亂於玉階。雲氣凉於珠箔。夢相見乎白也。釀十斗於金樽。蘆花凈兮無塵。白鷺睡於洲邊。顧景物之淸切。願化鶴而登仙。讀三閭之離騷。賦賞秋之一篇。</text>
<title>梅筠軒律賦韻 蒼蒼竹林寺。杳杳鍾聲晩。</title>,<text>述夫天設禁籞。地闢坳堂。綏登臨之爽塏。備暇豫之徜徉。雕欄紆縈。暎宮墻之昈昈。華楣輪奐。接雲樹之蒼蒼。至若卉物賞心。風景寓目。飄芬芳而隨時。囿造化而咸育。暗香浮動。春生閤裏梅花。勁節錚鳴。響聞堦前筠竹。廼爾肇錫嘉號。開曠淸襟。裛幽馥於架帙。送逸韻於床琴。五彩常浮。知是蓬萊殿闕。兩美旣具。宛若經濟山林。更以起居燕閒。制度齊緻。薰馨蘭於入室。毓靈芝於呈瑞。鳳池華藻。每接薦紳大夫。鶴禁淸筵。必遠宮掖宦寺。於是載駕式遨。高憑遐矯。欣草木之榮華。攬川原之繞繚。賢者而後樂此。師古嘐嘐。物亦不無助焉。觀水杳杳。顧玆檐觀翼翼。亭比雝雝。非直爲此遊翫。聊以寓夫從容。龍樓問寢之晨。習容佩玉。鵷班講義之席。善對撞鐘。亦足寓物興想。思義顧名。登卉譜而歷覽。盥花露而題評。先春而開。類高人之操韻。此君不俗。緬烈士之風聲。况復戒存泰侈。務先節撙。溯茅堂於堯階。慕靈㙜於周苑。豈無他花卉。徒爾繁華片時。獨愛此梅筠。盖取貞姿葆晩。</text>
<title>酉山菴律賦韻 山靜似太古。日長如少年。</title>,<text>述夫後苑地密。勝界天慳。萃羣巒之鳳舞。臨我所之燕閒。平居致寓物之情。時或觀水。眞工得遇景之助。仁者樂山。至若坐卧周便。位置齊整。接床案而竹陰。覆簡編而花影。龍樓聞安寢之報。退而學詩。鶴禁罷召對之筵。聊而養靜。迺者規劃纔成。輪奐俱美。竊獨愛此從容。匪直爲其瞻視。凉㙜燠舘。何必人力爲哉。月榭風欞。可見翬飛是似。肆其淑景無涯。佳氣所會。實爽塏而寡儔。宛吉祥之未艾。煙光霞彩。咫尺相接於三淸。林韻泉聲。節奏▼(沕/口)合於五太。顧彼肇錫嘉名。高揭繡戶。固扁額之可觀。矧義意之有取。揷架三萬。已是式休于今。購書五千。奚獨專美於古。盖聞二酉之稱。諸子所出。貯縹帙而牙籤。抽金匱而石室。天藏地護。經幾番之春秋。晝講夜吟。期將就於月日。于時運回奎璧。響轉琳琅。俄論史而倚檻。更橫經而升堂。動息六藝之科。爰笑爰語。茶飯百家之說。就短就長。所以善禱善頌。吾愛吾廬。寔良辰之足賞。猗君子之攸居。自此生顔。明窓凈几之儼若。不過容膝。上棟下宇之綽如。况復紅雲葱蓊。蒼嵐繚繞。歌聖代之鴻厖。頫化囿之魚鳥。念堯階之三等。其制甚淳。與邵窩而一般。料人知少。是乃石渠門側。魚水堂邊。瞰靑瑣而控引。對紫閣而平連。左圖右書。趣味益切於事事。南望北眺。物華悠久於年年。</text>
<title>讀書第春詞</title>,<text>昨夜東風動地來。春光先向讀書第。黃鍾聲裡葭灰催。一理循環自上世。寒謝春回靜自識。宮娥刺繡更添織。鸚鵡喜人簾外言。梅花帶雪閤中餙。東皇按令節。香陌漸融雪。花意自氤氳。鳥飛更迅迭。閤中梅欲姸。氷底泉方潔。曉漏新勝來。朝盤細菜列。永言一百篇。都是延春說。</text>
<title>歸山廬詞</title>,<text>歸去來兮。酉山深境五柳如。淡雲暎菊欄。纖月隱楓除。琴三疊松泉冷。嘯一聲竹林踈。下簾怊悵久。窓外鳥絶人影虛。何處寒鍾來夜半。怳疑孤僧叩門秋色餘。</text>
<title>冬至詞</title>,<text>繡機添線。祥旭凝金殿。玉管撒灰春暗動。漸見寒梅花綻。五雲書彩登㙜。曉頒丹莢歸來。半夜潛雷陽復。千官朝賀蓬萊。</text>
<title>潛龍</title>,<text>南淵有潛龍。興雲吐烟霧。此物多造化。能輸四海水。</text>
<title>上林十景</title>,<text>紫紅花朶千枝低。綠竹林中鳳尾齊。雲下彩亭暎春影。山禽上柳雙雙啼。右天香看花躍躍羣魚芙蕖塘。綠陰有色相連張。每逢此日金輿度。水底同天日月光。右魚水觀燈天半雲中玉作岡。玲瓏相照水晶光。斜依亭上景如許。萬朶芙蓉萬斛香。右深秋賞蓮天宇淸高麗景幽。潺潺泉水萬千流。輕觴泛泛蘭亭畔。是日風光好滌愁。右逍遙觀泉碧落月斜影在波。龍船欄外閙笙歌。風高天際閒雲起。開窓時時勝賞多。右喜雨泛舟淸淸玉宇露光晞。簾捲書床明月輝。琴瑟歌聲在檻外。此亭此夜也眠遅。右淸心翫月暮秋鴻陣前山來。五色霜楓滿眼堆。一點無雲淸天氣。書筵暇有步高㙜。右觀德楓林霜來凉動陣鴻濶。天氣時時萬物收。九重何知民疾苦。上林始看農家秋。右觀豐刈稻瑞氣繞中有玉堂。朝來日出暎荷塘。如天㙜上金輿到。是日靑衿翰墨塲。右暎花萃試世界玲瓏無一塵。乾坤一夜忽然新。五更月出珠簾捲。萬樹枝枝色耀銀。右凌虛雪霽</text>
<title>上林十景</title>,<text>上苑林中玉宇低。瑞雲色色畫圖齊。紅花綠葉籠春氣。百鳥飛下萬樹啼。綠水鳧魚閙石塘。蓮亭上有玉瓦張。金輿到處盤雲色。此夕千燈點點光。綠竹猗猗天半岡。噴波萬點散珠光。和風陣陣高亭到。一任荷花送異香。巖亭鼓瑟有聲悠。石出飛泉萬尺流。景物佳成面面處。每年每歲解民愁。萬朶芙蓉漾綠波。千笙萬管出棹歌。月來水面看淸氣。赤壁夜遊此地多。天宇凉生白露晞。披雲玉兔動光輝。風生萬樹到夜半。此地無琴鶴唳遅。萬里霜鴻陣陣來。菊花楓葉繡雲堆。高樓極目秋光晩。丹影參差白玉㙜。鴈陣遠來玉宇近。千林楓葉暮秋收。今年大有萬年兆。八域民生長樂秋。八域春光暎玉堂。氤氳瑞氣繞禁塘。此中多有羣賢士。是日靑衿白戰塲。白雪夜來滌萬塵。月明玉宇暎光新。風來樹葉生寒氣。世界玲瓏似白銀。</text>
<title>十月納禾稼</title>,<text>百穀皆黃雨露中。豐聲八域萬家同。如雲積稼千倉有。緫是吾民不息功。</text>
<title>上林十景</title>,<text>玉閣連天瑤闕低。紅花綠葉一春齊。鬱蔥禁苑多祥氣。千萬林中百鳥啼。萬蘂千香映玉堂。時逢四月綠陰張。環堂面面燈千點。一宵山河照耀光。蒼欝松中綠竹岡。潺波萬點玉珠光。千年萬歲笙歌奏。陣陣和風送蕖香。玉岸斜紅日色悠。如飛泉水亂方流。風高天際閒雲起。世有蘭亭滌百愁。綠潭芙蓉映玉波。紅舟漾泛奏笙歌。靑天玉兔風檣映。赤壁秋宵萬影多。畫閣夜長玉露晞。千年赤壁月生輝。天邊鶴唳風同到。淡粧姮娥弄影遅。上苑鴻飛暮色來。斑紅樹葉作雲堆。天高日暎祥風起。雲半高高萬尺㙜。萬里無雲鴈陣逈。霜紅樹葉暮秋收。豳風有意知民苦。萬歲長同癸未秋。瑞氣生光映玉堂。干雲日色一齊塘。壯元峯下羣賢士。瑤榻㙜邊白戰塲。玉葩千枝滌百塵。寒蟾皎皎鳳樓新。天高岸上光風起。面面羣山摠白銀。</text>
<title>陶遂椽四景</title>,<text>竹檻逍遙對土墻。扛簾月下映紅床。風高玉岸多淸氣。此夕雲街合璧光。右雲巖觀燈玉岸斜紅日色悠。甘泉石出曲潺流。風高樹上閒雲影。上有蘭亭景物收。右玉冽賞泉雪霽天寒碧竹林。風凉月出抱閒琴。遠聞白岳鍾聲到。一夜山亭警戒心。右竹林霽月霽後凝光晩捲簾。雲飛月出暎西巖。高亭有檻仙人處。對影松中鶴唳音。右松椽鶴唳</text>
<title>千石朝霞</title>,<text>露白秋淸上苑東。朝來瑞氣日曈曨。捲簾高閣雲光曖。叢菊林楓相暎紅。</text>
<title>望春楓林</title>,<text>萬樹朝霜葉正斑。層層玉榻五雲環。斜紅日影難圖畫。面面奇成錦繡山。</text>
<title>尊德觀雪</title>,<text>雪積乾坤凈。山河總玉晶。風高冬嶺月。共照瓊樓淸。</text>
<title>暎秋暮秋</title>,<text>萬里雲收玉宇空。樓前月出落梧桐。凉生風露秋將暮。一點寒光造化中。</text>
<title>砭愚榭。敬次先朝御製韻。</title>,<text>萬朶千葩香氣多。層層曲檻映紅霞。今年寒食蓬山路。隔水柳邊百鳥過。右春花夏日秋蟬響正長。荷生綠水凝淸香。天高淡淡炎雲退。彩閣捲簾風入床。右夏日玉露侵階月始生。一天之下正同明。玲瓏世界和風起。漏永讀書夜氣淸。右秋月夜永書堂燭影親。風和暖氣正如春。珠簾高捲漏聲緩。天半飛飛素玉鱗。右冬雪</text>
<title>觀物軒四詠</title>,<text>松翠森森天宇低。萬葩千朶畫樓齊。綠陰滿砌光風轉。好鳥時時歇又啼。右春花天際炎雲夏日長。濃陰如畫到紅墻。玉階風息蟬鳴好。花蝶飛飛入我床。右夏日萬里雲收玉宇淸。樓前簾捲月生明。風來陣陣深秋氣。高閣遠聞玉笛聲。右秋月世界玲瓏無萬塵。乾坤過夜一齊新。風寒高閣錦帷捲。鳥跡紛紛踏雪銀。右冬雪</text>
<title>龍飛樓賞蓮</title>,<text>萬朶芙蓉開玉波。高樓面面捲簾多。無雲玉宇淸明氣。萬管千笙奏喜歌。</text>
<title>鳳翔樓觀燈</title>,<text>屹屹彩竿近夜天。燈光似璧在樓前。紅觴映月成虗影。風引吹笙此地仙。</text>
<title>敬次御製明月滿綺城韻</title>,<text>玉宇高頭五色霞。長安皎月照誰家。春風夜半多遊客。處處柳靑御路斜。</text>
<title>敬次肅宗大王瀟湘八景韻</title>,<text>滿岸菊楓相映紅。時時水面來淸風。漁村落照釣絲捲。遙向竹扉茅屋中。右漁村落照雨後嵐收天宇淸。千千樹葉十分明。隔山數里人家在。今聽時時遠鷄鳴。右山市晴嵐夜雨霏霏江一頭。淸波飛鷺泛漁舟。高亭倚檻無心賞。前後去來皆滌愁。右瀟湘夜雨寺在彼高第一峯。夕陽時聞數聲鍾。山門處處無人跡。獨步草堂吟看松。右烟寺晩鍾露白月明皎彼輝。江邊夜半白鷗飛。連天綠水波緩緩。獨泛一船何郡歸。右遠浦歸帆玉宇秋蟾皎皎淸。其光來照江邊城。山川萬里長同色。此在岳陽簾捲明。右洞庭秋月何處秋風何鴈羣。百千陣濶夜紛紛。菊香酒佳在山屋。獨抱五絃曉至曛。右平沙落鴈江上紛紛白雪飛。山深十里人家稀。琉璃世界塵無一。獨抱玄琴有意歸。右江天暮雪</text>
<title>十五夜</title>,<text>玉宇月明夜。長安照萬家。風來秋氣重。飛葉鴈邊斜。</text>
<title>敬次太祖大王登白雲峰韻</title>,<text>登登第一白雲峰。天下江山在眼中。萬里恢恢心也若。乾坤之道手能容。</text>
<title>敬次宣祖大王題畫韻</title>,<text>柳綠川邊錦繡斜。山中日暮烟起家。鳥啼無數飛飛亂。萬朶千香捴此花。</text>
<title>又敬次宣祖大王韻</title>,<text>水落千巖不息流。鴈來陣陣正收秋。風高月出玄琴抱。好倚紅欄是玉樓。</text>
<title>敬次孝宗大王韻</title>,<text>春晩山中日暮家。鶯啼千樹蝶遊花。柳帶烟色斜川路。樓外長江豪興多。</text>
<title>敬次顯宗大王韻</title>,<text>春晩山中花朶香。靑靑柳色好斜長。隔江十里人家在。遙看紅鞭駿馬揚。</text>
<title>敬次先朝愛蓮亭韻</title>,<text>萬朶芙蓉發檻前。曉光月色暎雲天。歌聲在水無琴足。斜櫓淸波泛畫船。</text>
<title>敬次先朝翠寒亭韻</title>,<text>蓬山深處接仙境。千樹光風閙笛聲。萬里逢秋物色好。天邊時到鶴雙鳴。</text>
<title>敬次先朝花下偶吟</title>,<text>寒食到山開百花。靑靑柳色出誰家。川邊雙蝶飛向入。倚檻無心景物華。</text>
<title>鳥啼橋邊花柳斜</title>,<text>百鳥春啼橋北邊。千花萬柳帶流川。飛飛蜂蝶乘風氣。人在樓頭抱五絃。</text>
<title>高樓捲簾霽光凝</title>,<text>霽後凝光玉宇頭。捲簾如在岳陽樓。風來水面多淸氣。興晩秋山景物收。</text>
<title>翠雲亭。敬次肅宗大王御製韻。</title>,<text>孟夏和風至。綠陰暎玉階。講筵宮漏長。花鳥日方佳。</text>
<title>風月吟</title>,<text>百尺高亭皎月盈。天寒宵靜陣鴻聲。靑靑叢竹西風到。景物時時君子情。</text>
<title>芙蓉亭四景</title>,<text>皎月團團暎玉波。芙蓉閣上出笙歌。凉風瑟瑟千山動。泛泛畫舟鎭日過。右泛舟芙蓉亭下滿池荷。龍管鳳笙發棹歌。夜氣淸明月亦出。釣絲魚上放生多。右垂釣此境此時秋氣凉。荷盃疑是蘭亭觴。倚欄淸賞爭如許。玉宇無雲水月光。右水月玉波萬荷千里連。採蓮聲在畫欄前。此亭更玩淸江月。漾泛蘭船此地仙。右採蓮</text>
<title>次西湖十景韻</title>,<text>天地春迴萬物蘇。物成可愛驗諸吾。山中何處桃花發。一片氷輪鎖玉湖。右蘇堤春曉千朶芙蓉葉葉風。花花有色隔湖紅。玉橋曲曲雲邊起。朝夕風光驗異同。右曲院風荷潭水之中印玉輪。高荷萬朶等橋身。橋邊靑柳逢春色。此夜此亭也宿因。右三潭印月月滿平湖秋水油。無心倚檻櫓聲柔。夜遅天宇蟾光凈。一艇淸波泛萬流。右平湖秋月柳上鶯如散萬金。每啼門外春光深。昔時此處何人在。一片紅輪照滿林。右柳浪聞鶯揷雲五色晴天近。其下雙峯瑞靄披。誰是遊筇每向上。昨年今日渡江時。右雙峯揷雲客舍夜深倚竹屛。山中靜寺一鍾聲。月門僧叩來何處。此地相逢已五更。右南屛晩鍾門外橋邊綠柳港。觀魚港上發春花。鶯啼聲在畫欄北。風到晴湖此景華。右花港觀魚玲瓏返照日將暮。一點雲中峯有名。興晩登亭遅倚檻。秋鴻飛去碧天橫。右雷峯夕照玉宇風飛一夜餘。斷橋殘雪畫圖如。抱琴童子山中去。獨步梅前留竹輿。右斷橋殘雪</text>
<title>凌虛亭卽事</title>,<text>凌虛亭在太淸上。坐看羣山几案平。天宇閒雲風氣動。春塘隻鶴時時聲。</text>
<title>次前人山中四詠圖韻</title>,<text>花多紅色滿雲堤。麗宇風和瑞日低。紛紛蝶飛玉檻畔。柳枝千萬鶯啼齊。右花林鶯蝶百尺樓頭倚玉欄。一觴一詠詠而嘆。綠陰滿砌鳴蟬息。有意抱琴日色闌。右綠陰鳴蟬秋塘荷滿風生輕。檻外錦波水鏡明。夜半露來秋氣冷。獨吟長句一般情。右秋塘荷風六花天滿飛飛兮。吹篴牧童同去奚。山裏無人但鳥跡。小溪梅白夕風悽。右雪中尋梅</text>
<title>偶吟</title>,<text>風吹玉樓上。月明掛碧空。徘徊畫檻畔。拈句唐詩中。</text>
<title>上林觀雪吟</title>,<text>雪來上苑裏。山樹總如銀。高閣風寒夜。月明不起塵。</text>
<title>如此良夜何</title>,<text>赤壁今宵玉宇明。寒蟾皎皎水中盈。千千樹葉淸風到。汎汎船頭畫櫓橫。</text>
<title>春晩山中落花飛</title>,<text>春晩山中遙隔堆。落花飛處初徘徊。流鶯百囀驚遊客。一曲淸歌滿酒盃。</text>
<title>風月堂卽事</title>,<text>高堂秋日凉風起。雨後山光入酒盃。琴曲徘徊畫檻畔。夕陽無限鳥飛廻。</text>
<title>無逸閤讀書 舊製○戊寅</title>,<text>淸風到西林。明月上東山。此夜無逸閤。開卷讀書人。</text>
<title>旬夜苑靜月明。庭松階竹蒼蒼含春。閤梅已開。香氣滿室。枕上拈韻。仍賦一絶。</title>,<text>雲捲衆星凈。風來片月明。心淸踈竹影。枕上聽松聲。</text>
<title>瓊鉤樓月夜聽笛</title>,<text>此宵天宇凈。玉兎出雲明。淸影上雕檻。徘徊聽笛聲。</text>
<title>松雪閣聽琴</title>,<text>彩閣朱簾邃。月明按薰琴。靜聽彈一曲。自有解慍心。</text>
<title>雪景吟</title>,<text>雪積千山上。乾坤凈有新。玲瓏一世界。面面總如銀。</text>
<title>贈右賓客金履陽</title>,<text>今日爲君祝。老人星有靈。明年拜耆社。壽福永安寧。</text>
<title>萬明堂讀書</title>,<text>時當流火節。蟋蟀報秋新。杜戶詩書讀。淸宵燈可親。</text>
<title>敬次英廟四佳亭御詩韻</title>,<text>三春花灼灼。携酒上茅亭。黃鳥樹間囀。遙望山色靑。右春冷泉亭上舍。夏日淸風來。綠樹鳴蟬好。紗窓面面開。右夏深苑秋宵靜。金風到草堂。撫琴脩竹裏。皎皎寒蟾光。右秋昨宵雨雪滿。朝到景乎新。處處朱簾捲。千山摠若銀。右冬</text>
<title>敬次英廟自醒舍御詩韻</title>,<text>草堂深處暎紅霞。麗宇風和瑞日華。睍睆黃鳥萬樹囀。紅紅白白三春花。</text>
<title>太古精舍</title>,<text>禁苑高峯上。超然起小亭。春回亨萬品。和氣囿林靑。右春綠陰芳草際。永日好風來。甘雨均膏沐。林花灼灼開。右夏秋聲生遠樹。明月入書堂。丹葉間黃菊。天淸照晶光。右秋臘前來瑞雪。皛皛日光新。朝看琉璃界。高低一色銀。右冬</text>
<title>夜與宮僚拈韻共賦</title>,<text>靜苑書堂夜。思詩起酒筵。輝煌蓮燭下。咫尺對羣仙。</text>
<title>夢倚樓作</title>,<text>朝上東樓望。紅輪暎綺羅。鳥啼深院寂。花落古庭多。碧水潺潺逝。白雲片片過。悠然松徑向。閒步意云何。</text>
<title>橘柚</title>,<text>佳果生南交。滄海因風送。形團色勝金。大禹定錫貢。</text>
<title>書軒賞梅。與宮僚共賦。</title>,<text>篆香金獸重。夜冷書帷深。傲竹高風挹。稚梅細雪尋。霽光凝苑樹。淑氣繞宮林。得月淸琴發。江山瀟灑心。</text>
<title>詠橘</title>,<text>金橘傳玉盤。秋色近書堂。洞庭三寸黃。瀛海第一香。厥包登歲貢。箇箇自生光。愛此遠方來。非獨爲物芳。前席頒宮僚。詩思滿江鄕。</text>
<title>山居卽事</title>,<text>夜靜寒鍾歇。移筇倚竹欄。風聲簾外聽。月影窓前看。遠樹烟初合。幽岑雪未殘。閒琴松裏響。鶴唳渺雲端。</text>
<title>次朱夫子鉛山立春六言詩韻</title>,<text>微雪前堤後岸。和風萬落千村。淑氣旁流寰宇。春光先到金門。</text>
<title>山亭淸話</title>,<text>山氣侵羅帳。鍾聲入錦筵。夕嵐晴遠峀。曉月動寒天。夢放雲霄鶴。身隨玉府仙。燈深詩意永。境靜畫心連。</text>
<title>草堂吟</title>,<text>燈火凝畫閣。鍾響近書堂。春意梅千樹。琴心月一牀。</text>
<title>書贈陪筵宮僚</title>,<text>春回宮苑裏。幽鳥好音長。波影映珠箔。霽光凝畫堂。華筵展鳳紙。金獸炷龍香。響佩羣仙至。淸風滿錦裳。</text>
<title>題太古亭 幷小序</title>,<text>穿林緣溪。肩輿至太古亭。亭之北有祠翼然。卽古相金文忠遺像妥安所也。峯巒偃蹇如巨人。松栢獨保其晩節。上下澄塘。遊鱗可數。起百載之曠感。喜名區之深幽。遂題一詩而歸。時則乙酉孟夏之晦也。山川如太古。忠義一千年。有儀春風像。堂堂常凜然。</text>
<title>題玉壺山房</title>,<text>淸泉流澗響。麗岳齊松扉。夕照對山影。雲煙簾外飛。</text>
<title>題玉壺隱舍</title>,<text>可愛山泉響。移筇臨竹亭。蕭然塵外意。白日隱林屛。</text>
<title>太古亭舍題景</title>,<text>林外聽鍾響。主人睡未惺。窓前松月到。夜色晩山屛。</text>
<title>梨花亭十景</title>,<text>層城昇旭 遠林初曙。重簾生白。碧海火輪湧出。層城一面光輝所照。萬象呈露。纔到天中萬國明云者。正道光明氣像。遠天星欲散。祥旭遍東城。霽影千峯碧。晨光萬垜紅。苑花含宿露。堤柳帶輕風。彩霱連層檻。扶桑咫尺同。駱山春曉 一簾煙霞。迷茫夢中。看山半天。星斗熹微。雲外潛光。是非水氣澄明。又非月出虛白。始覺花冥冥。東方欲曙也。晨起憑遐矚。蒼岑逈覆城。萬家煙正捲。千樹雨新晴。紫陌增佳麗。靑春畫太平。上林啼鳥處。迎日彩雲生。隔林梨花 隔簾生白。似月而非月。滿園飄白。似雪而非雪。玉態娟娟。淸香艶艶。可愛一樹棃花表。獨立於庭之中兮。數樹梨花映。輕簾捲小堂。却疑春雪跡。難辨早梅香。戱蝶頻窺戶。流禽晩拂牆。枝枝新帶雨。暄旭漸看長。內苑柳鶯 千絲嫰綠。覆瓊欄而帶雨。百囀巧舌。弄金梭而織烟。不斷裊裊。猶堪繫湖邊郞船。枝上聲聲。愼莫驚閨裏妾夢。鶯啼園柳暖。和氣滿宮庭。翠幕深藏嫰。金梭細織靑。遶堤春可賞。隔葉曉堪聽。百囀聲聲滑。林花更窈冥。綠陰蟬響 夏日如年。午睡方酣。一陣驟雨。頓然滌暑。萬樹晴蟬。忽覺驚耳。喚渠爲喚醒友可乎。萬蟬踈雨裏。宮樹碧深深。囀若鶯穿柳。飛同蝶着林。濃陰移殿角。流鶯度庭心。忽覺微凉動。晴窓謾供吟。攬翠聞鐘 書堂瀟洒。靜夜鳴鐘。眠鶴起舞松下。棲禽驚飛花底。是時焚香默坐。不覺泠然發省。何處踈鐘發。泠泠繞翠峯。因風同唳鶴。和雨似吟龍。韻入宮林靜。音傳苑樹濃。更聞銅漏報。烟靄鎖千重。竹林夜雨 方夜靜坐。忽聞窓外有聲。淙錚如石底鳴泉。淸泠若隔簾笙瑟。此非廬陵秋聲。是乃竹林夜雨。蕭蕭叢竹裏。凉夜雨來時。攬翠新褰箔。聞鈴正彈棊。潤梢風轉細。踈葉月生遅。坐久頻聽鶴。襟淸寫一詩。松下步月 松宜於月。月宜於松。月得松而生影。松得月而增幽。松下步月。正是愛松兼愛月。月明通夜苑。松老蔭春㙜。鶴影隨人近。蟾光繞樹開。拂巾零翠靄。移屧點輕苔。盤桓林路暝。仙漏帶風來。書帷寒燈 玉漏催籌。牙籤滿床。書聲咿唔於羅幌。燈影輝耀於玉窓。絶勝匡衡螢囊。恰似董生煤帷。檢書宮漏永。燈影繞重幃。隱几當秋夜。焚膏繼夕輝。篋藏仙蠧蝕。囊拾暮螢飛。警枕渾忘倦。羣經採奧微。窓梅對雪 一樹寒梅。皎潔如玉。超芳菲而不羣。傲風霜而獨立。佳約遅待美人。淸姿好伴君子。相對不厭。秪是滿窓寒雪。冷艶偏宜雪。芬芳獨占春。滿庭堆玉地。開戶弄珠人。月照光逾潔。風來韻更新。眞襟相映發。不許點緇塵。</text>
<title>方夜讀書</title>,<text>紋窓秋意動。淸夜下書帷。金篆香烟散。緗簾月影移。咿唔依磬韻。探賾剔燈灺。鐘度竹扉緩。鶴鳴松徑遅。暗泉流北垞。秀菊對東籬。渴欲烹茶飮。眠童呼不知。</text>
<title>次唐人月出驚山鳥韻</title>,<text>春山落花處。夜靜竹籬空。棲鳥驚新月。嬌鳴幽澗中。</text>
<title>梅花初月樓秋夜 六言</title>,<text>山窓對月怊悵。芸箔拾風踽凉。淸鐘暫歇空舘。殘夢難成曉牀。</text>
<title>山齋詠物詩 四十九首</title>,<text>鶴丹頂縞衣動羽儀。中庭廻舞影參差。碧海靑田歸夢遠。數聲淸唳月明時。鸚鵡閒梳緗翼綠翩翩。隴上飛來問幾年。爲惜丁寧解人語。長懸玉鎖畫堂前。石榴花雨痕新過玉樓東。碧葉輕陰弄晩風。休言上苑春光暮。五月榴花勝火紅。辛夷花一丈高花浥露濃。紅臙脂染玉芙蓉。誰道韶光摸不得。枝頭木筆吐奇鋒。月桂榮枯潛學月盈。一歲花開十二時。始覺人間春不老。蟾宮應長出輪枝。梅花園上梅花滿樹香。氷魂搖落月昏黃。爛開不用東風力。殘雪惟能助淡粧。竹高節虗心亦歲寒。滿園森束碧琅玕。自有淸陰常不改。何須月日報平安。松磵畔蒼蒼百尺松。滿庭踈影月溶溶。拂雲老榦曾巢鶴。映水盤根欲化龍。海棠花一枝妖艶媚春暄。塗抹新紅拂短垣。已借輕陰珍重護。任他無力睡昏昏。棕櫚赤髯蒼甲護全身。弱植猶能四節春。亭亭一葉車輪大。煽送凉飈遮却塵。梧桐團團碧葉弄圭陰。棲鳳枝頭月影沉。自有琴心瀉不得。露零金井動希音。百日紅芳根應自蘂珠宮。細葉叢花不畏風。只有人間春九十。緣何添得一旬紅。芭蕉一種芳心欲展初。東風暗折半緘書。纔看翠扇障陰密。又向紗窓聽雨踈。假桃緗葩綺葉殆天然。開落無痕更可憐。疑是瑤池王母樹。一回花發住千年。假蘭叢葉幽花尺許長。如將入室聞眞香。春榮秋謝自然理。何事孤根竟歲芳。珊瑚絳樹晶光照眼奇。非瓊非石亦堪疑。傍人莫恠無花葉。也有玲瓏連理枝。文王鼎四角盤龍金刻形。玉鉉剝落綠苔銘。西周古鼎如爐小。閒點名香檢石經。硯羅紋纈纈碧無瑕。鸜眼龍睛兩足誇。風字一方溫似玉。金池日暖墨生花。竹筆筒紋竹爲筒淡且淸。外圓中洞卽天成。此君自是虛心者。一節能容十管城。萬壽香香煙搖碧火含紅。鷄舌龍涎亦下風。一穗寒灰凝不落。結成萬壽字當中。琴泠泠雅樂有玄琴。風拂朱絃動逸音。一曲南薰彈未了。萬生咸得太平心。冊緗袠牙籤恰滿車。珍藏甲乙百家書。秋來恐損神仙字。薰得芸香辟蠧魚。筆文犀之管鳳凰毛。翰苑爭功第一高。尖鋒散作龍蛇氣。古紙飜生碧海濤。墨豹囊什襲麝煤香。寸玉凝精翡翠光。一勺磨礱如點漆。鳳池朝日染宸章。竹筆架湘筠雕刻聳三峯。架筆森如武庫鋒。獨掃千軍須竭力。歸來高枕卧龍鍾。竹如意貞姿何事曲於鉤。提物揮談如意求。疑是壺公九節杖。化龍飛去一回頭。牋縹綠硬黃堆滿床。剡藤芳潔玉肌香。靑天一幅明於水。筆下煙雲動墨光。竹水缸因竹成形號水升。淸虛不讓玉壺氷。節中自有盈盈漏。點滴方池墨彩凝。砂筆洗南州古磁堅且牢。一泓淸水蘸輕毫。纔見沉雲甌底黑。天然洗出五老峯。玻璃燈鏡面匀圓狀碧穹。明火夜夜炯然紅。方塘咫尺淸如許。一片氷心一室中。燭㙜圓盤尺柱整書襟。銀燭煌煌徹夜心。恩賜侍臣歸院路。明光前引檠成金。花草鏡錦屛繡帳隔輕紗。萬紫千紅纈淡霞。何似梅前迷月夜。淺黃深白影橫斜。千里鏡管中測物莫逃形。頃刻遙岑咫尺生。已知日月光均照。漢帝何須萬里明。自鳴鍾誰敎不息自行輪。一日撞鍾十二辰。從古測天多造化。巧工莫似西洋人。茶罐石爐焙火煑金鐺。百煎新茶蟹眼香。較如仙洞枸杞水。一勺猶能萬壽長。茶鍾晶潔玉寒一勺淸。啜茗輕挹淡香生。始知大小皆成制。博物何人愛古鐺。茶壺雕玉鏤金製作工。方圓殊體各玲瓏。爲憐空洞能受物。碧乳黃芽貯滿中。茶松風鳴雪亂金鐺。魚眼沸來滿椀香。若使仙家知此味。老君那飮九霞觴。氊胡人織毳巧纖濃。白鋪楊花紫染茸。踈簟文茵羞比列。須看他日歲寒功。牀書林隱几任天眞。踈箔凉簟不上塵。誰識古人當膝處。河南渾是一團春。簾蝦鬚翡翠共玲瓏。隔暑華堂細引風。更有銀鉤時捲上。巧迎新月媚房櫳。帷七寶流蘇百幅寬。重重高閣護輕寒。慇懃遮駐金爐氣。莫遣微風散畫欄。驢龎然竦耳狀淸奇。短轡長鞦雪裏宜。似解詩人幽賞好。落梅橋畔故行遲。車行如流水響如雷。朱轂煒煌翠幰開。日暮轔轔花外返。柳風吹動拂軒來。烏巾仙桃白㲲摠堪捐。珍重烏雲著鬢鮮。疑是張顚頭上物。醉來蘸出墨池邊。靑袍草色新裁照豔暉。隨風蘭麝襲菲菲。如非織女機邊錦。定是東皇使者衣。組帶金縷紫線動葳蕤。雙綰同心垂陸離。較似康成階下草。芳姿嫰葉暎書帷。織鞋翩翩一緉織絲鞋。新製輕盈殊絶佳。細草落花春似錦。東風無限步香階。扇裁筠疊素亦奇工。妙製何年出海東。鮮潔堪爲君子好。懷間穆穆起淸風。</text>
<title>秋夜倣古憶人詩</title>,<text>寒漏山館裏。孤燭對靑幃。夢殘竹枕上。裊裊香烟低。惆悵思君夜。長望心悽悽。歸鴈向橋影。月落聲斷西。素帛留細字。來期正依依。風高踈松響。以增騷人懷。</text>
<title>秋夜聽羗篴。拈唐人韻。</title>,<text>晴空新月出雲間。睡起寒窓對遠山。半夜誰家悽短笛。一聲應自玉門關。</text>
<title>晩香軒十景</title>,<text>陽欄春曉千門通曉色。花露壓重欄。斜月依遅下。殘星的歷看。漏壺催漸曙。宮錦護輕寒。樹動喧棲翼。林開出遠巒。村鷄聆喔喔。庭珮集珊珊。化日昇若木。觚稜瑞氣盤。花陰彤霞朝暉浮絳闕。丹氣纈韶光。凌亂迷雲樹。離披繞粉墻。引風縈翠葉。和露浥紅房。蝶舞迎華彩。鶯歌奏艶陽。較紗堪作幔。疑縠欲裁裳。禁苑春粧好。輝輝弄曉香。羅帷香風複壁深圍幔。天香引細風。綺羅聯綉闥。蘭麝散花叢。乍捲金爐氣。長垂玉鎭功。烟薰排甲乙。漏隔聽丁東。旖旎輕雲展。氤氳淡靄籠。閤梅春又早。芳澤裛雕櫳。隔簾翠華晝永簾垂地。朱欄映翠微。䓗籠浮瑞靄。蒼鬱鎖陰霏。凉露凝初滴。輕嵐濕不飛。山光皆窈窕。雲物自芳菲。爽氣長留席。淸華欲襲衣。玉鉤宵更捲。宮月炯生輝。夢倚秋雲夢倚樓邊樹。秋雲淡結陰。隨風輕度箔。近曉細通林。似絮披寒樹。疑烟抹遠岑。去來非有跡。聚散自無心。纔斂月華凈。低飛菊露沉。蓬萊凝五色。雙闕望中深。庭梧月白碧梧秋正晩。蟾光露濯明。簾棚如水凈。柯葉滿階橫。虛白襟懷爽。扶疎几案淸。庭邊生澹泊。雲末見崢嶸。鸞鳳棲應久。嫦娥夢亦驚。影隨宮漏轉。河漢又西傾。山扉聽鐘山扉入夜靜。空外聽疎鐘。徐越度寒樹。噌吰戛遠峰。嶺雲停不去。潭月漾如舂。淸響通微雨。穹音吼老龍。漏傳催曉箭。風引撼深松。萬戶喧方定。洪鳴及暮烽。松壇烹茶拾枝焙石竈。松響雜烹茶。芳裛漂黃蘂。香飄碾綠芽。雀唇含膩苾。魚眼起纖花。隨月掃階蘚。和烟汲井華。鐺邊聲淅瀝。爐上影杈枒。一椀淸肌骨。何須啜九霞。竹篋道書芸香生竹篋。緗袠鍊丹篇。耽看神全會。頻抽夜未眠。鶴經宜養性。龜訣可長年。風靜牙籤整。煙薰玉軸聯。蒼虯傳簡策。紅蠧學神仙。更有眞工處。書中對聖賢。雪窓寒燈夜窓明臘雪。燈火照熒熒。戶外千山白。堂中一炷靑。竹風聽淅淅。梅韻對亭亭。灝景侵羅幕。輕寒薄繡屛。引書光勝月。遠壁點如星。靜與氷壺澈。天君亦喚惺。</text>
<title>雲深處四景</title>,<text>花塢香風上林花正發。蜂蝶自紛紛。晩日東風起。芳香隔岸聞。松石淸流森森翠陰滴。磊磊靈光凝。泉響來何遠。秋深徹底澄。山庭皓月深林山影翠。四顧寂無人。天上來明月。開簾夜更新。緗簾映雪輕簾映畫閣。飛雪灑窓紗。知有春消息。飜成萬樹花。</text>
<title>酉山庵八景</title>,<text>山窓彤旭山齋靜太古。朝旭照窓東。篆霧籠紗碧。書帷映繡紅。暖風鳴竹籟。晞露拂花叢。憑眺多奇相。遊絲纈滿空。竹簾花陰畫閣明踈箔。宮花弄晩晴。攲枝朝露重。繁蘂午雲輕。乳鷰窺窓語。棲禽隔葉鳴。玉鉤看月捲。香霧靄然生。杏庭子䂓子䂓啼未歇。杏庭落花時。香濕露侵羽。夢寒月上枝。踈燈慰寂寂。閒枕聽遅遅。夜久聲初遠。端知別樹移。松翠步鶴鶴步松壇凈。蒼蒼偃盖深。皓衣滴凉露。淸響和高陰。赤壁千秋夢。靑城萬里心。茶香生石竈。煙靄莫敎侵。北岳雲煙岳色逢秋艶。烟雲半入天。崢嶸踈樹外。崒嵂暮簾前。逈眺濃疑畫。登臨爽欲仙。朝朝看不厭。詩思更悠然。空山閒鍾淸秋山夜靜。鍾響出林踈。遠郭烟消後。高峯月落初。一聲還似寂。萬象自歸虛。箇裡通眞想。塵根覺淡如。萬峯臘雪休瑞覘三白。千山臘雪寒。着枝開素萼。封樹失靑巒。鷺鶴盤雲舞。瓊瑰滿眼看。獨憐窓梅下。月照玉欄干。緗帷寒燭緗帷夜色靜。銀燭炯寒光。耿耿明珠箔。熒熒照玉床。遠風聆竹韻。踈影對梅香。坐久頻除跋。銅壺曉漏長。</text>
<title>酉山觀燈市圖</title>,<text>寶燈仙界接。香榻對花山。錦箔雲生細。玉樓聽磬珊。</text>
<title>田舍八景</title>,<text>窓對翠岳上苑田廬在。簷前一抹靑。巘勢連川陌。山光入戶庭。伯勞飛欲過。布糓啼堪聽。蒼翠圍如幔。林霞晩更暝。簾捲水田曉氣踈簾捲。平蕪一色低。岸花齊上下。隴穗界東西。堂鷰多情語。水禽盡意啼。前宵春雨足。新綠望中迷。臨畒觀饁所貴知稼穡。觀耕及早春。畦塍秧馬集。筐筥黍鷄新。禁苑開田事。宮監似野人。非徒重民本。幽賞亦淸眞。前塘睡𩿨㶑㶑金塘水。輕𩿨夢素秋。蓼花深處浴。蘋雨晩來浮。倦與冥鴻啄。閒將振鷺遊。忘機知可狎。斜日下芳洲。滿野黃雲黃雲四野色。朋酒慶農家。霜後穰穰熟。風前冉冉斜。粒成玄圃玉。光勝赤城霞。曉日龍星見。秋省路不賖。秋風歸鴈金風生遠樹。賓鴈識時飛。野水稻粱熟。荻花霜露晞。翺翔集暮渚。嘹唳過斜暉。會待春消息。應隨旭日歸。登塲乘屋休世傳豳俗。民風見務農。築塲謌樂歲。覆屋禦寒冬。四野觀其穫。千村比可封。曉堂驚蟋蟀。庭鞠露華濃。書幔寒螢新凉入繡戶。螢火照寒宵。近撲書帷澹。迷分苑樹遙。點衣光蹔熄。依壁影還搖。微物含輝發。聊爲供寂寥。</text>
<title>次唐扇韻</title>,<text>秋館正寂寂。思君夢難成。騷懷托香燈。寒愁移古牀。</text>
<title>敬呈外祖永安府院君回甲壽席</title>,<text>盈盈法醞降重宸。邦國祥輝六十春。厚德元來多得壽。碩人從古必居仁。九如聖世方推化。三達淸朝孰比倫。坤殿供歡貽翼子。名門慶祿永臻臻。</text>
<title>題雲深處卽景</title>,<text>雲光籠畫箔。月影在踈篁。半榻道書靜。丹爐冉冉香。</text>
<title>高秋偶詠</title>,<text>眼前皆活畫。雲物夕陽消。愛菊依山閣。移舟纜石橋。晴烟看細細。寒磬聽寥寥。秋老多淸境。深林又可樵。</text>
<title>酉山庵。拈唐人韻。</title>,<text>松栢蒼蒼中。淸溪石邊淺。夢覺秋風冷。香消篆烟遠。千林啼鳥歇。半月在東巘。</text>
<title>翠眉樓。聽笛落梅曲。</title>,<text>商飃透輕箔。樓對翠眉山。淸篴一聲起。怳疑玉門關。</text>
<title>晩香軒。拈明人韻。</title>,<text>山齋寒燭惱幽人。夢覺淸虛靜一身。歸鴈數聲天際度。霜前黃菊洗輕塵。</text>
<title>酉山庵</title>,<text>風生天末高秋意。霜後山中葉染丹。籬菊淸風三逕晩。牧童橫笛數聲寒。</text>
<title>酉山庵。拈陶詩韻。</title>,<text>南田好種藥。北宅宜觀書。秀菊對山檻。流泉會石渠。雲光透遠箔。秋氣淸吾廬。楓逕仙源近。柴扉道界如。</text>
<title>山舘夜詠</title>,<text>焚香坐淸夜。書劒儲幽居。山光月上後。霜氣鴈鳴餘。</text>
<title>酉山庵。次輞川韻。</title>,<text>山舘靜無人。幽篁泠泠嘯。得月松間天。爲我絃上照。</text>
<title>酉山庵見新月。拈古人韻。</title>,<text>風高秋夜靜。納淸我山廬。對月怊悵思。幽篁泠絃踈。</text>
<title>酉山小庵題景</title>,<text>吾愛輞川居。結廬酉山境。楓菊含霜潔。巖泉得雨冷。長嘯深林淸。鳴琴幽篁永。嶺屹鳥飛稀。洞邃雲影靜。夜半聽鍾聲。虛堂主人惺。</text>
<title>酉山庵。拈輞川韻。</title>,<text>山空人已遠。日暮掩柴扉。我思何怊悵。童子歸不歸。</text>
<title>酉山庵。聽山童笛聲。</title>,<text>鹿柴無人跡。返景照林時。山童一聲笛。何人落梅詩。</text>
<title>次明人聽笛詩韻</title>,<text>月上千林白。虛窓秋氣淸。幽人山裏在。短笛隴頭鳴。曲曲客愁逈。聲聲妾夢驚。孤鴻天末遠。何處玉關情。</text>
<title>山堂齋居</title>,<text>楚茨方馨潔。齋沐坐山堂。一心肅且敬。誠能見羹墻。</text>
<title>山亭</title>,<text>亭高松節直。境邃竹風長。飛鳥喧林藪。游魚樂水塘。玄琴傍古石。仙籍閱寒牀。金菊籬邊晩。香梅閤裏粧。名箋輝新墨。淸詩貯錦箱。遠寺雲煙霽。超然見霓裳。</text>
<title>梅花初月樓八景</title>,<text>遠山春夢遲遲午睡足。神入煙霞洞。百卉迷如畫。來去巧鳥哢。景物何窈窕。簾㫌繞四棟。山翠與林韻。怳若遊鸞鳳。憑欄閱古書。微風忽醒夢。東郭朝霞亭高俯東城。四時無不佳。粉堞圍匹練。朝日照濃霞。一帶嵐翠滴。朦朧淡如紗。長堤楊柳色。裛露綠堪斜。簾外微雨過。蒼蒼春樹家。凉簾桐翠小園綠陰多。屋靜迷離睡。梧葉圓如盤。金井滴新翠。白鶴來相舞。疑是見鳳瑞。一株靑琅玕。亭亭生特地。南風踈箔動。夏日自夐邃。午欄荷香山閣臨小塘。盛夏凉意多。蓮葉綠田田。潭影入吟哦。蜻蜓飛點水。欵欵生綠波。淸香聞陸離。不讓十里荷。凭几俯巷陌。萬家樂笙歌。水潭月涵凉軒夜未央。微風吹澄潭。皓月出東山。照此波心淡。一泓淸如鏡。光輝自相涵。桂影沉槎枒。水色靑於藍。靜觀活潑地。箇中天機含。楓林日斜霜氣日以淸。隔岸多新楓。葉葉交相映。林暈劇添紅。幽蒨生秋思。燦焜媚遠空。屋角橫夕照。一抹畫圖中。跬步佳勝在。煙嵐轉朦朧。松菊傲霜靑靑庭畔松。參差蔭小堂。時菊正芳菲。枝枝發金英。高節葆歲晏。寒香傲繁霜。拾枝煮新茗。摘花泛流觴。婆娑媚幽姿。簾軒自生凉。梅竹耐雪臘前已三白。宮簾聽瑞雪。閤裏紅梅樹。春意自先洩。庭際猗猗竹。特立葆勁節。琪花映皎皎。秀色可攬結。四壁琴書靜。寓物而怡悅。</text>
<title>梅筠軒。雪夜高詠。梅花初月樓。</title>,<text>曉窓耿小燭。半榻古人書。飛鹽點冷蘂。圓影凝精廬。</text>
<title>夜朝金殿製</title>,<text>鳳樓此夜屹。北斗重天高。金燭香簾靜。仙露襲錦袍。</text>
<title>退朝東閣</title>,<text>紫闕九重護六龍。天門金陌瑞雲濃。繞身冠珮爐香襲。羽盖催曉長樂鍾。</text>
<title>梅花初月樓 六言</title>,<text>雪色靜畫簾重。磬聲淸刻漏長。月輝揚移竹影。鶴唳歇放踈香。</text>
<title>太古山松壑間樓。詠雪示宮僚。</title>,<text>夜來風力冷。朝起雪華濃。灧灧蒼鱗瓦。森森赤甲松。皛光籠箔動。凍氣透裘重。點綴氷紋着。披離竹影封。怳疑鹽石虎。飜思玉枝龍。晩賜宮僚韻。爭言三白逢。</text>
<title>耽羅貢橘柚。松江獻白魚。作詩幷賜在直春桂坊。</title>,<text>海外有珍果。嘉名稱橘柚。煌煌包厥貢。來自古瀛洲。對雪漁燈炯。空江處處磯。衝氷能受釣。玉尺正堪肥。</text>
<title>君子亭</title>,<text>松林森鬱北山營。射鵠紅亭畫皷鳴。簷桷雲留連岳勢。池塘雪捲動泉聲。宮墻橫練承朝靄。苑樹如幢拂晩晴。暇日登臨瞻仰地。煌煌寶墨莫能名。</text>
<title>尋梅 六言</title>,<text>水影寒月影淡。北枝寒南枝春。繞溪尋香遠迎。廵簷覔句淸新。南有嘉樹。團團其實。其實維何。矦柑矦橘。賦南有嘉樹。式馨孔甜。煌煌之色。三品惟金。賦島夷執壤。玄黃其筐。檜楫松舟。涉彼重溟。賦南有嘉樹三章山居何有。有田有廬。廼耕廼處。其樂只且。賦迨春之和。陟我園囿。睠彼林木。樂及鹿麀。賦我有琴書。式燕嘉賓。君子攸寧。福履來申。賦山居三章</text>
<title>午朝賜柑</title>,<text>講罷胄筵退食時。宮漏初稀殿影移。年年卉服獻金柑。絶勝丹荔擅日南。盈筐嘉實露團團。萬顆的爍蔗漿寒。經霜猶自三寸黃。涉瀛不渝一瓣香。擎出赭帕遠方珍。傾盤紫衣頒侍臣。洞庭秋色滿袖中。謝恩天門五雲紅。</text>
<title>殿閣立春帖</title>,<text>東郊朝日迓春回。萬戶韶光次第來。奏罷靑陽歌一曲。上林先報綻新梅。又玉管灰飛動線陽。土牛行處餞寒光。龍池氷釋看魚泳。一夜春心滿建章。又雪融宮樹弄春暉。拂曉千官賀紫闈。下詔龍墀頒彩勝。人人頭上戴花歸。又五菜登盤節物新。栢樽初醪萬年春。畫鷄裁鷰皆循俗。攀出金門賜侍臣。又點綴罘罳瑞旭紅。御溝垂柳動條風。家家門楣宜春字。壽祝無疆歲願豐。</text>
<title>養心室立春帖</title>,<text>乾坤坱軋忽冲漠。一線微陽誰摸索。次第萬戶千門開。東風破臘竹聲爆。老柳帶雪自生心。百花頭上梅放萼。柏酒香引靑菜來。彩勝鷄帖傳佳節。寒盡春回若相待。靜觀至理無暫迭。</text>
<title>大造殿立春帖</title>,<text>陽與梅香動。寒仍雪意消。畫圖長樂壽。劒佩建章朝。漢德頒春詔。堯功聽野謠。曉看宮樹暖。淑氣接雲霄。</text>
<title>韻古堂詠橘柚</title>,<text>厥包介介黃。乃登禹錫貢。汎彼滄波香。臣伯敬拜送。</text>
<title>金門詠貢果</title>,<text>耽羅古瀛洲。厥土産橘黃。三寸瀟湘姿。第一洞庭香。乃遂包貢式。京國來玄筐。金闕傳異珍。玉盤轉眞光。團彼千頭奴。黃知萬顆芳。波臣拜滄海。聖化布遐鄕。</text>
<title>食蔗居咏柑</title>,<text>南國挺嘉實。千頭勝漢矦。金衣爭耀日。琪葉獨凌秋。露液傾山橘。寒香傲石榴。黃知來貢服。萬里海中舟。</text>
<title>千尺雪咏</title>,<text>東風吹雪捲朝霞。偃竹封松夾路斜。一夜宮林花盡發。却疑春色在山家。</text>
<title>朝謁紫宸。退食金門小房。咏雪。</title>,<text>金門霽色晩。三白暎宮欄。竹似琅玕束。梅疑月夜看。危巖塩虎伏。遠樹玉龍寒。此日龍光重。前筵起整冠。</text>
<title>三古詠</title>,<text>夢回延渭叟。梅發憶巖師。際會風雲契。功成各有時。</text>
<title>侍柑製時。受橘懷獻坤殿。</title>,<text>貢果島人賀太平。春塘比歲試諸生。瓏瓏彩仗雲間動。濟濟靑衿雪裏迎。擎出璇題騰瑞氣。頒來金顆集歡聲。懷中香橘獻坤殿。侍坐纔回効寸誠。</text>
<title>朝侍坤殿。受賜柑。</title>,<text>問寢承安節。臨筵拜賜柑。恩光金顆潤。惠渥玉漿甘。異味增霜後。淸香擅日南。煌煌携滿袖。頒予侍臣覃。</text>
<title>太古山香燈廬</title>,<text>山裏松廬靜。終朝風雪寒。悠然太古意。雲物映淸欄。</text>
<title>夜朝未央殿。聽鍾聲。</title>,<text>月色欲流蒼玉瓦。霽光先映御林淸。滿庭冠笏候班動。長樂樓前聽皷聲。</text>
<title>梨花亭卽事</title>,<text>深苑高堂霽月明。朱欄曲曲晩風淸。天際雲遙鶴唳歇。茶依松韻細香輕。</text>
<title>昭君上馬詩</title>,<text>寒光入重幔。畫簾凝古愁。鴈聲何處斷。妾夢帝子洲。</text>
<title>宮詞</title>,<text>侵晨劒佩入明光。近侍皆含鷄舌香。十二朱欄齊捲箔。嵩呼聲在半天揚。又鳳樓龍閣互當頭。紅日罘罳瑞彩流。赭帕煌煌高處望。爐香常繞御床浮。又宮庭春草綠萋萋。天廐新調萬馬齊。玉勒斗廻紅叱撥。落花深處散輕蹄。又重結紅羅剪碧紗。爭時彩勝詑繁華。攀出金門迓春色。萬年枝上太平花。又龍池柳色浥新晴。鶯囀東城瑞靄平。爲近九天承雨露。宜春苑裏最多聲。又石渠之水入春塘。荷葉菱花滿院香。疑是江南好風景。畫船行處起䲶鴦。又上林觀穫告秋功。四野黃雲賀歲豐。要識民生稼穡事。宮屛多是畫豳風。</text>
<title>願以詩輸之</title>,<text>近水蘆花不染塵。漁翁也織藉爲茵。晩披巖下風生腋。夜拂船頭月滿身。安用金錢論價直。可將詩句敵淸貧。江湖泛宅閒如許。一幅雲箋詠暮春。</text>
<title>步月氷泉</title>,<text>可憐春色籠山裏。絶勝蘭亭會年年。雲樓法鍾動仙界。水閣朱瑟響鏡天。寒山秀色籠翠黛。曲水潺流鏗玉泉。丹橘添霜登香帕。銀燭凝雪繞細氊。幅巾鶴氅三更夜。淸步層氷月一圓。</text>
<title>酉山庵拈朱詩韻</title>,<text>山氣可長年。靜窓與道客。方塘半畒開。枕下是泉石。</text>
<title>山房聞太學絃誦之聲</title>,<text>周禮國有學。司徒敎胄子。絃誦洋魯泮。藹藹多吉士。吾王善養老。八簋崇序齒。韋編慕三絶。詩書在案几。點琴沂水詠。杏壇於斯美。萬世孔夫子。俎豆享闕里。</text>
<title>靜夜山房。和朱夫子雪亭詩韻。</title>,<text>活水方來源。層崖復懸絶。泉達作好雨。陽動消殘雪。眞襟意自適。雲鍾聲暫歇。山水振高風。松栢保晩節。</text>
<title>正月初吉。侍宴紫宸殿。</title>,<text>吉年元正辰。九如騰新律。碧海紅日高。金殿寶座達。前楹歌昇平。兩階舞六佾。樂官拊鍾磬。伶人按琴瑟。靈芝百歲長。蟠桃千年結。木覔壽峯高。漢水福波溢。天仗移黃道。羣仙奏警蹕。法駕陞丹墀。瑞雲繞殿密。珍羞滿盤錯。玉液盈樽馝。山呼再山呼。賀班肅有秩。玉珮響珊珊。星冠會如櫛。穆穆端冕儀。藹藹多士吉。今日瑤池宴。攝齊登帝闕。瞻謁龍鳳儀。主恩山河闊。百拜祝堯舜。聖心明如月。</text>
<title>夜朝紫宸殿。翫月歸閤。</title>,<text>斗高紫極鳳樓巍。恩露湛湛襲錦衣。月照萬川觀物理。天門拜謝詠而歸。</text>
<title>松菴雪夜賞月</title>,<text>雪天圓月凝金塔。松韻泠泠夜靜菴。紫陌鍾聲傳漏遠。丹臯鶴唳報更三。玉窓亞亞寒梅馥。氷鉢團團瑞橘甘。耿燭炷香仙氣灝。黃庭一篋貯靈龕。</text>
<title>題吉冶隱抗節圖</title>,<text>晩節葆松栢。此心一片丹。淸風釣㙜上。猶帶子陵寒。</text>
<title>雪裏高節松栢寒</title>,<text>蒼蒼松栢古。獨立雪中寒。高風誰與比。淸聖廟前看。</text>
<title>太古之心。松栢獨存。</title>,<text>貞操含太古。孤節凜忠臣。千載圃翁志。淸風拂世塵。</text>
<title>長揖釣㙜風 六言</title>,<text>富春山裏釣㙜。雨雪羊裘徘徊。長揖淸風萬古。一絲宇宙恢恢。</text>
<title>歲寒然後。知松栢之後凋。</title>,<text>晩翠淸澗畔。葆節最後凋。向來早發花。不知落多少。君子重名節。此意誰能料。貞比凌霜竹。勁知疾風草。羣物繁華時。尋常梅柳笑。風雪歲云暮。始見出塵表。偃蹇似高人。特立干雲霄。誰登子陵㙜。樂彼一竿釣。蒼蒼千岡上。泠泠招隱操。淸風幾萬年。凜凜夷齊廟。</text>
<title>孝哉閔子騫</title>,<text>杏壇會禮樂。吾道有三千。百行源於孝。獨稱閔子騫。</text>
<title>山房夜唫</title>,<text>山扉寂寂但松風。茅棟數椽樂隱逸。遠寺孤鍾雲外來。深林禽漏報宵乙。</text>
<title>山中小唫 六言</title>,<text>洞幽數鳥飛林。山靜小廬依壁。開落但知改年。晦明怳覺無曆。</text>
<title>桃源雲社</title>,<text>松風響洞邃。鶴唳生天端。月色動緗箔。雲光籠翠欄。玄琴彈細細。玉磬聽珊珊。孤寺梵音寂。斷橋樵笛殘。栖身一榻凈。高道數燈寒。仙界再期渺。輸詩貯碧簞。</text>
<title>門外有吏更索錢</title>,<text>隱居行義董生村。天以禎祥降蓽門。如玉其人宛在谷。索錢日日吏來喧。</text>
<title>蕭然林下小屋。方讀尙書一篇。寒氣透窓。爐香已燼。命紫衣剪燭。使太監進茶。月影欲殘。曙色在樹。拈古詩韻三數句。仍作小唫。</title>,<text>小屋在林下。時値春輕寒。雲物登㙜望。松栢兀兀看。煤帷留經古。靑篋貯香芸。夜氣侵山楹。雲影轉碧簞。茶鳴蟹眼升。丹爐炷白檀。靜坐唫短句。月影欲西殘。古梅綻數蕊。新雪盖深磐。遠城三弄笛。依然憶隴關。殘夢古園回。客愁一何煩。千載白也風。騎鯨上天端。援筆題一篇。欲寄五柳村。</text>
<title>夜宿金殿朝房 附三景</title>,<text>翠簾凝雪白。香燭畫窓寒。夢裏登仙闕。淸風到月欄。飛雪疑如天上塵。仙人一掃下津津。斷橋悽笛落梅曲。回首遙看世界銀。右凌虗雪霽近水蒼葭露未晞。淸天明月萬川輝。秋聲遠樹廬陵宅。童子歸言鶴唳飛。右淸心翫月花花隔岸有高低。風擺珠簾香氣齊。宮樹更看春色重。黃鶯並坐自嬌啼。右天香看花</text>
<title>和雲谷鐵笛亭詩韻</title>,<text>仙巖依古跡。梅蕊小亭開。鐵笛何人響。依然劉子來。</text>
<title>和雲谷山齋詩韻</title>,<text>茅棟數椽成。居然林下屋。焚香讀我書。幽趣何時足。</text>
<title>和雲谷寒梅詩韻</title>,<text>雪後草堂僻。更看冷蘂殘。隴吟半夜響。客夢古園寒。</text>
<title>梅花獨秀愁空山</title>,<text>春信蓓蕾玉蘂綻。踈枝伴月隣空山。堪憐古磵氷姿冷。夜半香風錦帳間。</text>
<title>人生七十古來稀</title>,<text>浩劫閱人渾似夢。悠悠天地一浮生。居然臨鏡驚垂鶴。却憶闘花又打鶯。麻姑爬髮看桑海。曼倩偸桃到玉京。從古達觀能幾許。世間萬事不關情。</text>
<title>兩京梅傍戰塵開</title>,<text>曩時風雨古都邑。昔日戰塲開白塵。梅發戍鄕聽暮笛。誰家織錦寄征人。</text>
<title>鸚鵡啄金桃</title>,<text>聰明爾性潔。上下金籠高。朝飮三仙露。暮從一海桃。嘴含丹玉符。身衣綠雲袍。天寶太平樂。猶存使者號。</text>
<title>非子也耶</title>,<text>寒天風力夜中起。赤壁雪舟夢道士。也揖羽冠一別去。那知仙鶴是仙子。</text>
<title>偏愛玉驄驕</title>,<text>玉驄紅勒斗。風便馬蹄驕。御柳春深處。酒樓解錦貂。</text>
<title>前期未可知</title>,<text>潮郡逐臣迷失路。藍關雨雪問其誰。尊公能憶花間句。拂袖言期未可知。</text>
<title>惱我竹房淸夢闌</title>,<text>細雨桃源山日靜。梅翁居在竹林房。藥欄午睡偸莊夢。化蝶栩然繞篆香。</text>
<title>江近夕陽迎宿鷺</title>,<text>夕陽山色對篷窓。雲外風帆過錦江。鷺宿蘋洲漁夢屈。蘆花織被凈無雙。</text>
<title>公昔騎龍白雲鄕</title>,<text>當世文公師百代。圭璋威德贊昂昂。潮州忠烈留眞像。昔日騎龍上帝鄕。</text>
<title>花潭一草廬</title>,<text>氣像比康節。春風花外車。潭魚靜觀理。無事在山廬。</text>
<title>松菊今彭澤</title>,<text>楓菊三徑晩。靑山五柳宅。陶令歸來後。何處是彭澤。</text>
<title>不知太守之樂其樂</title>,<text>絲竹淸音閙夕陽。葡萄美釀盈金爵。醉翁有意滁亭遊。誰識林泉樂其樂。</text>
<title>一春九十日</title>,<text>世事浮雲寄。風光總爲塵。可憐九十日。夢裏人間春。</text>
<title>灞上遠愁人</title>,<text>弄笛關山月。聲浮黃鶴樓。梅花春萬國。灞上寄香愁。</text>
<title>早梅喚醒醉眠翁</title>,<text>數間茅屋無心坐。一曲桃源未老翁。輕蔭籠簾春窈窕。淡烟歸壑月玲瓏。踈襟好倚飛仙閣。醉夢方甘化蝶風。禁苑韶光千樹綠。山庭夜雨百花紅。誰將悽笛三聲遠。喚起高眠一枕空。落子聲傳踈檻外。高松影拂小墻東。靑驢閒繫煙橋畔。白鶴時聞玉洞中。七逸竹林晉代景。新詩一幅貯雲筒。</text>
<title>夜朝金殿應製</title>,<text>瓊苑仙桃千歲結。龜生碧海永斯年。聖王仁德履堯道。八域元元戴舜天。</text>
<title>謝恩賜筆筒</title>,<text>金門此夜漏聲傳。珍重恩頒降九天。前席小臣何報答。微誠長祝萬斯年。</text>
<title>詠鸚鵡</title>,<text>聰明能語鳥。出自隴山中。金籠棲身潔。玉架儲相思。嘴如赤玉含。身疑綠雲袍。巧慧眼光凈。窈窕艶態濃。號曰雪衣娘。天寶宮中事。</text>
<title>詠白玉梅花簪</title>,<text>趙氏連城璧。瑛光傳古今。誰能得此寶。巧琢梅花簪。</text>
<title>山中獨坐</title>,<text>獨坐無相親。對松心自閒。月上千林靜。彈琴話故山。又山靜草廬僻。北窓話客心。葛巾也照月。彈我無絃琴。又月色照松徑。鶴鳴依竹扉。愛山別有境。高客樂忘歸。又殘夢空山冷。君鄕天一涯。曉燈伴落月。書榻對梅花。又山深人跡稀。林屹鳥飛絶。獨坐何所思。怊悵似遠別。</text>
<title>塞鄕曲</title>,<text>梅花笛裏曲。忽發關山響。皎皎今宵月。應照戍樓上。</text>
<title>登黃鶴樓</title>,<text>第一樓㙜水月淸。雲光峀色滿江明。無邊落木烟波濶。天末遙聞鶴唳聲。</text>
<title>花御史</title>,<text>聞道王生居。山名稱九里。淸香繞草廬。踈影照溪水。玉骨還疑仙。氷姿可友士。古今多品題。劉子獨花史。</text>
<title>漁舟浪吟</title>,<text>君不知漁翁名。謫仙後白也。不用金錢買。風月滿江野。</text>
<title>漁舟詠月歸</title>,<text>江風疑秋至。篷窓垂釣竿。天上一片月。來印水面團。昔日蘇仙遊。此夜漁夢殘。話別烟江頭。停盃數聲嘆。鳴鴈何處歸。星露滿衣寒。</text>
<title>十五夜。泛舟太液池。</title>,<text>上苑今宵月。龍舟泛液池。太平同樂事。旣醉更洗巵。</text>
<title>舟中浪吟</title>,<text>何日謫仙采石泛。乙船醉月倚蘭橈。千秋仙跡留江上。良夜思君吹玉簫。</text>
<title>卽景</title>,<text>小艇漁翁也自樂。夕陽白鷺眠蘆汀。江湖風景淸如許。欸乃聲中遠峀靑。</text>
<title>梅花月廊暗聞香</title>,<text>空山寂寞竹林傍。一樹梅花隣月廊。窓外弄珠氷貌潔。淡粧玉蘂動淸香。</text>
<title>山樓看月</title>,<text>獨坐燒金篆。思依烟樹間。相看霽後月。只對仁王山。</text>
<title>獨坐閒齋。小雨濛濛。得陸詩韻爲賦。</title>,<text>獨坐閒齋日。梅花賦小詩。可憐簾外雨。騷客添愁時。又濛濛雨方塘。梅花粧畫廊。暗林啼小鳥。無事更燒香。</text>
<title>山庭小雨。梅花寒愁。刻燭。</title>,<text>閒齋午睡足。竹外雨聲殘。隣榻暗香聞。隔簾孤月寒。疎枝交亞亞。淸蘂更團團。化蝶偸莊夢。栩然繞曲欄。</text>
<title>漁舟浪吟</title>,<text>風景江南勝。遊事在仲春。君方黃閣宰。我本玉京人。好爵居安富。高名隱樂貧。漁翁滄海去。遯世脫塵身。</text>
<title>釣月野航浪吟</title>,<text>釣月小航客夢殘。江風孤帆卧蒼寒。却綢詩易蘆花被。水笛悽悽夜色闌。</text>
<title>煙波漁航浪吟</title>,<text>煙波暗起塘。扣枻歌滄浪。魚入知藏影。鴈飛更逐陽。剡風客棹快。鶴夢蓬窓凉。得月小航白。我思天一方。</text>
<title>上天同雲。雨雪雰雰。</title>,<text>雲氣靑天一色雯。梅園微雪正雰雰。縱是餘寒方惻惻。農功猶趁仲春殷。</text>
<title>淮陰城下。韓信報漂母。</title>,<text>淮陰城下釣魚時。誰識他年印綬垂。厚意不忘漂母飯。市中年少更堪嗤。</text>
<title>舟中漫吟</title>,<text>灝光涵大地。明月照煙波。赤壁千秋事。舟中人影多。白露降矣。于彼蒼葭。鴻鴈歸兮。楚天之涯。興遊江之野。淡雲于天。鳴鴈過兮。聲依我絃。賦而興鴻鴈于飛。自東其聲。所懷君子。在水之淸。賦鴻鴈三章</text>
<title>遅遅峴</title>,<text>今行多感舊。此處故遅遅。漸覺松楸遠。那堪警蹕移。萬民瞻鳳駕。三日駐龍旗。立馬不能去。前程有石碑。</text>
<title>歷謁南關王廟</title>,<text>廟中深邃畫簾垂。一炷爐香擁錦帷。古殿霜鋩凝鳳榻。春郊鐵駟護龍旗。長鬚細眼英䧺像。金幘紅袍蜀漢儀。永鎭海東功莫大。蒼苔不蝕勒庭碑。</text>
<title>畫梅廊讀道書</title>,<text>君若與梅友。淸名聞石渠。畫廊香燭夜。靜對黃庭書。</text>
<title>梅廊齋居</title>,<text>齋居心凈肅。晴夜坐長廊。梅影多淸絶。虛樓喜聽香。</text>
<title>次道光皇帝詩韻</title>,<text>何知君德萬方醲。非爲一人天下供。四海羞稱漠南路。五雲長護鍾山峯。唐虞文物過千載。華夏風塵去六龍。日月雙懸懷舊渥。中原何處問朝宗。</text>
<title>雨花園</title>,<text>小園雨後新。眠不覺春曉。淸溪白石邊。花柳間啼鳥。</text>
<title>寒食日。早朝紫宸殿。</title>,<text>韶光萊闕路。寒食去年同。馬勒朱門北。燕飛畫閣東。柳枝溪畔綠。花蕊殿頭紅。春似唐園景。可憐憶杜翁。</text>
<title>山齋小唫</title>,<text>空齋無客來。山日照翠屛。梅花小窓下。閒翁春夢醒。</text>
<title>酉山庵拈陸韻</title>,<text>幽房棲竹榻。靜夜伴香燈。明月訪高士。淸風與道僧。</text>
<title>小酉齋。齋居感賦。</title>,<text>匪風思古帝。何處是中原。內苑三壇屹。千秋感舊恩。</text>
<title>微雲又作陰</title>,<text>雨能成客病。雲又滿天陰。何得淸明日。鶯花潤我吟。</text>
<title>雨霽山爭出</title>,<text>雨後雲收急。更看出沒山。方塘觀物理。源水放潺潺。</text>
<title>愁與漏共長</title>,<text>風力打珠箔。雨聲亂小樓。雲飛目無暇。遅漏共心愁。</text>
<title>燒香齋坐。讀左氏春秋。</title>,<text>三春禁苑晩。細雨聽長廊。雲吐千峯影。梅含萬國香。花粧仙徑外。鶴舞古壇傍。鳥止數林藪。魚游潑石塘。南京思舊邑。中土望西方。義祭一間屋。共尊四海鄕。春秋讀短燭。玉帛奉玄筐。江漢荷恩重。匪風懷古皇。</text>
<title>禁苑春夜會宮僚</title>,<text>禁苑韶光晩。羣仙會錦幞。聊追宋朝事。歸路分蓮燭。</text>
<title>皇壇攝行祭日。望位禮時口占。</title>,<text>天朝過百載。儀物何蒼凉。望彼梧雲色。中原思周王。又不顯我古皇。赫赫厥靈明。未了匪風歌。愾寤歎周京。不顯后德。儀刑萬方。戎衣一統。其命益彰。右太祖高皇帝於皇我后。再造吾東。恩深世世。萬折朝宗。右神宗顯皇帝於赫毅廟。炳義殉社。喬山劒舃。遺我天下。右毅宗烈皇帝皇壇三章於穆高廟。英文義武。天厭元德。命我眞主。王赫斯怒。戎衣定土。一統華夷。永淸寰宇。錫號辨讒。恩深萬古。視同內服。化洽字撫。於乎其德。頌于鍾鼓。享于三壇。春秋秉魯。右太祖高皇帝於穆一章於皇神廟。配天合德。守成大業。赫赫衮職。衣裳玉帛。徹我中域。至化作孚。羣黎是則。萬世洪恩。再造東國。江漢朝宗。衆星拱北。掃地藉茅。至敬無極。懷深匪風。瞻彼雲色。右神宗顯皇帝於皇一章於赫毅廟。文昭武揚。化洽四海。敎闡三綱。大哉王政。令德益彰。烈義殉社。千古有光。望美人兮。在彼西方。築壇尊周。玉帛玄筐。籩豆秩秩。磬筦將將。風泉有感。享于吾皇。右毅宗烈皇帝於赫一章桓桓武寧。開國元臣。剛毅忠正。萬古完人。右中山武寧王桓桓一章盛功難忘。恩感吾東。從享三壇。神明可通。右寧遠伯盛功一章烈義貞節。赫乎殉帝。名著靑史。傳之萬世。右太學士烈義一章</text>
<title>齋室口占</title>,<text>松栢蒼寒護北苑。三壇屹屹與雲高。皇恩萬世吾家在。江漢朝宗頌蟒袍。</text>
<title>暮春。陪鳳輦入蓬萊苑應製。</title>,<text>昨日液池侍衮龍。又陪鳳輦百花濃。今年勝事異恩重。聖世九如祝壽峯。</text>
<title>夜侍坤聖應製</title>,<text>咫尺侍鳳榻。氷輪放光輝。盛敎在勸學。恩露沾錦衣。</text>
<title>山樓看月賦</title>,<text>獨坐小樓間。只對西山月。我懷在天涯。鶴鳴聞踈樾。</text>
<title>陪駕謁宣禧宮。臨太古亭。書贈金世均。</title>,<text>山靜草堂僻。百花滿澗紅。登臨多感舊。太古晩淸風。崇禎紀元後一百九十九年丙戌三月二十日。</text>
<title>淸風閣 八韻古詩</title>,<text>昨罷北苑禮。今上淸風閣。有亭臨仙溪。踈烟籠翠箔。晴旭勝絶崖。花柳展錦幕。松栢四時春。志操誰能度。水淸數躍魚。雲歸夢化鶴。山川猶依舊。中原沉腥壑。百世感大節。高風凜京洛。古家忠孝傳。春秋尊周作。</text>
<title>寄妹氏</title>,<text>女道主幽靜。其言載古書。洞屬事君子。相敬對賓如。忠孝我家法。效此奉舅姑。兩殿簡訓重。何可忘須臾。從儉宜惜福。節用思所儲。紡績妹氏職。酒食躬執厨。性本賢且哲。斷知養厥初。嘉行學前史。溫質似明珠。一曰壽無疆。更祝鳳九雛。又向來送車詩。吾妹能誦否。肅雍冠王姬。幽閒效古婦。鍾皷在後前。琴瑟御左右。體下樛木頌。雜佩贈夫友。若欲奉舅姑。先孝我父母。入厨具甘旨。作羹必洗手。華祝多男子。箕疇一曰壽。樂只積善家。五福宜永受。</text>
<title>山中曉思</title>,<text>山窓殘夢轉。曉思天一涯。子䂓啼未歇。庭月照杏花。</text>
<title>山中卽景</title>,<text>山中日欲暮。飛鳥喧花林。夕鍾烟寺歇。殘愁草堂深。</text>
<title>贈妹氏</title>,<text>女道在幽閒。入厨奉甘旨。雜佩贈此行。洞屬事君子。</text>
<title>禁中燈夕</title>,<text>寶燈天上降。金輦臨仙液。火樹鰲山動。花燭鳳樓積。彩簾萬戶紅。錦帳千重碧。笙簫傳新曲。太平看此夕。</text>
<title>公主宅燈夕</title>,<text>綵棚連九陌。歷亂衆星看。蓮步移花砌。芳容倚玉欄。殿頭嬌語鷰。簾額近飛鸞。撲地燈光轉。登樓佩響珊。綵機雲錦織。華燭寶箏彈。微月籠珠箔。輕風透繡紈。林鶯弄巧舌。庭鶴勵雙翰。花覆靑羅幌。雲凝紫鳳冠。淸歌傳玉陛。珍饌盛金盤。是夕昇平宴。雙雙拜女官。</text>
<title>採蓮曲</title>,<text>彩樓臨液池。玉笛歌魚藻。荷葉風舒卷。龍舟攬小島。</text>
<title>太液池</title>,<text>禁苑五雲密。朝佩向建章。御溝垂柳嫰。紫陌叢花香。軒鶴庭前白。嬌鶯枝上黃。淸和佳節至。宮漏漸看長。</text>
<title>獨坐</title>,<text>細雨輕風日。小樓獨坐閒。相看兩不厭。只有仁王山。</text>
<title>退食左掖</title>,<text>金門退食時。晝漏傳申刻。左掖畫樓高。閒居弄紙墨。</text>
<title>卽景</title>,<text>雨聲窓外聆。午夢初化蝶。金獸香煙重。華軸在靑篋。</text>
<title>騎馬過嶺。望駱山下村。</title>,<text>騎馬過雲嶺。東城羗笛聲。駱村楊柳色。處處聞黃鶯。</text>
<title>上林卽景</title>,<text>上林佳節至。綠陰勝花時。黃鳥柳間囀。飄風過液池。</text>
<title>山中卽景</title>,<text>空山杜鵑啼。柴扉日已暮。閒居無事中。時時用巾屨。</text>
<title>月夜懷人</title>,<text>朦朧月似畫。萬國梅花思。玉笛江城遠。風吹烟樹時。</text>
<title>淸曉書齋。和陸詩韻。</title>,<text>東方曙色至。窓外數雞鳴。觀物平生志。讀書終歲營。殘燈一室耿。孤月萬川明。雨後踈蕭竹。隔簾曉有聲。</text>
<title>書齋懷人</title>,<text>城南車馬喧。不若山中靜。細雨池塘邊。迢迢望鴈影。</text>
<title>書齋懷人。爲賦二十字。</title>,<text>獨坐淸無寐。燒香賦小詩。可憐花圃雨。惆悵憶君時。</text>
<title>採蓮曲</title>,<text>液水澹且淸。躍魚今可數。採蓮桂棹歸。波色勝三五。</text>
<title>林雨新晴。與三數宮僚。晩登芙蓉堂。</title>,<text>彩亭臨玉溆。禁苑晩來晴。水凈看魚戲。林深聽鳥聲。溪山濃霧捲。簾幕午風輕。日暮猶餘興。燒香對燭明。</text>
<title>田舍卽景</title>,<text>枝頭聞鶯囀。窓外看雲歸。夏木惠風至。水田白鷺飛。</text>
<title>攬翠欄。聞駱城玉笛。</title>,<text>茅亭瀟灑數椽足。隱隱松間對駱城。坐看窓前雲去白。步迎檻外風來淸。更鐘長樂傳三夜。寒笛誰家送一聲。曲曲悽悽怨楊柳。不勝月下玉關情。</text>
<title>山中次前人韻</title>,<text>花葉山中曆。風雨靜裏賓。撫琴北窓下。心玄太古人。</text>
<title>酉山庵。次李白韻。</title>,<text>半壺濁酒醉。風送五柳春。橫床琴無絃。逍遙岸葛巾。高卧北窓下。心似太古人。易安歸田里。麋鹿與相親。</text>
<title>贈東寧尉</title>,<text>銀潢千派遠。玉樹萬枝春。以玆祝吾妹。兩殿喜歡新。</text>
<title>酉山庵閒居</title>,<text>閒居山日暮。細雨掩柴門。鶴睡緣無客。驢鳴識有村。靑蘿雲影濕。紅藥露華翻。左右琴書在。淸遊得此園。</text>
<title>山中聞杜鵑啼</title>,<text>空庭鍾響歇。雲裏暗松寮。林鳥報山漏。杜鵑啼月宵。閒居思耿耿。獨坐夢迢迢。邵老住驢處。天津有古橋。</text>
<title>山中別人 次唐人韻</title>,<text>君乘白雲去。余望孤山歸。山雲從此別。揮淚濕蘿衣。</text>
<title>山中吟 次唐人韻</title>,<text>空山啼鳥喧。茅舍閒無事。君自何處來。來日着花未。又閒居無事中。終日茶沾口。靑山白雲歸。伊人倘來否。</text>
<title>閒坐</title>,<text>細雨蒼山夕。閒坐草廬上。半榻琴書凈。相對更惆悵。</text>
<title>山中獨坐</title>,<text>獨坐茅堂靜。橫經對碧山。石逕無人到。隔林啼鳥𠴨。</text>
<title>次康煕御製詠盆中竹韻</title>,<text>貞節貫四時。淸寒可傲雪。高士愛此君。小山幽棲潔。</text>
<title>蓮花之君子</title>,<text>亭亭花似玉。淸水泛香蓮。皎潔秋含雨。娉婷曉拂烟。芳心惟樂只。眞相獨天然。君子稱君子。神機隨處圓。</text>
<title>十九之夜。退朝于書堂。明月如晝。能照人毫髮。喜甚。步步至晩香軒。山庭瀟灑。小樓縹緲。仍拈陸詩韻賦一律。</title>,<text>孤月明如晝。輕風爽若秋。聽溪生遠夢。得句遣閒愁。山影窺緗箔。晨光入畫樓。琴書自可友。從此亦宜休。</text>
<title>坤殿千秋節早朝口占</title>,<text>鍾聲天門遠。候班鳳池頭。馨珮玉欄外。御香衮龍浮。</text>
<title>卽景</title>,<text>山亭日暮時。窓外蕭蕭雨。獨坐心怊悵。可憐聽鸚鵡。</text>
<title>武侯壁</title>,<text>老栢錦城祠。至今人敬仰。乾坤有大名。紈素傳遺像。風雪自龍岡。干戈猶鶴氅。才高八陣圖。智邁千夫長。天下地分三。渭南師出兩。丹靑覿典型。彷彿聞音響。碧草暎緗簾。淸飈褰繡幌。平生開濟心。萬古堪懷想。</text>
<title>卽景</title>,<text>日暮駱山遠。兩三星在天。高樓獨倚立。玉笛到風邊。又讀罷東坡潮廟碑。夕陽已暎半山時。晩風簾捲香煙起。蕉葉新題十字詩。</text>
<title>卽景</title>,<text>微風細引篆煙靑。黃卷盈床客倚屛。駱山秀色入窓碧。夕陽茅屋書聲聆。又下簾竹几凈。靜坐讀書閒。蒼蠅不敢近。燒香小窓間。</text>
<title>夢倚樓夕眺</title>,<text>山庭綠蔭多。閒寂小樓卜。霽色籠花林。斜陽暎茆屋。鷰鸎風檻過。蜂蝶蜜房宿。爽籟隔簾生。千林雨意逐。</text>
<title>卽景</title>,<text>竹几黃卷在。窓前亂雨聲。林風鳴玉磬。挑燭聞香淸。</text>
<title>靜坐書齋。雨聲亂於窓外。明燭焚香。靜讀韓文。仍次三淵夜坐詩韻。</title>,<text>靜夜風聲亂。珊珊簷磬鳴。硏屛花墨映。竹几篆煙淸。隔磵林將曙。通宵雨未晴。讀書更漏盡。誰與共論情。</text>
<title>景祐宮祭禮後有感</title>,<text>瞻依惟廟在。齋服不勝情。淸淚追前感。明禋報本誠。簾櫳皆有序。松栢自成行。誕聖功無極。慈恩慕一生。</text>
<title>謁宮</title>,<text>翼翼神門曉日懸。端衣肅穆意愀然。豆籩有序爐香細。再拜前筵禮貌虔。</text>
<title>歸遅遅</title>,<text>孝思多悽感。龍旂駐幾時。斜陽嚴鼓動。仙蹕故遅遅。</text>
<title>山中卽景</title>,<text>鶯啼綠樹間。紅榴映山屛。溪聲聽潺潺。踈欄午日永。</text>
<title>攬舟樓</title>,<text>落日半山映。漁舠動夕洲。輕風水面至。梅笛使人愁。</text>
<title>舟橋行</title>,<text>漢南大道接仙園。一帶露江江水長。粤自己酉歲一幸。編連巨艦成天梁。截流恰容四十艘。建旐爲號颭央央。兩岸戟門高入雲。雕欄暎波作屛障。中通御路直如矢。天水涵碧相盪颺。共迎法駕旗皷整。六軍一時齊䧺聲。雲蹕昭回安且穩。萬民瞻望環如城。小子陪鑾欣更祝。正是天氣又淸明。</text>
<title>華城篇</title>,<text>堯有華封祝。築城仍作名。四門相對起。粉堞周而迎。長樂感聖意。得中瞻舊銘。枕流華虹門。遠矚訪花亭。行宮何壯麗。瑞氣日崢嶸。西㙜閱甲兵。南樓宴老人。陵園入密邇。原廟愴更新。萬石渠邊水。貯洩與民春。夾路楊柳多。一色綠涵嵐。鑾蹕言旋穩。羽旄欣共瞻。</text>
<title>長樂堂</title>,<text>奉壽堂邊九曲屛。重房複壁漏丁丁。煌煌長樂門楣下。庭草階花映檻欞。</text>
<title>維與宅</title>,<text>爭瞻羽旄萬民欣。厚澤深恩愛戴君。別有景龍樓下閣。此維與宅取詩云。</text>
<title>陵所</title>,<text>仙陵何蔥欝。百靈自呈祥。今日聖慕切。恭瞻緬羹墻。</text>
<title>園所</title>,<text>園封多吉氣。龍鳳正飛翔。陪鑾展誠地。俯仰愴更長。</text>
<title>華寧殿</title>,<text>原廟宮衛地。朝眞却肅然。絳幌心香繞。陪蹕恭周旋。</text>
<title>東將㙜賜米</title>,<text>東㙜賜米愛元元。扶杖貧民膝抱孫。戴白垂黃咸祝聖。昔年遺老至今存。</text>
<title>壯南軒</title>,<text>南都排置壯軍容。城郭樓㙜列幾重。五垜丰茸如鐵甕。昇平日日報邊烽。</text>
<title>聞有聲自西南來</title>,<text>方夜讀書廬陵宅。淅瀝蕭颯此何聲。喚起靑童出視之。云在樹間天河明。翁曰悲夫秋聲也。凄切慄冽而高晶。團團玉露黃菊晩。瑟瑟金風丹葉輕。鶴唳戛玉九臯遠。竹林禽漏秋宵淸。長天一色渺西南。月射林末歸鴻驚。衣素羽而嗅餘馥。佩幽蘭而啜殘英。自號六一多白髮。題詩蕉葉字如瓊。童子垂頭睡莫對。香烟四壁蟋蟀鳴。一代文章鳴大宋。騷壇鼓角留芳名。</text>
<title>卽景</title>,<text>柴扉山日晩。風雨使人愁。疎箔香烟重。書聲在小樓。又雨歇山中靜草廬。燒香只對一床書。柴扉日晩多啼鳥。綠樹空庭繫蹇驢。</text>
<title>山中寄人</title>,<text>雨後山中靜。聽泉更彈琴。鶯愁金衣濕。嬌啼藏翠林。</text>
<title>鸚鵡詠</title>,<text>聰明丹玉喙。下上綠衣身。夜夜夢西蜀。籠鎖詎堪親。</text>
<title>讀書卽景</title>,<text>靜夜虞書讀。精神覺淸明。聖賢垂至訓。頓忘鄙吝生。</text>
<title>龍驤鳳翥亭</title>,<text>鷺湖春水渺連天。御路虹橋簇簇船。日午行宮臨寶座。紅㫌分立綠楊邊。</text>
<title>始興堂</title>,<text>淸朝涉漢水。旁午到始興。日暖停金馭。芝山淑氣凝。</text>
<title>凝鑾軒</title>,<text>肆覲行宮是廣州。山光野色入高樓。年年駐蹕勞軍地。雲氣常依錦幄浮。</text>
<title>迎華驛</title>,<text>楊柳垂垂夾岸靑。如繩周道瑞雲停。玉驄新調香塵起。光敎山西是驛亭。</text>
<title>觀吉野</title>,<text>石渠渠水碧於空。大有坪前萬井同。觀吉南都聽野語。農𩿇時雨占年豊。</text>
<title>梅香橋</title>,<text>長安門接梅香橋。花擁金城輦路遙。萬姓瞻旄皆喜色。華封之地又衢謠。</text>
<title>新豊樓</title>,<text>築此華城幾費工。浮簷縹緲額新豊。欣欣父老爭相告。曾是斯樓賜宴同。</text>
<title>玉壺</title>,<text>往歲三淸谷。仙庄訪玉壺。林園何隱約。水石自淸癯。經史存心耳。禽花與友于。此中知有樂。一部山居圖。又此山多窈窕。余訪林下屋。庭際正蕭灑。磵壑何幽獨。垂柳圍成幔。落花鋪如席。水聲流琴響。山氣攬樹碧。翰墨臨陶池。杖屨愛水石。禽鳥自相親。而無紅塵迹。更願安閒地。百年孔無斁。</text>
<title>謹次外祖府院君喜晴詩韻</title>,<text>霽光生遠樹。巾服獨超然。爽籟緗簾外。淸陰畫閣前。停驢看秀竹。伴鶴聽新泉。仙躅追難得。溪山夢裏圓。</text>
<title>山亭</title>,<text>空林爽籟遠。巖磵雨新晴。茅屋數間靜。夕陽映竹楹。</text>
<title>山堂思玉壺仙庄</title>,<text>夕陽山路明。策驢過小嶺。飛鳥林間稀。萬松風後靜。茅亭枕碧溪。柴門隱松屛。北窓弄淸琴。半榻古書整。巾服慕陶令。賦詩寫興景。遙望白雲深。倚檻夢仙境。</text>
<title>夕陽歸山</title>,<text>泉聲自洞裏。小徑蒼松環。宿鳥喧幽處。夕陽映半山。柴門開邃境。茅屋在仙間。巾服超然獨。蹇驢隨意閒。</text>
<title>苑人獻黃杏。作詩以賜入直春桂坊。</title>,<text>團團朱果葉間香。林雨園人奉滿箱。桃杏也應齊品樹。愛看書架廣羣芳。又橘楂時異味。豈獨色勝金。水晶盤中果。芳香自近林。</text>
<title>卽景</title>,<text>淡雲微月漾新明。碧水輕風繡箔淸。十二珠欄詩思遠。駱城玉笛暗飛聲。又駱樓一聲笛。落來詩人家。微月淸漢逈。長風寶簾斜。</text>
<title>田舍卽景</title>,<text>積雨沛然降甫田。馳雲四起滿炎天。土鼔鼕鼕午饁野。農人齊歌大有年。又雨霽雲收凉風還。更望新月出東山。層欄靜坐喧蛙聽。在案農書寓意閒。又捲箔水田碧。月光映草廬。蛙喧當鼓吹。靑篋貯農書。</text>
<title>卽景</title>,<text>身隨皎月步東林。星漢昭回玉宇心。意在靑霄騰苑鶴。調高白雪譜床琴。簾鉤展錦凝仙露。鑪篆燒香披道襟。喚起靑童茶沸否。嘯吟不覺短宵深。</text>
<title>卽景</title>,<text>方夜靑燈炯。蕭颯金風來。蟲聲喞四壁。繡戶迎月開。又蟋蟀報秋至。明窓靜讀書。靑燈明炯炯。疑是醉翁廬。</text>
<title>書扇戒妹氏</title>,<text>視爾衿鞶誡。至慈臨聖后。夙夜心憧憧。欽哉明命受。懿範有四敎。以備爲成婦。家人與歸妹。羲象吉無咎。猗歟二南化。洋洋千載後。歌叶夭桃巷。詩成奠蘋牖。余家賢妹爾。姿令德且厚。婉愉兼貞淑。幼儀學我母。與我年相近。供歡膝左右。年及十五笄。嫁作良士耦。古家遺德行。景祿宜永久。貴以千乘女。得此琴瑟友。勤工主紝紃。靜軌惟食酒。况是高堂中。鶴髮有大舅。以順爲正道。洞屬執箕箒。姸媸看鏡面。潛默守甁口。上堂先問寢。入厨更洗手。古昔烈女訓。一念勤自守。以是裕後昆。昌熾又艾壽。至情存此戒。銘佩愼莫負。</text>
<title>贈妹氏</title>,<text>兄弟本同氣。其愛不可忘。毛詩咏棠棣。我思積慶堂。</text>
<title>詠菊</title>,<text>淵明愛酒客。黃華報重陽。籬邊守晩節。待艶醉餘芳。又冷香深秋晩。金鈴披艶芳。老圃經霜後。搖落殿秋光。</text>
<title>詠雪梅圖</title>,<text>六出花狼藉。紗窓半夜開。玉骨疑仙客。美人伴月來。</text>
<title>卽景</title>,<text>井梧飄一葉。颯颯晩風淸。山閣靑燈夜。孤笛暗飛聲。</text>
<title>題梅妃圖</title>,<text>畫妃難畫態。自是性喜梅。雪夜茅亭裏。冷魂月下來。</text>
<title>秋日憶妹氏</title>,<text>獨坐晩香軒。怊悵對仁山。天濶雲容淡。歸鴻何時還。</text>
<title>贈妹氏</title>,<text>覽彼紫荊樹。葳蕤在幽谷。枝葉自相扶。精氣固有屬。藹然念天顯。聽我歌此曲。聞昔周王季。因心友則篤。東平辭漢邸。至今誦采菽。唐樓五王枕。靑史艶遺躅。姜氏好兄弟。寢卧共被襆。分産猶稱薛。齊名更慕陸。第以梧桐名。碑仍棠棣錄。古人固多賢。悉數難更僕。女史及列傳。種種亦可讀。恭惟乾坤德。神聖配貞淑。弄璋復弄瓦。幾年勤鞠育。念自棗梨讓。兩情愉而睦。結帨出門去。君子溫如玉。卜宅諒非遐。馳輿亦云速。有行終自遠。歸寧且言告。那得常常見。簡素徒相續。婦道順爲正。念玆勤常勖。愼無驕貴念。謙謙以卑牧。宜室又宜家。百年享多福。拜手瞻兩殿。恭獻南山祝。</text>
<title>寄妹氏</title>,<text>尺素瓊函貯。朝朝問寢來。慈情偏係戀。遙望玉窓開。又鴒原前夜夢。隨月到君家。窓外宜男草。春風影半斜。</text>
<title>靜坐草堂。午漏稀聞。綠陰蟬鳴。空林鳥歇。怊悵對山。思我溫妹。和稼齋集中懷叔氏韻。</title>,<text>何處君家是。蟬聲在翠林。離多勞我夢。書到慰慈心。珍果喜分甞。新詩悵獨吟。一床列女傳。應讀畫樓深。</text>
<title>虹流聖節。恭賦歡忱。</title>,<text>曾聞閬苑仙桃紅。王母携來奉漢宮。千顆玲瓏添寶筭。萬年春色玉盤中。</text>
<title>龜紋圖</title>,<text>君我同胞兼知己。我兄君妹年參差。分形一根同友愛。供歡兩殿承恩慈。愛爾賢淑多聰慧。金玉其姿氷雪肌。玉窓夜讀列女傳。羅幌朝看關雎詩。十五釐降逢好逑。華閥名門有佳兒。福地樓臺起主第。丹楹畫簷光逶迤。銀燭刺繡雙針弄。珠欄理粧曉鏡窺。誰道女行父母遠。有時歸寧言告師。瞻彼鶺鴒鳥。來棲棠棣枝。倚枕看雲眠。寄書何太遅。登臨遙相望。聊以慰我思。雲端捲朱箔。樓上擡翠眉。聲光如可接。儀形互相知。傍有兩幼妹。牽衣左右隨。緬憶孩提日。何曾有暫離。對食同分甞。闘花共叫奇。友于根天性。平生好相持。一幅龜紋繡。字字中心貽。</text>
<title>中夜策驢到酉山庵。看月色。</title>,<text>幽徑月鬖髿。萬松護山房。寒鍾響仙界。柴門小溪傍。獨坐思怊悵。風輕月滿床。淸景畫難得。空吟且徊徨。</text>
<title>卽景</title>,<text>月到蒼松裏。風來畫簾間。獨步山庭邃。超然已忘還。又小屋蒼山靜。孤月窺松屛。淸磬風前響。徘徊倚竹欞。</text>
<title>空山獨坐</title>,<text>對月何怊悵。空憶兩三人。寂寞空山裏。白雲與相親。</text>
<title>歸嶺聽笛</title>,<text>月夜駱城笛。風便數聲浮。歸路信馬蹄。惹人玉關愁。</text>
<title>蓮亭</title>,<text>曲樓臨玉溆。綠水泛蓮舫。太乙學仙處。淸風送異香。</text>
<title>北苑望拜禮齋居日。和陸詩韻。賦五絶。三首</title>,<text>明服肅齋坐。燒香小齋中。有意瞻北斗。美人懷西風。又淸夜小齋靜。秋月暎石渠。懷切風泉感。宜讀左氏書。又中原何處是。南京古紫陌。萬世吾皇恩。只瞻定陵柏。</text>
<title>倚斗閤十景</title>,<text>東樓迎月禁苑秋新霽。依依月上東。白生滄海界。寒入水晶宮。隔樹斜仍照。和煙淡若空。光明麗碧落。眞像畫濂翁。北欄倚斗山樓靈壝近。斗柄上垂垂。森列羣星拱。昭回七點移。有時瞻帝座。無處望京師。每夜風泉感。空吟老杜詩。滿庭山杏前宵微雨過。山杏减芬芳。飛下魚鱗錯。啣來雀嘴香。應羞梅蘂冷。輕逐柳花忙。開落皆天造。明春又艶陽。隔林子䂓入夜雲林靜。多情聽子䂓。叫雲巖竹裂。啼血澗花垂。寂寂山深處。依依月落時。微禽多警意。惟有晦翁知。淸夜松籟靜夜羣喧息。寒松自起聲。淸歸南郭几。踈和女媧笙。擺雪叢筠響。引風石澗鳴。虛中元有樂。佇看八音成。晩風荷香新秋開菡萏。花氣藹前塘。出水亭亭影。隨風冉冉香。潔宜君子操。淡似美人粧。回笑繁華者。牧丹獨擅芳。黃花暎樽紫禁回重九。黃花晩節孤。傲霜隣玉陛。含露泛金壺。名重陶彭澤。香傳范石湖。釀葩成寶液。萬歲獻天厨。赤葉含霜禁垣霜信早。樹樹政酣楓。着雨臙脂落。環山錦繡同。林收三夏翠。風送九江紅。色色隨嬗變。方知造化功。霽後淸蟬忽覺微凉至。千林聽晩蟬。口緘猶吸露。身蛻却成仙。上苑秋霖後。枯枝夕照邊。高風誰得似。回憶伯恭賢。雪裏鳴鶴胎仙飛羽化。色可雪中看。㢠立千山白。明分一頂丹。盤雲爭皎潔。叫月倍淸寒。應待山陰客。翩翩步石壇。</text>
<title>詠菊</title>,<text>鶯裳金翅蝶。艶姿最晩香。露凝秋夜肅。且看石湖芳。</text>
<title>淸韻樓。聞笛懷人。</title>,<text>秋夜東城笛。隨風入韻樓。玉關萬里夢。騷客更添愁。</text>
<title>秋日雨雨。山齋寂坐。夕間聞隣舍砧聲。爲賦一絶。</title>,<text>秋雨日夕雨。寒聲遶屋淸。蛩驚窓下女。始聞搗衣聲。</text>
<title>秋日山齋聽雨感賦一絶</title>,<text>小齋新㨾好。兼近吾皇壇。秋雨簾外冷。望美獨倚欄。</text>
<title>奉呈外祖永安府院君晬席</title>,<text>回甲前秋賀。懸弧是日歡。人間遐福降。天上壽星看。喜溢長春酒。誠紆不老丹。添籌君子屋。湛樂露漙漙。</text>
<title>琉璃甁觀小魚。仍次稼齋韻。</title>,<text>璃壺魚在水。湖渚幾時忘。汝作乾坤界。緣何斷是膓。</text>
<title>見月 幷小序</title>,<text>十三日。侍坤殿于澄光樓下玉華堂西欄製進。玉宇銀蟾冷。彤樓夜色闌。錦簾候月捲。澄露濕羅紈。</text>
<title>酉山賞秋</title>,<text>空林宿鳥止。日暮蒼山家。輕葉飄藏壑。征鴻影落沙。匏樽釀白酒。古逕開黃花。應待東籬客。柴門住小車。</text>
<title>次唐人韻</title>,<text>落葉盡庭樹。鴈邊無限思。那堪聽蛩響。空夜夢畫眉。</text>
<title>偶吟一絶。示宮官求和。</title>,<text>夢伴羅浮客。寒香聞月床。玉囊雲屋漏。淡似美人粧。</text>
<title>十九夜。月白風淸。令人悄然。獨坐書樓。悵懷伊人。仍次農巖詩韻。</title>,<text>夜深玉漏畫欄幽。明月騰空淨漢流。寒燭緗帷人語靜。風生簾角也增愁。</text>
<title>以梅花小詩。呈右副賓客李公鶴秀求和。</title>,<text>淡軒愛寒玉。美人夢半床。畫簾憐月影。樽外點淸香。</text>
<title>孤卧半榻。打燈吟詩。睡到閤梅方綻。暗香驚夢。推枕靜坐。焚香賦二十字。</title>,<text>山室孤燈冷。半榻詩思圓。窓間美人影。夢破一枕邊。</text>
<title>寄明妹</title>,<text>尺地貽阻久。有懷多耿耿。誰知鴒原夢。中夜隨月影。朝朝平安字。開緘梅窓靜。惟爾歸寧日。與我同定省。佇待玉華堂。談笑共淸境。君家在阿那。倚欄雙眸騁。</text>
<title>山曉閣近體</title>,<text>茅簷懸古磬。秋夢剩詩箆。曉月孤枚鏡。雲山半面圭。茶經殘火讀。甁史小窓批。才子吟紅豆。愁思一葉題。</text>
<title>小景</title>,<text>小樓畫出山居圖。半榻琴書酒一壺。自愛韻新燒短燭。只愁香散試殘爐。靜宵竹爲詩前話。淸曉茶因醉後呼。林徑月穿驚睡鶴。叩門別是仙家奴。</text>
<title>海棠</title>,<text>小園細雨沐花光。鉤簾隨意對雕墻。閒中無事抄花譜。錦匣瑤箏橫半床。</text>
<title>題一琴軒</title>,<text>鬆雲朶朶護山窓。半樹梧桐月一釭。大界自圓環似嶂。諸天無礙碧於江。評琴暗引松間鶴。打睡殘聆竹外狵。夢隔前塵人影瘦。蕭樓硏露澆詩腔。</text>
<title>小景</title>,<text>一筇支瘦脛。靈境悟仙愚。月影新籠桂。雲形巧畫巫。鳥稀林樾靜。山疊石磴麤。枕澗生虛夢。茶香散碧 缺。</text>
<title>題江山圖障</title>,<text>江天孤鴈影。落葉半山黃。形借忘機鶴。心欺保晩香。是非猶掛口。封草已傾囊。多事違磯約。何時刺野航。</text>
<title>天一樓曉話</title>,<text>天涯鴈字落踈絃。細寫遙情付舊年。布衾冷枕如寒士。小冊殘燈倣野禪。半世吾生非幻夢。空樽虛白豈無緣。騷壇寂寞詩兵老。短笛誰家起曉煙。</text>
<title>雪樓賞月</title>,<text>銀海沈沈夜氣寒。畫簾生月近雕欄。篆香金獸靑煙直。茶煖玉鍾飮老丹。</text>
<title>荳溪有病。詩以問之。</title>,<text>憐君病枕畔。照鏡髮猶蓬。小閣歸詩侶。殘爐睡藥僮。情紆吳渚鷺。夢隔楚雲鴻。空戀荳溪老。寄緘山影東。</text>
<title>小景</title>,<text>山徑穿瘦竹。溪屋縛香茅。婉孌雲層峀。婆娑月半梢。蘭如良友得。梅似美人交。讀罷茶經歇。新詩手自抄。</text>
<title>咏梔子</title>,<text>禪友何時到。來自天笁國。奇葩含妙香。淸凈好顔色。</text>
<title>詩牌集字詩</title>,<text>孤艇夕陽鷺蓑捲。杏花村裏兩三家。身閒綠野生涯淡。獨釣蘆汀細雨斜。</text>
<title>送別三行人</title>,<text>東溟奇士送西那。裁唱都曇畫皷歌。星使月卿鞭海馬。氊車蒙帳駕風駞。蒼螺點點鄕山遠。紅鶴嘹嘹古野多。梨雪別愁含磬口。逼春佳信夢纏柯。</text>
<title>西堂曉草</title>,<text>詩檄篝燈草。墨兵戰睡魔。靑篋鳴銅皷。文山筆冢多。</text>
<title>月朗風淸。余方皷琴。鶴自來舞。仍賦七絶。</title>,<text>巧脩月斧氷輪輝。山閣羅琴動玉徽。鶴影婆娑看影舞。圓音無上世間稀。</text>
<title>題西堂槲葉牋</title>,<text>讀盡西堂半榻書。鯨燈殘火雨聲餘。小窓一夢忙茶事。冷話無塵竹友居。</text>
<title>禁中最重端午節。每節至。宮人鏤蒲莖爲花枝揷于鬢。是日着羅衫子。戱鞦韆。</title>,<text>內家最重端陽節。競揷蒲簪巧㨾花。疊雪香羅衫子色。池邊垂柳鞦韆多。</text>
<title>小景</title>,<text>小樓簾月暎。淸夢一燈懸。睡鶴林間靜。幽泉竹外穿。茶濃看似蟹。琴怨聽如蟬。此境誰能畫。試移米芾舡。</text>
<title>題缺 四首</title>,<text>嬌柳烟籠曉色微。杜鵑花落杜鵑歸。且看粉蝶惜春去。凭醉謾歌金縷衣。苑裏絶勝景。宜與兩妹遊。鶺鴒棲處地。前有望沁樓。誰想雲間人。花林送酒榼。爆竹蒸紅蟹。煑泉羹玉蛤。松濤聽如呼。竹籟響似答。對月彈山琴。淸心厭俗雜。鵷鵠仙班佩響新。靈明鍾皷戒淸晨。分明點檢文星次。應少南躔介幘人。</text>
<title>漫題小窓</title>,<text>曉磬詩樓散。寒星月樹回。古罏燒冷篆。紋格拾輕煤。畫局傳神品。彈絃待妙才。豆園多夢客。的歷點新梅。</text>
<title>春日訪花小徑深</title>,<text>名園自是多情處。春日訪花小徑深。深徑無人春色早。年光不使徧西林。</text>
<title>題缺</title>,<text>詔書初下大明宮。天樂時聞玉殿中。宮女已擎黃錦帕。曉霞映箔瑞光紅。</text>
<title>題齋壁 己丑</title>,<text>竹爐侵冷篆如絲。雪壓梅花玉百枝。層閣軸簾評董畫。小窓撚蠟叫錢詩。林空鶴夢驚山月。漏靜琴譚伴夜棋。欲搨古碑藏淡墨。硯屛深處凍雲癡。</text>
<title>贈竹坡徐長公</title>,<text>淡蕩雲水性。琴冊友幾年。寓物數竿竹。觀心一朶蓮。忘機同渚鶴。脫化似秋蟬。身眼無塵礙。看空智鏡圓。</text>
<title>徐學士雅几</title>,<text>彩堂耀壽極。山色入簾高。和風吹碧竹。春日映紅桃。天香携寶箑。萱葉近斑袍。待君圓一榻。金斝酌芳醪。</text>
<title>寄贈金尙書香墜詩什</title>,<text>玉宜君子佩。淡泊不琱光。古竹雲生月。淸風惹袖香。</text>
<title>卽事</title>,<text>閒來占得數間屋。窓外竹林細雨聲。足看花曆知時節。詩餘鉤簾工筆耕。</text>
<title>次鳳史千秋節詩</title>,<text>虹流回慶節。班賀拜天門。壽耀山河圖。瑞凝日月樽。九成賁燕喜。八舞仰鴻恩。餘祝千年在。長歡繡席言。</text>
<title>蒼鷹山莊</title>,<text>萬密雲松石桷崚。穿螺細逕樹根藤。鍾嚴貝闕三更月。一面山容畫翠鷹。</text>
<title>菊</title>,<text>巧剪宮羅別㨾花。淡粧顔色競相誇。石湖本是無奇種。堪把輕枝較內家。</text>
<title>思人</title>,<text>山樓無聊坐。悄然聽箜篌。悲歌慷慨志。風物尤增愁。</text>
<title>寄內室</title>,<text>國風頌姙姒。賢德垂古今。樛化二南洽。願君存此心。</text>
<title>鸚鵡</title>,<text>聰明赤玉嘴。翠色宮衫新。欹架嬌如弄。隔花聲似嗔。翎毛惱畫史。標格驚詩人。歸夢在西隴。舌端吹嶰筠。</text>
<title>題缺 四首</title>,<text>山霞侵竹室。蘿月映屛南。疊石雲生碧。荷香貯玉潭。花聲空惱午欄人。鳥夢無愁古澗新。居竹巢雲山意態。一杯紅露餞殘春。竹檻聽紅雨。山春謝素園。鶯流枝上下。燕蹴水中間。牧笛穿松徑。醪香問杏村。片舟忘世路。更與白鷗言。曉箔驚殘夢。雲生疊峀來。石穿泉響遠。林隔鳥聲開。畫月菱花鏡。迎風竹葉杯。詩愁空寂寞。遶檻乍徘徊。</text>
<title>一半欞八景</title>,<text>注水花盆中。浮紅間翠葉。閒夢伴仙枕。化飛栩栩蝶。右灌花細雨藥欄外。花林鳥語喧。綠窓春日永。人閒獨樂園。右聽雨夏日草堂中。橫琴思太古。雲間逗一曲。庭鶴自來舞。右彈琴捲箔納凉風。抄詩遣日永。窓前蕉葉長。睡意入詩境。右抄詩玲瓏秋月好。世界大光明。愛此光明照。開簾若有情。右看月櫳頭月色好。閒坐讀床書。潛心何所得。一理靜觀初。右讀書窓前千尺雪。試茗淸香新。留客良宵話。此間凈無塵。右試茗數椽茅屋裏。燒篆對梅花。我夢靑山去。應尋處士家。右焚香</text>
<title>蒼笥樓四詠</title>,<text>種花欄外地。春雨小園中。隔林山鳥語。如意一枝筇。右種花入林鶴子睡。先問竹平安。夢中淇上客。窓外碧琅玕。右問竹鶴自孤山到。眞如道士來。泠泠古琴響。松風雪裏㙜。右寫琴蕉雨山樓靜。人閒樂此居。草堂淸不掃。架上五車書。右閱冊</text>
<title>竹鄕小築四詠</title>,<text>卜築竹西宅。晴窓讀古文。棲身塵外界。筇稜生花雲。右讀書山人愛草屋。雲裏幽篁陰。一曲松風操。自鳴石上琴。右皷琴幽夢曉窓靜。風聲撼竹枝。殘燈照四壁。月在西峯時。右曉夢鶴歸山下宅。人在共談話。蘿月與松風。淸宵不用價。右夜話</text>
<title>仙侶曲</title>,<text>人於山水間。學吹鳳笙弄。安得遊仙枕。淸宵化鶴夢。</text>
<title>思歸</title>,<text>月與山人來。短琴橫竹几。松濤中夜鳴。淸夢在雲裡。</text>
<title>蒼笥樓</title>,<text>書簏與琴劒。眞如蒼士居。古樽竹露酒。隨月在吾廬。</text>
<title>竹鄕小築</title>,<text>吾自籠山來。水聲猶在耳。松風十二絃。鶴夢碧雲裡。</text>
<title>招隱</title>,<text>放鶴白雲歸。靑山古宅里。數欞蒼士樓。九曲玉溪水。又蒼樓雪月夜。疊石對山人。移榻幽篁裡。淸風嘯響新。又吾愛蒼山宅。自言蒼山人。古澗花自落。新築小洞春。</text>
<title>夢罷曉起卽吟</title>,<text>夢覺孤燈殘。風松掀月影。窓間物外人。無說坐觀靜。</text>
<title>借壁上韻</title>,<text>遙岑入畫評。看竹編茶話。簾月一燈愁。詩聲花下價。</text>
<title>銅鶴</title>,<text>雕工全鬼斧。畫蝶妙通滕。淸似悟心佛。寂如持戒僧。身留蒼玉塔。羽鎖赤金繩。雲水歸虗夢。應爲野鶴憎。</text>
<title>喜看當窓芳樹綠</title>,<text>倒景斜穿不礙窓。簷前玉樹映成雙。風枝拂檻驚殘夢。芳蔭移詩滿瘦腔。靑訝雲光朝出峀。綠如潮色暮連江。幽居宛在蒼凉界。仙徑隔花吠雪尨。</text>
<title>掛琴</title>,<text>焦桐掛一葉。古韻籠殘宵。浸月淡還靜。停雲淸似寥。花花落怨瑟。竹竹吹寒簫。打譜成三疊。無聲按六幺。</text>
<title>題缺</title>,<text>素質摹天象。空明射雪巖。驚魚看影訝。瑕玉妬光讒。漾似籠新月。停如約遠帆。倒壺珠湧瀑。飛沫灑𩁺𩁺。</text>
<title>千里鏡</title>,<text>剖理精如線。纖毫豈可忘。淺窺搖水月。攲照泛沙棠。無礙旋雲鶴。分明卧雪羊。片光懸漢殿。千里辨王嬙。</text>
<title>西湖圖墨</title>,<text>品擅文房友。湖山夢畫靈。抹濃雲影活。纖巧斧痕停。纍似層層塔。排如疊疊屛。此身能化鶴。飛到兩峯靑。</text>
<title>自鳴樂</title>,<text>噌吰鏜鞳響。繁疊似秋濤。切切間金板。珊珊越玉槽。散聲浮泗磬。餘韻歇蘇艚。巧合歐邏譜。淸幺怨絳桃。</text>
<title>烟竹</title>,<text>鴨頸雕銀白。湘筠碧似藍。臭薰新炒麥。烟細巧抽蠶。淺色全勝菊。浮香欲破柑。草經元不載。空帒貯淸曇。</text>
<title>體鏡</title>,<text>畫鏡菱花碧。粧成照不迷。潔如觀日玉。淸似辟塵犀。影凝雲涵水。光隨月入閨。繡宮眞眞夢。何必喚香兒。</text>
<title>大殿春帖</title>,<text>慶溢東方百祿遒。又從新歲迓新休。禎祥已驗星㙜報。寶曆重添海屋籌。難老天顔方頌魯。永年邦業用祈周。千秋但願如今日。曉押朝班拜冕旒。匝域藹和氣。春來物物昌。配天敷一德。回泰屬三陽。鳳曆初頒瑞。龍墀早履長。庶民均錫福。作極頌惟皇。愛此簷前日。舒長引寶齡。千門增氣色。九闥護神靈。慶和南風曲。祥瞻北極星。明年躋四紀。羣賀爛盈庭。聖德如天洽好生。一團和氣八方盈。東皇似識仁君意。故促羣芳早發榮。仁壽元來理固然。願君天佑壽齊天。一春每計八千歲。更度八千千又千。五更三點點朝班。寶座遙瞻淑氣間。拜罷千官齊攢手。願言北斗與南山。宸極擁祥靄。宮林開畫圖。聖人方在上。春氣無時無。殘雪融融薄。御溝流水滋。請看宗社慶。昌熾有如斯。慶洽貽謨地。誠深幹蠱初。三朝亦再飯。此樂正何如。</text>
<title>坤殿春帖</title>,<text>邦籙如川歲歲臻。新休重壼又玆辰。坤元贊化登三紀。婺彩膺祥恰四旬。琴瑟皷鍾諧兩殿。岡陵日月頌羣臣。兕觥拜祝無疆壽。自此千春又萬春。久播宮人頌。女堯復見今。含光符地道。資物協春心。時將三元屆。天應百福臨。昇平眞有象。祥靄繞宮林。宮姬齊拜歲。逐隊競繁華。戴䯻金粧勝。傳盤菜剪芽。新醅傾栢葉。嘉瑞頌椒花。摠賀黃裳志。今春福又加。登堂一闋南陔歌。有酒盈觴旨且多。但似西方菩薩佛。無量遐壽較恒河。吉慶前年始抱孫。含飴至樂復奚論。從今國勢如磐泰。萬世難忘太母恩。淑氣氤氳殿角風。上林三月百花紅。宮娥解報春消息。每日新添一線功。穆穆閨門化。吾東又二南。六宮春有事。蠶績獻繅三。波暖龍池北。風微鳳閣西。宮桑三月綠。處處聞黃鸝。慶同魯壽母。德配周賢妃。我有老萊服。年年願不違。</text>
<title>大殿春帖</title>,<text>年年春到賀元春。况復今年屬慶辰。南極祥垂登四紀。北宸光御恰三旬。昇平有象治皥皥。泰運無疆祿臻臻。試看上林紅紫處。吾東佳氣一時新。歡聲均八域。佳節屬三元。挹斗期難老。齊天仰獨尊。春入金花勝。香傳栢葉樽。千秋同此樂。蹈舞綵衣飜。吉慶今辰降自天。平明朝賀紫宸前。願言壽似南山鞏。留得長春萬萬年。一年集兩慶。歡樂最今朝。五福壽爲首。封人祝帝堯。</text>
<title>中宮殿春帖</title>,<text>罘罳日出集祥禧。臚唱千官拜賀時。坤德無疆元作配。天休攸降慶如滋。瑤琴和響方三紀。銑樹分輝已兩朞。始自今春籌遐籙。於千於萬與長期。賀此新年慶。歡聲動翟幃。寶齡同魯壽。令德襲周徽。簾映芳春物。簷垂瑞日輝。斑衣恭獻祝。千載願無違。慈慶殿前拜女堯。蔥蔥佳氣藹元朝。六宮齊頌千官賀。煕象今春畫莫描。殿角祥曦轉。仙盤繞五雲。願移春色相。圖畫太平文。</text>
<title>紅豆園十詠</title>,<text>誰覺圓生夢。耕雲小築莊。梧垣馴野鹿。竹埤牧花羊。苦茗支僧供。香秔半鶴糧。縹緗粧石笈。種種畜書倉。右築亭泉林多寂歷。因夢想淸靈。曉雨鳴山磬。深雲注月甁。詩樓評石史。香界品花經。世劫人多醉。空窓我獨醒。右供花人似蓮花凈。心生不染心。露凝紅豆樹。曇礙石榴林。簾邃評殘畫。窓凉枕一琴。竹陰淸可友。山月拂輕襟。右友夏閒閱甁花史。栴香睡鴨移。琴彈鸎脰曲。牋寫柳枝詩。竹溜茶鳴鼎。松風鶴拂碑。簾凉眞妙湛。看取一枰碁。右納凉百衲彈三疊。遙峯似曉鬟。淡雲輕寫石。秋雨小藏山。殘月穿松隱。枯僧化鶴還。世間多少事。因夢未應閒。右彈琴曉思湘鴈外。秋夢細如繩。雲窟鳴銅皷。山窓耿石燈。法壇知寂寞。詩境愛因仍。葉幻飛紅蝶。歸僧掃月楞。右吟夢靜樹寒山外。輕雲曉月南。高樓浮鴈塔。小室摘星龕。淸磬仍圓夢。殘燈伴曲談。須多幽唄響。心似欝頭藍。右揭磬畫裏重看畫。摩挲古印窠。燈南驚曉夢。硯北惱詩魔。半架探眞蹟。圓窓學佛訶。茗餘抽蟹爪。落墨似毛駝。右評畫羅浮還舊夢。山館對殘宵。曉月縈風磴。幽僧試雪橋。檀心占玉蝶。梔貌寫氷綃。仍境詩魔惱。寒爐篆半消。右看梅斗室梅花帳。窓南雪作氊。新詩應曉鈔。古易幾番硏。想夢山雲細。空心海月圓。半爐燒石葉。風雨一燈傳。右燒燈</text>
<title>詩牌</title>,<text>錦字千回疊。斑斑鴈背雲。正奇蛇鳥陣。紛錯鸛鵝軍。自有蒼筠削。空傳白楮焚。但勞心暗織。何費筆輕耘。</text>
<title>玉簪花</title>,<text>無塵仙境地。寶蕊香如沈。迎輦千疊色。朝看白玉簪。</text>
<title>題畫吟</title>,<text>朝出平湖上。淸波一葉舟。醉歌逢李白。飛櫓下仙洲。</text>
<title>雪夜拈唐人韻。與宮僚聯句。入對春坊李紀淵，金鏴，桂坊鄭基一。</title>,<text>夜靜雪花白。春心留閤梅。睿製。 鶴眠松逕邃。月出竹扉開。臣紀淵。 更漏寒星滴。新詩小燭迴。臣鏴。 龍光偏此日。歸院曉聲催。臣基一。</text>
<title>書軒翫雪會聯句 入對春坊金鏴，李憲兢，桂坊李秉奎。</title>,<text>金樽酒已熟。睿製。 微雪惹梅心。爽籟生踈檻。臣鏴。 寒星動遠林。淸宵宜秉燭。臣憲兢。 高閣喜聽琴。雅會仍無寐。臣秉奎。 璿衡滴漏深。睿製。</text>
<title>賞梅聯句 入對春坊金鏴，李憲兢，桂坊金𨯶。</title>,<text>雪裏留春意。睿製。 幽人坐不歸。臣鏴。 踈枝當戶亞。臣憲兢。 寒蕊近簾飛。臣𨯶。 伴月隣書榻。睿製。 隨風點客衣。臣鏴。 花前宜夜醉。臣憲兢。 餘馥入樽微。臣𨯶。</text>
<title>倣武夷精舍詠聯句 入對春坊金鏴，趙容和，桂坊金在宣。</title>,<text>茅廬十載在滄洲。我且停盃唱遠遊。睿製。 林下焚香凝灝氣。潭心看月瀉澄流。臣鏴。 棲閒非爲離羣計。詠物常懷濟世謀。臣容和。 杞菊晩來吾道付。眞襟蕭爽愛樊邱。臣在宣。</text>
<title>山齋夜集聯句 入對春坊李紀淵，金鏴，桂坊金命喜。</title>,<text>遙岑雲月裏。華燭畫簾間。睿製。 苑樹春猶早。林風鳥已還。臣紀淵。 尊前題短句。窓外說寒山。臣鏴。 宵漏於焉永。重輪咫尺攀。臣命喜。</text>
<title>籠山小集聯句 幷小序</title>,<text>春晝初舒。山齋且靜。步步至玉流泉上。時二春坊侍。入對春坊李紀淵，金鏴。小亭通石徑。惻惻耐輕寒。睿製。 得句方尋竹。流觴憶會蘭。臣紀淵。 簾雲生細細。簷月暎團團。臣鏴。 磵柳春心動。窓梅雪意殘。睿製。 松深隨鹿跡。花發理漁竿。臣紀淵。 愛此林園靜。停驢不厭看。臣鏴。</text>
<title>太液聯句 幷小序</title>,<text>雲淡風輕。春日晴姸。與二三宮官。午憇于太液亭。入對春坊徐左輔，金鏴，桂坊金最秀。樓閣五雲裏。睿製。 和風滿樹林。香烟籠殿角。臣左輔。 夕照瀅潭心。人語重簾靜。臣鏴。 鍾聲內苑深。靄然春意動。臣最秀。 鸞鶴奏淸音。睿製。</text>
<title>見新月聯句 入對春坊李紀淵，金鏴。</title>,<text>今宵月正好。睿製。 宮樹霽光流。臣紀淵。 天際遙山濶。臣鏴。 騁眸更上樓。睿製。</text>
<title>弄白鶴聯句 入對春坊李紀淵，金鏴。</title>,<text>戛玉松間步。睿製。 飄然動羽林。臣紀淵。 半夜三淸夢。臣鏴。 天風萬里歸。睿製。</text>
<title>禁苑雨花聯句 十八韻排律○幷小序</title>,<text>小雨新晴。苑花方綻。令二春坊入對于太液上。仍與聯句。入對春坊李紀淵，金鏴。禁園新雨後。睿製。 得意萬千花。臣紀淵。 草樹含紅旭。臣鏴。 樓㙜暎紫霞。睿製。 詩思皆畫境。臣紀淵。 淸夢是仙家。臣鏴。 笏外看雲峀。睿製。 窓前卽水涯。臣紀淵。 風欄時倚枕。臣鏴。 石徑晩停車。睿製。 幽鳥籠丹影。臣紀淵。 閒鷗坐白沙。臣鏴。 松濤眠瘦鶴。睿製。 柳幕送輕鴉。臣紀淵。 麗景濃朱箔。臣鏴。 祥烟擁翠華。睿製。 蓬萊此地近。臣紀淵。 笙笛九天遐。臣鏴。 和氣透深谷。睿製。 春心動古楂。臣紀淵。 興留月下酌。臣鏴。 香啜雨前茶。睿製。 搖裊微風動。臣紀淵。 迷離夕景賖。臣鏴。 新衣初製裕。睿製。 璚什已籠紗。臣紀淵。 露浥蝦鬚筆。臣鏴。 詩題鳳尾芭。睿製。 彩舫太液嶼。臣紀淵。 瑞靄上林葩。臣鏴。 苑柳初飛絮。睿製。 堦蓂細吐芽。臣紀淵。 良辰兼盛際。臣鏴。 玆會極淸嘉。睿製。 宮漏聲聲轉。臣紀淵。 紅亭日已斜。臣鏴。</text>
<title>山樓夕眺聯句 入對春坊徐左輔，金鏴。</title>,<text>西風響梧葉。淸夢倚山樓。睿製。 仙鶴當庭步。瓊林向夕幽。臣左輔。 晴岑開活畫。踈箔動新秋。臣鏴。 窓外烟籠竹。墻頭露浥榴。睿製。 簾光澄似水。欄影泛疑舟。臣左輔。 眞率成玆會。琴樽故不收。臣鏴。</text>
<title>淡如軒小會聯句 入對春坊徐左輔，金鏴。</title>,<text>楓林霜意動。山氣透輕紈。睿製。 小閣風簾靜。踈篁露葉乾。臣左輔。 古經留半榻。仙珮響晴欄。臣鏴。 午漏鸚聲碎。秋花蝶夢殘。睿製。 孤松當戶碧。淸日照葵丹。臣左輔。 鴈去遙空濶。鶴鳴脩竹寒。臣鏴。 床琴彈細細。簷磬聽珊珊。睿製。 羅帕新生冷。紗袍漸覺單。臣左輔。 鑾坡歸路晩。月下會星冠。臣鏴。</text>
<title>梅花初月夜話聯句 入對春坊金鏴，金興根，桂坊鄭善敎，金永錫。</title>,<text>月榭開簾影。梅窓繞篆烟。睿製。 松聲來遠壑。雪意動寒天。臣鏴。 爽入虛塘曲。香藏小閤邊。臣興根。 山遙看似畫。樓屹坐疑船。臣永錫。 眞率今宵會。還忘禮截然。臣善敎。</text>
<title>籠山會宮僚聯句 入對春坊安光直，朴容壽，桂坊李秉奎，鄭善敎。</title>,<text>洞邃雲烟靜。山幽石徑寒。睿製。 境開春後苑。簾捲月中欄。臣光直。 暖律知踈樾。和飈弄籊竿。臣容壽。 篆香浮細細。玉珮響珊珊。臣秉奎。 峰面籠霞綺。潭心疊雪紈。臣善敎。 新詩收寶篋。氷瀑更相看。睿製。</text>
<title>靜含太古山房。夜會宮僚聯句 入對春坊安光直，朴容壽，桂坊金永翼，金㝡秀。</title>,<text>海月淸波今夜影。洞雲深境此山家。睿製。 地從華嶽層峰下。路入春塘活水涯。臣光直。 暖日稀聞銅闕漏。協風催發液池花。臣容壽。 聊知月下談瓊什。還勝舟中聽玉琶。臣永翼。 菴靜喜看臨鶴駕。山明如可遇仙車。臣㝡秀。 佇看松栢後凋節。歲暮猶能倚古楂。睿製。</text>
<title>梅樓迎月聯句 入對春坊徐左輔，朴容壽，桂坊金𨯶。</title>,<text>畫閣香風動箔影。雲天夜色正蒼蒼。睿製。 小樓境僻宮林遠。古澗風過水石硠。臣左輔。 玉闕高臨天上界。氷輪初湧海東方。臣容壽。 影生寒月婆娑外。香覔踈煙窈窕傍。臣𨯶。 靜坐喜看今夜月。閑居樂閱古經箱。睿製。 春容杳杳觀無極。更漏沉沉到未央。臣左輔。 瓊蘂橫斜授簡席。冷香狼藉按琴床。臣容壽。 此花不是凡花品。慇懃移來灞上鄕。臣𨯶。</text>
<title>山樓詠梅會聯句 十五韻排律○入對春坊安光直，金鏴，桂坊徐任輔，金最秀。</title>,<text>相對春山麗日晩。深園客到敞茅亭。睿製。 國香呈艶風前度。仙態探眞月裏停。臣光直。 㝡愛淸陰籠小閤。更憐踈影倒空庭。臣鏴。 迎霜淡蘂寒侵箔。得雨瓊枝綠滿欞。臣左輔。 好是瑤㙜留白雪。誰敎閬苑繞殘星。臣㝡秀。 精神半透輕紗絳。氣味遙含暮峀靑。睿製。 永夜淸光凝四座。三春和氣護深屛。臣光直。 一生高古恒幽處。抵死淸寒也獨醒。臣鏴。 看得嬋娟春已早。坐來芳郁日將冥。臣任輔。 玉人瓊頰窓前笑。騷客蹇驢野外聆。臣㝡秀。 淸切同調隣竹榻。蕭踈作影蔭松扃。睿製。 羞將桃李爲同俗。巧綴氷珠散萬形。臣光直。 高士稱渠爲切友。道人從爾讀丹經。臣鏴。 芳魂幾入詞仙詠。淸操長留萬古馨。臣任輔。 欲識別般奇絶處。燈前月下最娉婷。臣㝡秀。○夢倚樓小軸</text>
<title>齋夜有感聯句 入對春坊李憲兢，金鏴。</title>,<text>隔日三壇享。持齋坐夜牀。睿製。 匪風增睿慕。新雨覺宵凉。臣憲兢。 華夏方披髮。春秋摠括囊。臣鏴。 心香升一瓣。庶幾夢吾皇。睿製。</text>
<title>小酉齋齋居聯句 入對春坊徐憙淳，金蘭淳，李憲瑋，徐左輔，李圭祊，安光直，南履懋，金鏴，宋持養，李景在，桂坊徐任輔，金永翼，李宅鉉，朴宗吉，金大均，朴宗濂，金命喜，鄭善敎，金𨯶，金祖根，金㝡秀，趙鶴年。</title>,<text>圖書仙府靜。齋服喜端明。睿製。 將事虔烝禴。論文會俊英。臣憙淳。 坐來通曉漏。時又感秋聲。臣蘭淳。 惕若秋容肅。脩然夜氣淸。臣憲瑋。 冥鴻寒逾疾。霜菊老還勍。臣左輔。 地近微忱切。恩深喜氣盈。臣圭祊。 見墻存睿慕。盈缶僾深誠。臣光直。 宿戎排輿仗。登歌整瑟笙。臣履懋。 蘋應新采澗。茅又遠從荊。臣鏴。 縟禮夬爲覩。孝心隨處生。臣持養。 綏成全孝思。昵侍倍衷情。臣景在。 曙色爐煙上。祥光仗衛迎。臣任輔。 攝將增怵惕。賡載際升平。臣永翼。 儀肅陪离邸。禮殷儼旅楹。臣宅鉉。 心香知有格。廟德永觀成。臣宗吉。 移蹕璇霄近。諏辰瑞旭晴。臣大均。 聲和諧舜樂。誠積見堯羹。臣宗濂。 寶墨香猶濕。飛樓竦若驚。臣命喜。 宮筵儀濟濟。仙漏響丁丁。臣善敎。 雲際明河在。簾頭絳燭橫。臣𨯶。 一堂攀盛會。前席到深更。臣祖根。 藻思花毫爛。禮容玉珮鳴。臣最秀。 恩波沾已遍。歸院夜寒輕。臣鶴年。</text>
<title>園雪初霽。簾月生輝。小燈閒話。仍成四韻聯句。入對春坊徐左輔，金鏴。</title>,<text>踈箔宜看月。晴欄喜聽琹。睿製。 雅筵思竹裏。寒雪夢山陰。臣左輔。 鸞鶴三淸近。樓㙜五夜深。臣鏴。 小燈人語靜。酒氣惹梅心。睿製。</text>
<title>大酉齋齋居日。與宮僚聯句。入對諸臣朴岐壽，徐憙淳，安光直，李嘉愚，徐左輔，李憲兢，朴容壽，金鏴，金英淳，李景在。</title>,<text>宮苑齋居日。君臣共一堂。睿製。 琴尊踈檻外。圖籍小樓傍。臣岐壽。 試製新春服。澄看半畒塘。臣憙淳。 積陰收北陸。和旭馭東方。臣光直。 大化涵羣動。三陽囿衆芳。臣嘉愚。 爐香添細細。簷磬響硠硠。臣左輔。 花意晴生砌。松陰晩轉牀。臣憲兢。 一間茅屋在。十乘龍旂蒼。臣容壽。 雲日籠珠箔。風煙貯錦囊。臣鏴。 和風簾外轉。晝漏閣前長。臣英淳。 秉魯皇儀在。尊周聖德光。臣景在。 匪風歌未了。中國望西陽。睿製。</text>
<title>山亭月夜。與春坊學士聯句。入對春坊李嘉愚，金鏴。</title>,<text>留客掃陳榻。緣溪轉邵車。睿製。 星河明苑樹。松竹護仙家。臣嘉愚。 簷豁宜看月。山深喜種花。臣鏴。 可憐春已暮。芳草媚年華。睿製。</text>
<title>暮春田舍聯句 入對春坊安光直，朴容壽。</title>,<text>夕陽芳草初過雨。花木參差映水田。睿製。 孰使禁林移入畫。卽看和旭永如年。臣光直。 風縐縠紋塘心轉。霞纈緗簾嶽色連。臣容壽。 麟鳳蒐羅金馬外。鳶魚飛躍石渠邊。睿製。 靈㙜樂意同今古。宣室恩言曠後前。臣光直。 曾氏襟眞鏗瑟席。程翁興在訪花川。臣容壽。 窓欞靜邃籠晴靄。村落嶙峋起夕烟。睿製。 每厭喧蛙皷吹部。㝡宜鳴鶴羽儀天。臣光直。 雲開閬圃移仙仗。波晏昆明繫畫船。臣容壽。 勝界粧成因地利。神功噓茁見天全。睿製。 人皆醉德將何報。物亦沾仁政可憐。臣光直。 是日非爲遊豫度。豳詩要驗逸圖傳。臣容壽。</text>
<title>芙蓉堂小池。泛月聯句。入對春坊安光直，金鏴。</title>,<text>淸風到水面。霽月上東林。睿製。 帆影樓高下。荷香葉淺深。臣光直。 踈星生檻外。華燭映潭心。臣鏴。 松蔭茶甌淨。中宵鶴警音。睿製。</text>
<title>春坊齋居日。與諸臣聯句。入對諸臣朴宗薰，金鏴，徐憙淳，朴晦壽，權敦仁，金炳朝，朴永元，李嘉愚，李魯集，徐左輔，李敏會，朴容壽，李景在，李寅弼，李根友，權溭，成遂默，金鼎集，金炳元，朴齊尙，趙鎭文，洪百淳，金初淳，李俊秀，李祖榮，洪徹榮，任百秀，徐碩轉，洪益謨，金在善，尹興圭，洪鍾浩。</title>,<text>盛服齋明夜。羹墻乃一誠。睿製。 院門移仗近。宮燭照書明。臣宗薰。 瑞雪飄三白。寒鍾報五更。臣鏴。 庭燎星弁會。輦路月華淸。臣憙淳。 魯饎新蠲吉。殷酤載賚成。臣晦壽。 致齋仍講對。敦禮述先情。臣敦仁。 瓊樹凝旗彩。珠欄肅珮聲。臣炳朝。 睿心增對越。斗極倍崢嶸。臣永元。 鑾動林霏捲。班齊曙色生。臣嘉愚。 朝暉淸蹕御。曉漏侍臣賡。臣魯秉。 僾僾心香格。鏘鏘玉珮鳴。臣左輔。 享儀圭鬯祼。歲聿管灰驚。臣敏會。 左掖臨純冕。重檐薦大羹。臣容壽。 縹緗勤講學。芬苾降休禎。臣景在。 旣備胄筵禮。伊誰王室楨。臣寅弼。 羽林燈影轉。宮樹雪花縈。臣根友。 漢邸歌星日。周庭備管笙。臣溭。 大烝體宸孝。三講法天行。臣遂默。 濟濟千官侍。鼕鼕五漏傾。臣鼎集。 梅踈飄瑞霰。磬折趨羣英。臣炳元。 講久爐香篆。齋成燭暈晴。臣齊尙。 畫樓模石閣。菱月憶蓬瀛。臣鎭文。 紅帕珍羞錯。朱衣睿藻擎。臣百淳。 臨齋离陛肅。開卷聖謨宏。臣初淳。 明發心存敬。禮崇德可名。臣俊秀。 星文動閶闔。儀節序葱珩。臣祖榮。 肅穆瞻周冕。焄蒿怳嚳韺。臣徹榮。 馨香昭至治。膏燭囿昇平。臣百秀。 贊襄宜無已。重光幸適丁。臣碩輔。 𢬵書追聖繼。習玉問朝盈。臣益謨。 開筵日影轉。排仗晨光晶。臣在善。 登筵承謦咳。懷核荷恩榮。臣興圭。 陪從櫜鞬末。蕪辭盥手呈。臣鍾浩。</text>
<title>景祐宮夏享齋宿日聯句 入對諸臣趙鍾永，洪起燮，金蘭淳，金鏴，安光直，李嘉愚，徐憙淳，金炳朝，林翰鎭，李圭祊，李景在，徐英淳，趙秉鉉，徐左輔，徐有贊，趙斗淳，洪在喆。</title>,<text>靜坐心誠潔。齊明盛服端。睿製。 諏時承挈令。傳祝跪香官。臣鍾永。 荷寵陪筵席。習容隨冕冠。臣起燮。 麥秋新雨宿。榴夏瑞暉闌。臣蘭淳。 鬯乃主乎震。盥將顒若觀。臣鏴。 報隆宜禮縟。躳攝與情安。臣光直。 綠樾凝仙仗。朱櫻擎內盤。臣嘉愚。 吉蠲祈萬壽。䟽越想三嘆。臣憙淳。 夐念存齋素。羣起見炳丹。臣炳朝。 鑪烟携細細。苑露浥團團。臣翰鎭。 皮弁儀容肅。松楹制度寬。臣圭祊。 令辰欽奉饎。長晝軫傳餐。臣景在。 燭引金階靚。氷輸玉井寒。臣英淳。 臚傳肅奔駿。膋薦戒鳴鸞。臣秉鉉。 人仰靈庥洽。地連淑氣蟠。臣左輔。 明禋今幸覩。賡載古猶難。臣有贊。 周祀由原本。僖宮頌固完。臣斗淳。 寶翰深寓慕。許與近臣看。臣在喆。</text>
<title>內閣齋夜聯句。入對諸臣朴宗薰，金鏴，徐憙淳，李紀淵，徐耕輔，李嘉愚，李若愚，金正喜，金元根，李趾秀，洪永觀，李鼎在，李景在，李根友，金敎根，金大根，洪在喆，李殷相，金炳元，朴齊尙，趙鎭文，李俊秀，李祖榮，徐箕淳，任百秀，金祖根，洪益謨，洪鍾浩。</title>,<text>宮林齋夜靜。畫燭錦堂紅。睿製。 稀漏如心㓗。懸鍾見禮崇。臣宗薰。 仙班隨苑鶴。宸枕警秋鴻。臣鏴。 睿慕堯墻見。明禋漢寢同。臣憙淳。 記曾陪盛禮。重覩幸微躬。臣紀淵。 肅穆天香座。輕盈蹕路風。臣耕輔。 焄蒿如在上。誠敬摠由中。臣嘉愚。 喜共恩波沐。恭陪御氣通。臣若愚。 离符凝祉籙。宸鬯合昭融。臣正喜。 端服齋三夕。星冠整百工。臣元根。 漢儀禮宣室。周孝惠宗公。臣趾秀。 天地交爲泰。君臣樂此豊。臣永觀。 賡章慚語拙。昵侍感恩隆。臣鼎在。 精祼宜佳節。綏成仰睿衷。臣景在。 朱絃愀復見。玉瓚祿無竆。臣根友。 昭禮齋丹闕。誠心藹碧空。臣敎根。 天晴明冕服。夜煖仰帲幪。臣大根。 灝氣凝鸞珮。芸烟爇獸銅。臣在喆。 星河通曉淡。庭燎入雲烘。臣殷相。 職忝陪從列。渥隆化育功。臣炳元。 三宵誠禮盡。五夜詠歌終。臣齊尙。 習玉臨齋殿。篆香繞法宮。臣鎭文。 曉星仰辰北。夜漏聽丁東。臣俊秀。 簪笏趍齋敬。醴牲具㓗充。臣祖榮。 星光雙闕徹。雲彩九霄籠。臣箕淳。 夜閣明星皎。天門瑞靄霳。臣百秀。 盛儀班整肅。晴色曙玲瓏。臣祖根。 雅樂登淸廟。明誠格上穹。臣益謨。 微臣慚解撰。只祝萬年嵩。臣鍾浩。</text>
<title>慶宴嘉會之日。與進饌所堂郞，厨院梨園提擧聯句。入對諸臣趙萬永，朴宗薰，金敎根，金鏴，徐俊輔，徐憙淳，朴岐壽，李謙秀，鄭性愚，趙濟晩，洪羲錫，李奎憲，洪耆周。</title>,<text>海東初有慶。嘉會屬昇平。睿製。 歡祝騰區宇。歌謠仰聖明。臣萬永。 銅闈凝瑞旭。金殿敞華觥。臣宗薰。 睿孝趍萊服。文孫儼芾珩。臣敎根。 慶年仍吉日。天意叶人情。臣鏴。 甁萼先春色。嵩呼雜管聲。臣俊輔。 近臣瞻有喜。此任與爲榮。臣憙淳。 珍錯傾山海。仙漿釀玉瓊。臣岐壽。 幸叨郞署任。躳覩禮儀成。臣謙秀。 花揷陪三宴。酒行拜五星。臣性愚。 豳觴稱萬壽。箕福敷羣氓。臣濟晩。 盛讌惟常典。微臣亦寸誠。臣羲錫。 寶籌添日永。佳氣屬天淸。臣奎憲。 漢室光輪頌。虞廷喜起賡。臣耆周。 與民同樂事。此酒霑羣生。睿製。</text>
<title>賞花太液池。與賓僚拈韻聯句。入對諸臣朴宗薰，趙萬永，金敎根，金鏴，徐俊輔，徐憙淳，朴岐壽，鄭知容，徐英淳，金鼎集，洪鍾應，金炳韶，趙秉憲，徐戴淳，李謙秀，鄭性愚，趙濟晩，洪羲錫，李奎憲，洪耆周。</title>,<text>上林瑞旭漾輕霞。邀我賓僚共賞花。睿製。 地近圖書存爾雅。亭仍水澤見亨嘉。臣宗薰。 鸞翔簫皷朱欄外。鷁泛煙嵐碧沼涯。臣萬永。 淡靄晴煙舒化日。高梧脩竹護仙家。臣敎根。 芳堤日暖馴麋鹿。垂柳風微繫駿騢。臣鏴。 樓帶衆芳臨水敞。林開一逕繞谿賖。臣俊輔。 需雲前席宣珍卓。麗日中流汎畫笳。臣憙淳。 樓閣籠煙皴霧縠。池塘茸草碾珠沙。臣岐壽。 細斟香醞薰瀛橘。遙汲新泉試建茶。臣知容。 御氣長留葱鬱處。春心不寂等閒楂。臣英淳。 月當繡箔高於舫。風擺銀塘轉似車。臣鼎集。 恩溢金盃春澹蕩。歌登玉燭夜繁華。臣鍾應。 彩亭晝永銷香鴨。畫壁雲高弄墨鴉。臣炳韶。 小溆風恬金纜結。深園花纈繡屛遮。臣秉憲。 蘭㙜染翰恩先渥。蓉閣賡詩寵更誇。臣戴淳。 鶯囀好音歌喉滑。鶴參和氣舞容奢。臣謙秀。 花疑鋪錦環爲市。水接流觴曲似巴。臣性愚。 時屬鶯花隨鳳管。樂同魚藻簇烏紗。臣濟晩。 牙檣初擧波紋動。錦蘂催開畫皷撾。臣羲錫。 酒發黃封初灧灧。花蒸紅雨正斜斜。臣奎憲。 岡陵三祝歌申嘏。魚水一堂趁午衙。臣耆周。 蘇小慢歌傳舊譜。竹枝聲歇奏琵琶。睿製。</text>
<title>淸風閣聯句 入對諸臣金鏴，徐俊輔，徐憙淳，鄭知容，徐英淳，金鼎集，韓宓履，金炳韶，趙秉憲。</title>,<text>小閣臨花磵。年年勝會成。睿製。 雲山簾外見。仙仗畫中行。臣鏴。 雨潤知天意。時和叶睿情。臣俊輔。 祥煙涵草色。淸蹕引溪聲。臣憙淳。 陪扈沾恩渥。歌謠餙太平。臣知容。 君臣喜同席。士女匝如城。臣英淳。 古檜當簷碧。朱欄入水明。臣鼎集。 三春敷晠化。八域樂羣生。臣宓履。 嶽老千尋屹。㙜高百世淸。臣炳韶。 冠童瞻羽美。簪珮與詩賡。臣秉憲。</text>
<title>夢踏亭聯句 入對諸臣徐俊輔，金鏴，徐憙淳。</title>,<text>凍山懸瀑咽無聲。雪裏人行不夜城。臣俊輔。 畫閣寒燈留話客。氷橋殘月步詩兵。睿製。 風爐煑酒衣生暖。石逕看梅境轉淸。臣鏴。 苑樹黃昏歸路晩。壯猷門外報三更。臣憙淳。</text>
<title>光明殿聯句 入對諸臣徐俊輔，金鏴，金鼎集。</title>,<text>霽餘霜氣動林梢。酒煗宮樽供野肴。臣俊輔。 樓面秋風如舊友。簾間曉月可新交。睿製。 紫衣團飯時馴鶴。素女停針夜夢鮫。臣鏴。 燭華熹微深似海。光明殿畔翫詩鈔。臣鼎集。</text>
<title>一琴軒夜會聯句 入對諸臣徐俊輔，金鏴，金鼎集。</title>,<text>月沈星渡水銀泓。野菊霜心一寸萌。臣俊輔。 秋夢海山僧是友。半生詩畫我爲兄。睿製。 鶴非知禮脛猶跪。驢輒驚人眼欲瞠。臣鏴。 簾外隴禽如解語。茶烟初歇釀紅粇。臣鼎集。</text>
<title>一琴軒夜會聯句 入對諸臣徐俊輔，金鏴，徐憙淳，金鼎集。</title>,<text>劚岸成新築。樂玆泉味甘。臣俊輔。 梨雲籠水竹。茶雨洗山柑。睿製。 遠犬聞如虎。嬌鶯馴似鵪。臣鏴。 溪心生小月。石面翳晴嵐。臣憙淳。 壇鶴驚秋夢。盆魚聽夜談。臣鼎集。 無塵卽凈界。不必借伽藍。臣俊輔。</text>
<title>月夜聯句 入對諸臣徐俊輔，金鏴，徐憙淳。</title>,<text>傍岸扶疎樹。蒼凉有小樓。臣俊輔。 松針珠露滴。簾角桂華流。睿製。 人語方淸夜。虫音已半秋。臣鏴。 金塘添曉雨。山影碧於油。臣憙淳。</text>
<title>題缺聯句 入對諸臣徐俊輔，金鼎集，金炳韶。</title>,<text>山堂留客醉。露凈曉燈闌。睿製。 幽瀑通花磵。暖雲度翠巒。臣俊輔。 當窓林杏隱。滿院竹香殘。臣鼎集。 訪古吟詩久。星輝簾外看。臣炳韶。</text>
<title>尙書畢講後。暎花堂入對聯句。入對諸臣李羲甲，趙鐘永，洪奭周，安光直，金正喜，兪章煥，金周默，尹致秀，黃浩民，金東健，李寅弼，尹興圭，徐念淳，成道默，金永孚，洪耆周，李憲猷，鄭世翼，徐京輔，金弘根，李綱在，徐碩輔，申慤，金在善，吳致翼，李敏行。</title>,<text>問寢乘餘暇。銅樓喜硏經。睿製。 周文世子日。虞舜重華齡。臣羲甲。 睿學欣躬覩。溫音忭耳聆。臣鐘永。 鉤深披宿霧。會極拱羣星。臣奭周。 懋德天爲大。推工士以寧。臣光直。 重輝星效瑞。祥霱嶽呈靈。臣正喜。 玉燭勤黃卷。朝暉耀彩欞。臣章煥。 講筵三晝永。宮樹四時靑。臣周默。 舊學方將就。新工又警醒。臣致秀。 新謠騰漢邸。勤業頌殷銘。臣浩民。 盛事超千古。歡聲溢四溟。臣東健。 眞工純不已。至德盛難形。臣寅弼。 芸帙留餘馥。花階動晩馨。臣興圭。 重离瞻耀極。十漸仰書屛。臣念淳。 禁苑蹌蹌步。靈㙜翯翯翎。臣道默。 稻香浮畫榭。荷葉擎朱舲。臣永孚。 楓砌霜如繡。芰塘露欲鈴。臣耆周。 閱籤仙墨染。繙帙瑞香零。臣憲猷。 玉漏欣猶永。瓊林惜漸冥。臣世翼。 耿光瞻火藻。嘉頌和山苓。臣京輔。 三忝桂坊職。初陪上苑亭。臣弘根。 準繩傳禹道。髦俊降周廷。臣綱在。 飽德香携袖。忘歸月滿庭。臣碩輔。 睿工新日月。瑞氣溢軒廳。臣慤。 至化方亭午。微臣喜適丁。臣在善。 堂高天近陛。筵敞日臨扃。臣致翼。 卽事思吁咈。賡歌有典型。臣敏行。 盛筵如可再。把月羽車停。睿製。</text>
<title>皇壇大享齋宿日。同陪從諸臣聯句。入對諸臣金鏴，徐俊輔，朴晦壽，金蘭淳，鄭知容，徐英淳，徐萬淳，金正喜，金興根，金敎喜，安光直，金鼎集，金洛龍，趙基謙，李正耆，金弘根，成遂默，李穆淵，李肯愚，金大根，李福信，徐念淳。</title>,<text>玉壇花木寄王春。苑裏禽聲叫美人。睿製。 左海千年長奉苾。中原何處去朝眞。臣鏴。 雅音能夏登簫管。秩禮從周薦藻蘋。臣俊輔。 詩和冽泉方寓感。香升寶篆肅精禋。臣晦壽。 麟經一部今無續。牲幣三壇永有伸。臣蘭淳。 侯度以時瞻北苑。皇靈如水降東濱。臣知容。 歌成江漢傳遺譜。思入榛苓泣舊民。臣英淳。 忍讀崇禎十年曆。空傳錫號幾行綸。臣萬淳。 漢儀復覩偏邦在。商祀猶存大統遵。臣正喜。 百世奉珪如一日。每年將祼屬嘉辰。臣興根。 松杉肅穆齋宵靜。星月昭森睿慕新。臣敎喜。 幸有壇壝天北近。常如輿衛海東廵。臣光直。 齋庭露凈簪紳肅。法幄雲凝簠簋陳。臣鼎集。 再造皇恩於不忘。列朝祀禮永相因。臣洛龍。 永惟隆眷量河海。敢道菲誠報刹塵。臣基謙。 內苑深嚴開帝座。寰區洋溢頌皇仁。臣正耆。 儀文起義長承糦。志事無忘在卧薪。臣弘根。 冠珮趍庭遺裔在。圖書尊閣內藏珍。臣遂默。 地無內外誠何間。世有忠良德必鄰。臣穆淵。 肅肅周廬齊拱護。蹌蹌漢旅共來臻。臣肯愚。 誠忠外服恭將事。文物西方怳若親。臣大根。 星列朱干仙樂沸。風披黃幄瑞雲皴。臣福信。 吾東百代風泉慟。萬事何年不甲申。臣念淳。</text>
<title>進爵先唱樂章 戊子二月十二日</title>,<text>珠旒面南羣仙拜。金殿曉開蓬萊雲。孔雀扇低璇風轉。王母屛深花日薰。瑞靄籠錦筵。蟠桃暎玉樽。淸歌緩。彩袖翻。冠佩簇立呼千歲。樓㙜百尺香烟昏。蓬萊雲五章。章二句。</text>
<title>進爵後唱樂章</title>,<text>萬歲萬歲歌萬歲。歲歲長春萬歲歡。金盤暎瑤桃。仙厨進玉餐。春不老。樂未央。八域方同慶。百祿喜無疆。法樽新釀太和酒。南極星光來泛觴。萬歲歡五章。章二句。</text>
<title>翌日會酌時樂章</title>,<text>戚戚兄弟。莫遠具爾。肆筵設席。或授之几。籩豆有楚。威儀抑抑。序賓以賢。其湛曰樂。飮酒孔嘉。並受其福。其湛曰樂五章。章二句。</text>
<title>內進饌先唱樂章 己丑二月</title>,<text>嘉會艶陽天。錦繡開筵。碧桃紅頰一千年。上壽年年花復實。瑞蒂鉤連。天眷聖朝徧。萬事圓全。寶籌添海祿如川。八域桑麻。人共樂化日祥煙。嘉會一章。章二句。</text>
<title>內進饌後唱樂章</title>,<text>麗日舒長眞化國。綵仗翻風。陣陣爐香馥。御座中天喧法曲。羣龍拜舞齊鳴玉。瑞靄葱籠趍彩服。花覆金樽。艶溢流霞酌。一㨾甘心千萬祝。六宮下曁蒼生屋。麗日一章。章二句。</text>
<title>夜進饌先唱樂章</title>,<text>欝欝佳氣繞丹闕。金殿瑞日曜。繡扇初開明寶座。香煙衮龍浮。匀天樂奏九成。廻波舞六幺。聖壽無疆樂此樂。千年萬歲長若斯。千年萬歲長若斯。千年萬歲一疊</text>
<title>夜進饌後唱樂章</title>,<text>小臣奉盃南山壽。千秋萬年永無疆。朱絃玉管法曲獻。仙音承天奏聖人。千重繡香百隊綺羅。歌檀舞袖競紛華。寶殿深。彤墀高。神京瑤㙜一般。神京瑤㙜一般。神京瑤㙜一疊</text>
<title>翌日會酌。先唱樂章。</title>,<text>重明麗天。萬象昭融。昭融如何。慶雲和風。重明一章</text>
<title>翌日會酌。後唱樂章。</title>,<text>堯文舜華。丕開昇平。昇平如何。韶頀咸莖。堯文一章</text>
<title>上壽稱觴。翌日會酌。慶日嘉讌。千載一至之盛事。乃作歌頌之。</title>,<text>今日今日。千秋長若斯。未央宮上。壽宴慈慶殿。奉歡魚且樂。昇平聖世今復覩。今日樂一章</text>
