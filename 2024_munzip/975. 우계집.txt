<title>爲屋</title>,<text>爲屋不加茅。雨暘俱可畏。今朝覆其半。天日有顯晦。</text>
<title>夜入陶淵口占</title>,<text>天借松間月。人居江上亭。山靈如有待。爲我露眞形。</text>
<title>田家</title>,<text>綠樹凉風起。田家時雨過。農人荷鍤歸。新月欲西墮。</text>
<title>松石。次從弟敬伯 聖欽 韻三絶。</title>,<text>石斷長川掛。松深片月開。淸風吹不絶。仙鶴幾時回。對壁心愈靜。看雲興更幽。相看不相厭。惟有一沙鷗。雲裏來淸磬。林端起夕煙。漁翁謀夜獵。持罩下沙邊。</text>
<title>陶淵。贈別諸友。</title>,<text>一會情無極。奇遊可再爲。周王留宿債。會待鶴歸時。</text>
<title>追遊白雲亭</title>,<text>五日江山會。浮生足解憂。還嫌情未極。更上白雲樓。</text>
<title>次王荊公韻寫懷</title>,<text>莫說升沈世事。三杯春酒方酣。草沒錦陽舊宅。山圍古驛村南。惆悵舊遊殆盡。徘徊殘日欲西。莫道山蹊已黑。武陵未必終迷。</text>
<title>次再從弟行彥 道欽 韻</title>,<text>僧定夜闌坐榻。客閒日久忘家。雨宿澗流不歇。境深雲樹從遮。</text>
<title>仙遊亭。夜吟。</title>,<text>淸宵獨立對前川。風送高梧月滿天。爲問蓬萊何處在。世間無欲是眞仙。</text>
<title>夜坐有感</title>,<text>孤村雨氣近黃昏。溫凊無由問九原。昨夜西風霜露降。滿庭黃葉獨消魂。</text>
<title>贈安國華 命夏</title>,<text>江潭芳草綠萋萋。匹馬明朝渡錦溪。春到驛梅書不到。客窻何處聽鶯啼。</text>
<title>過龜潭。憶愚潭丁先生。</title>,<text>白石蒼苔鏁寂寥。江流百尺去滔滔。浮空翠壁何時折。長使人人仰止高。</text>
<title>慶山旅館。夜坐口占。時以權孝祥病。與權一甫諸人。同留。</title>,<text>二月江南天雨濕。郡城孤館閉深深。誰知不寐懸燈處。眽眽相看此夜心。</text>
<title>靑巖亭。感舊。</title>,<text>庭院陰陰近夕暉。客心何事轉依依。一行疎柳靑山裏。秋到庭中人不歸。</text>
<title>訪崔守愚故宅</title>,<text>憶昔守愚崔處士。身將一鶴卧深林。今日淸風未頓絶。滿庭明月竹森森。</text>
<title>晉陽旅館。曉起思家二絶。</title>,<text>空階霜葉亂如花。歸夢迢迢不到家。終夜自吟還自怪。爲誰奔走落天涯。霏霏秋雨打黃花。孤興無心問酒家。寒早北堂消息遠。西風吹夢到天涯。</text>
<title>苦吟 時留京</title>,<text>簷雨支離夜不晨。古龕殘燭對愁人。歸鴻不報南來札。虛送天涯一半春。</text>
<title>次石臯八詠</title>,<text>山光雲影一幷奇。雲似靑山山似眉。欲識神工粧點妙。請君看取半開時。右晴峯宿雲晨興紫旭漲西厓。垂柳門前鳥語喈。味得古人觀物興。一般心趣此時佳。右新厓曉旭人去亭空月自歸。碧天如海鏡光飛。停杯欲問當時事。淸影紛紛散入扉。右壺亭秋月江花春日照江樓。添得山家興味幽。解記昔時遊賞處。獨留文藻繪風流。右白雲春花草鋪平野雨濛濛。牛背兒童春色中。兩岸晴沙松樹裏。何人能畫篴邊風。右長臯牧篴滄浪之水白淸淸。一曲漁歌穿柳城。浮世卽今多混濁。且須從汝濯塵纓。右石灘漁歌大地蒼雲鬱不開。平看十里海濤回。主人自愛凌霜節。日向江邊數往來。右開湖晩翠樹色蒼蒼煙氣籠。溪村一帶杳茫中。詩人莫謾耽佳景。郤恐浮光翳太空。右溪村暮煙</text>
<title>臨河山水十五絶</title>,<text>我家山水發源深。重掩千厓又百潯。豈是上流無勝處。世人惟自不窮尋。右摠論山出磯頭隔路塵。萬松林外水粼粼。一簑煙雨孤舟裏。千古何人識季眞。右鏡浦臺寒亭松樹已無陰。壞埒崚嶒草自深。惟有勝觀天不改。滿山煙雨獨悲吟。右寒松亭孤臺百尺瞰郊原。桑梓春深雨露痕。檻外白雲猶北去。看來時復獨消魂。右白雲亭書社遺墟記小樓。眼中陳跡水空流。靑山不與絃歌盡。猶帶東南點點愁。右峩洋樓忘川水石玉嵯峨。獨上遺亭感慨多。當日碧山棲隱志。女娘猶唱夢仙歌。右夢仙閣臨江松樹碧森森。石上遺墟半面陰。白鳥不言前日事。靑山實係後人心。右松石草堂玉溆銀臺水亂鳴。沙村落照半邊明。江中石臼無年月。留與山翁寄遠情。右仙倉剗郤靑山掛玉龍。半天䨓雨自相從。奇巖不避懷襄勢。一任洪濤盡日舂。右落淵仙亭雲樹碧連空。束聳奇峯落鏡中。百世通泉人不到。等閒天地幾秋風。右仙遊亭松下遺墟十分淸。行人拭淚拜崇禎。苦心惟有山名在。猶記當年捧日誠。右卧龍庵孤臺高絶帶平川。靑鶴迢迢水自連。唱斷紫芝人不見。渡頭猶繫夕陽船。右超塵臺茅老村邊是玉潭。浦雲山樹碧𣰦𣯶。近聞諸弟攜家去。分我何時著小庵。右茅老浦雙鏡臺前雙鏡迴。靑山無數兩邊開。百年餘興無花柳。松柏蒼蒼夕吐哀。右雙鏡臺里有無懷名已好。居民風俗亦淳厖。野人得酒尋佳境。郤似陶翁卧北窻。右無懷里</text>
<title>廬江泛月</title>,<text>平湖解纜下中流。雨歇靑山樹影稠。明月一聲長篴晩。滿天風露更登樓。</text>
<title>送金天美 汝錂 奉疏入京</title>,<text>淫雨連朝嶺路艱。問君何日到秦關。男兒一出非閒事。不格君心正不還。</text>
<title>白雲亭。送金德三 尙鼎。</title>,<text>別意閒愁共未眠。遺經點撿轉依然。分明二十年前事。話到江樓月半天。</text>
<title>次權潤哉 德秀 喧字韻</title>,<text>花鳥多情不厭喧。春光浩蕩滿郊原。始知童冠歸來興。不獨曾狂在聖門。</text>
<title>爲兒病夜坐煎藥。病兒憫之。詩以示之。</title>,<text>百藥無如一念平。心官要使澹虛明。願從涵養加工力。勿負而翁此夜情。</text>
<title>從弟望之 南重 山庄。次喜雨韻七絶。</title>,<text>朝乘溽暑到山亭。爲愛微凉卧北欞。忽見西風吹雨過。野光山色一時靑。面面靑山擁小亭。詩情酒興在風欞。邇來別意知多少。雙鬢皤然兩眼靑。爽氣朝來忽滿亭。輕雲薄雨晩侵欞。牆頭小酌誰相送。瓮裏新醅竹葉靑。羡爾得閒爲此亭。一生無事卧前欞。門前種得先生柳。半掩郊南十里靑。因石爲臺樹作亭。登臨不必要窻欞。朝來盡納東南勝。重掩諸山各送靑。午醉連宵共一亭。淸晨起坐獨憑欞。要看宿霧千峯裏。一半霏微一半靑。食君村酒卧君亭。風送微凉月入欞。主人莫謾愁無饌。夜雨山園薤已靑。</text>
<title>聞繅車聲戲題</title>,<text>如雲如雪白盈筐。抽線纖纖共意長。昨夜西風霜露重。爲君明日織成章。</text>
<title>讀楚漢史</title>,<text>誰道斯人計策奇。風雲誤與項兒期。可憐白首彭城路。天下存亡晩始知。范增取義捐生判重輕。眞龍風雨夜跳城。後人莫道無㫌美。靑史千秋有大名。紀信</text>
<title>次申國叟 命耉 三藏寺立春韻</title>,<text>和風麗旭摠怡神。勝地佳山亦可人。自此窮陰應日退。乾坤已得一番春。</text>
<title>泛舟五老峯下。次再從弟振伯韻三絶。</title>,<text>石坐黃昏候月來。雲中人語隔江臺。船頭亂酌元無主。且可從心各喚杯。輕雲薄霧暗相欺。今日仙遊月不知。舟下廣灘呼素女。及時淸影散江湄。尋眞一路引花宮。燈影參差亂樹中。且待明朝竆絶頂。開襟萬里御長風。</text>
<title>過錦溪草堂</title>,<text>衰桃䕺竹已無顔。一架孤亭負碧山。羸馬不知人事變。誤尋前路入松間。</text>
<title>訪丹溪老人</title>,<text>春水滿塘煙柳垂。遠林紅日影參差。主人興味陶潛似。春到山園醉不知。</text>
<title>虎溪洞主柳山陰 聖和。邀李顧齋  及余與振伯同會。臨歸攜酒。強挽船遊。口占。</title>,<text>笑別廬山下晩洲。淸和佳節泛仙舟。三杯濁酒多情味。欲發重成半日遊。</text>
<title>悼從弟德甫 舜錫</title>,<text>柳君知汝古心長。盆竹來時伴菊黃。此日籬邊惟見菊。可憐人與竹偕亡。柳君七。贈君以花竹盆。君愛甚。爲築石以護之。居無何。竹自死。未數月君又亡。今其枯根病葉。對君之几席。悲夫。</text>
<title>石泉亭。次李天祥 光庭 韻。</title>,<text>平生夢想此溪隈。今日亭中一笑開。衰暮別離眞可惜。壺傾酒盡不須迴。</text>
<title>到陶淵。百花已盡。獨紅桃滿開。</title>,<text>花事悤悤不待人。綠陰鋪地草如茵。可憐牆角紅桃樹。別作山家第二春。</text>
<title>振伯草堂。詠晩梅。</title>,<text>開幷桃花未覺嫌。澹然相對月明簷。看渠亦一春風樹。淸豔疎香自不凡。</text>
<title>與權一甫 萬。向陶淵江上。卽事。</title>,<text>江浦歸雲點綴陰。隔江遙望一堂深。村翁指我尋仙路。纔度重岡又碧潯。</text>
<title>撤寓歸家。見梅花始開。</title>,<text>草屋依山晝不開。春風花著小庭梅。巡簷不語傷懷抱。惟見兒娘喜我來。</text>
<title>戊午春。寓泗上。有懷瀛州遷客。吟成一聯。暮年滄海別。春日遠江心。忽覺心思不樂。篇未圓而止。今年春。又在泗上。海囚移配于晞陽之蟾江。罪網稍寬。離思漸劇。遂以前得一聯。分韻叙懷。</title>,<text>去年送汝滄海渡。今年訪汝蟾江路。江深海闊俱茫茫。待汝不來春已暮。近聞臺章於汝偏。赦書終不到竆邊。他時縱有承恩日。柰我今非盛壯年。披肝無路訴蒼蒼。袖手終南意不揚。羡彼江頭一片石。頑然獨立閱桑滄。翡翠深居藏美彩。幽蘭在谷不求採。早知名譽終爲烖。恨不深山與碧海。老夫閉門坐終日。愁來掩面淚成血。同居同老有幾人。半是生離半死別。高堂八十二年親。日望兒歸暗傷神。怨懊何曾萌一分。只言看又過今春。慈顔慼慼帶愁疾。諸子寬心云卜吉。心焉將信亦將疑。惟自齎魚待歸日。蟾湖近接瀟湘坂。斑竹崇蘭滋九畹。臨江採採欲贈誰。美人迢迢川路遠。我今移屋避喧哤。卜近松楸白石矼。若使君歸尋舊計。不妨談笑對淸江。詩成每欲對君吟。酒進何曾獨自斟。自從君爲遷播客。吟詩進酒兩無心。</text>
<title>陶淵十絶</title>,<text>山到亭前忽斷橫。巨川飛出作䨓聲。百年天鼓終無驗。家祭何時告太平。先集中。有天鼓鳴西北。皇家業倘隆之句。○右斷山懸瀑。十畝重淵丈許深。小山前後石爲潯。淸霜夜洗靑銅出。想得先人未發心。右重淵止水。玄冬大雪壓羣巒。一夜溪山忽改觀。獨有千章庭樹色。凜然相對不知寒。右長松霽雪。絶壁撐天出萬尋。孤雲一片掛空林。看渠自是山中物。肯爲商家去作霖。右絶壁孤雲。西庵老釋禮金仙。淸磬隨雲落枕邊。昏夢似回塵慮散。喚惺消息此時傳。右西庵晨磬。漁父江邊宿不歸。沙頭燃竹待晨暉。灘魚欲下時猶早。山影蒼蒼上釣磯。右北渚夜燈。淸宵月出照金沙。束立千峯漏影斜。萬丈虹霓銀海界。怳疑身到玉皇家。右金沙夜月。南屛十里盛繁華。錦樹楓林勝百花。一陣明霞千步帳。紅光倒射羽人家。右錦繡秋光。巖頂高高鷺夢危。月明淸影落漣漪。人驚不去誰相待。正値騷仙覓句時。右巖巓宿鳥。巖逕岧嶤掛翠微。下方禪子上方歸。行行界破靑山色。木末分明見白衣。右木末歸僧。</text>
<title>挹淸樓八景</title>,<text>夜寂山空洲渚遙。平江月出綠煙消。晩來風起微瀾發。金柱銀輪影動搖。壺潭霽月白玉爲屛雪作臺。飛流百尺隱輕䨓。依然坐我廬山裏。領得靑蓮餘興來。盆巖淸瀑曙色微分萬國東。金鷄啼罷日輪紅。無端一唱榛苓句。望美誠心向此中。鷄岑曉日黃鶴岧嶤縹緲間。浮光遠翠鬱斑斑。天工却有丹靑手。畫出東南點點山。鶴峀暮雲怒浪驚濤走不休。潮聲十里動高丘。兒童錯認千峯雨。起看前江月正浮。萬壑松濤四月南郊麥已秋。長風吹送浪花浮。漁人莫謾求魚去。早晩芳醪上玉舟。長郊麥浪田舍今年驗歲豐。炊煙朝暮起西東。太平無象還成象。輸入騷人點染中。遠村炊煙淸夜沈沈露氣微。野天如海月無輝。疎燈一點西巖下。何處漁翁猶未歸。晩渚漁燈</text>
<title>次贈柳俊三 宅鉉 春字韻</title>,<text>壺中日月屬王春。却恨春非去歲春。獨立世間無與晤。不知誰與樂餘春。</text>
<title>泗濱流頭會。憶南州遷客三絶。</title>,<text>攜壺吹篴俯長流。仙侶相邀月下遊。霽色滿樓沙似雪。怳疑身上剡溪舟。聞君遷謫近頭流。天爲賢豪許遠遊。莫恨情親千里隔。秋來我欲理行舟。心存舍達是賢流。葛隱村邊憶舊遊。當日樵翁今在否。試從涪上更登舟。</text>
<title>問竹商 國俗喜煙茶。用竹通煙。竹商染素爲斑。倍價求售。</title>,<text>堯女啼痕染素筠。當時已恨失其眞。如何更把丹靑手。戕賊琅玕百箇身。</text>
<title>竹商答</title>,<text>爲質爲文本一筠。染成何必損天眞。渠心自有凌霜節。肯把人功作後身。</text>
<title>到宗家。歎階上梅花已衰。</title>,<text>晩過西園爲問梅。堂邊殘雪委蒼苔。留連不去緣何事。秖恐明朝盡落來。</text>
<title>贈花原君 權喜學 病席</title>,<text>盡瘁誠心死不渝。斯言堪喜亦堪吁。功名富貴渾閒事。忠義俱全是丈夫。公病中。有入侍英花堂語。故以喜吁及之。</text>
<title>鷰子</title>,<text>語愛多情性愛柔。任渠來往綠簾收。林間百鳥休相妒。海上歸期趁早秋。</text>
<title>喜雨</title>,<text>旱天甘雨注如膏。四野枯苗氣欲蘇。牛背一聲何處篴。夕陽佳色滿平蕪。</text>
<title>舟發蟾湖。次李太白韻。</title>,<text>瀟湘遙望白雲間。十里平沙醉裏還。帆急風高江海闊。扁舟一瞥到君山。</text>
<title>過岳陽</title>,<text>吹篴臺前初繫舟。岳陽原上更登樓。湘君哀怨無人弔。斑竹臨江自帶愁。</text>
<title>舟中望見騎驢客</title>,<text>雲水蒼茫日欲朝。風帆浪楫晩乘潮。一鞭何處騎驢客。疑是尋梅到灞橋。</text>
<title>上君山</title>,<text>一抹斜陽山似嚬。洞庭空闊水粼粼。淸歌妙舞能留客。誰信人間有洞賓。時客有歌舞者</text>
<title>上元日。與月會堂主人柳台彥 元鉉。次鏡城倅兄弟巖韻二絶。</title>,<text>行到君家脩竹傍。淸陰散地月如霜。孤輪一片同千里。此夜離情兩地望。右憶鏡城倅弟在兄邊兄在傍。弟兄相對閱風霜。猶勝怨婦山頭化。虛待歸人獨遠望。右兄弟巖</text>
<title>立春日。上枕澗亭。</title>,<text>晨輝初發已殘星。嗟耋流光夢裏經。感激眼前多少事。春風獨上枕澗亭。</text>
<title>次贈柳升卿 晉鉉</title>,<text>諸君詩律似陰何。篋裏璣珠得最多。物色雕鎪今已盡。老夫何必苦吟哦。</text>
<title>詠梅</title>,<text>自愛簷梅起一巡。老枝衰豔不勝春。花前一曲無誰和。三嗅餘香憶遠人。</text>
<title>伏次雲川先祖白雲亭八景韻</title>,<text>如煙如霧忽彌空。雲錦連延遠樹中。坐對軒窻看不足。琅然蘋末起微風。右長林微雨雨過煙消江水寒。淸霜洗出玉團團。成三意味知多少。千古心期想一般。右平沙霽月田家無事屬昇平。春及深憂只在耕。會待秋成公稅畢。招鄰飮社樂生生。右東郊稼穡緣山遷路若梯空。不戒冰霜不戒風。世人險巇君莫笑。看來俱是畏途中。右北遷行旅野色山容十里蒼。遙看一炷點輝芒。時平戎事供詩料。流到亭中作夜光。右藥山烽火峯頭曉色破金鉦。一洗昏衢萬國明。卧穩老夫慵不起。任他山鳥百般鳴。右岐峯曉日天外殘紅斜映輝。四郊人散役車歸。村深樹隱炊煙暮。一陣沙鷗帶影飛。右遙岑返照洋洋成隊戲淸淪。弄影磨腮出渚頻。自是江湖忘呴沫。肯移濠樂上要津。右別浦游魚</text>
<title>伊湖草堂感舊</title>,<text>不見伊湖過十霜。來尋無語坐空堂。昔時村落皆蕭瑟。惟有靑山帶夕陽。</text>
<title>用前韻。贈童子曾元。龍運幼名</title>,<text>蘭畦無柰閱秋霜。尙看孫枝護舊堂。自是汝家茶飯在。莫敎詩禮負靑陽。</text>
<title>丁丑上元日。次高達夫韻。</title>,<text>無朋無酒只甘眠。不覺東窻已曒然。歲歲送竆竆不去。不如延座樂餘年。</text>
<title>新歲</title>,<text>歲去方看臘氣微。晨興曙色漸依依。應知來歲如今歲。纔得迎歸又送歸。</text>
<title>南淵寺。訪行彥弟。見雜花盛開。</title>,<text>幽澗泠泠一逕斜。晩來風日轉淸嘉。若非此日尋君到。虛負山中萬樹花。</text>
<title>用前韻要次 二絶</title>,<text>鶯語送春煙柳斜。淸和節物十分嘉。客來漸覺僧多事。山逕時時掃落花。澗樹迎風飜又斜。霧消山日忽澄嘉。居僧莫怪開窻早。秖恐明朝落盡花。</text>
<title>次喧字韻二絶</title>,<text>梵閣深深靜不喧。靑山影裏獨閉門。佳朋爲有山中約。穿破江雲綠一痕。鳥語泉聲不厭喧。夜來僧定月臨門。東君不是須臾客。綠葉殘紅摠舊痕。</text>
<title>廬江書院。次金上舍國均 衡國 韻二絶。</title>,<text>沿洄一葉水溶天。背後靑山卻在前。白首風流能幾許。淸歌一曲和秋蟬。廬江物色古稱奇。明月淸風亦一時。莫把畫圖傳勝事。無聲不及有聲詩。</text>
<title>示兒輩</title>,<text>此道相傳百世今。聖人垂敎只言心。其精其一非由外。默識方能自得深。</text>
<title>次柳用賓 觀鉉 盆梅韻二絶</title>,<text>今日迎春春意多。一枝消息到山家。輕英鬬雪元非智。只恐寒威逼老査。逋仙去後不知梅。底事移從遠圃來。若以繁華徒悅目。不如桃李繞樓臺。</text>
<title>漁郞八景 幷序</title>,<text>鏡城屬縣。有所謂漁郞社。景致殊勝。以其在竆髮之北。山海絶險。人迹罕到。世之聞者。若武陵桃源。夢想而未嘗睹也。吾友柳用賓作宰鏡城。其子通源叔亨陪往。與邑中諸賢遊。歷累日而歸。作八景圖來示。余見而樂之。作漁郞八景。以寓卧遊之懷云。高臺百丈戴孤松。山海中間一水重。倘得吹簫乘月去。紫巖奇處躡仙蹤。右水中松臺紅蓼成城匝海臯。平湖深處弄漁舠。漁歌互答歸來晩。玩月巖頭月正高。右蓼岸漁歌連天瀚海可乘槎。沙際令威舞影斜。長篴一聲山色暮。乘雲直到羽人家。右斷沙舞鶴八景臺前十里花。秋來物色太繁華。沙堤晩篴風吹過。絶勝蓮歌聽若耶。右莎堤牧篴落日歸心漢節孤。蒼然一島帶平湖。湖中白鴈來無數。上苑傳書定有無。右看羊古島七澤根株漲紫霞。蘭橈穿去爛熳花。忽看韶穉衰顔變。卻訝靈丹在物華。右碧沼秋蓮彰烈賢祠壓太湖。凉州遠俗復東隅。澤中羊島遙相望。千載蘇郞節不孤。右武湖尋祠砂巖以北盡蘆花。鴻鴈爰居雪作家。何處胡兒猶夜獵。亂聲驚起月中笳。右蘆洲宿鴈</text>
<title>黃山寺。效柳元賓 觀時 玉連環體。戲贈。</title>,<text>連枝玉韻到山廬。盧駱餘音得有餘。余心不獨爲文會。日望山翁掛酒車。</text>
<title>枕澗亭。次柳用賓韻二首。</title>,<text>幽澗泠泠月下鳴。露香風葉摠關情。重來默數亭中事。幾度相離幾度迎。流光不爲恨人遲。何必勞心說喜悲。最愛庭前松樹色。蒼蒼不改歲寒恣。</text>
<title>春日上澗亭石臺。有感。</title>,<text>殘紅新綠自相催。春色扶人遠上臺。依舊洞門流水在。四山深處獨徘徊。</text>
<title>伏次鶴峯先生白雲亭十二詠</title>,<text>秋月照秋水。光影兩絶奇。皎皎玉帝家。迢迢雲漢期。懷之若美人。旣見心更怡。可望不可親。朝來空復思。右秋月天道有回環。花紅代雪白。氣機自爾然。何須彊尋索。是亦無久理。朝榮不及夕。莫敎貪結子。繁華一瞬息。右春花炊煙起蔽江。西嶺日將薄。似護蛟龍窟。相隨鷗鷺宅。迷茫雲水際。浩蕩天宇色。輕盈忽散漫。尋逐更無迹。右煙江北陸銀成海。南山玉建表。蒼蒼萬株松。頭白心不老。郊原一改觀。遠近同皓皓。幽人待朝陽。階庭晩始掃。右雪山長林衛古宅。萬木捍北流。靑圍黃犢岸。紅映白鷺洲。衆鳥托爲巢。隔葉鳴聲稠。蚩氓不解事。斬伐從所求。右茂林水落洲渚寬。晴沙一面平。秋容霜較白。夜色月俱明。連延十里間。皎潔愜素情。坐占不知倦。時時扶杖行。右平沙含蘆水國遠。作行雲路杳。南遵彭蠡滸。北度陰山表。知止自有時。人可不如鳥。一擧橫千里。誰哉餌香稻。右鴈陣游魚得其所。漁翁莫相戹。驚人忽潛藏。弄波時自躍。物性雖異品。天賦乃同得。何論我與爾。各自樂其樂。右魚隊白鷗本皎潔。常居水渚遊。眠穩明沙岸。影落滄江洲。物我自生遂。方知聖澤周。相對莫相猜。我亦閒者流。右眠鷗野牛自成羣。來往路如織。齕草柳堤傍。旣飽還復息。役車已云苦。廟犧豈所樂。不如閒放時。原濕任取擇。右牧牛牧童吹蘆篴。村深餘韻長。風飄過江來。嫋嫋入睡鄕。行歌互相答。亦有遷路商。尋聲不知處。堤柳隔杳茫。右村篴漁父知時節。霜凋紅蓼花。月黑星垂夜。風靜水無波。暗中忽見火。點點林外過。莫恨無十獲。取適不在多。右漁火</text>
<title>陶淵瞻拜後。示諸弟。</title>,<text>敦親兼課業。此會已年年。樂事春俱至。幽懷月共圓。崩澌奔峽口。殘雪落松顚。會與羣賢約。相期指百千。</text>
<title>泗濱。次密庵先生韻。</title>,<text>新秋月旣望。與客到江臺。夜色千山靜。松聲萬壑哀。臨流爭濯足。待月更呼杯。未遂陪遊願。餘懷句裏裁。</text>
<title>松齋夜話</title>,<text>大暑乘秋去。新凉及夜來。洞深雲氣逼。山近雨聲催。物態隨時變。年光代序迴。倚窻須好友。銀鏡匣初開。</text>
<title>振伯宅。與權表叔昌言 謩。用泗濱韻各賦。</title>,<text>先契風流遠。餘生隔夜臺。逢場宵繼日。心事喜兼哀。撫蹟頻開卷。排愁數擧杯。明朝離別後。懷抱若爲裁。</text>
<title>用前韻。別昌言。</title>,<text>雨中殘暑盡。秋色滿荒臺。病葉紅將染。淸商調已哀。那堪搖落意。又把別離杯。大謝如相憶。瓊章爲我裁。大謝指一甫</text>
<title>次松巖洞韻二首</title>,<text>瘖虎牛邊立。驚龍杖底看。渾疑朱夏雪。如坐碧雲壇。聲雜歌喉撼。波添句語寒。幽居於此卜。萬事不吾干。勝地千年在。名泉半日看。淸風生絶壑。飛雪灑層壇。石老仙蹤遠。山空月影寒。儀刑瞻在近。祠屋半霄干。</text>
<title>次權孟堅 緻 泗濱阻雪韻</title>,<text>江天一夜雪。物色太繁華。欲往金仙界。飜成玉帝家。已聞埋野徑。時見折庭柯。莫報樽醪盡。山陰乘興多。</text>
<title>贈徐汝張 萬維</title>,<text>菽水親厨冷。西來費苦吟。荷君高世誼。知我遠遊心。小婦驚新米。飢童索廢鬵。呼兒供紙筆。寫出感懷深。</text>
<title>雨中書懷</title>,<text>苦雨連朝急。郊原積水多。三農俱失望。萬姓各興嗟。霧氣當窻塞。䨓聲隱地過。荐飢今可卜。天意問如何。</text>
<title>麥雨</title>,<text>隴麥當維夏。田家得雨多。氣侵時夜潤。聲雜晩風過。立立抽新筆。靡靡添綠波。農人知帝力。閒送隔林歌。</text>
<title>僑居</title>,<text>老去知山味。閒來撥世緣。心淸宜伴釋。地遠可尋仙。品䔩登盤美。時魚出沼鮮。全家爲久計。便欲置沙田。</text>
<title>騎牛</title>,<text>歲暮北風寒。騎牛擬出關。高岡登不困。側徑去無難。逈脫風塵外。平臨人世間。行行山盡處。便欲倒騎看。</text>
<title>春曉</title>,<text>出門望四野。霽色屬淸晨。節物偏宜客。川原忽放春。鳥鳴深樹裏。花發小溪漘。獨立無誰語。徘徊一傷神。</text>
<title>南淵寺傍。有一小丘。卽密庵先生所命名以南谷者也。築室之意未就。而人事已變。今年夏。與逋老諸人。尋到愴感。遂拈韻各賦。以爲南淵故事。</title>,<text>南谷誅茅意。西林講道時。空山尋𨓏迹。舊客作新悲。野寺聞啼鳥。荒村有廢基。虹橋難再問。風雨獨題詩。</text>
<title>寺傍銀杏木。卽密庵所種。爲蚩氓所斫感賦。</title>,<text>愛此分留物。移從錦里來。光陰能幾許。支榦漸崔嵬。未得扶持力。飜遭正直烖。蚩氓何足道。拊念一歎欸。</text>
<title>鳳凰寺。次柳晦而 賁時 韻。</title>,<text>野寺乘閒到。攜筇坐石頭。有詩堪遣興。無酒可消愁。聽偈香齋淨。談經丈室幽。東林新月吐。更上一層樓。</text>
<title>次朴春卿 泰茂 西溪書堂韻</title>,<text>山鳥與爲伴。蕭然獨自居。洞天特窈窕。塘月亦淸虛。古圃抽芝草。長竿上鱖魚。寤歌歌不告。寬廣更紆餘。</text>
<title>壺隱亭。同諸弟言志。</title>,<text>四月淸和氣。輕風引雨斜。白飜江柳葉。紅重海棠花。諸弟能詩學。孤亭近酒家。吾當以樂死。足向右軍誇。</text>
<title>黃鶴樓。次國師韻。</title>,<text>潭深龍卧宅。山近鶴留名。福地千年在。花宮一日成。鐘鳴僧入定。秋至客先驚。夜久談經罷。香燈稱意明。</text>
<title>黃山稧會。次程伯子陳公廙園中修稧韻。</title>,<text>九月黃山會。悲歡異古今。坐深移末席。詩拙想遺音。眞率風傳美。團圝月到沈。事遷情自感。稧記憶山陰。</text>
<title>次李汝集 義謙 溪亭韻二首</title>,<text>選勝無多遠。投閒及盛年。脫巾高枕石。移席俯臨川。久恨心爲役。何嫌地在偏。沙禽知此意。相對舞蹁蹮。避世身常逸。尋幽味更長。餘粮藏白石。秘訣得靑囊。把酒邀新月。開襟納晩凉。浮沈波上鳥。何事卻奔忙。</text>
<title>南淵寺。用時字韻復題。</title>,<text>鳳岳寺成日。鷄林國破時。蕭條迹已遠。寥落事堪悲。側塔相師躅。荒臺密老基。何年聞鶴語。過客自題詩。</text>
<title>南谷遺墟杏木斫餘根。䕺復生。爲之築壇。復用前韻。</title>,<text>鴨腳生新榦。鳩筇爲爾來。千尋應自到。四朶漸看嵬。桓伐懲前戹。壇封戒後烖。題詩存古迹。過者莫須欸。</text>
<title>躑躅杖</title>,<text>躑躅生深壑。居鄰水石區。斬根留古樸。存節表淸癯。屈曲終歸直。低昂不失趨。雖無支廈力。衰老足相須。</text>
<title>夜坐憶蟾湖</title>,<text>向夕愁仍坐。秋風忽已驚。層陰連夜色。孤鴈送寒聲。得句誰相和。銜杯獨遠情。草蟲何所感。來傍一牀鳴。</text>
<title>次光陽雜詠</title>,<text>恩阻宮盤菜。愁生江上春。一身投異域。萬事負昌辰。池草思賢弟。山榛憶美人。邦家聞有慶。會待詔書新。時當立春天地慳煕運。光陰老丈夫。籠禽思舊樹。櫪馬睠長途。苦霧經年塞。甘霖幾日濡。神扶應愷悌。吾道在南隅。思君復憶家。頭白眼生花。歲色隨歸鴈。鄕愁趁暮鴉。客心驚節序。世路任攲斜。天道終應定。寧敎老海涯。</text>
<title>泗濱夜話。用沈隱矦韻。</title>,<text>聞道佳朋到。扶藜赴好期。方當寒食節。正好把杯時。老興元非淺。幽情不自持。觀魚留後約。誰復慰離思。</text>
<title>敬次錦水草堂韻</title>,<text>興廢傷心此水湄。故墟喬木夕煙微。江湖歲晏魚龍蟄。村巷秋深鳥雀肥。舊客重來悲失路。仙鄕何處可攀衣。應知後視猶今視。長使人人沒世欷。</text>
<title>次權一甫西城韻 留慶山時</title>,<text>孤城一上思茫茫。極目川原道路長。遠樹春連桃李縣。行人夜度水雲岡。天垂大野浮新月。地隔千山憶故鄕。憂患一旬爲客苦。強將詩句鼓愁腸。</text>
<title>索麻</title>,<text>閒居無事索麻頭。日計雖微月計優。始若無端難下手。終能成緖漸登鉤。頻添細尾思防瘠。屢按高根欲去疣。堅坐耐煩方有得。進由吾進退吾由。</text>
<title>過龍山有感</title>,<text>柳巷花階半是非。郊頭住馬思依依。荒墟日暮雲猶在。秋樹風高葉正稀。民戶盡隨官卒去。野堂全入草煙微。傍人莫道沈吟久。前度郞君十載歸。</text>
<title>贈黃龍五 壽一</title>,<text>此地來遊十載垂。相逢不覺鬢毛衰。高談禮義君猶健。默念存亡我最悲。楓樹正酣前夜雨。菊花開滿昔年枝。莫辭達曙慇懃語。明日東南又別離。</text>
<title>川上巖。謹呈密庵先生。</title>,<text>求田問舍度重灣。微逕逶迤亂樹間。危石迥看仙掌屹。澄江杳與客心閒。民多朴古堪移屋。地選淸幽欲買山。但使一生陪杖屨。殘年喫飯不須關。</text>
<title>晉陽行。次洪聖伯▣▣韻。</title>,<text>鄕思旅况悔玆遊。夜榻寒霜入弊裘。早歲休科知有命。豐年艱食愧無謀。頻嘗世味人情見。默念歸期客日悠。明發西行又百里。倦僮羸馬卻生愁。</text>
<title>尋德川書院</title>,<text>仙路迢迢一夢遊。汀洲尋勝且淹留。天涯節序逢人日。海上雲山近客樓。高躅幾回扶濁世。塵心耐可洗淸流。通泉百載無消息。誰向沙頭更繫舟。院前有崔徵士洗心亭</text>
<title>思歸</title>,<text>迂拙端爲智者非。他鄕旅食遠慈闈。身同候鴈隨陽至。魂入歸雲向北飛。邃峽逋民皆鼠竄。幽庵殘釋只鶉衣。僕夫莫恨空垂槖。萬計無如趁早歸。</text>
<title>次申國叟除夜述懷韻</title>,<text>方丈山中逢故人。金沙界裏見陽春。劇談動座天將曉。歸馬穿雲日已申。壯志欲隨寒序變。年光暗與客懷新。孤雲返照重回首。愁殺斑衣落海濱。</text>
<title>次眞珠潭韻 潭在方丈山中。金處士聖運所居。</title>,<text>淸潭垂釣坐雲邊。知子風期不偶然。䧺略欲追先輩後。劇談無讓貴人前。巖如馴虎爭迎客。水學靑龍散入淵。會向此中分一半。共君高卧度殘年。</text>
<title>贈申國叟求和</title>,<text>方丈尋仙苦恨遲。山中一會有前期。殊方逆旅逢佳友。古寺新春覓好詩。殘臘已隨燈影盡。陽和先向酒杯知。莫辭終日慇懃話。一出人間成別離。</text>
<title>茶山道中</title>,<text>黃花初發客南征。白水靑山箇箇淸。獨鳥不知何處向。孤舟似若待人橫。危亭對遠環脩竹。疊巘浮空有破營。此去奇觀須盡記。明朝且入晉陽城。</text>
<title>登矗石樓</title>,<text>江上高樓近碧空。海門斜日起悲風。孤城壯迹山河在。雙廟忠魂祭祀同。磊落已能成氣節。艱危方信仗豪雄。于今聖代無爭伐。長使煙波屬釣翁。</text>
<title>矗石樓。次板上韻。</title>,<text>形勝南州第一區。百年陳迹有高樓。詩傳三士孤忠在。水帶羣雄遺恨流。南浦日高兵坌散。西山秋盡海雲浮。遊觀會有供吟處。風動蘆花雪滿洲。</text>
<title>伯父重牢宴。次諸公韻。</title>,<text>蟠桃醉暈上緋衣。朝日玲瓏映壽闈。六丑正當冬至節。雙星重耀七辰輝。香生賓席寒威伏。春入瓊漿夜漏稀。復有歌詩傳勝事。應知此樂世無幾。</text>
<title>泗濱。贈別權一甫。</title>,<text>尋眞一路下人寰。玉溜仙亭夢裏閒。僧帶暮煙歸泗水。客乘疎雨入廬山。風流最說孤吟後。懷抱相傾一笑間。更待剡溪乘興夜。與君攜手雪中還。</text>
<title>次權府伯 以鎭 西岳會韻</title>,<text>百尺危樓映樹梢。東臨絶壑有平郊。江盤大陸龍將隱。石戴高梧鳳欲巢。目力遠隨千里盡。胷懷直欲八荒包。玉京羣帝無相識。頭上天門不可敲。</text>
<title>過錦陽草堂有感</title>,<text>百世儒宗自一家。居民閒說舊繁華。煙浮野外參差樹。春到階前寂寞花。乳鷰初歸人已古。羸驂虛過路猶斜。新阡老屋傷心處。回首東風淚袖遮。</text>
<title>次權一甫排雲錄韻 癸卯</title>,<text>伏閤累日不徹。時輩以原疏中彼字爲咎。一日夜夢。拜先師。爲解此意頗詳。旣覺怵惕不能寐。朝則一甫。示近體二首。次其韻以志異。龍門消息蝶爲因。函丈從容侍燕申。文字丁寧開滯晦。神明無乃助昭伸。新王聖德追先志。時宰公心異古人。料理血封仍待曙。子規何事哭殘春。物議。或以爲不如早歸。故末句及之。誰將全疏拈單辭。忠悃不章謗毁隨。要以寸誠伸大義。敢將公議負明時。花邊巧鳥春相和。天際輕陰暮更垂。自有蒼穹監在上。驕人無用太橫馳。</text>
<title>陶淵會示諸弟</title>,<text>水落山高沙岸迴。巖頭拄杖聽驚䨓。粧紅錦樹催詩立。撥白銀鱗趁酒來。宇宙百年人幾往。煙霞一域眼重開。幸因舊約成佳會。爲勸諸君各盡杯。</text>
<title>觀漲</title>,<text>江村雨後忽奇觀。天地中間一巨瀾。浩蕩已能恢眼界。登臨亦自暢心官。驚飛鴈鴨移棲急。悵望舟槎得濟難。島沒壑平看欲盡。嵬然不拔獨前巒。</text>
<title>次再從姪退甫 樂行 除夜韻</title>,<text>今宵一會幸無魔。玉樹䕺蘭侈我家。世味已從杯酒散。年光暗逐鬢毛加。好將笑語酬佳節。爲唱詩歌償物華。秉燭桃園眞樂事。不妨扶醉影攲斜。</text>
<title>白雲亭。伏次板上韻。</title>,<text>閒愁迢遞倚欄頭。南北奇觀盡一眸。天際斜紅殘照斂。鏡中浮碧亂峯稠。幸逢聖代千年會。偶得全家半日休。畫裏樓臺雲裏犬。行人疑我化仙劉。</text>
<title>次巴山倅柳允卿 升鉉 韻二首</title>,<text>天敎百里屬仁矦。夢裏三刀驗得州。鸞鳳豈宜棲在棘。鷹鸇應不氣橫秋。時來始可知虞詡。卧處何須憶少游。北極迢迢南紀遠。知君頻上望京樓。千首詩輕萬戶矦。君今騎鶴下楊州。治功正待三年化。物色方當八月秋。瘴海炎烝如爽界。風塵湖海任浮游。應知淸政多閒暇。一部絃歌擁小樓。</text>
<title>呈巴山倅</title>,<text>淸淨家風鎭一鄕。使君眞是古循良。牛毛已除應多暇。馬骨雖高自不妨。廛市無征來販賈。官倉捐俸惠流亡。紛紛俗吏休言利。三樹餘陰滿袖凉。</text>
<title>陶淵講會拈韻</title>,<text>我家尙有舊風流。貽厥當年實遠謀。樂事正當新日月。諸郞俱是盛春秋。橫經試閱三旬對。擧酒聊成一日遊。山影欲斜餘興在。淸歌緩舞更淹留。</text>
<title>歸來亭船遊。次地主 黃晸 韻。</title>,<text>長城一面水縈迴。叩枻新秋興未裁。風引篴聲何處落。天敎月色此時來。名亭偶得羣賢至。浮世仍成一笑開。生老太平逢此樂。怳疑身世入春臺。</text>
<title>司馬宴。次府伯韻。</title>,<text>東閣勤憂體旰宵。暫從衿佩一逍遙。春前暖日明官路。雪後寒梅動灞橋。北海開樽邀上客。西山乘興御輕貂。與民自是昇平曲。喜聽絃歌咽半霄。與民樂曲名</text>
<title>八月旣望。與諸友約泛月于五老峯下。自龜溪赴會。馬上口占。</title>,<text>明月今宵最一年。遠隨良友過前川。廬山秀色爭秋氣。浙水寒光斂夕煙。浮世幾時能寄客。名區此地可尋仙。武陵流水成陳迹。怊悵無人共上船。</text>
<title>次柳同知 宗澤 壽席韻</title>,<text>邦家餘慶到巖門。紅帶緋袍摠是恩。白日低垂華胥國。靑雲自繞紫芝園。山含道氣臨歌席。酒帶春光入賀樽。此會堂中凡幾度。笑看東海石生痕。</text>
<title>次觀行堂移竹韻</title>,<text>聞君移竹小軒東。庭下森森綠玉䕺。觀行無如承舊業。瞻猗端合著新功。貞根耐可爭寒雪。疎葉還能引遠風。從此籜龍應日長。免敎冤訴玉川翁。</text>
<title>次霞堂韻</title>,<text>樓下春光不見湄。上公居處實雄規。西山疊嶂浮雲外。南浦孤帆細雨時。富貴百年專寵樂。勳名一代被聲詩。時淸事少身猶健。驢背閒情景物宜。</text>
<title>竹溪七夕。夜坐有感。</title>,<text>梧葉知秋斗轉杓。拓窻無語到中宵。淸風入室如相約。明月隨人不待招。京邸夢牽雲杳杳。鄕園魂往路迢迢。雙星莫恨天恩小。會向年來更上橋。</text>
<title>辛酉四月。與朴懷英有陶淵之約。及懷英來。我病不赴。且阻水。懷英寄詩而歸。步其韻以謝。</title>,<text>陶淵好會久心懸。一水如何隔杳然。以我不能尋舊約。敎君獨自領風煙。月臨滄海猶牽興。詩到靑山忽破眠。訪舊尋眞他日事。聞來更覺意翩翩。</text>
<title>朴見卿 龍相 懷英寄長律。未及次謝而見卿先逝。遂慟恨。追步其韻。寄懷英。</title>,<text>親朋有約不辭難。遂得東遊數日歡。南浦日高初下榻。西門酒煖更停鞍。飄零詩句人何處。湖海風流夢已闌。追和弇州千古恨。知君同我淚中看。用王弇州追答滇南舊札。以悲子相事。</text>
<title>朴懷英夢與見卿酬唱如平日。感吟見寄。遂次其韻。</title>,<text>傷心不忍到城西。花竹相依玉露啼。往事已從春水逝。歸魂不隔夜臺迷。笛中哀怨空相和。壚上靑樽更未攜。死別生離無限恨。詩篇聊復爲君題。</text>
<title>陶淵。次李昚節 仁復 姜蕙圃 檏 韻。</title>,<text>雙鳥鳴聲絶古今。瓊䨓詩韻更高深。淸歡共做遊仙約。曠感偏多蹈海心。語到驚人皆好句。情因慨世輒悲吟。留篇助得遺墟色。千後何人繼此尋。</text>
<title>用前韻。言志。</title>,<text>十世名亭傳到今。來登每覺愴懷深。軒臨高嶼雲糚面。門對淸潭月印心。孤鶴巢松誰更伴。臥龍臨瀑獨長吟。藏修匪爲閒追逐。須向眞源取次尋。</text>
<title>復用前韻。咏精舍前香木。</title>,<text>卅載勤培以至今。暗香浮動葉初深。經冬不改凌霜色。倒地無忘向上心。月出淸陰連島影。風來疎韻和松吟。憐渠亦是遺墟物。爲護芬芳數往尋。</text>
<title>水砧</title>,<text>虛能招滿起還僵。世道升沉此可方。抱甕誰歎煩桔汲。聚沙堪笑唱籌量。功因灌導收精米。聲續嗷嘈撼道場。遊食山僧休手腳。砧頭閒坐負朝陽。</text>
<title>杜谷洪先生賜祭後書懷</title>,<text>太白山深東海湄。大明天下有男兒。一聯好物人皆誦。千載高名世共知。聖主特嘉淸士節。近臣來祭逸民祠。吾家亦有崇禎石。看罷儀文感淚垂。先生嘗有詩曰。大明天下無家客。太白山中有髮僧。古人以一句單傳。謂之一聯好物。</text>
<title>送柳用賓之任鏡城</title>,<text>磨天嶺路聽凋顔。危棧連雲亂樹間。君去不知何日到。我衰惟願及時還。異鄕風土鄰胡地。孤館音書隔故山。叱御驅車臣職在。元方曾到鬼門關。</text>
<title>次柳用賓咏雞韻</title>,<text>豪俠相隨遍國都。文章於汝一身俱。聞聲夢罷齊宮后。連翼從成六國蘓。打去呼朱稱本主。烹來泣婦愧尊姑。千雛一鳳誰題品。鳧鴨依然是僕奴。</text>
<title>次李汝集溪亭韻</title>,<text>聞君拔宅入林遷。住在靑溪白石邊。分外功名忘已久。閒中耕鑿樂堪專。谷雲風送千峯雨。岸樹春浮遠市烟。有酒有朋隨所好。無思無慮守吾天。</text>
<title>松石庵會。次峩洋樓韻。</title>,<text>虛樓宜詠復宜琴。耐可攜朋暇日臨。取適何妨山味薄。爲歡不厭酒杯深。雨過遠壑生嵐氣。月滿空庭散樹陰。境寂人稀塵事少。且須終夜細論襟。</text>
<title>陶淵。次敬伯韻。</title>,<text>喜君詩律似陰何。風雨紛紛紙面斜。問酒行尋田父宅。攜經時到羽人家。好期不負連枝會。嘉節重回犯斗槎。大塊假文秋假景。滿山楓葉勝於花。</text>
<title>次柳台彥月會堂韻</title>,<text>舊宅重修月會成。堂中未到已聞名。仲塗世敎彝倫重。公綽家猷禮法明。花樹一園人接袂。桑麻十里屋連甍。生來不識睽離恨。諧笑團圝到百齡。</text>
<title>鳳凰寺慶老會。次百拙庵 柳㮨 韻。</title>,<text>倩僕騎牛舊洞尋。萬樹陰裏鳥和吟。逢僧各道閒中味。見友相論老後心。樂事正宜山日永。朋情不厭酒杯深。昔人感係渾如此。留得餘芬揭支林。</text>
<title>自歎</title>,<text>昨日靑春今日翁。居然頭髮已童童。風流頓謝毛錐業。筋力全須木佐功。已斷身名違世態。寧將脩短問天工。右軍自有溪山勝。樂處生涯我始終。</text>
<title>敬次先祖太淸樓韻</title>,<text>行穿九曲度重淵。絶俗樓居便是仙。遼鶴不來知幾日。濠魚爲樂又今年。奇巖矗矗尋過百。蒼檜亭亭壽閱千。名揭太淸非爾僭。登臨可以手擎天。</text>
<title>次金公儀 式萬 梨花洞韻</title>,<text>桃源一面隔風埃。地僻神慳閱怯灰。我欲行尋盤谷去。君能先作逸民來。山居自有頭陁氣。氓俗應無物色猜。會待他時分一半。共將雲耒踏蒼苔。</text>
<title>留贈振伯</title>,<text>客裏流光到鬢邊。夜深燈火白山前。異鄕心事逢元日。滄海離愁屬暮年。臘氣已從殘雪退。陽和欲待曉風旋。遙看北斗添佳色。明日天門禮玉仙。</text>
<title>次柳允卿慵窩韻</title>,<text>起整衣冠強理慵。急趨君命佩琮琮。好看荀路飛雙鵠。爭說蘓庭屹兩峯。出處各殊遠志草。襟期共討歲寒松。可憐南海三遷客。何事明時不見容。</text>
<title>次支若▣▣韻</title>,<text>聖主憂民出諫官。府中無事里閭閒。夜眠吠狗朝仍卧。晨往耕夫暮始還。三月仁聲深蔀屋。一時絃誦動儒關。州人聚首私相謂。卻恐陶翁憶故山。</text>
<title>伏次仙遊亭板上韻</title>,<text>採藥山前開洞府。仙翁去後有遺庵。䨓騰巨壑潛蛟動。霧歇深松隱豹眈。遊士賞心忘屐履。詩人搜勝費藤縑。隔溪相望崇禎石。三絶傳稱嶺以南。</text>
<title>謹次藥峯先祖韻</title>,<text>玆亭卜地本淸幽。灝氣靈風不待秋。山水百年留勝賞。屐筇重趼惹閒愁。龍將雨意歸深洞。鶴帶霞光落遠丘。白首孱孫空悵望。居僧休說復仙遊。</text>
<title>次竹隱堂韻</title>,<text>世味無竆分有涯。多君務實不爲華。時穿蠟屐尋幽壑。閒把漁竿下晩沙。錦里不貧收芋栗。陶翁寓趣道桑麻。榮名渾是浮雲外。得失於身何損加。</text>
<title>作光陽書感卽事錄寄</title>,<text>寥寥深巷客來稀。風到虛堂午睡微。老婦摘靑謀夜食。少娘治素作秋衣。年光水駛身空老。世事雲翻志已違。料理一心多少事。閉門無語到斜暉。</text>
<title>次從姪宇漢蟾湖酬唱韻二首</title>,<text>傷心不忍問前期。關嶺橫天日欲垂。敢把空言招物議。難將經術答淸時。音書海嶽經年到。樽酒江湖十日隨。賢路不應終絶塞。久看天道有盈虧。殊方一會杳難期。天際輕雲翳日垂。鞍馬正當殘臘節。舟人遲發漲潮時。靑山有分君應隱。白首多情我亦隨。可笑平生詩酒興。三分動得七分虧。</text>
<title>廬江。敬次退陶先生汎月濯纓潭韻。</title>,<text>夜到廬江江水淸。廬山秀色更分明。幸同仙侶蘭舟汎。猶想蒼崖鐵笛橫。野酌相酬無俗客。山歌互發有閒情。歸來便覺風流足。爲與題詩繼舊聲。</text>
<title>夜話疊前韻</title>,<text>庭院深深春氣淸。向人燈火照心明。煙霞沈壁山容近。笑語移更斗柄橫。開卷尙論千世事。擧杯聊敍十年情。靑天五老皆詩料。助得諸君擲地聲。</text>
<title>次採藥洞幽居韻三首</title>,<text>聞君酒熟遠尋山。嶽色泉聲屐履間。渡盡淸灣還巨瀑。行穿複嶺又重關。雪消堦藥潛抽葉。春到巖花欲破顔。門外白雲藏洞府。世人那識此中閒。江北江南皆好山。羡君移屋住此間。升沈有數安天分。顚蹶無聞不我關。與飮爲歡惟皎月。相看不厭是孱顔。武陵豈必神仙宅。自有庵中十分閒。採藥登山遂在山。山中卜築數三間。烹蔘爲饌朮爲食。因石作臺松作關。野老款門是好意。溪翁爭席俱歡顔。從今已往百年內。事事無非閒又閒。</text>
<title>次䨓澤亭重修韻</title>,<text>先生龍卧閟雲䨓。海上煙霞此地開。疊石奔流侵几冷。亂峯晴影入簾堆。一時賢弟同留躅。千古何人更上臺。惟有白頭門下士。向人垂涕說追陪。右䨓澤跳珠濺玉互爭流。天與賢豪辦勝遊。已分巖崖藏老屋。誰憐篋櫝有遺球。機心淨盡山如洗。遠客來多逕不幽。莫說孝廚無別味。獻魚時有水中鷗。右玉川蔚嶺西來復北環。其中乃是葛川灣。閒雲在壑何曾出。幽鳥棲林不待還。興繞三春風咏地。心遊千古聖賢間。桑田海水迷茫裏。松桂蒼蒼自故山。右葛川山林高躅有餘淸。人去亭空草樹平。石面新開鑱巨額。茅椽重理想遐情。溪雲自繞花前濕。海月還從竹裏生。不用丹靑傳絶境。羣賢活畫有新聲。右重修</text>
<title>次佳野草堂韻</title>,<text>芳躅分明短幅間。先生遺業未全寒。瓊詞錯落看如昨。彩墨淋漓尙未乾。人事百年同逝水。儒風此日仰高山。雲仍自有傳家責。莫把靑春過等閒。</text>
<title>廬江。次金國均韻二首。</title>,<text>擊柁南湖光影浮。中流一葉弄輕舟。靑山秀出千尋色。紅樹糚成兩岸秋。惠遠不來雲杳杳。盧敖已去日悠悠。通泉一句留餘興。百世何人繼此遊。襟懷此夜共君披。不謂耄年得一奇。世味無如千日睡。浮生定有百年期。莫言苦海升沈事。且盡淸樽多少巵。後約丁寧陶社在。臨歧何用更躕踟。</text>
<title>秋夕日。與老伴打酒壺隱亭。</title>,<text>寥落秋懷爲暫開。孤亭近在澗邊臺。三杯濁酒從心至。兩箇衰翁如約來。交態漸隨人事變。流光暗逐物華催。湘潭有客空相憶。但覺衰膓日九廻。</text>
<title>次李天祥韻。贈權一甫。</title>,<text>離別十年今始同。名亭歌酒對衰翁。月明人意千峯裏。霜宿秋聲亂樹中。臺上攜琴調鶴譜。潭邊移席俯龍宮。於焉勝集伊誰力。多賀諸君舊澤蒙。</text>
<title>泛舟五老峯下。有懷同志諸賢。</title>,<text>月小天高秋水淸。棹歌蘆笛倚空明。酒如看竹何論主。山似迎人卻有情。紅影染衣楓葉晩。寒聲激瀨鷺羣驚。岐山玄圃空回首。如此奇遊不合幷。岐山。指洞主。玄圃。指墨洞。</text>
<title>寄孫兒 寓松庵時</title>,<text>隆寒奪序雪交侵。恨汝相離待汝深。萬事廢興皆以我。一身管攝摠由心。遠途必用安舒到。墜緖宜從次第尋。盛壯百年難再得。莫敎遊豫負斯今。</text>
<title>送眉上人。寄贈梁山使君權一甫。</title>,<text>病久渾忘節序推。朝來忽覺氣悽悲。世情漸與山容淡。詩興全隨月影。錦石秋花誰比數。水聲松色謾參差。故人一別成千里。替送高僧寄所思。</text>
<title>壺隱亭。伏次藥峯先祖韻。</title>,<text>丘園隱德聳儒林。一片遺亭對柳陰。至行有光名府乘。敦風宜洗薄夫心。當時自分鞱良玉。今世人誰識渾金。獨倚虛窻成悵望。夜來惟有月華侵。</text>
<title>太守尹公 光紹 設鄕飮禮于庠門之外。環庠門而觀者三千七百餘人。禮旣畢。相顧而言曰。昔寒岡鄭先生莅此府行此禮。于後二百餘年。復覩此儀。甚盛事也。不錄無以示後。遂列書執事諸人及觀光者姓名。又各爲歌詩附其後。以爲吾州故事。</title>,<text>由來禮樂待人行。曉闢庠門瑞日明。賓介登筵皆選勝。衿紳擁坐摠知名。秋風亦帶陽和氣。蚩俗猶含悅豫情。始信牛刀期月化。能令遐裔起深誠。</text>
<title>龜潭夜話。謹次退陶先生精一齋韻。</title>,<text>蘆花楓葉一溪明。面面蒼巖帶舊情。已見名庄興廢地。能令後輩繼前聲。江湖雨霽山爭出。天地秋回境益淸。箇裏無竆眞意味。至今猶憶邵先生。</text>
<title>贈珪上人</title>,<text>珪也將軍之子孫。於今流落依空門。人情皆惜忠臣後。天下同嗟智士言。紫塞至今留壯蹟。靑山從古閉雄魂。百年宗國深讎在。怊悵無由作九原。</text>
<title>次仙遊亭詩帖聯句</title>,<text>絶壁千尋坼。洪河一道落。漂回驚走瀾。噴薄成飛瀑。煙霧起沉沉。雪霜散白白。遙看若快心。俯瞰翻驚踢。撞石響掀空。跳珠色奪目。昔聞是壯觀。親見皆奇迹。蟄窟龍長吟。投籠魚亂躍。朅來幾翫遊。氣候異寒燠。攀緣欲躋崖。膩滑難著屐。不知倦腳疲。喜見頹波激。攜伴及禪流。從朝至月夕。至今大樸村。伊昔先人宅。物外擺埃塵。枕邊聞霹靂。詒謨拔俗窠。世故乘閒隙。每有良朋來。皆因勝地僻。雲移影在林。月出光侵席。緬憶採薇心。來登醒酒石。歌聲徹上霄。舞影搖層壁。揮刃雪盤高。典衣村酒瀝。自兼山水珍。何用羶葷肉。淸磬下諸天。仙亭隔一壑。緣沙渡石橋。隔水呼松燭。木末見危樓。雲間下老釋。仙風自爽淸。塵想可消濯。先輩昔分留。我曹今會得。渾忘山外山。各自適其適。蹤跡苟偸閒。身心奚有益。遺庄不廢。眞趣無終極。盤樂豈宜長。分陰眞可惜。興言戒後人。千載不相隔。</text>
<title>感權持平 徵 死節事 幷序</title>,<text>成化丁亥。賊施愛構亂于吉州。列郡爭殺長吏以應之。咸吉道觀察使申㴐。都事朴宗文死之。權持平 徵 以兵馬評事。從節度使許琮軍。道聞申，朴死咸興。倍日進兵。到文川。亦爲亂賊所圍逼。公自度不得脫。呼其僕李現。授朝衣而戒之曰。國事至此。吾今死矣。汝俱死無益。豈可令家人不知吾死所與死日哉。遂斷衫斫指。血書以與之曰。男兒之死。丈夫之命。自古如此。千萬勿慮云云。現抱書與衣逃還。家人葬以所寄衣。祭以發書之日。實三月十日也。時公二子尙幼。不能悉亂中事顚末。而今本家所傳文字。槩與吾所聞無異。存齋李先生。哀朴都事卓節偉蹟。泯沒無徵。其所得不過壙石殘缺十數字。而爲作古詩一篇。要同志相和。以張大之。今權公之與朴公。便同張許之於睢陽也。不佞一言。雖不足爲輕重。然竊有感於李先生闡發幽潛之意。不揆僭妄。爲歌其事。天下無雙士。堂堂墮賊圍。凶鋒摧戰壘。殺氣射轅扉。列郡曾無事。三軍已倒旂。儒臣非閫職。邊信絶王畿。授命今知所。偸生實見非。回瞻丹扆隔。遙望白雲飛。盡職應無日。成仁庶可幾。斷衫爲片札。戒僕報音徽。語若刳肝出。文從血指揮。丁寧言祭日。珍重寄朝衣。辦得男兒事。爭高日月暉。蒼天臨不愧。白刃視如歸。不有賢扶正。何言國有依。豺狼驚破膽。草木凜餘威。一死公餘事。千秋蹟不微。此心生本直。正氣久逾巍。事業輝靑簡。名聲徹紫闈。壯哉今未有。應知古猶稀。國命無張大。鄕人欠發揮。長吟衣帶贊。三復一嗟唏。</text>
<title>次從姪正漢寄贈韻</title>,<text>僑居多日月。無與度餘年。爲有三翁約。行穿九曲川。高松沙際立。飛瀑石頭懸。擺脫寰中想。來尋物外仙。冒雲三疊巘。戛玉雙流泉。得酒風流足。扶筇步履翩。縱能理蠟屐。誰復續瑤絃。俛仰循除久。歸來借榻眠。江雲浮霮靄。山月吐嬋姸。旣踵前遊勝。堪誇此會圓。一塵容不得。萬慮自無纏。調息鼻觀白。超郵志守玄。起居從質樸。飮啜謝芳鮮。禮數寧虛飾。天機貴自然。長懷心逸句。高咏體輕篇。肯構思無替。遺風合久宣。願將言一一。相告後千千。幸得來詩力。吾狂賴爾傳。</text>
<title>效朱夫子八音體述懷</title>,<text>金玉雖貴美。利用不如粟。石若不堅頑。何能得遠及。絲染卽受變。所以志士泣。竹性能傲雪。雪壓竹亦屈。匏瓜無遠圖。所貴在守拙。土牀是我分。華屋非所欲。革帶與布衣。身安心亦樂。木訥亦何傷。從今事玄默。</text>
<title>次朴懷英韻二首</title>,<text>於我固當爾。不辭林下居。卻笑嚴君平。得錢方有餘。遺落不事事。無柰太放疎。固知專百城。不若據萬書。日暮道且遠。抱卷空躊躇。勉爲朝夕計。提挈當在初。百年幸不滿。所患習未祛。願洗一斛塵。尙待千里車。傾出遊說槖。充爲買山資。風月不待招。所得皆令姿。乃知百事忙。可洗一念持。先民有緖言。所論中高卑。生質本疎曠。采飾無所施。朽木晩求雕。駑馬已難笞。願得一心人。同爲歲寒期。但當守吾天。貧賤安足辭。</text>
<title>送族姪德潤往嶺西幽居</title>,<text>桃源古有說。欲往不知處。誰知大嶺西。亦有隱者侶。塵間甚多事。智者宜輕擧。莫言沃州山。消息到人世。風雪欲玄冬。川陸斷行旅。去去休回首。我亦從此逝。韓康應有問。爲報平安語。</text>
<title>挽裴守約 行儉</title>,<text>聖代沉淪士。江湖見在身。傷心嗟耋弟。誰與樂天倫。</text>
<title>挽權瓢軒伯翼 錫揆</title>,<text>每惜權司馬。沉淪作野翁。今焉乘化去。誰復振鄕風。</text>
<title>挽密庵李先生</title>,<text>前言奧旨發幽微。千載虹橋路不迷。長夜滿天風雨裏。空敎萬目待金篦。程家兄弟蔡家兒。洛建風流自一時。別有人間無限痛。公心直待百年期。山南元氣繫沖襟。邃學眞工貫古今。不識當年安撫使。可能寬我衆人心。河西一帶屬繁華。木鐸南歸日欲斜。三十一年華胥夢。滿庭風露自黃花。金徽玉匣奄生塵。幾度虛堂月色新。惆悵廣陵從此絶。龍門誰是百年人。流光末運劇奔川。萬手無功泣向天。一粒金丹仙不借。文翁何以屬殘年。今人皆欲百其身。况我情深兩世因。若使九原如宿昔。願從仙駕躡淸塵。</text>
<title>挽振伯</title>,<text>玄都觀裏草煙微。一樹衰桃帶夕暉。千里美人消息斷。滿天風雨夢依依。旅魂招斷白雲岡。楓葉蕭蕭海氣蒼。一帶蟾湖天不限。露歌凄咽棹歌長。孤臣血淚泣追愆。南北承恩十一年。想得九原回首處。終南山色五雲邊。謫居猶得近瀟湘。岸草汀花足佩纕。此地芝蘭多委折。願君無復泣馨香。蟾津近地有瀟湘之號蛾眉猶自妒殘紅。誰道江梅此有䕺。百尺登樓非爾願。吹噓只得殿西風。天心漠漠我無知。日索筳篿問吉期。每道歸期丁卯是。歸時不及未歸時。漲水滔天不見涯。孤舟一葉遠乘危。舟人莫怨風濤急。何處人間無嶮巇。一片丹旌雲水隈。野亭山榭亦含哀。親朋此夕來相待。難把靈芝酒一杯。</text>
<title>挽權平仲 后準 三絶</title>,<text>與君結髮爲兄弟。哀樂相須五十年。會少別多常恨遠。柰何今又隔黃泉。我妹入厨君尙少。吾猶及見大翁時。古來福履非虛應。世世行仁自一規。袞袞餘華有遠期。滿庭槐影正差池。如何箕尾昇天日。不待兒曹返命時。</text>
<title>挽從孫始憲三絶</title>,<text>三十顔回猶不幸。汝今二十八靑春。人間未卒平生志。肯入空山化作塵。玉樹蚌胎皎皎姿。一時聲譽照門楣。死生倘有回環理。惟願吾家再得之。前冬蕭寺惜三餘。臨別分留晦翁書。零落只今空在篋。看來時復淚盈裾。</text>
<title>挽再從弟永受 若欽</title>,<text>美器苦易缺。佳木恒不蕃。物理有如此。人事寧復論。風前玉樹姿。二十埋丘原。記爾生前事。聲名藹詞垣。霜蹄未暫試。雲路失高鶱。才命惜未全。禍福信無門。死者長已矣。生者最可寃。日落玄猿哭。風飛丹旌翻。靑鸞啼向人。眽眽未能言。遺孩日以長。孑孑賴誰恩。草沒故山逕。秋深江上村。遊踪長寂寞。厚夜何時暾。楓林暮蕭瑟。彷彿靈魂存。</text>
<title>挽李顧齋君直 ○四首</title>,<text>袞袞徵賢禮。囂囂樂道心。吟時多皓月。卧處足幽岑。事業詩書裏。生涯水石潯。翩翩何使節。勤苦爲相尋。厚德光輝發。衣冠儼若思。後生師表列。前席講官姿。政著爲家日。神安反席時。傷心季處士。從此輟塤篪。充養求眞地。偸閒實遠圖。恒云好消息。多在靜工夫。得味功宜大。資鄰德不孤。山花莫更發。巖逕日榛蕪。南谷源流遠。西山道氣濃。今時無此對。往日數相從。久喜蓬麻益。頻叨禮樂攻。武陵春水在。何處更扶筇。</text>
<title>挽李士直 栐○三首</title>,<text>硯北工夫大。巖根占地偏。居閒多好味。處困得眞詮。木榻穿雙膝。茅窻據萬編。州家方急士。師席屬誰邊。蔚蔚高陽里。風流有遠期。家傳詩禮學。人誦聖賢辭。喪亂驚前日。淪亡又此時。尙看諸子秀。鼎飯累成糜。邈若山河隔。悲如骨肉情。園林依宿昔。談論異平生。獨鴈聲何苦。孤琴調不成。西門歸去路。秋日雨中明。</text>
<title>挽李鞱中 寅煥○三首</title>,<text>嶺海堂堂友。平生袞袞心。一身當職務。萬事任浮沉。舊計書牀冷。遺墟草木深。相隨有令女。寶樹不成陰。一病緣何劇。高門棟礎傾。嬉言纔五日。凶問忽三更。遠憶先人契。偏傷後輩情。浮生如夢裏。牢落舊家聲。交親自宿昔。盛際及君知。氣象煕臺上。風流洛社時。那堪三世哭。又作一封詩。緣業如無盡。來生是後期。</text>
<title>挽李大遊 景翼○二首</title>,<text>乃今剛者見。特立耿無鄰。臨事惟求可。爲難不讓人。屢空堅素履。當困守吾身。誰作張琳誄。分明告後辰。文彩渾餘事。精英實寡倫。往時惟爾仗。今後更誰親。舟楫空須友。風波不見津。城中一夜話。追憶暗傷神。</text>
<title>挽安國華</title>,<text>錦水緇帷闢。良朋自遠尋。論交新若舊。稱德貌如心。謹拙言辭靜。溫和氣味深。伊今難再得。誰與理遺音。</text>
<title>挽李粹彦 琓</title>,<text>猗歟龜厓老。休休有古風。斯文大宗匠。今世一仙翁。國手高難著。公車選未充。居然乘化去。從此嶺南空。</text>
<title>挽李汝彬 彦煥</title>,<text>世德源流遠。家聲樹立宏。沉潛求實德。隱約恥浮名。托契知新味。論親續舊情。居然藏器逝。萬事獨沾纓。</text>
<title>挽鄭梅山道翁 重器</title>,<text>康成錫爾姓。宣父假其年。科第近思錄。名聲太極篇。沉淪庸玉汝。進退實關天。艾耋秋曹職。猶勝終棄捐。</text>
<title>挽再從弟振宇 命鐸○二首</title>,<text>門戶自淪喪。嗟君何遽亡。文詞今俊乂。人物古賢良。道遠行應到。樓成去忽忙。春萱看已老。寶樹幾時長。靈車發不發。離恨正依依。父母猶疑夢。妻兒尙待歸。制申哀未卒。天奪計終違。慈氏治絲線。爲君縫柩衣。</text>
<title>挽權荷塘 斗寅○二首</title>,<text>正脈從來錦水源。平時重望繫林樊。從容禮法衣冠整。探討文章事業尊。北壁風煙初返服。西園水石好開樽。梅窻昨夜香魂動。如對先生氣味溫。尙及斯文運未衰。此生堪幸亦堪悲。多承款語先人故。數拜音書小子私。阿妹欲忘冤苦意。諸郞猶待長成期。于今萬事俱無賴。只恨蒼天不我遺。</text>
<title>挽權蒼雪 斗經○三首</title>,<text>玉海根源瑞世英。一身公器更誰京。人間險路無竆盡。天下賢才不復生。當日武城終見黜。暮年文館亦虛名。囊中書疏留遺草。省識先生捧日誠。征南冠盖又咸州。天遣賢豪一宦浮。胷海賸占山水樂。詞源解助汗漫遊。星文夜動蟾湖月。紫氣晴蟠鐵嶺秋。回首靑雲諸學士。等閒談笑坐瀛洲。憶曾先子從遊日。俱是河南立雪時。哀死至今多厚眷。闡幽當日荷深知。溪齋款晤終天別。先藁遺題絶筆辭。消息九原無路得。纍然相對兩家兒。</text>
<title>挽權晴沙 斗紀</title>,<text>目擊時虞已可傷。哲人何事遽云亡。擎天白簡爭秋色。暎世淸規作夜光。東海漸看收正氣。西風又欲破殘陽。暮道悽愴公私淚。憑寄哀章灑若堂。</text>
<title>挽李松月齋 時善</title>,<text>先人之故及吾身。奉袂龍門亦已頻。聖世百年林下士。煕臺千古卷中人。居常迪道竆無怨。因不違親德有鄰。門外靑松霜雪立。孤寒留帶舊精神。</text>
<title>挽權護軍 尙精</title>,<text>朝廷優老不優賢。三品虛銜屬暮年。䨓澤無人悲至死。仁山有屋慕終天。儀文疑解編修在。靑史興亡載紀傳。隱德幽光誰撰實。謾將哀淚灑重泉。</text>
<title>挽七灘兄 世欽○三首</title>,<text>玉質金章望若仙。平時佩服具韋弦。賈生治世猶橫涕。韓子竆途獨伴禪。淨几明窻閒事業。靑山白水好因緣。應知不盡思君意。攀得龍髥直上天。曾是瀛洲第一賢。十年隨意卧林泉。一區風月閒吟裏。千古襟期靜坐邊。得失無心宜任分。竆通有數不尤天。于今末路人多瞽。誰識高風絶灑然。牢落前行日看稀。我公何事又長歸。桼園秋蚤惟殘月。沙谷亭空但夕暉。先契昔年曾莫逆。餘生今日更誰依。九原若問人間事。門戶如今太半非。</text>
<title>挽成同知 世珽</title>,<text>厚祿淸門福履成。承承偉烈莫誰京。身躋上壽膺餘慶。職拜中樞列亞卿。養德一生持雅望。推恩三世取尊榮。飄然乘化君何憾。落落晨星獨愴情。</text>
<title>挽金護軍 龍達</title>,<text>山齋昔日往參尋。省識伊翁炳燭心。滿壁圖書皆雋味。盈箱句語摠悲吟。淸遊共踐金華約。衍福爭看玉樹陰。大耋虛銜司馬榜。可能垂後闡幽潛。</text>
<title>挽權方叔 榘○二首</title>,<text>花山世德久逾淸。不出家庭敎已成。路不他歧宜到遠。功因百倍自生明。由來直道靑天在。何害妖魔白地生。聖敎丁寧恩到骨。州人相告淚縱橫。鱣堂宿昔共追陪。玉樹蒹葭兩不猜。蒼老折行推逸步。嚴師樂育許英材。古人與稽襟靈遠。今世無庸器諝恢。憶得去年分手地。暮衰離別足嗟欸。</text>
<title>挽權淸臺台仲 相一</title>,<text>目擊時憂已可噫。如何今又哭公私。徒聞洛水龍閒卧。不見虞庭鳳再儀。粹德沖襟身作度。淸冰白玉口爲碑。于今蕫筆誰能繼。會待張琳撰實辭。</text>
<title>挽全陽君 李益馝</title>,<text>謗毁無傷馬伏波。歸來不負舊山河。西湖煙月蹇驢穩。北海杯樽好客多。勳府藏名官不滿。干城棄世國將何。精英不與身俱盡。化作風䨓吼夜過。</text>
<title>挽柳允卿</title>,<text>右侍郞爲郡宰還。功名付與醉醒間。何妨宦味淸如水。卻喜官居近在山。父老爭迎方待哺。親朋相企欲開顔。嗟吾不及玉棺擧。悵望雲天涕淚潸。</text>
<title>挽伊湖兄 世鏞</title>,<text>親踰袒免亦天倫。憂樂相須七十春。師道交傳三世學。朋情共許一心人。閑邪正論扶倫紀。追本誠心質鬼神。倘使九原如宿昔。羡君先去拜吾親。</text>
<title>挽李邦瑞 秀墀○幷序</title>,<text>今年春。妹壻權孝祥。客死于慶山之試所。命錫以喪北歸。君出迎于野次。哭之甚痛曰。天旣賦之以奇才美器而卒早歿。何也。嗚呼。孰謂君擧進士未幾。凶聞遽至。乃使吾哭君。復如君之哀孝祥哉。古所謂哀情吉語。惝怳難狀者。眞切至語也。念昔君與我幷立雪于錦水之陽。君每以古人自期。大爲先生之所稱許。余退以語君曰。古之人如曾點漆雕開見許聖門。而程夫子譏其行不掩其言。夫聖門言顧行行顧言之訓。吾與邦瑞盍相與勉之哉。於乎。山樑一頹。治任各歸。吾乃知前言之不自量。而竊觀吾邦瑞容貌辭氣。令人不問知爲先生弟子。孝祥亦同門之翹楚。天之何故不出一年。而遽奪吾二益耶。悲夫悲夫。始君委禽于永嘉權上舍之門。及上舍公歿而無後。則君力求本宗之當爲後者。立而爲嗣。又捐財以業之。吾聞爲善者必有報。今君亦無子而死。而只有一女。異日如得賢壻之如君者。君之後事。必不至落莫。而其報施之效。可持契以竢。乃以近體一首。略敍顚末如此。郊頭春日共君傷。不謂浮生若此忙。別後音容魂杳杳。人間哀樂理茫茫。同門久服心期遠。對座偏憐氣味狂。當日繼存高世義。可憐今復待賢郞。</text>
<title>挽權一甫 三首</title>,<text>奇才曠度冠儕夷。氣象元非賤俗姿。尙友喜看高士傳。端居虛負聖人時。重登桂籍名爲赭。暫試牛刀口作碑。莫謂瀛洲身未到。文章已被四聰知。山水亭中老此翁。材能何富命何竆。德無演福心無貳。仁不遐年壽不中。江實見嘗還棄擲。野航橫渡任虛空。卻令傲骨埋塵土。遺恨人間業未終。館名䕺桂槐堂似。三桂䕺中又見君。自古善人多食報。秖今諸子各能文。那堪鴈序驚秋斷。無復牙絃對月聞。依舊碧溪山下宅。小庭書帶自紛紛。</text>
<title>挽李汝剛 復煥</title>,<text>幾度傷心錦水湄。憶曾函丈共相隨。過庭詩禮無私敎。盈戶蓀蘭許晩知。萬事已成炊黍夢。孤根非復倚麻時。江山不改靈光在。應有歸魂泣路歧。</text>
<title>挽河處士 德望○二首</title>,<text>晉陽固是生賢地。多在山林少在朝。至行謂當移袞職。高蹤胡不入旌招。三間屋裏琴書靜。半畝塘邊竹樹饒。自此寒山無片石。南雲回首意遙遙。相逢宿昔便相輸。辭氣之間見所趨。派接宗川元世德。居鄰方丈卽仙區。園中不養鳴皋鶴。門上常棲反哺烏。後嗣足徵天解事。諸郞箇箇是明珠。</text>
<title>挽玉舜伯 振韶</title>,<text>囂囂堂裏囂囂子。恁地囂囂樂且醇。人謂多聞好上舍。自稱無事一閒民。沙潭網集堪供味。農圃功成不怕貧。何獨行年五十四。死喪憂慽苦相因。</text>
<title>挽申士範 重謨</title>,<text>文彩彬然玉雪姿。逢塲意氣爲能詩。由來鬼物猜才藝。豈是壺觴損玉芝。世味漸看遲暮後。人情空憶少年時。萱闈歲晏麟兒弱。不忍分明唱楚辭。</text>
<title>挽再從弟敬吾 堯欽○二首</title>,<text>生同華甲志同倫。竹馬交懽如昨晨。對座不談寒計活。恒言相許直心親。論文幾賞樓頭月。把酒同吟野外春。忍說陶淵修稧事。今廵已少去廵人。䪥歌凄斷不成辭。日落山高野色迷。琴瑟聲殘春寂寂。池塘夢罷草萋萋。豐城怨氣猶橫斗。蘭谷餘香尙在畦。厚夜冥冥歸不得。寃魂應伴子規啼。</text>
<title>挽權昌言</title>,<text>沖襟雅韻暎詞林。世德相承濟物心。慶福鼎來天可必。哀榮遞急命難諶。朋儕各說親交重。鄕黨同悲運厄深。若使九原如宿昔。更從先契數相尋。前書一約願無違。徠及先亭鶴未歸。鶴正歸時君亦逝。不知何處與同悲。</text>
<title>挽李龍浦 濰</title>,<text>陽月蒼茫天欲雪。善人何事又長萎。沖襟雅度傾朝望。玉貌瓊章暎世姿。野渡春湖猶帶雨。江梅遠味謾傷時。閉門終日無竆痛。半是公心半是私。</text>
<title>挽李國卿 廷藎</title>,<text>太學儒生遊太學。歸來抱疾白紛如。一生忠悃宜徵行。到死誠心只在書。經術已成身困厄。技能雖富室空虛。卽知爲善終多福。留待諸郞食有餘。</text>
<title>挽柳晦而</title>,<text>䪥露悽悽素紼驅。故人云向九泉途。溫醇性質眞良士。磊落風儀古丈夫。世路功名成濩落。江湖契活任疎迂。盧仝屋破心猶泰。顔巷瓢空樂不渝。幾處逢場開笑晤。嚮時岐寺做歡娛。迎春句裏揩靑眼。慶老筵中對白鬚。別袂纔經三數日。交期那意死生殊。追思矍鑠詩翁語。已兆飛昇上帝都。款款情親誰似爾。涼涼蹤迹最悲吾。依然荷杖臨門外。宛似騎牛過壟隅。膠桼盟寒空永歎。峩洋曲變但長吁。川林古渡波幽咽。雲谷遺墟草欲蕪。蒿里且休靈馭促。雨溪其奈隻鴒呼。今歸倘見阿咸否。新淚仍添舊涕濡。</text>
<title>挽李爾章 之𤌍</title>,<text>安陵柯葉最蕃昌。袞袞家學源流長。染身蒸性自成香。毓慶趾美垂無疆。二老迭興益恢張。禮義文物斐然章。庭前寶樹蔚成行。就中白眉稱最良。天姿旣秀又聯芳。玉昆金季偕蹌蹌。聞詩學禮誦虞唐。孔家之孫荀家郞。儒風傳襲已知方。長途附驥宜高驤。人間一夢變桑滄。汝家阸運非私殃。雲深閶闔日無光。欲往訴之川無梁。由來茶飯自有常。乃祖家計合商量。魔兒作祟久卧漳。百念回薄勞中腸。終天孝思死不忘。薄葬遺命令人傷。賢子擧緬兩得當。百年雙釰同一岡。觀居此世痛云亡。七十年間長倀倀。仁山摧折錦里荒。何處重尋蘭蕙場。芳塵徽躅日微茫。楮谷溪山空鬱蒼。迢迢塵跡隔仙鄕。望之不見我涕滂。爲君三歎起彷徨。海天寥廓月蒼涼。</text>
<title>挽詞[柳觀鉉]</title>,<text>內外名門節士家。淸高一脈孕精多。曹牆眇睨千羣埽。韓鬼捓揄萬事蹉。四壁生涯惟靜几。九旬天爵亦恩波。忽驚南極弧光閟。耆德云亡慟柰何。</text>
<title>挽詞[權緻]</title>,<text>七十翁悲九十翁。百年回首淚雙瞳。生涯白水靑山裏。心事長吟短嘯中。錦里淒涼雲谷暗。伊湖寂寞霽山空。新悲舊恨辭難盡。滾滾江流日夜東。</text>
<title>挽詞[李後靖]</title>,<text>前輩風流篤。吾猶及後塵。典刑名父子。氣度法門人。經訓貧堪樂。詩篇老更新。凋零先執盡。雙涕解沾巾。</text>
<title>挽詞[李象靖]</title>,<text>潭月淸光去不還。靑山雲雨幸躋攀。少時腳力遊南嶽。晩歲襟期共霽山。眼閱滄桑年老大。身經寒苦氣淸閒。先人故友今誰在。獨立西風涕自潸。先適庵公有從此白雲潭上月。淸光全屬釣漁家之句。一時傳誦。公嘗過龜潭。有靑山雲雨之句。</text>
<title>挽詞[南相天]</title>,<text>玉立亭亭處士孫。長年跌宕卧田園。文章劒古曾磨刃。道學淵深幾泝源。浮世險巇愁蜀道。一丘蕭索任原貧。南州先輩皆零落。仙馭翩然叩帝閽。</text>
