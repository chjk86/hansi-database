<title>雜詩 三首</title>,<text>其一 效陶徵君弱齡慕丘壑。十年紲塵羈。田園日在望。役役眞奚爲。鳥棲戀舊林。魚遊返深池。野外十數畝。地勢閑且夷。雞豚散虛巷。楡柳蔭藩蘺。淸飆自南來。灑然微雨偕。頮濯茂陰下。適我遺世姿。客有携雅琴。日夕款荊扉。相携掃地坐。濁醪聊共持。兒童具鷄黍。園中摘戎葵。沖懷極陶陶。百年同此期。悠悠西山阿。望望白雲涯。黃虞不我逮。緬焉千載懷。其二 效顏特進三辰霽玄穹。百祥凝赤縣。龜筮夾日時。土圭正方面。翼翼敞周庭。蘶蘶開漢殿。重簷鬱層雲。丹櫨閃流電。繁露下空明。瑞樹交蒨蔥。華月麗中閨。鮮風擁舟輦。萬億握靈符。逍遙享淸燕。天開氛祲消。運泰謳歌遍。起迹感風雲。楊名䔏冠弁。奏疏列謀猷。獻賦承顧眄。道拙却懷慙。情紆不知倦。其三 效鮑參軍宛馬紫游韁。翩翩五陵間。琱弓揷雙鞬。晨夕聘遊般。鬪鷄臨東郊。驅獸上南山。柔風蕩近甸。丹葩耀陽巒。陳筵薦美酒。燕趙發淸彈。留連歲云徂。嘲謔心未䦨。岩棲有隱士。逸駕誰能攀。采綠騫春華。班坐蔭秋蘭。潛德旣已殷。十年閉重關。滿欹物之忌。謙益身之完。山從太卑進。器從太美刓。喟焉群居士。持此須鑑觀。</text>
<title>祀太廟後宴 二首</title>,<text>亨運啓海東。風雲翼六龍。四極霽淳曜。和風日沖瀜。巍巍纘洪緖。孝理爲特隆。肅肅躬祀事。峨冕享太宮。祥輝開丹極。天仗嚴九重。芬飶儼肸蠁。上下昭感通。退讌綏萬福。景從惟群公。仙醴列百明。禮數一何豐。天樂遞餘響。遙遙下層空。靈雨灑空曠。紫殿臨薰風。淪漪漾深綠。芙蓉折新紅。聖心樂佳節。回光赫重瞳。時康屬煕泰。千載諒一逢。歡呼競蹈舞。萬歲斯無窮。侍從慙鄙劣。通籍舟禁中。抃躍向宸庭。慶雲鬱穹崇。歌詩紀盛事。眷焉輸微衷。又五雲霽蓬瀛。燁煜開祥光。九重肅淸蹕。宗廟奠秋嘗。歸來宴勳舊。別殿臨風涼。天顏近咫尺。群公會軒裳。咸英備雅奏。罇罍薦瓊漿。魚水相契合。湛露洽歡康。和氣一何鬯。煕泰登皇唐。臣本無異能。望道如望洋。幸會風雲際。擧附飛龍翔。旣無梁棟材。未可扶明堂。又無鍊石手。焉補彼穹蒼。幸有一寸心。金石爲堅剛。常願王度煕。萬歲斯無彊。臣當礪初操。歲寒毋敢忘。</text>
<title>賀封世子詩</title>,<text>受籙膺煕運。貽謀建丕基。彤庭揚寶冊。慶號屬儲闡。伊水初延瑞。前星正耀輝。肅儀開甲觀。元氣侍書帷。愷樂筵初秩。周旋禮不違。巍巍傳盛事。卓卓仰洪規。朝野歡娛日。臣隣拜舞時。承祧終有主。永世卜無涯。式燕歌周雅。霑恩薦晉詩。鋪張須臣筆。播詠愧無辭。</text>
<title>歌詞九絶</title>,<text>皇天佑我東。我后應時起。濟濟英雄臣。契合魚在水。億萬年休自今始。億萬年洪休。孫孫又子子。苟或一念差。厥位胡可恃。願焉愼終如謹始。農爲天下本。本固邦乃寧。我后念田功。臣隣同作耦。千載我東民物阜。民阜國乃寧。不可失民時。遊田失民時。立見顚與危。願焉日日念在玆。多士藹辟雍。乃見文郁郁。我后重儒術。臣隣同一德。千載我東文敎洽。文敎洽我東。訓迪自我耳。不學是面墻。萬事能不弛。願焉敬止又敬止。戎爲國大事。克詰重自昔。我后重戎事。臣隣同協力。千載我東邊警息。隨弛。由不董。自焚由不戢。不董與不戢。其效乃爾速。願焉此意常自勖。千載我海東。君臣一際會。願焉繼自今。警戒無小大。三事允治時運泰。</text>
<title>登瀛洲</title>,<text>大業天下雲冥茫。江都落日無光芒。虯髥公子半臂攘。手中一派疏天潢。天旋地轉歸吾唐。安煥四海騰歡康。天策屹屹承天光。佇看英俊來相佯。雲楹霧閣七寶床。靑綾夜夜凝淸香。玄齡謀晝分否藏。雷文五色拖廟堂。如晦剖決猶干將。有手難與爭鋒鋩。曰孔曰陸校偏旁。硏覈百氏窺羲皇。立本之畫輝且煌。褚亮之贊鳴琳琅。雲霄靄靄騰虹光。卷舒縹帙披緗囊。或立崖岸極頹綱。或進藥方鍼群盲。天光習習琉璃窓。明月皎皎窺文梁。王蛆浮春九霞觴。金盤豹胎仍棿檔。爽如吸沆浣胃腸。快如北斗斟瓊漿。翩如晞髮窮扶桑。怳如倒景搖瀟湘。曄如眞人翳鳳凰。嬌如玉帝驂龍翔。俯視人世如蜩螗。趨炎附熱仍蹶張。風流雲散幾千霜。俛仰宇宙遙相望。龍亡虎逝樹失蒼。惟有夜夜啼寒螿。神仙有無不可詳。蓬瀛之說誠荒唐。當時取比誰能量。徒使後世長駭惶。假行仁義雖小康。玄武喋血吁可傷。鄭公死去豐碑僵。黃臺瓜蔓易荒涼。所以先王毋敢荒。傳後必欲先義方。撫古拔劍心飛揚。高歌一曲聲激昂。我今乘風遊帝鄕。水蒼之佩芙蓉裳。白日爲我調蘭湯。雙成爲我開雲房。群仙拍手嘲瘦枉。</text>
<title>待漏院</title>,<text>九重沈沈集靈霰。慶雲初開紫宸殿。丁丁玉漏催金箭。靄靄曙光迷翠扇。君王絶意向遊宴。早朝寧知玉體倦。煌煌火城閃流電。相公佩聲來別院。當時待漏皆俊彥。非是尋常骰子選。于焉假寐待朝見。咫尺重瞳回轉眄。佞臣立朝思欲遠。賢人在野思欲薦。欲霈皇恩及黎獻。流及要荒與畿甸。欲奠寰區息兵戰。災省之氣皆消遣。講求物論求至善。良藥苦口須瞑眩。獻可替否心綣繾。魚水一堂相眷戀。時移歲換瞥眼轉。事蹟留爲後代憲。願焉廟堂相勸勉。庶幾復見皐夔面。</text>
<title>鳳凰池</title>,<text>禁掖中書省。淸嚴有鳳池。春深靑瑣闥。風動碧漣漪。千載夔龍會。一堂魚水時。經綸知有業。民物正煕煕。</text>
<title>禁中</title>,<text>禁林淸切五雲間。得綴群英侍從班。自歎生涯詩作崇。誰知腰脚病來頑。風花一瞥競春事。松柏千年經歲寒。老眼蒼蒼臨在上。一生多口任顏顏。</text>
<title>中宮立春帖字</title>,<text>玉殿春初動。瑤階日漸長。坤闈方毓慶。熊夢已呈祥。</text>
<title>習陣行</title>,<text>平原膴膴都門東。豐草十里春蒙茸。君王閱武千官從。玉輦曉出甘泉宮。大軍分爲前後衝。雲幕翼翼當其中。千乘萬騎屯如蜂。旌旗雜沓瑤蒼空。將軍受命莅元戎。蛇矛犀甲胡靑驄。鼓角須臾鳴一通。指揮左右如雷風。力士勇銳超飛鴻。前偏後伍相彌縫。雲蒸鳥散尋無蹤。龍挐虎攫誰雌雄。神變鬼怪施無窮。棘門灞上如兒童。我王神武如天工。制作千古開群蒙。厥初民物何鴻濛。盱睢朴略仍倥侗。蚩尤有鬼肇作兇。涿鹿致討軒轅翁。流傳千載相擊攻。六韜八陣將無同。武威旣暢宜韜弓。願焉文治流厖洪。盡使元氣歸始終。比屋可使唐虞封。拱己無爲南面恭。億萬年中御九重。舜琴日日彈薰風。</text>
<title>八駿圖</title>,<text>操雞之業何夢夢。鵠嶺靑木生悲風。豺𧳓在邑龍在野。莽莽千里遊氛紅。眞人一起膺鴻圖。龍種不與常人同。南征北伐揮天戈。掃淸不勞半臂力。當時翼戴雖豪英。亦有神物俱絶足。所以八駿相繼來。應時感會隨所行。追風烏足潤玄雲。龍騰紫蹄追飛星。凝霜白毛光照月。發雷赭血霞飛赬。橫雲之鶻與獅子。更有玄豹遊麒靑。惟玆八駿信俶儻。太一翕聚通精靈。龍文鳳臆絶瀟灑。肉驄磈碨蘭筋橫。輕風颯颯生駿尾。寶鑑閃閃懸雙睛。或從義旗鴨緣頭。或追窮寇宣威聲。催堅突衆勢莫當。論功未必居人下。嗚呼年多物亦化。當時逸足如此寡。恭惟我王善繼述。畜物微勞誰敢捨。乃召畫工調朱黃。灑句生綃作畫圖。斯須九重眞馬出。高姿逸態從來殊。當時木有帶箭者。只今遺血橫其軀。矯矯猛氣凜不泯。故令識者長嗟呼。君不見周穆巡遊御八駿。馬蹄踏盡寰區中。爭加此馬乘時展技態。與人一心成大功。</text>
<title>送李子野赴京 二首</title>,<text>帝閽開崢嶸。祥華舒曄煜。觀光李子野。行行嚴結束。悠悠囊中詩。悄悄樽中淥。離別若斷絃。臨歧情戚戚。禹穴探恢奇。周庭贍禮樂。仍還記疇昔。所見歎未博。厥價三倍增。有如玉一殼。歸來聳新觀。豈小驚抱握。又北風吹遊子。行行經險艱。遼野修且闊。行役非所憚。鑾坡病博士。侍從聯朝班。大廈要棟梁。焉用蒯與管。贈處各有義。勖我何時還。君看太山松。直幹凌雲端。桃李艶陽質。狼籍塵沈間。感物有深意。令人發長嘆。</text>
<title>送倪天使還京</title>,<text>飄飄靑霄鳳。高逝不可及。昂昂千里駒。絶足誰能縶。吾觀中州士。符采相與敵。家聲簪纓餘。仁義仍佩服。讀書百氏盡。璺罅無不燭。精魄何淳厖。英華更芬郁。翺翔奉帝訓。冠佩趨天闕。聖朝重遠方。仍持使者節。東遊瞰煙濤。北顧贍雲日。宣命甫已畢。歸意何超忽。靄靄漢北雲。悠悠遼陽月。行役非所憚。江山修且闊。後期諒無由。別恨何慘戚。人生在斯世。有如絃與筈。離合固有常。此別焉足惜。方今天子聖。求理固密勿。朝庭方北憂。常覬妖氛豁。願焉躬自勖。宿蘊行破說。胡醜驅膻腥。皇猷增煥赫。須令堯舜治。染遍戎夷俗。由來經綸體。宿昔心已達。行行遂初志。慰我長飢渴。</text>
<title>送司馬天使</title>,<text>玉樹淸標照海堧。東人洗眼看儒仙。縱橫筆下詩三百。磊落胸中卷五千。賓館和風吹柳線。故鄕歸思繞花甎。承明敷奏應多暇。續賦元和聖德篇。</text>
<title>與玉堂學士。遊城南。</title>,<text>鉛槧年來病不堪。春風引興到城南。陽坡草軟細如織。正是靑春三月三。</text>
<title>與景醇兄弟。携妓遊壯義寺洞。</title>,<text>有花有酒仍有山。賓歡主歡僧亦歡。不辭醉後兩耳熱。飛泉灑面聲聲寒。</text>
<title>書懷 二首</title>,<text>北窓燈火打寒擅。短髮蕭蕭棐几前。志士苦心頭欲白。癡兒說富口生涎。茫茫墜緖尋無覓。耿耿孤懷坐不眠。寄語南陽因此趣。此心不在漢髫邊。吾伊燈火蝨生氈。落落功名挽不前。病鶴尙存雲外志。枯蝸欲渴殼中涎。人生落魄貧兼病。天地荒涼醉又眠。收拾吟牋聊滿把。題封寄與讀庵邊。</text>
<title>玉堂</title>,<text>我本臞儒。書中掇糟粕。齷齪平生志。一丘兼一壑。焉知鴻鵠飛。以我騰寥廓。慶雲鬱岩嶢。靈霰集空漠。穆穆瞻天顏。朝朝侍經幄。黃封出內官。禁臠來殿閣。玩娛亦兼將。所期仍不薄。新篁秀孤叢。弱梅盈一握。豈敢供謔嘲。所當深佩服。竹以比貞心。梅以比馨德。願焉保吾初。歲寒毋敢斁。</text>
<title>怕寒不出。吟得六首。錄奉本殿諸公。冀和。</title>,<text>苜蓿闌干滿一盤。小鍾相勸莫留殘。年來病骨崚嶒甚。却怕東風特地寒。醉面宜風春意濃。黃昏街鼓踏鼕鼕。頹然倒臥西窓下。夢入春江月一蓬。滿池春水漲溶溶。園樹颼颼動曉風。昨夜西窓聽小雨。山茶開到第三叢。榾柮燒來土榻溫。怡然嘯傲任家貧。添丁學字時相問。擧案齊眉況細君。南隣雲幕柳間橫。北里笙歌鬧曉晴。九十春光都過了。揚雄辛苦草玄經。腰間金帶耀汪汪。祖送今朝歸北邙。桃李春風正爛熳。須敎紫馬馱紅段。</text>
<title>酬淸甫</title>,<text>吟得詩來興有神。十分新瘦我兼君。從今莫作吟詩苦。一度吟詩瘦一分。</text>
<title>玉堂偶懷</title>,<text>亂乳燕鳴鳩晝刻遲。春深太液柳如癡。鑾坡睡破無餘事。時展蠻牋寫小詩。</text>
<title>宮詞四時</title>,<text>陰陰簾幕燕交飛。日射晴窓睡起遲。急喚小娃供頮水。海棠花下試春衣。陰陰簾幕暑風輕。閑寫銀漿滿玉缾。好箇黃鸝多事在。隔墻啼送兩三聲。碧梧金井換新秋。斜倚薰籠一段愁。明月滿庭天似水。起來無語上簾鉤。七寶房中別置春。羅中斜帶辟寒珍。朝來試步梅花下。臉上咽脂懶未勻。</text>
<title>觀妓</title>,<text>羅綺薰香玉殿深。舞衫歌扇酒淋淋。夜來促織勤提耳。月落西窓淚滿襟。</text>
<title>借人筆墨</title>,<text>吾家本有楮先生。只欠陳玄與管城。無術空將記名姓。眞功欲慕莫玄經。</text>
<title>送日本國僧</title>,<text>千里參方一衲衣。孤雲蹤跡也依依。浮杯滄海龍應伏。飛錫仙山鶴自疑。肘後却存金匱訣。腰間常擊錦囊詩。歸來回首東韓國。禮樂文章在夢思。磨磚早歲鏡還成。底事桃袍赴遠程。湖海多年一行脚。乾坤萬里卽長亭。愁邊白雁無鄕信。眼底靑山不世情。此去也應參禮遍。黃花翠竹及時評。千里鄕關在客懷。時時頻上里鄕臺。他方日月詩千首。故國山川天一涯。破衲却從雲外路。烏藤時駐澗邊苔。明年更踏扶桑域。伊水龍山眼忽開。</text>
<title>除夜 三首</title>,<text>歲律今垂盡。端如赴壑蛇。呼兒數更漏。喚婦落燈花。永夜陰雲積。嚴風雪勢斜。淸談仍促酒。不必阿戎家。又流歲占夏曆。又是一年春。壁上桃符換。觴中濁酒溫。靑歸新菜岸。白謝落梅園。自擬佳歲慶。聊因寫篳門。又元日是春立。喧喧物色敷。[曆頒新歲月]。人[飮舊屠]酥。身世籠中鳥。人情屋上烏。[無人家寂寞]。堅[坐獨傾]壺。</text>
<title>龍門百年桐</title>,<text>龍門百年桐。幾日凌霹靂。栽爲膝上琴。惋抱咸池曲。[高歌試一彈]。中[夜山鬼泣]。君子亦如此。蓋棺事乃畢。</text>
<title>寄友 二首</title>,<text>卜築悠悠誰與期。相從鷗鷺共安心。一樽北岳山容瘦。短棹西江水面肥。嗟我慵疏空老大。多君學業盡精微。想知磅礴揮毫處。滿院春光瑟正希。曾從總目學言詩。題詠何曾廢暫時。坐到五更思忼慨。吟安一字欠神奇。閱書自歎祭魚獺。便腹誰知沒字碑。半日共談多所得。從君却恨十年遲。</text>
<title>書懷 二首</title>,<text>四面松杉深復深。相從魚鳥共安心。人生到處旋磨蟻。造物無心大冶金。[白酒黃花陶令宅]。高[山流水伯牙]琴。[他年正爾休官去]。山[北山南恣意]尋。四面溪山深復深。時從麋鹿共安心。人生到處旋磨蟻。造物無心大冶金。萬頃雲煙時岸懫。一簾風月獨鳴琴。他年正爾休官去。紅葉蒼苔擬共尋。</text>
<title>畫秋山</title>,<text>年來世事不敎閑。挽我東西去復還。忽憶江南秋色裹。靑螺倒影水邊山。</text>
<title>風雨圖</title>,<text>[前山渾渾後山黑。風雨滿林雲滿谷]。細思行李有底忙。瘦馬不前車欲覆。</text>
<title>在官中寄李子野</title>,<text>文書滿案校勘難。點墨塗丹未暫閑。手倦支頤成小夢。一犂春雨聖居山。</text>
<title>春雨寄伯氏演雅</title>,<text>蒼雲如狗暮山中。[杜宇數聲春雨濛]。[遠水含風搖鴨綠]。群[花帶雨濕𤟡]紅。[鶯啼深巷陰陰樹]。燕[蹴虛簷細細]風。負日南窓捫蝨坐。何須螢雪做奇功。</text>
<title>慶州懷古 八首</title>,<text>臺殿翻爲百姓家。當時粉黛已無多。[惟有好花留國艶]。依稀宮裹舊容]華。閭閻半是梵王家。[一片斜陽古意多]。幾處諸陵金盌出。野花啼鳥自年華。牟梁驛畔兩三家。回首諸陵草樹多。今日王風吹內外。雞林黃葉亦昭華。月城曾是古王家。孤客秋風感慨多。日暮雞林誰與問。無人能記舊繁華。當日城中問幾家。池臺處處夕陽多。祗今草木渾依舊。留與樵人管物華。文章當日幾名家。身滅名隨謾自多。千載兒童稱姓字。孤雲眞箇有才華。連甍接武盡侯家。聞說當年樂事多。想得處容歌舞處。滿園桃李月生華。</text>
<title>丙寅七月十三日。宿江邊。是夜大風雨。二首。</title>,<text>巖㟼峭千仞。長江走其東。上有孤飛雲。曳曳隨飛龍。挐舟艤其下。寒氣襲人躬。長空正如洗。波濤浩無窮。新月如半璧。落影在沖瀜。剛飆忽西至。白浪如高嵩。百靈森慘戚。歌哭在其中。須臾風浪息。萬里如虛空。寄語同舟子。彼固蓬萊宮。陰雲千里黑。有雨如建瓴。衛風破臣浪。勢若驅雷霆。舟人中夜起。擾擾皆震警。小魚學龍語。噞喁終夜聲。大魚作神奸。奮鬐仍吐腥。我時拔長劍。欲斬且復停。人生涉斯世。哀樂本相幷。造物戲我耳。魚龍亦何情。悠悠發長喟。蓬窓坐深更。</text>
<title>道中</title>,<text>離落依依半掩扃。斜陽立馬問前程。翛然細雨蒼姻外。時有田翁叱犢行。</text>
<title>舟中</title>,<text>扁舟來泊暮山阿。鷗鷺閑飛水氣多。夜半篙師呼客起。滿城風雨夜如何。</text>
<title>題山水圖</title>,<text>瀟湘之水碧復碧。九疑之山高且崒。枯松老檜捲雨雹。竹籬茅店依山麓。遠嶼縈紆菱芡殘。飛鴻冥入雲煙寒。羊裘椶屐者誰子。面有河朔風塵頑。古渡落日浮雲端。胡爲久立黃蘆間。太雖不語請對臆。匪憚江上風波難。我橈孔堅我舟妥。踟躕只侍招呼者。</text>
<title>漁父 六首</title>,<text>晚何江頭把釣竿。群魚搖破鏡光寒。筒中錦鯉分明見。只恐纖綸曳得難。下灘容易上灘難。一舸旋旋泝碧湍。爲報長年休放手。及時搖櫓到江關。冷風吹雨過瀟湘。醉夢悠然入渺茫。夜半酒醒風又定。滿船依舊月如霜。慘慘斜風細雨天。漁翁閑占一江煙。跳魚撥刺應無數。莫釣槎頭縮頸鯾。數疊靑山數谷煙。紅塵不到白鷗邊。漁翁不是無心者。管領西江月一船。棄却蓑衣流竹竿。歸來月在蓼花灣。漁家莫向池邊覓。不在煙波眇靄間。</text>
<title>淡淡亭 四首</title>,<text>淡淡新亭接遠湖。往來時復命柴車。江山自供智仁樂。身世不思靑紫紆。落日波光濃似酒。平沙雁跡印如書。從來總道登臨好。恨我塵凡隔奧區。蒼髥十丈映平湖。湖上新亭時駐車。萬里舟航來一線。兩邊山水幾重紆。縱橫玉字閑中興。眞草霜紈醉裏書。早晚扁舟就煙雨。卜隣先占芋苽區。眼前景物何森然。亭對虛無勢亦便。共道湖山無此觀。自歎身世未忘筌。山人釀酒來爭席。溪友捕魚不計錢。會待月明吹鐵笛。扣舷江上訪儒仙。乾坤俯仰氣顒然。隨意林泉適我便。落落襟懷淸似水。區區物像棄如筌。從遊欲着登山屐。富貴何須使鬼錢。赤壁淸湘秋更豁。邇來風物屬蘇仙。</text>
<title>淡淡亭四時</title>,<text>芳草籠煙連野店。垂楊映日裊江村。高人徙倚不歸去。閑看遠嶠生白雲。日暮魚龍吹細沫。雨餘鵯鵊滿平沙。江邊濯足坐瑤草。玉子紋楸幽興多。巖邊斫鱠藉寒草。磯畔呼兒撑小船。釣罷歸來抆綠網。白煙和雨遠相連。古渡斜陽人語少。寒汀積雪雁飛稀。酒旗遠在梅花外。來往江頭日典衣。</text>
<title>麻浦夜雨歎</title>,<text>黑雲一片低靑天。時聞獨鶴鳴遠渚。夜來渡口南風顚。倒捲西江作飛雨。魚兒出沒爭噞喁。馮夷鼓浪神靈舞。勢包島嶼歸洪濛。涼生軒戶收餘暑。江鷗搖蕩聲嗷嘈。菱荷歷亂隨風濤。漁翁失纜吁江湖。大舶傾欹小舶飄。人間何處非至險。俄頃生涯臨不測。琅玕君子笑一場。半夜不眠頭鶴側。</text>
<title>淸江曲</title>,<text>落日欲沒淸江曲。斷霞一片魚尾赤。靑山倒映琉璃滑。萬頃波濤寫秋色。橫槎渡口行人稀。漁舟一葉泛渺濔。槎牙老樹臨灣磯。寒鴉亂啄黃牛飛。危亭迥絶江之涯。高人掀髥倚殘暉。白頭漁子搖煙霏。鸕鶿偸眼仍猜疑。秋風吹水江冥濛。相呼相倚望秋空。白鷗浩蕩尋無踨。一雙飛入蘆花叢。</text>
<title>牧牛圖</title>,<text>山石向崎嶇。長林西日晡。誰牽老觳觫。歸去靑山隅。阿童手中三尺棰。長歌激烈聲嗷嗷。平生磊落。一物無欲。令身世歸唐虞。當時眞樂今難追。形色誰將歸畫圖。固知盡師巧爲此。筆力自與三味俱。悠悠不盡千古意。空有遺跡令人娛。嗚呼。眼中之人不可作。摩挲竟日空長吁。</text>
<title>蘆雁圖</title>,<text>北風一夜吹乾蘆。沙飛莽莽如驚濤。鳴雁失所聲嗷嗷。行行伍伍求其曹。群飛南行聲正急。雲黃渚白天宇高。翩翩荻葦或排行。泛泛波濤不成序。或追流水窺纖鱗。或逐驚風得輕擧。回翔唼流牽弱藻。容與曬翅立州渚。昔我江海從數人。乃與此物爲儔侶。當時眞樂已難追。幸有王孫知此意。乃召畫師調黃朱。灑向空中聊一戲。精神意態千萬一。功與造化論豪髮。低昻對此意不改。無乃人禽兩相得。似就江南黃蔑舡。坐我流江與夢澤。畫師運用雖信奇。王孫羽意亦不羈。呻吟竟日欲辨此。執筆點綴東玻詩。</text>
<title>夜中聞笛</title>,<text>今夕何夕風露寒。明月正似宮眉彎。隣家兒婦學吹笛。下手發聲思調閑。高聲何激裂。裊裊散入浮雲端。下聲沈重入幽閴。水中相應蛟龍蟠。軟婉頓拙互相易。曲調遍吹千萬般。客子聞之慘不樂。悵望故園涕自潸。門前楊柳已搖落。況乃歲暮衣裳單。誰敎十載走南北。飽識世間行路難。</text>
<title>美人行</title>,<text>後園烏啼聲啞啞。美人曉起嚬雙蛾。學得新聲入琵琶。琵琶一曲白苧歌。含情獨倚翠窓紗。朱唇掩㧕愁思多。坐對銀缸淚如河。命如冬葉顏如花。黃昏欲望年少察。奈此籠中鸚鵡何。</text>
<title>採蓮曲</title>,<text>耶溪五月天氣新。耶溪女子足如霜。相將採蓮耶溪上。翠微㔩葉輝艶陽。採採蓮花不盈椈。却妬沙上雙鴛鴦。鴛鴦雙飛不得語。蕩漿歸來空斷腸。</text>
<title>羅嗔曲 十二首</title>,<text>爲報郞君道。今年歸不歸。江汀春草綠。是妾斷腸時。又一掬相思淚。灑向江上流。殷勤再三祝。幾日到神州。又滴酒賽江神。江神倘見憐。載兒夫壻舶。來住此江邊。又郞如車下轂。妾似路中塵。相近仍相遠。看看不得親。又妾心如斑竹。郞心如團月。團月有虧盈。竹根千萬結。又欲問長安道。靑山千萬重。歸期無處卜。天際數冥鴻又渚蘭初婉婉。江荇亦疏疏。朝朝江上路。冀得北來魚。又黃昏拜新月。不覺玉纖寒。何日郞君至。山頭不放山。又自從郞去後。鬢髮似秋蓬。氷雪爲情操。無勞點守宮。又綠竹條條動。浮萍箇箇輕。願郞如綠竹。不願似浮萍。又南湖採白蘋。日暮零露多。回頭指西畔。是處故人家。又憶昔別離日。臨歧誓已勤。經年書小到。眞箇薄情人。</text>
<title>回文寄郞 二首</title>,<text>小窓寒月明。殘漏玉丁丁。皓腕雙紅袖。琴橫奏苦聲。又短燭燒殘夜。江長限隔程。斷腸還極目。眉似遠山靑。</text>
<title>艶陽詞 二首</title>,<text>南園春色錦成團。翹袖輕盈兩鬢寒。歸來偸折宜男草。鸚鵡前頭不敢看。白面少年騎駿馬。洛橋西畔踏靑來。美人不耐懷春思。擧上墻頭一笑開。</text>
<title>老人行</title>,<text>隴草萋萋雉雙飛。隴邊老人長嘆息。自道余生年七十。手脚凍皴面深黑。男婚女嫁知幾時。短衣襤幓纔過膝。前年召募度黃沙。萬死歸來鬢如雪。今年把鋤事耕耨。石田䂽确牛蹄脫。牛蹄脫知奈何。獨坐茫然心斷絶。</text>
<title>戰場行</title>,<text>陰雲作雨黑如鐵。黃昏鬼物傍人立。欲訴胸臆那可得。千載怨血應化碧。將近代歟是秦漢。思及當時淚沾臆。乃知蒼天無老眼。消沈無復辨黑白。悠悠或作帶弓箭。荒煙垂垂鬼長突。新鬼舊鬼共煩冤。入夜如聞淚幽咽。</text>
<title>黃雀歌</title>,<text>黃雀黃雀甚微物。養出形軀天地中。刷毛伸翼無復慮。有時爭赴百花叢。西原雨後禾初熟。黃雀飽食欺田翁。田翁日午呼不得。唇焦口燥鳴桑弓。黃雀黃雀爾何遇。會有鷹隼乘秋風。</text>
<title>惡風行</title>,<text>惡風西來捲地吹。雪花茫茫大如席。疏疏初作柳絮飛。俄頃庭除深一尺。田翁早起喜相語。來成豐兆占可識。稻車穩載庶有時。不憂空廩塵自積。短衣掩脛不須挽。健兒負薪燒我突。我聞此語喜欲顚。笑何天工手長拍。若使萬姓免飢寒。吾受飢寒死亦足。嗚呼。吾受飢寒死亦足。</text>
<title>餓婦行</title>,<text>山門日欲暮。北風高崖裂。居人憚涸寒。閉關縮如鱉。俄有扣門聲。餓婦面深黑。乳下挾兩兒。歲暮蒙絺綌。手中無所携。不食已三日。小僮出門邊。黃薤和脫粟。兒飢兩手持。母餐不可得。推兒置坐傍。取食納諸橐。路邊棄兩兒。甘心與永訣。兩兒巡路啼。啼聲聽幽咽。耽耽北山虎。電光挾兩日。豎毛下山來。呑噬恣朝食。居人望見之。歎惋亦何及。嗟乎母子間。眞性爲甚切。云何飢寒餘。至使人理滅。所以究王仁。倉廩須使實。苛政猛於虎。此訓千古揭。當今朝庭煕。求理固密勿。聊陳餓婦行。寄與廟堂說。</text>
<title>二怨詩</title>,<text>蓐食向東阡。暮返荒村哭。衣裂露兩肘。缾空無儲粟。稚子牽衣啼。安得饘與粥。里胥來索錢。老妻遭束縛。踰墻陟崢嶸。十日竄荊棘。潛身草間行。日落山谷黑。魑魅憑岸嘯。凄風振林木。凜然魂魄䙈。一步三四息。嗟嗟黠吏徒。誅求何太速。公門非不仁。汝輩心甚毒。又甡甡麋鹿隊。雙雙禽鳥行。歸路忘東西。四顧何茫茫。總角爲君婦。升堂拜姑嫜。心存抱枉信。百歲庶不忘。那知恩義薄。棄絶反蒼黃。下坂風日悲。愁思熱中腸。將恨寄落葉。隨風到君床。</text>
<title>首陽山 三首</title>,<text>峨峨首陽山。故人卜築於焉遊。興來高歌載芝曲。岸巾扶杖柴門幽。黃錡胡爲在山中。彼蒼回斡良悠悠。嗚呼。山中陰岑不可處。魑魅魍魎令人愁。亭亭首陽山。上有朱鳳求其曹。口銜瑞圖彩翮長。擧意八極聲嗷嗷。下有黃鵠似老翁。折筋步步偏哀呼。時時側頭望山巓。蒼雲如狗蹲落日。嗚呼安得一黃鵠。得使鳳也分竹實。夢入首陽山。愁雲憑憑欲吼怒。靑兕黃熊怒我啼。萬丈層崖緣細路。不知故人在何處。薰水千山日欲暮。嗚呼。忽然覺來天欲昏。萬慮關心淚如雨。</text>
<title>登高詩 五首</title>,<text>剗地西風秋氣涼。登高處處作重陽。雁飛南浦江涵影。菊倚東籬露送香。落帽龍山眞勝事。題詩藍澗有餘光。日斜酩酊扶歸醉。遮莫傍人笑老狂。絶頂淸秋特地涼。疏林寂歷掛斜陽。黃花滿把金錢重。綠酒盈樽竹葉香。浮世幾人開口笑。登高此處好山光。年來舊習消磨盡。乘興惟餘老杜狂。躡蹻寒崖山翠涼。酒徒今日數重陽。滿城風雨從輸興。係佩茱萸暗送香。佳節自然渾似舊。落暉應不少留光。莫嫌短髮還吹帽。且向樽前作酒狂。一陣西風滿面涼。登高無語送斜陽。坐從露草衣裳濕。醉擘霜橙爪甲香。山作靑螺饒晚色。江拖白練瀉秋光。兒童錯認耽杯酒。比殺當年賀老狂。九月西山天氣涼。登高閑望雁隨陽。淸流帶坐樽罍吟。野菊侵人笑語香。數疊畫屛靑嶂色。一邊寒鏡碧波光。烏紗一任風吹倒。自笑吾人老更狂。</text>
<title>丙寅九月九日。登高 十首。序見文集</title>,<text>今日是重陽。山容似新沐。自多陪諸彥。登高共良覿。又西山有爽氣。日夕滿襟懷。高歌謂諸子。不飮令人哀。又踑踞籍草坐。滌蕩千古愁。烏紗承露重。一任天風吹。又右手把白酒。左手豁黃雞。英枯分咫尺。自古本非齊。又人生不盈百。萬事心中交。終須謝拘束。莫使山林嘲。又君看市中人。膏火日相煎。那知有命在。一一懸蒼天。又南山何幽幽。翠色終古濃。淵明千載人。可與此心同。又酒盡壺欲乾。市遠不可續。堅坐罄餘歡。歸去莫太速。又明月滿歸路。霜露霑人衣。黃花三兩枝。須揷滿頭歸。又歸來閉關臥。鼻息鳴如雷。頹然天已暮。況若遊瑤臺。</text>
<title>泰山詩 十首</title>,<text>余友任子深。數稱秦繼周有至孝。携老母。居全羅之泰仁縣。居有山水之樂。故以二樂名其亭。雜植花竹。凡所以娛親之具。無不備焉。日陪其親。嬉于亭上。左挈几杖。右執壺觴。依依然若不忍一日離於左右者。昔徐積不仕。孝行稱於千載。今繼周之行。其有類徐之爲者非耶。感歎之餘。因作十章。未句用騫者。所以冀秦之登用。以施所蘊也。泰山有君子。至行誰與論。牖民一何易。鄕關遍深仁。又上有山一重。下有水一曲。愉愉一亭間。不願朱舟轂。又綠竹臨淸池。垂楊倚幽籠。芙渠菓與松桂。顏色各鍾二。又東風吹郊原。百鳥花間哢。稱觴獻親壽。綠蟻浮春甕。又高堂夏夜淸。華月臨前榼。相將悟言處。雙鬢飛蚊鳴。又秋來積雨霽。鄕味匪三牲。筐中拾紫蠏。小鱗聊共烹。又朝興斂瑤席。愛日明簾櫳。爐中燒榾柮。暖氣春融融。又安得縛日月。使之不西飛。百年如一朝。長作膝下嬉。又桃李媚風姿。芙蓉不耐寒。君看太山松。直幹凌雲端。又聖主敦孝理。玄化升軒轅。殷勤望高躅。何日能飛騫。</text>
<title>送李公歸覲</title>,<text>秋風獵獵彩衣明。瘦馬臝童嶺外行。白髮倚閭應注望。蘇生嬴得幾功名。</text>
<title>文宗挽詞 二首</title>,<text>聖德三韓表。諒闇數載庸。執經參近侍。前席幾從容。沒世恩難報。今生恨未窮。攀髥嗟已矣。何處覩飛龍。又奄爾仙遊日。籧然玉座塵。憂勤三載後。夢減九齡辰。濟野迷寒兩。蒼梧渺白雲。孤臣雙淚盡。灑血送靈輴。</text>
<title>次剛中詩 四首</title>,<text>淸冷生涯蘖與氷。安心還似定中僧。從今抱膝茅簷下。客至從嗔喚不應。春坊學士佩珊珊。萬斛珠璣咳垂間。鳳閣推君西漢手。山陽容我占寬閑。平居得句勝高官。灌竹栽花自在閑。已放揚雄一廛足。無人微雨過蘇端。有錢則可不須侯。自擬生前爛熳遊。年來生涯無多事。惟讀三墳與九丘。</text>
<title>又次 四首</title>,<text>雕虫還似欲鏤氷。擬學雲堂朝過僧。一寸古心今未識。從來不向世人應。琵琶掩面淚珊珊。離別無端一餉間。歸夢不知山水遠。嶺南千里未曾閑。成集何曾作一官。謳吟未得暫時閑。而今欲和陽人曲。弱筆難酬錦繡端。少日詩聲酷似侯。如今珥筆玉堂遊。平生不見生男好。身後功名土一丘。</text>
<title>絶句 三首</title>,<text>尋春日日帽簷斜。走上東山欲試茶。隨意緩尋胡蝶去。溪邊時有白桐花。朝來聽赴粥調聲。日射禪坊午枕明。免使文書韁鎖我。時從圓澤說三生。春坊學士富文詞。更向花時取次遊。料得如今停伎倆。多情還被酒爲謀。</text>
<title>次靈通寺西樓韻</title>,<text>山翠霏霏映寶林。長松風雨半空陰。披蓑過客吟詩苦。禮佛閑僧語夜深。白板題名知往事。豐碑遺迹見斯令。西樓一夜涼如水。便覺塵懷向此沈。</text>
<title>雪</title>,<text>蒼茫歲欲暮。密雪滿空山。未識羔兒味。那堪鶴氅寒。瓊花千樹發。皓月五更闌。欲起山陰約。何須興盡還。</text>
<title>雜詩</title>,<text>峨峨鐵嶺北。峯巒森劍戟。愁雲連北方。朔雪大如席。負戈者誰子。欲行屢側足。終年守邊庭。形骸劇枯木。父母在故里。安知委溝壑。人生只如此。欲言心惻惻。長者擁掜裘。令行何太急。招呼備行列。日暮呑聲泣。愼勿憤怨多。憤怨見死骨。蒼天寧匪仁。彼此理則一。</text>
<title>擬古 四首</title>,<text>今夕是何夕。我心慘不樂。浮雲東北征。廻飆響疏木。微陽欲西沒。棲鳥趣林薄。非私亦非公。愁思方激烈。激烈復何爲。高歌擊樽裂。又大雅何微茫。狂秦焰火烈。騷人自此生。楊馬何馳突。列代各垂名。頹波蕩無極。聊將千古心。撫卷長太息。又南國有佳人。肌膚天下白。羅衣照暮春。珠花遮半額。採採摘蓮花。黃昏倚修竹。自言世情衰。萬事如轉燭天意信難量。鴛鴦豈獨宿。又荒村建巳月。有人來扣門。懸鶉衣百結。壯顏類哀猿。自言飢困餘。骨肉不相存。世情何太薄。難求一飯恩。我聞肝肺熱。掩袂拭淚痕。長跪問蒼天。蒼天默無廡言。</text>
<title>寄姜景愚</title>,<text>詩爲有聲畫。畫乃無聲詩。古來詩畫爲一致。輕重未可分毫釐。先生胸中藏百怪。詩歟畫歟不可知。時時遇興拈流筆。拂拭毫素開端倪。須臾一石復一山。蒼崖老木臨淸漪。乃知鄭老是前身。摩挲竟日神爲怡。雖然粉墨豈傳久。一朝散落隨煙霏。不如移就有聲畫。入人之耳解人頤。千古萬古留神奇。</text>
<title>淸泉軒偈</title>,<text>爾時天寶山中。有一苾蒭。名曰竺梵。乃以淸泉。名其居軒。有一居士。扣苾蒭言。凡世間相。自濁而觀。淸者自淸。自淸而觀。濁者則濁。淸濁異觀。兆物之正。何況泉水。本無淸濁。糞穢衝激。卽成渾濁。渟溜不動。內外如鏡。一刹那間。變化無窮。水之本性。如如不動。云何名軒。獨揭淸泉。苾蒭答云。汝當諦聽。微塵國土。有情無情。正明知覺。悉皆具足。但諸衆生。無量劫來。無明所覆。迷失眞想。展轉循環。造諸惡業。故我如來。施大方便。令諸衆生。勇猛勤修。滌除昏濁。使歸澄圓。有如泉水。爲物所汚。揚淸決濁。乃見其眞。此是名軒。甚深妙義。居士於是。瞑目合掌。重演此義。大唱偈曰。沙河諸品中。惟泉最淸漣。源在深山中。就下何沛然。泥滓忽交雜。沙礫復來塡。晝夜相盪摩。濁浪何濺濺。流波去穢濁。靜畜已多年。一朝眞性出。精華上騰天。我願以此水。霑灑及無邊。十方無盡界。三千復大千。種種諸衆生。浩劫多罪愆。灑然除熱惱。同成妙因緣。</text>
<title>寄徐剛中 二首</title>,<text>徐公何軒昂。豪氣誰能當。軀幹雖不長。百怪充其腸。伊昔少年遊上庠。人言奇寶橫道傍。忽然逸足騰康莊。聲名颯颯中書堂。文章不數崔與張。鸞鳳破卵雙飛翔。才高不以軟媚將。陵轢百代窺虞唐。醉中往往猶能狂。筆勢忽作蛟龍僵。嗟嗟我輩如吃羌。逡巡不敢窺門墻。願公斟酌分否藏。爲我一試囊中方。又早知窮達皆有命。舊書自可千回讀。冥搜萬古窺鴻濛。深淺不同俱可樂。我有舊業西山隈。家有鄴侯三萬軸。人間歲月雙跳丸。胡乃區區慕人爵。至今山鶴鳴夜闌。白雲有意遮舊壑。行當與子歸去來。十年不復窺門閾。策勳玆事知有期。夜夢車輪生四角。</text>
<title>寄任子深</title>,<text>任侯文章何屈奇。落筆番番窮百紙。世上群鬼徒謗傷。其奈持身直如矢。縱橫肝膽須酒挐。感激時時白眼視。自嘆儒冠多誤身。方技諸家窮妙旨。湔腸滌胃在須臾。囊底瓊丸起人死。嗟我矻矻無所親。邂逅常欣得吾子。論交不數雷與陳。奚啻忘形到爾汝。空堂無人春夜靜。桃李纚纚挾前楹。相將悟言入聖處。屋梁落月參差明。更深語闌忽歸去。隱隱幽思留餘情。任侯任侯試一聽。始終此意如弟兄。平生所讀漫累車。無事飽更三折肱。安排不學養生理。攣足不及兒女行。從今日日數能來。字細敎我黃庭經。</text>
<title>星星原尉 二首</title>,<text>幾度高門謁後塵。溫溫謙德已書伸。文章重價應無敵。薈蕞多能固絶倫。不道秦家多氣勢。時從顏巷問酸辛。仁人自受長生術。不用區區祝大權。二郞頭角異凡兒。秋水精神玉作肌。驥產渥洼聲價重。鳳生丹穴羽毛奇。朱程性理宜深講。班馬文章要共師。逢想老蘇眞種德。一窓燈火聽吾伊。</text>
<title>寄盧正郞</title>,<text>幾番良選到名門。閭巷相傳姓字新。共識風流傾一世。誰知意氣薄層雲。昭華酸倒綺羅月。叱撥驕嘶楊柳春。記取相如舊多病。邇來消渴不滿謠。</text>
<title>病中贈重卿</title>,<text>飢來喫飯因來眠。靜裹蕭然坐似禪。早歲淸貧詩作祟。百年身世病相先。靑山歷歷疏煙外。白水悠悠落照邊。正爾黔丹多勝絶。偶然期會荷天憐。</text>
<title>書懷 三首</title>,<text>病骨稜稜愛靜便。幾人先着祖生鞭。翻雲覆雨何多態。流水高山欲斷絃。日暖淡黃歸古鄕。土融殘脈逗寒泉。茅簷晝永渾無事。讀盡南華內外篇。臥病時時聊自娛。鏡中只是舊頭顱。鶴長鳧短初難別。狗盜鷄鳴何可無。千里風雲雙劍孔。十年湖海一燈孤。半生磊落知多少。試問東家春酒壺。千佛名緘又一時。固窮安可慕群飛。燈花一夜何太喜。風雪四更空苦思。鴻鵠非無雲外志。松篁自有歲寒姿。詩成一笑無人會。料得天公子細知。</text>
<title>詠蓮</title>,<text>數朶蓮花池上開。淸標獨占寺墻隈。天風暗淡吹香過。朝雨商量借休來。霞萼被煙羞未罷。仙姿酣日笑初回。莫數霜女來相妬。愁殺春陵茂叔懷。</text>
<title>詠蟹</title>,<text>蓮池風瀉露珠傾。巨蟹衝波作隊行。實腹紅膏甘似蜜。渾身靑殼淨如瓊。形模萍底婦人笑。風味樽前壯士驚。誰道戈矛能禦侮。人間未免鼎中烹。</text>
<title>雨晴 二首</title>,<text>一野黃雲百畝田。農家處處喜聲連。杖藜須趁初晴後。粳稻香浮露未乾。頁郭何人數頃田。看來禾稼與雲連。山村雨後明斜照。時遣兒童候路乾。</text>
<title>絶句 五首</title>,<text>風雨前村行旅稠。前車欲側後車憂。幽人獨自倚高樹。指點崎嶇笑未休。不逐兒曹乞機巧。岸巾長嘯望雲虛。雲陰解駁秋陽照。灑我胸中數部書。樓臺綠樹映斜陽。細細淸風忽滿床。軒冕山林俱是累。世間惟有黑甜鄕。言辭出口屢觸諱。世事折肱曾飽更。黃昏風雨鬧北牖。夢作聖居山水聲。白日靑天萬里暉。祥麟威鳳共乘時。三更月落村墟黑。留與狐貍假虎威</text>
<title>園中 三首</title>,<text>去歲貧窮亦自佳。滿園桃李正開花。今年便覺貧方甚。浪蕊浮花又欠些。魏紫媿紅處處誇。洛陽春色便堪嗟。如何雪滿前村夜。獨有騷人管物華。猗蘭一朶浸寒瀾。漸見孤根抱地頑。待得三年培養後。任敎客子往來看。</text>
<title>畫松</title>,<text>森森直幹聳秋陰。便覺良工用意深。不獨筆端參造化。胸中自有歲寒心。</text>
<title>萊公柏 二首</title>,<text>高村直幹矗森森。終恐人間斤斧尋。日暮公安古祠下。行人指點到如今。千里雷陽隔漢關。相公靈櫬到公安。英精畜恨無由洩。寄向枯根傲歲寒。</text>
<title>萊公竹</title>,<text>揷竹雷陽酬仲平。邦人感德有餘情。須知氣類相句引。解使根株再發榮。直節欲衝雲漢上。貞心不改歲寒盟。年年且放兒孫長。留得乾坤萬歲靑。</text>
<title>夢到水上。得二絶。頗有意趣。</title>,<text>山下溪流幾股分。溪邊花木惱遊人。欲看萬朶爭紅紫。緩步扶筇到一源。彈鋏歸來尋舊山。舊山佳景豈天慳。幸今脚力猶強健。不道溪流隔幾關。</text>
<title>蟬 二首</title>,<text>機關不學蜘蛛巧。顚沛全輸蝜▦行。日[午庭槐風露泠]。滿[腔都是伯夷淸]。秋風古樹日扶疏。底事斜陽盡意呼。試問呻吟屈原子。何如回也只如愚。</text>
<title>七夕</title>,<text>牛渚迢迢試問津。眼中只許見秋雲。看來天象何寥闊。多少人間乞巧人。</text>
<title>夜坐</title>,<text>夜來促織入床前。更雜寒螿鬧一天。客子詩成吟亦苦。與渠不得半宵眠。</text>
<title>龍 二首</title>,<text>幾年巖穴斂神功。頷下驪珠炯炯紅。一躍便能蘇旱宂。趑趄本是望雷公。噴雨噓雲萬里風。忽然天地變冥濛。須臾捲却東南去。萬頃禾麻夕照紅。</text>
<title>戲次蔡子休詩 八首</title>,<text>携妓南州二月行。中原雲物最多情。風流一任嘲輕脫。不學高琨謹愼名。扁舟捲幔下驚湍。黃暈天庭喜未闌。不怕河東獅子吼。中原明月照心肝。中原桃李錦成團。客子尋芳竝據鞍。忽有狂風吹水立。忍敎春色墮茫漫。生平聚散在蒼天。此理看如佛擧拳。人事從來好乖角。奚須一夕費三遷。在陳三日絶餱糧。驢背相隨只一箱。莫把玆行說艱苦。風情各屬少年場。俗罷衣冠志靜專。却將心事禱金仙。萬事只知相見別。如來方便正如天。今生欲結後生緣。當日分離亦是天。聞道爾來頻問訊。慶延樓月幾回圓。遮莫千山更萬山。吟鞭朗詠涕還潸。祗今魂夢多情思。長繞金灘水上湍。</text>
<title>車駕</title>,<text>車駕臨郊甸。巡行氣勢雄。詞臣應獻賦。武士莫矜功。鼓角三秋壯。旌旗百里紅。君王垂睿想。會見載非熊。</text>
<title>與家兄。招河應千。</title>,<text>顚子來何晚。柏思日暮雲。夢殘梁棟月。愁破鶺鴒原。來往無車駕。懽娛有酒樽。此時如見訪。倒屣出柴門。</text>
<title>應千至。又題 一首。</title>,<text>獨樹留殘照。寒空綴晚雲。河生來篳戶。光彩動丘原。掃榻聊烹韭。呼兒急洗樽。吠厖常慣客。帖耳出衡門。</text>
<title>次九日韻</title>,<text>九日聊登眺。悠然宋玉悲。園花露下落。溪柳月中裴。粥面交情厚。蟻旋人事違。白衣空悵望。送酒未知誰。</text>
<title>山寺 二首</title>,<text>殘僧依古寺。地僻少人蹤。白愛庭前塔。靑憐雨後松。斜陽扶竹杖。落月聽寒鍾。欲學廬山趣。專師肯許從。又南北與西東。飄然雲水蹤。何時此駐錫。高骨瘦如松。衣濕花間雨。心淸月下鍾。世緣磨不盡。杖屨幾時從。</text>
<title>酬贈專師 八首</title>,<text>日中携影到伽藍。金碧輝輝翠靄間。頗有居僧情累好。紙窓相對語團圝。松堂瀟灑絶纖埃。堂下池蓮映日開。莫使高鍾聞飯後。好將茶果慰心懷。快讀春秋至隱公。歸來落景已空濛。專師與味眞堪賞。絶學無爲證梵宮。寂寂山間春晝遲。杖藜溪畔立多時。野花啼鳥秋尋處。來往風流只自期。僧家寂寂掩柴扃。客子遊觀亦有程。一馬二僮山路黑。綠蘿松下雨中行。見月思歸放白鷳。世間何事更相關。明朝一錫凌雲去。脚底千重萬疊山。自別吾師歲月闌。如今一見喜浮顏。區區我輩徒牽俗。何似吾師一味閑。下山流水心無累。臨水靑山意自新。吾師不戀兩間住。山水中間自在身。</text>
<title>無題 三首</title>,<text>閑居誰與好懷開。不識春光暗裏廻。掛起西窓偶然望。杏花消息雨中來。南風吹雨響颼颼。高臥黎床六月秋。自算別離今已久。由來聚散信繆悠。燕子日長苔滿階。岸巾長嘯倚庭槐。風流不必笙歌地。自有前塘兩部蛙。</text>
<title>遊松都 二首</title>,<text>回首扶蘇日欲沈。古宮松柏翠生陰。悠悠五百年間事。附與騷人長短吟。昨過廣明寺。今上舞仙岡。來往煩羸馬。與亡附短章。湖邊猶小雨。山外更斜陽。賴有同遊子。歸來趁晚涼。</text>
<title>松都次伯氏</title>,<text>松都多古意。一一正愁予。紫洞雲初歇。黃橋日欲西。英雄但陳迹。宮殿已荒墟。往事憑誰問。靑山只自如。又蘭若春三月。悠然讀史時。溪雲拖小雨。庭草蔓靑絲。寺古靑山疊。僧閑白日遲。他年重過此。誦此數篇詩。</text>
<title>夜懷伯氏</title>,<text>雨餘庭院草離離。百囀黃鸝弄柳絲。回首華山天欲暮。此時情緖有誰知。</text>
<title>夜聞子規</title>,<text>空山聞蜀魄。愁思政難任。耿耿桃燈坐。悠悠獨夜心。聲催山竹折。血染野花深。偏起幽人恨。君聽月下音。</text>
<title>偶興</title>,<text>十年人事海茫然。體把榮枯更問天。布襪靑鞋如可辨。欲將身世付林泉。從來宮路多翻覆。不獨秦關百萬重。子細思量有好計。欲拋書劍去明農。</text>
<title>次群公</title>,<text>林下閑居常閉門。正如錦里先生園。淸溪數曲雨點細。黃葉萬層煙氣昏。弟勸兄酬足怡悅。左圖右書無塵喧。誰知京城近咫尺。有此淳朴如江村。</text>
<title>無題</title>,<text>南渡風流事已非。山河方屬永初暉。松杉落落三冬翠。鴻鵠冥冥四海飛。終是帝鄕非我願。只今稚子候人歸。但緣天下知音少。此者何心與世違。</text>
<title>有懷</title>,<text>設宴會群賢。今朝霽景鮮。重陽君時節。南國舊山川。玉斝滿菊酒。金釵玳瑁筵。佳人頻一笑。留我到三年。</text>
<title>贈崔勢遠下第</title>,<text>題詩不獨在盧前。謂盧子伴也 堪詫胸中卷五千。暫蹶霜蹄何足失。靑袍準備屬雞年。崔公註云。卜者曰。登科必在癸酉年。故此詩稱雞年。</text>
<title>李相國故宅</title>,<text>文梁委塵竢。摩挲認金碧。堂陛莫憂高。太高鬼瞰屋。</text>
<title>絶句</title>,<text>山川搖落白雲飛。秋氣能令壯士悲。賴有眞松岩底在。慇懃留看歲寒姿。</text>
<title>喜友至一</title>,<text>獨臥圖書一室中。故人來訪自芹宮。相携地坐論千古。任見斜陽已掛桐。</text>
<title>詠蓴</title>,<text>一椀瓊膏玉雪姸。東吳風味得兼全。香凝渴吻酲初解。滑閑枯腸病欲痊。一似慧師聞正法。還嗤漢武訪神仙。此下不記</text>
<title>漁父</title>,<text>斜陽欲沒楚江頭。長笛聲中人倚樓。昨夜枉風掀却屋。漁翁熟睡不知愁。</text>
<title>登聖居山上峯</title>,<text>山行漸入玉溪煙。山有玉溪之名 俯視群峯鳥道邊。莫到半塗遲一步。眞源近在白雲巓。</text>
<title>登樓</title>,<text>宂李浮瓜萬事空。千章夏木映樓中。彤雲滿塞日當午。引得蕭蕭簾外風。</text>
<title>新雪賦</title>,<text>歲在壬申。惟仲之冬。玄雲承宇。萬竅呼風。異氣候之慘悽。瞻海岳之冥濛。余乃附冷火而撥死灰。披重裘而襲厚幪。視雲物而歎曰。異哉。此滕六之先驅也。小焉。日車西匿。雪花飄零。綿綿密密。搖搖輕輕。始緣甍而便娟。終投戶而輕盈。映墀廡以獨耀。撲軒窓而有聲。壓松篁而欲挫。鋪池沼而漸平。形勢散漫。東西渺冥。獸迷群而狂顧。鳥失巢而忽驚。俄而。雲陰解駁。月色微明。千山俱白。萬壑失靑。銀河瑩瑩。不足以喩其淨。水國湛湛。不足以喩其淸。爰策枯藜。爰陟阿丘。探景物之浩白。蹇忘歸兮夷猶。顧謂客曰。雪之時義。其類孔多。載塗紀於周雅。黃竹申於漢歌。子猷發剡溪之興。惠連賦梁園之懷。謝安比喩。足見慧黠。歐公禁體。謾誇其才。爾乃金屛日暖。玉樓夜遲。間房寂謐。錦帳高垂。雲鬟歷亂。玉釵橫施。于時嚴寒啓候。密雪初下。玉林先春。銀界失夜。諒幽閑而儷曲。泛淸瑟以自欣。陳桂酒而欲酌。嘆人生之長勤。至如日短寒窓。歲晏窮閭。幽士失意。終年耽書。捉衿肘見。納屨踵穿。家徒四壁。囊無一錢。見素雪之初飛。知節序之告闌。計無衣以卒歲。哀時命之艱難。若乃空明爽塏之境。繽紛凄慘之時。觸目興懷。有喜有悲。雖旁搜而遠紀。固難得而備知也。客有詰余曰。子知雪之爲美。而未知雪之所由也。方今聖明在上。天地其德。敷和氣於兩間。播仁風於四域。運七政於璿璣。調四時之玉燭。釀至和之氤氳。固坱圠而叵量。玆一尺之初盈。固亦豐年之祥者乎。不此之詳。顧乃引物類之紛紜。迷聖德之無旁。於是相視而笑。勖之以歌曰。天地淸寧。吾王之德。三白呈祥。吾民之福。又歌曰。歲寒將至。六花載布。子善體牝。永保貞素。</text>
<title>閔雨賦</title>,<text>惟玆之旱兮。自方春而迄今。構乾陽以爲災兮。將炎炎之日深。暘烏赫其當中兮。蛟龍遁而不飛。豈人事之有違兮。將天道之莫知。哀民生之無辜兮。寧適丁乎此時。方獻歲之發春兮。始服事於東皐。旣手腁而足胝兮。長蹇蹇而勤勞。逮嘉穀之旣生兮。羅畎畝而芊芊。羌昏晝而往觀丁。庶有食於窮年。何昊天之不仁兮。歷春夏而不雨。苗方秀而盡枯兮。將無功於勞苦。是倚來而怊悵兮。鬱愁思之傷肝。入昏黑而太息兮。涕垂臆而汍瀾。起視天之雲漢兮。天茫茫而無端。婦晨起而興嘆兮。計卒歲之艱難。製土梗之俯僂兮。喧擊鼓於數日。雲憑憑而欲屯兮。雨愔愔而欲滴。款解散而無蹤兮。日杲杲而還出。信鬼神之莫余助兮。心閔憐而戚戚。嗟天地萬物之父母兮。民所欲之必從。故雲行而雨施兮。成四時之三農。然感應之靡不明兮。在人事而可徵。故殷湯之自責兮。致年歲之隆平。及周宣之側身兮。躋世道於日升。謇終古而皆然兮。矧今世而可輕。彼荊公之立言兮。迷至理而不詳。謂水旱堯湯所不免兮。騰口舌之莫當。嗟我國之飢饉兮。自丙辰而始臻。豐沿革之失當兮。將賦役之不均。內遑遑以求索兮。恐靡遺乎黎民。曰余未有知兮。何咎徵之敢言。然參究於洪範兮。知至理之所存。瀝肝血而書辭兮。聲欲吐而復呑。君之門九重兮。仰浮雲而飛魂。重曰陰陽失序兮。屯密雲而無澤。旱魃爲虐兮。瞻山川其滌滌。仰窮昊而一呼兮。庶危懇之必格。</text>
