<title>獻歲賦 己未</title>,<text>哀吾生之不樂兮。忻時節之已遒。民康愉而相慶兮。方歲末而淫遊。呼婦子而室處兮。咏豳風而爲綏。挹淸醴兮兕觥。陳管籥兮參差。雖信娛而有憂兮。惜年歲之不復。相觀民之歡極兮。非余心之所樂。松何爲兮池上。蘭何爲兮階側。望冬夏兮無窮。極蒼天兮日月。鴻鴈肅其叫雲兮。高嘷鳴之嗈嗈。聞虞舜之淸白兮。羣麋鹿而爲朋。忽吾思而寒心兮。撫振古而嘐嘐。湘有竹兮斑斕。風蕭瑟兮翛翛。何草木之不隕兮。何鬼神之不化。山與山其相高兮。水與水其交波。紛總總兮宇宙。觀壹陰兮壹陽。心支離之長久兮。苦此歲之方長。邈漫漫之綿綿兮。摽悄悄之飄飄。廓慽慽之欝欝兮。綿遙遙之悠悠。暾曖曖而遄歸兮。四節運而馳騖。儵而來兮忽逝。不淹留兮遂徂。孰憂愁之可容兮。孰悅豫之能錯。睎積石之崇崇兮。苟忽忽其朝暮。卓離羣而遐擧兮。何必羡夫松喬。衆皆貪其遲遲兮。吾獨喜此逾邁。願若今兮無異。謇誰思兮虗徐。奮余袂而太息兮。起憑軒之委蛇。聆杵聲之椓椓兮。聽行人之殷殷。涕潺湲而沾襟兮。泗汍瀾而被面。攬鞗帶兮延佇。咥咍笑兮唁唁。彼桑木之無知兮。偃依園之東畔。</text>
<title>泰山松賦 癸亥</title>,<text>泰山松比也。吾友金致伯。一命爲寢郞。鎖直宣陵。不見二十日矣。仍悵然作辭以移之。泰山崔崒巃嵸眇冥而幽邃。杞梓櫲樟匝䔿䔿兮蓊鬱而連天。後世爭高宮室兮。斧斤鉅刃日來睥睨而周旋。千嶂突兀而濯濯兮。唯有蒼松二株表獨立兮亭亭於山之巓。盖其處高地僻人不敢侵。獨二松糾結而盤廻兮枝柯偃蹇。若龍蛟蜿蜿蜒蜒。日月霜露襲之而增其光華兮。鸞鳳鸑鷟軒翥而翩翾。中兩間而特雙峙。貫千古而獨蒼然。彼巧竪儇俐而捷疾兮。珮斧鉅猱攀鼷走而蹁躚。瞋目揮斤孟晉而呼耶許兮。聲丁丁而可憐。條柯竦震而戰戰兮。脂液滲漉而點滴若流淚泫泫。非直哀此見伐。誠不忍耦木之離旃。又離淸界凈土出塵埃。委勁節貞姿而從繩絃。璇室瑤宮珍臺寶舘。棟樑榱梠亦何尊。被丹采艧流金耀碧文繡煥爛其奚鮮。豈若窮山絶壑自生自死顚殞朽落。而人不知以終我天年。</text>
<title>古島大獵賦 幷序○壬申</title>,<text>古珥島在慶源府東莽蒼之地。蒹葭之所茁。毛羽之所萃。從古出塞者。行獵於斯。攫走墜飛。車盈馬疲。允爲關山瑰觀。今余會獵。期以旬日。車幾兩騎幾百。社傾里虗。環覩被野。終日馳逐。竟未獲一雉一鹿。鳴金入城。惘乎如失。遂作大獵賦。以慰諸賓。其辭曰。惟珥島之大體。實廣衍而寡仇。環豆江而爲池。立雲峰而爲邱。超長楊之穹林。劇夢澤之巨藪。長以蘆荻葦葭。蓄以雉鷩麋麀。彼舂山與積羽。曾焉足以高下。時后王之孟春。余弭節於朔野。謇申令於觀蒐。募蒭蕘於里社。朝發軔於戎城。指前數而爲期。撫長劒兮白羽。盖偃蹇而承旗。按余轡而顧笑。從者爛而祁祁。陟中壘之崇高。瞰原野之蒼蒼。車錯轂兮馬嘶。振隱轔而軍裝。紛絓羅之士女。縞如茶於周行。睋旌旆而翹首。聽金鼓而颺聲。肇遙周於水裔。遂進圍於中原。雉驚飛之角角。麌鹿踔之奔奔。鶉鳩風而塵揚。獐子突而哀鳴。羣超跳而迫息。惘失據而駭惶。騎星流而昂低。汨爭先而錯矢。班戟刺而暴搏。不待狗而指示。倐飛落而走𠑘。亂毛血之風雨。馬足踠而餘驤。士髮竪而遺怒。數惟獲而獻功。委邱積而陵聚。伐雷鼓之鼕鼕。載凱歌之洋洋。鳴胡笳之嘈嘈。繼絲竹之轟轟。爰炮炙而膾醋。淡成味於饍薌。流膏血之點滴。薦豆几之楚楚。肆初筵而載肴。麾酒旗而行醑。浮大白而齊㪺。爛欣欣而同康。咸含歡而吐氣。倡予和而翔翔。倡曰。陰山兮白雪。平江氷兮。玉珥兮琳琅。黃我椉兮。目極兮千里。鳥飛長兮。美人兮何處。天一方兮。</text>
<title>玄遊賦</title>,<text>關山杳茫而迢遰兮。邈乎京漢之三千里。間以五襲嶺之嶔巇兮。溟渤浩汗而爲紀。注以滿水之滔滔兮。其外曠壄。皇我嵬赫而肅臨兮。掍野鞨使來化。倚以尹元帥之舊績兮。仗以金廵使之雄略。建十州而置使兮。又三十九鎭之布絡。風滂洋而載路兮。兀狄喙而遁谷。爰命帥而統制兮。聽有北之生殺。像天榻而飾尊兮。錫王府之劒鉞。擁千騎而周衛兮。爛將士之有朅。出一介於邇列兮。備掌記於從軍。旣命考兵閱馬。復使糾俗敷文。才識杜預之倫。聰敏曹植之班。靡斯人而誰可兮。瞿苟充而貽癏。咨台生之眇眇兮。質菲薄而才糲。墜懿烈於孝公兮。忝文藻於三節。勉砥礪而惴慄兮。敻歷年而兀兀。潛丘索而永靖兮。庶斯處而不諼。惟佳期之倖會兮。竊虗名於魁元。荃不揆余之疎迂兮。寵逾月而三錫。齒華班於少海兮。俄命余以評北。戒關巿之有期兮。眷日中曰勿徐。承嘉命而惕若兮。燕吾退而躊躇。黯籲諴於補衮兮。密攄臆於哺母。嗟王事之靡盬兮。遂折情而乘牡。蛟龍蜿而承盖兮。翠繖翳而婀娜。登楊丘而奠塋兮。洎梁園而粲灑。寒風惻而媵余兮。霰雪襲而翩翩。涉長途之逶迤兮。忽吾陞夫磨天。睋白岑之皚皚兮。瞰靑海洋洋而在右。黃旆絓羅而淸道兮。縞翦森肅而列耦。打金錚伐鳴鼓兮。貝螺笳角並出奏。前騎轇輵而星陳兮。輜徒紛紜而風從。佩長鋏之陸離兮。被帖翼之縐縫。按余轡而緩驅兮。上城津而一息。金墉岧而望洋兮。揖崔公之英略。前檻照耀而揚光兮。覲東皇乎雲中。入雄城而回車兮。憤施愛之稱戎。蠢頑慢而叛逆兮。敢滔天而猾藩。王師赫其震霆兮。賊不日而歸元。卒支裂而體分兮。孥戮殛之殄滅。隣境聞而膽墜兮。荒俗懲而魄怵。念終古之行亂兮。疇一夫之能活。旣𠑘徒而就擒兮。雖噬臍而曷瘳。越明原而無徵兮。惟見德城陂陀於前丘。望寶岳其安在兮。聊暇日而翺遊。歷鬼門而愀然兮。訝地脉之幽陰。雲霃霮而翳天兮。石嵌巖而周岑。瀧泉嗚咽而悲鳴兮。玄鴉啞啞而寒音。征馬愁而跼顧兮。僕夫憯而彷徨。陟木郞之高岸兮。今乃窺乎明陽。千雉鬱而對峙兮。云節度之常閭。樓觀縹緲而造天兮。燦金碧於樑梠。傑並起而穹崇兮。遂偃蹇而上躋。顧威遠而不見兮。望前堂以雲霓。臺則八景水中。池則五尙無界。詢元帥之舊憇兮。撫遺烈而興喟。路六堡而僻遠兮。眷春日吾言邁。停余車於石幕兮。偉孟美之殉軀。討施愛之反賊兮。安蹈節而自愉。后王嘉其勇義兮。優漢尹於僉樞。故旌別之不忒兮。苟有德其必酬。山有兄弟之石。邑稱富居之州。美風謠之平樂兮。憐吾身之睽離。逾茂山之崇嶺兮。嘆天險之在玆。迤以百里脩壑。圍以千仞岨岡。洪川貫注而爲池。大木芚菀而成行。此誠藏兵用武之地。不讓重關長城之固。降豐山而遵野兮。邅木河而遐騖。叫關人使闢扉兮。時夜爛而未央。値鬻狄之索賴兮。毳幕紛而盈城。步冠北之舊址兮。踵士遂之徜徉。睎雲城而攬涕兮。感遺號於五國。慌遠望而惻愴兮。帝有塚於東麓。山河大於有宋兮。皇何爲以此托。彼纍纍之在傍兮。雖從死而奚補。其言詭而靡質兮。余聞之於野父。指高嶺而徑走兮。入伯顔之舊域。偃梁峴而爲阻兮。呀周池而繞郭。層構隱映於中天兮。俯遙臨乎沙磧。閣有妙運永嘯。樓有受降鎭北。申氏世仗其閫鉞兮。繼增飾而崇築。候江氷之合泮兮。御元戎而來去。小軒蕞爾於城內兮。乃幕賓之攸處。傍南樓而稅駕兮。莅余職於載筆。參謁點閱之儀旣擧。登降拜俯之禮斯畢。造轅門而請見兮。峻䥐介而長揖。褰靑油而燕晤兮。載康色而洽洽。羗朝往而暮來兮。彌日月而不怠。涉窮陰而獻歲兮。遂廵兵於下塞。戾防垣而考井兮。次鐘山而一宿。雷天矗而特起兮。壓金城而翼翼。式孝里而停盖兮。欽韓陽之負爸。經潼關而曁永達兮。聊薄暮而息駕。山蕭條而無獸兮。家三戶之煙火。望遠城而東驅兮。顧豆江而流左。怬溫平而延佇兮。奇允海之孝思。羯瞞餉而掩涕兮。鰱入舟而歸餽。穢女眞之舊巢兮。慍繼洪之宄志。臨錢江而望戍狄兮。拜黃石於拓坡。削四徹而中繩兮。凌霄漢而嵯峨。戎城闢而爽塏兮。豁春坪之茫茫。江水溶溶而南流兮。羣山靡靡而東行。朝余期於虞人兮。路珥島而左轉。平原迢而極目兮。觀流水之淺淺。蒹葭蘆荻茫蒼而爲藪。麏麚雉鷩屯伏而爲窟。車錯轂而馬𨓬兮。蕩飛走而奔突。飈颯颯星流而電掣兮。斑紛紛風毛而雨血。數惟獲而獻功兮。振金鼓而揫師。入孔州而高會兮。釃酒饗而娛之。女娥坐而淸歌兮。並皷瑟吹管而康樂。脩劒揭而將萬舞兮。歡樂博其無終極。越翌日而翔行兮。絶安原而登龍堂。紫貝燦於朱宮兮。爛五采而成章。悵獨步於空庭兮。問河淸其何時。臨阿江而揚靈兮。倚招搖而奏遙。思陟撫夷之高臺兮。頫朔野之八池。馳雪驂於氷湖兮。憑匡郭而竚貽。永惟避狄之世。歷訪興龍之跡。漢室豐沛之鄕。周家岐豳之域。彈鵲信於特樹兮。彃蛟徵於赤淵。精通靈而感物兮。訊來慶而連蜷。象設遷於二陵兮。獨石留於荒阡。盤盖鬱而暈天兮。認佳氣之攸專。秣余馬於造山兮。上牛崗之崔嵬。泠飊潚其御我兮。廓雲靄而高開。盱鹿屯之舊戍兮。橫瑟海之無津。孰抆淚於嘆暮兮。疇感慨於携賓。嗟陞高而眇遠兮。自前脩而疚懷。矧吾人之歷玆兮。邈寄身於天涯。題絶巓而詔世兮。奮余藻而餘思。登玄碣而浩歌兮。𣶂禹跡之所洎。立望臺而迎暾兮。扶桑奚爲於西水。椉龜艨而擊汰兮。遂放遊乎大洋。流澌紛而來集兮。舟凝滯而徊徨。遵卵嶼而容與兮。覩石上之海羊。凌波濤而上下兮。淹赤墳而周章。尋陶穴之遺墟兮。想神蹄之超驤。搴芙蓉而被石蘿兮。採三秀於高崗。聞此卉之延年兮。朋仙夫乎翺翔。雖信美而非吾耽兮。焉高擧而不返。蹈阿丘而復路兮。旋余次而息偃。悵舊鄕之日遠兮。悼歲華之晼晩。撰良辰而將歸兮。北望長白之層巘。亂曰。山之石嵯峨而嶔崎兮。其上無馬。山之池滮沸而冽寒兮。誰將食者。登高兮臨深。謇吾願兮積雪兮。層氷復何恨兮。目極南天。鳥飛遠兮。玄流洄泬。歸其艮兮。悠悠白雲。丘䧙出兮。巨壑無岸。奔滔汨兮。廻志顧首。望城闕兮。精誠內積。思何渴兮。</text>
<title>鐘巖賦 幷序</title>,<text>癸酉中元。南雷淵 有容 與冠者七入人。納凉于鐘巖之林亭。韁轡聯翩。林壑輝映。繼以杯盤狼藉。詞章交錯。乃成永日之歡。甚美事也。酒闌。授余簡作鐘巖賦。其辭曰。潛幽館而玄覽兮。靚閑居而淵淵。君子書之忽來兮。與余沐乎凉川。幸二三之同聲兮。齊出郭而遨遊。飛輕鑣而幷馳兮。涉東林之幽幽。于時秋氣始至。潦雨初收。疇禾含穎。澤菰抽莖。碧楓兮冥冥。淸水兮泠泠。蟬吟凉而嘒嘒。鳥呼羣而嚶嚶。念一人兮不見。窈空林兮愀顔。沉玄匏於冽井兮。堆綠瓜於氷盤。乃斟紅露傳白玉。酬酢迭之無廵。歡樂極兮諧謔。挈榼兮提壺。陟彼樓之崔嵬。臨山石之碅磳。俯溪流之紆回。或偃或倚。式號式歌。攬峩洋之淸操兮。懷碩人之寬薖。談在昔而寄思兮。析至論之玄微。悟合散之靡常兮。覺盈虗之無機。超形氣而忽怳兮。與造化乎翺翔。收放逸而寂默兮。澹相笑而忘情。各整纓而危坐兮。起視日之西傾。</text>
<title>廣招 幷序○辛未</title>,<text>廣招。惜吳氏也。註曰。吳氏名瓚。字敬父。一字淸修。故人也。何謂氏。法言曰。顔氏之子。閔氏之孫。辟其名也。何謂辟其名。尊其人也。何謂尊其人。其人潔行在內。雅行著外。以諫見疏。謫而沒。時年三十五。其爲士稱大雅。爲官稱正言。爲官固不可以士稱稱。收官亦不可以官稱稱。士乎官乎。俱不可以稱。旣尊其人。則又不可以名。旣不可乎其名。其惟氏乎。何謂惜。愛也傷也。愛其行之淸高。傷來者之寂寥也。釋曰。斯人斯世。好名山大川。輕擧遠遊。而局于偏壤。不能以四方。今也窘于北陬。忽焉登仙。其魂不于四荒則必在四表。不于四表則必在四海之內四方之壄。四海四方。旣不可以遐擧。則其惟四疆之內。山川之間乎。於是作廣招辭二千二百言。導其修門之路焉。靈初襲其姣服兮。葆精色而淑郵。名之以珍潔兮。釋名也。詩曰瑟彼玉瓚。註曰圭爲柄。金爲勺。珍且潔也。 字之以淸修。友生所以表德也。 世旣弗課此純美兮。天問曰何不課而行之。註曰試也。言斯人有此純然之美行而不試之也。 紛遭蹇而離憂。持此純美兮。誠不忍其迫阸。形應縣而莫解兮。莊子曰帝之縣解。思玄賦曰志博博而應縣。 聊托乘而自適。徜徉四方兮。逍遙八漠。超亡堮而汎濫遊兮。沛𣶈瀁而焉泊。帝告掌㝱曰欸此修姱。朕欲揚之。魂魄佚宕。女召康之。康綏也 掌㝱曰辭。上帝不惟其故。言帝不念其故典乎。 楚臣之事。用巫陽焉曰無。上帝曰毋讓焉。 昭或筮之。瞢或臯之。天問曰。冥昭瞢闇。昭爲明爲生。瞢爲幽爲死。言前日之招生。故筮其所在。用巫陽。今日之招死。故臯而復之。用掌㝱。 何必異宜而同條。羽獵賦曰。奚必同條而共貫。言今古異宜。不必同科而用巫陽。 乃下招曰。魂乎歸徠。玄英啓房。爾雅曰。冬爲玄英。月令曰。發天地之房。時當十一月中。 朱陽登忌。易曰。朱陽登而萬物覩。大招用只。小招用些。詩曰叔善射忌。今用忌句之。 生氣條出。太玄經曰。陽氣枝。枝條出。 泉動凌忌。月令曰。仲冬之月。水泉動。詩曰。納于凌陰。 舒疊和淖。太玄經曰。陽氣出奧舒疊。得以和淖。疊積滯氣也。 物企興忌 太玄經曰。物企其足。又曰物興盤盖。 馮翼流形。馮翼氤氳浮動之貌。天問曰。馮翼惟像。 魂無亡忌。亡遁也。言天地之氣氤氳流形於物則魂無所遁。 魂魄歸徠。無彷徨忌。魂乎歸徠。無四荒忌。爾雅曰。觚竹，北戶，西王母，日下謂之四荒。 大荒之北。爰有寒門。積石峙忌。淮南子北極之山曰寒門。山海經曰。大逢之山其西有山。禹所積石也。 天櫃封淵。山海經曰。大荒之北天櫃。海水北注焉。又曰竹南有赤澤水。名曰封淵。 積羽千里忌。竹書記年曰。穆王北往。行流沙千里。積羽千里。山海經曰。有大澤方千里。羣鳥所解。 赤龍直目。山海經曰。章尾山有神。人面蛇身而赤。直目正椉。是謂燭龍。 彃夫葸忌。天問曰。羿焉彃日。註彃射也。山海經曰。共公之㙜。射者不敢北向。註曰畏也。典引曰雖云優愼。無乃葸歟。畏也。 腥血損穀。山海經曰。禹湮洪水殺相繇。其血腥臭。不可生糓。 魂入靡忌。靡爛也散也。 魂乎歸徠。北荒不可以指忌。詩曰莫之敢指。 大荒之東。折丹噫風忌。山海經折丹處東極。以出入風。註曰神人名也。 大壑無底。東海之外。有大壑。是爲無底之谷。 雙日遞紅忌。山海經曰。陽谷上。有扶木。一日方至。一日方出。 夔鳴流波。山海經曰。東海中。有流波山。入海七千里。有獸其聲如雷。其名曰夔。 應雷公忌。論衡曰。圖雷之狀一人若力士。謂之雷公。使之左手引連鼓。右手椎之。 靖人九寸。山海經曰。有小人國。名靖人。長九寸。 多害忠忌。魂乎歸徠。東荒不可以冲忌。大司命曰。高馳兮冲天。 大荒之南。赤水盈盈忌。山海經曰。汜天之山。赤水窮焉。 高山上慄。山海經大荒之中。有山曰天㙜高山。招隱士曰。叢薄深林人上慄。 獸三幷行忌。山海經有三靑獸相幷。名曰雙雙。註曰體合爲一也。史記曰。獸三爲羣。 羽民抱人。山海經有羽民國。其民皆生毛羽。又卯民國。註曰卯化也。方言曰朝鮮冽水之間。謂伏雞曰抱。 皓齒方忌。山海經宋山。有人方齒虎尾。名曰祖狀之尸。 彼皆反斷而求食。子厚咨海賈文曰。反斷叉牙。 執蜮爲粻忌。山海經有蜮民之國。桑姓。射蜮是食。 魂乎歸徠。南荒不可以翔忌。大荒之西。弱水無力。沉鴻毛忌。山海經崑崙之邱。其下有弱水之淵環之。註曰其水不勝鴻毛。 閶闔天樞。夜光逃忌。淮南子西極之山曰閶闔之門。山海經大荒之中。有山名曰日月山。天樞也。日月所入逃匿也。天問曰。夜光何德。註曰月也。 有十神人。橫道咷忌。山海經有國名曰淑士。有神十人。名曰女媧之腸。化爲神。處栗廣之野。橫道而處。 火炎崑崗。投之輒熬忌。山海經崑崙之邱。有炎火之山。投物輒燃。 魂乎歸徠。西荒不可以翺遨忌。歸徠歸徠。四荒之害滔滔忌。魂乎歸徠。無四表忌。北海不可涉。其外尋木。千里眇眇忌。山海經。尋木長千里。郭景純圖讚曰。眇眇尋木。踈枝千里。 博父握蛇。山海經博父國在聶耳東。其爲人大。右手操靑蛇。左手操黃蛇。 深目窅忌。山海經深目國在東。爲人擧一手一目。窅目深貌。 鋸牙嚙豹。白蹄超驤。勇蹻蹻忌。山海經北海內有獸。名曰駮。狀如白馬。鋸牙食虎豹。 魂乎無往。北海之外淼淼忌。淼大水貌。 東海不可逾。其外湯谷沸盪沃忌。山海經曰下有湯谷。上有扶桑。十日所浴。子厚咨海賈文曰。泯泯超忽紛盪沃。 黑齒玄脛。被服文鯉。以䳼菽粟忌。山海經曰。黑齒國其人啖蛇。玄股之國。其爲人衣魚食䳼。註曰魚皮爲衣。食水鳥。河伯日乘白黿兮逐文魚。註曰鯉也。言以魚爲服。以䳼爲菽粟之味也。 天吳八首。山海經。朝陽之谷神曰天吳。八首人面。八足八尾。皆靑黃。 更笑駭矚忌。子厚咨海賈文曰更笑迭怒。 魂乎無往。東海之外百毒忌。南海不可越。其外狄山雕虎視肉忌。山海經曰。狄山爰有熊羆文虎視肉。註曰。聚肉爲眼。 二八連肱。宵司于野。晝以伏忌。山海經曰。有神人二八。連臂爲帝。司夜于野。註曰晝隱夜見也。 厭火黑身。山海經曰。厭火國其人獸身黑色。生火出其口中。 噴生赤焰烈以熇忌。魂乎無往。南海之外肅肅忌。太玄經曰足肅肅 西海不可出。其外曠野茫無垠忌。白民被髮。山海經曰。白民國在魚龍北。白身被髮。 駕黃封狐。其角若羵忌。山海經曰。乘黃其狀如狐。其背上有角。家語曰。魯桓子穿井獲土缶。中有羊。孔子曰。土之怪曰羵羊。封大也。 魚龍處陵。狸首是羣忌。山海經曰。魚龍靈狀如狸。郭景純圖讚曰。魚龍一角。似狸處陵。 魂乎無往。西海之外不祥忌。魂乎歸徠。四表不可以相羊忌。魂乎歸徠。無四方忌。魂無北方。皇極髡忌。燕都之朝宮曰皇極殿。髡𩮜髮也。 日月飛天壽。明字從日從月。太玄經曰。日飛懸陰。一統志曰。天壽山在順天府北百里。言皇明亡而山獨存也。 煙樹迷薊門忌。一統志曰。薊州在順天府東二百里。是爲薊門。海氣浮空。隱若林藪。故曰煙樹。 魂乎歸徠。恐自昏忌。昏亂也。 魂無東方。濁河汨忌。漢書曰。齊有濁河之限。 狄之石嚙足。狄水名在趙。昌黎將歸操曰。狄之水其色幽幽。涉其淺石嚙我足。 龜之鬼忽忌。昌黎龜山操曰。龜之氛不能雲雨。周公有鬼嗟余歸。 魂乎歸徠。無自淈忌 淈濁也。漁父曰。何不淈其泥而揚其波。 魂無南方。鍾京顚忌。一統志曰。皇城在鍾山之陽。 朱昆失衖。林辱翁云胡淸封朱氏裔於南方。使奉皇明祀。離騷曰。五子用失乎家衖。 抱器涕漣忌。書疏曰。微子抱祭器而逃。 魂乎歸徠。恐自塡忌。詩曰。倉兄塡兮。 魂無西方。蕃湟逖忌。一統志曰。西蕃本羗屬。百餘種散處河湟江岷間。 拂廬甲門。唐書吐蕃傳曰。有城郭而不處。聯毳帳而居。號大拂廬。文獻通考曰。西蕃重兵死。以累世戰歿者爲甲門。 鬼詛是尊。獷而好䦧忌。宋史吐蕃傳曰。信詛呪。或以决事。元史釋老傳曰。西蕃之民。獷而好闘。 魂乎歸徠。恐自惕忌。歸徠歸徠。四方之野迋多妨忌。魂乎歸徠。無四疆忌。封疆之內四域也。 北有長白三以增 層同 成。輿覽曰。白頭卽長白山。在會寧府西七八日程。山凡三層。高二百里。橫亘千里。其巓有潭周八十里。山多杉木蔽日。 杉木晝晦。蓄以不極之深湫忌。子厚咨海賈文曰。弱水蓄縮。其下不極。 歸徠歸徠。北界不可以小留忌。東有滄渤。鯨鬣刺天。博物志云。東海共稱渤海。又謂之滄海。海賦曰。巨鱗揷雲。鬐鬣刺天。 其上積雪縞。夏皆骨立劒忌。輿覽曰。雪嶽在襄陽府西北五十里。極高峻。仲秋始雪。至夏消故名。介甫寄蔡氏女曰積李兮縞夜。輿覽曰。金岡山距淮陽一百六十里。名曰皆骨。法言曰。韓信，鯨布皆劒立。 歸徠歸徠。東界不可以漸忌。書曰。東漸于海。 南有圓挐。窿以隱天。輿覽曰。漢挐山在濟州南二十里。雲漢可引故名也。一云圓山。以穹窿而圓也。甘泉賦曰。崇崇圜邱。窿隱天兮。 川狗索賴以拘人。澤鬼鴻濛以霧雨忌。輿覽曰。都近川在濟州西十八里。下有深淵。有如㺚狗潛伏變化。視人寶物。攬入淵中反。離騷曰。鬻九戎而索賴。註曰。求利也。輿覽曰。漢挐山巓有大池。人喧則雲霧。昌黎元和聖德詩曰。瀆鬼濛鴻。 歸徠歸徠。南界不可以㝢忌。宇同 西有三危。木后變化。輿覽曰。九月山在文化縣西四十里。一名三危。木后檀木下神人也。檀君隱此山化爲神云。天問曰。伯禹腹鮌夫何以變化。 其人皮軀以久走。墬多環穿忌 東人諺曰。黃海之民。多忍而悍。削其皮。走三十里。言脫衣臝體而當冬遠走也。史記曰。皮面刮目。黃海之田間。多忽地凹陷處。天問曰。何環穿自閭社。邱陵爰出子文。 歸徠歸徠。西界不可以奠忌。安居也。 魂乎歸徠。無淫放忌。遐邇四土 言四荒，四表，四方，四疆也。 無可迋忌。魂乎歸徠。入惠門忌。輿覽曰。漢陽城門東北曰惠化。 后王八區。輿覽曰。壃土曰闢爲八路。 上都尊忌。慶面呀處。輿覽曰。木覓都城南山。一名引慶。面嶽卽白嶽。在都城北。西都賦曰。呀周池而成淵。 開瀆奔忌。輿覽曰。白嶽，仁王，木覓諸谷之水合而東流。橫貫都城中曰開川。 駕龍十二。輿覽曰。都城有十二橋。曰惠政。曰大廣通。小廣通。曰通雲。曰蓮池。曰東橋。曰廣濟。曰長通。曰水標。曰新橋。曰永豐。曰太平。昌黎元和聖德詩曰。駕龍十二。 雲衢騫忌。輿覽曰。雲從街在鍾樓西。 紅塵四合。車馬屯忌。芭翳文茵。東國官制。正一品擁芭蕉扇。席虎皮。甘泉賦曰。翳紫芝。詩曰。文茵暢轂。註曰虎皮褥也。 退以轎軒忌。詩曰。退食自公。東國官制。一品乘平轎子。二品乘軺軒。 魂乎歸徠。拱辰極忌。右社左廟。周禮曰。右社稷左宗廟。 雙鳳翼忌。漢陽城中有兩闕。昌德宮在北。景德宮在西。 崇崇赫赫。合天德忌。堲殄畏壬。好正直忌。夜人失勢。太玄經曰。夜人之禍多。 傑專得忌。孟子曰。得君如彼其專也。 大匡穆穆。議政階大匡。 九司職忌。三司及六官。 魂乎歸徠。察科條忌。法明刑稱。爵服昭忌。耳目旣顯。成相辭曰。耳目旣顯。吏敬法令。 抑寬饒忌。訓理陰陽。辟羹調忌。魂乎歸徠。大邦爲忌。詩曰。大邦有子。言國有可爲也。 黜陟幽明。綱紀持忌。百姓昭德。寂無咨忌。逖聽風聲。封禪頌曰。逖聽者風聲。 四塞麗忌。封禪頌曰。旁魄四塞。易曰。日月麗于天。 上下淸寧。物容差忌。太玄經曰。帝由羣雍。物差其容。 堯在萬年。成相辭曰。堯在萬世如見之。 朝暮遌忌。濟濟峩峩。吉士趍忌。魂乎歸徠。反故居忌。宮室閒靜。敞以不渠忌。詩曰。廈屋渠渠。註曰。深廣也。 重廊複壁。繚周墻忌。層臺疊榭。臨高堂忌。霤宇爽塏。眇中唐忌。洞房邃閨。室家盈忌。林木扶疎。冽泉寒忌。魂乎歸徠。體閒安忌。經著入闈。詩曰。俟我於著乎而。註曰。門屛之間。爾雅註曰。闈謂相通小門。 慈色歡忌。婦女齊起。縩羅紈忌。自悼賦曰。紛綷縩兮紈素聲。縩音蔡。衣聲也。 弱女綏情。嫁女寧忌。備及燕言。和笑聽忌。魂乎歸徠。恣娛樂忌。九糓盈庾。周禮曰。三農生九糓。註曰。稷秫黍麻稻大小豆大小麥。 香稻糳忌。釋潔眡玉。詩曰。釋之叟叟。言淅米而㓗。眂諸玉也。 黃粱錯忌。濯釜宜蒸。太玄經曰。不濯釜而烹則歐歍之疾至。 餴齊味忌。詩曰。可以餴饎。註曰。蒸米一熟。以水沃之。乃再蒸也。周禮曰。食齊眂春時。註曰。齊和也。 盛凸白登。凸高起也。子美詩曰。雲罍心凸知難捧。爾雅曰。瓦豆謂之登。白磁也。東俗好用白盌盛飯。 馨不可謂忌。膏膩不嗌。言稻米膏膩。啜而不噎也。 糜中胃忌。穆天子傳曰。味中糜胃而滑思和胃也。 魂乎歸徠。唯所嘗忌。雌牛肥腱。腱筋頭。東俗肉稱牛腱。 饒膏薌忌。禮記曰。膳膏薌。薌香字。 野豕白肉。穆天子傳曰。山羊野豕。禮記曰。有流矢在白肉。言野豕多膏。其肉白也。 脂若雪忌。和醎若酸。辛甘別忌。炮雞漿狗。東俗好炮軟鷄。作狗漿爲饌。 有胹鼈忌。煑也。 鴨羹鴻湆。爾雅曰。肉謂之羹。廣雅曰。湆肉臛也。音泣。東俗重鴨鴻爲羹。 熟雉鷩忌。東俗謂澹羹曰熟。鷩雉屬。 摯烹飾玉 天問曰。緣鵠飾王。註曰。伊尹緣烹鵠修玉鼎以事湯。言鴻則摯所烹也。 彭鏗斟忌。天問曰。彭鏗斟雉。註曰。彭祖進雉羹於堯。斟沉也。言雉則彭所斟也。 椒寒桂辣。厲而沉忌。厲烈也。言味烈而沉深也。 魂乎歸徠。唯所嗜忌。炙鳩煔鶉。爾雅曰。煔作杉。與燖同。去聲。 有熊胾忌。河豚淳熬。東俗好食河豚爲羹。禮記曰。沃之以膏曰淳熬。 蔞蒿漬忌。子瞻詩曰。蔞蒿滿地蘆芽短。政是河豚欲上時。言以蔞蒿人羹。制其有毒也。 鮨鯉膾貝。爾雅曰。魚謂之鮨。註曰。鮓屬。貝鰒也。東俗膾珍貝鰒。鮨音祁。 鯽抽乙忌。禮記曰魚去乙。註曰魚體中有骨如篆乙。去之爲鯁人 蔥芥韭蓼。禮記曰。膾春用䓗。秋用芥。豚春用韭。秋用蓼。 醯梅苾忌。禮記曰。和用醯。獸用梅。註曰。醯醋也 十里葑菹。漢陽往十里之村。善沉菜。其中葑沉最良。 綠且酸忌。子美詩曰。長安綠菹淸且酸。 魂乎歸徠。芳若蘭忌。爛臡悅口。爾雅曰。有骨者謂之臡。音泥。俗鑄鉛銅爲器。中置火隧。儲魚肉蔬菜於其間。帶爛而聚食爲樂。呼之曰悅口子。 整玉筯忌。甘露冪彝。平壤有甘紅露。最旨烈。周禮曰。冪人畫布巾冪六彜。言甘露則惡其烈而不斟。冪彜中。 春動著忌。東俗呼酒之美者曰春。子瞻有洞庭春色賦。禮記曰。著商尊也。言春則惡其醉而不用。自波尊中也。 梨花節酎。東俗呼春釀白醴謂梨花。酒味甘而無毒。又於春夏之交。作醴齊曰節。酒味亦甘爽焉。 酌鸚鵡忌。凍㱃黃金。東俗用粳米釀醴。經三夕而飮。名曰黃金酒。凍照氷也。 浮螘聚忌。庾信詩曰。浮蟻對春開。 淸馨蜜甜。子美詩曰。不放香醪如蜜甜。 醺而不酲忌。言醴酒只醺人而不病也。 雲靁嬰茀。周禮曰。著尊有罍。詩疏曰。罍者取象雲靁。天問曰。白蜺嬰茀。註曰雲貌。 翠華明忌。用錫爲爵。錫本黃而今苔華色。翠而明也。 魂乎歸徠。不遽亂忌。論語曰。不及亂。 鹿脩蝸醢。脩脯也。禮記曰。食蝸醢而苽。註曰。蝸與螺同。 漿醷灌忌。禮記曰。漿水醷濫。註曰。漿醋水。醷音倚。梅漿。 文無筍蓴。文無當歸。筍竹萌。蓴水葵也。 嘉蔌芳忌。山芥水諸。禮記曰。醢漿桃諸。計曰。諸菹。東俗用山芥爲菹。溫水沉之。不和鹽。 烈且凉忌。芥菹之味也。思醒胃也。 梨膏杮瀝。東俗合梨薑爲膏。兩湖之人。有漬水杮於甕中。當夏出。水淸味甘爽也。 爽而甘忌。端杏流桃。東俗稱杏之碩美者曰端杏。言端午時果。稱六月食桃曰流桃。言流頭時果。 因砂檎忌。砂檎或作楂禽。言杏桃砂檎。因梨杮之味。爽而甘也。盖砂果林檎。果之美者也。 魂乎歸徠。芼宲備忌。芼菜也。宲木宲。 瑞草眞香。子美詩曰。茶稱瑞草魁。蔡襄茶錄曰。茶有眞香。 蒻房閟忌。蔡襄茶錄曰。茶宜蒻葉封裹。貴不洩香也。九歌曰。辛夷楣兮蒻房。 檟蔎茗荈。陸羽茶經曰。其名一曰茶。二曰檟。三曰蔎。四曰茗。五曰荈。 尙滑白忌。蔡襄茶錄曰。茶色貴白。味主甘滑。尙上也。 曉汲乳泉。茶經曰。山水乳泉者上。盖水之行肇生於子夜。故汲其華。 正玄液忌。正正氣。玄水色。液元津。 博爐石銚。子瞻煎茶歌曰。博爐石銚行相隨。銚燒器。 候湯適忌。蔡襄茶錄曰。候湯最難。言適其候也。 注以紺杯。蔡襄茶錄曰。茶色白宜黑盞。建安所造。紺黑紋如兎毫。注灌水湯也。 點晴雲忌。點茶也。茶經曰。湯之華。如晴天爽朗。有浮雲鱗鱗然。 鱗鱗沫餑。茶經曰。沫餑者。湯之華也。 竟氤氳忌 竟終也。如星竟天之竟。言茶氣久而氤氳也。 泊而不淫。美難狀忌。察滯通欝。高唐賦曰。九竅通鬱。精神察滯。 神明暢忌。魂乎歸徠。靖以康忌。肴羞旣陳。仰畫梁忌。爾雅曰。楣謂之梁。言肴羞則旣陳而仰視屋梁也。 比桷交檐。爾雅曰。桷謂五架屋際。檐屋梠。 會中央忌。言架梠會輳於屋樑中央也。 山出天際。堂之號曰山天。山出於天則山在天上也。史記曰。山出碁置。易曰。豐其屋。天際翔也。 胡此堂忌。問此堂何以山天名乎。 崗谷高低。流水洋忌 山之象也。 氛埃淸凉。遠遊曰氛埃。辟而淸凉。 星漢行忌。天之象也。 白盖承宇。三脊潔忌。書註曰。菁茅有刺而三脊。言其堂盖以白茅。取其潔也。 魂乎歸徠。憯所拮忌。詩曰。胡憯莫懲。註曰。憯曾也。又曰。予手拮据。註曰。手口共作之貌。謂昔日葺也。 嵌嵒雲木。甘泉賦曰。嵌嵒嵒其龍鱗。說文曰。嵌山深貌。 繪事絶忌。言東壁畫也。 鳥跡鴈尾。筆苑曰。蒼頡觀鳥跡造書。程邈造隷字。有鴈尾蚕頭之法。 師邈頡忌。言南壁篆西壁隷也。 金人緘龕。孔子觀周入后稷廟。有金人三。緘其口而銘其背。戒愼言。今以其辭揭于北壁龕左緘之。 鞠捫舌忌 鞠告也。詩曰。莫捫朕舌。 桂樹連蜷。山石嵯峩忌。招隱士曰。桂樹叢生兮山之幽。偃蹇連蜷兮枝相繚。山氣巃嵸兮石嵯峩。以其辭揭北壁龕右也。 奧漏宧㝔 爾雅曰。室西南隅謂奧。西北隅謂屋漏。東北隅謂宧。音夷。東南隅謂㝔。音要。 譎詭多忌。言室四壁。多圖書之奇譎詭異也。 魂乎歸徠。麗以難諼忌。坐堂擠戶。臨雪園忌。山天之齋。在於卧雪園中。 靑蘭紫莖。綠葉齊忌。珊瑚碧樹。西都賦曰。珊瑚碧樹周阿而生。今言紅碧桃木也。 夭漸蹊忌。夭美也。漸沒也。此言方春草木也。 黃紫雜楺。萱蕉秀忌。此言當夏草木也。 菡萏出池。荷珠湊忌。爾雅曰。蓮葉爲荷。 鞠純鵝玉。禮記曰。鞠有黃華。菊貴純色。菊譜曰。鵝黃千葉。葉厚有雙紋。玉毬白華。蘂中小葉如剪茸。 開磬砌忌。雪園有磬砌。曲折如磬。種純菊。此言秋花也。 木不畏雪。穆天子傳曰。孶木不畏雪。雪園植赤木海松。 蒼流歲忌。太玄經曰。蒼木維流。論語曰。歲寒然後知松栢之後凋。言蒼流而至於歲末也。言冬靑也。 句梅上櫱。雪園有古梅植盆中。一柯倒下土際。櫱復上作靑枝。故曰句梅。謂如鉤也。 素華粟忌。周必大曰。玉蘂鬚如氷絲。上綴金粟。今言粟取寒粟之粟。 穿出雲母。當冬龕梅入室。塗以雲母。照之。言其寒粟之氣。穿出於雲母龕也。 香䓆褥忌。方言曰。簟宋魏之間。或謂之䓆。言香襲於蕈褥之間也。言梅則冬春交也。 魂乎歸徠。樂無射忌。室中之玩。多娛昔忌。象鎔文鼎。山天齋。有新鑄文王鼎。文曰敬象周鼎。 爵臻格忌。山天齋。有新鑄小爵。臻其古式也。 鏤銅成觚。觚有雲雷之刻。故曰鏤。 長盈尺忌。觚旣難置。欲置小者。而今言盈尺則誇其美大也。 凈水貝軫。山天齋。有新削桐琴。象古制而不設罫。文曰凈水塡以貝軫焉。 金漆乾忌。桐琴舊未有漆。其謫也。留鎖銅錫。囑家人和漆塗之。臨歿數日。寄書家中。復問漆後消息。可想酷愛琴也。今漆已數月。斑華陸離而無由報知。則特言乾也。 高樓特起。玉磬安忌。藍石華覆。山天齋。有藍浦石硯。鑿以水形。用華榴木爲櫝覆之。 水月波忌。硯文曰水入于月。言櫝硯水自波也。 晶架沉山。山天齋中。每說筆山筆架而未有。今言以晶爲架。沉香爲山。 聿絓羅忌。說文曰。筆楚謂之聿。太玄經曰。旌旂絓羅。 魂乎歸徠。靜摩挲忌。檻臨扶桑。九歌曰。暾將出兮東方。照吾檻兮扶桑。 象牖團忌。山天之東曰日牖。象日之形而團圓也。 脩竹幽篁。夏夕寒忌。山天之西牖曰夏寒。 丘索經子。九丘八索。十三經諸子也。 實滿架忌。潛心硏易。砂碧下忌。砂丹也。下落也。 鼎梅發紅。旣有鼎而儲火燃香也。山天齋中。用木刻梅花形。印于鼎中灰上。以按火氣。 孤煙射忌。馥帷凝桁。黃魯直詩曰。床帷夜氣馥。衣桁晩煙凝。 辨龍麝忌。楊廷秀詩曰。龍麝和檀沉。 魂乎歸徠。意甚閑暇忌。三益接武。戚儀攝忌。歷阼登堂。揖讓接忌。折風大衫。北史高麗傳曰。人戴折風巾。服大袖衫。 橫扇摺忌。一統志曰。朝鮮産摺扇。編竹爲骨。以多爲貴。 穆若金蘭。澹以親忌。諸子齊容。羣姪也。 列麒麟忌。魂乎歸徠。聽晤言忌。賓主分坐。敬而不喧忌。挹觚稱爵。肴羞繁忌。嘉客旣醉。蹇其幡幡忌。談笑迭作。有高論忌。流唐漂虞。子雲論曰。流唐漂虞。 歷邃古忌。魂乎歸徠。華暢吐忌。唐書曰。房綰辭吐華暢。 考鍾鼓瑟。揳瑤琴忌。英聲發越。統五音忌。風俗通曰。琴者樂之統。 騶虞鵲巢。鹿食芩忌。淸歌雅曲。以南風忌。叶符愔反。詩曰。以雅以南。 躋樓戛球。獲古心忌。魂乎歸徠。歡樂極忌。對局手言。較白黑忌。般還辟讓。有投壺忌。禮投壺曰。主人般還曰辟。註曰。不敢直前而辟。辟避也。 拾矢正爵。禮正爵旣行。註曰。勝飮不勝者也。 慶馬呼忌。禮請慶多馬。註曰。賀多筭也。 卒業就坐。靜而誾忌。呵硯和螺。筆苑曰。孫之翰人。與一硯曰。此石呵之則水流。北戶錄曰。梁朝以墨爲螺丸也。 潑玄雲忌。白硾若砥。一統志曰。朝鮮産白硾紙。音墜。搗也。釋名曰。紙砥也。平滑如砥石也。 抽狼尾忌。一統志曰。朝鮮産狼尾筆。 草罷圖出。子美詩曰。草罷鳳騫翔。 啜神鬼忌 淮南子曰。蒼頡造書。而天雨粟鬼夜哭。啜泣也。 魂乎歸徠。樂彌昔忌。昔夕也。言以日繼夜也。 氷釭錫燭。山天齋冬有氷燈之戲。又有鑄錫若燭。盛油其中以燃火也。 以娛客忌。罄澄心慮。陸士衡文賦曰。罄澄心而凝思。 結芳馨忌。撰芳什也。 情質相信。詩賦形忌。言以詩賦形其相信之意。 樂則宿宿。辭不竭忌。人各遺思。有來日忌。魂乎歸徠。反入室忌。亂曰。鳥飛返故林兮。狐死必首丘。信吾無罪兮。歸又何憂。燕雀烏鵲失巢漂颺。鸞鳥鳳凰日以翺翔。懷瑾握瑜兮。又何遠擧。東過壺口。投以瓊琚。南遊明都貽以彤管。西臨瑤池。蕙席荷繖。北次玄圃。鼓簧吹笙。漢北四衢。識路營營。果下蹇驢可以遇兮。低徊夷猶豈知故兮。極目三洲。石瀨湍。不見漢山涕潸潸。魂兮歸徠朔雪寒。</text>
<title>吊尹鷗湖 心衡 辭 甲戌</title>,<text>維王三十年冬十月八日。完山李明煥過湍水之濆。將薄羞恭吊于鷗湖尹先生之墳。文以叙悲曰。嗚呼士有同志之相求兮。雖曠世而感感。隔以千里之遠兮。猶相照之肝膽。幸余同時於先生兮。矧漢上之居邇。遺年歲之少長兮。又不見顓蒙之以鄙。斯世之高士兮。視余輶於鴻毛。斯世之長者兮。笑余劇於兒曹。猥荷先生之殊眷。許我以國士兮。待我以友生。見我則喜兮。別我則愁。我何敢以忘之。惟先生之捐世兮。非我私以傷之。士爲知己而死兮。自前哲而固然。靜默念夫平昔兮。敢不嗚咽而涕泫泫。所余憂之不閟兮。瞿貽累於明識。勉潔己而善立兮。聊薦酌而陳臆。</text>
<title>高人嘯三五七言 己未</title>,<text>高人嘯。雄風生。中藪魚龍動。千山虎豹鳴。天長地遠無窮極。河傾月落玩幽情。</text>
<title>臨晴四章。奉寄金致伯 履遠，金得初 履復。兼歸李美卿 徽之。</title>,<text>臨晴以軒。好鳥喃喃。靑靑子衿。悠悠我心。爲君之故。沉吟至今。考簡維白。我懷多慚。五日爲信。六日不詹。嗚呼曷尤。我逸斯恬。簡書圖白無也。餞彼日月。憯不少延。毖彼流泉。夙夜涓涓。人不修于待。如非網臨淵。喃喃之鳥。食我庭露。我有嘉賓。式好無怒。嘉賓勤劬。嘅我以慕。</text>
<title>澹澹</title>,<text>澹澹池中水。秋來倍澄淸。熒熒星光動。冷冷白露零。中有一莖荷。孤立獨亭亭。出水儀容靘。向天顔色靑。餘馥猶未歇。菲菲滿我庭。臨風淚盈頰。幽人坐三更。</text>
<title>凈土</title>,<text>十月風慄慄。天宇盖穹窿。寥寥八紘靜。冥冥太虗空。皎然明光出。白月上東峰。廓落氛藹闢。朗天衢通。幽鵲噪園裏。淸水明井中。逍遙永今夕。我友有斯容。</text>
<title>向月</title>,<text>向月梳頭後。臨泉盥手時。惺惺無一物。瞑目忽然悲。</text>
<title>風月惡</title>,<text>苦旱苦旱長苦旱。風自凄凄月空白。盛夏豈不愛風吹。風吹其奈損禾麥。昏夜豈不樂月明。月明其奈遠雨澤。吹亦不能爲之愛。明亦不能爲之樂。凄凄風捲白月陰。將滅苦旱時雨若。滌場處處豐廩庾。朋酒家家吹豳籥。然後風復凄凄月又白。我亦欣欣坐高閣。楓影婆娑俯前庭。松響颼飀聽幽壑。仰天大笑自相語。往年漫吟風月惡。</text>
<title>綠野。逢贈申鳳采。</title>,<text>偶然逢故人。綠野淸明春。談笑東門外。白山玄石濱。</text>
<title>東樓 辛酉</title>,<text>王京無事上層臺。海外春歸首夏開。萬姓穰穰何處走。四門穆穆此樓巍。城紆表裏山河控。天廓東西日月廻。橫涕直看關北路。今年飢疫小民哀。</text>
<title>疏麻</title>,<text>疏麻白狼藉。勤儉北隣家。朝日照西檻。秋霜映鞠華。一生多感慨。八月增悲嗟。八月誠悲矣。嗟吾復奈何。</text>
<title>夜集蒼蒼齋。抽杜律分賦。</title>,<text>尊酒梅花發。故人來巷陰。幽書看默默。華屋坐深深。北麓寒溪靜。西湖落月沉。應同老杜句。餘響振騷林。</text>
<title>樓院前野立春</title>,<text>郊平一百里。樓院據其中。北望天何遠。南流水不窮。弓刀鄕卒返。魚藿海商通。驅馬悠悠去。松楸古㙮東。</text>
<title>君玉 宗人垙 移家竹西。夜集次一律。壬戌</title>,<text>牖虗新月納。天淨澹雲過。不有故人至。其如良夜何。菊邊呼酒數。燈下出詩多。祗道長相見。胡爲又別歌。</text>
<title>夜坐</title>,<text>非雲非霧又非煙。靄靄濛濛漲一天。何處長風吹忽散。碧空依舊月輪懸。</text>
<title>與金致伯，李用晦 克顯，李美卿，金得初，李景龍 潭 東遊楊山。路上次杜律韻。</title>,<text>東郭垂垂柳。綠郊天際平。鳴驢芳草嫰。單袷午風輕。雨已前宵過。溪應春水生。悠然時復望。雲岫逈含情。</text>
<title>槽溪分流字</title>,<text>步虗亭子已成邱。草碧空階澗水流。秪有靑山依舊色。長懸高瀑待人遊。</text>
<title>玉流堂。分亭字。</title>,<text>靑草生幽谷。疎林繞古亭。暝花春寂寂。淸澗夜泠泠。松下逍遙立。自然魂骨醒。山空人不見。明月照虗扃。</text>
<title>舞雩臺。用聊將絃誦答潺湲分韻。</title>,<text>臨靑山以軒。軒下百谷合。春蘭被幽徑。嘉樹繞數匝。古人不可見。寂寞廟門闔。泉響細淙淙。松聲逈颯颯。翹思撫往跡。我心重嗚唈。幸哉二三子。言行儘無雜。幽期在煙霞。此地共樽榼。澗雲濕人衣。山花映石榻。各自諧心賞。脉脉無酬答。</text>
<title>春日池閣</title>,<text>紅欄干下粉爲墻。風泛楊花水閣香。燕子飛來春欲暮。雲巾棕拂倚藤床。</text>
<title>風 癸亥</title>,<text>長天浩無極。太陰噓不息。觸物仍作聲。聲動仍生力。其聲大獝詭。力能飛沙石。君不信吾言。試吹一筒竹。隔節細通越。發氣時有得。出立百里望。此間多雲木。軒轅上司天。嗟我勞衣食。</text>
<title>夜集淸風池閣。楓明菊垂。朗月淸泉。抽三洲舊韻。甲子</title>,<text>林外來明月。陰陰繞古欞。暝楓泫白露。密檜漏疎星。秋盡鴈聲遠。樓凉酒氣醒。鳴泉微作響。永夜枕邊聽。</text>
<title>觀馮北海 琦 集。用其韻感歲暮。</title>,<text>祗欲從今賦遂初。年來素志轉成虗。縱橫奮筆三韓事。寥落堆床萬古書。簾角淸音聞夕鳥。池心潛伏想寒魚。忽看春意生梅閤。一氣氤氳物我如。</text>
<title>觀月寒水 乙丑</title>,<text>石池看月立。寒水寂寥明。澄碧渾天色。淸新列宿精。境空還有象。形定又何聲。虗裏神光動。方知壹氣生。</text>
<title>讀東野集感懷，步怨別古詩。</title>,<text>窮冬草木死。新梅開獨早。莫悲草木枯。莫誇新梅好。草木方春生。新梅當枯槁。擧世懷躁競。無人識此道。敬持歲寒心。聊以勖自保。</text>
<title>除夕。賀石丈。</title>,<text>蒼然吾石丈。無事又經年。不讓塵土積。根脚滋益堅。不避雨雪侵。精色愈肅然。其心不可轉。其操不可遷。顧余蹇屯者。敬對私自憐。行比柳下惠。置以共周旋。</text>
<title>發向嶺東。八字橋遇楡店僧竹參。駐馬問山中消息。丙寅</title>,<text>八字橋頭膜拜開。回身東指隱仙臺。曇無解迓高人去。故遣沙彌穿郭來。</text>
<title>登兪友鼎甫 彦釴 墓。憶蕭寺同入楓岳之約有感。</title>,<text>巖花寂寂草萋萋。斜日荒原殘鳥啼。誰識棲雲寺裏約。秪今路出塚前溪。</text>
<title>龍津村梨花</title>,<text>龍津江上白梨花。千朶萬朶覆漁家。是時海客停舟宿。素月懸天水不波。</text>
<title>晩登倚風亭。臨風穴水穴。望楓暎閣 㫌善。</title>,<text>倚風亭子臨江頭。亭上靑山江上洲。何處靈通噓氣竇。秪今虗碧吸流湫。九秋紅葉留高閣。三月東風蕩小舟。忽覺滄溟來咫尺。雲天漠漠一沙鷗。</text>
<title>入耶連谷</title>,<text>不入耶連谷。安知大麓行。葛垂今夏節。芝老幾年莖。石瀨自多激。林禽時一鳴。悠悠驅馬去。盡日有餘情。</text>
<title>過九美李處士山庄</title>,<text>泌彼淸川水。於焉碩士薖。雲山千萬疊。煙火兩三家。盤石花誰賞。笱梁魚自波。經綸無處問。山上有桑麻。</text>
<title>竹西樓夜宴</title>,<text>眞珠亭子壓城頭。今夜江邊駐客舟。星漢滿天漁火落。淸歌一曲水東流。</text>
<title>烏竹軒。感栗谷先生舊跡。</title>,<text>君子湖邊君子林。竹看其節水看心。琴書寂寞虗堂閉。一鳥高飛遺好音。</text>
<title>鏡浦臺</title>,<text>日落寒松起白雲。草堂煙樹鎖江門。菱花臺下瓊沙路。笙鶴杳然何處聞。</text>
<title>洛山寺</title>,<text>日月洛山寺。丹靑海色明。滄溟開氣勢。松竹會神精。風㙮鐘聲暈。虗宮佛骨淸。東來秀麗最。何必向蓬瀛。</text>
<title>觀音窟</title>,<text>壁立蒼崖海上臺。幽幽靈竇忽中開。暮鐘聲歇香煙上。靑鳥杳然來不來。</text>
<title>天吼山</title>,<text>雪山之北金剛東。竦處羣巒碧玉叢。莫是吾家萬丈岫。隨風飛落海雲中。</text>
<title>繼祖窟</title>,<text>虗靈神氣竇。孔靜又幽墨。日月還昭明。乃發圓通色。</text>
<title>花津</title>,<text>長湖短湖下上渡。南坨北坨兩三家。疎松白沙汀渚外。雲海茫茫浩無涯。</text>
<title>鑑湖。思楊士彥。</title>,<text>飛來亭子忽飛去。元化仙人不復遊。花落碧桃笙鶴遠。鑑湖一曲依然流。</text>
<title>宿海山亭</title>,<text>七峰秀氣最淸靈。點點飛來入彩欞。忽見遙遙雲際鷺。翻驚落落波心星。未知海外存何勝。不道人間有此亭。無怪琴工神化得。松聲虗籟共泠泠。</text>
<title>鉢淵。次蓬萊石上三五七言。</title>,<text>山蓬萊。水蓬萊。溪上還成瀑。峰前又有臺。空邊日月自朝暮。象外浮雲閑去來。</text>
<title>船潭壁上題名</title>,<text>忽見霞光紫。淸潭日上初。披蘿坐石上。墨葛題雲書。</text>
<title>九龍第二淵。世之觀九淵者。自上計下。爲一二之第。余則從山俗所傳。且遵溯源之意。自下達上而詠。</title>,<text>澹澹二淵回復旋。忽然瀉出沛長川。宛如鷺浴盤渦後。振振于飛下水田。一淵在外山不見。故自二淵始。振一作翯。</text>
<title>第三淵</title>,<text>行到三淵涵綠渟。渦頭雙穴更丁寧。靜看白水盈盈止。落落秋旻明數星。</text>
<title>第四淵</title>,<text>㝡愛四淵局勢端。小團天發色蒼寒。洪厓手弄金彈子。海上飛來落一丸。</text>
<title>第五六淵</title>,<text>五淵洄洑六淵圜。小大呑含吻兩間。何日朝天歸去路。仙娥遺却玉連環。</text>
<title>第七淵</title>,<text>七淵體勢最雄深。淺處微蒼奧處黔。寂默臨觀忽有悟。玄玄衆竗涵中心。</text>
<title>第八淵</title>,<text>第八源頭水復奫。別淵洄泬更精神。九宮歸一那專妙。眞箇羣星拱北辰。</text>
<title>第九淵</title>,<text>白石嵯峨第九淵。瀨流淺淺龍翩翩。水中足齧無人渡。浩向長風一喟然。</text>
<title>萬瀑洞</title>,<text>會注八潭水。遂歸萬瀑都。洞天自開闢。川石大排鋪。幽敻神仙宅。昭明日月衢。於斯精氣盡。山骨益淸癯。</text>
<title>萬瀑盤石。詠楊士彦八大字。</title>,<text>瓊鉤銀索舞回鸞。自是萊翁語不謾。馮夷泛送蒼藤筆。嶽鬼磨開白玉盤。精爽流通元化氣。威靈橫絶吉祥湍。時聞曇偈啾啾泣。神畫揮來巢不安。世專萊翁於海上得藤葛。仍搗作筆。遂入楓嶽作八字。諺曰。妙吉祥有靈氣。蓬萊刻字後無靈云。</text>
<title>百㙮洞</title>,<text>融結神功成自然。峙時爲㙮匯時淵。雲回疊玉參天直。路絶飛流忽地懸。粹潔無過萬瀑石。開張自有九龍川。不如是處探幽敻。山盡水窮靈氣全。</text>
<title>須彌㙮</title>,<text>須彌三箇㙮。其一最穹崇。蒼白微霜色。崢嶸全玉叢。千尋經百劫。天造勝人工。怳有山靈護。常看雲氣濛。</text>
<title>海山亭。和主倅壁上韻。</title>,<text>朝揖瑤池王母席。暮過蓬島丹邱生。朗吟飛下蘂珠閣。碧海前頭仙吏迎。</text>
<title>海山亭風吹。懸琴楹上。瑟瑟自然聲。泠然有御風之氣。若將幻悟解脫。誦九歌。仍讀楊士彥詩板。爽然和之。</title>,<text>危樓縹緲絶塵寰。憭慄人如中薄寒。水陸金剛玉突兀。東南銀海氷闌干。澄澄鏡面開千頃。點點鰲頭整七冠。時有泠泠風籟過。雲中怳見下笙鸞。</text>
<title>和海山地主五絶</title>,<text>主人敬愛客。情色江山生。故遣海中石。樓頭點點迎。</text>
<title>叢石</title>,<text>椎琢營神斧。勞哉造化爲。分來箇箇正。會處叢叢奇。戌削金莖擢。蒼玄玉骨支。石林知在此。誰證屈平疑。</text>
<title>穿島泊舟</title>,<text>扁舟貫島入。忽拆小靑天。澄碧東溟會。孤高白日懸。怳如象外客。還作壺中仙。海竹生風籟。淸音自管絃。</text>
<title>泛海五十里逢大風。波濤蕩漾益壯。</title>,<text>獰風駕海去。蕩潏迷東西。屋立狂濤勢。箕掀大陸倪。渾忘舟出沒。但見天昂低。高笑中流發。悠然橫遠睇。</text>
<title>國島</title>,<text>媧爐鍊罷猶餘滓。散擲扶桑瑤海中。浸潤茁生千萬朶。團成玉柱擎靑空。其二稜稜奇氣直盤空。水蕩雲蒸溟海中。百劫氤氳還不散。蒼顚逬出竹千叢。</text>
<title>過鶴浦。登元帥臺。</title>,<text>最勝關東鏡浦臺。淸昭須遜此亭哉。沙峰後面雲峰繞。湖水前頭海水來。松下歌吟人獨立。波心明滅日徘徊。誰云北漠多陰氣。纔人登州眼已開。其二廓落書生劒。虗凉元帥臺。鯨波時動海。東望有餘懷。</text>
<title>登侍中臺 韓上黨明澮登玆聞拜相之命。識喜名㙜云。</title>,<text>侍中人好爵。湖上我淸遊。樹暗無名島。沙明何處洲。鷗心雲共泛。松籟水俱流。浮海有歸客。怳疑范子舟。</text>
<title>對池上朱花感吟</title>,<text>草花有朱色。照地正堪憐。匪爾花之好。匪爾色之鮮。念我大明君。有朱氏嬋嫣。舊居有石井。猶帶崇禎年。今見朱色花。新家之池邊。山上有靑松。水中有秋蓮。不如此花貴。使人心愴然。區別者誰子。世無子夏賢。攀援聊有贈。我美在蟺蜎。舊居濟生洞。有石井。靖孝公手書崇禎丙子四字刻故云。余名有明字。竊付皇明之明。煥字依煥猷之煥。感咏朱花。從此改字朱臣。李君季良爲余書古文朱臣二字。用寶石刻而藏之。</text>
<title>積雨始開。晴月精朗。仰看天象。光景澄明。徘徊庭際。不聊淸狂。顧念今宵。乃七月旣望。憶蘇子瞻舊遊。抽筆記興。</title>,<text>四海東坡辭賦傳。淸風滿載水月船。逸氣遙凌曹孟德。風流寂寞千古賢。翩然飛去白雲鄕。風在江上月在天。東海有士人不識。今之狂生古謫仙。維時七月之旣望。積雨初霽雲担褰。正逢天上風浩蕩。又値天上月嬋娟。嬋娟天上照人間。淸宵耿耿思不眠。彷徨起立步中庭。矯首仰看牛女躔。不知此夜天上月。蘇仙泛槎銀潢川。簫笙繁會烏鵲橋。環珮琳琅河漢邊。杳冥雲中遙相呼。時見羽盖來翩翩。中有一人頎而長。粲啓玉齒撫我顚。傳我五嶽之眞形。授我玉淸之寶詮。戃怳覺來影在地。碧天澹澹空雲煙。</text>
<title>陶菴李先生 縡 輓</title>,<text>終古哲人衰世藏。先觀出處大行裝。溪翁韜晦非家禍。栗老文章爲道亡。父子君臣倫理正。賢邪忠逆辨論明。平生德業歸公眼。丌有遺書士有成。世云退溪行遯。出於伯氏己卯之禍。而此非知退翁者也。其二甲地崇班聖簡存。家髦舊學大淵源。幼言政襲薰陶化。宿望方齊山嶽尊。身未拜恩思輔養。志非忘世滯邱園。書筵不掇云亡日。耿耿遺誠慰九原。甲地。漢書成紀應註曰。甲觀太子宮之甲地。幼言。史記黃帝記云幼而能言。○公爲輔養官。未肅恩命。而每以不得更瞻天顔。一見東宮爲恨。逝單入啓之日。春坊援例請停書筵。上以公不爲行公。命勿爲停講。</text>
<title>濕雲亭 丁卯</title>,<text>新雨城南道少人。鳴騾芳草綠江漘。相看一笑開簾坐。潮帶湖煙上晩春。</text>
<title>丙寅仲秋。移居磚谷。是申氏舊基。經百餘年二兵燹。棟瓦階垣頹圮盡矣。不治無以宅。不得已修之。只用家僮四十指。躬自董役。閱十一朔丁卯六月二日。工始告訖。家貲人力。殆窮竭矣。屬正寢東北。飾十欄爲別榭。題蒼蒼之扁。懸待月之額。盖象桂居淨友之設。而題亦用其舊板也。堂中琴筑整頓。庭除杞菊就緖。階下有白磵古松。松底仍成小壇。以爲朝暮嘯咏之所。簷宇蕭灑。頓生光色。於是招諸僕悉至于庭。說勞苦告休息。忻然相對。是日亭午。忽大風雨。西垣東角崩。噫。吾所經理者。顧不過一區廢屋數畒荒園。視諸同甫之大治。初無等級之可言。而工役纔完。魔兒隨之。是或苟完之計。反成踰分之災耶。若使朱先生聞之。必有天公會事之譏矣。遂惕然咏一律以自警焉。</title>,<text>幾日營新築。今朝掃我軒。纔喜風過檻。翻驚雨墮垣。泥沙堆淨砌。瓦礫上淸壇。天道固如此。古人懷苟完。</text>
<title>同吳敬父，柳醉雪 逅，吳文卿 載純，吳子正 載維，舍弟士精遊淸潭。抽三淵集韻各賦。</title>,<text>淸潭雲物似秋天。巖壑泠泠風灑然。漏洩楓心先紫葉。蒼凉山意已鳴蟬。金鰲色相孤臺石。仁獸精神一道泉。林下徘徊人不見。朱樓寂寞鎖年年。</text>
<title>石上抽淸字。各賦古風一篇。</title>,<text>高士尙苦節。烈士殉虗名。何似此潭上。靜聽流水聲。水聲滿空山。千古誰與爭。泠泠入我耳。坐忘塵俗情。白日返夕輝。翠壁空崢嶸。蟬響千山合。雲氣百谷生。扶杖出洞門。溪上古逕橫。</text>
<title>和金伯愚 尙默</title>,<text>招集羣仙玄圃邊。思君不見意怊然。山光隱映石池水。雲影徘徊松際天。樂意相關幽谷鳥。淸音只送遠林蟬。狎鷗亭上留淸約。會待江干明月圓。昨日與數人會松壇。金伯愚不與。故起句及之。伯愚自號雲山。故第三四句及之。</text>
<title>流頭日。同吳敬父文卿金伯愚。泛漢江登鷗亭。</title>,<text>怊悵王孫去。巋然漢上亭。淸沙受日白。華嶽倒湖靑。野濶遙村靜。洲平斷岸停。迢迢待明月。雲水杳煙汀。</text>
<title>狎鷗亭上。金伯愚驚指余鬚。間抽示之。乃白髮。遂感成一絶。</title>,<text>三分百歲一分生。萬事催人白髮明。霜霰幾何氷雪集。江干夜氣已凄淸。</text>
<title>無悶堂。和韻走呼。</title>,<text>四世優閒一壑幽。百年剩得人間遊。寒暄氣順村隣慶。稼穡功成婦子休。秋去春來象外樂。醉生夢死寰中愁。山扃日夜無人到。雞犬家家放不收。</text>
<title>三淵堂遺址</title>,<text>五星峰左三淵堂。想像先生誦讀聲。遺響尙傳臺下瀑。龍吟虎嘯千山鳴。</text>
<title>曉述</title>,<text>山齋曉夢冷難成。落木鳴泉撼卧床。起讀離騷林谷響。棲鴉驚散月橫霜。</text>
<title>送人之日本。贈一律。又用三方言。述三絶句。</title>,<text>羲仲汨賓日。靡遑五敎敷。東漸猶際海。皮服不逾嵎。千古俗因陋。九夷倭獨愚。將君左右養。示我父師謨。絶句曳刺鋪裝控抹鄰。簍珂忍拂長門煙。孛知喇倒安壇舳。章步撑犂撒兀臻。北方言漆浦紫纓當馬迎。東西堂闢彌花爭。驚逢上㨾朝鮮客。介目羣攀白折籝。日本方言拋毬一曲出三韓。草木山河都等閒。祗可東天十四夜。心隨明月西來團。朝鮮方言</text>
<title>送柳醉雪隨東槎之行。贈一律三絶。</title>,<text>醉雪翁行海嶽嘆。何人不說此離難。脩程淼淼滄溟國。短髮蕭蕭記述官。十五年來無遠別。六千里外有瑰觀。臨分更寄常時戒。且細傾樽努力餐。長子之疆少子在。嫁兒迎道笄兒啼。萊州路盡東溟出。一笑登舟不顧西。洪厓席上談經客。南石行中掌史仙。日躍東溟三萬里。霓旌羽盖下翩然。水陸五千三百里。茫茫雲海重重山。中間來去一輪日。朝照君顔暮我顔。</text>
<title>牧丹逢風雨亂落可憐。下階手拾花葉。題草書。因憶往年。與醉雪翁花下飮歌。惆悵成一絶。寄飛船便。投一岐島行中。</title>,<text>帶雨花前拾墜葉。沉香几上寫唐詩。停毫忽憶滄溟客。如此風波何以之。</text>
<title>季夏。會于鐘巖溪亭。南元直 公弼，李廣文 演，吳敬父，南岳老 公輔，金伯愚，吳文卿，李伯昇 旭祥，吳子正，金仲晦 光默 共賦。以明月松間照淸泉石上流分韻。○戊辰</title>,<text>次月字鼓巖漢水北。東洛之伊闕。中有百尺樓。朱欄蔭靑樾。松下蔦蘿垂。水上芰荷發。幸有二三子。樽酒對醉兀。凉風當夜至。林薄山雨歇。攀援桂樹枝。怊悵歌明月。次松字高軒靜對兩三峰。花樹楓林間翠松。楓事未來花事歇。好看松月靈華濃。次照字朱閣月孤臨。靑苔露暗照。夜靜幽人眠。風生山木嘯。次石字衛詩歌風雪。周雅誦潔白。登山車抈衡。渡河足嚙石。欲向滄海去。奔濤何渹湱。君子物我遺。小人好惡積。一出東城門。遠與塵事隔。</text>
<title>溪上罷歸後五日。復會磬樓小飮聯句。</title>,<text>君子有投壺。樽俎戒初筵。士晦。 周雅秉古儀。德音永無愆。敬父。 賓主秩有禮。揖讓以周旋。元直。 豈無他技好。惟是近聖賢。伯昇。 交契問孤蘭。心期對上天。文卿。 淸凉修竹院。優閒日如年。伯愚。 談諧屬淸遊。瓊琚動百篇。廣文。 圓沼澹以靜。雲物映娟娟。岳老。 蒼松傍石牀。碧蕉秀堂前。仲晦。 西門獨淹病。回首更悄然。子正。</text>
<title>遊麻浦。登洗心亭。與致伯，敬父，再從弟景任 廷衡 各賦一律。</title>,<text>雲濕楊花芳草靑。江天浩蕩泛層欞。山隨野勢靡靡走。水到湖心澹澹停。千里邦畿元勝景。百年喬木有孤亭。扁舟暮泊棹歌發。眇眇煙波生遠汀。</text>
<title>鵲雛 己巳</title>,<text>風雨昨夜至。頹我薔薇扉。鵲巢旣已毁。鵲雛不得飛。漂撓落庭樹。彳亍入我幃。啄啄如有訴。翩翩如有依。時余不顧坐。鳴聲正堪悲。我無粒粟偫。何以哺汝糓。我無樊籠懸。何以庇汝屋。嗟我無汝何。許汝于他育。鵲雛聞余言。却立徒踖蹴。不去亦不來。向余丌前伏。適有一雙鴟。低飛簷外嚇。忽然失鵲雛。顧見已床下。而余惻隱心。那無恩愛借。不徒鵲之憐。惟以鴟之怕。</text>
<title>和敬父</title>,<text>宇內勞形三十春。近緣多病養心神。槐陰晝靜幽禽語。滿院蒼苔不見人。</text>
<title>夜懷</title>,<text>劒吐長虹燭閃芒。悄然中夜倚藤床。偏東世界泥丸小。催老光陰石火忙。麗史何能辨愚哲。莊生不妨齊彭殤。除非一醉愁難遣。起向樽前酌滿觴。</text>
<title>七月旣望。投宿月巖洪聘君舊居。林月隱映。庭際寥落。十九年來。兩家人事頓變。俛仰今古。不覺愴悢。遂成一律。</title>,<text>城西華屋舊東床。秋夜怊怊客意長。帶濕蛩音圍古壁。穿林月影撼空樑。圖書寂寞人何在。琴瑟凄凉我獨傷。十八年前如昨日。阿姑當戶喚新郞。</text>
<title>鄭大受 存謙 家。小酌走題。</title>,<text>含春苑外掩松扉。秋夜曼曼更漏稀。相對開樽黃菊下。滿天星漢不知歸。</text>
<title>與吳敬父，李元靈 麟祥，李胤之 胤永 遊三藐寺。觀落照。登前樓望海。共次三淵韻。又咏三絶。</title>,<text>斜日海山罩綵羅。嵐光波色競相誇。靑天北望來玄氣。黃道西垂放赤霞。大地輸精無遠岫。歸鴉翻照有明沙。俄看半矩隨淪沒。昏暝難分水陸涯。斜輝冉冉海茫茫。歸鴈西天送目長。若不云來沉昧谷。祗應復出覲東皇。歌成鼓缶知行健。功奏懸車又馭良。阮籍平生渾漫哭。山樓今夕好徜佯。朝日初昇渡南浦。三星峰下暮鐘聞。樓頭悵望天空濶。山海迢迢一抹雲。木落前山島嶼出。松濤不作海濤聞。樓高百尺人危坐。天際茫茫蕩水雲。李二悠然動畫興。濡毫起坐寂無聞。冠山一曲開眞面。松石蒼蒼繞海雲。時元靈挑燈。題墨畫於扇面故云。</text>
<title>李新昌 相顯 輓</title>,<text>散跡人間世。寄家城郭東。烏紗廵大麓。鳧舃泛南風。擊劒酣歌肆。携燈絃誦宮。悠悠淹日月。裘馬百年中。其二自托詩家類。仍稱赤岸翁。勁臞凌賈島。奇奧劇盧仝。老樹天花放。靑山本色窮。吟哦萬物盡。乘化入空濛。其三平日固窮操。臨喪益可觀。塞棺無故服。營葬賣單鞍。山巷茅牕破。霜天妾哭寒。朱門何處在。高笑去三韓。</text>
<title>敬父邀余遊北營。李元靈，金孺文 純澤，李胤之，金伯愚偕之。六人各呼一韻。共賦排律。庚午</title>,<text>高樓五六月。何妨羽林羣。蔭壁圍蒼木。通溪出白雲。吟哦容有地。鼓角了無聞。展箑題新畫。摩壺辨古文。杯樽酬秩秩。談笑落紛紛。秪恨嚴更處。駸駸迫日曛。</text>
<title>酬吳員外見贈赤障泥歌 辛未</title>,<text>故人贈我障泥光。潑赤云是朱鳥之翮。飛龍之翼。炳若晴天垂丹霞。白日照之光爛赩。潤如紫玉初脫璞。明似靑菱新發拭。山河吐影萬象露。魑魅魍魎安敢匿。揚光綴彩奪神造。乃知追風逸景之所飾。嘶雲噴玉振。三騣絡月覊金挾。雙臆挾雙臆助。滅沒何用勞苦策。黃棘飛騰雲漢衝。九衢颯踏氛埃。橫八極培風瞥蠓。躡怳惚踔山超海纔一息。我欲因之遊汗漫。跨令天地驅堂壇。忽驚滄海客。白日生羽翰。翾飛翠曾行翩翩。笑披霓裳拖玉珊。朝揖王母瑤池上。暮携丹邱蓬萊巒。南巢玄都倐往來。沆瀣靑霞爲我餐。𡛥女安歌拊瑤瑟。宓妃長跪捧玉盤。遨遊處處列羽觴。一醉千日恣謔讙。持此飛昇駕蒼蒼。顧笑王喬驂靑鸞。列禦安得誇風輪。莊周雲翼不足搏。扶搖直上九萬里。天籟泠泠神骨寒。一朝飄然入三淸。羣仙見之驚且嘆。層城五重十二廂。拜謁三十六玉皇。玉皇欣欣賜顔色。投壺素娥羅其傍。天庭廣開奏大樂。鳴笙戛球聲琳琅。玄螭靑虬並出進。鳳翔鶴翥何蹌蹌。列缺蹈足豐隆舞。啞啞拍手颺電光。我亦升香列眞班。同登玉階獻壽觴。身倚北斗瞰鄕關。雲樹杳茫迷漢陽。是時故人吟我詩。搔首獨立空彷徨。</text>
<title>雨後寄文卿</title>,<text>孤倚㯶條當小庭。晴雲入望病魂醒。磨天嶽色照顔潔。滿地苔華隨意靑。兒捕草虫窺石窞。僮埋茶火摘松鈴。斜陽忽憶同袍友。玉磬樓東百鳥聽。文卿有百鳥聲中獨不言之句故云。</text>
<title>送敬父謫三水</title>,<text>誰人不道此離苦。從古關山夢亦稀。我欲寄書何可得。秋風歸鴈正南飛。</text>
<title>雪後夜坐抽杜律</title>,<text>殘雪透牕冷。前山竟夜明。虗因孔神氣。白盡太陰情。漏澀雲從路。寒生木覓城。時聞聲滴瀝。松露打風傾。</text>
<title>五月。偕再從士謙 彥光 登鷗亭。墻壁頹圮。樓臺朽破。頓無昔日光景。仍憶與敬父同遊舊事。不覺涕泗。復和流字識感。壬申</title>,<text>怊悵前遊今幾秋。江天雲物使人愁。千金未辦樓先破。逝水無停歲易流。滿首塵埃嗟我老。打軒風雨有誰憂。斜陽秪作浮生感。鷗鷺沙中喚舊儔。余每有買亭之意。而主人呼千金之直。無以辦。今至頹廢。故第三五句及之。</text>
<title>壬申九月吉日夜夢。上御明政門。入待御製一絶。韻用三期字賜之。遂賡進二首。覺來只記一首及又一首之初句。其初句曰。攀龍會有風雲期。其一首曰。壬申</title>,<text>聖上莫忘堯舜期。小臣安敢夔龍期。行看階畔寒花在。乞保餘香晩節期。</text>
<title>曉發花江。憶丙寅舊遊。悵望楓嶽之路。</title>,<text>刷馬候天色。寒雞遠遠鳴。客殘今夜睡。奴記去年程。衝雪重裘薄。凌霜曉角淸。名區若箇近。倉卒憐余行。</text>
<title>逾鐵嶺。嶺上亭有述。刊揭</title>,<text>獨立岧嶢嶺上亭。逈臨北極開門庭。風雲忽變凄寒色。天地翻生廣漠形。遂見滄溟連靺鞨。方知造化壯關扃。無緣復得張公手。述作誰如劒閣銘。</text>
<title>朝發端川。趙和叔 明鼎 方謫在城南。臨別和韻。</title>,<text>對榻寒齋鬢髮垂。京華消息聽堪悲。終宵相看悠然坐。我不言時爾可知。</text>
<title>磨天嶺巓。行營候吏來待。旗幟令箭。羅列前導。嶺上亭有作。刊揭</title>,<text>高高亭子倚蒼穹。瀚海波濤萬里風。聖世百年刁斗息。胡山一望狼煙空。却羞縣吏爭迎旆。目笑書生謾帶弓。嶺阨如今非昔日。深憂知是在諸公。</text>
<title>磨雲嶺</title>,<text>第三嶺下臨滄溟。峽勢盤紆劇井陘。雲木颼飀風鶴響。巖巒蹲走虎熊形。人從十里言猶酢。馬不雙行望處停。依險藏兵眞有地。廟謨於此重關扃。</text>
<title>鬼門關</title>,<text>蕭蕭征馬鬼門關。雲擁前坪雪擁山。凹下纔驚千仞坎。離奇旋訝萬巖環。寒瀧激石聲何壯。獨鶻盤天勢莫攀。陟岸喜逢昭曠界。木郞城出白峰間。</text>
<title>茂山嶺 刊揭</title>,<text>輸城驛北茂山崇。百里行人幽谷中。遂放大川恢巨壑。自多脩木引長風。深深入洞村疑在。轉轉登岡路不窮。無甚崎嶇走六鎭。好評形勝許淵翁。</text>
<title>臘月望。登城南樓觀雪。憶故山有述。刊揭</title>,<text>中宵直望二千里。明月關山獨上樓。羌笛一聲雲海遠。不知何處是楊州。</text>
<title>鰲山候星閣。和府伯李令公 彦爕 韻。刊揭</title>,<text>鰲府明公小築成。軒臨沙塞俯遙坪。樽前笳闋十三拍。鵰外天高右北平。吏散中庭山遠集。客來東閣雪新晴。却爲職事逢迎地。多少評詩談笑聲。</text>
<title>氷釭歌</title>,<text>昔在磬樓。有氷燈之戱。今來北關。因轅門舊令設之。大勝前見。遂憶磬樓舊遊。有感瀉懷。壬申除夕士晦書。二之日關山夕。轅門古令傳氷釭。社人發城丁。臨百尺闌干之前江。荷斧呼耶許。伐之斫之聲冲冲。支機轆轤鳴軋軋。碧璞黎瑰曳入中庭中。皓顥顥白皚皚。寒日照之生氤氳。工倕側視縱繩直。督匠劚催施斤。俄看燁燁神電光。靃靃霏霏飄上晴空雪。來下寒凜凜。駭神氣中人聲嗄。澈四先方規。重四成八廉。盈三尺脩以長。或峙若鏡奩。或稜若晶觚。或竦若鶴頸。中植縞燭燃心潔。擎以金盤圍畫屛。日隱西嶺天昏昏。洞房低幌黝冥冥。小釵嬌報着火令。敬持膏索雙眸靑。低首摺屛跪盤前。挑燭爇紅還釭肚。炳烺發光光穿澈。忽令四座驚失覩。烘如崑崙之炎山。燭如寒門之赤龍。朗如秋水之照月。爽如玉壺之迎風。玻瓈琉璃安足誇其彩。水碧空靑不得呈其澄。形虗影滅罔無象。只見淡泊光焰憑寒筵。對坐不耐久。冷飊漻泠心凌兢。心凌兢膚立粟。骨𢥠毛竦當深井。玉人在其傍。顔色綽約心淸警。髢紲氷紈帨。腰裳雪藕紗。手執金剪刀。切焰墜丹砂。揚淸水離白石。嘠嘠囀高歌。歌奏白雪之絶響。曲和高山之峨峨。是時老夫卧帳中。側耳聽之心惻惻。我有一人在九原。平生托契惟此曲。問爾何處學此曲。笑而不答看脉脉。</text>
<title>烏碣巖</title>,<text>烏碣巖前大野開。胡天漠漠思悠哉。千支亂麓愁雲匝。一帶長江梵字回。飄雪翠旗廵塞去。流星白羽射鵰來。煙臺日暮關山遠。倚劒高歌聲正哀。</text>
<title>鐘城 癸酉</title>,<text>前人本意壯藩營。故起樓臺統北兵。忽地高騫臨玉塞。中天獨立壓金城。關山震盪風雲勢。沙磧飛揚鼓角聲。聖世如今邊警息。從軍無事一書生。</text>
<title>潼關</title>,<text>寒天鼓角響。落日古長城。水入豆江盡。山連朔野平。晴沙留鹿跡。遙塞斷人行。停盖憑軒久。迢迢望玉京。</text>
<title>永達</title>,<text>喇喇悲笳閙古城。曈曈寒日隱遙坪。數三籬落依殘麓。誰識臨邊萬戶營。</text>
<title>穩城</title>,<text>溫平城外豆江回。萬里長風渡塞來。割界從天限南北。觀兵有地起樓臺。春晴急角橫空逈。日暮寒鴉繞郭哀。極目漢陽何處是。雲山迢遰思悠哉。</text>
<title>龍堂</title>,<text>欲向龍公一問之。我言未發我心悲。海東疆界鬼神在。江北山川柴望誰。天醉夢夢無可奈。河淸邈邈亦何其。徘徊祠下沉吟久。不覺西峰日已垂。</text>
<title>乾原</title>,<text>日暮寒天逈。風號古木哀。蕭條垂短劒。寥落上高臺。依郭殘村集。臨門小野開。隔江鳴馬響。知是射鵰來。</text>
<title>慶興使君迎以雪馬</title>,<text>匡山太守美于偲。邀我氷江雪馬來。列岫雲靡兼野走。一途繩直和天開。翩翩落日隨飛鳥。漠漠晴沙聽隱雷。十里長洲頃刻失。回頭更喜絶浮埃。</text>
<title>西水羅</title>,<text>陰山多瘴氣。西水是扶桑。階底封疆盡。簷頭日月生。波濤幾萬里。京闕三千程。涯角君親隔。迢迢獨夜情。</text>
<title>赤島</title>,<text>西豳有漆沮。東海有沃沮。皇矣赤墳宅。展如岐陽居。今余登其上。盖有陶復墟。碧海浩無方。湛湛繞階除。怊悵撫古昔。靜念肇開初。皇祖避狄人。神蹄超大洋。于時依斯原。草創無室堂。北人慕其仁。一朝成遂鄕。所以啓洪業。茀祿誕靈長。繼此千萬世。艱難願勿忘。</text>
<title>尼邱山</title>,<text>夫子當年思九夷。乘桴浮海欲居之。胡天咫尺愁州下。降彩山名却一奇。</text>
<title>皇帝塚</title>,<text>逶迤小麓豆江濆。宋帝覊魂托此云。南渡山河猶半壁。北來沙漠只孤墳。無端野火隨風爇。不盡春雲和霰紛。纍纍從傍是誰子。九疑千古定難分。</text>
<title>從臣塚</title>,<text>皇帝塚前幾千塚。傳言大宋舊從臣。如何未贊車攻業。只效田家五百人。</text>
<title>高嶺鎭。次壁上澤堂韻。贈鎭使禹令。</title>,<text>依郭臨流水。登樓看白雲。堤坊九郡築。煙火一城村。京漢有歸客。關河滯使君。逢塲仍別席。相顧却消魂。</text>
<title>新豐山 刊揭</title>,<text>雲頭三十里。雞犬是新豐。近峽危峰簇。當江怒石穹。陽坡猶積雪。午日尙凄風。去去茂陵道。悠然似畫中。</text>
<title>長坡</title>,<text>長坡黃草坪。煙火百里隔。羣鹿駭人至。奔林足踧踖。森森層杉立。皚皚積雪白。我行無寄宿。依邱張小帟。四顧絶水泉。烹氷飮流液。丁丁伐大木。燒之火烈爀。光焰燭原壄。煖氣生寒磧。僕夫喜燻炙。虎豹遠遁辟。高歌出塞曲。惟以永今夕。</text>
<title>湧出泉</title>,<text>湧出泉之水。乃在白山野。白山極北天。其上神池瀉。天坪三千里。大荒之別壄。有水出其南。騰上若狂馬。氣勢何其壯。投石增噴灑。溯上無其源。傍求且無罅。忽地射急湍。貫野以流下。所余駭心目。住馬永觀者。</text>
<title>尋臙脂峰迷失道</title>,<text>去去空林中。翳翳杉檜陰。積雪沒人脛。邱陵滅崎嶔。脂峰在何處。忽聞流水音。僕夫驚執轡。而我駭神心。候人登木末。指點東北岑。遙言失去路。小白之溪潯。蒼黃下山麓。白日已西沉。</text>
<title>小白頭山</title>,<text>小白圓而窿。大於大白頭。何謂小白頭。始莫究其由。余登脂峰腰。小白如小舟。脂峰在大白。乃是一小邱。其腰逈已絶。其頂勢益抽。其上天池峰。又見雲外浮。若上其巓望。應不盈一抔。乃知小白大。難與大白侔。是謂巨細別。小豈敢大謀。我故作此詩。以戒僭妄儔。</text>
<title>題鰲戴館 茂山刊揭</title>,<text>京華南望二千程。征旆悠悠過茂城。地盡西羅滄海濶。天垂北斗極辰明。始知跋涉山川遠。祇喜昇平沙漠淸。餘恨白頭峰上在。彷徨七日雪中坪。</text>
<title>廢茂山 刊揭</title>,<text>不闢三山日。荒原草昧秋。人民踰嶺去。城郭至今留。地僻風煙古。林深澗壑幽。天坪淹病客。來倚夕陽樓。</text>
<title>富寧 刊揭</title>,<text>南北東西二百里。行行盡日杳人煙。殘山白白經冬雪。隔樹澄澄竟野川。城郭樓臺生忽地。桑麻雞犬定何年。武陵巖下桃花落。也引漁舟入洞先。</text>
<title>輸城館</title>,<text>朝發靑巖社。輸城有古郵。野天低拍拍。滄海遠浮浮。關塞三春病。家鄕千里愁。行行水上下。山路又魚游。</text>
<title>朱溫 刊揭</title>,<text>溫谷臨平野。崗巒似畫圖。田疇遍疆理。泉水遠回紆。樂有風淳素。欣逢石古癯。悠悠入洞去。山路轉崎嶇。</text>
<title>龍潭</title>,<text>歷觀玄圃勝。降坐龍潭上。深淵涵玄碧。微波正蕩漾。我欲濟其上。流凘方大漲。我欲渡其沚。白石嚙我杖。悄然倚巖頂。臨風一浩唱。</text>
<title>承天玉莖</title>,<text>雙石高矗天。去天餘幾尺。泱泱川流水。當前匯以碧。上接雲漢宮。下入蛟龍宅。仰視不見頂。俯臨不窺跡。天蒼和水玄。蒸成嵐翠積。苔華錯成文。斑爛雜粉白。若非碧玉叢。秀出藍田域。莫是金仙掌。崢嶸雲外直。乃名承天莖。以表其峻極。</text>
<title>大小舍人峰</title>,<text>大峰峻極天。小峰削成壁。爰有一道雲。旖旎峰間羃。終朝濕不開。林露流滴滴。我欲棲此間。飡玆以自適。</text>
<title>玉亭亭</title>,<text>最奇亭亭崗。獨秀玉林中。兀如特鐘覆。孤立何童童。形容太精巧。天造勝人功。百劫經風霜。稜角極磨礱。嵐氣生其顚。氤氳盤靑空。西日射明光。照耀色玲瓏。怳疑姑射神。端莊立晩風。</text>
<title>玉策</title>,<text>周王蠧羣書。羽林集邱墳。豈若此山中。積策高入雲。稠疊籤軸堆。橫縱條理分。比次若魚鱗。離奇若織紋。雲笈幾千章。貝葉幾萬文。堆積成岡巒。秘籍何其殷。靄靄夕嵐起。怳如薰瑞芸。我願棲此間。窮年勤舌耘。</text>
<title>寶化堡 刊揭</title>,<text>四望雲山千萬疊。一城煙火兩三家。廵邊輪盖何年至。滿壑藤蘿古逕斜。</text>
<title>漁郞八景臺</title>,<text>高臺一百尺。十里對晴川。歷歷魴鰱戱。閑閑鷗鷺眠。不知三夏雪。何似九秋蓮。坐待漁汀火。嵐光正暮天。</text>
<title>長者湖</title>,<text>深湫六百尺。下有蛟龍宮。潛蓄雲雷氣。終成霖雨功。</text>
<title>東蓮塘</title>,<text>幽壑包長麓。溶溶水四圍。水中魚鼈宅。水上芙蓉衣。</text>
<title>彰節祠 刊揭</title>,<text>慷慨龍蛇歲。靑邱多少年。誰如公一倡。能得士爭先。義烈關山振。風聲竹帛傳。祠前武溪水。宗海浩無邊。</text>
<title>洪家洞</title>,<text>洪厓不可見。空谷惟白雲。長川十餘里。流水何沄沄。石盤浩且潔。皎皎絶塵氛。谿壑極窈窕。亦無鳥獸羣。蒼巖疊成壁。奇離雲霞文。隔林夕嵐起。白日返欲曛。悠然對石屛。葛筆題古文。</text>
<title>臨溟館 吉州刊揭</title>,<text>湖上遺祠在。臨溟是戰塲。日東虜勢縮。河北義聲揚。華額奇功顯。貞珉舊跡詳。荒原今寂寞。遙望淚盈眶。</text>
<title>端川</title>,<text>寶多明秀氣。南走作名區。山挺藍田玉。淵藏滄海珠。衣纖園有柘。乘駿島生駒。樂土兼淳俗。關河一大都。</text>
<title>月波軒 刊揭</title>,<text>沙平天際海。樓聳嶺磨雲。翠嶼兩三點。白鷗千萬羣。斜陽孤倚劒。多病久從軍。何處鄕關路。煙波杳不分。</text>
<title>利原</title>,<text>十里復五里。長松短松林。皁盖紫騮馬。白沙滄海潯。</text>
<title>北靑</title>,<text>春風吹朔野。西日明寒城。野外女眞壘。城中元帥營。</text>
<title>讀書堂 咸興</title>,<text>凈水何年寺。潛龍昔日居。美談仍琬琰。聖祖是菑畬。苔老空階靜。松淸古殿虗。不知岐與沛。亦有讀書墟。</text>
<title>豐沛樓</title>,<text>大野東南滄海開。朱樓紫殿肅崔嵬。金欄泉想仙厨汲。赤甲松餘御手栽。三百年前聖祖宅。一千里外小臣來。彤弓白羽深深秘。瞻望天雲逈繚回。</text>
<title>樂民樓 刊揭</title>,<text>危樓依北斗。晴日望飛虹。山野連滄海。風雲撼沛宮。六陵萋綠草。千里杳歸鴻。無限斜陽好。村煙又水東。</text>
<title>濬源殿</title>,<text>深仁元自北。大武遂荒東。日月瞻垂象。乾坤想配功。商京觀德廟。沛邑遊衣宮。百世愀然感。微臣淚滿瞳。</text>
<title>圓山</title>,<text>井落幾千戶。圓山大聚居。被沙刳白蛤。滿巷貫靑魚。採藿郞浮海。迎商女出閭。生涯惟射利。謠俗似猴狙。</text>
<title>行到金谷。拜丘墓。降坐溪亭有述。</title>,<text>小子來何暮。行歸長白西。橡林風習習。塋域草萋萋。雨露無窮感。鶬鶊不已啼。今年寒食節。諸弟誰攀躋。</text>
<title>四月入城。留旬餘復出鷗亭。疊前韻以識歸侍之喜。</title>,<text>河東收放逐。湖上任優閒。幸不嶺南去。纔從漠北還。縱慚回聖意。猶喜近慈顔。依斗登樓日。難禁涕淚潸。</text>
<title>鷗亭睡起</title>,<text>江干草綠樹蒼蒼。燕語鶯歌和日長。當午微風吹不斷。簷頭無數出帆檣。</text>
<title>吳文卿携景中 載華 諸人來到。上鷗亭抽三淵集韻。憶丁卯與敬父舊遊。感懷有述。</title>,<text>人事如今異。江流依舊波。前山無限好。西日奈低何。滿目風煙集。憑軒憾慨多。可堪亭上宿。樑月又悲歌。</text>
<title>癸酉臘月。召對罷後。令曰小留。適有所述見之。仍下一簡。開見。題以讀宋史徽宗紀。臣承令和進曰。</title>,<text>小技與小巧。所以大道昏。三奸迭登庸。簧舌盈庭喧。大官恬嬉嬉。小民忳惛惛。艮巖山鳥啼。兆見麋鹿屯。非無社稷臣。奈不用其言。朱門恣康娛。編戶詎無寃。厥德乃如此。居然喪中源。四京響羯鼓。半壁飄龍旛。胥溺誰屢顧。諮諏孰周爰。痛哭瞻北原。幸哉有康藩。相綱曁將澤。柱天若崑崙。煌煌建大號。義聲震北門。三疏嘆奇略。十條嘉要論。君心愉苟安。奮勵愧孟賁。賢邪昧辨別。利害迷畔援。美哉一心諭。臣言復何煩。是要在窮格。其道在學文。</text>
<title>世子宮迎祥詩</title>,<text>雞鳴入大內。天曙上慈闈。溝柳含春意。階蓂曜瑞輝。堯齡周寶甲。文思整朝衣。晩下書筵令。三宮罷覲歸。</text>
<title>與李德之 得永 小酌秋興樓 甲戌</title>,<text>鞍馬停千里。琴樽集小樓。憐吾無好思。喜爾有淸遊。高柳猶斜日。西湖莫解舟。却慚雞黍薄。歸客未淹留。</text>
<title>初庚日。至淸溪寺。偕安伯涵 澈 納凉。</title>,<text>繫馬溪邊柳。靑山小雨前。啼鶯隨日晩。飛瀑帶蘿懸。界凈宜觀白。居幽想草玄。微凉生古閣。渾忘三庚深。其二輕輿乘暇日。蕭寺渡溪尋。白雨山新洗。蒼藤谷轉深。無心對古壁。得意自幽禽。最愛階前瀑。泠泠當筑琴。</text>
<title>舟泊南京口</title>,<text>扁舟泛泛下長堤。遲日黃鸝挾岸啼。一曲洞簫經峽口。江天浮碧野雲低。</text>
<title>七月旣望。道伯李公 台重 約與泛舟于大同江。余於望日。乘舟于黃鶴樓下。暮泊練光亭。道伯出迎。作樂以娛。酒闌咏一絶。要坐中齊和。李胤之適來。永淸守李美卿亦赴會。</title>,<text>極浦遙聞吹洞簫。高樓秋氣正寥寥。可憐淸浿江中月。曾照東王石上朝。</text>
<title>自淸流壁向仙樓。路中聯句。</title>,<text>悠悠城郭路。隱隱茱萸林。晦。 波漾含晴旭。譙危帶遠岑。美。 探奇靑磴逈。懷古白雲深。胤。 玄窟麒麟去。碧湫龍虎吟。晦。 徘徊秋草暗。悵望老巖沉。美。 浿水三宵飮。巫山百里尋。胤。 郊平長秀外。江轉大成陰。晦。 雲鳥歸山意。風蟬傍路音。美。 煙霞堪濯魄。文墨好開襟。胤。 至道誰攻玉。眞期愧斷金。晦。 關河悲短髮。丘壑勉初心。美。 他夜丹丘月。西風彈玉琴。胤。</text>
<title>練光亭</title>,<text>佳麗東明國。淸漣江水流。山分天野出。波捲樹沙浮。臺榭三韓勝。風煙千里愁。平生湖海客。來自樂民樓。</text>
<title>題秋興樓</title>,<text>前年塞北見春回。今日關西秋又來。短髮蕭條悲落木。長歌寥廓上高臺。盤空獨鶻勢何逸。隔浦歸鴻聲正哀。一別京城五百里。雲山邈邈思悠哉。</text>
<title>題水仙亭</title>,<text>獨坐芙蓉峰上吟。琅然淸夜撫瑤琴。峩洋一曲無人識。江月孤懸江水深。</text>
<title>白馬門新建縣前郊。挾路栽柳。題額揭詩。</title>,<text>晶川煙景雨餘奇。草碧沙明麗日遲。白馬門前楊柳道。一端素練兩行絲。</text>
<title>題香山僧處能軸</title>,<text>寂照明燈伽葉秋。蒲團閑說上乘遊。盤回百八心珠遍。笑指西峰皓月流。</text>
<title>安心菴。閱西山大師古跡。</title>,<text>閑搖棕葉扇。細酌琉璃杯。點檢高僧跡。貞珉鎖碧苔。</text>
<title>見佛菴。訪高僧瑞還識喜。</title>,<text>誰哉眞佛見。偶與高僧逢。慧眼透松絡。金身照葛縫。觀心坐百日。飛錫遊千峰。方法傳桑葉。翻成勺藥容。</text>
<title>宿淸凉臺下菴。夜聞有聲時時作。淸泠有節奏。僧言此稱賊鼠之音。夜鳴報更云。遂識異。</title>,<text>夜靜松生響。魂淸夢未成。山中無漏鼓。鳴鼠自司更。</text>
<title>萬東祠 華陽洞○戊寅</title>,<text>皇帝祠堂山日晴。茫茫四海小溪鳴。人心不似無心水。渠自東流我北行。</text>
<title>法住寺</title>,<text>丈六金身八角殿。大千法界五層樓。俗離山僻那離俗。也好浮生平地遊。</text>
<title>題沃川館</title>,<text>天台石上紀眞遊。斜日停驂古沃州。百濟戰塲空滿目。三城落木不勝愁。已將蠟屐湖山遍。欲放星槎河漢浮。回首玉京唯北極。黃花幾映故園秋。</text>
<title>李統制 景喆 輓</title>,<text>受降門靜帥旗颺。介冑書生軍禮長。暎塞霜頿瞻座榻。右文風味倚賓牀。歸來都統三南道。出入分麾五衛廂。一哭柩前嗟未得。可堪明月錦江凉。</text>
<title>送南元直之任禮安</title>,<text>豈弟吾元直。爲官君子鄕。遺風存禮讓。新化想慈良。不啻特恩耀。從知唯簡明。布衣飄皁盖。南服動聲名。</text>
<title>與李胤之，李深遠 惟秀，洪子直 益弼，金伯愚，鄭大受，金定夫 鍾秀 遊孫家庄。賦古詩。</title>,<text>連鑣早向孫庄時。綠樹十里鳴黃鸝。山柰子落貞陵澗。佛川沙晴漾遊絲。經林越壑入洞深。皓泐淸水何漪漪。諸賢衮衮動詩興。浩然先唱者胤之。定夫蹇驢喜仙呼。予直飛龍嫌靴馳。提席選陰靑楓下。濯纓濯足恣所宜。擊節高歌招隱士。王孫不見山石崎。山石獨在王孫去。層臺傑構復是誰。乃知磎山無定主。階松田海須臾移。誅茅結廬何太苦。不必勞勞費營爲。世間萬事皆如此。寂寞千載知不知。眼前感激歷歷在。少年行樂君莫辭。子直時以僕判來會。故云云。</text>
<title>秋述示文卿 己卯</title>,<text>白髮緣何似箇長。冷官終歲太奔忙。閉門一日卽閒境。無數黃花滿院香。其二人生苦短物華忙。唯有天機滚滚長。老去秋來同感意。白頭黃菊兩悲傷。</text>
<title>日入載寢息 壬午</title>,<text>日入載寢息。日出言訛起。旬月浸相積。春秋倐如駛。百年一轉頭。千古一彈指。帝王公侯伯。子男大夫士。治亂臧否迹。不過一日事。一日十二時。時以刻分致。毫忽聖狂念。永作舜跖謚。人心如奔馬。操縱决行止。罔覺俄頃失。竟貽亘古訾。愚者不足道。知者誠可耻。大禹乃惜陰。亞聖庶克己。莊周太分明。小大還一視。老公苦其名。騁玄以爲戱。</text>
<title>族叔海興君 橿 輓</title>,<text>大父遐齡九十六。六孫抱笏長惟公。詩書世襲浮丘訓。辭命人推季子風。纔見星軺奔薊北。忽驚華鶴返遼東。宗臣死事由來少。哀誄臨宣愴百工。</text>
<title>謝李仲固 得培 贈假花盆梅</title>,<text>嬋娟學士梅。遙寄玉堂來。南嶽化工出。西湖眞意開。生香元寂寞。孤月逈徘徊。自在春光好。東風且莫催。</text>
<title>上元夜。與禁直諸人步月禁川橋。至玉堂抽韻各賦。癸未</title>,<text>瑤除飛閣畫圖如。崇政門前月上初。羽衛經聲爭繞廡。翰林詞氣欲凌虗。欣逢四海同明際。幸近三淸高照餘約。速諸賢東省出。千條溝柳向扶疎。</text>
<title>元朝駕謁璿源殿。展拜大廟，靈壽閣，毓祥宮。仍臨景福宮勤政殿舊基。受百官賀。聖籌七旬。同符太祖臨御四紀。克配聖考。盖撝謙於稱慶。祗爲揄揚聖烈也。是日動駕前。玉署諸臣備十員入闕。拜箚陳戒。上手批優答。甚盛擧。拈韻追賦一律。</title>,<text>新朝紅旭耀天東。十箇儒臣拜稽同。瑤匭纔呈朱點字。奎章忽降紫宸宮。韶聲細轉香煙裏。繖影遙廻瑞靄中。是日鑾車臨舊殿。追揚二聖作人功。</text>
<title>和文卿候梅絶句</title>,<text>閑看白蝶去還來。堦下寒梅開未開。一院東風前夜雨。十分花意九分催。其二明珠垂綻綴卑枝。高處紅黏訝許遲。開後何曾經十日。候花全勝玩花時。</text>
<title>木芍藥一絶。贈玉堂入直學士。幷小引</title>,<text>俄寄紅白兩花枝。其果入覽否。爛熳數百朶。照曜階堂。此乃積五六年辛苦。始有此賞也。盡日臨花。玩而復睡。睡而復玩。此際省吏來索明日直記。甚覺敗興。而顧念一日優閒。享此淸福。亦賢僚之賜也。聊持所樂以識其感意。惜見枯於小留。未免詩後於花。望恕老鈍。勿靳瓊琚之報如何。手折欄頭木芍藥。臨風持贈玉堂賢。非君替我靑綾直。那得花前盡日眠。</text>
<title>罷官閑居。靜念奔忙時自多尤悔。擁書北牕。仍成午眠。見吳敬父相對笑晤。宛若平昔。歷指余參尋數人。微示警意。仍說近在四郡山水間。又將乘漲上忠原云。覺來音容丁寧。不覺涕沾于枕上。敬父之逝。今已十三載。其間夢遇甚稀。或有彷彿時。而未有若今日之的歷。且有戒語。無異前日。益感神𨓏心交。遂愴然成三絶。</title>,<text>閑時靜檢忙時情。一一追思百悔生。欹枕忽成亭午夢。故人良誨更分明。其二白以長兮澹以冲。琅然之響燁然瞳。人間離別十三載。夢裏儀容倍覺豐。其三區中憂樂摠悠悠。來去飄然龜島洲。更趁今朝江水漲。風帆一掛上忠州。</text>
<title>送嚴學士 璘 副通信使日本 以削職不赴</title>,<text>春送洪厓華表外。嚴平八月又乘槎。瀛洲仙儷同星散。祇有紅榴自作花。</text>
<title>送李仲固 得培 通信從事官之行。以削職不赴</title>,<text>湖上十年面。梅前一片心。風埃悲古劒。山水喜新音。落日浮生感。秋天遠別吟。欲知離恨苦。斟酌東溟深。</text>
<title>原峽。哭李廣文 演。</title>,<text>回飈颯颯凍雲飛。荒野茫茫隱夕暉。時是中冬初十日。朱臣慟哭廣文歸。</text>
<title>淸心樓</title>,<text>飄然短棹下原州。獨上驪陵江上樓。古洞鶴歸雲自在。高臺仙去水空流。風吹殘磬數聲渡。日照孤山一點浮。茫茫羅代千年跡。歷歷晴沙百里洲。</text>
<title>長至夜雪後。訪白蓮幽居美卿棲。</title>,<text>山夜漻泠谷氣淸。騾蹄颯踏貉衣輕。經雷氷坼幽泉動。承雪松浮古壑明。壇壓三星天籟逈。軒臨萬戶郭煙平。悠然相笑篝燈下。拍拍寒雞隔磵鳴。前夜雷電故三句云。</text>
<title>送鄭大受按節嶺南</title>,<text>聖代南藩七十縣。羅朝文物一千年。仙蹤縹緲孤雲岫。霸氣蕭條首露天。炎海蛇龍渾赤子。萊夷島嶼接靑煙。如君宿望方能鎭。宰慶風流尙有傳。大受曾宰慶州故云。</text>
<title>靑淮道中 甲申二月。奉命暗行海美縣。復命翌日。更命再往行査。</title>,<text>昨日靑淮道。今日靑淮道。日日靑淮道。南望令人老。</text>
<title>甲山謫中。洪子順 樂命 寄李楗仲 命植 短律一首要和。步其韻却寄。</title>,<text>高江多急瀨。白日又黃昏。漠漠雲垂野。霏霏雨掩門。蕭條飄短髮。搖落坐荒村。中夜悲歌發。徘徊一氣存。</text>
<title>甲州歸路。登厚峙嶺上。折萬年松枝。口吟一絶。示金光仲 熤，李楗仲。</title>,<text>山巓手採萬年松。回首南雲立晩風。怊悵一人聊有贈。天然綠色照丹衷。</text>
<title>洪原東松亭。霽景極佳。樂土可居。口呼一律。</title>,<text>雨後東亭景。淸奇畫亦難。白雲飛馬首。碧海泛松端。地是勝咸鏡。人應生豆蘭。路逢垂釣者。蓑蒻歎閒寬。洪接靑海境。李芝蘭本靑海人故二聯云。芝蘭本佟豆蘭。</text>
<title>淮陽峩嵯嶺下有吟</title>,<text>早下峩嵯嶺。千林朝日光。花香侵袷袂。松露滴輈梁。病苦長時暍。神淸滿壑凉。蓬萊咫尺近。行路歎吾忙。</text>
<title>人生 三首○悼吳敬父</title>,<text>人生問幾日。日日赴死期。死者不足哀。生者足可悲。悲來可奈何。惟有罇前巵。陶然酌春酒。瀉我千古思。因此願長醉。却怕醒後知。今日難再得。昨日已千古。來者不可聞。往者不可覩。貴賤各一時。賢愚亦何補。所以阮氏子。臨歧哭日暮。且盡生前醉。誰知身後慕。少年能幾時。白日何怱怱。樂意猶可極。哀情不可窮。天地本長遠。人生安能同。延年竟何益。勞哉喬與松。太上惟一醉。至妙寓其中。</text>
