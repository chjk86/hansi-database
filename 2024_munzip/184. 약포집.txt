<title>玉堂秋夜</title>,<text>喞喞蟲聲四壁秋。銀燈挑盡夜悠悠。三年待漏鑾坡上。何似茅茨半日休。</text>
<title>輓曺南冥先生</title>,<text>客病長安暫滯留。官忙未暇話幽愁。如今又擲燈前約。寸寸相思欲白頭。洛社經過幾暑寒。那堪馬瘦又僮頑。今朝試揭靑銅鏡。斗覺霜毛一半斑。一日連得數詩。皆淸絶可誦。慰喜如何。雖未奉面。足當一話。何幸如之。○右自歎山前巖石浸溪寒。安得人生似汝頑。一臥不遷經萬劫。任敎盤面鎖苔斑。右觀物風悲雙墓白楊寒。自念延生性命頑。薄佑寒門天不弔。此生長負老衣斑。右寓感</text>
<title>次金雪月堂 富倫 韻。四首。</title>,<text>客病長安暫滯留。官忙未暇話幽愁。如今又擲燈前約。寸寸相思欲白頭。洛社經過幾暑寒。那堪馬瘦又僮頑。今朝試揭靑銅鏡。斗覺霜毛一半斑。一日連得數詩。皆淸絶可誦。慰喜如何。雖未奉面。足當一話。何幸如之。○右自歎 山前巖石浸溪寒。安得人生似汝頑。一臥不遷經萬劫。任敎盤面鎖苔斑。右觀物 風悲雙墓白楊寒。自念延生性命頑。薄佑寒門天不弔。此生長負老衣斑。右寓感</text>
<title>輓吳子彊 健號德溪</title>,<text>一別東南逈。三年不見君。云胡弟兄好。忽作死生分。道契將誰託。忠言更莫聞。經過舊游地。此日獨消魂。</text>
<title>酬呈金華淸案</title>,<text>故人淸韻久無聞。心事多忙世事紛。何日終南蒼翠裏。對君把酒更論文。</text>
<title>寄雪月堂</title>,<text>緬想尊前棣萼聯。竹風時入醉談邊。自憐無分淸眞會。辜負筠軒一日筵。</text>
<title>贈雪月堂。二首。</title>,<text>吾友金惇敍。鷗波有宿盟。風塵一相見。相對眼偏靑。釀秫今初熟。思君共試嘗。秋堂塵更掃。松月轉增光。</text>
<title>次趙月川士敬 穆 韻。三首。</title>,<text>一年天序屬將闌。垂釣披裘未覺寒。緬想君家淸料足。雪花和月滿江干。異說紛挐惑世沈。救之要在正人心。從敎海內皆如此。摧陷憐兄獨力禁。兄生一咸。有思做廓淸四海之切。豈不生甚。原陸愁看宿霧沈。朝來白日上天心。須叟捲却纖氛盡。下土孤臣喜不禁。此蓋有望之之意</text>
<title>次雪月韻</title>,<text>四壁蟲鳴夢未圓。客懹無定似旌縣。美人咫尺如千里。誰信相思夜抵年。</text>
<title>奉別吳大源澐赴任中原</title>,<text>中原牧伯喜公除。大府財豐力有餘。何幸松齋遺集在。募功能辦下車初。松齋詩集。尙末壽梓。故敢勖以起功。</text>
<title>贈雪月堂。四首。</title>,<text>臘盡餘陰在。重裘覺更寒。天風吹不已。病思太無端。耿耿燈將滅。遲遲夜欲闌。明朝看空碧。雪意滿長安。人事紛衰旺。天時送暑寒。陽和元有漸。陰沴或開端。一望春風早。千家歲序闌。微臣何所事。家國願治安。終歲迎醫藥。阿誰撥病根。鬢絲明曉色。樽蟻惹春溫。故里依山郭。衡茅傍海門。美人休改路。期以日黃昏。梅發南枝早。陰厓凍草根。日寒春尙淺。香燼火猶溫。燒炭頻湯酒。呼兒重掩門。淸時無寸效。聊以度朝昏。</text>
<title>奉別金東岡肅夫 字顒</title>,<text>春淺偏思酒味長。情深何以慰愁腸。東風一別人如玉。獨倚危欄倍悵望。</text>
<title>輓李直長 安道</title>,<text>當日陶山侍典刑。于今屈指幾霜星。見渠學易參鱣席。還似聞詩過鯉庭。最喜師門終有守。那堪天道竟成冥。遺篇萬卷終誰託。偏向溪堂涕泗零。</text>
<title>輓具柏潭 鳳齡</title>,<text>山立金聲間世姿。瞻聆猶足起歆嘻。立言可是垂千載。利器終須整一時。德範在人眞不滅。高標絶代孰堪追。百年懹抱空綿邈。緬憶端令志士悲。</text>
<title>奉和聖製山海關主事馬維銘韻。應敎 二首。</title>,<text>帝度天同大。吾王殫赤誠。自然能感動。不是假經營。抃舞兼庭獸。賡歌和苑鶯。微臣忝際會。千載荷皇明。籲 缺 叩閶闔。吾王終始誠。中天同赫赫。止棘敢營營。競賀畫樑燕。好音宮柳鶯。誰知禽鳥意。亦樂際休明。恭惟我國祖受誣以來。倫紀失敍。三韓一域。陷於夷狄禽獸。不能自立者。數百年于玆。國朝辨誣之奏。自永樂正德以後。無世無之。天朝準奏之命。亦無世不有。而紀曆累變。經久不完。幸今兪泓奉使天朝。適會典垂成之日。瀝血殫誠。極力周旋。使我主上危懇切迫之誠。暴白無餘。竟至上動天心。徑頒一牒。俾我君臣父子。倫紀更明。如日中天。三韓再造。九疇復敍。擧國生靈。獲免於夷狄禽獸之歸。豐功盛烈。煥乎赫乎。輝映前後。實我主上欽天體道。終始誠孝。有以致之。雖古之帝王中興祖業。光復舊物。亦無以侔擬。而聖德謙沖。小不自有。廷臣願上徽號。而不從。乃至手押山海關主事之韻。以示已意。幷命諸臣和進。宸章一出。百僚欣覩。竊審辭意。則追功列祖。歸美諸臣。謙謙自小。不自滿之意。溢於辭表。猗歟休哉。聖德愈謙而彌盛。可與天地同其大。日月爭其光。區區筆力。固不得以形容盛德之萬一。唯幸微臣獲覩非常之慶。且叨和進之列。不計荒拙。敢於元韻。足成二首。謹拜手稽首以進。不勝惶恐隕越之至。</text>
<title>上宋經略幕府。二首。</title>,<text>戡亂淸氛圮老鈐。陰兵助順若天臨。三韓郡邑還圖籍。八路生靈免陸沈。藩翰至今能禦外。頑狺從此敢生心。皇恩曠古知如許。爲問東溟孰淺深。元戎威武薄層空。一幟東來萬馬同。太白星芒連劍氣。公山鶴唳助旗風。江南奉勅施爲際。淮右除兇指顧中。莫道獸心難可信。驅除不是萬全功。</text>
<title>上李提督幕府。二首。</title>,<text>九陣奇鞱十萬兵。左韓加額望行旌。風淸海岱塵氛廓。雨足郊原草木榮。歌頌未能模盛德。簞壺那得表微誠。流芳宇宙期千億。不用磨厓勒姓名。天兵震疊撼東陬。駕海鯨鯢不自由。八邑肯容餘孼在。三京曾得片時收。神功永與山河壯。大德還從造化留。日域千年銘到骨。西風殘照幾回頭。</text>
<title>龍灣。遇任時彦還自遼東。三首。</title>,<text>歲晩龍灣雪未晴。見君回斾自遼城。天寒病骨形容悴。世事關心鬢髮星。此日幸同羈旅話。明朝爭柰去留情。二年胡騎今猶亂。聞道南鄕尙未平。殲賊無謀劇痛傷。三韓戰骨積如岡。華山漢水空流峙。城郭人民半有亡。神鬼無聞終漠漠。皇天不語但蒼蒼。逢君莫怪無言贈。說著深情更斷腸。歲暮邊城物色非。公從遼左叩羈扉。香柑一顆枯腸潤。濁酒三杯道氣飛。亂後幸成談話穩。別來還怕信音稀。何當更見昇平世。翦燭論文玉屑霏。</text>
<title>排憫。示眞一子。三首。</title>,<text>八路兵塵起。千山白日昏。三年經戰血。萬骨孰招魂。宗社羞猶在。神人憤可言。憑誰梟賊首。浩劫慰泉冤。血碧長安道。經過日欲昏。暴原多戰骨。啾雨滯驚魂。鬼也終難問。天乎豈有言。滔滔漢江水。亦不洗煩冤。底事文明地。兵塵蔽日昏。膽張空怒髮。氣逼且昇魂。欲哭難爲哭。將言不忍言。應須何天佑。伸盡九泉冤。次韻眞一子蠻夷乘氣勢。宇宙亦黃昏。天下旡男子。人間有怨魂。爭爲朝夕計。不見性情言。開闔延羣策。明公可雪冤。神精常愷悌。時世幾明昏。爲國有筋力。還家無夢魂。天心如可得。人事不須言。衆思明年集。應回地下冤。貧病終身好。那逢此世昏。空垂賈生淚。幾斷仲宣魂。地盡旡歸處。人微不敢言。誰將知己酒。且訣不辰冤。</text>
<title>排憫 二首</title>,<text>弊貂羸馬又寒僮。物色天涯自不同。古堞遙連龍塞月。荒臺近挹鴨江風。二年金革身先老。千里鄕關信不通。復望王師何日到。一方氛氣未全空。寇亂曾無有國來。天心那忍卯兇魁。江河山嶽依前在。城郭閭閻滿目埃。禮樂百年何處去。文明一代幾時回。有誰辦出旋天勢。江曲無令杜老哀。</text>
<title>偶題。示友生。</title>,<text>愛君良玉渾胸襟。聖學機端早自尋。好把淵氷恒律已。肯將非僻少生心。危微是處須存省。利害當頭倍惕欽。待得十年功力進。炯然方寸帝其臨。次韻眞一子少日陶山養此襟。考亭墜緖得重尋。春陽著物溫溫德。喬嶽參天蹇蹇心。細細功夫爲學正。諄諄誘掖起人欽。嘉言豈直千金贈。佩服一生神鬼臨。</text>
<title>排憫 四首</title>,<text>兒隨病母亂離初。漂泊東南尋舊廬。得免死生有傳者。苟無飢渴非幸歟。二年賊氣今猶急。千里家書近又疏。寥落江城驚歲晩。幾回中夜獨霑裾。弊裘寒透悴形容。歲晩邊城對雪峯。但以窮愁銷病骨。難將斗酒滌煩胸。腰間蛟鍔時時吼。天際龍光夜夜衝。安得雷鎚九宵上。百回糜粉掣魁兇。漂泊關河幾百程。今行奉節滯龍城。仲冬飛雪千山暗。中夜挑燈一榻明。旅夢無端歸故國。閒愁偏覺入邊聲。旄頭當書何時晦。虜勢南邊尙未平。鴨塞秋風過。玄冬昨夜寒。不愁衣絮綻。尙慮戰袍單。君父羞猶在。臣民痛未剜。忍辛迨不死。冀見賊頭竿。</text>
<title>偶題以上龍灣錄</title>,<text>寥寥聖遠復言堙。尋跡猶憑紙上陳。須竭精思便求道。不除妄想誰語眞。莫辭惕念恒存省。會見昭融自日新。千古分明事四勿。聖門三月不違仁。次韻蕪沒中田半是堙。筆耕餘力墾荒陳。心因了悟遺多事。學到通觀混至眞。世故鍊精方有進。天行彊健是維新。丁寧顔子齋心法。銘佩先生訓誨仁。</text>
<title>漢都感事。二首。</title>,<text>三年始過洛城東。只有山形昔日同。華表鶴聲哀不盡。宗周稷穗怨何窮。市朝寥落斜陽外。宮殿虛無秋草中。此禍蒼天猶未悔。任敎千里骨爲叢。聖神當日定神京。世世相承致太平。生齒百年皆樂業。耕桑千里不知兵。如今秋草無尋跡。依舊宮牆尙記名。白首孤吟斜日裏。有誰知得此時情。</text>
<title>謝六同年來訪。二首。幷序</title>,<text>萬曆二十年壬辰。島夷入寇。大駕西狩。明年。聖天子命將討之。其年。復三京。大駕還漢陽。明年。余自湖西。扈春宮入都城。一日。吾同年友李景誾齊閔，尹養叔仁涵，李仲尙蘧，李志尹民覺，洪子澄溶，鄭君敬碏。手各有攜。來訪弊寓。陶然披寫。至暮而罷。噫。喪亂以來。一時交游。零落殆盡。而七人無恙。團圓過從。精神相照。宛如昔時。一喜一悲。其幸如何。懷不能已。情見于辭。慘慘風塵共別離。相思南北幾多時。盈尊白酒今重飮。滿座蒼顔是故知。談笑一場敷肺膽。從容半日去毛皮。七人無恙眞天幸。同榜中人更有誰。萬曆紀元甲午歲。偶然簪盍舊同年。三京多壘今三載。七老無災是七仙。洛下昔年開勝集。尊前今日賦新篇。人生一笑知難得。仔細思量最可憐。</text>
<title>次尹養叔韻</title>,<text>七老同經壬癸年。今來雙鬢各蕭然。八方多亂孤身在。半日濃談百疾痊。悲喜一場供白酒。安危萬變問蒼天。還思舊業遙南嶠。蕪沒靑苔有石田。次蓮榜同登四十年。幾箇蘭契共欣然。艱虞備歷今重會。疢疾猶存未易痊。離合已看俱白首。榮枯何必問蒼天。只緣王室方多難。未敢歸歟理廢田。</text>
<title>次李景誾韻</title>,<text>古宮埋沒閴無人。滿目秋光不見春。三載未堪新喪亂。七翁猶保舊精神。初筵不是尋常會。深契何殊骨肉親。一餉歡娛天所借。匏尊相屬莫辭頻。原韻二百人中今幾人。邇來四十又三春。升沈草草何勞問。存沒悠悠只愴神。七老重逢鬚髮皓。一尊終夕笑談親。餘生願見淸明日。玆會年年不厭頻。</text>
<title>次洪子澄韻</title>,<text>圭竇久緣無客閉。荊扉今始爲君開。三年流落荒三徑。七老招尋賦七哀。木覓秋深凋草木。長安宮廢見蒿萊。相逢不飮未爲得。秉燭更傾三兩杯。原韻少年同榜老來會。白髮尊前靑眼開。三載亂離垂涕泗。一秋談話足悲哀。愁聞鼓角連江海。忍看衣冠爲草萊。那聞異時平虜患。綺筵重與好傳杯。</text>
<title>次李仲尙韻</title>,<text>喪亂悠悠幾日平。相尋無策各傷情。鬢毛老去三分白。明鏡看來一倍驚。羈思自多詩可遣。窮愁猶在酒須傾。願將筋力扶興運。更置堯尊壽聖明。原韻三年兵戈亂未平。分離何處各傷情。一尊今夕歡依舊。萬死餘生夢亦驚。時事談來腸欲裂。秋光看了淚還傾。願君協贊襄夷策。期掃妖氛報聖明。</text>
<title>贈月川</title>,<text>兵亂今三載。風塵幾送行。尊前雙白髮。此別倍傷情。</text>
<title>次鵝溪韻。贈別松雲。鵝溪。李相山海。松雲。僧將惟政。</title>,<text>一錫勞勞慰萬生。麻衣不換繡衣榮。自來眞性本無妄。那裏毒蛟能惱情。三寸恥存蘇子舌。一言還得季由名。功成肯被塵纓絆。欲訪香燈佛日明。師坐楓岳。賊大至不動。賊頂禮而退。又奉聖旨。再入虜營。抗言不撓。賊致敬如前。</text>
<title>又占別韻。三首。</title>,<text>昔別長安春鳥喃。如今夏日又征南。義當萬死猶無苦。榮至三刀却不甘。古匣有時聞吼劍。脩程何處駐征驂。臨分莫話徵言事。話到徵言淚濕衫。師臨別。求詩勤甚。追敍其事。雨過頹廊燕子喃。一年相別在城南。風塵多事從寒暑。客路無資任苦甘。懹遠未應虛舞羽。宣威唯願早回驂。身先去鳥猶嫌緩。何暇臨行改敝衫。黃眉靑眼獨余親。不肯開心向別人。撥亂每思恢國步。偸安未暇顧吾身。遣消幽憤知無賴。寄贈新篇莫厭頻。直待九溟波盡息。楓巖重對舊精神。</text>
<title>送沈尙書之皇都。二首。</title>,<text>朝家多亂六回期。苟利宗祊死不辭。事繫安危在努力。才須經濟始扶持。一封今日知銜命。專對他時見誦詩。預賀初冬月之半。好音先報九天墀。燕山萬里走駸駸。西叫天門敷苦心。事有至難須計早。才非專對孰能任。萬事向來輕一羽。片言今日重千金。臨分何物把相贈。聊指靑松生澗陰。</text>
<title>次東庵韻</title>,<text>歸來復修舊東庵。庵背蒼厓牖面南。一臥風欞朝復暮。都忘世味苦兼甘。尊前却喜愁無四。亂後誰知樂有三。最好新秋池上月。淸光不改舊時涵。</text>
<title>耆老篇。奉呈本所諸先生。幷序</title>,<text>琢嘗以社稷臘饗大祭獻官。入齋于太常寺。有一了童踵後而至。問之則西郊宋丈所伻耆老所廳直也。，乃知本所已復故事。無任感嘆慶喜。因竊自語曰。本朝舊例。宰臣年滿七十者。皆得與於耆老。愚年今已七十有三。吾其幸哉。昔蘭亭修稧。少長皆許咸集。洛中耆英會。潞國公文彦傅年七十七。溫國公司馬光則纔踰六十。以最少稱。今吾年視文公不及。而比馬公則殆過之。雖無二公德業。而至於序齒。則實居二公之間。且擬蘭亭稧會。未必不在少者之先。方今尙齒之會。亦當溷矣。噫。人生七十古來稀。而七年兵火。全活者蓋寡。吾今得保。而年踰七十。爵又躋崇班。卽今寇亂且平。泰運重回。若從諸老先生杖屨之後。以娛餘景。幸孰甚焉。敢效近體詩一篇。以寓後生歆豔之意。投進本所諸大老。兼呈洛中僉尊位。以及當代詞伯。要與知敎。嗚呼。投瓜致瓊。裒成大集。得令一時盛跡。垂諸永久。則蘭亭淸譽。洛社高風。亦不得專美於前。豈不韙歟。七十云稀百曰期。潞溫齒序自參差。神仙天上無多子。耆老人間幾箇遺。洛社風流追往古蘭亭勝事在於斯。喧傳萬口歸圖畫。又把高標入好詩。噫。兵亂之餘。豈有耆老古風。然所以云云者。此是不過頌禱期待之辭。而亂極思治之意。幷存乎其間。墜典斯擧。復見太平故事。則今此之作。未必不爲後日詩語之讖。而終係國家興衰之景象。此豈可以閒談浪話視之哉。唯冀僉諒。</text>
<title>又呈別韻。二首。</title>,<text>人世難逢九十年。其間七十亦稀焉。金章光與靈犀幷。烏几影隨鳩杖連。盛事元來千古罕。風流不覺萬人傳。東城南陌二三月。勿替淸懽歲歲延。年高德邵爵兼加。一代尊榮福祿多。階戺降登身轉健。賓筵拜俯禮無差。風吹鶴髮白勝雪。酒入童顔紅鬪花。始信人間仙實有。桃源之說本非誇。</text>
<title>奉呈沈聽天</title>,<text>德爵兼尊又大年。朝家遐耉孰居先。風姿爭仰橘中叟。骨格俱瞻鶴上仙。茵草錦花觴詠地。西隣南陌豔陽天。誰知不老壺天老。只在人間耆舊筵。次 聽天自幸年齡近耄期。只今鬚鬢白差差。任敎歲月跳丸過。曾視功名弊㞞遺。得免亂亡全似舊。還聞耆老盛於斯。太平勝會眞堪復。却喜人傳鄭相詩。洛下追隨隔數年。難忘會話坐爲先。欲論文酒誰相伴。歸老田園近作仙。耆會曾於全盛日。重修宜在泰回天。殘生敢忘參歡樂。矯首猶堪想勝筵。</text>
<title>奉呈西郊</title>,<text>寇亂初平喜息肩。朝家尙齒德兼全。聖君錫命禮從厚。耆舊承恩儀不愆。鶴髮童顔光壽域。金章犀彩耀賓筵。西郊歲歲花如錦。知奉仙桃又幾年。時西郊以年滿九十。特命加階崇政。</text>
<title>奉酬西郊</title>,<text>此日東城喜有期。陽厓春菜看參差。杯盤草設還宜好。世事絲紛政可遺。南郭先生能至止。東隣丈老亦來斯。一堂半日開幽抱。難把深情入小詩。時西郊因亂寓居于東城門外。某一日以酒饌往訪。</text>
<title>耆老所擬設會筵歌</title>,<text>萬曆紀元二十七年。海寇告平。邦民息肩。巖廊耆老。香案儒仙。擬修舊會于漢之邊。占風流地。値豔陽天。折花當籌。藉草爲氈。盛事儼若。勝跡依然。流觴左右。列坐後先。飮必隨量。醉卽成眠。事係眞率。道合節宣。只今喧誦。從古流傳。不替引之。盍各勉栴。噫。大亂甫定。豈眞有是事。亦亂極思治之意耳。</text>
<title>上通判陶爺行臺幷序</title>,<text>萬曆壬辰夏。倭奴入寇。小邦孤弱。不能自振。天子命將討之。明年癸巳。復三京。陶爺時以軍門參佐來。越四年丁酉。倭奴入寇。天子命將討之。此其再命也。島山先盪。倭橋繼空。南方稍定。天聲復震。陶爺時以永平府通判。兼欽差朝鮮禦倭運糧督檢之任。從軍門。又來下邦。館寓弊窩。三載于今生叨在傍側。濫荷大人眷顧。恩德甚盛。不可忘也。今將西歸。可無一言。以送其行耶。嗚呼。陶爺天品極好。嚴明仁恕。禁戢軍中。不如法者。無所容貸。帷下家丁。門子房子。以至他陣厮徒。莫敢冒禁。館宇之內。常肅如也。一日。里中少婦。有出入牆廊者。陶爺別加嚴劾以黜之。自此絶無外人冒入者。其自處之嚴正。槪皆如此。生有舊廬在都城明善坊板井里。累被大衆撤毁。輒蒙嚴令。至今不至全壤者。陶爺之德也。都城人家以此亦多不毁。邦民賴之嗚呼。陶爺大政表表。在邦人耳目者甚多。非謂此數條。足以形容盛德。只揭其目前親所見之政體耳。嗚呼。生亦知慕德者。敢效近體詩若干篇。以寓慕悅景仰之悰。第韻格鄙俚。誠不足以發揚盛美。瀆冒已甚。唯增惶悚。元戎纔入洛城東。袖裏龍鳴劍氣雄。倭磴兇酋先自遁。島山巢窟已全空。風淸湖嶺三千里。氛豁東南九萬穹。最喜仁賢參協力。三韓再造荷神功。十萬豼貅擁似林。天威咫尺若親臨。三韓壤地無甌缺。八路山河免陸沈。品物咸亨春雨裏。禽魚亦樂漢江潯。贊成大造恩如許。難把東溟較淺深。早業詩書步石渠。圮翁兵訣乃其餘。飛輓數年完事了。回驂此日賦歸歟。馬老車中唯薏苡。曺彬舟裏只圖書。幕中風彩人爭覩。瑞世祥麟威鳳如。小邦殘破不堪吁。蝸舍荒涼僻一隅。君子居之何陋有。福星臨了一災無。精神灑灑知仙骨。辭氣溫溫見德符。別後相思何處是。終南山北漢陽都。左漸于海右流沙。天下誰云非一家。元化從來隨大運。妖氛那得溷亨嘉。武功自此歸戡定。文德依前復泰和。奏捷已從春日暖。驛亭無處不芳華。右什草旣成。客有質之者曰。哇沸之音。不入於師曠之門。今此詩章。辭藻太鄙。豈合輕穢中朝博雅之眼乎。應之曰。詩。言志而已。流出性情。貴在不浮其實。古詩三百篇中。至如民間男女之歌。聖人採之。至錄風詩之正經。其意有在。今此詩章。蓋爲陶爺而作。咨嗟咏歎。發揚盛美。一言一語。皆記其實。言之重。辭之複。槪皆有意存乎其間。蓋非此。亦無以說出大人君子道德光輝著顯行事之跡。況好是懿德。出於人心之所同而不自遏者。頌德之吟。記功之詠。烏得已乎。韻格之鄙俚。有不暇顧。玆敢不辭煩瀆。投進行臺。</text>
<title>又呈別韻。二首。</title>,<text>島夷於我肆行兇。百萬蒼生魚肉同。文物三京波蕩柝。山河八路血殷紅。園陵蕪沒冤何訴。廟社丘墟痛豈窮。擧國皆思天不共。何人枉說與倭通。證在神明孰致疑。島夷讐我至於斯。先塋見掘百神憤。此賊難忘三尺知。與虜連和言不近。籲天無路訴因誰。聖皇神鑑如天日。萬里羣情明見之。伏念。小邦敬事天朝。如子事父。世守東藩。小無違越。至于寡君。恪謹侯度。至誠靡他。不敢以外服自居。天地鬼神。實所臨質。不幸橫被倭奴無名之兵。七年兵火之餘。重罹構誣。至有臣子所不忍聞之語。寡君以義拒賊。矢死不變。而反以引賊反君受誣。尊奉天朝。一遵禮經。而反以不奉正朔受誣。誓滅此賊。不共戴天。而反以交通犬豕受誣。至誠竭忠。小無所隱。而反以結黨容私受誣。噫。我先王二百年恭順之節。寡君三十年一心事大之誠。幾不能自明。小邦君臣上下。唯夷狄禽獸之歸矣。何幸聖天子明見萬里之外。特命九卿。會議于朝。至降皇勅。如日中天。俾令冤枉。得以伸雪。小邦感戴皇恩。不啻如天地父母欲報罔極。寡君亦何爲哉。唯當永肩一心。益虔侯度。朝夕祝嵩而已。伏惟。明府以天朝欽差。駐節小邦。三載于今。盛德光輝。邦人手額。小邦實情。明府亦應俯諒。今其行也。敢以鄙詩若干章。奉瀆行臺。如蒙別採。以備聞見錄。使小邦始終無間之實狀。寡君血誠不貳之眞衷。更益暴白於皇朝。則此實小邦億萬年無疆之幸。而大人與物爲春之至德。與天壤同大。豈不幸甚。輕冒嚴威。無任惶灼之至。萬曆二十七年歲次己亥。朝鮮國陪臣大匡輔國崇祿大夫。原任議政府右議政，時任行判中樞府事鄭琢。頓首再拜。</text>
<title>又呈短律 三首</title>,<text>景仰陶明府。三年館弊廬。存心不少苟。行已只如初。古道人咸服。高風衆所譽。鯫生偏斗仰。此別倍霑裾。景仰陶明府。英風古將如。征裝無長物。歸橐只圖書。愛卒人思死。尊賢食有魚。軍中靜無事。還似太平初。景仰陶明府。容儀儼典刑。量深河漢淺。望重華嵩輕。接物心肝在。治戎紀律明。征驂挽不得。令我倍傷情。</text>
<title>有懷楊經理。奉呈陶爺。</title>,<text>緬憶楊經理。英姿邁古風。官尊猶遜志。戰勝不言功。高義人皆仰。精忠孰與同。如何凱未奏。旋入譴論中。時賊勢方張。閑山失守。南原繼陷。王城戒嚴。朝夕且急。楊爺持重兵不動。賊自退。王城竟全。楊爺又決策南下。以大兵臨之島山。巢幾盪。淸賊幾獲。大功垂成。而天不助順。大雨數日。士卒凍傷。賊援且至。卒不如意。不然則淸賊必殪。不復用兵。此豈人力耶。然而此役大示天威。賊不得敢肆長驅者。皆楊爺之德也。使仍留不歸。則必能有以處之。而徑自被譴以歸。豈非小邦之不幸耶。且楊爺東臨。禁制嚴明。有古將風。軍中。有不遵號令。擾害地方者。輒加嚴治。邦民賴之。至今追慕不已。今此寓懷一詩。亦出於眞情之所發。不然。豈有私於已去之賓。而誇美其言。以諛悅爲事耶。惟明府諒之。</text>
<title>奉次華南公詩帖首韻 五首</title>,<text>俛仰悠悠卄載間。唯餘當戶舊靑山。卯申尙記無全暇。投訪嘗多得片閒。緬想風標猶髣髴。無端衰淚倍潺湲。淸篇幸覩手題裏。眞箇月樑如見顔。風軒早卜亂松間。城市身居宅近山。最好此中成大隱。誰言這裏未全閒。春禽啼罷境初靜。幽澗無聲流更湲。陳跡分明在何處。至今猶記舊孱顔。海寇憑凌辰巳間。風塵七載暗湖山。談兵夙志猶豪壯。垂老餘生可退閒。入洞猶愁穿茂沒。臨流誰與弄潺湲。人亡古里傷心處。唯有園松依舊顔。大道初從夫婦間。力行踐履若登山。從來義理尋常在。莫遣工夫晷刻閒。始識蟻封成崒兀。應知鯨海自潺湲。勉君積學遵遺訓。千古專心慕孔顔。參却三才覆載間。一身抱負重丘山。醉眞夢假終安用。空老虛生等是閒。嘉樹秋高思快活。平沙雨過聽潺湲。古村蝸室吾將老。有樂還同陋巷顔。余以疾端居明禮坊之寓舍。一日。有金直長大賢氏來訪問疾。仍示以其先世華南公之手題詩什。且請余和之。余於是有所感矣。噫。華南公。是余同鄕之舊。余嘗重其爲人。少有大志。跌宕不羈。不渾同於流俗。涉獵經史。無不博通。爲文尙古。詩亦圓活可好。今此帖中所載。槪可見矣。累擧不第。爲貧就仕。官至縣監。竟不大施。嗚呼惜哉。余觀夫直長氣宇。深有華南公之風。而又渾厚忠諒。其能善繼華南公之志。大振華南公之門者。其不在斯乎。嗚呼。七年大亂之餘。親舊殆盡。靡有存者。華南公亦且謝世已久。今見手跡。宛若平生。感歎悲喜。曷有極耶。安東。是余故鄕。而直長亦世居于此。余今老矣。將有退休之志。余與直長。雞忝之訪。亦或有期於早晩。此豈可以尋常義分視之哉。謹次其先世所題首韻凡五章。前三章。以寓爲華南公感舊傷今之意。後一章。以寓余爲直長勉學進德之意。後一章。則自敍其退休之意。而其大槪。則無非致意於相與勉起鄕園之思。非一番間說話之比。直長念之哉。余本不事文墨。且未解詩學畦徑。今此押次。鄙俚太甚。誠不足以發揚盛意。一覽揮棄。幸甚。</text>
<title>寓懷 柳西厓被論下鄕時作。戊戌冬。</title>,<text>大厦將傾日。專心一木支。獨賢萬人諳。孤忠聖主知。魂因舊好斷。淚以新別滋。何處氷霜路。迢迢獨去遲。</text>
<title>敬次仙夢臺退溪先生韻。示曺汝益。五首。</title>,<text>先生仙夢已成虛。追誦遺詩拜謁如。書法至今應似昨。分明字密又行疏。主人自能卜淸虛。朗苑玄都此不如。夢罷幾回臺上臥。滿天明月看星疏。巖畔孤臺控八虛。赤松蟠屈老蚪如。曉風山市喧還靜。暮雨江郊密復疏。百歲光陰轉眄虛。一臺淸興浩難如。晩來始覺塵寰夢。歸去田園計未疏。謝却簪纓世慮虛。仙臺一夢問何如。春風秋月溪郊路。鳩杖相隨只自疏。一作亦豈疏己亥秋。曹參奉汝益。因鄕解。自嶠南。訪余終南之寓舍。一日。語及仙夢臺事。蓋其氷舅李使君所構也。謄示退溪先生所題七言絶。整襟三復。驚歎悲感。謹次若干絶。首絶。寓追慕先生之意。其餘。或道臺中游賞之景。或道田園隣好之事。時兵革甫定。琢將退休田園。田園實與臺爲隣。茵草錦花。可以藍輿往來。故末二絶及之。噫。汝益之請。實爲先生遺韻而發。其意有在。不敢以詞俚爲辭。遂題以贈之。萬曆二十七年八月二十四日。淸城後學鄭琢。謹題。</text>
<title>書贈趙壽朋</title>,<text>壽朋來自月川湄。傳語徐詳禮莫違。翼翼小心如不克。謙謙遜志若難持。從知天錫善人後。更信鄕稱仁者兒。最喜德門餘慶遠。澗邊松柏翠遲遲。月川。吾老兄也。無嫡嗣。晩得側室子二。曰壽朋。曰錫朋。有善行。皆可愛也。鄕黨隣里。遠近士友。憫月川之老無嗣。各聚米石。輸官補軍資。得令壽朋赴科。蓋應朝廷納粟許通之事目也。歲己亥秋。朝家有大慶。設科取士。時壽朋。亦以鄕解上京。謁余於終南之寓舍。傳月川之語。殊極詳悉。渠之爲人。固超恒流。而顧其得諸家庭之訓實多。余嘉壽朋天質之純美。且喜月川之有嗣。情不自己。敢效近體詩一章。以寓余爲德門喜慶之意。以贈行。嗚呼。渠能立志不怠進學。紹述世業。終能興起趙氏之門戶。使余今日之語。不徒爲誇張虛美之歸。則爲幸大矣。壽朋乎。勉之哉。</text>
<title>次東浦十六景題韻</title>,<text>平江鋪練作長流。一洞經通萬畝疇。好是東巖十六景。主人題品此爲頭。右平江鋪練流從巖竇發無聲。盥濯于斯淸復淸。日苟有新新可繼。殷盤一樣視湯銘。右小澗涵玉孤岑玉樣見天成。梅引淸香和月明。萬古風流唯鶴在。掠舟時復戛然鳴。右孤山別鶴南洲草軟足餘粱。飛落平湖洲渚長。叫破滿江寒霧起。怕他漁火暗中光。右寒沙驚雁小峯天外翠如眉。有月遙從海窟飛。湧似白蓮來照屋。淸光夜夜不違期。右文峯湧月旱日生靈輿望深。欣瞻數片起前岑。雲能致雨龍能變。雲本無心龍有心。右峯岫飛雲密雪新晴勢壓城。玲瓏璀璨夜還明。老柯如鐵夫嘗屈。時有笙竽枝際生。右松峯密雪曉雨如絲潤綠堤。鶯梭時擲柳高低。箇中詩料知多少。誰喚風騷取次題。右柳堤疏雨雨過長堤草色多。渡頭人盡見平沙。東郊行遍又南陌。牛背笛橫何譄歌。右渡頭牧笛農歌相答萬畝秔。南隴靑連北隴靑。亂後豐登今有望。秋來田畯莫催征。右浦口芸歌短橋橫跨小溝成。深巷人稀孰問程。休道此間無客到。有時人影夕陽明。右春橋人影洞門深鎖蔭長松。天外僧鳴古寺鐘。三界十方知有處。尋眞誰道杳無蹤。右古寺鐘聲方塘五月盛芙蕖。風動幽香溝室虛。天旱可無人致力。須將竹架引泉渠。右臨池賞蓮潭心游泳玉梭寒。長日臨觀不試竿。一理昭昭上下徹。飛潛莫作雨般看。右坐石觀魚遠勢逶迤護近峯。近峯拱揖一臺中。四時佳興知多少。雪月風花自不同。右南邊遠眺西林爽氣喚人醒。信步當風骨欲輕。黃鶴向雲端在此。不須鰲背訪蓬瀛。右西峯晩步東浦。是柏巖金希玉所居新卜之地。頗有山水之美。余平日因希玉。嘗聞東浦十六景之勝。久矣。時希玉出按湖西。一日。自湖西寄書來問。兼付以別封一紙。披之則是所謂東浦十六景。希玉所自題詩什也。余時以疾端居京城明禮坊之寓舍。病寂之中。殊覺慰濯。奉玩沈吟。乃至再三噫。足未嘗履其地。目未嘗閱其景。而一見題韻。東浦十六景之勝。擧在吾心目之中。噫。希玉之寵錫。顧不侈耶。敢次元韻。而間亦拈出自家意思。以寓君子之道。無乎不在之意。唯冀一粲。卽令覆盂。千萬幸甚。</text>
<title>示丹陽倅李叔平埈</title>,<text>淸風纔過丹陽館。今昨陰晴一日程。匹馬新經九折坂。四郊初定七年兵。風塵惱客頭渾白。時事關心夢亦驚。關雨峽中留二夜。明朝又向嶺頭行。</text>
<title>龜潭卽事。謝張道士佩酒隨之。</title>,<text>扁舟一上龜潭峽。十月風霜寒透襟。此日客懹難自遣。三杯魯酒當千金。</text>
<title>宣城客館。示尹上舍。義貞</title>,<text>同游竹院舊情親。阻面風塵幾十春。此日望君君不到。寒燈永夜客愁新。</text>
<title>寓懷</title>,<text>讀書常擬濟時艱。奔走紅塵幾暑寒。寇亂七年無一策。還慚白髮始歸山。</text>
<title>佳丘鄕莊卽事</title>,<text>亂踰七年。風塵久作客。白髮始歸來。靑山猶舊色。</text>
<title>次月川韻</title>,<text>仁里星應聚。同隣德不孤。些塵元不起。秋月照氷壺。</text>
<title>寄孫時亨</title>,<text>安榻雲山寺。遙知好讀書。光陰殊可惜。莫謾度居諸。</text>
<title>望湖堂雜詠七首</title>,<text>帶職非眞退。憂時又一年。江湖夜夜夢。長在邇英前。龍蛇値國運。亂離今十年。冀見平虜日。孤臣未死前。蘆渚秋將盡。征鴻又一年。鄕隣修舊稧。少長集尊前。隴右經寒暑。西湖又二年。相逢十年後。追說十年前。老幼一堂會。前年復此年。明年此時會。重約此堂前。高坪是綠野。芳草每年年。復有長橋在。明霞落照前。洞府自寥曠。陰晴成歲年。誰知四序興。渾在一堂前。</text>
<title>奉送地主李使君春英遞歸淸州別業號體素</title>,<text>迢遞商顔路蒼茫歲暮辰行年七十六此別倍傷神</text>
<title>次韻。奉呈月川。八首。</title>,<text>脚踏層氷月滿天。三翁同醉一尊前。朗吟取次多淸興。誰道風情減盛年。數椽精舍想臨川。松榻風來月到天。料得一般淸意味。滿空虛白浩無邊。山昭谷口見平川。三月煙花鎖洞天。遙想一江風日好。東邊移榻又西邊。幼學從師冀壯行。虛名到老一無成。七年八路兵塵染。一洗何緣倒九溟。黃鵠飄然邈寡儔。風塵七載任行休。三翁二百兼三五。上界曾編第一流。冠童六七自成儔。不見花源不肯休。好是花開二三月。傍花隨處極源流。</text>
<title>又次天字</title>,<text>一春花事洞門天。花鳥迎人故欲前。几杖扶攜芳景裏。年年歲歲又年年。三庚苦熱欲燒天。萬壑松濤一枕前。竹簟涼生山月上。朗吟高臥太平年。承示佳作。一言一字。皆發於性情。殆近於古之作者。奉玩再三。不勝感喜。慰浣之至。盛意不可虛負。謹拜奉和。</text>
<title>奉和月川韻</title>,<text>芙蓉峯下寒捿館。架揷新編萬軸書。復有滿江風月在。主人生計未全疏。月川見書。必手收奉置架上。亂後猶然。休言老境全無事。喜見新詩手自書。韓相經過鄭相繼。未應車馬近來疏。</text>
<title>輓西厓相國大夫人</title>,<text>上洛門牆地望崇。雲仍赫業慶無窮。義方不謝孟庭訓。貞範寧辭申國風。偏荷聖慈尊一德。直緣賢子位三公。箕疇五福知全嚮。曠世恩榮孰比隆。</text>
<title>題大谷寺僧軸</title>,<text>有僧踏靑山。示我陶老詩。舍哀欲和贈。嗚咽不成辭。</text>
<title>詠懹。寄示柳而見 成龍 兄弟。兼示趙士敬。五首</title>,<text>南來鄕國歲將闌。最愛霜前暗菊寒。遙向鵝湖思二陸。月明今夜倚欄干。南來快鶻劈秋空。到底還深戀闕衷。時事惱心眠不得。夜窻無與遣忡忡。池館涼生睡味甛。那堪塵事更來兼。却憐半畝芙蓉悴。無賴風霜一夜嚴。節去天星累換躔。風霜摧盡一池蓮。傲霜唯有東籬菊。正色馨香不改前。觀物堂中風露秋。荷池竹塢日悠悠。誰知世事關心曲。三夜凭欄不勝愁。</text>
<title>又呈短絶 四首</title>,<text>幽居勝事多。入眼皆可喜。澄塘秋更佳。獨憐芙蓉死。宿鳥噪暮林。憐他知所止。人却不知休。自笑禽不似。寒花當晩秋。燦燦東籬開。霜風夜來緊。凌節不能摧。靑靑苦竹叢。皓皓秋月白。誰知寒窻下。獨有不眠客。</text>
<title>觀物堂寓吟四首</title>,<text>前有蓮兮後有竹。中間高閣淨無塵。我來臨眺多淸興。泛菊九秋之上旬。濂翁夙著愛蓮說。坡老又題綠筠軒。今日一堂兼兩美。蓮光竹色爽朝昏。京洛多年費暑寒。幾番回首戀鄕山。南來正値秋風晩。萬介疏篁依舊顔。滿園猗竹千竿翠。半畝澄潭一鏡明。獨倚危欄眠不得。夜來風月十分淸。</text>
<title>次海月軒丁景錫 胤禧 韻</title>,<text>水盡阿明界。天開析木墟。小軒專海月。一氣渾淸虛。玉免藥長搗。金丹術未疏。應知羽衣客。白日下聯裾。</text>
<title>又別韻。二首。</title>,<text>大海元無量。瀰漫天壤中。三光自出沒。萬象盡牢籠。不減七年旱。寧增九載洪。一軒觀物處。端合豁吾胸。右咏海一片天心月。虧盈自有時。虧來旋復滿。滿了輒還虧。見滿非當喜。觀虧不必悲。一軒觀物處。端合倍沈思。右咏月主人以海月扁軒。豈無意乎。量可觀於汪洋。心可察於虧盈。一軒觀物。無非進修之資。主人獨樂而得者。其可量耶。玆用別韻五律二篇。以爲主人贈。主人勉之哉。萬曆壬寅季冬旣望。藥圃病夫。題。</text>
<title>亂後紀行</title>,<text>皇明紀萬曆壬辰夏四月。忽驚羽書急。倭艘蔽海越。一旬已踰嶺。鳥嶺千里逼京闕。遂於念八日。中夜乘輿發。臣僚半未從。何況備衛卒。我時提內醫。以內醫院副提調。入侍藥房。扈駕。 所裹唯藥物。扈出西城門。中情徒憤鬱。天公又何事。大雨如注沐。我生丁此辰。臣當死主辱。朝晩到碧蹄。館名顚仆經泥滑。至尊猶未供。時遑急人散。守土之官。亦不得供御膳。 相視但慘怛。滂沱風浪湧。河伯亦造惡。凌晨始利涉。坡館東坡館趁朝旭。是日入開城。君臣議恢復。黃海平安兵。臨津大把截。小子宜輿尸。隄防痛自決。時申硈爲大將。不聽劉克，良之言。輕進敗沒。保障遂潰。 惜哉劉克良。果能奇計出。偏裨無所施。三軍見覆沒。血戰死忠憤。江波怒壯魄。克良爲硈所脅。入前鋒泥陷。遂下馬。大射賊。矢盡死。 兇鋒及浿水。平壤 蒼黃無善策。鐵甕稱天險。城空誰拒敵。時大駕到寧邊。人已散盡矣。大駕仍西狩。將往義州東宮付社稷。宗社位版。東宮護衛。時余兼社稷副提調。 仁孝王世子。咸稱有聖德。播遷指東隅。顚沛窮山峽。老臣忝貳師。死生隨跋涉。惡溪褫我魄。險嶺折我足。水多與風壁。幷地名 暝行兼露宿。困頓狼狽甚。嗟同我馬僕。共誓扶天傾。協圖中興業。或言浮海路。江都達舟楫。撫綏畿甸內。兩湖兵馬集。猛將練勁卒。乘幾一大捷。此計誠爲優。羣議猶不協。但作楚囚悲。四顧無人色。瘼矣向何處。無東西南北。發言徒盈庭。那能辨惶惑。一朔伊川留。三秋成府閱。滿目山河羞。回首肝肺熱。偸生淹歲月。北風吹素髮。龍岡入山城。慘凍士馬骨。此地不可住。還向寧邊堞。歲序改新正。賊勢成摧壓。使臣哭皇庭。皇帝嗟不歇。按劍命虎臣。出師宜薄伐。智勇李將軍。提督如松 精忠貫白日。砲鼓震天地。攙搶走嚴律。勢若驅雷師。霹靂盪賊窟。穆穆聖天子。東藩再造活。餘孼不遠遁。神京猶拒轍。鶴駕還大朝。承命非再一。時余累承命。問安天將。且差迎慰餞慰使。或達夜沐雨驅馳。 衝冒事驅馳。不雨卽風雪。賊悉退南徼。迺在孟夏末。車駕還京都。歲暮初冬節。世子撫兩湖。迢迢向遠絶。我時自龍灣。追扈過京國。東宮已先下全州。余自義州餞天將。因假差遠接使。陪司憲天使。到黃州。始逢遠接使李恒福。遂入免山俟命。急向全州。 積尸成丘山。餓莩相顚覆。宮殿慘蒿萊。至尊寓私屋。呑聲登前途。惝怳迷所適。自慙空逐隊。竟乏涓埃益。天兵再出征。胡爲乎敗績。丁酉秋。楊摠兵元失全州。冬。楊經理鎬先捷於島山。後敗績。 坐見蜂蠆衆。湖嶺大充斥。殘害那忍說。所過皆波血。國儲藉湖南。于今亦蕩竭。七載畏威去。八路還圖籍。寸草東民心。難報皇上德。我朝二三子。妖氛庶淸廓。吾儕金士純。誠一最是多宣力。堂堂儒將氣。凜凜爭秋色。草檄高而順。敬命 忠骨飄溝壑。死節趙大夫。憲紏合多斬賊。沈機郭男兒。再祐義旗何輝赫。幸州快獻捷。奇功屬權慄。閫帥李舜臣。賊帆大摧折。處處輸筋力。區區罄衷曲。終然無一人。如風后力牧。欲說亂離事。豈唯堪痛哭。二陵出金椀。萬世讐未復。我今退田里。幸脫全家屬。何以能至此。恩波偏沐浴。八十衰朽臣。何故忝勳錄。但祝回太平。聖壽享萬福。余嘗草亂後行跡矣。歲己亥。受由歸省松楸。仍病未還朝。癸卯。以衰病致仕。頃於沈綿中閱文籍得草記。因續告老後事。遂成顚末。余時年八十也。爰命兒子允穆。修正寫出如右。靑蛇仲夏上浣。藥圃病夫題于襄陽高子坪之望湖堂。</text>
<title>輓詞</title>,<text>麟閣高勳黃閣老。人間壽福獨能全。忠深羈絏忘身日。寵極田園謝事年。遺業會看良史綠。縣車留與子孫傳。傷心勳舊無多在。白首殘生倍愴然。豐原府院君柳成龍台星纔退壽星新。八十人間大耋身。曾盡忠勤扈關路。晩將風致聳鄕隣。富公引疾終居洛。裵令承恩未赴宸。世事漸看耆舊逝。白頭南望涕盈巾。左議政李德馨朝野當時哭聽天。蓍龜猶賴我公賢。那知漢道中興日。更有周家殄瘁篇。天下三尊稱已備。人間五福道能專。神明所報元非嗇。朝請如何隔數年。右議政尹承勳高年隆秩朝無比。德宇文章世罕倫。扈聖西關忠節著。休官南嶺士風新。昇平張會登蓮嶽。亂離開尊對漢津。歷歷開心前日事。不堪回首淚盈巾。完平府院君李元翼鹿鳴觀國挺周賓。儀老巖廊四十春。謙德尊光宜受福。誠心汎愛最親仁。兵戈乍定骸堪乞。蓬蓽粗完足已伸。封到西原殊寵祿。情縣北闕感恩綸。傳詩禮學憐雙璧。鼓瑟琴歡享八旬。地上神仙爲可貴。爐中丹汞詎能眞。幽居未入優賢畫。朝服還加致仕身。獨樂園空猶祭社。退思庵閉只霑巾。孱生碌碌叨陪久。大相諄諄辱誨頻。無復烏頭助顔色。要看箕尾仰蒼旻。右議政沈喜壽二龍閒臥洛波淸。今日公亡醴便輕。故國亦緣喬木在。後來能擅世臣名。從知厚俗非疇昔。却恨新知異老成。早晩南征猶可得。隻雞何處哭平生。延陵府院君李好閔宿德淸名稱廟廊。明時勇退荷恩光。西原封爵最隆重。南極老星眞壽昌。圖畫凌煙千載罕。優游綠野七年彊。白頭永訣無窮痛。頃日貽書在我傍。大提學晉原君柳根天生間氣迥離倫。綠野黃扉八十春。三達尊榮誰出右。七年閒適自怡神。星驚櫪馬淪南極。畫鬻麒麟泣市民。玉署追隨今十載。不禁夜淚灑衣巾。唐興府院君洪進南極精靈聚。醇儒德業崇。文章早騁騖。學問更磨礱。經幄箴規切。銓衡注擬公。艱危陪聖蹕。顚沛護靑宮。濟亂調殷鼎。分茅記漢功。乞骸丹闕下。休老洛江東。縱飽歸田趣。猶縣戀主衷。七年纔憩息。八袟奄長終。廊廟元龜喪。阡原異數隆。生芻無路奠。涕淚灑悲風。延原府院君李光庭黃扉丞相縣車早。醉白堂中晝錦榮。從此東山民望重。向來南極壽星明。平生勳業銘鐘鼎。近日朝廷仗老成。堪恨樑摧忽奄忽。只應餘慶屬傳經。淸平府院君韓應寅勳策雲臺位上卿。南中人士仰高名。急流勇退辭榮利。故里閒居養性情。八袟稀年爲國老。二男賢行繼家聲。如今已隔龍門接。一曲哀歌淚滿纓。右參贊晉興君姜紳平生名宦不關身。博帶褒衣離俗塵。浮世盡歸容度內。未逢歡謔豈生嗔。急流勇退吾聞語。末路從公乃見眞。自是江湖憂尙在。傍人謾說養閒身。兵曹判書許筬師友淵源德有隣。一心容舍更無倫。靑雲早歲聲名大。黃閣高年事業新。桑梓歸來全晩節。麒麟圖畫冠勳臣。忽聞哀誄揮衰涕。僚佐當時最見親。知中樞盧稷綠野堂成日。黃扉謝事年。洞天眞世界。平地卽神仙。進退身名泰。哀榮禮數全。新阡違執紼。遙望涕空縣。判尹申欽光嶽精神獨出羣。明時遭遇際風雲。龍灣跋涉勤王義。麟閣輝煌扈聖勳。吐握姬公能下士。江湖范子亦憂君。八旬事業吾無間。一代哀榮足聽聞。禮曹判書朴弘老位極人間貴。年高地上仙。官尊心益小。德邵福彌全。事業銘鐘鼎。文章被管弦。翛然乘化盡。一氣返星躔。功名是餘事。進退最難宜。廊廟多艱日。田園獨樂時。忠勞汗簡在。晩節蓋棺知。無復蒼生望。空留後世思。西扈倉皇日。叨陪眷顧恩。小生蒙奬拂。東閣許慇懃。筆札空三復。儀刑已九原。無由拜執紼。南望更傷魂。京畿監司李廷龜南斗名賢一。儒林早見推。藝香豈淹滯。玉署正委蛇。敡歷淸華遍。風雲際會奇。澄淸出關嶺。羈靮備艱虞。佳氣還金闕。筍班舊羽儀。危言霜雪凜。勁草疾風知。黃閣聞賢卜。蒼生可起疲。誰能容直道。只合賦歸辭。時事危如髮。儒臣去不遲。鄕園某丘水。嵩洛夢差池。晩節吾知免。深憂退亦隨。銓衡忝郞屬。翦拂荷恩私。善誘常提耳。推誠更去皮。遨頭幸隣境。杖屨獲陪追。談笑春常藹。杯樽席屢移。告歸還忽忽。惜別重噫噫。嶺樹長瞻憶。凶音遽遠馳。天時亦可占。小子欲依誰。宿德留靑史。遺風在白眉。寒杯無路奠。和淚瀉哀詞戶曹參判洪履祥忠勤終始在王家。德美還膺壽福加。事業一時登鼎鼐。勳名千載指山河。丘園許退殊恩重。葬祭從優異數多。豈獨史書賢相傳。應煩樂府入絃歌。安東府使金玏一介臣元老。三韓國大儒。鹽梅仍帶礪。廊廟且江湖。進退同憂樂。安危係有無。輝煌終始事。太史不吾誣。吏曹參判吳億齡道德文章世莫攀。衣冠氣象葛懷間。大臣禮去餘旬歲。童子時游某水干。此事唯應傳記有。斯人合著畫圖看。終南詩社殘生在。寄輓山陽淚未乾。扈聖遑遑日。經邦草草時。居功公定恥。爲道我知悲。別席三杯酒。留牋七字詩。驪江不忍憶。此哭是前期。護軍崔岦半夜中台坼。今年大歲蛇。老成終至此。邦國竟如何。勳業尊盟府。詩書證故家。嗚呼俱已矣。萬事一蓬科。補衮丹心苦。縣車白髮榮。人方欽晩節。天不憖耆英。自是堪驚慟。無論有典刑。昔年東閣士。垂淚到沾纓。前監司鄭經世蚤蘊鹽梅對雪螢。達尊他日最朝廷。一般淸意今康節。三絶精功古易經。板蕩識誠賢夢卜。急流知勇迥郊坰。感生松梓循先壠。樂在圖書掩晝扄。閣上丹靑新爵土。天南靈壽老人星。儒林遽喪高山仰。野席誰爭某水亭。天不憖遺邦國瘁。聖無窮痛市朝停。人間龜筮三朝老。天上神仙九地形。身後蘋蘩猶有主。眼前詩禮總家聲。平生際會勳勞蹟。不在豐碑在汗靑。少小抱經拜。慇懃撫頂言。學須心與性。師必聖兼賢。斯語銘腔裏。至今在耳邊。亂來師友散。門下顧憐偏。照郡論前史。凝川衍後天。至言窮蘊奧。危道任屯邅。候路三杯幸。摧樑一訃傳。難攀箕尾去。夢死此餘年。門人大司成黃暹南國山川淑氣鍾。挺生奇質作人龍。揚庭謇謇忠勤篤。居室謙謙儉德共。銓選咸稱司馬鏡。艱危方識歲寒松。風塵關塞金輿扈。經略湖城鶴駕從台鼎已崇猶節。干戈纔息憶明農。堪誇令譽光靑史。更喜巍勳勒景鐘。共惜鄕園遺國老。那知凾丈失儒宗。宋民無復爭加額。秦國空嗟不相舂。雙璧幸看存典則。九原其柰隔儀容。賤生曾荷陶鎔力。忍把哀詞和淚封。副提學洪慶臣經術朝儒雅。忠勤國老成。東山方係望。南斗忽淪精。大業中興佐。淸風後世名。襄陽耆舊傳。端合敍先生。前修撰李埈崇岱平生仰典刑。溫如美玉蘊精英。夙將經術陶吁咈。晩際時艱翊聖明。間氣百年維嶽降。豐功一代景鐘銘。煌煌史筆昭靑簡。疏傳高名永世榮。南天忽晦壽星芒。朝野同悲我最傷。何地摳衣茅塞逕。無從考德面猶牆。尋常謦欬聆如昨。寤寐儀形涕自滂。臺舍至今留寶唾。不堪江月照空樑。正字曺友仁</text>
<title>贈行詩</title>,<text>上黨歌送鄭子精進賀天朝壬午上黨之山高矗矗。上黨之水流泱泱。蜿蟺磅礴。不知幾百載。物有鱗甲材楠樟。秀氣於玆。豈得盡瓌奇。迺生英髦俊碩。磊落爭相望。彭蠡飼犬不須言。瓊玉扺鵲稱崑岡。維公家世世於斯。冠蓋里號留遺芳。草樹眉峯暗相奪。淵源淮派同無疆。杜門由來擅斗南。荀氏豈但雄潁陽。將軍意氣橫秋日。隻木直欲扶明堂。眞卿一身寧顧希烈噬。烈烈忠義摩穹蒼。章敬詞華蓋一邦。妙年落筆追班楊。陰霾乍結天地殆易位。怒擊妖鼠摧肝腸。淸河豁達眞男子。雪軒才傑工文章。祥雲五色駕麒麟。白日九苞飛鳳凰。傳家舊業只靑氈。積善衮衮生休光。公今復出七葉餘。金磾忠孝人誰方。屛間隨指識字白。樹穴探環知姓羊。星文飜動斗牛墟。卷壁雷雨龍梭忙。子眞幽趣脫谷口。康成文彩游巖廊。袖中東海氷蠶絲。擬補黼黻堯衣裳。眼底將透一方垣。靈丹活彼蒸黎瘡。三足鱉六目龜。數窮康節詩秦黃。邇來登第二十五星霜。沐浴雨露恩波汪。鵬翮扶搖圖渤澥。駿足絶稅騰康莊。玄黓之年南呂月。皇家慶集虹流祥。宗祊喜氣被四域。蹈舞歡聲盈八荒。吾君事大竭誠衷。淊淊百谷趨海王。玉帛跪敷袵。玄黃傾篚筐。命公充使賀九天。夕辭閶闔朝征裝。燕山迢迢四千里。跬步視若踰門牆。遼海茫茫萬頃闊。睥睨何異超溝隍。弔鶴城頭撫古凉。買骨臺上興懷愴。五雲金闕趁朝班。三呼聲罷搖畫樑。竣事歸來報明主。啓沃昕夕回虞唐。嗚呼此行何偉哉。肯效公門持被徒。悢悢出門我歌君子行。臨風一笑天地長。具鳳齡漢江送鄭相南行己亥抄秋頻年矯首上東門。擧扇西風思正繁。漏盡夜行常愧面。江空歲晩更消魂。急流自古終難退。世事如今不可言。斥鷃藩籬空見笑。鵠飛雲外了無痕。梧陰尹斗壽又休怪江頭淚濕衣。老成如去典刑違。獨持古道緇誰改。猶帶時憂錦暫歸。驛路動經多慘惔。丘園行見少依俙。政當亂極思治日。翻使都人賦式微。驪江太守崔岦伏呈閣老鄭先生案下 庚子季夏幅巾藜杖返平泉。黃閣淸風尙凜然。際會唐虞千一運。老於廣受二三年。卷中事業曾希聖。林下生涯晩似禪。却憶郡齋傾蓋處。赤城疏雨下秋天。李埈</text>
<title>謹將拙句。伏呈藥圃相公台座前。癸卯仲秋</title>,<text>天將五福畀康寧。玉想精神鶴想形。一壑縱然專綠野。寸心長是繞虞庭。傾朝譽望推元老。多士瞻依在典刑。近日祥光照南極。壽星還是舊台星。丁景蘭</text>
<title>松竹吟</title>,<text>松篁全正氣。終是物中賢。百遍風霜後。方知所守堅。</text>
<title>偶吟</title>,<text>病鶴思沖擧。層霄未有因。月明空刷羽。啼起舊精神。</text>
<title>寓懷四絶</title>,<text>高亭倚秋麓。氣像何淸越。此間誰復來。獨有天心月。意適愁無惱。身閒道有餘。光風更一般。淸興孰能如。手種一叢松。年來氣蔥鬱。會見高峨峨。千尋雲外出。環堵不蔽雨。雙膝僅容之。滿腹熙熙樂。誰知道在斯。</text>
<title>閒居感興十二絶</title>,<text>其一人生貴典學。不學竟何爲。時習然後說。亦豈徒學而。其二一息不可慢。所以恒惺惺。明德有時昧。明之然後明。其三敬是主於一。貫徹終始學。虛明底氣像。異他禪淨覺。其四學道固無他。工夫在不舍。所以體乾元。流行運晝夜。其五知人是所患。不患不知吾。一心敢自欺。十目其嚴乎。其六意幾有善惡。誠之最爲貴。一關咫尺間。千里別人鬼。其七詩人戒屋漏。君子訓惺惺。莫道但蒼蒼。昊天其甚明。其八一毫不可欺。謹獨斯爲貴。幽明責與非。始得免人鬼。其九吾道在中庸。奈何過不及。所以爲君子。擇善而固執。其十學道在明誠。人稟有通塞。休言我蔑劣。他一已當百。其十一寸步自堂前。便有千里期。休道遠莫致。不息終到而。其十二工夫有次序。君子是能勗。由已可推人。自家便及國。</text>
<title>次鄭子中 惟一 韻。題琴聞遠 蘭秀 孤山亭。</title>,<text>淸凉南下洞天深。白石晴川費夢尋。楓錦紛披霜後葉。螺鬟明媚畫中岑。誅茅久痼煙霞疾。對案相規道義心。一半靑山應許我。明朝東去叩雲林。</text>
<title>述懷。贈友人。五絶。</title>,<text>幽蘭在空谷。不採亦何害。只自長春風。馨香期遠大。邈矣羲軒世。孤懷底處開。淸風明月夜。懷抱轉悠哉。故人書數紙。相示義頗惇。感荷固無已。何能無一言。明月照空堂。美人山水隔。不堪思悠悠。寒蛩滿四壁。秋苑多淸景。罇醪亦有餘。閒吟無一事。終日自如如。</text>
<title>輓金久菴 就文</title>,<text>早稟純剛質。淵源學有師。明廷期輔弼。劇疾遽支離。存歿關時運。榮哀係盛衰。邦家痛無祿。不但哭吾私。</text>
<title>輓柳監司 仲郢</title>,<text>仁者何無壽。天乎亦莫知。秋風漢水曲。忍送柳車歸。旅櫬從京發。何時到故鄕。㴑江流轉急。踰嶺路彌茫。客館三秋夕。殘燈一炷凉。經過多少地。物色摠悲傷。奬誘偏垂眷。尋常幾激腸。追思今莫及。有淚只沾裳。</text>
<title>鳶魚吟</title>,<text>飛而鳶戾天。躍而魚在淵。飛躍不自知。俯仰理不玄。</text>
<title>自勉二絶</title>,<text>千里路漫漫。門庭行所始。到頭紛接物。敬順以爲贄。泰山知几席。一步積可及。愼勿中途輟。瑤光手可執。</text>
<title>古意二絶</title>,<text>芸臺正幾字。學問少全功。子雲謾逐貧。昌黎空送窮。素朴漸澆漓。幾年天理亡。王綱危欲墮。元聖始能扶。</text>
<title>田居三絶</title>,<text>肥遯山水身。數間茅作蓋。開牕引壺觴。此中天亦大。物外漁磯好。苔靑問幾時。斜風一竿竹。漁父晩猶持。追懷隱士居。德川三月侍。十里春無盡。桃花自在墜。</text>
<title>漢城詠懷十四絶</title>,<text>春草謝芳菲。秋風吹不已。時序一如此。余懷安可旣。蟬翼付宦情。歸田已熟計。豈不感時節。同歸好而惠。長安秋日暮。一望立多時。更憶韓昌黎。出門無所之。天際纖雲捲。千家宿雨晴。誰知端正月。今夜十分明。世情喜僥倖。其計一何疏。忘身千丈潭。欲採眠龍珠。玉宇本寥廓。何多翳日雲。徘徊疏竹裏。歲晩獨消魂。秋氣日悽悽。終南楓欲酣。官閒無一事。贏得月圓三。三代治空圄。唐虞封比屋。可惜賈長沙。晩生空痛哭。奇才貴有用。君子倘相勗。道德經斯世。文章華一國。邀月東皐上。淸風又此時。靖節今何在。把酒一問之。雨風不以時。皇月有偏好。陰曀一番晴。乾坤若再造。大道不自行。乾坤寂寥久。誰能繼往聖。立言以垂後。白日靜塵機。靑山又碧流。相將高尙志。何必事王矦。林下全眞樂。三甌想邵翁。太和知有物。康濟自家功。</text>
<title>讀邵子易 四絶</title>,<text>邵子運心易。相傳有所自。筭來妙莫妙。物物皆成四。人心固莫靈。燭微無不入。何用稽疑爲。揲蓍煩五十。至道藏於密。紛紛生事物。厥類雖百千。其理本乎一。天地亦何言。萬物猶陶器。造化有眞宰。中間只一氣。</text>
<title>觀書寓感二絶</title>,<text>大道本平易。從來不遠人。始終惟一貫。功力實相因。力學不能已。流年須更惜。古人志有在。時來佐明辟。</text>
<title>次暎蓮堂韻 堂在竺山佳野</title>,<text>下有蓮池上有堂。此間眞趣浩無量。芙蕖五月天香藹。枕席三更客夢長。日照梅兄供瘦影。風敲竹弟奏韶章。當時已有難言妙。誰煥淸文助上樑。翠葆紅幢蔭一堂。濂翁千古便思量。臨軒喫了香如許。和月看來意更長。雨裏艶濃如活畫。霜前憔悴入騷章。憑誰借得龍眠手。移向鳩巢畫壁樑。</text>
<title>輓李廷秀 寯</title>,<text>溪上當年有夙期。春風侍坐共偲偲。德門係嗣人咸慶。仁壽冥茫理莫推。宓邑鳴琴嘗引惠。鯉庭承訓早聞詩。至今緬想依如昨。樑月分明照舊儀。</text>
<title>讀周易 七絶</title>,<text>雲林久寂寥。塵鬧幾重隔。好是老梅下。燒香讀周易。因象以明理。河圖好底恰。位數雖不同。生成各四十。震卦一陽爻。謂之龍亦可。看他妙莫妙。動在重淵下。一元運不息。萬化此其源。誰知亨利貞。皆本於一元。六子各分位。五行行其中。四時自不違。主張咸天公。先天天不違。後天奉天時。後先天一聽。非聖孰能之。四序送往來。寒暑無時已。天道固如此。乾乾君子以。</text>
<title>春秋 二絶</title>,<text>春秋何謹嚴。褒貶在一辭。聖人何用心。是是自非非。一角當年至。鉏商敢獲之。誰知爾爲麟。胡乃出非時。</text>
<title>禮記</title>,<text>記禮漢君子。何多渾眞。可惜聖人經。無從更考按。</text>
<title>綱目</title>,<text>晉士慕元亮。莾臣嗤子雲。分明紫陽筆。袞銊九泉魂。</text>
<title>勉學 三絶</title>,<text>道是本無形。如何求得覓。明誠要兩進。優入聖賢域。爲善是最樂。舞蹈烏可已。苟能博約之。日用用不旣。一心元有在。世事付酸甘。三易吹燈讀。晨雞每報三。</text>
<title>偶題三絶</title>,<text>山林殊寂寂。塵世苦呶呶。危行又言遜。伊人眞我曹。風塵悲役役。靑史慕前賢。白日知難駐。丹心獨自堅。終南山下家。退食費居諸。白日閒中照。逍遙之所於。</text>
<title>心體二絶</title>,<text>塵磨鏡還明。風靜波自止。誰復厥初心。止波明鏡矣。先入者爲主。勿使私先入。公心足勝私。百千無一十。</text>
<title>輓金伯榮富仁 二首</title>,<text>風姿魁偉器恢弘。文武才全八尺躬。本學詩書爲夙業。非專弓劍事邊功。居官匪懈終全孝。報國純誠不負忠。德建宦成名又立。古來良將亦難同。家世情親肇昔年。佳邱烏水境相連。有時亭上參筵几。每許尊前任醉顚。嘗住洛京同旅宦。幾分新炭備烹煎。平生永擬依歸地。此日難堪涕泗漣。</text>
<title>觀物吟 四絶</title>,<text>一氣運無歇。乾元自覆蓋。消息古而今。陰陽有小大。二三積爲五。中居不後前。分明是兩地。復得會參天。君子法天道。或輟固不可。一息無停歇。陰陽運造化。陰陽限晝夜。此理甚分明。釋氏有何見。輪迴說死生。</text>
<title>自警三絶</title>,<text>坦夷有大道。日用所當由。起晴要須愼。生死之路頭。誰復占韶華。靑陽轉眄失。此年非去年。來日非今日。膚髮親之遺。全歸人子心。曾參所以戒。如履復如臨。</text>
<title>慕古 八絶</title>,<text>存心惟在敬。君子不遑食。虞舜仰欽哉。周文思翼翼。仲尼有大德。萬古人皆仰。日月幷高明。斯文永不喪。千載無眞儒。遠哉虞夏世。申韓紛雜亂。誰復尋墜緖。楊墨各偏倚。失中斯所同。執中亦不可。子莫還執中。人心信不死。萬古亦一治。從知板蕩世。斯道未嘗隳。微言誰復傳。至道口難受。程門立雪後。此樂知難又。師道久寥寥。千龝想紫陽。音徽無復接。雲物我心傷。陶山講古道。海外皆斗仰。凾文士摳衣。吾東文不喪。</text>
<title>桃村八詠裴臨淵三益別墅</title>,<text>桃源本在武陵中。千古風煙秘不通。說與人間神境界。生憎當日捕魚翁。右村名有水無山唯智樂。有山無水亦仁偏。主人占勝兼山水。動靜何憂落一邊。右山水亭臺下羣魚自在游。揚鱗縱鬣不知休。仍思至理盈天地。倂與鳶飛上下流。右臨淵觀魚石逕苔斑花木深。煙中隱隱暮鐘音。芒鞋竹杖獨歸去。採藥僊翁何處尋。右玄沙訪眞誰把紅桃夾岸栽。枝枝輝暎碧波開。東風且莫輕吹擺。怕有遊人覓路來。右春落盡羣花春又歸。南原綠草正芳菲。天敎躑躅生新色。白白紅紅暎翠微。右夏陣陣西風入夜牕。呌霜新雁下澄江。一輪山月明如晝。黃菊叢邊擁酒缸。右秋天地嚴凝雪片零。四山環匝玉爲屛。寒江釣罷歸來好。月下柴扉夜不扃。右冬</text>
<title>次東浦十六景題韻 一疊入元集</title>,<text>山明谷口見平流。縞練撗拖幾畎疇。解道澄江淨如練。須知活水在源頭。右平江鋪練耳邊流澗得爲聲。眼底波光十分淸。此是一般無盡用。天公寵錫骨堪銘。右小澗涵玉月宵涵白夢難成。千古孤山玉樣明。有鶴盤空聲更亮。三淸倘徹九皐鳴。右孤山別鶴百千爲陣啄餘粱。褄隱平沙信夜長。喚起一羣還遠逝。只緣漁火亂燈光。右寒沙驚雁如鉤半鏡復如眉。最好圓光九萬飛。自是謙謙有眞道。盈虧損益動如期。右文峯湧月一片閒飛洞壑深。勢籠還缺失全岑。雷動有時成旱雨。未應出岫本無心。右峯岫飛雲寥閴崖松歲暮城。枝枝密雪月同明。飜疑周穆經過地。段段瑤階光彩生。右松峯密雪細雨崇朝濕柳堤。枝枝葉葉翠煙低。黃鶯喚起催新興。急取霜縑詩老題。右柳堤疏雨草密前阡宿霧多。牧竪騎牛入晩沙。衣簑不怕廉纖雨。短笛數聲牛背歌。右渡頭牧笛野老農歌護稻秔。荷鋤分劈滿隴靑。有牛歌罷村村興。不怕龝來官督征。右浦口芸歌橫木爲橋綴葺成。危途誰解愼前程。影顚足戎形危甚。不用金篦刮眼明。右春橋人影古途無客只低松。莫遣菴僧打暮鐘。最怕尋聲有來者。尋聲難謝俗人蹤。右古寺鐘聲濂溪千古愛芙蕖。須信濂溪愛不虛。下句缺 右臨池賞蓮淵心魚躍片光寒。鳶戾層霄幾萬竿。喫緊聖孫千古意。憑君休做等閒看。右坐石觀魚小臺臨壓幾多峯。如許陰晴一日中。造化自來多變態。誰將齊物强呼同。右南邊遠眺足濯巖流面醉醒。藜笻不用覺身輕。晩來步遍西林岸。擬借颷輪跨海瀛。右西峯晩步</text>
<title>齋居詠懷十三絶</title>,<text>乾元咸幷育。萬物不相害。天外更無理。從來本一大。厥初民稟賦。無一不全天。胡奈役外物。浸浸喪本然。古人無復見。賴有對陳編。訪道要須早。流年劇逝川。一理杳無聲。萬殊之所由。考亭千載後。誰復說從頭。當行底道理。不率更何爲。飮食能知味。十古僅一而。君子窮亦安。小人戒斯濫。已許歲寒盟。背違吾豈敢。鳳鳥鳴高崗。深淵龍所居。龍岡鳳淵求。事左終何如。枉直是先明。不須分利害。臨行勿狐疑。勇決無小大。遠志有靈草。從來有遠期。遠期會有用。天心非但而。有樹高千尋。幾年風雨之。丹艧雖可榮。不願斧以斯。溟海不自大。能爲衆水宗。含弘大無競。天地與長終。珮玉響𤨿𤨿。峩冠復曳裾。雍雍禮義場。君子之所於。閒倒一尊酒。朗吟三百篇。夷猶日欲暮。風月滿東川。</text>
<title>夜坐詠懷</title>,<text>萬家經亂後。賃寓近南城。別院龝將暮。層霄氣轉淸。淸風如有契。明月豈無情。中夜起還坐。風淸月又明。</text>
<title>次諸老韻 三絶</title>,<text>幽尋一逕到君堂。玉色新醅滿斝香。淸興未闌佳致足。欲催歸騎更彷徨。小齋歲暮共偸閒。酒氣醺人不怕寒。只是樓蘭猶未斬。却將龍劍醉中看。悠悠成壞轉頭空。往古來今自不窮。一罷山堂談笑了。此間懷抱更誰同。</text>
<title>輓沈聽天守慶二首</title>,<text>宿德黃扉舊相公。幾多瞻仰與人同。兵戈初定七年後。齒爵猶存一世中。陪賞煙花負春日。叨吟江月擬龝風。兩楹一夢何奄忽。此缺誰從問上穹。引年休暇宿心期。一臥江湖近十朞。氣體猶康辭退日。精神不減在朝時。邦瞻蓍蔡要長鎭。誰料皇天不憖遺。萬計如今嗟已矣。沾衣非但哭吾私。</text>
<title>輓金東岡肅夫 三首</title>,<text>志存經濟計非疏。一德從來不負初。節義巖巖千仞壁。丹忠炳炳一封書。金門草奏幾多日。塞外投荒萬死餘。珍重風儀無復望。一生襟抱向誰攄。平生情好桼膠投。一節從初不異謀。松柏後凋欣挹翠。芝蘭入室喜同調。南湖扈駕三經夏。洛社離騷五閱秋。已矣斯人難可作。老夫哀淚不禁流。夢君三夜見眞姿。凷訃如何此日隨。堯舜君民是初志。孔顔事業竟何施。南厓恒道吾益友。儀甫常稱我有師。一脈儒風今寂寞。老夫非但哭吾私。</text>
<title>詠懷。寄柳謙庵應見，西厓而見兄弟。二首。</title>,<text>日落千山暮。天寒九月辰。誰知倚翠竹。絶代有佳人。歲晩陰風緊。頑雲日暮新。乾坤竚暖律。復見一元春。</text>
<title>次韻。呈趙月川士敬道契。五絶。</title>,<text>風月雙淸雪後天。神遊誰讓地僊前。僊童一笛餘音好。正是江春入暮年。採菱歌罷暮江天。信步閒行失後前。僊遊不必靑驢跨。藜杖還宜扶暮年。志在殷舟濟巨川。危言未奏九重天。嚴顔咫尺空回首。幾望長安在日邊。勝事蘭亭久未行。風流洛社喜新成。杯盤缺力還堪好。隨量何須飮吸溟。洞門花信起吾儔。道不窮源死不休。乞須直截尋花㴑。更信窮源自下流。</text>
<title>贈具柏潭景瑞</title>,<text>忽忽然偏惱。歸心不奈何。逢迎相識少。瞻望暮雲多。自笑年前計。誰憐病裏歌。相思有朋舊。寂寞倘來過。附次韻千里同爲客。覊懷較若何。風塵行處是。歲月鬢邊多。宇宙舒閒嘯。湖山入浩歌。隨宜應獲樂。莫恨苦經過。</text>
<title>次雪月堂金惇敍</title>,<text>松下淸風六月寒。松間餘韻足廉頑。蒼苔淨掃坐終日。時看驚鼯草際斑。</text>
<title>次梅菊軒全子垂 夢奎 韻</title>,<text>移梅兼種菊。精舍又臨溪。叢壓霜葩重。枝疏月影低。徑從陶老出。詩到放翁題。倚檻人如玉。歲寒風味齊。</text>
<title>與琴聞遠。遊矗石樓。書贈一絶。</title>,<text>喜君攜得玉壺雙。日日登樓俯碧江。多病長卿無一事。只將詩筆詠幽牕。</text>
<title>短律。呈陶通判。</title>,<text>荒館留旌斾。天皇再換躔。感公下陳榻。愧我非穉賢。信宿行將發。重逢冀後緣。深情無以瀉。和淚雁蠻牋。</text>
<title>次月川韻 二絶</title>,<text>一壑占淸幽。孰云非得意。澄涵萬頃月。纖靄不能祟。爲譱孰最樂。有懷人如玉。何以得如斯。東平傳寡慾。</text>
<title>輓黃松澗應奎 三首</title>,<text>園林自適任蹁躚。樂地安居一老僊。塵世是非寧到耳。人間榮辱只從天。一家五馬雙城奉。兩井加年萬福全。草誺如今須老筆。德光應入史家傳。等閒平地作神僊。碩德厖眉又大年。默笑經過塵世變。優遊閒閱歲時遷。詩書自是家庭訓。道義從來世代傳。垂裕後昆餘慶遠。川流松茂福連綿。亂後音書久不傳。邇來屈指七經年。猶聞氣力多康健。誰意儀形永邈綿。歲晩幽期無復望。春城舊迹尙依然。顧瞻四海知音少。獨立淸秋雙涕漣。</text>
<title>別成士悅 浹</title>,<text>七載兵戈後。荒村歲暮時。相逢開一笑。連席不曾期。喚酒愁仍破。添燈夜復遲。明朝隔山嶽。何處更吟詩。余告暇南歸。仍留襄陽鄕窩。士悅亦自山陽之寓舍來訪。數日告別。嗚呼。亂離之餘。唯此一會。實出不期。誠幸之大者。而不得與之更留。情甚惘然。謹效近體詩一章。以贐其行。</text>
<title>送冬至使書狀趙佐郞之行 二首</title>,<text>翩翩使斾際昌辰。佐幕從行朝帝宸。地下蟄雷初動日。天門劍珮會同晨。三呼嵩嶽千官簇。大霈鴻恩庶福新。竣事東歸歸興促。驛亭隨處一般春。萬曆紀元己亥年。當秋送子遠朝天。三韓戎馬今初定。萬里皇師猶未旋。澤潞風寒驢脚折。遼陽天遠客行邅。扶持自有神明力。臨道何須歎獨賢。</text>
<title>次燕敬堂韻</title>,<text>舊堂臨斗岸。瀟灑記前時。霽月無邊興。高風有素期。半生空慷慨。永世此棲遲。緬想當年事。傷心鬢欲絲。主人內翰李先生己卯士禍亦在擯中家食于斯殆近二十年</text>
<title>送沈尙書之皇都二首入元集</title>,<text>三百葩經在腹中。傾朝同挹穆如風。六年扈聖蒼添鬢。一夕承綸赤有衷。行看至德神猶佑。佇待精誠石可通。收拾淸都好消息。歸來敷奏大明宮。</text>
<title>警學</title>,<text>人皆具七情。偏或在親愛。君子戒加察。工夫認所在。</text>
<title>寄贈友生</title>,<text>交道亮非他。有終斯有始。中心無一物。忠信以爲質。</text>
<title>龝懷 四絶</title>,<text>龝氣乍憀慄。而多宋玉悲。把杯還自勉。幽抱賴開之。斗柄轉酉墟。金風更颯颯。無眠長耿耿。虛室坐空嗒。秋空何凜凜。日暮呼南雁。故人寓一書。情懷知倍萬。秋風吹又盡。昨夜夢漁磯。可笑塵世事。紛紛是與非。</text>
<title>觀物堂會 壬寅秋</title>,<text>親舊久相別。兵塵今十年。重成此日會。悲喜一尊前。</text>
<title>奉送體素李使君遞歸淸州</title>,<text>南嶺逢君又別君。西原一望萬重雲。臨行休怪無言贐。說着深情更斷魂。</text>
<title>贈別奏請使黃景美赴燕京</title>,<text>黑氣漫漫漲海瀛。射天爲計肆兇獰。古來戎虜元無信。此日盟和不是情。尺翳詎能終掩蝕。太陽應不減光明。莫言精衛難塡海。天意章章感至誠。</text>
<title>贈別奏請書狀官金而吉 汝慶</title>,<text>癸巳年中月紀陽。塞天行色儘蒼黃。皇師西邁何悤遽。虜騎南來尙陸梁。九死有時輕一羽。片言要在重嵩岡。當筵莫怪無言贈。說到難言意轉茫。</text>
<title>次眞一子</title>,<text>踏遍千山路轉崟。江城邂逅幸同襟。胸中有策堪平世。肘後無方可鎭心。寇亂至今愁更慘。王師唯日望重臨。驚魂一夕空飛越。時有霜風動晩林。</text>
<title>漢江</title>,<text>丁寧寄語漢江流。天塹崇墉底處收。竟使兇鋒飛渡去。舊都雲物盡含羞。</text>
<title>謝贈黃會元雪中放鷹</title>,<text>臂鷹牽犬拭羔裾。冒雪穿林遠起余。北極皇威難可又。南邊虜勢倍於初。羽毛鱗甲同含憤。地鬼天神會一攄。誰識今朝逐免意。詰戎田獵冀兇除。</text>
<title>排憫。示友生。</title>,<text>今夕知何夕。相逢本不期。風塵亂離日。江海歲淹時。話劇消長夜。情深復一巵。黑風吹更急。寒月缺還虧。閭犬渾喑默。隣雞絶喔咿。天時正 二字缺。世事極危疑。覊旅同憔悴。艱難共愴悲。我王繩祖武。宗社肇鞏基。天豈不爲助。亂其胡至斯。四方寇孔棘。一線國方危。皇上憂藩服。忠良罄畫規。二三分寄閫。百萬擁如羆。劍氣連天際。風稜振海陲。三京得一捷。八路擧無遺。再造恩無競。回生德罔涯。云胡未殲種。容易遽班師。八邑猶雄據。孤兵恐莫支。晉城重破陷。湖路且窺伺。人事了無望。天心終不欺。宋公雖去矣。劉老尙留之。譱後非無策。乘機庶可爲。行軍常盡變。出智正兼奇。奏凱梟兇首。宣威動遠夷。小邦從此定。大德敢忘私。應識傷時哭。飜成獻頌詞。分庭擬鳴玉。同樂賀鴻禧。</text>
<title>龍灣卽事</title>,<text>龍灣留數朔。一府認艱危。大衆頻經過。羣氓四散離。馬牛無以應。糧餉豈能支。如許艱危狀。難收入小詩。</text>
<title>李僉知田居</title>,<text>鶴駕南來冒扈從。經過福地喜初逢。一方兵革何時靜。十里桑麻是處濃。別院龝淸蘇病骨。山罍酒滿蕩愁胸。高堂一別多情思。何日重來策短笻。</text>
<title>淸溪愛日堂十詠</title>,<text>靑山萬疊氣扶輿。中有探玄隱士廬。半日應嫌打忙了。有人攜冊訪幽居。右淸溪訪隱冠岳凌空縹氣騰。庵中燕坐有高僧。阿誰會得尋眞路。萬丈煙霞度幾層。右冠岳尋僧千家簾幕上元辰。燈火三更萬箇勻。閒倚高堂小檻曲。望中渾是太平春。右元夕觀燈一望荒原草自春。幾多塚土委荊榛。每年寒食攜香酒。知是誰家有後人。右寒食上塚春草郊原麗景新。卷中修稧趁芳辰。社堂勝事今依古。江左風流酒幾巡。右社堂稧飮千林輝暎玉成堆。十里無風香自來。入望三三又五五。遊人知是賞花廻。右梨洞看花一片漁磯柳嫩黃。東風不動暗浮香。臨流垂釣坐終日。誰信溪翁此味長。右柳磯垂釣十里平岡傍遠林。蒨葱瑤草露華深。靈芝日向此中採。還笑徐君海上尋。右北岡斲藥銅雀江涵山影流。玻瓈萬頃碧油油。誰人長占煙波月。一任扁舟春復秋。右銅雀泛舟江滸追來慰遠行。停舟更與百壺傾。應知千尺桃花浪。不及東風送客情。右漢江送客</text>
<title>又五言十詠</title>,<text>洞壑深復深。細逕繞雲根。有客策蹇驢。遙指幽貞門。右淸溪訪隱禪居隱翠微。鐘聲藏不得。阿誰三字缺。穿雲訪空色。右冠岳尋僧一檻元無障。千家近洛城。年年上元夕。萬點見明皇。右元夕觀燈九原塚纍纍。秋草幾零落。每到禁火辰。提攜入林薄。右寒食上塚風流傳古事。民俗猶相襲。佳辰好修稧。宛若蘭亭集。右社堂稧飮花事晩更繁。洞門千樹雪。東君本無言。遊人自不絶。右梨洞看花磯柳黃金嫩。春湖漾綠漪。垂綸者誰子。終日坐忘機。右柳磯垂釣岡陵勢墳隆。膴膴臨曠野。朝朝斲蒼玉。知有鍊道者。右北岡斲藥銅雀下有水。琉璃千頃碧。王孫樂忘歸。秋月滿江白。右銅雀泛舟別離幾時休。煙波千古愁。靑絲繫玉壺。臨水送行舟。右漢江送客</text>
<title>次鵝溪韻贈別松雲 一首入元集</title>,<text>最好慈航濟衆生。萬鍾千駟不能榮。百年塵世曾無分。滿壑松雲別有情。諭賊從能破妄想。還山直欲謝浮名。空門自有傳神契。依舊中天片月明。</text>
<title>奉別吳大源 澐○一絶入元集</title>,<text>貞珉鎚鑿費神工。幾歲埋光古壁中。此日精華終世出。誰知酆劍未專功。用張華掘劍事</text>
<title>無欲速 二絶</title>,<text>欲速則不達。敬之無欲速。二氣自混茫。晝夜認相屬。月計雖不足。有餘於歲計。此言知最好。如奉百朋惠。</text>
<title>春日卽事三絶</title>,<text>天地管春生。敷榮知恰好。形形與色色。等是罏錘造。詠歸沂上春。和風雙鬢拂。從往者伊誰。冠童紛六七。平沙杳無垠。煙雨無時歇。極目自春草。幾年經戰伐。</text>
<title>龝夜吟二絶</title>,<text>時復斟玄酒。溪流不自舍。最合喚精神。冷風皓月夜。中秋三五夜。天末淸風起。明月送餘輝。幽人挹灝氣。</text>
<title>歸田園三絶</title>,<text>馬枯僮又痡。客裏偏多苦。龝風入庭樹。宦情更楚楚。朝暮一何忙。塵中不蹔歇。靑山樂事多。歸去茅將伐。退潛不求進。世人或曰迂。此心無係累。榮辱本來無。</text>
<title>偶吟</title>,<text>一氣恒轇轕。自然成歲功。往來宇宙間。千古無終窮。</text>
<title>宿鳳停寺。偶吟三絶。</title>,<text>雪閣松關月又明。山中客到淸心曲。山中一夜客睡濃。山外莫愁風色黑。晩日多陰小開霽。長歌短歌何譜曲。自憐憂世鬢渾華。千箇萬箇無一黑。鳳寺曾遊卅載餘。風塵幾多亂心曲。山中此夜佛燈明。萬壑休言生暝黑。</text>
<title>奉次華南金公韻。寄示希之 大賢 雅契。五首入元集</title>,<text>晩訪鄕庄嶺海間。淸幽亂後尙餘山。羹藜度日猶知足。倚杖哦詩可破閒。獨自肩輿登翠碧。有時移榻枕潺湲。浮雲世事何曾說。舊逕松筠不改顔。</text>
<title>觀物堂 二絶</title>,<text>山月照疏篁。幽人自不寐。淸味別般多。誰能會此意。有風生竹塢。池月半畝明。我來逢晩秋。贏得一般淸。</text>
<title>次友人韻</title>,<text>醉灑棲鴉倚墨卿。一溪秋水席邊淸。淹留不覺靑山暮。更把寬觴信手傾。</text>
<title>奉次洪法寺壁上韻。呈八谷具相 思孟 令史。二首。</title>,<text>赫業偏山仰。燒香爲整襟。相門紹慶遠。世德入人深。古壁留餘句。風塵重想欽。菴僧亦知慕。謄本倩余吟。齋扁默忍字。珍重協風襟。鄭相聯音暢。沈台寓語深。松塘且效倣。聾叟亦輸欽。八谷揮仙管。一般爲和吟。己亥秋。八谷訪余於終南之寓舍。以洪法寺壁上所題五言律一篇。示之。是故相國唐城默齋一家文章。前後合成。其事則載在忍齋跋語中。而林塘，聽天，松塘，頤菴。皆有和什。槪言其追慕傷悼之情。八谷亦追題其後。而示我要與相和。噫。唐城世德。在人者多矣。忍齋之門。琢嘗忝郞署。偏蒙奬導湔拔之眷。今忽得見手迹於八年兵亂之後。悲感驚喜。固難自裁。至於林塘以下諸公。亦皆琢平日執禮投謁者。今者。存歿懸殊。可無一言以瀉余懷。前章爲唐城致意。次章爲諸公敍情。而合錄一紙。幷本稿還呈。</text>
<title>次月川韻 四絶</title>,<text>病退憂時志未闌。望京行路値嚴寒。停驂草奏非忘世。肯慕踰垣學段干。冬至陽生歲欲闌。誰知天氣轉隆寒。十分愛護穉陽長。休遣羣陰敢更干。九有滔滔勢陸沈。從來異術陷人心。須知大禹治洪水。疏決神功不缺禁。中朝專尙陸學故及之冬深永夜覺沈沈。達曙無眠耿耿心。遙向月川思大隱。賤情脈脈了難禁。</text>
<title>憫饑古風</title>,<text>倭奴敢稱亂。稔此朝鮮殃。閭閻苦焚蕩。田野久蕪荒。忍驅億萬人。橫罹鋒鏑傷。積屍溝壑內。懸首路岐旁。遺黎驚鳥散。饑餒艱糟糠。嗷嗷待哺急。奔走隨兵行。軍儲僅自給。何得有餘糧。紛紛多老穉。顚仆柳營傍。日夕數十人。駢首皆淪亡。徼巡時一報。涕淚欲沾裳。亟呼椎埋夫。母令狐免場。哀玆殘喘者。百計備壺漿。更乞兼稻米。作粥活恓惶。少緩須臾死。私惠詎能常。不忍於見聞。聊以罄吾腸。</text>
<title>望湖堂雜詠五絶七絶入元集</title>,<text>老病元宜靜。退歸今數年。卜居還自笑。大路近門前。退歸從闕下。寇亂甫平年。親舊喜無恙。聯牆或後前。尊酒高堂會。賓朋又此年。菊花全晩節。香滿酒罍前。殘臘窮前歲。新春又換年。高坪靑靄靄。芳草滿堂前。瓮釀經三熟。淸談屬暯年。沙鳧眞活畫。蘆雁夕陽前。</text>
<title>復用前韻。吟四時。</title>,<text>春芳成綠野。夏麥報豐年。龝渚賓鴻落。冬阡雪擁前。</text>
<title>酬呈金華淸案 一絶 入元集</title>,<text>寒鴉啼起趁歸雲。年律將淹日又曛。料得覊懷偏耿耿。此時瞻望倍思君。雪花撩亂蕩寒雲。端坐終朝到夕曛。還愧明時無少補。只將嵩壽祝吾。君。</text>
<title>次海月軒丁景錫胤禧韻 一首入元集</title>,<text>聞說亭臨海。軒高斗牛墟。憑知太寥廓。本是一淸虛。海月望彌近。天皇看更疏。誰因引仙侶。一上盪塵裾。</text>
<title>復用雪月堂韻 二絶</title>,<text>匣裏龍泉射彩寒。東南行見割雲頑從敎百鬼撝缺去。誰道玄黃戰血斑。臨民無術濟飢寒。聽訟猶難止詐頑却憶山中春暮日。任他庭院落花斑。</text>
<title>月夜有懷。贈友人二絶。</title>,<text>秋月皎如燭。侯蟲牀下悲。此時一般意。非君孰解之。乘月月滿衣。叩門何處客。風致逈飄然。猶疑見李白。</text>
<title>書示同遊諸君</title>,<text>大道本平夷。休言高莫及。求之不在他。篤學便能立。</text>
<title>送別雪月</title>,<text>我欲留君君不留。君歸政使我沈愁。南鄕歲晩饒淸賞。恨不隨鴻度嶺頭。</text>
<title>寄雪月</title>,<text>不見鄕園又一秋。秋來懷抱轉悠悠。暗風凉雨孤燈夜。何事啼蛩苦未休。</text>
<title>復用望湖堂前韻</title>,<text>田居何所事。長祝太平年。太平本無象。古語流自前。</text>
<title>次竹村韻</title>,<text>重尋舊業謝風塵。萬死猶存此一身。村酒如今重暈面。山蔬依舊不全貧。野人爭席頻來過。林鳥忘機每自親。何幸餘生歸故里。暮年聊復任天眞。時生久病。不仕家居。一日。經歷許君來問疾。爲說竹村之勝。實其祖業所在者。亂後只有邱墟。心所不忍焉。思將因舊址重修。以紹述前志。且示余以其所題竹村近體詩一章及諸公所和詩。因徵言於余。其意甚勤。不但己者。用其韻。略敍其事。仍自寓懷云爾。</text>
<title>次東菴韻 一首入元集</title>,<text>來尋舊址創新菴。地僻還應近郭南。世業有情吾忍棄。家貧無累分宜甘。降生人界旬當七。卜築如今世歷三。歲晩幽居知有在。一塘風月動虛涵。右東菴。實在京家之東偏。構數間。以茅爲蓋。蓋許君之所自作者。兵火之餘。亦只有基址。許君兼有重修之意。惟以時平爲准。生之詩亦出於祝禱之辭。大槪竹村所詠之意也。覽者其諒之。</text>
<title>擬古二絶</title>,<text>丈夫一寸心。洞豁無些誑。何物比於斯。靑天白日光。余生何太晩。景仰只增嘆。未及三千子。春風侍杏壇。</text>
<title>上通判陶爺行臺</title>,<text>皇朝丕冒配蒼旻。方丈崑崙一視仁。小國偏承霑雨露。三軍再動濟艱屯。韓公從事淮西幕。岑子參謀隴。右軍。竹帛垂名俱表表。應知偉績一般新。</text>
<title>贈別徐華峯排律十韻</title>,<text>桑海波驚日。龍灣歲暮時。連牀重會面。浩劫不曾期。世亂難禁淚。情深强倒巵。豺狼猶吼怒。邦國孰扶持。北極天猶遠。南邊勢轉危。皇靈今復恃。劉老尙屯師。劍氣衝牛斗。風稜動夏夷。天威應更赫。妖祲想無遺。殲賊終伸義。銘恩敢避私。今君行幕府。嵩壽祝爲辭。</text>
<title>登終南山 二絶</title>,<text>秋日上終南。層峯高半天。三杯豪氣發。九萬馭冷然。終南泉石家。喬寓幾霜皇。山鳥還相慣。忘機近不驚。</text>
<title>偶題</title>,<text>明月取無禁。淸風誰更惜。家貧道自饒。此樂少人識。</text>
<title>輓詞</title>,<text>斷斷無他一介臣。休休落落守天眞。達尊旣備還知止。塵世難逢擬古人。趙穆鄭重臨分語。尋常獨佩持。風塵嘗歷險。身計果差池。誰謂年遲暮。終成死別離。南雲鎖嶺嶠。遠和八哀詩。李恒福憶昨歸田日。當吾屛跡年。重逢非可冀。消息杳難傳。聞訃還疑妄。呑聲奄隔泉。三更屋樑月。風範尙依然。雅量堪矜式。先憂似昔賢。云亡悲殄瘁。不憖怨蒼天。濺淚江梅動。傷心嶺柳姸。三字缺在世。無復理朱絃。李山海二字缺 馳龍榜。恩波灔鳳池。北扉頻視草。南服夙懷奇。獨立資人缺。孤忠結主知。兵塵纏漢涘。羈靮向西陲。拜相還都後。醻功致仕時。田間享淸福。物外托深期。雞筭方難老。鵷班忽永辭。耆英虛佇會。朝野共銜悲。幽聞來千里。微情寄短詞。追思平日誼。只有淚雙垂。尹根壽早從洙泗學淵源。晩歲行藏亦可師。嶺外凶音何遽爾。獨將衰淚不堪垂。金睟西極陪天仗。鉉台秉國成。心丹緣愛主。髮白爲憂氓。麟閣殊勳著。狐邱晩節榮。星沈一夜急。應軫鑑亡情。南紀生人傑。東韓社稷臣。功名騰簡策。事業畫麒麟。畢志黃扉日。全身綠野春。那知成殄瘁。行路共沾巾。琴應壎台星先脫老人星。縹緲雲輧謝帝庭。豈意一朝晦精彩。却敎人世失儀刑。中興功業餘方策。耆舊風流半杳冥。記敘當年龍榜會。殘生孤露涕交零。尹昉位極三台壽八旬。功成名立德仍純。早將廊廟調羹手。終作田園養老身。悵望山陽歸葬地。蕭條京洛濺淚辰。應知泉下無餘憾。詩禮家風有兩珍。吳百齡公輔 二字缺 自妙齡。淵源沿泝老先生。良臣悃愊無他技。耆老衣冠有典刑。尙倚西樞存敬式。忽驚南極沒光明。未能執紼緣身病。題輓如今淚自傾。申之悌黃流宜寶器。福祿自來爲。繪畫輝麟閣。功宗考鼎彝。蓍龜稽得失。進退卜安危。辰巳今方驗。人亡嘆不遺。金允安一幹支分九葉萌。眼看吾父拜爲兄。聯翩共謁褒忠廟。函丈回遊善谷城。飽飫艱難肝照膽。切磋精一性通情。茶毐繼遭門館痛。世間何處托生平。鄭楷大德根於仁。享得位祿壽。偉哉三達尊。賢聲頌人口。素性和不流。平生善學柳。薰沐自少年。仰之山斗重。世亂亦相隨。春宮同扈從。連璧伯仲季。斷金終始共。自台致仕歸。瞻望南隅遠。天假幸南來。承顔却忘飯。更挹座上春。春輝滿方寸。昔贈可一記今勉有爲儒疾病且執手。幽明餘憾無。天年未能禱。斯文喪矣夫。從玆仙路遠。朱絃續何由。執紼高坪曉。痛哭天更悠。安崇儉</text>
<title>贈行詩</title>,<text>贈別鄭子精 淸風谷口意中人。別去南天戞海濱。遙想酌泉吟不易。未應初志竟成淪。君遊方丈山。九萬扶搖上。歸來尋野老。一室共幽賞。巨編讀遊錄。奇歎屢抵掌。半月紬微言。心扄胥豁敝。玆歡不可恃。城闕忽有往。歲暮霜霰集。南雁墮哀響。涉水愼揭厲。逢人莫俯仰。退溪先生贈別藥圃鄭相公短髮蕭蕭心則長。春風離思九廻腸。臨分莫說艱危事。欲說艱危便添傷。金東岡宇顒</text>
