<title>用秋風辭韻。送安東臯 霽 歸覲。</title>,<text>南天遠兮白雲飛。鶴髮在堂兮胡不歸。老衣斑兮萱草芳。勞孝思兮其敢忘。山棲久兮阻長河。倚門閭兮寒眼波。嘉君行兮作短歌。我獨留兮恨則多。歸慰親情兮其樂如何。</text>
<title>次別知賦韻贈同志</title>,<text>曩余僑寓於淨査。嵗荏苒而三周。賴所親而聞名。幾欲識面而不可求。偶邂逅於地角。得同棲而莊修。情若舊兮眼忽靑。獲我願兮復何愁。托蘭契而追隨。露肝膽而相收。和鹿鳴於大都。歌伐木於遐陬。仰麻茁而資長。顧蓬質而潛羞。每善道以警懶。時笑談而銷憂。春忽饒於山門。憶園梅而筆屢抽。鳥嚶鳴於窓外。策短筇而沿澗流。嗟此懽之難久。奄指鄕而回輈。悵南浦兮挽不得。風拂樹兮枝相樛。邈湖嶺兮參與商。思應苦兮雲謾浮。地南北兮懸遠。欲同歸兮知末由。然。聚散本無定兮。不知何年何處共淹留。</text>
<title>詠竹菊一盆</title>,<text>綠竹同黃菊。交根寸土中。相期歲寒契。靜對意無窮。</text>
<title>到象山 鳳山地○戊辰</title>,<text>巖角飛泉響。林間恢鳥啼。遊人停倦馬。忘却日西低。</text>
<title>開城滿月臺 己巳</title>,<text>倦童疲馬過開城。蕭瑟西風水自淸。衰草荒臺烟雨裏。不堪行客黍離情。</text>
<title>失題</title>,<text>曾聞一字敬。成始又成終。勿怠朝昏做。須勤積累功。榮名眞蟪瓮。軒冕是雲空。實效吾何望。嘉君烈士風。</text>
<title>送伯氏 壕 歸覲 庚午</title>,<text>關西千里地。相送弟兄心。恨共山河遠。愁連渤澥深。此夜論分話。明朝惜別吟。家書一片紙。應直數千金。</text>
<title>朴淵瀑布 巫山一段雲</title>,<text>日照羣峰秀。雲蒸一洞深。人言玉輦昔登臨。盤石在潭心。白練飛千尺。靑銅徹萬尋。月明笙鶴下遙岑。吹送水龍吟。</text>
<title>次從叔父後彫公韻 二首</title>,<text>幾宵飛夢繞庭梅。花滿瓊枝月滿臺。經盡一春歸未得。自嗟孤負早歸來。南天節候近黃梅。歸思臨風獨上臺。盡日徘徊無限恨。落花飛絮入簾來。</text>
<title>望洋亭</title>,<text>登臨高閣意無窮。俯視扶桑日浴紅。物外淸遊多興味。人間榮願付苓通。閒閒鷗鷺浮波上。杳杳仙山入眼中。勝賞如今難再得。水爭高岸氣尤雄。</text>
<title>越松亭</title>,<text>朱門高閣臨蒼海。住馬留連至落暉。閃閃紅鱗跳復沒。雙雙白鳥囀還飛。松含晩翠低靑盖。竹帶春光散綠輝。缺 不知誰主客。喜看舟子櫂歌歸。</text>
<title>次李醇甫 純道 寄示韻 二首○丁丑</title>,<text>南北東西白盡頭。十年難得一年留。滿懷覊鬱無由遣。朋酒登臨處處樓。自明明德是初頭。勇猛工程莫滯留。窮格要須尋本末。休將寸木較岑樓。</text>
<title>與郭養靜 䞭，徐行甫 思遠，宗弟達遠 垓 入淸凉。</title>,<text>一策穿雲去。巖厓碧間紅。凡塵隔幾許。俗客定難容。</text>
<title>致遠菴聯句</title>,<text>爲訪崔孤雲。存齋。 孤雲去已久。樂齋。 巖竇有遺床。北厓。 仙扉竹杖叩。近始齋。</text>
<title>聞權司諫彦晦 春蘭 養山鷄野鴨可愛。數日而失去。詩以戱之。二首</title>,<text>不是忘機客。何留色擧禽。遙知司諫號。惹起水雲心。握粟呼來謂已馴。誰知渠反戱幽人。江臯假寓非眞隱。山野遊禽肯許親。</text>
<title>寄呈權汝祥謝不赴</title>,<text>春寒近日倍冬寒。夜雪千山玉作巒。閉縮厓棲緣一病。寂寥誰問臥袁安。</text>
<title>次朴大菴德凝 惺 韻 二首</title>,<text>親朋逢別意。山水古今情。千里思歸客。衾寒夢屢驚。春風江上別。那得易爲情。回首南天遠。吟魂幾度驚。</text>
<title>同白文瑞 見龍 遊白雲寺。次朱紫陽同。欽夫南嶽韻。四首</title>,<text>携筇鳴石路。上上白雲端。巖立撑天削。臺臨極海寬。塵機山意寂。心事水光寒。蹔借高僧宿。傍人莫促還。登高恣幽賞。古㙮懸崖端。山外滄溟折。雲間洞府寬。野望秋 缺 早。松臥夏偏寒。更有飛禽慣。無心自往還。臺頭晩獨立。殘照遠郊端。縱目山河壯。遊心宇宙寬。月色侵衣冷。松聲繞夢寒。悠悠餘興在。且此莫忙還。呼童將理屐。落日在林端。眼爲憑高豁。懷因望遠寬。巖居僧衲冷。雲臥客衣寒。信宿猶無盡。何妨帶月還。</text>
<title>衙軒又次寄文瑞 四首○覲行寧海時</title>,<text>客愁無處避。擾擾自多端。髮短梳難着。腰羸帶易寬。朋交分貴賤。世事異暄寒。信美非吾土。吾行曷日還。盟深鷗與鷺。無夢到朝端。林居幽士樂。槃澗碩人寬。葛麤當夏暑。裘獘禦冬寒。淡泊方成趣。悠然任去還。勉哉君子志。可畏在三端。心寄唐虞古。身閒天地寬。食惟能免餓。衣只取無寒。莫作皺眉事。理無非好還。觀人何處是。先審是非端。孰謂乾坤大。我言方寸寬。達人明出處。俗士厭飢寒。嘯傲軒窓靜。方知大道還。</text>
<title>無題 二首</title>,<text>不才多病老柴門。安分終期一壑雲。致澤君民非我事。有人來道若無聞。從來眞樂在衡門。得趣高吟句碧雲。榮辱肯容閒裏聽。峩洋只合靜中聞。</text>
<title>詠龍尾硯 二首</title>,<text>雲章龍質豈宜塵。玉色金聲絶世珍。靜對明牕三友共。興來隨意草兼眞。神甲祥鱗半露文。紫潭噓氣吐玄雲。幽人試展溪藤白。喚取尖頭畫八分。</text>
<title>玉假山</title>,<text>一拳工削衆峰奇。半是商顔半是箕。寄問雲棲遺世客。古今天下幾飜棊。山中刻作四老圍碁樣故及之</text>
<title>神仙罏</title>,<text>王母瑤池設此罏。流霞瓊液韻秋濤。三壺羽客如相過。試酌淸都玉色醪。</text>
<title>次權晦谷彦晦近體韻</title>,<text>麟閣勳名世莫榮。爭如林下掩雲扃。徘徊雪徑探梅白。瀟灑風牕翫竹靑。心學敢期顔巷樂。手耒堪比尹莘耕。佳邱此去牛鳴地。休負他時好會成。</text>
<title>失題 五首</title>,<text>我生於世瑟求齊。甘分何如釣碧溪。莫道幽人無事業。小車來去綠陰隄。持敬工夫要整齊。惺惺不息學流溪。萬理硏窮元一本。何須牽合別爲隄。生平高義慕夷齊。飢有柔薇渴有溪。屹然砥柱犇衝裏。千古綱常得大隄。所見何殊楚與齊。江河之大積千溪。他時窮到源頭處。萬理昭融若决隄。格致誠正至修齊。山之高兮水赴溪。須斂身心常惺惺。且防入欲大爲隄。</text>
<title>病中遣懷 六首</title>,<text>靑山隱隱白雲齊。雨後驚湍起小溪。花事蒼茫誰處問。春光猶在綠楊隄。病中愁緖苦難齊。長恨情人隔一溪。雨後風光看更好。何妨扶策過前隄。眞味胷中壽樂齊。何論屑屑有無溪。江河萬頃吾無羡。况此潺流滿曲隄。人事紛紛自不齊。流光不住逝流溪。只恨此心多出入。悠悠十載未防隄。稟賦由來氣不齊。本明猶是似淸溪。三艾欲得功須急。一敬如今作大隄。龍門山與武夷齊。一派千年有退溪。斯道從今無與續。人心橫潰孰能隄。</text>
<title>寄呈同志 武陵春格</title>,<text>有美一人山外隔。心愛幾時忘。望斷雲林意渺茫。何日敍暄凉。萬紫千紅方爛熳。斗酒政薰香。靑眼何妨會此堂。永夕好徜徉。</text>
<title>偶吟</title>,<text>白衣古栗里。黃花今北厓。人心異今古。何以開幽懷。</text>
<title>次送李艮齋宏仲 德弘</title>,<text>夙抱江湖志。何曾夢帝京。秋風吹遠塞。濩落感吾生。</text>
<title>次權晦谷韻 二首</title>,<text>宣城有一士。不覊誰復縶。遨遊山水間。芰荷衣累攝。置酒邀輒往。今日又明日。不爲世俗累。肯許冗務掣。於心無內外。在物何厚薄。是時歲向暮。溪山秋氣集。懷哉晦谷兄。鷗鷺盟初結。投詩寄我來。且道山林樂。况有勉進齋。相思非一月。歸家已多日。歡意今猶昔。時哉不可失。世故何足說。勿謂後日期。末路多反覆。江湖憂幾年。不禁雙鬢雪。無友仁何輔。有薪斧以析。謀婦一斗酒。靑山錦繡色。相携弟與兄。何如歌棣萼。有意卽相隨。不須煩往復。男兒生此世。豈肯爲人縶。出入任自適。庶幾無失攝。不恨少醒時。但願多醉日。八句缺 可笑軒冕榮。豈換林廬樂。耳得是淸風。目寓惟明月。所恨兵火餘。萬事慨非昔。疑信賊進退。紛紜道路說。世道已叔末。雲雨且翻覆。聾俗少知音。無人和白雪。生平襞積懷。不面何由析。彈琴有阿咸。階菊吐佳色。酌彼忘憂物。泛此延年萼。偸腵應不遠。信義言可復。</text>
<title>閒中書懷 二首</title>,<text>居家一味勝居官。面面雲山次第觀。稻熟鷄肥魚蠏足。不妨鄰里好相看。幽居一室正心官。萬理硏窮在默觀。誠意關頭人鬼別。路歧多處十分看。</text>
<title>失題</title>,<text>看來世事儘悠悠。人道休官未見休。爭利爭名爭不已。纔監一縣又求州。</text>
<title>易東詠雙檜</title>,<text>中庭雙檜歲寒時。冐雪饕風偃蹇姿。紅紫萬山蕭索盡。獨擅孤節世誰知。</text>
<title>平仲出題。令童蒙製。依韻寓意。</title>,<text>能排虐雪與饕風。栢葉松身拔華中。冬悴春榮何足數。我將期汝歲寒同。</text>
<title>再步權晦谷韻</title>,<text>分外繁華我豈榮。柴扉雖設晝常扃。時蔬已喜多抽綠。節候方驚近踏靑。爲學每慙夫子道。治田常愧老農耕。平生迂拙知難免。容膝鳩巢尙未成。</text>
<title>次從弟器仲 堈 韻</title>,<text>佳辰朋酒且歡遊。萬事還嗟一壑舟。寧與沙鷗從上下。肯同時俗任沈浮。玉峰峭處花飄影。桂棹歸時月印流。大醉高歌仍起舞。江山隨處去還留。</text>
<title>孤山</title>,<text>孤山淸勝冠靑邱。衆友皆還我獨留。一策山前歸去客。半帆江面往來舟。風鳴蘆岸聞霜鴈。月印蘋洲伴沙鷗。沒馬紅塵頭更掉。生平心事日休休。</text>
<title>堂後隙地。鑿開小池。種蓮有吟。</title>,<text>鑿壁新開口字池。深纔一股貯漣漪。殷勤養得亭亭質。要看秋來十丈姿。</text>
<title>閒中吟</title>,<text>支離一病到今平。至樂何須慕世榮。正是春晴三月暮。草如茵處小車行。</text>
<title>失題 三首</title>,<text>春回歲換物開先。我髮蕭蕭變舊玄。獨坐書齋無與語。心灰形木似參禪。道義賓朋共後先。談論非爲問玄玄。分明自有平安路。誰把精神墮陸禪。無今無古又無先。匪杳匪冥亦匪玄。明若日星平若路。世人猶自好求禪。</text>
<title>失題</title>,<text>吾行去歲入山門。回首南天碧一痕。邂逅忘年萍水會。神交幾載嶺湖分。飄裾共賞千年寺。着屐同臨萬古村。不棄偲偲欣有益。容愚切切喜無呑。山蔬供味寧須美。濁酒隨宜不用尊。得趣輒吟多子敏。披書卽睡愧吾昏。一盃今日同携手。兩地他年共斷魂。慘惔橋頭相揖罷。自此無復襲蘭芬。右寓別意</text>
<title>用前韻</title>,<text>我從去年辭北堂。兩袖斑斕雙淚痕。平生心事百不遂。自期與世永相分。鄕關回首定何許。遠矣宣城之南洛水之北烏川村。榮華富貴於我如浮雲。輸盡五岳七澤胷中呑。江中垂釣任曳投。膾鯉炰鱉快倒北海之深尊。登山沿澗樂自足。區區肯夢塵機昏。黃冠野服矢不諼。不知幾人役役奔走。勞神魂。睥睨時事劃然嘯。擧世滔滔。指蘭謂椒爲不芬。右示已意</text>
<title>寄鄭困齋義伯 介淸○乙酉</title>,<text>義伯吾尊丈。人稱道義交。洛陽三日話。始覺撤重茅。</text>
<title>次裴明瑞 龍吉 韻。詠北厓精舍。二首</title>,<text>淵明歸去感行休。世事從知一壑舟。水鳥有情同泛泛。山雲多態共悠悠。風淸松榻琴中趣。月滿梧㙜物外遊。濁酒三盃成暫醉。禦寒何必襲重裘。萬事如今可以休。無人野渡自橫舟。君親忠孝嗟遅暮。師友蓬麻悵謬悠。談笑勉爲今日樂。樓臺多感昔年遊。翛然一室吾生足。茶當醇醪葛當裘。</text>
<title>伏次季父雪月公南字韻 二首</title>,<text>南溪之北北山南。茅棟經營歲閱三。踈散生涯欣有托。琴書一榻樂何堪。小屋臨溪勢向南。願師曾氏省身三。名齋揭此非無意。多病才踈恐不堪。欲扁以近省故及之</text>
<title>流頭日偶成</title>,<text>風驅山雨過江來。獨卧東樓夢未迴。淸福人間惟我有。不知何處是雲臺。</text>
<title>草原驛路詠松</title>,<text>百草原頭獨爾奇。耳邊淸瑟午風時。童童路左渠何恨。孤節要須霜後知。</text>
<title>記夢</title>,<text>畫鶴何人勸我乘。辛勤再夜我無譍。若敎一擧騰空去。與世長辭入表凌。</text>
<title>次趙月川 穆，李梅巖 叔樑，琴日休 應夾，琴梅軒 輔 丈易東會飮韻。</title>,<text>年來無日不陰雲。憂國憂君付一醺。誰知四百安劉業。不在多奇在少文。</text>
<title>病中謹次季父韻。寄呈近始齋靜榻。</title>,<text>時危何必要高官。地理天文俯仰觀。園果山蔬兄弟樂。莫將雲雨一船看。</text>
<title>次達遠韻</title>,<text>陽動四旬五。春光趁翌朝。融融新慶至。舊吝覺全消。</text>
<title>次裴明瑞韻</title>,<text>生平違世志。自喜卜居深。時有親朋問。都無俗客尋。胷中眞箇樂。指下盎然音。多少幽閒趣。分明只此心。</text>
<title>次成應贒韻</title>,<text>適俗元無韻。林泉性所偏。三椽廬水北。數畒圃山前。計拙安愚分。身閒得我天。來詩稱道盛。知是更加鞭。</text>
<title>送器仲弟</title>,<text>吾弟還鄕去。臨流無限愁。危欄獨倚處。孤鴈又鳴秋。</text>
<title>寓己意</title>,<text>牢愁沈病作淸遊。世事無如任玉舟。今古英雄如鳥過。榮華軒冕等雲浮。靑山偃蹇千秋峙。碧水汪洋萬古流。卜築但全仁智樂。百年醒醉此淹留。</text>
<title>寄鄭困齋 丙戌</title>,<text>淸節高名夙所欽。南來幾荷遠相尋。偶成今日芳鄰契。政合平生老友心。閱盡民天知廩實。探窮學海見波深。春風拂面吹和氣。更倒玻瓈滿滿斟。</text>
<title>伏次季父韻</title>,<text>不才何恨老無成。有問還慚賤姓名。勝水佳山雙蠟屐。麻衣韋帶一書生。仰觀俯察心常惱。私憫公憂夢屢驚。軍國安危將相在。區區柢恐墜家聲。</text>
<title>次金而靜 允安 後彫松韻 壬辰</title>,<text>鐵榦銅枝晩色蒼。貞姿寒韻可幽堂。托根好得千年地。自在無心作棟樑。</text>
<title>次從弟平甫 坪 韻。送李通判聖與 詠道 中原。</title>,<text>吾弟中原播政聲。施爲能得小民情。治要只在知人任。偃室應須有滅明。</text>
<title>次春塘吳丈謙仲 守盈 韻</title>,<text>秋晩幽棲地。閒中勝事多。園蔬眞活計。釜粥是生涯。煖堗燒柴葉。浮盃掇菊花。蕭然能自在。富貴於吾何。</text>
<title>次裴明瑞琴易堂韻</title>,<text>鳴琴時讀易。灑落主人閑。意古峨洋裏。心眞悔吝間。牙期音可續。朱邵緖堪攀。莫弄淫哇調。兼須勉地山。</text>
<title>次月川丈韻 二首</title>,<text>海冦侵三邑。烽光照四峰。君臣燒屋下。民物漏船中。航海傳夷箭。梯山無嶧桐。安危廟筭在。將信爲誰通。右書感瀟灑幽棲地。東西南北峯。圖書一牕裏。風月四時中。靜玩牕前竹。閒鳴石上桐。胸中存太古。塵俗邈難通。右道幽閒</text>
<title>以可憐江月亂中明呼韻</title>,<text>干戈處處壯心驚。入耳那堪皷角聲。江月不知王事急。淸光依舊錦紋成。</text>
<title>次月川丈韻 二首</title>,<text>朋尊但願昏昏醉。心事那堪細細論。草木變衰風露急。美人千里費神魂。憶曾閑暇昇平日。好向晴窓事尙論。誰料如今王事急。四郊多壘哭寃魂。</text>
<title>次金杜陵道盛 隆 韻。別洪㙜監子敬 汝栗 還京。二首</title>,<text>屈指離筵隔幾朝。臨歧那忍馬蕭蕭。君歸臺閣持風采。還恐傍人戱柳條。隋時有柳調爲御史。楊素嘲曰柳條通體弱。動搖不禁風。洪君軆短小。而方爲臺監。故引而戱之。二百鞏基蕩一朝。都居忍見草蕭蕭。南方兵食今方急。誰上屯田十二條。</text>
<title>感賦</title>,<text>春來苦憶太平年。亥酒家家設錦筵。兵火如今蕭索盡。千村無復見人烟。</text>
<title>次裴明瑞廬江韻</title>,<text>廬岳雄磅礴。廬江不盡流。客行紅樹岸。鷗戱白蘋洲。門閉絃歌斷。庭空鳥雀稠。干戈何日定。愁倚夕陽樓。</text>
<title>題朴大庵十六條䟽後</title>,<text>淸晨讀破大菴䟽。瀝血刳肝一一書。若使吾王從此計。三韓民物免其魚。</text>
<title>代簡寄裴侍直明瑞還京贈別。用叔父養正公韻。</title>,<text>一路生靈寄漏船。干戈連歲籲蒼天。不知無限諸卿相。誰是澄淸濟世贒。</text>
<title>寄呈郭自如養靜 癸巳</title>,<text>故人何處策疲騎。况復干戈未定時。驛路風霜須自愛。一心無負歲寒期。</text>
<title>次洪子敬哀達遠韻 二首</title>,<text>萱闈未見怡愉色。朋會難聞笑語聲。玉倒蘭摧天不憖。雨風飄亂卽幽㫌。斯人今日向何歸。雨泣親朋濕盡衣。堂有雙慈襁有子。百年誰托又誰依。</text>
<title>再次</title>,<text>行路咸嗟蘭未聞。士林皆歎鶴無聲。堂堂義烈君知否。只恐名遺紀善㫌。誓心天地向南歸。憤唾空拳領布衣。驕虜未殲蛇入夢。風燈人事更依依。</text>
<title>失題</title>,<text>澡心靜慮處。猶襲先生風。最愛盆中菊。幽期歲暮同。</text>
<title>奉呈金內翰道源 涌 還朝</title>,<text>家國存亡日。雲泥去住情。霜威方觱發。千里愼行㫌。</text>
<title>九日病中遣懷</title>,<text>誰謂重陽好。重陽我獨傷。辭枝鳴瘁葉。依砌發幽芳。皷角乾坤裂。生靈宇宙瘡。此時逢九九。心事覺凄凉。</text>
<title>雨中移菊。分與器仲。吟寄一絶。</title>,<text>養得窓前菊。敎兒帶雨移。須知分種意。留與歲寒期。</text>
<title>重午日。日休堂奉贈郭齋郞景含。</title>,<text>政値天中節。相期會一堂。肴供園裏嫰。酒撥甕頭香。鬢爲傷時白。鬚因恨別蒼。明朝君去後。誰與共傾觴。</text>
<title>憤世吟</title>,<text>朝鮮三百有餘州。敵愾無人討賊謀。莫道書生無膽略。中宵鳴釼氣橫秋。</text>
<title>次月川丈聞大駕還都寄示韻 五首</title>,<text>二載西陲今始還。艱辛風雪數州間。不知玉體平安未。消瘦應非舊日顔。由來天運往而還。只在人心向背間。應務更張今日事。莫將姑息慰天顔。聞道東夷久未還。狺然猶據蔚萊間。腰金將相將焉用。肉食寧無愧汗顔。能射槍軍困往還。瘡繭足二年間。可憐赤子終何賴。召募驚看菜色顔。半尺詩筒幾往還。往還烏月二川間。滿腔愁緖無由遣。瓊句看來便破顔。</text>
<title>陶山書院。次月川丈韻。四首</title>,<text>一道江流兩岸秋。胸中舊恨與新愁。逢塲莫緩行盃手。忍負黃花對白頭。今秋悲思倍前秋。處處干戈物物愁。千里美人消息斷。愛而搔首暮江頭。過盡冬春又夏秋。一身兼摠四時愁。筭來憂患年來劇。塵世如何不白頭。平戎何日罷防秋。鐵鎧霜多壯士愁。四海干戈今二載。星文夜夜看旄頭。</text>
<title>挽金鶴峰士純 誠一</title>,<text>斯人眞是國蓍龜。行路咸嗟士友悲。專對大廷光廟社。乘槎日域濟艱危。堂堂忠義丹心發。井井㫌旗白羽麾。狡虜未殲星忽隕。區區非但哭吾私。</text>
<title>次月川丈九日韻 二首</title>,<text>兵亂從來莫此時。顚危宗社孰扶持。塵埋列郡塡胷憤。草沒千村滿目悲。制敵必須男子特。止戈要得丈夫奇。多年養得人材府。豈乏英雄似豹彲。干戈天地九秋時。泛菊深盃不忍持。冷雨凄風多可感。天時人事只堪悲。論兵但識陳三策。料敵誰能出六奇。他日鷹揚吾有待。渭陽將見獵非彲。</text>
<title>伏次琴勉進從叔 應壎 然字韻 四首</title>,<text>道路流聞恐未然。今朝方信好音傳。麻衣自達嗟無路。只望蒼蒼在上天。漢將平戎勒燕然。當時稱美至今傳。好還此理君知否。萬古歸來只一天。島夷東鄙尙狺然。朝暮驚聞羽檄傳。天意如今方悔禍。渠徒何不畏于天。携朋得酒輒欣然。滿酌深盃信手傳。醉後還醒醒復醉。死生窮達聽於天。</text>
<title>次月川丈登天淵㙜韻 二首</title>,<text>天淵今日感重臨。玉礫金沙淺復深。鳥過雲飛渾不管。春風空想浴沂心。憶着當年日日臨。潛鱗騰羽玩高深。依然物象成陳跡。感慨那堪小子心。</text>
<title>奉送裴洗馬明瑞還朝</title>,<text>送子今爲長孺官。持身須法以嚴憚。智囊鼂錯雖爲美。制變臨機恨未寬。</text>
<title>失題</title>,<text>人間萬事揔悠悠。一幸君須說道休。安分樂天誠是願。誰期乘鶴上楊州。</text>
<title>偶吟一律遣憤 甲午</title>,<text>盜賊乾坤滿。臣民晝夜憂。周王歌鴈日。晉士舞鷄秋。灰廟終天痛。墟都永世讐。誰知和一字。從古誤人謀。</text>
<title>賀柳豊基應見 雲龍 除賊貫玉</title>,<text>黃巾擾擾劇南蠻。運智能除不日間。聞道汪恩光貫玉。錦衣晨夕奉慈顔。</text>
<title>呈琴勉進從叔赴任永春 二首○乙未</title>,<text>執酌臨江水。分携木落秋。莫言猿鶴㤪。那忍鶺鴒愁。縣有君民寄。身兼出處憂。絃歌山水地。無負武城游。勿以縣爲卑。莫道治之易。民同有是心。好惡豈云異。臨分祝一言。當念如傷視。</text>
<title>次李謫仙紫極宮感秋詩 五首</title>,<text>身同石底龜。心似歲寒竹。半百無所聞。渴來水一掬。紛華世爭趨。守拙惟我獨。有鳥夜驚棲。撼我牕間宿。潛居分是甘。榮悴不須卜。羣陰消剝盡。一陽當來復。凡物有盛衰。欹器盈則覆。安危將相在。所願歲大熟。霜風悴羣榮。一碧憐叢竹。愛護出常情。勤培土數掬。椒蘭紛變化。正氣惟爾獨。枝葉冀峻茂。佇見鳳凰宿。幽人期不負。小築於焉卜。盤銘日有戒。庶幾不遠復。已知伯玉非。莫敎甁水覆。吾聞亞聖言。夫仁亦在熟。平生無所愛。愛此霜下竹。臨流何所弄。弄月光生掬。一室松石畔。寂寥恒處獨。簞食與瓢飮。夜來肱枕宿。貧富聽於天。不必向人卜。溪流隱復見。山勢往而復。淳風死無回。雲雨嗟翻覆。誰能會此心。弗告計已熟。築室小溪傍。生涯一竿竹。朝夕飯一盂。盤中蔬一掬。無事已成翁。有兒知免獨。晝引松風來。夜伴桐月宿。可笑嚴君平。自賣成都卜。可惜東流水。到海無由復。爲山止九仞。功一簣覆。忽覺邯鄲夢。黃粱炊未熟。空山歲向暮。朔吹撼幽竹。披雲歌白雪。采芝香滿掬。宇宙一俯仰。萬古長嘯獨。不用亦已矣。出晝何三宿。我命我自推。肯向日者卜。來今猶有望。往者不可復。世道日淆薄。人情多反覆。有酒且須飮。莫問熟未熟。</text>
<title>北壁 永春地 記遊 二首</title>,<text>削玉千尋壁。磨銅萬仞淵。扁舟遊十月。人道我蘇仙。酒非謀婦得。肴是細鱗魚。風月元無禁。江山畫不如。</text>
<title>㙜巖口占 二首</title>,<text>欲討㙜巖勝。騎牛傍石崖。千層如累築。松老翠參差。旣探北壁奇。又見臺巖勝。不遇武陵人。新詩誰與贈。</text>
<title>亂後過 缺 有吟</title>,<text>破礎殘墻滿目悲。如酲如噎黍離離。餘花只管春消息。白白紅紅似舊時。</text>
<title>伏次月川丈寄示烏川韻 五首</title>,<text>雪虐風饕歲律遒。千村萬落役車休。巖邊斗室藏龜六。誰識胷中壯士愁。無情歲月逝將遒。多事生靈困未休。誰道書生閒自在。一身長抱古今愁。男子何徒歎歲遒。心知盖棺事應休。業期皐稷功期尙。肯效區區俗士愁。松明終夜對烟窓。高韻看來不覺降。風雅只今如有採。騷壇應見播新腔。夜夜占星不閉牕。憑陵驕虜幾時降。旄頭彩滅微垣壯。奏凱應知換舊腔。</text>
<title>寄呈金司諫道源 二首</title>,<text>風采應知動搢紳。朝綱將見此時新。寄言諫院題名處。歷數無爲指目人。昔日陽城爲諫議。當時未免退之譏。生民塗炭斯時極。百世寧無語是非。</text>
<title>送李翊贊宏仲</title>,<text>病葉衰枝歲暮時。幽懷不獨感秋悲。中宵倚釼寒無寐。千里關河有所思。</text>
<title>次鄭右相 琢 洛陽感懷韻。聊寓己意。</title>,<text>厓棲何似瀼西東。踈散生涯甫也同。濩落難容緣命舛。漂流無用坐詩窮。干戈處處行吟裏。忠憤時時寫句中。四海昇平何日是。此身長在百憂叢。</text>
<title>贈宗姪 光繼○丙申</title>,<text>憐爾髫齡無怙恃。扶持應賴祖先神。念玆造次期無忝。須作他時第一人。</text>
<title>送李聖與赴戶曹 二首○丁酉</title>,<text>昔佐中原理劇名。今郞地部望非輕。軍須國計雖云急。莫使遺民困稅征。應機制事君難弟。帶矢臨帿我豈兄。有此全才堪世用。只愁行李冐三庚。</text>
<title>次申順夫 之悌 城主用杜團練韻 二首</title>,<text>天爲吾民許一秋。一秋留反不如留。銜差數月泥塗上。沿牒經旬瘴海頭。畫夜晨昏無少暇。東西南北未曾休。誰知靡盬勤王意。不是風流償勝遊。秋間屢有承差之事。未暇在官故及之。干戈勤苦六年秋。歸意飄然不肯留。父老持錢來谷口。賓朋酌水送江頭。風前聽竹思難盡。月下看梅戀不休。山水宣城遺愛在。不應忘了此間遊。</text>
<title>題十條求士關後</title>,<text>舟破檣摧始索工。傍觀在岸奈施功。早知利涉由人力。何必輕當逆浪風。</text>
<title>歎迂拙不合世用</title>,<text>畫蛇着足迂難免。求劔刻舟拙自知。歷數十條無一可。此生端合老於斯。</text>
<title>勸起有才</title>,<text>起爲毛遂起爲隗。血在銅盤金在㙜。市骨終當千里至。莫將才智久徘徊。</text>
<title>呈申順夫城主</title>,<text>十室宣城縣。能敎叔度來。中遭壬癸亂。又値未申災。勤恤流亡困。恩慈寡弱哀。循良如作傳。舍此復誰哉。未申年間。糓麥不全實故云。</text>
<title>苦雨感賦。示南顯卿。興達</title>,<text>歲久茅齋雨漏多。破椽殘礎已傾斜。主翁未得扶顚策。只借鄰人望起家。時天兵禦倭。聊以取比。</text>
<title>聞愛日堂踏靑韻追次</title>,<text>凍未全消草已生。繁陰十日二三晴。七年未得平邊冦。老釼時時匣裏鳴。</text>
<title>夜逢風雨感賦。二首○戊戌</title>,<text>中宵風雨。打幽林。憀慓秋懷自不禁。露次王師無恙否。鐵衣寒苦作何心。王師乘翰耀兵威。虜膽潛消捲甲歸。已骨生靈今再肉。方冬草木亦生輝。</text>
<title>校退溪先生文集有作 己亥</title>,<text>學瞢未辨陶陰字。性愞何能檢督人。帝致靑藜非我望。獨將朱筆謾勞神。</text>
<title>次贈諸寓生</title>,<text>歲月奔馳似隙駒。莫將年少樂優遊。吾儒大業惟勤學。期到高明死不休。</text>
<title>在陶山時。聞會於厓寓。獨不得參。口占。</title>,<text>聞說厓堂數樹花。方春爭發爛如霞。主人未暇風流事。孤負芳筵感歎多。</text>
<title>院中遣懷</title>,<text>天高風急露爲霜。獨伴寒燈坐夜長。多少幽懷無以遣。起看松月照虛堂。</text>
<title>詠落花</title>,<text>一樹夭桃三色花。小齋南畔爛蒸霞。無端風雨朝來急。片片辭枝點白沙。</text>
<title>苦雨</title>,<text>浸淫天漏地瘡瘢。田畒微茫道里艱。誰道浮雲知進退。謾成霖雨不歸山。半山詩有誰似浮雲知進退。纔成霖雨便歸山。故反而用之。</text>
<title>弗告臺</title>,<text>古㙜高壓洞中天。四面靑山一道川。好趁斜陽擡醉眼。一村桑柘一村烟。</text>
<title>肅謝後詠懷 壬寅</title>,<text>頭紗腰角衣烏衣。雪髮霜髯趁曉暉。肅入宮庭恩至渥。自知難報小臣微。</text>
<title>泮中遣懷</title>,<text>入城纔數日。便有出城心。未與市朝慣。所思惟故林。</text>
<title>擬呈月川丈赴闕行軒</title>,<text>七十今方致仕年。衝寒遠赴豈徒然。關西萬里三年後。嶺外孤臣十載前。禾黍傷心行邁處。山河慘目旅吟邊。猿驚鶴㤪歸須早。濟世寧無夙夜贒。</text>
<title>退溪先生文集刊畢。感吟示同志。三首</title>,<text>萬理無遺貫古今。山高高與水深深。斯文一出傳千祀。小子如何不盡心。源流活潑古猶今。尋到由人淺復深。寄語吾儕須勉勉。中途自畫獨何心。敢言來者不如今。道在尋常豈遠深。吾病且衰嗟已矣。及時毋怠各專心。</text>
<title>示從弟子峻 坽</title>,<text>塊坐閒齋數落花。須臾减却樹頭霞。顚狂上下隨風去。半着溪流半着沙。</text>
<title>憶達遠 癸卯</title>,<text>不見君顔度十秋。如何使我獨憑樓。那堪此志空寥落。一夜悲吟白盡頭。</text>
<title>偶吟</title>,<text>安分閒居卄載餘。柴扉長掩客來踈。傍人莫問生涯拙。風月雙淸床滿書。</text>
<title>贈黃君度</title>,<text>恨不移封飯顆山。却來寫帖學陶顔。首陽豈是無薇蕨。懶把淸名落世間。</text>
<title>偶吟</title>,<text>東風微扇雨如麻。雲暗前山水沒沙。抱病孤懷無以遣。小軒終日對梅花。</text>
<title>病中吟</title>,<text>呼叔呼兄又呼弟。春風秋月醉壺觴。從今已矣幽明隔。回首羊塲封若堂。</text>
<title>輓詞[趙穆]</title>,<text>仁里諸贒沒。深嗟巷乏人。今君又長逝。忍覩北厓春。</text>
<title>輓詞[權春蘭]</title>,<text>山林眞樂地。卒歲可優遊。富貴豈吾分。飽安非所求。閒情雲共遠。詩思水同流。回首羊塲路。如今死則休。</text>
<title>輓詞[朴惺]</title>,<text>活水涓涓出自天。輕風不起玉淵邊。霜深空谷蘭猶馥。雪漲寒松鶴獨眠。陶院校書培道脉。鄒鄕薰德慕儒先。咸嗟白首貧逾苦。誰識閑中有地仙。</text>
<title>輓詞[金得硏]</title>,<text>北厓無等叟。貌古似其心。自得簞瓢樂。長歌快活吟。詩書求實地。風月任虗襟。萬事今寥落。幽期何處尋。</text>
<title>輓詞[權任]</title>,<text>晩拜齋郞便賦歸。北厓精舍樂棲遅。一生陋巷追顔氏。半世淸貧慕伯夷。不忮不求惟好善。無思無慮頓忘飢。儀刑漠漠今何去。回首羊塲不勝悲。</text>
<title>輓詞[裴龍吉]</title>,<text>溪翁性癖喜吟詩。溪北風烟困楚詞。庚子日斜梁傅厄。巳辰年迫鄭公危。曾參退老不倦席。誰作林宗無愧碑。懿行堙沉同草木。斯人那復後人知。</text>
<title>輓詞[李宜活]</title>,<text>我愛北厓子。淸高有美姿。顔瓢何改樂。程雪得依歸。談笑春風暖。胷襟皓月輝。云胡天奪速。使我淚霑衣。</text>
