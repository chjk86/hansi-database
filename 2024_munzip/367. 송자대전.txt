<title>次感春賦</title>,<text>悲天下之澒洞。謇誰與而易之。抱遺經而潛藏。俟河淸乎其未期。痛放勛之殂落。慶同冒之受替。祗虞旌於諒陰。冀一罄乎素志。敷麟經之大義。發長歎於王春。方荃心之感慨。泰忽愕其匪人。進不及而罹尤。退將服修乎古訓。念道體之峻極。疇可量以尺寸。尋龜蒙之遺響。賡陋巷之孤琴。時藹藹其回春。諒有感於余心。撫淑景之氤氳。倚脩篁之悄蒨。仰宇宙而長吟。或羲農之夢見。顧年歲之遲暮。歎崦嵫之藏光。願美人之撫壯。佩江南之明璫。已焉哉吾誰與歸。惟晦翁其不敢忘。潭溪淸兮武夷深。溯其樂兮將何極。鴻慶淚兮老柏吟。想當時兮心獨傷。</text>
<title>謝柬權思誠 諰</title>,<text>常思豈弟人。順時受五福。欲往從之遊。路遠不可得。只抱離索憂。誰我掖且誘。長居物欲場。愧我高明友。忽逢白眉來。喜失飢餓迫。又奉有韻書。昏塞爲間隙。忠信篤敬訓。豈不存諸思。奈此褊駁性。又多怒與喜。操心頃刻間。忽然隨手散。歲月倏已晩。徒切窮廬歎。吁嗟命道窮。復遭此亂時。山林亦非靜。遑遑何所之。欲效屈原遊。懷土去未能。欲從魯齋仕。無才任難勝。司馬恃學力。不要盜鄕違。願奉吾老兄。此人與同歸。自餘心中事。留以待後會。孟夏月將晦。江上東向拜。司馬將歸。或止之曰。鄕里多盜。將奈何。曰。平生讀書欲何用。言有死而已。前月爲省姊病。歷謁淸陰。臨別。以此贈之矣。</text>
<title>次朴和叔 世采 寄示韻 庚戌四月</title>,<text>洛山有枯松。坡山有幽草。不得好托根。千載永相好。徘徊歲云暮。空令鶗鴂早。枯不願春華。幽不願周道。沈吟騁孤眺。澗古蒼苔老。其二離騷稱物芳。終亦恥蘭草。始也耀猗猗。今無馨德好。物性有如此。人亦異晩早。可惜穎陰人。終愧伊川道。紛紛古今事。請質滄洲老。</text>
<title>洪元九 錫箕 令公。比住後雲亭。累次見訪。輒以詩什隨之。昨者。復以四十四韻。寄示。諷誦再三。不覺沈痾去體。遂與小孫疇錫。聯句以次。奉謝前後鄭重之意。</title>,<text>夫公起南服。厚地出豫章。弱齡思卽壯。吐辭逼長楊。獨步數十年。餘子皆望洋。紛紛伎倆輩。魚頡與鳥頑。試席坐傲兀。觀者如堵墻。一蹴據龍首。快剸如干將。榮歸拜高堂。光耀溢舊鄕。儕流喘吹筒。先輩敬折行。豸冠入薇垣。時望出尋常。幾伏史丹蒲。累具郇模筐。衆賢陳謨遠。聖主撫運昌。豈無願忠志。升沈有上蒼。低徊歷郡邑。援引阻廟廊。惜哉賈生才。宣室無復望。惟有耽詩癖。所作輒成囊。豈天困其身。大雅賴不亡。行將薦郊廟。聲律軼盛唐。昨來諫諍臣。旌節鎭南方。盛陳壽母筵。爲國助和祥。公爲賦其事。文字爭星芒。彈章忽交加。盛事還無光。時論漸崢嶸。急如搏豺狼。蒼黃指故山。茅栗有餘糧。自笑詩媒禍。寧憂逕就荒。合浦還明珠。秦關脫孟嘗。我時携琴書。卜築於華陽。淸詩不懲前。頻投賁草堂。迢遞玉山桂。谷草盡含香。久厭百鳥喧。忽如覩孤凰。但怪勸我仕。胡不聞楚狂。是欲策老馬。長途任顚僵。顧我無所有。但有一墨莊。其中周孔道。炳炳而琅琅。濂伊與關閩。垂訓又輝煌。只願作蠹魚。咀嚼終無忘。日者怪事發。欺誣幸無傷。繁華茁枯荑。聖德齊玄黃。大臣斟元氣。如斗柄低昂。感恩涕空流。無路補舜裳。歲暮疾風多。天地色蒼茫。端居百感集。中夕徒激揚。最恨未褥蟻。永念我寧王。志業方恢張。如何遽收藏。北望蒼梧雲。血泣長廷翔。</text>
<title>次洪元九寄疇孫二十韻</title>,<text>文章老手。乃與少輩鬪靡。是楚伯王與樓煩爭衡也。其往復篇中。頗有令人涕淚者。聊用其韻。以自敍悲。而用冀郢正之加焉。維昔我寧王。重華述而祖。又將宣大武。中土成邦賦。胡不舜年半。雨泣瀟湘浦。雖其勳未集。百世風聲樹。憲章旣昭陳。不宜新代故。威靈在天上。猶疑赫一怒。上帝置左右。不復爲民主。昏墊遂至今。下民焉所傅。帝居何崇絶。躑躅無由訴。寧王哀愍之。時降好風雨。田原禾黍長。溝澮可沿泝。縱有衰惡年。黎庶恃無懼。嗟余未死臣。血淚流入土。遺弓常在抱。無路丹衷露。彼哉新貴人。志氣橫天宇。芝蘭謂不芳。素烏黔振鷺。傳聞會稽公。杖鉞東南路。本朝絶壺漿。不與共呑吐。海外老元城。樓下吟晦父。賡詞還自讀。徘徊歲將暮。</text>
<title>登鐵嶺吟 乙卯正月二十四日</title>,<text>行登鐵嶺顚。我心還如鐵。縱乏器之誠。却耐西山血。回首望西方。陰雲壅不決。願言西方人。丹霞佩明月。患難相從。聖人亦不能忘。況此死生在前之時。艱關跋涉。千里外相從者哉。諸君各步鄙韻書在紙上。而家弟小孫之作。亦在其間。他日撫覽。亦必有感於斯時矣。然勿以示人。恐作陳少陽也。乙卯春日。纍人書。</text>
<title>和金仲和 昌協 韻</title>,<text>蚊蜹百千鬧。我有口何言。向來新貴人。氣勢正桓桓。爭誦康衢謠。不知竈突然。無鬚兒衆多。其禍日稽天。嘿嘿念憂端。可齊終南顚。惟彼紙鼻公。祖磁在其前。釀成乙巳禍。遺敎未能諼。試眷狗之門。鞍馬如浮雲。盜襲士華謀。人皆見肺肝。利牙刀鉅陳。狺然怖殺人。一飯與睚眥。汲汲要及時。忠賢白日臥。涕淚流無辭。赤舃困橫逆。欲去還遲遲。未見白駒維。空聞胡馬嘶。九關虎豹守。無路聖明知。歲轉侂誣朱。勢成嬴喝梁。民生有何辜。天意不可詳。何故生此輩。項與背相望。花甎細氈間。簇立如堵墻。願天誘其衷。保我東魯疆。</text>
<title>尹子上 搏 挽</title>,<text>生世見今人。閱書知古昔。歷數古今人。如君何處得。溫然且不駁。美質如金玉。至行見家庭。善喪尤無匹。重憂涉四年。血泣如一日。就我三十年。曾未見瑕謫。今聞去九原。我淚濕胸臆。誰能記事實。我死如紙隔。</text>
<title>用諸老先生所次紫極宮韻。謹呈籠水亭主人。晦翁與陳同甫書曰。抱膝吟。久做不成。蓋不合先寄陳葉二詩。田地都被占。却敎人無下手處也。夫以晦翁之海闊天高。被二詩先占。猶尙如此。況以十三篇見示。以此伎倆。寧有下手處也。然屢勤徵督。不敢終孤。故敢此寫呈。第有所告。此詩自靑蓮以下。皆作於四十九。而延之乃見徵於已過二十年者。何也。旣徵於已過者。則宜徵於不及者。未可以長公之嚴。屬之於文谷父子。畢以見示耶。至懇至懇。小孫以不及廿三歲者。前日率爾塵浼。而甚有愧色矣。一本云。余年卌九時。嘗欲妄和靑蓮紫極宮詩。而古語云。韓文公脚下。下語爲難。又朱先生嘗言。今人開口便說李杜。何嘗夢見他脚板耶。況余之醜陋。尤其敢下筆耶。今者猥被延之徵督不已。不敢終辭。而以爲已過卌九者。追後爲之。則其不及者。如文谷二世。亦當爲之。遂冒拙錄呈。而仍以請於文谷座下云爾。</title>,<text>千古一源妙。難形帛與竹。謂無復何存。謂有寧可掬。要當存省兼。戒懼而謹獨。然後卓然見。古聖如隔宿。聖門敎多術。隨材警顓卜。惟其傳授法。莫如顏克復。嗟余老無成。一簣平地覆。雖然斃後已。不要稊稗熟。其二憶昔禁直日。獨倚宮墻竹。儲君授天札。跪受盈兩掬。不敢向人道。暗誦於幽獨。晝日懷著胸。夜則抱而宿。誓心負斯誥。有如末之卜。陰陽無停機。會待七日復。至今十七年。萬事成水覆。徒看新貴人。枕人睡正熟。</text>
<title>步金生 榦 所次鐵嶺作</title>,<text>早守遯翁說。肝石而心鐵。分明簡編裏。一一如掌血。詖淫起處起。世道多崩缺。雖然千載心。寒水照秋月。其二我友淸風子。學賤功利鐵。方在少壯年。不使於氣血。金玉聲且振。德全期無缺。思之不可見。淸宵共明月。其三十暈最怕怕。涿鹿戰額鐵。太陽刺見夷。野塗玄黃血。我願聖上德。咸以正罔缺。妖祲與大霧。不敢欺日月。</text>
<title>次尹拯靈芝三章韻 丙辰</title>,<text>子仁不顧物色。千里見訪。已甚感戢。而又投以靈芝三章韻。以寓規戒之意。於此。尤見勤厚。謹此和步僭 缺 朱先生慶元以後義。未知和叔聞之。更不以魯男子相誚否也。子仁三章。各是一事。故亦各以一事奉稟。而其第二章末句。似涉迫切。此亦氣質難化處也。然朱先生極以占便宜。爲學者大病。妄謂子仁有些帶陪意思。如任親權科。雖小。亦不可放過。 故不敢有隱。或比他山之石。則或不能無補於盛德也。念昔挾書初。賢聖以爲期。及此荒耄日。悔失少壯時。伏茲待刑地。純愚猶自持。渾然固難望。壁立慕曾思。朱子以弘毅臨大節。摽使何敢友等語。爲二夫子壁立處。其二鄒書聖徒云。蓋與衆人期。亂賊卽當討。奚須司寇時。大哉閩夫子。此議尤堅持。君勿占便宜。孟朱要當思。其三始與帶方人。古道與相期。豈料梟獍心。已在勝冠時。昏迷固吾罪。世道誰扶持。恨我二三子。羸孚皆莫思。</text>
<title>次谷雲金延之 壽增 所用晦翁臥龍菴韻</title>,<text>武侯在南陽。所事惟耕鑿。慇懃魚水契。遽見將星落。廬山有奇勝。晦父尋幽壑。循名架小菴。渺茫已非昨。我友陳編上。朗吟當年作。徘徊撫遺事。謂言海可酌。況茲羯奴時。我生非所樂。淸高揭新居。意氣橫沙漠。</text>
<title>次谷雲金延之，退憂金起之 壽興，文谷金久之 壽恒 所用南磵韻。</title>,<text>君家伯仲季。皆逮文正時。前衿又後裾。和樂吹參差。賦性各聰明。學業師不疲。長大絶瑕纇。瑩璧沈寒漪。出當世道重。爛若日星垂。俄然事大謬。不與他人宜。伯仲習坎亨。季也歲寒知。相將光祖烈。邈與古人期。</text>
<title>次朴和叔所寄十二篇</title>,<text>伏承佳什十二章。實用山谷詩分韻矣。然若無晦父泣鬼神之語。何用拳拳於此。率意奉和。以求斤正。其中極有與天際輕陰異者。蓋其氣質終有難變者而然。伏望竝示矯揉之方。如何。玄渾與黃矩。外內自相依。陰陽相往來。合同無誚譏。衆萬各有止。何必千里畿。六籍著明法。賢愚自從違。萬理具此身。淵氷要全歸。其二陽儀何一直。陰儀孰分開。自然單而拆。不待人翦裁。單爲善之根。拆是慝之胎。聖人秉元化。彼抑此焉培。如何化兒劇。大往小必來。其三古聖垂明訓。丁寧如耳提。戒懼存天理。不容人欲迷。苟能事斯語。聖敬可日躋。此學繼者誰。閩洛洎關西。誰能撼大樹。哀彼蜉蝣兮。其四精一傳心妙。遠自唐虞朝。明誠及仁義。思孟說更饒。周程寔持循。羹墻每見堯。終不創新奇。古道益以昭。不如楊江詩。去遙獨用逍。其五蔥嶺鬱嵯峨。中華萬里遼。鍾生荒唐人。別揭一高標。漂流千百載。其說蔓且饒。象山如肯歸。晦父豈終招。遮鯗過關津。去道日益遙。其六晦父踵尼父。繼開功相齊。萬理呈露皆。無復隱端倪。如何草廬輩。欲架虛空梯。有同上蔡客。雜燒愚黔黧。中州一統分。亹亹歸江西。其七陽川鏖善流。氣勢終難降。帶方助桀虐。天倫相擊撞。戾氣終有鍾。梟獍生其腔。朋姦濟其世。蔑貞凶于邦。其禍已滔天。浩浩呑濤江。其八聖祖慕蜀主。仗劍立岷峨。仁義以爲兵。所用豈在多。誓掃戎虜群。將如時雨過。直繼湯武烈。肯墮漢唐窠。中途忽崩殂。率土淚成波。其九聖考己亥夏。深墨殷宗諒。賴有甘盤舊。初服事皆當。鹽梅契深密。孰窺天地量。何意旁觀者。禍端潛培養。深嚌及重泉。貝錦太飜浪。其十珍重潘南子。端居歲月多。幽尋洙泗響。幾賡龍門歌。每謂晦父後。萬理一無差。方將竭淵才。人謂學術訛。鵷雛本不鼠。鴟嚇欲攘何。其十一不遠嶺之北。寧憚海之湄。所歎少不力。老去初志隳。幸此牙遇期。不管蔡傾睢。簡編專心力。言行闕殆疑。蘧寡與武戒。俱是耄期時。其十二禮樂誰制作。詩書孰經營。淵騫戶何閉。禹稷冠何纓。聖道雖百慮。要皆率天明。彼哉索隱徒。出言鬼神驚。惟茲爲己功。篤恭天下平。</text>
<title>和朴上舍士述 光後 所次翼陽使君韻。以謝偃室澹臺鄭重之意。</title>,<text>昔我紫陽翁。身居大隱屛。道全集大成。乾坤涵八溟。顚躓慶元間。寂寞歸順寧。二千徒弟泣。天不傾耳聽。而我抱遺編。問思兩無停。雖未一斑窺。如飢憶楚萍。珍重光山伯。早自立門庭。還將壁立志。抵死未凋零。更闡白鹿規。章甫儼橫經。異世諒同符。不覺已千齡。生徒皆俊彥。初不煩敎刑。逢君徵所得。豁若陞靑冥。歸哉共遐尋。聖門元不扃。</text>
<title>申侍直 碩亨 挽</title>,<text>不爲人所憐。宜爲鬼所憐。鬼亦不之憐。終然夭其年。壯志埋千古。高才閟九泉。凄涼懷古淚。洒向嶺雲邊。</text>
<title>戊午十月。送疇孫歸懷德。旣歸。以沿道作百六韻。見寄。聊步還示之。</title>,<text>我送疇錫歸。冬十月初六。至畿還入戶。怳坐槐安國。靜念幽明理。孰是吾眞宅。獨有深所歎。匪爲來楚澤。少小望孔墻。冀升堂入室。屈首受經訓。絶意事干謁。守簞食瓢飮。唾奴顏婢膝。自謂此身微。雖兩儀一物。能與天地參。諒在勉吾學。日取周孔書。仰思而俯讀。豈願稊稗熟。自喜此嘉穀。最於利義交。分別如縷刻。就中張訂頑。與周翁太極。其事著日用。其理本亭毒。體用元浩浩。孰云由外鑠。期將此眼藏。不敢偸始卒。只是鈍根質。憤悱心內熱。晼晩年歲逝。求師詎敢忽。遂就溪上宅。尊信誠如血。先生謂可敎。日夕置坐側。自慶得依歸。庶以開蒙塞。斯文天欲喪。加麻哭窀穸。不得場築室。忸怩愧古昔。恤恤若窮人。誰復我敎育。粤惟文敬公。繼臨舊丈席。啓佑後之人。咸以正無缺。誠明與敬義。死法還甚活。規繩看益親。不翅芻豢悅。而亦妄自大。汎濫屈莊列。久久覺偏側。正中異嵩洛。發憤亟刊落。專尋聖轍迹。只將四子書。兀兀窮晨夕。無味求有味。編繩斷復續。婢妾詩相舂。歡顏在空谷。菜根不知辛。見者謂狂易。因成助長病。不悟其偏迫。或謂仁煦煦。或謂義孑孑。或絶人如熱。或就人如渴。褊心雖自咎。治病無眞訣。蓋少持敬功。喜怒尤易發。非不讀中庸。未辨強南北。又況場屋心。是枉尋直尺。朋來旣有咎。出入寧無疾。深惟理欲爭。似龍戰十月。亟思七日復。春噓而物茁。維時仲氏兄。面有惻愴色。謂余汝來前。欲語還掩抑。乃言曰余弟。爾無終沽激。親年今益高。生理日以棘。吾儕丁不弔。早歲深罪逆。嫠孤血相視。呼天常躑躅。我罪問伊何。白日臨徒赫。蔬糲或不繼。相看面生黑。何以慰慈顏。我心如焚灼。爾何徒尙志。罔聞風樹曲。含淚受茲言。滯固暫氷釋。遂復尋擧業。冀幸朱衣覿。稍稍耐塵垢。勉勉辭寂寞。一擧冠多士。詎無人惡斁。又得道東名。蹤跡尤扤捏。因仍沾秩祿。皇愧難究悉。顧惟西日迫。譏議吾遑恤。駸駸學日荒。憂心常汩汩。回顧少壯心。慙愧潛龍確。天地俄翻覆。蹙蹙安所適。深山與長谷。靜便惟所擇。占得武人貞。故人告我易。己丑夏之仲。九五聖人作。萬物雖共覩。六藏是所蓄。偶値二老歸。欲觀君民法。不才辱茅茹。時亦叨晉接。讒言挑外患。釁孼忽充塞。歸來翳蓬蓽。魂驚意思惡。聖上復密諭。仁者古無敵。所恃人謀臧。寧懼天禍酷。遂膺明旨起。自歎才力弱。謂備河陽炊。猶可效忠益。聖心眞日月。上天完兩目。天意竟莫回。聖壽才不惑。荏苒二十年。神理難窮賾。不待灤水齧。再起寧陵役。顯宗又禮陟。恤宅英睿質。新貴競扶珪。舊鬼亦盛秩。日旁雲氣起。奮發章蔡 缺。孤臣投嶺北。滄溟深不測。世人爭欲殺。誰肯減而末。聖批又嚴重。心腐齒亦切。遂移炎瘴地。栫棘長鬐邑。安土是所學。何曾懷鬱悒。況此晦翁書。聖統之所託。彼妖妄索瘢。常爲我心惻。而彼勢滔天。禹孟亦難克。我取大全集。魚魯要整飭。看來又看去。理趣仍反覆。時當會心處。不覺懶衷激。亦多疑晦處。淫思仍怵惕。幸而疇有學。牖我諒非一。磋切眞樂事。對床常得得。孜孜不知倦。顧歎年不足。老我已無及。勉爾戒前覆。北風動歸思。別意殊忽忽。緬懷行路難。我心難如鐵。惟其惟疾憂。不虞莝豆辱。所患病因循。臨行戒墜失。忽投大篇來。慰我勞心積。數敵江左掾。理喜勝丘索。</text>
<title>次疇孫上山房時途中韻</title>,<text>巧靈何轇輵。窮鬼何砉欻。點檢人間事。無得亦無失。窺觀周太極。沈潛張理窟。況復程朱書。聖訓極揮發。漆園雖復生。亦且屈其膝。而荀與楊輩。汗流顚且蹶。惟我長夢寐。濂伊洎閩越。游泳復沿溯。不覺港之絶。世人誰不識。任其嗔且喝。伊汝頗喜書。吾意庶能述。韓公符讀書。鄙卑何須說。勉求古聖心。刮目期歸日。</text>
<title>畏齋 李端夏 示余以洪虛白應製喜雨詩。前月溯江至樓巖。得旱餘雨。謹次其韻。以報畏齋。</title>,<text>聖上悶雲漢。至誠上格天。天將下甘霔。火雲黑如煙。須臾滂沛遍。百穀蒙哀憐。聖心合天心。感通無傍邊。愁人喜欲狂。病者忘其癲。鷺浴盤渦渚。人謳白水田。老夫願含哺。長時祝堯年。</text>
<title>次後雲翁煥章菴七十一韻</title>,<text>生民有此身。仁義卽固有。兼茲塞與帥。天地大父母。匪懈無所忝。可肖其高厚。禮樂自宣朗。不待龍圖負。恭惟精一傳。昔自聖三后。大經大法明。蓋由魯西狩。中庸踵而作。繼開天實佑。首明道不遠。鳶魚洎夫婦。因敍帝王統。蓋皆秀之秀。大哉哀公問。接之文武後。達道與達德。憲章率由舊。是皆天所敍。誰舍復誰取。匪如伯者道。假借雜臧否。滅不隨秦焚。出豈俟漢購。維茲九經目。千聖所受授。宏綱大昭揭。衆星如有斗。這中修身說。最可拜手受。惟身何道修。曾以告顏某。非禮勿動云。捨此將何守。外物雖牽引。此志不馳走。衆欲縱汩亂。此心不眩貿。動靜與云爲。豈復少差謬。千姦與百邪。窺伺終莫售。所以子思子。表爲九之首。維昔我毅皇。何處先下手。手寫此一語。對越無夜晝。聖學日日新。表裏皆悠久。每於敬肆間。卽辨堯與紂。旣出舊科臼。脫若登崇岫。道純治亦升。四海祝萬壽。奈何在廷臣。珷玞混瓊琇。肆欲無忌憚。皇綱遂解紐。祥刑且非陶。大憝亦網漏。亂棘致葛榮。厲階非鄭袖。甲申三月事。思之心欲剖。國亡君死之。古今徒騰口。吾皇獨辦此。天壤壞不朽。萬邦劇喪考。猶自稱天祐。秀夫保崖海。晦父哭永阜。苟或動非禮。聖德那此懋。有美老峯公。逮被恩偏覆。雖有慷慨心。事勢空掣肘。嵬嵬我寧考。嘗獨坐靈囿。招之謂汝來。堂宇深而黝。都兪罄所懷。如渴飮水救。敎謂世陸沈。鯨鯢恣唬吼。予思明大義。此志誰與就。文湯百七十。常愧於尙友。今人畏不言。膠漆呑不漱。予心中鬱結。日夕如雲逗。老峯稽首謝。此義亘宇宙。聖志久不酬。臣下之罪咎。出曰我聖度。不啻雲夢九。精神亦旣到。金石將可透。九土豺狼心。上天庶或誘。從茲魚水契。密勿深結構。聖心旣卓然。外人懼致寇。俄然龍御忙。血泣心胸叩。頃嘗入燕都。犬羊雜猴狖。腥膻九衢上。寶章糊戶牖。幸遇悲歌人。眉宇得心趣。謂此先皇筆。曾被戎馬蹂。爾須懷此去。爾邦孔不陋。煌煌四大字。不敢狎而覯。何況至要訓。出自魯中叟。欲償掉其金。其義亦峻茂。歸來託幽人。刻之蒼巖竇。亦述寧考志。仁義驚心獸。華陽一洞天。萬古明星宿。丹溪有一士。於世身如僦。作詩歌其事。老峯同脈候。</text>
<title>朴生 商皓 挽 甲子</title>,<text>昔遭亂離日。將母乃家寄。乃翁敦睦人。吾母猶母視。君時蔥竹遊。與吾亡兒戲。撫頂憐婉孌。稍大來問字。宿食常在傍。夙興而夜寐。人事不可恃。鮮民偏窮瘁。風樹前後纏。欒欒泣苫次。春秋霜露感。愛愨能自致。孀姑誠以養。繼慈禮以事。詩書敎諸兒。被枕聯二季。最服貞陵賢。家聲庸不墜。月朝評無議。慶恩堂有記。如何中身及。遽嬰二豎祟。藥物竟無效。忽見旗以識。含林驛亭傍。自古稱吉地。薤露侵晨去。親朋多涕淚。病叟伏窮深。心神劇昏聵。柩前阻一哭。永負平生義。荒辭忍死吟。巖壑悲風吹。</text>
<title>乙丑三月之暮。余送疇孫西上。心不自聊。遂携小壺。往拜門長于宋村。老少頗集。環坐談話。日斜而歸。敢次晦翁三月晦與諸兄眞率之韻。求和于諸宗。</title>,<text>今朝積雨霽。嘉木已繁陰。惘惘別兒恨。悠悠憂世心。眷焉宗黨好。翻憶竹花深。泥路携殘酒。高堂展皺襟。衰翁多苦語。諸少吐英音。最喜薇垣長。歸來臥碧岑。</text>
<title>遊鳳棲寺。以緣溪路轉深。幽興何時已。分韻得已字。</title>,<text>崇禎乙丑歲。仲夏旬三四。宗長桂潭翁。約束期鳳寺。諸宗竝轡出。行行行且止。同來十餘人。異姓唯有二。踰山入深谷。淸澗鳴不已。沈吟謫仙句。亂以會桃李。衲衣八九輩。迎入巖巒邃。升堂坐蒲團。晤語雜嘲戲。白月照林樾。魍魎皆走避。哦詩響崖壁。劃然淸風起。維時諫議公。抗疏忤時議。阿疇辭翰林。方被上嚴旨。還從物外遊。暫忘憂世志。靑山欲送罵。幽鳥嘲失意。俄然進蔬糲。燈暈掛窓紙。良話到夜深。眷眷奉先祀。旣歎門風衰。繼以出處義。忽憶紫陽翁。探籌記勝事。借問誰主盟。潘南新進士。出令如軍令。老夫怯而躓。蒼黃赴期會。不敢間突騎。雖然可無患。坐有什方齒。</text>
<title>自警吟 丙寅</title>,<text>我年今八十。追憶平生事。尤悔如山積。一筆難可記。事親任所見。多不承其志。從兄蔽於私。強剛喜自遂。居室昧謹獨。無非屋漏愧。交友鮮忠厚。不能庇其累。況於君臣際。敢曰近於義。書所謂五典。損壞如蠡縋。亟當正於人。正人安敢企。妄以世道責。自任於一己。一車薪火熾。詎容一杯水。適足爲焦爛。譏誚四外至。凡茲莫可追。一心徒惴惴。緬思衛武睿。九十猶賦懿。又思大英雄。初由戰兢致。細行若不謹。終爲大德累。外面麤豪氣。何可一點使。朝乾夕亦惕。動息必有事。兩進是明誠。偕立惟敬義。謹當書左右。顚沛洎造次。</text>
<title>宋君 興吉 蒼翠堂</title>,<text>小閣臨新池。松風分外淸。時當孟夏日。山花謝繁英。疇也謝官歸。不與世人幷。吾宗注山君。疏雅絶塵情。移得白蓮根。玉井好緣成。只懼煩歊至。蒼蠅聚營營。</text>
<title>谷雲金公夫人挽 丁卯</title>,<text>昔陪老先生。心知侍奉儀。飮食珍且精。衣服潔而時。婢使俱齊遫。益徵其閫彝。外內服勤至。皇尊甚安之。郞承是善意。敬待終不衰。珍重雪窖編。事蹟益可奇。華宗大且繁。主器儘難爲。允矣冢婦賢。勖率無不宜悲歡四十年。一朝鸞驂騎。方看福慶隆。何遽至於斯。雲翁已白首。鰥況良可悲。何以慰新魂。愧乏韓歐詞。惟應淑愼德。庶憑彤管垂。</text>
<title>次市南 兪棨 和陶六章</title>,<text>梅窓無事。讀古人書。曠世相感。載欣載娛。獸聲禽語。端合幽居。於焉考槃。碩人之廬。其二韜光巖穴。廉潔自珍。易色賢賢。有仁親親。精窮造化。學貫天人。德本不孤。果有其隣。其三碩人其頎。日三孜孜。有惠好兮。携手同之。切磋琢磨。有配周詩。樹之桐梓。不求近思。其四嘉遊不常。少聚多分。九龍之坡。爰得我忻。蹙蹙東西。慘慘愁雲。瞻之邈矣。蘭聲未聞。其五昔日岐陽。鳳凰其鳴。北風旣涼。雨雪其零。晦跡丘園。憂切西京。旣亟只且。夙夜靡寧。其六沂水之波。舞雩之風。乃試春服。乃執厥中。嗟我無始。豈望有終。願托龍門。終保微躬。</text>
<title>次文谷和陶四章 丙辰二月</title>,<text>聖遠經殘。孰沾敎雨。徽音妙旨。邈焉貽阻。恨我慆慢。壯歲不撫。懷茲三益。日夕瞻佇。其二春日晦光。雲霧冥濛。恒雨無止。平陸成江。眷焉懷人。徙倚西窓。道之云遠。欲往奚從。其三人亦有言。爲仁則榮。嗟今之人。胡盭其情。謂我苗頑。自擬禹征。曷不式夷。以惠民生。其四東人有衮。爰歌伐柯。妖氛爲戟。欺彼羲和。瞻仰昊天。崩心孔多。几几赤舃。其憂如何。時人以此漢及二閔。硬引執事。目以四凶。而尹鑴論此漢之罪曰。昏迷不恭。是此漢於四凶之中爲三苗。故第三韻及之。</text>
<title>次高侍郞封丘韻。寄宜春使君尹魯直 舜擧。</title>,<text>宜春花竹秀而野。中有白頭吏隱者。簿領時用彖繫文。貢賦且從梁楊下。是亦爲政奚其爲。武城絃歌從可期。世人不識但相笑。獨抱瑤琴空自悲。也知單父眞君子。假如魯無焉取此。坡山隱隱連武夷。八松亭亭映潭水。勸君且莫歎丞哉。百里淳風竟挽回。不然林江已有反招吟。莫待田園將蕪早歸來。</text>
<title>效韋蘇州體。寄舟村申曼倩 曼。</title>,<text>公門徵租只空簞。童僕宛轉鞭扑間。今年力穡禾黍熟。先期輸盡官好顏。溪東老夫閒無事。賀詩欲作詞句艱。</text>
<title>李生 顈 挽 乙巳</title>,<text>廬家爭道福履全。比來如何天道愆。去歲廬公二兒亡。其中顒也才且賢。益之誠孝人所稱。今年棄母歸黃泉。爾顈初生姿性奇。中間不幸風痱纏。雖然乃爺無餘子。慈愛尋常襁褓然。加冠之日我忝賓。諸子充堂獨愛憐。謂曰爾名爾宜思。錦美之章常勉旃。俄聞授室生男女。喜爾能傳乃爺氈。乖離不見十餘載。何許今聞凶訃傳。爾今冥然何所知。最悲乃爺長號天。天翁想應悲且愍。謳吟下遣衣巾玄。我謂乃爺且收悲。悲將幾時已華顚。新魂想亦願勿哭。哭時還應來膝前。嗚呼乃爺各言耳。何故題辭吾淚懸。</text>
<title>神勒寺。次畏齋李季周韻。癸丑</title>,<text>神勒之寺經幾秋。我來登臨愛淸幽。龍門居士勤來訪。對床看書九日留。蒼梧十里鼛鼓動。丹闕五雲孤臣愁。聊因居士謝僧韻。強吟惡詩煩爲酬。</text>
<title>示兒孫 丁巳</title>,<text>我今行年七十一。久矣爲人之祖父。敎之以身我未能。讀書修行都在汝。輿遷作聖由母三。帝憂近獸命契五。而子爲賢付於天。戲劇堯夫亦一偶。汝父常言敎無與。無乃有激云然否。</text>
<title>漫吟</title>,<text>海上有山何崔嵬。好峯如畫眞蓬萊。中間片土容店舍。泉淸竹脩無塵埃。時人之意一何勤。協謀處我如風雷。日長無人可看書。倦來繞階閒徘徊。</text>
<title>次後雲翁煥章菴歌</title>,<text>檢丹之山鬱嵯峨。後雲句律何堂堂。齊梁諸子氣卑弱。怳見古文於大航。況茲前後累百韻。一一皆是尊周王。記昔胡元盜乾符。帝王禮樂還泉狂。高皇按劍起草萊。掃淸九有無豺狼。聲名文物大鋪舒。黎庶拭目覩軒皇。聖繼神承十五世。宇宙淸夷日月光。本朝執壤儘役志。渥洼龍種兼水蒼。車書旣同雨露均。但見耕鑿無爲場。如何萬曆壬辰歲。海寇妖氛來建章。廟社塵昏萬姓肉。玉輦西狩指鳳凰。神皇赫怒亟持危。百萬旌甲何煒煌。存亡生死指顧間。大德如天誰能償。表曰臣某昧保邦。仰勤武帳分牙璋。野處初如衛布衣。海晏今同周越裳。臣身元自星拱極。臣誠奚止葵傾陽。表至屢頷皇帝頤。爾治久已聞馨香。今茲再造亦爾賢。奬詔殷勤落紙忙。宣宗從此益虔恭。咫尺天威常肅將。漂淪五六十年間。大朝群陰剝陽剛。甲申三月皇帝陟。賊遁虜入屠心腸。我東偏深恩渥被。一天讎恥何能忘。孝宗大王矧天縱。天理民彝常主張。老峯最有魚水契。大義未伸弓履藏。老峯欲死猶未死。兩眼血淚流尋常。頃年奉使至燕都。慘惔何心弔興亡。幸得先皇遺筆蹟。天香猶襲鸞鳳翔。歸來刻石華陽洞。衛護付與三乘行。孝考於茲想陟降。勿謂幽明徒杳茫。嗚呼此義知者誰。世人心志昏如潢。後雲作詩歌此義。詞鋒上與星翻鋩。願將此詩贈老峯。讀來西望心轉傷。</text>
<title>道源 宋奎濂 原籌外。又步鄙韻。眞所謂都占田地。復賦七言以謝之。</title>,<text>息藏峯巒碧岹嶢。海中三山可與四。僧徒來卜此隩區。新刱樓臺名鳳寺。時維五月月將半。黃鳥綿蠻岑蔚止。山間幽事動高興。我宗豪英非一二。蒼顏白髮桂潭翁。少日風流今未已。號召宗盟竝轡出。文彩何如百笏李。洞門深深寺門高。山氣淸明禪意邃。世間何地不局束。幸逢今日恣游戲。箇中諫議如玉人。一頭之地人爭避。利名纏身如脫屣。耳尖颯颯淸飆起。日者淫辭起處起。玉流流出承三議。此議凋殘異議橫。卷懷難忘宣尼旨。歸來故丘僮僕迎。不負平生溝壑志。雙淸堂上親舊集。花木爭榮助歡意。云云諧笑繼篇什。燦燦珠璣盈累紙。因言後來長若此。此堂光華期百祀。靈芝醴泉豈無本。仰溯當年基節義。名公賢士項背屬。偉哉乙巳年中事。直榦松潭風彩美。仁孝褒我西宮士。嗟君獨能繼前武。更看琦也無顚躓。兩世相承直爲壯。不怕曹家虎豹騎。我出斯言山乞盟。留與後來警稚齒。</text>
<title>朴生 世振 母尹氏挽 庚寅</title>,<text>孺人有士行。曾因敎子知。女史今誰作。空成薤露詞。</text>
<title>次贈兪武仲 棨 謫行。兼示公山使君李靜叔 泰淵。</title>,<text>十月舂陵道。誰憐蔡子行。寒泉失相送。眞愧贈驢情。西山徒步赴謫臨川。曾景建贈之以驢。聞公山以馬贐行。故及之。寒泉用晦翁事。</text>
<title>次贈某人 壬辰</title>,<text>山中忽相逢。蕙佩涼風起。臨別寂無言。殷勤歲寒思。</text>
<title>松崖 金慶餘 葬後歸路作 癸巳</title>,<text>日落西江上。山陽笛裏秋。孤墳看漸遠。不忍放歸舟。</text>
<title>趙懷德 爾䎘 挽 庚子十二月</title>,<text>惠政春如煦。淸標雪欲爭。如何棄我去。還載柳車行。</text>
<title>次舟村詠楓韻</title>,<text>遙知二三子。讀書坐溪濱。時栽石罅樹。生意暗中新。</text>
<title>送酒季弟秀甫 時杰○癸卯</title>,<text>遙知洛城雪。飢鼠齧空簞。聊將一尊酒。寄向臥袁安。</text>
<title>和美村 尹宣擧。次重峯上栗谷韻。乙巳</title>,<text>末路調人意。難於五音調。當時栗老恨。千載亦難消。</text>
<title>枕流亭。詠懷。丙午</title>,<text>小亭寄林末。前溪日夕鳴。我來讀經史。南耗不須驚。</text>
<title>梁生 以松 挽</title>,<text>不謂君兄弟。靑春幷九泉。丹旐雙飄去。猶疑棣萼連。其二伯也尤才俊。相逢眼爲開。張軍無復望。何處更得來。</text>
<title>贈李彝仲 敏敍 學士 丙午九月</title>,<text>學士飄然至。松門笑相迎。却怕蘇仙白。無言聽水聲。</text>
<title>安國洞尹體元以健宅。賞梅竹二盆。追寄三絶。</title>,<text>戊申冬。余寓漢師之昭格洞。與故友尹剛伯家相近。剛伯祖考龍陽公。效節於壬辰之亂。其二兄信伯，成伯。丙子之變。相繼取義。以扶綱常。噫其盛矣。剛伯昔嘗南遊。與余甚相款。今其孤以健，以性甫。同居奉親以孝友聞。余以其世德家行之懿。親愛日深。一日。乘夕步往其家。則其書室。置小柙。藏梅竹各一朵。梅香竹翠。甚相宜也。尹生請賦詩。爲吟三絶。追寫以寄之。以求辱和焉。崇禎屠維作噩逼除。華陽病夫。書。誰報江南信。疏英妬雪開。不應春色早。疑自笛中來。其二孤篠自凌雪。無關煖室功。君家孫與祖。勁節將無同。其三梅竹正相映。主人昆仲似。徵詩著語難。句在無言裏。</text>
<title>趙滄江 涑 挽 戊申</title>,<text>數日蟬聲語。書之寄丈人。丈人今不在。此意竟誰陳。</text>
<title>李子重 垕 挽 戊申</title>,<text>夫人不可見。松竹對草堂。去歲生還意。終不見君王。</text>
<title>申曼倩挽 己酉九月</title>,<text>我死人誰哭。君今先我歸。秋山寥落處。獨立涕空揮。</text>
<title>李益之 惟益 挽</title>,<text>貴多卑還貴。賢路故蹉跎。送君泉下去。將如倚門何。</text>
<title>郭汝潤 文浣 夫人鄭氏挽</title>,<text>二南風化遠。夫人今又亡。宗姻懷四德。不忍送北邙。</text>
<title>華陽洞巖上精舍吟 己酉十二月</title>,<text>溪邊石崖闢。作室於其間。靜坐尋經訓。分寸欲躋攀。</text>
<title>草堂南望一石峯。則若有若無。雲霞過之。則全不見。白雪冒之。則分明突兀。諸峯莫敢望焉。晦孫請賦之。用前韻。爲書一絶。</title>,<text>一峯雲外起。微茫有無間。雪後分明見。孤高不可攀。</text>
<title>錦壁亭。與方伯李仲羽 䎘 同泛前江。醉次其韻。</title>,<text>世路今如許。靑山恨不高。細傾憂國酒。爭似醉村醪。其二吾君堯舜聖。不足數中高。妄發前言戲。當浮大白醪。</text>
<title>寄李汝壽 河岳</title>,<text>寥落荒城外。相逢此白眉。從來孤勁操。不待歲寒知。</text>
<title>次李進士汝謙 必益 韻</title>,<text>嶺外三春好。渾忘去國愁。坐思今古事。更覺此生浮。</text>
<title>寄金晦伯 昱 全伯玉 瑜 諸君</title>,<text>天末歲時新。遙思錦水春。草堂遲日處。相對讀書人。</text>
<title>戲吟示疇孫</title>,<text>畏妻無若虎。視妾莫如花。威如反身吉。是名爲正家。</text>
<title>偶吟</title>,<text>里巷閒言語。時時自寫之。陳庸無紀律。誰得謂之詩。</text>
<title>書贈無量村人 無量在華陽洞外</title>,<text>流水桃花在。桑麻雨露多。俗傳無量號。知是武陵訛。</text>
<title>次風月亭韻</title>,<text>風淸月亦淸。月白風不白。二者同不同。請問亭裏客。</text>
<title>次閒靜堂韻</title>,<text>坐見白雲閒。俯看淸波靜。名堂又求詩。主翁無閒靜。</text>
<title>次草廬李泰之 惟泰 韻 壬子</title>,<text>沮溺不告津。惟其耕屬已。由也不嗔渠。今人胡多事。略反前書之戒語。蓋歎薄俗之多口也。</text>
<title>申伯固 永植 送梅一樹。詩以謝之。</title>,<text>壽樂堂前樹。移來白石灘。山中氷雪早。淸影不勝寒。</text>
<title>贈別金延之赴成川 癸丑九月</title>,<text>故人巫山去。非關夢雨雲。石室孤松在。無令久待君。</text>
<title>寧陵遷奉時。將赴召命。歷辭春兄宋公 浚吉 几筵。至新灘江上。留別道源學士諸公。</title>,<text>落日衰年別。蒼梧葬聖愁。春堂一掬淚。更洒大江秋。</text>
<title>過李原州 聖淵 墳菴</title>,<text>澗咽呑新恨。鸎啼喚暮愁。九原人不起。空作過西州。</text>
<title>神勒寺。次贈韓子剛 如玉。</title>,<text>古寺涼風至。喬山落日愁。相逢還有感。非但爲悲秋。</text>
<title>移栽洪元九菊叢 甲寅</title>,<text>故人東籬菊。移來倚石墻。佇待村醪熟。秋英泛滿觴。</text>
<title>次李同甫 喜朝 韻</title>,<text>世路嗟無盡。年華故不留。坐看今古事。多少壑藏舟。</text>
<title>次疇孫韻 乙卯</title>,<text>遯翁有善謔。仙聖亦三災。況余塵土者。虀粉亦宜哉。</text>
<title>自鎭川赴德源謫所。利川逆旅。贈別李季周。</title>,<text>不下鄒君淚。還深杞國憂。關山千里外。羈思正悠悠。</text>
<title>贈別李聖彌 碩堅 諸人 乙卯二月十日</title>,<text>珍重二三子。相隨至德源。今朝還送別。千里莫招魂。</text>
<title>德源謫舍感吟</title>,<text>蔀屋長深坐。今春未見花。空聞鵑夜哭。不得夢還家。</text>
<title>贈別朴大叔 鐔</title>,<text>久翁詩禮子。秋月渡江來。共說陳編去。心源定不灰。其二節序群陽剝。逢君說古經。箇中輪翼意。却怕一邊輕。</text>
<title>元進士次山來重贈菊詩以謝之</title>,<text>韓子潮州日。相人者劉宜。持贈一叢菊。元君今效之。其二微臣論禮妄。流竄固其宜。庭裁相者菊。愧非韓退之。</text>
<title>同春兄遷葬日。書懷寄示子靜 宋奎淵，重卿 李相吉，季興 宋奎昌 諸君。求和。丙辰十一月十八日</title>,<text>夫子九原作。千人與之歸。還向九原葬。攀號各沾衣。其二燕客來觀日。湘潭人未歸。空將河海淚。重濕芰荷衣。</text>
<title>漫吟 丙辰冬</title>,<text>雪遇泥還染。松迎霜益靑。人情有兩樣。茲事孰稱停。</text>
<title>立春吟</title>,<text>老夫不廢書。諸少勤於學。雖則瘴煙侵。吾心猶可樂。</text>
<title>送晦孫</title>,<text>幾度送歸客。送爾愁更多。從今栫棘裏。孤坐意如何。</text>
<title>贈別趙生 義耘</title>,<text>朔風吹雪急。之子遠來尋。沈吟還別去。相贈歲寒心。</text>
<title>贈別李廈卿 橝</title>,<text>黑雲凝欲滴。江湖雪霜多。故人來又去。獘袍寒如何。</text>
<title>贈別洪輔而 可相</title>,<text>寒雲埋日色。迢遞送故人。欲贈無餘說。劬書且敬身。</text>
<title>次樹村趙嶷望 世煥 贈一行韻 丙辰</title>,<text>東坡云。予謫惠州時。蘇州學佛者卓契順。度嶺繭足而至曰。昔蔡明遠。鄱陽一校耳。顏魯公絶糧江淮間。明遠載米以周之。魯公遺以尺書。天下至今知有明遠也。契順萬里之勤。亦可以得數字乎。余欣然許之。獨愧字重畫好。不及顏魯。故爲書歸去來辭以遺之。庶幾託此文以不朽也。今行師自余流竄以來。歲一來見。豈所謂道德高風。多在世外人者非耶。今年四月。又以所得樹村韻語及數本生薑。過江來投。其視蔡米。則又所謂太淸而不俗者也。余久廢把筆。慙無以爲報。略次樹村韻以送之。契足如何繭。深情識者稀。行師千里至。不得好書歸。</text>
<title>靈芝洞八詠</title>,<text>一歲何三秀。篔簹有苦吟。晦翁珍重意。深感暮年心。右靈芝洞皇王帝霸事。天地鬼神情。心源專靜後。觀盡有餘明。右靜觀齋本體自虛明。應時還易失。惟將寸膠而。動靜皆於一。右涵一堂有物先陰陽。却在陰陽裏。更把濂翁無。要提黑腰耳。右太極亭點也是狂者。如何堯舜同。心中如有累。慙愧舞雩風。右浴沂壇乾坤起姤復。其體自圓成。含方理更妙。弄此了平生。右弄丸窩半畝方塘上。何人小作臺。天雲涵活水。還自武夷來。右天雲臺潭邊有老石。倒影碧波淸。閒吟宴坐久。還與此心明。右澄心石</text>
<title>感事</title>,<text>書因四代貴。詩以二南尊。如何黃犬客。惡怒不曾原。</text>
<title>寄金壽徵 己未</title>,<text>死生在於前。學力要試耳。須將此一言。歸語伯仲氏。</text>
<title>贈送晦孫 己未九月</title>,<text>白日明孤島。滄溟遶一身。臨風送爾去。須愛卷中人。</text>
<title>退憂金相公銜命飮氷。臨行。委訪見。謂不可獨無一言也。略綴二十字。代說高懷。雖不中。亦不遠也。庚申十月</title>,<text>十月遼河路。征驂不可留。心中應有恨。非復舊神州。</text>
<title>樹村趙嶷望令公冒雪來訪。以詩謝之。</title>,<text>二老相逢處。靑山帶雪奇。何愁浮大白。世事兩忘之。</text>
<title>六月夜。偶聞杜鵑。</title>,<text>松影當牕靜。鵑聲此夕聞。閩翁何太苦。衾冷到宵分。</text>
<title>次壺谷南雲卿 龍翼 韻</title>,<text>退憂金相公佩酒追送定金原上。贈以二絶。壺谷南宗伯追步其韻。仍索酬甚急。不敢終孤。其牽率續貂。絶可笑也。橫艾閹茂陽月日。華陽洞主。書于舞鳳山中。珍重大宗伯。爲王留我行。孤臣終逋慢。心事要公明。其二我非忘世者。衰病合投閒。歸歟告聖相。努力起東山。李義山謂綠野公爲聖相。東山字。朴和叔方在東郊。故云。</text>
<title>巴谷 丙寅三月</title>,<text>水作靑龍去。人從翠壁行。武夷千載事。今日此分明。</text>
<title>仙游洞</title>,<text>巴谷勝於此。此評恐未公。幽深兼洒落。還憶石塘翁。石塘在廬山北。乃濂溪故宅。而晦翁所歷訪也。</text>
<title>至空林。適値僧徒供養。行中士友。有誦明道三代威儀說。余以爲此說理會毫差。則有弊。故晦翁有救弊語。士友不可不知。故聊作此以諷焉。</title>,<text>空林禪釋號。我輩此中行。威儀伯子說。須向晦翁評。</text>
<title>贈別士昂 閔泰重 同甫樂甫 李賀朝</title>,<text>正當初夏日。花草滿山香。好友來還去。何曾手脚忙。時樂甫追到。當浮大白而不果。</text>
<title>示金仲和使君 戊辰</title>,<text>吾儕相聚。幾於笑會。書辭來往。亦少義理實事。此朱先生所以於南嶽唱酬。致警於同遊。而至有約誓也。謹步來韻。以俟郢斤。仲尼甚矣衰。不復周公夢。猶將行與藏。好與顏淵共。時事悶迫。欲以此仰諷於木食洞座下。而有所不敢也。其二晦翁何恢廓。八九呑雲夢。曾從戰兢生。此道誰公共。朱先生嘗言。眞正大英雄。皆從戰兢做出。蓋戒人多有閒氣也。</text>
<title>奉呈老峯 閔鼎重</title>,<text>此獨何罪辜。生死旬日間。再拜謝玄夫。收悲以歡欣。</text>
<title>次栗谷韻。示子孫。</title>,<text>栗谷慍于東人。嘗過蕭寺。題僧軸曰。欲使心無累。那堪面目憎。招提樹草裏。寂寞對山僧。余謂栗谷所見慍。只東人而已。今余。擧世皆仇之。豈但以斥尹之故而已。是必余言行不愼。見惡於心公之世也。不然。何無一人之見恕耶。是眞自反猛省處也。然猝變舊習。以從時好。亦是難事。聊次原韻。以示子孫云。豈欲人相惡。胡然見屢憎。淵明雖止酒。恥作白蓮僧。其二云胡今日事。事事却生憎。願棄人間事。長從粥飯僧。</text>
<title>送疇孫北行</title>,<text>今朝送爾去。去住意茫然。秋風吹雁急。何日著歸鞭。</text>
<title>耽羅舟中 己巳</title>,<text>逐客孤舟去。鯨波萬里深。平生仗忠義。虞廟不須尋。其二孔聖思浮海。涪翁灎澦時。千秋相感意。今日有誰知。</text>
<title>五月四日</title>,<text>此日知何日。孤衷上帝臨。侵晨痛哭後。抱膝更長吟。</text>
<title>耽羅謫所</title>,<text>弟兄孫子姪。天外喜同堂。白首何丘首。他鄕似故鄕。</text>
<title>贈僧性淨 乙亥五月</title>,<text>人世百年樂事稀。此菴重到淚雲扉。六根隨處渾爲惱。謾被緇衣笑布衣。</text>
<title>吟呈松溪道兄明甫 同春○丁丑十一月</title>,<text>數日靜坐溪山之間。不堪思兄。沈吟之間。自然成句。詩豈云乎哉。旣形於言。不敢有隱。聊以錄呈。乞賜批評。且辱和送如何。懷川人作道川人。相望松溪不可親。洞壑風雲雖異趣。喚醒心處意思均。其二道川流入赤江東。德裕溪源千里逢。丹心共逐朝宗去。還恨陰山隔不通。其三淨對丹崖到日昏。寒聲淅瀝繞孤村。無端忽憶松溪友。恭敬溫文靜裏敦。</text>
<title>自京還鄕時詠懷</title>,<text>慈親鶴髮稽山外。聖主龍顏漢水濱。忠孝古今無二致。此身爲子復爲臣。</text>
<title>朴參奉 事三 挽 甲申</title>,<text>孝誼通神人敢間。一生恭服趙先生。欲識古人同調者。請君看取董生行。</text>
<title>贈別洪都事 柱世</title>,<text>十載重逢江上樓。東頭南畔付長流。尊前不盡心中事。醉裏分携各有愁。</text>
<title>黃山舟中。次兪武仲韻。癸巳閏七月</title>,<text>病宜舟臥健宜山。高下休論物我間。若於上面終能透。行止分爭摠亦閒。</text>
<title>鷄嶽福林洞。贈金仲文 益煕。○癸巳八月</title>,<text>空山木落古潭深。幽思還仍送別心。多謝晩風知我意。不催西日下疏林。</text>
<title>次巿南韻。贈美村赴召之行。兼呈春，炭 權諰 二兄。戊戌正月望日</title>,<text>雲山離恨卽今朝。擬向山中獨緯蕭。丹心正逐朝宗水。未覺南山北闕遙。</text>
<title>途中吟</title>,<text>西風和雨透征衫。老馬稚僮困不堪。旅館今宵應有夢。好乘漁艇泛淸潭。</text>
<title>前池荷</title>,<text>玉井根株望已灰。前塘剩喜兩三開。徘徊正引濂翁興。莫遣西風蕩漾來。</text>
<title>次李咸卿 一相 韻 庚子三月十八日</title>,<text>垂示瓊韻。說盡悲懷。想以卑臆無彼此也。哀淚交頤。感荷又切。盛意不敢孤。謹牽率步成。令兒子親納。兼候動履。蕪拙可笑。一下之餘。還授兒子以歸之。勿以語人。則又見愛之眞切也。仙湖歲月白駒忙。未死孤臣哭昊蒼。緬憶東陵老侍郞。去年同入獸爐傍。</text>
<title>贈同春赴召之行 辛丑二月</title>,<text>馬穩車平旆不飄。雪知行意欲全消。前路休言人手額。野梅官柳亦爭邀。</text>
<title>空林寺中詠懷</title>,<text>洞裏煙霞鎖欲開。夜深星斗暫徘徊。想得潭溪秋月白。此生何日溯洄來。</text>
<title>次權思誠寄示韻</title>,<text>心多不翅百車餘。日夕如麻未易虛。雲谷深深猶謝客。看書不厭靜中居。</text>
<title>自楓嶽還至狼川吟 壬寅三月</title>,<text>遊筇共逐海雲飛。蓬島淸風滿袖歸。今朝又泛南湖水。一任蒼煙染客衣。</text>
<title>憶疇孫</title>,<text>薄暮幽吟坐小堆。池荷時遣暗香來。想應城巿喧啾裏。爾亦思歸恨不裁。其二隨柳傍花莫我從。嶺雲江水阻音容。書中不盡心中事。一紙才封復一封。</text>
<title>送李聖彌兄弟</title>,<text>新安賢士遠相尋。靜裏從容話此心。好去家庭勤孝弟。等閒莫要負光陰。</text>
<title>送人</title>,<text>少年江海早幽尋。老來那能賞此心。送子飄然江浦去。歲寒寧受雪霜侵。</text>
<title>李僉樞 厚載 挽 壬寅</title>,<text>公家季衮我如兄。情誼仍無重與輕。今朝復寄哀詞去。舊恨新悲寫不成。</text>
<title>洪君 思道 挽</title>,<text>溪門舊伴日蕭條。那忍君今又響銷。人世啾喧無樂處。英魂且莫楚詞招。</text>
<title>岬寺</title>,<text>磵樹陰陰黃鳥鳴。時看佛宇煥丹靑。行宮咫尺傳消息。惹得孤臣無限情。</text>
<title>自岬寺赴溫泉行朝。到錦江。寄疇孫。</title>,<text>歷盡巉巖路轉開。山前亂樹鳥喈喈。行行漸喜行宮近。猶見江鷗向我來。</text>
<title>戲贈畫僧曇彥</title>,<text>僧乞吾詩吾乞畫。僧言君貌畫難能。顰松怒石吾猶畫。那得摸君面目憎。</text>
<title>次金西原 鋿 送梨韻 癸卯八月</title>,<text>古墨閒磨老樹傍。草玄思渴未聞香。誰敎病肺居然潤。閬苑瓊津嚼未嘗。</text>
<title>具懷仁 瑩 挽 癸卯</title>,<text>七十猶稀況八旬。誰言天道不扶仁。高山東望新阡遠。永負閒齋一飮醇。</text>
<title>外弟金靜甫 灦 挽 甲辰</title>,<text>哀哀吾弟止於斯。訓語分明古有之。喪期未沒身先沒。胡不深思草木滋。</text>
<title>贈趙復亨 根○丙午</title>,<text>送君東去復西歸。喜闕兼尋老子衣。朝巿古來多誤脚。須將故紙警危微。</text>
<title>金姪 得洛 挽 丙午十一月</title>,<text>姑氏宜家長子孫。年年零謝爾猶存。靑山刷恥仍歸報。人世孩兒幾箇豚。</text>
<title>遊金剛山。聊改申企齋絶句數字次金西原韻。</title>,<text>一萬奇峯又二千。海雲飛盡玉嬋娟。少時多病今來老。孤負名山此百年。</text>
<title>次柳景明 燂然 韻。呈中洞谷求和。</title>,<text>末學卑卑難救拔。文公却歎陸堂堂。漂淪況又千年半。此道如今孰主張。其二爲我爲朱兼愛翟。何由於孟得升堂。須看晦父之心法。利義名言吾友張。</text>
<title>示疇孫仍寄諸友</title>,<text>去年春。嶺南儒生一千四百餘人。請正陰奪國統之罪。而以汝祖爲誅首。今又聞嶺人黃壖移家入漢師。與諸貴連姻作隊。前月上疏。攻斥八九人奸邪之狀。而又以汝祖爲之冠。且云圖占相位。雖非好題目。顧以鄙陋。每爲諸人之先。則旣甚媿赧。而榮耀亦多矣。聊取朴思菴絶句。改易數字。以示疇令和。仍又寄仲初，永令，持叔，彝仲，重擧，曼倩諸友。求和。丁未三月十一日。書。蓮榜叨爲第一人。鳳池希作上台臣。年年又復魁姦黨。胡乃光華萃此身。原詩龍榜曾參第一人。鳳池終忝上台臣。如何又見魁姦黨。自愧光華萃此身。晦翁詩。老去光華姦黨籍。向來羞辱侍臣冠。思菴意蓋本此矣。</text>
<title>次疇孫韻 丁未陽月</title>,<text>雪後孤村太窙寥。山篁野草共蕭條。安得葡萄城上飮。玉門關外騁華聊。</text>
<title>次寄李幼能 端相○戊申正月</title>,<text>飄然簪佩問何來。遼薊腥雲鬱未開。吾人底事呑聲哭。先主陵前去復廻。</text>
<title>又次前韻</title>,<text>台星偏照好賢來。棣萼聯枝向日開。如何天漢乘槎客。不遣還從月氏廻。聞會賢坊相公。主議執送華人于虜中。原韻大意。皆在於此故云。其二乾淳元自定哀來。晦父還仍任繼開。雲谷滄洲風月好。一辭丹闕不曾廻。</text>
<title>追次李咸卿韻 戊申正月</title>,<text>不爲煩言阻往還。時陪冠冕侍龍顏。英魂此日招何處。只在寧陵石獸間。</text>
<title>送李弼卿 翊相 赴北幕</title>,<text>綠駬雄鳴去莫攀。北風撩亂鬼門關。書生自有封侯志。須上燕然勒石還。</text>
<title>次忠淸都事趙嶷望韻</title>,<text>洛陽山石削如屛。山下淸溪日夕鳴。草堂無事門常掩。時有巡田亞使行。</text>
<title>林尙書 墰 亭上。疇孫次壁上韻。爲步其韻。</title>,<text>四月江南不見花。一鞭來訪故人家。怊悵九原難更作。滿園松檜鎖煙霞。</text>
<title>玉溪瀑布。次疇孫韻。</title>,<text>雨餘遙看勢尤奇。嫩綠殘紅杜宇時。瑤琴彈盡峨洋裏。只恨難逢古子期。</text>
<title>化仁途中</title>,<text>野色靑靑麥漸長。淸和時節近端陽。行行隨處綠初嫩。最愛澗邊幽草香。</text>
<title>次申靑山 良器 寄菊韻</title>,<text>一朵淸香誰得知。殷勤陶令寄來時。淫風急雨今如許。那保行藏傲雪姿。</text>
<title>贈柳景明</title>,<text>欲炊新黍留佳客。山水留行不待吾。臨別寄言中谷老。此間高躅可無乎。</text>
<title>書贈柳赫然</title>,<text>虐雪獰風暗玉關。將軍出獵漢南山。書生病臥東城外。不識驃驍在世間。</text>
<title>與沈諫議 攸 遊赤裳山城</title>,<text>星斗參差近古樓。陣雲呑壁鬼應愁。時平不管關防峻。任却中權雪滿頭。</text>
<title>洪公州 錫武 挽</title>,<text>當時聖考急循良。世亂仍咨技藝長。此日英魂應亦泣。九疑山色共蒼茫。</text>
<title>寄石湖 尹文擧 兄弟</title>,<text>幾年不踏尼塘路。夢入蒼松老栗間。擬趁明春一番雨。酒幢橋下弄潺湲。酒湯之名不雅故改以酒幢其二欲託門墻久不堪。君家學海望潭潭。爲問甑山勃窣老。籃輿幾度到僧庵。</text>
<title>閔器之 𣚃 沙塢別墅八景</title>,<text>驪興閔器之老兄。辭寢郞之命。老於其先壟之旁。嘗以其所居之堂八景之題。示余曰。願有詠也。遂各綴廿八字以歸之。因喟然曰。古人云。恨不少年爲客。一宿其間。此正先獲語也。顧余新葬家兄於數喚之地。繼自今將頻數往來。宿債當一償之矣。茲八詠者。豈器之所能專乎。時崇禎橫艾困敦孟冬日。恩津宋時烈書。良宵淸夢枕邊回。起望山雲一帶廻。要爲閒人供晩對。故應今夜宿巖隈。右鷄嶽宿雲老菴高掛白雲邊。法侶鳴鍾小佛前。未信休糧如瘦鶴。遙看朝暮起炊煙。右海菴炊煙鷄山高下自西馳。雲木參天共蔽虧。海底金輪催曉動。一峯高揷最先知。右沙峴朝暾鷄龍山外一孤村。寂歷桑麻對我門。乍見夕陽明遠嶠。憑軒還惜近黃昏。右基村夕暉陶然窓下得吾眞。長作羲皇以上人。頂午淸風吹不盡。桃笙竹几淨無塵。右北窓淸風蒼茫廣野向南開。夕靄朝暉摠可哉。最是排窓深夜後。纖雲四卷月徘徊。右南郊明月漁燈點點映淸渠。水面無風可數魚。餘輝且莫灘頭照。正是沙禽睡熟初。右前溪漁火睡罷幽軒徙倚頻。柴門終日靜無人。山花一曲斜陽外。知是村童去採薪。右後嶺樵歌</text>
<title>閔判書 維重 夫人挽 癸丑</title>,<text>阿爹同時作古人。呱兒盈室鬼應顰。啼鵑無血可續淚。深谷墳前夜爲隣。</text>
<title>寄朴兄時甫 惟棟</title>,<text>吾儂養疾巴溪下。老友耕雲石嶠巓。乘化歸眞俱未遠。不知誰是著鞭先。</text>
<title>次洪元九韻</title>,<text>溪堂晨起氣凄凄。林靄山嵐四望迷。悠然靜對琴書坐。盡日幽禽向我啼。</text>
<title>檜淵書院次趙復亨韻</title>,<text>斤餘山木又牛羊。世道如今轉可傷。敬拜先生祠廟下。臨風剩嗅百梅香。</text>
<title>尹生 承任 挽</title>,<text>築室于場度一生。孤行古義世爭驚。如今仍臥溪邊土。至死初心水月明。</text>
<title>次尹梧陰題宋僉樞館宇韻</title>,<text>從高祖宋淸風府君。卜築于懷東注山之墓下。僉樞君承其重館宇池臺。不墜其舊。蓋以風采自尙焉。萬曆倭亂。梧陰尹相公。以體察使南下。視師館於僉知君。甚賜顏色。因題二絶詩。其後見吾堂叔父典籤公。爲說僉知君之賢。因誦其所作詩。典籤公嘗爲余誦之。余以言于僉知君之孫興吉。則將以刻揭楣間。而因請余記其事。而竝和原韻云。淸風府君諱世勁。僉知君。黃生其名。與余先人於諸宗中。甚相親愛焉。梧陰諱斗壽。字士仰。典籤公。煕祚其諱也。當年邦運自瀕池。相國勳名一代奇。偶爾題詩山下宅。定應留待沼平時。其二節制威名鎭海山。五牙當日此柴關。中興上相爲知己。老丈風流莫可攀。</text>
<title>追次申侍直韻</title>,<text>莫怪彭殤各自年。蹄涔朝盡海無邊。南華第二篇中事。會向君前要細傳。其二人世光陰忽換年。遺篇寂寞在床邊。誰何乞與靑雲士。免使幽魂恨不傳。</text>
<title>巴谷有怡愉李老題名有感而作</title>,<text>摩挲蒼蘚舊題昏。緬憶怡愉德義尊。人世至今多薄俗。九原難作更傷魂。</text>
<title>次洪元九韻</title>,<text>龍驤官宂擁文章。少日平看白玉堂。祇今歸臥茅簷下。黔嶽雲煙接華陽。</text>
<title>題道峯書院</title>,<text>蒼崖削立洞門開。澗水潺湲幾曲廻。堯舜君民當世志。廟前空有後人來。</text>
<title>贈洪生 胄炳 兄弟</title>,<text>短短茅簷淺水濱。山翁誰謂不全貧。午窓睡起苔階步。小雨時來長綠筠。</text>
<title>甲寅元正卽事</title>,<text>山擁寒雲路未開。終朝不見有人來。東西南北皆松雪。祖子孫曾替酒杯。</text>
<title>次疇孫韻 乙卯春</title>,<text>山翁歸思不堪催。屋下淸溪夢裏廻。遙想茅簷生暖氣。黃梅空自一枝開。</text>
<title>次趙執義嶷望韻 乙卯正月十八日</title>,<text>天香猶在舊珍貂。鼎水何年劍影遙。未死孤臣餘白首。數行危涕洒今朝。</text>
<title>寄黃周卿 世楨 珍島謫所 乙卯二月四日</title>,<text>我北關時爾向南。獰飆蒸瘴兩難堪。莫把光陰愁裏過。須令學海更潭潭。</text>
<title>寄邵姪 李德老 及諸孫 乙卯二月九日</title>,<text>門前溝水去遙遙。千里鄕書近寂寥。緬想荷池池上柳。迎風帶雨嫩生條。</text>
<title>次贈南生 有昌○乙卯二月</title>,<text>南生自淳昌。徒步千餘里。從余於德源謫所。今以白雲之望。不堪孺慕之切。告別而行。聊次其韻以送之。世上詆訶君莫歎。百千蚊蜹儘悠悠。惟應夜讀朝耕日。桐柏山前二水流。</text>
<title>次疇孫相宅韻 一作寄秀甫新居○乙卯二月十九日</title>,<text>耐可隨宜了此生。無心去住送昏明。笑殺陳公多事在。謾將長舌話舟平。</text>
<title>次贈羅子長 世器○乙卯二月二十三日</title>,<text>白首孤臣負大何。風饕雪虐兩堪嗟。逢君試問江南事。柳綠梅殘草色多。</text>
<title>次贈羅子敬 相器○乙卯二月二十三日</title>,<text>慶元之禍劇秦斯。啖薺胡爲衆所訾。自是窮經爲可罪。曾無一事擾公私。</text>
<title>贈鄭進士鱗瑞 祥龍○乙卯二月二十三日</title>,<text>北俗顓愚似嶺南。一隅關塞相公三。從今不獨崖州大。倒屣迎君笑不堪。陳了翁云。嶺南民俗見謫客。不問尊卑皆稱相公。今鱗瑞與李汝謙洎余。先後投北故云。</text>
<title>金子衡 莘望 自去年仲冬。從海西來。隨我於南鄕。因自南鄕徒步度嶺。相守於宜春謫所。朝夕對床講讀朱書。今者。不勝庭闈之戀。忽然告辭。書此以贈之。乙卯二月二十六日</title>,<text>千里相隨不暫違。可堪離思此依依。臨分更有丁寧語。四月淸和杖策歸。</text>
<title>京外後生先後辭去。今日。李生萬春又歸。病臥聊吟。</title>,<text>幾送歸人尋去路。溪邊春草喚愁生。賴有兒孫長閉戶。讀書聲裏四難幷。</text>
<title>次誠弟 時燾 先妣諱日韻</title>,<text>幾歲幽吟蓼蓼篇。此年流遞近燕然。荒村忽値喪餘日。欲薦時羞未有緣。</text>
<title>次家弟寒食日韻</title>,<text>世間榮辱不須驚。大丈夫心白日明。萬里春城寒食至。尊前豪氣塞雲橫。</text>
<title>次金延之前日所贈通字韻</title>,<text>關西嶺外渺難通。千里書來喜不窮。滿紙縱橫無異語。消詳都是紫陽翁。前書俯賜商量。皆是語類，大全語。故落句及之。蓋吾儕今日講論。捨此則無可開口者。如是往復。不猶愈於但相嗟矜乎。</text>
<title>次李同甫五月四日韻</title>,<text>聖主何年棄土中。小臣今作白頭翁。年年五月逢初四。痛哭空山訴上穹。</text>
<title>八月十四夜。示疇孫令和。</title>,<text>菊籬蘋浦起芳菲。嫋嫋秋風吹客衣。明月一輪臨矮屋。悄然淸坐不思歸。</text>
<title>刺日人復告變於榻前。仍自爲加律之啓。遷此南荒而旋。若爲見憐者然。請去栫棘。聞者以爲肺肝可見。故爲賦一絶。</title>,<text>王公胡念伯仁爲。經史朝昏舒卷之。吾生卽此自爲樂。豈必身邊脫棘籬。</text>
<title>送密谷歸人次其韻</title>,<text>北謫南遷春復秋。楚雲湘水共悠悠。嗟君繭足來千里。却詠南陔去不留。</text>
<title>聞文谷謫去吟呈 乙卯九月十日</title>,<text>一柱亭亭獨立時。狂流怒觸未曾攲。休言東魯斯文喪。贏得千秋永賴之。</text>
<title>元君 次山 送菊數叢。有玩此可消愁之句。故戲答之。</title>,<text>涪翁捨達危舟日。鐵漢山靈冉冉秋。素位而行皆自得。曾聞君子本無愁。</text>
<title>洪胄炳，胄亨。南來訪余。丹溪翁以詩送之。有淸光帶去催征騑之句。仍步其韻。以贈二生之歸。</title>,<text>君取仙遊溪上月。不裝漁艇載雙騑。溪月入門憎面目。却隨征鞅渡江歸。</text>
<title>又次蘭韻</title>,<text>海雲奇色故漫漫。送子歸歟歲序闌。爲報丹溪亭裏主。從今且莫恃幽蘭。</text>
<title>聞洪叔範 得禹 諸人被謫有感而作 丙辰春</title>,<text>風雨蕭蕭夜向深。此時何事最關心。芝蘭蕙茝終萎折。却怕春畦句吻侵。</text>
<title>和朴時甫</title>,<text>江漢奔流海不盈。蒼蒼天聽本無聲。中宵政得心源靜。碧落無雲水月明。其二活溪居士雙眸碧。少日詞場擅姓名。老去收身巖壑裏。却於經史有工程。</text>
<title>示疇孫</title>,<text>爾歸鄕土我仍留。兩地相望一種愁。想得書窓岑寂裏。卷中眞趣可消憂。其二無能燎却八區蚊。世事紛紛不足聞。惟有中天明月夜。幾人相憶夢歸雲。其三大抵人生皆是客。客中爲客過三春。荒村牢落無人到。屋後高山是主人。</text>
<title>次吳順之 益升 憎卯韻</title>,<text>陰陽自是相來往。納甲何須用意深。老父端居叢竹裏。微吟天際是輕陰。</text>
<title>贈或人</title>,<text>竊聞天下事。有不忍言者。天定久已如此。我聖考安得享無疆之壽耶。追憶前事。不禁涕零。聊以一絶。略伸微情。微執事。何敢布此心腸耶。覽後丙之。共是先朝簪履身。病中相念倍傷神。當時虛館深宵意。更向蒼梧血染紳。</text>
<title>次疇孫詠牧丹韻</title>,<text>經年獨坐矮菴中。惟有名花對我紅。空谷佳人蘇定惠。可憐無事不相同。</text>
<title>次疇孫感懷韻</title>,<text>興替休言係碧寥。唐風不奈遠椒聊。春花開謝都閒事。只有葵心向聖朝。</text>
<title>次洪元九贈僧韻</title>,<text>僧來不說故園花。爲說幽人著水涯。滿腹經綸輸袖手。好將身世付煙霞。</text>
<title>孝廟諱日感吟 丙辰五月四日</title>,<text>重瞳去上白雲鄕。己亥於今二九霜。白髮孤臣遙奉諱。楚江蘭杜共悲傷。其二精一眞源不可尋。九疑迢遞白雲深。今晨痛哭荒城外。楚竹惟應識此心。</text>
<title>次朴徵之 泰徵 記夢寄示韻</title>,<text>徵之以記夢一絶。見示。其事可異。亦可笑也。聊次其韻。以博一粲。月嶽丹衷白日明。蓬山荊棘斷逢迎。如何共入幽人夢。錦水城邊喜氣生。其二嶺海孤臣白髮明。遯溪幽夢夜相迎。屋樑殘月晨仍在。遠寄新詩問死生。</text>
<title>漫吟</title>,<text>海曲陰陰晝不明。深林魑魅自縱橫。庭前幸有千枝樹。臥聽黃鸎一兩聲。</text>
<title>次疇孫詠懷韻</title>,<text>共守荊圍久不歸。如伊誠孝古來稀。憐渠婦子空凝佇。日暮山村不掩扉。</text>
<title>觀宋史有感</title>,<text>舊構蕭條新構良。靈芝行色此時忙。閒看卷上興亡事。一榻熏風夏日長。</text>
<title>次疇孫流頭日韻</title>,<text>孤臣頸上尙粘頭。敢怨窮荒白首囚。聖祖詒謀垂萬祀。神孫長祝守天球。其二鄕關遮莫屢回頭。演易還宜羑里囚。手把遺編時諷玩。虞庭何必聽鳴球。</text>
<title>雨中吟</title>,<text>一雨祁祁慰島民。田園禾稼一時新。也知天道無私覆。却怕陰崖霈不均。</text>
<title>次金相國起之所寄韻 丙辰</title>,<text>聖祖賓天十八春。艱關嶺海兩三臣。高名會見留千載。只愧疏慵亦濫巾。其二當時晉接每經筵。仰見江河決沛然。忍說灤朝同泣血。再封心法二三篇。孝宗大王晩喜心經。屢御筵席。顧問甚詳。始葬寧陵也。顯宗以爲平日所愛也。封納神穴及其遷葬。而又仍之而原韻及之。故亦敢云爾。其三大澤龍亡積歲行。士林斑剝失章程。知君好守先生宅。籬菊庭松摠舊情。其四恭承嚴命觸炎行。行盡東南數十程。瀚海金剛都領略。樹蛇溪鰐不關情。</text>
<title>次草廬謫中韻</title>,<text>霜臺峻議附生行。死草陰崖亦向榮。知君感激君恩重。莫作湘流楚屈平。其二險路行如平路行。心平平一視枯榮。何如盧子平生事。八萬毛竅散不平。其三迢遞長途信馬行。休思深谷紫芝榮。惟應鐵瓮城邊水。夜月淸波澹澹平。其四建安陵替到黃初。經略三川作帝居。當日草廬何壯矣。如今可笑困刑餘。其五二氏家兒同一初。暮年長恨不同居。只今世事多翻覆。惟有陽春曲自餘。其六鷄嶽靈源賦遂初。如何今日九夷居。從看壁立光吾道。鐵瓮山高萬丈餘。朱子於黨禍時曰。今日爲避禍之說者。固出於相愛。然若使某壁立萬仞。豈不益爲吾道之光。</text>
<title>次曾一燕子日長宜讀書韻</title>,<text>長夏抽籤究邃初。燕兒來笑老耽書。問余三萬六千日。料得君今幾日餘。</text>
<title>棘中雨後。吟示孫兒。</title>,<text>聞說賢人處困歡。祖孫相對不皺顏。籬外前溪夜來雨。似聽巴谷舊潺湲。</text>
<title>聞賊鐫請於經筵。勿看朱子註。適見善長 李亨稷 詩。有考亭遺緖更無傳之句。故聊次其韻。</title>,<text>高明廣大煥巍然。晦父文章浩浩天。楚楚蜉蝣休撼樹。淵源自是仲尼傳。其二舊京城闕久蕭然。老柏誰吟歲暮天。當日此心人不識。秖今留與卷中傳。朱子暮年。病臥樓下。歎曰。老矣。不復見恢復中原。因吟孔明廟柏行。其意可想。</text>
<title>李泰卿 東亨 與申伯固。遠來相訪。意甚勤厚。相留數日。恐有物色者。解携而歸。臨行。泰卿留詩二首。聊步其韻。</title>,<text>謫仙何事哭燕臺。駿骨空招樂毅來。可惜齊牛方五采。邯戰城外浪遲徊。其二南天寥落雁愁長。上黨歸程正杳茫。風簷古道吾猶樂。莫作江南宋玉傷。</text>
<title>次贈宋季興</title>,<text>山中幾歲閉松扉。晦父遺書日月輝。今日雪霜荊柵裏。逢君猶說舊深衣。</text>
<title>次贈元進士 次山</title>,<text>元進士來重。自宜春時。相從甚款。今又遵海而南。崎嶇千餘里。來訪於囚山。此當於古人中求也。其臨別也。投以詩什。聊步其韻。愚以氣質之病。顚沛無不至。醫治百方。而終不能變化。竊自悼也。嘗讀伊川謝王佺期惠藥。以一誠字。爲壽民之丹。而其謫涪州。整襟於驚濤。以心存誠敬。卒得此氣力。以成七分之大訓。劉元城周流遠惡地。東西千萬里。猶不一日病。自說其都由於誠。此余願學而未能者。今來重是兼通嘗草之術者。故以是爲說焉。未知來重。果以爲如何也。古疾兼來說著愁。欲求靈藥到炎洲。逢君試話探囊事。謂服程丹始可瘳。</text>
<title>丙辰長至。書示諸孫。</title>,<text>去年冬至讀朱書。今年冬至未了渠。箇中三字屛山戒。默坐沈思味有餘。</text>
<title>次李監司仲羽韻</title>,<text>玄冥吹送落枝風。蒼翠千林一夜空。何事岑城焚斮樹。能令霜雪愧無功。</text>
<title>聞同春先生追削官職。適道源贈詩。聊次其韻。</title>,<text>磁芑讒鋒逮九原。誰人披腹歷重閽。遙憐夏遠諸兄弟。抆血祠前哭至冤。</text>
<title>竊見原韻。終有自恕之意。故聊下一轉語。復次其韻。</title>,<text>餘干心迹竟誰原。唯有愚丞叫帝閽。男兒義正無餘事。遠謫韶州定不冤。餘干。趙汝愚也。侂胄誣以不軌。呂祖儉論救。謫韶州。呂自號大愚。而其官寺丞。故云愚丞。○近有一種議論。以爲成聽松於黨事無所與。朴和叔以爲當日事。當以趙龍門爲正。蓋龍門叫閽訟冤。而聞靜菴沒。馳往護歸。以至葬畢而歸。故云。今日事如李承旨世華。則固卓卓不可及。只如沈龍卿。則其言遜而直。只明其私義之不安。而竟被謫責。亦義正而心安矣。道源於同春。其恩議之隆。非龍卿之於我。暫時講論之比而已。又非李公之於同春。泛然相知之雅而已。則利害禍福。有難計較者矣。其義固失於前。而當爲卽爲。不能無望於他日也。然切勿出口也。近有一二事可悔也。</text>
<title>次李同甫記夢詩</title>,<text>自余禍釁之初發。二弟誠甫，秀甫。相繼棄官。相守於路傍。以待余之遷謫矣。乙卯正月。遂從余北行。秀甫追至。首尾七箇月。而誠甫以事南還。秀甫則仍留矣。其閏月以崔柳之獄。余亦因以南徙。遵海而行。秀甫又艱關扶護。喫耐萬狀。又監押官承當路意。侵困無比。然父子兄弟祖孫隨處談笑。頓忘羈㞃之愁。一日。見迫尤甚。冒潦渡水。挐舟之索。中流斷絶。秀甫與一孫。幾入海底。幸賴村人之盡力。還登北岸。是日。一行中分。隔水相望。翌日。始復相聚。沽酒相慰。行到千餘里。則誠甫又自湖西奔赴來迎。而在家孫兒及族屬知舊。先後要於路上矣。始同甫聞余之南。意謂戛過東郊。與仲和要於楊州抱川路。及聞余徑行。憮然彷徨之際。夢余一行。則秀甫，晦孫與一喪人相隨云。而記作序與詩。因便寄來。其喪人。卽文元先生曾孫金萬壽及余中表弟武人朴千英也。不知同甫所夢。是何人也。大抵眞境不爽。眞所謂精神相感。無遠不到者。因和其韻。以示諸兒之隨來者云。叔世何人素位行。平生仰止是朱程。樵夫答問懸鶉笑。認取當年一揆情。樵夫答問。凡三見於全書。而皆不同。○慶元黨禍時。朱先生曰。楊子直書。引孔子微服過宋事見敎。今乃懸鶉百結而不自免。可笑也。其二路二千餘觸熱行。海鷗山鳥慰嚴程。如何二友參同會。夢裏還爲婦孺情。朱先生與門人。送蔡西山淨安。無嗟勞語。只答問參同契。同甫詩序與仲和。要余于中路。夢中相見哭泣云云。故末句云。其三鴒原相逐塞垣行。復與艱關嶺海程。珍重故人成昨夢。殷勤吟送曲江情。元微之贈樂天詩。夢君兄弟曲江頭。說者曰。千里神交若合符契。朋友之道其不至歟。</text>
<title>次李同甫所示文谷相公韻 丁巳正月</title>,<text>前日所示文谷韻。卽效嫫母之嚬矣。未記己未寫呈。今茲錄送楊山相公許。亦然也。常思芝洞靜村墟。俛仰那堪夜壑虛。幸有佳兒尋舊學。沈潛太極訂頑書。其二草堂瀟灑偭郊墟。妙處無言自靜虛。今日此心尋不得。忍看殘簏舊圖書。</text>
<title>二月廿四日雨後吟</title>,<text>無端一雨變千林。遠客曾無楚澤吟。今日偶逢風日好。卷中閒對古人心。</text>
<title>次谷雲籠水亭韻</title>,<text>夫君逃世在林巒。名姓將無天地間。客至頗知主人意。不談時事對靑山。</text>
<title>次道村李季周韻</title>,<text>休言聖道塞荊榛。自愧平生未檢身。多謝洛閩留妙訣。到幾微處極精神。</text>
<title>次韻謝金能之 壽能 見贈</title>,<text>中夜悲歌泣孝宗。天顏那復見雍雍。孤臣未死終無補。長恨難扳鼎水龍。其二中夜悲歌泣孝宗。當時大老在城東。蒲輪束帛勤初服。同德還須愼獨公。其三中夜悲歌泣孝宗。長思前席講中庸。唐虞精一傳心妙。不落刑名不落空。其四中夜悲歌泣孝宗。仍思石室若堂封。當時籌策渾如夢。勳業空看鏡裏容。其五中夜悲歌泣孝宗。秖今文谷罄危衷。長秋殿閣終無恙。誰識亭亭一柱功。其六中夜悲歌泣孝宗。愚臣千一慶相逢。丁寧手札謨猷密。猶見華牋寶墨濃。其七猶見華牋寶墨濃。隨身踰嶺幾千重。蒼梧雲裏永安夜。中夜悲歌泣孝宗。</text>
<title>贈申聖時 啓澄 趙士輝</title>,<text>滄溟無極嶺雲堆。多謝殷勤千里來。別去君須追聖路。紫陽雲谷正蒿萊。</text>
<title>次遜愚洪君敍 錫 韻</title>,<text>魚肉登房合有刀。遜愚魂魄不須銷。此身自笑癡頑甚。却把餘生等夜朝。</text>
<title>示疇孫兼奉聖彌求和</title>,<text>剖破藩籬卽大方。此心無界亦無疆。如今莫作還家夢。隨處幷州作故鄕。</text>
<title>次疇孫夜坐韻</title>,<text>屋後晴禽哢晩蟬。新涼全到竹床邊。兒孫莫憶空山裏。山裏詩書在眼前。</text>
<title>次疇孫詠菊韻</title>,<text>鶗鵙聲中草不芳。獨憐佳菊媚秋陽。縱然置在春花裏。猶是淸香擅衆香。原韻。有問渠何事遲如許。爲是貞姿晩更香之語。故落句下轉語。其二落不落英都是芳。半山多事笑歐陽。楚臣餐後沈湘水。魚腹千秋亦自香。介甫詩。殘菊飄零滿地金。公戲曰。秋花不比春花落。爲報詩人仔細看。介甫聞之笑曰。歐九豈不見楚辭夕餐秋菊之落英乎。後人評之曰。歐王於草木。猶未盡識。不知有落者。有不落者耶。</text>
<title>詠鴨脚樹</title>,<text>鴨脚飄零滿地金。庭邊無復得風吟。夜來還愛扶疏影。三四徘徊淸意深。</text>
<title>次朴和叔所題四書疑義卷上韻</title>,<text>世事休論似燎原。長慙昧却正淵源。訂參疑義非輕視。只恐南州怒有言。其二前賢微意苦難原。硬說徒然失本源。難疑非是索瘢事。只有公私諒可言。其三年老身殘近九原。惟將經理究眞源。紛紛一任人間鬧。靜坐淸陰笑不言。其四吾生晩且隔中原。恨未摳衣到婺源。卷上只瞻星斗像。欲聞眞訣寂無言。晦翁畫像有七星故云</text>
<title>次朴時甫自詠韻</title>,<text>過大微臣行亦虧。老投荒裔不須悲。惟憐安靜村居士。鯤臥滄溟未脫鬐。</text>
<title>次趙嶷望守城倉贈全羅二君韻</title>,<text>白衣蒼狗紛紛過。世事其如變化何。時宰尙爲天寶帝。達城何怪號全羅。</text>
<title>疇孫歸後戀而作</title>,<text>戀爺之子憶夫妻。三月戀渠望白題。匹馬行行還過嶺。計程今日到蘇堤。</text>
<title>韓信</title>,<text>漂母樵夫無不報。投金寒瀨墓傾醪。全齊大楚誰家物。未信淮陰背漢高。</text>
<title>項羽</title>,<text>垓下楚歌四面同。千金萬戶欺重瞳。平生仁愛今方信。猶德烏江呂馬童。</text>
<title>鄭承旨 勔 挽</title>,<text>閩翁盛說韋居士。不怕權凶問謫居。巴只麻衣炎海路。追思高義淚沾裾。</text>
<title>李草廬女朴氏婦挽</title>,<text>人道廬翁福履全。如何今日淚長懸。由來秀氣仍相促。莫遣玄夫妄問天。</text>
<title>朴君 東翊 挽</title>,<text>鄠人之行退之譏。後世還爲識者非。今日送君泉下去。立看衰俗重歔欷。</text>
<title>次李泰之韻</title>,<text>晦父曾焚遇遯章。能知進退與存亡。西頭南畔今誰識。獨坐窮山歎息長。</text>
<title>後谷謾吟</title>,<text>賢者爲賢愚者愚。人難賢我亦難愚。如何愛惡爲心癖。乃欲賢人亦欲愚。</text>
<title>詠庭畔菊</title>,<text>菊有初黃終白者。自多猶是傲霜姿。何如始卒還如一。一任西風滿意吹。</text>
<title>丁巳杪秋示諸孫</title>,<text>不妨同作蠹魚身。三見黃花笑逐臣。雨後小窓晴旭射。超然相對卷中人。</text>
<title>又詠菊</title>,<text>春寒百卉猶蕭索。況是蒼茫歲暮時。窓外一叢凌小雪。可憐誰與共心期。</text>
<title>讀啓蒙</title>,<text>長憶當年學易時。妄將爻象溯文羲。如今細玩雲臺記。誰謂登高不自卑。</text>
<title>仲冬詠菊。示孫曾及金周諸君。</title>,<text>戴雪爭風不作難。今朝寥寂太無端。雖然箇裏香猶在。顏色凋殘詎足嘆。</text>
<title>朱先生論韓公原性讀而賦之</title>,<text>韓公語性分三品。不是韓公見未精。當日偶然忘氣字。不然功不讓周程。周子曰。性者。剛柔善惡中焉而已。是先言氣質而後言本性也。程子曰。論性不論氣。不備。是先言本性而後言氣質也。皆所以發前聖之所未發也。朱子曰。退之說三品。說得儘好。只不合不說破氣質之性。又曰。原性一篇本好。但欠箇氣字。</text>
<title>漫吟</title>,<text>歲月崢嶸七十餘。人間榮辱碧雲虛。如何藹藹王多士。千百爲群謾上書。其二短檠明滅照殘編。千古心源箇裏傳。最是宣尼操捨語。叮嚀眞似耳提然。</text>
<title>至月廿日吟</title>,<text>淹速悠悠付碧寥。明來爲晝暗爲宵。可憐賈傳心還躁。戚戚占書更問鴞。</text>
<title>冬至日憶朗州風玉亭淸座</title>,<text>忽覺無中有象函。玉人何處奏英咸。願託歸雲呈碩果。不知能得到靈巖。</text>
<title>又自警求訂</title>,<text>絶柔要似閉崤函。復善誰占輔頰咸。看取鄒輿戰兢事。到收功處儘巖巖。朱先生論孟子說大人則藐之語曰。此一種英雄。須從戰兢臨履上做出來。若是血氣麤豪一點使不著也。</text>
<title>次贈李泰卿兼謝任大仲 埅</title>,<text>靜裏天眞信可還。安身日月往來間。憑君聽說黃溪事。利義談來倒象山。康節詩。門外似深山。天眞信可還。象山分辨利義。朱門人至有流涕者。見語類。其二縣簿何曾直一金。而無高士不平心。惟應水綠山明處。會向禽魚託好襟。高士。用孫寶事。亦見朱子同安時高士軒記。</text>
<title>次文谷記夢韻</title>,<text>夢裏還成昔日遊。歡情不覺九原幽。覺來樑月催詩句。傳到蓬山老淚流。</text>
<title>聞老峯有封事</title>,<text>天理何曾母可臣。此時猶幸有仁人。囊封裏面膚功在。可笑夷吾誓命頻。其二漠漠頑雲四到深。山河大地鬱沈沈。天開嶽裂轟雷斧。白日爭看鬼失林。</text>
<title>村塢何人所題。二首。</title>,<text>雖有離憂其志樂。奇哉此事見于今。可憐無限人間母。漫有區區老舐心。右屬李泰卿淨安相送蔡西山。橋上爐邊笑語閒。只把參同酬答去。當時氣象更誰攀。右屬蔡上舍</text>
<title>次金龍宮 愼厚 見寄韻</title>,<text>碧天雲盡雁初廻。秋老江南草木衰。珍重一書千里至。却令開豁楚臣懷。其二心到閒時辛亦甘。休憐遷北復移南。高軒聽說仙桃熟。鶴眼將看海變三。</text>
<title>次疇晦九日韻</title>,<text>佳節飜驚剝五陽。更無餘興引壺觴。可是輿廬昭象戒。莫令龍戰到玄黃。</text>
<title>哭鄭善叔 慶欽○戊午</title>,<text>橐籥嗟嗟運氣衰。生吾善叔未培之。人言箱篋遺編在。知罪千秋事業奇。</text>
<title>戲吟示疇孫</title>,<text>河東獅吼聲殊惡。江左犢車走可笑。安得龍眠畫二件。掛之街上令人睡。</text>
<title>自省</title>,<text>虞夏殷周尙用兵。陰陽勝負亦分明。如何方寸中間事。却使人心未乞盟。</text>
<title>次文谷韻</title>,<text>吾事誠明康節句。箇中包括厚高悠。千年聖道今堙沒。只有名言卷上留。</text>
<title>感吟</title>,<text>一千里外名蠻土。四五年來號太平。歌管啁轟明月夜。舊臣還詠永貞行。</text>
<title>土亭李先生之後孫必晉。來訪於蓬海上。求余贈甚懇。終不敢副。略因嶷望見意。</title>,<text>出人間世老先生。玉樹今逢此棘城。朱禮數章相對說。却慙當日打乖名。蓋聞先輩言。土亭先生言行頗有康節打乖意思。打爲也。乖異常也。故康節詩曰。安樂窩中好打乖。明道先生反其意和之曰。打乖非是要安身。道大方能混世塵。此謂打去異常之事也。若云破崖岸也。土亭先時。亦雜作於農桑。以混世塵。豈所謂道大者耶。願樹谷明敎之。</text>
<title>詠懷</title>,<text>憶在山中猶有事。風來月出好逢迎。如今閉戶長深坐。風月亦無歡愛情。</text>
<title>己未人日吟</title>,<text>人日初暾天氣勁。人言其驗下民殃。願言聖上回災沴。甘雨和風遍四方。</text>
<title>贈義善 樹谷奴子。自蓬山移巨濟時。陪行而來。○己未</title>,<text>彥陽城外傳書信。長道箯輿賴爾扶。此日相從難可忘。他年能憶我儂無。</text>
<title>次井邑宰李星齡附送鐵如意贈金錡韻</title>,<text>意非如鐵鐵如意。遠寄衰翁儘有情。愛直還嫌微俯首。恐隨人意失先貞。</text>
<title>岐城謫廬吟</title>,<text>群山如畫海迢迢。姑射仙人若可招。却恐衣裾塵土在。沒泉淸濯此三朝。</text>
<title>次淳孫亡母忌日韻</title>,<text>憶曾携爾壙邊臨。心似初亡尙不禁。十八忌逢蠻海上。精靈應識我哀深。</text>
<title>今年適孝廟誕生周甲。而今日又第二十諱辰也。晨起痛哭。情懷益不自堪。疇孫詠一絶以示。因用其韻。己未五月四日</title>,<text>湯文比德敢云阿。千一昌期驗濁河。奉諱廿年還一甲。呼天天亦奈吾何。</text>
<title>次疇孫賦蠅韻</title>,<text>世人情狀甚於蠅。六一篇中怪獨憎。若使當時蠅有語。不公之謗似丘陵。</text>
<title>次疇孫韻</title>,<text>東西南北此孤身。嶺海安知不死人。死亦由天安受耳。一毫何敢妄求伸。疇孫詩。有海外安能獨死人之句。其意廣矣。然此晦翁所論染疾說也。聊下一轉語。以益廣其意云。</text>
<title>次崔子敬 愼 韻 己未九月下澣</title>,<text>雲谷僞魁魁逆黨。門生故舊竝罹殃。如何千載猶尊慕。抵死誠心質上蒼。宋人初以夫子爲僞學之魁後以爲逆黨之魁其二胡紘繼祖今雖在。九死何曾懼禍殃。惟是一斑窺未得。白頭今日媿穹蒼。其三罔極恩垂千億載。求疵者必有天殃。世道人心今若此。起看松月夜蒼蒼。文中子曰。通於夫子。受罔極之恩。</text>
<title>渡海時作 庚申</title>,<text>聖德寬臣海島囚。鯨波重渡淚雙流。惟茲舊要要同利。千里山川摠帶羞。</text>
<title>次鄭察訪 治 與從孫康錫相酬之韻</title>,<text>鄒嶧江淮古史遷。我浮滄海勝當年。歸來默坐山窓下。長遣煙霞鎖洞天。</text>
<title>辛酉三月之四日。與疇孫過後雲亭。疇有感舊作。聊次其韻。</title>,<text>海外飄搖歸苦遲。今來空詠舊題詩。最憐荊楚軍前檄。留作千秋志士悲。後雲翁嘗聞吳三桂起兵荊楚間。作檄文數百句。奇壯寡儔。</text>
<title>與郭智叔 始徵，尹爾和 寀 對校老先生遺書。雪夜偶吟。辛酉</title>,<text>雪打窓櫺風打戶。沈思萬事成今古。燈前校得數編書。要識良工心獨苦。</text>
<title>壬戌元朝。有感舊懷。示朱靜而宅正及疇孫。求和。</title>,<text>洛陽蒼壁千尋立。要與書生壯志爭。醉後長吟垂拱奏。不堪肝膽起崢嶸。</text>
<title>次趙嶷望韻</title>,<text>春日東都邵子行。行行到處兒童喜。今來司馬大門前。閽者却云何事至。</text>
<title>武溪洞。次趙嶷望韻。癸亥</title>,<text>碧苔巖下水縈廻。白白紅紅對我開。細雨無端催去路。秖應今夜夢中來。</text>
<title>西山具濟伯 時經 草堂。次疇孫韻。</title>,<text>相携叩馬萬人前。孤竹高標斗北懸。此日西山名已好。春薇欲採意幽然。其二仁王三角後幷前。昭代文章日月懸。暫入鳳城還出郭。靑山隱隱水泠然。</text>
<title>蕩春臺贈趙定而 正萬</title>,<text>出郭心如馬脫鞿。帝城晴日射林霏。臨流忽憶巴溪水。石逕何時袖手歸。</text>
<title>逆旅贈李使君叔弼 世翊</title>,<text>出郭行行五舍餘。少年豪興未全除。逢君爲說潭溪勝。上有天鳶下有魚。</text>
<title>白鷺洲次白洲韻</title>,<text>山號白雲洲白鷺。山如鷺白鷺如雲。須臾雲散鷺飛去。還有沙鷗爲我群。</text>
<title>題扇贈李營將叔弼</title>,<text>寶蓋山高雲氣深。遼東廟柏已難尋。來瞻樑梠淚如雨。誰識東州老將心。</text>
<title>畏齋追步文純先生韻。以贈別。再用以見志。</title>,<text>江水滔滔向北流。歸裝何事更淹留。憑君莫說行舟小。載得孤臣萬斛愁。華陽歸客拜稿。兼謝致道兄弟子三錫美諸賢。</text>
<title>次前韻。贈李美叔 秀彥。仍寄意文谷。</title>,<text>天時將見火西流。南北棲遑歲不留。怊悵送君憑寄語。江湖廊廟一般愁。</text>
<title>寄文谷</title>,<text>岸幘溫宮賜德音。鬼神應識小臣心。出門怵惕揮雙涕。方寸憂虞漢水深。寫懷而已。詩云乎哉。</text>
<title>次文谷韻 甲子</title>,<text>何年杖履寄荒村。野雪蒼茫月一痕。當日床前籌策在。精神都入薊城門。</text>
<title>次朴季直 廷獬 韻</title>,<text>乙丑之年周一甲。憶曾梧竹鳳來儀。當時陋我忝聯袂。此日同吟破葉詞。山谷喪耦。有西風悲破葉之句。蓋索索之意。</text>
<title>題沈漁村復官恩旨後 丙寅</title>,<text>當年心與事相違。眼不知人大嫁非。今日聖朝新雨露。九原無復泣沾衣。</text>
<title>華陽山寺。吟示諸君。</title>,<text>夏夜山深猶杜鵑。仰思衾薄未成眠。如何明睿生知近。却困其然所以然。朱先生嘗向山寺。馬上思索程子其然不然數條。未透。至寺。鵑啼。衾又薄不得眠。終夜思索甚苦。其後每聞鵑聲。則輒思當日苦索時云云。</text>
<title>次谷雲居士冽泉詩韻</title>,<text>當日門墻小子依。淵源太極講論時。宋時道學。皆淵源於此一篇。故云。如今只有寒泉在。水月相涵摠可詩。</text>
<title>送疇錫還朝</title>,<text>老夫非復別離時。送爾那堪淚暗垂。最怕佛恩何以報。身心塵刹是名爲。</text>
<title>送疇錫兼示仲淳 鄭澔</title>,<text>獰風吹雪別時飛。漠漠寒雲掩日暉。是日正如此 行路誰知難蜀道。愁邊征馬任騑騑。是日。別懷甚惡。兼有憂思。瞻佇而吟此矣。其二仲淳先衊自鵝翁。紹述翁謀世愈工。鐫，積時慘矣。微趙令汝吉。則難矣。聞仲淳亦枳云。可怕可怕。 野自寬閒濱寂寞。進時雖異退須同。語云。君子不同其進。而同其退。爲義故也。小人同其進。而不同其退。爲利故也。馨叔微也。其時彈文。不忍見矣。</text>
<title>趙君 正夏 內相韓氏挽</title>,<text>百千瓷器一紅瓷。宋太祖以柱斧碎之者。卽此物也。 誰料俄然觸手虧。自是淸明辭濁世。弟兄夫壻不須悲。</text>
<title>詠水仙花。寄示畏齋李季周。丁卯</title>,<text>水仙花性厭春 缺。翠袖寒凝氷雪魂。可惜獰飆吹落盡。更看溫厚靜無言。康節詩。可憐桃李性溫厚。吹盡都無一句言。○嘗詠水仙花。欲呈高案。兼上文谷。而旋思好詩不如無詩。況其未好耶。然旣形於吟詠。故不敢終祕。以求俯和。</text>
<title>寄龍灣尹蘇望如 斗山</title>,<text>九連城外孝宗詩。此日蒼梧暮雨悲。未死孤臣無限意。遼山鴨水也應知。其二龍灣形勝古猶今。一縷紅雲底處尋。試問樓頭看劍客。月明遙夜幾悲吟。</text>
<title>詠高山九曲歌。寄示權致道 尙夏。</title>,<text>五百天鍾地炳靈。栗翁資稟秀而淸。高山九曲幽深處。汩㶁寒流點瑟聲。</text>
<title>朴季直挽</title>,<text>八旬於世太支離。子已長辭我厭之。可笑人情猶未忘。篋中還泣舊題詩。</text>
<title>洪同知 舜民 挽</title>,<text>三十年斯爲一世。公爲三世世間人。悲歡閱盡無窮事。歸臥靑山不隔塵。</text>
<title>柳進士 濟民 挽</title>,<text>人言柳友善爲詩。我謂其詩不若人。今日人詩皆不見。白頭空有淚沾巾。</text>
<title>次有源韻 戊辰</title>,<text>官名虛帶未排衙。孤負淸潭倒影花。兩絶新詩眞箇畫。怳然身對赤城霞。</text>
<title>寄示有源</title>,<text>方與諸少。披賞武夷圖。慨然身係鰈域。無由一訪晦父遺躅也。汝詩適至。爲步原韻。靜裏耽看大隱屛。其中玉女最亭亭。龍潭尺地猶相阻。百越仙山況送靑。</text>
<title>柳德宣 浚 挽 戊辰三月十三日</title>,<text>嗟吾良友至於斯。神理茫茫不可推。記昔蓬山仁義說。欣然有志竟何爲。</text>
<title>詠柳下綠陰示有源 戊辰六月</title>,<text>山間地濕多楊柳。六月繁陰正可人。早識閒時隨意綠。不須梅雨與爭春。</text>
<title>詠久雨示有源 戊辰六月</title>,<text>一雨連旬壁蘚生。老夫攲枕聽溪聲。傍人莫說懷襄事。不鑿龍門地不平。</text>
<title>月夜無眠。懷權，閔，李諸友。</title>,<text>山月淸明照我襟。故人何處短長吟。回思溪上連床日。共溯伊閩千載心。</text>
<title>寄退憂金相公 己巳</title>,<text>眞遊西上復南爲。去歲今年扈蹕誰。仗殿還如威化日。爭言石室二孫宜。</text>
<title>無題</title>,<text>淨安蕭寺靈芝日。談笑相看意自如。及到芹宮腰膂處。泣麟餘淚謾沾裾。</text>
<title>耽羅道中寄示畏齋玄石 朴世采○己巳二月十七日。行到井邑川原驛作。</title>,<text>上爲閩翁下栗翁。要除弊事罄愚衷。如今却向耽羅去。回望寧陵泣孝宗。孝廟嘗敎曰。明天理。正人心。吾責也。今日與我共此者。捨卿其誰乎。</text>
<title>朴士述之亡。已有年矣。每念蓬山款語。爲之酸噎。今行歷過其舊居。則余所寫畏省堂三字。宛然在壁。而其胤子重繪受汝。亦出往矣。不勝山陽之感。聊賦一絶。</title>,<text>畏省堂中似續眞。客來題鳳暗傷神。平生文谷存推奬。爲問南州更有人。文谷聞士述之亡。以書弔余曰。南州便無人矣。</text>
<title>萬德寺次朴生 光一 韻</title>,<text>當年壯志鐵爲衣。擬把金戈向日揮。龍馭忽然天上去。泣將遺札故山歸。</text>
<title>萬德寺次安生 汝諧 韻</title>,<text>陰濁陽淸莫與俱。雲龍塗豕豈同途。禪窓一夢居然罷。可笑槐安作上都。</text>
<title>春日憶先壟</title>,<text>漢挐山下號瀛洲。山上猶看丈雪留。緬憶橋山花爛熳。應隨油粉薦雙丘。</text>
<title>己巳閏三月十六日夜。夢晦錫。</title>,<text>去年十月嗟長逝。此夜丁寧面目眞。爲說都忘人世事。惟於子女惱心神。覺來。不勝悲愴。和淚吟成。</text>
<title>次疇韻。哭沃州。沃州。珍島別號。文谷金公謫此。</title>,<text>人材何代盛於斯。川止經綸志士悲。沃島悲風吹竹樹。丹衷前後上天知。</text>
<title>次疇孫韻</title>,<text>當時爭欲殺淸陰。世道民彝轉陸沈。忽聞賢孫終水劍。可憐忠愛百年心。丁丑後。李元禎之父道長等。挾虜勢。欲禍淸陰而不售。賊烓又讒於虜。執淸陰以去。烓又癸未。誣栗谷。景㟳之曾孫也。至是。道長之孫聃命主張。竟殺文谷。噫。天之何爲生此毒種。淫禍大賢之家至此。祖宗亦何負於渠。而殲我良人。以空人國耶。直欲籲天。而不可得也。聊次孫兒韻。書此。</text>
<title>漫吟</title>,<text>眞儒黜享賢臣死。不怨時人只怨天。生出晦翁如有意。却令逢著慶元年。</text>
<title>憶致道</title>,<text>相離涉夏意何如。猥說年前德不孤。萬里滄溟消息斷。連床能憶舊時無。</text>
<title>次花隱亭鄭野叟 應莘 韻 己巳五月二十八日</title>,<text>孝烈忠臣母子孫。天褒未及百年冤。世間由是無公道。誰識三綱竝一門。</text>
<title>用堯夫先生意。次朴受汝 重繪 韻。己巳六月三日。到光州仙巖驛作。</title>,<text>紛紛末路道非眞。一云岐多路惑摠非眞 惟有閩翁繼聖神。魚躍鳶飛揮發後。莫言千載更無人。</text>
<title>敬呈淸陰金先生 尙憲○丙戌</title>,<text>名振三分世。身閒五柳邊。文章追牧老。事業接烏川。未說尊周事。行删帝魏編。都民無手額。天意定由然。</text>
<title>鄭畸庵 弘溟 挽 庚寅</title>,<text>侃侃松江後。畸翁尙典刑。將多喬木蔭。仍愛竹林英。孝雪窮天痛。詞鳴擲地聲。如今不可作。南望涕雙熒。</text>
<title>李君 復益 挽 辛卯十二月</title>,<text>斯人不復見。題挽更悲辛。不飾心宜古。無爭物自春。林園潛姓字。鄕里少朋親。益老精神在。猶應庇後人。</text>
<title>金松崖挽 癸巳</title>,<text>此世嗟無樂。賢人不爲留。那堪石室淚。復洒合江秋。廟柏吟長斷。萊衣舞永休。平生忠孝志。零落在山丘。</text>
<title>己亥寒食在漢師</title>,<text>感激君恩重。今春又旅酸。丘園馳夢想。墟墓寄悲嘆。柳是當年植。花應此日寒。遙憐吾季也。香火淚無乾。</text>
<title>曹僉知 行立 挽 癸卯</title>,<text>耆舊人誰在。風流到底空。今年公又逝。末路我誰同。月嶽煙雲鎖。溪門事契終。蒼茫江漢路。迢遞片旌紅。</text>
<title>朴公州 炳 挽 癸卯</title>,<text>系出羅仍貴。名高斗以南。屈才治郡七。餘慶克家三。身到稀年壽。心勞翦味甘。卽成千古別。題挽慟何堪。</text>
<title>東鶴寺次尹吉甫 宣擧 韻 甲辰</title>,<text>雙袖明如雪。飄然來此山。小杯諧笑後。淸話水雲間。笑看盆波起。還躋石路艱。吾今牢閉戶。長與老僧閒。</text>
<title>病中率意。再和上甑山老兄。兼柬草廬，美村兩兄。乙巳</title>,<text>海客常居海。山翁不出山。長風吹岸上。孤月入簷間。只怕吾心窄。休言世路艱。歲窮東作近。還喜野寬閒。其二晦翁棲息處。雲谷復夷山。嘯詠蒼崖下。徘徊黃石間。見臥龍菴記 諒知從所好。曾未濟時艱。小子殆狂簡。希蹤意未閒。右。子仁以我入山。爲可疑。故以此求正。其三道雖如大路。行處似登山。欲識賢愚分。惟看敬怠間。此關終得透。彼岸到何艱。知病卽爲藥。尋醫也是閒。右。子仁說已病痛。仍責我不相救藥。故末句。以晦翁語奉告。其四憐君少小日。抱病在深山。身入湯劑裏。功存簡冊間。天生才有用。帝卽我投艱。努力同修省。浮名儘是閒。右次子恕韻求正</text>
<title>松江遷葬。有感而作。乙巳</title>,<text>是非自有當。宅兆今始臧。天上三光照。人間萬事荒。凄涼辰巳歲。驚怪虎惺章。何以稱明德。寒流薦一觴。</text>
<title>宋上舍 國蓍 挽 乙巳八月</title>,<text>苦生今日淚。偏覺土無乾。白首交情好。黃泉此路難。劍留墟墓寂。龍射斗牛寒。自憐淸渭葉。飄泊落何灘。</text>
<title>金昌平挽</title>,<text>北闕分憂日。南氓拊手時。方希循吏績。遽見峻文訾。未歇晨光恨。還催夜壑移。諸郞多俊邁。餘慶詎休期。</text>
<title>枕流亭漫吟 丙午四月</title>,<text>昔日煩囂地。孤棲恨莫深。茲來塵不到。那見客相尋。磵送林禽話。庭宜好木陰。看書神思倦。時復費幽吟。</text>
<title>見誠伯 基厚 從姪書。書懷以寄。</title>,<text>雨後鶯聲滑。繁陰晩欲涼。山供詩興碧。煙染客衣蒼。叔世啾喧足。衰年歲月忙。相思徒有夢。書至意何長。</text>
<title>步李生 後望。次宋龜峯韻。</title>,<text>人言巴谷勝。閒日可淸遊。駕我時方好。逢君處最幽。溪聲淸似瑟。松籟爽如秋。出谷仍無事。唯看飯午牛。</text>
<title>魯峯書院</title>,<text>澗水潺湲去。遺祠賸蠁聞。木摧猶有葉。巖老欲生雲。歎息羊蛇歲。嗚呼武定勳。煌煌新榜揭。墻瓦莫苔紋。</text>
<title>寄鄭東溟 斗卿</title>,<text>不見東溟子。那堪久鬱陶。酒錢無處乞。紙價奈如高。大句天難抱。玄詮鬼莫逃。憑君賡老柏。寄我動林皐。</text>
<title>次李上舍子久 後望 韻</title>,<text>林泉無外事。長夏雨澇餘。溪友阻來往。山雲閒卷舒。未尋顏孔樂。誰識惠莊魚。莫悔思仁晩。從今永獨居。</text>
<title>朴僉知 桌 挽</title>,<text>祕迹丘園久。安身古素眞。鄕隣無咎譽。夢寐斷簪紳。地下埋黃髮。天衢暗老人。平生念母恨。更爲渭陽新。</text>
<title>丁未仲秋小盡示二孫</title>,<text>獨坐秋山裏。寒溪日夜鳴。殘書看未厭。至理妙難明。危世愁千斛。衰容白數莖。何當携爾去。登嶽聽鸞笙。</text>
<title>李大興 惟澤 挽 己酉</title>,<text>誠孝無神佑。身亡血泣年。餘哀遺嗣續。諸友惜柴連。塚介西南兆。魂依饋奠筵。西山啖薺業。今日更誰傳。</text>
<title>華陽洞雨後</title>,<text>峽裏苦多雨。溪奔亂石間。雷驚逃魍魎。龍吼響巖巒。縱破龍門口。難傾砥柱山。俄然駭浪息。依舊聽潺湲。</text>
<title>次贈李可成 商翼</title>,<text>孤吟竹樹裏。湖海已嚴冬。誰料平生友。來尋半死翁。急潮摧短麓。寒渚蘸晴峯。歲序陽將至。相期復善中。</text>
<title>次疇孫西山讀書韻</title>,<text>昔日讀書地。市翁竝樹根。爾曹追往躅。山氣欲流溫。正好尋賢軌。無然侮聖言。河南妙敬說。最警此心昏。</text>
<title>宋君 禮立 挽</title>,<text>先人伯仲親。已少眼前人。叔也今何促。吾其與孰因。曉煙荒草外。寒雨暮江濱。賸說幽明事。唯悲不及新。</text>
<title>李子久曾以詩見寄懶惰未能報今又再用前韻以投聊步以謝</title>,<text>武陵居士在。三徑碧苔封。喜我東隣卜。憐茲衆謗叢。好成春暮服。同撫歲寒松。志氣何曾老。梳頭笑爾童。</text>
<title>錦江哭送尹吉甫 己酉八月一日</title>,<text>秋月輤車出。淸江去住分。有心天汝玉。不義我如雲。叔世憂難掇。千人痛莫薰。平生磋切地。回首淚紛紛。</text>
<title>內弟郭老汝 文耉 挽 己酉</title>,<text>君我眞兄弟。誰言姓不同。零丁憐葛藟。親愛自孩童。係是忠賢後。還能孝義隆。今成生死別。衰暮痛何窮。</text>
<title>哭靜觀齋 李端相</title>,<text>去歲城東夜。商量大學時。微言洙泗絶。茲事古今疑。提耳皆名理。來書每警癡。牙絃從此斷。幽抱更於誰。</text>
<title>趙判書 啓遠 挽 庚戌</title>,<text>遠聞全義地。歸葬趙尙書。田舍彈文入。簪紳晩節疏。蒼生安石臥。綠野矮堂虛。特地聲名在。丹靑重莫輿。</text>
<title>朴新昌 纘先 挽</title>,<text>靈辰丹旐出。荒野北風呼。我尙春寒矣。君胡夜壑乎。傳家謝寶樹。題墓執金吾。蕭挽書何忍。空令淚眼枯。</text>
<title>白君 弘望 挽</title>,<text>落落休庵老。淵源己卯年。可憐承繼替。猶復典刑傳。白首同飄泊。黃泉有後先。秋風數掬淚。洒向乃山前。</text>
<title>洪相國 重普 挽 辛亥</title>,<text>聖主當興運。賢臣任濟屯。一天讎共戴。三蜀志難伸。士卒方精抄。心機獨自神。居然成殄瘁。朝野共酸辛。</text>
<title>朴判書 長遠 挽</title>,<text>每誦林烏句。令人涕自垂。如何未盡哺。造次便長辭。厚德輿人仰。孤忠聖主悲。佇看良史筆。記實庶無虧。</text>
<title>趙判書 復陽 挽</title>,<text>名父傳詩禮。淸朝任渭涇。鹽梅方有契。貝錦詎能成。雅望如喬嶽。疲氓仰歲星。如今殄瘁痛。豈獨念交情。</text>
<title>蘇監司 東道 挽</title>,<text>景仰非今日。追陪記昔年。溪山皆畫裏。風月屬尊前。德意鄕隣服。淸名僕隷傳。傷心宰樹下。誰篆二宜賢。頸聯。一云。溪沙明似雪。簷柳暗生煙。</text>
<title>李庶尹 敏厚 挽</title>,<text>玉葉傳芳迥。緋魚佩綬長。曾爲萊孝子。幾第漢循良。佇應朝家選。誰知夜壑忙。廣陵何處是。樑月色凄涼。</text>
<title>李文義 尙淵 挽</title>,<text>纔歌今袴五。忽報號衣三。歲惡民無告。人亡怨不堪。歸旌江雨濕。脩壟海雲含。餘化褊城在。碑成萬口談。</text>
<title>永安尉 洪柱元 挽 壬子</title>,<text>慕老家風遠。沙翁宅相眞。金閨期作彥。璇館忽爲賓。禁地徒聯袂。淸朝失領紳。遽聞仙路隔。野處亦沾巾。</text>
<title>金麻田 天錫 挽 癸丑</title>,<text>忍說黧牛事。天星此歲規。長秋復位日。偏邑荷恩時。倚伏人誰了。榮枯志不移。存亡追事契。孤露轉悽其。</text>
<title>自西山向王灘道中吟示趙復亨，尹體元諸君</title>,<text>出郭仍無事。西來又向東。溪樽成小別。秋思轉無窮。落日千山紫。歸程萬樹紅。荒村棲息定。陵柏自生風。</text>
<title>次贈李生</title>,<text>亡友靜觀之兒李生同甫來求墓銘。忍死泚筆。以副其意。而追憶平生。不勝感涕。將歸。投詩索和。聊綴一語以贈之。靜觀臨世日。人覩鳳朝陽。伐木鶯求友。埋山玉掩光。賢兒來自遠。宿草恨空長。贈別無餘說。幾微戒聖狂。</text>
<title>李咸悅 惟謙 挽 甲寅</title>,<text>孝友家庭學。慈祥縣宰心。平生許孤直。世路任升沈。往事乘除盡。新阡樹木深。空餘後死淚。沾灑滿衣襟。</text>
<title>敬次重峯先生二止堂韻。酬金使君正平 萬均。</title>,<text>新構臨淸泚。山頹問幾秋。天衢箕尾遠。人世歲星周。事業朱書裏。淵源德水遊。欲陳明酌薦。蘋藻採芳洲。末句。一本。作平生勤仰止。今日立汀洲。</text>
<title>次疇孫韻 乙卯</title>,<text>連倫三五六。茲樂識無人。昨謝逢提歲。今逢乙卯春。人情漸不古。時事定應新。恒月南山祝。無由獻紫宸。</text>
<title>戲效擊壤體。和正平使君。</title>,<text>莫歎尤翁謫。其人甚不仁。促令驪脚出。忙使許眉伸。愁却中洞草。傷渠竹岸春。明時安可恕。四罪萃於身。</text>
<title>喜秀弟邵姪入來</title>,<text>擊壤人爭誦。誰悲此負霜。祖孫寒拊手。兄弟夜聯床。塞上非天上。他鄕卽故鄕。最憐吾姪季。辛苦亦扶將。</text>
<title>次善長寄示韻</title>,<text>西成登萬寶。朝野慶昌辰。九日君詩苦。三危我思新。離群綿歲月。少一幾悲辛。歲暮心期遠。休憐楚水人。其二今歲行將暮。來茲是丙辰。吾年踰玉化。爾學定盤新。有事無忘助。看書耐苦辛。淵才如已竭。方信舜何人。朱子每戒學者忘助之病曰。徐徐乎。毋欲速也。汲汲乎。毋敢怠也。又自敍初年爲學之方曰。某讀書十分辛苦。</text>
<title>示孫兒輩 乙卯十月</title>,<text>聖德寬臣罪。朱炎自北移。三時梳短髮。五月在長鬐。書展茅簷讀。心傷杞國危。汝曹休咎怨。生死匪人爲。</text>
<title>贈或人 丙辰</title>,<text>嶺雪消將盡。前溪水漸深。春從花蕊暖。人倚木蘭吟。海國多風雨。書窓有古今。相逢成笑語。去矣莫傷心。</text>
<title>端陽日詠懷</title>,<text>節是天中勝。魂誰水北招。菖花記少日。楝葉寂風謠。昨哭寧陵諱。今悲板墓遙。思將楊子鏡。獻御照群妖。</text>
<title>次疇孫松棚韻</title>,<text>役僕投深谷。攓松補短簷。愁妨尋戶月。喜却射窓炎。失得飜仍覆。乘除減卽添。悠然還一笑。心與海波恬。</text>
<title>偶吟</title>,<text>明世遭遷謫。孤身付怨讎。兒孫方病暑。時節已長秋。自惜黃昏近。還憂聖路悠。依歸猶有地。妙旨卷中留。</text>
<title>尹龍西 元擧 挽</title>,<text>南雲一慟哭。泉下閟知音。浩氣凌秋昊。徽言聳士林。山高神院野。波闊錦江潯。不待丹靑寫。能生百世欽。</text>
<title>丁巳淸明。次疇孫韻。</title>,<text>一雨連三日。前宵又到明。山雲愁帶濕。池草夢生靑。寒食明朝至。杜鵑今夜聲。遙思丘壟薦。魚網設寒汀。</text>
<title>苦冬雨 丁巳</title>,<text>今歲何恒雨。深冬不見天。川溪潦淈㶁。原野草芊綿。集木憐飢鳥。尋村似禁煙。還思雲谷老。祈雪迓豐年。</text>
<title>次洪輔而韻</title>,<text>晦父平生事。尋求此百年。明誠承古聖。博約冠群賢。喜有依歸地。寧論定勝天。逢君聊說此。脩竹映淸漣。</text>
<title>金生 振榮 挽</title>,<text>鄒魯門墻在。崔盧閥閱延。淸貧家世事。名譽弟兄賢。可惜精魂掩。唯餘友愛傳。殘生漳浦臥。老淚不禁懸。</text>
<title>卞都事 尙曾 挽</title>,<text>昔日聞君病。謂言上有天。終令孝子死。誰勸後人賢。可使慈烏弔。難望史氏傳。江湖歸楫阻。題挽淚空懸。</text>
<title>朴君 廷彪 內相宋氏挽</title>,<text>未盡今日苦。還驚夜壑移。鸞驂超遠漢。宰木擁寒枝。有德留人口。無非是壼彝。唯應涼月夜。恨少勝猿兒。</text>
<title>柳可觀 燦然 挽</title>,<text>伯也纔捐世。君胡又繼之。人間無足樂。地下好相隨。抗志曾辭爵。傳家自有兒。平生眞率態。長遣老夫思。</text>
<title>申生 煓 挽</title>,<text>子晉且收淚。試聽失子吟。氣淸仍數促。芽茁便霜侵。物理固如此。天心誰可尋。聊寬名父意。少婦奈冤深。</text>
<title>書具氏三大將說後</title>,<text>爲將戒三世。由來多禍殃。如何竹樹具。還遺子孫昌。勳業仍麟閣。榮姻又渭陽。惟應奉明主。休戚萬年長。</text>
<title>戊午八月夜吟成二律欲示疇使和而忘之</title>,<text>秋來病不去。諸少勸加餐。京邑音書斷。故人行路難。浮生年自促。閒漢意猶安。久坐茅簷下。林間夜月寒。其二有酒誰同飮。無朋可共歡。雨晴風瑟瑟。雲捲月團團。永夜詩將瘦。衰荷鷺欲寒。意闌還就枕。飢鼠齧空簞。</text>
<title>次疇孫石南寺見寄韻</title>,<text>醉吟詩上語。拍拍滿懷春。我不知年數。伊能要日新。顏淵眞可學。子建豈須親。最是居幽室。須知有鬼神。</text>
<title>警疇孫</title>,<text>三戒常相警。嗟今聽此行。誰知不得已。相識亦且驚。鐵石心腸幾。床帷性命輕。吾言如勿忘。須不誤平生。</text>
<title>次疇孫韻 己未</title>,<text>新筠兼細大。乳燕更高低。海氣晴猶暗。鄕關夢亦迷。形骸疑槁木。名理恐拖泥。此外無餘事。何復歎棲棲。</text>
<title>次疇孫開字韻</title>,<text>世道今如許。金緘不欲開。墻茨言辱也。社訟聽忍哉。却喜塵寰隔。都無惡口來。忘機海上鳥。時逐暮潮廻。周禮。凡男女之陰訟。聽于勝國之社。</text>
<title>示疇淳求和 己未</title>,<text>賤迹寧須說。前頭果若何。都將生受事。收入短長歌。薄俗嗟飜手。殘年歎逝波。幸玆安靜日。談理恐無多。</text>
<title>金而潤 應澤 挽</title>,<text>嶺雲常在目。赴褫忽傳亡。節孝餘徽盡。鄕閭令譽長。孤舟南紀阻。宰木北風涼。世事今如許。生存轉可傷。</text>
<title>金進士 益聲 挽</title>,<text>玉樹時相過。因緣際晤親。蓬門心自靜。箕範壽先陳。義敎爲家政。生涯付釣綸。從今瓜洞裏。耆舊一沈淪。</text>
<title>李學而 塾 挽 辛酉</title>,<text>寶樹趨庭暇。時從老子遊。因知家範懿。不是世人儔。啜菽歡猶盡。聯枝樂且優。人生眞夜壑。老淚爲沾裘。首句。一作每恨芝眉隔。時從玉樹遊。</text>
<title>朴君 志勳 挽</title>,<text>儒城名里邑。少小讀詩書。試席曾濡筆。侯門不曳裾。子孫扶晩節。晨夕卽端居。忽忽歸泉道。靈辰泣井閭。</text>
<title>宋參議 國澤 夫人姜氏挽 癸亥</title>,<text>最盛吾宗族。夫人內行敦。篤生賢女貴。仍誕聖妃尊。壽耉悲歡足。哀榮禮數繁。千秋同穴樂。佳氣俎橋原。</text>
<title>次龔華使贈沈漁村韻 乙丑</title>,<text>嘉靖十六年丁酉。帝遣翰林院修撰雲岡龔用卿，戶科給事中龍津吳希孟來。頒皇嗣誕生詔。時漁村沈公彥光。爲伴使。爲說其鏡浦湖亭之勝。請詩以賁之。則雲岡不靳也。今其詩尙留亭壁。于玆一百五十年矣。漁村後孫澄靜而甫錄示原韻。而要余和之。噫。東人之不見漢儀已久也。感古傷今。聊以見匪風下泉之思耳。幸勿爲外人道也。聞說湖亭勝。何年漢節通。星從少海耀。雲擁太微紅。賸喜留珠唾。還敎詠渚鴻。皇華那復見。天地一衰翁。原韻 附○欽差正使雲岡龔用卿湖水平如鏡。冥冥滄海通。潮光迷岸白。漁火射波紅。倚檻看歸鳥。臨磯數去鴻。村居原自得。知是對鷗翁。</text>
<title>臘日思疇孫</title>,<text>臘日今朝至。蒼茫歲已遒。飢烏啼古木。寒雪擁閒愁。八十年華逼。三千世界優。無端思禁直。雙鬢幾莖秋。</text>
<title>除日</title>,<text>乙丑今宵盡。明朝是丙寅。舊爲天啓六。今入閏餘旬。鳳曆行難記。龍輴去幾春。孤臣啼白首。淚盡夜將晨。明儒以元爲閏位</text>
<title>丙寅寒食和杜</title>,<text>今朝寒食至。春物笑寒儒。岸上群芳嫩。雲邊一岫孤。長思儀舜鳳。還怪侮程蘇。寂寞空山裏。端居是坦途。</text>
<title>還次疇孫 丙寅</title>,<text>溪水雖云永。何如我爾思。霜來千樹葉。筒有五言詩。水冷魚鱗戢。天長雁影遲。音書憑不得。淸夜夢爲期。</text>
<title>安生 應寅 挽</title>,<text>君世皆仁壽。期君亦百年。如何猶白面。乃爾遽黃泉。曉月悲蒿里。新阡哭杜鵑。餘生懷舊淚。臨挽更潸然。</text>
<title>權處士 訨 挽</title>,<text>早歲傳家業。中年處士身。丘園綿日月。德義滿鄕隣。自愧浮佻甚。嘗趨杖履頻。此生那復見。揮淚仰蒼旻。</text>
<title>金副正 友淹 挽</title>,<text>秋浦淵源遠。坡山一脈傳。門徒公獨秀。風采世無肩。廟院瞻墻仞。江湖繫釣船。如今先友盡。西望涕雙懸。</text>
<title>宋生 奎精 挽</title>,<text>八十年華盡。悲歡一夢餘。始終全守拙。鄕里故多譽。永宅仍先兆。芳春鎖舊居。殘生猶未死。相送涕盈裾。</text>
<title>呂君 渭載 挽</title>,<text>淚盡情何極。泉臺路已遙。追思蔥竹舊。空憶水丘招。世事君都謝。餘生我莫聊。還知悲不幾。頭白齒幷搖。</text>
<title>宋君 以興 挽</title>,<text>雙淸餘慶遠。儀部敎思綿。霜露同悽愴。蒸嘗共吉蠲。方修花樹會。遽見柳車遷。漳浦殘生在。題詞淚自懸。</text>
<title>李參奉 復初 挽 丁卯</title>,<text>雁塔題名早。黌堂薦剡頻。田園多歲月。行義滿鄕隣。七十年華盡。三千世界新。衰翁空谷臥。東望淚盈巾。</text>
<title>次寒碧使君金仲和韻 戊辰</title>,<text>觀瀾詞一唱。臨水屋三間。謝客渾無事。看書却未閒。巴溪寒碎玉。離石削爲山。興至呼朋去。長吟信馬還。</text>
<title>西山寺示孫兒</title>,<text>春日西山寺。來吾喫薺根。看書宜靜闃。爲學貴燖溫。祇恐牽懶習。未能副誨言。願賡韓子作。示警小孫昏。</text>
<title>鄭懷德 翊周 大夫人挽</title>,<text>杞室存儀則。陶闈著義方。三郞齊佩竹。一弁亦乘障。雨述專城久。獐山左海忙。空餘舞彩地。稚老共悲傷。</text>
<title>朴牙山 安建 夫人宋氏挽</title>,<text>諸父皆淪謝。吾姑尙典刑。幾年存撫愛。猶足慰零丁。天上鸞驂去。人間女史成。題詞抆血淚。孤露轉竛竮。</text>
<title>閔楊州 晉亮 挽</title>,<text>母子孫三世。凋零一歲中。今公仍不起。此理竟誰窮。氷蘗遺風遠。箕裘舊業空。遙將一掬淚。殘照洒西風。</text>
<title>李佐郞 檝 挽</title>,<text>先公在昔日。曾與大賢遊。前輩推排甚。家兒繼述優。江湖閒計活。田野任浮休。遽爾歸泉壤。惟應善慶流。</text>
<title>孝宗大王挽章 用朱子永阜陵挽韻○己亥</title>,<text>國以重明受。天敎赫業昌。自應侔舜禹。何足數高光。孝友惇天敍。文明煥海疆。道心膺駿命。神武讋蠻鄕。禮士燕臺峻。休民漢澤滂。張皇森虎旅。肅穆振鵷行。物茁春噓後。魑藏日照傍。行高看處變。禮盡見居喪。宇宙懷深恥。風塵有暗傷。麋心安野草。鳳詔帶天香。未敢孤虛席。那能守括囊。鴻恩難報答。聖德曷揄揚。方祝岡陵壽。誰知劍舃忙。慟緣遺意結。恨在不言長。疾病淹孤館。趨蹌憶內廂。抱書常涕泣。誌琰劇悲惶。往昔堪重說。狂愚愧不量。平生滿腔血。白首寫哀章。</text>
<title>明聖王后挽章 甲子</title>,<text>允矣姜任德。巍乎馬鄧門。夙膺三聖簡。仍事四朝尊。嬪則柔嘉著。宮庭令譽繁。殫誠修黻冕。追孝奉蘋蘩。可一周臣亂。能參地勢坤。寰區流惠澤。親屬絶私恩。奄値天崩痛。還遭世運屯。淫朋方奰屭。邪議政騰喧。簾對昭群慝。邦誣白一言。士流終不禍。宗祐幸重存。睿算多陰助。王誅戒或冤。隆功元不宰。神化絶無痕。頌溢慈儀篤。歡騰聖孝敦。日君嬰疾疹。天只劇憂煩。請代頻齊沐。勞身罔早昏。纔聞邦慶布。忍見訃車奔。省弊頒遺命。詒謨裕後昆。紫宸哀靡極。黎庶德難諼。幽宅從先主。千秋共此原。孤臣猶不死。血泣暗銷魂。</text>
<title>李竹窓 時稷 挽</title>,<text>氣節堂堂李太常。當時一死上磨蒼。孔仁孟義眞無愧。魯海夷山耀有光。宜室夫人終化劍。吾家老伯永齊芳。荊陽日夜西流水。萬古聲名問短長。其二死義公應餘事得。平生德業足揄揚。門前積雪欽承久。座上和風占得長。孤墳獨揭春王正。舊宅長明宋日光。小子祇今靡所放。不堪哀淚落些章。</text>
<title>敬步諸賢韻 辛巳</title>,<text>明甫，思誠與希仲。請聞英甫唱采薇。徘徊帝伯皇王事。照耀星辰日月輝。古有孟軻邪遁息。時無元晦議論非。悵望闕里已千載。獨立嘐嘐誰與歸。其二吁嗟末路轉紛綸。晦却君臣父子倫。禮樂百年箕子國。車書萬里大明人。此心倘可明於水。我面如何上得塵。身外許多渾不管。窓前白日眼前春。其三諸賢談理皆超詣。箇裏難容毛有倫。云云庶象非他物。莫莫眞源亦是塵。十二會去成闢闔。三百爻來盡天人。男兒欲了乾坤事。請看鄒軻答景春。</text>
<title>次市南謫穩城見寄韻 庚寅</title>,<text>古轍崎嶇獨自隨。暫時離索莫相悲。心期已向參同見。學力從看氣貌知。懲熱幾多飜吹虀。惡方那忍更成規。天心玉汝眞堪喜。休費幽吟攪我思。蔡西山謫時。與晦菴洒然論參同契。氣兒用涪翁事。</text>
<title>淸陰金先生挽 壬辰</title>,<text>幾年心事獨間關。孤月分明照膽寒。歌奏六噫賡宋瑞。風淸千古嗣西山。當時不盡涒灘淚。此日空成殄瘁嘆。終古精靈應未泯。佇看星彩尙斑斕。其二一讀遺疏淚掩瞳。今人誰識子囊忠。時艱忍縮懷間手。主聖還忘鏡裏容。人思將相三千日。跡似乾淳七十翁。壯節如今渾寂寞。仲昆泉下好相從。</text>
<title>閔監司 光勳 夫人挽 癸巳</title>,<text>猥荷諸郞許斷金。沿流却得認源深。蕃昌定自崔堂乳。學業還從柳母參。文駟方期徵福履。慈烏忍見吐哀音。雲輧永謝簾櫳去。遙想攀號淚不禁。</text>
<title>金龍宮 德民 挽</title>,<text>翛然身世老林泉。先正家聲賴有傳。暫領偏城殘簿牒。長邀閒界好風煙。諸郞秩秩追前範。宅相聯聯慕古賢。鍾谷祇今山獨在。忍看園後卽新阡。</text>
<title>次市南韻。贈美村赴召之行。兼呈春炭 權諰。</title>,<text>病蟄三冬始出門。叨陪群彥聽佳論。從容杯酒深情在。顚倒嘲諧至理存。濟水誰何還以水。不言休說是要言。雖然今日行藏異。兒女山林莫問尊。雖然今日行藏異。一作長看出處同歸潔。</text>
<title>宋參議 國澤 挽 己亥</title>,<text>四友堂文半未成。忽驚旅館復三聲。常思退去同丘壑。誰謂歸來異死生。疇昔款言猶在耳。暮年殘淚久凝睛。從今更向飛菴路。不忍林間聽鳥嚶。</text>
<title>完南 李厚源 挽 庚子</title>,<text>血泣寧陵未改霜。如何夫子下從忙。平生契誼如金石。晩歲箴規盡肺腸。絶筆披來心欲斷。些章寫去恨偏長。此生自料悲無幾。視已茫茫鬢已蒼。</text>
<title>韓參判 必遠 挽 庚子三月</title>,<text>孝友平生行誼純。官高終始樂淸貧。忠勤已著臨危日。讜直爭稱奏事辰。膝下芝蘭知積慶。人間壽福驗由仁。寢門一夕偏揮淚。情分還同骨肉親。</text>
<title>郭參奉 鉉 挽 辛丑</title>,<text>少小攻文坐數奇。暮年丘壑任葳蕤。徘徊未厭詩書樂。慷慨長嗟叔季時。八耋光華輸窀穸。二郞賢俊繼裘箕。孤生最有無窮慟。渭水悲吟念母詩。</text>
<title>洪監司 葳 挽 辛丑</title>,<text>興王當日有名臣。藝掖詞垣步武親。暫試牛刀堪記績。每拈詩筆喜如新。音容倏爾歸泉壤。風彩誰能表搢紳。老子偏增懷舊淚。靜公門下迹尤陳。</text>
<title>尹承旨 飛卿 夫人挽</title>,<text>天道茫茫誰主張。善人自古多罹殃。承宣母殯火炎起。賢婦蛾燈軀命亡。子政遺編堪與續。唐時盧氏還無光。吾家低面襲餘馥。不勝其喪吁可傷。</text>
<title>申淸州 洬 挽 辛丑</title>,<text>非因遷謫此低徊。端爲編氓歎暮來。惠政仍承黃紙放。頹齡奈與白駒催。丹旌遠向維楊去。玄宅還從舊壟開。親表恩情吾最荷。素秋題挽不堪哀。</text>
<title>朴牙山 安建 挽 辛丑</title>,<text>先子庚同又弟兄。遺孤丱角慣趨迎。逢場賸說朱陳事。末路偏尋魯衛情。地上神仙看自夥。人間福履故難幷。如今夜壑藏舟失。忍死題詞淚滿纓。</text>
<title>宋監察 奎光 挽</title>,<text>前年五馬去翩然。此別仍成隔九泉。夜哭誰人聞不泣。城崩今日怨何偏。舊堂埋沒藏秋草。先兆荒涼鎖暮煙。萬事如今渾已了。只應賢子慶譽傳。</text>
<title>金生 橿 挽</title>,<text>當年快壻于周岸。周岸先人姊妹行。有酒未同親表會。暮年分占水雲鄕。相逢但說桑麻長。寄問仍來茅栗香。漳浦忽聞仙路遠。不堪衰淚濕衣裳。</text>
<title>遊楓嶽次尹美村韻 壬寅</title>,<text>陳編聞有古人心。半世牢關字字尋。却恐埋頭無了日。遂將閒脚逐孤禽。楓山灝氣千年積。蓬海滄波萬丈深。此地只宜南嶽句。每登高處費長吟。</text>
<title>李原州 聖淵 挽</title>,<text>公年長我廿春秋。早許忘年到白頭。君子堂中曾永夕。監司宅裏幾同禂。由來每恨淸湖阻。此去難追厚夜幽。哭送山樊菲薄奠。精靈嘗我一杯不。</text>
<title>金子彬 益炯 挽</title>,<text>少陪函丈獲從遊。磋切情深到白頭。二老琴書悲舊業。一生貧病有同憂。長嗟報施拋虛井。遽見蒼黃喪夜舟。不耐寢門無限慟。但將衰淚洒淸秋。</text>
<title>兪市南挽 甲辰</title>,<text>不繫麤拳與至誠。由來賢聖故無成。當年偶起淸波臥。他日空留岱嶽名。世事秖今甘首疾。人間無處不心驚。孤生慟哭江湖裏。豈獨交親念舊情。</text>
<title>李判書 時發 夫人挽</title>,<text>圖史中間事可陳。夫人賢淑故無倫。桓君著布承司隷。絡秀稱觴慶伯仁。當日城崩看國俗。今朝劍化了生因。愚蒙永負升堂願。遙想萊裾淚濕巾。</text>
<title>尹童土 舜擧 挽 丁未</title>,<text>不謂今年多少人。寢門前後淚相因。八松文彩曾無忝。文簡規模看不磷。晉筆唐詩三昧事。麻衣草坐一生身。從今士友誰宗仰。獨有連倫似蜀岷。</text>
<title>尹判書 絳 挽</title>,<text>貞姿不與世人知。晩節凌秋始覺稀。半熟黃粱誰夢覺。一生朱紱不心期。南阡北陌眞歸去。東畔西頭任是非。欲擧籃輿今已矣。澗邊和淚寫哀詞。</text>
<title>兪市南夫人挽</title>,<text>當年市老正家時。人道夫人閫範宜。半世糟糠安若命。晩來封誥到還疑。崩城杞哭身仍疾。喜檄毛顏孝爲誰。湖上新封相對起。寢門餘淚更沾髭。</text>
<title>李草廬大夫人金氏挽 丁未</title>,<text>窮途弱植似浮芽。今世相憐有幾家。每上高堂徵荇葛。却從諸胤作蓬麻。娠賢賁國恩榮降。秉德宜家福履加。彤史今誰收壼範。不堪題挽淚橫斜。</text>
<title>李濟州 𡐔 挽 戊申</title>,<text>過海猶傷遠別離。那堪丹旐送寒颸。平生直道名塗枳。高世奇才下邑麾。事契于今誰在者。艱虞如許我思之。新阡永負鷄綿酹。獨立山中老淚垂。</text>
<title>次李學士彝仲韻</title>,<text>末路何人更問津。雲臺虛館便藏眞。詩書有術難醫國。山水無心屬可人。白髮蒼顏封事日。丹霞明月感懷春。沈吟老柏無窮意。只向潭祠畫白綸。</text>
<title>憶疇孫</title>,<text>疇也辭歸在漢師。而來三月我西悲。夢中宛爾開門入。柳下依然挾冊隨。酒漉盈樽虛待爾。文成在紙對論誰。相思切後還歸正。忮與求心最克治。明道先生說雄雉詩曰。瞻彼日月。悠悠我思。道之云遠。曷云能來。思之切矣。百爾君子。不知德行。不忮不求。何用不臧。歸于正也。詩註。忮害。求貪也。</text>
<title>慶林君 李淀 挽</title>,<text>鷄林勳德尙書賢。爲子爲兄美莫肩。曾與竝爲溪上士。故承相庇漢中年。終膺爵命榮誰競。不失淸疏事可傳。莫向佳城空洒淚。生今何似死歸全。</text>
<title>李監司 泰淵 挽 己酉</title>,<text>稼牧輝光日月懸。至今猶見後人賢。才猷自合安危仗。行義誰疵孝友全。紫誥方專荊楚任。黃楊遽値閏餘年。回頭忍說平生事。痛哭堂封淚入泉。</text>
<title>李判書 慶徽 挽</title>,<text>穎老風流蒼嶼知。國之光耿至今垂。後人賢俊能薪荷。前輩老成皆轂推。明世鹽梅方有契。冥途神鬼終相欺。憂端今日正如此。還說元城命好時。</text>
<title>趙判書 啓遠 挽 庚戌</title>,<text>老去懸車步履便。人言塵界有神仙。搏扶路昔天衢闊。休逸名今野史傳。放跡誰知安樂法。忘形眞作喜歡緣。蘿溪鳥嶽終寥落。追挹餘風詠短篇。</text>
<title>韓尙州 壽遠 挽</title>,<text>懸知宇宙此生孤。底事今朝淚濕襦。五馬纔聞山外過。三皐忽報洛濱呼。通家契誼今誰在。高第循良世更無。却憶東畿村舍語。忍忘勤誨盡情輸。</text>
<title>李子久挽 辛亥</title>,<text>人生未有長無死。天道如何而至斯。晝燭偏親仍夜哭。喪慈諸孺更呼伊。深山老我誰靑眼。昨日尋君但素帷。溪上漁磯松裏宅。秖今猿鶴共傷悲。</text>
<title>閔掌令 汝老 挽 辛亥十二月</title>,<text>食麤攻苦行未頗。晩闡南宮甲乙科。寵辱三朝衰鬢短。呴嚅兩邑頌聲多。歸田剩見鄕隣福。入土應無鬼魅呵。宇宙孤生猶未死。雪窓題挽淚如河。</text>
<title>宋護軍 國綱 挽 壬子</title>,<text>主我宗盟兩世宜。幾年花樹古風儀。悲歡弔慶相關事。風月溪山好會時。當日醉翁餘淚在。今晨沙里挽歌悲。可憐荒草幽墟裏。昆弟爺孃喜共隨。</text>
<title>宋定山 有栻 挽</title>,<text>黃院從遊已廿年。中間世故賸推遷。何人不改心中事。吾友全無口角涎。寵命才宣丹鳳下。靈輀遽出白江邊。平生事契今誰在。蕭挽題來老淚漣。</text>
<title>尹石湖挽</title>,<text>童丈村兄餘淚在。如何夫子又長休。甘和白采姿資近。松老坡翁道敎優。丘壑詩書空自蠹。田園茅栗更誰收。平生心悅看吾最。痛哭空搔此白頭。</text>
<title>成知事 㮨 挽</title>,<text>溪門道德典刑存。一世爭瞻壽考尊。八袠崇資輸已致。專城榮養戴君恩。詩書舊業賢孫在。厚善遺風薄俗敦。怊悵年來淸誨阻。不堪題挽淚生痕。</text>
<title>朴判官 世基 挽</title>,<text>衡茅喬木自殊程。猥介諸郞識老成。居室已知承藉遠。處官嘗服去留輕。僧堂別去如三歲。崖广書來忽九京。記得流言交亂日。非公那得寸心明。</text>
<title>李參判 敏迪 挽 甲寅</title>,<text>丞相高名北斗懸。喜看賢子守靑氈。趨庭綽綽徵群行。許國慺慺奏大篇。經濟初心空墮井。平生姱節竟重泉。秖今世道沈淪甚。叔譽何年起此賢。</text>
<title>題桂潭風月亭</title>,<text>甲川之下魯峯南。往昔誰名此桂潭。吾叔一卿營棟宇。疏松數箇領煙嵐。風來曠野神魂爽。月入澄波象緯涵。自是雙淸吾舊業。濂翁胸次更須探。</text>
<title>次疇孫除夕詠懷韻</title>,<text>看看節序逼新年。默念初心夜未眠。蘧伯玉非眞可改。侍臣冠辱不須憐。義爲路又仁爲宅。仰益高兼鑽益堅。坐誦濂翁溪上語。希賢希聖也希天。</text>
<title>甲寅元日。次次孫韻。</title>,<text>愛子初回春亦回。山家幽興正難裁。兒孫詩句知聲病。老父生涯任蹇災。但願陳編浸灌去。莫敎人世是非來。眼前花木行將好。坐對蒼崖儘壯哉。</text>
<title>次疇孫元日韻 乙卯</title>,<text>黨籍光華嗟我輩。況今佳節屬三元。天倫樂事忘瑣瑣。朝著彈文任喧喧。勁篠凌霜臨壑谷。晴暾穿霧散丘樊。諸賢且莫爭饒舌。崖草猶沾雨露恩。</text>
<title>次疇孫詠松韻</title>,<text>誰栽澗畔兩株松。枝榦縱橫作老龍。好雨洗來除舊染。淸風吹去爽新容。蓬萊鶴過祥雲襲。華嶽人遊瑞氣濃。休說歲寒無改節。鎖煙堪受大夫封。</text>
<title>次李同甫記夢韻</title>,<text>淵源聖學自危微。此道由來識者稀。寒水空餘照秋月。考亭誰復受深衣。靜觀昔者嘗從事。叔譽今朝欲與歸。珍重遺廬書滿架。兒郞不必詑漁磯。</text>
<title>次尹景任 衡聖 韻</title>,<text>南山誰聽寗歌悲。自謂非狂笑食其。只把陳編期有得。那將萇草樂無知。楚江蘅芷秋猶馥。聖路荊榛世莫披。夫子又尋崖海去。更憐雲翅困低垂。</text>
<title>次再從孫元錫韻</title>,<text>慙無學力破藩籬。且向危階習了危。蠻土語音聽未慣。優人冠服祕難知。爾能野隱家聲嗣。我獨寧王聖德思。最是淫哇饒喙喙。休將三籟問南綦。優人冠服云者。寧宗初服。眷向朱子忒甚。侂胄使優人。著深衣幅巾方履。張拱徐行。象朱子以爲戲。使有厭惡之意。其二計拙常依短短籬。暮年流落此三危。蠅頭榮利小之小。蠻觸紛紜知不知。無妄得牛眞好笑。塞翁亡馬可冥思。由來倚伏皆如此。莫上蓮舟訪乙綦。得牛亡馬云者。易曰。行人得牛。邑人之災。今日新貴所得大矣。而被其災者甚多。又君被拿時。所乘見奪於金吾卒。故用得牛亡馬事。可發一大笑也。乙綦云者。五行卜命書所原也。其三干櫓於仁禮作籬。亡非其樂豈安危。斑斕戲處庭闈喜。黍稷蠲時祖考知。棣萼聯輝香益遠。角弓翩反咎宜思。最宜衽席矜持在。敎子還須謹屨綦。角弓云云。詩以角弓之反。比親戚之相違。又詩曰。旣有肥牡。以速諸舅。寧適不來。微我有咎。此正諸君之所當服膺者。故及之。</text>
<title>次洪元九所寄韻</title>,<text>瘦骨稜稜七十霜。囚山苦竹四邊荒。煩言已極新王聖。栫棘雖深白日光。一簏殘書同作客。五更孤月自盈堂。憑君莫說山中事。海畔蒼松亦萬行。其二孤囚長在小城東。老去吾猶夢晦翁。雲谷武夷身易健。邇英垂拱迹難通。秋陽江漢遺書裏。春服沂雩寫照中。羹墻此意須生死。不管今人齒舌叢。</text>
<title>示孫兒輩 乙卯十月</title>,<text>不必他鄕異故鄕。一同冬短夏舒長。任他僮僕禮如友。不厭祖孫書對床。愧我言爲循性氣。看人好惡生毛瘡。戶庭不出遊天地。矮屋低簷勝岳陽。</text>
<title>次曺可運 一周 韻</title>,<text>經旬淫雨暗東南。此日羈愁兩不堪。直恐橫流傾砥柱。寧論蒸瘴渾山嵐。時人遮莫登車蓋。聖母端宜賦葛覃。爲問朗州遷客意。何如精衛樹枝含。車蓋。亭名。蔡確登此。譏訕宣仁太后。葛覃。有后妃四德。勤儉孝敬。李白詩。區區精衛鳥。含木空哀吟註。以比人臣懷區區報國之心。盡忠竭力。而不見知者。其意微而顯矣。其二喜說蘇公謫海南。面如紅玉百能堪。閒吟惠院花成雪。好對儋山日染嵐。伊我苦尋經理奧。嗟君漫祝主恩覃。如今世事輸欹枕。憲爵看渠握復含。</text>
<title>孫兒次息營堂韻聊步以示</title>,<text>欲寡何須理八音。貪泉不易伯夷心。愚人沒利生仍死。俗士趨名古匪今。獨占淸幽斯境界。誰知瀟洒此胸襟。村翁復應濂翁宅。好把千繩句朗吟。</text>
<title>次息營堂塘字韻以示孫兒</title>,<text>聞說仙居枕小塘。坐思淸興屬高堂。傍花隨柳追明道。抛冊尋春景紫陽。菡萏靑泥寧受汚。芝蘭空谷自含香。知君永息經營意。世味誰言好備嘗。</text>
<title>復疊風月亭韻示宋生 相琦</title>,<text>君在湖西我嶺南。聞君學海正潭潭。春堂自可尋遺馥。月嶽還宜挹翠嵐。晦父精粗吾道貫。濂翁光霽此心涵。也知妙敬爲基本。至理須從這裏探。右作話頭高。非所以語初學者。蓋恐躐等凌節。有不切於身之患。故又下一轉語以反之。幸有以諒之也。其二此道伊誰是指南。東偏標的在溪潭。美珠得必遊滄海。神馬求將上岢嵐。文藝笑他先灑掃。訓謨從古貴泓涵。欲知好事終無限。塾子書中仔細探。岢嵐。山名。上有渥洼水。產神馬。○朱先生戒子書曰。勤謹二字。循之以上。有無限好事。吾雖未敢言。而竊爲汝願之。反之以下。有無限不好事。吾雖不欲言。而未免爲汝憂之也。</text>
<title>七夕。次疇孫韻。示道源父子求和。丙辰</title>,<text>閒看群蟻上南柯。歲序無端逐水過。年邁衛蘧思過寡。貧同原憲覺身多。拍頭大處爭趨陸。禮器壞時孰罪何。天上佳期吾不管。好將雙抱得詩哦。朱先生詩。貧覺一身多。先生又謂。陸子靜大拍頭胡叫喚。而憂其說之頗行於江湖間也。拍頭。作樂時所用也。范寗嘗曰。王弼何晏。蔑禮亂俗之罪。甚於桀紂。</text>
<title>次崔善餘 世慶 韻 丁巳</title>,<text>蒼兔吾爲有北臣。君來同作德源人。南荒千里重聯榻。丁巳三元又一春。白髮丹心渾是舊。靑燐黑霧去猶新。君行有語君須記。莫歎人生志不伸。</text>
<title>春日示兒孫</title>,<text>歲律回新淑景溫。天邊風氣欲平分。閒吟晦父區中句。不讀坡公嶺外文。近海叢篁將抱子。壓城高樹晩生雲。何愁故國逾千里。好把殘年寄典墳。朱子詩。未諧物外期。已絶區中緣。</text>
<title>次谷雲所用放翁韻</title>,<text>移家新作數椽宮。楓嶽之西漢水東。爭說此身逃物外。誰知至樂在憂中。心遊今古襟懷遠。案有詩書事業鴻。最是臥龍祠裏像。神交冥漠思無窮。</text>
<title>次退憂顯廟諱日韻</title>,<text>山呼幾祝萬年期。聖世爭希物物滋。十六春中流惠澤。萬千幾上盡心思。南巡秋日今朝屆。北望孤臣至死悲。遙想相公同此意。寸誠惟許鬼神知。</text>
<title>次文谷夢拜孝廟韻</title>,<text>朗州遷客夜三更。夢拜重瞳罄血誠。孺子無朋初籲俊。微臣有罪久含生。八音尙記三年遏。九法空敎萬世明。敷衽未央蝴蝶散。竹林悽斷杜鵑聲。</text>
<title>次退憂山居漫吟韻</title>,<text>說著刑章意不平。如何流毒宋遺氓。都無社飯思先后。却有仙官總庶明。舊弼箯輿靑海去。上元詩句碧灣成。尙喜涪翁髭髮好。閒將爻象賾周情。仙官。用蔡京事。上元。用蔡確誣辱高后事。</text>
<title>次退憂所用李同甫韻</title>,<text>晦父平生守一丘。自期知罪是春秋。雙行義利譏同甫。兩可賢邪歎應求。憂子所憂寧有極。樂吾之樂却無愁。至今白鹿祠前水。來自源頭汩㶁流。朱先生次范伯崇韻曰。平生罪我只春秋。其二聞說何人請掃門。從知盛德缶兼尊。蒸豚饋處羊還可。取瑟歌時世自喧。貍女莫言無失故。薰猶自是不同園。看他腐鼠爭相嚇。鸑鷟元來思匪存。</text>
<title>夜坐聽雨。次同甫韻。奉呈。丁巳二月小晦</title>,<text>溪聲得雨鬧寒更。不耐茅齋旅夢淸。況有弟兄長枕樂。從敎橐籥道心生。南朝喜說全閩僞。晉室爭言半坐迎。此箇紛紛何足聽。却於良友也關情。</text>
<title>丁巳八月日詠懷</title>,<text>蠻土休言歲月長。安身何處不吾鄕。風吹木葉根猶靜。霜折蘭枝意自香。多謝晦翁提我耳。須知康節刮人眶。箇中密切工夫在。鄒聖當年戒助忘。</text>
<title>觀擊壤集偶吟</title>,<text>七尺殘軀病復侵。閒看物理是山林。忙蜂都管一春事。老驥猶存千里心。帝霸經綸金與鐵。賢愚興敗古猶今。時時說到無窮事。三復堯夫偶見吟。</text>
<title>次李百宗 東溟 梅鶴亭韻</title>,<text>出耟詩兼偈奉塵。玉山曾臥此江濱。寰中未有如斯境。世上應無似此人。梅鶴者何而管我。利名且也不關身。秖今太史留眞蹟。却怕江心有鬼神。其二門墻誰與栗翁尊。巨海涵泓衆水奔。全器貴人聯棣萼。駕風豪氣躡天根。西湖逸興今和靖。南土名區是壯元。箇裏後人皆不俗。承宣還作遂初孫。</text>
<title>次疇孫夜坐吟韻</title>,<text>帬蜂詩語正凌兢。夢寐寧望報赦蠅。草野封章爭峻截。霜臺白簡劇威稜。存身有術須安土。學道無成笑鏤氷。老去其如昏惰甚。靜中還愧瑞巖僧。其二如何夕惕復朝兢。抖擻無如被凍蠅。喜向成都逢造筩。羞從味道學模稜。誰知壁立能光道。堪笑叢嘷是伐氷。勸戒任他良史筆。端居好作默言僧。</text>
<title>夜看孟子有感</title>,<text>地僻天寒無一事。沈吟之外更何爲。燈孤長夜吾偏愛。理奧陳編世莫知。欲識曾西羞管意。須看御者獲禽時。鄒輿此義因埋沒。惟有江都信不疑。</text>
<title>次贈韓汝翼 聖翼 兼奉汝碩 聖輔 城主</title>,<text>相逢三夜說平生。臨別那堪唱渭城。君似淨安空下淚。吾非至德却逃荊。樂天知命蒙期許。厚襪新袍見義情。想得行歸深閉戶。連床晨夕講朱程。</text>
<title>南判書雲卿。嘗至同春堂賦詩。同春公沒後。其孫炳遠來求步韻。愴涕而副之。仍令疇孫繼之。戊午</title>,<text>孰飢無食孰無衣。惻隱心如決泗沂。已到克時均物我。揚從休處妙緘機。溫風習習催芽甲。淑景煕煕動躍飛。仰止名堂當日意。幾年夫子九原歸。</text>
<title>數年無事。偶閱晦翁論及道家事。有感於心。而願學焉。今靑松沈德升 梯 遠來相守。專說吾儒文字。因次其韻以贈行。</title>,<text>海天雲月浩無邊。有道家流任自然。服食劉安丹一鼎。含霞屈子壽千年。邪魔自昔申爲禁。眞誥何人續不傳。珍重沈君千里至。還將死法誦文宣。</text>
<title>讀易傳</title>,<text>灩澦舟中誠敬在。涪州城裏象爻陳。何嘗不有如斯世。只是曾無似此人。七分理明誰與授。千年緖亂却堪綸。可憐正値膏肓日。空使神丹未壽民。</text>
<title>夏日吟</title>,<text>一年時節當三夏。景物風光可自怡。嫩舌鶯雛方學語。粧黃杏子惜辭枝。雨關幽夢忘蝴蝶。筮到成爻見伏羲。娛老情懷誰與說。時時拈筆寫新詩。</text>
<title>示孫兒</title>,<text>炎夏才消秋又至。旬餘雨止興悠哉。詩中罪過伊能改。酒裏功勞病不猜。昔者壯心都入夢。由來新事任成堆。臨年勤苦須毋戒。無幾淵氷是可哀。</text>
<title>久雨。因以大風。望野有感。</title>,<text>雨餘蘭蕙正離披。更被勍風滿意吹。且莫愁嘆逢敗處。却須思念未生時。任他群艶爭娟媚。自喜貞心不改移。聞道仁人皆若是。肯因憔悴浪皺眉。</text>
<title>示疇孫</title>,<text>嗟爾年芳學未成。誰禁意馬脫鞿行。難於隱處心無愧。當不遜時患已生。先世有文兼有行。汝身宜重不宜輕。古今多少爲君子。一一皆從強制情。</text>
<title>偶吟</title>,<text>古樂今誰知大夏。郢都無復和陽春。酒當茅處元非釅。羹到型時未是眞。縱說難忘君子道。還無能認自家身。七情五性皆天命。不識誠明竟不純。</text>
<title>書懷。示疇，晦二孫。</title>,<text>朱文之外更無知。榮辱死生難力爲。滌蕩煩襟一瓮酒。揄揚幽思數篇詩。幸當水竹溪山處。肯負暄涼雪月時。暮景雄圖惟及古。陳編不讀復何期。</text>
<title>憶塞北二謫</title>,<text>淫潦連月淥盈溝。蜀玉鴛鴦得意秋。世上喧啾來不盡。天涯歲月去難留。隔籬新殯朝朝哭。傍砌生薑日日抽。遙憶北荒囚蔡李。獰飆吹雪授衣不。</text>
<title>讀朱子大全有感而吟</title>,<text>集大成人久不生。一千年後濁河淸。七閩山嶽神皆降。群聖圖書理盡明。底事皇朝尊陸學。可嘆東土騁狐精。願言空碧陰雲滅。日月高懸鬼魅驚。</text>
<title>漫吟示兒孫</title>,<text>天邊歲月似奔川。時閱塵箱一二編。心放逸時爲劇敵。體便安處是眞仙。人間營壘看隅落。卷上工夫怕鑽硏。多愧細微疏點檢。兒孫愼勿效吾愆。</text>
<title>次李美叔韻</title>,<text>蓬翁消息不難知。原韻云。涪陵消息邈難知。 須識蓬翁戲劇時。晦壁千尋妄意效。楊鶉百結有時披。生憎魘相妖全騁。文谷臺章。全用魘魅蠱毒語。 可笑跛臺路轉危。醉後此翁增罪過。衆皆悲處獨無悲。朱先生曰。今爲避禍之說者。固出於相愛。然使某壁立千仞。豈不益爲吾道之光。朱先生嘗曰。楊子直。嘗以微服過宋見敎。今渠懸鶉百結。而亦不得免。亦可笑也。</text>
<title>代書答朴徵之</title>,<text>大道誰尋朱晦父。全家難見鮑參軍。荊圍談笑須歸我。林局淸疏盡屬君。好事空隨一夢過。壯心寧逐百家焚。壯心好事猶爲賸。秖得關門佔畢勤。</text>
<title>申聖時復來見訪。於其歸書此爲贈。兼示首谷諸友馬巖群姪孫。</title>,<text>逢秋舊病未能痊。長歎茅簷帶醉眠。千里故人開戶入。四年心事對床傳。自多白日臨頭上。更喜靑山在眼前。形貌不須驚老醜。好從涪筩理韋編。</text>
<title>夜坐書懷示疇孫</title>,<text>老年沈病惟耽藥。少日壯心都作灰。只有小孫才可望。却排多悶意常開。莫於城闕隨人去。肯向施嬙著眼來。二者之關能透得。追蹤先古儘恢恢。其二我敎小孫不以身。宜其邈邈此諄諄。余言而自聖賢說。汝質幸非愚下人。趙相采葑豈下體。郢書擧燭開賢臣。雖云夫子未於正。於爾何妨德日新。</text>
<title>次遯溪朴徵之韻</title>,<text>生憎前後遯溪書。不把周行遠示余。自有丹靑今古事。要尋昭曠聖賢居。仲長樂志君休詑。孺子高風我不如。若向七閩聞大道。更無紛垢到衣裾。其二時不由天我作時。何嘗刺口說興衰。孟言捨我其誰也。孔曰學而時習之。任道以身雖大事。積功於己是眞師。始知大丈夫如此。獨立乾坤笑衍儀。</text>
<title>自警吟示兒孫</title>,<text>何者名爲大丈夫。於財於色視如無。夭嬌豈足戕身者。神鬼寧能闞室乎。霽月千江心共照。長風八宇氣同驅。須看萬古英雄事。戰戰兢兢實作樞。</text>
<title>走筆自訟。示疇孫使和。蓋愛之甚。故不覺告之瀆也。</title>,<text>世路無如人欲險。閩翁此句警余深。寸膠爭柰渾千丈。香澤終成塹萬尋。捧土誰塡孟津水。以言偏愧伯魚 第五倫字 箴。騂顏強敎徒爲耳。獨處邪心余自禁。古語云。琴者。禁也。禁邪心也。</text>
<title>夜坐吟成。示疇，晦二孫使和。</title>,<text>莫憶吾廬松桂傍。囚山偏荷日垂光。諸朋券買耕田地。獨我居爲佔畢坊。七十二年身厄困。二三千歲事張皇。還敎祖孫爲知己。好向明窓靜對床。</text>
<title>卽事</title>,<text>昔昔朝朝無一事。此身閒處只徘徊。孤危帥宰趑趄在。珍重親朋筆札來。大海波聲搖棟宇。西山竹色撲尊罍。兒孫幸有佳知姓。時把飜書講柳開。</text>
<title>觀擊壤集</title>,<text>七尺吾身立厚坤。推原本是自天根。靜中觀理分毫釐。夢裏尋人到皥軒。會有契時忘有罪。到無心處却無言。蛇頭蝎尾干何事。可笑堯夫好議論。</text>
<title>示諸孫</title>,<text>外內孫曾餘二十。人言蘭玉鬱成林。我衰未課詩書業。渠懶甘爲牛馬襟。誰紹圭菴西阜學。難同習靜睡翁衾。如能一一知無忝。世上閒愁不到心。其二如求一一能無忝。衆鳥中須有鳳凰。鵰鶡化仁忘獝狘。烏鴉變色爛文章。孔門七十寧皆哲。伊川先生曰。孔孟之門。豈皆賢哲。固多衆人。惟其不敢信己而信其師。故求而後得。 周德三千始或狂。此責任無分付處。汝疇努力愼毋忘。</text>
<title>次友人韻</title>,<text>煩言日積竝梁岷。自信吾心質鬼神。歲序未盈三次閏。朝廷已換一番人。堪憐白屋孤惸泣。正耐朱門劍佩新。惟有平生知己在。數詩珍重可書紳。</text>
<title>贈人</title>,<text>怒吼滄溟幾丈深。天邊歲月鬢邊侵。常思孟氏難言氣。要識中庸不說心。密處誰防虛屋寇。用時慙負敬齋箴。逢君賸討明誠事。肯向燈前費苦吟。</text>
<title>追憶孝考德音</title>,<text>孝考常言予責任。在明天理正人心。中原寇虜非難逐。自己私邪未易禁。定國由君君卽我。殷宗得說說爲霖。小臣拜手嵩呼退。至死刳肝記德音。</text>
<title>讀易吟</title>,<text>聖人開物無如易。羲旨曾因羑里傳。雖通物性興衰理。未悟天心好惡權。箍桶猶能知未濟。弄丸誰復玩先天。星陳拱極伊川傳。更得閩翁體用全。</text>
<title>漫吟</title>,<text>紛紛物理莽如沙。憂樂橫斜又正邪。風月樓臺仙聖集。錦珠家室鬼神差。寒林莫惜災殃葉。上苑爭看富貴花。可笑馬卿詞俊逸。何如方朔辨吽牙。</text>
<title>示孫兒</title>,<text>幽憂豈是爲三危。此日幽憂我自知。強側耳聽無可喜。不開尊飮更何爲。周南召南將鯉也。蘇氏左氏嗟受之。況復曾兒長懶惰。惟吟天運古人詩。</text>
<title>憶疇孫</title>,<text>向老筋骸喜少康。繞階時菊一時芳。時人圈套機關巧。前聖語言意味長。食罷有時尋藥圃。睡餘無事閱醫方。兒孫千里如無懶。雖阻三冬亦不妨。</text>
<title>立春日走筆次疇孫韻</title>,<text>明歲春元此穀朝。一身猶歎類蓬飄。炊煙漠漠生村靄。華髮垂垂對柳條。密雪乘風成玉界。短狐噓氣作虹橋。如何百結家琴碓。能使妻兒慰腸枵。</text>
<title>戊午除日吟</title>,<text>臘月正當三十日。孫翁父子弟兄幷。佳賓靑眼兩三至。美酒深杯四五傾。已老不須驚歲去。禦彭還笑到天明。曾傳屈子長年術。不怕來年夢兩楹。落句知罪知罪。蓋宋姓。本出於殷。則死後亦可用殷禮。而賤齒來年適七十三。</text>
<title>次疇孫除夜韻</title>,<text>吾身久在兩儀中。慙愧長孤帝降衷。正己何能無己克。有生還與未生同。如丸歲月終難繫。未燼詩書可著功。白首吟詩酬稚齒。平生壯志轉頭空。</text>
<title>己未新元書示諸孫</title>,<text>西京河北任啾喧。滿架詩書敎子孫。此日貽謨雖齟齬。他年收效定安尊。理精微處須探索。幾善惡時莫眯昏。老我提撕能幾日。斯言非耄要心存。丁巳。章甫訟冤時。尹鑴疏以爲西京之頌莽。河北之稱聖。</text>
<title>吟示諸孫</title>,<text>棘城空隙任西東。弊屣枯筇步步慵。故舊叩門時款曲。詩書留案體從容。溪魚樂似江湖裏。階鳥親如澗谷中。不必無何長飮酒。虛閒眞趣自無窮。</text>
<title>日與疇孫酬唱。慮有小雅怨誹意。書以自識。</title>,<text>日日吟詩要樂和。於無事處事還生。猶賢博奕資爭競。遠勝談言廢課程。寒暑暄涼輸燮理。風花水竹入題評。箇中絶去時人事。怕見嬴秦四百坑。</text>
<title>與二孫吟酒</title>,<text>麴米誰兼深瓮贈。初聞細雨響淸秋。相酬不爲吾無事。更進寧因爾有愁。浩浩還憎陶令止。醺醺却與化翁遊。雖然鄕黨存明法。莫諉彭門大白浮。晦翁自南康歸時。與諸人坐彭蠡。有浮大白之語。○頸聯。一作相酬不是因無事。更進何曾爲有愁。</text>
<title>次樹谷遊東京韻</title>,<text>夫君浪迹事幽尋。五馬今過亳社陰。地著犁鋤多白玉。臺名歌舞不黃金。當時盛事悲煙沒。此日神州痛陸沈。爲問九京墟墓裏。與歸何者慰悲吟。</text>
<title>疇孫次樹谷遊山韻。其次聯語略無遜。此雖詩格常例。而終不能安。遂下一轉語。仍步成一篇。</title>,<text>樹谷何如李氏盤。向來投迹太無端。今追廬阜謝旟出。堪笑徽之拄笏看。小魯國時陪聖某。開衡雲處挹豪韓。却憐南楚誇雲夢。爭似胸襟十倍寬。</text>
<title>又次樹谷韻</title>,<text>困阨邅屯死不嘆。如君優逸古猶難。家無金艮身無帛。瀨有嚴陵谷有盤。林局好成閒事業。盆池喜看小波瀾。如今白首趨塵坌。一任酒杯寬不寬。</text>
<title>又疊前韻</title>,<text>鵩舍囚山且莫嘆。梅州待制死無難。箕封公頌千年會。世路休言九折盤。周雅一生思出谷。武夷何日快觀瀾。逢君聽說遊觀壯。似我胸呑大地寬。</text>
<title>次樹谷遊智異山韻</title>,<text>平生志業負朝聞。老去無端觸世紛。歎我拘幽三丈地。羨君衝破萬重雲。仁同百里人如玉。時李仲羽爲仁同宰。與之相從故云。 智異千峯錦作紋。安得幷州翦刀快。奚囊風月割平分。</text>
<title>追次樹谷遊山韻</title>,<text>滿天下士多憂者。樹谷何爲獨樂哉。物外有緣閒水竹。世間無地起樓臺。暫時朱墨優餘了。到處湖山表裏開。須識晦翁豪氣發。非關濁酒二三杯。晦翁遊山之興。得於孔聖所謂仁智者。故末句及之。此相勉之意也。</text>
<title>寄樹谷求和</title>,<text>樹谷今爲南邑宰。笑談無日不淸閒。向來得意雲山裏。此日遊心詩酒間。詩出口時堪白戰。酒過喉後發朱顏。應知一枕春眠破。臥看階蟲作觸蠻。</text>
<title>沃州諸生。固守程子說。又以夷虜之道爲可惡。立異於院享之論。大觸時輩之怒。三人謫關西。三人謫嶺南。眞所謂分背矣。樹谷適貶官海上。爲訪昆陽謫人呂進士有衡。呂蒙赦在途。邂逅賦詩。聊次其韻。</title>,<text>沃州羅網二三君。關雪遙望嶺海雲。竄鳳翔鴟那足說。小人君子此中分。乘除默算都泡幻。倚伏相酬肯戚忻。去路徐徐歸坦坦。世間唇舌任紛紛。</text>
<title>次疇孫韻</title>,<text>此志嘗期死始休。却忘雙鬢雪霜稠。世人未見人人好。己事何能事事修。靜處要當存戒懼。用時尤欲省愆尤。寫眞詩語丁寧在。雲谷門前恨未遊。疇孫以東漢皇太子諫光武語見戒。作詩以諷之。雖知其誠孝之深。而似未有相悉者。故以是答之。</text>
<title>送李生 秀儁</title>,<text>春雨霏霏滿棘城。嗟君來訪慰平生。閒論今古開眉笑。喜說詩書照眼明。無妄生災何足道。明夷用晦最堪行。跛君若問吾儂事。海上群仙盡乞盟。</text>
<title>憶墨溪</title>,<text>聞君從此跛能履。渡水登山不作難。文石如何終迹阻。信鷗那忍使盟寒。四時景最三春好。百歲人誰一日安。想得金川兼鷲里。琴尊親友易成歡。</text>
<title>次金延之奉和文正先生有感韻</title>,<text>安得人如楚叱嗟。終然無賴鐵山河。腥膻者臭知誰嗀。禮義之言聽不多。古道盡從平地掃。先生高與上穹磨。秖應淸廟生民句。長入仁人醉噎歌。姚廣孝讖詩。有八牛山河堅似鐵之句。</text>
<title>復次前韻</title>,<text>谷雲錄示奉和文正先生詩。猥次以呈。蕪拙可笑。復用其韻。恭奉楊山東州案下。或以轉上谷雲。則庶蒙訂還。而非所敢望也。小孫作竝附以呈。幸訂誨。少喜因循老可嗟。捧沙誰塞孟津河。頭邊謾有詩書富。鬢上還驚歲月多。上六玄黃龍戰野。小邦褊迫蟻旋磨。殷勤爲報同心子。凌八荒篇擊鋏歌。遠遊篇。晦翁十九時所作也。其大旨。以遠遊之車。比存天理工夫。以道路艱險。比人欲之危。其車旣摧破許多艱險。則坦蕩昭曠。可以凌八荒矣。以此比人欲旣盡。則心中之天理卓然也。故王文憲。以此篇爲晦翁之學之始也。然則吾儕於此。可不盡力也哉。茲敢奉告。雖不入詩格。而其意則不可謂不切矣。</text>
<title>康節有落便宜處得便宜之語。喜其有會於余心。因成一律。示疇孫使和。</title>,<text>落便宜處得便宜。此事無由問伏羲。松冒雪時心更傲。菊迎霜後意尤奇。困亨誰識終非困。危達方知不是危。寂寞囚山吾與爾。不妨談道更吟詩。</text>
<title>吟示疇孫</title>,<text>吟詩寫出無人見。幸有兒孫次第酬。好與平反容罪過。不相爭競意優游。皇王帝伯都爲料。雪月風花未盡收。笑問閩翁荒矣戒。極丁寧後踐言不。</text>
<title>自警吟示疇孫</title>,<text>罪魁功首尙堪羞。有罪無功汝可劉。復失友心壞鐵甕。更招群謗誤阿疇。大驚小怪如風浪。怒鏃猜叢視射侯。汝且操心兼慮患。桑楡猶或一分收。其二大抵人情流放易。於床第上制尤難。書中禮法遺如唾。目下妖邪就若蘭。問學妨工猶害淺。戕生利斧最心寒。少時狂悖吾幾陷。故向而身勉戒殫。</text>
<title>自警吟</title>,<text>始知逸我無如老。此語堯夫欺我深。論病治病尋藥餌。校書編書苦身心。希賢不翅跛思步。求助還如旱望霖。早夜憂勤成底事。堪憐蝜蝂重難任。</text>
<title>用康節先生韻。詠晦菴夫子。</title>,<text>夫子天生號紫陽。於斯文上大輝光。孔顏賴以仁而聖。天地由之大且方。父子君臣倫已顯。申商釋老說何妨。遺書滿架誰能了。自歎人生百歲忙。</text>
<title>次疇孫所用康節韻</title>,<text>歷盡艱危意愈閒。棘城猶在水雲間。貞心不改悲蘭蕙。壯志還驚負孔顏。東市孤魂纏野草。北天歸夢阻關山。願乘海上仙槎去。萬里煙波任往還。</text>
<title>次疇孫端陽日所吟</title>,<text>誰道懷沙行過中。楚騷風韻儘無窮。還憑集註分明甚。更遣誣辭一竝空。戀主危衷蘭蕙泣。愍時孤憤鬼神通。千秋競渡悲今日。爭奈江魚腹裏忠。</text>
<title>再用疇孫端午韻</title>,<text>白首孤臣此島中。何須放曠哭途窮。風鳴竹塢泉聲遠。月出山城海色空。緬想楚江人競渡。遙憐鄕國信難通。徘徊永念平生志。九死寧忘孝與忠。</text>
<title>次疇孫韻</title>,<text>經訓無如熟複過。最嫌浮念易成魔。夜思晝讀疑全釋。寸積銖加得漸多。聖道只今悲委草。己私須復劇鉏禾。從茲直向朱門去。肯爲全身學季和。</text>
<title>次擊壤竹庭睡起韻</title>,<text>遐方猶有眼開處。日見庭筠箇箇長。幽夢罷來粱半熟。小霖收後麥全黃。休言楚澤形憔悴。長憶寧陵命對揚。舊史閒看心有會。聖賢元不恕姦強。</text>
<title>次疇孫籠字韻</title>,<text>海岸平沙夜月籠。超然淸坐四更中。陰陽樞紐妙乎妙。人物情形同不同。往古百千萬浩劫。先天三十六春宮。倦來欲作羲皇夢。蕭瑟窓前萬竹風。</text>
<title>次疇孫韻兼示晦孫</title>,<text>萬事由來不足愁。宣尼知罪有春秋。文章禮樂垂無極。日月星辰照不休。求道莫嘆聞道晩。存心須要放心收。諄諄誨汝今能幾。却怕詖淫入耳稠。其二莫愁傾國豈須愁。只要吾心凜似秋。洒落淸明邪自遠。淵氷危惕死方休。斧戕身後終無及。風落山時百不收。我誦梅溪詩上語。古今傾敗者何稠。</text>
<title>次疇孫聞五謫韻</title>,<text>說到寧陵咽復噫。當時群彥有猷爲。經綸密勿基王業。夙夜憂勤際國危。龍去幾年均痛慕。茝申今日更漣洏。陰陽消息皆時命。呼酒寒窓滿意持。</text>
<title>次疇孫讀金縢韻</title>,<text>鴟鴞狼跋莫重陳。池渴誰云不自頻。假使將如讒者說。何曾請代某之身。瘳時神感祝時懇。啓此天敎得此伸。詩禮詎堪資發冢。笑他依樣簒劉新。</text>
<title>秋夜吟示孫兒</title>,<text>近日淫霖不耐侵。任他鍼爇不求尋。過多猛省幾微過。心壯全無老懶心。逸句得時如鳳擧。大篇成處若龍吟。幸伊這裏爲良友。山水知音豈待琴。</text>
<title>次疇孫讀顧命韻</title>,<text>喜讀金縢書一篇。不忘何獨烈文賢。當時赤舃歸無所。定見蒼姬籙不全。顧命誰知明大命。已然還可戒將然。矧伊自亂非幾訓。精一同條萬世傳。</text>
<title>次疇孫讀文侯之命韻</title>,<text>此一篇存聖戒深。當時喪亂極尋侵。偏安洛邑果何意。揮發岐陽無此心。戍甫戍申民已怨。盧弓盧矢暴誰禁。因循遂至黍離降。千載宜爲丹扆箴。</text>
<title>書示二孫</title>,<text>人若求閒未得閒。天敎我在不忙間。羲皇畫卦供遮眼。康節詩文好慰顏。蓬戶開時明日月。棘籬低處見雲山。床頭忽與淸風會。一夢遙從畏壘還。</text>
<title>金南原 益烈 挽</title>,<text>蚤歲論交到白頭。弟兄情誼荷綢繆。糟糠絶日勤濡沫。薏苡頻時克解憂。甫喜朱幡聯棣萼。忽驚丹旐向瑕丘。重泉若見滄洲叟。爲報孤生淚未收。</text>
<title>朴安陰 廷龍 挽</title>,<text>華髮斑衣幾歲年。人稱福履世無肩。曾從朝列鳴璜佩。更向溪頭理石田。多謝去年承一晤。忽驚今日奄重泉。殘生未死孤鷄絮。只有無從落些篇。</text>
<title>次從孫光錫韻。以贈其行。</title>,<text>雨中來叩者爲誰。笑語云云此棘籬。共說聖明躋濬哲。佇看賢俊寄安危。中州格鬪天心厭。楚纍精誠帝眷垂。今汝遠來知底事。瘴江收骨有前規。</text>
<title>用康節語聯句</title>,<text>大丈夫心識者稀。人情物理見幾微。孫 鋪舒帝伯皇王事。照耀星辰日月輝。富貴鶯花都自管。淸閒水竹以爲歸。祖 自餘榮辱都忘了。醉後時時大筆揮。孫</text>
<title>疇孫讀微子有詩。聊用其韻。</title>,<text>微子篇曾聖手經。終知訓誡不星零。三仁惻怛一夫傲。下土哀號上帝聽。罔畏三千同德士。空陳六七聖君靈。惟茲我罔爲臣語。長爲人臣作典刑。</text>
<title>次康節首尾吟韻 己未八月初九日</title>,<text>尤翁非是愛吟詩。詩是尤翁慕古時。堯舜，羲軒雖邈矣。禹湯文武却承之。詩書禮樂無非敎。神聖仁賢儘著題。千萬年人都一箇。尤翁非是愛吟詩。第二尤翁非是愛吟詩。詩是尤翁著眼時。磅礴昆侖誰主是。氤氳肅殺自無私。流行對待皆微顯。闔闢柔剛只偶奇。大小不同皆一貫。尤翁非是愛吟詩。第三尤翁非是愛吟詩。詩是尤翁自警時。誠意只須看自慊。合天何必要人知。如今事事皆流俗。雖古人人豈美資。白首窮經猶愈已。尤翁非是愛吟詩。第四尤翁非是愛吟詩。詩是尤翁自歎時。生此偏邦兼苦晩。矧玆褊性復難移。極知醉夢生而死。無異紛綸走與飛。虛負壯年今已老。尤翁非是愛吟詩。第五尤翁非是愛吟詩。詩是尤翁飮酒時。自可盪胸追晦父。非關無事效袁絲。斟時誰爲採黃菊。醉後還無送白衣。燮理經綸題目好。尤翁非是愛吟詩。第六尤翁非是愛吟詩。詩是尤翁默數時。十二會中今過半。三千界內佛無爲。萬雖萬也終歸一。微莫微焉摠可知。方寸中間輸入了。尤翁非是愛吟詩。第七尤翁非是愛吟詩。詩是尤翁自咎時。三省九思都未了。七顚八倒更尤誰。常思晦父頭粘頸。敢望涪翁髮與髭。病七年求三歲藥。尤翁非是愛吟詩。第八 送晦孫還鄕尤翁非是愛吟詩。詩是尤翁送別時。晦父尙稱蘇鐵石。淨安寧見蔡幾微。馬亡塞上須寬愼。衣濕舟中莫怨希。海外秋風多少意。尤翁非是愛吟詩。第九尤翁非是愛吟詩。詩是尤翁安分時。困厄貧窮都喫了。榮華富貴盡忘之。眼前人事悠悠去。頭上天風瑟瑟吹。如是死生而已矣。尤翁非是愛吟詩。第十尤翁非是愛吟詩。詩是尤翁怪事時。日月傷夷乾度錯。湯文幽辱仲尼圍。如何治世三年旱。胡乃嚴霜六月飛。常變推遷還是理。尤翁非是愛吟詩。第十一尤翁非是愛吟詩。詩是尤翁晩悟時。明白性情誰謂隱。平常義理謬爲奇。堪嗟半世柯徒睨。豈是穹天管可窺。日用彝倫外無道。尤翁非是愛吟詩。第十二尤翁非是愛吟詩。詩是尤翁自喜時。不待求之元有拙。何須息也本無機。頭邊日月閒瀟洒。眼底鳶魚任躍飛。物外悠然無一事。尤翁非是愛吟詩。第十三尤翁非是愛吟詩。詩是都無平仄時。無可不可終歸可。爲知不知是卽知。爲名爲利竟何爲。欺暗欺明同自欺。肆筆論之有四者。尤翁非是愛吟詩。第十四尤翁非是愛吟詩。詩是尤翁獨語時。豈必今人皆險巇。還思古道儘平夷。雲山景色誰同賞。風月襟懷我自知。倦後羲皇長入夢。尤翁非是愛吟詩。第十五尤翁非是愛吟詩。詩是尤翁午夢時。蒼莽九疑朝帝舜。縱橫八卦問包犧。歌賡揖遜三杯酒。柯爛交爭一局棋。蝴蝶與周俄兩失。尤翁非是愛吟詩。第十六尤翁非是愛吟詩。詩是尤翁戲語時。賤迹常爲新貴貨。赤身飜作大悲資。諸賢共喜施恩普。衆議還疑受報遲。君子有施無責報。尤翁非是愛吟詩。第十七尤翁非是愛吟詩。詩是尤翁獨立時。自笑孤囚頭雪白。誰知逸興鳥雲飛。亭前昔與龜山別。海外今聞鐵瓮歸。欣戚都來輸一醉。尤翁非是愛吟詩。第十八尤翁非是愛吟詩。詩是尤翁知戒時。顧諟靈臺天所命。誰知暗室鬼難欺。工夫倘或毫芒忽。物欲能令海嶽移。老去惟思追補去。尤翁非是愛吟詩。第十九尤翁非是愛吟詩。詩是嫫顰好辯時。雷擊叢林驚魍魎。星穿積水走蛟螭。空言固可治夫亂。世運無如平則陂。力不足時惟死已。尤翁非是愛吟詩。第二十尤翁非是愛吟詩。詩是尤翁俛仰時。學稼聖人小樊遲。坐馳純公譏子微。俗士世路長依依。隱者山木蔭萋萋。依乎中庸聖同歸。尤翁非是愛吟詩。第二十一尤翁非是愛吟詩。詩是尤翁喜讀時。祇得玩心欣有會。何曾閱理到無疑。暄涼朝暮渾忘倦。榮辱窮通摠不知。却笑還珠空買櫝。尤翁非是愛吟詩。第二十二尤翁非是愛吟詩。詩是尤翁不懼時。惟富惟榮有命者。此心此氣我持之。生涯不出茅君洞。魂夢難過漢水湄。無妄生災關運氣。尤翁非是愛吟詩。第二十三尤翁非是愛吟詩。詩是尤翁遠覽時。今者祥殃非帝則。古之善惡是吾師。周家壇上陳圭璧。虞氏宮中有忸怩。人品異同何若是。尤翁非是愛吟詩。第二十四尤翁非是愛吟詩。詩是明開兩眼時。邾國猪宮何必士。邾國猪宮。誅殺父者事。朱子論闢異端曰。如春秋之法。亂臣賊子。人人得以誅之。不必士師也。 龍門瓦屋儘如兒。叔孫枉市何誣也。閩鯗過關欲捉之。可惜聖徒今不見。尤翁非是愛吟詩。朱子論王通續經曰。正如小兒瓦屋。又譏陸氏內禪外儒曰。如閩中販私鹽者。以鯗魚遮蓋。方過關津。不被人捉了耳。○邾國事。見檀弓。第二十五尤翁非是愛吟詩。詩是尤翁自語時。天聽無心還易忒。人生有命更難移。逼來患難那堪急。過去光陰不可追。夭壽何曾毫分貳。尤翁非是愛吟詩。第二十六尤翁非是愛吟詩。詩是冥思邃古時。混沌初開爲子會。鴻荒漸化際伊祈。因其揖讓成巍煥。到得干戈乍變移。秦漢以來無可說。尤翁非是愛吟詩。第二十七尤翁非是愛吟詩。看破宵人情狀時。夜黑鬼舒梁上嘯。天陰燐騁野間輝。爓噓却似暈妨日。技癢還如囊處錐。安得大明臨有赫。尤翁非是愛吟詩。第二十八尤翁非是愛吟詩。詩是思矜細行時。策馬反云非敢後。獲禽良媿失其馳。卑微自合成埋沒。孔孟而來大發揮。要識聖賢能察邇。尤翁非是愛吟詩。第二十九尤翁非是愛吟詩。詩是仰觀俯察時。蓋底一身如運轂。溫涼褫序若更棋。山河井井華夷奠。黎庶生生草木萋。這裏陰陽無極妙。尤翁非是愛吟詩。第三十尤翁非是愛吟詩。詩是閒看傳記時。一氣分時誰有見。三皇以上我無知。草衣木食何人說。牛首蛇身史氏辭。其贗其眞姑舍是。尤翁非是愛吟詩。第三十一尤翁非是愛吟詩。詩是包犧親見時。一兩四生聊序了。百千萬數見些兒。畫前之妙因而貢。天下諸疑儘可稽。多謝聖神開物意。尤翁非是愛吟詩。自八而漸倍之。至於六畫。則爲六十四。自六十四而又倍之至七畫。則爲百二十八。自百二十八而漸倍之至於十畫。則爲千二十四。自千二十四而漸倍之至二十四畫。則爲千六百七十七萬二百十六矣。第三十二尤翁非是愛吟詩。詩是神農夢見時。草木竝輸醫蜡制。黔黎同識斲揉機。雖云至道皆常道。蓋自無爲漸有爲。可笑許行要假託。尤翁非是愛吟詩。第三十三尤翁非是愛吟詩。詩是陳辭黃帝時。銅鐵云何能作亂。干戈只是禁爲非。巡遊萬國光逾顯。委任千匀政莫疵。獨恨東封留弊事。尤翁非是愛吟詩。第三十四尤翁非是愛吟詩。詩是幽尋顓頊時。淵靜依神以制義。疏通無事可稽疑。象天任地如斯已。交趾流沙無不之。才子八人尤盛矣。尤翁非是愛吟詩。第三十五尤翁非是愛吟詩。詩是窮探帝嚳時。生自神靈名自識。仁而威信默而知。於民能利於神敬。惟子之勳惟父爲。允執其中來有自。尤翁非是愛吟詩。第三十六尤翁非是愛吟詩。詩是欽惟唐帝時。縱是欽明文思德。無如傲虐慢遊兒。看他揖讓於仁聖。知亦禪傳乃耄期。蕩蕩之名猶強爾。尤翁非是愛吟詩。第三十七尤翁非是愛吟詩。詩是欽惟舜氏時。漫漫禮儀皆有意。煕煕民物盡無機。正南面處帝何事。韶九成來鳳已知。床上南風琴德盛。尤翁非是愛吟詩。第三十八尤翁非是愛吟詩。無間之言是仲尼。疏鑿平成功莫競。驅兼筆削事相追。貢賦之篇精一法。如何不與易繫辭。德衰定是齊東說。尤翁非是愛吟詩。第三十九尤翁非是愛吟詩。詩爲湯慙解釋時。南北不驚歸市者。布昭仍報餉田兒。論功天下民生遂。語德日躋聖敬持。虺誥盤銘玄鳥頌。尤翁非是愛吟詩。第四十尤翁非是愛吟詩。詩是文王對越時。萬國咸思堯日就。六州偏喜舜風吹。爭看靈囿麋麀伏。快覩岐山鸑鷟飛。至德猶慙吳泰伯。尤翁非是愛吟詩。第四十一尤翁非是愛吟詩。詩是縱觀大武時。善養周家歸大老。崇姦商邑盡窮奇。白魚河渡天休命。黃鉞牧宮我有辭。未盡善焉然盡美。尤翁非是愛吟詩。第四十二尤翁非是愛吟詩。詩是桓文功罪時。會鄧會防名是甚。弑君弑父故誰知。隱哀十二中間事。禮義萬千年世垂。信矣賢於堯舜遠。尤翁非是愛吟詩。第四十三尤翁非是愛吟詩。詩是顰眉七國時。萬骨枯來軍將貴。千金置後智謀歸。歡謳響滅寡孤哭。和氣煙消霹靂飛。仁義一言惟孟某。尤翁非是愛吟詩。第四十四尤翁非是愛吟詩。詩是秦關弔古時。寶鼎東來姬籙絶。黃金西入華陽啼。九千來日六王畢。十五惟年一石歸。萬世胡爲惟二世。尤翁非是愛吟詩。第四十五尤翁非是愛吟詩。詩是揄揚漢道時。帝敍三綱曾體立。時宜萬目莫毛吹。百年善政無殘殺。千里中原美食衣。過魯無前一祀事。尤翁非是愛吟詩。第四十六尤翁非是愛吟詩。詩是思量後漢時。高帝人民方願戴。先王道德肯全衰。詩書典籍隨征馬。玉帛笙簧間鐵衣。體用之間猶雜霸。尤翁非是愛吟詩。第四十七尤翁非是愛吟詩。詩是吁嗟蜀漢時。宇宙皆輸狐取媚。英雄應歎兔無脾。敢云滕國興王業。却似鷦鷯寄一枝。然且春秋歸正朔。尤翁非是愛吟詩。第四十八尤翁非是愛吟詩。詩是深誅老賊時。小數逢時稱武略。姦心如鬼號沈幾。纍纍疑冢情難諱。眷眷分香欺更誰。多謝紫陽聲罪筆。尤翁非是愛吟詩。第四十九尤翁非是愛吟詩。詩是冷看典午時。大物潛移非帝命。斯民能敬失王司。八王內難同然豆。千里中州沸涅題。江左偏安亦幸耳。尤翁非是愛吟詩。第五十尤翁非是愛吟詩。南北之朝可厭時。裔種生心爭禹甸。中原無主挺伊尼。瓜蛆爛漫誰能去。江水平分數莫違。欠一夷吾眞可歎。尤翁非是愛吟詩。第五十一尤翁非是愛吟詩。彼哉彼哉隋氏時。內間惟聽誤我妻。亂德何須有九黎。當初騎虎肇鴻基。兒子效尤爲禍梯。出乎反乎理可知。尤翁非是愛吟詩。第五十二尤翁非是愛吟詩。詩是醜差仙李時。論以三王誰不唾。評之五伯事猶私。假仁假義雖云久。爲鐵爲金何可違。繼體昏風感興詠。尤翁非是愛吟詩。第五十三尤翁非是愛吟詩。五季紛爭匪我思。一片中原輸傳舍。十餘皇帝似蠅飛。亂如不極治何至。奎已先徵天實爲。曹檜而豳知聖意。尤翁非是愛吟詩。第五十四尤翁非是愛吟詩。眼爲明開宋氏時。文治欲興星度應。民生厭亂帝庭知。秦餘道得諸儒顯。堯後人逢五事遲。惜也天津鵑一叫。尤翁非是愛吟詩。第五十五尤翁非是愛吟詩。詩是永嘆南渡時。解道神靈泥馬事。無人經理屬猪基。風霜沙漠何心忘。玉帛珍函俯首爲。悽切岳王墳一曲。尤翁非是愛吟詩。第五十六尤翁非是愛吟詩。感慨胡元得志時。象魏繽紛群犬豕。龍章燦爛付阿誰。三王禮樂頭爭掉。萬國衣冠手以揮。天乃胚胎生大聖。尤翁非是愛吟詩。第五十七尤翁非是愛吟詩。詩是欣逢聖際時。武烈文謨何足說。神功聖德有誰知。陰陽平運道如是。造化無能天爲悲。痛哭甲申三月日。尤翁非是愛吟詩。第五十八尤翁非是愛吟詩。詩是流觀宇宙時。於萬於千年代去。其治其亂聖狂爲。人間逝水無窮過。泥上賓鴻底處飛。適此腥臊天下日。尤翁非是愛吟詩。第五十九尤翁非是愛吟詩。自覺多言害事時。道學淵源須著眼。古今成敗莫揚眉。誰知精一相傳授。恰似陰陽密拶移。從此門庭眞洞闢。尤翁非是愛吟詩。第六十尤翁非是愛吟詩。詩是周公上下時。運用天機爛熟事。周流卦德往來知。三王禮樂皆昭布。六位方圓互變移。肅祇將歡餘事已。尤翁非是愛吟詩。第六十一尤翁非是愛吟詩。鑽仰沒身宣聖時。比德皇王誰與盛。侔功天地未應衰。不阿所好三人語。罔極之恩萬世施。道統從玆移在下。尤翁非是愛吟詩。第六十二尤翁非是愛吟詩。仰止顏生好學時。自有簞瓢而博約。某方南北又東西。虛其實且無其有。德愈高時意愈低。生歎賢哉死慟矣。尤翁非是愛吟詩。第六十三尤翁非是愛吟詩。詩是參乎仰止時。道自聖師而已得。孝由虞舜以來稀。承家不逐風雩詠。閉戶誰歌鳳德衰。劉氏編摩朱子跋。尤翁非是愛吟詩。第六十四尤翁非是愛吟詩。玩索中庸未得時。性命中和終位育。堯舜文武洎周尼。推原遂至無聲臭。包括那能有際期。千聖淵源如指掌。尤翁非是愛吟詩。第六十五尤翁非是愛吟詩。詩是推尊孟氏時。浩氣養時充道義。泰山高處俯虹霓。捍邊寧社爲方召。捨律抛規作曠離。朱子曰。孟子闢楊墨。是捍邊境之功。明四端。是安社稷之功。程子曰。孟子才高學之無可依據。須是學顏子有準的。 三聖繼來誰復繼。尤翁非是愛吟詩。第六十六尤翁非是愛吟詩。攘斥荀揚反道時。幸在季時容放恣。如逢孟子卽離披。報仇行劫基秦火。投閣全身病夏畦。議不精詳眞失出。尤翁非是愛吟詩。第六十七尤翁非是愛吟詩。詩是王韓長短時。韞櫝不必輕衒玉。踰墻寧可遂無妻。二公有道誠難匹。三月無君過自悲。聖緖雖然猶有賴。尤翁非是愛吟詩。第六十八尤翁非是愛吟詩。再見乾坤開闢時。天降濂翁全付託。帝監衰世幾傷悲。通書太極關千聖。大用宏綱會一齊。霽月光風眞氣象。尤翁非是愛吟詩。第六十九尤翁非是愛吟詩。頌歎程純明道時。顏氏風雲傳者是。濂翁光霽在于誰。淵源姚姒周兼孔。敍秩君親子若妻。珍重潞公題墓字。尤翁非是愛吟詩。第七十尤翁非是愛吟詩。詩是伊川肅敬時。欲識先生身上事。須看伯子墓前題。堪嗟紹聖仇君子。多謝涪州贊皥羲。規矩準繩寧禹下。尤翁非是愛吟詩。第七十一尤翁非是愛吟詩。寤寐堯夫安樂時。帝伯皇王些子事。風花雪月化工爲。如無太極先天學。誰識文王易繫辭。最是伏羲親見後。尤翁非是愛吟詩。第七十二尤翁非是愛吟詩。夷考中誠明子時。一大淸虛誠妙耳。孫吳佛老盡奴之。訂頑旣是淸人事。明道嘗非龍女衣。孟與伊夷論未定。尤翁非是愛吟詩。第七十三尤翁非是愛吟詩。詩是追宗涑水時。時際女堯舜敬信。仁淪百萬億肝脾。一年事業誠無比。千聖精微不許知。而有滄洲從祀事。尤翁非是愛吟詩。第七十四尤翁非是愛吟詩。江漢秋陽晦父時。帝遣先生修孔業。身專元氣運天機。成如衆樂摠條貫。職作諸儒都指揮。歎息光華輸僞逆。尤翁非是愛吟詩。第七十五尤翁非是愛吟詩。詩是宣公取友時。文定淵源雖正適。晦翁磨切儘精微。斯文丕責天須降。恢復良籌手自持。多少酹辭銘贊序。尤翁非是愛吟詩。第七十六尤翁非是愛吟詩。詩是成公得友時。麗澤滋資功益進。寒泉編錄理無遺。中原文獻兼川朔。大事工夫可罪知。退老堂中眞像贊。尤翁非是愛吟詩。第七十七尤翁非是愛吟詩。緬想河南門下時。座上坐時風習習。門前旋處雪垂垂。行常言近知之易。宮廣墻高入者稀。可惜多從禪學去。尤翁非是愛吟詩。第七十八尤翁非是愛吟詩。遠溯朱門諸子時。多術共承洙泗敎。一言誰贊夏游辭。皆存席也又階也。公誦濯之兼曝之。繳繞支離源遠後。尤翁非是愛吟詩。第七十九尤翁非是愛吟詩。父母吾邦小若棊。宣聖欲居何陋有。殷師敍範正無爲。華豐夷嗇言殊妄。東舜西文道可窺。魯國不妨周禮在。尤翁非是愛吟詩。第八十尤翁非是愛吟詩。歎息三韓三國時。一似邾滕褊小已。還同齊楚戰攻之。扶持土地猶云幸。敗走隋唐却可疑。戰骨如山千百載。尤翁非是愛吟詩。第八十一尤翁非是愛吟詩。終始高麗五百時。三國混來爭戰已。萬民休處鑿耕爲。儒家風敎乍還廢。釋氏輪廻信不疑。一代宗盟輸圃老。尤翁非是愛吟詩。第八十二尤翁非是愛吟詩。歌誦王家萬世時。俗化變夷周禮樂。聖神傳法舜危微。仁恩德澤昆蟲被。論孟詩書僕隷知。只恨今無齊管仲。尤翁非是愛吟詩。第八十三尤翁非是愛吟詩。尙古之書誦讀時。已有羲軒事不取。只從堯舜典胡爲。鳳凰來處明開眼。淵藪萃時亟皺眉。秦穆誓言收錄意。尤翁非是愛吟詩。第八十四尤翁非是愛吟詩。六義篇章諷詠時。有魯駉言皆蔽蓋。經宣聖手益光輝。文王淸廟微言闡。蕩帝旻天大道虧。整釐紛挐朱氏傳。尤翁非是愛吟詩。第八十五尤翁非是愛吟詩。詩是尤翁讀易時。至理有微還有顯。聖人何慮復何思。皇羲不必因龍畫。程氏何須見兔知。周孔邵兼朱子說。尤翁非是愛吟詩。第八十六尤翁非是愛吟詩。筆削之書不識時。爭把意來經上說。奈如奴自塚中歸。奏篇胡作中興義。不註朱爲後學規。鳳至麟來一般理。尤翁非是愛吟詩。第八十七尤翁非是愛吟詩。詩是尤翁讀禮時。一降一升皆至理。三千三百儘如絲。極知遄死深提偃。莫說無違獨語遲。最是閩翁通解意。尤翁非是愛吟詩。第八十八尤翁非是愛吟詩。詩是深嗟樂缺時。上世雲韺元莫理。周家咸武亦誰知。嵇康廣散猶徵逼。渥水神駒定是欺。幸有西山書兩卷。尤翁非是愛吟詩。第八十九尤翁非是愛吟詩。大學之篇熟讀時。程氏表章深意見。閩翁註解極思惟。三賢一聖相傳受。百謬千差敢是非。和靖半年方看得。尤翁非是愛吟詩。第九十尤翁非是愛吟詩。詩是沈潛論語時。大聖人言都撰序。諸門人事可聞知。全書見得操存理。鄕黨看他畫出時。到老不知爲可用。尤翁非是愛吟詩。第九十一尤翁非是愛吟詩。亞聖之書快讀時。克闡中庸天命性。要除宣聖汗衫衣。倘微辭闢同驅獸。抵此詖淫似沸麋。看到晦翁江漢 缺。尤翁非是愛吟詩。第九十二尤翁非是愛吟詩。敬對中庸玩繹時。堯舜禹來傳仔細。羲炎軒下統依俙。德三道五一誠蔽。怪百差千七聖迷。慮遠憂深垂萬世。尤翁非是愛吟詩。第九十三尤翁非是愛吟詩。詩是尤翁詠史時。賢智用來治孰禦。紀綱壞後國難醫。利誰利若爲仁利。危莫危於肆志危。從古訖今同一律。尤翁非是愛吟詩。第九十四尤翁非是愛吟詩。諸子之書不管時。呂覽雲玄何足究。荀高王僭不須爲。西京空尙遷如作。唐世專宗李杜詞。我不鄙夷誠不暇。尤翁非是愛吟詩。第九十五尤翁非是愛吟詩。周子之書硏極時。性理晦來誰識者。圖書成後大明之。悖凶修吉堪公誦。誠立明通豈我欺。簡潔辭中風月在。尤翁非是愛吟詩。第九十六尤翁非是愛吟詩。熟習河南二集時。久矣經書多所鑿。質諸神鬼可無疑。純公文字皆通透。叔子言辭有險夷。最是功存一敬字。尤翁非是愛吟詩。第九十七尤翁非是愛吟詩。安樂詩篇擊節時。默觀盈虛評造化。賸將賢否警安危。風花水竹淸閒友。堯舜尼輿道德師。天地猶爲一小物。尤翁非是愛吟詩。第九十八尤翁非是愛吟詩。探索正蒙理窟時。文與古經爲羽翼。銘爲大訓有東西。物皆至理題蕉葉。禮以防民懼蟻堤。精切於程斯實語。尤翁非是愛吟詩。第九十九尤翁非是愛吟詩。涑水詩書把玩時。慰諭疲氓如病子。變通新法若更棋。封章理勝宣公奏。通鑑功爭造化兒。偉麗王蘇何足用。尤翁非是愛吟詩。第一百尤翁非是愛吟詩。晦父詩書講讀時。包括似涵萬象海。觝排如距百川堤。正辭都自一心妙。盛業還應千聖知。由孔子來殊未有。尤翁非是愛吟詩。第百一尤翁非是愛吟詩。老去兼看小學時。縱服溫柔恭敬事。須分善利聖愚機。由茲可欲希從欲。養此良知至易知。惟聖之謨非我耄。尤翁非是愛吟詩。第百二尤翁非是愛吟詩。大學專依章句時。析句分章眞畫一。推心明理了無疑。初如執策參南武。終似摳衣侍聖尼。允矣一生精力在。尤翁非是愛吟詩。第百三尤翁非是愛吟詩。大學兼看或問時。看得儒先多未契。設爲問答訂其非。旁通曲暢眞天朗。暗去明來睹日暉。註脚之餘又註脚。尤翁非是愛吟詩。第百四尤翁非是愛吟詩。論語專治集註時。衆理開陳皆聖意。諸家去取若虞機。知之至處言之至。天可欺時此可欺。經席誰陳誣悖說。尤翁非是愛吟詩。第百五尤翁非是愛吟詩。論語兼看或問時。精義專尊純正說。門人猶許謝楊知。密微論辨毫如析。取捨權衡鬼莫窺。集註異同皆有義。尤翁非是愛吟詩。第百六尤翁非是愛吟詩。詳究七篇註釋時。本語自無容解處。先生何復下功爲。後先立說雖如此。瞽瞍非臣尙不知。經訓愈明眞不厭。尤翁非是愛吟詩。第百七尤翁非是愛吟詩。兼習七篇或問時。奧處豈容辭不費。脫然如上屋之危。異同雖有程張說。取捨渾無彼此私。章句與之爲羽翼。尤翁非是愛吟詩。第百八尤翁非是愛吟詩。誦習中庸章句時。句句會通千聖妙。人人如得十朋龜。精微心法都相契。多少跛盲自可醫。白首紛如當日歎。尤翁非是愛吟詩。第百九尤翁非是愛吟詩。反復中庸或問時。程氏焚之斯未信。藍田解過却多疑。分毫析縷評諸子。探賾鉤深溯聖尼。更覺良工心獨苦。尤翁非是愛吟詩。第百十尤翁非是愛吟詩。大易專看本義時。硬作玄微還淺澁。直爲占筮儘平夷。諸家穿鑿都歸掃。程傳稱停却費思。親見伏羲眞可許。尤翁非是愛吟詩。第百十一尤翁非是愛吟詩。詩傳沈潛不斁時。舊有毛韓多傳會。時尊鄭衛轉離奇。雅南得理寧憂固。商賜雖遙可與歸。更向明窓哦水井。尤翁非是愛吟詩。第百十二尤翁非是愛吟詩。典禮專依通解時。弄法舞文憸者利。師心悖義道之衰。以經乘傳綱維整。隨事分門吏胥知。黃氏續編功亦大。尤翁非是愛吟詩。第百十三尤翁非是愛吟詩。敬守寒泉四禮時。修己齊家要不外。移風化俗效誰知。情文旣適古今變。和采尤宜甘白姿。未得再修眞不幸。尤翁非是愛吟詩。第百十四尤翁非是愛吟詩。詩是常看綱目時。據了溫胡輸有罪。質諸神鬼更無疑。興亡善惡褒誅筆。王伯華夷白黑棋。可惜書成麟不至。尤翁非是愛吟詩。第百十五尤翁非是愛吟詩。錄有淵源信及時。絶學堪嗟無有繼。斯文誰識在於茲。抽關啓鍵開蒙吝。明道立言接聖尼。源遠末分無可奈。尤翁非是愛吟詩。第百十六尤翁非是愛吟詩。看閱名臣言行時。啓創才能華夏賴。治平功業羽毛知。雖然體用兼全鮮。或有初終多少疑。間氣韓公程氏語。尤翁非是愛吟詩。第百十七尤翁非是愛吟詩。看到楚辭集註時。人與日星光可竝。騷將風雅義差齊。王洪承誤難攻守。辭理歸眞得解圍。千載幸逢知我者。尤翁非是愛吟詩。第百十八尤翁非是愛吟詩。何事參同考異爲。易理包函如大海。魏書橫出作洿池。傍尋文字猶堪愛。置在門墻不必麾。自號鄒訢眞善戲。尤翁非是愛吟詩。第百十九尤翁非是愛吟詩。詳究昌黎考異時。夷敎溺人如洚水。韓公變俗似梁妻。從前文字多魚魯。自是稱停有範圍。小物克勤賢聖事。尤翁非是愛吟詩。第百二十尤翁非是愛吟詩。深味延平問答時。道脈流傳雖有自。天生上智更誰移。而趨丈席勤咨叩。況赴經筵聽發揮。收拾編摩深意在。尤翁非是愛吟詩。第百二十一尤翁非是愛吟詩。早夜文公全集時。忻會意時還會理。欲開編處已開眉。吾生縱是朝昏事。此樂何能困厄移。大樹蚍蜉 天下陸學吾東尹鑴 時一笑。尤翁非是愛吟詩。第百二十二尤翁非是愛吟詩。探索朱門語類時。細密都如鄕黨體。聲容怳接考亭時。一言一辭一書盡。萬理萬事萬世知。記錄易差猶可擇。尤翁非是愛吟詩。第百二十三尤翁非是愛吟詩。惟紫陽書篤好時。一此猶憂無暇給。他餘敢謂彼何誰。熏帷自笑卷空破。買櫝安能珠不歸。後世子雲無有爾。尤翁非是愛吟詩。第百二十四尤翁非是愛吟詩。詩是尤翁漫興時。殷末三仁惟自靖。茨前七聖未嘗迷。丈夫在昔張儀大。男子於唐王適奇。已往人事渾不管。尤翁非是愛吟詩。第百二十五尤翁非是愛吟詩。詩是閒看草木時。松柏幸蒙玄聖賞。芝蘭空入楚臣辭。春姸辣桂無心意。風急脩篁受指揮。物性不同如是矣。尤翁非是愛吟詩。第百二十六尤翁非是愛吟詩。默察昆蟲多少時。孰捨陰陽能有物。均含情性莫云微。時鳴時躍天機動。或啓或坯歲候知。咸若之時皆不殰。尤翁非是愛吟詩。第百二十七尤翁非是愛吟詩。詩是播耰五穀時。肇厥生民歆帝武。降茲嘉種寔玄機。羲經無妄畬三歲。漢史施仁頌兩岐。瓦釜泉甘爲粥飯。尤翁非是愛吟詩。第百二十八尤翁非是愛吟詩。詩是流觀毛羽時。毒之亭之皆性得。飛者走者以群追。雖無禮法威儀在。還有君臣父子知。鳳鳥騶虞周盛德。尤翁非是愛吟詩。第百二十九尤翁非是愛吟詩。詩是尤翁大觀時。地在天中爲一物。天於道裏却些兒。古今運世忙如鳥。表裏山河細似眉。許大心胸男子在。尤翁非是愛吟詩。第百三十尤翁非是愛吟詩。詩是尤翁語大時。太極之名終始強。聖人於此不能知。環區至大猶難載。泰嶽雖高便覺低。十二會來曾一瞬。尤翁非是愛吟詩。第百三十一尤翁非是愛吟詩。詩是尤翁語小時。言過高時心已放。行矜細後大無隳。須知動息天皆體。莫謂纖微鬼不非。三百三千還峻極。尤翁非是愛吟詩。第百三十二尤翁非是愛吟詩。詩是尤翁謹獨時。不必衆中求寡過。須於急處摘微疵。人功密切私旋盡。天理流行物莫遺。逝者如斯還要此。尤翁非是愛吟詩。第百三十三尤翁非是愛吟詩。詩是尤翁戒懼時。幾善惡時雖用力。到涵養處更何爲。虛明莫遣波瀾起。靜密何曾神鬼知。天理常存存久妙。尤翁非是愛吟詩。第百三十四尤翁非是愛吟詩。到一原頭不語時。箇裏鳶魚雖活潑。初無聲臭況光輝。固知極致終難狀。要識須臾不可離。多一惟司還是妄。尤翁非是愛吟詩。</text>
<title>次晦孫韻</title>,<text>九月高風木葉飛。僮奚籬底泣牛衣。蒼穹有意扶今世。白首無由悟昨非。不恨平生災咎積。還嗟末路聖賢稀。荒茫海外重陽近。誰把淸尊對晩暉。</text>
<title>次晦孫途中見寄韻</title>,<text>此身常願似丘山。不厭重溟絶往還。惟汝弟兄長作伴。看他書冊不全閒。心神尙冀魚千里。精力難窺豹一斑。皎厲便儇離道遠。今歸須效石堅頑。</text>
<title>次樹谷趙嶷望韻</title>,<text>己亥。孝考上賓。卜吉寧陵。旣神孫誕生。聖質英睿。臣民相慶。癸丑。姦臣欲嫁禍。誣謂寧陵有水患。遂至遷厝。固光潤堅密。梓宮如新。朱子曰。祖塋之側。數起土功。以致驚動。亦能挻災。況今驚動當如何也。賤臣不勝痛恨憂慮。瀝血陳疏。大觸天怒。翌年二月。仁宣聖妃無故昇遐。其八月。顯考繼陟。婦人孺子皆曰。寧陵之故。然而有人猶上言。誣謂寧陵有水患。夫聖明可欺。而萬目可掩乎。朱子質鬼神俟聖人之訓。又可誣乎。今樹谷之詩。悲慟哀苦。忠誠動人。三復以還。不勝感涕。聊次其韻。湘竹之枝染不禁。感神怨恨古猶今。永孤神武寧陵志。誰識攀號己亥心。妄震先靈斯可忍。敢誣灤水計何深。吟君八月頻傷句。淚若當時始入臨。</text>
<title>仁敬王后挽章 庚申</title>,<text>盛德名門襲慶譽。母儀陰敎極型模。憂勤七載心愈小。愛敬三朝禮有餘。唐壼豈堪良佐失。周簪共惜警言無。臣民痛恨偏深處。景運方初甲觀虛。</text>
<title>次贈朴季直 庚申</title>,<text>詩情書意兩慇懃。來自桐林鳳注軒。老眼先靑花不著。夜窓還白月難分。開緘磊落隋珠色。展幅輝煌蜀錦文。紙面欲毛看未已。遣懷何啻對夫君。</text>
<title>寄申聖時</title>,<text>雨後柴扉晩始開。隔林淸影散池臺。籬邊已好先生菊。牕外還新處士梅。芳草却如周砌茂。落花猶待邵車來。遙知東閣鴒原會。閒把湖山吏隱杯。</text>
<title>尹參判 飛卿 挽 辛酉</title>,<text>侃侃坡原有古風。朝端回首少如公。交親豈獨朱陳好。慕用還因臭味同。出處曾無人毀譽。榮枯從見世汚隆。平生執友凋零盡。慟哭城東一病翁。</text>
<title>安素堂次趙嶷望韻</title>,<text>孤窮空自誦朱程。何意中年猥識荊。剡棹間關前按使。蒲團冷落舊書生。不言世事靑山對。苦道家私白雪行。去路仍尋安素子。新詩揭壁儘分明。</text>
<title>閔生 鎭厚 內子李氏挽</title>,<text>靜觀女謂屯村舅。姑是春翁耳耳賢。甫喜慶祥連紫禁。那知衿帨遽黃泉。孀慈抆血終何益。哭位無人更可憐。幸有弟兄情不盡。時修香火薦新阡。</text>
<title>守沖洞聞喜宴</title>,<text>崇禎重光作咢孟冬。鄭君之河潤九長男相吉。登上舍。其次男相一。先占丁巳榜。至是。留待永昭殿禫後。其臘月廿二日。設聞喜宴。二子竝著靑衿。文彩相映。時潤九與其內子。年皆六十矣。又相吉之外翁護軍吳公。八十餘而顏貌丹渥。亦以鳩杖來臨。觀者嘖嘖歆歎。相吉兄弟來謁余。盍爲一言以識之。余與其祖考副正公舊相習。而潤九亦從余久。遂成近體一首以畀焉。是月日。巴谷病夫。書。烏川一派沃川東。恤匱憐飢副正公。留得食牛佳抱二。連登司馬喜筵同。雙親鶴髮皆周甲。兩井龜蓮是外翁。早識逢將元不爽。自茲餘慶更無窮。</text>
<title>次山陰知縣任大仲寄來韻</title>,<text>此道人人不肯行。何年能見紫泉淸。山河表裏腥膻積。天地中間怪鬼盈。昔有孟軻知蔽陷。自從嘉靖誦陽明。多君欲習文公學。箇裏須知集大成。皇明自嘉靖以來。專尙陽明。至於從祀文廟。其二莫說頭流在眼中。去年何故負秋風。非緣旟隼眞難謝。自是根塵未易空。南郡歡謠歌召父。匡廬淸賞愧閩翁。聞今老幼方塡壑。爭奈蒸霞萬樹紅。余素不解聲病之法。今因來詩爲一轉語。蓋始若嘲戲。而還爲解嘲語。以博一笑。朱先生守南康遊三峽時。有詩云。駕言北郭門。謝此旟隼建。旟隼。蓋太守所建也。佛氏以耳目口鼻身意。爲六根。聲色香味觸法。爲六塵。而皆謂之幻。來詩以吏役塵心爲對。此豈二事耶。</text>
<title>夜坐淸心樓瞻望寧陵感賦。二首。</title>,<text>吾君德義孰能追。江閣寒宵晤語時。白首舊臣惟我在。蒼梧古木爲誰悲。天心仁愛災妖薦。故老憂傷血淚滋。坐久月沈陵柏暗。不知何處跪陳辭。其二聖祖遺恩血泣追。存亡危急此何時。當年薊北金戈計。此日陵前石獸悲。天下腥膻誰掃盪。鏡中容髮落華滋。還思虎息從秦穆。更誦閩翁感事辭。</text>
<title>贈別南雲路 九萬 燕行</title>,<text>鶴野迢迢去路脩。薊門煙樹濕征輈。山河擧目天猶醉。今古傷心月獨留。何日威儀重覩漢。每年朝聘異觀周。君行試向燕中市。尙有悲歌擊筑不。</text>
<title>上辭本後口占 壬戌</title>,<text>承旨纔歸又復來。誤恩如許定成災。二三百里路難矣。七十六齡人往哉。景運幸逢千一會。賤臣元少分毫才。猥陳死病其亡狀。只懼天高聽未回。</text>
<title>別兒孫後吟寄</title>,<text>兒孫相與話神心。別後那堪苦思侵。學問未追朱晦父。行藏肯卜火珠林。今晨喜聽黃梅雨。已老難勝白髮簪。點否朱衣兩不管。操存須若鬼神臨。</text>
<title>和趙承宣嶷望韻。奉呈朴進士二難淸案。己未</title>,<text>尼山尹童土諸賢。每言尼東朴氏。雖累世不大振。而實成謹甫先生外裔也。其後。朴氏後生。持其先世試卷以示。則先生姓名。輝映紙面。宛然如昨。濯手奉玩之餘。重襲而歸之矣。其後。朴氏兄弟壽華，壽岡。竝登司馬。設聞喜宴。趙承宣嶷望。亦先生外裔也。往賁初筵。爲成近體一首。壽岡要和其韻。余曰。古語云。愛其人。幷愛屋上烏。矧先生之外裔耶。不可以詞拙辭。故牽率奉副。不足爲外人道也。露梁諸墓竝無孫。謹甫先生外裔蕃。鶴里獨膺君子澤。荊花雙受聖朝恩。多慙老筆題華扁。別有佳篇侈慶尊。更向聯芳二妙道。好乘餘派泝眞源。</text>
<title>金化縣。次沈承宣 攸 韻。癸亥</title>,<text>嶺東深處見天紳。此去那堪鳳詔頻。同氣逢迎方噎嘔。神京消息正紛綸。尼山閉戶輕千駟。玄石纓冠撫五辰。易地禹顏吾敢議。田間願作祝堯民。</text>
<title>次子三 李堥 韻。示致道。</title>,<text>終南不及此憂端。孰是莘伊孰是顏。日月常明弘濟洞。淵源誰溯武夷山。愚庸最出冠紳下。禮待慙非季孟間。況也昌辰多謗議。令人長憶野寬閒。</text>
<title>李君晦 遇輝 溪堂</title>,<text>江外山川面勢成。常思峒隱李先生。枝宗占作安身所。溪水來供徹底淸。物理人情今昔異。野雲林靄暮朝呈。遺風賸馥今猶在。莫向名途勢利爭。</text>
<title>送疇孫赴朝</title>,<text>疇孫以史薦赴朝。老懷不勝憂慮也。昔唐帝以裵茂紹爲翰林。其父虬乞免。願使卒學。今余惶恐不敢。蓋以聖上以不卽應薦。特命推勘也。余之忠君父敎子孫。不及於古人遠矣。於其行。詩以勉之。送爾趨朝多念慮。方今論議正紛紛。進難退易閩翁道。利逐名爭茂叔云。無事莫耽壚上酒。暇時須檢閣中芸。從知仕學能相長。休把閒言用志分。</text>
<title>宋文叔 奎文 挽 癸亥</title>,<text>吾宗少輩儘兟兟。似爾純明更幾人。家政修時敦孝友。脚跟牢處不緇磷。松楸竝蔭同修祀。茅棟新成喜有隣。忍聽凶音來入耳。客窓題挽淚盈巾。</text>
<title>題趙鳴世兄弟家藏文字後 甲子八月</title>,<text>溫泉舊業自京師。趙氏仁門世共推。時老高情多病詠。縣監淸政寄哀碑。傳家賸喜兒郞俊。食報還看福履綏。薄俗秖今難著眼。爲君嘉歎更題詩。</text>
<title>完南遷葬挽 乙丑</title>,<text>久生於世竟如何。獨立危途感慨多。試算吾儕誰復在。默觀時事欲無吪。長懷舊德空餘淚。忍向新阡更挽歌。衰疾祇今窮谷臥。可憐孤負見前和。</text>
<title>淸城 金錫胄 挽</title>,<text>淵源己卯太宗師。公得堯夫大奕棊。不向機宜輕殺活。每於奇正亟推移。儘知自有好田地。何處渾無平路岐。只爲從容收局計。中間一著事多巇。</text>
<title>朱子大全。有近體一首。其序有云。數日前與判院丈有宋村之約。雪中有懷。奉呈判院，通判二丈。吾宗先譜。始於判院事府君。自柳妣以後。子孫仍居白達。而自官更號宋村。宋村。有名于國中久矣。今判院宋村二名。適與相符。眞晦翁所謂冥會者也。其事甚奇。故敢步原韻。以表章焉。惟願同宗。各賦一篇。以爲吾宗故事。幸甚。</title>,<text>靈源寶籙耀門闌。稚昧渾開夢覺關。好遣雲仍繩祖武。從知培塿自崑山。村名偶應徽閩舊。官號仍從紹慶間。冥會只今眞有意。怳疑陪賞落星灣。謹按。吾宗之譜。刱於圭菴先生。而始自高麗判院事府君諱大原。宋村之名。亦舊矣。溯而計之。判院府君去朱子庚申。蓋不甚遠矣。朱子嘗以高麗所進先秦古書中。孟子仁也章。所增二十字爲是。而又說高麗賓貢。與韋齋同年之事。想見當時文獻。相與接續如此。吾先官號村名之互相沿襲。亦豈朱子之道東漸之一端也耶。噫。朱門人美高麗風俗之好者。其亦信矣。嗚呼。今去徽閩萬有餘里。而隔之以腥膻韋毳。安得揖讓於潭溪武夷之間。以挹其遺風餘韻。而以吾家嘉名雅號。擬議而證訂也耶。崇禎強圉單閼觀之下澣。府君十三代孫宋時烈書。</text>
<title>貞明公主挽</title>,<text>穆陵諸穆更誰存。一世爭瞻大主尊。早識王家敦禮敎。慣聞都尉說閨門。悲歡閱盡乘除理。唱喏憐渠內外孫。福祿哀榮無復憾。千秋雙劍照河源。</text>
<title>聞谷雲居士爲臺於石室山中。名以陽昭。其意深矣。有感而作。以求和。</title>,<text>千秋聖節泣呼嵩。雪窖吟詩意轉雄。否極還傾斯已兆。人亡難作更誰宗。淫辭放處推軻氏。微服譏時仰晦翁。剝復風泉詩易義。陽昭臺上尙嚴冬。第一聯。一作亂極一治斯已兆。人亡千載更誰宗。落句。一作聞道陽昭臺崒屼。莫言天地尙嚴冬。○丙丁以來。國家尙今扶持者。實惟我仁祖大王。每於皇朝聖節。涕泣於後園。密伸禮儀及老先生以一身撑柱之功也。自後。又復因循。而詖淫邪遁。又從而交亂。義理之晦剝甚矣。天地之閉塞極矣。今居士旣名石井以冽泉。又以陽昭。名其臺。則其意遠矣。其文中子答程元之語乎。程子論剝復之義乎。噫。斯可爲一治之兆歟。夫子編檜曹於豳風之前者。亦所感者深矣。居士其知此意者矣。</text>
<title>次古韻。示谷雲，黃江 權尙夏。求和。</title>,<text>歎息哀公十四春。遑遑尼父泣麕身。誰能成得放淫事。堪怕還爲修隙人。驪水蒼茫源派闊。石潭寥落井塗堙。秖今世道荊榛久。佇待千秋知罪均。選賦澤葵依井黃葛罥塗</text>
<title>寒食前日。自蘇堤哭諱於三山。到南溪。翰林孫兒闖然入門。不勝其喜。賦而使和。丙寅</title>,<text>蘇堤日暖初楊柳。巴谷山寒未杜鵑。珥筆侍臣辭禁掖。弄雛斑服映林泉。嗟吾妄抑懷襄害。使爾還無分義旋。對討書詩眞樂事。何如衣帶御爐煙。</text>
<title>次疇孫韻。和同甫。示同行諸君要和。</title>,<text>歎息群賢夙夜時。小盆池起小漣漪。秖今巖壑啾喧隔。更有冠童步履隨。人間毀譽都輸醉。物外煙花摠可詩。最是聖君難永訣。小孫歸謁莫敎遲。</text>
<title>次杜韻示疇孫</title>,<text>比聞尹宗以余之故。竝持翁慶甚急。心常憐惻。去夜夢見其母。容顏慘戚。似有爲其子相託之意。噫。余之以誠慈覆。豈待相託哉。覺來不勝悲咽也。嗚呼。余雖欲終始敎育。奈余是朝暮人何哉。聊吟此以示汝。夫收恤孤嫠。自是古人善行。況余今日之心。知汝之不忍孤也。孀兒逝去幾朝昏。夢見非眞淚有痕。隨母齔髫歸洛社。從郞十四在弓村。南投蓬海要收骨。東徙懷川故接門。面上只今春草綠。誰憐弱息慰新魂。</text>
<title>次杜韻。示遊山諸友求和。</title>,<text>獅子菴中開四門。平臨湖海小如盆。諸君定有三湘興。老我空嗟雙眼昏。白首論交惟子在。靑箱談理幾人存。閒時且欲成書會。須占平沙近水村。時約與諸友同遊離岳。纔至空林。余病不能從。區區此恨。眞似晦翁雁蕩之畸。故猥賦此以示之。</text>
<title>夜坐聽溪。吟示疇孫。轉以求和於士昂，同甫，致道洎子邵諸人。</title>,<text>山中老翁欲無言。禍福乘除久任天。好靜還嫌泉觸石。愛閒頗似佛逃襌。休論萬事紛如繡。且喜雙淸不用錢。自笑當年迷揣分。只求明道不求全。其二不管諸山花妬姸。只宜閒傍舊書編。夜簷靜透松間月。晝榻晴生竈下煙。事到悔時嗟未及。意纔平處且悠然。莫敎從此成遺恨。長記知非伯玉年。</text>
<title>昨歸橋齋。吟示翰林孫使和。</title>,<text>夏初風日向炎蒸。一縷彤雲望裏升。深夜聞烏知失母。流年如矢歎無繩。丹心象魏懸何極。白髮艱危禁不能。惟幸從今丘墓近。追思菽水淚空凝。</text>
<title>時當四月。氣候凜慄。詠此示諸孫使和。</title>,<text>四月風如九月涼。相君胡不理陰陽。紛紜紫綬成蠻觸。困㞃黔黎思陸梁。氷雪深朝猶在壑。來牟何日可登場。書生獨坐愁無盡。不管林花冉冉香。</text>
<title>聞聖上視學日。士子蹂死。驚心而作。</title>,<text>君王視學集儒生。日吉辰良瑞靄呈。何事明宮禋祀訖。旋令寶座聖心驚。萬人硯撤龍蛇影。九姓家傳哭泣聲。至德還應登壽域。仁天故將玉於成。</text>
<title>宗姪孫元錫來見於華陽。感古愴今。作此以贈之。</title>,<text>吾家先懿孰如之。官號村名事又奇。朱岸靑烏徵二鯉。黔巖玄理曜千茲。蓋從風月雙淸世。傳至西圭竝美時。歎息吾翁兄弟姪。煌煌義節屬於伊。</text>
<title>三山途中</title>,<text>默數紛紜人世事。無如今日一開顏。詩同南岳憑欄處。思入西山啖薺間。好把簡編爲活計。故將爭辨作艱難。如今又向懷川路。瞻望天王不可攀。</text>
<title>示疇孫</title>,<text>長夏溪齋佔畢同。新秋別日月生東。名塗汝受千繩縛。心地吾無一點功。冬至曆元非甲子。北來腥氣暗蒼穹。含冤忍痛今誰在。更向寧陵泣不窮。冬至値甲子。則是爲曆元。天運更始矣。</text>
<title>次顏洞朴季直韻</title>,<text>乙丑之年始得朋。眞同一顧價三增。幽光誰識蚌胎耀。淸瀣空如鶴背凝。賸喜魯城猶爲楚。曩時季直獨守己見 堪驚許子又之滕。今日異言方行 可憐邪遁方馳騖。隻手鄣瀾愧未能。</text>
<title>次朴季直韻</title>,<text>老去眞如杜德機。病來尤覺簡書稀。海山老弟空相憶。朝苑兒孫苦未歸。八十同庚惟我爾。數三來歲更離違。文房三友慇懃送。要作新詩寄板扉。王維田家詩鷄鳴白板扉</text>
<title>黃沔川 德柔 挽</title>,<text>忍淚回思連枕日。高軒終夜喜輸傾。同憐霽月當窓滿。却愛晴溪繞樹鳴。去歲蘇殘循吏績。今朝題挽老夫情。應知流慶將無竟。香火千秋薦翼成。</text>
<title>丁卯元正。次古韻。示疇兄弟，圭兄弟諸孫。</title>,<text>今朝八十一年始。鏡裏何憎鶴髮垂。事悟昨非非豈奈。天敎老健健奚爲。風歸楊柳枝生籟。雪盡池塘面欲漪。景物知時看漸好。野夫幽興更輸誰。</text>
<title>次康節先生新春韻。示康錫使和。</title>,<text>弟兄連袂登丘墓。薦後仍斟賀正杯。黨族皆飢香火闕。天心無改斗樞回。文山爲說禖徵慶。城主來言稅住催。老我惟知祈聖壽。劫灰飛盡又飛灰。</text>
<title>丁卯元日</title>,<text>此日重逢丁卯歲。當年爻象豈堪陳。家兄格虜甘捐命。國步蒙塵乍去邠。殺氣沈陰籠朔野。羈魂寂寞寄荒榛。如今六甲終而始。白首殘生痛泣新。</text>
<title>光城 金萬基 挽</title>,<text>吁嗟世道益沈淪。何許今年失此人。大廈欹傾胡不憖。斯文寂寞更誰陳。貍呼鱔舞重林夜。水咽雲愁瑞石春。俯仰師門無限慟。獨將遺稿泣霑巾。</text>
<title>寄詩別同甫樂甫</title>,<text>巴溪共讀古人書。閒氣無時是遂初。康節詩云。自從會得環中意。閒氣胸中一點無。環中。謂先天圖也。 我似禪房眠粥飯。君如淸水出芙蕖。詩聯酬唱追南嶽。語到詖淫揖子輿。惆悵今朝書告別。無端老淚濕衣裾。</text>
<title>無題 己巳</title>,<text>衝海此來知幾日。逐臣羈思莽何窮。雨渾山腹雲常黑。霧暗城頭日不紅。聞說驪尼眞道學。却看閩洛是倥侗。可憐沃島魂長逝。誰向蒼梧取正中。</text>
<title>答金久之 丁巳十二月十五日</title>,<text>昨自懷鄕。褫到前月初四日下書。方用欣荷。忽於翼陽便。復承廿四日手滋並別紙二段。適痛楚乞死之際。不覺起坐奉玩。至於紙毛而不已也。第求道未見之意。前後勤懇。豈執事眞有是哉。實所以警策於老謬者深矣。敢不竭才以不負餘誨耶。大全箚稟。復有訂敎之意。此幸何可盡喩。拱手以俟耳。詩類追錄數條。極其精密。謹當依次攛入矣。只恨不以早煩聰聽。乃有十年之遲耳。今以改編一卷子。呈納。如此凡例。未知如何。幸望商敎也。此下則當隨編續呈也。○補譜數條。趁當承敎。而曩聞有搜取文書之議。屛置原本於深處。以此未果。幸自下史補示。則此間原本。謹當隨後攛入耳。因此竊有所稟。丙丁以後。獨步往事。實我朝有辭之一義也。當時某相若而人實主之。老先生詩意。若出於此。則似當微辭著實。以寓因事明義之意。亦以見老先生好惡之公。未知如何。幸乞財敎。</text>
<title>答金久之 戊午三月十九日</title>,<text>春來病益甚。如將朝暮就木矣。過沐存記。頻辱手書。福州柳姓。雖未送到。得承瑞石來者。感慰無量。死葬隔闊之慟。無異在己也。此亦今朝望哭。除亡室服。心事愴楚。加以連月多雨。濕瘴浸淫。不獨內作者能剝人也。問目不蘄亟還。惟詳悉是蘄耳。詩類數條。跽承甚幸。卽當編入矣。此道告廟之論甚張。通文措語。視前尤峻。今年當不似去年矣。只誦滂死禍塞之語矣。前後書自此呈者。果皆登徹否。最後者。柳姓人袖往矣。不宣。別紙朱先生易簀於慶元庚申。而年譜云嘉泰壬戌。除華文閣待制。註云郡不申沒。故以生存出命。謹按史云言者謂僞徒。會葬僞師。望令守臣約束。又實記范念德祭文下註。念德方爲鑄錢。司臺察劾其離次會葬。有旨罷任。年譜與史及實記相左。時烈嘗妄以此錄其所疑於通編行外。以求知者之剝解。而至今數十年。尙未遇焉。伏望執事之精訂以敎也。</text>
<title>楊州牧使閔公墓碣銘 幷序</title>,<text>仁祖丙戌。盜起湖西。閔公晉亮明允。時爲石城縣監。甚有追捕勞。事聞。上嘉賜通政階。時倡亂者多在恩津，連山，尼山三縣之間。朝廷遂革除三縣而合其土地人民。別置恩山縣監。則居然一都會也。時議以爲撫禦新舊。無有踰公者。遂移拜之。時愼獨齋金文敬公，尹公元擧伯奮，文擧汝望，宣擧吉甫諸賢皆在境土。公出入師友。擩染浸灌。不但爲循良而已。未幾。考肅敏公奉使館。復于幽燕。文敬公躬就公哭弔。指導犇喪變禮。時余隨文敬公。見公哭泣之哀。知公是篤行人也。其後又與連姻。聞公事繼妣盡誠。至於嘗泄以驗其疾。心益向往焉。後繼妣沒。公年六十九。致哀勤禮。遂不勝喪。以崇禎辛亥。年適七十。而卒於其十二月初四日。公適有二男。長承旨周冕。孝友祇飭。與其所後子致雍。皆先公沒。次周鼎尤早夭。側出子周鏡，周璜。葬公于平山水月山肅敏公西麓。以夫人兪氏祔焉。側出女爲尹指妻。公初娶判書李溟女。無子。別葬驪州。肅敏公諱聖徽。官戶曹判書。爲仁祖名臣。配贈判書李義貞女。卽國姓。李夫人沒時。公年十一歲。哀毀成疾。肅敏公愍憐之。未嘗課業。公能自刻苦。善爲詩。中仁祖乙亥進士第四名。丙子。除穆陵參奉。遞免拜麒麟道察訪。例遷直長。由義禁府都事。出爲石城縣監。公旣除肅敏公喪。朝廷滋欲重試。每有劇郡名都。必以注擬。如成川，南陽，坡州，楊州，泰安，載寧，韓山。皆其履歷也。間爲竹山，南原，鳳山。皆移疾不赴。其內職則僉知，衛將也。成川時。虜使命壽我人也。恚怒公。令軍卒拘致於前。從前西任之遭此者。例必跳走。朝廷爲罷其職。以彌縫焉。公曰。跳走非勇也。卽叱退軍卒。直入平立。瞋目以視。命壽愕曰。是誰何也。對者曰。故尙書某之子也。命壽曰。是嘗幾殺我者。其子復如是。終不敢加以僇辱。聞者皆驚。坡州有栗谷先生祀廟。久而頹圮。公改以新之。要以爲永久圖。邑有猾吏。憚公剛明。約其徒一時逃散。要使公去。公凝然不動。召村民使令而曰。逃者之田。將自官收穫。以充雇價。未浹旬。稍稍還集。公亦不問以安之。公去後。軍民各豎碑以頌德。蓋公賦性介潔。不以事物經心。其居官。主於淸嚴。逮其遞歸。行橐如洗。至其卹窮急困於人。則無所愛惜。其臧獲土田。人或有言。則卽擧以與之曰。爲產業與人爭辨。吾恥也。惟以書史自娛。而最好爲詩。雖簿領倥傯之中。猶不廢吟哦。論者謂頗得瀛奎韻格。素不喜進取。而每爲繼妣之養而強就。其俸祿悉任其自財也。其在泰安。以盡心荒政。特陞嘉善。旋以臺諫言改正。而公亦不介意也。晩年。結廬先壟下。自號九拙。而扁其室曰爛柯。此見公之大略也。有所編唐詩類選刊行焉。驪興之閔。起自高麗稱道。世有蟬聯。本朝。副提學起文。爲乙巳名流。是生涖。務功郞。是生有孚。戶曹正郞。是爲肅敏公之考。肅敏公少孤零丁。能自已致。公承藉世業。淸疏自適。又有賢子將益大門戶。而卒之後嗣廑廑。可悲也已。今其承公祀者。卽致雍一男未名者也。銘曰。才之美行之實。富與達非所急。耽聲病喜閒適。惟其如是。惟士友之所篤。</text>
<title>鄭晩昌 普衍 挽 庚子</title>,<text>與君相識板橋庵。一見便許爲奇男。爽似淸氷滌煩襟。炯如明鏡開塵函。志遠何愁千里道。力強可負百斤擔。共喜同升夫子堂。擬學翺翔作兩驂。邇來人事苦分張。夢想長在黃池南。黃池乃在太白山。中有名區似商顏。靈芝藥苗可療飢。白雲靑鶴非人閒。凝之父子自知音。拂袖風塵歸閉關。有時去來說幽趣。恨莫邀我同躋攀。我亦膏肓在水石。幾回南望羨鳥還。今年蘇堤邂逅見。握手驚非舊顏面。自言方爲二豎困。脚不能步聲已顫。又言病後廢讀書。胸懷鬱鬱無由遣。我言无妄不須憂。兩眼猶如巖下電。且可安靜養心神。未晩工夫在黃卷。悽然分手碧溪涘。立撫孤松望行李。別來三月消息稀。命雖難知理可恃。昨日茅齋獨看書。忽有人言君不起。長吁不覺掩卷號。晩昌晩昌胡至此。寧馨美質自難得。天旣生之何遽死。大道已隱淳風微。荊棘易茂蘭易萎。徘徊歲暯奈爾何。不耐浪浪沾我衣。斯文偏切喪予慟。若翁莫慰無窮悲。最憐遺孩未學語。鄭氏一塊惟此兒。還將迪也託河南。向道深誠死未衰。丁寧亦荷不鄙意。堪愧愚庸誤君知。故山松月待人歸。嶺上秋風丹旐飛。向來匏繫病爲隣。巨卿素車嗟已違。長歌一曲送君行。好御浩氣極兩儀。他年倘尋埋玉地。桂酒椒漿一酹之。</text>
<title>永同玉溪瀑布</title>,<text>濯髮飛泉落未收。雪莖飄向海東流。蓬萊仙子如相見。應笑人閒有白頭。</text>
<title>宋徵彥挽</title>,<text>君家禍故至於斯。神理茫茫不可知。鶴髮眼穿歸日望。却翩丹旐向何之。</text>
<title>尹石湖外姑李氏挽</title>,<text>大家儀範在閨門。人道婦人福祿尊。今日堩邊無哭者。一英哀泣不堪聞。</text>
<title>金化縣。拜懶齋洪公 命耇 祠。</title>,<text>元來志決佩符時。虜騎雲屯談笑之。窈窕徽祠依古柏。靑山無數一峯奇。其二登壇誰識讀書人。白刃如麻視若無。一死報君魂上去。謾將香火薦觴壺。</text>
<title>鶴雲寺寄示疇孫</title>,<text>鶴寺廿年前有跡。曾與滄洲金公會宿于此。 爾今尋到火雲凝。當時夜榻經綸說。老石蒼松記得應。</text>
<title>行到船巖。松厓孫金汝任 重錫 兄弟追送之。作此留別。</title>,<text>船巖泛月擧杯時。松老春兄醉詠詩。此日晴波吾與爾。不堪相對淚雙垂。先生自蘇堤入華陽洞。路過船巖。招同春及松厓之諸孫。而汝任兄弟獨追至。遂以詩贈焉。</text>
<title>渡漢津</title>,<text>白頭頻渡漢江流。津吏皆言老可休。笑答太公年八十。却辭淸渭佐西周。</text>
<title>奉送李泰卿 東亨，宋明叔 奎炫 香山之行。</title>,<text>西關行色逐秋風。興在名區煙霧中。想得香山停蠟屐。滿山楓葉待人紅。</text>
<title>或人挽</title>,<text>不謂殘生在。頻題送死章。善人宜福履。潛懿誰推揚。竹帛家聲舊。詩書梓敎長。靈辰蒿里咽。衰病負傾觴。</text>
<title>途中</title>,<text>客裏逢佳境。炎天得一休。奴飢分白飯。馬困放靑芻。石井焦心雪。松風汗面秋。酣眠誰喚起。長路又生愁。</text>
<title>詠風</title>,<text>來從何處去何處。無臭無形但有聲。赤壁曾焚曹子舶。睢陽虛散項家兵。飜雲轉漢天樞動。蕩海掀山地軸傾。捲我屋頭茅蓋盡。月光穿漏照心明。</text>
<title>謹次雙淸堂板上諸賢韻</title>,<text>當年風月屬周程。我祖堂成合有名。霽處任他開戶入。光來正喜倚欄迎。子孫共保藏無盡。富貴從今摠可輕。太極圖中尋此樂。庶幾千載踐吾形。黃太史云濂溪如光風霽月。兩程云再見周茂叔吟風弄月而歸。有吾與點也之趣。濂溪以太極圖授兩程。太極圖實千聖相傳之妙訣。故末句及之。</text>
<title>題淸川柳汝和 宗武 壁上</title>,<text>墨竹箕裘業。淸寒家世風。平生心上事。明月照淸空。</text>
<title>權默翁 潗 挽</title>,<text>天上文星晦。人閒玉樹摧。空抛調鼎手。未試濟川才。海內知音泣。雲邊弔鶴來。廣陵哀一罷。琴匣掩塵埃。</text>
<title>贈田士潤 銑</title>,<text>春晩郵亭滯客行。驚聞谷鳥喚群聲。前臨碧海深千尺。不及田生送我情。</text>
<title>鄭同樞 昕 挽</title>,<text>題哀今日倍思公。九十年光事已空。世誼交情俱寂寞。此生何處更相逢。</text>
<title>朴濟而 世經 挽</title>,<text>洛建之書世等閒。嗟君來讀水雲閒。如今廿載成陳跡。一望南天涕自潸。</text>
<title>贈大明處士吳孝錫</title>,<text>羅州卽處士之貫鄕。州北之大明洞。卽處士獨守杖屨之所也。五里靑山。獨漏於輿圖中。一草一木。莫非大明之舊物。且有老松鉅竹。儼立若相持。千古不泯之名節。可以相上下。其與西山之節。東海之標。酷相彷彿者。獨觀乎不食山外穀。義不帝胡種。斷斷一寸心。可驗矣。忍恥講和出不已。幾人當道若流水。蒼茫國事難言時。有一南州慷慨士。</text>
<title>次李仲求 永敷 取適亭韻</title>,<text>如許江山不易圖。君家能卜此靈區。沈香仙子千年跡。避世生涯一曲湖。力捍狂瀾眞介士。身耕荒野卽農夫。一般淸意誰知道。惟有沙鷗點點孤。</text>
