<title>赴貞洞講會 甲寅○男山舊稿</title>,<text>宿雨新霽。朝日淸明。越嶺度陌。逶迤怡情。彼鬱者松。中有茆齋。二三君子。其來未來。</text>
<title>望崧山</title>,<text>巍哉彼崧山。實爲此邦鎭。都邑逈當瞻。往來看不盡。</text>
<title>游天磨五首 乙卯</title>,<text>登遮日巖跨巓度壑了躋攀。坐處襟懷隨界寬。身藏萬水千山裏。却望千水與萬山。北聖菴危石百餘尺。倚天露蒼顔。凄風動四壁。曉月頂上寒。小西門振策城西門。引觴命儔侶。天風迅西極。積雲四奔去。矯首一以眺。八荒同凌擧。坤軸富持載。乾文畢昭著。羣山內附走。大洋浩圍外。赤日半咸池。長暈映蒼黛。偉哉造物觀。居然使心快。文殊諸峯圭璋揔特達。天劚自爾殊。羣依閱幾劫。保此難形軀。望海仲尼憂世至。而有乘桴願。諸夏環轍竆。歲暮難坐見。</text>
<title>山齋偶成</title>,<text>風日相與和。庭蘭揚素芬。宴坐靡餘意。天人定誰分。行徑草虫亂。閒步愼紛紛。</text>
<title>田家雜詠四首</title>,<text>風雨候有時。田家夫望深。多謝上天澤。一如老農心。禾黍子去種。井臼婦其職。大人且安坐。弟子願効力。斗酒羣慰悅。禾登租稅平。今年㛰嫁了。益見鄰保情。生男又長孫。安飽老此生。慚愧不才身。還爲聖人氓。</text>
<title>龍洞山房月夜</title>,<text>萬木澄且幽。遙泉響不已。淸夜境轉深。無人喚余起。</text>
<title>喜晴三首</title>,<text>早起褰樓簾。眺望愜心胷。歸雲盪不去。蒼翠儼數峯。君看霽天意。盡在前山重。積雲墜幽壑。垂雨斂高天。日午亭亭出。風淸冉冉宣。野兒羣弄水。農父盡來田。故友幸尋我。甕醪熟已先。天日如新睹。欣欣萬物蘓。村翁出破屋。行旅勇前途。穀損已雖惜。農豐更可圖。時時霑細潤。勿使重憂枯。</text>
<title>夜坐</title>,<text>皎月當天中。平如水在器。永夜不可思。不思猶不寐。天地何悠久。庶物各安性。樹木儼相侍。一園氣深整。塊然坐庭畔。因參古石影。</text>
<title>貞洞四景。步贈內兄金可圓天復。</title>,<text>滿園桃杏洞日春風長。園花生復生。百物暢榮腴。端居怡性情。繞城松杉圍松互蒼黛。森凝凌雪情。邱中歲云寒。努力彌堅貞。北巖晴望藉以千年石。繚之萬樹松。有時成燕坐。端目注遠峯。南塘秋月方池淨秋月。芙蕖宛中央。懷哉無極翁。匡廬足徜徉。</text>
<title>追慕足窩公</title>,<text>哀我先王考。容聲記漸漫。在堂壽寧辱。乘化渺何觀。地下英靈大。人間骨肉安。願承祖母愛。百歲永深歡。</text>
<title>謾題</title>,<text>落日山水遠。邱中有人影。懷哉唐虞皇。千載勞歌詠。</text>
<title>春望</title>,<text>便服相將麗日遲。晴郊一望豁心疑。臨溪俯拾無名草。多謝陽春細不遺。</text>
<title>曉月四首</title>,<text>曉天月仍在。三五領踈星。風露凄不同。樹影澹留庭。相看忽相失。索然如酒醒。今宵定來望。依舊復東昇。高樓門寒閉。歌舞俱已了。惟有送遠人。淚眼望天表。長更事已過。遠空心獨皎。殘星莫相猜。及汝同此曉。衆鷄傳鳴亂。人間路何杳。獨向空裏盡。常歎見者少。</text>
<title>秋日郊行</title>,<text>深居有歲月。出門意何似。秋風颺客袂。飄然思萬里。山平意隨豁。嶺高身漸微。所經多田疇。屢悅禾黍肥。行行路不盡。悵望將斜暉。千載可誰思。廣野今獨歸。</text>
<title>幽居</title>,<text>幽居在東谷。谷口有長風。出門仍理屐。故山危路通。</text>
<title>曉覺</title>,<text>心平體肢舒。而無夢寐擾。落月半幽窓。枕衾餘輝皎。四鄰鷄聲亂。人間從此曉。</text>
<title>偶筆</title>,<text>吾觀天下物。有眞必有似。稂莠與碔砆。眞者乃辨是。</text>
<title>家君甲宴獻壽詩 有序○己未</title>,<text>今上之二十三年己未八月二十九日。卽我家君回甲之初度也。家君以其日。爲外王母諱辰。卽移筵于越翼日。而其月適小盡。翼日者乃九月之初吉也。晨則行朔參禮于先王考府君之廟。退與慈母叔父及不肖等。上壽於祖母旣訖。不肖與姊妹諸從。稱觴我父母於祖母之側。祖母時年恰八十矣。于時朝野泰寧。黎民多壽。以至六十者。不能杖以出門矣。然回甲穪觴。獻壽怡親。如我家君者。誠未多有。鄕黨咨嗟。莫不穪慶。且家門少。故慈母叔父叔母季姑。以至姊妹諸從。幷幸無恙。老者有孫。壯者有子。羅列盈庭。升降獻酢之際。歡意充周欵洽。無少虧缺之故。此又家門之盛樂也。燕訖歡感交極。遂賦長句一篇。畧叙其事。葢以明私門安樂。實由國家之理明。而老少休康。相保無斁。又皆出於我家君積德之所致。章卒區區致意。則所以祈我家君永保天休。安上全下。眉壽無疆。使百年家中。無改今日之盛觀。此又非言語文字可槩云爾。時平歲登四方晏。田里父子各相安。此日何日躋北堂。百口冲融慶筵寬。大人六十有一年。櫛白問寢有老親。生朝斑斕婉擧觴。室家歡抃覩耿光。怡怡弟妹聯左右。婉婉子女繽笄冠。所敬所愛俱無恙。盈堂郁郁向歡顔。猗哉景福永無斁。積原自我履用臧。祈憑盛德祝遐壽。再拜酌酒思無疆。舊甲旣除新甲起。百體元精藹春陽。漆髮桃顔一百歲。煥若朝日臨高堂。孝慈則極享彌篤。萱闈長襲老萊芳。一家休休仁覆中。輒逢佳節同翺翔。小子作歌歌不極。崇岡峩峨江流長。</text>
<title>又律詩</title>,<text>百口懽聲動曉凉。敬將良日拜高堂。居恒喜懼多私悃。及此觀瞻感盛光。小子冲騃登是席。大人壽考永斯觴。盈門藹藹融和氣。會見天休錫福長。</text>
<title>又絶句二首。敬壽王母。</title>,<text>今日安否更如何。申問高堂色乃喜。朝來盡室歡瞻中。綠鬂朱顔倍增彩。思樂良辰慶不竆。綿綿百世繼開隆。齊心十口交良祝。王母堂前拜奏同。</text>
<title>又絶句二首。敬壽大人。</title>,<text>恰周光陰一甲子。圓機回復驗天地。沈痾定自今朝脫。百體元陽沛川至。壽域生靈揔難老。極南星彩應休明。但得父兒長相存。一世優遊頌太平。</text>
<title>奉和家君韵</title>,<text>願此良辰回復回。澄潭千丈壽樽開。年年但使如今好。人世誰多此席來。</text>
<title>和馬君吉祖慈夫人甲筵詩韻</title>,<text>何處多春氣。君家壽席開。惠風萱再綠。遲日綵雙陪。辜負升堂拜。未從賀客來。蕪詞助善頌。佇見甲重回。</text>
<title>山行遭曀</title>,<text>半日偸閒地。登臨悵有違。巖巒容隱翳。魚鳥意深微。古寺名僧散。秋天皓月迷。所遭聊取樂。容與且忘歸。</text>
<title>擬四時詞 庚申</title>,<text>風和藹藹鳥鳴先。春入高堂景物鮮。從今一日長如歲。花竹陰中每壽筵。首夏薰風賁一園。滿庭槐影到深軒。家人晝永常多暇。齊上高堂奉笑言。驕炎已退入新凉。斗覺高堂百體強。婦趲女紅男執業。夜深深院有燈光。晨興問寢簇屛障。一歲無菑冬已殘。祈寒政賴高堂燠。婢爨奴薪慰爾艱。</text>
<title>龍洞山房。與心遠子韓霽園在濂共賦。</title>,<text>偶爾登山嘯。聊成對酒歌。巖泉有鳴響。谷口雨新過。</text>
<title>乘鶴齋。承牧菴金敬初尙欽，是憂韓景和履源，止庵金可圓諸公見訪同賦。</title>,<text>此夜高朋會。山中雪色奇。良緣固偶合。勝事若相期。</text>
<title>與霽園戱拈杜律韻</title>,<text>暑月風林爽。閒齋野客幽。朝行帶山色。夜坐聽泉流。慕古聊存拙。逃紛且遣愁。餘生竟何許。書卷一牀頭。</text>
<title>題扶山崔氏莊</title>,<text>昔從羣彦訪高廬。竟日歸來興有餘。麗寺址幽翻別業。九齋風古喜鄰居。泉源引竹鳴庭戶。山色親人滴案書。珍重主翁早成隱。石田時雨長春蔬。</text>
<title>感懷六言 丁卯</title>,<text>兀兀人間五載。處家一似覊踪。隨緣憂樂無盡。長隱胷懷數重。</text>
<title>丁卯春。讀書花谷書院。祇謁廟中。次板上諸公韻。</title>,<text>一宿淸齋始禮參。廟庭春入草如藍。象得高風何處見。滿山明月照虛潭。禽魚一境闢溪潯。於此高人味道深。二百年來悲墜緖。極東域裏感空林。炷香廟有諸生拜。觴酒亭容過客尋。今我無緣承妙旨。入山三月費沈吟。</text>
<title>五月念五日。奉安朱夫子畫像於寒泉書堂。因感賦此。</title>,<text>一幅依然親奉音。凾筵長跪感懷深。七分尙認山河氣。千古難描水月心。洞裏流泉知不遠。編中無極到如今。腐儒夙慕先生化。密邇遺容起短吟。目擊耳聞揔夫子。端居平日思悠然。表章萬理咸歸所。扶植斯文永配天。格物復明曾氏義。求仁悉發孔門傳。當年若匪吾師力。寶匣瑤琴竟絶絃。</text>
<title>遊金剛 十二首</title>,<text>和馬令穉學游別章雲鶴栖遲固在松。有時飛去卽天峯。鳴聲忽作離羣苦。碧海靑冥路萬重。出東郊作秋日佳游與子同。郊門晩出翼輕風。平林淺水渾經歷。筇外靈山一道通。途中作一策高秋萬里心。連峯淑氣際平林。朱翁像外山河遠。弓裔墟邊草樹深。暇日良遊親友並。百年豪興滿杯斟。長程晩色遙擡首。鳴鴈南來亦好音。偶占世界荒凉無主久。乾坤造化要人看。歸來一線惟餘路。領盡千溪與萬山。滄浪亭一帶環溪壁。瀟然岸上亭。漁歌何處去。舟艤柳林靑。聖住庵遠壑寒泉響。空庭素月明。閒行古樹下。時聽念經聲。斷髮嶺昨夜寒風起海天。卷送飛雪滿峯巓。我來八月楓猶早。別界時光話老仙。明鏡臺危巖千尺聳成臺。洞府陰陰闔復開。不有靈源流出世。緣何引得俗人來。萬瀑洞萬瀑洞中白日雷。怒龍千百鬪喧豗。奔騰直下靈源口。玉甲蒼鱗積作堆。衆香城萬千呈巧各分明。元化渾渾本無聲。瓊姿玉骨俱淸冷。認是蓬山雪晩晴。望海蓬山餘興屬高秋。一策東臨萬里流。江漢千支歸大統。乾坤一末有孤舟。玄間灝氣無邊積。域外羣生盡此浮。半世悠悠湖海志。桑麻西土悵回頭。巨壑東無際。玄陰下積精。乾坤橫割據。造化並流行。倚楫皆同志。臨風獨遠情。悠哉浮海歎。三復感吾生。</text>
<title>偶成</title>,<text>詩書有餘樂。邱壑愜素心。行隨流水長。坐與白雲深。引跡成高擧。遊神事遠探。餘生何所慕。前修有軻參。</text>
<title>次韓是憂基谷八景韵 有序○戊辰</title>,<text>景和兄。於長湍寶鳳山下。搆小屋新就。以爲異時藏修之計。作八景詩以見志。余知兄有此志葢已久矣。今幸其有緖。祈其事之遂成。步其韻以贈云。門巖遠眺一區平野曠然中。羣峀如屛翠不竆。莫道深居無遠照。門巖高挹際天風。梯瀑幽尋別有囂囂謝世人。巖栖澗飮得天眞。有時筇屐無相伴。白石淸流絶俗塵。小岡夕暉半簾斜照入茆堂。千樹松杉影倒長。珍重幽人惜分寸。卷中日月繫東岡。新泉朝靄新築溪邊半畒池。朝霞帶日弄淸奇。坐令林壑添幽勝。正是高人早起時。寶鳳疊巒屋背岹嶢萬仞山。鳳皇翔在彩雲間。幽居已入竆源處。水度幾回出谷潺。天鵝邃林鵝峀住春春不歸。滿林蒼翠滴人衣。主翁酷愛前山色。盡日爲開白板扉。湧巖白雲離羣一岳入茫茫。秀色蒼然萬丈長。居高只有雲來住。却向靑天與作章。中峴明月川光峀影靜中開。良夜迢然興甚哉。千載有人懷不見。一天明月共徘徊。</text>
<title>遊漢師七首</title>,<text>過慕華舘左挾千仞嶂。右蔭萬樹松。長道行坦坦。晩暮且從容。道峯山東來數日少歡顔。懶步車塵馬跡間。晩出靑門三十里。神交惟有道峯山。道峯之下水泠泠。上有荒祠妥二靈。慟哭斯文千古厄。覆車前後繼重明。酷慕當年趙夫子。海東絶學唱千春。叔季超然三代志。茆廬早起爲斯民。宋翁偉氣葢東方。手撑宇宙振三綱。凜凜當年不挫意。豫章千尺耐風霜。心香一炷拜英靈。寄宿淸齋夢易醒。奕奕當年雙老志。氷壺水月轉分明。訪李南平二子樂淵，翼淵。有贈和之。職以先君思。過君草屋寒。貢王朋友最。元季弟兄難。風樹霑餘淚。杯尊續舊歡。神交貴無外。不作世人看。</text>
<title>元朝述懷 庚午</title>,<text>心守經書訓。身依父祖靈。人間無滯礙。瀟灑送餘生。</text>
<title>偶吟 辛未</title>,<text>冬夜天寒月轉明。小堂琴酒有餘淸。邇來俗慮皆搖落。千聖書中見性情。</text>
<title>淸泉石上流</title>,<text>我有山中一曲泉。盤陀石上響涓涓。從來不受泥沙染。特地流行保本然。淸泉淸泉石上泉。盤珠簾玉響涓涓。從玆赴海前程遠。莫向泥沙汙本然。獨憐幽石散淸泉。俯視如空聽始涓。淸風朗月無人夜。玉立襟懷正灑然。</text>
<title>偶題</title>,<text>乾坤俯仰古今同。千聖遺蹤在此中。孶孶日用靡餘力。莫把殘生負化工。</text>
<title>題氷庫洞墳庵</title>,<text>吾祖昔營此宇完。邇來四紀亟飛湍。門闌敢爾隳先蹟。堂搆依然返舊觀。百世千支同一氣。人間地下永相安。殷勤寄語方來裔。孝思無將近遠看。</text>
<title>叔父一齋公甲筵詩 壬申</title>,<text>人穪三世甲回稀。私悃猶嫌報施微。積德吾家今始發。斯辰定見復來歸。</text>
<title>題心遠子金剛行錄後 癸酉</title>,<text>筇鞋冠葢日紛紜。眞面金剛萬劫昏。天機一動詩人筆。箇箇靈峯欲自言。一別玆山已十稔。幾回淸夜夢中還。從君得此傳神筆。不向熹迷枕畔看。</text>
<title>冬至吟二首 甲戌</title>,<text>九野寒威一斡新。滿山枯槁盡歸仁。齊岑尙有孤根在。直到干雲萬丈春。子夜雷聲動墜新。氤氳一點露全仁。天公厚意勤培養。噓作人間萬物春。</text>
<title>題武侯像 乙亥</title>,<text>一幅分明見我侯。未應心事隔千秋。茅廬偶復逢風雪。重憶門前舊豫州。</text>
<title>詠檜</title>,<text>挺然直榦入雲高。萬木叢中獨也豪。江海縱違舟楫用。猶堪風雪守東臯。</text>
<title>雪月</title>,<text>乾坤一夜不勝寒。月滿長空雪滿山。刮盡人間朱紫眼。翻然萬里換新看。</text>
<title>謾吟 丙子</title>,<text>郊園瀟灑一茆廬。空壁惟庋數卷書。人間萬事渾經歷。收拾殘生賦遂初。</text>
<title>贈崔上舍穉逵寅漸二首</title>,<text>人生只怕負斯生。豈怕無名與有名。若道才卑難入學。才卑不學轉難行。南居如主北如賓。只此便不萬事因。立脚須從平坦路。纔容私智便非眞。</text>
<title>君子第三樂</title>,<text>斯文萬古育羣生。傳授宜先並世英。斅學一心如合契。沛然時雨幾陶成。斯文愛育任平生。收拾當年四海英。心傳口授誠相契。萬古淵源一席成。</text>
<title>月夜遊善竹橋</title>,<text>三三五五野中行。上有靑天孤月明。善竹橋邊聊一醉。悲歌數曲不勝情。</text>
<title>與豐德李秀才宗垕</title>,<text>郊園秀色已知秋。遠望依然有別愁。靑眼有人成邂逅。半山迎客倍淸幽。期君白玉終成器。愧我霜標早揷頭。珍重忠賢前代感。平生莫忘竹橋遊。書劒虛拋四十年。晩緣學圃束陳編。茅屋數間塘半畒。此中不足向人傳。</text>
<title>卽事。步儲光羲游茆山二篇韵。丁丑</title>,<text>郊園驟雨過。晩凉生林間。谷風遠復近。小堂淸且閒。長跪整素襟。對案開怡顔。同情曠今古。覽跡殊河山。羣生自動息。四序相代還。陶然環堵內。終歲掩荊關。</text>
<title>讀書</title>,<text>鄙哉樊須學。久矣束陳篇。陳篇今寥落。誰復繼其傳。山蹊任茆塞。大明墜厥懸。彷徨榛莾外。或到籬落邊。升高必自下。掘井須及泉。吾年行四紀。忸怩愧前賢。</text>
<title>田家</title>,<text>爺孃忽已老。幼小滿眼生。及此膂力強。百畒須健耕。淸晨之遠野。黃犢時一鳴。稂莠日以去。禾黍日以平。今年時雨暘。無菑到西成。勞苦事已過。稔積喜方盈。况復租役寬。終歲罕入城。觴豆時狼藉。老少同歡聲。爲言長人者。識取農家情。</text>
<title>白鷺</title>,<text>天末遙翻日色明。江湖萬里去來輕。人間獨有嚴陵老。踪跡瀟然似爾淸。</text>
<title>遊歸法川</title>,<text>生憐歸法寺前流。復此來臨水上頭。雨後泥沙淘汰盡。一溪長日伴淸遊。</text>
<title>扶山謾興 戊寅</title>,<text>我家松嶽山根住。背後無數蒼峯起。嘐嘐詠歌千載上。滿地人寰不盈視。松月蒼蒼松雲宿。夜起兀坐羣書讀。鶴鳴一聲東方曉。飮氣靜對新昇日。山中春雨洗藥臼。瓊漿滴向人間出。</text>
<title>示諸生二首</title>,<text>我愛靑年有志人。鵬程萬里浩無津。光輝赤日新昇嶺。芳氣開花正當春。歷覽乾坤精力壯。經綸家國步趍新。請君莫恃方來富。虛負昂莊七尺身。骨肉凋零身老大。朋知衰謝意淪沉。餘生獨與諸君托。莫負殷勤此日心。</text>
<title>松聲</title>,<text>崧山上下鬱蒼松。中有叫唬萬壑風。老榦勁髯寒共耐。前噓後吸響難同。可令遐想生塵外。獨有幽人起夜中。金鐵波濤喧擊裏。怪來雙耳寂如空。</text>
<title>春雨</title>,<text>前宵一雨極知時。園樹生心萬億枝。擬看春光無內外。共要鄰並去樊籬。</text>
<title>朝起入城。於路望崧嶽。有懷山中諸伴。</title>,<text>望處崧山一宿新。綠嵐紅日漸知春。遙憐箇裏絃歌子。未憶塵埃路上人。</text>
<title>登崧岳二首</title>,<text>一醉披襟萬壑風。飄然兩腋若憑空。遙岑曲曲通江白。近野家家擁樹紅。素志長期千古上。浮生忽感百年中。尋山訪水猶餘興。聊與靑衿數子同。不將身世問蒼天。鬚髮居然許大年。遊子來時閒日月。麗王歸後舊山川。荒城十里居人簇。曠野深春草色芊。醇酒三杯未成醉。夕陽人在古松邊。</text>
<title>觀諸友肄鄕射禮</title>,<text>諸生觀德集春山。盡日雍容揖讓間。曠感眞同韓愈氏。前王世遠竟難攀。</text>
<title>遠霧</title>,<text>杖策幽人起曉天。遙空一抹繞如烟。峯巒無數相重疊。湖海生形互接連。獨樹迷茫如古島。飛烏搖曳似歸船。閒居飽看人間世。萬事都從起滅邊。</text>
<title>聽水二首</title>,<text>昨夜水聲淸在耳。今朝夢覺聲仍續。中間斷接了無尋。谷神炯若氷壺玉。水語泠泠夜愈多。萬端千曲訴誰何。安得如渠廣長舌。遍令天下覺無訛。</text>
<title>入山</title>,<text>入谷非塵意。緣溪有碧陰。夕陽人去盡。流水自淸音。</text>
<title>月夜南峯有霧</title>,<text>一朶籠山霧。月明疑白雲。夸娥老愛鏡。照䯻雪紛紛。</text>
<title>夏夜詠月</title>,<text>暑氣全相代。秋天不獨明。捲簾成久坐。虛閣有餘淸。</text>
<title>小槐</title>,<text>弱植纔三尺。淸風擬一臺。深根枝自茂。願子及時培。</text>
<title>野鷄</title>,<text>勇氣橫長尾。决時鳴且飛。猥逢尙文世。獲補衮裳輝。</text>
<title>雨意</title>,<text>戶外皆雲氣。洞門如海深。冥栖坐超忽。卽事便怡心。</text>
<title>古意二首</title>,<text>朱絃二十五。絃絃有遺音。從人學其指。未獲彈者心。不識美人面。不接美人音。愛好良自性。寤寐永勞心。</text>
<title>文巖觀漲</title>,<text>長川一道碧林中。噴雪流銀勢未竆。洞裏喧聲來轉盛。連山雜沓雨兼風。</text>
<title>後澗雨後二首</title>,<text>出門水聲瀉。未到已欣然。情知昨夜雨。一道漲新泉。高低遞見白。前後互成舂。得水山方活。灑然非舊容。</text>
<title>喜雨</title>,<text>望久如飢渴。來蘓喜共霑。皇天固愛子。弱國屢豐占。</text>
<title>櫻桃</title>,<text>亞亞長條弱。珠珠綴葉紅。山禽不敢啄。留薦寢宮中。</text>
<title>景香臺。敬次王考足窩公韻。</title>,<text>耳目森森聞睹餘。龍蛇一慟此生虛。尋常到處輝猶映。五十年間跡未踈。句語細徵歸詠後。風光不改繼來初。斑衣繞膝渾如昨。回首男山是舊居。</text>
<title>龜臺</title>,<text>穹龜背負土。平地起成臺。永許山翁坐。敎看萬像開。</text>
<title>追慕叔父遺跡二首</title>,<text>杖屨經游地。詩書此繼來。撫時忽已古。追跡舊違陪。勝墅新移主。嘉名尙有臺。叔父甞刻水月會三字於臺壁 四山躬奉遍。何處不心摧。所歷地爲貴。端居痛更新。陳詞銘四尺。描德擬千春。薄識迷先美。微才愧古人。家庭實跡煥。毫墨敢虧眞。</text>
<title>霧樹</title>,<text>遠勢渾如畫。高低重復重。幢幡千萬仗。拂曙列儀容。</text>
<title>雨不止</title>,<text>久旱俄須雨。浸霪更望晴。生人氣未渫。嘉穀水將平。</text>
<title>孫生尙志。與諸友來訪。</title>,<text>新晴喜與故人逢。破霧南山呈數峯。知爾琴書栖不遠。得閒時復話從容。</text>
<title>香臺小瀑</title>,<text>周鍾響隱隱。枵腹漲穹巖。暗看玉龍子。攀崖起小潭。</text>
<title>溫大學</title>,<text>數十年前讀此書。今來開卷意茫如。頭鬚半白朱顔謝。暴棄殘生更幾餘。</text>
<title>還山</title>,<text>客寓經時如主人。居然一別更盈旬。今來復自塵中返。轉覺林邱趣味新。</text>
<title>夜雨</title>,<text>空山前後響殷雷。五夜幽人睡獨回。連天黑雨傾盆急。已失庭中半畒苔。</text>
<title>落落長松夏寒</title>,<text>根株牢落老龍蟠。下有砯崖百尺湍。勁節不隨時俯仰。風聲獨帶夏天寒。</text>
<title>卽事二首</title>,<text>空山霽後入新凉。月明露華知夜長。一曲商聲風外動。幽人何處感時光。庭柯葉葉露華明。月夜空山凉氣生。飛泉幾道相輸灌。灑作風濤滿谷聲。</text>
<title>天磨道中</title>,<text>千巖萬壑翼輕風。狂興無端發此中。住近靈山三十里。莫敎塵俗累心胷。</text>
<title>朴淵</title>,<text>天磨萬仞石爲山。山斷陡然水出間。雄鳴萬古臨天下。拳石蹄涔不敢攀。</text>
<title>至日吟</title>,<text>我向堯夫詩上吟。靜中一動見天心。玄機乍斡分來往。坐看微陽伏衆陰。</text>
<title>月夜訪景和兄</title>,<text>吾家月色勝君家。村老相逢也自誇。今夜一樽無彼此。滿空淸影共婆娑。</text>
<title>圓通寺謾題</title>,<text>空山新雨瀉淸川。步屧翩然獨自先。半世都忘塵裏事。全身已入洞中天。鳴禽未改鴻濛語。獨月偏多午夜圓。此地相逢皆好友。一尊深話欲無眠。</text>
<title>白君時中聖儉書室夏集。以淸琴橫牀濁酒半壺。分韻共賦。得橫字。</title>,<text>喜赴良宴期。翩翩野中行。宅相新有慶。兩家翁鬂明。今日湯餠會。四座列友生。高堂暑氣霽。淸琴尊右橫。願言麒麟兒。懋德昌家聲。</text>
<title>絶句</title>,<text>映月行樹間。追風到陌上。閒居任所適。久慣眞成曠。</text>
<title>夜集崔君壽德莊</title>,<text>北里梅花早已開。主人兼有濁醪杯。誰知鷄黍龎公隱。共喜龍鍾元直來。澗戶東西成巷陌。宮墟咫尺愴莓苔。靑燈半夜仍團坐。莫使街鍾報曉回。</text>
<title>孤雲獨去閒</title>,<text>浮雲一片際高山。舒卷雍容自在閒。野馬塵埃迢遞外。長空萬里渺茫間。輕風未許相催促。高鳥何能與際攀。獨有晉時陶處士。柴桑峀裏共來還。</text>
<title>次許允衡銓壁上韻</title>,<text>陋巷顔氏瓢。春風點也瑟。二者無彼此。得處理皆實。請君溸其源。百慮會歸一。前修逝云遠。吾道久已失。情知所樂意。萬古靡終畢。</text>
<title>至月六日夜子時冬至</title>,<text>邵翁句內細推來。玄酒希音妙境開。刻漏未殘鷄未唱。乾坤生意靜中回。</text>
<title>復遊漢師二十首 庚辰○舊稿</title>,<text>花石亭。敬和栗谷先生韻四首。八齡詩卽壯。句語蘊無竆。未謂鵬天遠。佇看葵日紅。域中誰並駕。天下共聞風。儀鳳歸寥廓。虞韶曲未中。古人今不見。吾道此何竆。瞽相皆榛棘。婦容緫粉紅。撫時思俊傑。考跡仰高風。洛建相傳旨。昭然舊稿中。亭上詩猶在。亭前水不竆。朗然前日事。幾度楓林紅。東土人無福。法門士有風。江湖廟憂重。詎忍老閒中。花石亭開萬古幽。域中豈獨此林邱。先生遺跡逝猶在。江水無情春又秋。暖日如聞曾點瑟。月天應拂晦翁裘。皇華駐節聊添勝。儐事從知濟世猷。北漢城西門外洞天晝日明。碧澗鳴環佩。山外已如斯。山中知有在。入城作松間往往白。流水鳴如雷。前境雖云好。每過首屢回。白雲臺赫赫吾東萬世基。天公當日費心爲。書生載酒渾閒事。只爲逍遙際盛時。木覓山南山北岳總登臨。千里邦畿樹本深。我願君王勤用意。延基萬億答天心。出南門都門南出柳堤開。此去隆園數舍回。長憶先王霜露感。翠華幾拂嫰條來。泛漢江淸漢江頭桂作橈。水明沙白去迢迢。中流百棹連如柵。爲是王城十里郊。曾上滄溟萬里舟。長空渺渺接淸秋。邇來十載塵生襪。濯盡今朝漢水流。稅穀船千里乘危赴上都。斗量珠玉若山輸。爲言鼎食諸君子。民事君恩克念無。江亭東華十里漲紅塵。幾箇回頭向此濱。沿江畫閣淸無限。一任行人指點頻。夜泛楊花渡夾岸諸山似醉眠。月光悄未上東天。天星下並船燈照。人在依微曠漠邊。湖堂漸覺江湖若有緣。隔宵重上漢津船。湖堂美意今無繼。芳草愁人古屋邊。南漢南漢城高鎖鑰嚴。昇平二百漸文恬。要將萬憶無忘字。盡向東人額角粘。西將臺前休咏賦。建奴峯上莫登臨。載酒直招三烈士。狂歌亂舞殺胡林。孤城圍急賊如雲。千古綱常一髮存。只是諸人無節氣。忍令羞辱及吾君。常怪皇天不古先。神州幾度屬腥羶。乾坤自是無人管。豈謂蒼蒼故使然。歸路口占溪山吾輩地。人物盛時風。縱有登臨興。而無講切功。依微邱壑處。悵望暮朝中。知爾賢君子。幽懷與我同。</text>
<title>遊天磨滯雨大興寺</title>,<text>山雨渾如踵後尋。朅來山下阻登臨。連峯漆黑兼天聳。萬壑雲沉抵海深。世事隨緣皆有樂。濁醪何處不宜斟。小堂三日成閒坐。依舊淸風朗月心。</text>
<title>崔君壽德，金生勉復適來。與諸生共賦。</title>,<text>匝坐和顔煖辟寒。雪中非復卧袁安。浮生髮已千莖白。烈士心餘一片丹。且把幽情詩上討。盡呈本象酒前看。丈夫自有安身地。不數人間行路難。</text>
<title>至日吟</title>,<text>九地氤氳一點新。靜中羣物盡還春。塵坑慾海頑無覺。獨有長年大寐人。</text>
<title>石玄龜 有序</title>,<text>金君聖仲營治墓廬。得一玄石甚鉅。其形穹然龜也。異之用夫十六。舁而置之庭除之北。葢從其形與色而位之也。聖仲家舊得石刻龍頭。相傳已若干世矣。二者皆物之靈。雖似而未眞。得之前後。皆非偶然。此又天成自然。所謂愈出而愈奇者也。聖仲請詩洛中士友。以章其異。旣又徵余。遂賦此以續貂。介甲石之族。三百長惟龜。獨爾堅凝過。骨全無皮。大年齊天地。八名皆孫兒。游荷笑輕薄。人立土田中。靈物固有知。肯與衆頑同。感君爲先勤。出爲墓亭容。穹背日曝灼。甲文露古嚴。請君備一鑑。齋戒以洗心。吉㐫在惠從。觀象不待占。復聞石龍頭。君家傳世寶。伯仲名實間。獨自任天造。禎祥華德門。百世永相保。</text>
<title>臘月小望。夜與諸生近出。仍賦雪月。</title>,<text>僊僊行地若遊空。俯仰澄明一色中。千載有人留影子。首陽雙立採薇翁。</text>
<title>步贈許生惺壁上韻</title>,<text>乾坤萬物古猶今。俯仰同流只此心。嫰意相生庭上草。遺絃不絶匣中琴。胷襟乍有絲毫隔。膜外都成陸海沈。解把羣形看一體。東窓紅日是知音。</text>
<title>上元前四夜。邀鄰曲共賦。辛巳</title>,<text>遲暮嘐嘐不忘初。冠童五七足閒居。隨緣偃息眞成曠。浮世趍營漸覺踈。客座偶能沽酒滿。山厨猶未食薇餘。逢筵悉吐胷中事。合把吾詩子細書。</text>
<title>至日吟 壬午</title>,<text>動處羣陰不敢支。一機消息頓遷移。恰似聖人初降世。萬邦先有泰寧期。</text>
<title>和崔丈元叔韻五首</title>,<text>天葩數朶落遙風。捧玩奚徒拱璧同。却愧踈慵成久痼。木瓜遅報半旬中。久矣不題數句詩。𤁧竽聊試一吹之。郢中白雪雖難和。也信賞音鍾子期。少日長期汗漫遊。九垓八極意中留。遅暮居然成濩落。只將書卷破閒愁。卧牛峴上起商歌。凍雪嚴霜交樹柯。尙念呵寒天下士。被中無寐喚如何。踰山筇屐怕深更。佇待風和晝日晴。一席雍容承謦欬。且將詩句賀陽生。</text>
<title>次金君相璟壽親韻 有序○癸未</title>,<text>此人所深願而不可必得者。今旣得之。其樂可知。此朱夫子釋君子一樂之說也。今景玉兄老親霞村翁壽躋九十。受朝家優老之資。若景玉兄乃所謂今旣得之者。其爲樂當如何哉。夫不可必得之云。命之說也。命固非人所能致者。而亦有可致之理焉。親之與子一氣也。親譬則其根也。子譬則其枝葉也。枝葉歸氣於其根而根固。人子顧養於其親而親安。夫本根非借氣於枝葉也。惟其氣之相貫而不相閡也。故能以之固焉。親之於子也亦然。子之心。苟能常顧於其親而無相間斷。則其親之心志口體。交得其養。而自然有壽之道焉。古之君子用是道以得此樂者往往而是。余今於景玉兄亦云。不然人生六十七十。固已曰壽矣。今乃延以至於九十百歲之多。是豈可以專言命者哉。誥下之後。景玉兄上壽其親。感而有作。余僭易奉和。因並叙其意如此云。君親臨在上。人子有今辰。三品煌煌誥。九旬恰恰春。樂爲天下最。慶自孝心純。降命增玆永。芝田化雨新。</text>
<title>過泮宮</title>,<text>儒宮儼儼列高槐。其上嚶嚶鳴鳥廻。有客彷徨何意思。古歌一曲酒盈杯。</text>
<title>孫家莊</title>,<text>溪外之溪山外山。一生行止任其間。雲松落落千重巘。風水洋洋百曲灣。此日名莊携舊伴。向來佳興未全刪。君看白石蒼林下。終古流川獨也閒。</text>
<title>奉和金丈行德游金剛韻</title>,<text>玉洞交脩夐。春遊喜日遅。昭明澹忘慮。眩幻忽生疑。大地無儔匹。羣山敢㤪咨。一曾經歷返。句語玩而知。</text>
<title>和泰川守李是遠韻三首 乙酉</title>,<text>三世之交卅歲情。似許交情少此生。共君今夜南樓月。憶昔南樓看月明。數畒田園傍古城。婦能織布子能耕。氤氳大界春風裏。滿地句萌孰盡名。斯民憂樂我枯榮。君子由來不暇耕。家學淵源吾與識。佇看廊廟棟樑成。</text>
<title>立秋後。與諸友共賦。以朗吟飛過洞庭湖。分韻得朗字。</title>,<text>天地何寥廓。聖哲皆已往。堂級旣云夷。琴絃久輟響。萬品空生滅。誰哉主敎養。我生千載後。俛仰思慨慷。云何古人心。方寸四海廣。今人相對處。物我便成兩。此意無處告。中夜倚虛幌。所以耽墳籍。擊節狂歡賞。新凉入郊園。益覺襟懷爽。晩食仍晏坐。喜逢賓朋枉。同情若照肝。晤語如爬癢。歸哉二三子。數來吟誦朗。</text>
<title>小集歸法川</title>,<text>淸流曲曲響巖間。上有芙容削出山。永日槐陰吟哢穩。莫敎賓友早催還。</text>
<title>丙戌三月九日。韓鼎元在洛，金穉仰東岦來訪。仍同諸生。以池塘生春草園柳變鳴禽。分韻得池字。</title>,<text>化日自舒長。遊氣多參差。怒風將亂雪。逐日紛相吹。雨土已可怪。雨菽仍間之。著物黃似埃。點地黑如緇。休咎理有徵。此物來何爲。掩卷沉歎久。愧如漆室嫠。天道竟復常。掃淸不踰時。依然照和晷。萬物向煕煕。花心煖應綻。麥芽靑欲披。我意與之和。朝食自怡怡。適會良朋來。相賀滿心期。酌酒仍賦詩。灑然臨前池。</text>
<title>男山舊園十一詠 有序</title>,<text>崧山之麓。南迤六七里。復起而爲山者曰子男。子男亦名天台。其頂右曰乳石。左曰鷹巖。循脊而下百步許。稍右有宅一區。岡阜環抱。內窈而圓。方可數十畒。負陰而抱陽。中有古屋數間。果樹翳然四周。其下則稍陿而長。有井與田。蟾巖伏其巽地而密邇。蠶頭聳其坤位而稍遠。閭閻萬井。櫛比眼前。龍鳳諸峯。環拱於其外。葢處地高爽。而樹基穩密。信佳境也。歲丁亥春。我王考還自金陵而定居。創書室於屋前。而取知止自足之義扁以足窩。長老從遊日盛。而諸生問業日衆。於是乎男山之上。始有詩社射圃。書會焉。葢足窩公居此十有九年。未嘗一日不樂。而先君子登第。與不肖姊妹生長。又皆在其時。及足窩公旣喪。越六年辛亥。先君子始就官。日哦堂而遷焉。則其可謂久於此。而盛衰哀樂備焉。已矣其後滄桑屢嬗。不肖煢然在世。居止無常。而夢魂常不離於此。然始也輒不能過而視之。經由必取他路。中則過而必涕。旣久則爲家庭舊跡。多在於此。而日遠而日忘。輒欲親就於此。而有以自慰也。乃於丙戌之首夏。與姊婿諸甥兒曹及二三親朋來遊焉。皆取其有關涉於此園者也。景物多非舊觀。而惟往跡之在眼者。昭然不泯。戚戚焉有動於中。而殆不可復堪。遂賦短律十一首。又爲小引。以推原其意。玆非所謂歌以當哭之類歟。嗚呼。其可哀也已。天作名區與考槃。玆焉吾祖暮年寬。當時胥宇來王母。愛好淸幽意一般。屋記壁詩憶舊題。乾坤風月浩無倪。遺堂已與雲俱逝。知足高懷孰復稽。足窩公書室。有序記各一七律二。乾坤風月。乃摘其詩中語。時書室已壞。諸生問業自西東。亦有詩朋社伴同。十九年來貧約裏。家人常坐一春風。先人龍榜逮雙親。庚子年春樂事新。迷兒七歲憐無識。只向花間起舞頻。長憶寢前東小室。阿孃刀尺夜靡休。黯黯燈光藏戶內。覺時惟恐老人憂。全家疫癘再經來。獨保羣兒母也哀。終焉大厄龍蛇歲。想到于今臆盡摧。乙巳。足窩公以斯疾終。佃田種樹日紛紜。萬事家中叔父勤。直到冬寒方課讀。三年已了四書文。姑姊妹皆女士風。宜家宜室後先同。淑姿縱是天成美。懿德誰非敎養功。絶憐膝下晩生孫。不肖偏蒙海嶽恩。諄諄敎育慚辜負。他日何顔拜九原。一婢鶉衣荷主恩。磴途遠汲供惟勤。遂致州中諸有識。鳳今名字也皆言。自我移居歲月深。重來非復舊園林。惟有西庭卧松樹。古蒼不改歲寒心。</text>
<title>西岡春朝</title>,<text>後洞桃花三四家。朝暉掩映綠嵐加。幽人俯視聊相適。知爾春閒老少和。</text>
<title>觴詠臺 己丑○男山續稿</title>,<text>崧山之水是其源。晴後飛湍響客樽。崔翁舊跡猶如昨。令我超然欲忘言。</text>
<title>靈源瀑</title>,<text>飛湍數曲皓垂垂。水緣巖巧轉淸奇。誠明敬業眞吾事。恨不相逢崔老時。</text>
<title>和贈李穉實甲筵韻</title>,<text>余友李君穉實少孤貧。無以自活。有勸以他技可衣食者。穉實不肯。惟篤志攻擧業。人皆慮其徒取凍餓。而業不必果成。旣而𥠧實馳名藝苑。凡四中京鄕解。只有一子復授以其業。甚有文行。亦旣抱子。穉實今年六十有一矣。室家偕老。有子有孫。其家亦足以供饘粥。以今視昔。爲何如也。識穉實平生。無如余深者。奇穉實能自立於竆苦之中。不爲流俗所染。以致父子並美。蔚然爲文翰之家。每相對未甞不內稱歎之。夫士之不可以不尙志也如此。九月五日。卽穉實初度。其子廣延賓客。盛飮食以娛之。穉實感而有作。和者甚衆。余病不獲赴。輒步其韻。以少叙喜賀之意云。主翁初度極秋淸。子姓稱觥暖藹生。美酒百壺多且旨。嘉賓幾輩爛其盈。床琴不盡舒遅響。庭綵偏深喜懼情。致此豈云無所本。識君志業我分明。</text>
<title>次權文翁克明回甲韻</title>,<text>懸弧初歲屬玆辰。積得六旬有一春。白首堪憐孺慕孝。澆塵誰復老成人。怡怡伯仲登高處。欵欵親朋共樂新。酌海與君君莫讓。乾坤錫福丈夫身。</text>
<title>次具而鉉弘鼎回甲韻</title>,<text>六旬有一際明時。臨履平生穩自支。喜懼陡增賢子孝。劬勞偏切主翁悲。杯中綠酒如如祝。鬂上春風細細吹。從此重重還舊甲。良辰宴爾好朋知。</text>
<title>次白別提迺宜得孫韻 壬辰</title>,<text>豐盈犀角好兒孫。天上麒麟膝上捫。知子積恩今累世。環城擧火幾寒門。從來德善多餘慶。千古詩書有格言。留與賀章爲訓語。令渠識取此時尊。</text>
<title>贈李鏡城文欽 癸巳</title>,<text>雪天一鶚北飛高。下視胡雛整羽毛。且向朝陽爲瑞鳳。及期來舞舜庭韶。</text>
<title>倉洞新居。次諸友韻。甲午</title>,<text>飛舞神崧抱一村。洞中長日水聲喧。如將道氣來相助。也滌塵襟不復痕。奕奕當年王業地。寥寥今日野人園。箇中萬變知何盡。流峙依然自曉昏。</text>
<title>餞權友文翁移僑南中 丁酉</title>,<text>春天渭北杜翁悲。就食江南韓退之。不盡峩洋鍾子感。長吟衰暮隱侯詩。浮生萬變誰能識。七袠親朋乃遠離。從此遙遙永相憶。羹魚飯稻到頤期。</text>
<title>和權文翁三首</title>,<text>七尺軒然自在身。東西南北去來人。隨緣一世無拘滯。任爾回還若轉輪。吾輩如今暫在身。天涯那復別離人。南尊味似崧陽否。獨有無遮月一輪。七袠固竆玉立身。植根湖嶺繼前人。君家自是高華胄。他日門容駟馬輪。</text>
<title>至日帖</title>,<text>一點幾微動處。萬千躍躍皆蘓。諸生騏驥思騁。老子桑楡願收。</text>
<title>仁五首</title>,<text>天地冲和有此身。滿腔惻隱是其因。三才一體無相間。生物本心便愛人。乾坤中物緫同氣。仁愛流通天理然。良知早自親親始。隨分差殊是大全。良知非獨是親親。愛物仁民總本眞。請看鳥獸無情類。不殺生虫有鳳麟。天付人心最正通。貫穿物我古今中。昭昭感應無邊際。只爲從來此理同。中蟠廣厚三千地。上際昭明九萬空。俯仰氤氳生物裏。悠然方寸與之同。</text>
<title>感懷 戊戌</title>,<text>曉起風高霽月縣。杖藜徐步到前川。少日長江深海志。歸來白首弄潺湲。</text>
<title>亡兒子㛰感懷</title>,<text>力養平生備苦辛。何曾世味到渠身。一子成婚猶在後。更將餘慶逮其親。</text>
<title>氣質</title>,<text>開口爲臧閉口非。一形骸內異其機。矧人禀賦殊千萬。隨病而治敢自違。</text>
<title>和李校理正履韻</title>,<text>朝陽鳴鳳後。梧院更高居。善類聞風采。直聲到野廬。昏酣憶舊晤。數年前見訪故云。 悔懊尙今餘。永荷殷勤意。姑徐咫尺書。芝蘭映棣萼。是春其弟正觀。又與其子來訪。 光耀生鄕閭。病髓彌年冷。春風是日噓。狂言去忌諱。拙性任迂踈。落落耕中餒。並無菑與畬。其詩有云煩公重耒耨。經術是菑畬。</text>
<title>戊戌陽月八日。亡兒渾眷率入于宅中。</title>,<text>言汝來斯不見汝。素龕寂莫對阿翁。空餘舊日怡愉色。印在吾心與目中。</text>
<title>贈別李應敎正履。以書狀赴燕。己亥</title>,<text>終宵慷慨起嚴裝。言從皇華適彼方。永樂開基悲舊跡。延陵觀樂愴前光。中原赤子今安否。衰世英䧺盡伏藏。且記山河形制壯。歸來說與老生狂。</text>
<title>贈李正履書狀回行二首 庚子</title>,<text>禹跡前聞目擊還。滿胷書卷映河山。季文當日三思事。爲國今來大費刪。猶惜中州未徧看。燕於大地豹之斑。傷今感古無竆意。一任乾坤俯仰間。</text>
<title>徐生繼祖賦芭蕉二詩。就和其一。</title>,<text>可愛亭亭幾尺芭。根株渾碧不成楂。中心特出常孤直。傍葉交開豈側斜。永日階前風動舞。淸宵月下露生華。就中別有賞心處。珠子聲聲急雨加。</text>
<title>冬至吟</title>,<text>天心無改歲常然。人意如何物引遷。願似微陽生地底。排羣直到六龍天。</text>
<title>次薛敎官榘回巹宴韻 辛丑</title>,<text>天上佳緣好匹儔。人間景福動西州。華堂烟霧重㛰席。三世芝蘭獻壽籌。一命官啣雙對貴。高年米肉歲時頭。鳴琴坐釀融和氣。事事如今慶不休。</text>
<title>謾吟</title>,<text>數間茆屋下。一帶淸溪中。傍有尋山路。迂回十里通。</text>
<title>贈徐繼祖</title>,<text>嘉君志業在承先。先則花潭百代賢。讀易辛勤追舊緖。建祠悽愴揭深虔。孤貧崛起猶能爾。佑啓由來致有然。莫歎仳離多失學。桑楡收拾尙餘年。</text>
<title>至日吟</title>,<text>願似微陽一點眞。羣陰叢裏儼成身。直從九地堂堂出。噓作乾坤萬物春。</text>
<title>辛丑生朝</title>,<text>寥落此一世。獨我胡爲乎。紛紛人慾事。尙有戀着無。</text>
<title>雪月 庚戌○舊稿</title>,<text>尺雪散洞天。一夜埋塵土。允基。 幽人耿不寐。自起步廊廡。天地何渺茫。慨然如有佇。宗復。 忽看彼明月。繼出天底俯。允。 山河一片段。瑩白不知所。寒光逼鬚髮。凄氣沁膓肚。宗。 地厚不勝白。天高景無數。允。 羣山突而改。璀璨逬玉宇。谷口一氣通。樹影萬象覩。宗。 通明在玉洞。照耀闚河府。允。 澗壑澄銀汞。松篁皓毛羽。廣野隨形圓。虛牝盡量貯。宗。 俯仰天水中。孤舟若倚浦。允。 乾坤在處滿。一色不可補。空庭若無涯。微吟在階礎。宗。 含光與誰適。顧影若輕擧。允。 胸中無一玷。眼底曠千古。谷磴非尋處。巖穴有欹戶。宗。 千峯自相環。四海應無阻。允。 人間病失眞。溷色沈盲瞽。天與去滓穢。費此大機杼。宗。 鴻濛一喚醒。木石同皷舞。允。 魂淸不可收。物來無一腐。良宵易懷想。悵然中心撫。宗。 佳人翠袖薄。高樓若爲處。允。 邊山四茫然。烈士心獨苦。浩思未易掇。微言竟難吐。褰帷重下階。良夜尙未午。宗。</text>
<title>老驥 以下未詳年係</title>,<text>白頭歌慨慷。起汝伏櫪驥。倐聳竹耳雙。散皷鐵蹄四。在洛。 昂然鳴一響。若將吐壯志。東岦。 憶昔齒新齊。神駿世無二。氣噴長虹亘。步逐流水駛。在。 八區一蹴踏。千里過瞥地。東。 背有穆王乘。口銜造父轡。葡萄與火棗。天子特敕賜。在。 一出一驚世。千羣空北冀。東。 百戰將皆侯。世平忽相棄。馳驟豈云勞。屛伏非素意。在。 權骨縮墊廐。枵腹空尠飼。東。 孫陽舊知己。田子爲垂淚。時復思一騁。覊勒夫何事。在。 朔風打空槽。翻然立蹶躓。東。 從他散錢買。居如傳舍寄。俯首塲藿蕪。擧目塞草翠。在。 坐使駑駘輩。聲價擅騰肆。東。 筋骸變今昔。奴隷看容易。依戀隴西將。凄凉大宛使。在。 逸足曾用壯。暮年徒負異。東。 繁霜墜秋節。永夜生遠思。頹臥非困衰。海內無事致。在。 曾不念宿昔。忍余此棄置。東。 瘦骨峙如墻。過者皆嚬視。靑天彼奔景。肯爲志士利。在。 復似幽燕將。竆廬氣沉瘁。東。 飛騰縱無力。俯仰皆有備。身雖他日死。骨猶千金値。在。 此詩傳與人。永世戒勿墜。東。</text>
<title>賞蓮 以下他人詩無錄</title>,<text>水面淨香開。雨餘良友枉。新秋秀色高。半畒幽情廣。特質知無雕。淸根任濁壤。羣依未肯阿。後出逾高上。亞亞如相須。亭亭若獨往。淸幽檜柳環。灑落琴書敞。露下千珠圓。風來百項瀁。眞襟入細論。淸玩聊同享。</text>
<title>幽草</title>,<text>含生誰非物。春意獨幽草。輕塵伏不起。晝日炙無燥。遠惹懷人思。輕嗔被花惱。江湖一望白。孤烟染洲島。</text>
<title>山房</title>,<text>襟懷合古今。性命通幽勝。寢啖皆幽懷。飛潛揔切證。羣蟬白日長。列檜蒼霄亘。入夜月恒孤。檢書心默醒。養成氣量洪。照遍精神瑩。騁古冥登梯。搜深黝測絙。沙遙淨欲流。闌逈敞宜凭。數友志堪同。百年俗肯稱。</text>
<title>負薪叟</title>,<text>世衰多鱞獨。吾見又此叟。魯邦齗者誰。周老餒已久。吾斧獨易鈍。彼木苦難剖。無眠起常先。僂行困無偶。風霜纏禿髮。汗雨蒙浮垢。如山兩肩重。有虎當頭吼。悲來或自歌。勞甚屢貰酒。朱門熾獸炭。黑頭居筵右。</text>
<title>快意</title>,<text>室間少妻痾。戶逢良友喚。東西旅返家。億兆飢逢爨。廊廟賢才揚。邊隅勇士捍。洋洋得水魚。浩浩凌霄翰。力穡有登禾。做官無漏案。沉痾藥似醒。久旱霖如灌。擧坐皆昏昏。一夫獨侃侃。冥行燭引途。暑坐風收汗。</text>
<title>蒼淵韓公敬素挽</title>,<text>豐贍舂容獨擅塲。大家詩筆兩兼長。閒吟永去浮靡語。急就皆成健雅章。盛世笙鏞雙拱手。故都風月百傾觴。遺文未與人俱去。留作千秋頰舌香。</text>
<title>泊然齋金公載晉內挽</title>,<text>帷席雍容不動塵。御人皆坐一團春。曾瞻養乳升堂日。更感調絃處室辰。七十餘年閨裏玉。三從無慶膝前麟。泊翁逝後重今訣。回首佳泉跡已陳。</text>
<title>任可遠相翼挽</title>,<text>奇君之志愛君才。却恨靑眸晩拭來。獨也靈心易觸發。芸然羣物漸褰開。初筵笑語襟如見。半世竆居氣未摧。從此秀苗仍不實。天公無奈失栽培。</text>
<title>韓霽園挽</title>,<text>憶昔初從小學時。與君髧髮兩垂垂。皎如出日方昇嶺。矯首雲程萬里期。君才峭拔我踈迂。駟馬前頭愧一駑。半世殷勤征邁計。簡書幾度道區區。先人之愛子乘龍。貳舘春風和氣濃。玉樹階庭添一勝。繞床陪話幾從容。獨掃千軍一筆奇。布韋曾入聖明知。名聲藉藉傾當世。華國淵雲未遽遅。藕華舘裏貯淸香。簾閣長開素月光。怊悵東人少會意。燕雲萬里思悠揚。明珠有價玉無埃。誰遣靑蠅點汚來。千里離魂招不得。南荒五載已心灰。歸來綵服慶趍闈。素志靑雲未盡非。博得頭邊蓮一朶。寸心聊擬報春暉。溫玉悄然換瘦梅。家憂世故浩難裁。悤悤四十餘年事。歸去人間首忍回。不與歐陽內翰俱。眉山草木謾令枯。平生著述猶餘澤。文獻千秋證故都。平郊寥落屋三間。病裏厨烟尙耐寒。一自賻金成塟後。纍然孤寡與誰看。西園風雨五更深。燈火依依照對吟。獨把哀章和淚寫。扶山春暮耐傷心。</text>
<title>再從叔父溫卿氏挽</title>,<text>白晳淸揚又美髯。剸煩利器數人兼。老萊却下辭親淚。伯道終無繼後男。萬變休殃誰與問。半生情眷更無瞻。公痾一似先君舊。風樹餘哀臆倍霑。</text>
<title>再從大父進士公挽</title>,<text>吾門慶祿萃公身。壽以康寧天降申。九十五年昭代日。簪花再發曲江春。儀刑永保家庭舊。氣味眞令末路淳。從此神人俱失倚。宗中萬事感前塵。</text>
<title>上舍韓公敬琦挽</title>,<text>學翁鄕黨敬。公起繼其聲。墨妙家傳古。黌堂世襲榮。敎經憐驥蹶。躋壽比麟庚。小障新如濕。先交詎忘情。</text>
<title>秦中翼慈夫人挽</title>,<text>晩翁戒女其辭古。送獻棗脩耻翁門。舅家家法唐柳氏。夫人爲婦桓少君。綦巾縞衣貌如儒。井臼力作貧家良。七旬晝哭如早寡。乍訣三月從逝忙。閨門遺化去時見。嗣婦齧指求遑遑。</text>
<title>菑墅韓公敬儀挽</title>,<text>八十年間詩禮翁。當時志氣誦言中。縱然千聖未開物。也着吾人自下工。此語分明眞眼藏。如今誰復繼門宗。先交鄭重仍私眷。執紼城南淚不竆。</text>
<title>僉使金公相禹挽</title>,<text>紈綺家兒總將帥。竆鄕幾箇老昇平。邇來十輩登壇士。誰復三年哭墓誠。氣壓留營羆虎隊。心隨蘿下布韋生。追惟舊誼今無處。同志相看淚滿纓。</text>
<title>上舍金公履福挽</title>,<text>躬行平日欲無言。重聽何妨養本源。朱語在編常及日。禮疑隨筆儼分門。恪供王父眞成子。屢省先邱若事存。澆世夸毗徒聒耳。如公古意可能諼。</text>
<title>崔公羽漸挽</title>,<text>悅老痴翁舊法門。蘿窓儒雅更淵源。三世仁聲培植厚。篤生賢似典刑存。淳然風骨嶷然心。我有操持人莫禁。末路澆漓流不反。捨公何處更開襟。德門枝葉盛彬彬。玉樹芝蘭滿列春。特立同堂爲領袖。永扶宗事繼前塵。五郞迭侍色怡怡。志業文華揔俊姿。北墅春風盈一洞。閒愁不掛乃翁眉。載酒來余憶去秋。短驢騃僕儘風流。終筵話舊無相間。縱我狂言亦不愁。六旬固匪仁人壽。終養胡違孝子誠。此世從無圓滿理。去留寧復㤪尤情。舊好深交若曉星。衰年不奈愴零丁。從今一哭吾公後。送盡知音九地冥。</text>
<title>梁生祜鎭挽</title>,<text>馬陵風雪孝兒哀。弱冠年光嫰欲摧。幾度墳廬披草見。一冬書塾抱經來。終期禮樂雍容地。且任觀遊汗漫隈。惜也蹉跎今已沒。去留遺恨兩難裁。</text>
<title>上舍金公履福改窆挽</title>,<text>溫溫古氣滿襟懷。此世知難復得來。怊悵九原終不作。柩經故郭又泉臺。自吾不見今三歲。從此長辭又萬年。一幅哀章雙眼淚。舊原來哭送新阡。</text>
<title>敎官金君彦敎挽</title>,<text>弱齡已令名。秀穎動中京。圭璧溫良質。箕裘孝友誠。舊家固有後。一命亦云榮。終始皆經見。朝評信父兄。</text>
<title>金公達成挽</title>,<text>窈窕崧山趾。烟雲滿棣園。春風於此最。和氣一團渾。對我雙靑眼。連岡兩綠尊。殷勤世好意。留與季君論。</text>
<title>戚叔金公宗祿挽</title>,<text>先人外黨是公家。兩氏家風一體多。孝友相承成性習。靑氊舊物更無他。淵宏器度我公良。天眷名門篤降祥。八十年中多少事。一身堪任大家樑。偉風吉氣笑言中。欵欵敷陳聽未竆。淵氷一世磨圭角。也有春秋確在胷。淸朝恭問乃兄安。白首塤箎藹一團。撫背常聯阿季手。伯康身上更無寒。幼時撫頂長知音。卧內招延幾話心。奢儉兩間臧否事。推言家國每傷今。吾家內外老成親。環顧如今有幾人。我公適去玆辰又。風樹誰能慰此身。怊悵當年六二會。故家婣睦更誰攀。公歸尙有諸郞在。追得遺風庶復還。</text>
<title>禹生采五挽 續稿</title>,<text>晨昏拜跪問其親。甘旨溫涼子職純。天殺天生吾不識。參差命道是誰因。都門曉日動雙㫌。孝子車前烈婦行。嗟哉知爾閨門正。三載新㛰萬世名。</text>
<title>馬令游內挽</title>,<text>孟光須共伯鸞栖。甲子一周眉尙低。井臼當年勤罕比。巹杯晩日慶誰齊。蒲輪巷裏鏘鳴瑟。花誥封中儼仕梯。寄語滿城爲婦者。忍竆無憫守寒閨。</text>
<title>白一顯字辭 壬午</title>,<text>書有五福。曰壽其一。其壽伊何。惟德必得。善積而凝。氣純而全。博厚悠久。壽也宜然。無德之壽。彼得曷因。借曰得之。是名陳人。所以叙福。其四攸好。固天所佑。實躬自造。達尊兼二。衆福交濟。肥于厥家。瑞于其世。惟汝一也。幼從余塾。質敏貌雅。同隊攸伏。今汝旣冠。成人之始。善修茂膺。載玆初履。肆顧汝名。字而祝之。德期古昔。壽期耄頤。爰字曰德壽父。</text>
<title>朴璜字辭 丙戌</title>,<text>惟師尙父。敬義爲德。勝怠勝欲。萬善自積。臨渭擧釣。天錫以璜。其璜伊何。有刻煌煌。聖賢之遇。有命不偶。獵車風雲。曠古一有。我慕其人。惟德之師。曰敬曰義。庶幾交持。遇與不遇。匪伊所想。有可告語。持此以往。朴氏子璜。德門之餘。迺祖孝友。廼父詩書。胚胎擩染。秀出其等。玆用將冠。古禮是訂。我從賓階。字而祝之。惟是璜也。厥名孔宜。因物象人。溯厥德義。丹書之訓。協坤六二。無曰小子。爲之則是。允吉且從。百世匹美。我顧汝名。敷繹其意。爰錫汝字。以地以器。曰渭玉父。</text>
<title>金廷圭字辭 己丑○續稿</title>,<text>玉琢成器。士學成材。於記云然。實不我欺。惟爾廷也。幼年美質。端重而愨。如玉在璞。成之有道。琢磨裁治。方而不詘。惟直之爲。揚于王庭。挺然大圭。天子所搢。以正四方。允矣其成。物莫與京。何以致此。惟學之力。汝懋乃志。自始元服。肆綴舊聞。字汝曰珽汝父。</text>
<title>秦弼奎字辭</title>,<text>秦氏子弼奎。冠而字啓文。余從賓階而祝焉曰。天與人文。上下相貫。運之所會。一體並煥。奎主文昌。其分惟魯。文其在玆。以啓萬古。爰及有宋。五星聚奎。羣賢迺作。破昏燭迷。或弼于時。或立以言。要以斯文。佑啓我人。葢自闕里。以下無有。盛於此者。夫士何爲。斯文是學。炳如日星。其敢他適。惟爾奎也。家傳孝友。立是爲本。學而富有。擴之充之。文忽在斯。維古啓我。我啓來玆。是乃穪夫表德。可不勖乎。欽哉。莫曰余幼。其始在今。</text>
<title>梁柱亨字辭</title>,<text>文言釋乾四德。而其釋亨曰亨者嘉之會。又曰嘉會足以合禮。葢亨於時爲夏。於人爲禮。春之生物。至於夏而暢茂長盛。仁之慈愛。至於禮而發揮宣著。亨也者天之禮也。故大小高下。秩然皆美。禮也者人之亨也。故三千三百。粲然中節。觀於亨與禮也。天人豈有二哉。梁氏子柱亨。生於文行之家。幼而質美。長當懋學。加服彌尊。諭志宜大。肆取易義。字汝曰禮卿甫。</text>
