<title>立春夜大雪</title>,<text>春入千門纔夜半。雪深三尺遍寰中。元辰一白知嘉瑞。聖世羣黎慶有豐。</text>
<title>驪江舟中</title>,<text>百里湖山一葉秋。自南來客逐西流。間關嶺路歸羸馬。浩蕩江波隨白鷗。去去舷頭生遠野。看看岸上過高樓。舟中自有長安路。回首雲邊意更悠。元陵五十年甲午秋八月。稱慶設庭試。與舍伯並轡赴試。踰竹嶺。出中原。至安盤川。買舟水行。時酉谷權叔思浩，權丈思晦，海底金戚祖翰東，戚叔煕稷，具丈斗瞻與吾兄弟凡七人同舟。當日宿神勒寺。歷登淸心樓。再宿盆院。三宿豆毛浦。過讀書堂入城。自神勒寺發船。諸丈呼韻賦行。不佞不敢以年少不嫺詞律辭。謾題軸末。仍付之一時過境。而忽忽不能記得。至壬午秋。內弟金在鉉。因事來言。深广所錄驪江舟中韻中一篇。知爲兄手所出。故傳寫而來。見之。始覺有此事。顧今七十無聞。况最少時作。何足觀乎。而深广。金修撰號也。伊日軸中。最稱高手。並收碔砆於珠櫝之中者。未知其何所取也。今距四十九年。七人之中。大闡而取名宦者二人。小成三人中。被蔭祿者二。皆次第淪謝。獨年末一殘喘。閱盡同人盛衰存亡之會。而適得拙吟入來眼中。令人不覺有傷感之歎。遂爲之追述同舟事。以寄懷云。</text>
<title>暎花堂應製退歸 並序○癸卯</title>,<text>癸卯冬。留泮齋數月。時族祖綸。與嶺儒若爾人。設䟽請溫溪先生謚。余亦與焉。䟽入。卽令許施。又下傳敎。因宣謚日。致祭于先正家。盛德事也。朝野莫不欽聳。旣退。還入泮齋。是十一月初九日也。雪寒甚。夜史官奉命而出。招諸生立館下。以上意勞問曰。諸生當寒。何以堪處。賜題課製。題。卽宋賜紫貂裘詔也。諸生奉題而歸。待朝製進。翌日詣闕。拜箋以謝問勞之恩。後數日。上親御暎花堂。堂在春塘臺後。 引入諸生。命題試士。宣賜魚饌。所以答向日謝箋之意也。當其引入也。次第問姓名。臣後至。獨立墀下。對姓名。語音低微。再次申問。又問爲誰某之族乎。時從叔帶任比安縣。擧而對之。又問於先正何如。對曰。九世孫矣。又曰。予於日前傳敎。致祭於先正矣。汝其知之耶。對曰。謹已聞之矣。仍命與諸生就坐試製。乃趨而退。諸生旣呈券。親自考批。移設食堂於堂下。畢。唱榜頒賞。臣亦僅參。 噫。以臣遐鄕踈微之蹤。昵近耿光。親承玉音。此何等榮幸。而宣謚賜祭之命。一時稠疊。又何等恩數也。不勝感祝之至。謹以一絶頌之。歸示父兄宗族云。昨日投章通化門。今朝拜製暎花園。親承因謚宣禋敎。獨有孱孫感聖恩。</text>
<title>十梅園中。梅花盛開。和東坡韻。</title>,<text>羅浮山下梅花村。春風日日勞我魂。初從處士託晩契。更與佳人結幽昏。淸高韻餘三疊曲。疎瘦根移百株園。嶠南風氣多早寒。最憐冰質難爲溫。却被幽人勤扶植。故遣寒䕺向朝暾。未論天香和羹鼎。須占年芳冠花門。苦節淸芬人未諳。還與桃李共不言。可憐參橫月落夜。悄然獨酌花下樽。</text>
<title>題晩村寓居 丙午</title>,<text>移宅行裝小似車。靈芝山下卽吾廬。雖然城市身將隱。自是儒宮子可居。民俗頗淳分井杵。朋鄕多意問琴書。回瞻十里羅浮地。叵耐親情日倚閭。</text>
<title>晩村</title>,<text>韓公好古歎吾生。馬氏多才勉厥成。此地歸來里號美。須敎晩學著工程。</text>
<title>擬植松菊於堂前。以爲庭實。蓋取其皆有晩節。允合於村名也。先以一絶寓吟。</title>,<text>貞榦含晩翠。寒花有晩香。我今友二節。佳契託風霜。</text>
<title>中秋旣望夜。步遊江上。江上古有勝滁亭。中間頹圮。今只存其處。</title>,<text>湖山兼二美。形勝勝滁州。太守爲誰也。吾亭有記不。巖空餘古轍。月老屬今秋。十里長洲夜。風光不盡收。</text>
<title>廣巖瀑布 並序</title>,<text>宣城之北數里許。有槐川。川之洞口。兩麓相對。有若山門。門外巨石盤陀。可坐數十人。號曰廣巖。自此以下。石根連互懸崖。橫截深壑。累累疊架。若人築者凡三層。而水流其間。縈迴汩㶁。每遇石層。輒落下數三尺。或五六尺。可名爲瀑布也。蓋水流石面。磨而復洗。瀅然若明鏡之倒懸。水落石竇舂而輒吼。淙然若金石之鏘鳴。左右奇巖異石。或立或卧。不能勝紀。眞絶境也。吾鄕素稱山水之縣。名區勝境何限。而至如城市不遠之地。有此泉石特異之境。尤可愛也已。余之晩卜在其下。欲於此築亭。以爲往來盤旋之所。而有力不及之歎焉。仍竊伏念。先祖奉酬聾巖李先生靈芝精舍詩。有願將美號輸眞隱之句。而玆山是靈芝之西麓。則未知他日藏修。有如顔樂亭之爲耶。盡日盤桓於水石之中。東望雲峀縹緲精廬高架。則又未嘗不懷仰兩先生之風也。歸而著詩一律。以記其處。又以一絶。敬次先韻。以寓感慨之私云。山襟交處石門開。中有飛泉㶁㶁來。橫被截崖垂白練。落鳴幽竇隱晴䨓。靈源劈硤藏奇氣。餘派入城洗點埃。勝地從今無主管。仙人肯許築吾臺。山有靈芝地得容。當年詩句玉相攻。如今美號輸何處。千載高風碧數峯。</text>
<title>向溪塋立石所。早朝騎牛。由汾川過陶山。</title>,<text>隴雲汾樹兩依依。朝日初昇落葉飛。花蹄倦踏長郊路。怳若身從畫裏歸。溪山記善錄。有騎者如畫裏人之句。</text>
<title>暮歸過西翠屛。又吟一絶。</title>,<text>山高水落翠屛隈。歷歷松棚隱古臺。江山依舊遺風邈。獨立斜陽不自回。</text>
<title>晩寓卽事</title>,<text>城東蝸室小如航。墻下樹桑只十行。西牖不妨納晩月。北榮曾㥘背朝陽。單僮懶負薪爭桂。小竈靳燃席似霜。閉戶寒山歲將暮。書生端合惜年光。</text>
<title>無題</title>,<text>奴樵遠山下。日暮不知還。林外風聲急。柴扉獨自關。</text>
<title>立春。題門窻二絶。首絶。先稿壬戌韻。</title>,<text>瑞葉堯蓂十一春。漠然天造與時新。域中陰沴掃如雪。喜遍靑邱祝聖民。時聞逆將伏法。奸凶掃除故云。卜築東城始見春。靈芝山色眼中新。年來學業憂全退。更向明窻競日辰。</text>
<title>次東溪書院韻 移建陞號。追享先祖蒙齋先生。</title>,<text>家學師承道兩尊。同堂躋腏自同門。美輪重煥趨章甫。殷禮肇稱抃子孫。時遇聖明儒道重。敎關鄒魯士風敦。掀翻科目留明戒。三復吾人怕競奔。先稿。有科目掀翻失友朋之句。而其題曰。齋生某等將歸。示詩相勉。卽惺齋先生也。亦以警某。卽蒙齋先祖也。故於末聯寓感焉。</text>
<title>上元夜看月 俗語。以月占豐凶。乃惑也。丁未。</title>,<text>元夕初昏夜。月色將昇東。野人各奔走。登高望遠空。指處分上下。看色驗豐凶。年歲比不登。黎首久喁喁。上有聖明主。若恫癏厥躳。遇灾輒自省。有樂與衆同。環東數千里。擧在惠雨中。惟德乃動天。莫憂歲不豐。俛焉各盻盻。服田且力農。玄象何渺渺。幻語驚蒙瞢。</text>
<title>種梅 春分前日。移根於羅浮。</title>,<text>手植庭前小小梅。羅浮春色滿城來。何年始見開冰雪。剩得淸香絶點埃。</text>
<title>種菊</title>,<text>常愛陶公籬下花。歲寒心事共嵯峨。春園栽得同春草。佇見風霜獨秀華。</text>
<title>二月十三日喜雨</title>,<text>當春時雨降。萬物自含生。野色靑還碧。山光暗復明。陽和方養晦。陰澤忽敷榮。但願陶匀手。體天惠我氓。</text>
<title>覽征蠻錄有感 征蠻錄。卽聞韶縣吏李擢英所錄也。吏居家有孝行。壬辰以營吏。赴廵相幕下。積苦兵間。而一念未嘗不在於老母。觀其所錄。良覺苦心。後有一官人。名其堂曰孝思云。</title>,<text>一身從吏役。八載躡兵塵。有事當殉國。無時不戀親。堂名表孝思。征錄識忠眞。才傑元無類。遺風宛起人。</text>
<title>奉和琴 宗潤 韻 三首</title>,<text>忘歲追韓孟。同心許月冰。墻頭朝送酒。壁隙夜分燈。別去如三月。詩來擬百朋。江樓留宿約。何日共臨登。僑居近城市。日夕凜淵冰。靜坐非觀壁。耽看愧密燈。送迎多謝客。離索每懷朋。三復淸詩語。窻間月滿登。郊居便成隱。心界覺如冰。谷靜泉鳴玉。山高月掛燈。索梅問春信。對酒憶詩朋。東塢有佳處。興來每獨登。</text>
<title>三月初一日。自溫惠過淸吟石。石有松齋先生回字韻。其後先祖凡七和之。每過此。不勝感歎之懷。謹此用其韻二絶。</title>,<text>一自淸吟後。幾番杖屨回。溪流石不轉。坐詠七詩來。灼灼花爭發。泠泠水亂回。淸吟想遺響。百歲獨登來。</text>
<title>三月三日。遊廣巖。敬次先稿丁未踏靑韻。</title>,<text>晩步山前踏綠茸。竆臨山後對層峯。花沽暖雨紅千遍。嵐帶濃霞翠幾重。風過舞雩曾詠樂。日西雲谷且談農。坐來又得淸泉響。不問眞源却爽胷。</text>
<title>又示同遊諸君</title>,<text>尋春與童冠。緣澗踏靑來。漲落泉鳴玉。風輕花作堆。蘭亭追勝會。曲水泛淸杯。此地留佳賞。逍遙不自迴。</text>
<title>得廣巖水石。往來其中。洞下有尹姓人。自稱主人。戲我以呼賓作主。當訟而辨之。相與一笑。贈一絶。</title>,<text>泉石當年子爲主。琴書此日我呼賓。縱然勝地元無價。閒者從來是主人。</text>
<title>代主人答</title>,<text>家臨碧水蒼巖下。幾歲仙源自往還。白日狂吟何處客。呼賓作主太無端。</text>
<title>夜有風雨。朝視桃杏盡落。使人甚無聊。杜詩所云。風飄萬點正愁人者也。</title>,<text>春滿山中處處花。碧桃紅杏摠緐姱。夜來風雨愁人意。减却春光太半多。</text>
<title>杜鵑</title>,<text>淸竆悲苦子規鳴。千載孤魂憶錦城。每入空山明月夜。不如歸去兩三聲。</text>
<title>癸卯夏四月。自廣興寺移接于棣華亭。時李上舍聖功，權上舍季善。相與往來。浹旬團話。且有唱酬數十篇矣。今過此亭。日又維夏。梅陰滿庭。楊花飛雪。正似往年光景。而李上舍避疹奔逬。無由相見。權上舍雖相見而乍別。余又以事卽歸。雖欲復續前日之遊。而不可得。悵吟一絶。擬示二友。</title>,<text>月滿亭臺水滿塘。綠楊軒外繫蘭檣。我來又趁淸和節。遙憶南州二上庠。</text>
<title>園中雜詠 四首</title>,<text>花王 牧丹國色天香在。姚王魏紫妃。春風土堦上。列侍衆芳菲。唐李正封牧丹詩云。國色朝酣酒。天香夜染衣。錢思公嘗曰。人謂牧丹爲王。今姚黃眞其王。而魏紫乃其后也。花相 芍藥最古廣陵產。殿時婪尾春。光華眞宰相。近侍花王隣。格物藂話。芍藥。牧丹之亞也。百花之中。其名最古。此花獨產於廣陵者。爲得風土之正。胡嵩詩。甁裏數枝婪尾春。桑維翰曰。婪尾酒。乃最後之杯。芍藥殿春。亦得是名。列行簡詩。姚黃花中王。芍藥爲近侍。楊誠齋詩。好爲花王作花相。處士 梅花風霜本固節。冰玉乃其姿。自作西湖隱。肯爲桃李知。隱逸 菊花見知拾柳老。尙友採薇賢。晩歲東籬下。含薰祗自全。</text>
<title>種竹 五月十三日。爲竹醉日。栽竹多茂盛云。故以是日移。</title>,<text>王子平生酷愛竹。借居空宅便令栽。我來須此君方醉。種得城中十箇纔。</text>
<title>易東書院會講心經。出外未參。爲甚歎恨。敬次精一齋韻。追呈𦤎比之下。</title>,<text>梧桐寒月照懷明。百歲難勝感慨情。麗季文猷嗟異代。魯東絃誦久沉聲。規尋鹿洞天彝炳。章罷牛山夜氣淸。願我從今修此會。恭將遺訓勉諸生。</text>
<title>族曾大夫知縣公。陞秩僉樞。慶席有詩。謹次。</title>,<text>三達巍然萃一身。吾門重看聖恩新。腰章舊隱仙都吏。頂玉今登壽域人。南極獻圖幾陳客。華封祝慶共堯民。滿樽朋酒推君賜。樂我同沾惠養春。時朝野臣民。方待彌月之慶。故第三聯云。</text>
<title>夏晴卽事</title>,<text>綠樹蟬聲滿耳生。微雲掃雨夕陽明。山扃不禁蚊蝱至。分付蜘蛛網後庭。</text>
<title>松簷</title>,<text>架揷靑松遮夕陽。陰陰夏日自生凉。夜來又有一奇勝。雨却疎聲月漏光。</text>
<title>七月旣望。遊廣巖。賦卽事。</title>,<text>泉響鳴金玉。蟬聲動瑟琴。自然宮羽備。如聽洞庭音。</text>
<title>秋夜詠聲</title>,<text>秋風動畫角。夜雨鳴寒螿。却從靜裏聽。此地有閒忙。</text>
<title>山家</title>,<text>木葉山家曆。禽聲水閣鐘。箇中眞率意。天地一間翁。</text>
<title>題曆書</title>,<text>木葉春秋驗。禽聲晝夜知。箇中天候在。何用曆書爲。</text>
<title>秋朝吟</title>,<text>秋來志士不勝悲。一夜霜風萬木衰。獨愛數叢堦下菊。傲然猶保歲寒姿。</text>
<title>嘗以事至偃室。借得海東名山記六冊來。乃姜懷仁所撰也。吾東名區勝境咸在。而關東楓嶽錄尤多。如稼亭 李穀，西河 林椿，秋江 南孝溫，恥齋 洪仁祐，再思 李黿，魯西 尹宣擧，明齋 尹拯，農巖 金昌協，松月 李時善，懶隱 李東標 十君子所記。尤盡工美。篇篇披來。一山眞面。宛在案前。以平昔夢想之所。而有今日卧遊之樂者。侯之賜也。因還冊。凂呈一絶以博笑。</title>,<text>筆嶽文峯湧海天。眼中皆骨立篇篇。幸因好事君侯便。卧領關東萬二千。</text>
<title>十月望後。淸凉洞門作。</title>,<text>十年不見我家山。巖壑重來倘識顔。是日霜風殆落盡。愛看山色益高寒。</text>
<title>讀心經。謹次先祖次惺齋心經絶句韻。</title>,<text>二聖相傳十六文。古今心學此淵源。如非閩洛抽關鍵。一敬誰知入道門。涵養工夫只在文。須從口耳覔頭源。如何一派江西學。功業終歸不貳門。至篇末。有感後論之意故云。</text>
<title>嶺儒以戊申倡義事上言。得蒙優褒。仍奉十行綸音。歸諭鄕曲。相與拜頌天恩。一絶志喜。</title>,<text>天地陽初動。儒林氣始蘇。十行霈恩誥。百世感泉塗。</text>
<title>浮浦南山之下。泉石儘奇偉。可作亭遊詠。因以一律識之。</title>,<text>南山形勝儘雄奇。豹隱吾亭已卜基。敢把美名論漱石。聊將淸趣挹搴芝。巖臨二水交襟際。野抱雙屛合勢時。早晩雲林茅棟計。一竿斜日且成詩。紫霞峯下。有先亭基。名漱石。族君健之作亭其處。仍舊名。外集芝山蝸舍詩曰。南挹烟霞趣自長。此山北與搴芝山相對。</text>
<title>二侄學林性林命名 並序</title>,<text>按家集。蒙齋公年十五。文純公在漢城。命名寄示二絶。所以訓誡期望者。丁寧懇到。爲家庭傳授之遺範也。謹書元韻二絶。次示一絶。庶幾知家敎所自來。以自勉云爾。元韻失敎今當大學年。命名爲道若欺然。他時見此如裘褐。始信吾非濫託賢。記誦工夫在幼年。從今格致政宜然。但知學問由專力。莫道難攀古聖賢。謹次古禮加冠少二年。愛而頭角並嶄然。嘉名兩字追先戒。立志要須待聖賢。</text>
<title>江樓八詠 並序</title>,<text>洛川。自淸凉南流入吾境。行三數十里之間。逐曲多奇勝地。宣城山水之稱。以此也。浮羅村。亦在江上。平原曠野無可觀者。而古人近水起樓。爲避暑遊玩之所。石峯韓公書之曰浮羅院樓。經數百年猶存。登玆也。二水襟交。石瀨鏘鳴。芙蓉玉秀於西。靈芝鬟翠於北。汀沙郊莽。平闊通敞。或遠或近。擧在眼前。其勝槩不以借看而少歇。則玆豈非吾鄕山水中之一勝地乎。今年夏。與里中同志課童。日遊於此。見樓上有前輩記勝之蹟。而皆漫漶不可記。幽軒古楹。但爲村牧行賈之所蹴踏。使過之者。不知有江山之勝。爲可惜也。於是採樓中所及山川風烟之絶美者。凡得入焉。山下村落也。浦上禾麻也。靈芝朝雲也。芙蓉秋月也。西渡掛帆也。南灘垂竿也。平沙眠鷗也。長郊牧牛也。獨慨然者。樓前古有蒼翠數百株。世傳惺齋先生手植。月川翁所命司評松者也。而不幸被牛山之厄。無遺根株。以此樓奇觀之最。而不見列於其中也。遂逐景各以七言一絶記之。合而編之曰。江樓入詠。爲樓實焉。後之同好之士。其或有以繫之。則庶斯樓之不朽矣。時丙辰中秋望日也。依依籬落百年村。隔岸相聞雞犬喧。莫道爾來風物壞。人烟猶帶太平痕。右山下村落羅浦邐迤抱月阿。春麻滋長又秋禾。黃雲滿帶豐年色。再使堯民耕歌。右浦上禾麻蒼翠曾看鬱彼阿。如何今日變桑禾。野人不識幽人意。隔岸猶呼伐木歌。浦上有長松數百株可連抱者。野人斫伐。起耕其地。故再用前韻。以寓感慨之意。曙色初昇玉洞宵。宿雲橫繞半山腰。仙人採藥尋何處。晻靄中間不辨朝。右靈芝朝雲西望芙蓉玉立秋。川堂餘白至今留。我來剩借江山勝。欲把題名霽月樓。右芙蓉秋月舟子招招古渡巖。長洲歸馬雨𩁺𩁺。開頭數響江濤怒。高揭中流一片帆。右西渡掛帆暮雨蕭蕭七里灘。秋風裊裊一絲竿。欲知今古釣漁樂。數曲高歌江水寒。右南灘垂竿夜深明月滿汀洲。立立沙邊白白鷗。千古水雲閒做夢。一江風雨不關愁。右平沙眠鷗草綠江南細雨收。一聲羌笛滿郊秋。平蕪處處成羣象。宛是陶公畫裏牛。右長郊牧牛</text>
<title>國朝史詩二百八十韻 己未春病中作</title>,<text>國於東海隅。中華媲文物。檀降並唐堯。箕封受周發。三韓衛高濟。紛紛相推。羅朝一千後。麗運五百末。洪武  大明高皇帝年號。 卄五年。壬申秋七月。聖人 太祖 受天命。卽位松京闕。壽昌宮 璿系出全州。司空 新羅司空。 諱某曰。諱翰 穆翼及度桓。世世居北臬。積累基王迹。華人占興必。毓慶永興邸。 太祖以元元年。誕于永興府私邸。 廁迹門下紱。微時守門下侍中。 辛氏 辛禑 亂王統。麗室大壞戾。擧義誅崔瑩。衆心推戴切。天與民歸之。圖讖協夢說。木子人獻符。金尺神授訣。漢陽奠鞏基。八域開化闥。國號復朝鮮。皇帝宣詔綍。琉球通使蓋。暹羅獻苞橘。立廟 立高麗八王廟于麻田。 三恪存。建學五敎設。時有前朝士。棄世扶義節。或蹈東海津。金白巖。 或採西山蕨。吉冶隱。內殿議建儲。匪嫡匪功伐。道 鄭道傳 誾 南誾 附芳碩。芳碩康氏出。 宮闈起亂聒。靖安 太宗太祖第五子。 贊大業。龍虎表天日。削平建成亂。讓歸秦王室。恭靖 定宗太祖第三子。 有至德。受禪意未悅。二年讓友于。天心無改佚。洸洸太宗業。開創正密勿。幣聘芸谷耒。元天錫。 褒奬竹橋血。鄭圃隱 廢讓 讓寧。 以傳忠。忠寧大君世宗。太宗第三子。 國步造寧謐。儀文浸備盛。初載立箕碣。島倭 對馬島。 命將 李從茂。 征。宮女計年出。右文備瀛選。置集賢殿學士。 務本著農術。命鄭招。選農事集說。 聲音與政通。雅樂可時述。南陽浮磬石。海州秬黍實。儒臣撰三綱。崇奬忠孝烈。元帥 節齋金宗瑞。 開六鎭。討平幹 幹朶里。 忽剌。忽剌溫。 量地行貢法。七十萬餘結。六等分厥田。九歲較爲率。龍飛歌頌德。以李叔蕃詳知先朝事。命召撰之。 簡儀臺揆昢。倣籀制諺字。鄭麟趾，成三問，申叔舟等撰定。 訓民國音別。元良 文宗世宗第一子。 參庶務。二載遽遏密。冲王 端宗文宗第一子。 在初服。大虎 金節齋有智畧。時目爲大虎。 就擒滅。於是策靖難。叔父 世祖世宗第二子。 功第一。祗命周公事。敎書尙未沒。不賞禪以位。上王年二八。出居錦城家。嚴防約從率。人臣忠所事。潛謀奈易泄。直哉成承宣。臨刑責金礩。雙谷 臍煎色不變。銕冷道復熱。六臣同一義。次第伏斧鑕。降封又遜荒。冷浦遙百粤。梅樓三月夜。蜀魄聲悽咽。竹溪草檄文。暗爲隷人竊。錦城大君瑜。安置順興。與府使李甫欽。合謀欲迎上王。移檄將起兵。事覺論死。南中士人多死。錦城世宗第六子。 基守告其變。一府禍慘怛。緹騎渡錦江。凶弦奈玉顝。出門九竅血。可驗天道瞥。宮娃盡投水。郡吏 嚴興道。 獨窆穴。白馬何處向。靑山至今兀。嗟哉露梁邊。忠魄空委圽。越人尙傳言。鄭某 領相鄭麟趾。 所逼拶。春秋義諱尊。日月光無缺。命撰溫公鑑。申叔舟撰國朝寶鑑。 恨少蕫狐筆。梟徒 李施愛。 相授首。狂奴 金梅月堂。 不屈膝。懿敬 德宗世祖第一子。 嗟未立。昌陵 睿宗世祖第二子。 年甫閱。高辛 成宗德宗第二子。 承帝統。濮王 德宗。 追廟列。燕山  成宗第一子。 覆典刑。淫虐恣威殺。戊午修實錄。禍機起賤孽。柳子光。 畢齋弔義文。光廟指詆訐。濯纓 金馹孫。佔畢門人。 修史草。先朝稱誣担。首禍及泉壤。黨律連藤葛。寒 寒暄。 蠧 一蠧。 遭貶戮。羣賢騈流蔡。人謂武靈君。子光。 爲報壁詩撤。佔畢爲咸陽郡守。見子光詩懸于壁。令撤而焚之。 往在成宗朝。尹妃 燕山君母。 以罪閉。閉音別塞也。 至是復位號。爭臣 校理權達手號桐溪。 恥苟活。朝廷耆舊老。刑戮並存歿。先是秋江翁。訟寃昭陵 文宗后。 掘。 世祖朝命發葬水濱。成宗三年。南秋江上疏請復。不報。 追論百歲後。刑禍同佔畢。民田弋獵塲。學舍巫覡窟。女樂日淫戲。宗社方臲卼。后命廢于桐。放喬桐而卒。晉城 中宗成宗第二子。 改玉黻。廢朝竄戮人。或宥或贈秩。君母還黜廟。文后復配腏。惟是愼氏 中宗初配。 父。父愼守勤。 反正被害𣨛。緣累出外第。勳臣 朴元宗等。 請恩割。鯁直淳昌守。文簡公金凈。 抗疏論配匹。臺臣 李荇。 指邪議。遂佩湖西玦。天道尋放還。朝議各分裂。釀成南衮奸。馴致己卯蠥。始初運淸明。賢才遭聖哲。文正 靜菴。 爲領袖。冲 冲庵金凈。 服 服齋奇遵。 相綆繘。激濁揚淸流。進賢退貪猾。指期時月間。虞唐欲回斡。設科賢簡拔。錄勳 丙寅靖國功臣。 濫梳櫛。新進英銳氣。勇於改弦轍。請罷昭格署。署祭星祈醮之所。 伏閤夜連昒。經筵日中昃。體倦聲戛戛。鬼蜮伺釁隙。交搆思傾軋。走肖虫朽木。貞 沈貞。 雲 成雲。 魚搢笏。一時良善類。網打靡遺孑。館儒守闕號。市徒交章乞。相臣 文翼公鄭光弼。 裾敢引。史官 蔡世英。 筆還攥。七啓紓禍機。八人紛竄突。竟賜三賢 靜菴，冲菴，服齋。 死。識者咸嗟咄。餘議倡調停。安老 金安老。 復起拔。文元 晦齋。 駮誤國。宗親禍連掣。終然伏天誅。人心更快豁。仁宗  中宗第一子。 祚甚促。在位八月。 傳弟 明宗中宗第二子。 同在乙。乙巳文定 中宗后尹氏。 垂簾聽。肺腑 尹元衡文定之弟。 得褻昵。磁 許磁。 芑 李芑。 交煽熾。林 林百齡。 鄭 鄭順朋。 互轇轕。搆成尹任罪。飛造一諺札。謀害指宮闈。惡毒比梟猰。連逮灌 柳灌。 仁淑。柳仁淑。 密敎令人慄。抗辭獨論捄。獻納白仁傑。休菴。靜菴門人。 銓臣 權忠定。 再啓事。院相 李文元。 草多抹。三人 尹任二柳。 置重典。九重起大讞。烈焰桂林 桂林君瑠。 焚。威霆鳳城 鳳城君 折。讒言間骨肉。畿伯金明胤。啓起鳳城獄。傳曰眞忠臣也。 匪忠卽蛇蠍。餘孼漸綿綿。變怪猶未蔑。丁未壁書 良才驛。 出。追論輕重袠。權 冲齋。 李 晦齋。 兩貳相。赫赫漽北颲。己酉洪男 李洪男。 告。辭連盡磨烕。司諫 李無彊。 倡搆獄。貞愍 溫溪。 道奄忽。右相 李芑。 曾有啓。大賢 退溪。 亦預奪。旋又請還收。力言賴其侄。李元祿。 擧朝無完人。凡繫罪籍帙。前後八十人。不可指勝屈。忠良暗殺害。殃咎自貫徹。彥愨 鄭彥愨告壁書。 墜馬死。元衡引鴆决。哀痛春宮夢。懷順世子夢。明廟哀痛殊甚曰。乙巳名賢無罪騈戮云云。 千載增哽噎。儒紳交抗章。妖僧 普雨。 竟就桎。大相 李東𦤎。 受顧命。河城 宣祖中宗孫德興大院君第三子。 繼統絶。初政尙文治。儒先錄蒿脫。自圃至靜晦。言行昭載括。時運啓休明。賢儒膺期菀。陶山頻旌招。南冥引遺逸。魁第或被薦。禮遇牛與栗。崇重惟經術。布列盡英杰。粤在仁明朝。薦科復還輟。始因䨓電變。卽允三公達。南衮罪陳列。文正謚褒溢。卯 己卯。 乙 乙巳。 丁 丁未。 己 己酉。 間。忠逆飜案迭。追奪四凶爵。四凶。李芑，鄭順朋，林百齡，鄭彥愨。 洗滌二柳衊。僞勳 丙午衛社功臣。 久未削。恭懿 仁宗后朴氏。 轉成疾。一朝播告修。主文 金貴榮。 文何拙。曾以宗系誤。累使請改劂。本國反賊尹彝，李初。誣告于中朝。以太祖爲李仁任之後。皇明祖訓大明會典。俱錄有誣語。中明宣三朝。連遣使奏請改正。帝特許頒賜會典。 是時頒會典。被誣夬昭雪。策勳上徽號。祖宗光亦迄。竹島 鄭汝立。 伏凶猰。海營 韓準。 馳啓馹。獲尸巖谷間。平難不用祋。惟有餘黨招。羅織有綆紇。善類愚 崔永慶。 及困。鄭介淸 名士潑 東巖 與洁。南溪。東巖之弟。 千人刈若菅。三載鍊如銕。國言動宸衷。委官 鄭松江。 遂被剟。是非互相推。成文濬，鄭弘溟。相推其父之是非。 耳目安可窒。可惜白沙錄。在世多亂汩。太歲在龍蛇。天步向隉抗。海軺來假途。猂酋平秀吉。翌年大擧冦。邊城守已失。萊伯 宋象賢。 戰敗死。列鎭望風撒。長驅向京城。鳥道無阻遏。可笑背水陣。申砬，金汝岉投水死。 將士爲魚鱉。鑾輿渡龍灣。西道轉播越。扈行只數十。領相 鵝溪。 又體察。西厓。 三京腥塵沒。二陵凶焰爩。召募飛檄書。處處義旂揭。紅衣 郭忘憂再祐。 多獻捷。提督 趙重峯憲。 竟致蹶。遣使西乞援。帝 神宗皇帝。 命十萬卒。天兵復王都。十月回鑾蹕。文廟成灰燼。設壇薦芬苾。淸正 倭將。 復渡海。楊鎬 唐將。 輒掃𡋯。忽被主事 丁應泰。 誣。奏文昭卞詰。賊勢尙充斥。舟艦迷海渤。起復忠武公。李舜臣。 統仗三道鉞。燒船二百艘。鯨波向銷歇。流丸壞長城。國事堪可啜。酋死兵乃退。是年卽戊戌。奉表謝天朝。功臣遍錄卹。島夷請和好。廷議多頏頡。尹公 參判尹安性。 贈使 日本回答使呂祐吉。 詩。令人尙憤鬱。會當征倭日。武安 關王。 多靈隲。建祠國門外。表額修報餟。治亂固無常。昏朝 光海宣祖弟二子。 政多泆。元年殺臨海。臨海光海兄珒。 四年殺權鞸。權鞸號石洲。賦詩有宮柳靑靑鸎亂啼之句。以宮柳二字。爲侮弄宮戚。親鞠發配道死。 五年殺延興。延興宣祖仁穆王后父金悌男。慈殿 仁穆。 降縗袹。袹音말喪服。 六年殺永昌。永昌㼁。仁穆出。 八歲纔乳吃。北人倡凶議。李爾瞻嗾鄭造，尹訒。發廢母之議。 西宮降翟芾。子無讎母義。相臣 鰲城。 言搪揬。北去遂不歸。遺風尙屹屹。五賢陞聖廡。秉彝由天質。臨送討金帥。向背敎屑屑。全師投虜庭。姜弘立降于金。 遂貽隴西怩。西宮錮六載。天人共憤嫉。穆陵有賢孫。仁祖元宗第二子。 奮起內亂撥。慈宮祇奉還。逆魁 李爾瞻鄭仁弘等。 輒剗刮。洪川召舊相。瀛海放前弼。判府事李完平弼善。鄭桐溪諫廢母。被竄。至是放還。 廢主轉徙遠。汎汎乘海𦪑。放江華。復徙濟州。 士有伯夷志。金溪巖。 杜門稱病蹩。紀功親推轂。自西起璉 韓明璉。 适。李适。 縱兵犯京闕。易主 謂立興安君瑅。 言何悖。元帥 張晩。 阻鞍峴。六䤋揭竿漆。回駕自公山。策功號奮竭。築城南漢山。李曙主其事。 蓋爲備倉猝。丁卯虜渡江。貽書大恐喝。弘立 姜弘立。 爲操戈。韓潤 潤明璉子。亡命投虜。 同著毼。禽獸猶有知。禮義不可詘。莅盟西郊壇。明日還騎鐵。外兵纔已退。內冦相繼齧。仁居 李 與孝立。柳 廢人共連絜。兇謀露先幾。起滅如泡沫。定遠 元宗。仁祖之私親。 議追崇。廷臣多吁咈。文莊 鄭愚伏。 箚未售。新豐 張谿谷。 敎乃綴。痛矣丙子事。言之氣欲噦。金汗覬神器。龍 龍骨大。 馬 馬夫大。 言甚桀。俄然大擧至。邊報疾如鶻。宮殿江都險。車駕漢山屼。兇鋒逼四圍。孤城危一髮。大臣倡和議。義士言凜冽。尙書 禮判金淸陰。 手裂書。侍郞 吏參鄭相溪。 胷引鎩。小舠通島道。砲聲海水沸。癡騃撿察使。金慶徵。 不戰自潰滑。音骨。亂也。 大僚 文忠金尙容。 遂投火。世子 鳳林，麟坪。 皆被捽。國書報出城。賊兵遂回𨥂。斥和三學士。洪翼漢，吳達濟，尹集。王子 鳳林大君。 並北挈。瀋陽毳幕裏。沫血聊飢渴。九載烏頭白。鶴駕啓東轄。烈士不復還。空埋胡山圠。敖兀三田碑。漢水羞染涅。華夷同一運。燕京胡馬緤。嗟嗟甲申日。崇禎曆告訖。帝駕南廵狩。藩篚北走謁。千秋大報壇。不替酹香𩰪。工女歌紅荳。志士隱衡蓽。鳳林 孝宗。仁祖第二子。 庚寅立。淸帝順治七。尊攘義首褒。褒贈桐溪及三烈士。 稼穡制深悉。命制水車。以勸農務。 一紀傳顯廟。孝宗世子。 四年稅畿秸。修陵 修麗朝諸陵 象賢德。撤院 撤城中兩尼院。 斥尼佛。廵車向沐邑。湖西溫泉滭。輦路祭忠魄。壬亂死節宋象賢，趙憲，李舜臣墓。俱在湖西。 瞻望墓草茀。神德 太祖繼妃康氏。 二百年。典禮久廢觖。舊因居民訢。山谷尋陵楬。楬。表識也。 公議待時發。配廟肇薦㓗。兩世 肅宗。顯宗世子。 受單傳。政理如河決。中壼 仁顯閔氏。 廢而復。文廡 牛溪，栗谷。 陞還黜。追上恭靖 定宗。 號。世代誠希濶。陞享端宗廟。神人共忭忔。忠烈並㫌褒。幽鬱盡疏洩。始以己亥喪。 孝廟昇遐。慈懿 仁祖王后趙氏。 議服絰。儒臣 尤菴。 誤引經。定制朞年闋。庚子掌憲 眉叟 䟽。據禮力爭捋。護軍 孤山尹善道。 右其說。朝廷起大䬍。卽因仁宣制。甲寅孝宗王后張氏喪。聖 顯廟。 心自悟抉。當時議啓臣。節次就譴罰。嗣王 肅廟。 述先志。亂統加罪律。南荒轉荐棘。後至竟抱鉢。陰陽互消長。局飜如日昳。撰狀 尹䥴撰顯宗行狀。 刑受死。製文 權瑎製正邦禮告廟文。 罪至絏。己巳幾卿相。以言見顚躓。丙戌圻湖儒。李潛，林溥。 投疏遭誅截。前後四十年。變化誠怳惚。景廟  肅宗第一子。 踐寶位。辛壬癸甲倏。先王 英宗。肅宗第二子。 以世弟。五紀傳化栝。戊逆卽就䤋。壬誣難以舌。異日金縢書。可見天心晣。南極耀瑞彩。聖壽躋九耋。尊年漢詔頻。崇儒宋德郅。列朝最永曆。至今澤未閼。嗚虖我國弊。黨論爲其撮。越自宣廟世。沈 沈義謙。 金 金孝元。 始釀醱。通塞一銓衡。因沈忠謙銓郞通塞。右金者爲東。右沈者爲西。 東西互分捌。轉爲南北歧。緩 緩南。 急 急北 又肉骨。李鵝溪，洪汝淳大北。南以恭，金藎國小北。又鵝與淳相攻。主淳爲骨北。主鵝與爾瞻爲肉北。 尼 明齋。 懷 尤菴。 戰老少。老論，少論。 眉 眉叟。 社 社相。 目淸淈。淸南，濁南。 一種分三派。 景廟壬寅。南有門內派，門外派，跨城派。 藥峯 沈檀。 倡起歘。源細而流大。涓涓漸潰泬。甲 甲寅。 庚 庚申。 與己 己巳。 甲。甲戌。 波浪起潎洌。朝廷成蠻觸。州里隔胡羯。駭機飜且覆。隻手非可堨。誰起蕩平論。竟至獄案爇。 英宗辛酉。吳光運疏陳大蕩平之論。上納之。辛壬獄案。一並燒火。 尙有野史筆。是非不可迾。聖上以孝治。無疆惟休恤。臣甫南山頌。拜手繫篇跋。</text>
<title>月瀾菴。敬次先稿和西林詩二首韻。並序。</title>,<text>己未秋。約諸友會月瀾菴。菴卽先祖先生杖屨之所。而屢廢屢興。近又經鬱攸之灾。屋宇草創。風烟蕭索。登斯菴也。能無感慨之懷乎。仍竊記宋紹興庚辰冬。晦菴先生。謁隴西先生。退而寓西林院。越壬午春三月。復拜先生。又舍于此。取壁上題詩而讀之。復題于可師達觀軒曰。古寺重來感慨深。小軒仍是舊窺臨。向來妙處今遺恨。萬古長空一片心。又曰。幽居四畔只空林。啼鳥落花春意深。獨宿塵龕無夢寐。五更山月照寒衾。此再題中二首也。往在嘉靖丁未三月。先生寓月瀾菴。和西林詩二首。以繼故事。其詩曰。似與春山宿契深。今年芒屩又登臨。空懷古寺重來感。詎識林中萬古心。從師學道寓禪林。壁上題詩感慨深。寂寞海東千載後。自憐山月暎孤衾。於此可見兩先生前後相遇之感也。而今日此菴之會。後先生二百餘年。則所謂古寺重來之感。在吾輩益深矣。然其感也。非止覽物傷時之懷而已。則知其感之所以爲感者。又鮮矣。謹次其韻而識之。要與諸君。相和以相勉云。碧樹丹霞古寺深。當年杖屨幾重臨。只今猶有高臺月。千載留看妙處心。瀾臺自是舊西林。壁上賡詩歲月深。我輩此來重有感。會須春夜更攜衾。西林之寓。月瀾之寓。皆在三月。故末句使春夜。</text>
<title>雪中。踰嶺出丹邱。馬上口占。己未。</title>,<text>嶺雪初晴曉色新。肩輿催發望京塵。我今便作忙途客。堪愧丹邱卧雲人。李土亭嘗隱居島潭。</text>
<title>十五日到齋。奉審陵寢有感 二首。</title>,<text>獻文臨阼一朞彊。臣祖當時侍玉堂。幸値明良方際會。堪嗟功化未施張。孝心交翠禧陵樹。仁德孔昭晦老章。遺蔭百年陪寢殿。寒風拜手感逾長。謹按陵誌。仁宗以嘉靖甲辰受禪。乙巳昇遐。在位八月。遺敎葬父母陵側。故葬靖陵旁。後遷靖陵于廣州。今章敬后尹氏禧陵在。文元公撰行狀。臣霑恩命守西園。拜我先王日正元。仙寢月明三百禩。珠邱雲覆一雙原。至今人灑蒼梧淚。終古神慳墨竹痕。白髮祠官增感慨。臨風怳憶晦翁言。齋室。藏仁宗畫墨竹。</text>
<title>齋居遣興</title>,<text>西郊雲水孝陵深。獨坐淸齋日轉陰。省事不妨看古字。多愁偏覺憶鄕音。山禽有意巢庭樹。野牧無知入禁林。京洛絶稀諳面者。竟朝誰復肯相尋。</text>
<title>卽事  本陵守護軍三十名。各有保人二名。合九十。分三名。輪番三日。</title>,<text>齋如僧舍靜。官似野人閒。九十簽雞戶。三千殿鷺班。廵山呼出入。直寢報平安。無事猶縻祿。空慚詠伐檀。西郊文物七陵園。髮白才疎一末員。薄祿多年成嶺籍。閒司終日絶塵喧。庭松不老前人樹。山月猶明聖主恩。課種禁樵皆職事。隨時努力肯憚煩。按先生案。自壬寅後。嶺人附名十餘員。</text>
<title>思家</title>,<text>滿山樹裏小齋淸。晩起明窻對古經。案滴長松浮雪色。軒過高鳥戛雲聲。眼前萬象渾渾化。心上千愁寂寂生。昨夜家書付歸馬。不知何日到吾庭。</text>
<title>廵山</title>,<text>春風攜短策。晩步陟岡林。樹有不知號。鳥多太古音。北臨昭顯墓。東並禧陵岑。不徒修職務。亦足寫愁心。</text>
<title>詠懷</title>,<text>二十年來伴釣漁。半千里外落塵塗。惟知君命趨晨寢。叵耐親情倚暮閭。禽鳥聲中山更邃。松杉影裏日偏舒。行箱撿得吾人贈。珍重一篇先稿書。</text>
<title>讀書</title>,<text>夜永渾無寐。山深輒有思。殘燈收靜坐。蠧簡發新知。奪志憂難免。著跟工易虧。仲尼仕優訓。吾祖勉人辭。先稿答奇高峯書曰。以夫子學優仕優之訓。爲處身之節度云云。</text>
<title>懷健之 野淳</title>,<text>▦爐香烟旅舘空。有懷中夜意憧憧。牘留友道箴規語。篇借家書節約功。同志詡君談理字。分張愧我走塵容。慇懃爲向江鷗解。不負心盟有此翁。健之嘗作白鷗吟以嘲余。余爲之解嘲。臨發。書及此事以譏之。故末句有云。</text>
<title>敬次御畫竹本河西韻 並序</title>,<text>孝陵。卽仁宗大王之園寢也。仁宗嘗在春邸時。以手畫墨竹一本。賜金文正公。公題詩其下曰。根枝節葉盡精微。石友精神在範圍。始覺聖神侔造化。一團天地不能違。先生之後爲本陵郞者。以刻本一部。藏之齋室。至今奉守。爲齋中古蹟。嗚虖先生。當己卯經禍之餘。士習浮薄之時。一見吾先祖於泮宮。而超流以相從。故先祖有詩曰。一言道合欣相得。又曰。晩歲功深學遂初。於此可見先生之造詣矣。自乙巳後。仍復不仕。守道以終。其淸修苦節。可謂不負先王畫賜之意矣。至今上朝特陞聖廡。豈無以哉。頤淳嘗忝直此司。奉翫畫本。竊不勝感慨之私。謹次畫中詩。以識之云。暗塵殘墨影依微。天地神工鬼護圍。一幅勁竿知遇義。後來風節信無違。</text>
<title>樓前有檜數十樹。蒼翠可愛。</title>,<text>長長恥屈曲。立立尙孤貞。外絶小人態。內懷君子情。霜嚴色不變。風疾力能爭。一自成詩案。無人到月評。</text>
<title>二十八日夜。夢到一處。奉見我世子。明睿異凡。周旋酬酢。如私家人。見說一講官。善於授業云云。扣睿學。已通四書矣。因轉近天顔。良久而退。甚異事也。向嘗從翊贊柳象遠尋春。得聞元子講學之說。今又冊禮。只隔數日。臣民同慶之喜。至發於夢寐而然耶。謹以一絶記之。</title>,<text>耿耿微衷夢寐間。春宮昵近又天顔。聰明睿質能通學。講說書筵若轉環。</text>
<title>送正字李景瞻 周禎 歸鄕。次韻。</title>,<text>歸去滄浪伴釣翁。飄然當世一詞雄。氣從老去心猶壯。詩到竆來語益工。終古卧龍行得雨。有時藏劒忽騰虹。縱然可使靈臺上。爲累人間塞與通。元詩。有卧龍藏劒之意。故及之。</text>
<title>三月二日。是禧陵忌辰。前夕有大風。有感而作。</title>,<text>春晩山中日暮暉。滿園松柏影依依。命遺先兆一岑近。慕結慈天七日違。終夕孝陵風攪樹。明朝禧寢月遊衣。伏知此夜重泉道。百世精靈尙侍歸。仁廟誕七日。章敬賓天。仁廟臨薨。遺敎葬先陵。</text>
<title>晩春廵山</title>,<text>園中消息近如何。短策行尋小逕斜。連歲春秋栽樹遍。從山南北看花多。茫茫木末樵兒走。隱隱林間採女過。遙望片帆飛極浦。米舟云道自湖衙。</text>
<title>四月旬。始見池中蓮葉。</title>,<text>一犂微雨過池塘。嫰葉田田始發黃。會待主人歸署日。滿波珠玉媚天香。</text>
<title>閏四月南歸。與李修撰而執 鼎秉，李監察際可 秉運 同行。至金遷分路。路上口號敍別。</title>,<text>落日中原闊。歸雲二嶺遙。金遷分手路。征馬獨蕭蕭。</text>
<title>悶旱</title>,<text>自春雨澤渴。今歲麥秋無。田糓猶然耳。揷秧可奈乎。仰穹炎日爀。掘地水泉枯。萬姓咸霓望。九重獨旰憂。</text>
<title>黑牛 鳥嶺北水橋村。有牛純黑直角。不穿鼻。問之。乃犧牛。</title>,<text>有牛靑且角。放牧水橋阡。純一毫疵絶。完圓軆段全。氣能稟天地。才任享山川。還顧吾人秀。備材凡幾焉。</text>
<title>杜鵑</title>,<text>無事猶縻祿。離鄕久滯圻。山禽如有意。終夜勸人歸。</text>
<title>雨後蓮花始開。淸遠極可愛。山中寂寥。恨無與同吟。得四絶句。若與蓮花相贈答者。寄示前僚及隣僚。</title>,<text>蓮花贈孤根移植寢園傍。閱送年來幾箇郞。塵世皆知趨富貴。待他君子托幽香。答蓮花閒來筇屐過池傍。愛看開花似六郞。吾輩愧無光霽象。謾敎千載負幽香。右示李君宅  仁行，金一老 宗壽。兩人。皆經此齋郞。蓮花又贈淸通佳植隱林塘。待盡羣芳獨檀香。知己難逢無極老。許君今日始徜徉。又答蓮花登高樓處頫幽塘。日日衣巾襲晩香。愛汝却嫌塵累染。莫敎隣署共徜徉。右示隣僚。君宅 仁行 和余蓮花贈答詩云。爲蓮兄解嘲。遂再用前韻。爲蓮花贈余及君宅語。各二絶。戲示君宅。同氣相求凈友傍。淵源今遇故家郞。從來覰得無言妙。八首花心字字香。幾年開落古樓傍。看過尋常舊日郞。幸得今來題二字。賴君千載頰牙香。八首。以前後爲蓮賦者八篇。見寄故云。二字。樓名。擬以君子題之。右贈今齋郞珂馬曾過碧沼傍。十年前是孝齋郞。羞從桃李公門在。倘爲幽蘭自閟香。</text>
<title>蓮花</title>,<text>天下名花玉井莖。人中君子物中淸。友來端伯偏稱德。愛到濂翁極品情。歲晩千紅皆寂寞。山深一白自分明。團心暗與葵相似。葉葉誰知向日傾。細看荷葉。皆向日光多處。而傾仄雖不如葵花之隨晷隨傾。然大氐近之。</text>
<title>君子樓 並序</title>,<text>庚申春。某奉祠官之命。來守孝陵齋。齋之西南隅。有小樓二間。前臨池。池中種蓮。其上植蒼檜數十榦。皆古蹟也。燕息之暇。日嘯詠於樓上。玩淸香之亭亭。對晩翠之鬱鬱。足以消塵念而豁幽憂矣。顧無扁楣之題。以紀勝者。僭以己意。名之曰君子樓。蓋取濂溪愛蓮說中語。而古人又以松柏比君子。則其意不但專取凈友之意也。嗚虖。祠官是微祿也。然君子之進塗發軔。多從此路始。在今閒暇無事之日。便當勉修德業。砥礪名行。有以不負聖世培養之功。乃其責也。後之登斯樓者。見蓮之淸遠。則思友其德。見松檜之蒼鬱。則思友其節。遇物成誨。觸類伸長。不止以遊觀爲樂。則其亦庶幾不負名樓之義也哉。昔晦庵先生在南康。記高士軒。以待後之人。余於是樓之名亦云。花木深深一逕通。小樓高起水雲中。幽光夜近仙櫳月。爽氣朝迎海帆風。鬱鬱虬枝當檻翠。亭亭珠萼暎簾紅。把來二字題名意。猶恨濂翁愛未同。詩旣成。客有過之者。見謂曰。古今亭觀之以君子名者多矣。皆取諸蓮而未嘗及他。子獨以爲兼取於蓮與檜而名之者。何也。余作而對曰。凡所以稱君子者。有以德言。有以節言。夫蓮之出於淤泥而不染不汚者。有似乎君子之德。松檜之貫四時而不改柯易葉者。有似乎君子之節。此皆物之最貴者也。而周子之獨稱蓮爲君子者。只以品論花類而然也。若使並說及樹木之類。豈不以松檜並稱君子乎。今是樓也。有花生於池中。玉蘂珠萼。淸馨而呈美者。有樹列於池上。貞柯直榦。蒼鬱而特秀者。兩美具。二樂並。則其不可捨一而偏取之也明矣。况蓮紅於夏。檜靑於冬。四時之觀。又不可廢一乎。雖然。以君子言之。修德固未易。而立節爲尤難。余以爲天下之愛檜者。亦幾人也。客憮然而退。遂記答問之語。以示同志之君子云。是歲之仲夏下幹。書于君子軒。</text>
<title>泮村寓邸扁以嶺舍</title>,<text>昔有成都人。京廬揭蜀舍。吾今嶺以名。此意誰知者。</text>
<title>杜鵑聲 世稱鵑啼。或歸蜀。或歸蜀道。有短長曲不同之時。而農人則稱鵑啼。三曲則豐兆。二曲則凶兆。所謂三曲者。謂鼎小。釋言則爲三曲。所謂二曲者。謂鼎虛。釋言則爲二曲也。俚俗之語。無足信者。而曩日旱時。啼嘗二曲。近日雨後。啼爲三曲。亦可怪也。</title>,<text>俗語鵑啼占歲功。二三曲裏辨豐凶。忽聞雨後添長響。鳥亦隨時有變通。</text>
<title>孝陵懷古</title>,<text>余讀孝陵誌。掩卷輒流涕。榮靖資神聖。篤行惟孝弟。在儲卄五年。朝夕勤講藝。賓戒壁上付。父訓座隅揭。存養漸久熟。學問深造詣。制行不求知。恐人煩漏泄。講義不設問。愧己眩明睿。三朝問寢膳。寒暑未嘗替。恭僖疾大漸。露香祝天帝。諒闇面深墨。不聽進薑桂。循情勉承寶。非喪罔稟制。輔相勤飭諭。刑獄要深諦。使民犯奸宄。罔在寡人世。遇灾博採蕘。卹隱遍蠲稅。旌善首忠孝。求賢拔幽滯。果才則超選。勿拘以舊例。治化將古迪。心法獨聖契。咸仰堯舜理。可以朞月計。生靈嗟無祿。天道奈有戾。毁瘠仍不豫。䨓震忽告沴。在位才八月。知喪則三歲。一日訃自傳。四方哭相繼。東朝降諺札。令人不忍睇。文元撰實錄。闡揮悉巨細。先臣在玉署。削律並被逮。望哭至郊外。不克臨廞衛。嗟哉金文正。深山從此逝。每値七月朔。西向輒掩袂。嗚虖當此時。明良盛遇際。若使歷年久。功化豈有媲。廟稱四德首。陵號百行祇。東人三百禩。至今想遺惠。城西高陽里。雲水正迢遰。遺命先兆側。古制同原儷。月遊衣冠遠。每年修一祭。賤臣奉祠命。陵署見直遞。趨進拜仙寢。低回撫瑤砌。蒼梧暮雲白。瀟湘夜雨霽。密邇禧陵岡。松柏交掩翳。象設極崇嚴。陵原高品第。工人淚。百世不可礪。神墨玩繪竹。遺文感賦彘。五日祇灑掃。僾然如聞嚔。寂寞淸齋夜。星月何晢晢。空山杜宇啼。遠天淸鶴唳。有懷先王感。中心愔愔繄。興言綴荒詞。我淚又沾裔。</text>
<title>次健之所寄白鷗贈答詩八絶 自余除祠官。健之復寄詩云。前日相與爲白鷗贈答者。至是而不可無一語結案。遂逐絶次寄。以備兩造云。</title>,<text>祠官薄祿似冰寒。淇水歸思籊籊竿。寄語江中保社輩。尋盟早晩卧前灘。山谷詩。本與江鷗爲保社。○贈鷗巖花汀月不勝寒。淸夢時時繞舊竿。回首西風問來鴈。買舟何日渡金灘。鷗答聞君近日怨盟寒。爲說霞山處士竿。處士名傳京洛裏。未應終守子陵灘。又贈鷗從古英雄不耐寒。至周當日渭川竿。前宵廣瀨橋邊過。碧落聲通漱石灘。又鷗答右次晩窩翁相與贈答溪山家世業淸寒。累寸工期百尺竿。磯上狎鷗閒一事。撥書餘暇溯前灘。贈鷗高亭漱石主人寒。萬軸圖書一竹竿。儻復消磨塵世念。不辭來往碧波灘。鷗答南浦月明秋水寒。遠飛何事向吾竿。寄語好在烟波裏。鴈札前宵渡漢灘。又贈鷗我識山南高士寒。當年本不擲漁竿。江湖定待歸來日。拳却淸風返宿灘。又鷗答右次廣瀨主人相與贈答。去夏直行。臨發得珍篇。未及奉酬。攜往齋所。僅能和成。中秋還鄕。入來行箱。而以公私悲哀之中。非可暇及於此等事者。故投置篋中。今日之來。始搜得奉寄。可博一粲也。竊念此事於吾輩。可謂無用之工業。然其托意江湖。引物寓興。自有其樂之可言者。數年之間。彼此酬酢。多至十許篇。若逐篇聯寫。合成一部。而又畧敍小說。以弁其首。以識吾兩人相與之意。則亦一勝事耳。敢以此奉凂。左右不知以爲如何。待篇成。揮灑一帙。却以見寄。又幸之幸也。</text>
<title>六月旬。解直出齋。蓮花已向殘矣。吟二絶。題蓮葉而歸。</title>,<text>長夏深山寂寞濱。偶逢君子結芳隣。殘香不逐城塵去。憑報平安付後人。臨風如笑復如嚬。片片殘香惜別人。歸去長安明月夜。窻前應復到花神。</text>
<title>十一月三日。因山發靷。夜出香峴。望哭。依輓歌詞。以寓哀痛之私。</title>,<text>慘憺因山望裏疎。萬川明月照江廬。桐宮密邇先王寢。梧野重回古帝車。百姓蒼黃如失乳。千官縞素盡沾裾。梁舟不改今春路。龍御何時復渡歟。 先大王自號萬川明月主人翁。</text>
<title>哭淑人李氏</title>,<text>君歸胡在我遊時。兩別纔經一月期。三十年深調瑟樂。半千里隔扣盆悲。哀音暮夜雙烏怨。斷影秋風隻鶴遲。遺恨幽明緣薄祿。晩來臨穴奈無知。</text>
<title>雪夜</title>,<text>山中方夜靜。客裏又愁深。雪白天寒氣。松靑歲暮心。一年縻薄廩。千里擁孤衾。點檢三餘業。床頭數卷臨。</text>
<title>辛酉元日</title>,<text>天地吾東萬物新。元年元朔又元辰。遠遊經歲於千里。稀壽在堂而七旬。寓興爲吟霜鬢句。多愁彊醉屠蘇春。一初政値淸明運。努力諸公贊化神。</text>
<title>謹次朱子和林擇之元宵詩韻</title>,<text>經歲仍爲客。離家便似僧。相隨來日榻。獨對去年燈。從此春將到。還鄕夢欲憑。悄然坐無語。中夜百愁興。</text>
<title>春夜。次陸放翁韻。</title>,<text>沈沈將半夜。耿耿欲殘燈。人物商今古。文章閱降升。慙恩深似海。愛宦冷如冰。山谷無沽酒。吟詩意未騰。</text>
<title>次韻晦菴先生遠遊篇</title>,<text>先生十九歲。托意歌遠遊。嗤莊入無竆。慕孔小九州。發軔遵大路。周流四海畺。鸞驂及鳳駕。隨意恣騰驤。卑高自循序。遐邇不迷方。路逢墨子車。臨歧泣且慷。昏衢燭照明。中天日回光。俯循太史轍。汶洙上彷徨。仰遵鄒聖轡。歷聘遊齊梁。排雲叫閶闔。不容還悲傷。世塗多險隘。自有九圻腸。浩歌登祝融。千仞振衣裳。歸來筮遯藏。時義翫柔剛。乃修行程曆。開導責自當。晩生志局促。轅駒與同行。不窺宮墻邃。但悲山逕荒。何時泛吾舟。輟棹仁智堂。</text>
<title>池上花</title>,<text>山中春欲暮。池上雨初晴。爛熳催花發。慇懃待我行。時自鄕才還直。</text>
<title>庭前</title>,<text>去年栽十樹。今日發千葩。箇箇成琪玉。渾疑道士家。</text>
<title>湖儒李基休，朴大權二人。來留齋旬餘。當踏靑日。用先祖丁未詩韻。共賦。詩中末聯云云。以仁宗國恤內也。今年亦然。又適在仁廟陵寢。不勝古今之感。故用此韻。</title>,<text>春晩西郊草欲茸。踏來靑翠上鷹峯。蓂階日煖今元禩。梧野雲深已萬重。千古風流傳禊祓。一年時事屬耕農。從他二子能言志。且向雩壇浩發胷。</text>
<title>陵園中多野鶴巢松樹。取落羽爲扇。</title>,<text>白羽編爲扇。淸風習習生。翺翔雲際影。蕭灑水邊情。不用齊紈素。還忘夏葛輕。南陽何處是。攜去欲躳耕。</text>
<title>次健之寄示國恤時月夜寓感韻</title>,<text>誕生藝祖肇基年。光應英宗代理天。禮樂典章文物化。昭回草木並山川。一日孜孜二十年。道通今古學竆天。恭惟千載傳心妙。明月昭昭照萬川。不忍平生說某年。我王純孝出於天。惕然無樂爲君意。卄載星霜若駛川。終身孺慕自冲年。十日齋臨五月天。入室曖然如見地。從官誰不淚傾川。龍舟南渡每年年。江上旌旗拂曙天。那意遲遲臺下路。秖今萬事已成川。華城路有遲遲臺儒敎寢衰幾許年。西洋來犯海東天。闢邪惟在扶吾道。一部朱書障百川。宗祀文王八百年。於戲聖德配皇天。至今昭著作人化。有鳥雲飛魚泳川。微臣祠命在前年。趨拜猶違咫尺天。遙望白雲長已矣。那堪哀淚瀉如川。月色分明似去年。愀然如復對于天。遙憐千里同心感。和淚題詩寄渭川。</text>
<title>次韻紫霞翁扇吟</title>,<text>晩生好古奇。恨不見石鼓。旅遊西陵園。園中多素羽。編之爲便面。其制蓋高古。揮來風習習。不知炎熱苦。輕淸非俗物。閒者卽其主。霞翁見而奇。吹面煩四五。攜之騎驢去。雨中白雪舞。明日寄詩帖。爲盡物精粗。淸風助爽韻。讀之疾欲愈。有扇以月計。自寅至于午。山僧官長兼。竹木白墨聚。其材或古朴。其質或陳腐。無論工與拙。皆是夏資斧。亦言其有德。誰能冠諸譜。主人風流篤。不肯盡泄吐。材華之優劣。耳目所記覩。竹本固而直。載在扇材簿。譬若君子德。攸往用不窶。賢愚同一愛。親人若肺腑。吾知木彊物。爲世所觸怒。漆面繪梅竹。幽趣堪可取。至若白羽白。珍奇無與數。隆中臥龍翁。千載爲一拊。蕭灑雲水情。淸澈雪霜肚。參伍無別白。君言何媚嫵。江靈亦解羞。爲送洗塵雨。</text>
<title>思鄕詞</title>,<text>何事離親棄穉子。爲客半千里外地。獨自寂寞高臥空齋裏。黃鸎處處啼林梢。白鳥夜夜搏窻欞。使人愁不勝睡不成。忽然一夕凉飈至。蟲鳴喞喞雨霏霏。遙望漢水淼淼。漁舟商帆往來如飛。洛川銀唇時正肥。嗟乎客子何不早還歸。白鳥蚊也</text>
<title>蓮葉詞</title>,<text>水中摘蓮葉。蓮葉大如盤。覆之朝飰進。雨鈴如注落簷端。</text>
<title>秋月</title>,<text>一點雲消萬里晴。今宵月色更看明。光深若數丹枝影。精凝疑聞玉斧聲。貯水方塘淸徹底。磨塵寶鑑照隨形。恭惟千載心如許。晦父詩篇得善評。</text>
<title>狎鷗亭先祖韻</title>,<text>臨江高閣鳥如鶱。指點年年勞夢魂。前輩遺塵近湖館。晩秋閒屐自城門。靑巒擁立鬟千隊。綠水平開酒一罇。回首問渠人世事。滿汀鷗鷺欲無言。</text>
<title>夙夢亭御製韻 故領府事洪樂聖江亭</title>,<text>飛甍畫棟漢江頭。相國風流富五疇。波闊鑑湖臺沼古。堂深綠野菊蘭秋。已催洛老賡奎韻。更侈宸章降玉樓。今昔繁華渾似夢。只留名勝假吾遊。 御製序云。許令東洛老賡韻。東洛指蔡判府。</text>
<title>病卧齋中。有客叩門。自言能詩。呼韻賦之而和。</title>,<text>山深日欲暮。剝椓是何人。面貌曾無雅。衣巾不染塵。秋風添病思。夜月助詩神。臨別還多悵。卧吟漳水濱。</text>
<title>奉別記注李景瞻。次院僚贈別韻。</title>,<text>千里一罇酒。重逢舊日顔。起居堂后院。歸去嶺南山。世路誠多隘。名關不是閒。遙憐廬水上。明月滿林間。</text>
<title>族弟來卿 泰淳 聞喜宴。次健之韻。</title>,<text>吾門科甲似晨星。桂籍班行始弟兄。鄕里恩光誇父老。朝廷家數賀公卿。秖緣福慶培根厚。得致榮名拾芥輕。君是賓興錄中士。十年餘感在新城。</text>
<title>九日</title>,<text>長安逢九日。遠客不勝悲。獨酌黃花下。黃花若有知。</text>
<title>次尙忠祠韻 並序</title>,<text>頤淳在泮中。國子典書李君聖應 覲吾。攜示其先祖中樞使 藝 公實紀。繼而以尙忠祠詩韻見屬曰。此吾先祖腏享時。宗人之所詠歌也。願得一言。頤淳辭以淺陋。旣不獲則遂起而復曰。公之盛蹟偉烈。前輩論之備矣。何以詩爲。雖然。以頤淳區區秉彝之私。考其德觀其行。竊有所感焉。夫尊卑之分。上下之職。天經地義。不可泯者也。是以。雖當漂蕩異域之日。固守謹事知郡之禮。以底豚孚之感。而獲血去之吉。夫子所謂忠信篤敬。蠻貊可行者。此也。推玆以往。將無入而不自得焉。故出而征伐。則有折衝禦侮之功。專對則有不辱君命之譽。多少事業。皆從是心做去。而非偶然致之者。則今以尙忠二字。名其祠額。蓋亦知所本也。使世之臨危亂處艱險。而變易其志節名行者觀之。豈不其顙之有泚也哉。故曰欲知中樞公之大節。只當觀於入海時事也。是爲詩。易立勳功處患艱。平生須看海中還。雞鳴陋矣通關外。鴈札茫然語澤間。一節風行蠻貊地。千秋名重鶴城山。只今高出東溟月。留照靈祠二字顔。</text>
<title>伏次英宗大王御製孝陵安香廳壁上韻</title>,<text>我東堯舜有仁宗。百世相傳此道同。題壁猶存後王感。滿林秋雨正濛濛。</text>
<title>齋中守歲。次一老聖應至日韻。</title>,<text>客心偏感歲華催。獨對寒燈坐久來。懶性漸疎尋簡蠧。閒工謾事畫爐灰。書中鄕信已歸鴈。雪裏春光欲吐梅。西出難逢故人面。明朝誰復進椒杯。</text>
<title>再用前韻。別呈李聖應，崔聖會二國子。殘官不能輸桂相助。如宣陵氣勢之爲。謹以出自機杼者。替呈寒詞冷韻。宜令一座增粟。可愧又可呵也。</title>,<text>長安城裏百愁催。節序駸駸歲暮來。凍雪朝深封比屋。凄風夜盡掃殘灰。爲憐客館憂燃桂。聊托朋齋寄賦梅。此意君能心會未。他時一笑共稱杯。朱子得魏艮齋書。有懷其人。因賦梅花詩以寄意。故用其事。</text>
<title>擬贈李聖應</title>,<text>箕邦文運屬奎精。才傑當年遇聖明。三載官啣韓博士。少年詞賦漢長卿。並生東海聲名感。相遇西城氣槩傾。吾輩論心貴文字。投瓜莫惜報瑤瓊。</text>
<title>邪學歎</title>,<text>猗歟我東方。素稱禮義國。名儒曾輩出。吾道有歸極。孔孟皆誦法。程朱是矜式。縱有才高者。或爲異說惑。所差只毫氂。相去匪南北。夫何一種說。來自西洋域。無君而無父。惟天以爲職。天是道之原。其號已假飾。其說益妖誣。迷人如美色。所貴通貨財。所欲恣淫慝。蠢爾愚賤徒。無怪或染冒。哀哉士夫類。何事亦浸溺。先王爲此懼。以刑去其特。愚俗要化誘。儒術事扶植。餘焰尙潛熾。燎原不可熄。若不痛掃除。其禍誠難測。今年行大辟。鉤連悉檢劾。搜捕及州郡。次第發潛匿。名門及貴族。幾多被誅殛。惟我嶠以南。一片保凈湜。是謂鄒魯方。王言尙昭刻。嗚虖邪說作。自古免不克。漢晉始佛老。周衰有楊墨。法旣彝倫蔑。害至仁義塞。賢聖有憂之。斥之不遺力。惟此西洋說。其害倍萬億。蔑行則禽獸。戕心爲鬼蜮。刀鉅視如歸。體殊心不革。其禁如是嚴。其染如是亟。孰先唱此學。遂爲國家賊。吾知捄世術。不著則不息。要使異端廓。莫如吾道直。寄言掌敎者。崇學懋爲飭。</text>
<title>四十九歲作</title>,<text>行年四十九。歲暮道遲遲。伯玉知非日。釋迦傳法時。靑雲猶壯志。白髮還衰悲。君看澗邊樹。尙含晩翠思。</text>
<title>讀放翁詩。次六日有雪意韻。</title>,<text>蕭然齋屋小如舠。三載因循一弊袍。閒撥夜書燈火冷。懶興春睡日竿高。爲官肯學遊山戲。無事堪羞運甓勞。最是羈愁寬不得。起謀前市買葡萄。</text>
<title>又次夜分不寐韻</title>,<text>輾轉頹欹枕。逍遙覓短藜。喜書踰嶺北。愁直滯城西。更向殘燈剪。還將古典稽。春宵若未永。曉月已催雞。</text>
<title>又次衢州奉祠韻</title>,<text>休云薄祿冷如冰。堪愧菲才負且乘。千里將爲行道客。三年仍作在山僧。聞來細語都過耳。把得先書只服膺。閒去有時輸晩興。滿林蒼翠倚枯藤。</text>
<title>讀朱書節要有感</title>,<text>三從叔祖積城公。宦遊泮中。載來節要一帙。公暇杜門披玩。及出宰。爲人所借。至今留在泮舍。余始來尋覓。得八冊。餘二冊。遂見逸。可歎。聲如廟瑟味如羹。一部篇中此學明。溪上載歸傳道訣。泮中攜入著心程。靑氊自是我家守。寶匣誰將餘韻成。三歲頹波猶汩沒。讀書堪愧古人行。先祖答錦溪論朱書。書有所云云。故末聯。竊取意以自警。</text>
<title>無題</title>,<text>逢人則便各言私。千萬人皆有一私。始識一夫無不獲。如天地德却無私。</text>
<title>廵山山花滿發</title>,<text>滿園松柏裏。處處花木多。春來花發後。一山都是花。</text>
<title>尋花至後岡。邀昭顯墓官同賞。</title>,<text>短策行尋一逕回。超然來坐碧山苔。看花獨恨無相伴。分付林禽喚友催。</text>
<title>春日卽事</title>,<text>一筇無事往而旋。不在峯頭卽澗邊。晩樹開花高十丈。深林有木老千年。時時變易功難測。物物生成化不偏。半日都輸春意返。胷中浩浩一般天。</text>
<title>自貞陵轉至北渚洞而還。崔令聖會戲誦猶是靑雲九分人之句以嘲之。步韻見答。</title>,<text>看花行屐拂城塵。踏盡貞陵洞裏春。歸路白雲精舍過。仙緣自謂十分人。北渚洞。有茅亭。名白雲精舍。</text>
<title>旣望泛舟</title>,<text>仙歸千載有餘遊。漢水東頭暮泛舟。何處江山非赤壁。是年風月卽壬秋。蒼蒼露接沙光迥。浩浩波連海氣浮。可惜良辰難再得。前期爲復問汀鷗。</text>
<title>漢上夜會 並小序</title>,<text>壬戌之秋七月旣望。會于宣齋。齋在漢江上名勝處。可作泛月故事。顧以蒼梧之餘感。無樂赤壁之勝賞。則又竊慨夫此辰之虛負。吾生之難再也。遂相與環坐。擧杯邀明。誦蘇賦一篇。而占韻得秋字。以述曠感之懷。江漢風生赤壁秋。客來千載悵回頭。蒼蒼松柏二陵月。渺渺烟波三浦舟。樽酒可能傳故事。舷歌何必學仙流。遙望梧野雲猶白。不敢今宵作勝遊。</text>
<title>繕工直中作 七月晦都政。遷繕工監奉事。</title>,<text>八月考工直。三年孝寢郞。撫躳堪老拙。趨事極奔忙。曉柝傳深漏。朝簾納嫰凉。回頭瞻北峀。秋色日蒼蒼。</text>
<title>和霞𦤎七月旣望十絶</title>,<text>東山皎月若相呼。天遣佳辰爲餉吾。如何莫脫塵埃累。十載風流却坐孤。淸風明月戌之秋。無盡藏中宿債留。幸我奉祠名勝界。蘭舟今夜漢東頭。寥廓江山景物優。勝遊終古獨斯秋。回頭遙望南州月。今夜風流有做不。慕古吾君事事存。丁寧歎賞不勝言。獨臨學海虛舟泛。更向寒潭秋月圓。塵外遊懸物外遊。旅人愁劇野人愁。一心百用殊塗轍。勞逸關頭見拙休。悠悠天地不曾衰。水滿寒潭月滿巵。百世無人尋往躅。正聲搖落有餘悲。風流不獨在言詩。妙趣猶能貴自知。最愛溪西新卜隱。使君無意更南爲。好事從來魔戲多。重嗟歲月易蹉跎。江山到底須行樂。終世無人隱薜蘿。洛水新波處處宜。幽人何事泛舟遲。從來風月閒爲主。占弄隨時不是私。淸宵對月憶霞翁。千里通心路不竆。好待鄕山歸去日。扁舟共泛濯纓東。</text>
<title>金吾夜直</title>,<text>已日衣冠退。九衢夜向昏。暮鐘生遠閣。更卒出深門。萬籟潛消盡。一心敬畏存。明燈不能寐。待曉奉君言。</text>
<title>再用前韻。別學先 觀淳 族兄。</title>,<text>鐘鳴如昨日。月色又黃昏。寂寂虎頭角。迢迢鳥道門。誰家今夜宿。此會後期存。一敬收心字。終身佩贈言。</text>
<title>姜公敍世揆與名勝遊漕溪。以壁立千仞四字。分韻各賦古詩一篇。爲余誦之。遂步得四絶。</title>,<text>我聞漕溪水。出自北山壁。下有一懸瀑。飛流正幾尺。我聞漕溪山。簇簇秀而立。中有石盤陀。遊人來相集。漕溪名已好。相傳幾百千。君去尋眞日。倘逢洞裏仙。我心有一鑑。我心有千仞。欲求仁智樂。何必衣裳振。</text>
<title>癸亥二月。雨雪彌月。寒冽如冬。上敎許以四山風落木。依發賣例。散給都民。實盛德事。感賦以寓輿誦。</title>,<text>客簟冷如霜。終夜睡未固。曉起呵凍手。覓爐火已故。雪花又霏霏。一寒何太惡。念彼城南村。朝炊又無具。忽聞無何際。有聲不可數。聒聒如水沸。鬱鬱如火怒。又如風雨驟。又如車馬騖。又如兵塵間。砲弩矢石注。瞠然心異之。驚起而四顧。室中已無人。只有老主嫗。爲言主上聖。愛民若痌痼。許令都下民。斫伐風落樹。是以有斧聲。從今免顚仆。俄而朝紙至。去夜聖敎布。斂手奉讀之。字字含恩露。夫何近月間。時候失調護。雨雪無虛日。春寒似冬沍。哀我萬姓憂。桂玉空已屢。愚民入禁林。可知無所措。因念四山中。落木今多住。與其空地棄。曷若吾民取。特以發賣例。各營下分付。秖示勿輕用。匪爲要重賂。言猶如挾纊。惠實踰解袴。萬民齊湧躍。斧斤爭相赴。男負而女戴。塡咽城門路。長安百萬家。家家木成庫。待之以擧火。朝朝又暮暮。恩烟接四隣。婦炊翁乃哺。家僮隨衆去。輸來一木吐。千里羈旅客。亦能沾惠雨。聞道朝市上。薪價忽低汙。王若推是心。天下皆欲愬。時年十四歲。倘復太史註。近有崔九令。陵署久直做。束來澗底荊。捄得轍中鮒。兼有公私惠。十日可調度。爲君謝此意。醉後覓霜兎。乾坤太和氣。輿誦採爲賦。</text>
<title>遊洗劒亭</title>,<text>北出城門入澗林。有高亭在欲山深。當年義士歌薇蕨。好事騷人抱瑟琴。雨後飛泉疑雪灑。石頭危檻若淵臨。佳休適會龍興運。奉翫臺名照夕陰。亭邊石面。刻鍊戎臺。時亦爲癸亥春。故末聯有云。</text>
<title>金吾晝直</title>,<text>晩來仕宦作金吾。風暖鈴軒坐直孤。四百年來稠慶禮。三千里外放流徒。至今夏府關和在。終古周家囹圄虛。盡日祠官無一事。倚闌垂釣綠蒲菰。時嘉禮才行。兩殿經小痘稱慶。自東朝下敎禁府。自丙申前後罪籍一齊錄入。多所疏放。</text>
<title>夜直</title>,<text>公府深深客燭明。小塘魚躍夜逾淸。檐頭雨帶遙山色。簾外風傳暮磬聲。天理却從何處驗。旅愁偏向箇中生。鵲衣來報除番令。更起鈴軒爲整纓。</text>
<title>泮舍會飮。公事違約。追次會中韻。</title>,<text>芳草繁陰景物新。端陽佳節又明辰。半千里作紅塵客。十二時思白髮親。幸賴鄕隣朋友至。不辭朝暮過從頻。殘杯一會猶多負。公事紛紛苦絆人。</text>
<title>又次奉泮中諸益</title>,<text>攜琴復橫管。散步扣荊扉。洞鎖繁陰影。城銜落照輝。白馬門前繫。黃鸎柳外飛。觴詠聊成趣。是非却忘機。</text>
<title>謝簡漱亭。兼寄管城一枝。</title>,<text>秋風江漢得雙魚。尺素兼詩數首餘。栗里久違親戚話。草堂欣接故人書。金吾俸得分兒筆。玉汝思存共友車。要識點犀相照意。盍求文字語言於。</text>
<title>奉贐北評使柳士鉉 台佐○並序</title>,<text>北是我朝豐沛之鄕。而弓馬之勍。疆圉之重。爲諸道最。故特設評事之職。以佐戎幕。而點軍通市試士之事。皆掌焉。則其選固重矣。學士柳君士鉉。早歲鶱騰。出入珥苑玉署之間。詞翰之名。蔚然有聞。是年夏。因赴召入都。應被是選。朝野咸以去經幄出藩維。爲君惜之。君則奮然登程。不遠千里。其意不惟不憚原濕之勞。而要以盡遊觀之勝也。蓋關之北東。有十勝八景之美。而白頭楓嶽。尤其著者也。是行也。將竆極女眞靺鞨之界。歷遍𤅀海蓬壺之勝。四牡一鞭。有以盡天下之大觀。則豈非幸哉。行未發而余適被直陵署。君貽書。願乞一言以贐行。顧詞拙無以應矣。第竊惟念先大爺先生之赴中朝。吾祖文純公寄書有云。平日醢甕之見。不得觀周爲可恨。洪南二上舍之往遊關東也。亦嘗寄語仙靈。以謝遲遲之意。今君之行。雖與觀周有異。遊覽之盛則有之矣。以我跧伏之蹤。夙抱一見之願。而未遂同遊之好。則請以先書中二節語。寄意焉。願君於驅馳之暇。探遊觀之妙。竆紀述之工。歸示行篇。以發我碨磊襞積之胷。又幸之幸矣。是爲言。學士起南服。戎賓佐北邊。龍飛年四百。鵬擊路三千。畫角愁城曉。黃雲鐵嶺天。歸來登海嶽。爲我謝羣仙。</text>
<title>靖齋東墻下。有古梅一樹。淸絶可賞。謹用先稿。爲湖堂梅。和東坡詩韻。步成一律。按陵誌。本陵齋前植梅已久。不知年代。或云陵軍居西江者。得梅盆於中國。漂船。陵官取而植之。以其出自中國。故人謂羅浮種。或云。高僧惟政。以和事入日本。遇中國人得梅。還置奉恩寺。後移植於齋室。又云。李贊成愼誠爲齋官時所植。又云。陵底近里居金老萬容。取松厓徐相國所置羅浮種。而移植於安香廳。數說傳疑。未知孰是。而梅品絶佳。花葉大而倒。不類常格。好事者傳相接種。殆遍京城。嘗於英宗朝齋官。從窻隙引枝入室。外以塵土。厚培其根。重其榦。室煖氣蒸。及冬而開花。暗香滿室。冬至獻官。歸奏其事。上異之。遣中使視之。中使摘數朶花獻之云。</title>,<text>我家南國故梅村。湖海風塵勞夢魂。聊爲寂寥尋古迹。忽逢疎豔照黃昏。繁華謝却桃李巷。孤絶與隣松柏園。瑤海飄根傳語誕。玉階登萼賜顔溫。淸香暗聞零檐雨。瘦影閒過照牖暾。擅世風流傾洛社。超塵韻格賁山門。湖東想是一般意。坡後猶餘三疊言。從此旅窻欣托契。參橫夜夜倒芳罇。 靖陵與湖堂。隔水相望。</text>
<title>靖齋梅有䕺生者。盆移于泮中寓舍。</title>,<text>東國佳花靖寢梅。一枝移渡漢江來。紛華恥與名園列。孤絶欣從客圃栽。風外暗香猶寂寞。月中疎影欲徘徊。寒窻已見先春意。爲把羈愁向爾開。</text>
<title>七月旣望。與吏部員外郞姜公敍。宣陵寢郞權 遇仁。自齋所出南洞口。泛舟於大峙村前環米島。泝小灘而上。至三田渡。由大川順流。過鶴灘。繫舟於白鷗洲崖石間。已而沿回舞童島，楮子島水瀦處下舟。入東洞口。</title>,<text>嫋嫋秋風生一夕。悄然獨坐緬今昔。蒼梧雲盡三載淚。赤壁月空千古迹。前年此遊有宿債。漢上祠官天爲借。音昔 勝地適與佳辰會。待月方張汎舟役。得魚江叟細銀鱗。謀酒村媼濃朱珀。隣僚泮友來赴約。攜手居然成二客。肩輿戛戛度遠林。已見江干月生白。手搖羽扇倚蓬窻。萬頃波闊涵空碧。中分二水溯而行。半到三浦走如射。靑鶴灘頭始擧尊。白鷗洲邊乍停舶。迷茫野與鴻濛接。縹緲山如錦帳闢。漁燈點點蘆花暎。浦戶依依烟樹隔。隱隱南城秋色高。深深北闕雲氣積。江山第一都會地。無限風光輸片席。中流桂棹擊空明。渺渺余懷何所適。瓊樓玉宇已生寒。望美人兮天咫尺。淸夜莫恨無簫樂。塵念不覺如雲釋。飄飄渾似天上坐。羽化登仙今我亦。超然獨脫紫陌塵。爭似遠寄黃陵壁。夜深舟向小島入。楮子舞童互相逆。縈迴漸進崖谷狹。渡口蒼蒼翳松柏。英雄觸事增感慨。天地無竆多變易。君不見三田道上腥塵迹。千里仁疆穢片石。又不見二陵陵上象設嚴。至今有痕凶焰赤。吾東百世邦人羞。此江水猶難洗革。嗚虖一歌歌激烈。回首西江月已迫。</text>
<title>次崔聖會寄示苦雪韻</title>,<text>不分平陸與山坡。瓊窟瑤城限一涯。乞火何門朝出婢。尋巢無處暮歸鴉。最憐千里無氊客。誰識三時絶桂家。早晩春生寒谷裏。竆陰其奈太陽何。</text>
<title>甲子立春二首。和興洞寓客。</title>,<text>一元天地六旬回。半夜長安萬戶開。歲色將圓庭下莢。春心先動雪中梅。淸班獻頌金花帖。遠旅澆愁竹葉杯。茂對新陽追聖慕。明朝太廟駕車催。宮鐘夜半客窻聞。獨對殘燈點古文。春意引寒生惻惻。雨聲和雪落紛紛。偏知歲色忙如水。叵耐鄕愁劇似雲。會待冰開買舟計。莫云歸去我先君。</text>
<title>龍山書事十一篇</title>,<text>有國必有儲。乃積又乃倉。廣興頒官廩。軍資給兵糧。往在龍蛇變。三監爲燼場。獨有江監號。重設龍山坊。東南內外庾。歲取數萬箱。分爲四所掌。出入付諸郞。地部管其簿。中書提其綱。當初施設時。規模正堂堂。始軍資監在西部餘慶坊。分監在崇禮門內。江監在龍山江北。此謂三監。而兩監皆無處。獨江監在舊基。法久而弊生。百司皆固然。矧玆米布衙。其患有甚焉。度支前尙書。趙鎭寬 具聞登于筵。謹依太倉例。辟召諸郞員。賤名忝換授。亦自靖陵遷。十里江上程。遞直相後先。冠帶坐衙廬。鴈趨庭前。三五做度畢。付名官案篇。遺蔭百年在。監銜五世傳。不才懼有忝。隨分盍勉旃。自先祖文純公拜軍資監僉正。本生七代祖牧使公。拜本監正。五代祖判官公。除本監主簿。從叔父郡守公。拜本監判官。吾家前後帶監銜者。凡五次。每月二十五。是爲放料期。開倉帖戶部。指日報諸司。簟席闢二廳。藁網環四陲。貢人進役隷。負米積如茨。湖顆皚如雪。嶺包細似絺。皁隷呼石數。吏告亦如之。受料數百人。紛紛雜如籬。衣紅皆掖隷。頂玉半衛師。左斗而右斛。手量如電馳。峙峙白玉堆。須臾平夷。長安百萬家。擧火待一時。衣食資於君。恩渥浩無涯。而有驕蹇卒。蹴踏穀如屎。粒粒生民苦。爾輩詎能知。彼有落庭米。伊爲茶婢資。每當頒料日。修牒報憲臺。臺監馳出來。檢鑰始倉開。畢分復署封。法意嚴且該。三日監料規。何事久廢頹。有名無其實。疎闊堪可咍。朝朝吏赴仕。夜夜卒點口。搖鈴警竊窬。廵燈勤直守。牆外佐更卒。相呼應左右。遠客無夢寐。殘月入戶牖。何心槽上駒。中夜頻驚吼。風和四三月。江水淸而直。六道漕運船。次第報消息。舟下點檢所。捩拕在頃刻。連汀開浦戶。漁舟行如織。西江畫樓高。候吏來匍匐。俄而堂上至。戶判李相國。名晩秀 曹郞及倉官。禮數恭如式。繼而領運使。拜謁于座側。相國擧手慰。風波如此棘。涉遠冒危險。何以到泊得。答云王靈曁。幸免中路踣。退出乘小舠。取包點米色。於是劃分舟。擧帆各東北。點撿廳。在西江廣興倉前。大氐吾東國。地險不可車。三面環以海。江漢朝宗於。可運山東粟。何須鄭國渠。都門以西南。山川鬱盤挐。臨江結作局。處處開倉儲。滄溟萬里路。於此輻湊如。地是吾國寶。天作大邦居。最愛別營上。有樓如飛鸒。歸棹搜名勝。登臨且躕躇。泊步始下碇。卸涉乃登陸。載馬三百羣。峙庭數千斛。黃豆與淸粱。色色登會錄。梢工持枰立。低昂意反覆。斗斛有定制。不可欺贏縮。平量又均分。庶幾無怨讟。如何糶糴家。民謠登剜肉。五月糴新穀。七月傾舊租。倉乏紅腐餘。吏多靑苗逋。所入二萬斛。一歲可支吾。况復値歉荒。收租减半乎。國家多事役。帑藏屢虛無。三年無蓄儲。古人所歎虞。今日廟堂上。盍勉經濟圖。京城屢經變。舊物殆燼掃。一片龍山印。背刻成化造。倉卒兵燹中。投棄池塘草。後當疏治日。篆文出泥潦。神物鬼爲護。古迹人所寶。至今三百年。班班猶可攷。窈窕龍山區。山鬟水如顰。面面開畫圖。家家接魚鱗。舟船都會地。烟月太平辰。居民事車馬。日日赴城闉。問是誰家塚。纍纍鷺梁濱。六臣千古節。行路尙沾巾。曉雲動鳴鼓。朔風起飛塵。元戎臨陣場。千騎橫奔迍。江山坐領畧。萬象來紛綸。庭前半畝塘。雨後數朶荷。豔豔天香靜。亭亭淸意多。我來賞其花。足以供吟哦。獨恨龍山上。不種菊花何。吾欲取幾䕺。栽之東山阿。會待落帽辰。一杯花下酡。</text>
<title>監中池荷。爲潦水所傷。六月只開數萼而止。時余持被僅得寓目而已。至七月末。又見數三蘂。特發於積水之中。晩景益可愛也。僚友朴穉孝。曾以余獨賞奇景爲嘲。今當遞直。尙有殘紅。足以償鴈門之踦矣。爲留拙句以解嘲。</title>,<text>亭亭紅萼向秋天。一朶淸香更可憐。凈意不消淫雨後。幽光特秀晩風前。衆人同愛知無幾。君子重逢信有緣。奇玩三朝猶未盡。謾將餘趣付僚筵。</text>
<title>用泮友韻。奉贐李聖應員外還鄕。</title>,<text>五載京城去復留。那堪今日送人愁。閒情樽酒猶餘醉。妙處風花不盡酬。吾黨漸孤難此別。世塗逾隘倦前遊。遙憐歸去秋風路。淸夢分明繞玉樓。</text>
<title>聖應臨歸。解贈螺瓢。遂作瓢歌十韻以寄謝。</title>,<text>介族生江海。龜形而貝精。吸噓沆瀣氣。胚毓日星晶。軆曲難容斗。量虛可測瀛。自然混沌鑿。不待陶甄成。圓殼形如爵。銳頭狀類鸚。古人傳器制。好事托杯名。象彼瓦尊古。注玆霞液淸。羽觴知非貴。金斝反爲輕。今日百朋錫。平生一片情。相思千里夜。獨酌歌瑤銘。聖應於瓢背。書贈一片江螺千里靈犀八字。</text>
<title>挹淸樓。次板上韻。</title>,<text>危石孤闌勢截然。晩風歸帆夕陽前。最憐第一江山勝。謾設倉塵雜沓邊。樓在龍山下江岸層壁上。樓後有別營倉。</text>
<title>中秋夜述懷</title>,<text>崢嶸天宇廓。搖落客心空。月色三秋半。砧聲萬戶中。疏簾忘暑氣。細葛覺凉風。悵望故人馬。明朝漢水東。時李聖應將歸鄕。</text>
<title>九日龍山事非偶然。烏帽起策。登後岡高處。擧杯獨酌。微醺把筆。題其處曰落帽臺。</title>,<text>九日龍山上。遊人獨擧杯。黃花秋色晩。白髮客愁催。矗矗雲巒出。溶溶野水來。臨風還整帽。故事起高臺。半千常作客。重九獨登山。廖廓前郊闊。崢嶸遠峀寒。菊英含露嫰。楓葉帶霜斑。秋色猶多日。明朝又盡歡。</text>
<title>重陽後二日。約與李典籍景瞻，李持平善始 在璣，姜正言公敍，沈典籍君實 英錫，辛著作文瞻 碩林，小舅金上舍 煕鏞。汎舟龍山江。以九秋無日不重陽之句分韻。余得秋字。</title>,<text>龍山過九日。獨酌負三秋。忽荷城中屐。相尋漢上舟。登高談古事。汎下躡眞遊。縹緲靑鷄嶽。逶迤白鷺洲。地分吳楚際。人共謝陶儔。蘆笛消塵慮。菊杯瀉旅愁。隨時皆勝景。到處卽名區。無限斜陽外。片帆繫石樓。</text>
<title>龍湖舟中。又賦一律。</title>,<text>丹木黃花欲晩秋。登高餘興泛扁舟。龍山復作重陽會。鷺渚今看二水流。岸上懸車誰相宅。雲中駐蹕昔年樓。淸樽到處輸名勝。天地優游此一遊。</text>
<title>泮中諸友。登望鄕臺。作登高飮唱酬絶句。余以就直未偕。追步其韻。</title>,<text>有望鄕臺在洛陽。洛陽多客望吾鄕。重陽是日思鄕切。爲復登高彊飮觴。</text>
<title>和別崔記注儒瑞 廷鎭</title>,<text>白雪高歌漢水湄。客中人事苦多離。王家有慶歡將遍。學士無官去不遲。獻陛尙傳司馬賦。趨庭應對伯魚詩。終南不礙靑雲路。爲把征裾問後期。</text>
<title>乙丑人日。以東朝聖壽周甲。慈宮寶齡望八。稱慶頒赦。臣爲省覲。求嶺南差員。賷奉赦文。晡時渡江。馬上口號以志喜。</title>,<text>仁政殿前參賀列。延英門外肅差臣。南征馹馬偏多喜。頒敎歸來又省親。</text>
<title>鳥嶺關</title>,<text>肩輿戛戛下雲端。主屹關開白馬還。王事不容竆勝景。水光山色去來間。又日暖雲生態。風微水有聲。陰崖寒谷裏。猶得見春情。時頒赦。赦句添入死罪故云。</text>
<title>六臣墓  愍懷墓修改告由祭官。赴始興。歸路歷瞻。</title>,<text>錦江西流爲露江。江上有塚何纍纍。魯陵有六臣皆忠。千古枯骨托於斯。凜凜勁風隣一隴。西來深目尙傳疑。往事蒼茫鳥嗚呼。行路到此輒涕洟。東望白雲深深裏。殘花落月啼子規。野中牛羊不敢道。春草凄凄露垂垂。斧堂每入輦路瞻。頻年香火愍節祠。嶠南過客爲下馬。斜日低徊拊短碑。</text>
<title>喜聞海底金令公 翰東。新川族君蒙宥。辛酉二月。族君君宅。因獻納姜世▣疏。配渭原。十一月。海底金令。因持平鄭彥仁疏。配明川。癸亥二月。金令量移歙谷。君宅量移長淵。乙丑三月。並放還。</title>,<text>瞻望健陵春草華。至今二客各天涯。衡山雲霧要觀盡。涪水風波處患多。幸覩太陽浮出海。均蒙陰霈被流沙。淸朝酌酒聊相賀。從此吾南氣色佳。歙谷。在東。長淵。在西。</text>
<title>三月二十三日。書報喜信於長淵。四月四日夜夢。見君宅在座讀朱書。</title>,<text>鴈到長沙知幾日。金雞消息首翹如。蘧蘧忽接平生面。五載羈窻讀底書。</text>
<title>次姜正言淸之 世白。與泮中諸友相酬。</title>,<text>甜桃與山杏。摠不如朱櫻。緣逕頤先朶。入門眼忽明。露苞傾莒細。珠顆走盤輕。未忝宮臣賜。徒勤野老情。時入宋洞。取食園櫻。京洛風塵閱歲時。一身東倒復西欹。瞻望閶閤開雲闕。追逐衣冠繞鳳池。世事百年常擾擾。鄕愁千里故遲遲。羈窻再遌南來友。更把淸樽細和詩。爲客多年病又慵。居然已是白頭翁。尋常顔面傾朝士。晨夜行裝慣市童。因事逢人鄕里近。有時會友酒盃同。諸君先獲驪龍寶。共唾珠華滿軸中。</text>
<title>西江達河樓。參稅船點撿。會歸直中。追次趙尙書 鎭寬 樓韻。</title>,<text>翼然臨下大江流。第一樓前又一樓。襟會西南租稅道。輻臻湖海米鹽舟。自來形勝開天府。匪爲遊觀近水頭。辛苦若知庭下粒。廟堂宜急濟民謀。太倉有第一樓。達河樓在前。趙台刻石以揭楣。嘗點檢畢。登樓設酒。與諸郞同飮。示樓韻求和。直長李英玉有次。余亦拙搆而不出示。</text>
<title>惠民署醫女。自錦城來者。來受朔料。仍進行下帖題給斗米。以一絶戲之。</title>,<text>娟娟一朶錦城紅。雲雨江臺過夢中。頭白老郞風味薄。聊將瓊粒報花容。</text>
<title>太廟幕次屛。畫關東八景。齋留終夕。逐景謾吟。以記卧遊之勝。</title>,<text>日出扶桑上。舟入滄海中。浩浩無涯涘。可望不可竆。右望洋亭何許四仙子。此來三日遊。于今瑤浦上。高躅若相求。右三日浦矗矗無數立。井井皆六稜。化工何太苦。賦物逞技能。右叢石亭涵渟恒不動。淸活更無塵。渾然成一鑑。來照世間人。右鏡浦臺落落皆千尺。立立幾萬株。更待海月至。淸陰益爽癯。右月松亭臨海有高寺。寺中隱老禪。夜夜鐘磬響。驚起魚龍眠。右洛山寺泠泠鳴玉澗。窈窕仙人區。仙人只在此。何至海上求。右淸澗亭多名嶺東郡。最勝竹西樓。海旭登窻曉。山嵐入檻秋。右竹西樓</text>
<title>北嶽 丙寅正月八日。以祭官登臨。</title>,<text>鳳舞龍飛氣勢雄。高山天作鎭吾東。封疆萬里燕齊闊。基業千年泰華崇。雲彩近浮雙闕裏。水流遙入大溟中。良辰牲幣王臣走。宜應時和又歲豐。</text>
<title>歸田 丁卯</title>,<text>都下七年客。湖西九朔官。歸來謝世事。松菊共盤桓。</text>
<title>庚午春。向東都。由峽路。宿立巖書院。</title>,<text>嶺路崟嶔苦流汗。不知何處可寬懷。忽聞水聲劈峽來。此間應有奇絶隈。爲問征夫溯而行。挾道長松不起埃。巖巖維石幾十丈。卓立如人出羣才。中有洞府窈而廓。處處亭臺分布排。水流曲曲韶匀動。花發家家錦繡堆。依然如入桃源界。碩人已去鳥鳴哀。溪邊下馬尋院門。宮墻凈掃不生苔。盥手齊敬拜遺祠。如見夫子氣象巍。出門轉向日躋堂。畫棟明窻臨水開。至今芬馥猶未沬。想慕遺風獨低徊。二十八勝某某邱。搜得無人爲指媒。却臨層壇心戰戰。此地知非恐懼臺。從來天造絶異境。不遇其人多沒埋。東南形勝此爲最。先生得之權彊哉。往來探討仁智樂。友蘭齋裏幾同杯。士固願附地特著。並與千古名不頹。溪流汩汩巖矗矗。只使遊人增歎咳。明朝出山向南去。疊嶂重巒首屢回。彊哉權東峯字。東峯始得立巖之勝。約與張先生同栖。先生命齋名友蘭。今日躋堂是也。</text>
<title>良洞。次李士仰士溫。</title>,<text>白首相逢十載春。一篇瓊報意多珍。雲深紫嶽泉聲遠。日暖蒼江草色新。晩節工夫看漸細。衰年懷緖覺潸辛。阿嬌解勸朋簪樂。蔥麥盤中燕主賓。右次李士仰門前花鳥正愁春。滿篋瓊琚字字珍。世誼更兼交誼重。人情還與物情新。巖林始覺無竆樂。杯炙曾羞到處辛。他日仙區相訪約。孰先爲主孰爲賓。君詩有淸凉之願。吾亦有盤龜之約。○右次李士溫</text>
<title>挽李大憲 鼎揆</title>,<text>鏘然鳴佩白雲鄕。歸侍先王舊侍郞。百世遺風玉立峀。當朝淸化鳳飛岡。有關吾黨存亡運。無愧前人進退方。那意隱侯詩餞席。便成千古別離場。春間拜別時。令公誦及此同衰暮。非復別離時之句。故末聯云。</text>
<title>到鳳城。贈主倅尹眉白 東壽。</title>,<text>風流江漢客。吏隱鳳凰城。歲晩詩聲細。官貧酒味淸。衰髮十年後。寒燈半夜傾。揮鞭歸太白。雲樹更關情。</text>
<title>陟州紀行五絶。示主鎭令 申善應。</title>,<text>行行一百里。曲曲五十川。川盡樓觀出。登來眼豁然。始到關東界。先登竹西樓。倀然無與語。更向滄海頭。茫茫滄海上。巍臨討捕營。兵官有仙分。一隊管蓬瀛。遠鋪龍蛇陣。高懸日月門。心籌運萬里。獨鎭禦彊藩。海中周遭。如列陣勢。樓上觀大海。臺前讀古碑。偶與嶺人會。此行儘多奇。</text>
<title>曉起觀日出。爲雲靄所蔽不果。</title>,<text>秋見登州市。暮開衡嶽雲。微衷難貫日。晻靄不能分。</text>
<title>竹西樓 樓。一名第一樓。</title>,<text>雄府今三陟。名區第一樓。滄溟纔隔岸。川水欲竆流。合沓晴嵐擁。玲瓏曉旭浮。來來冠蓋子。盡是學仙不。</text>
<title>黃池歌</title>,<text>朝發洛江湄。三日到黃池。池在太白山中野。廣可容舠深不知。淸澈若見底。塵翳不敢緇。我欲投石試深淺。土人力言其不宜。卒然風雨怒。傍舍不能支。却憶韓公嵩山題名記。特記龍潭遇䨓事。歐公跋其尾。謂有誡人意。從古深潭有神變。此言不可拒誕僞。嗟歎久之更頫臨。惟見沉香幾體深委積。又聞此水旱不渴潦不漲。疑是與海相通。自餘波溢爲小川流。遂合東西兩溪去不休。發於關東界。向彼嶺南州。奔流幾百里。是爲洛江水。涓涓始通萬疊曲。混混將到大溟裏。逝者夫如斯。尼父發歎咨。平生有志在遠遊。今日竆源恣探窺。於是回駕沿流下。寸寸辛苦意未瀉。屢經奇絶處。穿川竆造化。終然尋古渡。洛水方浩浩。古人仇池夢。夜夜心頻惱。</text>
<title>穿川十六韻</title>,<text>湧出黃池底。縈回萬景東。忽遭雙麓接。無路一條通。中夜泣靈鬼。是時勞化翁。勅丁驅石㹀。命禹鑿河龍。崛起無梁闕。橫斜不霽虹。窿然開戶闥。燦若竪欞櫳。五丈旗能建。兩輪車可容。豈性使過顙。因勢遂由中。束下一葦角。瀦成萬斛舂。急時難可矚。深處不知竆。然後踰關嶺。從玆達海宗。如非鑿混沌。何以判鴻濛。所謂行無事。須臾告厥功。無緣人迹近。但見鳥飛空。神物應藏秘。俗言頗幻矇。若論天下勝。誰與此爭雄。</text>
<title>東海碑</title>,<text>如水渾浩南海碑。天下至今誦退之。由來正直能感通。衡嶽雲開潮魚移。孔巖老人好奇古。文體典誥筆鼎彝。朝奏一封夕千里。要觀東海窺隅夷。東海自爲國之紀。尙恨無人撰頌詞。簿書餘暇盡大觀。胷氣浩浩發於辭。始言天地日月化。遂及貨財物象奇。搜羅禹貢所不在。九首天吳一股夔。萬物咸囿遠夷賓。終焉歸美聖王治。洋洋百九十二言。括盡大海靡有遺。嵯峨數尺作東門。篆文煌煌刻爲螭。高瀾捭闔驅風雨。古劒縱橫射斗箕。森然正氣參造化。片石爲能壓水祇。一朝鯨鯢自退舍。無復洪濤彫瘵爲。爭似蜀守三石犀。徒事詭恠無所施。海民矜誇百十載。鬼焰䨓斧不敢窺。嗟余晩生好看古。以手摩挲苦移時。文崎字崛讀難曉。何異測海而傾蠡。尙說岣碑傳厥績。堪嗟岐鼓漏於詩。海波不渴石不轉。競與千古鎭東維。世人鮮能愛至寶。矮屋傾摧堪可悲。當今主鎭嶺外人。修葺頹瓦庇雨師。慇懃解我賞惜意。模得一本付行笥。攜來掛之屛障間。夜夜如聞海水馳。</text>
<title>除夕</title>,<text>老衰偏解惜光陰。送往迎來此夜深。孤露不勝傷感集。衆多潛祝吉祥臨。人生自足憂兼樂。世事無竆古與今。還顧一身叢百念。剪燈終夕坐欽欽。</text>
<title>挽金鎭岑 珩吉○辛未</title>,<text>公莅鎭岑日。以杜牧詩使君家似野人居一句。分韻。作五言古體七首。寄余縣齋以索和。余未及續貂而歸。已六年于玆矣。今用其第一首韻。以九十字。送歸地下。以賞宿債之萬一云。使君寄詩來。五百九十字。字字皆軒昂。寫出平生志。龍鐘躡後塵。同省隱於吏。才踈下風趨。政拙一頭避。竆達不變守。夷險不易地。家業傳淸素。世味絶腴膩。纔聞解紱行。那意屬纊事。興言理餘韻。臨風寄鴈使。</text>
<title>敬題家藏先集卷面</title>,<text>集詩一千六百六十七，敎文三，䟽五，箚九，講義二，辭狀啓辭五十二，書七百四十七，雜著十五，序五記十，跋二十七，箴銘四，表箋九，上樑文二，祝祭文三十，墓誌銘四十，行狀七。總二千六百四十一。並目錄五十三卷。編爲二十九冊。丁卯印出。戊辰粧成。辛未要金上舍羲壽題目。藏于陶後窩。奫泫二千六百篇。篇篇字字道之淵。日星照耀爭衢燭。金石鏘鳴媲廟絃。至寶世皆家戶弆。密符誰復子孫傳。瑤琴不絶存遺訓。敬對明窻盍勉旃。</text>
<title>挽卧隱金令公</title>,<text>屹如砥柱不傾欹。中立頹波獨障之。南國衣冠今領袖。北闕霜雪古容髭。詞章餘事鄕邦誦。義理平生婦孺知。西望健陵雲欲暮。淚痕猶落露江湄。庚申。因山公以散銜。參哭班於露梁江郊。而臺言以不參。搆罪責明川。故有云。</text>
<title>菊花</title>,<text>我屋東山下。園林頗閒曠。當軒築爲堦。種菊於其上。隨時勤培擁。逐日漸茁長。最得秋氣早。蓓蕾八月望。至及重陽日。爛熳開相向。無數結金錢。一色鋪錦帳。千葩及萬蘂。次第盡意放。嚴霜一夜重。鮮明倍氣旺。羣芳就搖落。獨秀尙高亢。花中之隱逸。所以揭標榜。柴桑古處士。平生最愛尙。挹露寫史策。掇英泛酒盎。自後鮮有聞。滔滔富貴訪。老夫謝世歸。佳契托相傍。呼童戒侵損。攜友恣酬唱。幽香鎖暮烟。晩節高秋嶂。歸來以名室。千載憶元亮。所居室名。以陶後窩。</text>
<title>梧竹齋同樞趙宜陽挽</title>,<text>昭代文猷尙風雅。百年鳴盛漢南家。陶山理韻曾三疊。洛社降旛卽八叉。猶誦衛公箴戒句。還聽邵子太平歌。封詩塚日瞻雲恨。薤露聲中漏楚些。</text>
<title>聞嘉山郡守鄭 蓍 立節二絶 壬申</title>,<text>黔巖恩賀十年春。心訝儒門起武臣。傳道西陲成大節。嘉山郡守卽斯人。邊城孤燭一門團。忠義雙全半夜間。可惜睢陽廵遠死。千秋高節不勝單。</text>
<title>哭四弟 師淳 十絶</title>,<text>其一翼瘳邦有慶。夜報境無虞。當此同懽抃。胡爲獨叫呼。其二人之生也直。鮮不喪其天。終始全生理。吾於爾見焉。其三慈良天賦性。儒雅我家模。義理看來處。千人可往吾。其四素質專無駮。團衷太露稜。不知裁是病。肯學巧爲能。其五七乳八娚妹。劬勞罔極恩。諸孤無以報。歸養促重原。其六無故兄弟樂。人間六十年。那堪自今日。少一棣華筵。其七築堂滋六友。以志以相呼。此計今虧缺。只將美號輸。其八窈窕鰲陵洞。僑居有底營。辛勤鳩拙業。數月妥棺旌。其九孑孑安家子。外翁來托依。近聽其母語。葬後决南歸。其十默峯高且整。象爾平生心。揮送鴒原淚。一杯萬古深。</text>
<title>後溪名齋二絶</title>,<text>十年塵世間。光陰幾枉費。晩來鳩拙功。經冬卒猶未。詩與屋未成。才拙功且費。名堂擬後溪。此意人知未。陶山記曰。水在山後曰退溪。溪是吾家世居之地。移居以來。心未嘗不在溪。故名堂以志之。猶周子之於濂溪書堂。朱子之於紫陽精舍。皆取故居山水之名。以識鄕關常在目之意也。</text>
<title>商山李丈 之存 無號翁。在縣衙。書來爲陋居澗亭。以詩成屋未就五字。要使分韻各賦。余得成字未字。</title>,<text>臨溪卜築愛幽貞。落木無聲勝有聲。世客不知閒意味。謾嘲詩思苦難成。左有小瀑自憐爲屋等爲詩。拙斲工夫時月費。今來多負古人言。屋未成時詩亦未。</text>
<title>無號翁歸投示一絶。次呈。</title>,<text>雨後山泉發響新。正宜詩思起吾人。回頭悵望靑驢影。一別依依已先春。</text>
<title>挽金丈 宗儒</title>,<text>美哉君子里。仰止後彫堂。壽福聯重世。風流篤一鄕。先人最厚契。今我獨深傷。惟日好庚甲。年齡無短長。先子生後庚三日。卒先庚三日。公生後甲三日。卒先甲三日。享年俱七十五。</text>
<title>挽金丈 瑩</title>,<text>淸凉秀色入疎眉。仙坐高亭日影遲。遺篋圖書傳事業。晩庭花鳥付心期。魯鄕終古多君子。洛社如今少舊耆。同黨百年先契重。那堪孤露痛兼私。</text>
<title>眼昏吟</title>,<text>年衰目力最先竆。物物看來似霧中。滿地淸光渾雪白。臨床殘影宛花紅。閒披古簡專須鏡。嬾作朋書每倩童。終日用工惟瞑坐。任他人笑老盲翁。</text>
<title>茆屋歎 甲戌</title>,<text>我生山水鄕。性又愛山水。縱慙仁智樂。粗解採釣美。背山臨流地。昔人已點指。寓居亦江上。江水間一里。戚戚朝暮間。意思苦多鄙。舍傍有澗流。澗上有石累。每當水漲時。懸瀑數尺起。可飮而可濯。亦可硯水泚。誅茅結小亭。其意摠爲此。如何近年來。天旱又未已。三春雨澤閟。四五六月彌。間有霏灑霑。不過瞬息止。水澤盡枯渴。江流若帶似。况此山下泉。其涸可立俟。石溜絶漏滴。有禽止其涘。寂寞枕邊聞。怊悵軒頭倚。嗚呼此細憂。生靈可念彼。前秋頗失稔。艱食已切己。有蓷詠周詩。無麥載魯史。斗米滿百錢。孰不呼庚癸。峽氓采葛根。野人剝松皮。幸賴倉糶均。一境免饑死。歲旱尙如此。秋事從可揣。早稻亦已槁。晩秧猶未徙。萬民望雨霓。時刻立而企。晩風恒凄惡。暮霞便離披。方伯勅守宰。山川勤禱祀。天意愈邈然。炕陽日如燬。三庚次第至。民事無可恃。嗷嗷閭里間。攢手號天只。我聞陰陽化。調順在爕理。肉食充廟堂。致異果何以。吾東水旱灾。已成五十禩。天心固有在。人事奈難揆。不勝漆室憂。每欲獻尺咫。非分又出位。有抱滿腔裏。願言記野乘。以待百世士。</text>
<title>羅浦之南。有枌樹大數圍。枝稠葉密。蔭覆數畝。翠蓋靑幢。四面周遭。可坐百餘人。人言老樹杈枒者。被火燒死。有枿生不過三四十年。而蕃殖如此。或言乙未。大樹漂來著根於此。二說互相傳疑。甲戌季夏日。爲避暑羣飮于此。飮罷。咸曰。古有枌楡社。此樹不待好事修築之功。自生大野寥廓之中。繁陰甚盛。爲吾里結社之所。自今歲修樹下之約。傳爲里中故事。豈不美乎。遂占韻。各賦一律以識之。</title>,<text>數畝繁陰閱幾時。白頭田父說相疑。尋來社迹論歌曲。把作泉名償酒巵。醉席邐迤殘暑退。歸筇汗漫夕陽遲。從今歲歲流頭事。樹綠瓜靑不負期。</text>
<title>觀漲</title>,<text>大旱餘灾釀久陰。三宵二晝注霪霪。東川混合西川溢。南陸平連北陸沉。一點浮來楩浦島。半層剗却籞山岑。吾亭坐失前郊闊。不覺軒窻水上臨。</text>
<title>挽申天汝 聖烈</title>,<text>東方一士號爲迂。迂非病也足於吾。謀拙未學農圃術。才疎素乏經濟謨。惟有居在仁賢里。見聞習熟儒家模。儒家模範貴謹拙。一箇迂字是其粗。况復天性本孤直。守如太玄固如株。心胷豈無長短度。足跡不近是非塗。貞如女子藏深閨。潔似寒冰濯泥淤。平生而有所不爲。其亦庶幾狷者徒。嗟余同閈六十年。少小追隨老白鬚。白鬚流輩氣最剛。步履嬛捷軆淸臞。那知物理有倍常。松柏摧零先柳蒲。從今虎洞無爲主。溪水汩㶁鳥鳴呼。空谷跫音不復聽。每會輒歎虛一隅。蕭蕭寒日木落天。丹旐翩翩啼林烏。嵯峨山色水晶明。鄕里送者如雲趨。應有南州高士。復來持生芻。</text>
<title>冷齋書懷</title>,<text>歲暮寒威重。身病不自安。攜筇上山上。落葉收餘殘。間關石磴路。顚倒曳而還。須臾煖生堗。囱櫳爲辟寒。擁爐煑雙手。燻氣遍衰顔。更引丌頭卷。披閱二三端。門外催租吏。索錢何太讙。荒歲多民苦。仰屋復長歎。</text>
<title>生朝</title>,<text>桑弧四方志。花甲再回時。虛喫人間數。倍含此日悲。紅潮顔借厚。白雪鬢添衰。兄弟兼朋友。聊吟二雅詩。</text>
<title>深夜觀書</title>,<text>歲寒身且病。多時蟄小廬。不知山外事。常對案頭書。犬吠深深巷。鳥還寂寂居。玄帷隔風雪。永夜照熏爐。</text>
<title>賦甁梅戲贈隣友</title>,<text>嘗至琴仲弼 汝玉 家。見盆梅臘前破蘂爛熳。歎賞而歸。人言甁中貯湯水。水中揷梅枝。而厚塞甁口。不十日開花如常。依爲之。果然。其一時翫好。無異土著。而神妙之理。非可以常例論。賦一律戲示仲弼。與盆梅較其奇絶勝負。未知善評品者。决公案如何爾。甁中一勺理生生。暗使無根樹發榮。囪外冰霜猶慘烈。案頭玉雪自分明。頃刻偸來新造化。空虛喚得舊神精。回笑隣家盆上植。土中開落未堪評。</text>
<title>園中種梅有年。至今春花意始動。追憶乙巳春。在十梅園。賦蘇韻。癸亥。在靖陵。繼而和之。到此十數年後。不勝追舊感今之意。如先詩題意所云者。又賦一篇以敍懷。乙亥</title>,<text>僑居當日訪南村。每誦遺篇暗銷魂。梅花自來有佳緣。幾度吟賞竆朝昏。千里江漢隔仙寢。卅載星霜餘古園。春來又見堂前樹。蓓蕾冰淸與玉溫。疎影方成今夜月。韶光正爛明朝暾。山堂自此生顔色。爲向三逕開柴門。看花舊伴今不至。臨風欲言更無言。年老偏解惜春暮。莫辭終日醉香樽。羅浮。舊號梅花村。而先詩第一篇云。我昔南遊訪梅村。梅村恐指羅浮而言也。故首句云。</text>
<title>有過客善畫。欲圖梅菊松竹四節友。附于屛。戲贈一絶以乞畫。</title>,<text>一葉平凉子。飄然何處之。願言揮神筆。爲我寄數枝。</text>
<title>遊凌雲臺。敬次先稿獨尋二絶。</title>,<text>寒泉洞口曉生霞。疑是仙源泛落花。碧水丹崖如畫裏。雲深何處有人家。杖屨當年獨上臺。白雲芬躅共成堆。欲移此地詩成意。應付仙靈待後來。謹按凌雲臺詩曰。愛深從此欲移家。臺地勢高絶。山水環抱。堪宜卜築之所。故謹取詩中語可以名言者。以識之亭曰。丹崖碧水。軒曰靑山白雲。堂曰獨尋。窩曰愛深。壇曰吟詩。磵曰吹香。洞曰訪霞。臺曰伴鶴。</text>
<title>菊花二絶</title>,<text>老去工夫久廢詩。秋來意緖矧多悲。忽看庭下花開晩。起倒樽醪洗硯池。山翁經濟富於花。無數金錢繞草窩。日被蠭羣偸負去。秋光减却十分多。</text>
<title>挽琴士敎 汝卨</title>,<text>琴有五絃琴。絃絃玉應金。中絃忽復絶。宮羽不成音。慶及重牢歲。歡深九耋春。不緣有今日。完福更誰倫。美質寧須繪。好容匪爲貧。風流讓雲老。何事躡歸塵。並稱無故樂。偏解孔懷悲。地下有隣里。應同吾弟隨。</text>
<title>挽琴天翊 大錫</title>,<text>卧雲臺下問田夫。臺上風光依舊無。自卧雲翁歸去後。無人吟賞鳥鳴呼。</text>
<title>挽柳孟淵 致默</title>,<text>愛君天賦好。儒雅貌如心。祖德猶山重。門風自水深。有才堪可必。無命奈難諶。人世觀居歎。八年再哭臨。</text>
<title>磵亭</title>,<text>雨後寒泉㶁㶁鳴。吾亭纔就又詩成。前山拱立羣仙秀。遠水環開一鑑明。晩境身心欣有托。閒居工業愧無營。呼童曉起鋤茅逕。檻外時時聽鳥聲。</text>
<title>鄭立齋宗魯挽 丙子</title>,<text>愚溪之水響淙淙。日夜東流歸大江。玄精灝氣潛亭育。萬斛金貝相舂摐。燕商海賈齊輻輳。爭買珍寶西南走。東來一帆最晩泊。雪風冰浪難久著。會待春潮更理裝。寧知夜雨忽沉光。悲歌一曲倚短棹。回首人間路茫茫。</text>
<title>七月旣望夜。攜琴君繼聞，族叔晦聞 師延。自陶齋登江臺。飮酒翫月。敬次先集風月潭約遊韻。</title>,<text>黃岡月出濯纓秋。二客攜來擬泛舟。還笑老夫風味薄。十層臺上一筇休。</text>
<title>挽四從弟箕老 林淳○丁丑</title>,<text>肯構寒捿側。壁翁世世孫。艱虞隨分處。謹拙自來存。不敢過親壽。終然返儷原。煩君須瞑目。有子必持門。先公享年四十三。君年亦然。</text>
<title>挽琴丈 疇錫</title>,<text>眉帶烟霞氣。孤山是主人。敬遵百年業。閒養九旬春。厚德垂庭際。遺風在洞隣。靑烏分一半。殘淚更添巾。</text>
<title>旣望夜。獨坐茅亭。敬次先祖壬戌風月潭韻。</title>,<text>坐憶江山七月秋。古潭深水政宜舟。多情更有東山月。爲向茅簷照不休。濯濯芙蓉玉立秋。淸潭終古繫蘭舟。可憐光霽一般象。月白高堂照未休。湛湛幽軒坐夜秋。一心無物泛虛舟。惟聞碧澗將千里。鳴玉潺潺不暫休。</text>
<title>挽崔上舍敬之</title>,<text>常恨同衰斷送迎。那知一去隔幽明。東都國有千年運。貞武家傳百世聲。晩境聞才將別業。閒工應未了殘經。從今南道無爲主。空負盤龜宿債贏。往歲甲子春。在京洛。公寄書兼詩一律。相與往復。忽忽十餘年矣。今於哀悼之章。追步唱酬之韻。而盤龜留約。又是當日詩中語。故並及之。</text>
<title>挽姜君 善煥</title>,<text>福州人物淵藪裏。終古往往多隱淪。君才拔出類族中。早歲遊從文墨隣。竊慨先世有名祖。廁跡司馬號錦春。讀書嘗從大賢後。陪遊蒼巖白水濱。從容問酬函丈間。須有見得芻豢珍。而以後人鹵莽甚。沉沉百世名沒湮。乃據鳴玉臺詩序。乞言韻士與文人。或有當世傳信筆。見許浴沂童子倫。尋歸古墟卧雲谷。堂搆數間揭楣新。遂令天下後世人。咸知祖德有可陳。嗟呼孝思未了業。奄忽中途以沒身。夤緣試事顔始識。論討先故心相親。爾來三十有餘年。每恨逢場莫頻頻。忽奉凶音不禁懷。更對典刑益愴神。况復命駕訪幽居。有志衰頹竟未伸。花人好事起臺亭。亭上揭詩何㻞璘。二生註語偶刪沒。一篇文義欠全純。早晩相邀更商量。中夜共對說申申。從今萬事皆已矣。靡君誰復爲開唇。秋風憀慄吹鴈去。寄送荒詞淚沾巾。</text>
<title>重修淸凉志。敬次志中蓮臺詩。</title>,<text>三千大世界。十二高軆勢。名山屬仙佛。往事問羅麗。金簡百靈秘。雲馭萬劫遞。先生愛吾山。千仞屢振袂。甲子淸和日。英英復濟濟。沂水冠童樂。題名至今揭。行年六十四。齒髮徒相契。欲趁今秋節。追成古事例。興言理餘韻。聊足衆仙製。先生在嘉靖甲子。春秋六十四。</text>
<title>梧柳亭。次金 養直 韻。</title>,<text>栽梧種柳幾周星。已識嘉名未到亭。永日風來輕拂檻。先天月上淡生庭。世居遁谷成薖軸。時入堯山采朮苓。更說新秋開勝會。滿堂樽酒樂餘齡。亭在堯聖山遁村谷。</text>
<title>金宅明 川進 貽書問盆梅消息。兼詩一律。詩中有折寄之語。而花盡替以靑實。次韻却寄。</title>,<text>天遣麻姑伴隱眞。最宜淸賞在寒辰。孤窻隔斷風霜氣。寸土潛滋造化神。甘與蕙蘭同德舊。肯隨桃李作顔新。殘香晩得平安問。折寄靑珠謝故人。曾讀參同契。煉丹是壽民。佳人且莫念。緣惱病添身。東坡。惱紅梅成病故云。</text>
<title>木假枕</title>,<text>輪囷成一軆。坏樸具衆形。龜尾而鱉頸。鳧脛而鶴翎。背右生贅癭。尖耳走兎驚。前腳長而闊。後腳短復橫。後高則前低。前仰則後傾。低仰無定軆。變化無成名。始疑鴨欲沉。終若雞將鳴。狂漂齧木根。露出雜榛荊。樵兒謾收拾。幽人巧斲成。遂賦怪異物。亦由造化精。縱然無所用。不得施紅靑。彊名爲枕具。置之小磵亭。遊人把玩看。或笑或嘲評。天生萬物類。惟人爲最靈。形醜才不具。爲世所棄輕。癃瘁貌碨礧。跋疐行伶俜。自同樗櫟散。坎軻老平生。物主聊相得。爲賦以自銘。</text>
<title>石假山十韻</title>,<text>碨礧一卷小。峋嶙百尺䧺。巖巒成軆勢。崖壑有形容。黕黕雲生上。輝輝玉韞中。浮來蓬海嶽。飛入綵屛峯。磅礴精靈聚。磨礱造化工。烟霞侵几席。嵐翠滴囪櫳。病卧遊方丈。坐吟對祝融。慌恾聞鵲噪。彷彿起松風。羞作宋人寶。堪爲夏貢充。木山猶不朽。千載遇蘇翁。</text>
<title>後溪書堂雜詠 並序</title>,<text>浮浦村之東。有洞曰太淸。以洞下舊有大廳事。故以其實稱。而嫌其俚俗。取三淸中聲近字似者。改以今名。洞有小澗。自山下出。涓涓至洞口。爲數丈懸瀑。旱則水由石竇溜落。雨則怒濤飛下。狀帶垂而響䨓吼。不雨不旱。則潺流觸石。淙淙鳴金石。野居一奇觀也。爲此誅茅於其側。並斷岸前大野。境僻而勢闊。宅幽而觀敞。屋凡二間。西室東廂。略倣溪莊寒棲舘之制。而齋曰讀易。軒曰六友。架巖而門曰披雲。引流而塘曰開鏡。皆所以取溪山雜詠中詩意也。合而扁其堂曰後溪書堂。卽亦取陶山記。水在山後曰退溪之語也。又抄寫雜詠中爲溪作若干句。付之于壁。於是一區面目。依然是小溪莊也。始于壬申夏。訖于其冬。遂歌詠於斯。得小詩十二絶以識之。客有過而問曰。子之堂於浦。而名以溪何也。曰。溪是吾家世居之地也。自移寓來。心未嘗不在於溪。故竊依周子之濂溪。晦翁之紫陽。皆取故居山水之名之意。而特揭溪字。爲心目常寓之資。豈以地異而名同。爲嫌哉。况堂前所臨之川。卽所謂在山南洛川者。而與循山北入山東之溪。合而過莽蒼之野。至此而明沙鋪練。淸潭展鏡。添得堂之一箇顔色。使人望之。不覺其境之不離溪山之外。則尤可見斯名之襯切而不迂遠也。客犂然笑曰。吾子之言然矣。然名者。實之賓也。故循名者必責實。今若徒假美號。而不知所以反求。則奚以堂爲哉。先生退溪詩不云乎。身退安愚分。學退憂暮境。溪上始定居。臨流日有省詩。是晩年卜居之始。而於身則以退爲安。於學則以退爲憂。以一曲寒溪。把作省身之方。而傳以爲貽厥孫謨之地。則今子之以溪名堂者。又非若濂溪，紫陽之尋常取故居名而已。然則登斯堂也。必顧名思義。涵養本原。如溪之源活。洗濯物欲。如溪之流淸。進進學業。如溪之不舍晝夜。日三儆省。常若臨溪。然則庶幾不負名堂之義矣。子其勉之哉。主人起而再拜曰。敢不拜敎。遂退而敍其辭。記于堂以自警。而又有以勉諸子云。後溪書堂偶卜山南小磵傍。每思山後舊溪莊。把來二字名堂意。竊比濂溪與紫陽。六友軒 溪堂偶興詩曰。六友已心降。自註。松竹梅菊蓮己爲友。梅菊竹松蓮與己。隣馨友德對三三。如何獨立一孤節。摵摵臨風鳴不堪。吾兄弟六人。嘗擬築一室。取先詩六友字名之。而種梅菊松竹蓮。一則取己字同音。代以杞。各下隱字。爲自號之地。今堂始成。而竹君已見折。故於詩中寓感。讀易齋 又曰。還開讀易窻。蒙泉㶁㶁艮岑嶔。竹牖朝開露滴林。晩歲工夫思寡過。乾乾終日翫天心。披雲門 又曰。披雲作石門。緣澗穿林石逕微。白雲深鎖客來稀。却恐遊人不知處。更敎童子掃荊扉。開鏡塘 又曰。開鏡爲蓮沼。水光止處鏡明寒。萬象涵來半畝間。欲驗一般無極妙。種蓮他日更堪看。漱玉臺 以下。卽景記名。石竇舂泉脉。蒼崖灑白波。仙人噴漿液。詩士吐詞華。洗心井石罅成科臼。泉涓任酌斟。無勞盥盤具。日日洗身心。斷岸翠微忽斗斷。夾澗遶林廬。故欲生幽趣。爲嫌近野居。懸瀑數丈蒼厓斷。雙分白水懸。巖居有眞樂。天樂日鏘然。南野雙屛將合勢。兩水欲交襟。莽蒼長郊上。蕭疎小屋臨。月川 以下借景。○川在堂之西。趙先生書堂在其上。有風月潭。芙蓉峯之勝。風月開明鏡。芙蓉削翠琪。川堂今夜白。猶似照溪時。東溪 溪在堂之北。琴先生書齋。在其傍。齋下。有活源塘。東出活源水。潺潺遶舍西。顔居孔作樂。不改有如溪。</text>
<title>眞率吟十絶</title>,<text>石砌任傾頹。茅簷不齊秩。室中何所藏。古經二三帙。右眞率窩春風吹淡蕩。處處碧苔蘚。呼童隨意掃。見客何用氈。右眞率榻疎疎澗畔松。引風自生響。其響泠泠然。如聽七絃上。右眞率琴入谷采覃葛。其大如長杠。染池西澗石。筆力可鼎扛。右眞率筆花開記春日。葉落驗秋天。山中亦有曆。孰謂不知年。右眞率曆山鳥先得氣。朝暮鳴遲遲。依然丁東響。報來十二時。右眞率漏醉卧松樹下。一卷支白頭。不見繡衣至。夢與葛仙遊。右眞率枕淙淙碧澗水。金石日擊鳴。自然成宮羽。如韶復如韺。右眞率樂芳春煮艾湯。九秋泛菊酒。還笑司馬筵。兩三器猶厚。右眞率會雲水任行流。花鳥莫愁惱。得句輒寫之。多多不要好。右眞率詠凡此十件物。物物皆眞率。何事主人翁。囂囂被唇舌。</text>
<title>挽琴仲弼</title>,<text>一夜梅花發。猶疑見玉人。百年門孔李。三世里朱陳。尋墨求村秀。敎經養席珍。終身有餘慕。傷孝亦惇倫。自去年。公移送盆梅於弊廬。方見花發。</text>
<title>白雲亭。次板上韻。</title>,<text>川欲竆時山盡頭。白雲高閣忽傾眸。連簷野色明沙闊。隔岸村容老樹稠。此地主人應羽化。何心過客爲筇休。光風設食尙餘債。請講他年誰是劉。頃年約與主人遊陶淵。主人言自白雲亭設食以待之。約未遂而主人已逝。</text>
<title>琴善吾 養純 定嗣孫。設酌以志喜。步其韻以贈。</title>,<text>一席琴絃斷復續。我歌螟蜾爾常華。宗盟百世夤緣在。本是同門二老家。以梅軒孫。取日休堂孫。樹綠花紅景物新。滿堂樽酒一門春。可憐白髮江雲約。終是吾鄕眷戀身。善吾。曾自吾鄕寓鳳城。今欲還故。有長伴湖雲老此身之句。故有云。</text>
<title>絶句</title>,<text>木葉圈爲瓢。酌來石澗水。注玆靑硯池。寫出南華子。</text>
<title>挽金炳如 虎燦</title>,<text>鰲山鬱鬱洛泱泱。多士今稱一善鄕。屛竹家庭追趾美。桂臺師友接隣芳。九𦤎竚聞鳴禽響。東井翻沉德宿光。多感瑤函在塵篋。謾收鴒淚寫哀章。頃年君貽長牘。問吾兄弟。未幾四弟云亡。修復之際。不忍於缺一之情。遷就多年。遂成一恨。</text>
<title>挽申上舍而周 冕朝</title>,<text>堂搆家傳孝。學遷世敎儒。名聲輝壁沼。襟韻澈冰壺。華萼方聯慶。斑衣不盡愉。南州高士遠。誰復置生芻。</text>
<title>過觀聽洞。見瀑布。謹次先詩三絶中二絶。</title>,<text>荒山古落不知年。谷口雲深白水懸。幽勝曾蒙大人賞。至今佳境望如仙。當年杖屨我追來。却億僮奴進煖醅。窪石欲尋無處見。山靈爲禱乞霞杯。</text>
<title>喚仙菴</title>,<text>窈窕雲中玉女容。螺鬟翠黛擁重重。彈琴一曲遙相喚。隔水羣仙摠倚筇。</text>
<title>挽李持平景瞻 以開城經歷櫬歸。</title>,<text>一區奇勝朴淵瀑。千載悲傷善竹橋。應有紀行和瘦語。玉樓催遣巫陽招。菊樽我屬龍山館。萍會君謀錦水樓。十載顔成千里櫬。謾將往事問亭鷗。</text>
<title>挽李上舍春伯 宗周</title>,<text>長對百層㙮。翁心有佛天。門通河洛水。境隱市城烟。松國纔還櫬。葛峯又起阡。西州遙望慟。白首舊同年。</text>
<title>次贈金宅明大谷齋閒居吟二律二絶</title>,<text>翠松庭畔結茅椽。高卧能忘物累牽。晩圃經綸花與竹。新簷緗帙聖兼賢。由來靜處宜修煉。從此閒工得鑽硏。遙憶梅窻春到日。小孫應復祝翁年。主人周甲在今年。從來心性得天眞。如水不波鏡掃塵。彝則有常人共我。是非無定我殊人。如何擧世爲憎愛。只以褊情作笑嚬。珍重仁言知克己。可能一日至三旬。讀來詩。至是非山外任酸嚬之句。竊有感焉。蓋世間是非。豈閒居人所能盡避哉。但是非之失其正者。避之可也。何謂是非之失其正。由不能克去己私故也。顔子之三月不違。皆是克己之力也。苟能一日克己。天下歸之。復何是非失正之可憂耶。但全篇假韻寓意。不切於閒居之興。幸恕其狂妄一粲而秘之。恐人見之而惹起是非之端也。羞向名園植。草花競異奇。淸寒有疏韻。貞固似賢資。右竹二月多能白。九秋獨有黃。古人三令節。爲爾置重陽。右菊</text>
<title>桃花</title>,<text>十年曾種樹。三月始看華。終日墜紅雨。滿原烝紫霞。移來仙圃植。護得野居家。堪笑蓽蓬下。謾誇桃李多。能紅自樹性。是月始花開。片片臙脂染。枝枝錦繡裁。韶光粧別界。氣象畫春臺。此地無流水。落葩任去來。</text>
<title>挽族兄淸安倅幼性 秉淳</title>,<text>愷悌慈良具美資。吾門兄弟孰難爲。靑氈基業迷千樹。白首功名薄一麾。潯谷有期親戚話。豫州何使吏民悲。可憐五尺能衰抱。猶勝孤衙獨卧時。</text>
<title>遊陶山九曲。敬次武夷櫂歌韻 十首。○並序。</title>,<text>世稱陶山爲武夷。夫武夷在閩越之中。而晦菴朱文公之所卜築也。陶山在東海之隅。而吾祖文純公之所盤旋也。地之相去。萬有餘里。世之相後。五百有餘歲。而二山之相與齊名者。政以楊恒叔所云地因人勝同故也。然其地之勝。亦有不相遠者。以二先生所著雜詠觀之。武夷之十二詩。陶山之十八絶。不翅節節相符。而况二山皆有可舟之勝。故陶山集中。有和九曲詩。有次櫂歌十首詩。則其於七臺三曲之間。雖無所謂九曲名稱。而言外之意。有若可以妄想乎。余觀夫洛川之水。自淸凉至雲巖。出入吾境凡四五十里之間。多有名區勝境。而陶山居其中。上下皆能管領。爲一洞天矣。試嘗就中。擧其成曲而最勝者。竊依武夷九曲之例而分之。雲巖爲第一曲。鼻巖爲第二曲。月川爲第三曲。汾川爲第四曲。濯纓潭在汾川川沙之間。雖不成曲。是陶山書堂之所在。則据以武夷精舍在五曲之義。當爲第五曲。其六川沙。其七丹砂。其八孤山。其九淸凉。曲曲皆是先生題品吟賞之所及也。乃與一二同志。泝流逐曲而遊。討論江山之勝。彼靈芝山芙蓉峯之秀出雲端者。何如幔亭玉女耶。鶴巢巖葛仙臺之危臨絶壑者。爭似金鷄仙掌耶。東西翠屛。宛若大隱蒼屛也。武夷志。蒼屛峯在六曲。 靑壁丹砂。依然碧霄桃源也。始探萬壑千巖之幽深。終臨竆源別天之奇絶。充然而得。浩然而歸。不覺有里萬歲千之恨焉。此非惟山川雲物之有相依似。而抑亦天地間吾道一氣脈。自北而南。相與貫通而然歟。先生嘗題武夷九曲圖而歎之曰。不得同其時。買舟於幔亭峯下。輟棹於石門塢前。獲躋仁智堂。詠歌周旋於隱求觀善之間。噫。吾輩生數百之後。近杖屨之所。手擊濯纓短棹。足躡天雲高臺。仍復低佪。俛仰於巖棲隴雲之間。而撫覽古迹。想像遺風。則其身歷目覩。感發興起之深。非徒如看畫圖之髣髴。而起千古之遐想而已也。於是因其感於心而發之言者。計曲次韻。以識其處而述其事。使後之踐斯境者。有以知玆山之與武夷。不甚相遠。有如是也。而又有能修述陶山誌。以載九曲形勝。而與武夷誌前後匹美。則尤豈非玆山之幸也耶。余以是深有望焉爾。嶪嶪陶山出自靈。源源洛水來過淸。並山沿水尋遺跡。逐曲重賡一櫂聲。陶山記曰。靈芝之一支。東出而爲陶山。又曰。洛川來過淸凉。谽谺一曲僅容船。上有高菴頫大川。悵望諸賢討論處。至今遺跡濕雲烟。雲巖在陶山南十五里。卽一境水口也。先生與後彫，挹淸，雪月，日休，勉進，月川諸公。遊雲巖寺。詩有論易討文之句。○右雲巖二曲巖如鼻起峯。宣城得此以爲容。更憐斜日開圖畫。點點螺鬟翠幾重。鼻巖在雲巖北五里宣城邑鎭西。先生詩曰。斜陽相送處。畫裏過宣城。○右鼻巖三曲亭亭藕似船。芙蓉秀出百千年。江山第一今無主。月白空堂更可憐。月川在鼻巖東八九里芙蓉峯下。先生稱爲江山第一。次芙蓉諸作詩曰。溪堂月白川堂白。○右月川我從四曲訪聾巖。巖古臺空碧草毿。仙伯風流山仰地。一聲漁父月盈潭。汾川在月川西北五里許。聾巖先生亭舘在焉。聾巖晩退。使侍兒。歌漁父辭。先生詩稱聾巖爲老仙伯。○右汾川五曲移舟潭水深。坐看殘月繞烟林。通泉百歲輟微響。更有何人知此心。濯纓潭在汾川東二里許。陶山書堂在其上。烟林二十六處之一。先生濯纓潭泛月詩曰。不知百世通泉後。更有何人續正聲。○右濯纓六曲虹流玉作灣。翠屛紫塢合成關。回瞻古寺荒臺上。山月秖今照等閒。川沙在濯纓東四五里東翠屛西紫霞塢。川上有七臺。臺上有月瀾菴。先生川沙曲詩曰。玉虹抱村斜。寓月瀾詩曰。自憐山月暎孤衾。○右川沙七曲瑤屛繞玉灘。雲生花發畫圖看。煉丹秘訣從何問。仙去千秋古鼎寒。丹砂在川沙北二三里。先生丹砂曲詩曰。靑壁欲生雲。綠水如入畫。又曰。花發桃源界。又曰。中藏萬斛沙。秘寶天所戒。○右丹砂最奇八曲得天開。鶴棹孤舟爲泝洄。壁上題詩今在否。雲山悵望獨吟來。孤山在丹砂北七八里。有惺齋精舍。先生書孤山石壁詩曰。日洞主人琴氏子。隔水呼問今在否。○右孤山九曲山深更卓然。仙峯六六影流川。如三十六洞天在。此亦當爲第一天。淸凉在孤山北五六里。先生武夷九曲圖跋曰。三十六洞天無則已。有則武夷當爲之第一。六六峯。卽十二峯之謂也。然六六與三十六無異。則今以六六峯。爲三十六洞天之第一。亦可謂不偶也。未知武夷九曲之中。亦有第一奇絶。如淸凉者否也。○右淸凉</text>
<title>風琴</title>,<text>老人不解操。終日拊空桐。忽有微風至。拂絃動羽宮。</text>
<title>古意</title>,<text>閒撓白羽扇。浪拊素琴絃。俛仰今千載。淸風憶二賢。</text>
<title>碧澗吟二絶</title>,<text>涓涓山下出來時。千里其心到海爲。能動還須能有進。苟無其本詎如斯。右靜中之動。晝夜奔流不暫停。深淵到得便忘情。天光雲影渾相得。萬象涵來一鑑明。右動中之靜。</text>
<title>次琴元禮 汝模 東都行編韻</title>,<text>聞君歸自海東方。滿載行篇一槖裝。故國遺音鏗玉笛。淸朝灝氣鬱扶桑。知難爲水能觀海。不盡於山得見王。最愛雞林烏嶼句。助來遊興敵蘇黃。其行過靑松。不見周王山。</text>
<title>題淸凉題名錄後二絶 並序○庚辰</title>,<text>昔嘉靖甲子淸和日。文純先生。與碧梧及門下十二人。遊淸凉。集中蓮臺詩註可攷也。又有片幅題名錄二帙。一在艮齋後孫家。而先生手筆也。一在惺齋後孫家。而門下所錄也。余嘗編入是錄於淸凉誌中。以備故事。庚辰夏四月。約門老鄕友。入山做三日會。題名以記勝。凡三十有一人。而太半是先生之後孫也。爲大興公之後裔者二。爲日休堂之旁裔者二。他鄕一人。亦晩翠堂之後裔也。則今日會者。俱是甲子錄中後人也。俛仰今昔。追慕曠感之懷。無人不然。而况復日是淸和舊景。地又蓮臺古址。光風如昨。芬躅在目。事之不偶。一何其多耶。時族叔彝瑞氏 龜星。以豐基倅由歸。聞是會。與酒錢若干文。而緣公事不參。比昔周武陵之莅豐基也。來遊此山。換改峯名。以傳勝事者。古今人風流之不相及。爲可呵也已。旣以一絶道會事。又足一絶。爲基守獻嘲云。先甲後庚幾百年。淸和勝事偶追前。題名俱是錄中裔。况復蓮臺闢舊天。豐基太守武陵仙。百世芳名十二天。堪笑今人牽俗累。風流徒假酒中錢。</text>
<title>晩洲權丈挽 以復</title>,<text>未讀明誠說。藹然見典刑。璧門逢景運。圭竇老殘經。如昨仲秋夜。于今八耋齡。恨無松鶴伴。流水自泠泠。</text>
<title>園中接養梅樹雙榦。長丈許。移植盆中。被寒枯死。地種後晩生䕺葉。</title>,<text>始愛雙條特秀園。還嗟寸土不容根。東風偏解幽人意。暗入枯枝爲返魂。</text>
<title>新秋詠月</title>,<text>冰輝皎與日光並。况値新秋氣倍淸。有時縱被浮雲掩。其奈元來本軆明。</text>
<title>元日大風寒。題曆書。壬午</title>,<text>吾東六十載。年年水旱多。某年重回日。元日胡不和。</text>
<title>壬午五月二十一日作</title>,<text>我東臣民六十禩。含哀茹痛至今矣。在昔九歲童穉時。習聞當日言在耳。欲言不忍又不敢。其奈諱尊著魯紀。草野愚衷妄觸忌。可憐儒冠抵誤死。遷園孝篤十三載。投匭彝同一萬士。天彰周公啓金縢。兩朝心事血猶紫。惟是亂賊相接迹。漫漶吾人大義理。吾人義理終莫伸。天降灾異年年比。非旱則水兼疾疫。環海生靈苦多被。每年五月炎烝天。十日齊臨勞玉趾。嗟哉聖孝天不弔。奈何中途喪考妣。庚申以後萬事非。月覲門外草離披。生者於流死者削。當朝扶義人俱是。幸賴一片雲章誌。晩出人間破姦宄。白雲曉濕健陵土。綠草春深惠宮戺。天道無心屢變易。重回某年某甲子。宮漏遲遲鍾未鳴。城月依依風欲起。是時君王追感切。素冕蒼袍濕淚水。伻官敬薦園寢後。應復臨廟親祼秠。淸朝微雨灑靑邱。也識先王敎淚泚。今年此日隻千古。八域黎民恫何似。吾南士論增激烈。欲伸忠憤褒德美。無乃是擧太鄭重。可審十行綸音紙。丁寧訓戒闡揮道。惟在一心念終始。天理自有伸底義。第當默默以恭竢。白頭尙記童耳聞。歲月茫茫暗僂指。嗚呼我無蕫狐筆。一篇那足擬詩史。卄一日曉起。述感懷而篇。未附見鄭重之意。蓋其六十年蘊結之私。有竢今日。而今日鄭重二字。亦可見言外意也。今年時運。自元朝風寒之作。已見非常之兆。而春夏以來。雨澤多閟。至秋轉甚。暵乾之灾。無前極備。將有大侵之慮。而所謂怪疾。到底火熾。急於頃刻。死亡相繼。今年灾戾。實非偶然。但朝廷之上。未聞有及此一言者。未知鄭重之意。與草野無異而然耶。漆室嫠婦之憂。有不能自已。追識詩意之未盡者。竚看時變之如何云爾。</text>
<title>辰君 承淳，把洗馬子 彙寧 所送內賜扇。敬題。東坡稱其弟子由爲卯君。以生年己卯也。五弟生庚辰。故稱辰君。</title>,<text>端陽佳節賀宮臣。一陣淸風降紫宸。蒙荷聖恩推孝意。寄來千里滿庭春。</text>
<title>挽中表李兄敬儒</title>,<text>余讀息山集。得知家學源。發揮傳百世。名祖有賢孫。壬子萬人士。健陵一命臣。重回某年日。歸拜底事陳。嶠南有徵士。林下不虛名。莫道商顔嶺。從來作采榮。途阻遺雙鯉。禮稽謝一瓻。篇中魚魯字。誰與細商疑。憶昔江頭別。聯翩弟與兄。兄今隨後馭。地下儻相迎。</text>
<title>哭伯氏</title>,<text>雲山高出世。丹旐泝江行。吾家十六葉。處士始題名。悲遽用古人便軆律。</text>
<title>往在戊寅年間。夢見頎然一丈人。號眉叟先生。來臨浮浦之舊草堂。同諸父兄列侍。周旋移日焉。旣覺心竊異之。仍以一絶記之曰。尼父當年夢元聖。我今髣髴許眉翁。文章道業名公是。底事衰年有感通。忽忽年迫七旬。始見長眉生焉。嘗聞眉翁眉長過目。故號眉叟。享有八十八齡。年老後生之所可願學者。惟有延齡一事。復以一絶戲題。</title>,<text>臨鏡淸朝發昔夢。當年何事感眉翁。眉長今見眉翁似。始覺遐齡帝予同。</text>
<title>元月五日。雨終日。凍冰瀜解。乾澗漲流。有聲聒聒。癸未。</title>,<text>一犂微雨積冰瀜。忽聽泉流振谷中。如使此聲長在耳。世間喧聒便成聾。</text>
<title>七十吟 癸未</title>,<text>七十人間壽。古來稱者稀。從心道至極。致仕力惟微。當世焉能念。昔賢尙可希。衛公猶九耋。懿戒勉威儀。</text>
<title>挽族叔參判公 龜雲</title>,<text>八葉階庭獨樹紅。百年芬澤一門隆。蘭香世襲中書席。簡草身扶大嶺風。吾黨達尊方倚重。先朝耆舊漸成空。聊知誥命追焚日。孝淚和烟濕翠封。</text>
<title>挽族兄仲五 民淳</title>,<text>太平烟火尙依然。生老於斯七十年。簪紱庭蘭猶白面。滄桑世界獨華巓。彫傷殆盡三珠樹。離別如何九月天。多少家門分付事。家兒當日已搴蓮。</text>
<title>挽族叔箕瑞 龜洪</title>,<text>我聞行樂窩裏邵先生。八十康彊歌太平。我見玩樂齋中雜詠言。太平烟火宜仁村。上下千載同其樂。一般氣象誰料得。遺風美俗作世居。生於長於又老於。淸時烟月歌耕鑿。勝地江湖樂釣漁。家貧親病具甘旨。誠感可能冰躍鯉。平生孝友家爲政。奕世簪纓心不侈。神勞豈弟錫祉福。菀彼階庭森蘭玉。分支繼軆倫敍惇。若非猶子則親孫。年彌八耋氣猶彊。皓髮韶顔似綺黃。吾門今日燕毛席。齒德巍然第二行。佳期且迫牢重慶。昃昳飜催劒合光。沉吟病骨益輕癯。乘化翛然上淸都。人間萬事無餘憾。太平二字爲元符。今我送公贈何辭。爲誦邵歌與先詩。嗚呼又以一言足。公及吾兄相從同衰莫。吾兄先歸再更秋。地下相從亦如人世不。</text>
<title>七月旣望。續遊風月潭。敬次先祖韻。</title>,<text>第一湖山又七秋。百年餘迹付虛舟。今宵此地重來感。江上淸風吹不休。萬里月來今壁秋。百年風送古潭舟。吾人勝事徒名假。誦賦今詩意未休。南州赤壁見來親。薄暮呼舟有一人。憑說子瞻歌月下。卯君應復醉玆辰。五弟就養同福。福亦有赤壁之稱。金上舍平之因陪祠行。見說赤壁形勝及家弟消息。故緣景以及風雨之懷云。</text>
<title>溪山世稿編成後。會周親老少燕飮。吟近軆一首以示意。</title>,<text>溪有淵源山有脈。百年家世一符傳。過庭至訓蒙翁記。玩佩餘光壁老篇。如使晩湖竆大海。庶幾寶匣續遺絃。三編合部垂來後。敬把書銘盍勉旃。</text>
<title>旣望。官設白日場。病未赴。速口號一絶。</title>,<text>病卧江山好箇秋。孤吟月下意悠悠。遙憐偃室絃歌會。爲上今宵望美樓。邑有望美樓。</text>
<title>琴繼聞以其家藏盆梅見開。寄詩四疊來。其首一篇。特言老夫所常借畜勤護之意。賡之以謝。</title>,<text>昔在羅浮山下村。蘇仙化作梅花魂。東國有山名亦好。萬里飄颻訪黃昏。冰輪羽蓋駕蒼龍。時去時來南北園。佳約自在風霜節。故避簷寒就堗溫。夜窨纔聞動地䨓。朝牖先得回春暾。由來玉樹傳三世。至今蘭熏襲一門。芳心尙有居停戀。爲使靑鳥報香言。寒窻消息能起余。會須明朝醉花樽。</text>
<title>後日賞花。不可無一言以謝梅兄戀舊之意。追呈一律。</title>,<text>一陽纔始動。獨樹最先知。莫問風霜氣。自持玉雪姿。幽閒眞處士。孤潔宛貞姬。箇箇如含笑。前顔倘不疑。</text>
<title>玉洲詩有云。泉水纔生遇險鳴。淪沙壅石迄無聲。忽然一瀉天涯去。滄海茫茫深且平。玉洲不知爲何人。然見其詩意。適道吾亭小澗事。故愛而題之。仍次其韻。</title>,<text>倒瀉奔流曲曲鳴。纔過山外便收聲。涓涓寸進能千里。歸大江中合勢平。</text>
<title>腳病</title>,<text>天賦予衷豈不仁。如何痺病發諸身。偶因倦步違規度。馴致殘骸欠屈伸。出入時稀謝隣友。將迎禮簡愧門賓。桑楡晩景閒工在。靜坐從今學古人。</text>
<title>辰君就養湖邑而歸。會門老遊剡湖松亭下。醉吟一律。</title>,<text>試士壇邊會族筵。鳩筇鶴棹共聯翩。午陰轉轉蒼松接。春酒盈盈綠水連。多賀潘輿推惠蔭。更懽韋樹敍倫天。斜陽滿帶昇平象。家家扶得醉老還。</text>
<title>影月上人。示以東溪祖師所傳詩軸。敬次以贈。</title>,<text>不識東溪太顚類。如何詩贈等衣留。惟衣不在詩難朽。千古禪門高一遊。</text>
<title>續會淸吟石。敬次回字韻。</title>,<text>東魯有沂水。冠童風詠回。後人傳勝事。石上幾同來。蒼巖一曲在。流水百年回。追古成今會。無人不酒來。花發韶光晩。楓明佳節回。四時皆可樂。詩意已含來。淸吟詩中。有花發楓明四字。一道淸溪曲。寒栖舘下回。要知非別處。請看有源來。對時曾瑟作。隨處卲車回。花樹爲期會。溪山任去來。鏘鳴齊上下。光影共裵回。誰擔綠波至。我擎活玉來。鏘鳴瀨，光影塘。在寒栖前。活玉綠波。淸吟詩中語杯樽聊永夕。溪路日斜回。淸吟無限感。爲誦七篇來。先祖回字韻。前後六絶。並松齋詩一絶。凡七篇。故謹次七疊云。</text>
<title>雨留東溪書齋。朝來觀漲。謹次惺齋八詠中活源塘韻。</title>,<text>黃濁滔滔混了淸。活源塘沒不知形。縱然本軆難爲泯。須待波安湛自呈。</text>
<title>追挽中表叔柳公 洛休○丁亥</title>,<text>如蘭如玉復如芝。三棣庭前幾寶枝。質美吾能知仲素。兄何不及弟難爲。家學由來識重輕。不須究竟在成名。尋常孝弟躬行驗。且看階庭有典刑。</text>
<title>挽柳仲虎 炳文</title>,<text>未掃三山門。相從五宅孫。愛君資最厚。詡我契深敦。晩境多伊阻。閒工有底論。堪嗟自銘句。無愧古人言。</text>
<title>挽柳仲協 致翊 二絶</title>,<text>從古三山氣鬱蒼。滿堂蘭玉最誰良。兄歸弟去無人巷。客馬彷徨倚夕陽。宗弟當年不有年。羡君今復六籌筵。先庚後甲相從日。倘記人間未盡緣。</text>
<title>次琴元禮僑居韻</title>,<text>不定山名等水浮。從來地勝待人留。雲霞深處居成隱。薇蕨肥時食足謀。桃浪方通武陵路。月樽將泛剡溪舟。多君朝暮軒窻裏。仰對仙峯俯碧洲。再疊江上靑峯六六浮。村名博石少人留。李家山古多深秘。琴氏居今爲廣謀。瑤浦芝田開別界。白鷗紅浪毖漁舟。淸詞惹得仙源想。一半要分伴鶴洲。博石江岸。古有伴鶴亭。</text>
<title>次族叔穉容 龜晦 虎洞新居詠懷</title>,<text>溪山到處卽吾廬。休道新居舊不如。何况南村梅有故。至今三疊韻猶餘。</text>
<title>擬贈柳判書 相祚 冬至正使行</title>,<text>論辨儒宗斥道班。一言天下重東韓。光承隆慶三年轍。義役燕南萬里關。正朔猶然從夏禮。儀文其奈變周官。遙知四牡西歸路。爲詣吳門討舊歡。儒宗道班吳京事。在先集答西厓書。</text>
<title>奉賀俗隱族叔 龜星 重牢筵</title>,<text>蓂階春日故遲遲。前月儲朝奉玉巵。南極星流開壽域。蟠桃花發屬佳期。一生再擧重牢禮。聯世賡歌偕老詩。來賀諸翁皆白首。滿觥深祝舞斑兒。</text>
<title>挽槐潭處士裵 相說遷葬時</title>,<text>源於無極泝河洛。一理渾成六學圖。天地陰陽竆造化。性情軆用見頭顱。子雲異世誰知者。顔氏齊年獨惜乎。如使前和今可作。老吾惟願擧公輿。</text>
<title>三山柳公 正源 挽 緬禮時</title>,<text>河洛經綸秘。嶠山氣象巍。九原難復作。吾黨與誰歸。聖世風雲老。吾南領袖臣。一封經國策。謾作篋中塵。旐拂三山影。車粧九卦圖。仙和攀不得。應復上淸都。</text>
<title>挽金參判 煕周</title>,<text>事一君師父。尊三位德年。明時慶曆頌。晩節遂初篇。不復聞鳴鳥。居然去作仙。自來先契重。從此向誰陳。</text>
<title>挽族弟 健之</title>,<text>築吾亭子讀吾書。五十篇中少魯魚。歲晏瑤琴絃欲絶。不知餘韻屬誰於。</text>
<title>浮羅樓課事後。仍使次進樓韻。聊以見吾里文雅之勝。</title>,<text>樓觀知何代。江山自我鄕。舊仍羣飮社。翻作會文堂。野曠無邊翠。林深不盡凉。浪遊渾忘倦。樽酒到斜陽。</text>
<title>上巳日。道會淸凉山。發精廬刱建議。</title>,<text>吾家山是嶽中仙。鬼護靈呵幾百年。六六洞天開一面。三三佳節集羣賢。當時杖屨猶餘馥。此地藏修會有緣。禽鳥自來先得氣。請看江壁鶴巢巓。</text>
<title>鶴巢臺</title>,<text>盤松亭伴鶴巢臺。纔到山前眼已開。謀刱精廬還下路。忽看江壁羽衣回。</text>
<title>梅花</title>,<text>春寒日惻惻。桃李尙無華。惟有一孤樹。最先三數葩。暗香風外動。疎影月中多。隣老知同愛。爲尋石逕斜。</text>
<title>追挽李掌令而拱</title>,<text>英才濟濟應明辰。臚唱當朝第一人。纔哭劒弓梧野淚。謾愁花鳥錦城春。萍逢幾夜論文細。雲散多年入夢頻。聞道巫陽催下詔。玉樓應復拜詞臣。</text>
<title>挽中表叔柳壺谷令公 範休○癸未</title>,<text>學而優則仕。古道見於今。三世傳文獻。八旬養性心。淵源湖水遠。雨露華陵深。遺業將誰托。穉孫已勝簪。</text>
<title>挽趙忠彥 居信</title>,<text>嗟我鶴西隴。迢遰月中村。到底同人慟。誰家故胄孫。</text>
<title>挽金雲擧 思翼</title>,<text>遺風一里近。世好百年深。姜枕憐春暖。謝庭愛樹陰。最多雌甲我。難見古人今。不盡鴒原淚。寄題合劒岑。</text>
<title>挽琴文則 昌績</title>,<text>秋風憀慄木葉飛。翁乘柳車歸剡曲。英人來逆禮人送。葛嶺東西聲連哭。翁於何年踰此嶺。爲蜾負子鸎出谷。春風移植於庭樹。藹藹芳窠生珠玉。新婦餉姑翁哺兒。古人爲余今日作。優遊十載老並鄕。足跡未到江南北。日月山容長不改。羅浮春色謾自托。平生不作怒一事。渾然和氣露眉目。古云善人今見之。何不憗遺敦薄俗。况又高門同心伴。比年相繼多淪沒。歸馭飄然挽不得。招魂一闋山月白。</text>
<title>挽金以敎 養觀</title>,<text>孺子庭前過孺孫。考亭餘帖付淵源。慈詳豈弟根彝性。勤謹謙虛佩格言。伊洛至今風不泯。西河何故戒猶存。可憐童杖惟吾出。遙聽蒿歌倍斷魂。</text>
<title>挽族叔 師愚</title>,<text>吾祖四兄宅。大夫三子賢。聰明竆簡策。經濟老林泉。世事聾何妨。年華暮可憐。未乾東野淚。方苦杜陵眠。茅棟移書晩。玉樓降詔遄。平生交好誼。溪月照心天。</text>
<title>次棣華亭韻</title>,<text>簾幕依依有宿緣。舊時飛鷰賀新椽。粧修古壁花增媚。凈掃幽塘月更娟。孝思推來肯堂志。遺風想得對床眠。春光何似門前柳。客馬于今五十年。</text>
<title>贈鄭甥 裕觀</title>,<text>老夫平生不曉音。待君始解壁間琴。臨歸彈出陽春曲。欲慰明朝離別心。</text>
