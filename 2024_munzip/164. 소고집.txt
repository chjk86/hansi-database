<title>叱石賦</title>,<text>嗟余季兮朝出牧。日之夕兮不見還。斜風細雨兮何許。倚門閭兮眼長寒。邈形影兮參與商。奄星霜兮四十年。勤南北之搜剔。喜靑藜之我先。丹崖千丈兮琪樹綠。隔凡區兮幾重。雲扃深兮紫霞鎖。靈尨吠兮愁塵蹤。石扉兮半啓。驚面目兮無乃是。執之手兮粲一笑。渠胡爲乎窮山裏。幻盡世間之語音。殊非昔日之風骨。多年鬱陶之腸煎。瞥然相看兮兀兀。彼此寒暄兮何言。問先及於爾牧。天風颯兮綺語霏。仙袂指兮山之東。磷磷磊磊之滿目。但山骨之橫縱。點檢陂陀之頑物。非復曩時之毛羣。豈料夫穢腸之三易。飽瑤草兮臥雲。劃然叱咜之一聲。訛暖沙之閒眠。繽紛彌壑之雲根。隨一呵而駢闐。奮長髯兮振柔毛。奄前驚而後躍。盈前頭角之濈濈。孰非向來之鑿鑿。夫誰謂爾無羊兮。謇維羣之維億。昔爾之求牧與芻。不過應門之五尺。荷短蓑兮晨復昏。橫晩煙之一笛。今胡爲僻界之蟬蛻。弄變幻於壺中。緬立羝於左氏。聞化石於黃公。嗟爾術眩視而駭聽。無乃學羽人之鍊道。乾坤別兮梨棗熟。日月長兮春不老。胡麻茁兮瓊圃碧。白石粲兮仙羊肥。信偃仰之可樂。夢詎回於塵機。然戴高履厚之人。生恐未可若是之誕漫。上父母兮下妻子。恩昊天兮義丘山。何必爲異物之所牽。悖秉彝之懿德。矧畜生無失其時。要以興村巷之窮業。寒衣飢食之是資。仰堪事兮俯堪育。年年朋酒之曰殺。豈非門闈之樂事。胡捲盡劉安之雞犬。納粟中之天地。雖任情驅牧而不自覺。吾恐魑魅之爾伺。嗟嗟余季。盍歸乎來。寥落洞天。翠嶠屛回。故園千里。塵世幾春。涼涼孤影。石羊爲鄰。叱罷風頭。山鬼響答。音容一朝。能不驚惕。斧柯忽爛。半天斜日。</text>
<title>危樓望北辰賦</title>,<text>余杜陵之布衣兮。嗟老大而疏愚。身竊許於稷契兮。世何遭此艱虞。乾坤含兮瘡痍。日月老兮逆旅。飄蓬轉兮劍之南。邈故國兮何許。登仲宣之高樓兮。目伯仁之山河。偃宵寂而悠悠兮。凭危欄而興嗟。閴羣籟之收囂兮。淡天宇之寥落。戀已切於行在兮。眼自及於北極。魁樞晣其入望兮。起孤臣之感激。增余衷之懸懸兮。若午葵之傾日。向遙光而相對兮。庶照余之寸丹。揮老淚而危坐兮。獨中夜而潛歎。曩予志之脩謇兮。擬堯舜其君民。今胡爲乎濩落兮。客萬里兮十春秋。風號以鼓怒兮。捲三重之屋茅。彗孛流而射天兮。欃槍赫其貫霄。白日忽其西側兮。事有甚於去邠。哀大平之黎獻兮。塗肝腦於荊榛。氣象慘兮驚心。風景悽兮盈盱。彼蜀帝之冤魂兮。勞余拜之傴僂。矧君象之孔昭兮。邈余望之曷已辰。縱遠於九萬兮。貢吾誠兮尺咫。擡白首兮斯頻。望眼寒兮天一方。懹芹曝之微志兮。詎一息之敢忘。噫有心而無路兮。難轉地而旋天。把明鏡而頻看兮。歎勳業之不前。孰知余心之所憂兮。反謂我其何求。獨徙倚而延佇兮。哀共我者伊疇。風雲曉以四起兮。恐孤光之湮翳。然否極則泰來兮。豈亡胡之無歲。安得一挽其天潢兮。廓妖氛而快洗。整北辰以居所兮。環衆星其咸拱。致台階之再平兮。兵倒載而不用。伊余力之不任兮。仰有愧於照臨。欲忘世而自娛兮。柰乖件於初心。哀余心之斷斷兮。徒悵仰兮何其。嗟此誠之不達兮。惜此志而無遺。塊獨吟而到明兮。撥深懹於短辭。亂曰。江山雖靜。戰塵紛兮。望天有星。顧國無君。中夜孤臣。淚不禁兮。百年此身。萬里愁吟。半世行藏。雖有命兮。拱北寸心。元耿耿兮。</text>
<title>乳爲生湩賦</title>,<text>噫。世情頑薄之日滋。紛斁倫之相尋。平居尙慢於事主。孰危難而盡心。湩流乳而育孤。偉克忠於所事。善也李家之蒼頭。遭奇禍之沓至。殞怙恃於一癘。餘襁褓之塊肉。悲門祚之將斬。寄千鈞於一髮。彼羣隸之饕貨。欲狺然而反噬。痛鉅牙之流涎。顧綿力之難禦。吾有背兮可負。彼有地兮宜藏。奮義袂而脫險。保千金於已亡。然髮燥之纔月。無慈母之乳哺。思戴育之無術。悶啼飢之呱呱。納嬭尖於黃口。姑慰安於斯須。俄含吮之未幾。驚白汁之流出。始一脈之開竅。遂連涓之相續。彼産婦之乳少。藉藥力而猶艱。何男子之硬膚。乃滲漉而不乾。知忱悃之內篤。肆奇效之外鬯。將胸中之寸赤。注彼兒之心上。旣一體之無間。宜津液之流通。霑餒喉於幾燥。塡弱髓於將空。養寸草於春暉。蘇枯苗於甘澍。懿生湩之殊感。曠百代而無伍。豈口體之徒養。抑禮敬之兼盡。時腹我而飮罷。每稟承之惟謹。擬嚴君之在上。羗拜跪而唯諾。自孩提而匪懈。逮成立如一日。剪逆儔於故居。恢靑氈之舊業。騰異事於九天。煥寵擢之兩及。絢晝錦於五馬。誠益專於舊主。至親鉏而躬爨。罄哀慕於抔土。嗟夫人之義烈。心可貫於金石。不改柯於夷險。寧卷席於窮達。尙動天而感神。又何怪乎湩生。想當時之淋瀝。知噴泄於血誠。孰謂編戶之厮養。紛獨有此至行。遺君後親之比比。儻聞風而竦警。玆闡幽於遺傳。揭轟雷於錮聽。</text>
<title>哭子儀墓賦</title>,<text>戎車載指於蜀棧。六師左次於華陰。胡然李家之元帥。動哀感於荒林。撫抔土曰爲爾祖。盡哭擗於一斟。原厥情之回譎。諒奸計之至深。際亂離而攀附。奮賤跡於蹄涔。效走狗之微勞。擅權寵於朝簪。嫌門地之湫卑。未凌駕於當今。甘媚竈之佞舌。愜誇世之侈心。伊啓行之前途。實豐碑之舊岑。旣自託於蟬聯。寧小緩於躬臨。喜罔人之有地。廻駟介之駸駸。進且拜而且哭。奄涕眥之雙淫。嘔虛聲於老喉。挑妄悲於奸襟。發詐慟於晩壑。驚睡猿於煙沈。攅峯爲之竦誚。石泉爲之嗚喑。矧軒天之英靈。詎非類之顧歆。痛惡聲之相加。已陰誅之侵尋。斯舞術之巨魁。噫寧馨之誰妊。卑厥祖而掩諱。敢冒姓於同音。肆欺誣於白日。至强哭而矯忱。口有聲兮眼有淚。徒趾方而首黔。面無慚兮心無恥。實乃獸而乃禽。禍忽生於計工。諒天討兮非人擒。洗醜辱於墓道。孰彼蒼之難諶。反告身而謝狄。歎靑也之足欽。苟具瞻之不僻。縱寒賤而誰禁。背厥行而盜厥姓。蒙假鐵於眞金。嗤僞哭之誠愚。聊奮鉞於一吟。</text>
<title>送周僉正景遊先生出守基城 辛丑</title>,<text>一棹風蒲漢滸舟。千林煙雨嶺隈秋。捲將北斗當時望。專付南天百里州。宇宙窮通男子志。君民進退古人憂。乃家千載風流遠。重見南康舊姓周。</text>
<title>夜寄金正字載淸 瀷</title>,<text>偸閒數日臥炎蒸。蘄竹無功汗自凝。千里鄕山雲入夢。一窻書史月爲燈。浮生草草長冰蘗。世事紛紛鬧鷃鵬。何用寸心關是物。剗愁寒刀荷詩朋。</text>
<title>江上斫膾</title>,<text>豆毛名浦漢江頭。綠樹疏籬枕古洲。細雨釣筒蓑笠暝。秋風漁戶笑談稠。銀梭價踴靑錢重。雪縷香凝白飯柔。却憶東明門裏去。何曾片夢辦玆遊。</text>
<title>辛引儀亭 文司成敬仝曾過此亭。賦一絶云。一聲淸唱隔桃花以投之。亭主出迎歡飮。</title>,<text>佳境藏林古榭新。桃花淸唱想芳塵。滄浪影浸珠簾晩。楊柳陰深繡閤春。霞爛花心紅鎖岸。風輕鶴背白橫津。空亭未解留行客。物是知非舊主人。</text>
<title>暮泊北渚。馬由陸行。在南浦艱涉聚宿。夜遇雨。</title>,<text>小奚牽馬傍南陸。客舟避險艤岸北。陰雲驅日日已落。藤林蔽程程更黑。蒼茫相阻欲聚集。天塹難超地難縮。不辭移棹于彼泊。荒野人稀饒草竊。欣逢橫渡一葦葉。篙師撑截洪流碧。接取雙駑擬利涉。驚蹄不慣中流楫。懸身柁外寧沒鬣。未甘木道高著脚。前牽後叱僅拯溺。白石多處汀頭縶。衣裳濕盡愁飢僕。更爲守望須露宿。星河隱見雨意迫。火光四掣金蛇躍。船頭倚睡心兀兀。臨深魂夢兢易覺。暗響俄驚沛然作。不忍肩蓑環抱膝。漫漫秋夜幾時日。寸寸强弓挽未得。人生到處有憂樂。難易夷險紛不一。一夜艱危頭欲雪。窮鬼隨人動相扼。遠雞呼起始蘇息。前事欲說毫已禿。</text>
<title>奉別子悅仲氏 余要見金子任。獨由鳥嶺。○仲氏諱承侃。中辛卯司馬。同庚子文科。</title>,<text>一家同榜世稀聞。作伴還鄕古所云。丹陛聯辭天北極。秋風同望嶺頭雲。漢津微雨鴒飛竝。達水斜暉雁影分。獨指迂程離恨劇。萱堂先把壽杯醺。</text>
<title>鳥嶺</title>,<text>愁攀層石綠陰中。鳥道高高入半空。萬里乾坤飛遠目。片雲霄漢逼冥鴻。路通南北輪蹄接。關控襟喉氣勢雄。匹馬短衣經幾度。依俙曲曲舊行蹤。</text>
<title>換龜亭</title>,<text>七十星排嶺外州。一龜留鎭幾回秋。逐年交迓金腰相。千里遙分玉食憂。雲棧高低區界遠。瓜期新舊古亭幽。閱人傳舍分明記。某也剛嚴某也柔。</text>
<title>家有黃楊木字。與鄰友抄印史記。事未訖功。還京日迫。吟呈同事李季賀上舍。二首。</title>,<text>文章司馬史家雄。明燭千年暗夜中。汗漫諒難尋首尾。抄謄聊擬啓盲聾。莫辭少費三餘力。可忍終虧一簣功。成就新篇螢雪下。卷舒應失向來慵。夢斷南窻客況淸。淸虛夜景月三更。露寒蟲弔聲聲苦。天靜星芒點點明。印史新功來挂慮。辭家遠別已關情。周心共力慚先負。有志堪憑事竟成。</text>
<title>椒井在榮川郡北</title>,<text>山中石井井中水。水味如椒色如冰。冰冽椒辛兩美合。宇宙流火斯嚴凝。泠然石縫珠走鏡。紫膩浮面霜華蒸。天留奇水不容祕。異事萬口人間騰。扶持輿馬日千指。帷幕窩鋪紛相仍。攅膚亂粟隨所浸。寒股自戰時凌兢。湔祓塵根蟊賊空。潤色元氣眞源澄。如飢得食醉得醒。向來橘井難自矜。一解東華塵裏衣。身輕試欲招鶴乘。</text>
<title>行到樓巖。無歸船見留。二首。</title>,<text>留人三日樓巖主。主不留人人自留。籬下江流迷倦眼。夕陽山色赴幽愁。中原今古繁華地。客子行藏逆旅秋。獨撚短髯誰解悶。虛壞且可對漁舟。背山臨水三間屋。忙客非因好景留。朝霧夕煙皆長物。淸波白石秖生愁。仲宣樓上鄕關夢。宋玉辭中草木秋。載我不能西路送。千帆無賴繫汀舟。</text>
<title>舟中九日 二首</title>,<text>霜硏猩血染江楓。露洗金錢點菊叢。佳節知從何路至。四回巖峀隔千重。兄歌弟舞鬧高堂。手摘階花泛壽觴。此是吾家好風采。夢中猶記興陽陽。</text>
<title>自珍浦遭風泊宿</title>,<text>東歸曾與東風戰。逆浪牽船苦難轉。心期他日返斾來。千里可借劉郞便。那知風伯似陽鳥。秋深却指東歸道。東來西去本無心。肯憐孤棹愁衝冒。嗟吾豈樂入塵中。安得回帆隨順風。朝炊夕宿一望際。造物無窮吾固窮。</text>
<title>夜計登程已浹旬。悶甚有作。二首。</title>,<text>乾坤逆旅寄長程。坐盡階蓂十葉生。入洛船知何日泊。思家詩向此時成。隨方礙目山如戱。到處尋人月有情。未解澆愁江謾永。灘聲揚抑夜三更。獨向千山萬水中。飄搖嶺表斷根蓬。衣裘日久饒蟣蝨。枕席更長足露風。旅夢易飛雲共遠。愁腸難洗酒無功。暗香時到船窻細。岸上應開菊一叢。</text>
<title>得鄕信。子悅仲氏登程已數日。喜賦。</title>,<text>鵲噪徵今曉。燈花記去宵。書傳黃犬急。路接白雲遙。鴻雁隨南北。塤篪在暮朝。西齋須灑掃。相待共陶陶。</text>
<title>十月雨</title>,<text>乾坤暝色十月霜。凄風帶雨鳴高棧。落葉生驕恣翻覆。寒聲掠砌摧如剗。窮儒四壁衣裳單。歲華遒盡情難限。半間冰突黔未得。悶見蛛絲封破盞。癡妻嗔我爲計疏。空向虛窻披蠧簡。兒女焉知窮達理。萬事在天堪一莞。陽春應續沍寒後。可忍須臾且閉眼。</text>
<title>送李遠期先生忠淸都事。排律。遠期。永成字。</title>,<text>馬韓玄古舊乾坤。盤截靑丘地勢尊。二嶺南雄鍾淑氣。一江西闊濬深源。幾番蝸角紛瓜豆。此日金甌囿翰藩。高下城池棊布局。縱橫幷邑蟻成屯。山原雞犬人煙鬧。海澨漁鹽土物繁。調度尋常資費用。腹心咫尺倚墉垣。登崇偉望專方面。宣簸汪恩固本根。制閫分憂權自重。觀風問俗任殊煩。幕僚肆要兼人選。朝著由來異數掄。凶旱矧伊尤緊急。參謀豈直贊平反。誰膺今代材通敏。共道君侯玉粹溫。萬卷詩書長筭當。四方弧矢壯心存。聲英譽茂閒鱗躍。選妙班淸備駿奔。郞宿笑他唯出宰。使星今見副周爰。器堪所試攅人賀。用適攸宜快物論。再拜九重金殿邃。一鞭千里馬蹄翻。都門祭祖軒車簇。凍雨淸塵物象掀。鴻跡雪泥離恨遠。淸風勁氣一杯呑。仙舟行色煩瞻望。漫叟風流想歷捫。遠峀遙岑迷上黨。村花官柳暗中原。月山凉入迎薰晝。雞嶽靑分聚遠昏。花落古巖春自老。椒涵神井鑑無痕。重飛觀寺松坪跡。續駕磻溪薍谷轅。二樂山川寒碧笛。雙淸風月赤登樽。襜帷指遠還回近。頸脰衝寒更冒暄。銀燭花筵迷醉眼。錦囊椽筆蕩吟魂。身閒伴憩棠花蔽。興溢隨看竹馬喧。剩得雲飛川泳樂。果非晨入夜歸門。好輸蘊素窮遺策。共扇陽和煦僻村。幸識荊州窺管豹。濫塵槐署接班鵷。欣瞻遠佐詢謠寄。自愧遲酬育我恩。誰借霜蠅攀電驥。有同籬鷃望溟鯤。臨分落照紛抽思。稽古當時慕贈言。到處身謀防伐性。趁時王事首伸冤。會看瓜遞歸來日。秋宇霜淸鶚影鶱。</text>
<title>典順陵祀。寄恭陵典祀崔子省。子省見和。以未得聚會爲歎。復次前韻答之。子省。蓋國字。</title>,<text>殘年黃葉滿幽蹊。浙瀝秋聲起馬蹄。雲入半間分宿客。籟乘淸夜下空溪。林泉一夢魂俱爽。塵土多時首共低。咫尺相思不相見。非關天塹限東西。</text>
<title>雪來數日。載淸無詩。賦此問之。</title>,<text>前宵糝徑雪一尺。君家應似吾廬縞。天工豈肯虛費巧。剪刻方知用意老。詩人坐嘯塵土中。風骨無由蟬蛻早。不須遙辦玉京遊。且向席邊粧點好。輕風吹下萬頃銀。幻出瑤臺挿瓊島。睡回身在畫中天。俯仰殊觀驚欲倒。襟靈欲冰沆瀣寒。坐失向來煙火惱。滿眼無非好詩債。引興撩思紛鬪巧。詩人無乃浩難裁。怪底多時閟天藻。坡翁剩得海市助。老筆添豪留世寶。如今厚餉徒負了。我怪詩人人亦道。起陸龍蛇久延佇。探支花月旋如掃。陽烏無賴不饒君。奇事休敎虛畀昊。貧交忽動剡溪思。良賦走卜開襟抱。丐公殘膏囷載來。長枕一夢春塘草。</text>
<title>與載淸有守歲之約。載淸竟以敬陵典祀出去。還寄詩輒和。復期以更申前約。時載淸。被推落職。</title>,<text>挂冠畢竟逃何處。閒住須知此一時。世路蠻蝸看已熟。名場塞馬失何悲。衝星冤滯須雷煥。流水絃高待子期。曾結詩盟盤共歃。春風捨我欲焉歸。欲乘閒遊金剛山故及之。</text>
<title>雲門禪師詩軸。次鄭吉元韻。惟吉</title>,<text>靑鞋布襪平生志。蓮社苔蹊擬獨尋。一落塵鞿纏蔓緊。若耶溪上恐春深。</text>
<title>差祭順陵。吟呈恭陵典祀李正字廷瑞。元祿</title>,<text>衝泥倦馬不辭鞭。破帽輕風澗水邊。花借餘春明晩壑。莫隨新雨遶平阡。靑山面熟人頻到。好酒交疏景謾解。望斷梵宮天咫尺。塵蹤無路可夤緣。約同過大慈寺。余獨相違。</text>
<title>差祭光陵馬上口號</title>,<text>身困夷塗盡險程。渡頭時愛鏡光淸。閒雲馬首歸飛急。又失前山半面晴。</text>
<title>載淸寄詩。將遊金剛山。次韻以留。織錦體</title>,<text>磨新玉鏡挂中天。笑口開須趁少年。斜日落霞明小洞。近山蒼樹羃輕煙。花春麗句裁誰共。雪壑幽蹤走底緣。家近幸容從醉醒。多時此興好留連。</text>
<title>典祀昌陵。吟寄敬陵李廷瑞。二首。是日冒雨晩到</title>,<text>披蓑竟日欲肩赬。夜枕寧辭倦脚橫。萬木四窻鳴葉雨。短衾孤夢照愁檠。行頻馬首東西路。閱盡人間冷暖情。磊碑胸邊烏有酒。怪禽時送雨三聲。人間無事不勞形。暫脫塵喧骨欲醒。遠靄半遮山面黑。瞑煙濃染雨絲靑。難酬詩債空回首。先破苔封想掩扃。聞說節推相待久。晩來空復詠雲停。</text>
<title>宋治叔有小杜之興。賦此以嘲。安正字善應。有采桑小兒。治叔託以月夜設酌。招致翌日。日晩不送。故詩中及之。○治叔。贊字。</title>,<text>一夢瑤臺路不通。尋芳餘恨屬遊蜂。金因好事投桑下。玉爲知音出石中。對月三人終短夜。醇醪一盞醉春風。天明任却蠶飢盡。頭畔衣裳著更慵。</text>
<title>金衣公子仕退。聞庚子同馬同年。拜謁于玉堂。玉堂出題。以金衣公子效此。</title>,<text>上苑光風泛霽暉。唐家公子恣輕飛。梨園調舌春絃滑。金穴抽身晝錦輝。碧掩紗窻深柳幕。紅酣玉頰媚花妃。豪奢服美休矜眩。一夜秋霜下禁闈。</text>
<title>顯陵。贈宋治叔。余以忌晨執事先往。聞辛致遠繼至。明日見之。則治叔也。篇中及之。</title>,<text>見聞豈意殊今昨。入戶翻驚鐵石腸。等是可人斯厚契。幸臨佳境更閒房。風聲挾夜穿林逈。月色隨窻印簟方。珍重兩宵連臂話。古人曾說百年長。</text>
<title>卽事織錦體</title>,<text>門關久絶客人干。獨坐淸吟一日閒。軒靜對叢新竹瘦。牖虛來響細泉寒。翻翻白葉掀風樹。靄靄靑煙帶雨山。魂爽晩凉微起簟。存心古卷把書看。</text>
<title>李君獻魚瑄之兩正字。獨坐書寫房。吟此呈似。四館古風。上官坐處。下官不得冒入。○君獻名璋。瑄之名季瑄。</title>,<text>好向閒軒畫檻臨。簾鉤四面對開襟。桐陰落鏡塘心靜。煙縷橫屛峀色深。簷角風微鳶送嘯。林梢雨捲鳥繁音。頸勞左右難酬債。能記塵茵俯首吟。</text>
<title>載淸寄詩。說學射之樂。和復。甲辰</title>,<text>半醉歸來一睡餘。挑燈盥手啓君書。空傳麗句誇閒事。未見高軒過弊居。排闥好風鳴壑遍。可庭明月出林初。故人已奮桑弧志。多病還慚櫟散余。</text>
<title>翌日。偕宋治叔見訪。再次韻。</title>,<text>洞府無塵興有餘。吟窻時復喚中書。非吹靈籟生淸夜。如畫靑山繞燕居。君在鄰牆交白面。詩來句法逼黃初。況今朋酒消長日。槐院春曹共訪余。</text>
<title>盧仁父醉過不入。書來索拙稿。仁父。慶麟字。</title>,<text>養痾動數夕。客榻塵不掃。入戶雨隨風。君書來喜早。靑山共眼明。晛雪消宂惱。風流過門夜。追想醉帽倒。天街一咫埃。隔甚鵲橋道。素楡已佳晤。人猶舊阻抱。驪龍不曾睡。偏惜頷下寶。却要覆瓿費。催徵敝帚稿。何異飫豢牢。試口及惡草。序邁大地秋。凉入璧水藻。沆瀣洗天眸。奩匣啓晴昊。莫學丞負余。松陰事正好。疏篁撚數枝。寒影旱不槁。恨無凍樽綠。正色相參考。須君揮洒手。物色移魯縞。</text>
<title>再次韻。答仁父。</title>,<text>琢句火讓急。千軍鏖獨掃。炊沙抵黃髮。公乃得之早。客夢戀鄕井。坐被節物惱。蔓纏草澤我。局束甚懸倒。步月立淸宵。儻與知者道。眉開入手詩。紙上見襟抱。愧把魚眼賤。橫市蚌胎寶。仰高思丐馥。覺穢欲焚稿。歲極長養功。庭有交翠草。行與鴂鳴近。物色須品藻。小窓風乍淸。挽人到羲昊。端宜著新手。鐫鑱隨醜好。何惜一先登。談笑試拉槁。槽牀久生魚。旅愁眞壽考。擬借喉舌醞。入關仗素縞。時載淸爲注書。欲借酒也。</text>
<title>次金內翰載淸韻</title>,<text>秋雨朝連夕。輕風亂玉麻。寒聲搜樹急。遠色映山斜。俗慮淸襟韻。炎氛洗物華。退公金太史。應墊角巾紗。</text>
<title>題庚子同年槐院契軸</title>,<text>三五聯芳一桂春。槐陰同作鍊形身。鯤飛鵬化曾庚子。鷺列鵷班已甲辰。雲雨忍論新變態。湖山欣照舊精神。仁川篆繪咸從隸。事勝盟堅兩不磷。</text>
<title>陪直西淸。月夜小酌。醉甚就寢。明日。始知有投詩。聊綴一篇。以記顚末。奉呈校理丈人案下。</title>,<text>季夏十三夜。直廬同倚樓。樓窻得好月。厚餉慚未酬。起來各就寢。欲寐如有愁。驚看玉鏡光。尋我入簾鉤。照我一片心。不覺回靑眸。有如金石友。相逢久別秋。主人視如新。友意猶綢繆。孤情不忍捨。到處輒相求。感歎共驚起。展席前楹幽。呼兒具小酌。撥我淸興悠。銀桃擘鵝黃。椒桂香浮浮。寒冰助冷淡。爽氣生襟喉。酹月謝前愆。月喜不我尤。但道莫停手。以永今夕遊。時聞荷蓋露。瀉落鳴琅璆。樹影明若畫。滿地蟠蛟虬。成行菊百叢。嫩葉添新抽。微風過西牖。竹間來颼飀。物色乘半酣。獻狀不待搜。恨無一聲笛。吹裂碧瓦溝。唯將忘吾我。靜對忘言儔。兩忘月與酒。況復數更籌。頹然銀色界。飛夢登瀛洲。仙翁落玉唾。試我能勤收。凡眼非全醒。却自驚暗投。仙翁忽不顧。獨玩金波流。起來問何祥。有句在案頭。沈吟始大覺。不敏甘包羞。回思已隔晨。陳跡挽不留。轉恐遂泯沒。聊續問月謳。</text>
<title>送慶尙都事姜仲寬 偉</title>,<text>風前馹騎電飛過。嶺上天低手可摩。七十城池分洛水。一千文物問新羅。芙蓉幕靜樽盈酒。楊柳腰輕眼眩花。醉裏莫敎容易聽。紫芝春怨隔窻歌。</text>
<title>聞靑鶴洞奇勝。約柳克己同遊。克己堪字</title>,<text>槐下形骸忝璧聯。同牀却是隔原川。偸閒事好遊方外。挽我君能到酒邊。塵土光陰催夏五。風煙笑語屬秋千。州錢粗俗還非分。騎鶴何妨入洞天。</text>
<title>詠黃精</title>,<text>黃精草中靈。本草收第一。異根未易斸。前言且可悉。幽谷二三月。仙苗自抽出。豆花靑白細。竹葉兩兩匹。莖柔類桃枝。子潔近黍實。拳大與拇小。肥瘠隨土質。旣限採取節。還精劑造術。一煮再煎止。九蒸九曝畢。團圓餠如錢。甘美脯勝朮。篩乾宜飮屑。掇鮮好茹筆。得益五六斗。見鬼三百日。筋骸旺神助。榮衛鍾陰騭。飢渴蛻塵臼。炎凉軼歲律。坐覺身漸輕。行看步已疾。層崖仰萬丈。一躍不轉膝。幾閱乳臭兒。老死埋土室。海波自生桑。兩鬢猶抹漆。神功若符契。灼灼難備述。淵藪一寒女。凡骨亦已失。有耳共聽瑩。頹齡制可必。我有木柄鑱。玉簪何處茁。無緣充食飮。洞天雲鎖密。不如味道腴。無夭有安逸。</text>
<title>傀儡棚</title>,<text>機關種種電驚忙。造化居然失主張。城下閼支猜婀。筵前鮑老笑琅璫。媚如山鬼揶揄態。捷似林鼯欻閃狂。棚上一場撩亂夢。東風吹散竟茫茫。</text>
<title>蜂衙</title>,<text>臺高廉陛峻。衙集董臣工。令信如潮汐。誠勤冒雨風。探香回翅急。課蜜釀脾豐。得秀猶耽逸。天機深小蟲。</text>
<title>廣陵散怨</title>,<text>華陽亭中月照人。深趣獨許桐絲伴。古音飛到仙客耳。步虛一聲回夜半。千年珍祕渠可語。挽入妙境同一粲。山高水深屑霏霏。更煩膝上凝一亂。初驚異譜撼神觀。細推奧意流一段。千年麥秀歌過殷。萬里銅仙泣辭漢。天翻地覆屈指中。一境山河塵土漫。區區虛費支厦計。怨入悲商悽不斷。分明興替曲中論。不禁一唱茹三歎。丁寧莫遣俗子知。只許襟懷自娛玩。指端坐失舊繁腔。精神脫然醒如喚。歸來獨立萬物表。雅思入玄徐轉腕。聚散離合理冥冥。昭然閒向絃上看。悠然身世付微調。目斷歸鴻世自換。傍人不解獨詣妙。擬趁指南尋畔岸。日色忽向東市慘。袖手自發俱亡惋。仙韻居然閉九京。幽冤鬱抑琴心貫。知音韓也眞可人。止息遠意曾一贊。後來士或蓄無絃。高臥北窻能避難。昧却抽身倚伏中。恨君徒知廣陵散。</text>
<title>書堂剪樹</title>,<text>解事應嫌洞壑空。植根培種遍西東。多年雨露叢叢長。起陸龍蛇箇箇雄。長夏濃陰增薈蔚。畫樓層檻巧牢籠。山移窄窄幽屛外。人在重重翠幔中。蒸鬱秖添炊甑甚。寂寥眞與面牆同。塵間已費譏評語。讀罷難遲剪伐功。樵豎身輕猿自挂。鐵鎌鋒利月新礱。丁丁忽捲屯雲落。坎坎平開隔障通。太守應驚柯郡夢。廚兒欣續桂薪窮。指揮已仗高明手。變置渾欺造化工。恢拓海天開古鏡。鉤回沙水納蒼虹。簾虛剩聽縈巖澗。谷豁專輸滿榻風。削跡蟬聲歸別柳。失巢禽語萃疏桐。四無拘礙旁招鶴。一快登臨俯送鴻。異境幻來疑易地。幽襟蕩盡似開聾。從今大臥寬閒界。追伴胸呑八九翁。</text>
<title>甲辰十月旬一。出向書堂。路中口占。</title>,<text>寒空斜日在吾西。山石穿成詰曲蹊。松下樵蘇收落葉。澗邊行邁避衝況。偶逢歸客停鞭語。遙見村籬傍岸低。踏盡平沙天水闊。飽風無數夕帆齊。</text>
<title>十二日夜雨</title>,<text>庭喧秋後葉。客坐雨中宵。窻薄添淸絶。燈孤照寂寥。雁聲回渚急。泉響出林遙。故事流觀盡。長懷不自聊。</text>
<title>十三日雨後。露珠貫在梅枝。滿樹皓蘂。怳若西湖本色。</title>,<text>巧綴寒査上。輕盈萬點繁。分明新玉色。隱約舊芳魂。絶勝丹靑事。殊無蠟蜜痕。西風莫相妬。小待月黃昏。</text>
<title>南樓晩望</title>,<text>南樓獨坐暮天長。江水煙籠遠渺茫。沙靜庭柯橫瘦影。簷低山月礙淸光。驚尨亂吠疏林外。醉媼行歌小澗傍。遙望美人思宛轉。不知寒氣襲巾裳。</text>
<title>有懷</title>,<text>天上瑤池宴。佳人醉未回。階前數叢菊。空自冒霜開。</text>
<title>入城。吟寄盧寡悔僚侍。寡悔。守愼字。後改號蘇齋。</title>,<text>千年古鶴仙格瘦。栖向秋江江上樹。霜凄月苦孤夢冷。淸唳曉徹終南霧。病雁陰崖忽驚睡。翹頸敢願同方住。羸形未蘇翅翎短。西風晩嶺愁難度。翩翻數日試戾止。半道與鶴還相遇。鶴尋舊巢已言歸。雁慚滯迹將情訴。鶴憐雁意太丁寧。許以重回伴歲暮。分飛殘照影南北。雁到空栖塊獨寓。煙波渺茫隱靑林。錦葉隳沙鳴宵雨。洒然已失稻粱陋。益思整翮聯仙羽。羣仙忽集太淸宴。胎仙夜醉金莖露。雲間杳杳君不來。人間依依雁回顧。雁回又負鶴歸期。珍重消息傳空屢。終敎有聚無散心。長散未果成一聚。爲報鶴歸且休嗔。雁亦行尋前去路。</text>
<title>和奉鐵津尊史 寡悔</title>,<text>十月東湖寒色深。搖落眼前丹楓樹。節敘不饒日夜隔。愁思寂寞江天霧。伊齋病夫光山人。魯莽尙欲三冬住。臥穩慵起冀一睡。自嗟平生少風度。鐵津其來砭我恫。憐我不以衆人遇。仰喜輝光照枯朽。且得展却中情訴。國家成就人才多。欲令益朝而習暮。職事營營思慮紛。特開靜室於焉寓。廩繼內多寵無右。感激偏霑沛然雨。日見發外有英華。更聞鱗代南溟羽。愧我頑鈍難剪拂。敢與詩賢爭月露。文場已覺忝論議。講筵其如負臨顧。而今沐漆欲求解。猶幸警敎不憚屢。此意未吐將如何。人世難逢暫時聚。隋珠擎來慰孤襟。悵望靑門迷歸路。</text>
<title>和答寡悔韻</title>,<text>美人消息自書堂。遠帶煙江晩色凉。車馬風埃醒昨夢。詩書燈火醉閒房。暮雲漠漠山遮眼。窮巷蕭蕭雨滌場。莫怪俗緣磨不盡。寸心長在古梅傍。</text>
<title>送柳君克己 乙巳</title>,<text>榜契僚盟忝四同。君今此去我心忡。堂中好樹忘憂草。塞上行爲得馬翁。故國音書宜數數。炎程行李戒怱怱。長材試險非無意。會有圖南九萬風。柳君克己。與余同庚子桂籍。而在槐院數年。入翰苑。歷銀臺。皆得附尾而同席焉。故相知最深。今朝廷以北門郵務疏虞。欲剗弊。而難其人。柳君膺首選。得之彼而失之此。知柳君者共惜之也。柳君家有孟氏一樂。而郞罷又在大夫之列。其敎子。固欲不計夷險。以移孝於國矣。但天只宿患風痾。而密密之縫。不能無軫于慈念。則遠離膝下。亦人子所難爲懷。蓋在公則重。而在私則切。私之切者。不足以勝公之重。而雖重於公者。又不能使之忘其私之切者。則謂柳君無去住之恨。不可也。余於柳君也。知之深而惜之甚。當勉其所重。而紓其所切。故贐以一律。而跋此數語於後。俾柳君慰焉。柳君前日之孝。爲今日許國之忠。而今日之行。又他日永言孝思之地。柳君其勉之。</text>
<title>應製君臣同德</title>,<text>尊卑定位化流通。上下相交泰運隆。會聚精神魚縱壑。應求聲氣虎生風。始終已保心惟一。吁咈須知道則同。蟣蝨小臣歌聖德。涓埃無路補高穹。</text>
<title>次止齋李伯喜渡臨津韻 伯喜首慶字</title>,<text>山下孤亭亭下津。輕舟載過倦遊身。江湖風物曾聞慣。鷗鷺煙波喜見親。崖壁驚回東望眼。笙歌更說太平春。林皐隱映開閒徑。谷口方知有子眞。</text>
<title>次訥庵金郊口占韻洪暹時爲遠接使</title>,<text>短垣窺返照。叢木戢寒禽。驛古多風戶。村貧寂夜砧。思親生白髮。戀闕耿丹心。恩義難輕重。幽愁抵海深。</text>
<title>平山記所見</title>,<text>興義來亭午。金巖過落暉。馬尋穿樾路。村掩鎖煙扉。赤埴驚殊壤。淸波愛小磯。平山山益秀。一帶畫屛圍。</text>
<title>次止齋寶山途中韻</title>,<text>山河渺渺馬駸駸。岵屺凝瞻幾苦吟。歸夢自迷千嶂外。愁腸難瀉一杯心。虛名愧我參仙幕。妙選多君拔士林。寫盡兩章遊子恨。句何淸絶意何深。</text>
<title>齊安館</title>,<text>中逵沙土苦塡喉。入郭山光慰遠遊。潦倒書生慚白面。崎嶇客路已黃州。銀鉤簾捲淸歡閣。晝棟風高廣遠樓。更喜臭蘭人作伴。如年永夜好同裯。</text>
<title>次止齋中和途中韻</title>,<text>佐時收闒茸。當事愧糊塗。作客愁衝雪。停吟懶撚鬚。關山行李遠。燈火此身孤。斗覺衾如鐵。驚颷夜自呼。</text>
<title>浮碧樓</title>,<text>危磴千尋控畫樓。平看百里聚雙眸。長江有汜環孤島。層壁成城繞古洲。天末峯低雲幾疊。檻前松老鶴千秋。登臨正値冰拖雪。怳泝銀河犯斗牛。</text>
<title>次訥庵百祥樓韻</title>,<text>林平野逈客登樓。密雪層冰水伏流。地控襟喉盤古鎭。天開圖畫賁名州。茫茫往事紛蝸角。點點遙山露佛頭。早晩擬尋三島去。忘機鷗鳥對沈浮。</text>
<title>次訥庵記寒韻</title>,<text>陣陣雷轟又電奔。戕風聲勢傲乾坤。鋒銛巧透重裘袖。埃漲平埋十里村。凍裂長河愁去馬。霜深遙塞阻來轅。夜栖幸借靑州力。扶起炎劉芟二袁。</text>
<title>次納淸亭贈康上舍韻</title>,<text>占勝開軒豈偶然。霜松煙柳已多年。登臨正値隆寒序。談笑還延薄暮天。銀漢橋橫來二客。玉樓風逈醉羣仙。未闌遊興怱怱去。愁聽兜輿響擔肩。</text>
<title>次湖陰韻 三首○鄭士龍號湖陰</title>,<text>關河盡處値嚴凝。客裏流光嗣歲興。空院堆鹽三夜雪。前簷垂筋萬條冰。窮貧酒戶從濡首。白戰詩壇更惹僧。簪盍一堂肝肺照。山陰歸興較誰勝。剪燈淸坐覺寒侵。撲戶春蟲攪曉吟。擬上晴軒窮遠眺。且呼湯鼎做孤斟。銷金帳暖豪兒樂。鹽虎詩奇老相心。古戌殘更吹鐵甲。多慚白面擁重衾。千里南州有古廛。京華旅食幾回年。卑飛自愧搶楡鷃。鈍手爭嘲上瀨船。不分跛牂隨展驥。枉從被毳道純緜。溪山一夜催詩雪。聳盡空齋覓句肩。</text>
<title>次湖陰龍灣禊帖韻</title>,<text>天低雨露班新瑞。星聚幨帷候使軺。仰斗才華聯儐相。登門聲價萃名僚。留連夷夏橫分地。斷送冬春代謝宵。身遠共驚違故里。話酸多是戀先朝。登臨樽俎消駒隙。文字嘲諧盡燭條。勝集有緣旬已浹。游蹤無定筆須描。編詩大手森仙列。伸紙他時當簡招。湔祓猥蒙容譾薄。壤蟲何幸近沖霄。</text>
<title>次訥庵元日感舊韻 丙午春</title>,<text>採蘭欣有託。側玉不辭頻。對酌杯酣卯。同盤菜啜辛。幾回交履舃。時許吐車茵。他日飄萍梗。淸遊記此春。</text>
<title>入車輦 北有飛鳳山。南有熊骨山。</title>,<text>輕蹄擘入萬松中。環擁軒窻翠幾重。巨嶽北高回舞鳳。層巒南聳奮驚熊。疲軀唇燥妨杯酒。凍面腮梨怕鏡銅。收拾輿圖詩卷裏。他時臥榻撫遊蹤。</text>
<title>安定館。遇姜翰林順之夜話。次順之韻。順之。士安字。</title>,<text>離愁滿紙說分明。披讀初驚子善鳴。久矣未逢知者道。惠然方見故人情。傾懷且喜樽相屬。秉燭寧嫌僕屢更。千里此歡殊未斁。幕賓其柰趁晨行。</text>
<title>鳳山臨發。登栖鳳亭。亭額。乃龔天使用卿所書。</title>,<text>臨行枉轡陟山東。山上孤亭結構工。篩砌碧陰松礙日。冰簾淸籟壑生風。能書有客題栖鳳。解事何人爲樹桐。少立始知玆邑勝。使君長在畫圖中。</text>
<title>次權學官應仁韻</title>,<text>家在南中寂寞濱。疏慵失學負靑春。虛名半世炊沙甚。遠路窮年食蘗頻。知友競嘲蛇著足。家人應賦甑生塵。臨淵幾羡雙鷗靜。養得煙波自在身。</text>
<title>開城雜詠</title>,<text>瀑水天磨北。奇觀久飽聞。忙蹤辜試屐。列壑杳封雲。騎鶴知無分。馳煙會有文。據鞍遙指點。費舌舊遊君。</text>
<title>渡臨津</title>,<text>二月江湖水已生。黃流渙渙簟紋平。津頭檣暗須人艦。風裏椎輕戒路鉦。兩岸沙痕潮正落。一亭山色雨新晴。泝源聞說巖巒勝。安得飛帆弄月明。</text>
<title>自京發行。到劍水。道中有作。示同行。</title>,<text>馬首饒佳致。追程迹未淹。柳橫山澗碧。峀露海雲尖。宿醉身猶困。春慵病更添。奚囊空倒底。聊用養吾廉。</text>
<title>至平壤。寄朴僉正仲初。忠元</title>,<text>一度烹魚一悵然。媺人今日臥成川。降仙島嶼淸詩肺。浮碧煙波惱客船。勝地相留吾已賀。故情伊阻子何偏。春風花柳歸期近。莫用藏踪更踵前。仲初以賜祭使從事。先到關西。未及復命。以本道試官。見留于西京。前期相約。暢敘于客次。及行到問之。已避在成川。又以書飛報。不能留待之意。故書此答之。</text>
<title>伴送華使于江上。回程。義州牧使金醇之求詩留別。醇之伯醇字</title>,<text>三分界上此雄州。張弛才全屬望優。門向北開欣有鑰。天惟西顧久無憂。蓋傾數月同醒醉。袂判今朝柰去留。地角豈容長斂惠。京華不日續斯遊。</text>
<title>聚勝晩酌。洪參判退之，金同知仲任兩使相，金醇之地主，李學士伯喜話別。退之。暹字。仲任。萬鈞字。</title>,<text>東風笑我一春醒。吹上雲間聚勝亭。倚檻對斟新釀碧。隔林遙挹遠江靑。望來歸路山煙暝。說盡離懷燭燼零。明日便成千里去。東雲北樹兩冥冥。</text>
<title>次訥庵葱秀山韻</title>,<text>雲巚騰驚浪。溪橋臥斷虹。芳洲春長蘚。陰壑晩饒風。羽客松爲蓋。馮夷石作宮。浮華漫紅紫。本色自靑葱。</text>
<title>次訥庵巖竇泉韻</title>,<text>旣愛林巒勝。重憐石竇鳴。跳輕寒玉碎。響戞古琴淸。欲去心如繫。頻來眼轉明。傾螺時擘凍。滿腹潤遺經。</text>
<title>林畔館</title>,<text>海邦春盡老鷪花。原隰風薰日自斜。林畔有亭嵐氣逼。天邊無雁路歧賒。壓筵好客新仙侶。滿壁淸詩舊使華。爲把一杯臨勝境。小溪回處露圓沙。</text>
<title>練光亭</title>,<text>亭閒物表枕澄江。風動靴紋蹙鈞艭。異域江山推第一。高人聲價久無雙。魂憑虛閣飛三島。氣吐長虹射八窻。天辦名區知有待。從敎奇事動偏邦。</text>
<title>宿大同館</title>,<text>華館芳筵駐使華。一軒雲月勝仙家。街衢夜閴煙沈樹。庭院塵淸露洗沙。侯度拱尊天北極。皇恩漸被海東涯。鄙人何幸叨迎迓。收拾風頭寶唾花。</text>
<title>泛大同江</title>,<text>津頭綵舸緩移東。玉麈平臨鏡面空。巨筆倚舷搜物色。神光照水走魚龍。大同江古源千里。平壤城寬鎭一峯。晩岸輕風軒客袖。怳隨仙馭到天中。</text>
<title>南樓獨眺</title>,<text>鉤上簾三面。栖心曲檻邊。山淸來爽氣。樹老立輕煙。泉送林間雨。江呈野外天。遙看疏柳下。緩緩使漁船。</text>
<title>見小艇捕魚</title>,<text>山外輕風送小舟。雙篙撑入浪花頭。何人要試橫江網。落日來驚宿鷺洲。斫膾已多休更打。傾甁未盡且相留。臨淵滋味輸閒手。張翰歸心枉待秋。</text>
<title>有懷</title>,<text>山齋晝寂四窻開。禽語喧晴夢自回。沙岸漸高知水退。柳絲微動覺風來。趁虛賈客迷江曲。求牧村兒點澗隈。漫興詩篇誰爲和。隔城消息思悠哉。</text>
<title>晩步二首</title>,<text>輟饔推晩戶。試屧過樓西。壑靜風微響。嵐深柳欲迷。澗流淸遶石。陂草綠盈蹊。食藿農應惜。畦邊見縶蹄。落日辭層嶠。餘霞抹短墻。崩崖沙拭白。斷隴黍搖黃。轉脚危巖上。追涼老樹傍。奚兒昧幽興。强道露霑裳。</text>
<title>送金載淸 三首</title>,<text>卓卓新羅老翰林。樓高百尺俯當今。孤身幾試風波地。萬事唯餘鐵石心。北洞溪雲凝短夢。上林松月侑淸吟。平生作我知魚友。最喜無機似漢陰。憶上伽倻秋已殘。淸溪響戞振鳴鑾。千巖錦綺丹楓老。半嶺笙簧翠柏寒。偶爾失身嬰世網。至今歸計負雲山。藤笻蠟屐輸君手。月瀨風潭付往還。濡滯周南歲易殘。心懸應復戀金鑾。霜侵密縫催▣▣。帷下荒郵障晩寒。莽蒼襄陽非枉路。蕭條陋巷隔前山。行鞭莫惜勤相過。白飯靑芻待子還。</text>
<title>晩出東湖</title>,<text>徑險緣巖罅。泥深沒馬蹄。江山殊索寞。風雨更凄迷。片影歸帆遠。斜行落雁低。寒天容易暮。宿鳥已爭栖。</text>
<title>見李童子書屛 二首○山海</title>,<text>牧老文章冠大東。流傳門戶挺神童。垂髫便是窺牛虎。運肘驚看戱海鴻。異事競喧寰宇內。奇蹤先走道山中。醉顚濡髮還兒戱。一掃懸知萬古空。蠻牋盈丈雪羞明。大字如人信手成。龍蹴層雲風雨急。劍揮晴晝鬼神驚。江湖永侑羣仙會。宇宙仍留後世名。想見天機初變幻。短軀三尺走縱橫。</text>
<title>北風</title>,<text>江鄕歲晏暮天高。澤國霜嚴朔吹豪。遠水捲沙堆亂雪。疏松摩檻送寒濤。負喧坐客猶愁絶。無褐窮民幾怨號。安得衢樽斟漢水。渾敎白屋醉陶陶。</text>
<title>夜聞警盜。有作。</title>,<text>旱澇頻年歲告凶。探胠俠豎恣橫鋒。村墟守望寧容緩。晨夕傳呼不敢慵。深壑數聲風外角。高丘幾處雨中烽。沿江十里誰遑息。民瘼無因達九重。</text>
<title>梅雨丁未</title>,<text>薰風來小塢。細雨滿方池。翠重籠煙葉。黃肥綴露枝。枕凉聞點滴。梢亞見離披。潤色調羹美。淸香暗襲巵。</text>
<title>競渡怨</title>,<text>康瓠被珍周鼎委。淪向層淵魚腹裏。宮中衆女競瑤諑。在野蚩氓偏愛惜。區區擬援漂泊魂。千指不勸爭騰奔。情專百身不自已。哀呌潮頭徹泉底。魂兮焉歸不我聞。南風慘澹吹斜曛。故國章華已遊免。江滸年年猶競渡。雙帆飯筒竹枝歌。一死遺冤付楚些。</text>
<title>永貞郡校生謠</title>,<text>山邑爭看五色麟。橫金衣繡照靑春。才金文武蜚英早。運際風雲荷寵新。鎖鑰昔聞驚北賊。茇棠今見惠南民。秋晴原隰凉生袂。攬乘詩仙筆有神。</text>
<title>惜花春起早 二首</title>,<text>窮日貪看興轉新。疏簾鉤上每侵晨。吸來淸露酲如洗。刮眼解紅別一春。生憎昏靄羃芳新。蝶夢纔回坐待晨。莫怪韶華偏著眼。無情風雨不饒春。</text>
<title>酬洪宗百 元海○三首○甲寅</title>,<text>小閣虛明不用燈。雨中交枕有良朋。商量半月秋圍近。磨淬工夫幾倍增。連宵風雨翳殘燈。喚起詩情對榻朋。玉斗量珠知幾斛。碧窻淸響曉來增。朝同吟硯夜同燈。琢句相酬爾兩朋。從此南征詩錄上。短篇長律有新增。</text>
<title>昨晩。見池魚。有作。在苞山</title>,<text>夕照方池徹底明。好看於牣戱新晴。揚鬐一一浮空立。駢首三三作隊行。荷下細紋吹不定。砌邊淸沫吐無聲。區區尋丈窻前地。九萬扶搖隔幾程。</text>
<title>宗百遊毗瑟山。寄泡豆。</title>,<text>世間何事非泡幻。糜豆功歸曉汲僧。商略山家風味淡。一囊輸與臥雲朋。</text>
<title>次東坡次孔毅父久早[旱]已而甚雨韻 二首</title>,<text>咎徵遞傳幾旱溢。十年人事紛得失。孑遺殘魂復罹災。未信天心解生物。千畦殺靑不待霜。老農無言淚自出。種少來麰食欲盡。富者崩心矧寒乞。山神瀆靈飫籩豆。虐魃怒爲尤唐突。二氣乖張必有自。謾說邦家勤事佛。佛力果然益人國。能使淸朝賣官秩。梁王未免五十步。有粟可移猶可恤。官倉私庾擧懸磬。徒手誰能救萬一。迂儒無路貢葵誠。耿耿緘封空在骨。方春風雨備調順。處處歡聲動蓬蓽。農功垂畢稼如雲。萬斯千斯指已屈。居然殃禍迫眼前。邦本深憂係王室。封疆警釁一時報。熟念令人心壹鬱。朝來莫怪臥不起。愁見東簷杲杲日。連宵暗響撒沙礫。階下朝來水三尺。淺澗衝橋已吼雷。濃雲噴壑猶潑墨。驚看渾渾曲沼平。厭聽潺潺懸溜直。閱盡農時方作雨。老天此心吁莫測。高卑無間一理通。不道蒼蒼九萬隔。玄機謾秘造化權。何裨窮民失耕織。空將碩苗畀炎火。颯颯枯荄藉行屐。屯膏枉待失望後。霈澤虛敎塵土溺。太史何時書有年。當今民命眞可憐。誰能爕理此陰陽。夏秋澇旱恒兩全。耕深耨易歲大熟。食貨四海流如泉。飢寒一沭飽暖春。豈獨專美斗三錢。傷今思古晩獨立。不敢罪歲矧怨天。先憂自有肉食人。禁中扶醉步花甎。</text>
<title>贈毗瑟山僧希淵 時差試官。將向江右。故末句及之。</title>,<text>靑山近縣齋。秋色滿東窻。山中百年僧。睡足聽寒淙。放錫偶出谷。俗子驚眉厖。酌爾菊花酒。一倒磁鍾雙。忙中送渠還。默默空心降。吾生獨何爲。明發凌層江。</text>
<title>見仲氏病中詩。驚喜之極。率爾次韻。</title>,<text>客宦樊籠鬱鬱然。歸心却羡翰飛鳶。飢鷹逐食投千里。病雁摧翎臥七年。望斷不禁神獨往。思深無柰夢頻牽。忽擎鄕信交悲喜。枕上幽愁寫在牋。</text>
<title>贈黃仲擧</title>,<text>前後橫江幾丈深。數晨嬴得話煩襟。莫言河伯誇秋早。應解行人惜別心。夜夜林梢月吐光。參差冰雪照淸凉。雞人不識留人意。夢半殘更報曙忙。中洲煙雨萬垂楊。欲折其如水濺裳。軒外竹枝聊把贈。此君能解保冰霜。</text>
<title>送別</title>,<text>宣召催乘驛路車。溪翁安得愛吾廬。金鉤塵拭驚湖鶴。雪榻聲停鎖架書。前席蒼生千里近。登壇白羽兩甄虛。此行鼎呂關輕重。手額都門幾隸輿。十載槐安一夢餘。歸來貧病兩欺余。筆鋒心盡皆靑塚。經笥塵封付白魚。朽木自難施刻畫。冷灰寧復受吹噓。洛中匠石如相問。爲說山南老臭樗。</text>
<title>題涵碧亭</title>,<text>柳颺金絲拂短牆。欄擎紅玉跨深塘。雙溪釵合仙源逈。疊嶂眉橫黛色長。晴夕疏櫺歌板響。暑天淸簟舞衫凉。愜心佳致三間足。金谷原頭一醉鄕。鋤凈荊蕪樹曲牆。剔深沙磧甃方塘。魚游席下春波闊。林密庭西晩影長。夢斷月窻天易曙。醉餘風檻骨先凉。居然畫舫栖平地。病鶴歸來訝故鄕。</text>
<title>歌謠</title>,<text>嶺南繁庶古稱雄。文獻風流冠大東。人器正須孚物望。諮詢今屬黑頭公。風謠採拾盛前聞。獻諛雷同詎足云。小子飽諳民苦樂。陳詞不敢襲虛文。東南百萬幾流離。旱澇殘生僅孑遺。拯溺急宜施敏手。海堧磽瘠最難支。民惟邦本食民天。稼穡艱難最所先。逐末日多田野曠。不唯游惰在緇禪。東方鄒魯此南陲。士習頹波諒可嗤。德行文辭俱懶廢。砭開沈痼待神醫。不量肥瘠事豪奢。誇美成風俗久訛。攬轡要先明敎化。驅民返朴革紛華。風顚霆怒刷丁秋。民血充塡猾吏喉。假虎黠狐誰斬頸。穴中贓賄積成丘。列邑因循設市場。南阡耘手半爲商。探丸殺越憑玆熾。匪直貪夫物價翔。島醜游魂未足虞。不堪債帥剝民膚。從今淸鏡邊頭燭。少戢梟狼齒爪無。力窮財竭沸羣冤。爭奪厮捱雀鼠喧。奸伏摘來心自服。公庭應見碧苔痕。官廚列鼎勝仙庖。方丈羅前簇膳膏。對案須憐民肉剜。莫敎州縣務相高。按使新臨競聳觀。向來無此玉容端。蕘言儻可裨宣化。莫作尋常彩軸看。</text>
<title>寄濟民樓文會諸友</title>,<text>江樓高敞樹陰中。多士同勤琢玉功。古簡披來當檻雨。新詩吟罷滿襟風。徙溟要擊摶鵬水。對奕休彎射鵠弓。久擬一遊窺盛業。十年誰記雪泥鴻。</text>
<title>贈金司評明甫 晨自號華南</title>,<text>華南明月暗中投。此士如今豈俗流。喜慍未形三黜畢。送迎曾慣五窮留。醉鄕天地深杯面。詩社風煙老筆頭。珍重傲霜根本在。時乎環亘自淸秋。</text>
<title>贈性天師</title>,<text>文殊韻釋性天公。忽漫相逢北社風。誰遣閒雲離遠峀。自慚病鶴倚寒松。披書問字從容際。對榻交談寂寞中。苦索惡詩知底用。一春重訪水西翁。</text>
<title>太守以詩見招。拘病未赴。次韻以呈。甲子</title>,<text>新歲風煙官閣靜。深杯相屬夜論情。怯寒病骨門封雪。空想談霏寶屑輕。</text>
<title>次太守遊觀韻 十首</title>,<text>馬倅詩靑壁。孫公賦赤城。不知長路險。唯覺兩眸靑。山色杯心滿。霞光筆下生。塵蹤窺甕牖。空想畫中行。玉峯屛揷鏡湖濱。異境天留與散人。泉石膏盲任冰蘖。屠沽酒食謾珠銀。數間蓬戶人何在。一頃山田草自春。猶有古松巖際立。淸風吹擺路歧塵。琴仙去後詩仙至。石上峩洋訪古音。賡出兩章春雪調。臨淵細和老龍吟。昔年曾上琴臺飮。猶想江風萬樹寒。龜縮坐炊深甑裏。淸遊空向句中看。病廢詩書已罔功。愁逢勍敵墮圍中。銛鋒悍鏃紛如雨。蜋轍眞成破竹同。身曾無垢要何洗。枉向空山聽鳥聲。地下硫黃多少在。可憐瘡痏億蒼生。客裝還渡桑乾水。却望幷州咫尺天。蜀魄亦知猿鶴怨。月中催喚再遊仙。樹影盈階人迹絶。紗窻獨夜天淸。古琴絃斷冷無聲。枕邊多少思。和月一時生。惆悵蟾光圓復缺。誰將玉斧修成。凄風動竹颯然鳴。起來南望久。山水萬重情。嫩蕋濃花婉相對。淸江碧石看更好。柳堤風過。煙林雨作。遶樹春禽喧。晩座低簷晴。月窺晨宿。佳麗中原地。玉奴絃。寧玉笛。時荏苒春寂寞。我有器誰親滌。柰花開山下無人對酌。破鏡翻成今日恨。孤燈尙守前宵約。可憐兒願爾音毋金玉。蝦逐呑舟浪。蓬依蔽日陰。違離嗟一昨。會合喜如今。貂狗知殊品。塤篪强續吟。何曾辭偃室。妄擬識牙音。</text>
<title>題孫丹陽汝誠畫魚軸</title>,<text>石底寒江滿尺珍。壁間淸藻漾文鱗。王家冰上供親思。程氏盆中感物仁。瞻戀心懸三百里。擴推波及一方民。白頭披對空含哽。惆悵當年負米身。</text>
<title>謝地主惠片脯</title>,<text>德物分廚遠。寒居拜賜驚。解包抽粉板。迎刃割松明。佐酒淸歡溢。加餐雋味生。何時重對局。展此鏤膺情。</text>
<title>旅宿無寐。追賦一路所見。</title>,<text>駑蹄羸臥强加鞭。西望長安落日邊。松菊故園秋欲老。秖應魂夢夜依然。右初發鄕家石上開樽斫小魚。柳間維馬摻行裾。笑談一夏相從樂。陳迹悠悠俯仰餘。右仙巖贈別行到南亭易感情。心勞政拙憶專城。至今愧悔山同積。把酒臨歧面色騂。右基川南院連雲石磴幾羊腸。降倍登難背瀉漿。涉世極知行路險。愧將衰病試重岡。右竹嶺彌原稻穗臥黃雲。南北豊凶一嶺分。吏散更欣公館靜。手談賓主對斜曛。右丹陽客舍丹丘峽下馬遲遲。境到龜潭更絶奇。只在此中多羽客。兄柯無路爛仙碁。右丹陽路中山厓寥寂曾千載。林下如今有一人。糞土浮榮唾朱紫。江山寶氣識金銀。嶙峋峻壁峯峯直。蕪沒遺廬歲歲春。飛步只今風御遠。傍江無處問淸塵。右次黃江壁上韻積石山難錮。披榛徑已通。郵鞭蘇倦脚。旅策利忙蹤。人意自淸濁。山形寧吉凶。誰能剷疊嶂。妖喙一時空。右心項嶺中原太守舊情親。握手平生鄙古人。蠲擾撥忙纔半日。可憐淺笑寄深顰。全公舜弼時守惟新侈客盃盤饒快果。侵宵絃管動纖歌。微茫十二峯頭雨。泥絮其如一病何。右宿惟新二首彈琴臺上蒼松樹。文物千秋往事悠。未遂登臨愁過客。遐心付與岸頭鷗。右過琴臺臨水依山幾百家。利心江浪浩無涯。近聞舟楫徒空簿。無乃巖廊有譽阿。右金遷屭贔中流石。滄波閱古今。浮霜交激電。正好月中吟。右月灘灘惡名麻訖。倉高見可興。長洲船幾舳。亂石浪千層。短棹隨波舞。輕篙遇險憑。臨深心自小。尺地每兢兢。右可興中流利碇閣行舠。一望危途信苦遙。不有商船能急難。千金性命一鴻毛。右苦遙灘江村矮屋低頭入。古壁塵煤襯枕衾。轉輾爬搔供永夜。荒雞寂寞兩三音。右宿水上村舍僧定何妨過櫓鳴。鷗忘不復見人驚。愜心凈境回歸首。慚愧乘流趁利名。右神勒寺用古人韻層樓一上豁乾端。虛檻偏宜拄客顔。十里滄浪鋪練水。萬年陵墓臥龍山。風帆幾片驚鴻外。煙樹千家落照間。一宿煩襟淸到骨。夢中猶詑此身閒。畫簷秋影落中江。面面奇觀聚客窻。安得凭欄邀弄玉。臨風吹伴鳳簫雙。右淸心樓用古韻二首抹坤脩浦舊名梨。西望長吟有所思。枉費賈生憂國淚。百年平世屬恬嬉。右梨湖憶賢相慕齋金先生安國龍門山峻敞伽藍。廿載難忘君美談。我欲攀蘿尋勝去。轅駒無計脫重銜。右龍門山水禽汙穢粉巉巖。升糈盃漿駐去帆。好在西心灘上石。休將禍福怵庸凡。右西心灘楊根西下喜流安。天險還驚有大灘。一葉梭投洪口窄。篙師絶呌膽先寒。右大灘深潭爭道月溪長。鏡面溶溶十里强。臂力易勞難進艇。柂樓催喚替鳴榔。右月溪渡迷還倍月溪深。兩峽屛回擁碧岑。一望煙波流渺渺。千尋雲日影沈沈。窺魚水鳥浮還沒。耽勝騷人醉復吟。岸幘微風襟韻快。飽帆無數上江心。右渡迷津鼎足三峯望服中。王都磅礴氣殊雄。巖巖瞻彼興雲雨。幾決恩波注大東。右望三角山</text>
<title>送金生道盛還鄕 隆</title>,<text>花雨濛春市。松風沸晩岡。歸心雲共遠。離恨水爭長。十五男兒志。三千弟子行。指南玆路直。鞭策莫棲遑。</text>
<title>送李君禮赴錦山 二首○義臣○丙寅</title>,<text>名郡湖南首錦山。銅章長鎖睡鄕關。震區盤錯知多少。利器胡然放著閒。平生湖海富軒昂。玉汝天公費主張。靜地好加恬養力。却要收斂舊鋒鋩。</text>
<title>送金舜擧宰龍宮 四首○八元</title>,<text>水部郞官乞縣符。積誠迎養願還孤。萱闈幸隔牛鳴近。甘滑何妨接晩廚。食蘖齋前馬骨高。見星衙下鼠牙牢。兩輪寬猛宜兼濟。莫向蜂窠縱老饕。履後方知答應難。向來多是等閒看。飽更齒舌叢中過。迂拙如今愧滿顔。取快斯須悔莫捫。區區枉恃井蛙尊。平生妙劑呑難下。含忍謙虛此兩言。</text>
<title>矗石餞筵。和答李陶丘贈別。濟臣</title>,<text>驛召詞臣集上都。儲材應接信嘉謨。病夫枉被虛名誤。樗散何曾繫有無。</text>
<title>陶丘欲賦詩。請妓展紙。且乞伴宿。因戱呈一絶。</title>,<text>香指纖纖展雪牋。頻揮醉筆氣騰煙。淸狂可敵千金笑。好伴劉郞入洞天。</text>
<title>初發晉陽。道中有作。</title>,<text>千里王京路。三年客宦身。驕炎陰再伏。孱骨病相因。古院盃傳急。重岡馬躓頻。胸中無滯芥。何往不通津。</text>
<title>十九日朝雨</title>,<text>丁寧我僕戒晨興。不柰頑陰未解晴。得坎何人知自止。今朝又作荷蓑行。</text>
<title>過安平嶺。呈彦晦。兼示澡兒。彦晦。權春蘭字。</title>,<text>陰曀崇朝日色微。風來馬首挾霜威。頻經坎窞長兢戰。始覺身由曲徑非。</text>
<title>次矗石樓韻 九首</title>,<text>朗吟南嶽寫澄江。筆下星芒射畫窻。第一名區無間簉。風流雄渾始堪雙。石城如虎臥層江。危檻橫虛護水窻。百里煙雲朝席下。一吟乾盡卯盃雙。虎符玉節集南江。鼎坐高談振瑣窻。赤壁舊無樓可倚。黃泥今有客來雙。爽氣侵肝怯近江。退燻冰背伏煙窻。淸遊已覺仙凡隔。擬律甘浮太白雙。潢潦涓微望淼江。壎篪吹近接霄窻。一家共被登門幸。蜾蠃螟蛉在側雙。客裏腸回九曲江。夢魂長繞舊螢窻。歲華吹盡霜糊鬢。誰遣跳丸走坂雙。瓊樓簾影枕平江。方丈螺鬟擁四窻。玆地足稽天上客。昨來飛下繡鳧雙。飮轟周斗挹春江。吟暢晴虹貫夜窻。餘響隨風落塵土。玄花驚刮病眸雙。大邦呑納盡三江。襪線區區事斲窻。濃抹淡粧饒態度。東家强蹙醜眉雙。</text>
<title>無題</title>,<text>靈城玄圃昔留連。兩地山川尙宛然。唯有病翁雙鬢色。添霜非復曩時玄。</text>
<title>塚樹枝向南。戊辰</title>,<text>西湖湖上墓上樹。樹樹枝枝皆指南。無情植物有如此。逝者精忠猶可諳。英雄生値世運否。存亡重寄身獨擔。天崩誓將隻手擎。事左一夕歸空談。黃壤難埋化碧血。忠憤拔地成松構。年年雨露培正直。條枝奮揚橫晴嵐。回虬屈鐵注山陽。彼南一方奚所貪。南方有國國有君。葵心傾日難自堪。讒鋒縱殄許國身。豈以生死懹二三。貫金純誠托脩幹。漫山箇箇梢頭含。輳向平生愛戴處。泉下枝間兩無慚。燕雲無礙若避臭。猶恐腥穢來相參。當時得聞復中原。托根拱北誠所甘。通天遺恨寄樹木。分明此意誰能探。嚴霜酷雪幾百年。依然寒影跨前潭。荒凉石獸草離離。水光山色吟思酣。包羞浪迹南枝下。至今冷笑吳興男。</text>
<title>鍾馗捉鬼圖</title>,<text>天門一朝掛金榜。書生性命抛丹墀。泉中猶感襚葬恩。圖報一念天應知。華淸浴爛寒熱作。玉几倦睡昏宸思。虛耗小豎敢跳踉。攘及玉笛肆竊吹。夢裏雷霆奮未擊。禦侮武弁來何遲。忠肝凝碧尙未朽。試效舊誓其在玆。藍袍破帽忽軒騰。已覺霜風吹殿帷。倏閃妖魅膽已破。束手委命歸提撕。雙睛已趁一抉盡。腦裂髓剝看成澌。有如快鶻下層空。翎翮電掣鏖狐狸。勁爪雄牙恣啖嚼。揶揄奸黠靡所施。醆鄒聲斷帝心爽。淸問亟逮敷忱詞。慍顔載嘉復載悅。嗟爾寸誠能至斯。當前斬邪已足快。矧伊遘厲隨淸夷。覺來眷注頓增篤。要描儀像留神奇。妙筆揮時天誘衷。神會宛若親見之。毫毛不爽在絹面。精靈穎脫非人爲。世間奇事有如此。目擊遺狀悲當時。荃心欲醉美疢毒。大器竟將輸胡兒。廟朝忠讜豫寵遇。庶幾出手扶顚危。天公先事示驚悟。假托夢寐昭箴規。昏冥不省社稷訃。謾對圖畫終何其。流傳閭閈事禳祓。年年歲首裝門楣。千秋長作百鬼雄。喙矣奔避紙上馗。</text>
<title>謝全君兪送魚 舜輔</title>,<text>鮮鯽銀鱗喜滿盤。故人佳惠越南山。和冰斫出千霜縷。箸入蔬園逼骨寒。</text>
<title>龜臺觀漲</title>,<text>白水縈林鶴頸長。高臺幽眺屬昏黃。臨風少駐扶歸杖。且看浮雲變態忙。</text>
<title>贈僧</title>,<text>何事勝無事。晴雲在谷中。亟收塵土迹。歸對舊山容。</text>
<title>讀近思錄</title>,<text>欲檢吾身應有道。近思須讀聖賢書。從前病在詞章習。今日方知樂有餘。</text>
<title>應製慶會樓觀射</title>,<text>黼座初開禁苑中。羣貔決拾陛西東。育才盛意兼文武。講藝平時法祖宗。所貴雍容能反己。非徒審固問持弓。從今感聳干城士。永矢忠勤不尙功。</text>
<title>無極</title>,<text>木有根而生生。門須樞而闔闢。咸推原於一本。可揣摩而指摘。竊觀事物之流散。亦主張於一極。胡怳惚而難求。欲髣髴其莫名。潛虛室而妙覿。推閫奧於冥冥。悟至理之包括。亶沕穆而欠形。仰蒼蒼非正色兮。妙無臭而無聲。道先具於雞子。用亦周於混元。尋方所而泯迹。指形象而無痕。沕自然之全體。謇無眹而沖漠。惟融寂而坱圠。羌泯默而磅礴。實極高而極妙。誠至精而至神。一隱微而溶漾。無表裏而混淪。難凭地而指問。須不言而妙想。涵眞實之定極。源性命之動靜。寓至有於至無。爰以一而生兩。天地位而陰陽錯。五行分而四時序。寔造化之樞紐。誠品彙之根柢。臣細姸媸之錯綜。一權輿於渾然。斯太極本無極。非一後而一先。似有理而可推。還無象而愈深。知天地之大全。始微妙之能尋。羲妙契於俯仰。孔揭示於古今。然至道之玄遠。言意不盡於圖書。彼羣昏之罔象。豈能測其端倪。逞管見而窺測。守井觀而指點。或齟齬於虛僞。有因循於兆眹。眛本體而紛霏。擬目擊而名言。發醯雞於甕天。偉濂溪之推源。重指掌而揭圖。示格致之戶牖。兼有無而包顯微。本極之皆具。非駕空而鑿虛。豈疊牀而架屋。殊老者之空無。異佛氏之寂滅。擴前聖之未發。啓後學之泝流。曰在人而爲誠。推在我而近求。後考亭之大成。益講明乎斯義。雖定極之無形。理已具而不秘。豈待鉤深而摘隱。炳日月而昭示。苟虛靈之不昧。卽此理之在是。重曰。冥然杳然。無形有理。無極太極。非有二致。無中有存。虛裏實寓。有卽是無。無卽是有。精微隱妙。極至悠久。古往今來。天高地厚。命於兩間。形形物物。盍求其源。是無極而太極。</text>
<title>弔三元帥賦</title>,<text>天之何爲降英雄於下地。竟不容而摧剝。苟任他末如之何。不如不稟以才略。胡每每委命於鬼蜮。拉壯圖於一網。今來古往。紛不知其幾人。竊獨悲此麗朝之三將。丁累卵而得此干城。豈非社稷之有祿。紅巾之潰冒衝突。害有甚於滔天而沈陸。九廟失守而播越。奚啻去邠與奔蜀。南飛烏鵲。擇棲而無枝。誰盡瘁而禦侮。苟非數公之倡義。幾見輸於醜虜。率疲散而出萬死。冒白刃而折衝。屠百萬而滌腥穢。成再造之丕功。鍾簴不移。廟貌如故。咸賴鞠躬之奮忠。干戈化爲鋤耰。車駕返於故宮。噫。軒天萬世之偉烈。可伯仲於天生之李晟夫。何凱歌之未奏。反自毁其長城。血未洗於鈇鉞。汗不乾於戰馬。凜然龍虎之膽略。遽見暴骨於郊野。吁嗟乎何辜何戾。罹如斯之酷禍。五百年三韓之王業。知賴誰而不絶。魚肉之得爲奠枕。又是何人之効力。縱貫盈猶或可揜。矧無辭而孥戮。奸臣巾立而弄幻。彼此安得而不惑。徒知方命之爲非不顧。其他宜爲孔壬之所賣。從古浩歎於秦宋。噫。三帥胡此之昧。木秀林而風摧。功冠世而禍祟。方吹毛洗瘢而索釁。而又示之以不義。昔汾陽收復之元勳。蓋天下而主不疑。皎皎之白璧兮。孰能知其瑕疵。吾知忠精之不死。飮泣地下兮凝碧血。目不瞑而旋見叛逆之誅夷。庶幽憤之小洩。</text>
<title>送周僉正景遊先生出倅基城 庚子</title>,<text>有郡豐基竹嶺南。靑山四面繞如龕。高低籬落民恒産。多少輪蹄客盍簪。比歲饑荒虞浙甸。淸朝人物要張堪。崇觴此日私攢賀。竚見絃歌境外覃。</text>
<title>丹月驛。聞金子任令公已向京師。以薺浦僉使。因倭變被徵上京。余欲要路相見。相違未果。</title>,<text>世事天窮達。邊虞國重輕。政要嚴鎖鑰。胡乃動長城。翻覆應由手。低昻恐失衡。未成躬問語。回首悵行旌。獰風驚海澨。蜒雨暗邊陲。性命曾依庇。弓刀敢肆欺。事應由畏忌。籌豈失懷綏。爲彼甘心地。深憂損國威。</text>
<title>宿水橋村</title>,<text>草徑隨崖曲。柴門逐水開。壁空穿翠蔓。牕破面蒼隈。夜永眠難穩。吟孤興不催。今宵何處宿。斷雁思悠哉。</text>
<title>道逢倭奴入貢</title>,<text>籠絡盤纏動百牛。遙聞鴂舌鬧山陬。斑斕航海三千里。傀儡穿林八九頭。柔遠可占王化洽。籌邊應亦廟謨周。書生謬筭眞無補。枉向昇平懼內憂。</text>
<title>呈金正字載淸 辛丑</title>,<text>山色蒼茫欲雨天。開軒幽興入吟邊。鳥分暝色穿林暮。風送微凉醒客眠。馬偶借人何處去。門堪羅雀正蕭然。明朝便是番休日。思賞摩尼覽物篇。</text>
<title>次韻答載淸所惠長韻</title>,<text>仁里芳鄰未百弓。落葉吹輕散還聚。人間多事偪側行。雲龍餘恨追郊愈。華館塵埃記昨日。高臥君寧知此苦。侵晨逐隊羣入幕。飛鳥在籠魚在罟。衣冠環坐一紅爐。風縷不動山前樹。沒人驚浪起時時。腰折頭垂悲狎侮。連浮巨白恣胸臆。三雅五經嘔欲吐。乾坤醉裏馬如船。入門夕照沈花塢。一枕江湖夢千里。葭葦因緣伴漁父。昏黃喚起婦擧案。形骸九尺猶塵土。眸昏頭重股尙戰。神損腸虛雷吼怒。公然百疾起乘勞。可畏方知暑如虎。頹然榻上橫病軀。蟬翼功名慵進取。誰能慰我我載淸。早向芳洲攬宿莾。生花椽筆草檄手。不惜明珠擲蓬戶。吟來斗覺牙頰淸。氷霜爽骨驚自撫。神觀一醒已知感。更喚共賞名園午。名園物色大鋪張。不往期依金谷數。知君憐我困韁絆。萬丈羈愁齊彼岵。春禽啼斷綠陰濃。眼波已寒銀津滸。習池寧辭山簡醉。月宮須看素娥舞。君如陶令雖不飮。我與飮中仙人伍。南圖在邇別興催。古有贈言今可補。君能一一答吾望。然後我行非凉踽。不爾匡牀甘獨臥。肯訪大隱巖中主。</text>
<title>與載淸有守歲之約。載淸竟以敬陵典祀出去。還寄詩。輒和。復期以申前約。時載淸被推落職</title>,<text>愁圍方寸築金城。面面防人得意行。助桀不堪殘歲恨。殪殷須倒一樽淸。沈冥喜我劉伶醉。冷淡憐君正則醒。風雪西橋驢背困。歸來何以豁深情。</text>
<title>舟中九日 三首</title>,<text>九九家山物色秋。黃花白酒笑談稠。扁舟一葉程千里。竟日回頭恨未休。一年佳節泛花樽。極目長江江上村。到口轉添懷抱惡。暗中相送不須言。客憶寒衣惟記月。風吹塵帽先知節。山前白菊笑復顚。似怪行人忘此日。</text>
<title>典祀在顯陵</title>,<text>俗骸驚此亂雲中。誤入壺天第幾重。境界無塵風亦靜。襟期有伴月相從。淸音喚夢棲隣鶴。翠色侵書坐近松。斗覺心甘林壑味。向來塵土劇樊籠。</text>
<title>舟中偶成</title>,<text>出城三日尙逶遲。袞袞高深知不知。且可無心隨去住。水雲鄕裏臥支頤。</text>
<title>到堂有作 甲辰十月旬一。到東湖作。</title>,<text>馬頭遙指洞門深。境異翻疑夢裏尋。紅樹夕陽明遠眼。靑林古沼閟淸陰。檻前山水閒天地。架上詩書浩古今。惝怳不知身底處。無眠坐夜月西沈。</text>
<title>庭前紅樹</title>,<text>猩染墻頭兩樹楓。霜酣萬葉殿秋容。發揮精彩憑殘照。粧點風光有古松。雨洗可憐新錦濕。煙沈斗覺斷霞濃。山禽占恡嬌嬈色。鬪却華棲鬧暮鍾。</text>
<title>六日蟾蜍歎 甲辰</title>,<text>光陰疾如鳥。憶昨是重午。隔晨追令節。甑墮難再補。芳蒲入新酒。嫩艾上曉戶。微物有遭逢。各得蒙採取。夫何種之異。渠獨不見遇。畜靈幾千霜。自珍養天賦。適用會有期。何曾悲歲暮。所要只一日。一日已虛度。來者不可推。逝者不可再。居然負機會。我辰復安在。世旣棄如遺。不辭甘自晦。但恐仗艱危。滿囊誰可代。今古足良餌。天地多六日。誰知少違誤。便成虛棄物。伏草頷書隱。曳泥頭角沒。聊爲肉芝嘆。在渠未爲失。</text>
<title>無題二首</title>,<text>節換遊人動越吟。分明紙上見君心。尋迷夢裏東南路。抛盡愁中分寸陰。千古土花埋彩劍。十年蛛網斷絃琴。傾懷說與知魚我。安得相忘浩蕩深。耽閒學士倦塵埃。退食終南一逕開。巖壑隨緣架房屋。起居無處不池臺。尋源別澗浮水。觀瀑幽蹊屐印苔。最愛東皐近天上。夜邀明月共徘徊。</text>
<title>詠雪八首</title>,<text>隨意疏疏密密零。急開牕戶問何禎。坐榻禪僧應入定。無氈騷客不堪醒。玉屑銀沙浙浙零。繁華氣象溢休禎。數里泥深人不到。五更衾冷夢頻醒。千林萬葉盡凋零。亂蘂繁英始表禎。逕迷茶戶和煙濕。簾捲歌樓灑面醒。無風晴曉霰先零。天爲田家獻歲禎。欲狂喜氣花爭舞。如醉憂心酒共醒。晴來遠峀層層凍。着向深林樹樹明。寒儒擁被連朝臥。郢曲調高莫和聲。節疏園竹當階折。魂冷溪梅伴月明。天晴日暖茅簷下。錯訝陽臺暮雨聲。縞氣滿空春自鬧。玄花眩目眼難明。聳盡瘦肩何許客。蹇驢時聽踏橋聲。下土幾年愁旱澇。上天今日信聰明。却恐夜來容易霽。紙牕欣聽撲蟲聲。</text>
<title>發良策二首</title>,<text>天晴簫皷殷郊丘。夙駕旌麾截亂流。千里皇華行色遠。一區雲物霽光浮。迎人粉堠閒相對。媚眼靑山散不收。處處郵亭聯錦句。千秋留與記仙遊。宿靄欺初日。陰風捲遠蕪。貂溫宜凍耳。埃染變寒鬚。土塌城千古。籬疏宅一區。自慚辭里社。消髀托長途。</text>
<title>林畔晴望</title>,<text>山館鉤簾眺望鮮。晩晴許思薄長天。風煙熊度無今日。使節經過自昔年。村舍盡矮民尙古。海堧先暖候應偏。淸溪一脈穿林響。故到騷人琢句邊。</text>
<title>納淸亭</title>,<text>間亭一面俯溪頭。亭納溪淸涉趣幽。鳥語碎風搖小樹。柳絲紆霧鎖芳洲。承綸萬里雲間使。引興三杯物外遊。譾薄自慚陪勝賞。登門高致續千秋。</text>
<title>控江亭二首</title>,<text>晴波溶漾送歸船。兩岸山光半捲煙。騎從遠圍汀草合。櫂謳驚起渚禽眠。卑飛自愧瞻鵬鷃。偉量還容學海川。一笑渡頭詩已就。明珠散落古磯邊。控江亭子控江光。危砌飛簷壓小岡。斷岸曉雲疑水盡。殘山霽雪喜天長。風煙自媚閒區態。鞍馬空慚倦客忙。徑向橋頭揮袖過。平原十里屢回眶。</text>
<title>生陽館午餉</title>,<text>路接生陽趁午來。面溪牕爲納凉開。無塵不用遮風扇。有酒何須壘麯臺。乍覺寒聲生四壑。從敎醉色上雙腮。皇華到處牽吟興。揮灑餘香寄綠苔。</text>
<title>廣遠樓</title>,<text>憑虛誰遣架層欄。欲躡雲梯膽自寒。塵世不容兒輩覺。天公要待使華看。方知仙界招黃鶴。浪道蟾宮駕白鸞。顧我何人來倚玉。穢腸洗盡腋生翰。</text>
<title>入開城</title>,<text>山圍故國揷雲尖。草滿空城翳堞纖。尙有遺民彌富庶。矧伊風化動觀瞻。覆牆棃萼全堆雪。落沼楊花政撥鹽。今古繁華多少事。錦囊收盡任傷廉。</text>
<title>金巖館</title>,<text>靑巖綠樹鳥繁音。撥眼風光動客吟。割費江家無盡錦。擲成孫氏有聲金。男兒壯志惟窮目。兒女香閨肯上心。促駕又尋前路去。行穿松櫪萬重陰。</text>
<title>友人在濟川。遣人借書。因以寄之。</title>,<text>孤櫂衝晨霧。雙眸倚濟川。長江浮遠峀。曠野漲寒煙。薄暮遲來客。窮陰濕小筵。走人搜揷架。詩興想悠然。</text>
<title>再寄 三首</title>,<text>繫宦猶籠鳥。流光劇逝川。抽身投澗壑。收視管風煙。猥把疏慵迹。來叨翰墨筵。白駒欣在谷。非爲慰跫然。氷霜新歲月。亭榭舊山川。落葉千章木。平郊十里煙。幽禽窺講榻。暄煦曬吟筵。剩得蓬麻助。佳期豈偶然。危簷橫斷麓。虛檻俯平川。筆硯宵侵月。牀帷曉惹煙。寧歸娛玩具。自是講劘筵。倚玉聞蘭臭。塵襟覺豁然。</text>
<title>招友人不至</title>,<text>撚髭終日畫樓頭。風御何時此一遊。槐夏麥秋天已晩。東雲北樹恨難收。戀巢歸鳥依深屋。印迹落遠洲。江月正圓辜對翫。不堪寒鏡變成鉤。</text>
<title>次友人韻</title>,<text>雨入平江勢轉微。渚沙汀柳遠依依。開林送盡東南眼。天際雲浮我未歸。</text>
<title>曉霧</title>,<text>溶溶白霧漲淸晨。海色彌天不見津。前浦高梔迷幾丈。近山喬木失全身。漁村隔盡時聞犬。野逕籠深乍認人。簡帙映簾連案濕。座中驅瘴仗燒春。</text>
<title>次盧仁父三春字絶句</title>,<text>春向貧家吝借春。春光過半未知春。愁中春至愁中去。未得迎春已送春。</text>
<title>輓金正字載淸尊府 間居京中。安逸院洞。人勸以蔭仕。不肯。氣宇卓卓。至老不衰。眞丈夫也。</title>,<text>蛇榜飛英屬妙齡。懶將雞肋役吾形。靑雲宦路腰難折。白首書帷手不停。城市臥閒巖穴隱。洞天光動老人星。靈椿坐閱莊生歲。寶樹叢生謝氏庭。龍虎榮稠滿牀笏。箕裘業茂出藍靑。人閒五福誰斯匹。身後千年夜自冥。相失晩途凰莫怨。知歸弱喪夢初醒。白眉契分槐陰下。虛拜龐公厭世靈。</text>
<title>南宮誠仲宅席上口號</title>,<text>夢入南山紫翠重。殘陽一抹蘸喬松。旣無俗客隨緣至。更有淸樽滿意濃。好月侑歡盃落水。新粧獻媚坐生風。蠟紅啼盡餘殘跋。笑語聲中送曉鍾。</text>
<title>在伯氏家。與南敬仲，琴伯任，權三上舍對月話懷。夜闌還家。吟呈一律。</title>,<text>談罷回程月練光。分明屐齒破寒霜。鳴牛林樾音塵闕。促漏軒牕聚散忙。酒盡煩胸空磊隗。詩成離恨轉凄凉。西風爲我鏖殘暑。休惜重攀一笑長。</text>
<title>春帖子</title>,<text>翦出宮花片片馨。釵頭雙燕掠金屛。條風已趁迎春至。靈雨時因潤物零。雕刻詎煩隨色色。主張元是自冥冥。君王體得無爲化。巨細洪纖遍寵靈。</text>
<title>朴上舍以常見寄。次韻答之。上舍。同姓也。居湖南完山來成均始得相見。</title>,<text>江海愁沈寂寞濱。登高要看衆嶙峋。尋常面目雙名士。畢竟源流一本親。會合有期驚已晩。心肝相照忍如新。韓何相近猶云貴。何況同宗共譜人。</text>
<title>送金令公 澱 鐵山郡守 載淸弟。以堂上爲親出宰。弟㶏亦作定州半刺。</title>,<text>淸霜紫電古干城。頂後雙星玉餠明。百中天機推妙手。萬鍾人爵不關情。魚符壤接行聯雁。鶴髮春長養有牲。玆事定應驚世耳。詩書況復有餘淸。令公好文讀書</text>
<title>送同年禹彦確忠淸都事</title>,<text>吾友禹彦確。字以印方寸。經笥久蘊珍。一售如宿券。明時得偉人。朝著伸公論。中原有萱草。望雲難遣悶。身上密密線。柰此坐纏蔓。皇華缺幕僚。愼簡乃國憲。兼人才絶代。何物敢相溷。天寵許從欲。寧煩夢如願。促裝牽閒關。歸袂不待勸。依然舊釣遊。丘水繞近遠。倚門眼一明。前拜首再頓。長江變春酒。珍腴賤魴鱒。父老輳井里。綺席競醻獻。錦衣舞白晝。壽上南山萬。敎子享至樂。事罕驚鄕愿。辦玆第一策。糠粃水決堰。畦畛農桑業。魚鹽海賈販。歲饉兩溝壑。奚暇事悌遜。暴客甚鷙攫。行李艱野飯。周爰贊手援。無俾赤子困。川泳足懽悰。務閒身正健。簾櫳臥晩凉。一穗爐煙噴。妬粧遠山低。整釵新笋嫩。和睡聽流鶯。嬌舌紛恩怨。催添大斗酌。孤愁棄城遁。丈夫固如此。誰能甘肥遯。附驥忝同榜。虛名愧麟楦。東穿責治過。田園杳曼曼。幾遭鬼笑慚。復傳行斾建。臥病闕祖席。心境愈煩懣。空聞反哺聲。轉切未將恨。歸寧馬首秋。肯許瞻拜巽。鴻烈幸勤致。鉛刀欲磨鈍。聞本道有淮南子板。故末句及之。後乃虛傳也。</text>
<title>奉送洪相公敍疇出按忠淸</title>,<text>大陽赫至明。浮雲偶來去。蒼蒼古松鬣。四時自寒暑。月笛與雲牕。孰非王玉汝。司喉代言密。方面分憂臣。重人兼重民。彼此寧有序。千年馬韓基。榛莾實禾黍。謀國有虛席。物情久延佇。且詠未遑詩。休念獨賢語。識韓不願侯。易腸愧仙鼠。楡枋控地飛。瞻望圖南擧。倚閭今夜夢。應繞駐帷處。</text>
<title>次洪訥庵碧蹄和唐翰林韻</title>,<text>叨隨使節夜同歸。短烥明林宿鳥飛。羸馬嚴程知客倦。窮閻饑歲歎民稀。名留空覩懸楣句。人去難摳問道衣。竝駕更煩揮健筆。一聲靈籟破林霏。</text>
<title>發東坡</title>,<text>發軔東坡早。風尖透弊裘。窮陰催歲暮。寒日使人愁。漠漠山千疊。悠悠路幾周。村夫勤砥失。荷鍤坐橋頭。</text>
<title>再次止齋記舊遊韻</title>,<text>一城風物再回秋。人事相環樂更憂。來暮空聞誇勝賞。世殊寧復繼仙遊。新蓬自長尋山逕。古寺閒扃聽水樓。遙揖天磨眞面目。山靈無乃笑吾不。</text>
<title>次止齋天壽送中感舊韻</title>,<text>夢想飛前夜。名區歷此朝。千株官道柳。一首使君謠。聖藻臣能記。宸遊事已遙。松濤還濺淚。遺響訝虞韶。</text>
<title>次訥庵金郊口占韻</title>,<text>潮聲何處沸松吟。砭骨寒深酒不禁。小渡薄氷明似鏡。長郊亂峀繞如襟。披來鵬翼風斯下。讀罷瓊章口欲瘖。竟日奚囊無一字。螢牕悔不惜陶陰。</text>
<title>次訥庵齊安偶吟韻</title>,<text>騷仙遺跡世逾千。勝地名符豈有緣。已得高軒從二客。何須明月泛秋船。吹簫逸興今非昔。洗盞風流尙可傳。把筆誰能賡二賦。使華淸絶兩三聯。</text>
<title>次訥庵客愁韻</title>,<text>中懷黯黯類凝蠅。過眼溪山失愛憎。落日蕭蕭吹凍耳。幽牕寂寂翳寒燈。酡顔欲醒偏相苦。缺月回圓更見凌。何等客愁愁殺我。寫來頭緖滿吳綾。</text>
<title>中和</title>,<text>路入關西首屢回。纔踰平衍又崔巍。心馳出日穿雲去。身向生陽跋馬來。近嶠對松欣有雪。前簷得月恨無梅。故人今夜齊安宿。返路歡襟誰與開。</text>
<title>平壤</title>,<text>長風初發醢雞缸。喜刮新眸入舊邦。十里荒煙箕子國。一天晴雪大同江。參差翬翼縈林桷。隱映蝦鬚納峀牕。點檢物華須老手。玉堂學士筆如杠。</text>
<title>次湖陰元日韻</title>,<text>題詩元日龍灣館。哿矣春曹筆有神。此日共君千里席。何時辦我一丘身。望鄕岵屺迷南國。慰客盃盤謝主人。卅載舊癡安用賣。年來世事不勝新。</text>
<title>次訥庵元日感舊韻</title>,<text>駐塞辭朝遠。傳詩感涕頻。簫韶曾夜乙。魚水記年辛。往事追聯武。游懷喜接茵。自憐來附尾。共此眼中春。</text>
<title>車輦蟠松</title>,<text>孤根據坦墟。偃蓋百弓餘。鶴踏鱗皆蹙。霜凋鬣欲疏。徑紆天使步。牆繞大夫居。從事非蘇鄭。無詩我愧渠。</text>
<title>林畔道中</title>,<text>春郊野色正漫漫。困眼南明縹緲間。已被前人偸一句。數峯殘雪海中山。一句乃華使所作</text>
<title>郭山孝女門 女名匹月</title>,<text>往矣臘欲謝。來思陽已噓。馬上二月間。再經孝女居。卓卓百行源。杳杳窮村墟。伊人逝已久。片石猶旌閭。聞道母疾病。危甚湯鼎魚。女心政自苦。中腸劇焚如。恩知昊天重。身擲千金虛。霜刀斫春筍。鑑臨天咫餘。鮮血纔到口。沈痼劃驅除。至行降二豎。升魂忽返初。嗟哉一寸誠。影響有是諸。丈夫亦云罕。女中乃見渠。高名竟宇宙。山屹水徐徐。風埃郭山道。幾式使者車。豐碑遍中土。不獨東史書。</text>
<title>堂於嶺</title>,<text>堂於節彼界高天。衰草蕭蕭去鳥邊。石似金華羊亂臥。棧如劍閣狖愁緣。斜輝政照衝塵袖。謔語時驚側鐙眠。忽缷行輿騎果下。刑餘亦解惻赬肩。馬上倦甚。約以戲謔破睡。有時倒睡幾墮。聞傍騎發謔。則輒驚。○天使至此嶺。下轎乘馬而行。</text>
<title>發定州馬上口號四首</title>,<text>部曲蛇形繞。旗斿勿字披。觀光田婦走。遄邁僕夫飢。郵騎低如狗。邊風利似刀。川氷連岸滑。海島沒雲高。霜蘆吹野堰。煙樹擁山村。缺月天猶掛。新曦路已暄。堤草燒來黑。溪田凍處明。蒼崖留曙色。小雀報春聲。</text>
<title>西門嶺次董圭峯韻 二首</title>,<text>百里壯盤根。巖當絶頂蹲。關河玆嶺峻。風雨幾年昏。白日來中使。晴雲啓北門。車書無內外。萬世保藩垣。山蹊驚蟒曲。嶺石怒猊蹲。百二來天地。尋常割曉昏。羸驂攀似壁。歸雁度如門。平世寧須險。徒橫一邑垣。</text>
<title>嘉山郡</title>,<text>一宿嘉平館。春宵熟胛間。寒羞催曉餉。鮮翠對前山。恰有新年恨。渾無半日閒。謾成要記後。語腐不須刪。</text>
<title>將至順安野中偶成</title>,<text>困腳垂鞍撲鐙喧。生憎鶻沒見周原。行人指點遙山頂。疏樹前頭是縣門。</text>
<title>宿安州。寄謝百祥樓次板上韻。</title>,<text>价賓無暇上城樓。詩料江天散不收。已負層欄開笑口。那堪複幕對遨頭。靑山幾日留春雪。明月今宵獨夜舟。島嶼有靈應帶憤。十分慚恨付滄洲。</text>
<title>曉發安州</title>,<text>疏星淡月映城陰。夙駕偏知曉氣深。笳鼓挾風喧遠嶠。炬煙和靄鎖空林。松稠一逕山舒障。氷抹雙溝水獻琛。客裏只憑詩遣悶。行吟時復答寒禽。</text>
<title>嘲李學士伯喜 伯喜和良策車輦等作。已書于藁。忽手削去之。厥後絶不作詩。故嘲之。嘲亦不作。可恨。</title>,<text>昔笑淵明不飮酒。今驚李白絶吟詩。奔泉注壑那容壅。飛步超塵强自羈。薩水樓臺無歇愧。香山草樹有餘悲。塤吹味永今渾廢。空把峨洋向子期。</text>
<title>平壤快哉亭</title>,<text>去日吾曾上快哉。樽前天宇見恢恢。破昏海月窺山出。醒酒江風灑面來。抉眼事奇談未了。當筵才盡句難裁。今來役役慚收視。遠阜春嵐翠幾堆。前日。監司設宴于玆亭令余賦詩。艱吟一律。殊不稱意。故及之。</text>
<title>風月樓</title>,<text>平壤城中風月樓。樓中佳麗一城優。穿帷皓色星河夜。爽榻寒聲草木秋。霜後敗荷攢古沼。雪餘淸榭立孤洲。橋橫鏡面凌虛過。猥着塵蹤步步愁。</text>
<title>渡大同江</title>,<text>鑿凍開江本色靑。皇華行李上船亭。鼓簫聲殷潛蛟窟。袍帶光磨振鷺汀。浮碧欄干橫沆瀣。練光簾幕浸滄溟。憑軒轉眄渾奇畫。展盡新春幾疊屛。江氷方合。鑿以行船。</text>
<title>宿黃州</title>,<text>幾日煩冤憶洛陽。忽驚歸路到黃岡。尋常溪壑皆生喜。始信幷州當故鄕。</text>
<title>過棘城</title>,<text>野外遙看橫瘴煙。利劍束刃搶寒天。馬軍指報棘城巓。聞慣忽覺懷悽然。崎嶔形勝幾經年。往事欲問春風鵑。蜂喧豨突想騰顚。千里蔽日旌麾連。神鋒忽奮拉中堅。百萬一鏖秋城邊。撐骸曝骨血成川。滿地草木酣腥膻。冤魂漂泊客土捐。餒鬼慘惔歸路綿。陰啾雨哭沸寒蟬。殺氣鬱鬱蒸海堧。熏成瘧癘轉嬰纏。海西萬戶奇禍延。橫罹短折王所憐。樹壇祓醮饎吉蠲。親揮奎藻詞理全。大陽一燭陰濁褰。忽開壽域巖牆前。蚩氓奠枕誇安眠。春秋香火罄誠虔。至今軺傳來翩翩。經過正値日暄姸。緣崖客路頗回邅。巖欹堞缺陵谷遷。浦溆潮落膠漁船。蕪辭欲酹溝壑塡。荒林晩吹寒雙肩。</text>
<title>次權學官應仁韻</title>,<text>數朔淹裝率土濱。那堪作客又逢春。龍灣凍雪添盃盡。竹嶺晴雲入夢頻。勝地不如田舍樂。歸心寧憚路歧塵。名韁自是羈人具。牢絆溪邊把釣身。</text>
<title>開城雜詠</title>,<text>喬木開城府。王家五百年。鹿遊埋礎棘。烏集鎖墟煙。松嶽空佳氣。花園但野田。何須弔古泣。身遇太平天。又 天壽門落日春飛絮。長亭昔待人。千秋傳妙句。再度踏遺塵。來去門猶在。壺鰑跡已陳。疏枝風色逈。撫古獨悽神。</text>
<title>晩出東湖 二首</title>,<text>解衣憑傑檻。放目俯長汀。村暝聞孤犬。雲移漏小星。平沙寒更白。老樹晩猶靑。塵土多時夢。蘧蘧爲一醒。澗泉鳴曲沼。山靄擁長松。物色新經雨。光陰欲半冬。涓埃微報效。覆載荷含容。獲玷登瀛籍。何須萬戶封。</text>
<title>次集勝亭十景韻 巫山一段雲體丙午在東湖作</title>,<text>衾凍霜華冷。簷虛曙色催。角聲飛自麗譙來。吹斷宿雲回。斜漢搖難定。輕風顫更哀。更闌睡足眼微開。卯飮倒連臺。右郡城曉角日落殘霞斂。煙沈遠峀濃。洞門雲樹幾重重。天闊漏疏鐘。飛報傳烽堞。先催吐月峯。發人深省閉幽蹤。塵土斷追從。右山寺暮鐘隱映山前店。蔥籠雨後林。晴煙橫帶鎖濃陰。練色淺還深。遠緖披如縷。危梢露似岑。畫屛相對鏡俱沈。啼破數聲禽。右遠林白煙野渡搖晴柳。長橋枕晩沙。龍腰屈曲漾金波。落照鏡中斜。淩亂翻層壁。參差噴爛霞。何人騎馬趁棲鴉。橫截浪頭花。右長橋落照細雨經山郭。層嵐捲野萊。一春花事倚風開。霞綺爛成堆。物色高低遍。繁華次第催。黃蜂粉蝶鬧煙埃。香滿主人盃。右堂洞春花雁影明河夜。螢光湛露秋。月輪淸透海雲頭。鶴背闖銀鉤。霽色凝瑤斝。寒光浸玉樓。松梢警唳報更籌。露彩散蘋洲。右鶴峯秋月野燒添新碧。平蕪弄晩柔。倒騎黃犢傍莎洲。一篴起風頭。過水挑巖響。穿林和饁謳。短簑身世等虛舟。閒趣共林丘。右蘆浦牧笛月黑山村犬。煙迷水店扃。抑揚聲裏火光靑。點點亂寒星。柳外明還暗。磯邊走乍停。語囂時好半酣聽。得雋呌前汀。右箭灘漁火雲氣凝幽夢。年光屬送梅。凉生几案紙牕開。山腹雨聲來。鳴葉巖前樹。喧空腳底雷。坐看天宇失恢恢。風力更相催。右北山行雨凍色連墟暗。寒威向曉凝。江天雪意挾雲騰。萬片舞丘塍。玉立峯撐柱。花繁樹亂層。興來倒釀斗兼升。驢背聳肩乘。右南川飛雪</text>
<title>玉井氷</title>,<text>玉井含霜冷。瓊漿出壑淸。入脣纔一片。滿座逭三庚。凡骨今多病。仙區隔幾程。長梯無萬丈。搔首望蓬瀛。</text>
<title>應製秋日宴羣臣</title>,<text>冊命靑宮縟禮成。汪恩覃被浹羣情。彤墀搢笏風雲會。寶座垂衣日月明。天樂聲高添景麗。衢尊香動漾秋淸。齊歌旣醉伸呼祝。永享千年保太平。</text>
<title>贈黃仲擧二首</title>,<text>一旬歡緖百年情。眞覺侯封萬戶輕。臨別不知愁幾斛。吟髯已白兩三莖。談笑情深友。風霜歲暮天。盃盤吾事拙。懷抱此中圓。旣見身慚老。相思月再弦。諸公爭發興。滿坐醉中仙。</text>
<title>計伯氏登程已七日。不至。</title>,<text>前日曾憑尺素知。來期九月未闌時。如何七夜無眠坐。未見雙鳧向北馳。晩嶺霜高蹄蹶易。寒江水落櫂移遲。懸懸望遠空煩慮。一盞燈花慰所思。</text>
<title>北風</title>,<text>北風擘開席門入。欺我衣單吹料峭。前階落葉助聲勢。亂韻偏輸雙耳竅。塵裏光陰已十月。旅中懷抱惟孤嘯。詩書四壁謾成圍。位空寥落跫音少。願言思兄底處宿。風埃撲面應迷眺。瞻望多時苦不至。何其久也良難料。尺薪如桂米如金。凶年城市人相弔。稜稜馬骨十分高。苜蓿盤空慚日照。遲遲行色不能前。想應念此頭自掉。强爲雞肋守鮎竿。手裏靑蛇塵蝕耀。區區寸情不能已。對面何時發孤笑。</text>
<title>新雪</title>,<text>幽人睡起日三竿。庭戶無人門尙鍵。乍看淸陰變小牕。那知高下迷前巚。阿兒忽報絮初飛。物色驚新簾已捲。春去多時阻闊深。朝來如約精神顯。紛紛錯落信如篩。一一輕盈誰所剪。撩亂風頭萬片驕。婆娑天半千尋緬。掠回簷瓦忽紛披。斜映松林增宛轉。氣象催成閉塞冬。風流亂掩崔巍峴。不禁牆角鬪微暉。偏向階陰埋老蘚。從古休祥占舊年。如雲我稼應連畎。騰懽四里有周農。吠怪昌辰無越犬。倚榻書生詩眼開。忘飢半日吟髭撚。不堪綿邈故園遙。已迫蒼茫殘歲餞。凍合盤飱費煦噓。寒生簡帙妨舒卷。兩肩斗覺聳山高。一盞却嫌崇酒淺。收拾瞻聆任短毫。形容變態消殘篆。銀盃韓語陋誰陳。白戰歐規知者鮮。晩景山陰興轉悠。幽懷誰與同消遣。</text>
<title>伯氏兩僕來道舟抵東湖。喜甚賦之。</title>,<text>竹嶺鬱而險。漢水逶而逈。幾度東復西。與兄雙影竝。石棧共穿雲。篷牕同煮茗。今秋我先返。有急衝泥濘。獨立無晤語。長翹南望頸。得書認行期。期逝絶欬謦。氷霜日閉塞。我思無與等。雙奚忽到門。所由欣始詗。空江細如帶。淺閣難進艇。逆風更橫簸。何堪孤夢冷。凈掃一間屋。日上牕戶炯。寢臥極靜便。蟲魚可商訂。綠醑釀有瓮。香粳炊有鼎。旣當共飢飽。亦足偕醉醒。逍遙卒歲樂。樂矣兄其肯。斜陽苦相待。閭外手加頂。</text>
<title>題錦溪內史訴牒</title>,<text>官居三典耐淸貧。死後堪憐寡婦身。戶下數三傭力輩。完除留作擔樵人。</text>
<title>無題</title>,<text>小雨新收暖尙微。黃公學語占晴暉。花前囀送調簧舌。柳外飛低染菊衣。節物園林驚夏令。夢魂江海柰春歸。書帷寂寂塵生甕。滿眼幽愁陣陣圍。</text>
<title>雪翁上人</title>,<text>雪堂淸名聳千古。平生洗心參佛祖。雪巢瀟灑凜風騷。煙霞物外聊逍遙。師名雪翁義安在。二子仙風天見貸。乾坤一身任飄泊。達摩寒山肩可拍。我生無計出甕天。放筆還慚下水船。雪水烹茶非我事。山陰高興心所喜。會當投入遠公社。濡穎疥壁師莫訝。</text>
<title>開城館戊辰春。詔使將至。揀文臣分授皇華集。使次其韻。以製述官作此。</title>,<text>稟來光嶽氣方全。玉立淸朝近御筵。身占亨衢鵬運上。詔飛方國鳳銜傳。皇圖天啓綿瓜慶。帝力民歌奠枕眠。異域風謠收入篋。嘵燈新賦遠遊篇。</text>
<title>開城館圭峯韻</title>,<text>城圍百姓家。路遶半泥沙。衰草荒園鹿。斜陽古木鴉。寒威收屭贔。陽德自萌芽。物色忻遭遇。奇芬吐筆花。</text>
<title>過臨津江 戊辰</title>,<text>聲望今山斗。詞華舊海江。心輕千里路。氣壓一川艭。顧眄春生渚。吟哦玉灑牕。閱人官渡古。前輩果誰雙。</text>
<title>夜宿太平館。醉起口占。</title>,<text>上樓對南山。南山寒更翠。日夕有佳色。政堪供一醉。</text>
<title>有月登太平樓</title>,<text>浩嘯眞如羽化然。塵間火食正酣眠。樽開已覺寒光凍。山近何妨爽氣連。四壁淸詩前後使。一樓佳月古今天。登登興致皆同調。館裏仍成故事傳。</text>
<title>登漢江樓二首</title>,<text>濟川亭子漢之潯。香案儒仙許降臨。勝事地供無盡藏。雄詞天假善鳴金。古今一致魚知樂。人境相須鶴在陰。良遇已蒙增價顧。江山斗覺倍崇深。檻外汪汪注百谿。使華登賞荷同携。關河壯甚恢襟抱。風月閒多費品題。高唱未賡才已盡。深盃屢倒醉成迷。一雙白璧方舟上。輝映東韓一凍棃。</text>
