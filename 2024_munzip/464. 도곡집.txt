<title>東都樂府 壬申</title>,<text>績麻會。有新曲。績麻亦云多。堆積連巨屋。課功勤業自貴始。八月之望來簇簇。分部廣庭較勝負。酒食歌舞紛娛謔。羅代風俗淳且敦。屛去奢華務杼柚。嬉遊笑他市婆娑。未妨家人嚴嗃嗃。會蘓曲其二常棣華色。映碧海桑。碧海茫茫不見天。萬里書成無使將。常棣華韡韡錯喬林。喬林蔽芾護行旌。兄弟重逢和樂深。憂息曲其三東韓有客入日本。滄海浩渺迷畔岸。素知郞君氣節壯。一死中心已判斷。原上草離離。行人一去歸何時。鵄述嶺作望夫石。忍想萇血三年碧。鵄述嶺其四怛忉歌怛忉歌。萬事終傷不自保。死生契闊漫成說。執子之手期偕老。怛忉怛忉。世故莽蕩吾何奈。邦國憂虞亦方大。怛忉歌其五丈夫早許身。志欲死封疆。負羽起從軍。啓處安敢遑。士疲無堅甲。兵久乏見粮。中宵失壁壘。壯魄隨寒鋩。至今氣未洩。幽憤射斗光。千秋弔國殤。擊節想倔强。氓俗永不忘。吉辰奠酒漿。陽山歌其六富家當秋穫新稻。貧家卒歲無弊襖。耳畔歷歷砧杵聲。我何單寒彼何贏。琴聲凄斷叶金石。變調乍轉如裂帛。顔巷之樂足一椀。百結之衣可以煖。隨分自遣有何憂。琴聲宜以杵聲求。戱撥聊以答徧讁。此意說與平生逑。碓樂其七莫言髧髦是童齠。壯氣仍復兼勇驍。舞劍起兮劍如水。咫尺枝心無少憀。彼哉荊聶兒戱耳。猛厲直可山嶽搖。汪踦之後見若人。羣類紛紛獨自超。黃昌郞○右並佔畢齋七詠韻</text>
<title>題頭流錄後</title>,<text>謇余塊潛處乎塵坌之竇兮。欝欝安能久居此兮愁不堪。思將芒鞋竹杖逍遙乎名山之頂兮。眄彼智異挺立乎東南。積翠空濛。蒸雲歙含。獸多虎豹熊鹿獐。木盡松檜杉檀柟。上列巖厓饒奇勝。下有溪澗供幽探。騰蛇蜿蜒盤絶嵌。毒龍隱見卧深潭。虹垂光射纈。岫遠色勝藍。行行臨冢頂。衆皺如攢鐕。瑟瑟天風吹不斷。丈夫鬢髮散鬖鬖。八極星拱撑箕斗。千巖雨洗浮煙嵐。下臨莽茫茫。氣象鬱泳涵。山之高不知其幾千丈兮。殆不能窮其目力之所覃。下觀人物攘攘於州閭間者。細微若絲縷之出於蠶。幾箇父子相慈孝。幾箇兄弟極和湛。幾箇舞巫覡。幾箇講瞿曇。春風澹蕩百花敷。滿谷香氣淸且馣。三庚溽暑不敢驕。蒼松颼飀影毿毿。遠鴈酸嘶商律高。已見寒聲入秋龕。逮堅氷之始至。見老禪之睡耽。佛燈正熒熒。梵音何韽韽。亦有老仙修眞訣。八千春秋笑籛聃。遊瑤池兮陟崑崙。紛紛鶴駕而鸞驂。麟脯鳳炙作殽羞。更有火棗與南柑。六時之樂妙可聆。九霞之醞濃宜酣。倏爾身若朝顥穹。爽然心似開塵函。回首人間隔幾許。自喜今日玄機參。冥靈與鯤鵬。莊叟只虗談。吾人已得大道原兮。彼哉朱丹軒轂徒富貴之是酖。洞裏靈芝秀。洞口淸泉甘。終年卧雲林。性命豈曾慚。安得招呼名利子。共抛簪組卧一菴。可憐係戀眷跼而不决去兮。其奈難化俗與貪。君之鼻兮我將斲。君之心兮我將鏨。君愛是腐鼠。我友是幽䳺。嗜好相殊。徒自憂惔。我於三神山旣處方丈之顚。且將踏蓬萊瀛洲而幷有其三。右成俔題佔畢齋頭流錄後韻</text>
<title>病起野望</title>,<text>江城雪後似春歸。藹藹平原映夕暉。乍見輕氷浮野渡。還聽幽磵咽林扉。寒雲送色連山嶂。積素凝華覆石磯。欲向閒窻收景物。病餘詩興轉依微。</text>
<title>夜坐悲吟 丙子</title>,<text>寒齋坐夜闌。孤燭靜相對。哀我所嬌兒。丰容正曖曖。其二生何爲而來。死何爲而逝。正似潘安仁。坎路憯兒瘞。其三學語卽書字。見客能拜跪。借問年幾何。四歲乃如是。其四瘡疹衆皆經。爾獨罹凶厄。哀哀玉雪形。未死盡變易。其五逖矣遼陽城。消息隔萬里。他時使車回。何辭爲安慰。其六棄置勿復道。此哀難重陳。情鍾在我輩。愧彼太上人。</text>
<title>漫吟次放翁韻 丁丑</title>,<text>叢桂攀援歲暮期。只今京洛計還非。深慚彤筆趨靑瑣。更耐緇塵染素衣。北麓新居連草樹。東湖舊築靜煙霏。唯應隨地全吾性。莫向鄕園漫說歸。</text>
<title>感懷</title>,<text>洛蜀紛紛世議洶。疎姿豈合廁羣龍。王存駐足羞爭逐。正考循墻愛益恭。名義已年分國是。淵源巴水仰儒宗。已知末路妨開眼。回首雲山紫翠重。</text>
<title>鄭別坐 世沃 挽 代谷雲先生作○戊寅</title>,<text>少日才名敵鷓鴣。晩來憔悴困泥塗。人間未得中身壽。湖外驚聞旅櫬孤。</text>
<title>送李參議 德成 赴燕</title>,<text>萬里車初發。千山雪正飛。時危仗忠信。歲暮惜離違。碣石煙雲暗。遼陽城郭非。且須吟眺遍。歸趁柳依依。</text>
<title>次玉堂春宮痘候平復後志喜韻 己卯</title>,<text>彤庭拜舞擁千官。春滿銅闈自辟寒。已識神明勤保佑。旋聞疹疾向穌安。前星增彩祥雲衛。化日舒暉宿雨乾。從此邦家開景運。八方長奉萬年歡。</text>
<title>谷雲金先生 壽增 下示籠水亭詩帖。命以續貂。敬次以呈。庚辰</title>,<text>絶峽鳴泉繞翠巒。幽居淸逈隔塵間。從知人境元相得。何用辛勤爲買山。</text>
<title>金君山 崇謙 挽</title>,<text>弱冠才超古。承家更有人。襟期澄水月。風格藹仙眞。倜儻凌雲氣。琳琅絶代珍。如何中道閼。雪涕問蒼旻。其二白璧淪黃壤。西河又至哀。高門偏禍孽。天道爽栽培。舊業今無托。遺篇不忍開。湖亭瞻莽蒼。魂魄倘歸來。</text>
<title>送茂朱洪使君 萬恢○辛巳</title>,<text>我吟興公賦語。解道赤城霞起。想得拄笏看山。翛然謝遣塵累。</text>
<title>谷雲先生挽</title>,<text>石室流風遠。先生尙典刑。爽襟淸洒洒。高節聳亭亭。好古終全素。含光自播馨。塵寰難久寄。飈馭忽沖冥。其二詩禮淵源富。師資道誼存。床留紫陽集。壁揭古賢言。探賾恒忘倦。提撕幾警昏。更看游藝地。餘馥散丘原。其三往事寧堪說。驚心十載前。荊花已寂寞。桑海任推遷。舊郭悲孤影。衰途謝萬緣。誰知當日意。欲和遠遊篇。其四象外存遐賞。翛然絶世營。仙區爰得所。盤阻有誰爭。攀桂淮南隱。棲巖谷口耕。淸時貳卿貴。那足累高情。其五南極星文晦。門闌小子悲。靈光今已矣。吾道益凄其。不復承餘論。那堪閟舊儀。惟瞻華岳月。千古照心期。</text>
<title>仁顯王后挽 二十韻</title>,<text>毓慶名門遠。嬪京二十春。軒躔高象緯。壼則贊鴻匀。順志承長樂。覃恩洽下陳。功勤始綖紞。儉示斥璣珍。克闡中闈敎。寧私外氏親。徽儀鳴佩地。警畏報雞晨。邦國俄丁否。褘褕久履屯。蘭襟彌自飭。玉度竟無磷。景運初回日。彝倫復叙辰。增輝雙曜並。騰賀八方均。至德謙光著。陰功化理新。慈隆育漢嗣。禮盛奠周蘋。海屋方申祝。雲遊遽返眞。遺箴感聖主。末命泣窮民。節惠看宣冊。揚休在刻珉。煌煌留睿翰。字字證蒼旻。吉宅靈辰叶。先陵右制遵。凄凉移翟衛。倐忽轉龍輴。象服仍虗寢。粧奩已素塵。惟應任姒烈。輝映並無垠。</text>
<title>鄭生 龍河 挽 壬午</title>,<text>少小好奇服。襟期迥出塵。方將究大業。奄忽返玄眞。碧蕙捐芳馥。屳禽閟彩珍。紛紛看俗子。那復有斯人。</text>
<title>金校理 昌直 挽</title>,<text>去歲靑嵐舍。門闌慟不窮。誰知餘涕淚。又復哭吾公。攀栢魂先斷。縗麻孝未終。凄凉身後事。福善理還空。谷雲前一歲卒公今又繼逝其二末路滔滔是。淸疎見素襟。鯉庭惟服訓。鮎竹肯關心。致遠期他日。承凶慘在今。那堪陪晤地。凄斷薤歌音。</text>
<title>偶吟 乙酉</title>,<text>釋褐登朝過十霜。畸形兀兀鬢絲長。微才不分金華直。榮宦何安吏部郞。城市囂塵顔已苦。江湖煙月興難忘。自公退食還淸暇。隨意西窻納晩凉。</text>
<title>自述</title>,<text>丹鉛少日學文章。戛戛難升作者堂。薄技豈殊蠡測海。小知眞似矮看塲。平生壯志思鵬息。晩歲疎蹤屈鷺行。書室只今塵滿軸。不如携去返耕桑。</text>
<title>次伯瞻宗丈 喬岳 寄示韻 丙戌</title>,<text>淸夜軒窻獨苦吟。月華流影漏聲沉。多情忽爾投新作。入手欣然會此心。正喜同人猶健在。何關世故漫來侵。幽棲地僻塵囂隔。乘興要須就我斟。</text>
<title>申參判 懹 挽</title>,<text>臺垣直節學宮師。橋梓聲名際聖時。可惜微痾淹暮境。尙看遺愛在分司。朝端耆宿驚頻逝。前輩風流杳莫追。淡水久知先誼重。一哀仍復哭吾私。</text>
<title>姨叔任杆城 鎭元 挽</title>,<text>外氏凋零甚。餘存有幾人。吾姨悲未逮。夫子倍相親。嶺嶠魂初斷。門闌恨轉新。風姿那復見。吏績尙稱循。</text>
<title>三淵金公 昌翕 內室挽</title>,<text>夫子淸高邁伯鸞。齊眉擬保百年歡。貧居陋巷曾無恨。跡遍窮山善自寬。懿德合登彤史纂。芳猷久贊碩人槃。驚心旅舍遊魂斷。萬事悲凉一土饅。其二弼老遺風已莫追。猶聞女士作門楣。高情共樂雲林隱。善慶留看玉樹姿。倚伏中間那忍說。蕭條半世有餘悲。抱州咫尺隣先壠。魂魄歸依定在玆。</text>
<title>平川申相國 琓 挽 二十韻○丁亥</title>,<text>華牒東陽盛。高名北斗標。相門曾毓慶。詞學早舒翹。風議傾三署。氷衘映一條。參差從世路。騰躍自雲霄。白璧須高價。靑松見後凋。陶甄纔選部。簡擢欻樞要。論道登元宰。殫誠拱聖堯。崇喬瞻地望。元氣斡衡杓。正屬江河潰。彌勤鼎鼐調。險夷行不泥。沖挹富無驕。念結邦休戚。心存道長消。先人深托契。廊廟憶同僚。君實元推呂。平陽卽代蕭。久知心事並。每仰德音昭。昨歲那堪說。流言自煽妖。遜荒淹赤舃。燭蔀荷淸朝。木稼翻成沴。台躔遽隕宵。樑傾危廈屋。鳳逝舞鴟鴞。宇宙今牢落。經綸已寂寥。公私無限慟。淚盡一聲謠。</text>
<title>聞調元 權甥燮 冒雨往觀假山。以詩張之。戱步其韻。兼寓諷警。</title>,<text>吾廬日夕對南山。縱目無煩杖屨閒。笑爾衝泥尋假斲。自言奇賞出人間。</text>
<title>歲暮</title>,<text>空敎華髮似霜菅。歲暮鄕園尙未還。千古巖棲誰繼躅。十年塵網少開顔。柴荊錦里東西瀼。叢桂淮南大小山。回首雩洲春草綠。曉天歸夢水雲間。</text>
<title>柳統制使 星彩 挽 戊子</title>,<text>曾是師門鼓篋人。兜鍪何意換儒巾。弓裘舊業思無墜。薪膽遺羞擬一伸。遷擢四州兵馬使。嶔崎七尺丈夫身。平生壯志都輸了。惻愴英姿奄厚窀。</text>
<title>農巖金先生 昌協 挽</title>,<text>淸淑山河氣。鍾來作世儀。靈芝元有本。良玉可求疵。舒卷惟隨義。存亡自係時。翩然大荒外。名並日星垂。其二伊洛源流遠。河汾德範尊。融通會衆妙。疑翳析羣言。霽月襟懷爽。春風氣味溫。扈煌雲錦手。餘事豈須論。其三早展雲霄武。爭瞻彩鳳趨。儒宮得安定。講席待淳夫。末俗驚谹議。攲途見範驅。居然一麾出。吏隱卽江湖。其四忍說龍蛇事。天時慘積陰。畸蹤仍却曲。賢路轉嶇𡼲。不改簞瓢樂。難回介石心。重宸虗佇意。追悼仰綸音。其五寧嗟生苦晩。自幸襲餘薰。每憶追陪日。偏蒙警誨勤。微衷長耿耿。逝水劇沄沄。永失依歸地。悲懷忍復云。其六心事吾先共。曾何間死生。方將渙鴻筆。許以賁桓楹。未及深望滿。俄看大命傾。悠悠千古恨。沒世竟難平。其七地下曾瓊樹。人間足溷塵。公應欣脫屣。我自痛迷津。啓紼何當返。披帷怳訝眞。斯文不盡淚。洒滿舊書紳。</text>
<title>秋思</title>,<text>局促朝端秪百憂。行藏羞向野翁謀。江湖波闊鷗堪羨。田畒秋深麥已收。老覺流年催白髮。愁敎從事到靑州。丈夫適意斯爲快。不用功名漫覆甌。</text>
<title>妙寂途中</title>,<text>曲折千溪轉。幽深一鳥鳴。時逢峒客話。如入武陵行。偶爾得佳處。洗然無俗情。巖阿愁寂寞。萬古碧崢嶸。</text>
<title>默默</title>,<text>端居默默抱閒愁。忽憶淸江泛小舟。聲譽不須齊李杜。文章安用壓曹劉。風塵蹩躠空衰朽。宦海浮沉秪悔尤。萬事如今難適意。何人騎鶴上揚州。</text>
<title>徐領相 文重 挽 己丑</title>,<text>文采裒然世共看。晩將才業際艱難。垂紳正笏三公府。大纛高牙上將壇。一節忠勤雙鬢白。百年經濟寸心丹。推車昔日思先好。箕尾中宵涕自汍。</text>
<title>送鄭宗之 必東 出宰蔚山</title>,<text>肉譜當今推博洽。豸冠前日想風標。烏臺鳳掖從它好。五馬雙旌興獨飄。其二黃綬低垂漲海灣。晩途行止任闌珊。休言竽瑟乖時好。雅意須看單父彈。</text>
<title>吳生 履周 挽</title>,<text>犖落貞松挺歲寒。稚柯猶見翠丸丸。誰敎聳壑昂霄質。未薦明堂一夕殘。</text>
<title>求外得伊川</title>,<text>危途怯簪裾。拙性安淡泊。孤露常悽切。風波積畏約。久縻龍驤衘。空費太倉粟。豈不思决去。田園聊自適。鶴髮在高堂。尸饔勞瘁劇。家貧計活疎。不能供魚菽。屈心塵土中。伈伈滯京洛。感彼烏反哺。鬱悒衷情迫。古人重親養。廬江喜動檄。伊州地雖僻。淮陽吾不薄。可作數年計。不妨佩銅竹。聖朝敦孝理。體下恩至渥。北闕承新除。西淸掃舊跡。行奉板輿歡。獨專名區樂。幽情葛洪砂。道氣王喬舃。晨夕潔馨足。峽味登畢弋。揮手謝世人。腐鼠任爾啄。</text>
<title>宋判書 奎濂 挽</title>,<text>一老華宗早襲芳。危途閱盡志彌彰。繁花春觀從他炫。晩菊秋畦獨保香。仙府忽看乘莽眇。魯邦無復仰靈光。通家小子追先故。千里緘辭涕淚長。</text>
<title>漫興 庚寅</title>,<text>洞府深幽繞萬山。天敎閒客着中間。元無公事勞心思。時有高僧數往還。古峽秋陰籠菊砌。遙林晴籟動松關。名區吏隱吾全樂。笑爾紛紛幾點班。</text>
<title>山映樓</title>,<text>夜宿長安寺。朝登山映樓。千巖玉爭聳。萬壑霧初收。快意惟今日。高吟倚九秋。應須仍羽客。飛步躡丹丘。</text>
<title>釋迦峰</title>,<text>好是寺樓北。削立凌空碧。逈高絶氛埃。雲霞自朝夕。</text>
<title>地藏峰</title>,<text>秀色立積鐵。嵐靄互明滅。偉哉造化功。元氣此融結。</text>
<title>地藏菴</title>,<text>石路肩輿穩。攀登得上方。朱欄出雲杪。丹壑映秋光。蕭灑眞無比。囂喧自覺忘。超然燕坐處。山翠滴霞觴。</text>
<title>望見內山面目</title>,<text>姑射仙人氷雪膚。凌空秀色極淸姝。自從對此融神後。査滓胸中一洗無。</text>
<title>白華菴</title>,<text>筍輿伊軋度靑林。一壑淸風爽滿襟。映日雲陰迷寶㙮。攢空雪色聳瑤岑。吾人本自有仙骨。是處居然生道心。小坐維摩方丈室。松醪仍復侑高吟。</text>
<title>天逸臺</title>,<text>高臺薄晩住吟筇。快洗塵間芥滯胸。逈挹東西南北界。平臨一萬二千峰。夕陽楓葉紅相纈。晴日雲嵐翠正濃。寄語紛紛名利子。爾曹寧躡此奇蹤。</text>
<title>移城 諺傳俗人若過此。必風雷以逐之。移其城以防之故名。</title>,<text>亂石遙通棧。獅峰近趁人。移城傳古號。怪說惑千春。怳惚風雷異。嵯峩岳岫新。龍潭知在望。策杖步頻頻。</text>
<title>觀僧徒馳瀑</title>,<text>鶖子雙雙戱曲渦。隨流巧轉疾如梭。空中飛電看翻閃。石上衝波起頃俄。慣習一生曾屢試。奔馳百匝詎成蹉。呂梁昔見蒙莊記。比此奇觀未足多。</text>
<title>觀日出</title>,<text>碧海晴波望動搖。欄頭壯觀趁晨朝。紅雲閃爍明三界。圓影飛騰逈九霄。弱水千重元不隔。扶桑萬里却非遙。名區別是神仙府。空裏疑聞子晉簫。</text>
<title>通川道中</title>,<text>客路秋山外。東南積氣中。明沙堆白玉。滄海拭靑銅。爽朗心如失。淸新興未窮。長帆倘見借。萬里可乘風。</text>
<title>自朝珍幾十餘里。連傍大海而行。途中記興。</title>,<text>天宇空明淡靄凝。白鷗飛盡鏡光澄。海棠亂撲鳴沙路。山菊交開錦石層。出沒風帆迷遠望。依微煙島露孤稜。超然不受鞍鞿苦。興入南溟九萬鵬。</text>
<title>四仙峰</title>,<text>物外淸遊剩盪胸。芒鞋又着四仙峰。金蘭認是先天界。玉柱猶存太始容。六面神功經鬼斧。千年老榦長虬松。飈輪一去無消息。瓊島微茫彩霧重。金蘭通川號</text>
<title>龍貢寺</title>,<text>龍貢知名寺。雞園祗樹林。泉流淸且駛。巖洞窈而深。愛接玄虗話。欣聽梵唄音。金剛後麓是。亦足暢幽襟。</text>
<title>楸池嶺</title>,<text>早隨微雨整行裝。厓嶺岧嶢路正長。物色渾看同水岾。風光仍復屬重陽。淸流錦石呈新態。赤葉蒼林映晩粧。一別仙山心戀戀。虎賁猶可替中郞。是嶺恰似內水岾</text>
<title>和川</title>,<text>大嶺前頭一洞開。和川歸路接蓬萊。靑山罨羃還新色。多意龍公送雨來。是日有雨</text>
<title>淮陽途中</title>,<text>蘆萩成叢峽路陻。東奔西邁幾逡廵。孤村却在幽深處。十里難逢一二人。剩說險途同楚蜀。卽知淳俗似朱陳。還疑造物陰來相。踏遍仙區只浹旬。</text>
<title>李參判 思永 挽 庚寅</title>,<text>先君舊好幾人餘。公獨巋然魯殿如。孤露此生猶有慰。瞻依今日忽成虗。悲吟可忍敲羊策。往事長懷御李車。惟喜佳兒典刑在。昭文遺緖未應疎。</text>
<title>李副學 端相 遷葬挽</title>,<text>邃學高文豈異評。士林長繫斗山名。煙霞芝洞心源靜。秋月氷壺氣象淸。素業靑氊仍令嗣。佳城白日又新塋。滔滔末路流風遠。惆悵無由起九京。</text>
<title>尹同知 澤 挽</title>,<text>惟公茀祿儘優優。今古求之孰比侔。兒擢龍頭一非少。壽臻鮐背八爲籌。推恩位致金緋貴。偕老年垂巹酳周。人世更無餘憾在。三牲隆養又方州。</text>
<title>李正 寅爀 挽 辛卯</title>,<text>名卿胄子復淸標。寬厚風流出俗囂。自在儒冠高月朝。寧期州紱限雲霄。淹痾暮景仙遊促。飛旐春天峽路遙。叩策西門難制淚。早知先契最公饒。</text>
<title>韓參判 聖佑 挽</title>,<text>逝水沄沄孰挽傾。公今去世益傷情。平生氣節霜同凜。終始心期玉比貞。挺立剩敎瞻一柱。崎嶇那得履夷庚。秪應有力移中夜。不廢千秋汗簡名。</text>
<title>尹校理 集 遷葬挽</title>,<text>春秋大義凜如霜。柴市忠魂沒不亡。同志花翁吾自出。見和今日倍回膓。其二永嘉舊範承西澗。王屋新封托偃師。鬱鬱湖城千古地。崇禎日月此昭垂。夫人及㣧子永春公之葬。亦同遷一丘。夫人卽淸陰先生姪女。</text>
<title>洪判書 受瀗 挽</title>,<text>屹立巖廊柱石姿。士林標望冠當時。崇華峙位淸逾礪。貞確持心涅不緇。衆喜金甌新有覆。誰敎沙弩巧相隨。翩然脫屣知何憾。俯視塵囂定一嘻。</text>
<title>書懷 壬辰</title>,<text>維南方岳擁旌旄。專制由來地望高。長恐主恩難報答。敢言王事獨賢勞。雄藩務劇神徒悴。荒歲憂深目自蒿。竹外凄風搖客抱。不堪秋氣日蕭蕭。</text>
<title>李持平 東彦 遷葬挽</title>,<text>從古如絃死道邊。况君奇禍奈蒼天。佳城白日還今夕。寄灑千行弔少連。君無子。只有弱弟經紀窆事。</text>
<title>余來南經年。而以時宰之斥。連章乞免。不得廵行列邑。今將遞歸。漫賦七絶。歷叙一路山川風俗以替遊覽。</title>,<text>南服觀風度一年。羇懷蕭瑟鬢絲宣。危蹤末路眞堪笑。徒得虗衘侈十連。其二嶺外星羅郡邑稠。天開區域壯南陬。瓌觀偉蹟吾能說。歷歷風謠七十州。其三維南形勝最金鰲。伯業猶留半月高。玉笛雞林千古事。只今黃葉落蕭騷。慶州新羅所都。舊號金鰲城。如半月玉笛雞林事。見三國史。其四角干武略雄羅代。崔薛文儒聳士林。西岳新宮開刱意。試看陶叟數篇吟。角干金庾信及崔致遠薛聰。皆本州人。西岳書院祀三人。退溪有詩。其五梅月遺棲尙蕨薇。首陽淸節寄緇衣。當時心迹無人解。直待潭翁始闡微。梅月堂在金鰲山。金時習佯狂逃緇居於此。栗谷作傳。比之伯夷。其六溪水潺湲徹底淸。玉山晴影蘸空明。前賢昔日藏修地。歌鳳如今意未平。晦齋是本州人。遭乙巳禍。沒於謫所。有書院在紫玉山下。其七慈仁移割自東京。小邑依林但一城。謠俗相傳女服戱。韓公奇略尙流聲。慈仁自慶州分設。高麗韓宗愈禦賊於此。募勇士衣女服。中藏鋒刃遂大捷。至今民俗爲此戱。其八二水三山地勢紆。臨臯嘉號愜名區。高樓搥碎眞堪惜。差喜朝陽更壓湖。永川號臨臯。二水三山。卽題詠語。古有明遠樓。今燬。新構朝陽閣頗佳。其九迎烏往跡本荒唐。怪說流傳不足詳。惟是地靈能毓哲。至今人仰鄭公鄕。迎日號烏川。以三國遺事迎烏事名。其說誕甚。圃隱卽縣人。其十東海千秋復曲江。韶州物色可能雙。矯然仙鶴今難見。獨詠遺詞倚八窻。興海號曲江。其十一鶴城何處太和樓。惆悵今無物色留。認是關防玆府最。不妨雕飾任姑休。蔚山號鶴城。舊有太和樓。最稱勝槩。今廢。左兵營在本府。其十二鬐立孤城大海隈。洪濤浩渺接蓬萊。小峰臺上時登望。極目雲煙萬里開。長鬐號鬐立。小峰臺在縣南。稱名勝。其十三車城最說白雲山。元曉何年住此間。莫怪瘴煙長晻靄。官齋咫尺海彎環。機張號車城。白雲山在縣西。有羅僧元曉舊跡。其十四萊山樓閣枕城隍。形勝曾於岳集詳。惆悵崔仙今已遠。海雲臺畔獨彷徨。東萊號萊山。李東岳安訥最多題詠。海雲臺卽崔致遠舊遊處。其十五馬島扶桑一葦通。冥冥氛祲翳妖虹。誰知十萬鯨鯢骨。盡入天戈蕩掃中。日本對馬島以海路連接府界。壬辰倭賊來寇。爲天兵所敗。其十六弄珠山下宋公祠。秋草荒凉鳥雀悲。千古精忠誰得似。睢陽雙廟可同規。壬辰之亂。府使宋象賢，釜山僉使鄭撥並死之。今有忠烈祠。享二公。其十七嶺左凋殘最彦陽。官居如斗里閭荒。龜臺鷲寺差堪賞。時得逍遙也不妨。彦陽有蟠龜臺及鷲棲山之金剛庵。俱可遊賞。其十八良州勝觀亦云多。雙碧登來梵宇過。別是黃江遊可樂。女郞猶唱鄭誧歌。梁山號良州。郡有雙碧樓，通度寺，黃山江。鄭誧黃山歌。最爲人傳誦。其十九伊西古國道州城。翠色雲門媚晩晴。獻納文章三足義。須知山水毓精英。淸道古伊西國。號道州。郡有雲門山。金獻納馹孫姪三足堂大有俱郡人。其二十藩州東去縣城孤。誰遣獐山着一隅。知是封疆曾合屬。不妨廵節暫踟躕。慶山號獐山。在大丘廵營之東。倭亂後合屬大丘。後還設。其二十一爭說花山邑甚淳。千秋棹楔尙如新。小亭吟眺偏多感。芳躅猶傳退與春。新寧號花山。邑多孝烈㫌門。舊有環碧亭。退溪題詠。同春扁額作記。其二十二馬井山前小縣齋。赤羅爲號亦云佳。元知上道田多瘠。荒歲民憂正撓懷。軍威號赤羅其二十三凝川絶景嶺南樓。江左先推壯麗州。故事尙傳樵叟口。畢翁遺澤至今留。密陽號凝川。府有嶺南樓。淸絶名於道內。金佔畢宗直家在府西。其二十四嶺表山川捴可遊。早知靈鷲占淸幽。靑巖屹立高千仞。一面關防作控喉。靈山有靈鷲山。故邑號鷲山。靑巖山在縣東。石峰臨海。爲縣關防。其二十五火王雄秀孕諸成。道學文章幾蜚英。八里書堂岡老化。絃歌堪比子游城。昌寧有火王山。故邑號火王。聽松，牛溪，眞逸，虗白諸公。皆係縣籍。鄭寒岡逑爲縣宰。構書堂於八處。勸奬甚勤。其二十六琵瑟山西一縣開。煙霞深處映樓臺。宗儒義士鍾靈地。太古玄風可挽回。玄風有琵瑟山。寒暄金文敬公，義兵將郭再祐皆縣人。其二十七琴湖東畔卽廵營。一道中間建置平。虎節麟符新察使。長林大野舊雄城。大丘營臨琴湖地。居一道中央。其二十八暇日閒從小隊行。硏經院裏翫新晴。蒼巖秀色眞如畵。始信陶翁最善評。硏經書院在府北。享退溪。前有畫巖。退溪嘗有題詠。其二十九文章徐氏節平陽。河岳鍾英簡策光。更有公山遺魄壯。千秋名共紀侯長。徐四佳居正，朴平陽彭年皆府人。八公山卽申崇謙死節之地。其三十架山新築設關防。每仰先朝計策長。突兀官居依疊嶂。四時雲霧正冥茫。漆谷號架山。舊屬星州。仁祖朝。築山城設府使。其三十一漆水烏山古壽同。注書祠廟尙淸風。長吟立立峰巒句。獨倚斜陽砥柱中。仁同號壽同，漆津，金烏山。吉注書再墓及書院皆在府地。又有砥柱碑。立立峰巒捴起予。卽魚無迹詠金烏山詩。其三十二雞林巨郡古陁耶。別界煙霞號永嘉。留得映湖樓上字。玄陵遺迹至今誇。安東卽新羅古陁耶郡。又號永嘉。恭愍王避紅賊到此。書映湖樓額。其三十三三功臣昔佐麗王。巍烈當時孰比方。餘慶尙看流遠裔。苾芬千載更同堂。金宣平，權幸，張吉佐麗祖爲功臣。有廟在府內。其三十四羣巒簇簇列東南。別有淸凉星斗參。愛取愼齋當日意。要將正理闢瞿曇。府有淸凉山。舊以竺語名諸峰。周愼齋世鵬並改之。其三十五靑巖孰並臨危節。河曲人稱濟亂才。却愛鶴柯山一面。巍然直接首陽隈。靑巖河曲。卽權公撥，柳公成龍所居。淸陰先生亂後退去鶴柯山。其三十六比屋東西似附庸。縣居幽閴峽雲重。朱陳淳俗看猶在。聖作于今合受封。比安號比屋。其三十七高樓千尺絶塵氛。嶺左名都說召文。玉笛珠簾留逸響。氷山石㙮播奇聞。義城古召文國。有聞韶樓。又有氷山石㙮。玉笛珠簾。卽金之岱詩中語。其三十八河陽美景足繁華。處處池塘看艷花。潘縣風流寧獨擅。春來物色映紅霞。河陽多池沼。其三十九龜山東畔古華山。仙鶴雙棲絶壁間。石澗潺潺松露冷。閬風玄圃夢中還。義興號龜山。華山在縣東。洞口有鶴巢臺。其四十周房山勢特深幽。霽色遙連讚慶樓。自是靑鳧祥應麓。三韓百代衍嘉休。靑松號靑鳧。卽昭憲仁順王后本鄕。周房山讚慶樓。皆府之名勝。其四十一觀魚臺上一停鞭。二賦吟來興自牽。知道海邦多異境。不妨增補禮州編。寧海號禮州。觀魚臺在府東。牧隱，佔畢俱有賦。其四十二溟海茫茫地盡頭。野城孤絶寄山陬。龍湫赤壁俱堪賞。最愛淸心第一樓。盈德號野城。淸心樓最有名。龍湫赤壁。皆在縣地。其四十三直壓滄瀛卽海阿。鳳松亭下萬松多。諸崔未見稱州望。太守何曾罥法科。淸河號海阿。鳳松亭在縣東。其四十四竹溪流水發源洪。小白逶迤勢自雄。忠義正可徵罷復。李侯何愧六臣風。順興號竹溪。溪水發源於小白山。府以李甫欽謀復端宗。革後復設。其四十五萬古奇觀浮石寺。百年遺澤白雲祠。羅禪跡認金堂在。周氏功徵鹿洞規。浮石寺在府東北。諺傳羅僧義相彈石浮來金堂。仍建刹。名之以此。安文成裕卽府人。周世鵬刱立書院於白雲洞。一依白鹿洞規。其四十六退老當年吏隱鄕。基川風月繞詩章。武城絃誦今猶盛。遺愛何論召伯棠。豊基號基川。退溪先生嘗莅玆邑。其四十七龍州物色慣曾聞。尙有涵虗舊記文。只惜樓墟蕪沒盡。空留水月與平分。龍宮號龍州。洪涵虗貴達有記。舊有水月樓。今廢。其四十八甫州元是尹祥鄕。地近陶山更襲芳。人去百年遺訓在。四時絃誦正洋洋。醴泉號甫州。州人尹祥以經學名。與退溪所居陶山相近。其四十九名勝剛州嶺底初。龜亭淸景月碑書。擎天大節春秋義。淚落花翁棹楔閭。榮川號剛州。有金玏龜鶴亭。金生書白月碑。外曾祖花浦洪公卽郡人。其五十鳳城山勢最雄奇。太白巍然鎭火維。已信仙區堪作隱。亦知厖俗易爲治。奉化號鳳城。太白山在縣北。其五十一善谷名符謝朓城。獨鍾淸淑挺儒宏。直將正脉追洙泗。騷客紛紛不足程。禮安號善谷。又號宣城。退溪先生世居此地。其五十二眞海名山又紫陽。玉流丹壁暎金堂。文純詩語今如昨。不廢江河萬古長。眞寶號眞海。紫陽山在縣北。第二是退溪詩。文純。退溪諡號。其五十三郡縣紛紛幾合離。益陽移改又憑誰。南公異迹留祠廟。香火千秋永不衰。英陽號益陽。舊屬寧海。今上朝復設。縣有英毅公南敏廟。其五十四商洛千年舊俗存。盛名穌伏早騰鶱。新秋玉節曾過地。物色依然護一村。尙州號商山。又號上洛。盧穌齋守愼，鄭愚伏經世皆州人。其五十五鳥嶺岧嶢勢入雲。二南風氣此橫分。仙遊水石龍潭瀑。名勝由來必數聞。聞慶有仙遊洞龍湫。鳥嶺在縣西。爲湖嶺之扼。其五十六並世文匡學士權。咸寧雖小也多賢。堪悲摧折風霜後。獨喜歸休蔡老全。咸昌號咸寧。洪文匡貴達，權校理達手，蔡懶齋壽俱縣人。洪權被禍於燕山朝。蔡公退休。以老壽終。其五十七名藍高出白雲層。故事金山自有徵。老木空庭經幾載。至今靈異說神僧。金山直指寺。有高僧學祖異蹟。其五十八千年盤谷地形紆。自是龜城最隩區。梅老風流今寂寞。古墻欹仄冷魂孤。知禮號龜城。千年盤谷。卽古題詠語。曹梅溪偉有詠梅詩。其五十九娥林淸絶鳳凰臺。更有龍淵屈曲回。最是潭心迎灝氣。一眉山月影徘徊。居昌號娥林。鳳凰臺龍淵月潭。皆縣之勝地。其六十春日花林景益佳。愁臺仙境寫幽懷。魁然德岳爲南鎭。曲曲川潭面面厓。安陰號花林。愁送臺爲名勝地。德裕山在縣境。川巖曲曲皆是。其六十一河東亂日憐棲棘。義士危時憶死綏。却向猿山雙涕淚。采薇遺跡至今悲。鄭一蠧河東人。莅本縣。郭䞭以縣宰死節。鄭桐溪蘊亂後居猿鶴洞。其六十二偶作山陰乘興行。百花軒上眼偏明。名區管領春華艷。剛羨伽倻刺史榮。星州號伽倻。百花軒。卽州之東軒。其六十三雙溪水色鑑鬚眉。白石皚皚絶世姿。最恨崩沙埋本態。却敎幽賞减淸奇。州有雙溪立巖。水石可賞。而年前爲崩沙所埋。其六十四箕敎由來在叙倫。遺風一善又三仁。依依井落相聯地。冶老淸芬喜有鄰。善山號一善。三仁。卽金澍，河緯地，李孟專。與吉冶隱再俱府人。其六十五斯文孰並畢齋雄。正學猶傳鄭朴風。碧血千秋悲往事。靑山一面想新工。金佔畢，鄭鵬，朴英俱府人。佔畢被泉壤禍。朴以靑山悟道。說見府志。其六十六黃翁亭子玉山前。和靖風流物外仙。好是繁姿疎影裏。落花飛雪醉來顚。黃耆老梅鶴亭在玉山東麓。黃以草聖名。其六十七甘文古國小如壺。地勢仍爲四邑樞。南藪長林今尙鬱。百年遺惠憶江湖。開寧古甘文國。四邑樞。卽縣記語。金江湖叔滋宰邑。植木成大藪。其六十八興來思向陜州遊。海印寺中酒一甌。回首武陵花正好。笛聲寥亮殷紅流。陜川號陜州。海印寺卽本郡名刹。武陵橋紅流洞在寺之洞口。其六十九尋眞行色宿靈川。瀟灑軒窻水竹姸。太守風流昆弟飮。銅符玉節喜相聯。高靈號靈川。余自海印歷宿。再從兄宜相時爲縣監。其七十八溪流水十分淸。無限雲煙護古城。共說四佳聯語在。此鄕題品最稱精。草溪號八溪。徐四佳有詩。其七十一宜春風景冠南隅。大野滄江氣勢俱。惆悵詩人今已去。萬川蕭瑟一亭孤。宜寧號宜春。大野滄江。卽古記中語。萬川里十翫亭。鄭湖陰所居。其七十二山海中間萬象涵。晉陽雄冠嶺之南。扶輿磅礴千年地。付與遊人仔細探。晉州號晉陽。雄富爲一道之冠。其七十三矗石樓高壓大江。天敎奇勝殿南邦。危城毅魄今何處。惟見空洲白鳥雙。矗石樓臨大江。築城於其中。壬辰倭亂城陷。金千鎰等皆死之。其七十四靑鶴幽棲玉洞雲。頭流千尺氣氤氳。文昌跡古空留字。冥老居荒尙挹芬。智異山一名頭流山。中有靑鶴洞。崔文昌，曹南冥曾棲止此地。其七十五丹丘物色捴詩材。處處溪潭曲曲廻。最恨無人能好事。任敎千載鶴樓搥。丹城號丹丘。舊有樓閣。今廢。其七十六蒼松翠竹擁官居。縣闢三歧幾歲餘。地近神山風氣絶。坐來霞彩襲衣裾。三嘉號三歧。地近智異山。其七十七頟頟南城首露都。金官舊國儼方隅。欲知當日繁雄事。看取豼貅擁萬夫。金海古金官國。首露王所都。其七十八列岫千層萬頃濤。屛山小縣壓蠻壕。可憐邑里凋殘甚。休遣徵徭致繹騷。熊川號屛山。第一句。卽古題詠語。縣舊有倭館。與倭界相連。其七十九合浦遙臨漲海層。還珠故事倘可徵。龍盤虎踞千年勝。學士遺蹤月色澄。昌原號合浦。浦在府西。龍盤虎踞。卽題詠語。府有月影臺。孤雲所遊。其八十武陵春水古桃源。洞府淸幽絶世喧。知道邑殘民俗古。不妨公館似山村。漆原號武陵。其八十一巴山西北是咸州。三樹亭前樹影稠。故老尙傳魚趙里。遺風不沫穆公休。咸安號咸州。魚趙二姓爲本郡望族。鄭文穆公逑莅郡。有遺惠。其八十二牛山縣小似彈丸。圬戶漁村極望殘。只有風煙供一詠。滄溟無際碧峰攢。鎭海號牛山。其八十三海中孤嶼是歧城。萬里雲煙一望平。絶景東陽添二詠。容翁千古擅詩聲。巨濟號歧城。有李容齋荇十詠。其八十四新羅劇郡速含城。山勢崚嶒水勢縈。學士樓邊尋古蹟。龍遊潭上濯塵纓。咸陽古新羅速含郡。郡有學士樓。崔致遠所登賞。龍遊潭在郡南。其八十五千古山陰物色餘。換鵝亭上爲躊躇。流觴曲水淸歡事。風景依俙癸丑初。山陰有換鵝亭。其八十六雙溪石洞崔仙筆。鶩島江亭鄭老詩。自是河東名勝地。雲煙日夕效新姿。河東雙溪寺。有崔致遠筆跡。鶩島江亭。有一蠧題詩。其八十七天南勝地小金剛。九井虹門遠渺茫。曾是海陽仙子窟。碧空寥廓彩雲長。南海號海陽。記稱天南勝地。又稱小金剛。九井虹門。有古仙遺跡。其八十八玉洞金江佳可遊。昆明勝境孰堪侔。長天一碧滄溟闊。極目風煙杳十洲。昆陽號昆明。玉洞烟收金江水闊。卽題詠語。其八十九泗水逶迤繞縣齋。龜頭突兀挺高厓。休言十室無官况。自有溪山景正佳。泗川號泗水。水在縣南。環繞入海。龜巖在縣北。其九十鐵城從古跕鳶鄕。瘴霧熏人水土妨。最是地形宜控扼。百年營壘儼關防。固城號鉄城。統制營在此。其九十一老去功名不直錢。倘來藩節亦隨緣。營軒縮坐成何事。只辦吟完嶺嶠篇。其九十二好事何人說卧遊。宗生綺語映千秋。南州九十新詩韻。替得龍眠妙筆不。</text>
<title>圃陰金公 昌緝 挽 癸巳</title>,<text>寂歷三山草幾春。淸襟猶幸挹天倫。方將素業承前軌。不謂黃流夢左人。餘淚未晞仍此慟。斯文多厄奈今辰。欲知當日龍門美。同道須看狀伯淳。三山農巖所居。以背疽卒故第四云。</text>
<title>韓司諫 永祚 挽</title>,<text>叔世妨開眼。名塲易損神。君能敦素履。獨自葆玄眞。佇見澗松翠。驚聞露薤晨。紛紛纓組裏。那得有斯人。其二晩歲廬江檄。平生萊子心。斑衣輟雛戱。喜色變凶音。不謂長途閼。誰將此理諶。哀哀敬姜哭。行路亦沾襟。</text>
<title>金忠州 鎭華 挽 甲午</title>,<text>少年聲價動詞垣。江院題名卽壯元。誰遣奇珍經刦燼。最憐長翮失騰鶱。棲卑枳棘翻遭嚇。葬近瀧岡倘慰魂。一出都門仍永隔。東園綠草淚沾痕。</text>
<title>宿坡州 赴海營</title>,<text>午騎停皆伯。宵衾寄瑞原。仍思內外祖。同布後前恩。下邑留芳躅。榮途愧劣孫。棠陰信宿是。追慕更堪論。皆伯高陽號。瑞原坡州號。高卽外王父所莅。坡卽王父所莅。吾行再明當到界。</text>
<title>崔生道源。卽余少日隨先人留海營時同業者也。卅年之後。重見於此地。秉燭話舊。感慨係之。遂次其韻以贈。</title>,<text>人間孤露兀餘生。此路那堪仗節行。非分自慚紆聖渥。不才深恐墜家聲。依依官燭還今夜。落落朋簪尙舊情。卅載居然成老醜。羨君顔頰溢精英。</text>
<title>新溪客舘。用吳體次壁上詩。弔鄭虗菴。</title>,<text>有客飄然方外遊。楣間逸韻今猶留。世人疑仙復疑鬼。奇跡似沉還似浮。一代標名碧落上。千秋寄怨滄江流。悲凉往事問何處。獨倚斜陽愁更愁。</text>
<title>次瓮津縣 乙未</title>,<text>小縣依山僻。重溟繚似垣。關防所江鎭。事蹟受降門。白日魚龍戱。長時霧雨昏。省方有先躅。敢忘察民寃。</text>
<title>次信川郡</title>,<text>寥落升州舘。公庭樹影平。晴煙籠野遠。夕籟入簾淸。經雨桃花嫰。催春布穀鳴。楣題有警省。敢忽爲民生。</text>
<title>正方山城 在黃州</title>,<text>嵯峩正方城。內面皆絶壁。其中建六刹。森列若碁局。往在崇禎中。設此待暴客。廟筭良已誤。未救丙丁厄。紛然利害說。到今猶相錯。我來三月暮。物色正可掬。制置雖有議。勝絶宜無敵。亭壇面勢平。可坐人數百。下臨丈許高。俯瞰諸殿閣。四顧匝山嶂。複複羅屛簇。紅杏萬樹炫。香雪迷遠矚。有松十圍大。詰曲復幾尺。天然怪奇姿。畜眼今初覿。枝枝捴互縈。葉葉自相絡。上際顚厓崒。傍披地面削。中蟠屈復屈。或平如床卓。童兒任遊走。卑柯至高脊。一髮成路歧。宛若行途跡。僧言此松古。年紀知幾歷。眞禪有指空。懶翁與無學。惟玆三老師。修道曾手植。頗亦著靈異。虫蟻不敢逼。淸風日颼颼。六月失歊赩。爾來齊發願。立屋以賁飾。丹樓照雲日。畵簷如翬翼。坐久不忍去。徙倚至日夕。自我遊西海。所歷多奇特。幽深石潭曲。瑩潔沙汀白。爽豁數挹淸。平逈是廣石。可憐盡瞠後。方玆有愧色。今行不寂寥。快然如有得。矢詩非爲玩。聊以備採摭。</text>
<title>金副率 盛益 挽</title>,<text>儀度軒然器宇寬。楓溪遺業迥堪攀。風塵薄宦元非樂。湖海扁舟早占閒。乍訝冬烘仍素韠。誰言秋日已靑山。龍門執手千年事。尙有明珠箇箇斑。</text>
<title>謁石潭祠</title>,<text>九曲溪潭晦老祠。栗翁遺躅有茅茨。平生夢境今尋歷。何幸玆州忝職司。當日藏修雖下土。異時謨烈卽天墀。要知君子卷舒際。扶鼎功應在一絲。</text>
<title>申獻納 靖夏 挽 丙申</title>,<text>韋杜名家近尺天。獨湔紈綺藹孤騫。文華一代傾諸子。志節平生準昔賢。鵬翼正張雲路閼。鳳鳴纔徹夜舟遷。朝端自此渾蕭索。語到才難涕共漣。</text>
<title>奉賡御製靈沼亭韻 丁酉</title>,<text>寧王遺迹最玆亭。荷露如珠淚共零。聽說宸章追永慕。重瞻楣壁煥新形。</text>
<title>洪監司 禹寧 挽</title>,<text>嶺路澄淸轡。宸憂剩借年。遭逢當盛際。才望掩時賢。滿志庖刀善。徵謠庾旐牽。空留蔽芾樹。遺愛表朱堧。其二豈以賢勞極。將由世運衰。君今竟止此。理亦信難推。楚老煎膏恨。威明折鍔悲。艱虞方溢目。倚仗更須誰。</text>
<title>閔判書 鎭厚 挽 庚子</title>,<text>名卿賢嗣尙遺模。玉立朝端望實俱。宗國安危惟一節。廈氊敷奏盡嘉謨。沉痾不待沙堤築。忠悃甘先螻螘驅。滿目艱虞飈馭遠。爲公無憾爲時吁。</text>
<title>肅宗大王挽詞 五十韻</title>,<text>紫極開亨運。靑丘降聖人。靈符徵異夢。啓佑自高旻。挺質生知近。膺圖眷命新。巍乎謨烈顯。允矣帝王眞。至孝承三殿。覃恩逮九婣。緝煕明有繼。精一德之純。於赫輝光盛。攸居政事醇。憂因軫烝庶。敬見格天神。焚獻知昭儉。捐儲爲賑貧。一心持是法。萬化本諸身。斟酌隨時措。調和秉大匀。設旌勤受諫。建極勖同寅。奠器甌無缺。磨光鏡豈塵。陰陽徵反復。日月揭彝倫。次第儀文整。尋常軌則遵。元陵宣義問。恭廟肇宗禋。禮已躋端后。寃仍雪愍嬪。前光看畢闡。此道詎容磷。正誼分王伯。崇儒契洛閩。腏祠賢躅並。扁院御題珍。也識時趨定。咸歸聖化淳。憲章昭秩秩。治理極彬彬。未雨思桑土。聽鼙眷虎臣。陴譙增築遍。戈甲飭敹頻。諒有遺憂切。寧忘大義伸。崇壇屹中禁。盛事聳千春。志繼寧王聖。風興萬曆民。宏猷眞不世。徽烈定無鄰。八字尊名正。三朋福履申。西樓續耆牒。北闕燕嘉賓。慶壽期遐筭。流年甫六旬。齊莊神未倦。晼晩疾彌臻。聽政光离照。詒謀協孝仁。云胡忙脫屣。終幸耀重輪。末命揚鴻遠。羣生沐澤均。毋傷大農費。別偫尙方銀。孰謂憂勤意。猶敦審訓辰。通喪新睿斷。同穴夙哀綸。禮斥西京陋。山瞻兩寢因。情文無復憾。摧慟尙堪陳。弱歲叨金榜。疎姿侍玉宸。貳卿曾特簡。廿載更要津。聖德思肝鏤。洪私恰骨淪。極知無比數。久已荷陶甄。殘喘纔趨陛。威顔怳隔晨。靑蒲徒在列。黼座竟難親。慘憺珠丘曉。蒼茫鼎水濱。白雲唯叫舜。黃鳥却慚秦。補衮空餘線。攀轝剩濕巾。摹天臣豈敢。耿耿秪書紳。</text>
<title>坡州 庚子燕行</title>,<text>朔北經年役。京西一日程。坡原最標絶。谷老此精英。叔世懷賢意。危途叱馭情。餘芬花石在。一爲駐吟旌。州是栗谷世居之地。花石亭卽其先構。栗谷常往來留住。</text>
<title>金川映水樓。次先集韻。</title>,<text>樓下長波繞碧川。樓前晴影暎欄邊。皇華舊迹空留筆。許魏風流杳百年。樓下有石屛。華使許國魏時亮名以迴瀾石。且有詩。其二玆區誰識有淸川。何幸天人自日邊。寂寞如今餘舊勝。重來仙鶴定何年。</text>
<title>蔥秀山</title>,<text>海西曾歷遍。逋債只蔥山。奉使當今日。停驂適此間。巖巒聳擢玉。泉溜瀉鳴環。撫迹還增感。皇華已絶攀。巖有華使朱之蕃劉鴻訓筆蹟。</text>
<title>調元追送中路。袖三律以示。次韻叙別。</title>,<text>此身何意向穹廬。半世行藏鬢已疎。客路三千仍幾許。流年五十又添餘。悠悠獨與長雲去。鬱鬱安能一日居。鶉首至今天久醉。停車隨處足欷歔。</text>
<title>中和生陽館</title>,<text>時序方將臨至日。館名先又兆生陽。吾行已識有前定。世事多端空自忙。拓戶山容呈偃蹇。終朝雪意浩微茫。栽松十里長堤路。從此西州始啓裝。栽松院在中和平壤之境。</text>
<title>安州</title>,<text>安陵形勝問如何。千里關防一帶河。罨野寒雲迷玉帳。夾城朝日絢金戈。王公設險樓譙壯。遼薊交疆氷雪多。好是行人留賞地。樽前意氣付微酡。</text>
<title>定州</title>,<text>新安古號亦云奇。晦老遺風倘可追。傳語一州人士道。百年無廢卧龍規。新安書院。州號新安。故倣朱子立卧龍祠遺意。創院祀朱子。其二孤竹淸風復我東。後前芳躅儼新宮。麟經大義昭星日。西土尤宜此道崇。鳳鳴書院。是院享仙源，淸陰兩先生。</text>
<title>次西浦忠烈祠韻。哀金將軍。</title>,<text>鄒聖有至言。捨生能取義。紛紛讀書人。允蹈乃武士。惟知赴前死。詎肯顧後利。我來宣州府。撫迹一洒淚。頟頟大道會。英風凜昔莅。蕉荔緬遺烈。雲水杳古事。千載睢陽廟。崇報諒同指。未暇瞻禮過。奈此征馬駛。玄冬氣慘慄。飛雪連千里。幽憤鬱未吐。嗚咽寒江水。</text>
<title>義州途中。漫述十二韻。只記轎中物。</title>,<text>轎屋深如奧。郵驂駕後前。下鋪玄羖席。坐席是山羊皮。 傍設素羢氊。轎內左右。遮以白氊。 位置長丌整。書案置所坐之前。 平分兩篋聯。二小篋列置於書案底左右邊。 中鍮備溲溺。二篋中間。置鍮溺器。 上匣弆泓玄。書案之上。置硯匣。 隨意仍開卷。書案穴盒及二篋中。有若干書秩。 陶情幾詠篇。覽新常兀坐。疲極或欹眠。畏冷紗前掩。轎內設紗幔。値風冷則垂之。 供爬角左懸。搔癢子以角爲之。懸於轎內之左。以備爬搔。 冠交厚薄着。常着鼠皮浩然巾。而日暖則只着冠。 襪疊短長穿。日寒則加穿長襪。 紀路筠書歷。竹箑書歷路道里。置在轎內。 充飢葚作圓。桑葚丸亦置轎內。小飢則嚼之。 顔熏毛扇暖。面冷則以毛扇遮掩。 背貼布囊便。布袱盛札牘雜紙。置之背後。以便憑倚。 每苦塵沙眯。偏愁雨雪濺。行行長不息。何日始停鞭。</text>
<title>龍灣逢至日</title>,<text>歲暮灣河滯去輪。忽驚南至又今辰。葭灰動處初陽嫰。豆粥嘗來舊俗新。節序滔滔如逝水。衣冠冉冉入腥塵。遙憐故國寒梅早。月色羅浮已報春。</text>
<title>留滯無聊。再疊途中韻。</title>,<text>行役燕山外。羇愁朔雪前。羞將殷世冔。歸對漠南氊。幾日龍河滯。遙天鴈影聯。風搖衰草白。寒重亂雲玄。北闕膺專命。東槎和古篇。行窮三路界。心㥘九連眠。塞土魂空斷。鄕園夢自懸。桑蓬夙志壯。遼薊險途穿。鴨水仍長在。蟾輝屢見圓。王程猶未已。臣節敢圖便。歲暮衣裳薄。時危涕淚濺。天涯知舊絶。誰贈繞朝鞭。</text>
<title>安市城</title>,<text>舊迹依俙拜帝年。頹陴長卧客程邊。休言萬乘揚威壯。尙有孤軍抗節堅。白羽已知嫌諱甚。靑編終靳姓名傳。傷心魯削今如許。緬挹英風涕自漣。</text>
<title>麻姑嶺。次副使韻。</title>,<text>已任經年役。寧辭一月驅。危巖又履棧。荒野幾緣蘆。地旣坏渾別。山仍氣勢麤。請君看世路。卽此是平途。</text>
<title>松站</title>,<text>風雪三冬暮。關門一路初。山河燕塞近。民物冀州餘。萬里要衝地。千秋戰伐墟。從來多古意。溯想獨長歔。</text>
<title>臘月朔日。副使疊前韻志感。又次。</title>,<text>鼎水號弓後。燕山發軔初。翻驚新朔届。長痛此生餘。夢斷箕王國。愁連召伯墟。微忱瀉無地。回望只欷歔。</text>
<title>通遠堡</title>,<text>盧家堂炕煖宜人。一室薰薰別有春。殊類未妨宵聽詠。小兒聊許味分珍。看嫌混婦差知禮。見示莝芻不作嗔。惆悵驛程猶萬里。可能終始得純民。主胡姓盧。頗良善。余夜吟詩。主胡來聽。十歲兒在前。余餽飴糖。下卒勸主胡入宿。以諸婦女同宿。不聽。此中以手莝芻。余欲觀之。卽莝以示之。</text>
<title>連山關。次書狀韻。</title>,<text>遼陽風物近吾邦。回首東雲獨倚窻。空有雄心頻撫劍。可無幽興細開缸。衰容馹路身餘幾。往跡鴻泥淚欲雙。魂夢不知關塞隔。夜來飛度抱州江。抱州義州號。</text>
<title>遼東雜詠</title>,<text>遼陽古號精兵處。控制山河表裏雄。自是關防天設險。如何全局畀西戎。舊遼東其二睥睨參差霄漢矗。樓臺隱暎海雲重。金湯百二新關扼。劍戟三千舊國容。新遼東其三阿彌庄下日西晡。四牡初騰喜坦途。出塞已期王事了。厭從陁佛問南無。阿彌庄其四玄花白羽不勝嘲。壯略雄圖一擧抛。堪笑唐皇千古業。只今留得小山嵺。駐蹕山其五千尋戌削見神功。突兀晴空勢自雄。安得御風凌絶頂。俯看溟海浩無窮。白㙮其六華表千年鶴影微。尙留遺跡夢依俙。人民城郭當時恨。爲問如今是也非。華表柱其七一帶悠悠水浩漫。行人來去幾回看。奔流日夜聲嗚咽。遺怨猶傳太子丹。太子河其八臘日芳椒漢火衰。倫綱已斁尙何爲。逄公一着誰能及。投閣當年笑彼其。逄萌其九緬挹堂堂皁帽人。至今風烈與誰鄰。揮鋤穿榻渾閒事。却愛危邦勇退身。管寧其十煙樹空濛一望迷。長繩織路接平堤。如今始識中州大。說着滄桑意自悽。遼野</text>
<title>瀋陽行</title>,<text>瀋陽城外陰靄繁。瀋陽城中寒日昏。金湯千古壯關防。只今頹堞增悲凉。中華天子昔臨邊。不許胡馬來陸梁。如何一朝事反復。往迹空餘華表鶴。况復吾東萬世羞。憶着丁歲淚橫落。咸陽布衣幾思歸。北海中郞空握節。年年皮幣燕京道。客來今日遺憤切。中宵浩歌撫孟勞。萬里寒風吹壯髮。</text>
<title>寶勝寺 汗之願堂</title>,<text>寶殿沉沉㙮刦雄。層樓高入彩雲中。蓮華靜土連眞界。栢樹黃甍暎半空。紀蹟尙看崇德字。祝釐長頌可汗功。皇王舊域寧堪涴。一面紅螺是爾宮。紅螺山名。卽元順帝走死處。</text>
<title>永安橋。次副使韻。</title>,<text>虜運那能永。虹橋莫揭安。空依古店雪。長送客程寒。鶴影雲俱逈。天機節已闌。壯年題柱志。堪愧此驂鞍。</text>
<title>永安橋傍小店主人常玉琨自言是常遇春之傍孫。而今爲驛舍軍卒。</title>,<text>聖祖滌腥氛。鄂公功最聞。傍枝今幸遌。遠派尙能分。循髮悲胡服。低顔愧馹軍。重陰終必廓。倘更佐風雲。</text>
<title>孤家子</title>,<text>瞑靄孤村逈。長程我馬煩。忙投暖熏堗。强進夜深飧。倦僕偏憎鼾。麤胡苦厭喧。雞鳴又催發。何日玉河門。</text>
<title>白旗堡</title>,<text>小黃旗大黃旗。里堡蕭然當路逵。斜陽又入白旗堡。次第三堡名者誰。可汗昔日窺中土。方色爲號明部伍。于今海宇盡版圖。城郭人民已非故。村名亦復換前後。染汚腥羶良可醜。安得眞人奮起揮天戈。廓開燕雲蕩九有。更將佳稱冠此舖。三旗之名一洗去。已矣鶉首天醉久。書生空言有何補。噫吁嚱。書生空言有何補。</text>
<title>二道井</title>,<text>店舍誰穿井。醎腥半帶淤。客行今到此。旅味果何如。路亘遼疆盡。山開薊野初。雲端露遙髻。隱隱見微閭。遼野盡於此。自此始有山故五六云。</text>
<title>次副使詠醫巫閭山韻</title>,<text>宇宙蒼茫一望寬。忽瞻西北此何山。化工故擲長空外。淑氣潛鍾曠野間。高拱薊燕區絶漠。逈包溟渤作重關。千秋漫詠靈均賦。今日經途恨未攀。</text>
<title>中安堡</title>,<text>河水羊膓曲。征人馬足疲。地偏關月近。天逈塞雲遲。歲律杯中晩。容華鏡裏疑。此行猶未半。何日是歸期。羊腸河名</text>
<title>新廣寧。次副使韻。</title>,<text>郵舘淸寥月色佳。與君贏得客愁排。東西枕障如聯座。取次談諧半詠懷。千古金湯評地理。五更河漢淡天街。何妨跋燭消時景。最喜征途日日偕。</text>
<title>十三山。次副使韻。</title>,<text>十疊屛風更摺三。縈雲黛色翠均含。依微遠野平呑北。突兀中天半露南。巫峽形符胡剩數。醫閭勢敵可相參。看渠特立千秋屹。搰搰塵沙我却慚。</text>
<title>大凌河。次副使韻。</title>,<text>胡風獵獵捲塵沙。凍筆拈來手覺麻。從古行人無好緖。卽今何處覓中華。殊方事幹空輸幣。晩歲頭顱尙着紗。秣馬河邊衰草暗。午煙寥落漢商家。</text>
<title>四同碑</title>,<text>靑冥斧鉞鎭戎邊。橋梓功名片石聯。任重關防煩誥諭。恩同前後費鑱鐫。荒原尙照中華月。過客深悲萬曆年。可惜門庭終納寇。千秋長愧勒燕然。</text>
<title>小凌河。次副使韻。</title>,<text>半世悲歡歷已多。鬢毛蕭颯早成皤。流年北海書中感。行色遼河雪裏過。故國雲煙迷遠夢。異方風物入長哦。塵沙漠漠寒威薄。村酒何妨借一酡。</text>
<title>松山次副使韻</title>,<text>尙想狂胡射月初。孤城鏖盡遂長驅。當時戰骨埋何處。陰磧茫茫塞草枯。</text>
<title>高橋堡。次副使韻。</title>,<text>盡日行經百戰墟。當時堞壘已無餘。李華筆力難摸處。弔古悲懷詎少攄。</text>
<title>㙮山弔古 松杏之陷此城。守將自投砲火而死。節義凜然。而姓名不傳。可惜。</title>,<text>月暈孤城夜。風霾萬竈寒。將軍死最烈。過客涕頻彈。壯氣晴空碧。忠心赫燄丹。何妨姓字泯。竹策永無刊。</text>
<title>祖家牌樓。次副使韻。</title>,<text>身作降俘忝將門。斲成何物屹然存。聖朝謬奬承先代。名祖應羞有是孫。可笑奢華侔藻梲。卽知夸翫負師垣。經途剩博人爭罵。四世銘勳忍背恩。</text>
<title>寧遠衛。次副使韻。</title>,<text>睥睨千年塹。田原十里郊。北來山作鎭。南去海爲包。噓欱雲常逗。于喁夜競敲。有玆形勝好。何事等閒抛。此處城堞頹圮不修故云</text>
<title>兩水河曉起。次副使韻。</title>,<text>驅馳漸覺病侵尋。曉枕欹危感自深。客路獨揮夫日淚。天機重激老年心。東關節物將窮臘。北地雰昏直至今。愁極本憑詩遣興。詩成强半是悲吟。</text>
<title>次副使韻</title>,<text>燕城萬里接秦咸。近海嚴風撲弊衫。燠室張屛頗覺穩。晩飧當夜莫須饞。關河氣色天容黯。客路愁心井味醎。最是鄕園雲外隔。誰將鴈足繫書緘。</text>
<title>再疊詠行事</title>,<text>同行要得一心咸。愧我疎慵着使衫。每飭郵人防濫越。痛繩商譯戒貪饞。軫飢時使沾涓瀝。均惠尤宜共苦醎。異俗由來多覘察。也須言語愼金緘。</text>
<title>登望夫石望大海。覽長城遠勢。甚壯觀也。仍感貞女事跡。次月沙韻以弔之。</title>,<text>望夫石上騁遠眸。滄溟萬里連靑昊。八九平呑雲夢闊。茫茫浩浩無涯隩。因窮遙堞繚繞勢。認是嬴築鎭富媼。縈雲匝霧何壯哉。一時失計千秋寶。却憶當時築城苦。范郞幽魂托煙島。空閨幾年守孤燈。恨結庭階跡如掃。尋君繭足不憚險。未死重逢惟默禱。自擬精誠能感天。不悟眞宰理顚倒。長號向天天不言。玉碎珠隕那忍道。携持鞓傘兩孤兒。往跡悠悠不可考。秪今遺祠屹山頭。好事何人薦蘋藻。山頭石留跂立痕。望遠尙想瀉憂惱。三韓使者燕京路。紫氣關門心便浩。停車一訪弔貞魄。却恨玆遊曾未早。愁容慘憺如欲訴。土塑依然類神造。祠中碑表兼詩章。贊揭芳名述幽抱。湘江竹淚武昌石。異蹟遠符遼陽堡。也知哀怨長不滅。一氣靈明接太灝。回看一面開寶坊。老釋相迎眉髮皓。玆搆盖爲護守專。照眼丹靑更覺好。踟躕斜日未肯歸。感慨悲吟天欲老。春來回旆約重尋。小酒一酹祠前草。</text>
<title>山海關 二十韻</title>,<text>天下雄都第一關。地形高壓斗牛間。遙連岱岳羣巒擁。直接扶桑鉅海環。自是隩區分世界。元知偉觀出人寰。始皇騁略嚴防扼。名將僝功發秘慳。島蹙層瀾仍氣勢。城綿萬里極回彎。西京鎖鑰因前制。北塞旌旄輟重班。掃盪昏氛生聖祖。揀掄賢俊鎭戎蠻。重閎屹屹看增設。列堞峩峩逈絶攀。望海亭高窮大漠。臨洮勢遠護平灣。梯航萬國來金帛。煙火千家列闠闤。昔是氐羌爭戰地。今同虎豹在深山。瑤圖御極規模遠。繡衮登壇棨戟閒。跨塞奇形回禹貢。舞干神化格苗頑。平陂往復難回運。衰季陵夷孰濟艱。遼薊重圍師屢挫。杏松殘壘血空殷。中華自此氊裘混。志士如今涕淚潸。殺氣關山迷古月。提封天地入完顔。始揮妙筭終威掣。欲雪深羞奈力孱。慘慘荒城雲影暗。茫茫往迹鳥飛還。金湯百二成虗擲。撫劍中宵恨未刪。</text>
<title>大里營</title>,<text>山海關頭大里營。此村無亦古軍城。那堪盛代防胡地。遺跡凄凉只有名。</text>
<title>背陰堡</title>,<text>背陰孤店郝斌家。壁墍纔完未墁沙。云自祖先中土住。業兼農賈度年華。</text>
<title>次副使射虎石韻</title>,<text>直穿山骨逬流雲。從古凝神在不分。休恨才多還命薄。至今誰數霍將軍。</text>
<title>榛子店。追次季文蘭詩韻。</title>,<text>掩抑嬌姿淚裛粧。不堪燕雪撲征裳。名花已被狂風亂。羞向東君詑艷陽。</text>
<title>副使示曹彬家藏賜勑畵像與當時諸公贊識一帖。古蹟殊可玩。曹家後孫欲賣而取直。戱柬副使。</title>,<text>旣觀曹氏帖。仍又接遺孫。欲賣世傳寶。此眞豚復豚。</text>
<title>玉田途中。次副使韻。</title>,<text>吹捲轎紗任屢斜。臘前風日欠淸嘉。未禁鏡裏凋容鬢。叵耐途間餞歲華。行色隨雲長向塞。夢魂無夜不歸家。晩來栗烈寒逾劇。知是天公釀六花。</text>
<title>玉田</title>,<text>漠漠風沙接塞氛。無終縣郭日西曛。田生白璧猶看氣。臺沒黃金只有墳。事蹟簡編曾領略。山川遼薊此平分。仍知是處多佳士。倘可今來訪古文。</text>
<title>薊州詠卧佛</title>,<text>禪樓高與太淸鄰。一枕長攲丈六身。千日豈酣玄石酒。萬緣都謝華陰春。夢遊槐國終虗幻。跡遠桃源只隱淪。何似不離塵世界。睡鄕天地自沖眞。</text>
<title>通州途中。次副使韻。</title>,<text>半百年將老。三千路苦脩。朔風搖客夢。關月掛鄕愁。漸近幽都界。橫穿野店頭。蒼蒼雲樹外。指點是通州。</text>
<title>通州次副使韻</title>,<text>山河表裏跨西東。形勝玆州獨擅雄。纈眼鮮華諸市匝。控喉聲勢兩京通。長橋盡處迷商舶。彩閣中間聳梵宮。可惜百年都會地。只今文物黯然空。</text>
<title>八里堡</title>,<text>馹騎平朝駕。燕都八里程。煙郊連店肆。天府壯關城。轉覺規模大。元知樹立宏。山河空自在。俯仰只傷情。</text>
<title>詣禮部呈表咨。仍往鴻臚寺。參習儀。</title>,<text>局束初呈表。低垂更習儀。羞深跪堂際。憤切叩頭時。可笑倡家禮。猶因漢代規。回看尤覺厭。紅額襯冠緌。</text>
<title>辛丑元日</title>,<text>小梅春色入燕南。客裏孤懷轉不堪。逝序庚辛纔換始。衰年五十又加三。千秋東海思高士。何日函關出老聃。自笑腰間空有劍。戎庭屈首賀儀參。</text>
<title>次副使韻</title>,<text>悄悄禪房下鑰初。一天寒月夜窻虗。新年旅味那須問。故國歸期且莫徐。往迹眞同鴻爪踏。淸談難得客眉舒。偏憐明代遺民裔。尙賣當時舊帙書。</text>
<title>次副使立春韻</title>,<text>行裝來稅可汗城。客裏還驚歲序更。秦地立春盤菜細。漢宮傳燭暮煙生。皇都物色留餘俗。人事天時感遠情。忽覺逢新歸思動。夢中聊復踏鄕程。</text>
<title>次副使夜飭飼馬韻</title>,<text>久客繁思慮。中宵驛卒呼。龍媒隨所養。燕路例多癯。不厭申申戒。要馳遠遠途。攻駒是汝事。愼莫减靑芻。</text>
<title>詠鸚鵡</title>,<text>一自羇形別隴山。夢魂長繞水雲間。飛騰尙有當時意。飮啄那同舊侶閒。柔舌弄來如訴怨。鎩毛零盡任消斑。思歸遠客愁看汝。新月關河幾度彎。</text>
<title>開印</title>,<text>聞道緘封印。今朝始得開。方將皮幣納。正佇馹驂廻。譯舌終難信。關譏定孰裁。從玆淹幾許。歸思日應催。</text>
<title>次副使再疊韻</title>,<text>夜雪初微洒。晨曦乍閃開。故鄕箕國遠。新律斗杓廻。節物看逾好。歸心浩莫裁。朝來林鳥喚。似欲客行催。</text>
<title>次副使五疊韻</title>,<text>譯士朝來報。文書昨晩開。牢扃行且啓。幹事卽當廻。閃弄元難測。操持尙欲裁。機牙渠自逞。贏得鬢霜催。聞禮部回奏有不順意。故篇內及之。</text>
<title>次副使六疊韻</title>,<text>使事聽操縱。關門任閉開。晩鴉棲共定。霜鴈夢長廻。春入全遼淺。寒禁百卉裁。遲留飽苦悶。時序暗中催。</text>
<title>詠雪。次副使八疊韻。</title>,<text>金色居僧寺。銀河世界開。吳鹽輕撒下。滕蝶亂飛廻。玉訝家家碎。花看樹樹裁。羔兒帳底興。坐覺客心催。</text>
<title>次副使詠石鼓韻</title>,<text>於赫車攻業。長留石鼓傳。鐫功美周后。續詠憶蘇仙。尙作金人賞。終同銅狄遷。可憐桑海後。此物亦薰羶。</text>
<title>燕中詠物俚言</title>,<text>胡中善馬古稱多。十里驍騰一瞥過。怪殺百羣驅去遠。齊頭並足盡無蹉。馬其二强力高蹄磴坂間。色交黃白亦多斑。就中想有靑牛種。安得騎渠早出關。牛其三天生雙峙肉鞍高。載重能馳百丈臯。聽說曾爲西域畜。邇來馴牧遍城壕。槖駝其四眼爲迷籠盡日磨。身因負重拂晨駄。誰憐蹇足無他技。沙磧天寒伴槖駝。驢其五嵬形初出日南山。來向戎庭幾押班。可惜中朝馴擾物。只今垂首衆臊間。象其六三百維羣周雅詠。十千騈首塞廛多。曾爲北海孤臣伴。名並靑編永不磨。羊其七大或尺餘小似猫。長隨獵騎最輕趫。中州此日皆盤瓠。痛殺狺狺尙吠堯。狗其八紛紛市上獨輪車。日夕肩磨載萬猪。自是虜庭誇此種。盤供上品敵江魚。猪其九無復凌雲整雪毛。樊中飮啄歎徒勞。右軍已去空千載。今世何人愛爾曹。鵝其十燕地雞羣異種多。朱冠或見大於鵝。怪來報漏終無準。意倦司晨奈爾何。雞其十一北土由來饒橘柑。皮如柚者味偏甘。更看圓大同匏子。肉白苦酸仍助痰。柑橘其十二嚼來噴霧細濛濛。色瑩靑瑤液正融。氷雪居然生五內。金莖爽露反無功。葡萄其十三柔殼劈來龍眼美。皺紋帶得荔支甜。南州驛使年年遞。貢篚辛勤觸暑炎。龍眼荔支其十四萍實非甘荔子慙。齊梁服食最江南。蠲痾下氣前人賞。土俗如今尙可諳。檳榔其十五天池嫰蘂淸勝雪。幽薊新醪色似鵝。欵客留賓無不可。一杯三椀氣淳和。茶酒其十六側理從來色色佳。燕中諸品各相差。毛綿粉質俱稱美。文寶何妨買市街。紙其十七中山遺種最尖毛。柔弱纖纖寫未牢。莫道今時皮相易。禿來其奈挫芒毫。筆其十八隃麋奇品擣玄霜。外黤能含一段光。磨了五雲生紙面。信知淸玩侈文房。墨其十九騈立龜頭丈室前。銀鉤玉索藹生煙。天敎絶筆供新賞。搨出吾將詑海堧。寺庭碑其二十左右禪房上上頭。俯臨閭井起高樓。可憐信美非吾土。登望何曾散客愁。寺樓</text>
<title>題顔魯公家廟碑後</title>,<text>平原太師忠義姿。復有絶筆雄且奇。天然筋骨劃開張。正正方方森矱規。一洗煙雲色態空。餘波肯用綺麗爲。也知字畫出於心。邪正分明不可欺。况此家廟數尺碣。尤驗忠心由孝移。銀鉤曾經六一鑑。突兀千秋蟠翠螭。我來滄桑百變後。喜看墨蹟猶淋灕。塵煤片紙雖云小。猶可見公精神遺。不辭傾槖買取去。爲是人與筆卓卓俱難追。噫乎世人重筆不重人。子昂媚體人爭師。</text>
<title>次副使韻</title>,<text>古寺春猶冷。疎鍾夜正稀。老年持使節。何日拂塵衣。柳色偏搖緖。禽聲亦喚歸。那堪遠客枕。孤夢故園飛。</text>
<title>和副使藥名體</title>,<text>異地楡關近。深杯竹葉空。暗黃連宿霧。浮翠决明虹。寒盡三陽起。根敷萬木通。自然銅鏡裏。看作白頭翁。</text>
<title>又用藥名體</title>,<text>已忍冬寒苦。須防風勢嚴。山靑黛眉聳。埴赤石脂黏。古木香林晩。深蓬朮穗纖。天南星漫拱。老大薊城淹。</text>
<title>和副使玉連環體</title>,<text>二月春雲暗。音塵隔遠巒。山河大自在。土俗更多般。文牒回將奏。天時覺已闌。東風泮塞漠。莫怕釀微寒。</text>
<title>明朝將回程。喜可知也。漫吟一律。</title>,<text>厭看關月屢成弦。催發征驂喜欲顚。正届仲春日十二。將尋熟路里三千。街頭物色垂垂柳。雪後晴暉藹藹煙。預想歸時吟眺好。潞河帆檝逈連天。</text>
<title>東岳廟</title>,<text>朝陽門外泰山祠。咫尺京都壯麗宜。天曆功殫開創日。東皇禮重演眞儀。可憐物色宛如昨。何處遊人來賦詩。歇馬怱怱仍發去。更愁前路極逶遲。元天曆中。始創是廟。</text>
<title>通州</title>,<text>抱郭澄河一帶長。映空雲日正微茫。環連大海通閩市。控引晴波簇越檣。萬里來遊聊騁望。三京湊集此中央。元知物色非新覯。好是靑春作媚粧。</text>
<title>玉田途中</title>,<text>惱人春夢晝厭厭。十里山川付黑甜。郵卒共言新景好。薊門煙樹入遙瞻。</text>
<title>沙河驛途中</title>,<text>凌晨日日戒驂鞍。着急東歸詎敢安。歲事任從愁裏換。家人頻入夢中團。灣波正暖舟應繫。薊柳初舒節已闌。足下元知千里起。行程冉冉近辰韓。</text>
<title>夷齊廟</title>,<text>春晩松臺好鳥翔。灤河徹底映天長。三綱宇宙君臣義。萬古聲名簡策芳。漫有淸風空舊廟。不知今日是何鄕。英靈倘記箕邦客。爇瓣微誠卸遠裝。</text>
<title>淸風臺</title>,<text>臺上風聲壯。臺前水勢長。寒松留舊翠。春蕨尙遺香。四望極淸逈。孤懷增激昂。應知歸稅後。今日最難忘。</text>
<title>過撫寧縣</title>,<text>控遼名縣盛閭閻。夾道璇題映眺瞻。山堞拂雲迷粉壁。市樓誇酒颺靑帘。佛龕暫歷聊休憇。是日暫入野寺。 關路貪趨莫滯淹。一行請止宿而不許。 最是前賢炳靈地。昌黎秀色露遙尖。</text>
<title>擬登望海亭。遇大風不果。次副使韻。</title>,<text>忽地封姨閙。重關馹騎停。雲驅天漠漠。沙擊晝冥冥。虎嘯騰深藪。鵬飛蹴絶溟。猶堪激壯氣。不必上孤亭。</text>
<title>山海關。次副使韻。</title>,<text>春半燕城動遠輈。長風吹袂出關頭。誰敎一面能成勢。信識三京此作喉。極目微看遼野闊。漫空平挹薊煙浮。東君不與吾行便。恨殺名都失歷搜。</text>
<title>中後所</title>,<text>野店初煙靄。春寒尙雪花。居人喜販帽。歸客倦停車。土俗猶堪記。鄕愁覺轉加。計程頻僂指。遼柵亦非賖。</text>
<title>高橋堡</title>,<text>鎭日晨催發。長途氣未佳。孤村聊稅駕。小屋正如蝸。風定塞天遠。春陰山鳥喈。繁憂不自整。隨意步前階。</text>
<title>次副使韻</title>,<text>征驂踏盡往來途。歷歷遺蹤賢聖都。世事秪今那可問。詩情到老未能無。關山暮色春風起。店舍寒燈雪月俱。自笑半生形役苦。壯心空負北溟圖。陶詩云賢聖留遺迹。事事在中都。</text>
<title>大凌河。次書狀韻。</title>,<text>偪側危途苦未閒。北來方得隔年還。羇蹤更耐身仍病。世事其如日漸艱。隨馬朔雲含晩意。近人遼岫作歡顔。居然萬里江湖夢。歸伴沙鷗浩蕩間。</text>
<title>發小黑山。向二道井。郵卒曉迷失路。徊徨移時。</title>,<text>此路非襄野。今歸異具茨。居然衆歧惑。贏得幾時遲。擿索終難進。廻環復在玆。何須責疲卒。七聖爾曾癡。</text>
<title>白旗堡</title>,<text>東風遠客歸驂。落日遼陽古舘。重來物色依依。春序居然過半。其二熟路黃旗白旗。長亭十里五里。行經夾道葦叢。恰似連城古址。其三事異觀周季札。身似飮氷葉公。陰陽徒爾爲患。文物如今化戎。其四悠悠半夜魂夢。望望故國山川。靑春作伴歸路。喜氣已浮灣船。</text>
<title>瀋陽志感</title>,<text>離亂那堪說。陂平未易推。中州此虗擲。屬國詎能支。燕獄曾囚窖。秦關舊質基。天涯遲暮眼。觸境有餘悲。</text>
<title>白㙮堡。次副使韻。</title>,<text>靑陽建辰月。白㙮野人家。塞水三叉曲。關雲萬里賖。繁愁敎夢亂。長路要湌加。漸覺鄕園近。偏憎嶺樹遮。</text>
<title>次副使再疊韻</title>,<text>盡日光風色。平朝旅店家。艱辛一水渡。回望古途賖。興廢城壕在。驅馳疾病加。惟須亟前進。雲霧漸看遮。</text>
<title>紀行述懷。用離合體。</title>,<text>韶光藹藹日候暖。召公舊都行過半。就中那禁歸夢亂。京國杳然消息斷。何處南飛鴈影孤。可憐不帶一行書。天晴曠野景正融。人伴東風興未窮。槎程冉冉近灣州。差覺山川開我眸。季春已闌垂及夏。禾稼將看滿西疇。安得歸去栗里園。女蠶男耕忘世喧。直將蝸角付一幻。十載塵土洗舊痕。濕衣何異着膩滓。水雲棲息期終始。題詩把酒足自豪。是非榮辱同秋毫。彼哉紛紛夸毗子。皮相惡能識深意。聽松採菊二陶樂。耳根淸淨心境適。載籍從古去就明。車騎何如野老名。吾人晩計亮在玆。五十知止復奚疑。</text>
<title>遼東感懷</title>,<text>此路仍星駕。孤懷撫孟勞。年深空返鶴。柱仄孰擎鰲。逈野胡天黑。荒城漢月高。興亡千古事。江水去滔滔。</text>
<title>出坐太子河船上。副使追到。以春水船如天上坐分韻漫賦。</title>,<text>去去遼河水。悠悠沙塞春。流雲含晩景。物色弄歸人。其二乍欹白㲲巾。閒傍淸流涘。曠莽樹浮天。空濛煙蘸水。其三三月楊花嫰。平沙繫釣船。漁翁賣魚去。一棹杳前川。其四相携坐船尾。意像自超如。晩靄低侵帽。微風逈拂裾。其五暮春雲淡夕。蘭渚雨晴天。遮莫傍人誚。吾爲半日仙。其六煙沙浩渺漫。河水流蕩漾。安得倚輕橈。沿洄恣下上。其七碧水淸人心。留連行復坐。白鳥莫輕飛。襟期爾與我。</text>
<title>白㙮次簡易韻</title>,<text>忽訝中天亘白蜺。浮雲西北逈能齊。長程入望神先聳。此日提筇意易迷。信識經營侔造化。不須方位辨高低。騷人遊興新詩在。丁鶴前頭可忍題。</text>
<title>石門嶺途中漫吟。柬副使。</title>,<text>天東行色共聯翩。異國光陰已判年。歸日定當春燕後。旅魂先度塞鴻前。雲煙藹藹連遼瀋。楊柳依依趁鐵宣。總爲關山成隔斷。却愁鄕信杳無傳。</text>
<title>以靑春作伴好還鄕分韻有作</title>,<text>望望邊沙白。依依灣柳靑。歸驂千里道。春滿統軍亭。其二鴨綠晴波夕。淸明三月辰。東風歸去早。樽酒故園春。其三行邁數旬餘。幸無淫雨作。向來泥淖途。今日淨如拭。其四春色逐人來。灰浮季月管。新陽扇微和。好作歸程伴。其五經歲縶殊邦。竣歸方覺好。靑牛出秦關。白鶴訪遼堡。其六夢入漁樵社。心疎鵷鷺班。閒閒十畒畔。村老好相還。其七征途春已晩。孤客意還忙。莽蒼一衣帶。灣州似故鄕。</text>
<title>副使詩譏余半日仙不及丁鶴之千年。戱次其韻。</title>,<text>春泛遼陽渡口船。羽衣蹤跡杳長天。多時臨睨悲中土。爭及吾人半日仙。</text>
<title>湯站途中。次副使韻。</title>,<text>春風吹我送征車。關路塵淸日正舒。行役將窮千里界。家鄕尙阻一封書。留經寒燠天時換。踏盡幽燕禹跡餘。鴨水渡來佳節届。老年歸興夢陶廬。</text>
<title>還渡鴨綠江。疊小石嶺韻。</title>,<text>望望東天近。疲驂欲脫衘。黃昏來舊域。碧水映新衫。朗月如迎棹。長風好掛帆。沙頭衆官集。十里競呈緘。</text>
<title>生陽舘</title>,<text>昨冬征役愁穿雪。今日歸來喜載陽。羇抱夢迷宵蝶遠。客程心逐塞鴻忙。行經箕國仍超忽。回望燕都已渺茫。鞍馬驅馳驚閱歲。幾時京洛稅吾裝。</text>
<title>過駒峴演雅體</title>,<text>遼野曾尋鶴。箕邦好返驂。重迎鶻山翠。喜泛鴨江藍。驥子書能作。羊甥榜更參。關門是駒峴。還似駕牛聃。</text>
<title>益損堂。次板上韻。</title>,<text>春晩隴西日。人回薊北時。小堂留舊勝。歸興又新詩。細草看蔥蒨。高雲正陸離。憑軒聊騁眺。淑景滿前陂。隴西瑞興舊號</text>
<title>曉發松都。向長湍。</title>,<text>臨湍官府接開城。客子歸心早啓行。枕上初聞雞報曉。窻前乍見月生明。迷橋暗徑蛇腰度。淡霧疎煙馬首縈。此去京華纔一日。天時况復屬新晴。</text>
<title>通津府。次板上韻。辛丑奉使江都</title>,<text>奉使纔隨萬里塵。豈知餘債又分津。王程未已夢猶懶。世故多端眉自顰。山堞屹成天塹壯。晩風吹捲海雲新。聊將勝槩寬愁緖。可笑浮名尙絆身。</text>
<title>鹿川李領相從叔 濡 挽 二十韻</title>,<text>銀潢餘派卽名家。挺出貞臣賁國華。特地精英金謝礦。妙齡符采玉無瑕。磨礲道義承巴谷。薰襲芬芳自永嘉。桂籍題名輕拾芥。鑾坡起草爛生花。旌麾湖陜淸威著。銓柄東西雅望姱。德業固宜資粉黼。忠勞剩喜叶黃麻。傾來悃愊捄時瘼。濟得沖和鎭俗譁。自是秉心元不忒。誰將非意妄相加。衰年綿綴嗟經久。世事艱虞莽未涯。念軫飢荒頻有螣。悶看蠻觸互爭蝸。卧痾尙結宗邦戀。鼓缶寧興大耋嗟。小子幸聯郗氏戚。多時得御李君車。長懷膠漆吾先契。未覺雲泥路徑賖。趨拜幾拚更僕話。奬褒深愧向人誇。纔欽逸趣盟山鳥。剛恨流光迅壑蛇。壽躡康公驗平格。魂從寧考侍登遐。深秋落景仍催暮。晩節寒香自吐葩。元祐完名看竹策。馬家遺慶尙蘭芽。地埋爽氣光逾徹。天報明徵理豈差。華屋山丘無限慟。西州門外淚橫斜。</text>
<title>龍湖次任生 述 寄示韻 壬寅</title>,<text>朝班素祿愧非才。天放餘生物外來。極目湘潭芳草綠。好敎歸興滿湖隈。</text>
<title>次任生韻</title>,<text>到老遲回未得休。朝端蒿目自生愁。都門一出塵機靜。卧聽風濤撼小樓。</text>
<title>雲山謫中。寄贈鄭仲淳 澔 丈理山謫所。</title>,<text>次第窮荒素簚車。雲中地接楚山居。深慚短牘終殲士。每仰純誠在翼儲。吾輩於今那得免。古人當此定何如。知公學力追先軌。驗取他年柱木書。雲中雲山號。楚山理山號。三四分說兩人被謫事。末句卽松江事也。</text>
<title>仲淳丈以臺啓栫棘康津薪智島。詩以贐行。</title>,<text>元城跡遍廣東西。八十頹齡氣不低。千載心期同鐵漢。故敎危辱與之齊。其二身隣鼪鼬似逃空。猶喜連疆尺素通。從此相思明月夜。不堪愁絶望南鴻。</text>
<title>久不見家書。鬱鬱難堪。以京洛雲山外音書靜不來分韻作。用大雅文王，陳思贈白馬王體。</title>,<text>迢迢雲中郡。窮塞幾日程。謝去曳履班。來作編戶氓。矯首望西方。浮雲蔽玉京。棄置不須道。猶堪素位行。其二曰彼何人斯。車馬馳宛洛。陰機詎可測。禍心諒靡極。太息念宗周。中宵涕橫落。長吟殄瘁詩。感時思如昨。其三卽事如昨日。世故莽糾紛。聖人豈余欺。方物有聚分。况此當叔季。那足復云云。變滅只須臾。衣狗看天雲。其四天雲昏泱漭。惎我度關山。長途策駑足。畏景爍老顔。荒絶無誰語。峽俗椎以頑。惟聞藜藋逕。幽鳥自𠴨𠴨。其五𠴨𠴨鳥弄音。瑟瑟風生籟。沉吟坐夜闌。塞月窺窻外。親愛隔千里。舊面何當會。床頭一部易。至理究否泰。其六否泰互循環。平陂閱古今。高人困愈亨。澹然只此心。窅默良自適。還喜絶跫音。羲娥任斯邁。時序劇駸駸。其七駸駸歲云暮。耿耿懷未攄。南鴈無情極。一月阻北書。韋妹倘無恙。驥子最憐渠。丘原拜掃曠。松栢日蕭疎。其八蕭疎亦何爲。遇境惟反省。早知倘來物。於我眞疣癭。平生拙自修。晩景彌耽靜。回思卅載事。何異一畵餠。其九畵餠不可餐。浮榮良足羞。素祿跼朝端。進退難自由。未掛神武冠。翻泛涪江舟。前修舍達義。世人知也不。其十不關世人知。何論造物猜。竄身絶徼外。新籥且將回。春風扇微和。道路無氛埃。空簷坐僂指。側佇家人來。</text>
<title>調元遭家難。孤棲高山雲梯村。詩以相問。次寄。</title>,<text>絶塞經年客。霜毛日覺稀。空虗越人逕。顑頷屈生饑。月色兩相照。雲梯誰與依。天南鴈影遠。極目倚荊扉。</text>
<title>惠甫 堂弟宜迪 臨別有詩。次贈。</title>,<text>南梅北雪漫相思。此日逢迎曾不期。久識隱侯言有味。暮年非復別離時。</text>
<title>次調元寄示韻 甲辰</title>,<text>邊城歲暮獨長吟。南國新居隔幾林。千里不堪空費夢。一樽安得細論心。詩床寂歷梅魂冷。藜逕荒凉雪色深。兩地相思搖落意。愁看明月上遙岑。</text>
<title>又次調元感地名相同寄示韻</title>,<text>西南歸去兩雲山。吾輩居然享此閒。托彼成梯應敻閴。借渠爲號亦疎頑。昔蘓子瞻謫黃州。卜築東坡。因以自號。今余亦效此號雲翁故云。 極知前定眞非偶。休說孤棲轉自艱。無奈天涯同榻阻。客窻時有夢魂還。</text>
<title>次惠甫寄示韻</title>,<text>衰年淪謫不須傷。受性其如獨喜方。道已信窮神自王。髮雖就種意何長。天機任閱灰千刦。世事聊看戱一塲。只是池塘勞遠夢。萍蓬聚散苦難常。其二春來相憶倍悽傷。所謂伊人水一方。千里心期關月照。兩鄕消息楚山長。風埃愧我曾迷路。詩律看君早擅塲。實地未容葩藻飾。須知抱負不尋常。</text>
<title>惠甫又疊二首以示。次寄。</title>,<text>衰晩人生只自傷。不知何世可相方。難追涪叟容髭勝。獨有袁安涕淚長。老栢經焚寧奪性。羣蚊成鼓任爭塲。惟須服念蘭陵戒。勉學工夫作故常。其二蘭蕙秋風一半傷。劇憐垂老落南方。應知寂寞悲時邁。尙憶逢迎話夜長。羅網橫張安素履。珠璣交錯驗專塲。居窮自是吾家計。萬事乘除本不常。</text>
<title>追挽黃直長 順承。次趙定而 正萬 韻。</title>,<text>關西伯起江夏族。夙歲砥行孝義篤。惜居遐陬久沉淪。如劍埋獄玉藏櫝。未能鴻漸儀朝列。只將蛾術訓家塾。愛人濟物固素存。强起聊就一命祿。牛羊茁長松栢遂。刻意奉公思報國。流俗時或見驚怪。古心獨自全悃愊。自經苫堊屛芻豢。永傷親養匱魚菽。仲車至性石不踐。南容愼言圭幾復。高人主簿本非宜。却步寧效途窮哭。黃鵠有志摩九霄。羞與雞鶩爭相逐。余長牲署得君佐。愛君澡身如氷玉。末路紛紛孰知眞。類多貴耳而賤目。區區薄宦徒爲耳。竟使奇珍翳白屋。念君趣操確而正。早能自拔依儒宿。尊周大義遠有宗。浩如江河航萬斛。鄕居最以固執名。一生不曾放尺幅。誠明事業此爲基。積工可期魯雞伏。日余奉使過箕壤。幾悲君塋茂草鞠。當時行色太怱怱。未暇幽明文以瀆。今得賢郞委來問。慰我行吟形影獨。年來世故莽誰論。老淚爲之彈一掬。摛辭揭美替奠酹。倘向筵前一展讀。</text>
<title>漫吟</title>,<text>絶塞拘囚二載强。俄榮俄辱不須傷。坎亨已覺心還泰。壁立從敎道益光。聖訓味來如啖蔗。功名悟後等炊粱。極知天意元非偶。要識男兒鐵石膓。</text>
<title>次調元寄示韻</title>,<text>熱峽曾成隱。堤村更築廬。松楸晩歲計。桑海幾年餘。旅瑣終漂梗。幽憂定廢書。回車未須緩。白馬正翰如。喜復尋舊廬韻其二塞徼長爲客。郊原舊有廬。空懷肥牡速。幾入夢蝴餘。落月猶疑面。征鴻未繫書。重歡那易得。世故莽紛如。望復續舊歡韻</text>
<title>安仲執 允中 蒙放還洛。詩以贐之。</title>,<text>乾坤旣慘黷。斯道復螣蟊。譬之慶元世。紘嚞一何稠。君時抗尺疏。氣與二呂侔。扶陽在所急。詎憚罟罻投。身雖屈荒徼。手已障狂流。居窮志彌壯。浩然無怨尤。昔子初來斯。滔滔孟夏遒。今歸歲云暮。六花正瀌浮。經年匽風霜。宿疢何由瘳。努力更加飯。慰此居者憂。其二萍蓬難常聚。箕斗固相望。物理良已然。人事亦叵量。謇余久沒溺。垂老客殊方。壹鬱無誰語。孤燈對書床。度簷鳥影閃。夔藩虎跡長。幽深抱愁寂。四顧莽茫茫。之子作良伴。昕夕好相將。淸談雜縱謔。令我羇懷忘。我留君先去。危途益倀倀。浮雲終日行。歸騎奈偏忙。其三少卿滯異域。河梁愴遠別。執手踟躕意。纏綿未能决。窮途增陫惻。千載如一日。今我墮密網。世議極浡潏。北歸旣無期。何異陷戎羯。嚴風驅迅景。朔氣厲寒節。重吟隱侯詩。念子轉伊鬱。何以慰我思。傳神有落月。山河雖緬邈。夢魂猶可越。晨風整高翼。無使音塵闕。</text>
<title>族弟文伯 宜煥 來訪贈詩。次其韻。</title>,<text>投老翻爲素簚行。囚山三載對柴荊。陰風厭聽寒聲緊。朔氣愁看暝色生。世事紛紛從百變。羇懷耿耿抱孤明。雖知舍達元如許。終愧高人睹未萌。</text>
<title>辛丑冬士禍作。余以大宗伯。削奪官爵。門外黜送。出住江上。翌年夏。遠竄雲山郡地。雖有近遠之別。黜與竄。均是謫也。今届乙巳春罹文罔。居然五閱歲矣。以乾坤萬事集雙鬢臣子一謫今五年爲韻述懷。</title>,<text>余幼好奇服。不隨外物牽。游心古聖訓。磨琢日乾乾。回看衆趨塗。唾若泥滓然。考槃澗之阿。永矢卜終焉。其二邦家倫再正。協氣滿乾坤。秋圍禮羅張。弱羽幸高鶱。周章廿載間。邇列及重藩。涓埃無少補。坐辜明主恩。其三愴怳橘井感。摧絶荊湖怨。君親一時違。此生乖夙願。世故莽相仍。紛氄錯縷萬。偪側傍晩途。時止愧背艮。其四士師秉直道。三黜今猶記。矧余昧進退。那得免顚躓。江湖任疎放。愛取閩翁意。編名黨籍中。亦一光華事。其五老去一身多。時危百憂集。禍機如焱發。誰能測張翕。吾道固宜爾。不厭遐塞縶。巉巖白碧峰。秀色猶堪挹。其六絶域窮寂甚。深居對殘釭。鳥音亦云稀。况望聞人跫。孤棲如病鶴。羸僕與爲雙。天寒夜正長。飛雪亂打窻。其七道途極脩敻。厓谷多深峻。四望莽蕭瑟。朔風厲以迅。邊城鴈影稀。閱月阻鄕信。愧蔑涪陵學。只益催霜鬢。其八顧惟瓦礫賤。初異序房珍。所處旣匪據。寧怪作放臣。土偶雖淪棄。恰是反其眞。九夷聖欲居。何方不安身。其九西關近戎虜。風俗絶椎鄙。雲中最荒陋。罪跡宜投此。信知爰得所。不妨携家累。對局弄小女。披卷課稚子。其十君子素其位。舍達當若一。世亂道固消。何用漫憂慄。處靜硏古書。於我未爲失。宏謨垂後範。千載如昨日。其十一宋之朔洛黨。卅稔罹罪籍。盧老少而竄。及歸髮盡白。在古尙如此。何有五年謫。蟲臂與鼠肝。一任化兒劇。其十二世與道交喪。不昧惟此心。良貴固有在。豐悴自古今。三陽雖乍回。天地已積陰。元城鐵壁比。允爲後人欽。其十三我非供世具。志本在農圃。誤作科目人。久踏東華土。早知驃騎貴。曾未勝第五。萬事不如意。焉能與終古。其十四自我旅塞隅。于今四閱年。顔容澤畔悴。疾病漳濱纏。盛衰遞轉輪。光陰劇奔川。追和陳子詩。聊用寫幽悁。</text>
<title>雲陽老妓卿雲曾被參判叔父一眄。感恩有素。余之來謫。服事內外。無異婢僕。及歸。追到箕城。涕泣告別。詩以贈之。</title>,<text>樂顧馬增價。人佳烏受憐。知曾承叔眄。足可驗渠賢。感德鮫珠逬。推誠鵩舍偏。蕭條阮咸意。臨別倍依然。</text>
<title>申判書 銋 挽 乙巳</title>,<text>宗社將危隻手持。老臣忠赤鬼神知。瀛洲島遠夷庚視。南極星明往跡奇。鐵壁峙來元有賴。涪舟舍去儘如斯。蹔時伸屈何須說。留取高名億代垂。其二聖作元年日月明。商霖宿望屬名卿。民心正佇溫公入。朝體方須伯紀成。一夕凶音何太遽。千秋餘恨竟難平。空聞素幔停郊舍。無復當時手額迎。其三生年前後邈相差。尙許餘芬置齒牙。久識貞姿中蘊璞。常欽直氣上凌霞。桐江手摻心期在。雲峽書來筆法姱。往事如今眞一夢。山丘華屋只堪嗟。</text>
<title>柳都事 應煥 挽</title>,<text>九苞丹穴挺殊姿。祥噦朝陽衆鳥疑。可惜中途章彩閟。虞庭無復見來儀。</text>
<title>趙忠翼公 泰采 遷葬挽 丙午</title>,<text>欲說不忍說。牛虎是何歲。乾坤發殺機。蝮蠚逞凶計。哀哀三相國。酷禍隨次第。貳極及危隳。邦命凜旒綴。憗遺獨有公。天意或不盭。夢夢竟何恃。匝地盡陰曀。祥麟一以踣。宣尼曾掩袂。沃島晝冥冥。瘴毒極南裔。誰知文老事。前後若符契。牛車返故壠。善類同一涕。炰烋逮孤嫠。逼拉投海澨。陽和旣宣布。雷雨廓氛翳。愍章貤美諡。渙渥超凡例。絲綸備哀榮。忠逆劃分劑。憶公登庸初。適丁艱屯際。最受肅廟知。鬱爲社稷衛。半夜定大策。丹忠質百世。信知大力量。隻手扶國勢。協心同德賢。終始期靡替。忱臣義殉君。何論濟未濟。寃同碧波咽。名並朱鳥繫。靖獻斯無愧。忠魂况有儷。聯翩謁天閶。仙花映玉砌。風雲宛舊契。下土悲臨睨。王綱已解紐。亂領猶原貰。遑遑克家兒。感憤欲裂眥。緬禮煥新儀。吉壤改前瘞。虗疑九原作。倐驚玄木閉。世道今如許。風流復誰繼。一哀歌殄瘁。浮雲正迢遰。</text>
<title>有難安情勢。屢違牌。仍待命金吾門外。至夜半。下罷職之命。雖極惶隕。得解文任。殊可快幸。次申企齋釋文衡志喜韻。</title>,<text>血指詞垣歲又徂。章封虗費愧辭蕪。誰知夜枕三更後。忽報氷衘一倂無。脫却榮名眞自幸。爽來神氣覺全蘇。高穹霜露寧非敎。脆骨偏蒙渥澤濡。</text>
<title>趙定而寄詩稿求題一語。勉副之。定而以一律爲謝。次之。</title>,<text>今世詞源孰倒河。愛君紋縠爛生波。詩傳長笛知無愧。價比連城不啻過。逸態寧嫌廣平艷。淸才却患士衡多。鋪張文苑非吾事。唯向晴窻擊節哦。</text>
<title>定而再疊前韻。有黃壚北林之語。指農巖兄弟也。感懷次寄。</title>,<text>千秋不廢大江河。斯道沄沄幾閱波。直到綾羅方一振。縱誇雕繢孰能過。浮生桑海須臾變。往跡鴻泥感慨多。我是洲翁門下士。因君詩語起悲哦。綾羅安東古號</text>
<title>定而又三疊求和。次寄。</title>,<text>少日儒門許飮河。羞從流俗與同波。遲徊詎有涓埃補。勞碌空敎歲月過。志氣低垂經險盡。憂端澒洞逐時多。不如携得殘書帙。松桂林中漫詠哦。世故身計感慨百端。不覺遇境觸發。非可以言詩也。</text>
<title>李正郞 絿 挽</title>,<text>國事如今已矣夫。九原難起更嗚呼。憑君爲報先公道。頭白餘生泣暮途。</text>
<title>李忠愍公 健命 遷葬挽</title>,<text>嗟公忠義冠吾東。今古人誰較異同。涕淚筵前匡大策。周旋疆外罄危衷。陰機竟售天何故。幽蔀俄開日正中。揭厲恩波如宿昔。九原難作有餘恫。</text>
<title>次生員狀元李詩帖李幼玉 瑜 韻。幼玉之弟也。幼玉方按湖南。丁未</title>,<text>一門阿大與中郞。共把光榮壽北堂。六十州臨流惠遠。半千名壓播譽長。餘休好襲文康業。盛事宜騰樂府章。傳語嶠南人士道。百年那復有玆觴。</text>
<title>余於辛丑。奉使沁都。洪令惠伯 啓迪 方爲留相。尹君志述薄遊貳府。並來見於客舘。今玆重來。舊座猶可指認。不勝撫跡之感。抆涕書懷。</title>,<text>萬事滄桑後。江城客又來。依俙前日面。惹起六年哀。紫氣今誰問。仙蹤去莫回。荀香與徐榻。懷舊意難裁。五六暗用關尹洪厓事。</text>
<title>考史</title>,<text>武烈文謨奕世傳。煕朝卜曆正綿綿。名山寶牒藏宜密。太史新編代有鐫。執簡南臺元愧董。紬書石室敢追遷。少時曬役留餘恨。今日玆行豈偶然。</text>
<title>翠香堂 史閣齋室</title>,<text>絶嶂籠層翠。諸天聞妙香。幽深宜秘笈。蕭爽更新堂。境靜塵心遠。神淸睡味長。朝來試騁目。雲海浩茫茫。</text>
<title>送洪甥仲五 得福 之任龍潭</title>,<text>尙記枯形澤畔吟。客窻歸夢繞嬃砧。居然又作參商闊。白髮那堪暮景侵。其二湖南淸絶古人詩。更說潭淳俗事稀。年少使君今子賤。竹林深處弄金徽。其三公廉持己是靑氊。袁額楊書亦有傳。俗吏紛紛矜衒地。看君復續武城絃。其四官居幽閴絶塵埃。鴈鶩長閒印罥苔。淸夢乍回山鳥語。一庭微雨濕黃梅。</text>
<title>次淸陰先生韻。題道文詩卷。</title>,<text>山中獨保漢衣巾。西澗高風自出羣。回首鶴峰千丈立。至今猶有舊時雲。</text>
<title>追次退憂文谷題李尼山 相衡 草堂韻</title>,<text>李侯棲遁地。林水最淸深。黃綬回幽夢。白雲仍道心。風流今寂寞。世故幾交侵。莽蒼陶山近。仙蹤尙可尋。</text>
<title>李僉知 志逵 挽</title>,<text>頻年黃甲貢明堂。誰識泥塗俊哲藏。石相門庭期許盛。巖翁隣曲講劘長。時危血牘扶綱重。歲暮塵機脫屣忙。湖上只今餘舊榻。白頭浮世感存亡。</text>
<title>李文學 瑋 挽</title>,<text>拆號芹宮日。淸朝喜得人。敷文講肆闢。載筆史官眞。一夢塵緣了。浮雲世事新。危途多少感。牢落暮江濱。</text>
<title>次淸陰先生韻。題彩允詩軸。</title>,<text>榮辱浮雲任去來。晩從村老與爭隈。閒居趣味知何似。時有山僧乞句廻。</text>
<title>寄伯瞻宗丈隋城僑居</title>,<text>遙想僑居海曲深。雪窻孤卧少開襟。浮生忽忽南柯幻。逝序駸駸北陸陰。剩有雲煙縈倦夢。何妨禽鳥伴閒斟。知君早得師資益。三黜寧能動一心。其二台閣詞壇一夢如。峽村雲水好歸歟。山中晩計樊生稼。濠上閒情惠子魚。老去行藏惟在我。倘來榮辱不關渠。松窻日晏還慵起。萬事從今已掃除。</text>
<title>李慶州 端章 挽</title>,<text>儒門寶樹挺殊姿。獨立亭亭也自奇。始傍郊原人莫覷。終凌霜雪世方知。恩加封植纔前日。老被摧殘又此時。百折須看眞性在。窮薪傳火更何悲。</text>
<title>次伯瞻宗丈寄示韻</title>,<text>從他嚇腐極紛囂。芝朮深山也自饒。身計安便天餉厚。道情凝固俗機遙。秋容縱淡寧羞圃。朝跡初收合伴樵。六十明年驚始滿。忽看新律且催韶。</text>
<title>聞羣兇改余所修史。誣衊先朝。疊前韻寄憤。</title>,<text>先朝當日正羣囂。遺訓如今亦不饒。德烈無難靑簡抹。威靈何管白雲遙。方看鬼怪干天紀。獨有謳吟在野樵。湘竹淚枯梧狩閴。此生那復聽簫韶。</text>
<title>金持平 壽錫 挽</title>,<text>聯翩棣萼韡英華。文采重看振故家。誰道一枝摧日夕。正期千尺拂雲霞。南臺舊翠秋蕭瑟。西汜餘暉晩昃斜。轉眄榮枯三載事。滄桑浮世只長嗟。</text>
<title>洪參判 禹傳 挽 戊申</title>,<text>長身厚貌故家風。諫掖樞庭位望通。外似寬柔中自勁。才雖退斂德能充。名途競逐看恬操。末俗多機任素衷。桑海易翻遐筭促。北堂萱草慟何窮。</text>
<title>家人告糧絶漫書</title>,<text>宣聖當年亦困陳。古來吾道在長貧。惟應本地淸無滓。存得中宵一氣神。其二卜築陶山避世塵。柴桑風月眼前春。天敎村號符墩姓。飢卧何妨和詠貧。</text>
<title>南記事 有常 挽</title>,<text>樓成白玉佇才英。三十光陰露電驚。璧沼曾高多士望。巍科繼鑠大庭名。風騷舊業靑氊在。星漢淸躔紫府傾。已矣明徵今錯迕。蘭枯桂爇恨難平。其二東觀年前秘笈紬。愛君英妙筆如流。同懷沒世圖酬意。擬闡寧王赫咺休。轉眄閱來桑海幻。一言驚却瘴炎投。深知短造緣星駕。累得諸賢捴我尤。</text>
<title>黃判書聖徵 龜河 挽 次杜陵追酬高蜀州韻</title>,<text>歲之三月大難作。惡氛沉陰彌碧落。麻鞋見君奔問至。禁中一面宛如昨。平生憂國血一斗。神馬倐忽騰空廓。憶昔英游共推右。植志貞愨兼籌略。寘之廟朝壹雅素。退而鄕村甘寂寞。芹宮奬直聳鳴鳳。栢臺誅奸瞻立鶚。身外喧嚷置莫論。末路進取非思存。深知定力任風波。已判行藏信乾坤。赤城陶谷舂糧地。暮途蒼茫日月奔。心期炯炯兩不隔。何况朱陳又連門。國事如今長已矣。我輩不死焉足尊。先歸無覩君自快。一杯吾欲賀英魂。</text>
<title>南營將 延年 挽</title>,<text>臨危報國卽民彝。河北嗟無一義師。獨與睢陽同日死。平生南八自男兒。</text>
<title>趙參判 榮福 挽</title>,<text>詞科曾際肅王辰。國器時需少似君。厭側危班悲世亂。好乘泠馭脫塵氛。凶圖欻吸何當息。冥路蒼茫自有羣。摻手陶村如昨日。荀香一榻尙餘薰。</text>
<title>黃參判 璿 挽</title>,<text>名相遺贏復藎臣。督姦南服已忘身。尋常感發惟揮涕。俄頃嘻怡倐返眞。定識英魂乘格澤。尙憑餘畫靖氛塵。紛紛列閫羅旌棨。誰似斯人一節純。</text>
<title>李參判 縡 大夫人挽</title>,<text>許以善爲養。彤編美豈專。傳來春老業。成得彦明賢。反本纔移宅。偕藏奄合阡。嬃砧空自在。遺恨結湘川。夫人同春先生外孫。今年自高陽移寓驪州。驪卽夫人姓貫鄕也。夫人喪時。弟相國公在謫。故篇內並及之。</text>
<title>宋金城 必煥 子婦挽</title>,<text>美玉能全刦燼餘。倐然淪彩又何歟。尊君泣抱兒孫道。姿貌娟娟若見渠。</text>
<title>孝章世子挽詞 己酉</title>,<text>正仰重离盛。祅灾忍有斯。乾坤慘將暮。宗祏凜如絲。上帝仁安在。中宸痛豈私。奎章煥聖製。徽跡永昭垂。其二夙詣從髫歲。奇祥協聖符。凝姿儼耈造。典學壹型模。莊色臨私𥊍。淸心絶細娛。藹然天性篤。惟孝孰加乎。其三運啓千年聖。謠騰少海淸。衣纔若干尺。德已古先程。寰域心方繫。彭殤理莫評。龍樓問寢地。那忍報雞鳴。其四尙憶黌宮席。雍容德懿純。璇杓曾幾換。玉度已難親。萬事泉扃閉。孤忠血涕頻。劉楨餘白首。蕭瑟亦漳濱。</text>
<title>李判書 裕民 挽</title>,<text>襄烈勳高締構初。後孫才力足儲胥。圖南遠翼風斯下。批郤良庖地有餘。半日虗衘大司馬。耆年恩秩古尙書。傷心世故紛如許。存沒無端又濕裾。</text>
<title>安令 壽相 挽</title>,<text>牛山美木後堪憑。朱鳥高名廿載仍。未害絃歌游暫試。極知章甫赤唯能。向來銓筆吾無愧。今日儒林子足徵。懸榻宛然人事變。白頭南望涕垂膺。</text>
<title>黃判敦寧 欽 挽 庚戌</title>,<text>高年巍秩不須揚。雅德貞規自有光。衣錦尙禪猶惡著。用綿裹鐵孰知剛。滄桑遞換虗舟遠。湖海淸閒逸翮長。末俗滔滔機巧甚。老成風烈耿難忘。</text>
<title>申校理伯曾 魯 挽</title>,<text>疎宕襟期白直姿。衆中毛骨倔然奇。風稜戴豸登臺日。氣槩持螯把酒時。世旣入於長夜甚。天何留得好人爲。不妨去逐嵩州客。紙舸聯翩拜玉墀。君弟應敎君辛丑後謫善山。夢乘紙船謁肅廟。居無何病逝。善山號嵩善。</text>
<title>尹善山 鳳韶 挽 辛亥</title>,<text>績止惟良吏。榮歸必做兒。雲衢縱蹉跌。天道豈參差。塵夢驚暉短。眞遊接夕怡。只應餘恨在。虗負夜床期。</text>
<title>趙持平 正純 挽 壬子</title>,<text>淵源知自法門來。似舅仍兼抱負該。得士吾堪誇賞識。當言子肯有遲徊。湘潭淪謫名逾盛。漣浦閒居鬼又猜。已矣如今玄理錯。空令奇志掩泉臺。</text>
<title>哭洪領相 致中</title>,<text>奕世匀衡復相君。端凝風範貴人云。心無適莫終持正。量自淵洪恰鎭紛。敗局當來思着手。危機隨處任勞筋。蕭條永失扶顚望。轉覺時憂一倍殷。其二先公最受益興知。膠漆深情又白眉。三世歸來仍契好。晩途行止略參差。中書久識聯班忝。荒野多慚尺牘貽。病失從容乘化遽。九原他日罄心期。</text>
<title>到坡州 壬子燕行</title>,<text>西程類脩迤。瑞原特平坦。山川時可觀。區畛紛莫筭。道途勝有餘。英賢跡不罕。津口李氏莊。花石文饒僝。皇華盛題品。往事悲變換。淸淑認毓靈。有孫道義貫。德鄰自不孤。麗澤得文簡。紫雲倂向陽。遺居尙未剗。祠屋屹相聯。縫掖所湊趲。遠客驅車至。訪古興永歎。未暇瓣香薦。迫此王程限。矯首仰崇仞。抗懷以流翫。栗谷祖先所構花石亭在本州。栗牛兩賢居宅祠宇。並在州境。</text>
<title>到松都。謁崧陽書院。仍觀善竹橋。</title>,<text>天敎末運挺宗臣。五百年來間世人。正脉直承朱子後。孤忠獨與信公鄰。發揮義理開千眼。高揭倫常任一身。善竹橋邊增感慨。萇弘碧血凜如新。</text>
<title>詠懷古跡。次栗谷太平舘韻。</title>,<text>客子征騶八月天。千家山郭散晴煙。寒鴉飛盡斜陽暮。寂寞繁華五百年。總叙其二扶蘇山色立巍峩。靑木神嵩古跡多。尙想前朝全盛日。千艘輳集禮成河。崧岳其三王業從來遞故新。浮雲浩刦一窮塵。高臺剗地蒼苔合。輸與千秋弔古人。滿月臺其四天設西州別一區。田原渺渺眄平蕪。分司留務遵遺制。氣勢端爲控漢都。古都其五遠靄微茫野色昏。鍾鳴古寺水聲喧。太平舊事今蕪沒。亡國餘哀月一痕。靈通寺其六平郊草色遠靑靑。落日閒看牧笛橫。形勝有餘時景好。不妨於此緩王程。靑郊其七朴瀑雄奇天聖嶢。興來聊欲駐征軺。終緣俗障違仙賞。付與兒曹聽玉簫。朴淵○余初擬往賞。以病不果。兒子獨往故云。其八故都山水鬱而淸。毓出諸公大有鳴。試向邑翁詢舊迹。千秋悵望不勝情。人物其九徐子開荒士操佳。至今絃誦遍山厓。校宮學舍知多少。猶像當時十二齋。學宮其十初來甲子正靑春。老閱滄桑飽陌塵。前度劉郞凡幾許。白頭今日愧陳人。自詠○余於甲子始過松都</text>
<title>詠松都人物</title>,<text>有士出偏方。卓絶稟明睿。冥會潔靜理。洞究天人際。遐期闕半百。無祿歎斯世。猶思泂源沂。彌感潭水逝。徐花潭其二君臣義已重。父子恩還輕。從容發書間。判得熊魚明。所從亦秉節。薰感見素刑。至今萊山上。晴虹吐晶熒。宋泉谷其三僚底潛畟足。雅蓄人希覷。一爲守土吏。遌賊忠大著。凜然冠帶坐。睨視劍鋩擧。從古顔太守。平時誰識汝。金淮陽其四不諱素賤本。義誠固超絶。擧隅見它樹。遘難遂標烈。踞床色無惴。飭旅氣益勃。韙哉若人爲。信乎邦之傑。劉副帥其五生爲天帝錫。死應奎宿隕。奕奕光焰長。僊僊標岸峻。奔騰風雨集。吼怒雷霆迅。更兼翁與季。眉蘇可並軫。車五山其六王顔千載後。我鮮得此子。奇壯敢異評。御褒侈其賜。官雖下邑庳。榮邁上公貴。足見時材盛。小藝亦復爾。韓石峰其七人生所不堪。寒暑與飢困。於玆能大耐。澹然心自遠。斯人信奇佹。許與鬱士論。嗟爾末俗鄙。營利較分寸。安四耐其八松京多孝子。最高稱姜氏。至懇感猛獸。純誠入微卉。屹立有表珉。行路亦服誼。聖朝敦倫彝。棹楔耀宅里。姜孝子</text>
<title>到平山次芝峰韻</title>,<text>拘牽當暮境。感激此何時。忍作腥庭役。難成錦槖詩。年光鴈翅見。秋色鬢絲知。足下生千里。長安入夢思。</text>
<title>玉溜泉。感皇華舊跡。</title>,<text>天人遺跡最西州。到底長吟下泉什。蔥山秀色頓生彩。董使記中勤採緝。改聰以蔥厥有意。賁飾嘉名景自愜。後來皇華輒留賞。至今瑤鐫蒼蘚合。吾邦故多淵雲手。唱酬詩篇誇敏捷。嗟余生晩復奚爲。但自經途感慨集。阿胡惡句高揭楣。聽泉仙影空餘榻。踟躕不覺日西夕。羞向戎庭更跋涉。胡使阿克敦詩揭舘楣。泉壁刻聽泉仙榻四字。卽華使筆。故十三四及之。</text>
<title>百祥樓賞月歌</title>,<text>長風吹我遼塞去。八月來止安州城。安州城閣何鬱律。直與睥睨較崢嶸。爰有高樓翼然起。下臨江水相紆縈。稱是西關形勝最。使盖遊驂紛送迎。賁飾繁華此其一。前輩篇什猶流傳。我初過此十載前。方伯相邀慰獨賢。屬時哀遑廢遊讌。怱怱揮手向幽燕。到今追思有遺恨。居閒處獨淸懷牽。此來已喜宿債酬。行臺訪我又提說。謂將自此登彼樓。平生幽悁一掃豁。我聞高興悠然動。快若韝鷹脫拘掣。庾亮同翫武昌月。文僖助賞龍門雪。千載風流各一時。吾獨胡爲讓二公。遂促輿出鼓角鳴。日已垂曛煙靄濛。倚樓詩翁同余興。騰身不覺來此中。共攝飈梯十二重。壯哉遼闊莽難窮。雲霞逈接太淸家。笙鶴疑通蓬島屳。八九雲夢不足言。風生兩腋欲翩翩。俄然日落天氣昏。萬象迷茫渾一色。平楚依依羃長野。孤嶼曖曖連遠碧。千家山郭攢星列。一帶晴川曳霧縠。衆人歡呼起相看。怪底幻出玉浮圖。暎空初似隱簾箔。散彩倐若懸氷壺。蜿蜿虹蜺亘遙浦。淡淡水墨開眞模。坐久輕籟一披拂。水樹搖蕩相糢糊。晃朗依微非一狀。移席耽賞忘夜徂。西來壯觀獨有此。浿都諸勝徒區區。吾將搥碎練光亭。以見小局偏境不足爲有無。</text>
<title>觀劍舞有感。次杜甫舞劍器行韻。</title>,<text>公孫已遠黃昌死。誰向妓坊傳異方。西來我屢見此舞。對之不覺增激昂。初疑驥騄絶塵驤。復似鸞鵠凌雲翔。撒空眩晃星宿亂。渾體閃倐霜雪光。依然壯士頭虎毛。不復態色矜艷芳。一前一却互肉薄。作氣鼓勇神飛揚。此技不廢良有意。緬遡往事心內傷。我東雖曰蕞爾國。果敢驍猛稱第一。挫師百萬不足言。秉義又能尊周室。自從乾坤一反覆。委靡不振至今日。奉使此來感憤多。易水寒風更蕭瑟。羅時意氣可復見。撫劍悲歌涕自出。吾輩何曾異髯婦。但向燕路驅車疾。</text>
<title>有十二歲妓善爲歌詞。使唱哀江南賦。裊娜可聽。</title>,<text>蕭瑟平生庾子山。十年淪落舊儒冠。靑娥尙得江關響。唱斷遺詞月欲殘。</text>
<title>夜宿聽流堂有感</title>,<text>萬里行人薊北走。十年物色關西舊。軒車重入聽流堂。時節方當黃菊香。昔日同遊已鬼錄。世事中間幾翻覆。情同桃觀前度客。悲切遼陽重返鶴。夜枕溪水淙淙鳴。感懷展轉眠不成。</text>
<title>次副使 趙台最壽 聽流堂韻</title>,<text>淸賞或潺流。雅探時短嶺。物理固補偏。人情本喜淨。嗟玆處僻陲。乃有巖倒影。沼靚澹以逝。楓赤纈相暎。矚新足自銳。神投意彌敻。淸音跨絲竹。翛然養幽靜。吾衰卧林丘。往往得佳境。益濃煙霞興。最慣山水政。乍出又此勝。終復愜閒屛。身縻覺全輕。骨徹訝頓冷。抗懷憶嗣宗。三復蓬池詠。</text>
<title>與副使書狀 韓臺德厚 往賞九龍淵。先坐淵上。觀奏衆樂。仍乘舟沿洄上下。旣下。使羣妓戎裝馳馬。爲拔旗之戱。歸路登統軍亭。歷憇聚勝亭而還。</title>,<text>來玆地圖窮。復値秋風高。客懷頗憀慄。留滯增鬱陶。眷言九龍淵。乃在鴨江頭。乘舟一探勝。足以蠲我愁。是日肩輿出。逶迤越山陂。天氣忽暄和。霽光揚赤曦。翠帟張雲錦。鼓樂導我至。聯翩二价隨。密席錯羅綺。哀絲與豪竹。感激撩我思。渾脫裊餘姿。霜刃耀白日。行樂安可極。遊事未容失。相携登彩舫。並着如相衘。回看一拍手。上有千尺巖。靑蔥倒鏡淨。映蔚開仙障。趙公笑向我。赤壁堪與兩。邊頭乃有此。益可見奇壯。沿洄迭下上。棹謳鳧鷖亂。沉沉鬱霮䨴。神物何年舘。曾聞淵有九。道休悟止觀。願借蜿蜒力。一沛救旱暵。慶仙留遺技。塞俗競鬪桀。沙翁三大覿。于今合試一。翩然荳蔻長。宛若驚鴻翔。平原放逸蹄。一瞥杳茫茫。搴旗捷如神。閃倐不可方。足繼娘子軍。倡優未須拙。坐久日之夕。餘興尙超忽。浮空統軍亭。入望勢𡺚崒。長風翼兩腋。四顧莽空闊。三浿如几案。大海接浩溔。胡山氣甚麤。雲靄迥繚繞。平生芥蔕胸。到玆都洗了。岳老排奡力。有句一何硬。聚勝亦自古。重新丹碧暎。寧王所臨憇。遺跡感歎永。名樓侈詠賞。傑構見宏爽。覽歷略已周。時景天寔餉。所嗟行未半。緬思更怏惘。</text>
<title>次副使龍淵泛舟韻</title>,<text>鴨水溶溶晴不波。彩舟搖曳勝情多。妓能躍馬爭豪技。泓有吟龍壓裊歌。軍閣倚空邊氣迥。胡山入靄野煙和。已知取樂留連久。斜日蒼凉下曲阿。</text>
<title>次副使觀妓隊馳馬搴旗韻</title>,<text>半嚲堆雲髻。新披短後衣。輕軀馭怒馬。嫰腕拔堅旂。暖日熏生態。長飈挾若飛。還思沙老賞。吾得壯觀歸。</text>
<title>江頭觀獵。次杜甫冬狩行韻。</title>,<text>君不見義州官府武力雄。下至驅禽亦辦功。技癢從來自不禁。弁韐相飭來會同。是日設幕灣江頭。秋雲不動澹碧穹。幕前生致一玄獺。其大如狗色比熊。獵得華蟲堆若阜。四山翔走一時空。東西馳突逐且奔。馬蹄颯颯鳴枯蓬。漁人入江網罟集。錦鱗跳躑來座中。趙公玉立動高興。韓侯色喜倚靑𩣭。老夫嘗味錦湖言。想見當時豪壯風。今來覩此樂何極。爲賞獵夫秋露紅。我觀此輩步驟法。進之足可擒羌戎。胡爲蹙蹙不敢展。久使單于坐法宮。如倣越王十年計。宇內寧令有金蒙。嗚呼宇內寧令有金蒙。</text>
<title>次副使觀獵韻</title>,<text>朔氣今朝忽放暄。淸秋觀獵可平原。叉魚水窟漁人集。逐獸林幽騎隊奔。野日蒼茫低綺席。江雲霮䨴罨芳樽。羇愁到此都消了。萬里驅馳不足言。其二江頭秋日似春暄。晩稅征車眺膴原。碧網橫來朱鯉出。金眸回處彩翬奔。耽看壯士揮雙劍。暫許佳人勸一樽。逐物意移深所警。暮歸重念昔賢言。是日兼觀軍校舞劍故第五云。</text>
<title>乘鴨江船。發向前路。書懷效吳體。</title>,<text>忽覺轉頭非我鄕。山川間阻歸路長。燕城萬里歷幾險。鴨水重過懷此疆。塞日荒荒下北陸。胡雲渺渺迷西方。長安不見客愁切。何以解之唯杜康。</text>
<title>渡鴨綠江。宿九連城。</title>,<text>過江行數里。一望皆枯蓬。蘆花白如雪。來道鬱成叢。往往過人頭。帽角沒其中。大木凜槎牙。罣罥路莫通。秋容正蕭瑟。朔氣遠迷蒙。晩投九連城。架幕以避風。依然十載前。於此卧如弓。重到一似夢。世故感危衷。時艱跡多違。事牽義難充。山林固我有。未得安微躬。空來作此役。蹙迫寧爲忠。撫念獨長嗟。浩歌仰蒼穹。</text>
<title>金石山途中。用驅車背鄕國朔風卷行迹爲韻。</title>,<text>浩浩長程遠。駸駸四牡驅。艱辛越險阻。一月抵燕都。其二尙憶庚年事。殊方困使車。重來何意緖。鬢髮益蕭疎。其三秋風生薄寒。野霧弄餘態。杳杳指何方。遙瞻霜鴈背。其四長林偃風色。枯葦夾途傍。所遇山川異。懷哉非我鄕。其五日日疲長途。行行安所極。平生四方心。再聘單于國。其六我初離洛師。曾閱幾弦朔。空飮葉公氷。未觀季子樂。其七嘗聞古人語。千里不同風。原陸亦云別。謠音况可通。其八丈夫有行藏。隨義看舒卷。白首放星槎。此來誠黽勉。其九浮雲將暮色。送我作燕行。遼水復何極。秋風無限情。其十夜投九連城。朝飯古金石。歷歷昔經行。磨驢踏舊跡。</text>
<title>蔥秀山</title>,<text>午炊金石坪。夕宿蔥秀山。借問玆山勢。何如玉溜巒。玆山雖云好。未若玉溜殊。巖水略相似。品格不相如。玉溜泉珠懸。玆山無泉脉。玉溜水淸淨。此水洿以濁。彼經華人賞。此帶胡塵累。持此以比方。玆山不如彼。</text>
<title>夕宿鳳凰城</title>,<text>衰晩仍沉疾。秋深復遠行。遲回別鄕國。蕭瑟向邊城。草木時光暗。關河霜氣淸。商家穩堪宿。聊得慰羇情。</text>
<title>通遠堡</title>,<text>鳳城以後嶺嶂多。谿谷屈折如盤蛇。往往水石得淸奇。昨夜新經山雨過。重重包括氣勢壯。獐項仍連八渡河。通遠自古稱大舖。居人繁盛皆富家。盧氏深炕初寄宿。一室瀟灑無喧譁。壁畵松筠紛彩繢。庭畜犬彘兼白鵝。憶在庚子宿盧家。問之云是吾哥哥。吾衰再役固多感。汝盧重迎其又何。世間萬事不可期。倐忽回環如轉車。主人業商自致饒。日日營利誇華奢。况復年來穡頗登。回視庾間多黍禾。有孫十四頗穎秀。使讀語孟無少差。人才何曾限夷夏。惜哉紅頭同鬼魔。摭實紀行詩人事。攬筆聊作一短歌。</text>
<title>過草河溝有感。敬翻孝廟詞曲。續以歌。</title>,<text>靑石嶺過去否。草河溝何處在。胡風寒又寒。冷雨何事霏霏洒。阿誰畵出此行色。九重宮闕奉八彩。恭聞此是孝廟御製曲。流涕莊誦恒激慨。臣今過此想舊事。眼前景色猶不改。强圉之歲國步蹶。冠屨倒置乾坤晦。咸陽布衣尙忍言。瀋館淹恤幾年載。殷憂增益遠圖恢。大義昭明睿志淬。毋論尙論武帝勝。試聆此歌悲壯倍。如令天意有助順。一擧可以淸海岱。永安宮中遺詔出。同德舊臣亦困殢。嗚呼今日可奈何。義理漸漸歸䵝昧。朝廷動色善惡言。放臣忽此充使价。經途感懹續短章。愁雲漠漠迷遼海。</text>
<title>連山關</title>,<text>八站路交遼界陽。連山尤覺際邊荒。行人出洞言逢虎。獵子搜林射得麞。峽氣陰凝朝羃霧。秋容蕭瑟夜多霜。天明北上增愁思。大嶺橫空勢阻長。三四記實</text>
<title>靑石嶺。次月沙韻。</title>,<text>晨行犯蒼靄。朝邁得靑石。雲嶂屹以高。峽磴滑更惡。欹爲蜀道嶔。險敵瞿塘仄。迕奇笑詑僕。抒觀命停輻。登登訝天近。畟畟念徑窄。翔走絶攀緣。樹林厚交錯。轟輵騰雷車。回複隱日軸。憶昔道玆谷。風雪迅驅薄。漫漫眩銀界。一一䨪碧角。大氣壓一局。霜露是餘瀝。今來挾晴颸。洗眼眄靘壁。厓峻占霳勢。景遞愜晩役。嶺斷紆平陸。意消弛新矚。始知境生愛。終已勞雙目。區區爲物轉。無乃非恢廓。正須歸去早。一室有餘樂。</text>
<title>遼東舊有丁令威華表柱祠。其傍扁以白鶴仙蹤。高王考雙谷公萬曆年間朝京往訪。載之日錄。今已毁仆。可傷也。鄭松江有詩。漫次其韻。以替探歷。</title>,<text>神仙有無本微茫。有亦長空寄遙靑。與世隔斷千萬里。何曾屑屑留人情。長觀浩刦我自樂。不必來歸見不生。苟使令威化爲鶴。豈念前身姓是丁。丁歟鶴歟捴等閒。况可悲人托泉扃。不知何許好事者。刱此浪說傳遼城。雖然丁也至今存。悲此中土爲虜庭。吾將定爲眞正人。轉却不經歸之經。</text>
<title>次副使白㙮韻</title>,<text>大野中間獨占巍。誰將巧曆筭高圍。頑然閱盡滄桑變。不及仙人化鶴歸。其二浩刦浮雲一望通。瓌形奚特壓天東。憐渠不被銅仙徙。長入星槎指點中。其三纈眼遙空迥絶攀。屹然雄鎭薊燕間。如何不救遼城毁。只許雲梯鳥影還。</text>
<title>大房身村。有馬上技者。其妻與妹亦能之。各呈其技。使吾輩觀之。盖欲受贈餽也。覽訖漫賦。</title>,<text>馬上如飛備逞能。橫身倒脚倐翻騰。初看地面垂將墜。忽到空中迥絶憑。吾土武庸元不競。渠家長技此焉徵。可憐事事輸强力。徒使連年有飮氷。男其二翩如春燕映空飛。忽地翻身不礙鞿。駿足得便塵乍帖。嬌容誇態策頻揮。猶疑迅電迷晴旭。時覺香風捲錦衣。久說胡姬多技力。輕趫似此也應稀。女</text>
<title>擬賞閭嶽。遇雨不果。入中安堡。漫賦長句撥悶。</title>,<text>閭嶽雄蟠遼左界。北壓楡塞南走海。中有一廟特瓌奇。結構崇宏炫丹綵。聖女盆高延爽籟。桃花洞深流異彩。我與行臺約共賞。蓐食輕騎飭行邁。豈意天公喜妬奇。屛翳飛廉互作怪。由來好事固多魔。萬里豪興一霎敗。少讀虞書與楚辭。夢想玆山餘幾載。中年奉使偶蹉過。準擬今來酬舊債。乖違至此可奈何。咄咄吾生無一快。荒堡愁坐獨長嘯。少歌聊以破嵬磊。</text>
<title>高橋堡感吟。用身危適他州勉强終勞苦分韻。</title>,<text>曾聞老氏言。人生患有身。每怪其言過。于今始知眞。有身斯有役。當老飽苦辛。捨彼一壑安。來作萬里人。其二從古使事難。葉公語仲尼。衰疲七十翁。胡爲此縶縻。世故苦紛糺。人情日險巇。飄飄風雨葉。吾跡良可危。其三邈矣燕山路。朔氛迷沙磧。滄桑閱百變。感慨靡所適。遼陽弔鶴影。杏松惋焱跡。詩篇未寫憂。漫詠亦何益。其四悠悠復忽忽。萬事不管他。殊方多險艱。久客意如何。坐數行程遠。歷盡幾曲河。興亡千古感。撫迹一長歌。其五緬思十載前。啣命來薊幽。一來已苦顔。重到益堪羞。所遇盡異類。殆與禽獸侔。嗟吾生世晩。不見舊神州。其六畸蹤屛鄕里。夢不到京輦。召役非敢辭。屈志仍黽勉。驅馳不足言。隨緣任所遣。哂彼古詩人。或或勞較辨。其七平生有微尙。抑之亦難强。白首爲斯役。循跡徒悒怏。去去復去去。每趁暾未亮。關門今且及。紫氣誰見訪。其八聞渠事征戰。大勢亦垂窮。胡虜無百年。此運何時終。中原豈久溷。天意本自公。河淸不可俟。浩歎遡長風。其九中宵披衣坐。慷慨撫孟勞。道途行已半。隨處感所遭。皇華所經由。尙想黍苗膏。春秋大頭腦。植志早自高。其十吸醋未足酸。茹荼豈是苦。商量酸苦最。無如適燕土。燕土饒北風。陽薄欠和煦。歸日亦苦况。積雪暗灣府。</text>
<title>貞女祠。次月沙，白沙二公韻。</title>,<text>君不聞杞梁妻哭夫城爲崩。至哀深誠感穹昊。又不聞武昌女望夫化爲石。異跡至今傳四隩。遼陽又有孟姜事。不識孟姜何物媼。貞松歲寒凜勁節。良玉荊山蘊秘寶。郞君健少去築城。千里連連傍海島。空閨閴寂羅帷冷。滿室凝塵爲誰掃。生前相見恨何有。獨瓣心香夜夜禱。思君爲勞覺身輕。不辭繭足路上倒。魂驚遼水咽寒波。目極長城迷遠道。慊慊心意苦復苦。消息杳然無處考。長城之下死骨多。欲向何地薦蘋藻。寧將此身化作塵。不受人間久煩惱。花飄珠隕尙忍言。剩使後人吟歎浩。遺祠屹然立道左。弔古詞客闐暮早。我自東韓今再訪。丹碧鮮明宛新造。嬌容帶得萬端愁。二兒傍侍纔離抱。悽然魄動爲踟躕。隷卒頻告向前堡。歸時倐見海連天。始覺英爽遙挹灝。憶曾有歌歌已哀。此來重感頭盡皓。朝鋪夕店力實倦。到玆方知遠役好。尙喜宋公留物色。高吟爲續二沙老。湘靈千古可並耀。莫比胡地昭君草。門額扁以湘靈並耀。</text>
<title>楡關次簡易韻</title>,<text>休言蜀道易凋顔。遠役無如此路艱。歷盡辛酸寧更憶。吾歸定不夢楡關。簡易詩云此夜楡關作歸夢。安知歸不夢楡關。故反其意。</text>
<title>謁淸節祠。次白沙韻。</title>,<text>客行逶迤至灤河。日色朗溫瑩晴昊。永平山水特奇秀。玆區尤號稱正隩。也知蓄秘佇高賢。創此異境勞富媼。純心已見讓國初。獨把仁義爲身寶。時當昏虐要自潔。北海歸來隱幽島。周家聖人爲時出。義旗一揮氛翳掃。淸衷唯知叩馬諫。不共三千齊頌禱。西山薇蕨美可採。大波砥柱屹不倒。宣父闡微贊得仁。太史著論疑天道。何人刱爲死名說。詭誕其言不足考。我昔奉使謁遺廟。敬奠瑤漿薦澗藻。峩然雙像凜如生。感古悲懷轉愁惱。今來却喜路漸近。夢想餘風歌浩浩。重瞻廟貌亦緣會。夙戒僕夫行及早。穹簷複橑暎遙覿。玉劖金榜鬱新造。淸風臺下爲遲留。爽籟習習來入抱。長途萬里困馳驅。少歇僅能得殘堡。行行誰意忽到此。怳如騰身出太灝。步至東厓俯碧流。鳧鷖泛泛毛雪皓。祠前物色正相宜。地與人稱更覺好。看今世界乃如許。俛仰長嗟天已老。吟罷新詞意茫然。馬首悲風搖白草。</text>
<title>通州</title>,<text>通州名勝地。城塹繚煙江。寶肆誇紅牓。粧樓迥碧窻。舫排靑雀並。波浴白鷗雙。忽覺驚新矚。平鋪百里矼。</text>
<title>次書狀貞女祠韻</title>,<text>四坐且勿諠。聽我歌孟姜。十三禮儀成。十五嫁范郞。生小出野里。繁飾謝珠璫。幸得絲蘿托。不羨水中鴦。君王富土境。胡復事邊荒。良人被驅使。粤至長城傍。連連三千里。格築迥無方。秋風颯以凉。塞土玄又黃。望君君不見。渺渺關路長。出戶獨彷徨。掩淚還洞房。一解其二洞房天氣肅。明月正流光。寒蟲暮喞喞。催我擣征裳。仰視雲邊鴈。雌雄必成行。却憶與君歡。挾瑟宴華堂。悲來理舊曲。曲轉斷人膓。葛蒙與蘞蔓。彌感予美亡。願借黃鵠翅。飛去墮杳茫。長風送我來。遼左迷遙塲。秪爲結髮重。非是悲隻凰。遵彼北山址。彳亍登高岡。二解其三高岡造雲日。樹林迥得霜。時華見晼晩。悁悒永相望。我行良已遠。極目但蒼蒼。我氣今且竭。我足欲生瘡。願爲化異物。脩節媲湘篁。貞魂豈長昧。千載播遺芳。跡並嵌石留。神逐飛雲揚。緘情自有托。歸伴郞所藏。回看海波沸。無或寄汒洋。創廟傍初地。勤護有空王。三解其四空王信慈悲。矧此烈媼喪。法力鎭相守。茶菓侑寶床。世事經百變。中土亦滄桑。玆構尙峩峩。宛在遼之央。譬如一星懸。終古耀寒芒。乾坤雖曾裂。廟貌寧遽僵。客從遠方來。訪跡爲嗟傷。愁眉斂不舒。衣佩沫餘香。粉墨復蕭瑟。半褪芙蓉粧。仰首一流眺。不覺淚承眶。四解其五承眶亦何事。感彼兒隨孃。想像初來時。携抱空彷徉。傘鞓是遺物。件件出篋箱。此蹟良可悲。此志久彌彰。蘭茝掩馥郁。金石失鏘琅。匪惟一時名。永植萬世綱。借問汗竹中。何限有喆娘。凜凜此獨立。宇宙徒荒凉。栗玉異埴壤。勁栢非嫰楊。多謝後來人。事合登篇章。五解</text>
<title>次副使淸節祠韻</title>,<text>長途倦思睡。眼明得此廟。杉松遠圍護。洞壑極幽窈。瞻像已起欽。未暇論惟肖。遼陽旣塞土。北平亦荒徼。刱此淸絶境。蜿蜿以相繚。天意信非偶。何地無瀅峭。今來宛遺躅。詎云千載杳。仲尼一言重。星日同炳耀。淸風扇肅氣。晩曦閃餘照。踟躕詠歎久。思入高雲杪。其二高臺振余衣。下有河水澹。移席層厓陰。俯仰以流瞰。一柱儼中坻。千古誰能撼。淸區着此奇。氣類固相感。悠然自忘歸。世外余思憺。始知經途間。勝景都漫覽。漁舟亦一玩。素鮪迎錦纜。傳語莫叉腥。孰如遺蕨啖。晩來風披披。更愛微雲霮。却恨王程急。遊事秪能暫。</text>
<title>入燕都。處乾魚衚衕。</title>,<text>朝飯大王店。晩入乾魚衕。平矼亘百里。大道縱遠鞚。今行何太幸。日燠地未凍。一月在殊域。所歷觀覽衆。山川助興趣。風月恣簸弄。及玆得安稅。回思反如夢。家鄕寄宵寐。但放栩蝶送。居然滯幽燕。何日道黃鳳。身訝溟鵬息。心逐霄鵠羾。深深一巷曲。恰似落盎甕。戎庭再此役。感慨有餘痛。將何寫羇懷。矢詩仍自諷。</text>
<title>往禮部傳國書再疊</title>,<text>朝爲呈國書。束帶出衚衕。行及禮部門。乃得放馬鞚。念玆亦胡爲。辛勤犯寒凍。屈體穹廬下。千古愧鄭衆。使我當此事。造物巧相弄。生世嗟太晩。懶作中華夢。今來有感觸。往跡但目送。古郭弔隻鶴。頹樓嘅五鳳。况此受困多。直欲揷羽羾。還歸邸舍宿。無異入深甕。朗詠匪風什。莫紓心骨痛。諸人贈言作。更覺眞善諷。</text>
<title>叙客况三疊</title>,<text>不謂海東客。來落燕中衕。遙辭松桂叢。强飛關河鞚。薊野困塵沙。遼郭耐氷凍。歷盡店堡多。領得徒旅衆。經途感慨深。寓興文墨弄。原隰勤周諮。鄕園斷歸夢。驅驅馹驂倦。冉冉羲娥送。恨極賜秦鶉。祥難覩虞鳳。三槎挹盛遊。孤翮絶高羾。長羨玉帛庭。自嗟醯雞甕。遠役苦鮮歡。沉痾時作痛。牀簟獨憊呻。詩句以嘲諷。</text>
<title>記燕都所見四疊</title>,<text>燕都鬱壯麗。逐巷多稱衕。市垂翻風旗。路錯雕雲鞚。平逵淨如洗。始冬暖無凍。拂塵車轂馳。摩肩人種衆。女必黝袿飾。兒亦煙竹弄。繁華眩異觀。文物杳遠夢。老翁久閒屛。使价承差送。祖席聽驪駒。宸陛辭丹鳳。來玆混羯臊。仰空羨鳥羾。終爲戎落鄕。奚啻人鮓甕。不見中州盛。冞增下泉痛。述事兼志感。聊用申詠諷。</text>
<title>思陶山五疊</title>,<text>山林樂淸境。朝市厭閙衕。歸來陶谷下。瘦馬引弊鞚。深峽寒氣多。厲風催早凍。閉竇味淡泊。逸趣頗亦衆。幸遂松菊隱。常與竹素弄。塵中謝諸累。物外饒閒夢。禽鳥時親近。雲霞日迎送。俗子不足語。任爾自題鳳。尙友千載上。意得如將羾。彼哉徒紛紛。何異守狹甕。吾事已自辦。外撓眞可痛。忽此落殊方。觸目唯感諷。</text>
<title>往觀天主堂六疊</title>,<text>聞有天主堂。乃在隣近衕。淸晝命駕出。微塵拂長鞚。寒風帖餘威。朔氣斂新凍。入門恣眄矚。架構紛以衆。云昔康煕主。創設爲瓌弄。盖出西洋道。誕謾如幻夢。碧眼高鼻人。開軒勤迓送。要我看正室。丹雘爛彩鳳。飛栱上磨空。飄若雲中羾。回視俗間居。殆同伏小甕。異敎方熾蔓。俯仰增慨痛。吾儒所宜闢。哦詩寓曉諷。</text>
<title>詠鸚鵡七疊</title>,<text>誰將隴山禽。來置燕都衕。金絛繫兩脛。頗似馬勒鞚。羇留困人手。幾歲閱炎凍。彩色最可悅。自然觀賞衆。收取林間逸。用作床頭弄。籠養非渠樂。故山空入夢。多時訴哀怨。淸音雲外送。眞同饗鼓鶢。豈是儀韶鳳。胡爲見虞羅。拍拍不得羾。架紲甚拘囹。鬱挹類閉甕。旅客愁看汝。感物自痗痛。更誦正平賦。微辭玩托諷。</text>
<title>副使書狀邀觀幻術八疊</title>,<text>燕都稱上京。百技集諸衕。邀觀輒據椅。往賞紛縱鞚。曾不憚酷暑。亦豈恤凝凍。戎狄本陰類。妖幻最云衆。二使欲遣寂。招呼使作弄。揮霍倐翕間。眼迷眩眞夢。金針從口吐。火珠穿頂送。乍拂紅氊底。有鳥如雛鳳。手中一片石。化形向空羾。倒列諸空器。忽見酒盈甕。怪誕槩若此。要衒尤可痛。閉戶吾不觀。琢辭寄深諷。</text>
<title>觀調馬九疊</title>,<text>驅來關嶺騎。駐得遼薊衕。回思在途時。日日不卸鞚。曾幾歷險阻。亦必傷飢凍。檢飭自有例。諭令集徒衆。各牽本郵驂。次第受調弄。臨看一暢懷。不覺醒倦夢。諸卒偕作聲。略倣使价送。北音聽最異。長引效噦鳳。馬羣迭騰驤。輕若鳥飛羾。乍出氣自放。有似脫幽甕。善護固可賞。不謹良足痛。因之勖同仇。觸事宜念諷。</text>
<title>聞山東御史以鉅野縣産麟報禮部十疊</title>,<text>山東牒禮部。麟出鉅野衕。祥符信非偶。報慶亟飛鞚。聞說牛産此。灾同夏水凍。乃反大崇飾。要以惑人衆。神明不難罔。僞主更欲弄。盖因尊瑪竇。擧國墮昏夢。連連迭誑誘。擾擾紛馳送。昔在聖王時。應運來麟鳳。麟固不徒見。鳳亦豈漫羾。况此四海內。腥羶作大甕。以灾誣稱瑞。寧不爲駭痛。誰爲正俗人。引義極諭諷。</text>
<title>思歸十一疊</title>,<text>四朔驅遠轄。一旬鎖深衕。悶懣不自聊。長憶引遊鞚。昔發秋未殘。于今氷已凍。無奈翻字遲。更愁託辭衆。行程豈久淹。譯舌故多弄。空費故鄕思。幾做中宵夢。長時喫此苦。何日好相送。遙江尙餘鴨。廢城舊稱鳳。前途大自在。奮飛嗟未羾。如能出燕舘。快若决水甕。奚特氣凌空。亦可頭蠲痛。漫想寄短什。聊以供吟諷。</text>
<title>自叙十二疊</title>,<text>少小喜鉛槧。深居罕出衕。雖題紅紙名。不樂靑冥鞚。隨分勉供務。卯酉觸歊凍。餘閒閱書史。文字何其衆。沉酣得眞味。此外無他弄。自惟樗散姿。漫作槐柯夢。崇班自推排。不假吹噓送。虗爲在梁鵜。實慚蹲池鳳。時危歇後相。風逆俄閼羾。小智類挈甁。晩隱契抱甕。歸老卧故林。爽若痊痾痛。旅舘默追往。一慨仍一諷。</text>
<title>憶明朝故事。仍抒感憤十三疊。</title>,<text>成祖此定鼎。迥開煙衢衕。黃雲捧日馭。繚繞羲和鞚。累葉宣重光。陽煦解陰凍。邊隅猛士守。禁掖詞臣衆。劍閃俠窟橫。簫咽倡樓弄。昇平啓萌孽。世界亂春夢。巢榮漸披猖。冑鉞紛裝送。風乖恨退鷁。讖巧驚落鳳。漁人坐收功。闖如饞鳶羾。遂令皇王宅。化作羶酪甕。被髮兆伊川。百年有深痛。抒思擬史論。敢謂長於諷。</text>
<title>詠槖駞十四疊</title>,<text>有人牽槖駞。闖然入此衕。衘勒籠唇吻。依㨾馬施鞚。足厚利歷險。毛暗知傷凍。奇畜宜戎土。燕都養頗衆。吾東刱見之。競致爲玩弄。夜吼驗有風。聲厲每覺夢。載重能致遠。一夕千里送。嵬峙錯猪狗。殊羣似雞鳳。鳥雀忽驚猜。决起思長羾。背峰稱珍味。烹熬出釜甕。曾讀麗人行。豪侈心絶痛。遇物想前昔。一一堪作諷。</text>
<title>詠燕都八景十五疊</title>,<text>燕都有八景。箇箇集大衕。金臺閃餘照。晩色映紫鞚。盧溝得曉月。皓彩破宿凍。鎭北居庸關。叢翠紛疊衆。太液倣昆明。微波晴影弄。流雲灧瓊島。澹蕩春凝夢。積雪滿西山。霽光和靄送。空濛樹帶煙。薊野迷錦鳳。最是玉泉虹。橫垂若翔羾。嗟余一莫賞。鎖舘符墮甕。鬱鬱氣未展。岑岑頭欲痛。但解作詩歌。長吟錯短諷。</text>
<title>賫咨官行。付家書十六疊。</title>,<text>北來賫咨官。今夕辭燕衕。裁得鄕書付。歸心逐去鞚。幾日定渡灣。遼路方嚴凍。遙想南谷宅。老妻撫家衆。婉婉素嬌兒。參差膝前弄。其能免疾恙。憂戀費魂夢。姊妹愴分離。甥婿憶祖送。驥子最可念。文詞欲吐鳳。但當密藏修。不願雲衢羾。于歸有兩女。析居列甖甕。耿耿捴嬰懷。不病如有痛。沉吟漫搦管。非欲騁比諷。</text>
<title>無聊中雜詠十七疊</title>,<text>胡皇爲東使。創館于新衕。匝旬久處鬱。驕馹屢掣鞚。雖云供爇薪。室多頗受凍。一行許盡容。上下名色衆。旅榻難消遣。談說間謔弄。長作樊籠囚。漫企羌村夢。有時接爛報。爭以祥瑞送。張虗正堪笑。殆同王莽鳳。腥庭不可留。亟思乘風羾。抵暮轉無聊。炊煙滿窻甕。吾非管寧膝。蹙坐秪覺痛。昏昏自饒睡。日日唯孤諷。</text>
<title>觀打毬十八疊</title>,<text>昨有打毬人。忽然來入衕。羣胡競坌集。不暇按鞿鞚。手把畵磁器。滑若琉璃凍。細竿續其下。引出誇諸衆。嫋嫋直上天。回轉以眩弄。愈久終不落。幻如阿難夢。元非用繩綴。又異借風送。高飛杳莫攀。怳疑翥輕鳳。旣不生羽翼。何得隨意羾。以玆爲身裝。長携缸與甕。技術固多般。學此亦堪痛。無乃疾世巧。托憑爲譏諷。</text>
<title>使譯輩納方物十九疊</title>,<text>今日納方物。取出早離衕。郵夫舁載往。象胥齊並鞚。風作寒事緊。塞路似欲凍。冒冷此奔逬。人多馬又衆。首譯適病卧。强起防操弄。縱云有周旋。事慌如隔夢。此物今已輸。吾行幾時送。嗟我客胡地。恰同落溷鳳。羽毛被穢汚。洗濯可上羾。歸思自不禁。時吸葡萄甕。久滯將發狂。一出快止痛。神煩抱孤悶。舌存猶朗諷。</text>
<title>漫賦歸途景色二十疊</title>,<text>皮幣旣塡壑。不日出門衕。岳廟始乘轎。遼野好放鞚。雪馬蕩鬱襟。還喜鴨波凍。帟幕張雲錦。齊迎官吏衆。雕盤酒肉錯。綺席絃管弄。持比今日苦。如得罷噩夢。千里起足下。有來寧無送。騰身駕四牡。怳怳疑驂鳳。倐忽過兩西。輕翼讓翀羾。不恨一瞥間。仁樂失鐵甕。非有陳琳檄。頭淸覺無痛。預思此光景。歸興付歌諷。書狀擬於歸路歷賞藥山。而余則以道迂行忙。不欲往。故篇內及之。</text>
<title>紀行述懷。次三淵韻。</title>,<text>陶谷老人年已衰。山中考槃聊棲遲。胡爲遠作乘槎使。漫着朝衫帶譯裨。空弔千歲仙鶴影。仰視九霄黃鵠飛。自詠其二我昔奉使向幽燕。踏盡全遼曠漠野。駸駸暮景及濛汜。復作殊方蹩蹩者。豈是如債猶未酬。撫念身世終永夜。感懷其三數年放跡田隴頭。戱托老聃時騎牛。閒從野老聽農談。或將詩句和村謳。世間興趣只在此。豈意王程駕馵驑。自叙其四常日感歎中夜起。耿耿此心豈無以。銀魚焚却卧丘壑。敢言愚拙能知止。世故多端難自由。剛羨古初巢居子。述懷其五北闕辭退趁早朝。晩驅征車至西橋。親知簇簇來告別。不覺黯然魂自消。高峰以後歷幾堠。萬里燕雲路苦遙。弘濟橋其六鴨綠江頭十餘里。行行盡是蘆葦裏。廢址荒凉九連城。設幕野次展寒被。兩國交疆若關門。紫氣誰能識姓李。九連城其七征遼往事今邈矣。壞郭猶傳舊安市。一拜從容能却師。奇哉竟是誰氏子。我東兵强自古說。疆埸牢固從此始。安市城其八吾邦自仍羅麗舊。山是前山水是水。如何削弱一至此。畢竟不免城下恥。幸賴一脉大義明。苦心炯炯垂靑史。抒憤其九長挹遼東淨帽人。入海早理避世楫。高情遠追播鼗武。出處分明哲軌合。隨時取名人皆是。堅操獨可驗穿榻。管幼安其十北來始喜得偉觀。日出扶桑空宇寬。四圍褰開極晃朗。此界寧容更着山。經行未有一拳礙。馬首長隨影團團。遼野曉日其十一尙憶寧陵歌激烈。至今山河悲恨結。咸陽布衣困殢多。虎口終幸金軀脫。薪膽十載壯圖空。志士忠臣增奮發。草河溝其十二羞將盛時漢衣冠。染盡虜塵隨旅鞍。八站由來稱深峽。到底重嶺開孱顔。遼陽過得一日餘。瀋府雄城爲大關。東八站其十三石老亮節三臣忠。東韓正氣徵瀋中。雪窖奇蹤後可繼。柴市悲歌恰相同。萬世千秋永有辭。堂堂義烈垂無窮。瀋館其十四瀋都繁麗簇華屋。列肆旗帘紛錯落。明朝建置良有意。今作虜窟吁可惜。年年塡得廬山壑。擲盡東邦萬玉帛。瀋都其十五北方流水盡名河。古堡旗亭黃白多。荒原枯荻一望迷。好放羊馬兼槖駞。此去燕京亦頗遠。幾日方得薊門過。黃白旗堡其十六仙人已去今無靈。層㙮巍然幾世更。華表古柱悲白鶴。太宗夸心困蒼生。千年遺躅感慨多。老木蕭條春不榮。遼東古蹟其十七寧遠老將饒籌略。眼底奔走千熊羆。父子兄弟志報國。肯數祖家牌樓碑。如當盛際豈止此。可恨英雄不遇時。李成樑其十八北鎭名岳稱微閭。往來紛紛遊賞徒。譬如芙蓉萬朶橫。秀出天中特高孤。賀老棲榻今蕪沒。那得淸音接斯臾。醫巫閭山其十九遙野絶未見尖巒。到此方覺開心顔。造物巧將十三峰。排列雲鬟半天間。借問當年化鶴人。倘向此中時往還。十三山其二十虜騎崩騰夾大河。勢急還如飛電過。盧家健帥激壯憤。一士從知千古多。忠魂倐逐祝融燄。怨騷重續國殤歌。盧象賢其二十一隴水幽咽寒日黃。袁公舊跡今寂寥。長城一壞恨何及。尙想雄姿倚大砲。身當國家興廢運。坐使匈奴氣自驕。袁崇煥其二十二孫公出鎭崇禎末。大勢已窮其奈何。奇志可徵牧齋狀。遠謨將比懋明多。文武全才殉國忠。萬古不廢流江河。孫承宗其二十三道左峩峩兩牌俱。贊頌弟兄鎭方隅。當時功伐非不高。末後乖違良可吁。飛將英孫亦淪喪。在於汝曹夫何誅。祖家牌樓其二十四二八妖姬艷靑春。千里驅趁愁眉顰。區區女子何足道。幾箇英豪落胡塵。古店摩挲壁間字。惱殺多少征途人。榛子店其二十五孟姜祠屋遼左方。哀怨暗結愁雲黃。望夫石上爲踟躕。沉吟却忘行色忙。貞心尙挹二沙詩。更有碑版屹斜陽。貞女祠其二十六依山作關海爲隣。聖皇任得英俊人。宏圖壯略儘有爲。不許戎狄漫求親。歎息如今萬事非。殊形日日閙隊軍。山海關其二十七吳帥慷慨志呑胡。高壘大坐列酒壺。意氣雄豪乃若此。已忘衰容白髭鬚。要終只是自圖安。可笑作計何其愚。吳三桂其二十八巨浸遙連秦堞長。高亭特起鵬翼傍。眼前境界何宏闊。望裏煙濤浩茫茫。胡山鬱律胡沙暗。斜日蒼凉下大荒。望海亭其二十九角山之寺勢嵬嵬。緣雲石路亦遠哉。今日孤負一登賞。極目長空鳥飛廻。但向途中挹靈境。習習寒風四面來。角山寺其三十彭寵祿山起漁陽。故迹已遠今杳茫。草昧角力猶可說。麤胡焉敢肆奮揚。河流咽咽瀉餘憤。行子指點緣道傍。漁陽其三十一二子初辭嗣國封。孤節特立宇宙中。休言心事異周武。救世扶綱無不同。灤河之上儼雙像。燁燁神采凜淸風。夷齊廟其三十二三國交爭人物多。鷹揚虎噉捴豪雄。特操獨稱田將軍。曹瞞詐心亦欽風。終身不欲屈人下。况肯貪榮賣盧龍。田疇其三十三特地昌黎開一縣。髣髴煙際露山面。卽知炳靈非偶爾。韓子文章宇內擅。恨殺行驂長帶忙。未得迤轡一尋見。昌黎縣其三十四劍術已疎筑事誤。荊卿漸離空含寃。復有南朝文信公。浩氣直射戎幕雲。吾東節義此不愧。遺恨河溝曲中論。燕市其三十五異跡最說右北平。射虎大石餘舊橋。防胡安得猿臂將。雄劍繡澁空藏鞘。邊風蕭瑟朔氣多。落日平原迷遠鵰。右北平其三十六豐潤境與燕都近。故家至今沾祿秩。經途重對谷氏子。默數曾覯一紀閱。良宵軟語暢客懷。嘉爾持心最純實。豐潤其三十七昭王塚上邊土黃。種玉田中吸仙漿。羇懷惘悵望遙空。往跡流傳歷幾霜。荊山瑞彩此亦徵。半夜時見吐晶光。玉田其三十八薊州城塹巍築石。塞門煙樹逈迷鶴。燕界雲物尙依俙。海水桑田幾變易。長羨樓頭睡佛閒。不見腥塵翳風色。薊州其三十九近郭都會邑里稠。着處繁華眩彩樓。烏檣簇集多南舶。一帶遙接長波流。車塵馬足日紛沓。四方交湊說通州。通州其四十舊日皇都勢切雲。坐得十許賢明君。痛恨乾坤一反覆。萬乘亦未保厥身。弱國甘爲讐人役。皮幣連連事强隣。皇都其四十一我今來聘單于國。歷盡東遼與北岳。疲來只覺神魂消。感深未遣胸懷擴。塵沙眯眼腥穢薰。愁向此間同馳逐。紀行其四十二聞說李氏辨同異。考亭微言細分析。憤切左道亂聖謨。極意著書排西竺。陽卓見之定呿舌。惜乎此人生幽國。李沛霖其四十三寸心惟期國步安。指顧倐見復燕山。可憐志業閼不遂。終古讒人大貽患。報王一書增感涕。想像英魂此來還。樂毅其四十四先公曾已使燕北。余又再到辭鄕國。撫今追舊秪感痛。幽懷空復寄歡伯。世紛氄氄何時已。山川不改前所歷。感舊其四十五新帙捧到宸陛前。擧朝攢手拱北邊。田間老臣何與此。只爲分義成拘牽。會當歸去卧雲壑。別區獨保皇明天。使事其四十六虜主宮闕極嵬峩。幽衕遙瞰太液波。近復新創處我使。替他前日館玉河。見彼待我頗施眷。我國因亦相唯阿。乾魚衚衕其四十七人生豈必享久壽。要有叔孫三不朽。榮名富貴捴外物。况可危朝踐台斗。吾人身計已大謬。末復奔逐戎塵後。志感其四十八牢關鎖扃隔靑天。深室防寒圍白氊。時對胡兒似狗猪。遇送盤果覺臊羶。鬱悒心緖何所遣。拈毫題得短長篇。留館其四十九初秋啓程冬始復。中間日月幾變蓂。昔我來思天未寒。今當歸日柳凋靑。返命卽擬還舊里。便隨沮溺學耦耕。回程其五十自恨殘生命途奇。蒿目窮山念國危。耳畔不聞塵世喧。此役反勝在家時。蠻館抽思亦漫興。信口直寫非曰詩。捴結</text>
<title>留館日無聊。漫次杜陵韻。追叙行役。爲一大篇。百韻</title>,<text>別袂燕山外。征麾鶴野邊。三秋仍遠役。七袠已衰年。余以壬子赴燕。年已六十四。象闕辭丹陛。龍灣放畵船。此行寧偶爾。吾意固逌然。七月。辭朝渡鴨綠江。鴨江一號龍灣。 識氣聞關尹。恢胸憶史遷。再槎疑舊跡。新景較前篇。義州本官職稱府尹。使行觀覽頗富。故使關尹史遷事。余曾於庚子赴燕。今再赴。 冷木圍蘆雜。麤巒束峽圓。露泥依廢堞。星漢淡遙天。至九連城。大木參天。蘆葦夾路。是夜露宿。 旅枕鳳城穩。危蹊馬坂偏。麻坡得雲物。松站亦山川。馬轉坂，鳳凰城，麻姑嶺，松站。皆歷路也。 歌愴河溝咽。棧憑石嶺懸。家家捴貧戶。處處索緡錢。草河溝。卽孝廟入瀋時作歌處。靑石嶺。卽歷路最險絶。 異俗雖堪訝。生涯有足憐。剩愁攀險壁。還喜遇甘泉。自靑石嶺以後連有石嶺。午飯於冷井。泉甚淸洌。 厚霿晨長觸。深林夕屢穿。全遼移古界。巍㙮逈誰肩。夕次新遼東。此地有白㙮甚高。 仙影留看柱。軍哨別置員。尋踪重起感。紆矚只隨緣。此地有華表柱古蹟。 晝堠增勞倦。宵幃占靜便。殊方分氣色。荒壤或風煙。自此地勢漸離峽向野。亦有一二可賞。而以曾所歷覽不見。 瀋府重關內。邊城列堡前。高閎堆玉貝。華肆繪金屳。瀋陽以繁華稱。邊城地名。 莽蕩窮塵後。凄凉故事傳。浮雲從滅沒。流水自潺湲。瀋陽舊有孝廟。質館淸陰三學士被拘處。今皆夷滅。 隆準咸陽困。忠心大窖煎。中州霾日月。四海滚腥羶。上二句指孝廟淸陰事。至後甲申。大明亡而四海爲戎。 撫跡悲銅狄。登堂恧筦筵。秋淸聞唳鶴。霜肅動饑鸇。經途州官。多設饌以餽。盖要禮幣也。是時秋令已晩。 滕六時生態。飛廉氣不悛。經途多戰壘。當日幾鋒鋋。是時已及冬初。風雪交作。所過多舊時戰塲。 半塌層臺峻。曾分上將權。深機竟緯繣。孤憤鬱拳攣。明末守備之將。或敗或降。堞壘荒頹。滿目蕭條。 巫嶽將窮覽。羇愁要快蠲。疎𩁺妨上陟。疲駱異中畋。將賞醫巫閭山。以風雨不果。 大負游情愜。終難勝賞全。渺綿看愈曠。尖皺忽遙宣。自遼東後四五百里間。皆無邊大野。至是始微見小尖於隱映間。 螺岫嗤元主。松熛弔象賢。襟呑雲八九。路歷薊三千。紅螺山。卽元順帝走死處。松山戰敗。守將盧象賢自焚死。自此漸近薊州。 俘帥牌空在。貞姜節莫先。修隍壯嬴築。擊水歘鵬翩。此記祖大壽牌樓，貞女廟，秦始皇萬里長城。 關阨嚴歸轄。高皇劃改絃。舊欽勞睿筭。今痛類空筌。大明太祖命徐達。增築萬里長城。 世事知終已。天心曷故焉。名亭特奇絶。狂颶失周旋。欲上望海亭。亦以風不果。 一望滄溟碧。窮陰朔漠玄。惻傷夷變夏。容易海成田。自此以下。皆傍海而行。 遡北思荊俠。蹈東仰魯連。重來大都會。自恨小朝鮮。史遷曰。燕亦勃碣間一都會。 孤竹瞻祠像。灤河扣釣舷。遺芬挹薇曲。哀唱寫蠻牋。灤河有夷齊廟。 虎宛將軍射。驢看仙子牽。黃塵長倐翕。皓首此回邅。此地有射虎石古跡。又有喂驢槽。亦以古事爲地名。 蘆管胡兒弄。花容季女捐。玉田行始届。王塚涕空漣。榛子店。有被虜女子季文蘭題壁詩。玉田有燕昭王墓。 虜語殊音譯。邊疆背洛瀍。重重羅衆舖。一一亘長阡。自此斬近胡皇所都。站舖羅列。 鴈塞欣窮域。蜂山好住鞭。頑形盡詭怪。椎髻少嬋娟。蜂山店名 黝服恒幷狗。穹𨎩必戴蟬。氛雺相掩翳。煙樹杳連綿。胡人多服黑衣。以狗後先。官高者必乘車褰帷。薊門烟樹。爲燕都八景之一。 鱉里披溫襖。漁陽坐冷氊。荒凉阿犖窟。零落玉妃鈿。鰲山店名。漁陽地名。有楊貴妃廟。祿山並享。 丈室樓開牓。觀音頂抵椽。河橋倚路側。神廟兀山巓。薊州卧佛寺。有二層樓觀音立像。高六七丈。過五里橋路傍。有神廟。 遠邁有何興。沉痾殊未痊。香花留寶靨。龜石仄金蓮。白澗店。有香花菴。女僧居之。墻以灰塗。其文如龜。 瑩訝高松榦。肥憐老蕨拳。段峰危度馬。滹水映叉鱣。是菴有松。其色正白。此地有蕨甚美。過段家嶺。渡滹沱河宿。 晩棹通州舫。朝停夏店韉。極知饒苦惱。那足報塵涓。朝飯夏店。夕宿通州。 倐忽臨燕市。居然過薊壖。京都侈太甚。鸞鳳岌相纏。十月始入燕都。 僻衕爰居處。匡床了睡眠。葦簾承密貼。甎壁得長堅。彼國爲我使。構屋而處之。名曰乾魚衚衕。 動地風聲閙。窺窻月色姸。牢扃斷煩趾。脩翼眺輕翾。旣稅駕入鎖之後。寂無人跡。只聞鳥聲而已。 幽思無聊極。閒吟亦捨旃。嗟吾同櫟散。漫爾玷台躔。叙客况。仍自述。 爝火思裨補。淵氷秉恪虔。寧期覆鼎餗。終得荷陶甄。叙出處。 田野歸來晩。邦家變故騈。常多趨禁掖。不暇玩圖編。叙變故奔問事。 樞府辭仍退。戎庭對忽專。寒香違老圃。凍雀怯虗弦。叙差燕价事 塞路啣綸命。巖棲羨衲禪。擬全休逸趣。翻墜是非詮。自歎 近臘催旋雒。衝寒佇返燕。方將行李戒。亟欲故山騫。叙行事 陶峽收紅棗。金村採玉延。顧慚揮綵筆。唯解拾珠涎。陶峽金村。卽鄕居地名。近被人多請墓文。以此韓歐碑誌。不住披閱。珠涎指此。 幻夢曾驚蝶。孤衷獨拜鵑。一心安蹇拙。萬事聽廻還。自叙 種柳追彭澤。餐松慕偓佺。神融炯鷗戱。興接彩霞褰。叙閒興 逐伴偕呦鹿。探元察戾鳶。深居忘寵辱。遯跡省尤愆。叙山居 皮肉憎皴皺。肝脾謝鉥鐫。柴門絶剝啄。苔徑沒萋芊。叙老病 萬里精渾鑠。頹齡氣益孱。抒懷步鉅作。蕪語欠釘銓。述懷</text>
<title>還到豐潤谷家。修屋許處。預釀酒以待。又餉茶果。其義可尙。遂贈以詩。</title>,<text>谷氏好兄弟。重逢識舊顔。萍蓬欣偶合。鬢髮歎多斑。世業靑編在。幽扉皓鶴閒。相思他夜夢。明月滿關山。主人卽谷應泰之從孫。應泰著明史本末故第五云。其二掃室須吾至。深堂暖氣熏。芳醪看預釀。美果藹新芬。亟踐前時約。能忘此意勤。懸知四海內。信義少如君。</text>
<title>路中記所見。效樂府三婦艷體。</title>,<text>一婦在車奧。二婦向前坐。三婦年二八。顔色正婀娜。丈夫當軾踞。口吸煙竹火。</text>
<title>贈善篆人林玠 林家在十三山。去時相見。托以圖章。約於回路刻贈。今來。適値出他未還。林也聞余虗過。專人追送印章。作此以謝。其人已去。不得付。</title>,<text>家承問禮志。義邁棄金風。雅素彌堪挹。嶔崎也自雄。談諧出翰墨。符采滌昏蒙。贈我圖章妙。斯邕未足工。</text>
<title>王事靡盬 三章</title>,<text>我辭天闕。曰至燕土。燕土芒芒。風沙滿路。涉險歷艱。載罹寒暑。豈不懷歸。行止難迕。關門一鎖。客愁萬緖。王事靡盬。不遑啓處。其二我離燕土。曰歸故里。故里悠悠。何時可履。一出重閎。心如决水。遙眄薊樹。倐過燕市。處處休逸。我匪弗喜。王事靡盬。不遑假寐。其三顧我綿劣。宜秉謹節。矧膺嚴命。曷敢少忽。輕擲一軀。奔馳駄疾。旣犯朔風。亦凌關雪。我神孔疲。我氣已竭。王事靡盬。不遑自恤。</text>
<title>還到遼東。次東岳韻。</title>,<text>憶昨高秋九月中。晩抵遼東燒燭紅。遼東往事感我懷。鴻跡誰能問牧童。朔氛漫空催早寒。風力驅沙雪濛濛。深宵冷室縮若龜。煮茗入吻氣未融。今來恰届窮陰節。斗覺玄冥勢益隆。張屛設帷坐一隅。窻暗只令雙眼矇。北陸凝沍河水凍。頑雲鬱鬱塞蒼穹。此地從古稱名勝。可恨如今畀强戎。壞柱長挹白鶴仙。遺榻尙欽皁帽公。老人衘命再曁玆。皓首空悲路歧窮。猶從塞漠寄衰喘。未得桑梓安微躬。坐想到灣隔一旬。何日定當拜紫宮。殊方節物變楡柳。暮途行止歎萍蓬。陶山之下宅一區。歸去竊慕彭澤風。一洗腥庭久滯辱。採芝好伴黃綺翁。</text>
<title>到延安。登平遠堂制勝樓。</title>,<text>高臨平楚闢華堂。復有南池映帶長。遠巘依微收晩靄。閒雲霮䨴動寒光。梧公跡古猶餘刱。栗老文留未沫香。徙倚危樓增感慨。月川功績亦差强。堂是尹梧陰作宰時所刱。栗谷作記。李月川廷馣於此却倭寇。故樓名制勝。在堂傍。</text>
<title>滿月臺歌</title>,<text>客登滿月臺。悲歌憶前朝。前朝繁華五百年。只今遺跡空蕭條。曲砌欹仄衰草合。荒墟蕪沒野火燒。古來興廢莽如許。往事誰能問歸樵。日暮炊煙萬家昏。舊時明月懸淸宵。淸宵明月自年年。鵠嶺杉松翠已凋。曾於靑史感慨深。訪古目送高鴻遙。</text>
<title>登花石亭</title>,<text>高山企上頂。江漢挹盛濯。信知君子跡。允爲後人式。小亭寄荒涘。非必景殊特。直以潭翁故。于今名一國。愚生甲申後。德輝失親炙。遺憇空勞眄。隨地效誠愊。海祠敬瓣香。緬遡仁智樂。於玆亦屢登。俯仰增感激。歲暮復來尋。懷賢淚橫臆。遑遑敕世心。末路有誰識。</text>
<title>次金昌吉韻 癸丑</title>,<text>朔野初旋駕。風波不定居。方當虞旅泊。未暇玩圖書。鼎罄空生蘚。園荒詎見蔬。吾人道在是。心境自如如。</text>
<title>金安岳 昌說 挽</title>,<text>萬里征騶趁臘歸。忽驚人事轉頭非。先公外從今餘幾。老我同庚日覺稀。淸範相門斜斂被。危蹤山巷褶朝衣。空將小帙追懸劍。剛恨靑囊術已違。公久淹病。聞余赴燕。求醫書甚切。及購來。已逝故云。</text>
<title>金榮川 令行 內挽</title>,<text>聖代敦風化。珩璜叶古詩。忠臣家有女。壼則世堪師。處坎留嘉勖。歸眞眎儉規。幅中多載美。斟酌鼓盆悲。榮川之內。卽吳忠貞公斗寅之女。故第三云。</text>
<title>尹水原 涉 挽</title>,<text>扶搖方一息。鬼伯促踟躕。萬事有如此。浮生已矣夫。是非章牘見。誠力史編俱。亦足垂千古。吾何怨化鑪。</text>
<title>李副學 秉泰 挽</title>,<text>濁世淸芬掃地無。依然寒露映氷壺。天應喚作眞仙侶。悶見塵中一迹孤。其二論思講幄陳謨日。掉脫藩維削跡時。世道百紛吾自在。要知舍達本如斯。其三銓部當年着老聾。望郞淸鑑選朝中。犂然言下無違拂。擬學全城許鄭公。李貞肅公鐸長銓。鄭松江爲郞。凡有規爭。李公輒笑而從之。期許甚隆。余之長銓。君爲郞。亦如松江之爲。余又一從其言。故云。李公全義人。全城全義號也。其四史閣高開集衆賢。三長才識見君全。淸談軟語公餘展。洞徹心期喜不愆。其五年來落落似晨星。乍値逢迎眼輒靑。陳迹冶城書一紙。時時披復挹餘馨。其六明徵錯盭尙堪言。餘禍連延萃一門。知道平生敦孝悌。九原差喜共晨昏。</text>
<title>次宋敎官 有源 詠春秋韻</title>,<text>聖筆千秋孰服膺。華陽心法直如繩。昭明大義重陰下。翊贊寧王盛業曾。後出婺閩深有契。當時游夏亦難能。臯比已遠芬猶在。此意宜須各敬承。</text>
<title>成夢良淹病幾殊。幸得回生。來見。談鋒依舊。喜而有贈。</title>,<text>正憂肓竪劇凌君。今日相逢喜曷云。始信天應哀蹇跡。極知文足壓邪氛。巵言不竭有餘屑。坐席重開尙舊薰。莫以窮愁輕挫氣。從來萬事捴如雲。</text>
<title>李判府事 觀命 挽</title>,<text>世德江河後有人。塵中挺出鶴癯身。文章太史源流盛。宗戚更生志節純。講幄幾多資啓沃。台扉終奈偃經綸。故家喬木看看盡。一任玄都物色新。其二四年盆底抱深哀。朱韍何心儘倘來。大義思將如日揭。孤忠直欲抉雲開。荒江久卧猶朝望。華屋新歸奄夜臺。危跡只今誰藉在。寢門淸淚落漼漼。</text>
<title>哭金甥元輔 聖柱○甲寅</title>,<text>嗚呼此凶音。胡爲入我耳。其生若有爲。奪去何天理。森森玉雪標。鬱鬱靑霞志。摧殘奄一朝。掩抑竟千禩。含恨爾固深。洩寃人何以。哀哀尙忍說。萬事今已矣。徒然抱絓結。嚮風寄遙淚。其二人生有脩短。從古理莫齊。受氣見薄厚。應運究端倪。例傷芳歲隕。輒怨星命睽。每生亦何益。死去無甚悽。矯然整逸駕。聖路期攀躋。俶載良已蘉。俄自委塵泥。斯慟信百身。往訓吾有稽。其三皓天其不復。君子憂無疆。士生當此時。厥修始可商。滔滔競波流。方寸隨益荒。獨能發孤奮。喟然思自將。鳶魚旣有賾。蟲篆故未遑。何論世寡和。允副天不忘。倘令假歲月。造詣固莫量。其四易簀與結纓。正終於斯驗。盖當蒼黃際。彌可見素檢。聞君將逝日。自治克收斂。逌然夜晝視。我心靡少慊。獨餘捐親恨。終事願從貶。學力知難誣。孝思仍足覘。雖死亦不朽。生者徒厭厭。其五人不可無年。昔人固與慨。歎彼皮相徒。寧或窺涯界。間有來弔余。輒以黃甲待。科名未及成。奄忽悲露薤。斯言良可嗤。奚取俗子輩。奇志限短造。深識有誰在。後世揚子雲。秪合俟千載。其六我生何奇蹇。僅僅餘懷抱。陶家慰情在。所儷期得好。床東稱妙選。氷玉永終保。淵靜可托重。不恨吾已老。遺後一弱男。亦以資善導。繆盭遂至此。素念歸電掃。窮命有帶累。歎息仰蒼昊。其七惻惻復惻惻。我何忍提說。念我平生嬌。胡乃髽其髮。渠性本善良。且幸耦嘉匹。神明豈不佑。斯理莫究詰。溢米詎入口。聲氣僅綿綴。吾死宜自勉。勤勤奉馨苾。君玆有墜言。庶以冀保活。其八君是君家宗。一直到君倫。無育仍無身。主祀更無人。生民至哀最。重以衰麻巾。沉瘵疊棘欒。緩鵲空逡廵。那知種德門。反見禍故臻。三喪跨數朔。至竟殲君身。祖公滿幅札。披來劇酸辛。其九埋玉着土中。此情何能極。我老遙延睇。永負撫棺哭。十載半子義。今日歸虗擲。君靈倘有俟。我恨何時釋。題旌淚空滋。奠芻路又隔。依然語笑地。轉眄成陳迹。一燭退翁例。持玆照心曲。</text>
<title>申奉事 球 挽</title>,<text>末俗妨畸跡。安軀卽九京。平生種噲色。抵死慨慷情。薄斂唯斜被。愆期始淺塋。看他翦翦輩。何限命途亨。其二聖有寧陵作。誰歟暗弄唇。暌暌盡一世。夬夬獨斯人。嶺外光華籍。田間偃蹇身。滄桑到今日。未撥末官貧。其三茂閥東陽後。剛腸掌憲仍。深知若人奬。遺與肖孫承。士氣今猶旺。家聲此可徵。曹蜍紛見在。源末自孤稜。君先祖贈掌令公疏救牛栗。宣廟批之曰。直哉若人。士氣若此。朝廷邊鄙。非所當憂。君又疏卞國誣被謫。不忝家聲矣。其四陶谷柴桑近。南村又好緣。騎牛興眞率。更僕話連綿。四五年來事。尋常夢裏牽。逃虗舊逕是。無復聽跫然。</text>
<title>柳生 懋 挽 乙卯</title>,<text>美玉偏多缺。嘉苗苦未長。吾常疑物理。今倍惜君亡。廿載懷先契。雙珠佇後昌。老癃空感涕。相紼愧難將。</text>
<title>成主簿 夢良 挽 次前日贈渠韻</title>,<text>文苑傳家孰似君。昌山自昔炳靈云。今看後出猶奇氣。信識橫驅掃翳氛。束得鯨鬐驚脊嵂。噓來熺燄覺顔薰。平生壯跡空蕪沒。哭望東槎海上雲。</text>
<title>權正郞 熻 挽</title>,<text>承宣文采掩時英。才業仍看有是兄。聳說龍川出口氣。方期鵬路振功名。流波赴壑終難駐。老木生華只暫榮。知道兒孫頭角好。尙應天報與遺贏。</text>
<title>趙都憲國甫 觀彬 自龍湖委訪。示先狀托墓文。且贈一律。次其韻。</title>,<text>蒼苔門巷靜。世外自幽情。小睡爲兒攪。前林有馬鳴。谹談異陽證。實意謝浮名。忍淚披先蹟。精忠白日明。</text>
<title>金判書仲禮 在魯 次文谷辛丑志喜韻。賀元子誕生。要和。進退格</title>,<text>帝寵吾王克紹庭。离明誕届月正生。洪圖已啓綿綿曆。祥夢先徵爛爛星。睿質幼成瞻日表。窮陬齊抃見人情。周文純德宜昌後。恭賀無憂撫永齡。</text>
<title>李永同 顯之 挽 丙辰</title>,<text>嗚呼君遽至於斯。天道茫茫不可知。從古禍家偏釁孽。卽今浮世轉綦危。窮邊絶海爲茶飯。廢巷荒村等絏纍。歸去九原方快樂。父兄親懿好追隨。</text>
<title>金監司 鎭玉 挽</title>,<text>奕世儒門德業尊。餘徽未沫見來昆。名淹蔭籍優時望。訓襲師資涉道源。偉局初非期小臬。晩香甘自樂閒園。滄桑易變齡籌訖。與奪無因問化元。</text>
<title>崔學諭 龍賢 挽</title>,<text>聖嘆苗不秀。終古有斯夫。早歲倫魁選。長途軼駕須。公侯期復始。鬼伯忽催符。衋矣無兒托。高堂二老俱。其二叙族先源近。論才末路嗟。淸波力未轉。雅契志無差。憶昨乘春馹。留談到夕鴉。餘香荀席在。旌翣九原賖。</text>
<title>李參判 廷熽 挽</title>,<text>子政餘干炳炳忠。宗支公又慕遺風。邦危一定看新牘。身事何論任太空。嶺海初回芟薙後。官資猶在吐呑中。悠悠世故紛如許。適去翛然未足恫。</text>
<title>愼大司諫 無逸 挽</title>,<text>年來知舊凋零盡。老去情懷愴怳頻。顧我棲遲人共醜。似君才望世宜珍。名塗少却憐投僻。先諡將迎訝反眞。稷下文章餘學力。千秋不沫尙精神。</text>
<title>宋奉事 婺源 挽 丁巳</title>,<text>巴溪養珍抱。六十善禔身。訓自過庭得。功因味道臻。剛方敦素稟。節義秉彝倫。孔世吾能見。元知異衆人。</text>
<title>朴判書 師益 挽</title>,<text>生晩乾坤歎我衰。滔滔閱眼捴夸毗。奔騰競逐能停步。磨涅雖多自不緇。常恨世無如此輩。忽驚公獨有斯奇。文昌八座人皆躡。保得完名孰似之。</text>
<title>鄭判書 亨益 挽</title>,<text>嵬閥爭瞻抗廡簷。眞剛誰識礪鋒銛。嬰鱗氣晟扶倫壯。逐雀誠深劈義嚴。夢想滂球長耿耿。羞同蜍志但厭厭。完名素節斯無憾。高位遐齡况更兼。</text>
<title>閏九月廿二日。上携東宮。出臨養正閤。引見諸大臣。命各抱持。臣亦敬抱。且親見作大字。諸臣分持以歸。臣得三字。不勝欣喜。有吟。</title>,<text>寶座高臨日色淸。元良傍侍溢精英。偉軀鐵勁千匀重。神翰龍騰一瞬成。已見同聲黎庶頌。益深延頸老臣情。歸來共訝光輝徹。袖裏三珠箇箇明。</text>
<title>次金若虗 致謙 周甲壽席詩韻</title>,<text>棲遲衡泌世緣輕。自有煙霞物外情。此是吾人安樂法。何須吐納覓長生。其二稼圃生涯不願餘。閒居趣味問何如。石翁文獻猶堪繹。松栢堂中積舊書。其三人言此日眞堪惜。我赴玆筵剩發嘆。七十翁扶六旬弟。百年能得幾杯盤。其四桑海推遷兩老存。居然萬感集淸樽。只祈君健吾無恙。每歲同歡會此軒。</text>
<title>戊午元日。以年滿七十。入耆老社。感懷有作。</title>,<text>百變滄桑見在身。居然七袠又王春。誰知雲吉山中客。忽作耆英社裏人。老嗜詩書從笑癖。晩辭軒冕要全眞。殘生櫟壽何須說。憶到先齡愴更新。先君一歲未及。不得入社故云。</text>
<title>盧穌齋七十歲元日作詩。沈聽天亦當是歲次韻。余又次之。</title>,<text>七旬今日是。爭說古來稀。冉冉年光迅。悠悠道義非。餘生天或丐。浮世事多違。北闕纔申籲。深慚未拂衣。是日上休致之章。方待批。</text>
<title>感舊遊篇</title>,<text>余釋褐近五十年。備經榮辱。東西遊走。迹遍湖海關嶺。以至再使異域。對鵩遐塞。今年滿七十。老病無氣力。四方之志已倦。追思舊遊。茫如隔世事。不勝感慨之懷。輒以長歌紓其思。詩語無可觀。不過無聊中弄翰而已。老夫夙抱方外尙。金門玉署非思存。邦畿幕蓮只暫香。峽縣仙舃徒空言。余爲京畿都事。四朔而遞。乞養得金城未赴。 秋風一騎下熊州。錦繡山深古密雲。鈴牒全稀鴈鶩閒。訟庭鹿跡印苔紋。蓬萊怾怛一信宿。盍往觀乎携二客。初從髮嶺攬諸勝。復入長安訪古蹟。肩輿乍憇表訓寺。緩步仍登山映樓。天逸之臺眼忽開。立立羣峰一望收。歇惺眞歇霞外矯。六角寶殿特奇巧。萬瀑洞口十層沫。楊翁草聖如龍爪。摩訶楓栝高幾尺。日光來照數里赤。楡岾閒閱貝葉書。佛頂遙眺十二瀑。兩串危劇蜀道愁。鉢淵馳捷呂梁游。海山亭上看日出。三日浦邊放仙舟。尋眞緬躡述郞跟。臨海倐思雲夢呑。叢石瓌怪宛鬼斧。龍貢幽敻多異聞。泠然而善旬二返。草草探歷留餘恨。回來本州搜水石。廣福淸邃高達穩。芒鞋竹杖恣跌宕。李賀詩囊亦云滿。隋城御點夢幻餘。銓筆翻看府符換。己丑秋。拜伊川府使。才到任。以廟薦移水原。旋以在外。攷點他人。明年。以吏曹參議召還。右熊州拄笏其二秋曹牘背紛未已。嶺嶠旬宣侈三使。余自刑曹參議拜嶺伯。 黑頭建節古稱榮。况是雄藩擅南紀。眼前羅列千萬夫。脚底跨臨七十州。山川鬱紆自一區。風氣肅穆地形繆。牙纛前頭賞梅鶴。主屹厓下窺龍湫。廵營襟帶洛東江。達城古跡今大丘。日西揮却繁牒盡。緬懷庾公專風流。祠揭壯節揖英魄。壁錯繪畵眺奇巖。拂苔一讀玄軒文。評勝有味陶翁吟。星山景物亦堪翫。立巖溪瀑開塵襟。南來寧可負靈界。學士淸躅紅流在。籃輿盡日搜冥筌。歷遍菴臺與潭瀨。眞人住處信殊絶。應接不暇皆可愛。吹笛峰頭笛聲亮。昔日仙侶猶彷像。最是經閣得偉觀。八萬隱文羅千牓。伊淵瓣香謁大師。陜川伊淵書院。祠寒暄，一蠧。 宋有濂溪東土兩。南山有栲北山杻。壽席蟠桃侑王母。邯鄲章軋孰從臾。十封閶闔煩祈扣。蹇帷只消三百日。行止久速我何有。右嶺服杖節其三一麾夙計屢墮虗。海西按廉紆新除。此是吾先留惠地。後人得之增感歔。四世繼涖已同揆。三甲重臨亦異事。遠祖留後公國初爲此道方伯。曾叔祖雪坡公繼按。曾王考白癡公爲牧伯。先府君甲子爲方伯。外曾王考陶村鄭相國甲申爲方伯。不肖按此道。又在甲午故云。 况復親老菽水艱。此來差易具滫瀡。年年肆筵祝遐齡。慈顔喜色浮壽觥。常痛久减含飴樂。寢床忽聞聲喤喤。人道玆區多福緣。我意先靈實默祐。乘閒時有小隊出。首陽諸勝遊覽富。關情最是九曲潭。一脉東南接晦菴。觀風問俗軫民憂。暇日黃岡醉竹樓。沙汀玉溜映水屛。宋公物色今分留。憶曾少日陪先公。遊跡森然猶可求。奉公執法勉追軌。勿翦甘棠餘蔽芾。嗟余小子無能役。一心精白期勿墜。疎蹤難得任重寄。累牘脫却澄淸轡。從玆衰倦得自如。琴鶴蕭然返舊居。歸來不廢我嘯歌。吏部陳銜視籧篨。只恨遊屐負朴淵。征軒不覺爲躊躇。右海甸按臬其四肅廟多年臨億兆。粤在朱雞春已杪。于時玉體沉淹久。針焫湯丸俱未效。有言盥浴可已疾。遂命動駕嚴戒蹕。余方待罪春官卿。樹羽佩劍乘馬出。隨至果州參問安。沙斤川邊暫稅鞍。隋城大府振威縣。道路髦倪多縱觀。歷過素沙入湖境。每日徐行徒御寬。聖躬欠寧不可遄。消得五宵始溫泉。溫泉之沐最奇驗。顯宗屢幸恙輒痊。遺迹何處感聖情。稷山塘有手種蓮。翠華今臨留新什。宸藻錯落雲霞燁。小臣攀和愧詞拙。諸公並賡成巨帖。賜浴北湯固異數。權趙及李吾亦與。時有諸宰賜浴之命。權公尙游，趙公泰采，李公晩成及余與之同浴。 黃江大老奔問至。御榻握手極禮遇。晩生顚倒拜座隅。宴欵從容驚白鬚。噫與子別卅載餘。昔日紅顔如此乎。湖中親舊曁邑宰。相與問訊申贈餽。首尾往復恰一朔。還家偃仰息餘憊。右溫泉扈蹕其五庚子壬子再赴燕。高峰歷省祖姊阡。外祖及第三姊墓俱在高陽。 登臨花石名亭上。拜謁崧陽賢院前。海西山水眼已慣。關外形勝跡不斷。栽松一路宛舊經。快馬長驅驀平坦。少日吟鞭箕國遍。老來重過力實倦。百祥統軍語亦陳。東槎只感時勢變。一渡灣江境界別。黃茅白葦莽蕭瑟。八站荒陋依險阻。虎豹鼬鼪爲窟穴。遼東白㙮倚天高。制作何意無乃勞。漫使騷人費吟題。銀潢妙語欽東臯。崔東臯岦詠白㙮詩。有仰飮銀潢幾丈蜺之句。 瀋中雄富虜私藏。肩摩轂擊紛殊狀。咸陽布衣思歸切。北海中郞握節壯。孟姜祠下長城闊。夷齊廟前薇蕨長。禪樓立佛欻穹崇。薊門煙樹遙空濛。經途遊覽足盪胸。及到通州歎饒豐。橫江柁楫四方湊。盛麗繁華未曾覯。燕京別是大明都。舊闕依然桑海後。煌煌當日太宗業。付與天驕胡大謬。使歸時危仍展轉。白首蓬廬忘世久。十年復尋磨驢跡。末路行藏增愧忸。右燕路脂牽其六僕於沁州再奉使。一爲定宅一考史。沁州古稱保障地。常欲一見計未遂。曾在海臬擬留後。及陞亞卿又見擬。今來忽覺眼界新。益知關阨控大津。京都咫尺一葦通。滄洲浩淼風氣均。先朝建置良不偶。往日分司幾名臣。痛矣長陵丙子歲。胡雛鐵甲漫海澨。紳也爭船慶徵走。賊兵大入無人制。忠魂烈魄化焱燄。勇弁驍武齒戈劍。嗚呼國事尙忍言。百年爲戎今且驗。吾行重到倍感舊。七載之間事多謬。洪厓關令一席歡。遺跡依然悲歎久。金匱石室夜紬書。密披潛觀其敢漏。昔忝右史未曾閱。到此備悉前人筆。休言此爲小行役。攬勝窺籙兩無失。右沁都飛馹其七嗚呼壬寅忍再說。先朝遺老一斬伐。衰慵亦曾忝冢宰。此時焉得密網脫。五朔竄啓極構捏。加律誣先尤酷烈。兇人逞憾固叵測。爾口雖惡寧非肉。雲山絶塞投畀遠。啓程六月日廿六。行行十日始到配。李時虎家停屨簚。廚煙長冷剝啄稀。物態人情居可知。杜門塞兌亦時義。澄心息慮乃吾事。只痛宗國將不保。喬木翦盡屋且倒。世臣義分殊凡僚。丹忱日夕增憂惱。天實爲之已焉哉。縹帙且可開煩抱。朝吟魯論與鄒書。暮誦風雅兼典誥。參之羲易玩微旨。雜服盲史亦旁考。修身大法在小學。性理全部有鉅冊。平生酷嗜老難忘。紫陽遺文恒枕籍。浸淫仍及詞翰家。先秦以至唐宋作。用效古人炳燭意。自覺充然如有得。雲中生口白服異。歐血那堪望玄隧。邊城淪謫閱百變。却厭危蹤人世寄。陽春布澤四載餘。鶴語悲深城郭是。右雲塞泣玦其八少隨先子南漢城。其後來往亦時有。守禦掌戎慚世職。趾美惟恐恩綸負。敎書擧先君有趾美等語故云。 是時朝家改紀初。舊宰盡亡新未儲。顧余駑劣才最下。直緣乏人綰務夥。判銓主文旣兼兩。備邊有司金吾長。經帷講肆與史局。晝宵無暇得頤養。登堞閱武故事在。自春徂秋未得會。乃於是年十月間。拜辭出郊建旟旆。鼓角喧闐弁韐趨。霜風肅肅開雲靄。朝來直上西將臺。白登往事莽生哀。忍恥包羞幾年所。兵略不競挫羣才。如余迂腐豈足任。淬厲惟期先業恢。諸軍要使一乃志。浹旬纔得試衆技。惟天設險信非偶。李曙經畫亦堪記。追思奉職曾蔑效。只能謹守無私費。右漢堞練卒</text>
<title>述懷</title>,<text>先君子於庚午。遯居鄕舍。以律詩述平生。自東至咸凡三十首。三淵金公亟稱其詞致筆力之美。今不肖年老居閒無事。謹傚先作。略叙出處大致。次第順押。一依舊軌。只以句語拙澁。殆不成體㨾。深爲愧仄云爾。己未龍仁之李派流洪。壁上餘庥啓後蒙。十四承宗連爀黻。半千綿業訖神崧。煕朝茂族公評在。篤孝眞淸慶報豐。看取瑤珉銘德烈。淋灕大筆仰尤翁。我李系出龍仁。始祖官太師。高麗壁上功臣。訖麗朝五百年。傳世十四。冠冕不絶。神崧指麗所都。入我朝。尤以淸白孝友名。尤翁作三世墓文。其二先子巖廊儼大鏞。寧王盛際極遭逢。風波震撼瞻高柱。霜雪侵凌獨秀松。宋相泰山非運動。周邦赤舃自雍容。深慚不肖無能役。忝嗣官衘莫繼蹤。先考肅廟戊寅。特膺大拜。六載黃扉。陞至左相。當危疑之際。毅然秉執大義。爲士林所尊仰。其三泣憶先慈德厚矼。貞規自飭濟誠悾。恩勤子姓霑均撫。淸肅閨闈絶雜哤。世服高年躬儉約。人看頑隷化敦龐。醴芝源本知非妄。柴市文山止水江。先妣延日鄭氏。圃隱先生之後。花浦洪忠正公之外孫。圃隱盡節危社。同於江萬里忠正抗義虜庭。與信公齊美。其四黃雞中夏降京師。黑豕初冬奠儷皮。關海宕遊乖靜趣。農巖敎席奉弘規。多年棲遁工夫密。千古文章得失知。已覺雕蟲非我事。直將前哲以爲期。余以己酉五月。生於外氏第。癸亥十月。委禽。隨先君往留兩西。己巳以後。鄕居鍊業。間嘗負笈質疑於農巖先生。其五彝倫重正復中闈。協氣氤氳化日輝。名闡慶科斯已幸。年纔弱冠亦云稀。師門戒勖心彌切。閒界藏修計未非。秪爲家私多掣曳。終敎大志永乖違。甲戌。坤聖復位。余登慶科。農巖以書送賀。申以敎戒。余屢欲往從農翁於林下。以畢舊學。而以兩親年高未果。其六攝職喉司注起居。承文分隷亦華余。波濤詎足稱良史。鹵莽何能輔聖儲。郞署師儒殊奬薦。臺垣制誥愧連茹。靑衫幕府還非惡。馹騎如龍建隼旟。登第後屢爲假注書。分隷承文院。薦入翰苑。歷說書，司書，文學。爲禮兵曹佐郞，兵曹正郞，直講，持平，正言。選知製敎。出爲京畿都事。其七不孝人間積罪辜。苫廬毒痛劇茹荼。忍言禍孽延遺稚。自恨冥頑餘藐孤。宅兆非安勞訪覓。門閭無主重嗚呼。向來筵席同橋梓。擧世稱榮已矣夫。癸未四月。先君子棄不肖。翌年六月。子女俱殞。幽宅初旣權窆。遍求吉地。終未有得。其八外除纔訖尙餘悽。玉署無心近壁奎。倦步厭趨靑瑣闥。閒蹤思踏白雲梯。華塗颺歷郞銓極。言路推遷執憲奚。冏寺功名三品準。重官崇秩不須躋。乙酉服闋。卽拜持平。轉副修撰，校理，副校理，修撰，應敎，副應敎。間爲吏曹正佐郞，獻納，執義，司僕正。多引疾不仕。其九銀臺一夕屈天牌。同副衣緋歘擢階。聖意眷深勞侍從。羣情喜甚聳朋儕。都官長席元非漫。西省參僚本自佳。最是徼廵勤直宿。羸驂短僕傍衢街。戊子二月。擢拜同副承旨。遞拜判决事，兵曹參知。又於軍職。時以廵將直宿本廳。其十絶峽伊州五馬催。金城餘債興悠哉。洞深廣福丹丘近。嶺秀陽陰太始肧。攬勝春浮靈運屐。吟詩雲繞謫仙杯。蓬萊物色遙相引。倚遍山中幾處臺。余於丙戌。丐養得金城。有故未赴。至是得伊川。邑有廣福洞，陽陰山。俱有游覽之勝。楓嶽爲三日程。到任後一往賞之。其十一名區吏隱一閒人。參政天官復要津。少日常稱太虗子。晩來難作自由身。宦情冷薄淸明在。世故紛紜歎慨頻。司舌中間佐兩部。可憐終竟絆簪紳。在伊川九朔。內遷吏曹參議。由戶曹參議。拜右副承旨。遞爲刑曹參議。其十二嶺嶠雲煙接海氛。藩維托重荷明君。蠻情變詐宜先戢。民習姦猖合一齦。七十州連區域廣。萬千藏積物華殷。自慚疎劣曾無補。脫濕歸來倍覺欣。辛卯七月。以慶尙監司辭朝。翌年六月遞歸。其十三諫坡多困語言煩。銓地仍遭謗議喧。世事且看風浪湧。俗情何限雨雲翻。周流宿趼尋前度。參佐儀曹又數番。國子經帷俱首席。名塗進攘豈須論。壬辰。再爲大諫。以論劾時宰。爲一邊人所攻。再爲吏議。又以通久枳人被斥。再爲承旨。俱舊踐也。又再爲禮曹參議。爲副提學，大司成者俱再。其十四廵海旌麾住碧瀾。忝承先跡詎能安。膳羞蚶蛤榮供備。莞簞熊羆宿蘊寬。留澤須看潭叟院。廉頑更仰首陽巒。少時遊事今猶記。重到難禁感涕汍。甲午。出按海西。路由白川碧瀾渡。海西卽先君舊按地。余少時遊跡森然。至是奉親以往。備極榮養。又生男子。海有石潭書院，首陽山。其十五地曹閒局亦還慳。危世銓官跡甚艱。倐忽翻看爻象變。喧啾深墜是非關。松都誤命退飛鷁。楊麓新悲不寐鰥。倚伏乘除堪順受。由來斯理若循環。乙未秋。遞拜戶議。旋移吏議。無何。時事大變。一邊人方眈眈視余。而廟堂薦除開城留守。遂駁改之。遭婦慼。葬于楊州。其十六慨惜綸言骨尙鐫。禮參恩擢又何遄。知申再授仍當直。右尹新除更卽遷。長憲崇高優地望。同成淸切重官聯。湯盤助浴陪屳蹕。水部金吾暫備員。丙申七月。特陞禮參。敎以收資慨惜之意。由都承旨。遞拜右尹。旋移大司成。又三爲大憲。兼同成均。間隨駕溫泉。爲工參同義禁。其十七按畿新命下雲霄。天割如何不少饒。堊室號呼哀老齒。斑衣歡樂憶童齠。三霜流邁居然盡。一息綿延僅自聊。寸草春暉長已矣。音容寂寞夜臺遙。丁酉冬。拜畿伯。未及赴。丁先妣憂。庚子二月。服闋。其十八素鞸餘生等幻泡。哀連家國淚如鮫。憂虞澒洞應催壽。躑躅紛爭已著爻。乏使可辭槎路役。陞資仍判漢城郊。爽鳩却贊台扉席。卿月超遷愧拔茅。庚子制訖。旋遭肅廟賓天之戚。超資差燕价。歷拜判尹，刑曹判書，右參贊。其十九燕山薊野雪埋壕。白首嚴程氣挫豪。虜語初聞疑鳥獸。漢冠何意染腥臊。皇王舊域長蕪沒。戰伐遺墟尙繹騷。掩淚却尋先集作。廿年陳迹水滔滔。庚子赴燕。翌年春還。先君乙亥赴燕。翌年還。其二十原隰新停出塞歌。沁都行色越長河。已知宗伯官方重。况乃天卿位望峩。藝苑提衡資黼黻。蘭臺纂史任編摩。九司兼綰偏勞憊。誰識危機起頃俄。自燕還。以禮判因公往江都。轉吏判。過大政卽遞。兼藝文提學，實錄都廳堂上。又兼成均春秋備局槐院太僕醫局書雲梨園提調。其二十一宣仁跡襲北門枷。毒螫兇鋒遍四遐。豪傑那無皇甫恥。光華深愜紫陽姱。展禽被黜心何歉。賈誼長流路正賖。江上僦居經七朔。東移西徙便爲家。辛丑冬。賊臣泰耈潛入宣仁門。如南袞北門之例。大禍彌天。余亦被削黜。仍被遠竄之啓。待命七朔。遷次至於屢處。其二十二西關荒絶極雲陽。地接江邊理與昌。田畆無收民産薄。川原多阻驛程長。隨身只得携黃卷。瞋目終難望故鄕。四載囚山歸夢斷。中郞歐血劇悲傷。壬寅。竄雲山。至乙巳。始放還。關西地與胡地接者。名曰江邊。江卽鴨綠江也。理理山。昌昌城也。在謫聞景廟哀音。其二十三春秋除旨下西淸。馹路風光引客程。湘水卧龍初起蟄。遼陽白鶴更多情。銓權再秉慚時望。世道重新屬運亨。可恨人心不如我。此生那得見昇平。始放。卽除知春秋。在途承刑判除旨。且有乘馹上來之命。旣入京。移拜吏判。其二十四漢堞中權守禦廳。疎才重寄愧竛竮。小儒處此違眞性。先蹟經今積幾齡。保障繭絲嚴鎖鑰。敽干敹甲固門扃。一心淬厲思追烈。恒檢遺籌用自銘。兼守禦使。先君曾於丁卯。以廣州留守。兼守禦使。其二十五牛耳齊盟古所稱。無文貂續夢何曾。並提五館榮尤極。重秉三年望豈憑。石室餘休人共艷。南臺直筆鬼偏憎。汗靑未了歸塗抹。蔡柳紛紛痛可勝。拜大提學。後又再典。例兼弘藝成校四館。又帶春秋。淸陰主文。後孫文谷，農巖，玉齋及余繼秉。余修肅廟史。爲奸黨抹去。蔡卽卞。柳卽子光。其二十六黃閣登庸聖眷優。韋平世業恰相侔。正當時事多虞際。不暇周臣告后猷。大廈如傾誰可拄。君心難格尙何求。驚波胥溺終無幸。悔未當年退急流。丁未五月。由左參贊。擢拜右議政。是時時事將變。危機百出。至七月。竟譴罷歸田。其二十七陶村之下闢園林。一室圖書閱古今。常日近巒臨靜案。有時幽鳥和孤吟。垂綸鷗渚欣多趣。玩瀑龍堂好散襟。不奈事端山外閙。枉敎荷帶被浮沉。免相後卜築陶山先墓下。惟以書卷自娛。時泛舟德淵。玩瀑妙寂。連因國有事變。往來京輦亦多。其二十八再使戎庭視蔗甘。放臣心跡亦云憨。磨驢終日回環極。丁鶴千年感慨參。東土此行殊未已。北山遺怨莫須談。誰言六十四齡叟。齧雪飮氷肩重擔。壬子。再使燕山。余年近七十。不堪遠役。而時相强推而遣之。其二十九老臣驚怕責綸嚴。黽勉留京意未恬。疾疢交侵何太苦。儒酸自處諒非謙。誰知首輔膺甌覆。略效微忱觸劍銛。從此杜門惟齰舌。只期銘戴死幽潛。自燕還。卽去朝。聖敎極嚴。黽勉還入。乙卯。拜領相。退遯陶山。力辭。適有事端。上章陳戒。重觸天怒。至有太阿在手之敎。末减削職後復叙。其三十促駕趨朝急着衫。吾王庶鑑下臣諴。一身朽敝妨新貴。萬事糺紛厭舊衘。盛會猥叨耆社燕。歸心長繫五湖帆。述懷漫詠追先什。蕪語荒詞不可芟。丁巳秋。因非常之擧。蒼黃入朝。爭論救正。戊午正月。以年七十入耆社。屢上章乞致仕。不許。</text>
<title>金大司憲 相玉 挽</title>,<text>蘿葍聞孫直士兒。妙齡文采世爭推。風波慣閱身仍倦。簪紱徒縈志不移。深洞恰成朝市隱。淸痾奄促夜臺期。殘生伏枕空追舊。夢裏依俙瘦鶴姿。</text>
<title>李大司諫元亮 亮臣 挽 庚申</title>,<text>赫舃文苑世厥美。國朝最推延安氏。至于靜觀有大焉。師友巴山味道義。艮翁承之崇正學。君又克肖邁俗子。嗚呼一歌兮歌始發。歎息志業遂晻㫚。其二良驥方駕跼平馗。美玉登貢隕貞姿。終古斯理乃如許。已矣夫君亦奚爲。人間恰得白洲壽。官位敭歷纔半之。嗚呼二歌兮歌正苦。倚伏脩短有誰主。其三玉堂深嚴貯宿儒。風波世界眞須臾。凜然手持朱游劍。沙塞羇囚氣敷腴。銀臺諫坡晩收踦。一出西州竟長徂。嗚呼三歌兮歌楚些。彼哉何人酌酒賀。其四忠魂掩抑倫綱晦。疇不惋恨君獨最。君臣大義鬱滿腹。抱玆耿耿如有待。幽明今日惜未見。執法英靈倘不昧。嗚呼四歌兮歌四闋。人代桑滄悲屢閱。其五皓天不復阨吾道。儒服弊地士失操。君出法門自有受。上以啓沃下諭導。云胡此意竟蕭條。一任世運有騰倒。嗚呼五歌兮歌以噫。悲風爲我颯凄其。其六國勢隤矣莫底定。人物眇然孰挈領。如君溫雅不數人。識明仍兼執守勁。風流一往復誰繼。緬懷夙昔雙涕逬。嗚呼六歌兮歌慘愴。欲從何處挹精爽。其七我老君少絶輩行。契合寧論一日長。况乃瓜葛誼親串。幾回逢迎以抒暢。奈今伏枕阻撫柩。略將悲抱寄薤唱。嗚呼七歌兮永負負。九原他日顔應厚。</text>
<title>柳進士 世茂 挽</title>,<text>尙憶荒村枉。深慚拙語徵。先休儘堪記。寡識奈難能。業抵耆年密。名終上舍登。純誠與篤志。俱合後來稱。</text>
<title>李參判 雨臣 挽 甲子</title>,<text>延李門庭捴駿駒。君惟胄出嗣靑湖。家聲突過成蕃仲。世美優追謝遏胡。蔭路邅廻猶貳判。稀齡愉佚自亨衢。窮人伏枕悲兼羨。堊室呼號有二珠。</text>
<title>絶筆 乙丑</title>,<text>嗜古初心脫俗氛。自慚愚劣老無聞。翛然此去差堪樂。好拜雙親對阿文。阿入聲其二位極元台壽八旬。暮途凄切老僧身。他年墓石無多字。大署奇窮不孝人。其三休言壽得七旬餘。死與三殤泯沒如。縱丐螟蛉期續後。冲齡那可付詩書。</text>
