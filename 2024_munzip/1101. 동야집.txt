<title>次九歌韻</title>,<text>屈子此篇。卽因荊俗事神之心。以寓吾愛君憂國之義者也。事神不答而巫自不能忘其敬愛。事君不答而原自不能忘其忠赤。嗟乎千載之下有餘悲矣。落拓多年。無以自遣。有時曼聲吟諷。復此步韻。如曰至方不能加矩。則豈足爲知我也。斗轉兮河斜。仰常居兮皇皇。華我服兮齋明。習我佩兮琅琅。紙錢兮銀鈴。肅將羞兮衆芳。香菲菲兮蕙肴。洗玉斝兮天漿。傳芭兮交皷。儼九佾兮淸歌。女容與兮姱倡。環三辰兮拊絃。爛翠曾兮華堂。桂之酒兮苾芬。君旣醉兮色康。右東皇太一蘭爲藉兮沐芷。載霓㫌兮英英。君剡剡兮顧予。樂今夕兮無央。穆將遨兮瑤席。遶陽臺兮神光。雷車兮電鞭。憺連蜷兮來章。靈之臨兮可射。飄錦裳兮空中。寂神功兮收斂。放以彌兮不窮。望龍駕兮延佇。天一方兮心𢥞。右雲中君來不來兮壽宮。君胡爲兮彼洲。襍衆香兮備御。蕙之橈兮蘭舟。深且厲兮淺揭。水平鋪兮方流。空凝佇兮日夕。淚如雨兮愀思。雲陰陰兮樹蒼。陵有廟兮曠庭。鳴參差兮舞鳳。晻靄兮翠㫌。望九峯兮然疑。何處嬉兮淑靈。寂寞兮江汜。姱女倡兮時一舒息。陳瑤瑟兮銅鼓。惟君故兮轉側。風起兮玉佩。其霏兮雨雪。嘶寒鴈兮失侶。渺渺回兮天末。恩如潢兮易除。愁似絲兮無絶。桂櫂兮泛泛。玉駄兮翩翩。交自疎兮語拙。令謇脩兮幾日而得。閒步余馬兮椒丘。解余纜兮蘭渚。凄凄兮露葭。從流兮上下。宛其在兮左避。所謂人兮極浦。岸有芷兮汀杜。申厥好兮遠女。按飛龍兮整駕。願竢時乎吾與。右湘君采蘋花兮何之。帝子憺兮忘予。渺渺兮涔陽。風捲濤兮山日下。沙棠舟兮蓀枻。五音紛兮方張。馮夷皷兮水中。鷗鷺舞兮碕上。謇將憺兮百靈。會望下女兮空願言。路阻兮且右。來鳳旂兮緩緩。旣與汝兮有期。淹回棹兮江裔。倘或遠臨兮北涘。無乃兮東澨。歲月忽兮不我比。滔滔兮斯逝。童童兮渚蓮。其葉兮如盖。噬肯兮一來。將以邀兮蘭堂。蕙綢兮茝拍。薜荔橑兮椒房。聯鮫珠兮繡簾。屛雲母兮橫張。渠渠兮貝宮。何所無兮珍芳。天吳兮奪目。擊節兮水衡。靡不宜兮翫好。洞以闢兮脩門。背高唐兮南眺。匪思存兮朝雲。澡余纓兮滄洲。曬余襟兮沅浦。精一心兮水白。聊且竢兮從者。怬河林兮屢顧。微夫人兮誰與。右湘夫人具揚兮槱燎。爛紫垣兮神雲。驅玄牝兮夙駕。浥沆瀣兮淸塵。君飄然兮帝傍。錦爲裳兮織女。覽昭光兮未極。願信處兮於予。俾康兮俾壽。呵不祥兮山之阿。搴碧桃兮和露。渺九烟兮齊坑。一氣兮冲虗。寧有兮合離。岳降兮箕騎。生有自兮逝有爲。搆金光兮爲巢。影南極兮安居。日不可兮再中。眷神庥兮勿疏。靈風兮一陣。焱擧兮中天。石生塵兮海桑。望不見兮勞人。勞人兮何及。自有數兮成。憺居易兮竢命。命不容兮人爲。右大司命姣服兮玉佩。回翔兮以下。瓊芳兮香芭。澹缶盈兮在予。靈氛兮旣告吉故。女嬋媛兮何苦。茸茸兮瓊茅。胡繩兮翠莖。廡門兮芳馨。穆將與汝兮目成。椒爲漿兮葯爲殽。辛夷車兮芙蓉旗。期百年兮無我違。胡一朝兮寁故。知瑤華兮若英。有意來兮無言。逝荒忽兮遠竚。謇誰須兮天之際。揚枹兮植翿。閃玉珥兮拊太阿。申以思兮媚女。裊高雲兮安歌。爲龍兮爲光。浮雲漢兮薄日星。伐河皷兮簸南箕。展一人兮萬方正。右少司命我朱陽兮爲裳。取大繭兮扶桑。行且要兮羲和。星言駕兮啓明。速靑琱兮承旟。影咸池兮委蛇。路曼曼兮黃赤。瞭冥冥兮寤懷。折若木兮弭節。戒望舒兮遄歸。吹笙兮按箎。於論兮鍾簴。孔盖兮星弁。紛獨有兮脩姱。被被兮靈衣。仙仙兮籥舞。浩唱兮緩節。何冉冉兮山日。前六龍兮後五雲。彎威弧兮倒封狼。來靈人兮浴丹池。降巫咸兮㪺桂漿。朝復朝兮以光華。拊余馬兮遅遅行。右東君流浩浩兮秋河。風成文兮微波。方何期兮蕙帶。亦旣戒兮文螭。登白蘋兮悵望。水漾漾兮魂蕩。渚日薄兮啼催歸。女賢姱兮顧懷。靑荷帷兮鱗屋。水精牕兮龍宮。人宛在兮波中。宗海若兮友陽侯。何所樂兮江蘺。渚蒹蒼蒼兮白露下。君不顧兮少留。亦含情兮遠浦。盈盈來兮此水。脉脉別兮愁予。右河伯遙把火兮陽之阿。彼何人兮蔭碧蘿。見君嚬兮欲君笑。路崯崎兮壑窈窕。扈宿莾兮紉秋蘭。露申盖兮留夷旂。援桂枝兮披篁林。子庶幾兮知我思。我思不閟兮芳與澤。日晩山深兮胡不來。罔杜衡兮磵之濱。攬揭車兮又松下。儵爾陰兮忽爾陽。望夫君兮凄暮雨。雄鳩佻兮鴆不好。理旣弱兮誰媒予。悵山坡兮遅回。申潔佩兮薜荔蔓。交不忠兮恩不甚。祗自疷兮寤寐間。期一年兮芝三秀。歲聿暮兮凋寒栢。君亦宜兮愁思作。月夢夢兮雲冥冥。山寂寂兮杜宇鳴。樹摵摵兮風蕭蕭。采杜若兮非忘憂。右山鬼</text>
<title>壽域賦</title>,<text>上之二十二年丁巳首春。用綸音布告八方。臣庶之有老父母者。俾敝慶壽燕。盖王者及老之盛節也。上有好者。下必有甚焉。况且壽耉之敎。曲盡人子至情乎。暮春上旬。里居合議。始大鋪陳于遮陽嶺上。會者三數百。卑尊一席。老少同樂。上而愛日之聖念。推以優老。下而介壽之私悃。轉爲對休。眞千載一時也。如臣東埜老夫。繄獨無父母。而亦不勝通國同慶之忱。爲賦壽域一篇。以颺盛擧云。簡吉辰而夙戒兮。穆將愉兮壽域。多仁壽兮厥庶民。皇建極兮錫之福。惟玆福之斂錫兮。曰有母兮我國。惟寢膳之至愛兮。慕帛肉之遺式。東風翕習兮殿宮造天。都是春兮六六。蘭靑靑兮砌下。萱簇簇兮堂北。仙人都兮蓬萊。漢官儀兮長樂。灧灧兮春酒。高高兮岡祝。登泰階而仰靈壽兮。問幾老兮鼓腹。堯舜之道只孝悌兮。三代又尙其齒德。遍羣黎以皤皤兮。永難老兮疇錫。家家珠樹之陰兮。人人交脛之俗。斯域民不以封界兮。懿上仁之必得。而靈芝與瑞蓂兮。莫非太和中而位育。王曰咨汝臣庶兮。遐不樂兮以永今夕。春不老兮蟠桃。壽更添兮仙屋。紫洞兮烟花。樂土兮耕鑿。民之質矣飮食兮。盖善養昔有西伯。老吾老而遐推兮。準東海而思則。君不命其猶承兮。矧羞耉各自悃幅。三牲日用兮百里負米。欲報德兮天罔極。誰無父兮誰無母。足此日之堪惜。援北斗而代斝兮。㪺沆瀣而釀醁。雖龍膏鳳髓之未易兮。澠似酒兮陵似肉。瞻東臯之有蕩兮。最近陽春之布澤。天氣焉冷暖自適兮。人情也貴賤何擇。扶桑欲曙兮湛露晞。樹之靜兮風其息。搴高高之廣幔兮。肆長長之豐席。斑衣繽其先後兮。又彩舞之方作。如期而男媍齊赴兮。何妨乎歌咢交錯。山有花兮半笑。南指極兮如燭。呼烏烏兮皷坎坎。舞自手兮蹈自足。來靈龜而獻壽兮。亦翩翩兮松鶴。一春臺兮遮陽嶺。醉爲瑞兮無主無客。醻逸逸而缶盈兮。父老帶笑而執爵。囿一域以華胥兮。夫豈帝力之不識。曰殺羔兮稱觥。彷彿躋公堂而酬酢。飄仙香兮碧桃。怳惚醉九重之春色。懼莫懼兮親年卲。樂莫樂兮賓筵闢。招華封而祝聖人兮。有榠欞兮春秋五百。希而夷兮皥而煕。谷鳥助興兮丁丁伐木。折若華而遅徊兮。望漢水兮春綠。孰非賜兮化裏。鳶則飛而魚躍。時則有若金光大春兮。笑矣朝菌之晦朔。生斯域而長斯域兮。不知老之將迫。羌淋漓而顚倒兮。觀者憺兮堵墻若。一盃一盃復一盃兮。詔羲馭曰勿亟。倡曰於翕鼓樂。於緝旅頌。萬古擊壤之調。一時南垓之誦。太平天地娛我老之種種。重曰槐江迢遆。丹木何許。植鳩杖酌桂酒。旣醉旣飽。人盡黃耉。壽域春光。願若今而愈久。</text>
<title>石郊十六詠。敬次夢窩韻。</title>,<text>天生民有四。士商工又農。艱難稼穡事。最是本底功。雨露桑麻裏。自樂老稼翁。老稼齋蕭灑出小軒。俯臨老樅林。風月三盃酒。山水一張琴。如此了一生。散盡幾煩襟。散襟軒田田水中葉。淸凉一般意。月向梧桐上。露仍蒹葭墜。今夕問何夕。頓消塵中累。夕凉亭老松如老人。偃仰依一堂。從知後凋性。歲寒獨也蒼。灑頂盤桓處。風拂掛石裳。楚楚軒欲觀豐年色。笑上一層樓。蟋蟀鳴何事。禾黍太半收。婆娑黃冠出。嗟我婦子休。七月樓促飯耕夫送。荷竿我又漁。朝出晩始還。無事惟有書。高聲天風下。此樂世誰知。還讀齋亭亭隴上亭。占勢四無礙。冒雨方叱牛。臨風乍倚耒。虗欄楓樹裏。布糓聲可愛。釋耒亭小屋如小蝸。猶容膝與殼。歌斯讀於斯。枕肱斯亦樂。閒來春睡足。今人而事昨。曲肱窩山中本無曆。山外迹不及。多情數隣翁。笑指門柳綠。春回知幾日。茅屋喜已葺。告春關靑靑澤中蒲。胡取禾不菑。待時旣有鎡。出門耟必隨。叱來小犢黃。田家是佳期。出耟門晝掩柴門外。滔滔八彴水。移來齕草犢。明沙泂碧泚。欲飮還顧望。上流洗耳子。飮犢橋短短齋北扉。細細草中路。曉出嵐生石。夜歸露濕屨。閒來復閒往。桑麻翳步步。翳如門淸澈小溝水。片石橫作梁。遇雨魚何樂。向暮更洋洋。坐數蒲中影。濠仙先我商。觀鯈梁俶載今幾月。南畒襏襫子。勤苦一鉏業。歲晩可休矣。並與塗足洗。山樞下有水。洗鋤臺舒嘯空壇上。淡淡一塵絶。掩翳三峰翠。欲滴復如結。踟躕不忍去。晴空晩明滅。空翠壇蒼蒼拂雲石。淸蘚雙池上。鬼斧磨應待。天然立相向。高標似丈人。再拜他山仰。凌霄石</text>
<title>淸風溪宗會述懷韻 敬次夢窩韻</title>,<text>蔽芾靑楓樹。一本卽千枝。幾時培養久。相摎復相持。翩翩原鴒在。弁彼集鸒斯。從根旣分葉。宜合豈宜離。厚誼吾家寶。大讀蔦蘿辭。仁愛八條目。第一在親親。服緣雖已盡。千里而一隣。何待邊幅修。自是本心因。同姓誼所敦。無或至道人。八章棣華詩。携手語申申。淸風溪不盡。流來幾千年。依舊塘邊石。不隨浮世遷。政修伐木好。惟恐乾糇愆。自古吾金厚。情禮洽洽然。莫非太師孫。念祖更勉旃。交錯山花籌。肴柈酒盈樽。所喜惟同席。何傷亦各言。一唱復一和。氣與春風溫。鳴聲陰翳樹。歸影夕陽園。臨分更低徊。吾家忠孝門。</text>
<title>自寬</title>,<text>天地於萬象。使不得專美。兩足者傅翼。與角則去齒。名花多無實。綵雲散必易。冷欠蓴菜性。酸嫌金橘味。在人而亦然。乘除各一理。韓柳之文章。李杜如其技。豈無千古聳。竟未卿相位。分劑自難誣。命物是何事。榮枯有殊竅。福兮禍或倚。從知塞翁馬。得失徒僞耳。前年釋褐郞。今春喪二子。誰謂數月中。賀吊門外備。噫乎上表章。日神又我戱。欲哭還欲笑。蒼蒼九萬里。</text>
<title>不能吟</title>,<text>盃我不能執。烟我不能吸。琴我不能彈。碁我不能習。旣不能六博。又不能六藝。六行與六德。無一能於世。惟能食與眠。只是飽逸類。雖能詩與文。不過雕篆事。坐卧能任眞。行止能適意。或如閨中婦。或如方外士。不染世汶汶。不學人營營。昂然獨自立。寸地元坦平。塞馬付得失。花枝看消長。人事自推敓。天機與周章。無艶復無厭。誰榮復誰辱。悠悠世間事。渺渺身外局。掉臂五侯門。不解炙手熱。無心泛中央。虗舟寧憂掣。衛瓠與社櫟。所以全天賦。不能是素分。安分身不懼。顚倒聽好鳥。高吟山日暮。</text>
<title>歸去來辭屛二八疊 第十二樂琴書篇逸</title>,<text>我田南山下。我廬我自愛。公然塵網跡。榛茅疇得乂。有呦林中鹿。似舊應作隊。田園將蕪不必蘧瑗非。四十九後識。誰勸我出脚。誰悲我形役。自省還自笑。惟有不遠復。悟已往五斗猶官物。肯作百口累。蕭然一葦帆。淸風知爾自。不怕輕颺去。雲水共心事。舟搖搖空濛煙霧裏。何處吠獨犬。溯盡潯陽瀨。茆簷半分辨。睡鶴驚曉山。相笑隔歲面。乃詹衡宇始謂相別後。故山無餘物。幾憂籬叢蕪。先喜澗翠菀。慇懃待主意。霜風獨不屈。松菊猶存懶讀吾何課。逕荒非汝咎。無物卽分與。挽鬚還甘受。棗栗汝可食。吾且飮好酒。携幼入室自在庭前樹。愧我行止錯。棃落兒須拾。栗房幾時坼。悠然擡醉眼。平生夢初覺。眄庭柯常怪陳詩中。衡門不言閉。山漢旣絶世。虞夏將安逝。自掩風有意。蒼苔漸上砌。門常關坐我鈴牒裏。未適疎放性。衣冠對胥民。里兒拜要敬。加足松軒卧。而今有閒境。南窓寄傲呼童拾絮去。盡日柴扉掩。遠師爾勿來。修靜我又厭。偶然停雲詠。太虗過數點。請息交諸公近何狀。別來見已長。山家農爲政。飮犢雞可養。顚倒花樹影。情盃醉不讓。親戚情話且停閒吟聽。處處啼布糓。若非隣翁厚。南畒殆未俶。笑指一家春。五柳如許綠。農人告春靜中觀物理。自然感我意。春來焉知秋。花鳥獨自喜。世界方觖陷。圓滿乃如此。羡萬物早罷稻田鋤。巾車復容與。南山自入眼。肯向武昌去。宇宙一長嘯。寄奴除未除。東臯舒嘯摠之來去適。彭殤吾不說。得氣叢桂榮。隨運涓泉咽。萬事閒情賦。頭上天一轍。樂天命</text>
<title>中秋夜坐</title>,<text>自依單影立。月明仍失睡。細細寒虫怨。微微浩露墜。窅思多冲漠。靜看且嫵媚。山虗微煙散。洞幽淸靄萃。宿鳥悄新冷。深樹淡遠翠。寥落雲無影。蕭灑霜有意。馬鳴求蒭急。人靜罷漏易。凈愛菊房潤。孤愁螢火悴。萬籟天寂寂。一氣夜憙憙。江山殊故里。星河共兩地。漸覺凉衣袂。那得寬心事。呼僮卧小牕。晴月又隨至。</text>
<title>海東黔婁詞。書與金寶兌。寶兌孝子昌九子</title>,<text>古有庾黔婁。今有金黔婁。苟茂黔婁行。姓何必黔婁。黔婁實有光。無愧名黔婁。百行源頭蹟。三綱畫裏身。粲粲荊間杜。溫溫石中珣。世間不孝子。且誰無爾親。古黔婁不死。北斗星不墜。今黔婁不死。高麗山長翠。黔婁復黔婁。不死與天地。</text>
<title>頑僧</title>,<text>去去松下僧。百喚故不應。風嘯來驟雨。山深愁細逕。小奴立馬喝。石流徒亂聽。僧回猶緩緩。漸看岸樹暝。微爾亦尋路。諸天出疎磬。</text>
<title>擬古</title>,<text>勞不惡木息。渴不盜泉飮。君子多苦心。取舍以早審。有女絶代姿。窈窕自天禀。一室不見齒。貞性松與凜。平生淡雅態。不近隣女袵。偶爾蛺蝶遊。花間被誰瞫。梅落打鶯處。無心羞則甚。忙回掩重門。月明仍失寢。其二五彩丹山鳥。葳蕤出羽族。臨風逈自賞。瑞世文章獨。低飛繞岐山。德輝聊相逐。梧桐蔚似古。朝陽舒以昱。徘徊方一鳴。遽見羣鳥讟。腐鼠本無意。美服還自縮。冥冥色斯擧。隨分枳棘伏。十飢粟不啄。何處練實竹。其三瓦缶亂黃鍾。俗耳誰得辨。雅頌久微茫。期牙嗟邈緬。擧世好燕石。荊璞知者鮮。康瓠一衒眼。衆嫌罍洗淺。可憐雙翠鳥。未早朱樹選。苴履歸莫邪。下陳南威遣。已矣鳳德衰。麟淚空臉泫。秋山拊孤桐。絃澁不堪撚。其四浩露集蘭臯。桂華秋皎皎。朱蕤老溪僻。碧榦困藤繚。採之欲何寄。美人天杳杳。玄蟬號庭樹。無影瑤臺鳥。搖落歲云遒。芳意空多少。佳期隔彩雲。凉風立悄悄。黃金豈買春。長繩難繫曒。更愛荷花鮮。弄珠漾寒沼。</text>
<title>謹次述古歷代詩韻。却呈申拙庵 思億 丈。</title>,<text>拙翁申文丈。有述古歷代二大篇。合三百四十一韻。句法極平穩。指義頗遠大。無論中朝小東。凡前後君之施措。臣之輔導。天賦厚薄。世敎隆汚。奇塵異蹟。不宜湮泯者。溽然擧其大略。殆令人淫液唱歎。餘味雋永。善可以知所勸。惡可以知所戒。何必左思三都賦。獨擅古今詞場。上下床之云。無乃過菲薄乎。如小子空疎固無能。爲役於斯而惟急於托名。妄自效嚬。所恨沿題尋韻之際。不免牽縛排比。如人撞着於獨木橋子。寸步半武。無路周旋。欲抑磬也。恐勢逸於縱橫。欲抑控也。恐氣欝於鉗勒。要之屈步之虫。如非失條指虗。則逐磨之驢。何能踏故跡之外也。始知元白皮陸之體實有累格調。而李杜王孟不曾爲此矣。然鄭重之敎。旣有所承。已圓之篇。未忍終棄。敬此錄呈。埳井之蛙。其不爲東海鼈所竊笑否。造翁鎔大鑪。匪堯粹跖駁。淑者何以淑。慝者何以慝。思舜亦象天。活湯癸隱惻。元來性盡善。誰言還有惡。世人昧道率。自牿如敲暴。仁天均賦與。惟人斯失得。衰世歎何及。緬焉懷夙昔。堯舜人倫至。孝悌以爲國。齊家準四海。推己囿九域。薰琴協大章。四門淸以穆。煕煕比屋封。先王有法服。至治躋刑指。蕫民寧用扑。丹蓂五十春。物物成位育。純是藹然眞。夫豈有豐嗇。含哺皆玄液。耕猶閒隙。粒烝孰非爾。負戴無斑白。微禹吾其魚。土功勞乘檋。遑遑過呱門。水落奏艱食。永賴是乃休。奠居幾兆億。九疇天攸錫。會極歸有極。蕩蕩無好惡。王道盡物則。湯武自明誠。其次爲致曲。天命見玄鳥。邁種由后稷。誰能沛然禦。荊懲在膺狄。仁固不以勇。如林遂崩角。猶有大坰慚。後世藉反仄。上帝臨汝心。如砥周道直。一戎是丕承。十亂又無敵。氣像回唐虞。武成能度德。民心一變移。祥順不待學。如何同軌日。八駿西遍轂。宮鍾聲忽啞。後王多闇弱。衛巫未防口。膠舟忍逞虐。無人號共和。危兆非一夕。吉日差我馬。宣王得甫叔。敢忘流彘羞。戴天深讐復。艶妻煽僞烽。未幾驪山逆。傷心黍離墟。罔念殷車覆。春秋始於此。雅頌寢不作。五侯次第覇。天綱遂日鑠。召王或問鼎。誰懷好消息。周衰繼素王。日月新烜赫。天意縱木鐸。肯憚南徂北。生黎極塗炭。大道將援溺。女樂受何事。癰君嗟甚惑。東周足可爲。匏瓜豈我欲。遅徊去魯心。自異接齊淅。匡圍匪兕野。魋伐習禮木。臨河歎我命。殲賢人暇責。山榛杳杳思。鳳鳴終難覿。懷寶戒迷邦。狂虎猶有識。歸宿方何處。聖謨餘方冊。進旣知音寡。退猶信道篤。原泉發浩浩。淺深人莫測。需雲空彌綸。短長誰復繹。卷以藏於密。已矣戔戔帛。聞韶喜忘味。不圖斯爲樂。詩書刪爲政。經禮多條目。年尊學彌卲。晩來更耽易。無疑否泰象。生花藹十翼。欲從忽前後。所立知有卓。誅賞假一權。麟書任筆削。洪鍾響待撞。誰誰優入閾。賜墻只及肩。由竹括未速。一貫參也魯。三月顔仁熟。時雨有如化。善誘才各適。莊壇揭大帿。躍如中道的。文不在玆乎。泰山乃崩坼。鄒叟奮大踢。不忍時墨墨。天理我可明。人心我可淑。有爲亦三代。仁術提觳觫。平治倘不欲。昊天瞻邈邈。居然不豫色。猶速三晝宿。尊王黜覇義。七篇靡不晣。方圓可能周。言必求規矱。臧氏使不遇。竟失民同樂。千秋仰洪績。惟禹可配禴。狂秦恣坑儒。憯矣冬瓜谷。皇王許大猷。炎火畀六籍。愚黔有何益。三章漢已約。但恨不喜儒。仍舊挾書厄。釐室問鬼神。治安色還斁。武帝窮武事。土闢民日蹙。扈皇天人策。倘謂其言錯。光武何誤入。讖緯元虗寂。咄咄狂奴態。賁趾徒加脚。三顧喟已晩。蜀帝卧龍獲。庶幾禮樂興。指南羣埴擿。秋風五丈原。劒淚謾沾臆。不數牛易馬。唐辟又禽犢。人紀擾以斁。紅腐休詑粟。可奈馬嵬師。不發楊妃索。凄凉聽霖鈴。明皇腸匪石。斥佛昌黎表。異敎恐梁陸。肯令恒河沙。染盡禮義俗。睢陽多義士。天數中興屬。姦臣世執國。罪己德宗惕。生聖早有祝。至公天應格。篋木符點檢。香孩降吉朔。金袍儵加身。屛營懷愈牧。煌煌聚奎星。爭拱紫微屋。襄王動天書。黃帛豈親矚。濟濟生多士。仁宗無彊曆。女中亦姚祈。萬古宣仁獨。宋德於斯盛。如日中天燭。三黨洛朔蜀。文學何郁郁。紛然起絲粟。良璞無遺櫝。元祐爲紹聖。有誰中正克。痛哭靑衣帝。和議檜可戮。雲慘大理獄。金牌十二積。孝宗杖鐵柱。誓心恢舊宅。是時朱說書。邃學平生績。悲吟廟栢行。沐浴辭凜若。蹉跎垂拱退。種得幾畦菊。殘書未了債。至老手不釋。折衷羣聖言。地負而海蓄。光華籍奸黨。筮遯不伊戚。一秦生老佛。我自周公嫡。斯道幸不幸。又何空文惜。文山滯燕獄。萬事悲沙漠。何補大學講。天欲絶宋辟。胡元出魯齋。白雲禀不薄。天運大明回。氛翳戊申闢。不殺卽神武。一劒剗羣賊。休云似推車。強半良臣力。芃芃陝西麥。箇箇膏雨沐。誠心建文僚。無奈時事革。河淸是不期。寃氣天地塞。於休萬曆帝。爲我南蠻擊。如天再造恩。辛勤邢李策。哀哀涒灘淚。北字驚鋣鏌。必東我后志。何日腥氛廓。紆籌自暗室。倀鬼還危愕。駭機捲朔飈。大荒違鳴鏑。倉黃去國行。世道龜藏六。㫌招多一代。文正初虗席。貂裘出丙枕。鬼神知付托。比之碁一局。妙在先後着。傀儡忽地發。百爲歸乖激。惟有這麟文。丌上猶尊閣。悄悄望美人。五雲脩門隔。焉得樹背諼。細傾成都爵。君子耻虗拘。窮山聊友鹿。有時夢裏近。寤擗還轉側。誰知後凋姿。獨也松與竹。從容溫舊業。說約由學博。一步敢高低。思孟遺道脉。有朋自近遠。其子和鳴鶴。亦言功利及。運動無喬岳。知臣莫如君。承史來又促。前席尙覺遠。寶札那嫌數。無恙旄頭星。長矢擬一殛。方外吳王薪。遽抱軒臣舃。忍痛復含寃。日暮華陽确。中夜泣弓巖。悲歌枯臉液。擎天萬丈壁。終古不拔確。似練巴串石。一點無黝黑。大報壇何在。泱泱瞻彼洛。高山與景行。彷彿優游躅。至今懷淸間。遺風不寂寞。欲知世汚隆。盍於師門卜。日出魍魎逬。龍亡鰌鱔逐。一從處分定。固已行世䘵。英考赫聖斷。廟庭登尸祝。亦以勖思先。未有賢等百。承承自世德。知人其書讀。嗣王十行綸。碑文更輝爀。百年驗公議。有是天民覺。分明杖屨址。不敢犯樲棘。檀君爲陳脩。箕子爲畒陌。列聖爲培壅。菁菁淸化浴。世級雖今古。性分無正僻。所以秉彜天。見賢思閭式。匪先民曷程。庶吾輩追琢。洪匀不賦貧。携手同哲迪。右述古百七十五韻我東初無君。蕞爾九夷域。迢迢先春嶺。白頭爲長白。二水分豆鴨。箕埜次析木。剡剡降異人。天意草昧夕。其山妙香是。其神桓雄卽。蔽芾古檀下。都人遂封冊。扶桑照始旭。名曰朝鮮國。適並放勳立。差後軒轅畫。卉服自島夷。時必巢爲屋。混竅鑿不盡。文物徵何得。勤勤事大儀。扶婁執塗玉。神宮巋斯達。千壽無古昔。至今莊莊坪。槿花春相續。風壤別禹貢。齊魯誰變俗。休運屬大東。箕子罔周僕。惠然玉馬跡。重理王儉郭。語言譯始通。民敎次第作。大同淸黃河。都邑成浿鞫。洪範有農用。八政甘是穡。經界儼若井。方里畒九百。知艱後宜逸。旣富而方糓。隨土降嘉種。恒産家給粟。隣國慕其義。羣黎徧爲德。嚴立八條禁。贖敎分金扑。蠶織勤作所。女貞閒閨則。衣冠換鴻庬。淸化以沐浴。駸駸中國風。自此述禮樂。沒入愧奴婢。盜賊自逬息。興師欲伐燕。後王尊周識。如何滿招損。二千西喪酷。長城逼遼東。未卒侯度式。準騃信西藩。終焉金馬縮。如綫二百年。猶賴仁賢族。四郡曁二府。分置各自適。區區三韓後。新羅于時闢。神生異凡人。奇蹟十七八。如瓢蘿井卵。海櫝隨鵲一。白雞鳴夜樹。煌煌櫃又鐵。大勇舒玄子。忠憤見合節。生死不忘諫。遺直金后稷。文章賁華制。衣裒兼帶博。孤雲入伽倻。要路羞近跡。方言解五經。弘儒啓深僻。禳疾黑胡子。佛靈骨能肉。輪燈闕中起。阿道令人惑。置市問何王。設科財不剝。三姓迭綿綿。弊痼從誰藥。陰風西瓦來。露泣星臺棘。奇哉柳花宮。金蛙驚破殼。骨表何英偉。彌甥於河伯。有名朱蒙射。句麗高峙北。慈悲賑貸法。不忍倉廩實。符使動佛像。浪藉貝多說。鷙悍蓋蘇文。自速貞觀伐。六旬勞乘輿。猿虫啾戰骨。果誰城上拜。萬春名垂特。終遇八十將。扶餘秋葉落。溫祚號百濟。歸民日以益。禮逆又摩羅。道琳欺侈宅。牢犴死佐平。義慈拋柱石。龜文月欲新。海亭窮絲革。凄凉落花巖。時喪天降祝。當初首露王。金卵生又篤。葱葱六點氣。龜峰削似戟。五子俱伽倻。紛然條難逐。松岳過異僧。神光室中爍。天人所與歸。推戴顔豈忸。逆劒貪厥家。萱賊時投匿。西郊祗竺師。倘忘前車覆。稍稍引好人。福田爭迷溺。衆蚩入關會。彜倫斁老釋。雙冀自後周。整頓文垣脉。詩賦頌及第。其行郵比速。彬然倡後進。正道期一植。金訓激衆怒。臺閣武弁易。九齎起廣陵。新學免埴擿。慘矣朝廷沈。無異淸投濁。何許邯贊狀。人拜文星赫。金門有羽客。履聲猶憚直。文成置贍錢。學校衰季復。對越晦庵像。好德由懋厥。著述雖漫滅。圃翁尤有烈。貞忠曁異學。淵源如川達。持斧禹祭酒。易學功最切。程傳月閉戶。奧旨羲文質。牧隱多幻說。豈眞昧黜陟。老夫無坐處。此心宜祀禴。紅頭直東驅。蒼黃王氏室。凶肫繼賊鏞。罪盈那盡述。粉榜極時變。天災人可必。大寒有陽春。五百王者出。威島返義旅。金尺神且勖。國號自檀箕。至誠天心格。女眞猶革面。暹羅敢出沒。冶隱及耘谷。卓節無勝劣。蒼蒼御田竹。玉趾虗無閾。毅彼金若恒。榜掠身不側。徐甄羞北面。心事詩上燭。申聞皷初揭。幽寃絶委壑。鑄字廣書籍。戶布蠲民衋。法弊可無革。笞背甚辛螫。濟濟集賢殿。經筵顧問足。海黍與南磬。雅樂諧推測。治具井井張。要覽言攸服。五敎卽地罷。三綱可圖壁。瀏瀏御天歌。樹立宏白嶽。諺文倣篆籕。更會皇朝客。字母二十八。微義殆昭晣。培來列聖朝。士氣六臣極。生死雖殊道。一是夷齊嫡。舘選得佔畢。文學爭心說。何知弔義文。殲盡諸賢弼。妖光必甘心。史禍古無匹。師門百世名。羣蒙尙未發。君民堯舜志。靜庵所秉確。何腸衮和貞。善類爲射的。天日照愛君。萬事難瞑目。士類賴扶護。當時文翼獨。奸衡誣尹柳。申救文元策。野鳥賦窮塞。磁芑徒喜色。退溪泝濂洛。晝夜流不隙。聖學爛十圖。一身世道責。東方出紫陽。容光寧幽黑。進退綽有餘。無畏山禽斥。栗翁三代人。飜然起薖軸。調停公東西。九疇心不怍。四七論何備。縱橫萬言牘。消息自一理。三奸乘間亟。尺疏自牛溪。衛道丹忠激。厥慍肆不殄。彈文如飛檄。行藏驗天機。年德坡山伏。熱血灑重峰。平時底可績。濡袽苦昧戒。義聲戎一着。七百殉同日。橫島今復覿。忠魂壯士河。亦有宋泉谷。沙溪得玄珠。士望龍卧洛。其生若有意。奈此待賈櫝。至樂在簞瓢。貧賤不曾戚。四禮喪爲要。衆睡公自覺。文正並一家。道竗尤探賾。聖明感知遇。中夜虗前席。尊攘炳大義。世眼眯可惜。喬嶽自功利。氷玉愈皎潔。嗟乎會禮訟。嚴霜松不折。謠諑嫉蛾眉。爲是深契托。漫漫黑水派。明夷終左腹。早知命謀仇。堅卧嵁嵁穴。同德石室老。義振幽武窟。至痛裂書哭。嘖嘖猶驕羯。朝宗門增重。小華名再赫。聖上方虗竚。大拜擬朝奭。天心誠難量。生淑又何慝。角巾上臺雲。落木無行跡。浮言甚洪水。人心一茅塞。殷師不盡敎。復誰傳舊鉢。茸茸西山薇。皎皎東海月。天地有正氣。先生求仁熟。深深守貞洞。寒栢凋仍肅。祗殘一畒宮。所樂得英育。豺虎守九閽。披雲無良訣。堂堂揭虔議。未免中道撤。無地講春秋。士論悲不絶。遺址怨鶴猿。忍使長寂寞。庶幾吾道振。舊邦文敎郁。檀君昔何世。晩生違前哲。謾將衰世意。回首神聖轍。右箕邦歷代百六十六韻</text>
<title>時事志感</title>,<text>近世天主之學。甚於向來墨道。畿內兩湖。漸染頗多。珍山郡尹持忠權尙龍事。言之罔極。自上依左揆議。亟正邦刑。而餘黨寔繁。邪說橫流。如李東郁，李承薰，權日新，睦仁圭，睦允中，梁潤德，丁若鏞，丁若銓，李家煥。俱是出於朝紙者。則世道之寒心。孰大於此哉。聞洪復浩之子樂安。以此事貽書時相。責其不早割斷。而辭義截嚴。有足動人。三司館學之章。賴此起端。而其中不悅者。乃至去姓而直呼樂安云。噫。世衰道微。暴行之又作如此。自非孟子手段。何能距而闢之廓如也。伏讀我聖上降其縣火其書。別薦林下士等。前後勅敎。其所以明天理淑人心之策。可謂靡不用極矣。聳歎之餘。聊復言志。世道何無窮。人心何不淑。無君又無父。不但禽獸若。昔有兼愛墨。今有天主學。何許利瑪竇。初出西洋國。鼓發妖誕語。仁義以充塞。橫流甚洪水。一世歸陷溺。儼然天主號。燕中肄業閣。一拔與三桂。學來艾儒略。傳之徐光啓。徒黨遂繁殖。其書天主實。其篇至屢百。墨者薄爲道。思以天下易。厚葬獨夷子。二本猶未覺。盈盈翟之言。其道憯不息。宗主毛西河。凌駕濂曁洛。敢侮程朱訓。桓糾逞私臆。汎濫自江西。瀰漫篁廬益。滔滔末流勢。漲派又揚白。白㡇紫觀齋。翺翔無怩忸。中國鳥迹。東來我鰈域。不意聖明世。乃有此兇惡。持忠棄母死。尙龍焚主櫝。親喪所自盡。中心達面目。虆梩尙宜反。况忍棄諸壑。過之顙不泚。一任蠅狐食。新宮自起火。猶有三日哭。下手祠中板。彜倫攸斁蝕。是忍孰不忍。噫嘻暴行作。戊寅海西變。賤類元沒識。今之兩湖竪。不幸出士族。狂飊自南隧。糜碎紛犯觸。未有義後君。未有仁遺戚。人理滅而盡。世事嗟罔極。陳相背其師。變夷孟子斥。周公方且膺。狄道寧遺育。天誅不待時。尙恨其地卽。逮繫苟王府。黨與庶盡鞠。無俾易玆種。邪說一掃滌。端揆議獄緩。疇任世道責。久矣一治亂。有聖能距墨。知罪在春秋。好辯余不得。</text>
<title>鶯蛙二聲。雖淸濁不等而其動以天機則一也。感賦。</title>,<text>早朝鶯語滑。薄暮蛙鳴偏。誰催復誰敎。千聲繞檻前。微物皆有役。天機各自然。苟人不事事。安在最靈焉。一心職思居。昕夕且乾乾。</text>
<title>輓李上舍聖功 養正</title>,<text>滿滿吾心內。常常聖功在。其面雖或阻。此心耿不閡。長短小大狀。息食而僾僾。自省是何由。亶以眞心愛。愛之抑何爲。吾又吾心昧。匪爲吾家出。匪爲吾年輩。何人最豐社。吾以聖功對。何士得雅望。吾恐聖功晦。如樟不見曲。如玉不見纇。文字卽餘事。言行良可佩。靑年折蓮歸。泮士驚刃淬。擩染大山門。端甫有進退。淸重又謹厚。牧之齊一代。蘭臯並直轡。東西焉有礙。亦知聖功心。知我不甚背。烱然一片犀。相親以氣槩。平生山水絃。抱向何處再。聖功何以死。其死絶可悲。下無應門童。上有白髮慈。老慈誰復將。髽婦病而羸。收將哭子淚。灑向晝垂帷。哭子何其寃。四十瘞一兒。吾聞聖功死。病源祟於斯。旣非太上忘。鍾情乃爾冞。不意聖功見。卜商所曾爲。知而若不知。至慈那禁之。沉沉酒爲所。漸漸病難醫。巷無居人好。家無一木支。偏憐一老叔。失相空躕踟。繁華翻如夢。重牢回甲時。具存自一樂。衆嘖周旋儀。嗟嗟世壽券。自此塵埋丌。嗟嗟聖學圖。手澤猶揭楣。他日花田下。倘有聖功知。</text>
<title>輓安戚兄守吾齋訥甫 敏修</title>,<text>雲谷今無居。居人豈曰無。天然近道人。今世無子徒。子性和以適。子儀雅以都。詩禮本師門。因心又友于。一生善最樂。醞藉如醇醹。滔滔𧬈訿世。寧靜爲元符。允臧不忮求。行誼眞箇儒。幽幽古雲谷。滿壁書曁圖。桑麻足雨露。裘飪自在需。規矩子弟馴。鸞鵠峙碧梧。生白卽虗室。娟好皆瑤瑜。江山列畫簇。花竹付訏謨。廢塘幾感興。古井如相須。閒閒度歲月。徜徉齋守吾。人間無大藥。六旬驚須臾。常時自撿束。臨絶猶整𢄼。飄然鶴爲驂。何處維德隅。略綽五福身。零落歸山蕪。宗黨哭幈幪。後生失楷模。故里二三契。白首形轉孤。重重戚誼在。欵欵更誰輸。慘憺谷中雲。聚散俄以殊。天堂使不虗。上頭宜夫夫。寄語雲谷人。餘徽且檢𩪍。</text>
<title>戱贈諸孫</title>,<text>散髮頹然。聽諸孫亂閙。刮垢搔癢者爲上。其次鑷白。其次雖按摩髮際者。猶賢於已。聊此遣閒破寂。晩景滋味可知。杜老所謂何能卽嗔喝。陶翁所謂似欲忘華簪者。寧不信哉。脫巾授兒孫。獻枕呼孫女。少孫亦解事。頭邊坐次序。操鑷學渠妹。時時白髮擧。鑷之顧何益。一頭皓如許。最愛抑搔爪。尤快垢刮去。摩髮尙覺好。喜色見奬與。老人懶一梳。癢症強半除。偏憎渠伯狃。不顧誘謮語。閒居得一閙。若怒又若譽。居然睡忽美。萬事有華胥。雨中適無客。顚倒忘大暑。</text>
<title>七月初八。哭潭友來吉幽聞。對月孤吟。</title>,<text>宛宛天南月。不意今見汝。數旬霪雨中。如失良友叙。收拾幾死魄。忽然雲中擧。娟娟上我梁。向我如欲語。見汝惻我心。死友千古阻。</text>
<title>再到太古亭 此卽三塘先祖古芋。而落南後。爲仙源所卜。</title>,<text>老杉應久視。中心半枵如。百年於此立。盛衰閱從初。吾祖三塘蹟。爾能知之歟。太古亭猶在。淸風閣自虗。徘徊意不盡。生晩嗟如余。上有凜然祠。下有忠孝閭。</text>
<title>諺有子呼孫。父呼祖者。親益親之意也。吟贈宜宗，宜章二小孫。俾作長成後玩味。</title>,<text>愛祖必呼父。愛孫必呼子。祖祖又孫孫。未必慈愛異。人情貴益密。世數愈恐遠。父之與子之。藹然情愛見。嗟我於爾乎。非父而爲父。嗟爾於我乎。以祖亦不祖。父子自至情。祖孫自相依。祖孫相父子。親親家道肥。</text>
<title>記夢</title>,<text>余於平居。常以心力短於究索。目力窄於覷破。爲一大恨。疑晦處自多。則喫緊處自少。勢也。年紀漸晩。昏眩又苦。此生盛德事。已自分無望矣。忽於六十四歲季夏。夢得異事。夢境雖未詳悉。而大略神人爲我拳拳。我亦如有所受。一經酬酢之後。遂不無頓然惺惺之想。及覺點檢。猶似有一分烏頭力。可異也。姑此志異。不須向癡人前說與云。幾苦硬澁處。今覺快活勢。句絶忽通利。文義少騫滯。渾渾源明來。依依靈運助。氣力雖則髦。精神頓然好。目下無難事。心中有順境。苟穿玲瓏穴。庶補桑楡景。端倪一軒豁。宇宙遙點指。從玆至死日。隨分亦做事。所慮夢非眞。及醒事乃誤。聊記荒唐說。莫向癡人道。</text>
<title>眼病自慰 朱子曰夜半黑窣窣地。是天之正色。</title>,<text>寂寞雙簾垂白日。黑山窟裏坐如睡。天工却猜妙解見。贅疣忽生淸凈地。傍人莫誇獨明明。合眼猶能幽窞視。靈關不閉目在心。餘外悠悠皆閒事。區分蒼素太苛刻。悔吝由來容易至。斂精樂在太始遊。文字點撿徒爲耳。蒲團結跏默默處。玄又玄門太玄意。神光透頭上乘禪。暗室無欺君子類。逃虗守黑好身計。離婁察毫安足智。胸中已絶小査滓。世上應免羣恣睢。左丘國語張籍詩。萬古有目能無愧。</text>
<title>燈夕</title>,<text>何彼耿矣竿百尺。竿頭準的童童陞。初看水軒爝螢傍。更疑赤城丹霞馮。繁星麗天明嘒嘒。古鏡磨塵光澄澄。夏首初八俗尙今。月正上元由來曾。務勝只要巧且奇。耗財肯計金與繒。爲規爲矩任成㨾。或長或短爭衒矜。糊塗八面小牖掩。約束一時脩緄縢。迢遆羽毛上杪挺。宛轉纓緌下方仍。千點錯落東西隈。百枝焜煌前後稜。明暗在油一般盞。下上隨機兩條緪。赤心有炳淚空垂。雙跗無欹脂自凝。丹靑照爛自意思。物像依俙各名稱。隨力無怪有媸姸。多事莫須今愛憎。指日有事如恐後。成風不命猶其承。時哉部落揭杠長。觀者堵墻來黎烝。前期倚軒稍藹藹。忽爾回頭多層層。低時級綆纔離井。高處逸翮遙送矰。依依出樹瑞色浮。浩浩御風元氣乘。琉璃甁裏儲寒水。珊瑚窓外籠微綾。徘徊雲影響寡鶴。扶搖羊角摶神鵬。英華發越表透裏。制度分明篝曁罾。氤氳金鴨噴香烟。屈曲魚龍搖波菱。有時靑童瑤華戱。何許仙人雕欄凭。後先影齊北書堂。疎密勢異南射堋。春暮尙爾花不老。夜久怪底日方昇。蔽却恨柳武昌。多少爭如院廣陵。燭天逈排雲晻靄。占地最好厓嶒崚。盈盈俄覺大地遍。爍爍直欲玄顔蒸。滄海衆蚌披珠宛。崑山老龍含燭應。無乃觀音放舍利。底處緇門誦嚴楞。聯璣綴貝三五懸。闘靡誇豪雞鳳騰。龍游天半軼雲雷。樓起空中笑巢橧。大應無踰舟和皷。小亦奚愧齊間滕。空濛花雨如來浴。玲瓏月橋從彦登。閭閻撲地亂輝映。士女束指喧笑譍。班班望裡水晶簾。箇箇淸來玉壺氷。一倍樓臺風流足。十分江山氣色增。街頭怳見泛紙鳶。兒曹錯比飛神螣。無嫪着處慰遠客。有意遙寺偈胡僧。繁華氣像古無讓。烟花太平斯可徵。朝陽庭虗閒未了。聞韶檻危淸不勝。夸張村外想李醫。布置衙中有千丞。紅光不限近墟落。斜影亦入叢蘿藤。遠遠繞眼渾助興。雙雙貫珠如作朋。山開繡障良宵會。風徹嬌歌瑤瑟揯。澠陵酒肉合卑尊。時節槐于豆㽅。凌波未必昨見勝。投壺且休今較能。如分蠟燭徹曉明。庶助舜瞳四時恒。輝光篤實景命周。世界煕皥大猷升。平章百姓草木被。昭明一德雲星興。丹蓂瑞葉蔚若起。六鰲神山高不崩。小臣抱丹覲耿光。日永扶桑謠夕燈。</text>
<title>輓懶拙齋李令公 山斗</title>,<text>拙於爲惡懶於非。二字元符獨庶幾。本好天資吾道近。晩高地位士林歸。管寧榻上終身跪。顔子瓢中樂歲饑。荒野經綸聾𥌒任。聖朝榮渥死生輝。牛刀一縣絃歌竟。耆社千秋物色依。藉藉脩名朱鳥影。不須城郭恨令威。</text>
<title>輞川舟遊</title>,<text>赤壁仙歸後。何人更識秋。白鷗無限興。斜倚木蘭舟。</text>
<title>騎牛夜歸</title>,<text>去去白沙岸。西峰日欲斜。政濃牛背睡。牛立始知家。</text>
<title>景濂亭。敬次退溪先生韻。</title>,<text>翠寒臺下水。依舊有新聲。風月無邊意。鳶魚一小亭。</text>
<title>螢</title>,<text>非炬亦非星。搖搖自滅明。似憐薪字照。來替讀書檠。</text>
<title>面試崇政殿</title>,<text>聖明九五運。禮樂三千策。斜日洛陽殿。笑指雲五色。</text>
<title>閣詩</title>,<text>閒官無一事。日出詩爲事。自從病廢詩。終日都無事。</text>
<title>聞曺命業魯仁鐸又登第。書慰會洞主人。</title>,<text>登元禮之門。必寵之以登龍。登其門尙爲龍。則彼元禮者。獨非主是門之眞箇龍乎。悄坐默思。此語似有理。旣奉賀客榻僉榮史。仍以招慰落第之魂。使之抱珠閒卧。俟慶雲而大擧云。聞說李膺門。又騰二龍出。在門猶化龍。膺豈池中物。</text>
<title>望蒼霞亭。用潭石所刻韻。遊丹峽雜詠</title>,<text>庶幾今行遇。神仙亦好樓。蒼霞明一路。伊戛武陵舟。</text>
<title>夜上芙蓉峯</title>,<text>一笑芙蓉頂。鴻濛夜寂寥。隔江數點火。人境更覺遙。</text>
<title>淸凉山安中庵 崔先生鍊道時。僧安中者爲供養主。或云勝義刱寺時効力。</title>,<text>安中爾應知。孤雲今何去。孤雲本無跡。安中坐不語。</text>
<title>白鷗問</title>,<text>微吟隨柳去。春服凈苔磯。多事驚人鷺。靑山隱約飛。</text>
<title>白鷗答</title>,<text>漠漠無人處。隨緣暫下磯。芳洲濃晩興。還自偶然飛。</text>
<title>養素堂二十九絶。次朱子雲谷武夷雜詠。八絶逸</title>,<text>矗矗臨江厓。晴雲曉泛谷。那堪把贈君。有意媚吾獨。右馬崖朝雲。次雲谷。積石望將將。靈泉可漱飮。知時無數花。色色映高枕。右井峀時花。次茶坂。睡起何從容。山光排戶入。田奴已出晨。炊婢呼須急。右下枝紅旭。次雲關。仙鶴去無影。雨餘山氣寒。淡濃如欲滴。還向半空盤。右鶴駕晴雲。次石池。知春黃染淡。當夕翠籠深。張緖風流好。短長助我吟。右柳堤綠烟。次竹塢。亭亭德不孤。嶺上四時碧。茂樾帶淸風。衆中獨我識。右松嶺淸風。次釣磯。四隣操耟出。虗野限山開。正午喜田畯。饁筐相競來。右孤島早饁。次鐵笛亭。川隨牛去遠。雲向鶴歸深。高處一長嘯。超然宇宙心。右東臯舒嘯。次石門塢。柳色初均堤。桃花時出谷。春衣携冠童。如許東湖綠。右理湖新浴。次山楹。剩占蘋洲坐。閒呼篛笠迎。不須歸細雨。蘆管和江聲。右曲渚漁笛。次揮手。大坪崦下圓。春物眼前碧。於焉艱苦存。雨汗幾人滴。右西崦省稼。次蓮沼。跳躑各天機。噞喁自液沫。非魚魚樂知。花下洋洋出。右花川游魚。次石泉。古杏猶繁陰。夕陽互流響。塵中吾熱炎。身世爾淸爽。右杏榭鳴蟬。次泉硤。疎葉先天見。幽香一逕尋。兄乎胡不笑。簷畔綠成陰。右梅簷索笑。次瀑㳍。叢分新砌下。英落舊籬頭。日日重陽節。淸香鼻觀流。右菊砌嗅香。次桃蹊。祥鳳梧桐棲。其鳴世有道。徘徊遡遠風。日損臺邊草。右梧臺竚鳳。次中溪。浩浩成滄海。未應擇細澗。吾亭一岳樓。湖水平如慢。右龜亭觀漲。次北㵎。蔚蔚庭前槐。淸籟生翠樾。虗凉自身界。夜久又昇月。右槐壇納凉。次西寮。月中灑落界。雲際淸虗府。遠近我朋來。無沽有則醑。右雲軒會友。次懷仙。不倦我何哉。因材各自敎。讀時如病甦。惟願汝曹效。右甦窩授書。次晦庵。風木猶餘感。峩洋非我響。悄然曲不成。一巷無尊長。右風齋撫琴。次隱求齋。</text>
<title>又占八景 二絶逸</title>,<text>成猶我在。聚散奈而何。笑指恒河語。空淘沙復沙。右江庵和僧吾家有典故。此沼生朱華。天運循環似。休徵問水涯。右古池訪蓮蔽芾枌楡影。風流桑柘村。翁翁秋社會。扶醉有兒孫。右枌社講信巷隔輪鞅久。門開羅雀初。往往石橋上。迎送未全疎。右衕橋送客石室先賢躅。中臺後學心。伯夷玆所築。那禁聞風欽。右淸樓挹芬高低綠草岸。大小一村牛。摘葉爭吹笛。童知鼓角謳。右長坂飯牛</text>
<title>小窓置盆蕉。和橫渠新德新知句。</title>,<text>舊心方盡處。新葉展來時。誰遣新心卷。還隨舊葉披。其二橫渠不說舊。但愛日日新。苟能新日日。何必其舊詢。其三舊心來新葉。新心屬舊葉。可喜生生理。卷中已疊疊。</text>
<title>養吾嘗以東雩自號。獨坐溪亭。忽爾有懷。</title>,<text>逝者如斯水。奔流不復回。存亡海鶴淚。亭上獨徘徊。</text>
<title>淸風溪。記所見。</title>,<text>步入淸風谷。先尋太古亭。峰回雲暮色。牕掩㵎幽聲。素履全忠孝。紅羅揭日星。三塘楓樹裏。偏覺露霜情。淸風溪。卽仙源別業。宣廟以御筆扁曰淸風溪。溪上有三塘。三塘卽樂齋先祖所號。此宜宗派所守。而今爲京族世傳。盖以地處相遠近故也。</text>
<title>殿庭蟠松。次夢窩社壇蟠松韻。</title>,<text>偃謇參天大。婆娑占地幽。髯長偏雨露。鱗老幾春秋。苦節霜中見。淸風殿上留。蒼蒼如葆盖。長帶五雲浮。</text>
<title>洗心齋。次農淵各一韻。時留守金相翼避暑于此</title>,<text>整頓閒中景。深齋更小池。苔淸今夜雨。花暖去年枝。俗氣隨雲盡。眞心得月滋。有聲千古畫。山鳥話公詩。</text>
<title>初秋</title>,<text>已覺淸飈至。何憂暑雨催。孤燈稍可近。破扇不須開。蟬噪如乘運。蠅營却遇災。炎凉俄頃事。天地一徘徊。</text>
<title>次玄軒贈淸陰韻。戱贈道谷。</title>,<text>以子陽春曲。被我無絃琴。山水自千古。何須靡靡音。塞耳巴里奏。白日愁雲陰。黃鍾聲正希。中含金石心。</text>
<title>洗心齋。次李西河 敏叙 韻。擬奉留相。</title>,<text>窈窕洗心亭。亭影涵池靑。松宜霜後見。蓮好雨中聽。境靜忘炎溽。窓虗適性靈。閒官猶坐嘯。山鳥下幽庭。</text>
<title>東園。望乘輿還宮。</title>,<text>紫陌平如掌。輕塵不敢興。柳風傳玉佩。花月上觚稜。十里羽旗動。九天仙樂凝。流鶯嬌得意。宮樹碧層層。</text>
<title>舍季春吾生朝感舊 弟之生八月十三。其翊卽外祖忌辰。尙憶母氏負壁。</title>,<text>爾儘生今日。居然卅二年。桑弧猶記射。鬚髮已看鬈。孤露吾於世。殷勤母也天。壁啼悽似昨。親忌未參筵。</text>
<title>李綏瑞 祚億 以六十衰境。能順經死疾。與少孫連日送神。尤可奇喜。有詩要和。始此追步。</title>,<text>六旬能順痘。奇幸不惟孫。賀客尋常語。明神次第恩。大時早晩境。餘日太平村。忽憶吾家舊。停吟却攪魂。</text>
<title>再到法川。皆裸將事也。臨歸。書贈姜有終 始煥。</title>,<text>山南無理學。聖祖有恩言。賜祭曾何日。讀書卽是村。休明天屬運。浸浥地留痕。獨抱區區感。潛翁又令孫。</text>
<title>輓南主簿 龍震</title>,<text>淚揮先友記。鳩杖接芳隣。昆弟科聲壯。簪纓世德彬。天應嶺外棄。人孰洛涯詢。咫尺由軒上。猶疑舊角巾。</text>
<title>愚安柳 顯休 新居。謹次其大人瓢谷丈韻。</title>,<text>寬閒稱是野。突兀見今時。畫揭晴巒翠。詩留睡日遅。政饒嚶鳥興。應切候雲思。仁里新安近。朱書且有師。</text>
<title>春吾擧第四男志喜。</title>,<text>又生三建弟。家運一陽噓。星爛門開處。雞鳴飯熟初。桑蓬渠事業。經籍我菑畬。分福皆天定。貧憂且可紓。</text>
<title>中仙巖 退溪詩曰。可憐朴俗無風調。枉把仙巖作佛巖。</title>,<text>使世無仙已。有應是處遊。蒼藤迷古峽。白石晃淸洲。矗矗山離俗。豗豗水作秋。溪翁千載遇。一洗佛巖羞。</text>
<title>石郊歸。寒梅問安。二首</title>,<text>經旬寒更甚。安否閤中梅。天道玄陰盡。春心臘月來。影疎三白雪。香暗半蒼苔。渺渺西湖思。仙書讀幾回。曉罷羅浮夢。遙賡灞上詩。句回春有信。浮動月如期。笑解無塵處。神傳把酒時。晴牕閒作伴。片片是心知。</text>
<title>贈松河尊者一和</title>,<text>暮矣師何自。輕風起老槐。政吾乘月步。忽爾帶雲來。燕語華嚴閣。花明致遠臺。三更嵐翠冷。庭鶴夢徘徊。</text>
<title>自鳳城迤向巨村。自不無攪懷者。書此使奠之儀牀。</title>,<text>漸近西門路。人琴忽愴魂。九原兄及弟。萬事祖依孫。豈曰無賢季。難忘最乃昆。淸凉詩十首。文叔謾與言。右悼天隨子金錫之 百祜愔愔常在眼。良玉瑩無磷。竟負溟南翼。虗勞硯北身。靑年隨乃伯。白首奈尊人。華表如歸鶴。應知此夜呻。右悼金綏之 百䘵</text>
<title>將歸感賦</title>,<text>乃知人事異。臨去更銷魂。於汝方三宿。與吾不一言。古籤憑弟拾。殘藁待兒繙。滿目淸和節。鶯聲宿草原。</text>
<title>將往原營。戚叔金 履源 如期而至。喜吟。</title>,<text>果然來不暯。緣分此同行。擺脫吾無計。聯翩子有情。占晴餘幾夜。隨日且前程。水落臺三絶。高吟馬上評。</text>
<title>磵堂秋享。曉吟示申錫範。</title>,<text>滄洲餘古道。天地有崇禎。雲屹臺巖立。風淸磵水鳴。上丁秋九月。諸子夜三更。唱罷中庭拜。寒星箇箇明。</text>
<title>和族祖密陽使君 履鐸 聖循氏韻</title>,<text>養吾之再遊南樓也。又以其公餘酬唱來。盖使君聖循氏意也。病床牢騷之中。吟玩成趣。復忘醜而效嚬如此。無乃望洋河伯。長見笑於大方家否。虗室生幽想。汀沙向戶明。無風花自落。有月舟能行。案纈爐香藹。軒涵水氣淸。何來蕭寺磬。雲裏響輕輕。其二有是南樓勝。尋常樂事繁。墻紅花半笑。壁翠鳥爭喧。灑頂松風細。彈琴竹日昏。悠然雲水界。詩思坐無言。</text>
<title>李崆峒獻吉有柬養素詩。吟玩景境。宛然卽事。一笑步韻。以揭堂額之左。</title>,<text>拓戶多東野。憑欄近北辰。江山閒作主。雲鳥靜隨人。萬事聽天久。幽懷撫瑟頻。春風還不俗。苔砌長孫筠。</text>
<title>贈李安之 宅彬</title>,<text>又是淸蟬節。蕭蕭君馬來。十年前別路。中夜此深盃。天地文章少。功名歲月催。斗間橫劒氣。何日遌張雷。</text>
<title>用所贈安之韻。却奉李仲涉 益洙 旅案。</title>,<text>信息其何大。門前有去來。尋雲如入谷。留月且含盃。塵榻吾思久。瑤絃爾夢催。堂顔生自此。詞伯遇風雷。</text>
<title>仲涉果來。疊來字却奉。</title>,<text>主人歸不偶。嘉客於焉來。有信庭鳴鵲。如期月入盃。九年同鬢改。長路又雞催。把手無閒話。經綸問水雷。</text>
<title>上木城。偶有所吟。錄呈東閣。用博一粲。柳義養時</title>,<text>神明今太守。文物古昌州。酒近花間鳥。詩高沼上樓。訟庭猶暇日。浮世足淸遊。莫以淮陽病。治聲卧處優。</text>
<title>除夕</title>,<text>誰遣長繩繫。光陰逝水新。立春纔數日。除夕又今辰。心長搔髮短。業退得年頻。卧計平生事。村雞解警人。</text>
<title>初夏之吉。池閣主人設志喜讌。同人大會座上口占。</title>,<text>日永樓臺靜。山深水石淸。丹靑聖主賜。絲竹一門榮。四月猶花樹。華筵是落成。簾頭來賀燕。黃鳥與之賡。</text>
<title>快賓樓。呈道爾氏。</title>,<text>爲見謫客。將東入府邸。聞已宥歸。追到酒泉。仍做數日勝會于快賓樓上。席上次板韻。聖恩君過嶺。多病我登樓。會約曾花府。行聲已甫州。分明花獨樹。曲折水分流。君子其爭好。於焉且少留。</text>
<title>輓戚祖尹 僴</title>,<text>宅相猶形氣。依依見老成。溫仁珩雜佩。文雅劒新硎。白髮無塵想。靑年有士聲。尋常爲善樂。腰腹副東平。</text>
<title>行野語田夫 在陰竹時</title>,<text>立馬吾將語。休鋤爾且前。高低田每每。早晩稻芊芊。太守猶關念。農人敢息肩。有名長海野。秋事驗康年。</text>
<title>久無詩</title>,<text>甚矣吾衰也。三旬不一詩。懶因天性慣。興與病情離。野色荒荒日。秋聲摵摵枝。催租多敗意。風雨憶潘辭。</text>
<title>族人履坦客殞渭陽。不勝慘惜。今又去向幽宮。此生永無期矣。枕上悲吟。以替蕭章。</title>,<text>造物元猜克。人生若是芒。一旬違母乍。千古訣妻忙。無子奈宗祀。有嬌徒作行。旅魂招曲曲。南指故山蒼。</text>
<title>贈宗人思默等</title>,<text>金別將思默，思沉，思渾三兄弟及故同樞漢龍之胤洪運。爲有宿約。佩酒資來話于溪亭。便一花樹勝集也。數宵團欒。此意良勤。賦小詩奉謝。是眞花樹會。盃酒趣淋漓。天靜微凉動。庭虗積翠移。相看皆族屬。無語亦襟期。勝事應難朽。浮生得一奇。</text>
<title>鳳停鳴玉臺。敬次淸陰題權晵楓嶽錄韻。</title>,<text>昔淸陰先生題權僉樞霽仲東國第一楓嶽錄。凡擧諸名公之第一者爲十有一。而末乃以拙中第一自居。又備數於許多第一叢中。噫。工於藻詞如淸陰。工於書厨如淸陰。工於羣玉如淸陰。工於行己莅物如淸陰。工於立慬秉義如淸陰。工於揚名萬古。又如淸陰。而乃反以第一拙自處。鋪張第一物事。恰爲第一好譚囮。比之波斯大賈羅列衆寶。而炫焜交錯。不可逼而窮之。吳道玄畫嘉陵山水。縱橫淋漓無不各極其趍使人神馳而形往。境別而情殊。則噫噫淸陰。其工之第一。而彼霽仲。亦豈肯以眞個拙笑而頷之耶。噫。於此有人焉。卽慕先生之風者也。讀未半。輒放膽而作曰。若余將烏乎第一。旣欠蕫太史名筆。欠西坰公庭試。又欠一松公爵。福䘵愧月沙公。文行愧象村公。德量愧柳川公。而其餘芝峯公之雅望。愚伏公之秉文衡。僉樞公之第一科第一名。均之無可以頡頏爭衡之目。而五峰公之壽第一。又未敢必。則噫余將烏乎第一。所第一者。其惟殺風流一段。足爲淸陰第一之對待乎。鳳停寺爲花府第一形勝。鳴玉臺爲鳳停第一奇觀。又有道德第一退陶先生之珠唾鮫墨。隱映活動於巖泉琤琤間。則其視權霽仲所得第一名山第一名筆。將優劣何如也。然而無一言可以披拂瑤枝舊叢。無一句可以皷舞山靈水神。而第作此墨墨拱手而退。則後之聞而知余者。其不以殺風流目之。果如知淸陰者之目淸陰否耶。敢以我第一殺風流。貂續閏廁於淸陰公拙中第一。噫亦僭之第一。而世無出其上矣。遂步四韻六言以志之。鳴玉臺鳳停寺。淸遊二十少年。杉松幾許烟景。珊珮一般石遷。怪鳥新腔有意。漁舟古路無緣。春天分外花月。五六冠童後先。</text>
<title>拜陶淵處士碑有感</title>,<text>雙明海東日月。獨保紅羅天地。可使山崩水渴。先生高風未已。</text>
<title>聞韶樓。敬次圃隱鄭先生韻。</title>,<text>蓮沼方圓位置。雲巒濃淡橫斜。一時鳴鳩歸燕。幾處茅屋瓦家。綠蔭葱蘢活畫。游絲掩靄輕紗。太平更奏新曲。靜女顔如舜華。</text>
<title>次龜亭八景韻 二絶逸</title>,<text>朝暮田功上下平。小鶯將鳲送春聲。黃雲碧浪離離影。何似龍眠活手成。長郊觀稼大坪邊水水邊亭。碧峀玲瓏畫作屛。最是眞容秋霽後。好將騷興問雲星。鶴嶠晴峰千古房精照此潭。一山紅翠鏡中涵。化工不是無才思。留與奇觀冠嶠南。馬崖峭壁欝欝千章帶晩靑。風濤搖漾響虗亭。怡顔幾閱潯陽撫。苦節芳心自舊形。嶧洞寒松直我之鉤裊我絲。右荷左秉綠陰時。漁歌一曲閒情醉。波上輕鷗知不知。曲渚打魚雲盡東山桂影斜。拓牕閒坐數年華。也知萬國同今夜。這裏淸光分外多。中秋玩月</text>
<title>伏次肅廟凜然堂板上韻 廟前大巖刻大明日月百世淸風</title>,<text>忍說當年萬事非。高樓百尺一身危。睢陽毅魄文山血。萬古芳名走卒知。莫道丹靑十分非。畫中猶識寸衷危。大明日月巖無泐。留得淸風百世知。</text>
<title>見村家架上坐鷹</title>,<text>八月秋高片雪飛。天邊心膽解絛時。三聲喝殺星眸疾。落下鵬雛衆豈知。霧裂雲披百鳥顰。少年臂上自精神。縱橫四顧昂然立。野草低殘曙色新。</text>
<title>午枕不起。忽有鄕思。</title>,<text>看書縱好爭如睡。從宦雖榮不及家。午睡罷來家又憶。殘書薄宦杳天涯。</text>
<title>大鳴氏遠訪。二夜而告別。</title>,<text>迷茫萬事丙丁年。無賴關防一擲鞭。元帥碑前烟似夢。表忠壇下水稽天。</text>
<title>積石山觀落照。次北軒十絶。一絶逸</title>,<text>萬頃蒼蒼海色迷。紫雲摩蕩一天低。男兒不必牛山淚。起繫長繩若木西。倒景非緣羿矢遠。殘規無賴魯戈長。山留海引相爭處。最愛餘霞助末光。白駒鞭外一輪紅。欲沒還浮態不窮。此別桑楡猶有望。海東明日五雲中。亭亭欲下蒼茫海。耿耿如依掩翳雲。悵望崦嵫疇不愛。羲和有耳也應聞。三丈斜暉初冉冉。一竿危勢轉沈沈。陽烏大是無情物。虗負吾人惜寸心。莫言明暗似環回。世界如今最可哀。一面乍紅三面黑。光陰強半這中催。中天何去淸明色。碧海空多慘憺顔。猶有六龍無恙護。闇然流照大荒山。懸車殘影付淸波。一理盈虗足浩歌。終古英雄無限恨。此間應遣鬢成皤。欲勸小觴心惕若。及歸明月夢蒼然。金雞一唱丹池浴。萬國神光更上天。</text>
<title>次黃芝所遺蹟軸中韻 芝所自義州拿來。被禍于南別宮。仁祖欲以千金贖其命。而傾內帑不能準所求。鄭命壽終不聽。可勝嘆哉。</title>,<text>荊卿歌罷祖生船。萬事蒼茫勅勒天。區區利鈍何曾說。目見人間丙子年。滿載葵忱一葉船。水程遙接大明天。誰知不準千金帑。還賭芳名萬萬年。萬折蒼波汎汎船。壽星村口一團天。男兒不盡龍泉淚。更問旄頭照幾年。</text>
<title>吏部峴</title>,<text>㶁㶁淸溪石底鳴。柳狂松老一春情。天靑雨或如欺客。山僻禽多不辨名。</text>
<title>雨中睡起。與李安之 宅彬 拈圃巖集韻同賦雨喜。</title>,<text>廉纖不辨下絲絲。枕上呼見驗小池。蓮欲精神菰欲舞。一鋤甘霈助新詩。</text>
<title>悼金叔見 龍在</title>,<text>詞丈蘇山子金叔見甫墓草居然三宿矣。旣有累世同井之誼。兼之半生麗澤之益。而顧余遭酷適同時在草土。未遑以一語叙悲。今焉來過荒山。自不禁俛仰之感。漫占數韻。以替龍驤塋馬融笛云。春入江郊杜宇飛。去年枯草雨中肥。一聲郢曲人間暮。何處仙驂去不歸。蕭爽襟期曠達姿。碩人餘韻簡兮詩。塵間太半庸庸輩。湖海風流逈不覊。雙雙悲喚在原鴒。白髮萱堂可忍聽。孝友一生人不間。九泉隨妹早歸寧。凋疎春意合歡花。花落重開奈爾何。一去深深泉戶閉。世間琴樂亦消磨。珊珊玉佩錦裁裳。超忽騮鞭萬里長。燕石早知當世好。刖三何苦楚山陽。汚渠曾記映淸流。辛未年中六七儔。凄切滿樑將落月。至今留照字銀鉤。辛未會做公家。樑上題名冠童十四人。卽公手書。</text>
<title>次韻書權梅軒 士敏 倡義帖後</title>,<text>萬曆之是歲癸巳事。至今寂聽。尙下志士淚。矧余以火旺城義兵之後裔。而今焉親見是帖乎。雖歲後數百。代至六七。而宛然遺蹟。無異當日。上下摩挲。實不覺其紙非干戈而券非矢石也。盖公家學師傳。固有所難誣者。而自非忠義之激大過人者。倉卒地。成就能若是卓然哉。古人以廵遠之死守睢陽。屬之唐家中復之數。於乎若公之守一城。沮遏賊勢。又豈吾南七十州之蒙其烈而已耶。惜乎世無愛好人倫樂成人美者。而後承又無力於闡敭。至今而尙泯泯也。然卷懷林下。不見知而無憫。是固公平日之志。則區區身後褒典。尙何足有無於公也。第是帖之存。其必有精英上薄。風雷日星爲之低仰者矣。學仁乎。敬以守之。他日過我。幸復以募義全錄者示之。錄中有諱希孟字子醇卽吾祖。諱兌字士悅。吾旁祖也。寒梅遺馥剩千秋。忠義淵源一帖留。不語巖山靑萬丈。世人誰識郭忘憂。</text>
<title>敬次四友契帖先祖所和韻 並小序</title>,<text>成化癸巳。距今崇禎後三癸巳。總三百有一年。微茫古蹟。尠有能護守於兵燹百變之餘。而乃文村居琴友廷羽。袖一帖遠示。盖帖成於成化九年春。而名四友契。卽吾先祖掌令府君通判慶州時。偕興海倅李公壽朋，永川倅金公良琬，慶山倅琴公徽，修契講信事也。四公以一時名碩。俱宰南服。能於吟梅弄琴之暇。又倣蘭亭古事。其所以忘形露眞。指天矢心者。什麽其事契。什麽其情好也。雖恨其百歲輕綃。易至陊漫。七分小眞。更難依模。而幸今題名不沫。座目森嚴。上而尊公。外而王父。不啻若扶擁與宴於一幅怳惚之中。則噫只此尺許古紙。何令人百世生愴慕也。况十五句四字小序。藹然一出於五倫之重。或態戒雲雨。契期金蘭。或忠孝相許。子孫以勔。而至如五七言兩四絶。尤見其資善養眞溫故日新之意。有非今之人琴鶴騷致只作閒追逐而已。則當時稧飮之樂。吟賞之勝。他人尙覺艶歎。矧我四家後承乎。但當初帖成之日。四家必同得。而海變劫過之後。獨琴氏敬守者。是幸不幸也。序識之作。雖未知誰手。而筆又蒼古可愛。或謂四公中吾祖以年最少替勞云。吾斯之未能信。亦何能不信。要之三百年遺蹟。得接於三百年後癸巳。斯其奇矣。洛中諸門老。旣各步帖韻琴友之索。余又摯顧。不敢以子固辭。遂敬次以歸之。因以寄公私感舊之緖。倘四家後承。有能述事於永陽暮春者。願更以此識相聞。永和修稧永陽春。王謝歸來此意眞。陳跡莫言成俛仰。天翁臨處世交新。癸巳帖看癸巳春。百年三匝七分眞。箴言不與生綃弊。忠孝家聲願一新。</text>
<title>次李廵相 溵 韻</title>,<text>廵相李溵。因朝家進宴。速諸守宰。又讌老於宣化堂。春臺壽域。上下同樂。甚盛典也。廵相拈韻命諸宰各賦。屬之繪事。以圖不朽。係是祝君之辭。臣亦烏可已耶。簇簇簪花花滿墀。一春宮樹萬年枝。野翁亦被承宣惠。共把公堂祝聖巵。</text>
<title>仙夢臺。敬次退陶韻。</title>,<text>再登仙夢臺。不一次退陶原韻。盖以田地都被人占。却更無別料故也。然主人勒索之意。有不宜終孤者。馬上率爾就之。名下眞容也不虗。玉臺淸坐夢依如。沙明十里林深處。誰道靈源與世疎。</text>
<title>秋夜</title>,<text>庭影扶疎散樹陰。竹梧南畔柿桑林。悠然坐對淸秋月。夜夜虗堂若箇心。</text>
<title>上仙巖</title>,<text>八曲風烟九曲川。桃源消息武夷巓。遊人莫道無佳境。窮處還通一線天。</text>
<title>九月初二日。與李伯明 昇洙，李仲涉，金陽伯 復淳，金仁瑞 麟淳，趙老成，金仲則，金龜者諸人。以滿城風雨近重陽。分韻得陽字。</title>,<text>滿城風雨近重陽。如約蘺花數點黃。一曲江南南望久。任君詩料百籌長。無寐寒燈夜色長。滿城風雨近重陽。殷勤獨守松牕下。晩圃秋容如許黃。秋深何草不云黃。落木聲中感慨長。笑倩街兒冠更整。滿城風雨近重陽。</text>
<title>復次宋子景韻</title>,<text>滿城風雨近重陽。花糗粉餈種種香。糕字有無何必問。五經空負一劉郞。滿城風雨近重陽。千古豪情落帽郞。爲把茱萸看仔細。夜來霜葉十分黃。滿城風雨近重陽。白酒黃花無盡觴。佳節思親南路遠。卧聽鳴鴈去行行。</text>
<title>曉峴。歷族祖 履長 氏墓。</title>,<text>溫溫符彩閉窮塵。玉樹何年更報春。言笑愔愔人不見。杜鵑啼處倍傷神。</text>
<title>水落臺。賦三絶奉呈烏巷詞丈趙上舍 宜陽 乞斤敎。</title>,<text>無主溪山有韻臺。秋風立馬意遅廻。鶴爺木老空文藻。天地悠悠我後來。問爾蒼蒼臺上槐。殷勤相守幾年回。水磨石面天然白。塵界淸明得此臺。百匝雲山造化才。甘文部曲此佳哉。雖然觀海難爲水。曾踏三仙物色來。</text>
<title>淸凉山香爐峰</title>,<text>香爐峰上紫烟生。滿月臺前獨鳥鳴。識字眞仙終未遇。夕陽閒聽木丁丁。吟成小句倚禪扉。軟綠縱橫欲上衣。是處豈容煙火語。峀雲林鳥摠僊機。</text>
<title>閒閱簏中詩凾。得聊淹留齋 族祖參判亮行氏後改號止庵 贈別語。追懷覿德之日。尙覺心醉。敬次志感。</title>,<text>端愨慈良近道姿。充然德氣藹疎眉。誰知責沈陳翁意。路指龍門質晦疑。徒爾無塩露醜姿。時籹不學掃蛾眉。芙蓉本合秋江上。肯向東風浪自疑。此絶自分落拓之意。亦述當日慰勉語。</text>
<title>雨中思家</title>,<text>無聲疎雨暗隨風。潤物功高造化公。斜倚客窓吟望久。草堂虗負碧梧桐。綠條靑葉漸看芽。雨後精神一倍嘉。最憶小園粧點處。薔薇留待數叢花。</text>
<title>栗谷德峰諸處。頗見山家太平。</title>,<text>翩繽幽鳥哢相誇。草綠平原暖紫霞。樂國只存山峽裏。一春都屬野棠花。</text>
<title>贈申士協 光集</title>,<text>湖隱申士協七擧公車。又不免泣刖。歸而賦述懷諸篇。萬事皆有天定。不必槪諸胸次。而柴桑契活。無乃太早計乎。百愚，明昇有慰勉語。遂忘拙而步之如此。亦各言其志而已。誰送顚風解惱人。薄情無似我東君。開時已有飄時慮。十日紅中半是曛。右惜花最憐春色上當歸。從古靑山沒是非。潦止霽行料理在。笑他門外借油衣。右漫吟甘雨絲絲氣似醲。太平粧出一春容。桃符不盡年豐願。多謝西疇暋作農。右朱詩分韻靑靑麥浪畒東南。八口家中負耟男。向晩下平鋤罷後。柳陰濃處且閒談。右同題十里沙平杜若洲。白鷗雙飛媚淸遊。櫂歌漠漠桑麻雨。閒去閒來九曲幽。右江村</text>
<title>次南湖金令公 瑞一 題宋公  傳後韻</title>,<text>有褒休恨獨無融。陷弟求生匪我公。最是誠心臨絶語。鬼神猶泣鶴臺東。</text>
<title>西磵祠奉安日。伏次先生中臺韻呈拙翁申丈。</title>,<text>仰止高山一墊巾。當年猿鶴更誰羣。沉吟欲和秋風句。繞筆猶飛舊白雲。</text>
<title>聞西磵諭祭文乾隆字有慨</title>,<text>殷家日月首陽山。晉甲柴村菊露寒。改號磵翁無限意。尋常淸字亦羞看。</text>
<title>仲春之吉。隨主人族丈焚香凜然祠。伏次明陵御製韻。</title>,<text>七分休道十分非。凝靜雙眸涕欲危。日暮江頭元帥醉。從容定計有誰知。</text>
<title>次申明健軸中韻</title>,<text>澹友申明健，湖兄申士協。於十月初。作遊賞之行。凡五十餘日而遍歷東南諸名勝。得詩數百篇。足以知其老而志在也。顧余鷽鳩搶楡者。不勝河伯望洋之歎。雖未得逐一步韻。觀此九十三首。亦可作少文卧遊。聊此冒浼。幸早晩斤敎。嵐翠霏霏洞府淸。戛然孤鶴月中橫。欲將寶瑟尋餘韻。吹笛峰前無限情。學士臺天上飄飄識字仙。碧蘿陰下玉芝泉。有時月朗風淸夜。怳聽靑冥十二絃。會仙巖仰止高人立立巒。紅霞浮動碧流間。尤翁大字還奇絶。增重伽倻幾疊山。紅流洞剩馥遺芬可忍荒。春翁舊蹟有新堂。庭前一樹寒梅在。分付村僮且莫傷。月城同春草堂畫舫浮浮上下洲。粉城西畔竹林幽。官娥解說龍蛇恨。萬古淸風一帶流。妓論介死節處。大刻壁上曰。一帶長江萬古淸風。○永浮亭海門烟靄日陰陰。望裡龍驤簇似林。誰知踏遍東南客。牽動長風破浪心。萬兒峙可道肩輿涉險難。秋雲遠上石厓寒。平生自笑搶楡鷽。鵬海逍遙始大觀。上錦山淺紫深紅錦得名。玲瓏秋餙稱詩情。停車坐處霜林晩。二月花中半日程。下錦山長短亭前消客程。蒼茫烟樹認萊城。鳩山下盡黃昏近。十里遙尋暮角聲。東萊府報往年前又跋來。尋常恨在沒雲臺。飄然獨立知君意。天水茫茫不見隈。多大浦沒雲臺聞來便欲月中橫。蒼玉雕成表裏淸。葉落雞林秋雨夜。漫然吹作黍離聲。玉篴騷屑寒煙裊女蘿。千年無改只山河。衣冠月出歸何處。好鳥聲中感慨多。五陵</text>
<title>和申百愚</title>,<text>申百愚之知江東也。嘗賦楊柳詞十疊。聽鶯亭卽景也。篇篇飛動。不啻栗留聲淸和圓轉而已。遂忘醜而唐突效西如此。不知愚兄又作如何看也。風漾離舟水起波。渡頭楊柳女娘歌。娘歌裊裊娘腰細。楊柳風前較孰多。連袂紅粧簇大堤。梢靑煙淡影高低。黃柑斗酒官無事。樹樹啼鶯東復西。</text>
<title>夜誦</title>,<text>少苦多眠老短精。碧窓虗負一燈螢。或苕或帚猶賢已。三十年前𥌒誦經。佛弟子誦苕帚二字。念苕則遺帚。念帚則遺苕。如是三十年。怱然連續。遂頓悟。陳眉公作苕帚庵。</text>
<title>聞聖敎志感</title>,<text>三月初三日。傳曰。欲尊正學。宜尊先賢。向來邪學之漸染也。惟嶠南人士。謹守先正之學。不撓不奪。不涅不汚。自是以往。增我曠感。仍命閣臣李晩秀。於金海慶州勝國陵致祭。回路迤進玉山陶山。致祭兩先正。旣又揭示御題。使參祭儒生應製焉。致祭旣出特恩。應製又是數百年未有之盛擧。題出賦義。而參榜者直赴殿試。其次給分。餘並論賞。仍令嶺營依瓊林錄例。刊布科作云。凡爲吾嶺人士。孰不欣欣相告。惟恐或後。而我聖上今日曠感之意。旣有所由則進道門前。瞻仰御題之際。敢不精白其心地。痛辨其邪正。用無負明天理淑人心之懇惻聖敎也哉。詩以相規之義。典敎堂中內閣臣。自天題下御香新。鳶飛魚躍皆王化。簇立衿紳頌作人。先正遺風卽義仁。南來吾道不曾磷。凡周士亦文孫世。原瓞同緜萬萬春。御題。文王孫子。本支百世。凡周之士。不顯亦世。故用周宗事。</text>
<title>輓安戚兄愼甫 敬修</title>,<text>何來蒿唱裊淸晨。起拊庭花掩涕頻。花落尙多重馥日。一摧瓊樹幾時春。催花雨過妬花風。造物纔容十日紅。忍看芳園桃李節。紫荊春色半成空。</text>
<title>輓李同知 震昌</title>,<text>充然德宇不毛皮。忠厚成家樸實基。以降堯年千一會。元陵歸謝亞卿資。不見塵中九轉丹。浮生終覺百年難。三三未準傳家數。南極晶光半夜寒。</text>
<title>輓豐昌君柳 澐</title>,<text>拙齋爲祖廕西厓。江介遺風手植槐。五福占來人未見。嗟公今世達尊皆。遠志亭新義庄成。園林勝事拭眸靑。還嗟缺界團圓少。有限人生未百齡。華髮韶顔食火仙。分明南極照江天。人間不盡瑤瑜弄。何處重尋種玉田。春山花發水淸漪。採我汀蘭且寄誰。識字老仙天上去。珊然瑤佩萬松枝。</text>
<title>豐山道中次百愚韻</title>,<text>不必遙遙惜馬蹄。水雲濃淡興高低。陰陰夏木當軒處。一鳥迎人盡意啼。</text>
<title>碧桃詞。次明昇。</title>,<text>樑頭初月滿如弓。更奈殘梅取次空。坐想劉郞重到日。一春依舊小園中。</text>
<title>田家記見</title>,<text>午饁歸人迭後先。槐陰歷歷鸛飛邊。生薪半濕舂無伴。遠里驚看起暮烟。土銼呼明松火忙。依依塲坐晩生凉。簑衣代席肱爲枕。飯後頹然睡味長。</text>
<title>題閒</title>,<text>白水靑畦四望賖。雨餘民事尙堪誇。東臯植杖移時立。一鷺翩翩下晩沙。</text>
<title>鋤庭</title>,<text>料理閒居別有工。庭前何草碧芃芃。濂翁意象人徒假。除惡元來拔本同。遅者猶詳銳者粗。精神手法貴相須。荒庭出入皆吾黨。願作書帷二字符。</text>
<title>屛城。哭趙妹墳。迤進漁谷。</title>,<text>十數年來路欲苔。間關我馬爲誰催。徒然寂寂靑山上。啼鳥殘花不盡哀。</text>
<title>安上舍放翁 明逸 以詩賀壽。伏次却呈。</title>,<text>居然花甲幾回蓂。天曉猶存彗彼庚。久視彭鏗人莫匹。楚南靈樹最長生。淑氣春濃葉葉蓂。南陔餘韻和由庚。軒東嘯傲皆吾好。始信淵明得此生。</text>
<title>輓李碧潼 漢佐</title>,<text>投筆初心定遠侯。時平無用待邊籌。星行一子天何忍。萬事悠悠鴨水漚。</text>
<title>丙辰晬日志感</title>,<text>少輩以余回甲已有年。而一番壽酌遷就。乃於丙辰之中和節十九日。大會坊內長老。酧獻逸逸。諧笑津津。甚盛事也。仍念吾先世多不利於壽。所后大宗。連代殤促。惟先君子克享七十八壽。而年不稱德。猶有所感。本生王考風采物望。奚翅加人數等。而只享四十九春秋。先從父沉重渾厚。又若享有遐齡。而壽止五十七。季父得年。比仲父又减十三歲。吾從養吾。以其精剛之姿。又不免中道摧輪。况余素以脆弱名。十歲不慮二十。二十不慮三十。而居然甲子一終。更添三箇蓂。實過望而踰分矣。繼此而苟無傷生之事。前頭壬申重巹。又安知其不果能也。昔程夫子自言根本甚淸弱。而三十後轉覺充旺。今余回甲之讌。又是不圖。獨恨此間無吾養吾共執此壽盃也。門生故人。各賦松鶴詞以颺之。余亦烏可無和。和章旣成。懷緖自激。復用一絶志感云。泡沫風燈自昔憐。百年塵世少眞仙。慚吾久寄同樗櫟。強和樽筵伐木篇。</text>
<title>輓戚叔金 周鐸 警希</title>,<text>田借人耕井鑿吾。蕭閒身計學仙臞。不妨隨分巖居僻。桑柘經綸自一區。垂髫情好白鬚仍。王母之思勖後承。花發鳥啼山下路。可憐回首往來曾。</text>
<title>大直從將先歸。不可無別語。</title>,<text>洛城春色逐人歸。作伴鄕程計又違。爲折一枝溪上立。雪風來處柳依依。甘棠花發畫樓西。㶁㶁風泉寫高低。山鳥倘知離別苦。隔林終日盡情啼。</text>
<title>聞明昇兄弟又與士協往遊伽倻。塵臼之擺落。襟韻之飄灑。令人不勝健羡。</title>,<text>紅流洞口落花天。疊石臺高怒瀑懸。漠漠雲山吹笛遠。不知何處訪崔仙。葳蕤朱旐振南州。琴古伽倻共峙流。可歎鷽鳩徒控地。扶搖空羡大鵬遊。聞伽倻爲火星。故用朱旐。簇然淸秀雨餘巒。如畫如雲縹緲間。萬古詩魂淸不死。月明珊珮響靑山。晴天寫出七分眞。片片閒雲洗點塵。玉篴至今砭俗耳。海東千載一騷人。</text>
<title>輓天隨子金錫之 百祜</title>,<text>蘭圃薰香憶坐隅。曾齡呼汝祖興吾。嘶風萬里崑崙馭。九歲昂昂汗血駒。東雩花柳振春衣。淸遠樓高朗月輝。草草浮生渾過鳥。人民何問舊令威。</text>
<title>送神日心祝</title>,<text>大病之餘氣質移。先賢此語理宜推。從今倘得明神助。穿穴玲瓏日日奇。文獻吾家百世垂。重重吉運又麒兒。前程萬里方無碍。曉秣花駒望四維。</text>
<title>輓金來叔 相采</title>,<text>吾嘗號子掉頭翁。世事先從耳欲聾。畢竟掉頭歸何處。碧山元沒是非叢。重重事契戚緣兼。白髮相看意不厭。尙憶縱兒遊學日。九原應望一科占。好友年來去去忙。潭空邱寂曉星茫。人生泣拊平生跡。山水孤絃不復張。</text>
<title>來格祠宣謚後志感</title>,<text>金白巖 濟 以籠巖 澍 之兄。知平海郡事。聞勝國革命。自治所飄然蹈海。不知所終。乘舟時所詠二十八字。眞可謂海東魯連。弟以朝衣付使兄。又投紱竄身。噫。何其偉哉。一善之來格祠。業爲國人所知。而近年始建雙節祠于申城。今又自朝家忽有賜謚致祭之命。初非自下請謚者。而恩光卓越。梓里增重。况本家則宣謚而已。致祭則俾於平海上當初航海處爲之者。誠千古奇事。此豈平常人料量之所可及乎。士林聳動。擧國欽誦。顧以同好之懿。不可無贊揚之詞。然言志而已。詩云乎哉。承命王人一善來。翩翩冠盖聳瞻視。申城自此名吾東。雙節巍巍墨胎氏。禮官自來格祠迤到人間或作籠巖易。天下難能是白巖。萬頃滄波平地蹈。魯連餘躅望愔愔。</text>
<title>訪金菊窓克夫 弼衡 不利</title>,<text>爲消旬月吝心來。一片衡扉向孰開。若匪春園方下箔。也應前浦釣竿挼。</text>
<title>輓趙僉樞 普陽</title>,<text>四蓮雙桂影重重。南國文章一室中。天爵可能人爵否。郞潛八十固窮翁。</text>
<title>次友兼族叔公山奇遊軸</title>,<text>無競君心任水流。眞源窮處爽疑秋。琅然爲誦瓊琚句。紫翠堆中一幽寺。</text>
<title>夢拜季父。愴涕有作。時季父已下世</title>,<text>賢父兄前樂有師。哀哀淸誨復何期。一生地窄劉蕡第。萬古天空伯道兒。每作鄕書還獨感。或承庭報輒先思。重泉忽覺人間近。隔歲溫顔夜見之。</text>
<title>仙鶴洞尹 在鉉 草堂次韻</title>,<text>蕭灑琴聲一草廬。主人幽趣付樵漁。升沈有數鷗尋約。毁譽無心鹿與居。謝客半生誰識面。買田三畒自揮鋤。春風可是多公道。卧柳靑靑野老閭。</text>
<title>初謁忠烈祠。次簡易齋韻。</title>,<text>洞靄初收石路迤。一方生氣數間祠。忠臣有膽身殉國。志士當秋淚和詩。赤日心從東海出。淸風面拂首陽吹。乾坤以立綱常揭。成取高名萬世知。成取堂名</text>
<title>由還宿茅村</title>,<text>交龜亭下雨初晴。聞喜館前酒半醒。獨也山靑人面立。天然雲白馬頭生。浮榮九曲羊膓險。幽事三秋鶴骨淸。夜久冷冷遙倚枕。北來松㵎折東聲。</text>
<title>鳳巖寺滯雨雜詠</title>,<text>色色瑤華繞古垓。曉嵐浮翠白雲臺。淸聲子母松頭鶴。嫰影高低石上槐。僧與寺殘經劫燼。意隨天遠凈纖埃。是非豈到仙山裏。飛瀑狂噴尙似雷。</text>
<title>秋曉偶感</title>,<text>無端殘夢續成遅。世道天機拊枕時。萬古風雲稀稷契。一番山水偶牙期。寒蟲近壁渠何苦。曉漏催壺客自知。日出更嫌塵裏事。願留淸景永希夷。</text>
<title>寥落中得京書。知再入臺望。</title>,<text>寥落春扉掩小梅。邯鄲枕上夢初回。殘盃冷炙人何苦。問麥觀桑我自恢。鄕里生涯官糓在。長安消息府書來。淸班本非凡流地。笑指閒雲起晩臺。</text>
<title>尋鄕路。偶占一首以慰無嫪。進退格</title>,<text>平明驅馬漢江涯。去國愁思浩放歌。萬事不如耕我土。十年何苦食人家。功名自古魔多戱。笑罵從他世共訛。親老更非遊遠日。三龜亭畔足魚蝦。</text>
<title>溯至下津</title>,<text>天工伎倆最玆邱。矗玉磨銅九曲幽。馬首霧開丹峽路。櫓聲風散白鷗洲。淸眞怳逐桃花入。爽朗疑攀鶴背遊。二樂樓前烟點點。祗今誰是鍊丹儔。</text>
<title>次族祖聞韶宰 履復 立春韻。賦晩春。</title>,<text>游絲飛絮意俱遅。滿滿春醪小玉巵。曲檻磬殘花影動。半簾風暖樹陰移。彈琴寂寂朝衙後。啼鳥閒閒午夢時。更是荷香供勝賞。月明樓上水明池。</text>
<title>客中遣憫。示李仲涉。</title>,<text>宮漏街鍾夜未央。迷茫衆睡獨彷徨。乾坤閴寂高河漢。卉木凄淸足露霜。何處一驢聲自遠。此時雙鶴夢應長。單衣忽覺西風緊。南極星邊望北堂。</text>
<title>拈北軒自詠韻。贈李仲涉。</title>,<text>不是當年志業微。塵中萬事動相違。吟蛩隔壁誰催織。病葉無風自學飛。末路炎凉言亦耻。故山雲水夢頻歸。殷勤只有知心月。梅鶴庭前雪滿扉。</text>
<title>輓李上舍 象辰</title>,<text>見表應知裏亦然。孤山休韻有孫賢。聲華南國無雙士。志業靑衫半百年。藹藹春風聊座上。霏霏瓊屑摠儒先。匀天寂寞巫陽下。從此文昌不復圓。</text>
<title>丹崖臨歸有詩。撥遽次呈李仲涉。</title>,<text>耘謳處處是衢謠。詩料南風不寂寥。酒盡陽關行幾日。鍾疎長樂惱今宵。功名到手魔爭戱。世事隨緣梗自漂。梅鶴庭前波上月。後期無復喚舟邀。</text>
<title>三松亭。謹次板上韻。</title>,<text>手摩蒼蘚認淸遊。花暖春山水慢流。好鳥一聲前輩去。白雲深處勝區留。蕭疎絶㵎凌霜立。寂歷虗亭對月酬。千載倘歸華表鶴。人民城郭盡成愁。</text>
<title>蓬萊閣。次板上洪鳳祚韻。閣東扁桃碧簷三字</title>,<text>仙區不到俗寰埃。千載蟠桃自結開。誰借風斤將月斧。乃成琳舘與瑤臺。雲間晉鶴山如畫。天外秦舟海似盃。定是前身香案吏。偶然來往亦蓬萊。面面虗窓不染埃。三丘消息鏡中開。如今我亦離塵服。從古仙多傍海臺。風暖玉簫采藥棹。月明金竈嚥霞盃。碁牀永日閒無事。眞箇蓬萊得草萊。</text>
<title>將南還。留別同榭諸賢。</title>,<text>一雞二雞聲何促。似夢非夢欹枕初。天地蹉跎吾鬢改。風烟跌宕子襟虗。客中送客人情在。山外看山世路如。笑把別盃歌古曲。蓬萊曉雪白疎疎。</text>
<title>輓金上舍震夫 相東</title>,<text>五美家庭六上庠。南州士望自初陽。絲成補衮天孫織。馬擬通衢白日驤。同甲世津吾亦老。修文仙籍子何忙。招魂曲曲丹㫌導。水咽山嚬𣾘故鄕。</text>
<title>寅降日志感</title>,<text>拍拍村雞卧計時。桑蓬初志夢依依。一生子道言多愧。萬事親恩報已。正叔倍當今日痛。蘧瑗方悟昔年非。寒宵失寐明將發。忍對朝窓蓼蓼詩。</text>
<title>火旺山城感舊</title>,<text>蒼黑殘堆繞作區。壬辰充斥幾倭酋。同時倡義吾先祖。走卒知名郭忘憂。天地孰無男子憤。雨雲應有鬼神啾。遺黎尙拾沈沙戟。幽咽三池未滌羞。</text>
<title>和李仲涉</title>,<text>雷兄李仲涉爲報向來嫠字之剛。搜盡支韻中最僻而硬者五字押之。復以馬虎豕三字輔其內。是不惟窘我欺我也。實欲因其難以見奇耳。豈吾兄尙不免滑稽習套乎。一笑之餘。亦以八箇事添足於畫蛇。仍寓韓非子孤憤之意。效尤而加一節。已自可愧。不知雷兄又作何巧反駁也。進皆狗苟退誰蜞。技止驢鳴大是犛。駒態伏轅呼任馬。蚿跗如霧慕還夔。羊腸世界猶探虎。雞肋功名矧恨鰣。此輩蟬啾迷亥豕。多君猱捷睡遭驪。</text>
<title>會申兄墳庵</title>,<text>爲寫歲暮牢騷。來會申兄之物閒墳庵。盖明健，明順，來吉，士協諸益。先有申勤之約故也。數日文酒之娛。近年所無。淋漓好事。不容磨滅。玆步戊申原軸韻。用副諸益勤求。此猶足爲古人折菜錢否。奉呵奉呵。蕭瑟寒松聽歲寒。夜淸禪榻磬聲殘。浮生歲月誰偸隙。特地烟霞客倚欄。白雪紛飛歌欲浩。黃塵遙隔夢猶安。詩鞭更向閒亭去。曲曲溪山盡意看。</text>
<title>由沁都水路。四日而入洛。其間隨景輒錄。</title>,<text>元氣渾渾一色靑。端倪誰測瘴煙汀。居然在後文殊寺。忽爾當前燕尾亭。濶勢遠呑雲夢壯。寶藏全屬介鱗腥。側身恍惚天中坐。眼界無非山海經。</text>
<title>輓權約齋景晦 炳</title>,<text>我年兄景晦氏。有老親弱妻未成人一子。而居然乘化歸。悲夫悲夫。以夫夫好坏樸。早蹴龍門。方得展抱之階。申之有司馬者翼其後。卽遠近士友之屬望不說。其一門昆弟之所期負何如。而竟以正字字銘丹㫌。有如幾間古廈。纔賴辛勤撐竪。而不時顚風吹折其隆棟然。吁尤何其悲也。顧此杏園同醉之誼。不宜獨後於蘇湖李丈。而事掣多端。旣失堋日哭臨。又不果與李禮部相對說悲。寂寥四律。烏足以盡此懷耶。天心人事足唏歔。萬里前程點指餘。宦海有風驚白地。病床無日廢朱書。經綸對字三千大。影響浮生五十虗。反是頑然香岸土。瓊枝一掩幾時攄。</text>
<title>伏聞因山已卜。仙馭漸遐。追惟𨓏昔。實深如喪之慟。敬此搆得八韻。非敢叨擬蕭章。聊以自述哀臆云。元陵復土時</title>,<text>天以吾東配永言。甲辰還是帝堯元。一千大運三宗脉。五十餘年萬化源。長樂殿高慈覆極。棣華陰重友于根。煌煌樹立無彊福。闡義鑑中斷例存。盈盈孝思秉彜全。家法承來逈出天。小學一生須嬭篤。重華千古慕羹偏。傳香未敢平時懈。莊樂猶能曠代虔。咫尺祥宮終始事。勝私公義更巍然。萬務裁來苦未閒。淵氷凜凜旰宵間。農桑有本陶三代。勤儉爲先倡八寰。偶爾風雷猶省闕。幾番寒暑永思艱。蠧靴澣服無前哲。盛德先知近侍班。對越天心自我民。五絃琴裏歲同春。絲綸箇箇如傷字。寤寐憧憧若保仁。蠲役病同堯施博。救災恩洽漢輸均。邦寧本固從今見。煙月村村作息人。養性堂深典學誠。經筵先得大猷程。八條曾傳修齊效。一部周編禮樂明。百志孰非推孝友。萬機都是位生成。曉鍾畫漏無時歇。似喚惺惺自省情。肅肅皇壇禁苑深。下泉哀淚萬東心。百年天地恩如許。五世春秋義到今。昭格有期靈雨颯。享儀無忘寶輿臨。烹魚路阻西方遠。善繼吾王是好音。蒼蒼極宿漢拏峰。壽域鳶魚幸再逢。九耋抑詩今衛后。七旬享國古殷宗。精華未或隨年損。志事何曾到老慵。如玉講音顔似渥。帝王家有一喬松。雨露明時不擇材。當年殊渥景賢陪。嶺人純質臣非有。東埜榮名上所裁。淸廟路過今已矣。懿陵行近更何哉。白雲影裡雙翁仲。應解千官劒舃哀。</text>
<title>悼魯奉事 仁鐸</title>,<text>同舍同衾幾許年。至今蘭臭覺薰然。艱辛一第知非偶。冷落殘官共可憐。湖嶺散來經弱水。死生分處作先天。交期只待重泉盡。未面欒欒意已傳。</text>
<title>倍痛日志懷</title>,<text>去我堂堂六十秋。居然報道甲寅周。一生有淚風纏樹。萬事無心雪漫頭。列鼎城殘還不洎。懸車年薄復何求。悄然獨倚梅軒夜。子美詩中古錦州。</text>
<title>贈安光弼 寵</title>,<text>以山長薦出事。適來磵院。而光弼安兄。自洪原歷九潭追到。眞所謂邂逅適願者。話舊傷今。得分字。重雲披處月如盆。邂逅良朋夜到分。切切寒虫啼近壁。紛紛遙犬吠何村。天機點撿皆消長。年輩尋思半沒存。萬事人生前定驗。道州餘厄卽洪原。</text>
<title>乙卯元日</title>,<text>臘雪全消夜雨餘。氤氳淑氣動郊墟。邦新五慶人人舞。天並三元物物噓。花欲萬年枝上發。日方仁政殿中舒。近臣也識龍顔喜。干尺東宮頌九如。</text>
<title>卽景</title>,<text>輾轉虗堂小枕傾。一身無事又無營。靜妨古紙拋還好。閒付遙雲眄更淸。酷吏炎氛俄冉冉。少年山日尙晶晶。槐陰乍動蟬聲細。四韻團時午睡輕。</text>
<title>漫賦</title>,<text>無事空齋有一臺。海天東圻陣雲頹。閒情獨鶴昂莊立。野態秋花寂歷開。坐數塞鴻悲北去。起邀山月愛南來。沁江百尺深深水。何似吾腸日九回。</text>
<title>杏壝在龜亭北厓。年久圮壞。與本家若而人重培根柢。卽占一韻。用寓人物不古之感。</title>,<text>喬木吾村此最名。東厓雙標逈亭亭。高人手植遺風在。古社陰疎夕日明。華表鶴歸何物是。平泉花老後孫零。百年有數申培處。悵望山城無限情。杏軒公於壬辰亂。與參奉先祖赴倡義師於火旺山城。故末句及之。</text>
<title>懷族叔 懋淳</title>,<text>來去中間歲色翻。新春安否北堂萱。悤悤罷夢弟將別。遠遠催程奴與言。賀禮日存非敢忘。鄕思月積亦應原。一行好作衡陽鴈。回首終南幾旭昏。</text>
<title>竢德祠行事後。示諸彦求和。</title>,<text>秉是民彜好懿俱。淸晨衿珮肅奔趍。崇禎歲暮春秋統。太白山深木石區。顯蔽以人時有待。詩書論世德無孤。滄洲舊禮猶賢已。回首西薇更一吁。西磵精舍。亦依滄洲例。以紙牌行祀。故末句示恨意。</text>
<title>登西美洞金天見 龍翼 墓</title>,<text>孤墳四尺此何邊。埋玉幽寃憶去年。路入萬山深曲曲。春回宿草碧芊芊。矮松相守還親友。小磵爭流亦世緣。三遶無言良久立。杜鵑花發自先天。</text>
<title>西磵講會席贈姜參奉 瀚</title>,<text>草草儒宮體未成。分明山日尙皇明。中臺木石人因勝。大義春秋世遂鳴。白鹿規存此臯席。首陽薇老舊風聲。敬箴讀罷靑衿拜。下士居然好意生。</text>
<title>黑頭子。翻效淸陰先生白頭翁詞。</title>,<text>黑頭子。侵尋誰能却。放浪誰曾藥。侵尋放浪不奈何。中夜傞傞且浩歌。身生太平茅連節。肯守樊阿斥鷃列。嗟爾黑頭子。</text>
<title>中臺歌。謹次三淵先生東臺歌。</title>,<text>多少遊人中臺寺。人人那無感慨意。南漢城外三田碑。鶴駕山中皇明地。萬折西溪流必東。巖花亦應薰德醉。飜然欲問雲際鶴。爾知角巾當日事。</text>
<title>醉後歌</title>,<text>促促空碧兩大梭。百年人生可奈何。胸裏崢嶸酒未洗。聞雞多情泣且歌。我有龍泉射牛劒。直欲倒掛中行頭。又欲伏拊老上背。義辭森森行天誅。又欲橫障鴨綠江。百湔東朝君臣耻。多少壯士悲秋志。却怕淸陰頭已白。頭已白胆猶赤。回首寧陵大聲哭。</text>
<title>靑靑蘼蕪草行 蘭女芝王郞適。借古人寓言。</title>,<text>靑靑蘼蕪草。英英菅茅雲。孌彼蘭家娘。令嫺早發聞。娘生鮮姊妹。父母劬慇懃。姸姸柳葉眉。海棠臉初醺。七八能學人。懿筐勞軟筋。十三天與慧。隨手裁衫裙。嬌歌和箜篌。莊誦內則文。時揚雜袿徽。狼藉香麝薰。親情早相攸。官人王參軍。參軍大家子。帶礪世巍勳。淸眞態不薄。慈良意尤勤。絲履明月璫。匪思如荼羣。父母賀宴爾。有福阿娘賁。同閈婿更賢。百年聊汝員。龍旙白鵠舫。金鞍靑驄幩。兔絲得女蘿。泰阿根孤篔。女子古有行。一心舅姑忻。土堂挾瑟靚。入厨調羹馧。三日斷疋素。爛其五色雯。曉起花滿枕。夜寢花滿帉。是時得尊旨。可幸無紛紜。習習吹谷風。黽勉供苾芬。鞶帨自炯誶。恐貽私親慬。倂坐琉璃榻。鳳笙歡與宭。君子政偕老。薄相還疣瘽。西庭屬老花。奈此凄露沄。事事故嫌遅。語語如對狺。謠諑多下女。疾風飄弱蘄。容易湜沚濁。荼苦甘比蕡。結髮昔何年。不說斯操𥎊。埋沒黃泉約。蒼茫淇水濆。長袂翳數愆。落涕珠雰雰。但信言有玷。不省身無葷。妯娌默在傍。少姑猶失誾。君家非難婦。妾行徒未殷。密密合歡被。不適三夏炘。團團小紈扇。不足揮秋蚊。有洸旣有潰。采菲那識芸。遅徊孔雀飛。白兔顧隱弅。可憐秦羅敷。蘭佩方氤氳。愧殺齊無塩。桑落鳩翂翂。好新卽丈夫。屛營嗟路垠。低首吟白頭。栢舟空汎汾。阻德賈不售。比毒人何斷。渙渙溱與洧。蕩姝或流氛。南山有扶蘇。東門有白枌。我自無此累。我行誰得分。歸家又晩孃。齟齬心自熏。憶昨信誓在。糓室死同墳。君爲樸樕叢。妾爲忍冬棼。偎斜自相紉。天地同雙棻。靑蛾加意掃。鴉黃照鏡煇。咄咄事大謬。幽閨掩黃曛。翁姥失恩義。伶俜匪澣衯。當時掌上鉤。忽地眼中磤。驅遣亦云棘。苟寄寧足訴。行將下蘭堂。脉脉辭郞君。薄命足愆違。推分宜耔耘。不堪汚貴門。敢自寃云云。只恨鄕曲長。敎養乖繩釿。佞無楚椒專。美無宋朝紛。何須苦尤人。我生初未臐。銀牀汲寒泉。數尺素綆廑。悲莫悲生別。幾許緩帶裙。蛛網六珈笄。塵埋七寶轀。溝水自東西。無用禦冬蕓。惟有同心縷。弊笥尙舊紋。百結復百結。向君長不𣬩。四體石似康。百福草與蒕。且願早擇相。古家承蠶黂。莫莫黃臺葛。勿言臺西蘊。終古芙蓉花。水中宛自蒑。四方漠無際。蹙蹙哀此皸。葳蕤繡緉。流蘇香囊焄。人賤物無管。寂寞緗簾熅。單情杳難雙。佳期方何圻。新成紫羅裳。不必拋羃饙。玉繚玳瑁箴。不必當風焚。還君花鈿巧。拊我蘗絲熉。迢迢牽牛星。不寐仍達昕。寒天倚脩竹。淚斑納幣纁。</text>
<title>解嘲</title>,<text>過丹月坪。泥滑馬跌。不免投落。適有中原官妓數輩拍掌大笑。故詩以答之。女曰嗟士兮。胡爲乎泥中。木冠韋帶知儒服。便儇投立還與魯倡同。士曰女何知。天理窮則通。通者鮮不激於窮。請看江東吳質有後身。夜來持斧廣漢宮。女又拊掌笑。泥蟠豈易天飛衝。爾年三十正堂堂。爾腹分明徒空空。又安知爲山果有覆簣功。士乃大叱之。壯氣直欲齊崆峒。齊崆峒爭似霽天虹。傍有淸河賈。俯首聽之聰。曰余蚩蚩。敢濟窮達事。雖然粗聞造化處分公。士與女休相詰。日已暮歸歟歸歟。湫有龍噓雲。山有虎嘯風。</text>
<title>玩樂齋所藏靑藜杖歌</title>,<text>陶山之山蒼蒼高百丈。中有老檜癯梅猶帶當年手培養。退溪之水日夜流瀁瀁。魚躍鳶飛掩映臺下臺上。三間巖棲凈還昶。堂一間房一間。一間又是法蓮淨一之藏帑。璣衡棐几一一平生象。四壁閴寂疑有氣盻蠁。一塵不到處。補靑緣紫簟席敞。蠧魚亦愛遺芬不敢䬬。如何慕德僞誠反作本心痒。匣裏紫石一朝無影響。靑巾小僮前導遍淸賞。最是十襲櫃中一介靑藜杖。長踰尋常一人奘。色比仙家綠玉朗。淸皮輕節怳然西巖傍。神秘鬼護凝香猶無恙。摩挲手澤不忍出我掌。一倍後生空嚮想。何年宣尼負歌梁木喪。於乎丈席至今無攸倣。從知是杖裊裊狀。不讓緇履傳一緉。神物之生元來爲吾黨。造化毓精元氣釀。蒼龍裁尺㨾。東君爲良匠。桃竹何必杜陵長。扶老何必陶元亮。鏗然爪甲矢直而無枉。好作吾家收用同天壤。遺像雖無杖兮。爾遺像緇巾芒鞋逍遙宛如曩。靈芝之支東西翠立障。長衛徽躅屹相向。扶持斯道豈無望。撐拄大東實爾杖。先倡無或竹逕鬼神攘。無或葛坡鮫龍盪。杖兮杖兮。爾之生也本不兩。無或忽失兮倀倀𥌒失相。蒼葭水兮高山仰。玩樂齋中天下廣。</text>
<title>樂莫樂。效玄軒悲莫悲詞。擬奉朴穉性。</title>,<text>樂莫樂峩洋曲。人生萬事貴知心。張陳交道竟何在。膠㓒前頭矛戟尋。丁丁木嚶嚶鳥。我有良朋初合簪。曷不托契爲蘭金。</text>
<title>日下詞</title>,<text>元日早朝。奉審而出則紅日始上三竿矣。遂援筆書之。我心如齊叟。朝日負暄江都坐。我心如葵花。夕日向陽江都卧。負日是叟性。向日是葵性。人性物性初無同異形。不待安排卽天命。日豈要叟負。葵豈要日向。天然各有本分在。逆之斯非理之暢。君不聞君心日之日。又不聞臣心星之日。日日星日。皇極演大義。以位則二。以德協于一。光明體段乃朕心。叟亦此日日亦葵。咫尺文陛九萬天。上下日光交映時。吾王眞是天日表。耿光近處喜如何。昭融際會非曰能。盛德英華親炙多。曉起森森拱北星。仰止日月五峰屛。葱籠日邊起五雲。晩景分明尤可愛。爲叟不必性之癡。爲葵不必理之悖。暄於朝日陽於夕。葵我爲忱叟我膈。所貴寸丹如日炳。五彩彰施星日繪。焉有星弁與月佩。區區惹得爐香。靄日之日兮瑞日方昇。星之日兮卿星方興。星而是日日而日。相照同明光化燭。坐而是日卧而日。恍惚天光無私獨。但願從今向日又負日。萬世一日長煌煌。堯天舜日舊世界。昭明萬姓衣平章。仁煦化暾物物覩。扶桑本在吾東方。周王壽考作人休。且看南極天中央。摩尼之山萬丈高不騫。甲串之海深不焦。憧憧心上日輪日。日日江都朝復朝。於乎都人莫怪葵與叟。日不負葵葵奚負。於乎都人莫笑負與向。日出日入叟何帝力有。</text>
<title>大內修理後凡三日而還安。慶幸之極。得長篇。是爲天極轉旋歌。</title>,<text>差備門前皷如雷。天和日吉初嚴催。禮吏三聲宮監應。東班外幕帽帶來。雙挾玉道仙仗備。直抵行宮何偉哉。中軍作門千秋外。龍旂偃月鉤陳巍。朱杖烏杖各三雙。天翼鵲衣羽揷籉。連天遮日帳四面。江山色變新楓槐。二嚴鼓急擂皷手。轆轤轉上內閣開。一件紫綾還覆櫃。階庭綵花重欲堆。隊伍整暇寂似無。三嚴盡處將扈陪。聯翩紅盖黑盖出。次第鳳雀扇徘徊。陽傘高向正路立。忠義分奉芙蓉臺。須臾唱傳外班入。堂郞駿奔庭東隈。低呼別監侍衛禀。西向殿官起伏纔。紅衣齊詣御榻前。奉頭聲罷一時擡。嘈嘈天樂自何響。五雲低仰文石陔。烏金倭紅炫玉輦。駐停有所庭內恢。紅絨綢繆綠段褥。上用綾袱仍手挼。是時堂郞祗迎餘。幕次待候差備該。近仗啓禀禮如初。忠翊駕前趍輿儓。從容奉出外駐所。朱杠始橫優旋廻。一哨扈輦立分井。氊笠戰服磨相推。參奉伏請殿頭起。一聲侍衛天樞魁。輦杠四頭分內監。隨駕羣工挺笏皚。高宜低奉低宜高。相唱相和非喧豗。前排佩劒光閃爍。扈衛筒介粧玟瑰。禁喧敎師名禁針。一軍不驚俱行枚。王道蕩蕩黃色壤。露浥前宵無一埃。羅將牙兵列有序。軍官將官鬈且䰄。微風度曲九成簫。雲間鶴影停毰毸。童童翠華引前茅。肅肅顔行峩奉瓃。和鑾自鳴節奏淸。落纓離披珠箔𨻵。長寧殿外輦乍下。前王玉相其章鎚。低徊更進燕超軒。帳殿宛然雲漢崔。雙擎晬容臣近密。爲是路狹輿難財。徐言步屧且安詳。玉軸不瑕有後烖。行在宮裏奉安了。森森彩仗增夭偎。衣香甲袱前度按。禮畢寶幔垂映椳。執事止樂士先退。盖扇獨守丹機絯。小臣曲拜拱閣外。依例工房來大鋂。謹封中間題啣後。皷師鳴金軍如頹。雖然經宿直事嚴。重重把守燈明盃。王靈仗處𡅦聲諧。三日孰知宮功裁。其壞已繕斜還整。綾花紙厚隙不煤。一閤表裏修一新。庭倍殖殖梁塗灰。三年志業去時就。非我爲勞留務台。還安儀注何須問。淸蹕本與警聲詼。陰陰宮樹錦帳紅。有心化翁良多才。堵墻左右簇觀者。齊道吾王擧動回。肅拜庭中恭四拜。海旭披雲籠罘罳。</text>
<title>可不可吟。次李仲涉求和之作。</title>,<text>仲涉知我不知我。詩中極論無可無不可。所願學孔子。模天畫日而未可。漢祖不足法。金礦做鐵烏乎可。意者故人詩中意。模稜說處要試可。言行吾無可徵信。無可二字戒其初無可。得失吾無可。形容無不可。字許其猶僅可。揚之抑之二無字。古道責善銘心可。吾人彜性有物則。盈盈兩間只一可。父子天顯親。在子爲孝可。君臣義所合。在臣忠亦可。五倫居一朋友重。無信豈於人道可。論交不必以黃金。傾盖如舊相許可。同心其臭入蘭室。拍肩謔浪非曰可。於乎仲涉知此意。一言見我謂我可。渼江秋月逈照襟。携手大道偕之可。文章句句欲𤨿鳴。鴻毛泰山明辨可。區區抱負我何有。直道向前君言可。高歌白雪少陵曲。孔子漢祖元來可不可。</text>
<title>杜宇詞</title>,<text>越女莫采王孫草。越兒且打啼杜宇。冬靑樹深陵上下。飛去飛來啼無數。啼時倘近六臣祠。也有忠魂增寃苦。嗚呼。淸冷曲終山寂寂。寒食月明神靈雨。無心落花猶堪斷人腸。杜宇此時忍聽樓前樹。</text>
<title>課奴牧牛</title>,<text>羸牛食少常喜卧。卧時夢得何阡草。倦睫未開空口齕。蠢然訛處知渠抱。主人往往自給蒭。一束夜罄無餘討。頑僮睡爛無思慮。三促女奴愁炎潦。薪盡猶可撤疎籬。最是畟耟于田早。非無救飢簷懸稭。新荄着味奈䟽藁。僮來還見慍色多。鼻索打腹徐出皁。矇矓叱聲尙和夢。靑篛半岸騎且倒。嗟我未斷爵䘵心。肥渠却愧齊郊老。㵎草正綠岸草平。信意左右芊芊好。眼前春色摠爾地。何妨細雨相芘葆。依依蘆竹笛聲亮。一任谷口餂夭夭。努力秣後歸且亟。朝飯飯了將孤島。隣家詬語良可畏。放牛放牛愼莫傷人稻。</text>
<title>次百愚兄牧丹種曲</title>,<text>昨牧丹桃李蹊邊次第開。天然自有富貴相。眞珠含露何韡哉。浮英浪蕊競得時。尋常芍藥還輿儓。高明能無造化猜。今牧丹回風忽起香滿泥。熏天烘日舊光景。一任斜陽亂輪蹄。名園洛陽一南柯。不說繁華還楚凄。笑對春風問花信。開何意落何意。太空冥冥兮。</text>
<title>次張若虗春江花月夜韻</title>,<text>江沙聚散苦難平。江雲片片隨處生。更看江心娟娟月。岸芝海棠遙分明。政爾花發迷春甸。豈說花老飄如霰。花香和月上欄干。千里此夜誰共見。琉璃寶榻絶一塵。少焉漸高東山輪。良宵易曉無十日。探花玩月來何人。陽臺暮雨望未已。手撫芍藥顔與似。一曲迎郞月初圓。大江滔滔生春水。春水可淺我望悠。如訴鳳笙空惹愁。黃昏有約三更近。奈此新粧憑翠樓。東南孔雀飛徘徊。葛虆遠遠垂黃臺。二曲迎郞月如夢。渙渙溱洧魂去來。我有雜珮君應聞。我有淸茶要勸君。如何荷露轉輕薄。琴心徒爾搖卓文。三曲迎郞更踏花。晼晩芳辰宜君家。空閨翠被夜何似。江花易老江月斜。濛濛花外暮年霧。可憐佳期違中路。無心䲶鴦江上飛。落月依微相思樹。</text>
<title>次明昇擬古神女歌</title>,<text>啼孤鷰。春晩雕樑院。眦凝血足垂線。當年繫線空助哀。珠簾寂寂誰將開。紅羅襦纏綿意。華表月明歸鶴臺。右節婦吟。哀石室先生。合歡衾百結我同心。倚脩竹蘼蕪吟。蘼蕪吟兮凄錦瑟。九門虎豹吼白日。白日掩翳杞國天。鏡中看看凋玄髮。右思君吟。哀松江先生。邊草綠。朝廷武臣足骨委。沙身不辱寒月夜。照 缺 虐雪。何當去收胡沙骨。胡沙骨茱萸夢墜思人日。右征婦詞。哀三學士。春倚樓。柳色知人愁何其久。寁我遊。雙雙翡翠交頭鳴。暮雲巫山空含情。空舍情拊綠綺。井底看星不分明。右深閨怨。哀權石洲。水無邊。去來多商船。利幾許。勞百年。百年如夢走。旁午公然。胥溺使君浦。浦雲無心浮。千金性命江上土。右江南曲。哀世路。</text>
<title>次義狗行</title>,<text>補閒集曰。金盖仁居寧人也。畜一狗甚憐。嘗出行。狗隨之。盖仁醉睡道周。野燒將及。狗乃濡身于傍川。來往環繞。以潤着草茅。令絶火道。氣盡遂斃。盖仁旣醒見狗跡。作歌寫哀。起墳以葬。植杖誌之。杖成樹。因名其地爲獒樹。樂譜中有犬墳曲。高麗晉陽公命門客作傳記行于世。欲使世之受恩者知有以報。後人詩曰。人耻呼爲畜。公然負大恩。主危身不死。安足犬同論。義狗非是羞惡聲。義狗非是要令名。天彜本不異嗇豐。一理藹然人物生。有知無覺何須駁。犬馬由來自至誠。食人不問糠與米。衛人不離堂與陛。其生其死視主人。主人喜戚還能體。蒼蒼野日薄渡口。可奈主人時中酒。酒重不省火燎原。剝膚其災十殆九。芊芊野草結不得。事到急處牽衣吼。人絶路僻將誰救。去濡來撲尾半焦。水遠火殘狗仍仆。奇絶此事足傳後。弊帷忍棄埋此狗。一善義牛只聞塚。義狗義狗古無有。滔滔世間多苟活。捧頭難時如竄鼯。君無誠臣主無純。奴若此輩人眞心。狗將不食其餘人可呼。</text>
<title>中秋上旬之日。自大山修墓暮還。則第三孫已於前夕辛丑。居然而生。喜不可言。</title>,<text>小孫迎門笑。大孫街頭告。阿母昨夜已解娩。産順男生男又好。俄而兩女孫。啁啁來顚倒。其面敷腴其意勤。大抵俱是生男報。答云吾已知。汝輩眞宜爭舞蹈。詵詵五娚妹。次第成行堂室隩。汝母誠一鳳。翩翩弱羽盈彩菢。從今可作百子帳大被。優優咸覆幬。小女又言阿母善羹飯。小褌將趁兒洗早。小男又請新兒名。行列倘尋宜字套。呼來大孫曆日考。定之方中天地嘉運造。兒名以宜定定。考之所生日爲定星也。</text>
<title>半聾</title>,<text>余之病聾。猶不至太甚。言之可聽者。人固以聽之之道。不憚提耳。余亦入耳不厭。而其餘悠悠。雖無聽可也。况邇來世事。實不無挽牛飮上流之思。以聾自托。又何傷也。然不如是處。亦不必以全聾自居。方欲以聾不聾爲材不材之間。偶攷韻部。有云半聾曰䏁。此政造字者爲我設也。遂自命曰䏁夫。笑而志之。可以無聽聽傷不緊。可以聽無聽傷不敏。欲處聽無聽之間。須審可不可之端。聾於聾不聾於不聾。造字蒼公肇命我以䏁翁。</text>
<title>二十八宿歌。贈李英老 廷耆。</title>,<text>李生如鳥學飛數。褎然羽毛嶄頭角。工夫信能志自強。步驟前程疇得亢。旅榻十年氣不低。夜夜蟋蟀吟西氐。天時亦有晦而望。榮華會看兆甲房。蓼蓼親情豈常尋。寸草自倍報春心。故山非無棣華韡。旄葛一任瑣兮尾。辛酸客苦視如飴。故家自有遺裘箕。江淹筆端花不偶。子建胸中才八斗。斑文就霧有小彪。肯綮迎刃無全牛。老夫弊鉢少傳處。晩來幸得才如女。靶縱靑冥孰能噓。矢擬楊葉應不虗。三時警省罔敢衰。乃家契活誠濱危。移來莊嶽情誼密。前年幸遂倫居室。夫能舌耕婦能織。早晩不憂徒四壁。共王必遇十襲瑅。東天又見星聚奎。奇徵往往夢玉樓。氣像不讓吟潮婁。本不趢趚渠氣味。詎肯滓穢渠腸胃。剛姿羞學世機巧。妖芒不數東出昴。題柱相如斫桂質。幾時快活能事畢。爲蘭爲菊摠時使。短長空遣容閒觜。井井之旗靑靑衿。一代俊彦叢然參。如君方到可爲境。莫使九仞還棄井。簪組行將來有斐。車船何勞送貧鬼。菑畬經訓勤乃有。炳烺金薤卽韓柳。匪我語耄君且聽。流光幾何鬢星星。奇功一斧决呂梁。大觀洞庭軒樂張。白日誰阻汗血勒。萬里快奮澠池翼。及到峻處須要剛果進。請君且莫遅徊六藝軫。</text>
<title>旅店中奴歌</title>,<text>行人常說中奴惡。中奴非惡行人惡。店主深居那見外。行人去來中奴識。行人分疏那通內。中間使喚奴之責。日暮歧頭落同行。饕風驟雨寒暑酷。馬瘏僕痡迷所托。遙看火耿門剝啄。是時已久人定鍾。縱使歸家奴不悅。惟有中奴應聲對。且笑且慶無敢咈。當街手招一時騷。猶恐或後渠家入。先期等待趁時接。堂室淨掃皁櫪及。潔席小爐初人事。細糠如粉蒭茭積。何亡何有每事問。行人窘處便區畫。靑燈掛壁擧案前。畫器水溫當寢側。深宵不眠凌曉動。適早適晩心惕惕。上員安坐惟吸草。下人飯訖或偃息。房溫客無呼寒聲。瀋飽馬有騰槽色。行人有此皆中奴。中奴之勞誰賞直。中奴索錢雖戛戛。所索亦非渠全食。九分店主米饌歸。零星只是油水獲。而衣而食於其中。生涯冷落誠可惻。渠非土木之形骸。渠亦父母之血肉。不慍不怍知何故。半缺孔方渠心目。不然渠非人人奴。焉得日夕忘勞役。設有費單而責厚。吾見可恕不足詰。背面雖異當面懇。一見似故其言密。使無中奴欣然接。何處行人穩接宿。吾家世世榦事奴。渠母渠父昭口籍。猶以馬前多勤苦。酒草處處曾無惜。一二文錢胡得失。紛然主客終相艴。中奴中奴誠可惻。且願行人勿計些得失。</text>
<title>龜亭。效浮碧樓板上一字至十字。十字又至一字體。</title>,<text>亭。亭。石龜。風鈴。超斷岸。暢虗庭。奇花擁紫。古樹縈靑。馬鳴垂楊路。船泛采杜汀。大坪平鋪繡幅。遠峀周遭畫屛。衮衮川長飛鷗鷺。油油禾茁點蜻蜓。輕飈拂面一枕瀟灑。晴月照心八窓玲瓏。造化有全功特地名搆。景物供四時騷客閒丁。三庚不羡冷菰疑夏疑秋。數盃可滌塵襟半醉半醒。嬌鶯上下隨處槐陰厚。閒蟬去來得意野芳馨。雙雙牧笛薄暮歸牛。耿耿漁火淸曉收笭。行看碧浪春無限。到捲黃雲夜靡扃。居處最近洞口。疎爽端宜性靈。宇宙如許曠。精神頓然惺。世似籧廬。身是浮萍。死何爲。生且寧。岸柳。濕苓。泠。冷。</text>
<title>陽月十九日。禮安倅 履銈 醴泉倅 履鎬 氏兄弟一時來奠于嶧洞。仍大設宗會。座上賦冬日四章。以替頍弁之奏。</title>,<text>冬日如春。穆穆其風。維蔦與蘿。亦施于松。肆我長筵。嶧洞之陽。冬日載暖。泥泥行葦。迨天未雪。霰集之戒。燕我同祖。無遠無邇。冬日可愛。先墓之下。菀彼白楊。有根有柯。樂酒今夕。酌以大斝。冬日淸美。寒士挾纊。花樹雖晩。桑梓有光。童童二盖。觀者堵墻。</text>
<title>邀聖之原五章</title>,<text>邀聖之山。欝乎靑葱。淑氣攸逗。其神必靈。中有斧封。故直長公。邀聖之泉。其源淸淸。淸淸其源。有儼梵宮。莫云佛後。衣冠所藏。衣冠是藏。鳩齋之兄。下上其兆。精魄相將。墓儀方擧。石床晶晶。邀聖之原。自此增重。匪曰具儀。猶慰先靈。靈攸俯格。子孫之慶。邀聖之松。勿拜勿傷。泥泥秋霜。石工獻功。天秘小梅。浩劫雲縈。聖泉山。一名將山。在宣城西十里。人謂天秘小梅花。李繼白品題。披雲露月華。</text>
<title>徐僉樞 謹修 輓</title>,<text>有玉在璞。藹然五德。靡瑕靡纇。君子之色。夏璜周瓚。何用不克。雖則在璞。圭璋之特。一塵不到。邊幅奚餙。世多燕石。宋夫無目。君子櫝鞰。焉市瑊玏。卞和今亡。魚目是惑。席上之珍。終古墨墨。右有玉三章蘇湖之水。源遠流長。涵藥攸宇。翼然華堂。蘇湖之閭。高風未央。顯允君子。其潔蘭香。白首一樂。諸弟聯牀。以箎以壎。今世楊姜。蘇湖之家。餘慶是將。恩及老爺。榮做小郞。萬事道脩。箕騎何忙。右蘇湖三章</text>
<title>下枝之陽蟠桃二詩。上壽花田李令公 震昌 重牢宴。並序</title>,<text>歲重光作噩。以我曾王考行重巹禮。小子時年纔八。其時光景。今尙往往記得。盖人家稀有慶也。誰知當日之宴。戴花而繞膝。執燭而侍几。所嬌驕客上壽逸逸者。乃於是歲執徐。更擧吾家慶也。連二世回昏。是尤稀世中所稀。古今宴同不同。又何須問。况其鮐背不至。鯢齒不至豁。鶴髮不至種種短。雞膚不至黴以皺。精神能控細馬不須奴。登降峻級如少年筋力。我大姑又能執麻枲理絲繭。夙夜爲內政。噫。人之有是壽者已稀矣。有是燕者誰歟。有是燕者已稀矣。又有是康寧而精勤者誰歟。厥享年宜期宜頤。殆不省老之增至矣。天上不知。人世寧有是耦。是未必粉草木煉金石以充服食。醮星斗虔仙靈以希福田。喣噓吐納以爲修鍊之方。要之百年有積。世濟其令。而天之所以報施。適不在貴華利達。秪以長筭酬有福人。遂致世間不常之慶。偏萃於兩家翁婿。吁其奇矣。海東今日壽域也。凡我含生乘運。涵囿乎鳶天魚淵之間者。孰不家胡耉戶大齊。而顧甲申堯齡。甲子舜年。最是凡民千一之晠際。生於斯長於斯。老且重牢於斯。而可能無出尋常恩典乎。聖壽明年。恰滿大耋。萬一春間者。出御靈壽之閣。三代尙齒之禮。庶乎神明卽曾王考頂玉腰紅。何遽專美於前。是燕也。公之門親懶拙齋相公。以九十三耆社大老。入座卿月。儼然光臨。新昏初。以圍繞擬者。重巹日還覺有緣。尤是無競奇事。小子不天。適於是時也大酷。燕後晩至。有懷如何。繙盡案上賀章。依然九齡前光景。復見於三十年後。豈容無一語以申。而田地都被人先占。別學周詩六義二什凡十七章。倘於早晩春酒之席。不害爲擧觴之侑否。噫。壽者酬也。惟福人能享是酬。是豈一時貴華利達者擬。而人亦誰無夫婦。誰無父母。下枝之陽。花田之下。春酒灧灧。萬福之斝。萬福之斝。介我仙者。花田之下。下枝之陽。燕爾舊昏。琴御𤨿𤨿。有嘒弧芒。亦施于坊。雲母之粉。不死爲床。婿揖婦拜。爛其榮祥。一㨾玄黓。觀者堵墻。觀者交嘖。婿婦今年。踰耄踰耋。而孰後先。古來猶稀。地行之仙。觀者咥矣。仙語亦假。衆眞瑤臺。無偕老者。赤松伊鱞。雙成伊寡。下枝之陽五章 二章逸蟠桃之子。其蕡離離。千歲花開。千歲結之。蟠桃之香。可以介眉。盈盈巹酒。依依鶴笙。綠髮紺瞳。燁若緱彭。前後花甲。旭鴈和鳴。靑雲之旂。紫霞之裳。鳳髓龍膏。月佩𤨿𤨿。有心羲和。按轡相羊。三生石上。百子帳裏。其儀九十。其舊何似。莾蒼𨀣予。素耀之里。蟠桃之酒。何不皷瑟。煕哉壽域。天爵伊必。玉頂金袋。臺笠朱撮。質之蟠桃。聖壽甲戌。蟠桃五章 五章逸</text>
<title>徂歲四章。次陶詩停雲。奉呈風雷子李仲涉。</title>,<text>駸駸徂歲。濛濛寒雨。有懷良士。鳥道南徂。陽春少和。古琴獨拊。採我三秀。千里凝佇。徂歲駸駸。寒雨濛濛。有懷良士。十月渡江。其來其來。陽復旅牕。矯矯潭龍。微爾誰從。太虗之雲。終古浮榮。巧笑美人。我不世情。先民有程。而邁而征。梅鶴迢迢。永言友生。嚶嚶者鳥。喬木之柯。于止知止。穆焉風和。凡百君子。詩酒亦多。一抹停雲。搔首斯何。</text>
<title>會下外先祖李聾巖緬禮。歸過汾江書院。賦汾江三章。</title>,<text>汾江瀏瀏。其凈如拭。先生之跡。雲水俱白。汾江浼浼。淸且漣漪。先生之節。鷗鷺攸知。汾江瀰瀰。岸松汀杜。先生之風。靈芝萬古。</text>
<title>族祖履載甫登柑科。爲賦橘頌六章。</title>,<text>何許嘉樹。結此靈顆。滿園秋色。黃金箇箇。維楊之海。白鹿之鄕。遐人來服。厥包煌煌。一運二運。三運其終。于以薦之。有閟之宮。王在春臺。昭我德致。渡淮餘香。遂及髦士。三寸之柑。如桃霣天。師長之頌。來汝少年。少年拜恩。陸績之懷。爛其天香。常棣之齋。</text>
<title>輓孫僉樞 始龍</title>,<text>不忮不求。君子之臧。守拙處和。壽考之方。匪直也和。毅然其守。滔滔繞指。寸鐵自有。最樂居家。天爵自至。煌煌恩誥。朝紳之比。煕煕擊壤。難老斯世。孝子啣恩。且以百歲。浮生不百。仙御冷然。水咽梧溪。何處新阡。允矣君子。在彼無惡。人稱好人。邊簫之句。春晩山中。物物知時。玉樹葭叢。悠悠我思。</text>
<title>耳鳴吟</title>,<text>靑冥玉瑟。簷角寒磬。悠揚幼妙。靜中生聽。不聞迅雷。常似急雨。聲在枕上。自商自羽。無聲之樂。自知之妙。山寂樹靜。是何刁調。蕭韶世遠。陽春寡和。不平之鳴。千古東埜。</text>
<title>樂府。和退溪所和松江 三首。</title>,<text>玉漏壺鳴宮火紫。曉色五雲中。四面輪蹄一處同。好是幾街風。細雨初收鳩喚友。瓊佩響丁東。滿袖天香拜化翁。祥鳳在朝桐。右紫禁曉淸嵐滴。龍盤虎踞松千尺。松千尺。明堂有事。上梁承樀。矞雲吹散回仙笛。綉衣競拂關關翟。關關翟。萬年基業。笑看層壁。右白嶽翠春入江鄕。短帆長笛順風裏。沙明波暖。浩蕩鳴鳩起。兩岸綠楊錯置。樓臺侈。漁翁笑把釣絲理。泛泛斜陽紫。右漢水淸</text>
<title>長相憶。效秦娥詩寄舍弟。</title>,<text>長相憶。常華一別無消息。無消息。何來寒鴈。一年秋色。脊令聲苦南雲迷。池塘夢斷南天碧。南天碧。花山斜日。洛水無極。</text>
<title>效秦少游柳梢靑小令。賦別懷。</title>,<text>柳上鶯嬌。鳩眠古岸。花暖沙明。一曲陽春。無絃獨立。人捲簾㫌。游絲野馬。深林隱約處。斜陽半城。風外疎篁。松間孤鶴。何事悲鳴。</text>
<title>龜亭八景。效錦溪集勝亭巫山一段雲體。</title>,<text>一朶芙蓉秀。千堆琥珀空。霽天眞面曉嵐中。仙鶴幾年風。濃淡雲猶濕。微茫月欲籠。松杉洗出錦屛紅。初日國師東。鶴嶠晴峰鬼斧何年劚。雲根百尺巍。驚鸞出洞倒徘徊。寶鑑碧天開。花爛春如畫。楓丹晩更堆。房精化處翠屛恢。點綴化翁才。馬崖峭壁一氣氤氳處。萬形動盪時。和飈先向縣門吹。花柳是佳期。雨洗尖新葉。鳥歌歷亂枝。太平遺跡未全衰。烟月畫中奇。縣里烟花十丈龍髥欝。千年鶴骨癯。後凋精魄本來殊。天籟自笙竽。流艶春奚逐。熇炎夏不虞。連雲翠色若相須。留與棟樑需。嶧洞寒松霜落西郊逈。鴻歸八月深。田家作苦滿車金。伊軋響松陰。婦戴靑簑笑。僧爭白酒斟。村村蕭皷賽神心。鼎小是何禽。長郊觀稼藻弱眠晴渚。鷗閒戱暖沙。微風獵獵漾金波。何事樂𩼝鯋。笛散蘆間霧。蓑披岸上楂。長竿左荷綠陰斜。蕭灑此生涯。曲江打魚不有紅爐熱。誰知月殿寒。碧筩閒倒倚虗欄。徑罷祝融官。槐影秋猶遠。蟬聲夏已殘。風襟散盡日輪丹。睡味爽入肝。三伏避暑煙豁長天夜。霜寒老鴈秋。婆娑桂影斗牛頭。淸輝散不收。萬頃靑銀海。千層白玉樓。常娥半笑上雲鉤。分外是吾逑。中秋玩月</text>
<title>碓樂 以下東方古樂府</title>,<text>雞林之狼山下。有稱百結先生者。家甚貧。衣百結如懸鶉。故人以此名之。甞慕榮啓期之爲人。以琴自隨而有遇必宣之。喜怒悲歡。未或經於意。歲暮隣杵亂動。其妻慍見曰。人皆有粟我獨無。將何以卒歲。先生仰天歎曰。死生有命。富貴在天。來也不可拒。往也不可追。庸何傷乎。吾且慰卿。乃皷琴作杵聲。世傳爲碓樂云。東家碓。小婢朝舂粟。西家碓。老媼暮舂稷。東家西家碓歌擾。是饘是粥飽老少。先生之家垂餓莩。年豐常患甔石匱。歲晩其如妻孥詈。其衣百結不願文繡。其壁徒立不羡華搆。先生之樂不改舊。啓期帶索自閒優。行歌九十琴相隨。富貴本天定。智力那容命。我且爲少君夫。君且爲伯鸞婦。碓歌碓歌君勿憂。我家亦有膝上杵臼。</text>
<title>會蘇曲</title>,<text>新羅儒理王定六部。分爲二。使王女二人各率部內女子。自七月望至八月望。每日集大部之庭。分朋績麻。乙夜而罷。考其功之多小。負者置酒食以謝勝者。歌舞百戱。謂之嘉俳。時有負家一女起舞歎曰。會蘇會蘇。其音哀雅。後人因作此云。會蘇曲。會蘇曲。蟋蟀亂我堂。葛屨凄我足。良宵一刻惜千金。風惠然月如燭。月如燭。六部一席風成俗。喧喧笑謔雜卑尊。不待蕫威何待勖。我筐已滿爾筥虗。廣庭晣晰燎樺束。勝者揖負者羞。軋軋繅車聲相續。聲相續。杼軸勤。會蘇會蘇。永夜仍達旭。</text>
<title>離舟曲</title>,<text>皇朝時。我東航海而朝。孤舟水路。多生死別恨。送者輒唱此。哀而不怨。能得國風之體。遂爲東方樂府云。送君自此遠。漫漫海無隈。一葉駕萬頃。縈岸更遅徊。棹夫笑指帛。旂靜禮成江。邊人滿臺天。晴海晏一鴈。渺鷁首泛泛。離鼓催精衛。力盡波不渴。其濟君靈須。早來囉嗊一曲。夕陽麗夢中。夜發相思梅。</text>
<title>陽山歌</title>,<text>新羅武烈王。以金歆運爲郞幢大監伐百濟。營於陽山下。百濟人覺之。乘夜疾驅。緣壘而入。飛矢雨下。歆運橫馬待敵。劒殺其握轡勸還之從者。得赴敵格殺數人而死。步騎幢主寶用那歎曰。骨貴勢榮者。猶守節以死。况寶用那生無益死無損乎。遂死於敵。時人作此傷之。操吳戈兮挾秦弓。丈夫有身非我躬。衣君食君君敢背。九死矢石心不悔。陽山矗矗陣雲晦。身旣死兮爲鬼雄。白日往往千丈虹。</text>
<title>伐谷鳥</title>,<text>伐谷鳥。鳥之善鳴者也。高麗睿宗欲聞己過。猶恐臣下不言。作此以諷之云。有鳥伐谷名。是何鳥也能善鳴。鳳凰枝上玉樓邊。故故近人環佩筵。過耳成空聽者怠。有口不言言者罪。伐谷鳥聲未了。有君如此。可以臣而不如鳥。</text>
<title>長生浦</title>,<text>侍中柳濯鎭全羅有威德。及倭冦長生浦。被濯救急。賊懼去。浦人大悅作此云。長生浦。浦聲殷如雷。殷如雷。侍中號令動河魁。天吳走顚倒。長鯨不敢傲。浦聲震處何人譟。</text>
<title>叢石亭</title>,<text>元順帝時。奇轍奏事東還。至江陵。登覽四仙之跡。作此曲云。石叢叢。萬斛玉塵千枚金柱映貝宮。秦鞭禹斧不能工。天然誰剪裁。有心造翁才。造翁應爲永述來。仙人鳧舃靑鳥莾。古碑苔餙曇無像。雲濤雪堆空彷想。</text>
<title>居士戀</title>,<text>行役者之婦作此。托興蟢鵲以卜其夫歸期云。行人返不返。今朝吾自忖。花枝何噪鵲兒。鬢邊蟢下何爲。悄悄支頤遠望。時羡彼家居士百年不識離別字。隨分飽飢同甘夢。谷風習習吹連理。禪山雲井邑泥。紅梅數點黃昏低。百濟時。長沙人遠役。過期不還。其妻登禪雲山歌。○井邑人行商久不至。其妻登山石望之。恐夜行犯害。托泥水之汚作歌。</text>
<title>鄭瓜亭</title>,<text>新羅鄭叙謫東萊。久無召命。撫琴作此。以致哀怨之意云。子規啼。春山曉。一曲比巴聲嫋嫋。頭白他鄕靑眼少。望美人天一方。玉樓何處五雲翔。滿牕新月隔簾疎。星境界畫出鄭瓜亭。古今恨意離騷經。</text>
<title>智異山</title>,<text>求禮縣之女。有姿色。家貧盡婦道。百濟王欲納之。女作此誓死不從云。且還君明珠。君亦知妾有夫。妾夫雖服賈。妾心不願金屋住。妾夫雖服田。妾心不願踏綺筵。妾顔豈眞傾城花。妾行豈眞副笄珈。紅羅襦同心結。生死契濶曾成說。智異山下水淸漣。漸車濡裳非妾緣。何不相逢未嫁前。</text>
<title>溟州魚</title>,<text>世傳京居一書生。遊學至溟州。與良家女姿美者約以擢第。後事諧矣。及女家反欲嫁與他人。則女以一封帛書。投畀前日所畜之魚曰。汝食我久。亦宜知我意也。有一大魚含之。卽向京江而逝。適書生家市魚而歸。剝得其書。知溟女告急。卽以帛書及父書徑造溟州。則婿已及門。生以書示女家。遂歌此曲。父母異之。遣其婿而納生云。有魚有魚溟州魚。何年遠致京口書。京口娘子學魚游。看花一日溟州閭。不過尋常百姓家。有女如荼三五初。荳䓻二月倚墻角。玉溆始出紅芙蕖。狂心似蝶花不語。死麕野茅何計疎。雝雝旭鴈暗留期。杏園春風靑冥噓。琴心不能動文君。舟子招招卬且徐。朅來京口正新凉。簡編靑燈勞卷舒。一心在魚退結網。滔滔洛橋空躊躇。漢之廣矣南有喬。父母奈何不諒且。秦樹漠漠梅自摽。魚網罹鴻同蘧蒢。嗟嗟女心畜魚知。風澤中間孚在渠。常時謦咳亦出聽。食我多年水循除。一掬珠淚數行書。此去京江千里餘。低尾俛首若有知。腹中寸白深深儲。悠然逐浪沛然逝。半日已入京江漁。漁人無心賣誰家。死魚有目尋君廬。銀刀霍霍腹有物。父母執書猶欷歔。傳書雙鯉昔聞之。消息溟州應不虗。薄薄載驅言至溟。溟人不意驚歎胥。煩言豈合結以詒。有魚有魚溟州瀦。脫脫爾帨庬也吠。門外少立靑靑驢。溟州魚歌一曲。三生石緣丙穴居。行露厭浥裳不沾。灼灼桃花紅愁紓。君不聞牧之尋芳已太遅。風擺花葉成陰。無奈楊州車。</text>
<title>海査皷</title>,<text>侍中李昆謫寧海。得海上浮査。制爲舞皷。其聲宏遠。其舞變轉。海査鼓。師襄去後無樂府。雷鳴瓦釜自名譜。周鍾不鳴天氣數。磬海浮出一査古。無聲有象至人覩。塡然皷之戛然拊。兩階彷彿翩干羽。靑衫司馬其情苦。山鬼泣烟潛蛟舞。何當去和南薰琴絃五。</text>
<title>東調</title>,<text>閒中日閱東人雜調。以爲禦眠遣懷之資。雖其作者命意。各有雅俗之不同。而風謠被絃。亦不害爲勸懲之一助矣。余於樂府素蔑裂。而只效郭敬言之入洛聽歌。雖不解曲。亦能言佳引喉。一唱三歎不足。又輒逐一飜成。凡詩百八十首。口義之端的承接。語法之委曲周旋。固不無彼此之可議。而如以九方歅相馬之術。則猶可以彷想其萬一。眞所謂格外步也。聊此錄付書簏云。五倫生我者父親。育我者母親。苟非我父母。夫焉有此身。昊天難報恩。明發懷二人。父母之於子。是爲天屬親。罔極父母恩。慇懃貽我身。反哺猶烏鳥。願言孝養人。釣得王祥鯉。搴來孟宗笋。玄髮直至白。且着老萊裖。平生養志孝。曾子以爲準。林中彼啼烏。爾何啼相隨。何者是汝母。何者又汝兒。嗟我未盡反哺淚。獨灑風不待欲靜枝。何以事我君。正路須來噵。鞠躬以盡瘁。死後恩始報。行且志不合。奉身退亦一道。君之與百姓。天高於地卑。苦惱我輩事。猶欲盡知之。况我輩忍獨嘗。春芹正肥時。三冬衣布衣。巖穴雨雪沐。已隔雲天澤。安見春陽曝。西山見落照。猶然普天均慟哭。此身死又死。百番死不還。白骨化塵土。魂魄有無間。惟向君一片心。暫時可能刪。所以爲夫婦。異姓而齊體。如彼皷瑟琴。和鳴家道濟。然而不解相敬道。無乃禽犢抵。手操冀缺鉏。眉齊孟光案。相愛亦人情。相敬烏可諼。河洲彼鳴鳩。雙雙摯不亂。處家則敬兄。出門而悌長。明堂養老禮。聖主會再創。倘使我執爵酳周旋。庶不迷所向。彼鳴彼黃鳥。喚誰鳴不已。沽酒靑絲繫。理絃坐傍置。兒乎且少待。隔溪某友至。友愛問爾兄弟巖。何時爾立彼。兄友與弟恭。吾亦庶可企。每日相守不相離。惟是羡乎爾。脊鴒鳥脊鴒鳥。何爾原上對啼。常棣樹常棣樹。何爾堂前影齊。分明孔懷急難誼。微物亦不迷。道學天皇氏所刱屋。禹湯文武勤灑掃。風雨漢唐宋。歲已久頹欲倒。何時陪我聖明主。此屋能再造。當時所由路。幾年今棄置。何處枉走了。而今始還至而今始還至。枉路勿復爲意。春風花滿山。秋夜月滿臺。四時此佳興。人人共難裁。况魚躍鳶飛雲影天光。古今焉有限哉。水生木木生火。火生土土生金。順數自河圖。伏羲吻靈襟。於是畫八卦。先天陽與陰。喜慶淸乎黃河水。聖人果爾出。草野多遺賢。次第茅茹拔。好好此江山。去日何人可屬。如此太平聖代。如彼聖代太平。堯乾坤蕩蕩。舜日月明明。吾輩且待聖主。同樂太平成。南薰殿月明夜。八元八凱同携提。一曲五絃琴。解吾民之慍兮。幸吾輩生逢舜世。不樂太平奚。際遇江湖留一約。十年狂奔走。彼不知白鷗。競以遅來咎。然聖主恩如海。且待一報後。棲逸春入江湖裏。此身還多事。老我補弊網。兒曹畊且耔。後山新芽藥苗。採來且誰使。東牕漸向明。鸕鷀亂鳴初無心。飯牛兒尙此不起歟。恐川邊畒長田。今日耕又餘。寒事禦則可。何必文繡衣。飢腸充則可。何嫌山菜菲。矧我無閒愁。微分此庶幾。松壇悄眠覺。悠然擡醉眸。夕陽正浦口。來去自白鷗。若問江山主人。非我更有疇。無言是靑山。無累是流水。無價淸風是。無主明月是。更是中無病。我無憂老死擬。烏之黑不黑。鷺之白不白。短不短鳧脛。長不長鶴膝。姑舍之黑白與長短。世事吾不識。經營餘十載。草廬一間纔成。半間藏好風。又半間納月明。江山無人處。左右畫屛橫。閒適勿出藁方席。落葉宜且坐。松燈勿用擧。昨夜落月又山左。村醪㵎蔬勿言薄。兒乎稱家無不可。脫冠扉外出。網巾不着友人來。牡麻亭子下匏。碁局閒開兒乎。且接山蔬浸。不妨釃出未熟酒。無耳沙陶器。漉盛熱熟酒。無跗方平柈。糶菽熬且有。兒乎去請金約正。達曙飮爲友。君家酒倘熟。珍重我必速。草堂花倘發。我亦君必告。百年中無愁若箇事。將欲議續續。花則夜雨發。昨濃酒又盡熟。携琴山北友。伴月來有約。忽茅簷生白東山轉。友來乎兒視亟。琴絃閒揷匙。幽獨午眠時。吠犬忙出扉。情朋來不期。兒乎點心聊且做。典衣濁酒先沽宜。秋雨幾何來。雨裝不須出。十里路幾何去。蹇驢不須叱。去時如遇酒家。入去不去又未必。嶺北成勸農。昨聞其家酒正熟。蹴使卧牛起。弊韉加背仍垂脚。在否汝勸農。鄭座首來兒且告。山重重水疊疊。鴻鴈來又去。竹杖吾自有。芒鞋覔何許。處處落葉鋪如茵。休歟休歟不須遽。風其順矣乎。解舟且泛之。萬千江天景。收拾載無遺。中流縱所如。舟止是止期。細細瀟湘雨。篛笠彼老翁。空船獨自棹。何向杳靄中。聞李白騎鯨飛會。輸來月與風。萬頃天如水。生魚跳手柳橋邊。興亡事吾豈關。蘆花月一船。十年江湖卧。節去無誰傳。使好爵人人易。誰肯農事事。使醫生能已疾。北邙豈如彼。兒乎滿滿載爾盃。所好從吾意。豪爽誰謂我老矣。老人如此耶。見花心自愛。把盃笑自多。彼飄霜白髮。吾亦奈爾何。睡失在手竿。舞忘荷肩蓑。老人荒妄象。白鷗且莫呵。十里桃花發。閒興一婆娑。酒兮我嗜不。酒也渠自隨。飮者我過不。隨者酒過不。且飮之且隨之。不知過者是疇。感傷分明生百年。百年其幾何。除却疾與憂。中間餘日元無多。况人生非百年。不樂其如飛光俄。言則謂雜類。不言以爲愚。富貴必見猜。亦笑貧而臞。嗟乎似此天下。何以處此一箇𩪍。空山寂寞中。悲鳴彼杜鵑。故國興亡事。有非今日昨日然。何至今哭出血。夜夜腸獨煎。以此其然其然。以彼其然其然。夫旣皆其然。安得不其然。每每其然復其然。衰世之意非其然。此身死一去。廻來不廻來。旣無入見人。又無人云廻。一去無廻此人生。不飮何爲哉。懷想月色明又明。五更夜長又長。故國思歸緖多又多。多難忘。何處失侶鴈鳴又鳴。鳴以翔。離別淀浮舟欲離。今去幾時來。萬頃蒼波上。如去時且亟回。夜政半枝菊叢。聲聲斷腸催。馬則鳴欲去。君則摻手泣。夕陽山上在。去路千里恰。嗟君莫挽欲去我。且去夕陽長繩縶。行役靑石嶺已過乎。草河溝何處是。胡風寒且寒。陰雨又何以。其誰畫此行色。予美在處一獻只。景致秋山帶夕陽。浸在江之心。肩荷一竽竹。泛泛小艇行。且吟。政天公認閒暇。明月又送臨。問師景何似。關東行遍覩。軟沙明十里。海棠紅無數。就中又有白鷗遙浦起。兩兩飛疎雨。馬驚爾何事。控勒且俯視。漫山紅綠影。斑斑浸在水。爾馬休驚怪。光景此足喜。鳴者布糓歟。靑者柳林歟。兩三漁父村。此中出沒疎兒乎。春江生新水。補弊網且莫徐。蘆花深深處。斜帶落霞秋。三三與五五。和浮彼白鷗。我亦無機事。從汝以優游。水下成影子。橋上老僧去。僧乎其處立。汝去寺何許。以杖指白雲。去而不我語。政聞梅花笑。去入山中索。春雪深未消。萬壑白一色。忽何處芳香臭。風頭來撲撲。諷諭人間是夢歟。非夢而人間歟。可喜可悲事。何爲其紛如。噫竟無先覺者。只是一夢且。日幾暮于。暮日噪噪彼黃雀。微微一個身。半柯尙自足。况彼大大叢。爭之何所欲。古意顔淵不幸死。哭之慟夫子。三千多門弟。道統將誰畀。聞一能知十。慟哭亶爲此。</text>
