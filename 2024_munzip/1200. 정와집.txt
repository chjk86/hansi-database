<title>石門亭。敬次鶴峯先生韻。戊寅</title>,<text>壁立千層上有臺。巋然一閣頫江開。古人眞趣吾何識。山自峩峩水自回。</text>
<title>己卯南至月。鴨峴三從祖 冕運，野塘三從祖 商運 邂逅幷臨。村中父老爲設眞率會于井谷齋。不勝喜仰。謹構一律拜呈。</title>,<text>窈廓先齋一會新。聯牀談笑摠情親。某丘某水思應切。諸父諸兄速已勤。謝氏池塘悲舊夢。韋家花樹樂今辰。卻愁他日分張後。猶復西東戚戚人。</text>
<title>除夜</title>,<text>幾回除舊又迎新。屈指吾非二十人。虛度靑陽眞可惜。更抽黃卷待元晨。</text>
<title>禪菴卽事 辛巳</title>,<text>禪房坐被睡魔侵。爲拓晴囱對雪林。繞壑霏微渾宿霧。依簷喧喞摠珍禽。靜觀雲物皆生態。謾弄詩料卻惱心。興到悠然吟一餉。半山松檜日西陰。</text>
<title>登冒雲峯</title>,<text>一層奇似一層臺。努力躋攀到最嵬。木末雲橫仍和雨。巖間石轉乍喧䨓。遙看列峀三方坼。高挹長風萬里來。興到還忘無羽翼。憑虛直欲向蓬萊。</text>
<title>面鏡觸碎。吟成二絶。</title>,<text>一團澄面淨無塵。盥洗相看日日新。最是光明難自保。緣何擊觸碎磷磷。雲影天光活水涵。吾人方寸自明鑑。由來翫好成無益。盍把姸媸反驗心。</text>
<title>詠鴈</title>,<text>逐處江山飮啄宜。一南一北與誰期。盈虛消息天行義。爾性隨陽獨自知。</text>
<title>偶吟</title>,<text>世間何做不吾事。天地元初付與全。只爲吾心自小了。始敎吾爾事相懸。</text>
<title>謹次族祖知非翁 百運 韻</title>,<text>疎簡一畸士。幽居洛水東。心期負盛歲。鬢髮生秋風。對聖篇舒卷。課童句拙工。箇中何所做。云我晩知翁。</text>
<title>達泉新居 丙戌</title>,<text>問舍求田費拙方。茅椽一日小溪傍。境非奇勝隨糚點。材取粗完保構堂。軒冕自知無分久。耕農合做有家常。最憐繞宅泉源達。試反吾心去蔽障。</text>
<title>鳥嶺途中。次柳濯叟 致皜 韻。丁亥</title>,<text>鳥途迆邐歷重城。客意緣何轉不平。野控琴臺流水咽。山趨達巷夕陽明。壯圖無路攄弧矢。短技何關記姓名。日月昇平今百載。春風作伴好西征。</text>
<title>浩浩歌 己丑</title>,<text>浩浩歌歌正遐。天地互闔闢。二氣迭盪摩。古今十二萬九千六百年。人生其間得有百年多。百年同一息。不滿百年且柰何。一與草木同腐盡。便是天地中間初無此身麽。此身良可貴。有生豈虛過。聰明知覺天所賦。圓冠方領表其華。我欲役之干聲利。揚揚一世聊自誇。但恐市童喧譁盡。影滅煙沈逐逝波。我欲用之攻詞藻。逐處霏霏墜寶花。復恐鳥獸好音去。未足供人一餉哦。嗟哉有身終虛拋。此生可惜惜則那。葢聞天地之道流浩然。明爲日月列爲星辰峙爲山岳流江河。人得帥之充之參。其間萬物於我紛布羅。古昔聖神以身立大極。乃與陰陽剛柔悠久同無涯。不爲存存不亡亡。盛德大業無以加。賢人君子又與迭守之。丹靑心法長不磨。誠使是道得之身。吾與天地本靡他。四時日月長共運。造化屈伸不相差。未論立德立功兼立言。只此浩然而長存者已與一元參相和。適來時也適去順。還似一晝一宵俄。貧賤不我挫。富貴不我拕。男兒到此做豪雄。始信天地有自家。藐余晩生千載下。窺天以管測海蠡。嘐嘐空有慕古心。倀倀獨立長道賖。浩然遂發嘆。發嘆仍成歌。</text>
<title>庚寅元朝</title>,<text>三十年曾倏忽過。一生把翫竟如何。世間客念行休了。爲向陳篇試管蠡。任運悠悠度半生。何曾心上沒經營。經營還覺徒然爾。尺寸要須守得成。天道循環又發春。和人意思一回新。一新且恐翻依舊。復道由來不貴頻。</text>
<title>次五老臺韻 二首</title>,<text>半山南北好相過。五老何年共此阿。樂事每尋瓢巷去。晩期仍托菊園多。祇今遺馥巖花煖。終古知音谷鳥和。最豔門牆仍接武。重來石榻講磋磨。小逕橫斜上薜蘿。居人解道碩人阿。停雲剩和靑嵐遶。䕺桂留成老木多。林壑對牀渾古事。冠童聯袂又春和。鯫生亦有門牆契。願躡羣賢事切磨。</text>
<title>族祖月梧翁 會運 自陶淵枉過。以其唱酬韻見示。謹次以呈。</title>,<text>杖屨從何處。煙霞映雅襟。團圓花樹會。嘯詠桂松陰。追躡期仍失。索居愧更深。風流隨處在。陪話且歡今。</text>
<title>次錦陽壇韻 二首</title>,<text>錦里寥寥草樹荒。百年遺躅入蒼茫。江山是處傳文藻。巷里何人護梓桑。當日門牆仍後輩。一區林壑摠餘香。此間定有誘衷者。不獨巖臺葺圮傷。寥落巖臺歲月荒。行尋佳境轉微茫。那看春意生衰草。曾記靈根寓空桑。終古人同高景慕。秖今山帶丈函香。松壇石榻增修處。寂歷西望幷興傷。空桑事。見密庵詩集。葛庵衣冠之藏。近在申石。而時有遷厝之議。故末句及之。</text>
<title>霽山先生挽 遷厝時</title>,<text>窾啓曾從卷裏看。先生壹似蔡西山。淵源故及胡章憯。湖海終敎道櫬還。尙幸範疇家學在。柰遲嘉泰制書攽。最傷寂歷重歸路。輀駕彷徨錦水灣。</text>
<title>挽李南廬 鼎儼</title>,<text>弱冠曾從談士叢。南州文雅擧推公。名聲二百襟紳上。步履三千禮樂中。滄海故歎遺寶物。崆峒胡復少仙翁。當年謬奬慙虛負。牀下今來吳下蒙。</text>
<title>方壺亭。敬次鶴峯先生韻。</title>,<text>圍坼千重峽。奔停一帶流。躋攀緣壁腳。迢遞立巖頭。淸唳歸玄鶴。幽盟下白鷗。靈區今日到。何必海中洲。</text>
<title>虎溪講會。謹次大山先生乙酉韻。辛卯</title>,<text>退產居然度半生。敢將斯學做輕輕。百年消息江齋會。聊躡羣賢訪景行。</text>
<title>謹次惺軒李公 台煥 辛卯韻</title>,<text>重光勝集卽斯年。湖老遺風更後賢。好趁重泉䨓復日。細將心法質函筵。時當至日。</text>
<title>次李丈 秉秀 贈李所庵丈席 秉遠 韻</title>,<text>冥道倀倀三十年。江齋此會卻超然。論心欲透光明地。觀理須歸妙一天。琴續音徽開寶匣。玉揚符彩出藍田。更兼耆舊風流重。不乏提撕喚大眠。</text>
<title>又次李丈別所庵韻</title>,<text>丹靑著法本明明。吾輩如何錯了程。動得天機須感奮。定他心地在虛淸。丈函偏荷開蒙意。塵刹能忘報佛誠。爲擧籃輿江上送。高山嚮往有餘情。</text>
<title>葛庵先生挽 遷厝時○壬辰</title>,<text>海左承華夏。山南有紫陽。欽恭重指掌。翫樂復名堂。光嶽仍肧腪。淵源益浩洋。伊陽挺伯叔。關右見臨防。獅帖蚤端養。鯉庭菀幷驤。眉坤沙畫睿。祠木佛光亡。子厚兵韜遠。蘭成策語揚。古人猶汎濫。仲氏與商量。向裏書箴儆。直前著脊梁。衝牛齊用力。輪翼比成行。準的伊顔道。門庭洛建鄕。勉循由博約。體察盡幽彰。會極天人際。逢原日用常。明誠通復立。敬義直兼方。蘊蓄愈崇廣。發揮肆沛滂。儀文明統紀。理氣辨豪芒。禹範經綸熟。羲圖翫繹詳。人文堪錯綜。王道合鋪張。聖主側氈席。大臣虛廟廊。五旬丘壑養。一日國家光。學舍絃歌動。經帷訓命颺。臺綱思振肅。銓軸稱低昂。古道殆難復。時宜動見妨。盾矛三箚奏。髦弁六條敭。兢惕君民責。揣摩出處場。縱然三接寵。柰爾七辭強。消息都由運。捓𢋅竟竢傍。囊封纔筮遯。玦佩遽投荒。處命無夷險。知時任晦暘。圖書隨鵩舍。持養驗桄牀。涪上觀周易。粤中侍蔡郞。管窺裁衆說。稡語闡家藏。義理磨來瑩。工夫鍊去剛。恩環降北徼。初服返東岡。郵里新糚點。嶽廬舊縹緗。黃虞心已倦。姬孔緖何茫。餘日殘編付。一身大業當。風泉敦節義。鄕黨整條綱。未謝滄洲士。爲開洙泗牆。衆巒瞻嶠嶽。百派入溟滄。風雨遽摧木。龍蛇柰殄邦。恭惟千載學。遠有一源長。存老開端的。先生繼表章。冰生仍錦水。月照又湖塘。天意應冥相。民彝未泯喪。遭逢雖有憾。啓迪實無疆。大義煥昭晣。遺篇溢浩穰。何遲嘉泰制。尙係慶元謗。世道紛川朔。人心競燠凉。會因灤齧戒。重見鉢曇祥。新隴連丘樹。舊祠幻海桑。慈孫無盡恨。志士不勝傷。仰待浮雲捲。行看大霈霶。羣儒知嚮往。王國致隆昌。顧以阿蒙列。忝居外裔房。短詞鳴素感。輤道悵彷徨。</text>
<title>挽李世丈 秉鐸</title>,<text>想望湖山歎後辰。我公衣帶尙遺塵。涵濡詩禮趨庭日。攝養身心秉燭晨。當世是非持謹默。一生貧約葆淸眞。如何七十修姱老。恁了山阿寂寞濱。</text>
<title>挽李戚叔 光獻</title>,<text>紫海蒼凉正氣藏。百年騰倒尙餘光。調和可辨椒薑烈。敲磕方知鐵石剛。白日戴盆仍抱痼。藍田種玉更留芳。如何灤上攀和地。呑恨來孫少一房。</text>
<title>挽好古窩柳丈 徽文</title>,<text>諫老遺刑屬後賢。聰明學術摠家傳。包羅禮樂文章錯。出入天人性命玄。已向本原都斂約。遂敎枝葉永刊鐫。古來德業須天假。胡乃催傾未耄年。天放斯翁老晠辰。閒中事事渾經綸。時憑法管摩雙曜。暇披方輿洞四垠。朮裹隨身頤晩暮。蔬盤可口飽淸眞。達人順化齊脩短。正自恬愉六十春。百年儒鐸振頹陻。溪塾前秋接悳鄰。朴實端爲斯學本。醇溫所以後生親。質疑渾似稽蓍策。叩蘊還同取廩囷。最是愚蒙今日恨。瓣香終負掛牌茵。</text>
<title>戊戌初夏。孫章仲 鼎祚 任德彥 弼俊 自月城訪余山中。因同赴洛城。登慕恩樓有吟。</title>,<text>遠遊同惠好。高閣倚春風。岸柳濃含綠。江花晩謝紅。佃童郊遠近。征客路西東。裏猶閒境。登臨意暫融。</text>
<title>踰竹嶺</title>,<text>一嶺雄盤界西東。穿雲蹋石路纔通。世間多少趨營客。凋盡朱顔只此中。</text>
<title>丹陽道中。誦退溪先生碧水丹山之句。</title>,<text>翩然飛策下層顚。朗誦丹山碧水篇。山水看來渾古色。不知何處是通泉。</text>
<title>二樂樓次李先生 塏 韻 二首</title>,<text>靈仙古邑問風流。岳色川聲最一樓。日接起居皆翠嶂。時宜風詠自芳洲。鳥飛魚泳機都活。雨洗雲捲趣更幽。若得前人仁智意。此生何境復閒愁。愛此丹山與碧流。一筇徙倚郡南樓。芳林茂樹千重峽。白石晴沙十里洲。微雨纔添川籟迥。晩風時送野香幽。古人眞趣吾何得。惟覺煩襟蕩百愁。</text>
<title>自壯匯店緣磴入龜潭遇漁艇。自巖灘㴑流至蒼霞亭下。舍舟入亭少憇。前對千層削玉。俯臨一泓磨鏡。儘奇境也。未知古來有驚人手段如謝眺者。能模寫得盡否。見亭壁有題名處。而無詩板有以也。</title>,<text>蒼霞亭上坐如癡。碧水丹山第一奇。奇處莫嫌模不出。古人於此已無詩。</text>
<title>復登舟順流而下。歌退老詩。因敬次。</title>,<text>天欲江山擅海東。五丁分付鑿敎通。千層劖削森雲外。一碧泓渟貯壑中。沙幻穹龜趺老石。崖鳴玄鶴響淸風。虹橋消息今千載。怊悵仙舟莫與同。</text>
<title>曉發羊幕至忠州治。始見曙色。</title>,<text>束裝催曉發。前路是忠原。城柝更宵歇。野雞報曙頻。宿煙迷酒站。孤火辨漁村。不是趨營者。胡爲一例奔。</text>
<title>丹月津</title>,<text>嶺外靑春客。湖中丹月津。荒臺經逝水。古廟式行人。宇宙難平恨。河山未洗塵。迂儒何所蘊。此地膽輪囷。</text>
<title>訪遠祖司尹府君墓于竹山之北。行至山頂。見有古城遺址。想是前朝所築也。坐憇少頃。感而賦之。</title>,<text>竹城之東北。山頂有圮築。雉堞無復存。惟見石矗矗。包絡五七里。一一經礱斸。北偏峙一角。恰如井欄曲。苔徑少人行。白日遊麋鹿。經營在何代。欲稽無往牘。聞昔麗氏季。政亂民日縮。內外競訌潰。乘輿屢遷逐。不念固本根。惟務修邊幅。在在起城堡。區區似蠻觸。擧國方捐瘠。那復堪輦輂。緬玆隍復地。應是當日卜。憑高試覽形。本非控禦局。地乏險阻勢。山成陂陀足。廣袤又偏窄。不任地水畜。若在戒嚴中。何異械且拲。作事等兒戲。此可三隅復。爾來四百年。神器有所屬。汙隆運靡定。於今又季叔。偶來登峴首。山河入遐矚。拊古興感歎。徙倚仍躑躅。寄語謀國士。須戒前車覆。</text>
<title>自洛南還</title>,<text>旅食支離度兩旬。穿鞋弊褐備邅迍。夜來鄕夢園林晩。慚負茅廬一度春。</text>
<title>麻浦碑</title>,<text>當年河漢失朝宗。遂使玆碑壓大東。滄海健兒今不返。灞橋歸客立沙中。</text>
<title>南漢西將臺</title>,<text>登臨南漢峀。客意忽崢嶸。百濟山河固。三韓日月明。吳巒雲欲捲。麻浦水何縈。天地今如許。狂歌且自鳴。</text>
<title>雙嶺贈仁洞諸勝</title>,<text>昔在柔兆運一亂。胡騎圍匝漢山城。至尊蒙塵倉卒際。列閫逗遛少義聲。桓桓湖嶺二三帥。奮然各提勤王兵。彼固當職握重柄。食焉不避自常經。君家贈公一介士。微官謝事卧東京。三生大義致所在。血涕再拜訣慈庭。荊楚一隊借無路。匹僮遠赴節制營。誓心剋賊埽腥穢。協贊機務殫孤誠。違漢一舍有雙嶺。猝遇強虜馳縱橫。䨓砲雨箭盪天地。我師氣竭鼓不盈。男兒死耳不移步。將幕攜手偕結纓。蒼頭幷命亦一奇。彼直烈士之傔丁。衣絮臂點混蟲沙。公訣家人時。言欲求我尸。當以衣之繭絮及臂之黑點審之云。 長作鬼雄托榛荊。縱然無救城下恥。尙有生氣凜崢嶸。爾來和好垂二百。漠焉山高而水淸。我本嶠外狂歌士。慨想當日記山名。西遊一月困弊褐。昨從灞橋問鄕程。惠好同行有數子。箇箇藍田出瓊英。平生誦說乃祖事。得之家乘傳父兄。與我聯策訪古蹟。歷歷城南長短亭。麻浦碑下壯膽漲。可汗峯前怒眼撐。鳥飛獸挺忽此地。指點徘徊不能行。已令志士灑感涕。矧爾慈孫若爲情。川原無復照寒月。野土猶爲發昭明。雲煙草木渾住人。客愁鄕懷頓覺輕。迷星不解感古意。屢指斜日下寒汀。吾人磊落亦徒爾。且將一語囑丁寧。勖哉忠孝確大節。然後無忝爾所生。</text>
<title>挽孫丈 星建</title>,<text>古家遺範古人存。淵德高年耦具尊。文雅養眞看氣宇。義方貽敎驗兒孫。三號尙賴恬懷達。八昳其如大化翻。孤露晩生偏抱感。夙因先契荷溫言。</text>
<title>挽李蒼廬 鼎基</title>,<text>雪蒼喬木老嶙峋。憑想名門古範眞。厚重山停堪鎭俗。恢弘川納故容人。方今世路皆新進。從昔丘園是逸民。落落晨空滄海際。如何又見壽星淪。</text>
<title>挽李顯道 在佐</title>,<text>我昔結髮求同人。翩翩之子南國秀。丰容白晳笑語瑳。一朵菡萏淸水透。歡然一面便摻裾。不嫌珷玞參瓊琇。敞堂邃宇老香傍。招攜雌甲與大戊。雕蟲哢鳥各抱伎。一場喧然矜語句。君爲淘汰稍間關。我脫鈐勒頗馳驟。芳年銳氣足相當。指言名途隨先後。駸駸世故迭推遷。爾來會合非復舊。十霜摧隕我鬢枯。靑陽軒翥君志謬。悠悠南北道阻長。春樹江雲謾回首。電光有時接晤言。菁華稍斂增味臭。蹉跎書劒付升沈。晼晩心期憐孤陋。賢坊舊遊幾英豪。莫逆如君難得又。逶迤前路歲未寒。別離何難成邂逅。天行大厲混際蟠。椓及德門仍潛遘。有似狂風劇一場。靈春寶蘭同摧仆。由來夭札摠說冤。使我嗟惜誰子右。琴書賓友此古壇。孝悌文行又賢胄。政爾薰然吉祥家。那知禍兒此間伏。吾生纔半七十期。乃閱許多桑海貿。平生良覿耿在心。故宅芳塵凄已收。蒼山喬木鳥鳴春。可堪淸淚墜滿袖。雞緜不及祖途傍。白璧何山靑草宿。荒詞一篇寄孤嗣。能記而翁舊交不。</text>
<title>梅村琴丈繼聞 詩述 自川上見過。出示所次白雲亭板上韻。卻用其韻以呈。</title>,<text>仙袂翩然洛上頭。江山文藻照靑眸。傅巖盤礴煙霞古。屈縣追隨士友稠。興到吟肩挑伎倆。懶時瘦策信行休。丈人從此江湖客。莫說當年下第劉。</text>
<title>李士實 秀榮 新卜眞城之花梅洞。爲說洞裏水石之勝。仍示幽居詩四韻。忘拙次贈。</title>,<text>豔君霞氣近靈眞。領得葡萄洞裏春。石瀑球鳴淸灑耳。巖崖屛匝靜棲神。管他樂意潭魚戲。破卻機心野鳥親。秖恐金丹成太早。便休昭代未衰身。</text>
<title>庚子二月。同族叔孟實 光壽 赴南省。途中遇南仲元 皋 踰梵嶺。賦聯句。</title>,<text>洛城千里路。惠好盡南東。泰叟。 聖代彙征吉。王春造化公。孟實。 壯心題蜀柱。雄藻學崆峒。仲元。 杖策山川遠。披襟宇宙洪。泰。 炊煙俄夕店。片月已長空。實。 點漏思消夜。開燈更豁蒙。元。 醉中增慷慨。忙裏卻從容。泰。 玉屑言談好。層霞氣岸崇。實。 風流詩有畫。名理說無竆。元。 臭自同蘭蕙。交何待竹蔥。實。 歲華差早晩。名道任竆通。泰。 未許紅塵染。相期白首從。元。 今宵聯枕話。他日束書封。泰。 朽質資礱斲。積疑滿腹胷。實。 新知多啓發。舊學轉沈濃。元。 書劒看低仰。規箴起懶慵。會文須益友。獨學是觀童。實。 千古心期遠。片言意味融。元。 飛亭欣有會。石鼎愧無工。泰。 春後漁臺上。詩罇約再逢。實。</text>
<title>觀省試。還至新院。始聞賤名與於坼號。余還京。孟實叔南歸。旣別追呈。</title>,<text>直是區區失得場。幾多英俊鬢成霜。吾因性懶甘雌黑。君抱才華少頡頏。卻笑網來雲外翮。誰知負去壑中藏。縱然未足爲榮醜。恢著胷時見得當。</text>
<title>泮館次南仲元述懷韻</title>,<text>內外何煩辨重輕。此身元有本明明。眼前莫說關人鬼。腳下須分路死生。立志惟憂行解異。揣躳無與利名嬰。從今洗盡葷辛腹。與子優遊樂晩齡。</text>
<title>遣悶</title>,<text>薄名留著不羈身。旅食支離度幾旬。每遇傳呼慙白面。還看衣帶漸紅塵。平生未慣紛華裏。片夢長隨寂寞濱。渭水終南吟罷後。好將瘦策放山春。</text>
<title>三月十四日出城 鳳律</title>,<text>囂塵十匝耐三旬。朝出都門便灑神。平郊樹色纔含暖。遠峀嵐光欲畫春。花憐客面迎山曲。鷗惡機心度水濱。卽事俱爲歸興助。東風驢背岸詩人。</text>
<title>遊周房。謹用鶴峯先生韻。</title>,<text>雲聳千尋石。䨓喧百折流。環瞻頻錯愕。盤礴轉淸幽。訪古餘荒磧。尋仙得小樓。前行眞峻絶。巖畔且淹留。</text>
<title>方壺亭。次板上韻。</title>,<text>冷然旬日御淸風。來到靈眞窟宅中。谿壑縈紆天故祕。巖巒劖削鬼專工。臨看絶壁身疑羽。吟送高空氣吐虹。卻愧塵緣難遽淨。此間猶未遇仙翁。</text>
<title>陶淵。與孟實叔分韻得尤字。</title>,<text>多君騁辯目無牛。文酒休言異石尤。三逕追從存故事。西河離索破幽憂。晩期已結蒹葭露。壯志同驚絡緯秋。分寸躋攀前路在。二三強輔好相收。</text>
<title>辛丑正月。會東林柳濯叟，龜陰孟實叔于禪菴。講近思錄。臨罷聯句。</title>,<text>縹緲雲山裏。聯翩集好朋。酉溪。 古菴憐闃靜。危壁共攀登。東林。 躡迹筇餘印。連襟坐欲稜。龜陰。 煖仍丹竈火。明借佛龕燈。酉。 積雪通宵白。寒巖對戶層。東。 尋眞無俗客。識字有高僧。龜。 茶鉢分苦淡。竿泉替汲升。酉。 同棲曾有約。幽興自難勝。東。 冰炭胷中抱。芝蘭席上凝。龜。 談虛羞衍晏。玩物陋泓藤。酉。 幸得同人助。常思往哲承。東。 千年洛閩訣。四子階梯仍。龜。 輪翼兼修攘。丹靑著戰兢。酉。 析理君先到。硏幾我未能。東。 妙言迎似刃。微緖貫如繩。龜。 往往生怡悅。循循戒躐陵。酉。 絲毛抽古袠。箋註溢行簦。東。 好聽初平說。要除上蔡矜。龜。 奉持龜璧似。臨質鬼神應。酉。 實地須牢腳。要言貴服膺。東。 衡山勝事古。興國甚人曾。龜。 佳境依俙見。幽懷俛仰增。磨礲如不繼。鄙吝易相乘。酉。 春晩陶川瀉。秋空鳳岳𡾓。頻成一榻會。何待尺書憑。東。 歲暮心期遠。林居信息恒。臨分珍重意。瓊什滿書㬺。龜。</text>
<title>次濯叟贈別韻</title>,<text>耿耿良朋隔洞房。索居徒自弄篇章。一旬何幸聯淸榻。千載相望拾舊芳。妙意呈來山月朗。塵機淨去雪風長。卻憐分寸躋攀處。巖逕超然使我傷。</text>
<title>用前韻贈照上人</title>,<text>只道逃空住上房。誰知木舌吐瓊章。弄來閃爍思能妙。淘去葷辛語故芳。慧鉢堪憐華一現。法蓮應護葉分長。腐儒愧乏韓公辯。留別吾師只愴傷。</text>
<title>挽柳仲敎 致敎</title>,<text>懷哉吾仲敎。三朔違良覿。逾山欲從之。翩然君何適。白華在庭畔。素履委牀側。萬事不堪說。興言記在昔。君顔皎以晳。言笑遺的皪。飄飄吐霞氣。俗兒走錯愕。發軔已馳驟。駸駸前塗闢。褎然升三舍。重占百十額。通塞會有時。歸來鬢猶黑。奕葉文獻世。吾家徑路的。門庭卽函丈。征邁有賢伯。詩禮紹編剗。關洛羅遺籍。往往生意味。依依討閫域。趨向已云定。所造在努力。天彝虧一樂。中途摧輪翼。門戶須撐拄。朋友愈囑托。徵君遽厭世。吾黨撤帲帟。君非滅性者。胡復貽冥慽。嗟余愚且陋。與君玉而石。花甲蚤相逐。意氣欣莫逆。頡頏伯仲間。文字恣談噱。幽期在歲寒。百年長此樂。交臂忽相失。行輩遂寂寞。憶共林居友。過君問將息。時攜數卷書。伴向招提闃。時自黃山向禪菴。 君言信奇事。強起欲聯策。竟爲豎子絆。臨分敍眽眽。此別屬春初。於今千古隔。世事歸桑海。俛仰增傷惜。水晶山下路。何心復穿屩。悲風起蒿里。黃壤掩白璧。吟寄一篇詞。遙相斥苦役。</text>
<title>八月日。與慕亭李丈景圓 蓍秀 會話于廬江書院。旣別數旬。丈投寄四篇詩。追次以呈。</title>,<text>有儼廬山社。春秋奠蘋藻。誰當兩楹座。大東陶山老。輪翼東西侍。授受從可考。有堂揭崇敎。有門牖進道。藏書滿一架。明明吾家寶。招招集襟佩。莘莘供灑埽。典型匡岳屹。淵源洛流浩。千秋眞影露。一輪潭月皓。誰是同心子。思與討幽抱。感君折輩行。呼我聯惠好。共對山水際。怳入成連島。妙境在平地。奇觀須晩蚤。右次上元宿廬院有感之作。淸洛遶廬阜。千秋闢道場。聖朝優牲幣。名鄕蔚甫章。叔季儒風降。絃誦寢不張。風濤起平地。水月翳澄光。尙瞻宮牆肅。明靈陟洋洋。浩氣留山水。誠敬揭室堂。下士執灑埽。喟然發慨慷。俛焉尋舊學。昊天倘不忘。右次齋居時。次白鹿洞韻之作。亭亭惠遠師。道高無與同。廬阜臥卅載。窅然游鴻濛。偶逢陶與陸。一笑意氣通。我欲尋遺躅。千載海之東。匡岳傍廬舍。舊有招提宮。雅名傳三笑。託意在數公。奚問境眞假。異蹟留畫中。興廢有時數。幾年巖臺空。多謝數君子。聯翩述古風。營葺須衆力。剜削借化翁。蚤晩方丈地。曇花一番紅。我學童子笑。留待屋就功。右次三笑庵營建之作。吾愛鐵城子。蚤謝名利場。墳典當芻豢。縕袍蘊文章。大雅寥落日。一派堪主張。顧我蒙以蔀。常思托末光。邂逅江樓夜。妙論開汪洋。參差非故異。商量討室堂。時論天命之性有不合故云。 會事成三笑。緬古還慨慷。幽期在歲寒。此樂永不忘。右次贈岱鎭及李元叔之作。</text>
<title>挽李俛齋 秉運</title>,<text>蕪冠曾侍大門庭。玉季金昆渾典刑。藝苑蚤將光佩放。棘林時降瑞儀停。衝瀾秖倚中流屹。劫燼猶瞻古殿靈。非巳非辰今昨歲。如何棣萼幷凋零。</text>
<title>次上舍族叔 秉壽 龍巖新居韻</title>,<text>歲華寥落屬楡陰。萬事由來負素心。驥櫪遂忘千里路。鷦棲聊適一枝林。昭光山襲隆中古。幽事春回谷口深。不是僑居無定止。莽蒼先社式纓簪。</text>
<title>挽族祖 嶠運</title>,<text>孝友自常行。說著初不奇。觀人有根本。衆善從玆基。賢哉吾族祖。實德在倫彝。愛敬及親執。憂喜共免緦。篤至由天性。曾不勉強爲。歉鄰頻待爨。寒族或傳衣。玆事世所鮮。無本詎能推。多得此輩人。不歎風俗衰。叔季貴炳烺。名譽不在玆。上有福善者。此理應不差。六旬僅下筭。三生有餘悲。委牀拊髧孤。隔牖呼病嫠。萬事均臧糓。冥冥難究知。寂寞荒原畔。誰題嗚呼碑。惟將不贏餘。留與後人期。斯足慰土中。作歌維昧詒。</text>
<title>挽進士宗叔 祖壽○癸卯</title>,<text>尙及惺翁嶽表亭。歸來模範在家庭。擇言直似千匀發。住足須敎萬馬停。偶向時程成薄藝。更修先榭拾遺馨。吾宗宿德今安考。夫子長休未暮齡。</text>
<title>謹次松石千一會韻 二首○幷小敍</title>,<text>歲甲辰。族叔東園翁 羲壽 年八十五歲。以七月旣朢。會一門諸老于松石墳庵。凡十五人。摠計其年恰千有一歲。以爲與黃河千年一淸之數合。因名其會曰千一。相與作詩以歌詠之。而東園翁手書名帖及詩。九十筆蹟。爲希世之翫。吁可異焉。謹次其韻。日月優閒壽域中。聯翩花樹摠仙翁。洛疇排位人員叶。河運回淸歲甲同。好借名言糚勝事。儘敎觀聽聳休風。誰知晼晩山林景。兆得邦家向泰通。團圓無幾百年中。此會良多十五翁。靈惠對牀談笑洽。紀諶陪几鬢毛同。論庚籛老居中座。幷甲絳公在下風。筭到一千單一數。因名取義亦云通。</text>
<title>挽李霞溪 家淳○乙巳</title>,<text>祝言朝色世同珍。剛訥如何聖許仁。剛作脊梁當築磕。訥爲忠朴去畦畛。已因佩玉妨趨走。肯把投珠較笑嗔。南國齗齗談士誦。如今無復丈人眞。</text>
<title>敬次卧龍草堂韻</title>,<text>暇時乘興訪先廬。江水雲山處士居。層壁摩空棲老鶴。鳴灘赴壑擲鯈魚。一䕺花戴天王號。三尺碑傳野史書。會得當年高蹈意。不干遺世慕淸虛。</text>
<title>禪菴同聖載 厚壽，孟實二叔。呼韻共賦。</title>,<text>藥山帶殘雪。遊興趁春初。澀足巖蹊側。慣顔丈室居。陽阿君唱絶。石鼎我才疎。樂事隨緣在。胡盧一笑如。</text>
<title>丙午三月留泮中</title>,<text>久向名途退步行。橋門何事逐諸生。逢場未有隨竿技。趨道難諧佩玉聲。鳳闕近瞻空係戀。鶴堂脩阻極勞情。便當尋向遂初去。畎畝中間頌太平。</text>
<title>贈別族兄聖觀 鎭華 之任茂長</title>,<text>聖朝圖治訪循良。珍重吾宗應薦章。歷典四城曾懋著。重臨百里好句當。大賢猶樂爲州縣。字牧須思答廟堂。域內長沙非屈賈。臨歧何必惜分張。</text>
<title>丕闡堂呼韻</title>,<text>碧松亭下此黌堂。文杏壇邊夏日長。近闕朝看紅霱朶。連街夜聽白鞮章。身閒到處皆林巷。交久何人匪黨鄕。客裏不妨弛撿束。頹然中座我顔蒼。</text>
<title>七月日。宋天則 鴻翼 告別。數月聯榻之餘。不勝悵缺。夜坐口呼三絶。仍呈行軒。</title>,<text>匹馬星山客。還家趁早秋。同留不同去。脈脈南江流。歸人方待曙。遊子已驚秋。憑寄思鄕夢。吾家洛上流。域中無遠別。歲半非高秋。蚤晩留佳約。伽倻紅碧流。</text>
<title>兮山兪文國 敎煥 惠八帖雜畫。各題一絶。忘拙奉和。</title>,<text>憐君淡淡又瀟瀟。霜後風前自在條。微亞直干含底意。渭川湘水碧遙遙。竹。霜後孤䕺透塢明。世間誰與討襟淸。吾家露史君知否。護得寒花也不輕。菊。搖船玉井漾西東。翻卻眞人隱隻紅。雙鶴驚飛還背立。待他騎取向空同。蓮藕下。雙鶴背立。一䕺幽色寄空林。粉蝶壺蜂未解尋。認取阿兄眞趣味。願言南北托同心。蘭。鄧林多少合需時。何事留情臃腫枝。可是追憐匠石棄。故分神巧入毫絲。臃腫木。滄江孤棹逐蝦魚。夜泊蘆花境眇如。何處城臺何處寺。林梢雲末月沈初。城臺山寺外。有江湖孤舟。傍柳臨橋畫閣開。一方山水好樓臺。主人不是漁樵者。也有漁師覓直來。江閣柳橋。有荷篝簑翁。匡郭輪囷學曝陽。進身元是退身場。爲渠堪效還堪戒。會得毫端寄意長。水草兩蟹。</text>
<title>八月八日。同許應魯 ，申伯翰 弼欽 出城。途中呼韻。</title>,<text>齏鹽半歲滯東城。拂袂秋風客意淸。擺去坌埃驚野色。洗空喧聒喜江聲。湖山隨處容閒放。世路如今足俊英。卻爲華山頻入望。遲遲郊外故停行。</text>
<title>九日漢南途中。用前韻。</title>,<text>秋風聯袂出塵城。盡日江南弄晩淸。禾實連阡濃瑞色。蟲吟滿野渾商聲。仰看雲末騫高翮。歷數林梢吐雜英。會事俱爲歸興助。不妨賖路聳肩行。</text>
<title>新院峴。回望三角山。</title>,<text>賖路逶遲倚淺山。回瞻華嶽在雲間。同人且莫催征策。一峴南踰不復看。</text>
<title>沿途見秋稻登稔</title>,<text>倦客南歸自漢陽。芒鞋隨意踏秋光。一望稉稌平連陌。幾處芑穈蚤納場。苦雨曾爲農夫嘆。降康終驗歲君祥。書生亦有鄰人操。行撤囊中辟糓方。</text>
<title>十一日踰梵嶺</title>,<text>暮泊山簷取劣容。困眠纔罷日舒紅。崎嶇尋入煙光暗。軒豁臨眺物色同。北嶽一方蔥鬱際。南州千里翠微中。政憐此路羊腸似。徒老人間許大雄。</text>
<title>十二日自冠村向俗離山</title>,<text>昨從銀漢御風來。雲外仙山一路開。已學飛踪憑一錫。直將豪氣倒三杯。舊時漁子通林磵。何處丹君卧石臺。逐逐西東征客裏。一遊明日亦奇哉。</text>
<title>十三日㴑峽</title>,<text>嵂矹羣巒迥接空。中開一路轉南東。遊人到處饒詩債。不柰蒼屛繡晩紅。</text>
<title>途中聯句 拈韻得侵字。遇侵而止。</title>,<text>漢城秋欲暮。歸事卜如今。應魯。 攜手仍投袂。同心葢斷金。泰叟。 出門憑短策。臨水滌塵襟。伯翰。 野色靑猶在。秋聲爽不禁。魯。 望京懸素戀。過寢寓餘欽。泰。 豁眼川原曠。關心嶺路嶔。翰。 行裝輕似葉。酒力煖於衾。魯。 拋技餘竿木。知音和匣琴。泰。 鬢毛俱已白。店突苦難黔。翰。 入宇憐寒蟋。投林愛倦禽。魯。 身疲仍住腳。興到輒狂吟。泰。 膠桼深論契。宮商迭奏音。翰。 尋程詢遠近。看日占晴陰。魯。 名利吾纔歇。芬華君莫歆。泰。 壯要探禹穴。靜欲入禪林。翰。 聞道文臺石。看如藍圃琳。魯。 村應樵父老。山故道君臨。泰。 浩蕩三杯興。悠揚萬古心。翰。 淸眞知有分。奇勝且行尋。魯。 楓錦層層障。淙璆曲曲潯。泰。 鼎餘龍虎煉。盟與猿鶴燖。翰。 領畧移華軸。磨礲斂寸鐔。遲逢巖客粒。託詠轅翁鬵。泰。 不有煙霞癖。焉知海嶽深。翰。 還嫌景物役。要向本原諶。魯。 政切瞻雲想。時傾向日忱。泰。 尺天違射甲。斛水思供壬。翰。 遇景心皆樂。歸園興不任。魯。 聖賢遺簡策。婦子課耕紝。泰。 努力須加飧。無爲憊惱侵。翰。</text>
<title>槐峽聯句</title>,<text>峽裏沿溪路忽竆。泰。 路竆還有一條通。翰。 澗球觸石林傳響。泰。 楓錦糚厓洞媚容。翰。 到盡溪源應赤水。翰。 看來山意渾空峒。泰。 此行準擬參眞籙。翰。 何處逍遙綠髮翁。泰。</text>
<title>十六日槐江遷</title>,<text>百折縈紆一線遷。前行曲曲盡嵐煙。依微松桂小山際。莽蒼蒹葭秋水邊。抱犢入巖應有里。煉龍遺鼎幾多仙。此身已在靈眞窟。試向輕風竦兩肩。</text>
<title>十七日仙遊洞李氏亭</title>,<text>一洞谽谺境窅然。錚金戛玉瀉鳴川。沿洄到此無餘償。直截巴溪第一天。巴串沿來眼豁然。果園桑野是平川。誰知移步開仙府。始信桃源一線天。</text>
<title>踰落影山</title>,<text>石梯迤邐上層城。翠靄紅雲腳底生。知是劉安家近住。隔林雞犬兩三聲。</text>
<title>暮入空林寺。用前韻。</title>,<text>浪蹤如入蜀靑城。路轉雲深薄暝生。何處神僧知信息。樹梢飄送暮鐘聲。</text>
<title>俗離山。用玉臺觀韻。</title>,<text>霧堞霞城百里遙。天王高拱會昌朝。海呈鰲角森銀戟。雲透龍鱗亘玉橋。萬壑楓嵐濃繪繡。千厓澗瀑奏笙簫。我行不記離家日。試把斧柯驗採樵。矗矗磊磊復蔥蔥。層巒疊嶂薄遙空。迤來兩白扶輿遠。盤據三南鎭勢雄。高矚人寰迷野馬。幽尋仙府鎖橋虹。若爲攜到王摩詰。萬疊千厓寫出工。</text>
<title>中獅子菴</title>,<text>菴在仙山最上巓。老獅長守洞門前。我來適値西暉倒。暈滿招提入絳天。</text>
<title>登水晶峯</title>,<text>俗離淸遊儘快哉。文莊臺外水晶臺。雲門已遍靑鞋跡。石廩重傾濁酒杯。除是一峯華表立。故敎前面畫障開。千巖萬壑都收拾。盡日高吟始下來。水晶峯在洞口。還向俗離全面。</text>
<title>二十一日出俗離山</title>,<text>半年旅遊跡。三日俗離山。離俗終無分。廻筇出洞關。</text>
<title>出山途中</title>,<text>悵然朝出俗離山。纔出應須落世寰。也識仙緣元不薄。前行終日竝雲巒。</text>
<title>吾輩一行。遇興輒吟。不覺犯古人翫物喪志之戒。自今約不復作詩。</title>,<text>翫喪曾聞晦老規。吾人謾興太支離。從今約束都刊落。時拈經言講細微。</text>
<title>至商山。應魯將分路。雖有作詩之戒。而不可無敍別。用鵝湖韻以贈。</title>,<text>文雅如君我素欽。客中傾蓋輒論心。齏鹽一夏昕徵席。筇屐中秋法住岑。書劒學成同濩落。漁樵老去等浮沈。所嗟南北分張後。眽眽山川坐想今。</text>
<title>挽族兄聖瞻 東鎭</title>,<text>洞房秋蕭瑟。遙夜耿無眠。興言記在昔。爲誰懷纏緜。兄實吾宗秀。弱冠已翩翩。資行兼文雅。流輩莫之前。風霜一以剝。憂戚二十年。有志將隕穫。有性易狂瘨。賴兄堅以定。百怯免仆顚。寢穩蘧廬客。喫耐方丈禪。經營任戲蝎。言行絶訾諐。皎厲還沈實。剛方就熟圓。定爾玉成處。天豈愛惡偏。門戶方倚重。士友迭推賢。琴書小窻外。車屨日以闐。爾來家室况。幼囝翻墨編。謂言獲晩餉。粗償缺陷緣。云胡宿舂路。忽以旅櫬旋。虐哉難詰鬼。冥乎孰問天。自從卅許載。差池隨以肩。規我氣質病。憐我身勢邅。相責師友以。相好弟昆然。百年心期遠。歲晩不相捐。交臂忽相失。窅哉隔三千。零落書帶宅。悲涼宿草阡。有懷迄無語。豈以死生遷。昨反千里役。咫尺空佪儃。坐想素帷下。髧孤背弔筵。何時成頭角。持以報重泉。萬事那復說。聊寓一詞焉。</text>
<title>族叔幼徵 九壽 寄示淡溪新居韻及立春吟求和。謹次以呈。丁未</title>,<text>聞君新卜小溪頭。爲是溪頭境最幽。不直樵供當戶峀。無勞梘引傍籬流。書劒已負身衰退。農圃何妨志隱求。靜裏也多閒事業。莫言畸世便長休。遲暮今逢六八春。自慙求道尙迷眞。味耽土炭少同嗜。色背脂韋來衆嗔。淵膝毁譽都付俗。櫟鵝才否底安身。憑君短耒殘篇意。永矢丘樊學逸民。</text>
<title>敬堂先生挽 遷厝時○戊申</title>,<text>九原今日起先生。請質斯文百世程。衆嶽趨陶宗鶴峀。百川源洛入丹瀛。霽光襟自欽恭得。元會圖先範衍成。洙泗齗齗聊任你。冢奴傳說自分明。</text>
<title>挽李處士 時沃</title>,<text>行履眞能固體膚。廟門晨謁八旬踰。直從小學成坏樸。恁到尊年表範模。鍊氣道人遺鼎竈。讀書仙子去方壺。莫歎滄海明珠逸。也有光晶耀狼弧。</text>
<title>贈鄭倩君公善 翼煥</title>,<text>受生天地作男兒。醉夢昏昏得不悲。那得超然科臼外。志先立矣業隨之。宣父胡爲畏後生。力疆年富進途輕。若徒任運悠悠過。白首何追悔懊萌。愧我竆廬蟄病慵。愛君才氣映丰茸。折肱猶有醫人意。請把芻陳記著胷。</text>
<title>陶淵會校蘭谷集。次座中韻。己酉</title>,<text>晩生未及丈函遊。幸把遺篇躡講樓。藏待巾箱前輩意。奉將塵刹後人憂。山曾草木昭回地。水自桑溟浩渺流。勘得此書宜此榭。春霖休惱浹旬留。</text>
<title>挽族叔東園公</title>,<text>河上仙公留後身。逍遙河上三千旬。胷中瀲灩砂泉水。頂上熒晶南極辰。詩社或傳巖客詠。筆牀全露右軍眞。鉛華不上煕煕古。霜雪何干盎盎春。魯殿幸瞻巋怯界。楚榠長恃蔭凄晨。一朝遼海追無及。遮莫寰中野馬塵。</text>
<title>挽申肯構齋 思永</title>,<text>斲不鉛華璞不礓。冲資方質備柔剛。專場觜距成科斗。一架幖籤味歜菖。鄒魯風偸恬閉戶。羲軒道降付酣觴。傷心普嶽扶輿地。送反英靈萬古藏。</text>
<title>臘月二十六日。同聖載叔會幼徵叔于陶淵。講一卷書。用草堂韻。</title>,<text>樂踐仙區一會奇。翩然飛策下江湄。逕穿雪裏空濛壑。門掩梅邊寂歷籬。臭味難分磁引鐵。容華共惜鬢成絲。且呼黃嬭聯三榻。好是同盟歲暮時。</text>
<title>呼韻賦雪</title>,<text>歲暮天寒律旅陽。陽春古曲對書牀。白白墜來玉龍甲。輕輕噓自金蜥腸。堆練巖厓排素障。糝花松桂撒天香。塵襟滌盡淸如許。增得山高與水長。</text>
<title>除夕。次幼徵叔贈別韻。</title>,<text>餞歲今朝又別人。雪中高唱逼陽春。春回也好探春賞。仙境重謀一會新。</text>
<title>挽族祖 南運○庚戌</title>,<text>氣魄才調讓甚人。事無當意故逡巡。趨場竿木看攲枕。依㨾葫蘆恥濫巾。立尺度來持議論。磨稜角去混光塵。吾宗百歲模楷古。公歿寥寥誰復倫。</text>
<title>挽族兄聖觀</title>,<text>不堪西望待歸旌。去日儦儦駟馬行。仕典六城恢展布。資陞三品荷恩榮。已從棘棲騰鸞鷟。會向金閨薦瑀珩。孰謂束纏委一木。載回脩路暮朝頃。東魯儒宗鶴老家。奉承謨訓百年賖。宮牆始卜遺棲近。文字方釐舊鋟訛。志事幸堪追繼述。戶門誰委重擔荷。公歸尙見光生路。幹父承譽第一哥。</text>
<title>挽申堯卿 性欽</title>,<text>已乎申堯卿。今人孰知子。子質淳以素。子襟澹無累。少日從學究。雅好不在此。墳典恣探翫。𨓏𨓏透底裏。士須酬世變。其具要在己。寧作瓢不用。恥以洴爲伎。心行天一周。旁尋更遠視。匹士無分職。大運屬季氏。存心必有濟。宗族曁鄕里。疎迂眞本色。秖此古人似。肯同鄙薄子。町畦分我爾。惜也銜不胠。丘壑恁麽死。由今說與人。將謂謾比儗。而余從遊雅。向暮愈相恃。畏君奧博解。愛君謙冲旨。常歎良晤曠。反循多吝鄙。歲華猶未遒。林居亦甚邇。多少商搉意。會須資露披。那意遂永違。暮途獨人猗。德門祚已薄。吾黨運又否。人世未了債。悠悠勿說耳。齎志入脩夜。耿耿幾時已。竆廬習將息。芻束阻筵几。聊題卄四韻。庸代數行誄。</text>
<title>挽上舍族叔 秉壽</title>,<text>梧月微茫二十霜。歸來庭畔尙餘光。停鸞少日形端序。赴鵠當時埽輩行。潦倒風埃書劒老。浮游雲樹枕衾凉。記公晩暮苦心事。棗刻何年闡縹緗。</text>
<title>挽李梧窩 相奎</title>,<text>雲巒收紫氣。滄海有遺光。壓席珍儒雅。傳家襲義方。壺瓢剖濩落。裾玉掣趨翔。大耋宜歌缶。奚爲存沒傷。斯文仍舊怯。吾黨有幽冤。志士思跰足。慈孫每誦言。宮牆方葺理。文字會謄繙。不待回天日。如何閉九原。</text>
<title>挽琴梅村</title>,<text>蚤將瓊佩放天街。黃甲如何白髮偕。高閣未聞乏詞翰。淸漳端合作模楷。階庭彬蔚傳詩禮。黨塾崇深坐拂牌。剛恨上京殊下界。玉樓題記少推排。</text>
<title>挽柳景學 聖文</title>,<text>朋遊餘卅載。輸子好襟靈。懶得趨營少。疎仍係障輕。簞瓢堪立命。墳索自頤情。眼看年行逝。人猗柰此生。</text>
<title>挽李仲聞 晩淑</title>,<text>曾從士友問工程。退老全書誦一生。邃密已應窺閫奧。沉潛還解著光晶。故能空乏充滋味。自是謙冲襲典刑。存沒祇今謾寄恨。荊班幾度失囷傾。</text>
<title>追次排雲錄韻 壬子</title>,<text>玄天邈邈詰無因。太歲三周古甲申。忽覩日光盆裏透。從知陽道地中伸。是非不泯千秋議。好惡還同一世人。休道斡旋由積籲。未聞鄒律易冬春。</text>
<title>次申文貞公事蹟韻 癸丑</title>,<text>金火當年籍不完。蟲猿一散怯灰寒。鉢華時現儲藏久。石笋斜抽遏住難。正脈山河砥柱屹。巍標華海駟車安。古今隱障何從詰。須就天人定處看。</text>
<title>挽李信庵 秉夏</title>,<text>法門寥落屬衰秋。夫子如何又便休。名理自來湖上緖。文章誰是嶺中儔。到頭韓鬼元無力。來後揚玄獨見留。追恨半山開逕日。十年蹉卻執經遊。公嘗寓於山。</text>
<title>次臨湖書堂韻</title>,<text>矗泠來按海山琴。窈廓中間怳有臨。霽後雲山千仞屹。霜邊鏡水一泓深。宮牆近護維桑古。絃誦移隨某樹陰。佩不芳馨儀不享。莫敎蕭艾雜衣襟。</text>
<title>夢中詩</title>,<text>生世元無尺寸才。直聽天放置汙萊。功名卻在虞淵上。隻手親扶日轂來。</text>
<title>南仲元大遯精舍。次軸中韻。甲寅</title>,<text>踏破靑嵐度遠巓。一庵幽夐傍巖泉。淹留便可忘身世。整理端宜對聖賢。闢廓三乘方外地。規回一線洞中天。膏車秣馬吾行晩。肯否淸溪許一邊。</text>
<title>追次敬亭重修韻呈鄭丈 仁睦</title>,<text>林塘遺榭百年新。依舊溪山景不貧。半畝紺寒仍月夕。一壇馨郁又霜辰。風泉寓想悲前代。桑梓追恭豔後人。亭北莽蒼杞社近。憑君重討舊盟申。亭卽鄭石門舊卜。上游十里靑杞古縣。我瓢隱先祖棲遯處。</text>
<title>挽李彥希 秀賢</title>,<text>立命安身一榻堅。展過蹞步怕他傎。磬室耐看生白意。塵鬵借試鍊丹詮。詩書傳述家謨在。草澤沈埋世道然。門牆事契今安討。回首湖山灑涕漣。</text>
<title>挽柳來鳳 致球</title>,<text>逸士超然不屑名。惜公沉蔀已常評。管他四寸寧持默。任你千歧獨守貞。澆世息交專尙友。淸時代食好躳耕。修文符到翩然去。可柰人猗歲暮情。</text>
<title>次孫幼祥 永敏 贈別韻</title>,<text>十年良覿屬衰年。一罷歡顔已黯然。寂寞漁樵陶水上。依微雲樹雪山邊。戇愚憐我朋遊少。淳雅欽君古意全。珍重惠章餘面目。袖歸長擬對牀前。</text>
<title>次申石洲 弘遠 泮中述懷韻</title>,<text>史失其傳詞失陳。誰敎曇現大荒濱。光沉斗劒遼河逝。影吐雲輪鵠嶺嚬。百怯無如護神鬼。千年何異間昏晨。莫敎盛烈幽潛久。也有彝情景慕新。</text>
<title>次誓石亭韻</title>,<text>丈人誓石石之洲。不識石君能點頭。矹嵂高情無地降。膏肓素疾和天愁。璆𤨿迭奏灘鳴夜。碨礧交呈水落秋。九曲仙靈勤囑付。歲寒盟社好相收。瀟灑孤亭壓小臺。爲臨溪石畫圖開。槎竆星海森羅見。鞭叱羊阿點閱來。淺瀨彴通仙屐渡。危遷鎖斷俗轅廻。誓言如石無相棄。石遇丈人良幸哉。</text>
<title>己未元日</title>,<text>忽驚窻外曉籌傳。人世居然六十年。事業違心常擬後。工夫退步每求前。從今判著三生定。追昔醒來一夢旋。且把桑楡多小景。了過丌上二三編。</text>
<title>挽李處士 海德</title>,<text>謹約成家計。淸溫自性眞。守身學處子。範行追前人。朮裹收楡景。書牀淨蠧塵。八旬歸大化。那堪順寧辰。</text>
<title>挽進士族祖 憲運</title>,<text>吾宗文獻古。遺範寄靈光。標望襟紳席。風流翰墨場。環堵堪蔽雨。喬木柰凄霜。灑涕江山宅。蓬扉掩夕陽。</text>
<title>挽上舍族叔 亨壽</title>,<text>蚤歲馳聲翰墨場。歸來林下保楡桑。沒些機械襟胷好。渾箇畦畛笑語臧。遮莫虛舟橫遠渡。儘多靈殿護遺坊。大年委順夫誰憾。喬木吾宗屬蒼凉。</text>
<title>挽鄭丈大臨 崙休</title>,<text>曾賞園池的歷芳。主公還是丈人行。鉛華任與光塵競。根實留爲漑食償。厚德政須敦季俗。艾齡何遽謝仙坊。卄年良覿追無地。回首南雲秖一傷。</text>
<title>庚申元朝</title>,<text>去歲猶爲六十儂。今朝卻是七旬翁。劬勞永遺伊蒿感。知化終虧伯玉功。點撿一生難補塞。商量萬事摠懸空。筭除一甲還初度。且把桑弧發六蓬。</text>
<title>翼日立春</title>,<text>今日春生積雪餘。千莖衰鬢顧何如。陽歌欲唱無誰和。暖律思吹秖自茹。與物胞民其柰我。願年希道也關渠。經冬老柳門前對。喜爾微含遠色舒。</text>
<title>謹次晩愚亭韻</title>,<text>先生當世老。猶星在曉旻。歇泊遺寵利。恬貞守道眞。林園付餘景。墳籍拾遺塵。囊封觸時義。齗齗一番新。不覺風濤險。自居聾聵純。菟裘成晩卜。幽軒近河漘。陋巷究樂事。染溪阻晠辰。澹壹山泉際。冲虛夜氣晨。陪誨欲不違。狂騃愧未臻。</text>
<title>晩愚亭落成韻</title>,<text>數架精廬一日成。林巒繚匝澗流鳴。善良薰德氓輸力。高景趨仁士效誠。源覓種桃非俗客。詩吟伐木摠經生。半山不恨茅蹊塞。願躡羣賢共社盟。</text>
<title>與柳濯叟遊高山之中峯。次其韻。</title>,<text>鳳翔凰舞此中間。九鳳之西。凰山之東。 百里巃嵸挺一山。遠削芙蓉羅眼界。高踰蠛蠓絶人寰。梵宮久幻雙巖屹。僊客仍從隻鶴還。安得與君共棲息。咀霞餐瀣臥雲關。</text>
<title>次嵬字</title>,<text>仰止高山百丈嵬。行尋一逕忽平臺。三方列峀周遭在。一道長江曲折來。丹竈今爲蒼蘚合。仙橋遙與翠微開。倚移雲卧時難驟。且學飛吟濁酒杯。</text>
<title>挽李雪竹 秉殷</title>,<text>白屋平章儘可人。雪中寒竹是傳神。從來冷淡成家計。自是恬貞得性眞。金石出爲幼妙韻。虎龍調作倚移身。追攀雅標今何處。感歎淸霜落木晨。</text>
<title>挽族叔幼徵</title>,<text>詼語調公輒擧迂。迂誠著矣自吾儒。輸他機事都恬簡。任你時情孰病勞。冷淡喫來元活計。辛鹹嘗盡尙眞腴。尋常譏裸由知愛。歲暮幽期柰不須。</text>
<title>次栢湖書堂韻</title>,<text>芍山南趾栢巖頭。海上儒仙舊躅留。一斷虹橋荒歲月。重開鹿畽賁園丘。廢興已閱臺邊草。消息還看月上鉤。漁客尙知眞境路。桃花流水擬扁舟。</text>
<title>鳴巖亭。同柳濯叟，孟實叔校葛川集。次集中韻二。</title>,<text>想望湖山隔水雲。晩生無及大宗門。巾箱接得公羊世。七十微言入細論。葛川湖門人。曾瞻德範阻門屛。緖論無因證豎橫。白首與聞編剗役。幸將涓埽償平生。</text>
<title>亭中呼韻</title>,<text>爲赴幽期谷口臺。一番端好雅襟開。緣溪解作三人遇。穿徑聊從二仲回。永夜泉聲林外去。先春花信雨邊來。賞心自有忘言妙。休道詩章與酒杯。不愁天際轉輕陰。好聽陽春郢客吟。時有雪。 談屑墜霏書榻對。鬢華飄映酒杯斟。澗阿準擬連薖軸。淵谷奚忘講履臨。玆會政期旬有五。不妨鎖卻洞門深。</text>
<title>陶淵老人會有韻</title>,<text>筇屐翛然鬢髮明。江山魚鳥喜相迎。搜尋古跡名區在。應接春光好會成。境屬衰遲懷益放。供因眞率味逾淸。百年談笑多今日。須把朋杯各盡情。</text>
<title>挽趙稺天 端復</title>,<text>阿同逮侍大門庭。桑海歸來尙典型。破屋常看生室白。荒園都付帶書靑。從來冷澹成家計。恁去優閒保性靈。最是戴盆孤白日。可無遺恨滯冥冥。</text>
<title>挽申儒伯 相斌</title>,<text>丹丘上有鍊丹人。鍊得丹成去返眞。零落鼎爐渾不見。疎松瘦竹自精神。人說尨茸九九衫。翩躚知是羽衣毿。疎慵愧乏丹靑手。孤負書巢畫料堪。</text>
<title>挽定齋柳先生 致明○壬戌</title>,<text>生後高山也不遲。肧胎已兆見聞知。從來灑埽渾坏樸。恁去周旋自矩規。先聖故敎依下學。斯文重幸得宗師。靈光東魯餘三紀。敢怨天公嗇憗遺。敢將窾啓贊襟裾。竊卜芝眉照炯如。靜定元因恬養到。睟溫都與闇章舒。梅寒竹瘦淸修裏。玉栗金精稟受初。得見曇華稀一現。生而降古不嗛渠。昭代何嘗棄典刑。古來吾道自難行。西州人拜歸林影。南海天旋恃楫程。假帶崇銜心不有。遜居孚觀志靡平。如何牌拂趨歸處。浦思山哀朝暮頃。</text>
<title>陶淵會校洪範衍義有韻</title>,<text>父師玄訓範皇王。留待眞儒更磔張。才儗顔生聞禮樂。道該姬典理陰陽。嵩河騰頌風休邈。關洛聯徽事業長。繕取巾箱公海內。小華千載藉爲光。</text>
<title>栢湖亭。重校洪範衍義。</title>,<text>先師遺躅此精廬。攜到先師手輯書。文藻江山經怯後。蠧魚箱帙埽塵餘。有會衝牛征邁造。不揆蠡管測窺疎。少償函筵陪畢硏。百年斯境感何如。</text>
<title>虎溪書院。設三笑庵會讀鄕約。仍次霽谷李丈 亨秀 寄韻。</title>,<text>三笑庵墟重啓壇。尋眞勝似畫圖觀。當年有倡羣賢禊。今日仍成我輩歡。禮俗藍田修舊約。絃歌廬阜集儒冠。老仙平地詩中意。山水東南興未殘。</text>
<title>挽金戚丈 百行</title>,<text>蚤歲翩翩翰墨英。風流氣槩儘崢嶸。趨翔卻被長裾掣。偃蹇仍將晩節貞。怯海尙瞻靈殿屹。曉天何遽極輝傾。門牆舊稺今衰白。追感桑瀛涕泗橫。</text>
<title>挽柳濯叟</title>,<text>有懷林居子。逾山欲從之。忽覺阻今古。交臂何參差。念在弱冠日。相覿不某誰。愛兄端序蚤。慕兄志業奇。我實狂而騃。年行喜躡追。如蒹倚白玉。若蕕混芳芝。謬許趨向似。曾不我鄙夷。廬阜緣雅集。興國討宿疑。惟時定齋老。憗爲後學師。輸兄入堂室。愧我窺藩籬。匪疎函丈益。尤歡盍簪嬉。竆原無異緖。尋徑絶分歧。淡水何曾薄。歲寒聊爲期。皋鶴榮兄聞。屈蠖憐吾畸。共是山澤枯。卒歲可相隨。躋攀高山頂。指點雙湖湄。誓言分一半。先成未屋詩。不必麋鹿聚。自是蚷蛩持。辛歲摧樑木。南國法門衰。勉兄益努力。俾延典刑遺。那知堂嶺日。仍是永訣時。大年知無柰。惜也未及耆。倀倀立暮道。若爲後死悲。汗漫餘商量。孤蹇屬衰遲。皇華無許魏。兄昔有歎詞。僭校疇範衍。硏席輒興思。巾箱先藁在。曾囑對榻釐。半旬東林舍。兄胡不我知。萬懷那堪吐。良苦爲人猗。爲題三百字。重代一酹辭。</text>
<title>挽申石洲 癸亥</title>,<text>梅寒竹瘦渾精神。逸韻孤標迥出塵。跌宕文垣供戲劇。膏肓水石屬靈眞。煉成九轉形應蛻。草出參摹世孰珍。紫洞烟霞入悵望。可堪浦思又山嚬。</text>
<title>謹次墨洞精舍韻</title>,<text>海嶽東瞻近。天淵北迤來。尙留圖社掩。曾謝幣徵催。晩色披山桂。幽香索逕梅。遊人重覓路。何處線天開。</text>
<title>挽族叔文瑞 健壽</title>,<text>法門今日屬衰秋。此老如何恁便休。雅範從來端序現。眞詮得聞大方遊。縹緗定有零光拾。牌拂方須晩學求。相望一方翻隔世。可柰倀倀獨淹留。一方相望各衰辰。會事由來對榻頻。誠道服公加體驗。端情悚我破渾淪。歲寒更覺心期遠。燈跋仍留面晤申。最是愚亭旬月約。隔晨謾使倍沾巾。</text>
<title>挽柳殷老 衡鎭</title>,<text>三山邃學貫天人。一箇門庭付後身。河洛圈中竆意象。赤黃環裏洞心輪。鋪張合處經綸地。濩落終拋寂寞濱。直恁荒山埋沒了。如何吾輩不沾巾。</text>
<title>挽族姪汝雲 龍洛○甲子</title>,<text>老洫奚干名道人。猶將耳目閱通津。趨裾乍退金閨彥。鼾枕還高玉漏晨。堪幸典刑留嶺表。爲憐楷範寄漳濱。秖今鄕國關輕重。胡使仁齡止七旬。</text>
<title>挽族叔魯三 朋壽</title>,<text>夙儭先公隱德淳。歸來重見典刑眞。聲名少日隨磨蝎。契活生平任笑獱。吾輩只須竆守義。古人元自命安身。如何又嗇泥塗甲。不使優游寂寞濱。</text>
<title>挽柳護軍 進鴻</title>,<text>晩識芝眉鄕座深。解敎踈野便輸心。淸修氣味呈眞性。醞藉風流照雅襟。南國家聲仍宿望。西河仙老擬重尋。那知學士專城孝。無及崆峒鶴馭駸。</text>
<title>挽申伯翰 乙丑</title>,<text>停水方塘玉面淸。想君表裏得分明。鑑光照向吾家路。琴韻銜生大雅聲。裾珮不成規采肆。縹緗有待著光晶。如何未了優閒業。徑被修文返上京。弱冠追隨已卜眉。晩來遂付歲寒期。參同訣向雲臺討。洪範編從紫海窺。異序終須歸爛熳。同人常嘆有分離。隔晨事事成追憶。可柰倀倀暮道悲。</text>
<title>挽李護軍 秀應</title>,<text>百年詩禮大門庭。若老恂恂更典刑。根自知能渾德義。留歸造化好襟靈。兒郞幹蠱堪傳述。君子亨謙得順寧。悵望十年仍此日。偉冠頂玉遽冥冥。</text>
<title>挽白國寶 重曄○丁卯</title>,<text>斯文興廢舊同憂。家世由來德義儔。零落典刑看氣味。從容文雅足風流。靑陽觜距交猶泛。遲暮參商意更脩。海國齗齗淄澠混。柰如吾輩謝淹留。</text>
<title>挽族叔汝恒 性壽</title>,<text>視履要從本領尋。六旬伊老祇良心。詳溫笑語呈眞面。雅耿風操徹素襟。留巧儘堪歸化逸。息機都厭設中深。朋情族誼平生好。死別如何不涕淫。</text>
<title>挽安參議 潤蓍</title>,<text>脩門通籍逮強年。黼黻琮璜雅望懸。摩轂誰非金玉彥。斲囱還是閬瀛仙。周行卷退襟標古。魯殿光留齒德淵。傾想十年還悵望。漳濱楷範永違緣。</text>
<title>挽李日擎 相健</title>,<text>儒賢古宅幾桑瀛。若老巋然尙典刑。輦路十年幽枉白。範疇千古汗編靑。行看珉刻神光闡。誰㴑巖淙俗聽醒。萬事悠悠那復道。斯文餘感想難瞑。</text>
<title>三山柳先生挽 遷厝時</title>,<text>晩學猶因誦讀知。先生於道得宗師。程經邵畫兼抽鍵。鄒觳張銘儘漏機。有截廉防辭地禁。何憂忠愛納箴規。躋攀曠世詹南斗。時一曇華柰莫追。</text>
<title>追次沙月趙公 任 甲申絶筆韻</title>,<text>隻手難回宇宙翻。起吟曹檜賦風泉。扶綱大義撐千古。太史何遺採拾年。</text>
<title>挽李丈敍九 晦慶○戊辰</title>,<text>整著衣冠八十年。知公裏許得眞詮。從他笑詈恬持守。到得孚尹積鑽硏。謬談性命承知奬。重契圖書諦朗宣。南國靈光今不憗。可堪回首感通泉。</text>
<title>挽李景輝 庭爀</title>,<text>皎皎鐵城老。鐵爐舊範型。銀花鑑映徹。玉尺界分明。磁引憐同臭。葭依欲忘形。登來徑見碎。情與金昆幷。</text>
<title>挽柳季好 致好○庚午</title>,<text>玉署銀臺名秩淸。何曾送去立周行。拯隨判不趨諛媚。莅拊應無虐獨惸。已從樊圃恬竆養。更有兒經樂晩程。緋玉故非林下伴。柰如催返紫皇京。</text>
<title>挽李淑汝 鍾祥</title>,<text>南國翩翩瑞世英。文章經術備聲明。珮袪暫向時賢路。簿領聊從往哲程。一抹曇華舒更捲。幾篇玄草覆仍呈。眇然人物嗟今世。鼇嶽蒼凉斂曉星。南遊曾托遠來朋。爲是孤懷抱炭冰。才智敢希千里踵。晤言眞覺十年勝。由來歧路山川闊。幾許優齡道義增。一望參商仍隔世。人猗得不涕沾膺。</text>
<title>挽族祖 祚運</title>,<text>巾屨翩躚喬木村。行人猶識小溪樊。由來耆德仍三世。是以宗盟聽一門。嗣守典型由謹約。闡揮巾衍自深純。大年歸化餘何憾。未卒經營付弱孫。</text>
<title>挽孫士善 相煜</title>,<text>聰辯如公絶少倫。等閒言笑摠精神。廉稜直截醒昏默。界尺分明破渾淪。通經不用竆年力。試世還拋落魄身。雲樹十年成永別。追懷良覿祇沾巾。</text>
<title>挽李霽谷</title>,<text>幻吟方識丈人眞。香案分明降後身。萬里星河遊翰墨。一生城市絶泥塵。靜中虛白看晴晝。怯後靈光倚壽春。蒼水使來仍曠漠。白雲千載若爲鄰。</text>
<title>辛未元朝</title>,<text>一甲纔周一紀兼。幾何頭上擲烏蟾。海內弟兄元少在。國中丁口未多添。興道無如時命舛。立言其柰進修嗛。九旬箴儆儂何敢。且拭昏花對案籤。</text>
<title>次李明彥 亨晉 幽居韻</title>,<text>高棲新卜古亭傍。多賀賢坊繼構堂。地襲風流喬有蔭。室通虛白牖開陽。起居相接煙霞勝。嘯詠應隨竹木香。剛恨夢中迷半路。無緣一笑對書牀。</text>
<title>挽柳少游 致游</title>,<text>夢外皋音寢尙驚。惜哉非惜短聲名。已將姿器磨礱好。更用工夫歷鍊成。從此只須天假意。如何且看歲寒情。桑溟幻化都休說。此事於躳最不贏。人言六十亦年常。我輩看來儘少。不盡追隨幽勝界。更餘傾倒講劘場。方悲葵麥生三舍。可柰蒹葭阻一方。欲慰賢兄終語滯。比年餘幾割衰腸。</text>
<title>挽李戚丈 海鷹</title>,<text>安陵詩禮弁東鄕。珍重夫翁襲耿光。棘裏聲華靳觜距。漳濱模範仰星芒。百年已紓斯文鬱。半歲胡違大耋康。桑海餘生今白髮。爲追先誼灑涕滂。</text>
<title>奉和南稺道 公壽 枕漱亭韻 二</title>,<text>由來得覸丈人眞。愛向山阿寄此身。漱取紺寒當食息。枕依苔滑自牀裀。餐朝堪羨追行地。聽夜休思去雨人。那得冷然旬有五。爲沿幽澗洗襟塵。聞說楸陰了舊營。脊令原上想餘情。池塘草謝看厓色。風雨牀空聽水聲。韡鄂分留文藻馥。巋靈遙共壽躔明。竆廬湫隘長跧伏。攀和淸詩咄此生。</text>
<title>挽金丈 道振</title>,<text>晩生頭白閱鄕邦。先友門庭丈人行。李園歌詠曾羣秀。香社風流尙巋光。歸成有待仍蘭玉。護業無忘必梓桑。候退十年驚昳缶。此生何處復龐牀。</text>
<title>哭龜陰叔</title>,<text>吁欷龜陰叔。何爲遽各天。半嶺已云遠。各天那復緣。念我情好摯。爰自勺象年。公才方逸發。我走欲僵傎。各承家庭勉。遊戲三夏聯。麋鹿豈常聚。蛩蚷不相捐。次第逾丱弁。馳驟共後先。門課揚復抑。場藝進或竣。年行徑殿後。月評歸茅前。弱歲俱釁險。孤露各悲纏。我尤仍草土。十五換星躔。所以詞藝苑。無幾兩襟連。我遂棄組綴。公不謝槧鉛。偶同南省試。我陞公獨旋。得失眞細故。猶爲失者悁。公曾埋璧白。我又質龜玄。各抱失父孫。相望輒同憐。我因長跧伏。公或假冥顚。堂堂楡影晩。暇與迭聯翩。課藝公主拂。校藁我參筵。有會如少一。風流覺不圓。斯文値怯運。庠塾鞠草芊。南河旁十里。無地收風烟。我已艱步屧。莽蒼尙佪儃。阿彧經痘火。擧族稱慶延。遲我握手賀。晩及稠座邊。公時有憊色。神氣苦跼踡。老猶便儇步。爾來挽而牽。昨焉惺惚記。今若暈而顓。恐是憂勞祟。豈無扶補詮。一散動時月。每入戀際懸。芝菊二三伴。要公會陶淵。有報殆欲奮。無望著小箯。仍惟七耋老。無怪遂沈緜。尋常思自力。愁際開一嘕。北溪奔哭晩。阻沴反徑還。仍當熇赩節。一診愈就遷。續此方準擬。孰云遽已焉。已非斯世客。何處須嬋娟。永惟公與我。一門故比肩。離合七十歲。可無一敍專。聞公臨化席。責我無片牋。頹惰固我習。脫略實我愆。如今人鬼殊。何及簡札宣。昔公遊好日。呼詩索和篇。我顧短於詠。故以詼語塡。所以情話席。豪思閟湧泉。玆焉追宿逋。臨秋激喑蟬。拈韻逾五十。述懷略萬千。替聲寢門戺。寄歗苫宇椽。非挽亦非誄。送與幽徑穿。</text>
<title>謝櫟翁 權晟 寄紅藤杖 代大父作○戊寅</title>,<text>日月山中萬木稠。寄來一榦護衰𨈬。從今此腳差輕健。且了仙鄕宿債留。</text>
<title>追次白雲亭重修韻 丙戌</title>,<text>文藻江山曠百年。忽瞻巖角換新椽。甄亭感引華楣篆。謝樹香留古宅氊。暇把琴樽仍好主。時攜筇屐暫遊仙。構堂不盡能孫美。爲誦吾先立立賢。</text>
<title>挽族叔 斗壽</title>,<text>先輩風流日轉空。吾宗幾箇似夫公。和光不作脂韋態。安分常存愷悌容。半世浮名甘棄置。十年沉痼柰畸竆。愚蒙敢作稱揚語。爲失依瞻涕泗濛。</text>
<title>挽族曾祖處士公 始精○遷厝時○壬辰</title>,<text>晩生違杖屨。宗黨誦風流。名碩家門好。彝倫行誼周。桑瀛人世換。蘭砌德陰留。想望終無及。傷心寂歷丘。</text>
<title>挽趙進士 弘復○辛丑</title>,<text>蚤歲翩翩書劒雄。歸來林下養眞衷。持循默驗衣冠上。咀嚼寢深典訓中。未肯門庭標牓異。也堪庠塾丈函隆。傷心月嶽扶輿地。耆宿風流轉眄空。</text>
<title>挽琴丈 汝岳○代大父作</title>,<text>齷齪而今世。斯翁隱德淳。心期看處約。質本在敦倫。留巧終歸化。考年未必仁。寢門遙哭後。何語慰楊春。</text>
<title>次棲碧亭申丈 致龜 木石二假山韻</title>,<text>爾本泉源晦養身。一朝緣底露天眞。主人最有山居癖。故致堂前面目新。人云蘓老是前身。魁岸看來未必眞。世間固有溝中斷。聊借名言愛翫新。炭韛乾坤各賦身。物非人巧揔天眞。喚成山處還爲假。要自人情故喜新。卷石塊然難作峯。非峯胡又戴孤松。看來名實非全爽。爲向堂前暫駐筇。昔年莊栗見旁峯。今日靑蒼對晩松。俛仰不堪人事感。秋天愁雨強留筇。申丈長子。辭庭已久。木假山傍石假峯。菊花盆外一株松。也知歲晩幽期在。遮莫遊人謾駐筇。</text>
<title>三友堂族祖▣▣嘗有松桂菊三友詩軸。命岱鎭續貂。余以不閑詩律。辭不獲則謹諾而歸。及重造斯堂則公已謝世。而所謂三友者悄然獨存。遂感而追次原韻。以贖前日逋慢之罪。兼敍愴悼之私云爾。</title>,<text>爲看松桂訪幽蹊。愁殺寒烟羃小堤。今日主翁返眞宅。舊時三友倚荒畦。味同辛辣仍投契。標愛淸臞故傍棲。叵耐霜天凋菊夜。吟魂躑躅告分攜。</text>
<title>挽宗叔處士公 坤壽○遷厝時</title>,<text>此老衣冠出九泉。玉容爭似笑談年。瓊樓不恨塵寰隔。華表應悲怯海遷。樹老甄亭遺舊躅。劒寒延瀨返前緣。攀和莫寫悠悠語。風馬雲車已颯然。</text>
<title>伏次白雲亭板上韻 辛丑</title>,<text>古亭瀟灑傅巖頭。留與遊人好騁眸。十里泳飛魚鳥活。四時濃淡樹林稠。收來勝賞皆天餉。罷遣機心自日休。願向此間攜隱侶。莫敎招取小山劉。</text>
<title>次族叔幼徵 九壽 大興新居韻 丁未</title>,<text>知君偏愛錦川湄。隨處林塘卜築宜。五畒耕雲渾職事。一江漁釣自經奇。宅同野渡虛舟泊。身共汀洲白鳥隨。坊號大興兼有取。添丁聊復答明時。</text>
<title>又次八景韻</title>,<text>江颼將夕掃烟霏。滿意遙空揭素輝。淸景由來閒者主。沙鷗與我兩忘機。山月素輝。洞門遙望極平沙。烟樹依依送逝波。百歲通泉興感慨。溪山寥廓水雲多。錦水寒流。野水盤渦鏡面平。中鋪綠褥一氊萍。鳧游鷺浴都容得。爾性眞非與物爭。鳧淵浮萍。金鶴葱瓏日夕佳。時時絶巚羃丹霞。政知跨鶴仙人出。故着輕霏一陣遮。鶴山飛霞。此山何故臥龍云。怪底時升一抹雲。寄語幽潛休久秘。祇今郊野旱塺紛。卧龍歸雲。紫翠蔥蔥千仞崗。雲霏開處挹朝陽。此間安得歸嘻韻。去作人間聖世祥。飛鳳朝陽。平郊雨歇散靑簑。耘女鋤童兩兩歌。植杖楡陰欣一聽。康衢遺響此中多。大野農歌。不分灣艇與灘罾。暝浦時看點點燈。料得寒芒孤照處。白鷗飛去水光澄。晩洲漁燈。</text>
<title>挽李聘卿 相莘</title>,<text>古人何處得。吾愛若儔人。謹約持家範。疎迂任性眞。紛華都斂退。文雅自孚尹。交臂忽相失。嗚乎未暮身。</text>
<title>挽族叔茂仲 松壽</title>,<text>謹約持身穩。溫柔接物良。敏聲初業藝。倦步晩登庠。多少關門戶。差池倚輩行。追隨猶未老。可耐判存亡。</text>
<title>挽孫丈 星穆</title>,<text>昨歲重遊雪岳陽。丈人眞是一靈光。齗齗周道鄕風降。嶷嶷龎牀古意蒼。滄海故多遺寶氣。崆峒直欲問神方。秖今再奉嗟何處。傳道弧南瑞彩藏。</text>
<title>挽族叔 富壽○庚戌</title>,<text>機械平生不棲襟。等閒談笑也眞心。淳溫自是風姿好。簡拙由來性操恬。行履元無人厭惡。命途胡被鬼猜嫌。天公記性吾猶信。文學持門有嗣男。</text>
<title>用排雲錄韻。奉簡李元叔。相聖○壬子</title>,<text>斡日旋天是底因。排雲籲閤自君申。精誠解使羣嫌釋。談辯能敎積枉伸。五宅幽沈都任運。一朝敭闡卻由人。斯文扶護同盟幾。輸與晜孫耀百春。</text>
<title>挽族祖泰以 彙運</title>,<text>三歲萎三棣。吾宗不幾空。持循意。翹翹雅勑容。梳卻聊修拙。滋培更見功。那知頤攝力。未老便長終。</text>
<title>挽孫文仲 永獻○癸丑</title>,<text>弱冠論文雅。由來四十春。風儀存簡樸。襟韻見淳眞。拙直憐孤論。叫喧任黨鄰。如何一逝。無復討情辰。</text>
<title>挽徐善膺 元模○己未</title>,<text>邁老曾修嫮。遺謨在義方。瞻楸冞永慕。勘梓闡幽光。已裕蠱承幹。何嗛履考祥。周房入悵望。誰復主仙鄕。</text>
<title>挽鄭晦可 裕祖</title>,<text>南州追舊識。夫子最淳眞。談笑無機械。衣冠絶坌塵。翰墨歸餘事。林園老逸民。古矣今難見。瞻言一愴神。</text>
<title>挽李元叔</title>,<text>紫海陰雲歲十廻。君自南衡默禱開。扶衛斯文關隻手。此名千古未應灰。少日交情晩益深。逢塲何話不輸心。爾來積蘊思重討。可耐人間遂古今。</text>
<title>挽金景立 養植○癸亥</title>,<text>樸實從來許近仁。望眉曾卜丈人眞。芹宮聯籍名還薄。楡景耽書味愈新。堪擬拂牌爲矜式。矧貽詩禮見深純。隔晨異日追聲迹。幾許縹緗撥蠧塵。</text>
<title>挽南稺亨 震陽</title>,<text>若翁風味最眞淳。天放園林餉七旬。仲氏有論俱實境。楊家無故自彝倫。冠巾息偃升平古。頤頷愉恬起處晨。乘化順寧何所憾。只敎人猗一傷神。</text>
<title>挽族弟德錘 鎭衡</title>,<text>鵷行翹翼及中身。報國輸忠詎後人。自是虛舟乘急浪。且休生恚觸梁津。北轅南舶揔奇遊。會事平生壯志酬。兼是蟻鳶齊予奪。未應歸紼載咿嚘。倘來榮辱不須驚。視履觀祥乃利貞。盆日祇今回漏照。幽阡何處遶光晶。</text>
<title>挽李學仲 相儒○乙丑</title>,<text>謹約持家範。淸疎見性眞。安身天有命。切齒世無人。夙契堪如水。衰情益倒囷。一聲隣笛裏。寄語吊阿春。</text>
<title>挽孫孝章 永源</title>,<text>少交會面晩交神。川陸依然夢路新。已攬韶華投契好。卻臻霜雪討襟眞。齗齗東社傷頹俗。烈烈南城闡曠辰。怊悵十年雲樹外。友兄何柰獨猗人。</text>
<title>挽李深父 彙濬○丁卯</title>,<text>長裾玉佩履周行。淸渭終南十載情。辭闢詖淫聲大義。位班更老聳諸生。名門近世留楷範。吾黨衰秋倚幪幈。㤪殺修文符到先。靑陽今覩玉樓成。</text>
<title>挽內弟李仲厚 相垕</title>,<text>往年哭賢伯。今年哭賢弟。我哭在寢門。迄莫抒悲悷。伯兮承家學。君亦擩詩禮。弟兄同一子。君以族兒系。一子儘不少。文行業不替。蘭芽忽見摧。家門失左契。嫠人抱尺孤。傳緖惟此係。拊育祈成立。二祖思何際。伯兮不少須。哀哉目猶睇。㜻婉覆露望。阿弟留在世。慘慘纔數歲。云胡又長逝。後前爲境甚。無乃鬼益厲。我以自出倫。情誼固休計。與伯同遭罹。相憐迄暮歲。欵欵君隨序。悃愊無遮翳。那年是別日。嶺路久已閉。于今渭陽宅。桑海境安稅。昔哭猶替告。再哭尙呑呭。坐數跳丸景。越吊已不逮。一詞付冥曠。至懷何能㫼。寄語外除子。莫我責負戾。提挈髧髦侄。留竢怯海濟。</text>
<title>挽趙紀汝 彦綱</title>,<text>暮途常恨隔山川。轉眄如何又各天。會見門墻開百六。可堪言笑待三千。桑翻幾世徵遺範。梓壽他秊討舊編。若使戴星仍漏日。尙應光路報重泉。</text>
<title>挽李韓伯 相休○丁卯</title>,<text>追遊從少日。到衰濱。謹約存家範。淸疎見性眞。琴書聊適韻。芝朮足頤神。忽報泉塗閉。可堪不幾辰。</text>
<title>挽申彝仲 秉欽○己巳</title>,<text>泉翁云逝博兄亡。曷又夫君謝輩行。絶慕紛華衣帶素。遊情文史鬢毛蒼。靑藍堪賀庭根茂。淡水還敎戶屨恒。無幾向來警合散。忍聽隣笛起山陽。</text>
<title>挽玉舜如 汝晦</title>,<text>淳素爲襟坦易胷。古家文獻剩遺風。蚤追翰墨名還薄。宿好詩書味更融。周髀窺天知曠度。輪心覷地自迷衷。莽蒼相望成今古。可耐人猗暮途竆。</text>
<title>挽金休萬 奭裕</title>,<text>曾道翩翩藝苑英。晩看眉睫照遐情。身名已與菁華謝。家計還從冷淡成。已恨追遊違少日。尙期傾倒償平生。如何沈約留題處。半路旋休夢裏行。</text>
<title>挽族兄 鎭龍</title>,<text>高簡知風素。淸疎見性眞。趨營渾凂己。棲屑卻安身。再訪周房路。終依遯峀濱。莽蒼仍隔世。瞻望祇傷神。</text>
<title>挽趙用賓 彦觀</title>,<text>底取疎愚寄意臻。詳溫恬雅自襟眞。浮躁已厭趍時鵠。康濟還從用手龜。收拾晩功應邃密。闡揮先美出明仁。追思悃欵慙孤負。未覆零牋尙案塵。</text>
<title>挽李禹民 啓秀○庚午</title>,<text>花城東里也高陽。伯叔差池及季方。每向名途居後殿。夙知才格少前行。祇將保拙守眞意。打到安身立命塲。九耋大兄情更弱。忍敎白日孤眠床。</text>
<title>挽族兄 鎭廈</title>,<text>寥落吾宗古韻茫。登來何處丈人行。敦門好意須愿睦。鎭座高標仰老蒼。正擬魯墟靈殿憗。那知遼海鶴驂。如今又失難兄季。追吊床帷倍我傷。</text>
<title>挽權戶長志運</title>,<text>䕺林高木傑然姿。家世遙遙說太師。季世曾無經術翟。柰如轅下局良騏。城市奔波獨也淸。多君恬退有鄕評。那緣引寘東華畔。漏盡鍾鳴聽鼾聲。記昔山樊偶一來。白雲金鶴見君懷。倘令仍作衡門客。何待三千笑一開。</text>
<title>挽申丈 塾</title>,<text>憶昔東遊也忽州。高軒半日奉閒酬。衣冠覸得風流古。談笑輸來德誼休。零落海堧文獻國。優閒山野考槃丘。那堪十載重尋處。換卻龐床繐帳幽。</text>
<title>挽族叔元格 興壽</title>,<text>比歲門親多鬼錄。年華資氣最誰憐。襟懷雅潔條冰似。幅尺分明界玉然。擧履自同行輩後。品題宜在月朝先。百年期倚旋相失。此哭那能涕不漣。</text>
<title>陶淵會校雨澗集。用集中韻。</title>,<text>齠齡想慕盡平生。幸見遺篇纂次成。只欠歲年究飽飫。孰如資地禀淸明。烟霞追挹曇華白。花樹仍邀乙杖靑。知是毫芒尊足在。壽傳他日慰遐情。</text>
<title>挽族兄 鎭坤</title>,<text>仰公先進今七旬。先進八旬纔曛晨。落落曉星瞻德範。翩翩少日追芳塵。戇愚緣底偏知愛。親誼從今失庇仁。寄語欒欒哀疚子。尙承遺廕護渠身。</text>
<title>挽南護軍 履煥</title>,<text>曾和恩筵頌祝章。匪亶緋玉耀林床。久欽行義堪旌淑。踴賀貤榮洎事亡。箕福何歉差欠剩。鄒尊愈美幷兼光。世緣無柰仙緣足。聞道翩然已大荒。</text>
<title>再挽李戚丈 葛庵先生復官後</title>,<text>左海由來底運旋。斯文幸覩日中天。六世家門呑腷膊。卅年京國積迍邅。無柰古今難與待。如何朝暮不敎延。定知襟佩迎恩處。上有嚘嚶頌萬年。</text>
<title>陶淵。與龜陰叔聯句。</title>,<text>芳草流鸎五月天。朅來山水是陶淵。龜陰。 詩情澹蕩籠千狀。酒債尋常佩數錢。訂窩。 談笑端宜消永日。提攜莫忘趁衰年。龜。 更從濠上觀漁釣。風味翛然助一緣。訂。</text>
<title>挽族祖 炳運</title>,<text>長公傾逝一門唏。連歲如何棣萼萎。艶夏仙亭花樹處。淸秋松石露霜時。笑言娓娓知親誼。氣味溫溫見雅期。可耐微茫湖外月。任敎孤鴈寄荒湄。</text>
<title>挽孫聖雍 鍾恁</title>,<text>少日停鸞彩。殘年睡鶴臞。疎雅襟懷見。淳眞氣味旉。嬴號猶定力。離昳柰催驅。遠抱存亡感。南雲寄一吁。</text>
<title>挽孫幼祥 永敏</title>,<text>朋友須看歲寒情。消盡菁華悃愊呈。吾輩淸眞無若季。古人淳樸乃如兄。由來夢路成迢遞。次第冥符劇邁征。記得當年留別語。遂無桃李報瑤瓊。</text>
<title>野堂三從叔 商運 還自海上。謹呈行軒。</title>,<text>知公宿債在湖上。歲暮如何辦大觀。始向丹丘看日出。忽臨蒼海盡坤端。身登丑島能千丈。望極于山僅一丸。多少此行增氣力。試將遊錄翫詞源。</text>
<title>挽詞[韓山李秀學]</title>,<text>定師去後臯比虛。公獨巋然魯殿如。家傳靑藥瓢芝鉢。學究陶峯葛密書。收將湖海噓雲雨。斂就山林喫水蔬。古劒塵埋藏寶匣。文章光氣斗南墟。</text>
<title>挽詞[鳳城琴誠述]</title>,<text>大器誠難儗以倫。洪鍾萬石弩千斤。文章自是吾家物。望實終歸大方門。末路頹波撑柱屹。小窩經几坐罏熏。臯禽晩徹猶餘事。堪歎今空秉拂茵。</text>
<title>挽詞[驪州李瑀祥]</title>,<text>大帶峩冠坐必危。精詳博洽兩兼之。升沈外至何須說。獨有吾林知者知。嶠南儒碩昔彬彬。僂指如今幾箇人。每謂高明爲魯殿。如何竟不駐奔輪。家兄挽幅幾盈箱。披到來詩劇永傷。天意茫茫難可詰。華山一帶又收良。</text>
<title>挽詞[全州柳致任]</title>,<text>往年哭我二弟賢。今年又送先生歸。北邙北邙何所樂。有如冥約後先。中宵幾感逍遙會。隻影孤寄風雨床。尙賴東南吾道在。隻手猶能撑一方。蟬聯華閥自靑祖。于今五世十世強。臨朝直節諫議賢。蹈海高風處士坊。繩繩詩禮世厥氊。歲晏酉山動天香。魁姿可薦殷周序。大筆高步遷卿鄕。噫彼標牓何足多。璧水初年暫翺翔。歸來小屋靜而閴。八旬林泉歲月長。牛毛洞卞如裘褐。蠅頭細書滿巾箱。重重公案未盡勘。孰非吾人合商量。初平聽說隨下風。淡水如今六十霜。班荊勝會追先蹟。修禊古事續蘭觴。年來大嶺頹爲土。承學無復寓羹牆。相逢猶無舊時樂。各天其柰獨自傷。攜來惠連步江干。共伴晨鳥叫空桑。</text>
<title>挽詞[韓山李敦禹]</title>,<text>名門儒鐸又芝陰。經義文章兩得兼。眼目高時輕魏晉。頭顱劈處契閩濂。雄談卻向牛蠶細。大踢還從律尺嚴。叵耐康成起起夢。年非辰巳遇終謙。</text>
<title>挽詞[安陵李相行]</title>,<text>王佐經綸儒者眞。聰明費得五車陳。圖書細入牛毛地。直是百年後一人。煌煌褒典錦陽春。鸞御如何故此辰。歸拜霽翁消息大。丙辰年後復鴻恩。</text>
<title>挽詞[新安李震相]</title>,<text>蘭芝山北是公廬。斗室庤經坐嶽如。星宿珠璣胷錯落。風䨓湍瀑氣吹噓。儒邊牌拂前光仰。世外軒珪本分疎。七耋林泉觀翫富。法門猶見典型餘。風牕夜話酒微醺。雄辯淊淊宇宙間。中庸性道參同異。太極陰陽訂合分。吾猶片帆衝高浪。公似層樓壓遠山。仙遊曲曲皆名勝。最愛雲林占地安。志氣深孚識面初。一宵聯榻兩緘書。文章路脈評奇屈。性理源頭費刮梳。斯道凄凉今世界。好人多少盡丘墟。從公欲講先天說。十舍脩程竟未攄。</text>
<title>挽詞[載寧李秀榮]</title>,<text>經綸偉器卧山樊。席上堆珍日璨然。倘使剡章登蚤歲。不將吾道付沈淪。精蘊嶽峙淵渟處。韻華韶張濩發時。人物南州肧養力。幾多元氣復前期。</text>
<title>挽詞[安東權璉夏]</title>,<text>儒門景色日戎戎。歎息南州氣數空。近世靈光惟一老。如今剝九又終窮。山林未展經綸手。緖業猶傳羽翼功。欲向愚亭沿溯去。頹波安得喚蒿工。川泗名門是鄧林。晩來挺出更千尋。向時泛濫終歸約。到底精硏卻入深。諸子糾紛寧閉耳。古人磊落最當心。終敎後輩尋文字。妙義名言孰不欽。</text>
<title>挽詞[烏川鄭觀儉]</title>,<text>天脫馽覊左海偏。雲山冥漠入孤騫。文章崛起百年後。論議尋常三代前。禮也固徵林下傑。嘐然爲有卷中賢。邇來屢哭吾南運。何處新墦大嶺巓。渾然其氣嶷然儀。斯世儒宗一見知。洛建悠悠風色別。江湖落落歲華遲。洪鍾響盡餘音在。大隱山空老榦萎。異日中原如有作。吾東文物就徵之。</text>
<title>挽詞[晉陽姜漢奎]</title>,<text>陶湖秋色碧粼粼。檀木千章在彼滣。十世風猷川上氏。百年心事卷中人。太玄揚子心遊靜。大雅韓公力去陳。衰叔不容留一老。可堪斯道日荊榛。</text>
<title>挽詞[族弟金道和]</title>,<text>大嶺頹爲土。墟墟羃白烟。人間無一幸。夫子又重泉。手抗龍門瀑。胷藏武庫兵。東南吾道在。瓢老有家聲。幸使生中國。遭逢西漢間。明堂禮樂會。高步遷卿班。滄海如杯小。逌然一笑開。卧龍山下屋。頭白讀書幃。歲晏靈芝秀。天香徹九閽。金丹千古感。消息問黃昏。歐壠將無誌。仙輈不少留。公私今日哭。都付蟪蛄秋。</text>
<title>挽詞[族姪金興洛]</title>,<text>巍巍犖犖大家模。德義文章近古無。屬此吾林寥落日。巋然南土一師儒。古道元非俗士程。嘵嘵多口儘堪驚。萬怯滄桑磨不去。芝山依舊碧崢嶸。記昔山齋奉燕申。津津誨語夜將晨。也知仁訓非虛設。薄俗如今難再淳。</text>
