<title>九月十六日</title>,<text>九月十六日。嚴親初度辰。如今六十九春秋。鶴髮犀帶贊經綸。吾家兄弟一十人。歲歲玆辰奉壽觴。金貂映座錦筵開。一時門戶生輝光。駞峰霞醞出御厨。玉盤錯落羅珍羞。諸兒相起舞彩衣。年年歲歲樂未休。自從壬辰來。骨肉星散各殊方。辱子幸不離膝下。酒果常恨乏甘香。今年邈在天一涯。渺渺白雲入余望。遙思兄弟奉親歡。內外男女盈中堂。父曰嗟余子。流落在異鄕。母曰嗟余季。何不在余傍。汝之兄弟皆在此。汝獨胡爲不得來。亂離以後八年間。幾人白骨埋蒼苔。吾門百口幸無恙。此筵亦足稱盛事。兒孫滿眼但點頭。年位已至更何俟。人間壽福無不具。有何陰德能致此。汝獨不在亂我心。憶汝戀汝興一喟。嗟嗟辱子悔何追。三十已過無一藝。作吏未免捶楚及。自此無意於人世。旣不能揚名立身顯父母。又不能晨昏問寢奉甘旨。孝衰妻子古有戒。豈謂今日身反累。子職已尙何言。宇宙若無容身地。嗚呼何時免陟岵。此日倍下思親淚。</text>
<title>六歌</title>,<text>我有三妹各何之。風霜歲暮離愁苦。漢陽城裏初散時。拜別北堂淚如雨。干戈滿地兩阻絶。眼中之人不得覩。日昨二妹付書至。萬死得達湖西土。一妹流落關塞外。天長海濶無鱗羽。北塞雪虐湖西飢。三人各困何村塢。扁舟欲往不可得。水有蛟龍陸豺虎。嗚呼一歌兮歌聲哀。悲風爲我吹荊樹。洪州地遠海迢迢。我有嫠嫂在其邊。年纔十六失所天。隻影伶仃眞可憐。伯兄之子養作兒。蘋蘩薦祀人稱賢。家亡飄泊歸何方。赤縣神州滿㫌旃。流離半載始得信。與兒就食江南田。家鄕千里兩孑孑。覊栖何以度殘年。此後存亡亦未必。念此令人雙涕漣。嗚呼二歌兮歌甚悲。關山極目迷愁烟。我有親朋三四輩。文章氣槩頗相許。相逢輒作文字飮。筆下璀璨驚人語。自謂百年長如此。寧知長安血漂杵。人世歡娛何草草。世亂離懷倍悽楚。豺狼在邑路脩阻。風裡蓬征無定所。使我悵望長惻惻。窮途飄泊誰憐汝。雪霜慘悽鴻鵠飢。天寒何以忍覊旅。嗚呼三歌兮歌聲長。此身獨立無歸處。有子有子好男兒。亂離之後方始生。爾母抱爾經險艱。踏遍五路今塞城。憶昨避賊林藪間。與爾相失徒呑聲。絶乳三日爾不死。得爾隣里相顧驚。爾今膝行知孩笑。何時眼前看長成。昨夢嬌啼入我懷。覺來不見傷我情。病起江上空回首。安得與爾歸舊京。嗚呼四歌兮歌聲咽。龍川水遠龍山橫。我生我生胡不辰。半世流落干戈裡。楮島草堂亦何有。兵火燒殘餘舊址。親朋骨肉半爲鬼。故國繁華今已矣。憶昨上書不得意。時危不忍便納履。旣不能借劒斬斷佞臣頭。翠華西廵誰更止。又不能指揮猛士屠箕城。直使戰血渾江水。抱病天末空悲吟。腐儒雖生不如死。嗚呼五歌兮歌嗚嗚。防身有劒將何倚。今夕何夕歲云暮。此地何地天之涯。得不哀痛當時事。鑾輿播越朔風吹。漢陽城闕兵塵起。大東赫業何艱危。仙李春風二百年。終南王氣無時衰。太白八月虜運盡。猛將如雲竪義旗。冦盜縱橫猶密邇。征東司馬來何遲。噫吁𡃰奸臣不死賊不滅。忍見天地含瘡痍。嗚呼六歌兮甚痛哭。皇天有知天亦悲。</text>
<title>代査揔兵悼亡夫人</title>,<text>高門之女將門配。婦德閨儀世稱淑。窈窕元宜君子逑。一生偕和琴瑟樂。有男有女皆神秀。男不好武方種學。年前起家列霜戟。宮誥蟠花耀粧閣。去歲防秋遼塞上。今年又有征東役。中堂作別上馬行。出門回首情脉脉。先言珍重加餐飯。復道樹勳安社稷。別後空閨賦蛜蝛。羅帷悄悄傷幽獨。沙塲鐃皷五更天。還家夢斷千山隔。誰知此別是死別。顔面依俙猶在目。一身許國寧顧家。日暮空臨鴨江哭。生前有恨死亦恨。地濶天長豈終極。寂寞荒山三尺墳。幹事回時草應宿。</text>
<title>聞李提督過江有日志喜 李提督如松</title>,<text>李將軍學得兵法精。妙歲列戟開細柳。王侯將相必有種。大伯連營鎭遼右。決河曾灌寧夏城。勃賊蒼黃坐授首。天顔有喜賜非常。豊功偉績動人口。日本渺在東海東。天之何爲養群醜。狺然潛畜射日謀。天不能禁反被詬。千戈舸艦蔽海來。一片靑丘漲氛垢。華山爲城漢水池。一朝失險誰更守。豺狼在邑龍困陸。朝廷一隅栖草莾。朝鮮列郡秪三百。二百餘城爲賊藪。天子聞之赫然怒。特發十萬兵往劉。將軍將命寸心赤。腰間三尺靑龍吼。公家兄弟功名震。皆佩黃金印如斗。先驅渡江號令嚴。陰風慘惔沙石走。吳戈越甲組練明。朔方健兒亦赳赳。攙搶不動六合昬。小醜行看如拉朽。我生飄泊風塵際。骨肉零落亦何有。眼看天旋地轉會。萬死餘生此豈偶。何當滅賊洗甲兵。六軍共醉如澠酒。磨崖勒此征東功。大書特書字如手。再奠三韓仁壽域。民不夭札至鮐耈。此後秋毫皆帝力。小邦戴之如父母。</text>
<title>旅舍遇雨</title>,<text>陰風慘慘山木惡。黑雲壓野天欲雨。密雪如絲旋作雨。春泥滑滑深沒股。短衣低帽何爲者。來叩柴門問舍主。主人出見眼爲白。閉門咄咄聲猶怒。主人莫怒客有言。世亂何須賤貧寠。我亦當年讀書人。直將壯志題橋柱。結交盡是一時豪。樽前意氣傾千古。春天熒惑入南斗。淸邊忽見生豺乕。至尊下殿事蒼黃。犬羊直來居官府。長安豪貴跣足行。一半脂膏塗草莾。峽民頑悍怒則獸。若見衣冠便慢侮。有顔恥作行乞人。有奴盡被賊兵虜。拔劒擊地反自羞。力弱不能隨行伍。欲說平生愧滿顔。何必向人煩縷縷。解衣磅礴寒附火。安得麥飯充飢肚。食䓗飮醋度朝夕。還家寧受此酸苦。吾聞天將掃妭氛。我將歸去安吾土。楮島之南有薄庄。拂衣終當老於圃。主人無語客亦睡。重泉滴瀝庭前樹。</text>
<title>醉贈睦汝敬</title>,<text>君不見塞翁得馬還失馬。得亦何喜失何戚。又不見南柯富貴一欠伸。枕邊黃粱猶未熟。世間萬事皆夢幻。名利之塲何屑屑。我生學步反失步。矻矻窮年竟何益。憶昔携書楮島庄。咀嚼榮華或忘食。自謂終身隱其間。一生飽占逍遙樂。兵塵驅我不安居。三年奔走轉愁疾。昨過長女欲痛哭。道上縱橫多白骨。帆風一日達海州。誰謂還家是異域。睦生於吾舊相識。把酒慰我窮途色。酒闌却憶十年事。故國繁華猶在目。城西芳草一望春。幾回斷夢迷南北。霏霏暮雨海天邊。相對悲歌俱異客。勸君莫惜千金裘。千金易求少年難再得。直須沽酒日日醉如泥。洗盡磊磈胷次長兀兀。</text>
<title>臨津歌</title>,<text>臨津江水深無底。中有忠魂葬魚腹。我來彷徨不忍去。悲風日暮吹枯荻。津頭老卒炙背坐。欲說前年輒嗚咽。前年守禦申將軍。慷慨胸中一斗血。勤王千里夜兼行。路上蒼黃拜黃屋。天語丁寧感至尊。自許將身死主辱。腥塵已暗漢陽城。借冦還將主爲客。山河表裡竟莫憑。殺氣西來動坤軸。沙頭樹柵夾水陣。列營稍喜諸軍集。相持半月遏長驅。天塹由來能固國。元戎掣肘令不專。羽檄交馳催戰角。將軍渡江引輕騎。壯士喧呼山石裂。兇徒詐敗逸待勞。按劒誰容老將說。前軍輕進不顧後。坐墮兵家誘敵術。揮兵無力脫乕口。白刃如林四面蹴。坡山落日皷聲死。驚血成川江盡赤。平生耿耿許國心。千載家聲繼壯節。江流遙接㺚川水。白馬相從兩毅魄。江波洶湧怒不息。家人何處收枯骨。世上紛紛黃口兒。竟將成敗從媒孽。孤忠菀結洩不得。殺身寧知未塞責。賣國之臣多戴頭。將軍地下應無怍。林邊古壘萬竈夷。處處黃沙有遺鏃。人生到此孰不悲。白骨相撑亂阡陌。江流可塞恨難塞。江水滔滔豈終極。臨江一叫髮竪竹。遊魂歸來江雨黑。</text>
<title>旅舍書懷</title>,<text>我昔汩沒簿書間。數載南柯滯一䆠。前年罷官今始歸。白雪紛紛歲已晏。塵埃失脚悔何追。往事悠悠不可諫。人情閱盡眞嶮𡾟。對面公然恣欺謾。萍蹤何地可棲息。海內八年猶兵患。每逢佳處便怡顔。蒼苔白石瀉淸澗。沙平江濶楮子島。夕陽長洲下鴻鴈。江南臘前風日暄。窓外梅腮想應綻。菟裘烟月吾將老。富貴功名皆夢幻。雲門若耶何處是。竹杖靑鞋吾已辦。</text>
<title>戎灘峽</title>,<text>連宵旅舘雨初歇。曙靄蒼茫江郡曉。江流得雨綠正肥。出沒波心雙白鳥。是時十月天氣寒。日出氷珠懸樹杪。江邊石壁如翠屛。雲水熹微一逕遶。行人十里盡圖間。此景人間定應少。江山如許人自老。世故紛紛莾難了。功名易醉憂患汩。自古雲林去者小。何時歷盡長短亭。歸倚東湖雪中棹。</text>
<title>朽斤津</title>,<text>關河迢遆雨雪多。歲云暮矣白日短。江流昨日如潑油。一夜嚴風氷塞岸。寒天豈是遠行時。半日呼舟立江畔。蒿師運舟不知寒。疾棹開凘露雙腕。懸知舟外是死地。坐舟不覺背流汗。我生胡爲久中路。宇內卽今已戡亂。西去東來身自老。客邊空看歲月換。危時何不早歸田。我生我生良可歎。</text>
<title>送春行</title>,<text>去年送春漢陽城。今年送春東林城。年年送春不在家。客裡偏驚時序更。春風只是九十日。二月餘寒正月雪。芳菲節能幾時花。未全開花又落。世間人事亦草草。百年未半身已老。樽前幾回開口笑。千愁萬恨縈懷抱。昔在長安三月暮。千金不惜買歌舞。雕鞍白馬金絡頭。黃昏駄醉花間路。干戈喪亂萬事非。一身流落天之涯。三年汩沒簿書叢。春去春來都不知。今來情境倍索漠。悄悄郵亭坐終久。蕭蕭風雨卷地吹。綠腤紅稀徒極目。靑春一去有回期。盛年一失難再得。春來春去孰主張。坐見綠鬂生華髮。我願四時長春人不老。樽有酒兮月長滿。日日花前醉紅裙。人間萬事都不管。</text>
<title>贈申評事明遠留別</title>,<text>憶昔與君初識面。麟角鳳觜奇自睍。如今形貌却昂藏。屈指歲月如掣電。世上酸醎幸同病。聚散雖殊情戀戀。君方射策入君門。我政作吏困一縣。今年塲屋又失脚。孤蹤流落逐蓬轉。君何來着從事衫。秪合載筆趨金殿。卽今老酋肆狺然。邊城不敢憚征繕。君當洗手草檄文。一札可見鴞音變。老眼已空犬羊窟。靑海預賀無傳箭。丈夫事業當如是。腐儒徒能穿鐵硯。天涯靑眼豈偶然。急管哀絃動高宴。今朝余馬欲東首。君亦西行兩相餞。長江一帶淨無塵。犀甲熊旗明組練。元戎置酒禮數寬。幕府喜得當時彦。祝君別後加餐飯。何必樽前淚如綫。西關孤戍雪三丈。漢水梅花月一片。莫道千里不相思。夜夜猶應夢中見。</text>
<title>贈李記事皡如留別</title>,<text>丁酉之秋倭再猘。兩湖千里妖氛漲。兇鋒指日迫神京。亭壁已無藩蘺障。先王寶錄亦失所。萬牛輸載將何向。避兵莫如竗香山。根盤百里高萬丈。中間石室可藏之。閉以雲扃遮峀幌。此間奉使必仙曹。暇日林巒恣探賞。李君膺命豈偶然。自是多生結霞想。禪窓隱几靜燒香。頭戴華陽身鶴氅。山中朝暮景像殊。曖翠浮嵐千萬狀。有時蠟屐事幽討。蹋磵坐石平如掌。洞壑窈窕泉石佳。巖嶅崒嵂峰巒壯。香爐萬仞捭雲漢。眼底盡入幅員廣。上院瀑布㝡奇絶。玉龍倒挂蒼崖上。領略歸來坐一室。玆遊斗覺胸襟爽。我昔雲蹤遍林壑。至今仙境魂長往。今秋卧病負奇遊。咫尺名山空悵望。二年在外君休歎。卽今䆠海多風浪。風流冷笑陶學士。淺斟低唱銷金帳。人生萬事貴適意。及時行樂宜狂放。直恐好色鴆毒兼。榮衛潛消身便喪。願君靜室絶芬華。藥餌辛勤愼調養。男兒生世負何重。何必將身入流蕩。由來尤物害人深。幾多英豪被笑謗。臨分眷眷故人情。我言至切非愚妄。吾家楮島久無主。三逕荒涼草應長。秋風不禁季鷹思。歸及蓴鱸理釣舫。世間榮辱已無心。物外烟霞終跌宕。關西形勝鐵甕城。紅燭淸樽動哀唱。今朝離別各依依。握手相看更惆悵。他年乘興莫回棹。雪夜湖山倘相訪。</text>
<title>留別李雲衍秀才</title>,<text>國之社稷今若是。可憐王孫不自食。殊方擧目故國遙。父子孑孑無所記。形神寂寞肌肉枯。短衣及髂露雙脚。兒童指笑行路侮。誰識金枝與玉葉。憶昔長安全盛時。五陵豪貴傾金穴。銀鞍白馬金絡頭。春風駄醉滿街月。自謂繁華長百年。豈識兵塵暗城闕。骨肉死盡奴僕散。萬死歸來身赤立。六年之中再亂離。展轉千里仍深入。上有王母與偏父。下無應門童五尺。朋知素少計又拙。誰捐斗水救涸轍。儒冠誤身一至此。恨不彎弓學馳突。辛勤遠負仲由米。奉養不敢子職。嗚呼孝子多餓死。糟糠不厭度朝夕。朱門酒肉飫僕隷。天道如何有厚薄。李生李生君莫嘆。富貴亦自貧賤得。買臣負薪韓信飢。太公叩刀傅說築。一朝遭遇便赫然。至今聲名動寥廓。男兒努力取功名。何必飢寒長汩沒。請君勤苦磨鐵杵。後日相逢當刮目。</text>
<title>登細雨亭 亭在价川無盡臺上。納糓正李春起別墅。李判書五峯公名之以細雨。仍留詩。</title>,<text>長巒蜿蜒龍飮海。石崖陡斷臨江聳。何人眼力破慳秘。翼然新搆飛朱栱。江流萬里走其下。衆山三面爭環擁。欄楹迢遆俯無地。試倚窓欞神骨竦。亭名發輝李學士。從此騷人相接踵。竭忠補餉義有餘。主人兄春蘭納米千石。楊經理褒之以竭忠補餉四大字。以揭其門。其兄春雨亦納米。陞堂上。 兄弟幷荷緋衣寵。我來登眺不可留。悄然而悲肅然恐。吾家草堂楮島畔。萬竹森森曾手種。十年奔走猶未歸。悵望雲山隔幾重。題詩留壁過江去。風起日落寒浪涌。又高㙜突兀臨江水。有亭更起蒼山尾。亭前大野遠微茫。野外遙山高㠑嵔。沙平江濶鳧鴈集。極目汀洲亂葭葦。我來正値秋盡日。霜風動地凋百卉。哀壑蕭瑟波汹湧。日落天高雲靉霼。兵戈十年無淨地。處處荒墟哭新鬼。有亭有酒有江山。今世如君知有幾。吾家未必不如此。身不得歸徒歔欷。</text>
<title>紀行</title>,<text>盡室在道已浹旬。槖垂囊空乏路費。霜威凜烈風動屋。羸馬蕭蕭凍如蝟。男兒三十空碌碌。出處事業吾全未。數年汩沒簿尉間。萬事辛酸飽䆠味。踈慵自與世齟齬。末俗囂囂不可謂。行藏去就當適義。何必營營取富貴。魚目混珠燕石玉。擧世誰能辨涇渭。戴星而起叱馭行。堅氷在鬚霜滿衣。溫泉水煖石甃滑。解衣試浴如湯沸。沉痾去體骨欲仙。滌盡垢穢淸膓胃。松灘泉峴俱歷歷。遙望巫山頗自慰。危橋跨江若長虹。俯視奔流眞可畏。時危何處可安居。書生憂國空慷慨。逢人處處皆白眼。獨立窮途更歔欷。誰知燕獄埋寶劒。斗牛之墟有紫氣。</text>
<title>武學堂參夜宴 成川府使鄭侯新建極宏敞</title>,<text>寒岡鄭侯天下士。隱居巖穴名逾著。成川故都暫分憂。卧閤三年溢佳譽。俎豆之餘學軍旅。文武才䧺誰敢覷。居安猶且不忘危。况今世亂無遠慮。府西大開武學堂。衆工趨事執斧鉅。經營不日役遊手。時屈豈可勞民庶。天慳地秘待具眼。坐來如得江山助。遙看遠水鴨頭綠。坐挹峯巒鸞鳳翥。朱欄縹緲眼界濶。軒楹六月無炎暑。平臨石頭紇骨城。勢若龍蟠而乕踞。千載流傳聖王迹。肯許英䧺爭割據。堂中置酒會武士。此會元非事遊豫。分曹旅進揖讓退。不但角藝習射御。玆堂有成太守力。太守用心眞忠恕。從此干城不乏人。壯士讙呼聚首語。張燈燃燭促華饌。滿堂賓客皆醉飫。軍伶笳笛雜簫皷。觥籌交錯夜達曙。華堂落成眞盛事。賤子何幸適來預。登高作賦壓滕閣。豈效高唐賦神女。他鄕萍水恨草草。明日揮鞭便東去。他時相憶倘回首。魂夢應飛舊遊處。</text>
<title>巫山曲</title>,<text>我思美人巫山陽。十年不見傷我情。顔如赬玉手柔荑。一笑可以傾人城。曾上高丘夢綵雲。夢中樂事何繽紛。仙人借我七寶床。玉女覆我雲錦裙。一朝緣盡各西東。欲別未別情不窮。雖將鐵石作肝膓。也應今日皆消融。</text>
<title>鷹巖</title>,<text>巉嵓蒼壁石色古。下有長江千尺深。波濤懷襄確不移。截然屹立高幾尋。鷹巢鶻栖在半腹。側身仰望何崟岑。沿江危棧出崖下。蛇行斗折傍叢林。江流洶湧石欲墜。過此半餉寒余心。回首畏道重嘆息。世間何地非嶇嶔。嗚呼何時見坦途。我生半世空陸沉。</text>
<title>訪安四耐慶昌不遇。留詩於其子以贈。</title>,<text>安生一生方外士。葛巾麻衣年八十。休粮絶粒身益健。鶴髮童顔雙眼碧。耐飽耐飢耐寒暑。生事何曾擾心曲。平生長物一枝筇。遊遍名山不停脚。目力收盡海東界。胸中自有山水窟。有時迹及名公門。求索歌詩爛盈軸。山翁何羡萬戶侯。袖裡千篇璨珠玉。我昔相逢海州城。一見知君非俗客。骨相不帶烟火氣。襟懷玉壺懸秋月。君遊凈界我塵臼。有懷不見鬂欲白。今朝作意欵柴扉。其奈仙蹤無定着。玉竈火冷雲滿地。洞天何處騎白鹿。翁乎有子業其家。頤養可以送餘日。何乃雲遊老益篤。東西南北勞筋力。神仙在世人不見。萬古遂有荒唐說。翁乎翁乎無乃是。不似世人長役役。我亦從此辦靑鞋。隨君石室學鍊骨。</text>
<title>山行</title>,<text>山中盡日不逢人。路傍槎枒多恠石。千林蕭條葉盡脫。棠梨獨留霜後實。經旬在道飽辛苦。馬蹄已穿僮繭足。躋攀峻阪口生烟。日短不得蹔休息。歷盡關西到遂安。屈指前途尙十日。今年山郡禾糓豊。窮村下戶猶露積。囊空未免妻子飢。到此益歎身世拙。嗚呼我道至若是。仰面大笑天地窄。</text>
<title>溪行</title>,<text>路柳枝長溪柳短。霜風葉脫凍欲折。山蹊橋斷少行人。水淺石露蒼苔滑。天寒魚龍匯深澤。日落鳧鷖依渚宿。物亦知止人不如。我行見此長嘆息。東西奔走何所成。歧路八年生白髮。何時歸去伴魚鳥。醉倚蓬窓滿江月。</text>
<title>五阻川石壁</title>,<text>奇巖壁立鐫刻巧。翠屛縈回數百步。下有長川深作潭。潛龍日夕興雲雨。天公與人作方便。故設奇觀當大路。行人到此揩困眼。探賞何曾勞杖屨。我性元來愛山水。來往四年凡六度。移時駐馬看不厭。紫翠濛濃山日暮。人情閱盡皆反覆。野水靑山獨如故。何必塵間久形役。從今欲向山中住。</text>
<title>空村嘆</title>,<text>前山後山皆白雪。廣野茫茫溪水急。天寒日短馬不進。朔風刮面肌膚裂。欲投村居寄一宿。墟落無人交乕迹。借問人家何盡空。皆言近年多徭役。牛斃運粮馬死道。南村北村皆失業。瓦家猶空况白屋。居民太半顚丘壑。守令貪虐吏胥暴。鞭扑遺氓浚膏血。傳聞朝廷下寬詔。窮閻一未霑惠澤。誰歌中澤集鴻鴈。極目良田盡蒿荻。吾聞明主畏民嵒。不畏方張之敵國。民窮思亂勢使然。深恐一朝悔莫及。誰將此意達九重。獨立荒墟更太息。</text>
<title>閉門</title>,<text>縣監官貴專城富。富貴移人交道廢。黃紬夢酣衙皷晩。牢閉朱門羣吏退。逐客令嚴妄自尊。平昔相知如素昧。君子尙耻貴易交。得縣驕人無乃悖。世閒飜覆君知不。商君傳舍方始悔。小器易盈應見覆。可笑今時多汝輩。</text>
<title>十月十三日大雨</title>,<text>孟冬天氣如初秋。不下霰雪下急雨。同雲漠漠天地晦。初尙霡霂竟如霔。今年夏旱溪澗涸。一夜水生深沒股。龍公亦笑失爕理。故作冬霖使人悟。平陸成江斷行人。我獨間關猶在路。僅入村家寒就煬。衣冠霑濕雜泥土。跋涉數旬囊槖空。妻子㤪罵童僕怒。丈夫若不經此患。一生何以知辛苦。終朝縮坐如凍龜。覊緖鄕愁紛萬縷。詩人有癖還自笑。更向前山強覔句。</text>
<title>過漣川。追悼姜子舒。</title>,<text>子舒棄世今四年。墓木蒼蒼蔽蘿蔦。詩名在世長不朽。三十雖短不謂夭。平生玉雪以爲心。氣味與我頗同調。礱磨義理浸灌深。十年燈䆫膽相照。城山風雨夜聯句。楮島扁舟共垂釣。相期白首同契濶。半途凋零不自料。箕疇六極君居半。薄命人間似君少。鄧攸無子顔回夭。天道如何還渺渺。今朝來過君所藏。宿草荒阡久哀叫。人生寄也死是歸。君自先歸我何吊。靑山寂寞君靜卧。塵世勞勞反應笑。終日呼君君不應。獨立丘原更長嘯。</text>
<title>澄波渡</title>,<text>蒼茫古渡波洶湧。江上斷岸高嵽嵲。廢壘荒凉殺氣纏。愁雲漠漠日色薄。黃沙至今草不生。荊棘叢中堆戰骨。借問此地敗者誰。近代名臣沈廵察。沈公自是帷幄臣。白面未閑軍旅學。徵兵湖外自請行。慷慨足見身許國。當時戈劒遍八路。忍見三京爲賊窟。臨危授命公素志。杖鉞王畿奮忠烈。江頭結寨樹義旗。收拾殘兵僅千百。元戎諸路皆首鼠。公獨開營鳴皷角。都民始知有國家。賊勢行看日削弱。誰知奸細潛引賊。鞭斷長江夜襲擊。原頭月黑皷聲死。義軍同爲劒頭血。男兒死耳死何恨。所恨國恥猶未雪。誰將枯骨辨貴賤。血痕化爲寒燐碧。兵家奇正自有數。膠柱皷瑟悔莫及。千秋萬古氣欝結。夜夜啾啾寃鬼哭。行人到此皆墜淚。遺鏃尙認勤王迹。客來倚劒歌一曲。江風怒號江濤立。</text>
<title>留別許深源 淮</title>,<text>我性平生愛山水。一室新開楮島畔。雲林城市路自賖。寂寞來作魚蝦伴。君家我屋隔一丘。杖屨相從固不憚。君家酒熟我就飮。我屋身閑君輒喚。可咲陳張太多事。何必雲山分一半。春江雪消綠漲沙。錦鱖肥時花滿岸。秋霜纔着二陵樹。水國晴開錦繡幔。風月不用一錢買。江山肯與三公換。世緣驅迫不暫閑。浮生十年幾聚散。親老寧嫌爲貧仕。却顧初心良可歎。淵明只自愛吾廬。中散懶就名韁絆。不獨別君別江山。今夕令人心緖亂。沙頭酒盡玉甁空。落日驪歌忽悽斷。明年春水滿江月。歸及桃花共君翫。</text>
<title>行路難</title>,<text>行路難行路難。狼川峽裡不可說。山高峽深恒陰霏。亭午始見半輪日。陽和到此反無功。正月天氣如嚴冬。陰崖尙留去年雪。哀壑倒卧千歲松。崢嶸峻嶺若上天。寸寸隮攀仰䝱息。縈回雲棧斷復連。俯視茫茫眩心目。行人過此愁欲老。十步九折纔側足。人間坦途何處無。我獨胡爲在窮峽。行路難行路難。從來世路險於此。不獨畏道凋朱顔。</text>
<title>仁嵐驛</title>,<text>爲官莫作路傍宰。取路莫行山峽裡。山峽巉嵓足險阻。路傍紛紜叢衆毁。糲飯菜根不救飢。復此忩忩有行色。分憂亦自畏簡書。長路驅馳不足說。銅章黑綬有何好。贏得年來兩鬢雪。林家駿馬快如鶻。飛下氷崖不暫蹶。黃昏山店卸征鞍。旋汲淸泉漱寒玉。人生隨處自可樂。飽飯更步籬邊月。</text>
<title>琵琶㤪</title>,<text>靑樓臨大道。門前垂柳斜。五陵遊冶郞。白馬相經過。郞心似明月。妾顔如桃花。明月桃花兩相暎。羅幃繡幕春風多。繁華消歇萬事非。一身流落天之涯。擧頭望長安。對景長咨嗟。年光謝流水。鏡裡凋容華。不逢江州白司馬。誰憐妾意賦琵琶。</text>
<title>獨行</title>,<text>凍雲羃野微霰飛。蒼崖急峽灘聲怒。黃茅白葦路不分。昏黑行人跋涉苦。東西南北俱不可。前有蝮蛇後猛乕。安得决雲開靑天。高懸白日照下土。</text>
<title>東行</title>,<text>東行十日路阻脩。錦水巫山杳迢遞。離懷到底劇如死。誰謂荼苦甘如薺。山川滿目草木衰。風景蒼茫揮客涕。應知美人掩重門。玉頰雙啼淚如洗。</text>
<title>秋雨</title>,<text>梧桐葉上霜華冷。瑟瑟秋聲度金井。關河夢斷夜如何。簾外徘徊明月影。朝雲暮雨是仙蹤。縹緲鸞笙十二峯。誰知千里相思處。目極雲山重復重。</text>
<title>留別贈李秀才 瀹</title>,<text>島夷干紀已八載。海內赤子皆失所。我亦流落鐵瓮城。數年酸寒忍覊旅。閉門欝欝斷逢迎。西方無人可與語。李君於吾舊通家。一見風標心便許。傾山倒海不作難。詩酒忘形到爾汝。世上何人鐵石膓。關西無數紅樓女。人生年少行樂耳。日聽絃歌傾綠醑。聚散悲歡苦無常。今夕離筵亂愁緖。亂世萍蹤無定着。不知明年又何處。男兒貧賤別更苦。落日歧路空延佇。</text>
<title>花溪逢上元</title>,<text>客有事遊俠。長大好帶劒。平生不讀書。老去爲縣監。驅馳正月路。泥融馬蹄陷。天晴上元節。明月磨新鑑。南塘雪水滿。桂影波心蘸。春酒到應熟。杯中綠蟻泛。佳辰不在家。對月亦一欠。江南有弊廬。何時挂布帆。</text>
<title>俠客行。送彦仰之務安。</title>,<text>俠客重橫行。銀鞍被騄駬。散盡千黃金。結客屠沾市。朝遊闘雞塲。暮宿長千里。折節事讀書。新詩驚士子。一朝邊塵起。干戈暗東土。翠華狩岷峨。故都豺狼聚。腰間有寶刀。欝結氣衝斗。徒步走行在。勤王心獨苦。名屬飛騎籍。輦前射比翼。行宮扈翟褘。數載滯海曲。歸來萬事非。出門無所適。鄕里小兒輩。貂裘映朝日。窮巷閉戶坐。厨下炊烟絶。劒是一人敵。不成亦何恥。力挽五石弓。壯士多餓死。妻孥相對啼。誰救爾飢色。貧賤頭已白。悔學齊門瑟。知己竟何人。風塵徒眯目。淮陰昔不遇。丈夫不自食。而汝亦何恨。所貴在努力。二月湖南路。春色迷芳草。復爲遊子顔。去去勿復道。淸宵一杯酒。孤燭萬里人。他時驛使梅。好寄江南春。</text>
<title>次崔殿中季任韻</title>,<text>歲暮可去矣。東湖魚蟹肥。來者倘可追。心知前日非。昔我在草堂。寂寞掩柴扉。松風響空谷。荷露傾珠璣。日落江天濶。素月流淸輝。醉和梁甫吟。飢採西山薇。傲視名利途。榮華非所希。鯨鬣忽掀海。干戈何處歸。間關達行在。骨肉阻音徽。隣里半爲鬼。歸來相識稀。寧知萬死餘。世路多危機。孤臣戎馬間。未忍遽拂衣。折腰五斗米。長嗟素心違。每送人作郡。椰楡逢鬼譏。荒城禾黍生。虗落烟依依。追思舊繁華。門巷森依俙。憂時坐不寐。日夕魂九飛。形役反自笑。歸鞭幾日揮。直恐霜露凋。瑤草歇芳菲。且呼壚頭酒。愁城聊解圍。濯足卧滄浪。寧論生事微。此心空耿耿。佇立送殘暉。名韁豈能縶。我生本不鞿。湖山興不淺。明日辭彤闈。</text>
<title>下第後發京城</title>,<text>我生眞可笑。半世坐詩窮。千金學屠龍。壯志還成空。憶昨題柱初。氣壓長楊賦。終看足三刖。抱璞亦良苦。矻矻陳編間。光陰促寒暑。不見花開時。寧知花落去。功名信有命。不必介我意。所嗟憂愁中。斷送一春事。揮鞭出都門。復指西歸路。渺渺終南山。依依漢陽樹。離親淚自垂。戀闕情何極。五馬亦何榮。兄弟各南北。豈不懷故丘。微官誠見縛。緬惟楮島庄。江水連天碧。如何歧路間。汩沒成頭白。况復時事危。干戈猶滿目。安危無大臣。戡亂無良將。但恃蒼蒼天。誰慰生民望。盜賊竟未已。社稷如累棋。遅遅出晝行。悠悠去魯悲。君門隔千里。咄咄終何益。回頭望長安。高歌當痛哭。</text>
<title>聞曉鸎</title>,<text>倦客夢初回。攬衣起推戶。蒼茫郡齋曉。悄悄江城雨。嬌鸎百般鳴。如奏笙簧譜。昔我在草堂。聞鸎有好句。今我來西州。鸎啼思反苦。鸎聲豈云異。客懷隨所遇。深慚佩竹符。顧無絲毫補。思鄕動越吟。望雲幾陟。池魚思巨壑。海鳥眩鍾皷。焚荷非我心。擬續歸田賦。卧聽睍睆聲。楮島多烟樹。</text>
<title>龜城村舍</title>,<text>我行幾日休。我馬何駸駸。火雲烘畏日。愁暍就樹陰。臨溪濯我足。向北開我襟。身世付一笑。如何長陸沉。倥偬簿書間。無乃喪眞心。昔我在楮島。扁舟幽興深。權李是知己。醉後輒長吟。關山杳難越。故人金玉音。役役征途間。疾病相侵尋。東夷反未已。天地昏氛祲。小國疲奔命。戰伐遂至今。遊魂久假息。天意誠難諶。王師多如雲。供億費百金。生民膏血盡。尙復更漁侵。負戴盈道路。哀哀彼蒼黔。溪上有高岡。落日獨登臨。因之望故國。歸思不能禁。南音指下生。聊復撫短琴。前山暝烟匝。凉籟生幽林。悠悠復悠悠。獨坐數歸禽。</text>
<title>述懷</title>,<text>我生胡不辰。適値干戈際。長安十上書。黑貂裘盡敝。還操割雞刀。一縣困瓠繫。軍興屬多事。鞭扑催征稅。戰伐幾時休。中洲日耗盭。念此魴尾赬。傷時獨流涕。還如涉大水。中流不知濟。吾欲箋天閽。深衷訴上帝。茫茫隔九重。又被浮雲蔽。悠悠戀君親。切切思兄弟。日上望鄕㙜。關山杳迢遆。五斗有何力。令人動遭制。深慙走俗狀。未忍焚芰製。東籬菊垂花。華表鶴淸唳。中宵坐不寐。耿耿歸田計。千載陶淵明。淸風誰可繼。塵衣竟未拂。咄咄送半歲。官居近靑山。吏散門還閉。軒䆫生晩凉。滿池荷雨細。寒松送濤聲。石竹明幽砌。覊懷觸處生。物色徒凝睇。默思楮子島。湖山儘佳麗。如何長局束。世緣未蟬蛻。歸心如大江。滔滔日東逝。從當賦歸來。物外聊偃憇。</text>
<title>李通判</title>,<text>賢哉李通判。淸德民爭頌。撫字心自勞。如傷口恒誦。蒲鞭掛簷角。一境自無訟。繭絲豈剝割。視農勸耕種。杯盤不重肉。出入减騎從。視姪猶己子。嫁娶分薄俸。廟堂排異己。何由達九重。百里老賢才。登庸盡貪縱。短狐潛射人。伺影吾反恐。今日遠相離。一杯聊復共。朝廷方渴賢。拭目看大用。</text>
<title>渡所串江</title>,<text>伊我昔爲吏。簿書日倥偬。才踈竟顚躓。痛定思當痛。浩然樂天放。野馬脫馽鞚。何必乃獨醒。擧世醉者衆。流落遂二年。孤蹤寄鐵瓮。故人適爲宰。華堂酒頻中。絃歌到夜深。玉盃玻瓈凍。今日始東歸。親知遠相送。偃武古名亭。淸流照畫棟。長江走曠野。亂山遙相控。水勢觸石回。格格聲相閧。形勝百祥樓。玆亭爲伯仲。江淸大魚竄。沙煖輕𩿨弄。日暮天更濶。薄雲如舞鳳。呼舟擊楫渡。黯然懷深慟。身世付大笑。南柯眞一夢。從玆訪名山。長往萬瀑洞。</text>
<title>早行</title>,<text>凌晨客子發。驅馬登平原。初日照高樹。孤烟生遠村。霜風振山野。木葉皆歸根。滿目意蕭條。悽然消我魂。年年歧路間。滿衣塵土痕。至尊尙戎衣。吾行何足言。萬事揔關數。窮達信乾坤。長羡野人閑。茅簷負朝暄。</text>
<title>廣山村 學杜</title>,<text>崎嶇亂山中。有材如避地。雞飛過短籬。柴門驚客至。村姥汲泉歸。村翁抱孫睡。相顧輒嗔恠。問客來何自。客來前致辭。吾豈索汝食。自我有行色。日已旬有四。日暮更無家。借汝一宵寄。客亦不得已。翁何無好意。翁乃蹙頞言。初非厭汝忌。我昔居路傍。迎客不惜費。自從逢亂離。山峽人偏萃。來者不知數。去者何可記。行旅少善人。借用破釜器。不堪侵擾害。結廬聊暫避。且復數年來。官家日多事。天兵絡繹來。千里運餉餽。纔收夫馬去。繼至催科吏。讐斂浚膏血。誰能復撫字。同居百家村。今無存一二。老夫將入地。何時見至治。翁言未及已。潸然雙下淚。吾聞此言悲。骨痛更酸鼻。昇平二百年。禍亂誰所致。民困至此極。肉食寧無愧。善惡理顚倒。時危天亦醉。悲歌至夜深。相對坐無寐。</text>
<title>古墓</title>,<text>道左三尺墳。問是何人墓。階前翁仲倒。塋域穴狐兔。世代遠不知。無人愴霜露。莾莾荊棘叢。蕭蕭白楊樹。悲風起黃茅。慘慘西日暮。人生一世間。貴賤同歸土。不見長年者。誰能免此路。客來爲一悲。泉聲若哀訴。</text>
<title>寄汝厚</title>,<text>忽忽意不適。信步出柴門。官居郡吏散。寥落如山村。春日漸和暖。雪消溪流渾。冠童隨我至。悠然倚南軒。高林見歸翼。前山自黃昏。所思隔天涯。憂端生鬢根。默默坐如癡。誰知我心煩。之子我知音。雲夢胸中呑。得句遆郵筒。論懷開綠樽。初月在林端。淸光醒詩魂。醉扣無絃琴。琴中古意存。</text>
<title>途中口號</title>,<text>在世若大夢。文字亦可罷。功名槐穴蟻。事業遼東豕。愁來輒一醉。有錢酒須買。笑我百無用。髮白心尙騃。晨行嵐霧中。澒洞若渤澥。陰崖氷雪頑。山木寒風擺。回溪錦石小。絶壁枯松矮。恠鳥擇木竄。鼯鼬見人駭。征鞍髀盡消。撫景涕一洒。白雲天末飛。憂膓結不解。又昔我在東峯。開門對碧瀨。雲邊漱瑤泉。月下聞靈籟。誤落塵土中。浮名適爲害。十書貂盡弊。蹭蹬風雲會。折腰小兒輩。吾行眞狼狽。長途倦征役。風沙眼易昧。狼川到洪川。複嶺高且大。靑泥十八盤。險阨此爲最。當逕石侔劒。跨壑橋如帶。悲風起空谷。瑟瑟鳴松檜。溪喧亂石間。日沒寒林外。歸程杳何許。前山生瞑靄。世亂欲求田。計拙無可奈。緬懷張翰志。不在鱸魚膾。回頭望故山。歸心若懸旆。</text>
<title>蒼峯驛</title>,<text>伊我何慢愚。胷次自磊磊。齟齬名利途。困躓不知悔。寧辭足三刖。懷壁乃其罪。低頭百寮底。來作山縣宰。俸薄妻孥多。那能免寒餒。身雖縶名韁。素志在江海。匹馬指原城。山峽凌崔嵔。我昔過此地。屈指已十載。無心磵水流。識面靑山在。物色揔依舊。所嗟人事改。日月如跳丸。朱顔不相待。終携白木鑱。仙苗吾欲採。</text>
<title>棧路</title>,<text>我行山峽裏。五日窮險阨。磵壑雪半消。巖石露奇恠。夾路松檜老。翠壁如展畫。深谷悄無人。幽禽聞一介。絶磴不容足。雲梯石半壞。我何不回車。冐此垂堂戒。峻陟試俯視。煩襟頓爽快。玆行雖險阻。亦足償淸債。前路近黃昏。策馬更愁殺。</text>
<title>春川</title>,<text>我生尙奇偉。與世異酸醎。讀書不知要。詞源聊汎濫。雖無拔俗姿。亦有乃家範。驅馳髀肉消。憂患容顔减。春川舊遊地。官渡艤畫艦。十年今始歸。感舊懷黯黯。天步昔艱難。關嶺烟塵犯。胸藏萬甲兵。安得如小范。空聞萬落焚。不見一賊斬。相識死已盡。行裾誰復摻。直北山叢叢。長江水湛湛。往事入長嘯。落日倚危檻。</text>
<title>偶吟</title>,<text>雪消天氣暖。春流滿陂堰。蒲芽綠未抽。柳線黃初嫰。平郊藹芳意。遊絲迷近遠。物色漸和暢。春思令人困。對景無意緖。憂端亂方寸。佳期隔山川。坐貽香閨㤪。𨤍醁溢芳樽。無人酌我勸。玉琴亂我耳。誰解我煩悶。春興反無賴。春愁不可蔓。塵緣奈糾紛。物外吾欲遯。安得乘天風。扶搖上九萬。</text>
<title>發鐵瓮城</title>,<text>嵓嵓鐵瓮城。天險高巃嵸。四山欝嵯峨。嵐霧常濛澒。關西兵十萬。中有將軍捴。㙜隍壯方隅。石門偃螮蝀。一夫若當關。萬夫不敢動。東臺高出雲。千里入眼孔。山河閱興廢。人事等蠛蠓。吾衰嘆何及。才踈學又懵。流落乃其宜。一身百憂総。今朝脂東轄。出門心悾惚。來登偃武亭。江水淼滃滃。</text>
<title>追憶九日會</title>,<text>評事張夜宴。銀燭紗籠絳。樽前兩玉女。縹緲疑天降。盃盤旣狼藉。醉客相爭閧。玆遊不復續。欝欝居窮巷。胸次起崢嶸。百憂來擊撞。人生且行樂。我言還非讜。</text>
<title>美璞</title>,<text>美璞藏醜石。明珠出老蚌。世人以貌取。棄置山與港。我亦抱奇策。十年不得講。直言犯衆怒。出口反遭棒。廊廟盡詭隨。誰能用強項。世道乃如此。孤憤無處控。</text>
<title>擬古</title>,<text>山前瓊潭水。水深菰蒲綠。水中雙䲶鴦。雙飛又雙宿。昨夜蛟龍怒。風浪堆銀屋。分飛不相顧。雌雄中路失。孤鳴碧雲端。吊影寒溪月。獨立刷毛衣。江天杳空濶。安得暖沙洲。交頸同栖息。</text>
<title>養眞齋八詠 成川士人張琭書堂</title>,<text>地僻幽栖閑。衡門樂有餘。曾無俗事擾。豈有長者車。靑靑五條柳。宛似陶潛居。移席就淸陰。鸎歌亦起予。東門垂柳北窓夏日長。淸風時颯然。中有無心人。頹然卧窓前。神遊葛天世。夢到羲皇天。誰能知此味。莫向世人傳。北窓淸風束峽礙連峰。長川橫一練。秋空洗氛翳。半輪沉江面。蕭蕭凉籟生。穆穆金波轉。幽人酒微醒。更上高㙜見。半江明月窮陰促徂景。白雪滿山谷。煖炕燒榾柮。開窓騁遐矚。四圍千百峯。一一成玉色。濁酒有妙理。對此聊獨酌。千峰霽雪前溪秋水落。寒潭淸若虗。游魚鏡裏躍。得意還自如。投竿倚苔磯。此志非在魚。披簑浩歌歸。日暮山雨踈。前溪釣魚禾稼已登塲。淸霜凋木葉。園中日成趣。杖藜移步屧。落地雜梨棗。閑行隨意拾。山妻亦無事。撥灰燒栗甲。後園拾果緩步意自適。林下三逕成。落落蒼髥叟。燦燦黃金英。莫謂無知音。亦足托平生。恥與春爭榮。聊結歲寒盟。三逕松菊靑山抱廣野。有村臨溪上。籬落鷄犬閑。繞屋桑麻長。隣家酒新熟。痛飮相跌宕。從今戰爭息。太平眞有像。一區桑麻</text>
<title>栗洞村 兌山</title>,<text>日暮客投宿。山中有數屋。養牛土牀煖。迎神村酒熟。生事雖不豊。亦足繼饘粥。何似前縣監。長年作遠客。</text>
<title>送仁基之平壤</title>,<text>雪深風色寒。江湖白日短。游子戒夙裝。征驂不可絆。對酒兩無歡。悲歌惜分散。卧病隔妻孥。臨別更長歎。不恨冬裘薄。不恨家食貧。所恨六七載。與爾離別頻。他鄕復此別。病裏尤酸辛。不謂丈夫淚。今夕沾衣巾。嘆息復嘆息。亂離今七年。抱病客他鄕。百憂來相煎。骨肉各飄散。何時更團圓。此去愼行李。氷雪塞山川。我病不易瘳。君行難可留。君有室家樂。我有妻子憂。北風吹白雪。寒氣逼羊裘。安得數斗酒。一洗平生愁。嚴風捲地吹。雪落何紛紛。貂裘冷不煖。此夕還送君。王師一失利。南郡盜如雲。去去須早歸。莫作長離群。箕城佳麗地。粉堞沿江長。娼樓夾道起。珠翠競新粧。爾曹年方少。愼勿效倡狂。男兒貴立名。宇宙垂鴻光。</text>
<title>逆旅贈辛生 慶衍</title>,<text>自我有行色。蓂葉忽五隕。春寒尙惻惻。薄暮風力緊。哦詩聊遣興。何至愁肝腎。男兒生一世。所貴名不泯。自笑坐踈懶。行路今方窘。低頭向小兒。此態吾不忍。看君神骨聳。精爽如秋隼。淸標迥拔俗。餘子徒蠢蠢。亹亹山水談。洗我胷煩悶。江陵佳麗地。朱欄擁綠笋。君今續舊遊。淸興知何盡。丈夫當落落。何必循繩準。行樂須及時。吾言君莫哂。何時湖海夜。剪燭杯長引。</text>
<title>送林汝厚南尋故業</title>,<text>吾愛林公子。襟期絶俗塵。飛騰空有志。寂寞且潛身。詩禮承家訓。琴樽見性眞。相知寸心許。寧作白頭新。末路升沉異。停雲跂望頻。兵塵迷左海。皷角動蒼旻。萬里藍關外。三年楚水濱。生還眞有數。良覿杳無因。我忝花江宰。君爲鄭驛賓。相逢俱老大。懷舊益酸辛。把酒登高處。論文剪燭晨。那能暫時捨。轉覺此情親。久客星霜換。他鄕旅食貧。歸應訪水竹。不獨問鄕隣。玉碗盛香稻。銀盤薦細鱗。江南好風味。猶足慰遊人。雪月昇平夜。梅花錦水春。年華入危鬢。別意動傷神。世亂歸須早。天寒願倍 倍一作自 珍。離歌唱三疊。老淚滿衣巾。</text>
<title>送李觀察 廷立 遆任還京</title>,<text>有美蘭臺彦。明時早蜚英。文從遁村健。氣得隴西淸。獜閣丹靑煥。瀛洲雨露傾。致身方衮補。餘事以詩鳴。往者生戎馬。居然陷漢京。蒙塵行在遠。扈蹕寸心明。兵禍何須說。艱難已飽更。五雲思鳳闕。西海建牙㫌。獨仗觀風鉞。仍開驃騎營。皇華朝攬轡。玉帳夜談兵。宣化蘓群物。褰帷過列城。輸忠期戮力。唾手掃攙搶。卿月雲霄麗。王春水國晴。鬢因憂世白。病爲愛君生。加額都民喜。攀轅父老誠。空餘召棠在。斗覺雪山輕。披霧今朝豁。登龍一顧榮。愚蒙將考德。去住忽關情。斜日驪歌促。東風草色平。西民仰氷蘗。萬古頌淸聲。</text>
<title>吳弼甫次老杜寄李白韻見寄。和送。</title>,<text>今代稱三絶。誰當第一人。每驚詩警策。却訝畫傳神。世亂身仍遠。才高志未伸。淸摽應邁古。妙藝孰敢倫。正翮摶風便。埋鋒射氣新。胡星初孛彗。淸廓竟飛塵。飄轉長爲客。兵戈少所親。相逢俱異地。何處各安身。酒賦君專趣。塵纓我喪眞。詩筒挑逸興。秉燭和陽春。談史空更僕。依仁喜卜隣。且須忘世事。不用恨家貧。意氣元相合。過從豈厭頻。囊無錢母子。病有藥君臣。拭目看儀鳳。虗心待瑞獜。幾時收二嶺。未死返三秦。大運寧終否。殘生苦不辰。窮途誰肯念。薄俗竟難陳。萬里思家日。三年卧漳濱。扁舟昨夜夢。歸棹廣陵津。</text>
<title>秋懷排律二十韻</title>,<text>有客長蓬轉。天涯影獨留。光陰雙白鬢。身世一浮漚。囊有馮驩鋏。身無季子裘。風霜侵短褐。皷角動邊愁。憶昨三京敗。憑將一怒收。元戎驅號令。虜血濺戈矛。鼎重山依舊。城空江自流。謳歌歸帝力。恩渥遍遐陬。閭巷飢烏集。池臺野鹿遊。咸陽布衣返。南嶠戰塵浮。天運寧終否。山河尙帶羞。民生倚墻壁。仙仗傍沙洲。只作蕭條計。誰張密勿謀。殤魂遊蜀市。戰骨塞鴻溝。慘惔冬靑樹。荒凉羯皷樓。一戎今寂寂。萬事更悠悠。征戰知何已。飄零遂不休。蒼茫關塞暮。搖落海山秋。失侶悲孤鴈。無機契白鷗。長歌倚樓處。月滿浿江頭。</text>
<title>醉歌</title>,<text>十年蹤跡混屠沽。誰識人間大丈夫。萬里封侯非我事。一樽謀醉是良圖。功名正似藏隍鹿。歲月還同過隙駒。酒後無端雙耳熱。狂歌數曲自嗚嗚。</text>
<title>憶汝章</title>,<text>昔年詩社夢依俙。㝡憶當筵醉筆揮。病後形容今健否。南中信使近尤稀。孤蹤瘴海猶飄梗。何處荒村獨掩扉。世亂相逢豈易得。高秋悵望一沾衣。</text>
<title>次贈秋娘韻</title>,<text>簾外微霜簟色寒。獸鑪沉屑篆烟殘。蟾光自照深秋影。虫語那知遙夜闌。瑤瑟此時彈別鶴。女墻何處可栖鸞。紅牋字字相思債。更向燈前拭淚看。玉階梧葉露光寒。銀漢西傾曉漏殘。縹緲天香飄綉幕。分明桂影入朱闌。空勞王母傳靑鳥。未信文簫嫁彩鸞。却恨淸輝挽不得。含情夜夜卷簾看。春晩江樓尙薄寒。樓前微雨落紅殘。粧成却月眉初展。鬢亂行雲夢未闌。懶織錦紋將寄鴈。閑調玉軫奏離鸞。龍山不隔蓬山路。好事何人爲探看。別後簾櫳生夜寒。翠衾無夢舊香殘。垂楊陌上芳塵歇。荳蔻花梢春意闌。南浦波深沉素鯉。西䆫月落舞孤鸞。早知人世長離索。寧向陽臺作雨看。惆悵秦樓曉夢寒。關河迢遆鬢毛殘。遊程依舊山長在。落木蕭條歲已闌。滄海每憐同泛梗。玉笙何日共乘鸞。天邊獨掛相思月。兩地猶應一㨾看。芳盟別後未應寒。衫袖啼痕血點殘。萬里山前同見月。九秋江外獨憑闌。可憐弱水三千路。誰借靑冥一隻鸞。聞道蓬壺海淸淺。碧桃花下好相看。香夢難圓繡被寒。曉䆫慵理宿粧殘。嬌含越女千金笑。醉倚盧家白玉闌。絶勝洛妃秉紫霧。還如嬴氏駕靑鸞。五陵年少休煩惱。不有仙風不得看。附元韻江月生明桂影寒。玉繩西落漏初殘。蓬山未隔三千里。芳約猶尋十二闌。釵壓翠鬟斜嚲鳳。鏡安紅匣欲窺鸞。春牋十幅相思字。留與情郞仔細看。</text>
<title>次价川客舘韻</title>,<text>驛程踈雨晩霏微。秋盡征人未授衣。千里倦遊鄕國遠。一身貧病舊交稀。郡齋倒屣情何厚。官酒盈杯面發輝。此去自憐東亦客。故山無日不思歸。</text>
<title>次雲山東軒韻呈田使君</title>,<text>籬落蕭條樹木深。不分官舍與山林。入簾香嶽連天碧。近塞頑雲接地陰。關外未收遊子淚。樽前仍見故人心。浮生南北何時定。異域星霜疾病侵。</text>
<title>次韻贈汝厚</title>,<text>少小交遊在漢城。十年兵火幾人生。君今歧路猶飄轉。我亦悲歡已飽更。亂後白頭何足歎。天涯靑眼此時明。孤燈細酌論心事。坐聽隣鷄第一聲。</text>
<title>除夜前一日夜夢作詩。覺來只記起句。因足成之。</title>,<text>草木無情春復秋。人生如水去悠悠。天涯何處開靑眼。鏡裡今朝已白頭。五斗又懸花縣綬。十書盡弊黑貂裘。歸心久折爲形役。夢逐滄浪舊釣舟。</text>
<title>春川</title>,<text>嶺西都會春川府。十載重來思惘然。樓觀荒凉餘破礎。閭閻蕭瑟起寒烟。昭陽江濶平呑野。華岳山高逈接天。風景不殊人事改。斜陽立馬古臺前。</text>
<title>原州</title>,<text>原城佳麗擅關東。少日官軒蹔寄蹤。樓閣連雲排繡闥。閭閻撲地起歌鍾。十年兵火餘焦土。萬里歸來倚短筇。唯有靑山不改色。至今南北繞重重。</text>
<title>題汝厚扇面 林地</title>,<text>林公家世老風騷。末路蹉跎氣葢豪。不向名塲爭利祿。還將心事寄林臯。江南舊業餘詩卷。關外行裝有寶刀。彈罷古琴誰解聽。幽懷一任付松醪。</text>
<title>題汝厚新居</title>,<text>聞公避地卜林塘。出郭來尋已夕陽。白屋踈籬新活計。酒杯詩句舊淸狂。溪山有主如相待。風月無邊豈盡藏。浮世身閑皆樂土。江南何必是君鄕。</text>
<title>答汝厚</title>,<text>他鄕幸與子爲隣。少日交情老更親。東閣觀梅渾漫興。山田種秫不全貧。文章小技何須羡。泉石新居足養眞。惆悵官橋芳草色。今年又負故園春。</text>
<title>登龍山麓</title>,<text>興來携酒上高丘。目力蒼茫未易收。野色遠連山盡處。溪流曲抱岸崩頭。專城不是功名薄。勝地眞成漫浪遊。堪笑使君何事業。有詩千首當封侯。</text>
<title>登龍頭</title>,<text>世間憂患苦相牽。今日閑行亦偶然。初入幽林窮石磴。却登高頂俯雲烟。溪流隱映寒松外。山色蒼茫大野邊。家在廣陵身在客。每因風景自傷憐。</text>
<title>次趙怡叔韻 希逸</title>,<text>覊懷日日計歸程。客舍驚心聽雨聲。半世詩功聊戱耳。流年華髮太忙生。燈前把酒心如夢。峽裡逢君眼倍明。明日官橋分手處。暮雲秋樹揔含情。</text>
<title>同怡叔汝厚遊松潭</title>,<text>選勝何嫌去郭賖。連鏕還喜費吟哦。誰知野草荒田畔。亦有騷人載酒過。此地相逢眞不易。異鄕佳會固無多。明朝別後成陳迹。唯見靑山映碧波。</text>
<title>寄贈李希淸</title>,<text>卜築東溪開小堂。手裁松菊漸看長。閑居盡日門無客。頤養殘年睡作鄕。卷箔䆫前深見月。引泉山外細通塘。瓢巖春雨簑衣濕。收拾新詩滿錦囊。</text>
<title>題挹灝樓</title>,<text>小樓形勝冠東邦。與客登臨洞八窓。金鏡一奩開碧落。玉龍千丈卧滄江。山城曉色侵羅幌。楮島晴波映酒缸。除却洞庭秋萬頃。此間淸景定無雙。</text>
<title>次太傅謝遷平胡詩韻。贈其孫用榟相公。</title>,<text>借問鯨波幾日安。愁聞戰角動江關。雪晴城上雲猶凍。歲暮邊頭客未還。萬里衣冠遼海外。一燈詩話戰塵間。何當掃蕩妖氛凈。各使蒼生有喜顔。千載風流見謝安。輕裘緩帶出楡關。揮毫玉帳參謀密。躍馬沙塲奏凱還。須掃狼烟淸海徼。莫敎龍劒老腰間。殘生自愧無筋力。雙鬢蕭蕭雪滿顔。</text>
<title>次謝龍巖贈佟參將養正韻</title>,<text>鴨綠江深漾碧濤。塞垣蕭瑟鶻山高。霏霏白雲晝還黑。颯颯黃蘆風怒號。一曲金笳悲出塞。數行淸淚落征袍。將軍剩有平東策。醉倚胡床氣勢豪。</text>
<title>無題</title>,<text>仙居縹緲絶浮埃。一樹夭桃半欲開。棎賞直須乘月去。逢人莫道看花回。苞藏媚色春無信。漏洩芳心蝶作媒。歸鳳求凰千載恨。暮雲無處醉琴臺。輕寒料峭卷羅帷。荳蔻梢豆 豆疑作頭 春意遅。別路每迷鳥鵲渡。秋風先撼鳳凰枝。寒䆫悄悄悲霜鬂。霧閤深深鎖翠眉。獨有多情絳蠟淚。枕邊猶記夢來時。</text>
<title>有感。次山谷韻。</title>,<text>舊徒星散習池邊。何處重逢飮八仙。久客病來催白髮。知音死去斷朱絃。兩京沒後餘三戶。萬國兵前又一年。遼界酒樓宜買醉。只緣囊澁欠銅錢。</text>
<title>憶楮島。次山谷韻。</title>,<text>天故生材付我曹。英䧺豈合老靑袍。胸中兵甲沉機壯。筆下珠璣着手高。絶域風塵愁劒戟。故山梅蘂動江睾。睾疑作臯 豺狼滿路無歸便。門外寒波漲幾篙。</text>
<title>黃土嶺</title>,<text>黃嶺連雲鳥道難。一年長在路歧間。日邊蕩漾鎔金海。天際參差積玉山。南極妖氛消乕穴。西來紫氣滿龍灣。逢人莫問家鄕事。故國園林戰血殷。</text>
<title>次望京樓韻</title>,<text>二年蓬轉竟誰依。世亂偏知性命微。萬里西遊雙鬂改。六龍東去五雲飛。重城樹老藏春色。高閣簾垂掛落暉。獨倚危欄倍惆悵。暮江千頃一舡歸。</text>
<title>聞削平平壤。有東還之喜。錄示二吳。翊，靖兄弟</title>,<text>嘯倚危欄百感生。海天雲氣半陰晴。一杯春酒愁無賴。三拍金笳思不平。滿路謳歌知帝力。自天佳氣向秦京。殘生病後渾無寐。每到中宵浪計程。山靄矇矓海氣昏。滿城春色曉氛氳。一年旅夢迷靑嶂。萬里歸心繞白雲。故國未消龍乕氣。遊魂欲散犬羊群。孤臣喜見回仙蹕。欲賦河淸頌聖君。</text>
<title>神谷寺。贈玄楫上人。</title>,<text>毗盧峯上共驂鸞。此夕逢渠罄素歡。萬里倚樓蕭寺暮。一秋多病海天寒。異鄕萍水形容舊。故國干戈道路難。却憶靑溪山幾疊。愁從日下望長安。</text>
<title>禮山逆旅。別李升俊。</title>,<text>天涯流落自沾衣。何况明朝是別時。千里倦遊同作客。一宵離恨又分歧。玄冬積雪窮陰閉。靜夜孤城戰角悲。揔爲兵戈暗南國。故山何日有歸期。長夜漫漫苦未朝。悲歌空遣老英豪。年來事業輸詩篋。歲暮行藏有寶刀。異地各愁飄短褐。故人誰肯贈綈袍。天涯寂寞催遅暮。舊國平居夢亦勞。</text>
<title>大興尹雲龍溪亭</title>,<text>蕭洒林亭倚翠微。淸溪屈曲繞柴扉。巖前霽雪松猶碧。天際閑雲鳥倦飛。萬里覊遊相識少。二年戎馬壯心違。滄江舊隱山饒笑。何事今年又不歸。</text>
<title>寄沈甥 光世</title>,<text>思君不見已經年。夜夜江南別夢懸。萬里山河戎馬裏。一城風雨海天邊。書來喜得平安字。老去空憐疾病纏。旅舍寂寥春又及。獨將離恨寫蠻牋。</text>
<title>贈李君順</title>,<text>京洛交遊問幾秋。中間世事莾悠悠。相逢異地渾如夢。却話家山只益愁。海內干戈春又晩。天涯涕淚影空留。明朝分手東西去。何處郵亭獨倚樓。他鄕何幸更逢君。旅舘寒燈夜欲分。多病十年猶作客。把杯今夕復論文。春郊雨歇花如海。水國潮生瘴似雲。亂世應須各努力。天涯此別斷知聞。</text>
<title>遊許亭</title>,<text>爲愛溪山歸去遅。同來文士二三隨。幽花出石鳥相語。絶壁俯潭松欲欹。海內風塵猶未定。天涯詩酒此爲奇。誰將野水添杯面。洗盡千愁揔不知。紅亭如畫出林梢。與客登臨興欲飄。岡勢北連龍嶽翠。溪聲南接海門潮。異鄕花柳三春暮。故國江山一望遙。萬事蕭條時易失。每因風景自無聊。</text>
<title>許亭。次睦欽哉韻。</title>,<text>沿溪芳草綠萋萋。流水桃花路欲迷。驢背春遊宜爛熳。松間石逕任高低。自憐浮世元無定。每向佳山欲寄栖。勝地難逢身易老。憑君莫惜醉如泥。</text>
<title>題許宣傳子謙溪亭詩幅</title>,<text>許生亭子澗之潯。携酒登臨愜賞心。花逕遶山春自老。海雲飛棟晝常陰。奇巖斷岸參差出。淺渚澄潭取次尋。萬里倦遊徒極目。醉憑雕檻獨長吟。</text>
<title>代大人挽具思敬宗叔 進退格</title>,<text>君居西海我秦京。會合悠悠苦不常。誰料一年淹海國。却來千里有逢迎。期君破浪吾宗大。嘆我飄蓬舊業荒。哀訃忽傳眞似夢。老夫無語涕縱橫。</text>
<title>以假官直分兵曹。錄示伯胤。伯胤亦爲假官。伯胤李弘胄</title>,<text>海近宮城瘴雨頻。連宵鎖直損精神。誰知騎省分司客。曾是湖山專壑人。何以假爲慚竊吹。不如歸去任閑身。凋傷奇節縻紅腐。夢逐漁舟泝廣津。</text>
<title>有感</title>,<text>縹緲仙蹤不可攀。楚天空濶眼長寒。誰知神女峯頭雨。盡是襄王夢裡歡。羅襪塵生無處覓。錦囊香在獨留看。珠簾繡戶重重掩。明月空臨十二欄。上淸多事謫塵埃。雲鬢低垂却月開。楚峽臺前行雨過。唐昌觀裏看花回。玄霜不許裴郞擣。靑鳥難傳王母來。萬里蓬山環珮返。此生空遣寸心灰。憶昔歡娛笑語濃。洞房香暖繡芙蓉。春宵促漏猶嫌短。蓬島愁雲更幾重。天上可能思下土。人間無路訪仙蹤。猶餘一片芳心在。夢到巫山十二峯。</text>
<title>秋日旅懷</title>,<text>蓬門寂寂掩新堂。山氣侵人日夕凉。桐葉已知秋節落。草虫偏學漏聲長。䆫間遠客愁看月。天外歸鴻忽報霜。筭到今年又強半。此身何事在他鄕。落却蓮衣水滿塘。碧城秋氣夜深涼。愁人自起故園念。歸夢豈知關路長。京國一從聞戰伐。客窓三見變星霜。家山東望天連海。用盡黃金滯異鄕。郭外茅簷俯柳塘。吾家三逕尙荒凉。秋來春去幾年別。海曲江南千里長。渺渺關雲人卧病。蒼蒼葭葉露爲霜。歸心不與形容改。日日登樓望故鄕。罷衙垂釣坐橫塘。逐隊行朝䆠味凉。桂玉關心詩興减。雲山入望客愁長。天涯苦月三年笛。海外悲秋兩鬂霜。萬事筭來皆夢耳。百壺那得醉爲鄕。荷雨絲絲暗小塘。天涯望斷轉凄凉。兵塵荏苒歲華改。故國蒼茫關塞長。蟋蟀豈知孤客恨。梧桐偏㥘一秋霜。終南漢水千餘里。何處雲山是故鄕。世事悠悠不可論。人間何處有仙源。側身天地長爲客。滿目山川自斷魂。雨後濕雲低碧嶂。日邊歸鳥帶黃昏。鄕心正似寒溪水。晝夜東流向故園。</text>
<title>贈吳秀才靖</title>,<text>江西一別夢依然。海外重逢豈有緣。亂後形容吾已改。斗南聲價子能專。離情脉脉如流水。世事悠悠只付天。此去秦城千里路。馬頭應見月團圓。別來經歲斷知聞。孤竹城邊偶見君。緫角草書能入妙。少年詩格獨超羣。樽前顔面渾依舊。海內干戈未解紛。聚散由來如有數。不堪明日又臨分。窮巷蒼苔獨掩門。非君誰肯過荒村。逢秋客子易生感。話別他鄕俱斷魂。兵戈擾擾幾時歇。世事紛紛那可論。莫向鄕閭問消息。千家不見一家存。</text>
<title>寄沈甥德顯</title>,<text>不見吾甥思欝陶。憶曾西塞舊同袍。浮生忍此長年別。魂夢其如半夜勞。孤竹望寒鯨浪濶。衡陽書斷鴈峯高。秋風日日撩歸思。獨立窮途歎二毛。</text>
<title>鎖直有吟。錄示義新守德立李君順。</title>,<text>異鄕貧與病相兼。欝欝幽懷付黑甜。亂後歡情元自少。邇來詩癖苦難砭。秋虫近壁愁欹枕。曉月當窓起卷簾。家在廣陵歸未得。海山千點夢中尖。西土霜前木葉凋。海天歸思正無憀。山城落日寒烟起。澤國高秋瘴霧消。頗慰全生戎馬地。豈期時有故人招。何年共踏長安月。却把深杯話此宵。</text>
<title>中秋望秋</title>,<text>世亂悠悠任轉蓬。客窓愁坐思無窮。年光忽到三秋半。月色方淸午夜中。誰把深杯酬美景。自憐多病㥘西風。天涯寂寞無人問。時有寒聲度塞鴻。</text>
<title>贈許深源</title>,<text>思君幾許隔風塵。楮島淸遊迹已陳。湖上舊爲東道主。海邊同作異鄕人。菟裘入夢吾將老。長鋏無魚子亦貧。歷歷燈前十年事。夜闌相對各沾巾。</text>
<title>夜坐</title>,<text>旅舘寥寥意轉悽。城頭月落夜烏啼。春來地氣南而北。亂後萍蹤東又西。空向天津愁杜宇。誰能中夜舞荒鷄。廟堂無事方高枕。肯念邊庭動皷𥀷。</text>
<title>見人寄書。憶城山。</title>,<text>湖田歸去事春農。一紙緘書起我慵。麥秀桑靑時雨足。江平野濶暮烟濃。西遊歲月看頻換。東望雲山更幾重。手種故園桃李樹。春來花發爲誰容。</text>
<title>贈金爾瞻南歸</title>,<text>蒼皇海曲便分離。此後三年二見之。把酒渾無舊日興。論懷每說少年時。風塵飽識旅遊味。盜賊却愁妻子飢。別後春光暗芳草。殘生不忍更臨歧。少日風流慣放狂。五陵花柳等閑行。天涯離別徒相望。亂後艱難各飽更。海外忩忩數夜話。燈前脉脉十年情。人生可奈長如此。一曲勞歌意不平。</text>
<title>送尹可晦廵按嶺南 昉</title>,<text>繡斧南臨七十城。相門風裁出群英。關河日夕生離恨。嶺南頻年不解兵。古道人稀新鬼語。戍樓烟斷野鴉鳴。應知料理堪頭白。彈劒時時意不平。侍臣持節揔恩輝。嶺路春光映繡衣。客舍夢回靑瑣遠。天涯望斷白雲飛。豺狼壓境瘡痍遍。兵火連年邑里稀。盤錯應須別利器。看君此去試霜威。</text>
<title>三月三日遊許亭</title>,<text>萬樹陰中一逕穿。東風驅馬向溪邊。㙜前潭水淸看底。松外烟江遠接天。異域三春花柳動。故山千里客愁牽。浮生到處堪乘興。且盡芳樽醉綺筵。天涯佳節客心驚。落魄那堪載酒行。花逕春晴幽鳥語。汀沙日暝暮潮生。巖形屈曲潭心起。山靄蒼茫檻外平。徒倚枯槎望不極。海雲千里月初明。</text>
<title>與次野，百原，子眞，吳聖與榜會許亭。次野尹暄。百原朴孝誠。子眞朴東望。聖與吳潔。</title>,<text>三淸勝事已成陳。蓮榜題名過六春。座上無非京國舊。樽前却望 望疑作忘 異鄕人。澄潭絶壁看如畫。嘯志歌懷覺有神。千載風流永和會。茂林今日繼高塵。連鑣出郭興難裁。落絮遊絲野景佳。亂後交朋能有幾。從來好事喜多乖。關河相望月千里。萍水忽逢天一涯。後日視今猶視昔。欲將詩卷更興懷。</text>
<title>前題次尹次野韻</title>,<text>旅人不出城西地。跬步誰知有別區。短短桃花明水岸。茫茫滄海接蓬壺。逢塲自可窮歡賞。歸路還應要醉扶。世事紛紛何足問。看花中酒是良圖。溪亭蕭洒絶飛埃。林逕深深好客來。隔岸春潮生別浦。遊人日夕倚高㙜。芳樽萬斛傾浮蟻。長笛三聲弄落梅。花影滿蹊歸騎散。且隨明月獨徘徊。</text>
<title>次朴百原韻</title>,<text>漏洩仙源境有媒。潭洄壁立儘奇哉。風光只爲供詩料。山鳥還如勸酒盃。一壑春陰嵐翠滴。半天殘照海雲開。不知從此溪橋路。待月看花幾度來。欲寫春光語不工。淸遊怳入蘂珠宮。溪山近海常多雨。松櫟參天自起風。亂代相逢身又健。深樽不盡興何窮。醉來彈劒高歌發。照匣寒光射白虹。</text>
<title>次成則生韻</title>,<text>笑語雖喧境轉幽。興來移席踞鰲頭。溪山雨後濃花發。海國春深瘴氣浮。滕閣落霞還借勃。新亭風景謾傷周。他年聚散應無定。縱得相逢奈倦遊。誰將一命繫閑身。且向人間困卯申。水石於吾有舊分。山花何事笑深春。天涯幽興杯長滿。故國歸心草又新。欲買小舟江海去。白鷗波上避紅塵。</text>
<title>雨中復遊許亭</title>,<text>莫恨頻年滯海城。許亭風景飽閑行。鸎啼古樹巖花落。雨晴前溪春水生。隔浦暝烟漁唱起。牧牛村逕濕雲平。珠簾暮捲冥濛裏。絶勝淸宵對月明。</text>
<title>謝成員外則優贈斑竹詩筒</title>,<text>老節封苔尺度寬。湘妃㤪血尙斑斕。截來猶帶凌霜色。持贈深知要歲寒。驢背尋梅山逕仄。蓬窓聽雨夜更殘。風光滿眼奚童健。收拾新詩得意還。</text>
<title>抱月亭</title>,<text>輟棹來登病骨輕。此身疑上岳陽城。遙汀極目水無際。高閣捲簾風自生。雨過百花春意閙。日沉孤嶼海雲平。飄然獨立如遺世。何處吹簫弄月明。水碧沙明斷岸回。飛甍縹緲壓崔嵬。靑山盡處海潮上。皓月生時江霧開。樓切絳霄凝沆瀣。地鄰蓬島隔風埃。笙簫半夜來天外。欲喚群仙共玉杯。坐久簾櫳覺夜寒。氷輪已上白雲端。金波滉瀁三千里。水影玲瓏十二欄。縹緲鸞笙天外至。分明蜃閣席邊看。踈星漸落銀河曉。獨伴姮娥下石壇。</text>
<title>則生情人。爲有力者所奪。戱贈。則生成啓善</title>,<text>春意無情到底深。文園先賦白頭吟。可憐不避三冬雪。何似堅持一寸心。孤榻夜寒愁悄悄。深宮人去信沉沉。盟山誓海終難恃。空遣阿郞淚滿襟。</text>
<title>奉送閔令公 濬 赴安邊府</title>,<text>三年行殿罷論兵。五馬名州作遠行。山勢北來盤鐵嶺。海潮東卷蹴孤城。邑經豺乕閭閻少。地接要荒習俗獰。剪劇應須煩老手。邊民拭目政淸平。</text>
<title>遊楮島。次子敏憶汝章韻。</title>,<text>淸詩百首謫仙才。湖寺探梅醉幾回。有負此盟同白水。却尋陳迹但蒼苔。年光過眼凋雙鬂。世事關心復一杯。風景依俙君不見。滿江烟雨獨歸來。危時干祿愧非才。湖外茅堂拂袖回。雨過短籬肥杏子。客稀窮巷長莓苔。杜陵錦里新詩律。陶令潯陽獨酒杯。千載此心同寂寞。倚窓聊復和歸來。釣罷移舟繫柳磯。新詩吟就澹忘歸。心如嶺上閑雲靜。目送天邊倦鳥飛。日午潮痕生石齒。雨餘風力捲簾霏。江山滿眼吾將老。方覺人間卅載非。</text>
<title>送朴子龍令公朝天</title>,<text>晴光曉闢鳳城霞。銀漢遙通八月槎。萬國冠裳紛雜遝。九天宮闕欝嵯峨。東藩禮義由來重。星使才華較孰多。王事驅馳更努力。少年君已沐恩波。</text>
<title>崔殿中次朴僉知韻見贈。復次。</title>,<text>平生痼疾在烟霞。䆠海浮沉若泛槎。鏡裡已驚霜髮短。殿中虗戴銕冠峨。蕭踈雨色連江暗。搖落秋聲入夜多。好是故園魚稻晩。一年歸興滿滄波。深杯安可負烟霞。昨夢江梅發老槎。在井自憐空適適。賞音誰復辨峨峨。五年兵火親知少。一出雲山歲月多。衙罷獨登堂嶺望。雨昏南浦萬重波。</text>
<title>軍資監書示崔殿中</title>,<text>威稜誰道凜生風。烏府慙乘御史騘。拙官正同倉庫氏。精神頓减簿書叢。塵埃紫陌頭堪白。咫尺淸江路不通。賴有博陵詩律細。傳筒令我發昏蒙。</text>
<title>次思菴，松江兩相公韻。</title>,<text>世間難辨九疑山。畢竟霜風敗紫蘭。人去玉樓江寂寂。月沉丹竈夜漫漫。空令後輩思如渴。却話當時齒自寒。殄瘁有詩無限恨。白雲松桂咽幽灘。</text>
<title>次季任韻</title>,<text>屑屑往來何所爲。紛紛世事揔堪悲。淸江水落魚龍蟄。沙際天寒鴈飢。陶令賦歸知子决。周公無夢歎吾衰。湖山入望秋將老。覊緖鄕心若亂絲。十年抱璞欲奚爲。三刖空令識者悲。長夜漫漫幾時曉。紫芝燁燁可療飢。烟霞有癖吾將老。詩壘登壇子不衰。知己從來豈易得。莫敎離恨鬢成絲。悠悠泛泛竟何爲。禾黍空城滿目悲。但有雲山長入夢。誰知文字未療飢。消磨歲月朱顔改。汩沒塵埃壯志衰。却憶蓬窓楮島畔。一江秋色雨絲絲。</text>
<title>次玄俊詩卷韻 澤風堂李植評不减少杜</title>,<text>關西風味耿難忘。夾路垂楊掩洞房。姹女茜裙金屈膝。遊人白馬紫游韁。繁華掃地愁聞戰。節物驚心病在床。萬事到今眞一夢。上方淸夜獨燒杳。</text>
<title>立春日有感</title>,<text>塞外今朝逢立春。長安東望鬂絲新。千門立馬看烽火。半夜驚沙報虜塵。自古議和徒誤事。卽今弘濟更何人。孤臣兩眼沾巾淚。半爲憂時半憶親。</text>
<title>道傍小山聞歌</title>,<text>峭壁攢峯擁石灣。澄潭波靜慰輕紈。嬌鸎宛轉聲初澁。百舌玲瓏語欲闌。何處佳人歌玉樹。此時遊子駐金鞍。五陵花柳渾蕭索。空遣荒村老弱蘭。</text>
<title>星峙</title>,<text>山靄蒼茫咫尺迷。行人魚貫苦攀躋。纔登嶺去仍登嶺。已渡溪來又渡溪。小雨過時瑤草長。幽花落後恠禽啼。浮生可奈長爲客。蜀道吟成意轉悽。</text>
<title>過新溪。疊前韻。</title>,<text>十載南柯夢尙迷。危途觸處困顚躋。龍門點額餘三級。客舍驚心聽五鷄。渡水穿山官馬瘦。曉雲深樹鵓鳩啼。離親去國成何事。一曲勞歌思慘悽。</text>
<title>道上口占</title>,<text>書劒無成鬂髮斑。東行未久又西還。名塲已作灰心客。落魄猶看到處山。碧玉一灣鳴石齒。翠屛十疊立雲間。投簪我欲從玆隱。鐵鏁他時倘可攀。</text>
<title>遂安古院溪上吟成</title>,<text>日午雨鳩深樹鳴。陰雲潑墨未全晴。長程去去幾時盡。世故紛紛隨處生。且向溪頭看山色。莫愁關外小人行。廣陵梅竹今安否。慚愧年來滯一名。亂石磷磷磵水鳴。輕陰漠漠雨初晴。山川滿目新詩就。離別關心白髮生。客裡偶然逢勝地。春來索寞負閑行。危時干祿寧無愧。欲向吳門隱姓名。</text>
<title>曉發遂安</title>,<text>征人不寐凌晨發。關法無勞聽早鷄。曙色蒼茫迷遠近。泉聲潏汩殷東西。山深夏月花猶在。春盡叢林葉始齊。擧目殊方風景異。故園何日賦歸兮。</text>
<title>憶李子敏</title>,<text>相思日夕鬂成斑。詩酒過從似夢間。客路已窮千里地。鄕關遙隔萬重山。途中物色隨時異。別後愁懷到處酸。今夜城南應有月。知君獨自倚欄干。</text>
<title>蒼茫亭。書示同遊諸子。</title>,<text>桂棹蘭橈下綠灣。高臺更上翠微間。茸茸細草深深樹。曲曲淸江面面山。忍使風光長寂寞。却憐春事已闌珊。時危兵甲猶如許。樽酒相逢各盡歡。</text>
<title>次李子敬韻</title>,<text>西塞經春滯宦遊。故園歸興負淸秋。誰知此夕寬覊抱。爲有新篇刮病眸。萬里相逢同是客。十年多難獨登樓。臨歧不用催征馬。羗笛千枝暮喚愁。</text>
<title>滯雨吉祥寺</title>,<text>蕭寺懸燈萬念灰。戰爐香盡漏聲催。詩人行役天應悶。山雨冥濛曉不開。五斗誰知相局束。十秊吾未賦歸來。江南舊隱東籬菊。猶趁秋風泛酒盃。</text>
<title>無題七首</title>,<text>佳人繡戶合歡衾。曾擲當時買笑金。萬里相逢眞似夢。十年陳迹杳難尋。狂風不擺深紅色。暮雨空輸一片心。今夜無端生白髮。巫山遙望隔重岑。兵戈驚散舊秦京。萬里何緣問死生。驛使有梅難寄信。御溝無葉可傳情。樽前顔面渾依舊。亂後艱難各飽更。莫把琵琶㤪流落。秋風吹淚灑蕪城。日斜江上重徘徊。爲向樽前把一盃。花信暗回春有主。佳期何必鴆爲媒。樊川莫恨尋芳晩。宋玉元來作賦才。別後洞天還寂寞。漫敎雲雨鎖陽臺。三生不斷久 久疑作旧 因緣。千里佳期一夕圓。巫峽冥冥迷夢雨。藍橋草草會神仙。皇天果是從人願。世路如何有別筵。昨夜餘香猶滿袖。客窓淸曉坐無眠。第五橋頭楊柳垂。斑騅曾繫夕陽時。鳳釵斜壓烏雲髻。蛾黛新開却月眉。秉燭不愁花爛熳。聽鷄却恨夢參差。今來寂寞西州夜。挑盡寒燈有所思。靑雀西飛雲路長。仙山東望海茫茫。陽臺斷夢誰能續。月下佳期不可忘。蠟燭無心還有淚。井梧何事又驚霜。紅牋欲寄相思字。一字書來一斷腸。深巷寥寥閉洞房。碧窓無夢夜更長。銀缸照影愁孤枕。錦字論情寄遠方。已把金釵分半股。誰看鸞鏡理新粧。朝來獨倚高樓望。巫峽澄江路渺茫。</text>
<title>贈田億年</title>,<text>天涯索漠無人問。客裡逢君話舊情。五斗折腰眞俗吏。一鞭何地任閑行。郡齋拄頰靑山近。府帖驚心白髮生。却羡村居無一事。湖田日日看春耕。名韁能縶好男兒。萬事悠悠悔可追。衣上塵痕新所得。鏡中霜鬂舊相知。田園負郭春初及。松竹成林歲屢移。何事不歸長役役。明朝馬首欲東馳。</text>
<title>自悼</title>,<text>書劒無成笑此生。一官憔悴滯殊方。天涯霜雪容顔改。海內干戈歲月忙。世味向來曾染指。覊愁觸處自煎膓。江南萬竹今安否。窓外新梢幾尺長。</text>
<title>鐵山海岸。與朴輝遠同登望海。</title>,<text>高臺地位隔塵寰。方丈蓬萊指顧間。目力已窮天接海。遊程未洽日含山。逢萌避世名空在。徐福求仙去不還。獨立蒼茫徒自失。兵戈流落笑吾孱。</text>
<title>送聖節使金景擇令公</title>,<text>東藩冠盖接天家。慣送臨歧使者車。玉殿千秋進金鏡。銀河八月泛仙槎。離盃到手心先醉。世事催人鬂已華。一曲關山應墜淚。廣寧城外有胡笳。</text>
<title>降仙樓</title>,<text>仙峯十二揷蒼茫。中有危闌俯鏡光。近渚蘋風淸枕席。入簾山翠滴衣裳。七年兵火親知盡。萬里登臨客意傷。半夜酒醒雲雨暗。怳然神女下高唐。</text>
<title>魚川道中次樹之韻 見河陰遺稿</title>,<text>沿溪石路入雲長。江上楓林夜有霜。半世浮名餘短髮。一年秋色近重陽。仙山宿債何曾負。我輩游程本不忙。會待月明風露冷。擬招黃鶴共飛翔。</text>
<title>內院庵 書示一竹兄。河陰遺稿中。有此五字。</title>,<text>始識玅香眞面目。嶙嶙戢戢又蹲蹲。峯巒氣奪半天黑。軆勢䧸蟠千里尊。獨與白頭爲伯仲。平臨皆骨是兒孫。玆遊頓覺胸襟大。雲夢休論八九呑。</text>
<title>上院</title>,<text>觚稜金碧照雲林。眼底蒼茫簇萬岑。誰把銀河分兩派。直垂丹壁瀉千尋。狂噴怒吼晴雷闘。濺沫飛漚白日陰。若比廬山更奇絶。後人誰繼謫仙吟。飛流噴壑散珠磯。鐵鏁通天一逕微。秋晩霜林紅錦葉。雲開疊嶂翠屛圍。人間有累誰得往。山境無端信宿歸。巖頭老龍聊戱劇。更敎微雨濕征衣。</text>
<title>凌虗臺</title>,<text>巫山形勝擅吾東。不謂仙區在峽中。萬里登臨還我輩。七年戎馬又秋風。江深地僻高臺逈。木落天晴望眼通。隨處逍遙聊遣興。浮生何必嘆途窮。</text>
<title>九月遇雪</title>,<text>陰雲釀雪暗汀洲。遠客沉吟獨倚樓。塞峽由來殊氣候。寒威此日失淸秋。馮讙有鋏當歸去。季子無金已倦遊。目極故園何處是。干戈衰謝日悠悠。</text>
<title>贈崔擇之</title>,<text>病客經旬獨掩扉。光陰荏苒壯心違。村居盡日無人到。簾外秋風看雪飛。萬里關河同失路。十年京洛未言歸。憑君有意勤相訪。莫遣他鄕會面稀。</text>
<title>雪後書懷</title>,<text>別後家書抵萬金。孤棲峽裡病侵尋。朝來白雪漫天落。歲暮頑雲接地陰。明鏡不饒爲客鬂。弊貂空攬未歸心。誰家煖帳羔兒酒。押坐佳人淺淺斟。</text>
<title>無題後七首</title>,<text>仙蹤去後路茫茫。雨散雲收夢一塲。江月任從今夜白。䲶衾猶有舊時香。文園病渴琴心苦。商隱題詩別意長。自是世情多反覆。不須惆悵㤪嬌娘。萬事關心獨倚樓。世間離合㝡悠悠。誰將太嶽生平地。不許行雲下近洲。風物多情挑客恨。酒盃無力破覊愁。人生豈得長如此。不至心灰死不休。來何遅也去無端。相近尤難見亦難。一月未成三夜夢。百年能得幾時歡。雲情水性元難定。海誓山盟亦已寒。解道相思了無益。邇來渾覺帶圍寬。孤榻無人問所思。閉門終日坐如癡。章臺柳折嗟何及。賈氏墻高不易窺。斷夢難圓雲散後。離懷偏㥘月明時。桑田碧海須臾事。莫遣今宵又失期。羅襪凌波步步塵。名花色映錦江春。已敎蕭史迎秦女。誰遣陳王賦洛神。暮雨本來無定態。佳期今夕不須顰。侯家富貴休相戀。十二樓中鎖麗人。閑愁悄悄倚闌干。金鴨香消寶篆殘。閬苑書稀鸞路涉。瀟湘夢斷鴈聲寒。風波忍使佳期阻。玉漏空催午夜闌。莫道丈夫無別淚。近來衫袖半成斑。江南春晩落花飛。唱斷驪駒㤪夕暉。楚峽已收神女雨。天台空詠阮郞歸。誰言上界無離別。終古人間有是非。洗盡俗緣今日始。樽前何必淚沾衣。</text>
<title>復作一首以絶之</title>,<text>笑向花間載酒行。靑樓日日聽歌笙。一春夢雨無尋處。千里關河不盡情。豈有英䧺長落魄。終敎薄倖誤平生。歸來依舊寒潭水。流盡游泥徹底淸。</text>
<title>思家</title>,<text>瘦妻稚子久相離。四月旋歸又失期。處世無能慚落魄。謀生太拙忍恒飢。苦吟王粲登樓賦。愁和風人陟詩。兩地悠悠勞遠夢。近來嬴得鬢成絲。</text>
<title>平壤。次年友姜樹之見贈韻。</title>,<text>高城緲緲大江濱。此地逢君夢是眞。把酒莫論浮世事。倦游俱作異鄕人。西山白雪迷歸路。南國寒梅已勒春。堪笑吾生今碌碌。簿書叢裡謾勞神。</text>
<title>江上。送汝章南歸。</title>,<text>人間聚散苦無常。亂後相逢復此行。盪槳爲憐江海月。把杯難遣別離情。君耽水竹開三逕。我落風塵困一名。男子所期唯義耳。歲寒心事要堅貞。</text>
<title>溪邊小會。次林汝厚韻。</title>,<text>閑隨流水弄晴波。且向長天看落霞。盡日探春不歸去。醉來烏帽任欹斜。春郊跨馬探芳菲。極目汀洲彩鴨飛。野濶溪聲聞遠近。日沉山色看熹微。樽中有酒唯須盡。關外逢人是亦稀。待得月明花又發。期君此地願無違。</text>
<title>溪上。答汝厚見贈。</title>,<text>敏捷騷壇千首詩。風濤入筆語還奇。文章有種誰能敵。壯志凌空獨自知。萬里栖遅同客裏。十年京國舊交期。溪頭草色春猶淺。盡日樽前有所思。落日下山椒。餘霞明錦綺。幽人坐忘歸。愛聽寒溪水。</text>
<title>感時</title>,<text>天涯留滯病侵尋。雙鬂蕭蕭雪滿簪。豈有親朋傳一字。更無詩興助孤吟。烟波日暮鄕關遠。城闕春生草木深。擧目山河風景異。感時傷別淚沾襟。故園梅竹壓淸潭。別後孤芳夢裡探。欲向東君煩寄語。春風先我到江南。</text>
<title>神光寺。次惠識上人詩卷韻。</title>,<text>東林一宿客魂淸。滿耳松濤殷壑聲。倚遍寺樓香漏盡。隔山蘿月夜深明。古寺深藏紫翠間。羡渠淸坐占閑閑。因悲身世長流落。從此雲林數往還。江客不歸今瘴海。浮雲無定又何山。他年有意來相訪。流水桃花獨掩關。</text>
<title>送呂郞中尙夫歸京</title>,<text>二載分司滯海城。歸鞭今日指秦京。極知聚散元無定。可奈離情自不平。棊燈詩酒逢迎地。山寺溪橋漫浪行。別後淸遊應寂寞。首陽秋月爲誰明。與君相別益無聊。海國秦城道路遙。從此西州詩酒散。秋來辜負幾良宵。</text>
<title>査揔兵大受夫人挽</title>,<text>生離死別兩茫然。營幕迢迢鴨水邊。歸鴈佇看傳錦字。匣琴誰料斷朱絃。心摧皷角聲悲壯。夢破關河路渺綿。唯有多情天上月。今宵猶似舊時圓。異域聞哀訃。臨風淚滿衣。年年出楡塞。夜夜夢鴛機。不見鴈書至。先歌薤露晞。舞鸞留𡧰鏡。寂寞掩光輝。</text>
<title>憶汝章。次其贈子敏韻。安訥</title>,<text>死生膠漆地。世亂各何之。倚馬才誰敵。驚人語益奇。別來空悵望。何處話深思。戰皷三年擊。逢君未有期。吾友堂堂骨法奇。十年江海富新詩。兵戈可奈久流落。人世如何有別離。自從湖外晨星散。每負燈前夜雨時。流水高山誰解聽。天涯無日不相思。</text>
<title>滿月臺</title>,<text>欲問前朝事已荒。高池傾側曲池平。客來滿目傷心處。蔓草寒烟鎖夕陽。愁雲漠漠鎖平蕪。荊棘叢生塞九衢。金闕昔時嚴乕豹。石臺今日嘯鼪鼯。螭階樹老寒鴉集。龍井苔深御水枯。覇業已銷遺迹在。山河空繞帝王都。高臺一上正長吟。荊棘銅駞不可尋。故國繁華已寂寞。向來人事幾消沉。城池百戰山河在。宮殿千秋草木深。吊古傷今無限恨。斜陽獨立自沾襟。衮衮興亡幾劫塵。橐駞橋上少行人。烟沉古闕城鴉曉。燒入花園野草春。版籍百年歸聖代。干戈一夕蕩遺民。英雄去盡靑山在。莫把興亡問水濱。</text>
<title>自悼</title>,<text>廊廟無長策。干戈有歲年。吾生嗟已矣。時事豈其然。去國身如寄。思家夢自牽。秪應明鏡裡。歸日照華顚。堪咲踈慵一藝無。求名未遂愧非夫。分符作宰民多病。投筆封侯膽當 當字疑誤 麄。男子終當裹馬革。文章安用畫葫蘆。臨風却羡陶朱子。覇越平吳泛五湖。</text>
<title>次印明詩卷韻</title>,<text>憶曾負笈寄匡山。十六年來似夢間。欲話舊遊還悵惘。當時我少爾紅顔。漢北烟花夢幾迷。一官憔悴在天西。十年兵馬身空老。五斗塵埃首自低。古寺有僧留客宿。愁人無寐聽猿啼。山童不用開門早。殘雪平蹊鹿印蹄。</text>
<title>次山人德和詩卷韻 和乃奉恩僧舊相識者</title>,<text>京國追從記少時。與師方外托心知。奉恩寺裡梅花發。楮島舟中月色奇。萬里江湖空入望。十年歧路廢吟詩。天涯相對渾如夢。他日重尋莫失期。身世悠悠滯一方。故園歸路正茫茫。十年蹤迹君休問。萬事如今白髮長。蕭寺尋梅問幾年。至今歸夢繞江天。閉門窮峽無人到。面壁灰心學老禪。</text>
<title>與怡叔聯句</title>,<text>半池踈雨落餘飛。趙。 萬柄枯荷聽更微。具。 客裏抱書詩退力。病餘中酒帶寬圍。趙。 靑山近郭供秋色。新月當窓替夕暉。具。 入夜小齋明燭坐。趙。 故園唯恨未同歸。具。</text>
<title>仲秋月 臨江仙</title>,<text>玉階梧葉夜驚霜。銀蟾影挂西墻。天風吹送桂花香。白雲紅樹何處是仙鄕。記得去年今夜月。玉人同賞淸光。海山歸路正茫茫。佳期如夢離恨共天長。</text>
<title>春思 臨江仙</title>,<text>簾影參差晝漏遅。紗窓懶展愁眉。起來無語撚花枝。綠萍池畔凝望立多時。乳燕聲中春已暮。一年光景堪悲。此時心事有誰知。夕陽芳草離思滿天涯。</text>
<title>秋夜 菩薩蠻</title>,<text>霜月娟娟秋夜永。梧桐葉落空階冷。孤枕夢來時。隔窓虫語悲。故鄕千里遠。旅泊驚時晩。何日是歸期。計程生鬂絲。</text>
<title>效香奩軆。盡押上下平聲。作三十首。</title>,<text>四載客西塞。今朝馬首東。如何人世上。半是別離中。曠野飛秋葉。長洲下暮鴻。相携意不盡。契濶幾時同。自從與君別。無復舊形容。錦字含愁織。情書帶淚封。吳山看杳杳。楚水幾重重。相見知何日。挑燈坐曉鍾。滿酌成都酒。愁城未易降。勞歌非取樂。悽斷不成腔。萬里分長路。三年宿綺窓。離懷托流水。日夜咽寒江。立馬灞橋上。贈君楊柳枝。陽關三疊闋。別淚數行垂。世事悲今日。歡娛記昔時。臨分重相囑。佳約莫參差。今日長安道。君歸妾未歸。衰容如見棄。薄命竟何依。好去靑雲路。毋淹玉女扉。相看兩無語。有淚自沾衣。綉幕無人夜。微風自卷舒。蛩鳴四壁靜。月照半庭虗。可奈相離久。還思識面初。雲山幾萬里。一去斷音書。人世孰無別。此行何太愚。君能堪滌器。妾豈厭當壚。事往情難盡。愁多病未蘓。前宵倚舟處。月色滿平湖。羅幕新凉入。紗窓曉色迷。含情紅袖泣。掩抑翠眉低。別酒頻相勸。勞歌惜解携。傳書有雙鯉。須寄錦江西。何以贈君別。雲鬟剪一緺。嬌羞啼玉頰。繾綣劈金釵。造物元多忌。人間事喜乖。征驂安可絆。從此隔天涯。莫謂此心變。有身應不灰。寒宵誰與處。斜日獨登臺。牢落從生事。憂愁付酒杯。靑山當別路。羌笛自吹哀。西日低山木。秋風動渚蘋。離筵唱金縷。苦淚濕羅巾。且作他鄕別。同爲失路人。霜天正搖落。獨立暮江濱。惆悵河橋路。今朝又送君。征鞭向何去。別手慘將分。桃李驚衰節。䲶鴦㤪失羣。可憐巫峽裡。長作不歸雲。生死別離際。淺深寧復論。看看皆掩淚。脉脉暗消魂。古塞秋將晩。長程日漸昏。唯祈速相見。此外更何言。世亂分離易。人生會合難。其如萬里別。聊此片時歡。把酒心先醉。沾衣淚不乾。前程正風雪。好去愼加餐。春意何駘蕩。深閨盡日閑。非關㤪離別。自爾减容顔。默默看歸鳥。悠悠對晩山。深情誰解得。獨坐淚潺湲。巫峽遙西塞。長安在日邊。違離斷消息。迢遆隔山川。佳會無旬月。相思有歲年。人生元草草。此別更堪憐。凉月窺羅幕。紗窓正寂寥。無心吹鳳管。有淚濕鮫綃。蟋蟀鳴何意。梧桐葉自飄。郞恩眞誤我。辜負幾良宵。憶在巫山日。狂歌雜叫呶。聽琴眠綉戶。載酒踏靑郊。好事眞難遇。良辰幾枉拋。虗堂坐不寐。落月掛松梢。久別常懷戀。餘香在錦袍。燈前心黯惔。窓外雨蕭騷。萬里音塵闕。三秋夢想勞。恩情那忍割。莫送桂溪刀。萬事皆身外。三春醉綺羅。其如歡會極。有此別離何。短日低西嶺。悲風起夕波。驪歌聲正咽。淚落不禁多。欲別還難別。愁懷若亂麻。百年同有約。四海奈無家。掩淚聽哀竹。含悲對菊花。良緣如不斷。早晩會京華。巫峽常雲雨。秦川萬里長。流年寧貸妾。遠別動經霜。草草憑殘夢。依依斷寸膓。莫令蒲柳質。憔悴老遐方。客路秋光晩。離筵落照明。慇懃一杯酒。契濶十年情。生死唯今目。悲歡判此行。征鞭留不得。玉頰淚雙橫。別恨不須說。古琴誰解聽。光陰如過鳥。身世等浮萍。落日烟沉渚。秋風葉滿庭。相思不可見。獨自倚金屛。一死猶堪忍。長離當未能。雲屛朝掩翠。繡被夜生稜。半榻愁誰語。高欄醉懶憑。寒宵更漏盡。寂寂伴孤燈。不是恩情薄。其如難久留。都將百年計。付與兩行流。好事渾疑夢。餘生半是愁。朱絃從此斷。寂寞閉粧樓。紗窓月影薄。繡戶淸秋深。別淚凝雙袖。餘香在半衾。閑愁何以遣。斷夢杳難尋。竟夜挑燈坐。時時撫短琴。日永幽閨裏。離愁政不堪。心飛鐵甕北。淚盡錦江南。梅塢春陰薄。紗窓午夢酣。靑年長見棄。對鏡自懷慚。新荷出小浦。畫閣卷珠簾。日暖魚浮水。春晴燕入簷。飛花紅片片。芳草綠纖纖。倚柱還無賴。閑愁一倍添。一罷遊仙夢。還悲骨相凡。簾前春晥晩。簷角燕呢喃。淚濕紅羅袖。香淸白苧衫。今朝驛使發。萬里寄情緘。</text>
<title>朔寧。憶具子虗 實。</title>,<text>詩酒論交地。平生具子虗。靑春隔黃壤。血淚滿衣裾。䆠海風波裏。江山戰伐餘。世間歡意少。泉路更何如。</text>
<title>藥圃挽詩。代大人作。李海壽</title>,<text>淸白傳家業。公生相國門。悲歡六紀夢。雨露兩朝恩。世事今如此。交情更可論。茫茫暮途上。獨立倍銷魂。</text>
<title>歲暮</title>,<text>舊歲看看盡。新愁次第來。升除人自老。節序物相催。雪壓梅魂冷。風暄柳眼開。擁爐還獨坐。誰勸凍醪杯。</text>
<title>夜吟</title>,<text>北鴈南飛盡。秋來斷素書。應緣道里遠。豈是舊情踈。暗壁孤燈盡。寒窓落月餘。相思每愁絶。不必問何如。</text>
<title>母津亭</title>,<text>渡口茅亭古。登臨亦快哉。摩天兩峽坼。布練一江開。漠漠孤帆去。冥冥細雨來。長途倦征役。聊此蹔徘徊。</text>
<title>西海郞村</title>,<text>欲向前村宿。停驂問僕夫。秋風動高樹。落日照寒蕪。近路民居少。依山野店孤。男兒須信命。何必嘆窮途。</text>
<title>怡叔說金城風景不已。次其韻因寄仲栗。</title>,<text>吾儕縻薄䆠。世路且浮沉。暮峽千巖秀。寒江一道深。官閑宜養病。俗朴肯勞心。謝屐春來辦。仙山擬共尋。</text>
<title>三釜瀑</title>,<text>纔踰石嶺險。忽入洞天奇。絶壁千尋立。飛泉一道垂。竇深龍睡穩。松偃鶴巢危。盡日忘歸去。淸風滿袖吹。</text>
<title>登舞童巖</title>,<text>獨立鰲頭上。晴波漲綠灣。春陰一邊雨。落照萬重山。水鳥鳴沙渚。江風入醉顔。寒鍾出雲外。何處有禪關。</text>
<title>宿龍川</title>,<text>迢遆龍灣路。孤城歲暮時。萍蹤今塞外。帳殿尙天涯。千里兵戈滿。三更皷角悲。殘燈耿不寐。明日又何之。</text>
<title>次龍川客舘韻</title>,<text>擾擾干戈亂。駸駸歲月過。那堪出邊塞。何處是吾家。白髮緣愁長。黃雲近海多。客中渾不寐。無夢到京華。</text>
<title>林畔舘夜坐有感</title>,<text>故國兵塵暗。關山月色寒。一年長戰伐。幾日報平安。古驛虫吟壁。深秋客倚欄。吾王自神武。應見濟時艱。</text>
<title>在龍灣。與二吳唱酬。</title>,<text>衰疾淹江國。愁聞戰角哀。兵塵猶未定。客子幾時回。暮峀螺鬟聳。春氷鴨綠開。天涯今夜雨。應放故山梅。信美非吾土。登高強自寬。只緣塵漠漠。辜負月團團。雪盡春流動。樓虗夜氣寒。故園兵火裏。誰報竹平安。落日高樓上。東風故國心。春來饒夢寐。力盡倦登臨。對月寧辭醉。含杯不厭深。淸詩頗警我。與爾一開襟。</text>
<title>統軍亭</title>,<text>萬里登高眼。邊城遠客情。春江流雪水。畫閣捲簾㫌。塞草蕭蕭白。山雲冉冉輕。胡笳三兩拍。月照漢家營。</text>
<title>憶楮島 卽君之別墅</title>,<text>問訊江南竹。如今幾尺長。主人猶作客。三逕想應荒。兵火生孫小。春風解蘀香。關山添淚眼。悵望獨彷徨。</text>
<title>定州寓舍有感</title>,<text>路遠客長在。城春草欲齊。亂山排闥入。荒野接天低。妻病傷寒重。兒飢覓乳啼。空悲四立壁。相對色悽悽。漢京安穩未。羽檄逐鳶飛。路遠妻兒病。囊空僮僕飢。捨之知不可。携此又安歸。旅舍成愁坐。前山自夕暉。</text>
<title>宣川</title>,<text>一宿宣川舘。憑欄暢客情。官居隣水府。柳色掩春城。危檻沙禽入。晴湖蜃閣生。夕陽芳草歇。十里大堤平。</text>
<title>馬上口占</title>,<text>獨立溪橋路。危巖俯勺陂。春寒氷雪在。日落海山奇。短褐風塵際。長年鞍馬疲。天涯留滯恨。斗覺鬂成絲。</text>
<title>運籌樓</title>,<text>形勝征西府。高樓四望通。乾坤百戰後。花柳一城中。客意迷春雨。鸎歌弄晩風。倚欄徒極目。馬首幾時東。病久題詩懶。愁多喚酒頻。一樽高閣醉。千里異鄕人。語燕工留客。飛花解送春。天涯失歸路。相對各沾巾。</text>
<title>過平壤</title>,<text>故國干戈後。荒城客獨來。江山自秋色。樓觀但寒灰。蔓草箕王殿。蒼松乙密臺。還同華表鶴。千載一徘徊。</text>
<title>雙忠廟</title>,<text>駐馬瞻遺廟。臨風酹一杯。空廊栖鳥雀。畫壁上莓苔。事去名空在。城荒石自頹。高山千載仰。獨立有餘哀。</text>
<title>聞南原陷城</title>,<text>聞道南原陷。遼兵盡不歸。崢嶸新戰骨。慘惔舊城池。天意終難測。吾生亦暫時。時危元有淚。今夕倍沾衣。</text>
<title>仲秋月</title>,<text>午夜飛明鏡。江山畫不如。虫聲四壁靜。人語一堂虗。世亂覊栖苦。秋高木葉踈。天時與人事。草草更愁余。</text>
<title>永保亭</title>,<text>控扼雄襟帶。高城據上游。關河猶轉戰。湖海獨登樓。地盡波搖檻。潮平雨送舟。空勞望北極。彈劒淚橫流。</text>
<title>新歲</title>,<text>羣盜無休日。天涯又見春。一杯新歲酒。孤燭異鄕人。末路寧知我。微官且爲貧。平生江海志。寂寞老風塵。</text>
<title>又疊前韻</title>,<text>擊劒吳中市。悲歌燕趙春。休於衆醉裡。笑殺獨醒人。去國歸心切。經年客槖貧。平生白羽扇。直欲靜風塵。舊國無歸日。他鄕四見春。年光寧貸我。老病忽欺人。有舌張儀足。無金季子貧。何須事一室。宇內掃妖塵。</text>
<title>次野寓神光寺逢僧寄贈</title>,<text>舊國猶兵馬。天涯尙轉蓬。行莊唯我在。捿托與君同。古寺連宵雨。空山盡日風。歸來頻悵望。世故莾難窮。</text>
<title>示同遊諸君</title>,<text>雪盡陽坡暖。溪喧磵曲幽。春風扇淑氣。柳色擁芳洲。萍水相逢地。琴樽亦勝遊。狂歌非取樂。聊此散閑愁。孤村遠峀淡烟籠。溪柳汀沙晻靄中。爲愛風光仍坐久。寒鴉飛盡暮林空。</text>
<title>過三登</title>,<text>再過三登路。何時罷遠征。人從今歲老。江作去年聲。製錦非吾事。還山有舊盟。怱怱鞍馬上。深愧負平生。</text>
<title>博川</title>,<text>客舍眠初罷。松梢落月孤。荒鷄催報曉。羸馬㥘登途。身世儒冠誤。田園野草蕪。秋風德安里。歸興滿蓴鱸。</text>
<title>還渡澄心江</title>,<text>昔去江氷厚。今來江水深。山容如有待。花事已難尋。落日登舟眼。經旬去國心。時危搔白首。聊復一長吟。</text>
<title>夜起</title>,<text>終年役役路歧間。八月西行十月還。半夜旅窓愁不寐。起看霜月滿空山。</text>
<title>楮島舟中</title>,<text>小詩吟罷倚孤蓬。風捲蘆花雪滿空。十載䆠遊眞一夢。江湖還作釣魚翁。</text>
<title>夜坐</title>,<text>雪夜湖山萬里風。挑燈獨坐思難窮。挽回世道知無力。且向騷壇策小功。</text>
<title>次林汝厚韻</title>,<text>窓前流水枕邊山。籬落蕭條一室寬。解道縣官爲吏隱。門庭只作野人看。一溪流水四邊山。䆠味蕭然亦自寬。推却小窓殘酒醒。亂峯松月夜深看。</text>
<title>寄林秀才 地</title>,<text>風雪中宵獨背燈。官居一味冷如僧。朝來埋盡靑山色。身在瓊樓第幾層。地僻官門早放衙。閑將雪水試新茶。箇中淸味人知少。不必風流較黨家。忽憶江南問酒家。典衣終日醉流霞。蹇驢踏雪官橋路。時見寒梅一樹花。</text>
<title>有懷</title>,<text>千里懷人寢不安。舊香猶在半衾寒。難將萬戶封侯樂。較得蘭窓一夜歡。錦水花江路幾千。相思迢遆隔山川。滿天風雪西齋夜。獨擁寒衾坐不眠。千般密約待佳期。地濶天長鴈到遅。萬里寂寥音信斷。一旬無興詠新詩。</text>
<title>山村口占</title>,<text>柴門愁倚月黃昏。雪盡叢林磵水喧。仍想故山梅信早。暗香回得幾枝魂。</text>
<title>書逆旅壁</title>,<text>東西南北幾人行。去去來來苦未遑。堪咲萬年爲計者。世間何異此間。</text>
<title>錦水亭 亭在永平。故府使楊士奇別墅。</title>,<text>千疊靑山數曲溪。小亭高與白雲齊。春來欲泛桃花水。只恐仙源路更迷。</text>
<title>尊巖 在亭西水邊。有石刻楊士彦詩。</title>,<text>抔飮窪尊興幾多。巖間石刻動龍蛇。詩仙去後成陳迹。風雨年年字半磨。</text>
<title>蒼玉屛 在白雲溪下。思庵卜居。</title>,<text>錦湖西下玉屛高。人去山空歲自遙。仙鶴不歸風月老。水聲嗚咽送昏朝。</text>
<title>冬日卽事</title>,<text>小軒寥寂斷人蹤。窓外梅梢凍雪封。江畔舊遊應笑我。十年猶聽禁城鍾。</text>
<title>憶西峯</title>,<text>吾行何事未歸山。塵世難逢一日閑。帝城鍾曉經年夢。長在西峯紫翠間。</text>
<title>査將軍所求松菊梅竹詩</title>,<text>直斡凌霄飽雪霜。老柯盤屈學龍形。千花萬草皆銷歇。風雨長年不改靑。帝里春光特地多。花王富貴擅侯家。誰知歲晩風霜後。更有東籬隱逸花。歲暯孤芳凍雪深。廵簷索笑爽塵襟。晴窓落月橫斜影。醫却東華宦子心。雨壓烟梢密葉低。蘀龍露角逬苔蹊。年來佳實垂垂結。會待丹山彩鳳栖。</text>
<title>看花</title>,<text>仙家風日隔塵埃。深洞藏春蝶不來。昨夜東風藏不得。一枝紅艶向人開。</text>
<title>戱成</title>,<text>一病支離萬事違。夜寒衾冷獨沾衣。兒童不識朝雲淡。還道陽臺行雨歸。</text>
<title>在龍川</title>,<text>瘴霧昏昏濕角巾。海天風氣不宜人。自憐病後精神减。閉戶無言過一春。</text>
<title>陽山舘</title>,<text>長年行役敢言勞。斗覺覊愁上鬂毛。四壁寒燈孤舘曉。敗荷千柄雨聲高。</text>
<title>自海州向湖南。宿靑丹驛。</title>,<text>手線臨行戒早歸。難將寸草報春暉。客䆫頻作還家夢。今夜分明舞彩衣。</text>
<title>燕子樓</title>,<text>惆悵江南入戰圖。橘林梅塢盡荒蕪。只今燕子樓中月。能記當時醉客無。</text>
<title>過松都</title>,<text>五百年來王氣歇。松山蕭瑟夕陽斜。道傍三尺荒墳上。誰禁樵童躑躅歌。</text>
<title>安陽君亭子 在楮島西</title>,<text>亂山無主屬誰家。寂寞荒庭日自斜。唯有墻頭桃李樹。年年解作一繁華。</text>
<title>下第</title>,<text>功名有命難容力。海路關心自斷魂。桃李滿城春欲暮。獨携書劒出南門。</text>
<title>舟中</title>,<text>伏枕舟中夜欲闌。微波㶑灧釀輕寒。詩人有癖眞堪笑。一句吟成當得官。</text>
<title>神光寺法堂 元順帝所創</title>,<text>誰遣東來宋骨兒。大開佛殿誇雄奇。那知皇覺眞人在。已築明家萬世基。</text>
<title>過景福宮</title>,<text>獨來雙闕久彷徨。輦路誰知野草荒。唯有無情禁川水。夕陽流出舊宮墻。</text>
<title>下第後向海州</title>,<text>炊沙十載竟何成。書劒從來誤此生。湖上橘林無恙否。年年空作海西行。</text>
<title>過坡州</title>,<text>三十重來事事非。荒墟指點揔依俙。舊時官道生荊棘。野雉驚人馬首飛。</text>
<title>送李別坐彦誠還京</title>,<text>遠客經春慣別離。送君那忍更臨歧。贈行攀折東亭柳。無復池邊拂地絲。</text>
<title>文城第偶吟 宗室君</title>,<text>晴日流鸎送好音。綠槐高柳盡陰陰。風軒睡起客不到。坐見白雲生遠岑。</text>
<title>許深源未忘光山人</title>,<text>深情脉脉向誰陳。南國梅花夢裡春。別後江樓香信斷。不知風月屬何人。</text>
<title>楮島</title>,<text>始信天公餉我多。春來無限二陵花。烟簑月笛渾閑事。徙倚危樓看落霞。</text>
<title>次許生韻</title>,<text>輕舟日日繫沙頭。已是無機狎海鷗。紅蓼白蘋歸棹晩。一江風雨暗長洲。東湖斜日倚樓頭。萬里烟波沒白鷗。我亦已無霄漢志。謾將身世付滄洲。</text>
<title>南翊衛宅口占</title>,<text>王孫家似野人家。門巷蕭條露草遮。唯有園中烟樹色。蒼蒼不改舊繁華。</text>
<title>次湖叟見答韻 南尙文</title>,<text>東華塵土宦情闌。雨後靑山拄笏看。撥去世緣何日了。謾勞歸夢水雲間。</text>
<title>鐵瓮城</title>,<text>永河凍合已高秋。元帥飜營鎭上游。一曲金笳報出塞。邊風吹雪擁貂裘。</text>
<title>雪馬峙</title>,<text>小雨蕭蕭不滿簑。溪橋駐馬仰嵯峨。我行應被山靈笑。何事年年役役過。</text>
<title>牛峯地。山圍水抱。自成一區。</title>,<text>白石巖扉俯碧灘。群山環繞野寬閑。居人不解功名好。世上那知行路難。</text>
<title>牧童</title>,<text>隔水相呼一笛吹。村童滿首揷花枝。朝朝飯犢溪邊草。不識人間有別離。</text>
<title>過李希雲家</title>,<text>官居無興病侵尋。跬步江山不暇探。却羡渴灘李座首。一生高卧老園林。蒼鷹擊雉魚登網。蚕繭成絲麥穗肥。野老生涯如此足。功名何必錦衣歸。</text>
<title>代鐵瓮妓寄朴輝遠</title>,<text>情詞珍重寄情郞。咫尺江城萬里長。別後玉顔消瘦甚。紗窓不復倚新粧。洞裡無端別恨生。楚天歸夢彩雲輕。劉郞去後桃花老。月下何人倚鳳笙。廉纖小雨報黃梅。無限閑愁午夢回。却羡畫堂雙燕子。含泥同去又同來。新荷深處浴䲶鴦。庭院寥寥夏日長。倚遍曲欄君不見。鴨爐燒盡水沉香。多情妾恨薄情郞。郞去那知妾斷膓。獨對銀缸挑錦字。春愁撩亂如絲長。紅牋裁罷淚縱橫。寫出相思字字情。爲問郞歸定何日。孤燈獨自守深盟。自從相別閉粧臺。音信茫茫鴈不回。依舊藥山明月在。芳樽誰與好懷開。思君夜夜夢依俙。惆悵佳期一夕違。路上垂楊絲拂地。靑靑猶待故人歸。東西一隔馬牛風。海誓山盟竟墮空。今夜玉郞何處宿。枕邊猶帶淚痕紅。紅樓愁倚翠蛾顰。簷燕呢喃似訴人。爲把一封遙寄語。東園須惜片時春。</text>
<title>龜城安義倉民舍</title>,<text>萬疊雲山一逕斜。隔林鷄犬有人家。春來無限淸溪水。漏洩仙源是落花。地僻山深客到稀。雲林終日掩柴扉。山翁只在山中老。不識人間有是非。</text>
<title>別</title>,<text>十二峯前江面肥。橋頭折贈綠楊枝。世間無限傷心事。都在臨歧駐馬時。郵亭濕盡丈夫巾。立馬均傷去住神。芳草落花江上路。可憐今夕獨歸人。十年相望各天涯。一夜郵亭又別離。若把別時爲見日。此生何處有相思。</text>
<title>有感</title>,<text>洞府人間路自賖。只憑魂夢到仙家。今來又失尋春約。落盡江城處處花。</text>
<title>閨㤪</title>,<text>春愁和睡亂如雲。懶倚紗窓日漸曛。深院落花人寂寂。淚痕沾濕越羅裙。</text>
<title>旅懷</title>,<text>傾城消息隔雲泥。歸夢迢迢錦水西。旅舘寂寥春盡夜。滿林風雨子䂓啼。</text>
<title>題李提督碑閣 採入東文選</title>,<text>征東勳業冠當時。一夕居庸戰不歸。莫道峴山能墮淚。行人到此盡沾衣。</text>
<title>代人戱作</title>,<text>故國歸期未有期。五陵春色老天涯。無人攀折章臺柳。空自靑靑拂地垂。消息何緣近日稀。陽臺雲雨揔依俙。靈犀一點無人識。莫怕塵寰有是非。殘夢初醒懶下樓。流霞無力破春愁。羅巾欲作同心結。忽憶前人却自羞。范蠡西施泛五湖。相如滌器爲當壚。人生一世須臾事。莫學心經作腐儒。</text>
<title>巫山雜詠</title>,<text>烟村樹色遠相連。江上朱闌縹緲邊。十二峯頭雲捲盡。碧天如水月娟娟。柳岸依依望欲迷。千山雪盡水生溪。前宵一陣迎梅雨。草色靑靑遍大堤。暮雨臺前闘草時。三三五五茜裙兒。金鞍駿馬垂楊裡。何處阿郞有所思。日暖風和三月初。碧江靑嶂畫難如。樓頭簾捲燕飛急。滿地落花微雨餘。別後經旬閉綺櫳。鏡奩塵鎖首飛蓬。今朝女伴來相報。墻角桃花已放紅。江上垂楊掩畫堂。簾前風煖燕飛忙。朝來不忍臨粧鏡。明日天涯送玉郞。落花飛絮暗汀洲。歸思撩人獨上樓。日暯望鄕何處是。碧天無際水悠悠。雨餘春水縠紋生。楊柳和烟弄晩晴。日落斷橋車馬絶。女郞連袂踏歌聲。雨後湖江綠漸肥。蘭舟搖颺採菱歸。前程日暮風波惡。驚起䲶鴦兩兩飛。紇骨城頭紫翠浮。沸流江上雨初收。明沙細草長洲外。牧笛漁歌互相酬。</text>
<title>遊香山。題印會上人詩卷。</title>,<text>三年三到竗香天。此老玆山信有緣。領略四時山色去。居僧爭道地行仙。倚天無數碧芙蓉。到處眞難較異同。獨立香爐峯上望。眼中丘垤但叢叢。</text>
<title>次山人守仁詩卷韻</title>,<text>峽裡經年鬂欲凋。閉門江上雨蕭蕭。逢僧忽起東林興。日暮披簑渡野橋。巫峽高秋木葉凋。漢陽歸客鬂蕭蕭。世間多少消魂處。明月淸瀾百尺橋。香嶽千峯聳碧天。落花時節到山前。道人莫問曾行處。一出雲林思惘然。湖寺尋梅記昔年。斜陽立馬二陵前。天涯此日歸心切。愁對山僧共悵然。</text>
<title>次姜晉州渾贈妓韻</title>,<text>燈火樊樓卜夜歡。瑤琴彈罷漏初殘。金爐獸炭重幃煖。不識人間臘月寒。紫羅衫袖映氷肥。無限春愁鎖翠眉。水滿金塘人寂寂。半庭花影落參差。寂寂花時掩畫樓。樓頭楊柳弄春柔。應知少婦閨中夢。不在延綏在夏州。</text>
<title>題山羊驛</title>,<text>山日初斜石路危。松杉風外水聲悲。客行到此膓堪斷。不必人間有別離。</text>
<title>春帖</title>,<text>春來喜氣滿天東。壯士長歌早掛弓。太白旗懸關伯首。浯溪重刊中興功。</text>
<title>昭陽亭</title>,<text>雪盡春江濶。樓高望眼平。長郊微雨過。芳草一時生。</text>
<title>次山人守仁詩卷韻</title>,<text>適從何處至。更向何處歸。雲山隨處好。甁錫本無依。故國風塵暗。天涯客未歸。仙山綠蘿月。旅夢正依依。</text>
<title>狼川長者洞山村滯雨</title>,<text>九日驅馳際。聊偸半日閑。非因今夕雨。爭滯此山間。磵壑氷初冸。山蹊路不平。孤村歸客滯。百感雨中生。一鳥不鳴地。山深村更幽。朝餐烹橡實。一飽更何求。地僻烟霞足。溪渾雪水添。斜陽在半嶺。山色落茅簷。境僻心常靜。柴門晩不開。今朝有奇事。白雨映山來。日入羣動息。柴扉常早關。松醪獨酌罷。明月滿前山。洞壑白雲鎖。山中藏別村。春來要再訪。深恐失仙源。自是耽佳境。初非養性靈。山中無別味。石鼎煑蔘苓。萬壑爭流處。孤筇獨去時。春寒猶料峭。山雨暮絲絲。籬外炊烟濕。門前磵水喧。茅簷坐終日。山雨送黃昏。滴瀝簷留雨。朦朧月隱雲。空山遙夜靜。遠水枕邊聞。</text>
<title>路中。以策馬雨中去。逢人關外稀。爲韻作十絶。</title>,<text>跋涉病未能。歸田是上策。蕭蕭松桂林。立馬千峯夕。笑拂黃金鞭。醉騎胡騘馬。何處可橫行。苜蓿連平野。纔經長坡氷。復此逢山雨。披簑馬上眠。客行良亦苦。雨捲脩林外。泉鳴亂石中。空山西日落。寒葉自吟風。萬疊靑山中。獨來還獨去。仙居問何方。定在雲深處。洗眼河淸日。吾衰竟未逢。世間無樂事。歸去卧雲松。細雨溪橋路。披簑獨去人。浮生長客裡。芳草又新春。借問狼川峽。何如劒閣關。過橋仍渡水。踰嶺復登山。宿鳥已歸林。斜陽在嶺外。山店掩柴扉。靑烟橫一帶。地僻來人少。林深俗事稀。尋詩獨歸去。山雨滿簑衣。</text>
<title>夢江南</title>,<text>春已晩。鸎語隔窓聞。夢斷江南無覓處。落花飛絮正紛紛。愁思亂如雲。日欲暮。風雨正蕭蕭。簾外落花紅滿地。一年春事已無聊。愁坐暗魂銷。</text>
<title>狼川長者洞山村滯雨</title>,<text>山深谷邃境偏淸。此去眞如選勝行。半夜不眠孤客枕。滿林寒雨雜溪聲。</text>
<title>詩[權韠]</title>,<text>夫子去不返。人間留此詩。平生用意苦。風格少人知。楮島看花處。城山聽雨時。百年歡會地。窮老獨餘悲。又幽明相接杳無因。一夢慇懃未是眞。掩淚出山尋去路。曉鸎啼送獨歸人。親知零落已無存。萬事人間只斷魂。爲問如今風雨夜。也能重夢具綾原。石洲</text>
<title>詩[李安訥]</title>,<text>天涯不見故人存。秋雨燈前惱夢魂。今日哭君尋舊句。可憐春草滿丘原。壬辰秋。避倭亂關北。甞夢大受時夜雨凄凄。灯火明滅。有感於心。作句以記。故汝章追念此事。爲詩見示。余因和之。○東岳</text>
<title>詩[車天輅]</title>,<text>多少淸詞錦不如。遺音戛戛逼黃初。動春楊柳風光媚。出水芙蓉月影虗。草帶栢香知麝過。澤浮雲氣見龍噓。直將乕豹輸徒搏。學到移山力有餘。五山</text>
<title>詩[尹新之]</title>,<text>幷世吾差晩。詞壇失後塵。眞仙應厭溷。秀句浪驚人。磊落經綸志。浮休郡邑身。蘓家三父子。文彩豈沉淪。記余王父文靖公與八谷先生友。先君子與草塘公友。公卽諸父友也。新之後公一紀生。童年拜公父子於巫山十二峯前。得一年追遊。而公早世。余時顓蒙。不及與於文字會。至今有餘愴焉。公之一時儕輩㝡親。始淸陰，鶴谷，東岳，石洲。或以大節。或以勳名。起廢入閣。或困於流竄。或死於刑戮。雖其造化不齊。榮辱殊途。而俛仰之間。已成陳迹。彭殤一夢。寧不感慨。重賦七律。書諸卷末云爾。一時儕輩揔名流。夫子文章早擅尤。蘓武節還淸老相。故將軍起鶴翁侯。咸關雪擁悲東岳。宮柳花飛殞石洲。榮辱短長俱夢幻。謾留詩卷照千秋。乙未重陽日玄洲稿</text>
