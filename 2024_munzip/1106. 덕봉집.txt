<title>甲午下第後。與安佐郞丈 景漸 偕往金剛山。過樓院。口號一絶。</title>,<text>蘇仙赤岸泛舟秋。楓岳今行續勝遊。雖無簫客倚歌和。灑落襟懷未讓頭。</text>
<title>斷髮嶺。占五言一絶。</title>,<text>日月東南轉。山河古今同。何須記勝景。都在我胷中。</text>
<title>正陽寺。占五言一絶。</title>,<text>昔聞楓岳好。今日一筇來。來坐歇樓上。萬峯次第開。</text>
<title>登北漢白雲臺。與朴象卿，申時成，黃時中，蔡汝固共賦。</title>,<text>三峯角立聳中天。此日登臨亦有緣。眼底羣山次第拱。漢陽形勢萬千年。附 [朴象卿]千尺高峯聳碧天。惠携今日好夤緣。登臨快覩燕南界。豪興何須讓少年。朴象卿附 [申時成]三朶芙蓉翠揷天。白雲梯級好因緣。崑崙萬里浮來勢。占得邦家福祿年。申時成附 [黃時中]白雲臺揷白雲天。騷客登臨正好緣。看盡山川多少景。子長健筆在今年。黃時中附 [蔡汝固]三角高高高揷天。白雲臺上有仙緣。登臨此日飄然興。太古山深日似年。蔡汝固</text>
<title>殿試前夜夢中作 老人多會唱和。其後爲耆社守直官。見古蹟。多有老人詩帖矣。</title>,<text>庭前老柏垂蒼蒼。此老詩思得古響。春風得意南歸日。管絃聲裏鳴鶬庚。</text>
<title>乙巳春。在耆社直中韻。</title>,<text>香山古事耆英臺。縹緲軒牎面面開。嶽北氣䧺龍虎勢。終南時看鳳凰來。當年勝會傳遺牒。今日微臣泣寶罍。身忝直郞瞻壽閣。一心恒祝聖籌嵬。</text>
<title>次權竹林先生 山海 伸雪韻</title>,<text>竹林千古動淸風。一脈綱常宇宙中。死並六臣天有日。名湮百禩世無公。淋漓寶墨華啣復。斷續啼鵑古月空。伸枉闡幽明聖代。孤孫誠孝徹重泉。</text>
<title>次南癡庵仲殷 景羲 直中二首</title>,<text>爲排愁鬱北城登。強學少年步步能。周覽山川歸月下。襟懷從此倍淸澄。龍門一蹴幸攀登。報效涓埃敢曰能。奔走十年無所事。不如歸卧小潭澄。</text>
<title>南厓李先生 晉遠 輓</title>,<text>詩禮名家自有傳。於公深得葛翁賢。竆居眞樂顔瓢澹。靜坐工夫管榻穿。多士依歸更無地。六旬程命柰何天。我來豈是無從淚。尙記門庭灑掃年。</text>
<title>上幸華城。祇迎于江郊。奉旨賡進。</title>,<text>藹藹紅雲裏。鑾輿始出城。拜瞻三日淚。悽感萬民情。齊殿思無匱。寢園禮利成。微臣候道左。遙望眼花生。敬附宸章晨昏不盡慕。此日又華城。霢霂寢園雨。徘徊齊殿情。胡爲三夜宿。惟有七分成。矯手遲遲路。梧雲望裏生。</text>
<title>謹次求忠堂三寶實蹟韻</title>,<text>辛亥冬。余在精舍。族人東柱持其高王考同樞公刱造三寶實蹟。求言於余。蓋以宗族之誼。然褒人之善。揚人之美。惟能言者爲之。而余非能言者也。且南騎省景羲傳焉。崔斯文宗謙敍之。余何必疊牀也。聊次止淵韻。以副追慕之誠云爾。美蹟曾聞擊節嘆。邦家今後賴斯安。誠深報國甘爲苦。志切成功不避難。應是朝廷旌宅里。可令來裔保衣冠。取將三物尋常用。後世誰知異寶看。</text>
<title>上登洗心臺賞花。口占四律。示諸陪臣。以茗熟限時製進。辛亥三月十七日</title>,<text>星駕當春發。雲韶鎭日喧。八方開化域。千樹擁名園。地接南山逈。天臨北極尊。掬來臺下水。添得洗心樽。敬附宸章暇日芳草節。心臺洗俗喧。兩山眞一戶。千樹亦同園。艶艶天光靚。登登地勢尊。坐間多白髮。來歲又今樽。附 [蔡濟恭]靑山殷鳳吹。林鳥不成喧。萬品浮元氣。千花赴一園。宸章天與大。皇極道爲尊。願飽皆人性。均分有上樽。左相蔡濟恭附 [李福源]昭代敦風雅。春聲樂府喧。近聞西掖列。賡載北宮園。花麓馨香遠。奎章體裁尊。沉痾臣獨後。授簡賞陪樽。領相李福源附 [洪良浩]日暖龍旂轉。花迎鳳吹喧。淸鑾臨曲水。行幄抗名園。白嶽神都壯。紅雲寶榻尊。宸章侔喜起。和氣溢衢樽。吏判洪良浩</text>
<title>壬子五月。次義理疏廳韻。</title>,<text>未死當時幾箇臣。卅年茹血籲蒼旻。任他兇孼圖無國。曾是朝廷曰有人。萬士忠言堪載史。十行哀敎盍書紳。倫綱從此能扶得。千里東方日月新。</text>
<title>內賜白曆四件。感恩而作。在齊陵時</title>,<text>遙望漢樹倚齋軒。有客翩翩來叩門。承敎山中傳寶曆。下堂稽首拜君恩。</text>
<title>乙卯正月十七日兩宮回甲陳賀時。次姜正言 錫龜 韻。</title>,<text>禁苑春回瑞日長。滿庭金玉髮垂黃。揄揚寶冊乾坤大。悲喜微忱步履忙。千珮鳴時呼萬壽。五雲臨處儼華裳。年年歲歲無疆慶。上上徽稱光復光。</text>
<title>丙辰九月。退溪先生祀孫李志淳作永柔宰。祠版過京城。上遣承旨金翰東致祭。又命大臣以下館學儒生祇迎參班。敬次會中韻。</title>,<text>大德恩光死也榮。嗣孫出宰奉專城。淸朝際遇九重感。景仰追思百世誠。停版降香今古罕。迎郊成列館朝傾。靈如地水應隨在。盛事堪傳萬萬齡。</text>
<title>淸香亭。與厚陵郞權 熻 會話。</title>,<text>騎馬出山外。丹楓九月秋。松京何處在。吾友約同遊。</text>
<title>與李奉事 龜錫，權鶴林 訪 宿義盈庫。夢中作。</title>,<text>日暖魚初躍。風和馬解音。這間無限景。携手共相尋。</text>
<title>奉旨敬和內頒中和尺御製韻 唐德宗時。二月初一日爲中和節。士女相贈刀尺。其時天子亦用此俗。頒尺卿相。</title>,<text>肇置中和節。仙桃醉九重。公卿待院漏。士女走樓鍾。雲近蓬萊色。春濃紫閣容。尺刀銘寸悃。愧乏補山龍。敬附宸章頒尺中和節。紅泥下九重。拱星依紫極。絫黍叶黃鍾。漢帝提三日。陳君卧百容。裁來五色線。許爾補山龍。附 [蔡濟恭]尺五頒新尺。珍應十襲重。有躔皆合度。提寸詎撞鍾。明主賢才較。良工朽杞容。猗歟聖祖夢。歌協御天龍。左相蔡濟恭</text>
<title>贈李懼庵性安 樹仁○二首</title>,<text>一朝韋布對天威。筵話諄諄瑞日遲。榮利雖非君所望。何妨出脚聖明時。吾嶺百年運始回。恩光隆洽及遐隈。明時廁籍猶云幸。莫愧君行去復來。</text>
<title>次李懼庵二首</title>,<text>友道嗟今絶。平生有一交。囊錐能自見。蘊玉豈曾徼。旅館還忘苦。秋宵不覺遙。彙征逢聖世。莫道非其招。我何都下久。無與討懷朋。微悃伸幽鬱。人言惹節層。隨時宜盡分。報刹敢言能。知我其惟子。論心自此仍。原韻洛城千里客。汶社百年交。斗祿君非戀。天恩我豈徼。鄕音三月斷。秋夢五更遙。孤館多寥寂。相尋不待招。白頭爲遠客。靑眼有親朋。鄕信遙千里。交情倍一層。抗言君有意。監事我無能。乾沒須存戒。竆通分劑仍。</text>
<title>輓活山南公 龍萬</title>,<text>憐余孤露早。恩愛異於他。惓惓提携處。諄諄敎誨多。蒙恩二子肖。得壽七旬過。於理若無憾。後生嗟柰何。</text>
<title>與昭陵園官權鶴林。祇謁崧陽書院。奉審九封君遺墟碑有感。</title>,<text>相逢千里一鑣聯。君我今行豈偶然。立馬荒臺不忍去。九君遺蹟若前年。附權鶴林韻[權鶴林]寥落山寺一枕聯。幽懷極敍弟兄然。九君碑下來尋處。雲水煙霞五百年。</text>
<title>省拜先祖益齋先生墓有感</title>,<text>節遒霜露感難裁。半月城遙滿月臺。四百年前先祖墓。一千里外後孫來。杉松匝洞分陰立。桃李成村不語開。杖屨無痕巾舃在。微誠堪愧奠單盃。</text>
<title>回路又吟一絶</title>,<text>拜墓歸來故逕尋。溪山松柏眼中森。傍人休怪頻回首。感慕攸存自不任。</text>
<title>益齋先祖遺墟。在滿月城東。世稱文忠洞。無片石記功者。殆四百有餘年。以是慨恨。歲戊午。不肖孫適知州事。謀立短碣。不勝感愴。遂吟一絶。以寓羹墻之慕云爾。</title>,<text>益齋圃隱接芳隣。洞號文忠此有因。故老相傳年四百。遺墟竪石逮吾身。</text>
<title>槐亭韻</title>,<text>有槐偃蹇草堂前。故老相傳二百年。幸以不材能遠害。只緣錯節莫憂顚。羞從桃李紛爭艶。閱盡風霜獨守堅。願與主人長結約。歲寒心事共依然。</text>
<title>古槐四時吟</title>,<text>百年槐木老聱牙。偃蹇春風未肯花。千紫萬紅皆作態。問渠何獨不爭誇。右春童童靑蓋晩成陰。夏月淸風覺爽襟。安得四方均此施。一時掃除亢炎侵。右夏花黃時節不相關。繁實無收在路邊。獨許閒翁時步屧。不妨淸響聽秋蟬。右秋不勝枝榦雪霜侵。愁絶冬威古木深。但使本根堅著了。依然今古歲寒心。右冬</text>
<title>輓李參判 憲默</title>,<text>晩計田園保一丘。溪源來自玉山流。分憂箕邑三年績。專對秦京萬里遊。山斗高風人景仰。蓍龜雅望國詢謀。歸來萬事渾陳跡。愀倚虛堂我思悠。</text>
<title>關東八景 巫山一段雲軆</title>,<text>平海月松亭 平沙十里。長松蔚立。遠浦寒波急。孤亭落照輝。須臾月出鷺鷗飛。天朗海風微。水動光搖眼。沙明白耀衣。蒼松影裏釣翁歸。却羡日忘機。蔚珍望洋亭 俯臨大海。波濤洋洋。萬里天浮水。三春客倚樓。波飜浪吐一帆舟。渺渺使人愁。極望茫無際。俯臨碧似油。斜陽獨立思悠悠。惟欲語沙鷗。三陟竹西樓 沙明潭淸。山秀巖奇。關景無多勝。江山第一樓。沙明十里玉川流。亭滀可容舟。疎竹餘根在。奇巖古壁留。登臨無與共淸幽。獨步下西洲。江陵鏡浦臺 海匯爲澤。波如鏡面。海匯山仍起。樓高影落空。朝來水面忽生紅。日上海門東。瀅瀅明如鏡。靑靑色似銅。更看星月暎波中。疑是廣寒宮。襄陽洛山寺 樓高海闊。極目無際。○海隅有觀音窟。匹馬春風客。寒山暮寺鍾。樓高海闊水溶溶。其下有潛龍。萬古煙霞洞。千年菩薩容。倚筇東望五雲濃。擎出玉芙蓉。杆城淸磵亭 水匯山擁。波殘風微。海曲千巖裏。蕭然一小亭。金剛餘麓落東溟。揷立作門屛。日暖魚遊水。花殘鳥語庭。淸風拂面醉吟醒。澗草自靑靑。高城三日浦 海決懷山。亭如泛船。○巖下有夢天菴。小閣澄湖上。孤菴古壁中。縈迴十里大洋通。一陣海棠紅。細雨雙雙鷺。微霞點點鴻。仙遊三日跡何空。倚杖挹淸風。通川叢石亭 山入海中。石如叢立。地軸拖山入。天工削石森。神斧何日過東潯。叢立十餘尋。人力何能及。海靈亦苦心。孤樓愀倚久沉吟。落日掛西岑。右八景雖是勝觀。皆濱海故不甚奇愛。而惟竹西樓在於邑後客舍前。川流成潭。水淸沙明。奇巖怪石。環列左右。山容秀麗。谷長十里。一望平闊。登臨不覺心神爽然。扁曰第一江山。信關東之絶勝也。余於甲午秋。自京城遊覽金剛山。還歸京城。以未見八景。殆成癖痞矣。今因謫行。處處覽盡。足以遂平生之願。莫非恩造也。</text>
<title>墨津旅館</title>,<text>金剛何歲作淸遊。宿債關東此日酬。葛嶺春回花欲綻。墨灘波靜月長留。黑雲拖雨朝歸洞。白鷺窺魚夕下洲。天地無竆變態事。斜陽湖海獨登樓。附崔君天 柱一 次韻[崔柱一]關北三千里外遊。誰將杯酒故人酬。淸時不意多遷謫。暮道堪憐隔去留。極目亭臺靑草岸。漂蹤湖海白鷗洲。小兒拍手襄陽路。笑殺酣歌客倚樓。</text>
<title>通川途中</title>,<text>平生每欲見關東。一出門前路自通。衰老何能謀此擧。驅馳不憚攬殘躳。鄕山漠漠飛雲下。征馬蕭蕭暮雪中。八景今來看得盡。悠悠萬事任天公。附崔君天韻[崔柱一]送鴈三春關海東。思將尺帛素襟通。鄕山月上應翹首。宦海風多必反躳。暮雪透衣遼塞外。靑雲如夢洛城中。囂囂世道何須說。惟有頭邊白髮公。</text>
<title>望洋亭 此頸聯句。乃少時夢中作。而與韓昌黎雲橫秦嶺之句。似有驗矣。</title>,<text>此行非是爲觀遊。到處江山摠帶愁。殘縷至今思切齒。玉音如昨血盈眸。風來瀛嶽三千里。雲壓東關十二樓。白首竆荒知有定。乾坤俯仰果誰尤。附崔君天韻[崔柱一]從古江淮逐客遊。吟蘭賦鵩亦堪愁。音疎故國徒憑夢。事古先朝却涕眸。家室蒼茫雲萬里。心神飄蕩月孤樓。固知遷謫由前定。仰彼蒼蒼敢㤪尤。</text>
<title>途中偶吟</title>,<text>一言罪莫大。千里路無竆。隨處皆恩造。遙望洛社中。附崔君天韻[崔柱一]老作關東客。憐君達又竆。吳州千里夢。有月到天中。</text>
<title>厚峙嶺</title>,<text>關東關北幾山川。忽覺離家已二千。回首故園雲萬疊。不知恩霈在何年。附崔君天韻[崔柱一]叢石亭前月滿川。蕭蕭征馬路三千。長宵欲做關山夢。况是離情各暮年。</text>
<title>途中</title>,<text>血淚難禁記昔筵。胡爲不死到今年。水州未泊人先說。三月雪風尙滿天。附崔君天韻[崔柱一]前春汶上別離筵。摻手論襟晝似年。不必男兒揮淚去。知心惟有一蒼天。</text>
<title>謫館遣懷 二首</title>,<text>孤臣絶域隔天門。罪著前筵出妄言。長對靑山山不語。滿腔懷緖與誰論。三月無花雪滿枝。不生百果但生梨。寒牕獨倚南望久。月上東山鶴唳時。附崔君天韻[崔柱一]關山遙隔九重門。泣血誠難訟一言。白首投荒良可歎。浮雲遊處宦情論。茫茫關樹幾千枝。殘雪飛花摠是梨。羇牕莫洒三年淚。恩霈滂沱合有時。</text>
<title>謫館浪吟</title>,<text>行行復行行。千里又千里。重重復重重。千山又千水。離家二月旬。三月旣望止。事在八年前。今日孰知己。白首竆涯心。蒼天在上耳。寄語風塵世路人。忍含過了保身是。</text>
<title>謫館逢生辰</title>,<text>六十已過孑孑兒。生朝忽此謫居時。莪詩泣誦旅燈下。天地茫茫憐我誰。</text>
<title>輓徐判書 有隣</title>,<text>塞秋寒枕未成眠。寸鐵撑腸闡義年。不死精魂來髣髴。丁寧酬酢籲蒼天。</text>
<title>新興寺訖禪來訪</title>,<text>寂寞旅牕外。投筇有一僧。惠州知不遠。終夜話殘燈。</text>
<title>五月見霜</title>,<text>仲夏猶寒戶未開。爲排愁鬱強傾盃。朝看白露凝如雪。五月飛霜莫道灾。</text>
<title>秋夕</title>,<text>及暮春來至仲秋。忽當佳節倍離愁。寒牕睡起無聊坐。細雨鈴鈴滴不休。</text>
<title>重九日</title>,<text>九日登高望。天門遠逐臣。黃花無此地。山鳥解嘲人。</text>
<title>冬至夜</title>,<text>至寒旅館夢難成。夜半胡笳弄數聲。萬象都歸無極裏。始知陰盡一陽生。</text>
<title>元日夜</title>,<text>殘燈元夜坐天涯。萬里春回動古査。浮世六旬今又六。經年何事未歸家。</text>
<title>輓南正言伯溫 基萬</title>,<text>冰玉其操錦繡腸。朝廷方喜得賢良。如何未展經綸志。遽使吾王有衋傷。</text>
<title>輓南戚聖一 景躋</title>,<text>自少相從氣味同。寬仁忠厚孰如公。家徒四壁貧非病。草長三春孝未終。堂鶴倚閭腸欲裂。閨鸞泣血痛無竆。日明臺下追遊地。回首靑山一任空。</text>
<title>次前去謫客韻</title>,<text>㗳然無語倚寒牕。白日何時暴此腔。天道好還知不忒。會當恩霈下三江。</text>
<title>洪原海月亭。得闊字。</title>,<text>二載竆荒裏。擧首仰天末。快登海月亭。始覺恩波闊。</text>
<title>贈別李先達 光祐</title>,<text>昨春來客又春歸。去住情懷有孰知。三江江上重回首。直是此生長別離。</text>
<title>贈別高山郵韓仲溫 啓玉</title>,<text>楊柳依依草驛東。相逢喜氣動春風。從知海內皆兄弟。無限離愁雲樹中。</text>
<title>輓徐敬汝 聖躋</title>,<text>洛城歸路訪高軒。隔歲心懷到夜論。日暮倚閭無限恨。泉臺應作不瞑魂。人間五福孰能兼。可惜稀年未滿三。來春一訪言猶在。空望朝陽淚不堪。</text>
<title>輓南汝心 沃萬</title>,<text>嗟余早失怙。依仰有如公。遽爾皆零落。悠悠萬事空。</text>
<title>送權萬戶 思正</title>,<text>今朝春雪霽。君作洛陽行。塞夜一杯酒。如何去住情。</text>
<title>閏二月初吉。送奴馬歸鄕。</title>,<text>獨步庭前月欲西。杜鵑何事向人啼。春來還送騎來馬。怪爾出門三顧嘶。</text>
<title>輓崔君天</title>,<text>南州歸袂自天涯。病裏欣迎說所思。和什宛然遺在篋。有時披閱不堪悲。城東立馬故遲遲。忍聽薤歌起鴨池。將謂百年樽酒樂。遼陽何事去無期。</text>
<title>聞崔無名翁 柱泰 㐫音</title>,<text>暗谷幽居萬事休。㐫音塞外淚難收。遙憐砌下寒溪水。不盡悲懷咽咽流。</text>
<title>次李磻溪用浩 養吾 二首</title>,<text>天下是非自有猜。分甘白首投竆隈。江山處處峙流在。宇宙茫茫日月來。塞上忽看飛斷鴈。牕前遙憶著寒梅。斜陽獨立望燕界。鴨水滔滔幾日迴。平生不欲與人猜。義理銘心守一隈。爲宦非徒榮利要。奏筵何憚禍殃來。塞關月照千年堞。天地春先一樹梅。恩霈忽霑三水外。方知泰運此時迴。</text>
<title>輓徐判書 有防</title>,<text>銘肺一言奏玉墀。蒼蒼在上此心知。我懷未㬥公先逝。他日泉臺倘有期。</text>
<title>次尹進士而得 秉頤 聞喜席韻二絶</title>,<text>聖主初臨貢擧辰。二珠發解一榮親。弟先兄後何須歎。得失非關上等人。人間三樂一樂難。况又翩翩帶恩還。善家餘慶非徒耳。早晩龍門次第攀。</text>
<title>輓洪耳溪 良浩</title>,<text>仰惟夫子訓。出事大夫賢。莅政東都日。得陪講榻筵。民皆愛召杜。我乃敬濂延。入洛爲依仰。掃門卅許年。丹心夷險保。素守始終全。承誨多提命。添斑幸折旋。嗟隨龍馭去。何日更夤緣。此恨將千古。微誠徹九泉。達尊兼所有。詞翰世無先。承實竆荒外。西望涕自漣。</text>
<title>除夕夜。與李小峯子衡 憲銓 會于白蓮菴。</title>,<text>守歲三翁上梵宮。賀元村火各西東。始識大冬今夜盡。一春消息聽歸鴻。</text>
<title>鷗江書院會中。次李持憲 覲吾。</title>,<text>鷗亭今日成耆會。座上無非白髮翁。二水三山吟不得。謫仙誰是海寰中。</text>
<title>金剛歸路。贈別安冷窩 景漸。</title>,<text>金剛形勝古猶今。達觀男兒幾箇臨。萬二峯高秋正晩。一千里外路還尋。堪憐壯志終違世。多謝浮榮不上心。異日東都如訪我。老松亭畔白雲深。</text>
<title>次申進士 應奎</title>,<text>天敎此老覽關東。海上親知亦幸逢。十載旅燈依泮月。一樽離酒感春風。愛君司馬靑年客。愧我風塵白髮翁。絶域遠投人莫歎。蒼生隨處共胞中。</text>
<title>輓李小峯</title>,<text>人世稀年未滿三。早遊詞苑擅嶠南。虛送光陰臨訣語。相看眽眽淚空含。天涯遠隔昨春回。到處欣迎罄所懷。最憶紫霞明月夜。靈魂誰與共徘徊。近來無友道。方寸只君知。已矣人間樂。泉臺倘有期。病來違執紼。想得曩時詼。</text>
<title>輓崔乃兼 達五</title>,<text>衰年遠隔路三千。握手欣逢淚泫然。無限緖懷說不盡。靑山何處吊哀鵑。</text>
<title>輓李參議象汝 鼎德</title>,<text>吾黨好人詩禮門。英華滿面襲春溫。升騰氣格非凡骨。况是堂堂大老孫。隙駟光陰五十年。應隨龍馭上賓天。知公泉下無竆恨。一哭未伸魂殿前。每憶同遊涕自滂。此生何處更逢塲。中秋海上宜淸賞。約語丁寧不忍忘。</text>
<title>輓孫進士國寶 鼎九</title>,<text>交情兼戚誼。題㙮亦同年。蓮桂交輝地。笙歌共喜筵。襟懷脫俗界。心性保眞天。此別知長夜。那堪涕泗漣。</text>
<title>輓安冷窩</title>,<text>密城自是大賢墟。餘韻尙存員外廬。俗累何曾留几案。囂塵不得上衣裾。朝廷方議崇班選。華屋飜驚落月虛。今日哭公誰似我。十年一未拜門閭。緬惟楓岳杖藜隨。甲午之秋七月時。萬瀑洞中行酌酒。九龍淵上坐吟詩。題名古壁苔應蝕。分袂虛樓夢幾馳。佳什至今留在篋。尋常披翫不堪悲。</text>
<title>輓都事三從兄 時逸</title>,<text>公我後先幸籍通。寒門榮寵一時隆。公今已矣我安適。回首西天慟不竆。春暮歸來自洛陽。佳城宿草已悽荒。多端世故違情禮。此恨悠悠歲月長。終身至痛我惟公。相對心懷眽眽中。棟樑已摧無所仰。虛堂獨倚㤪蒼穹。數年人事變滄桑。無日無時涕淚滂。知公天地無竆恨。應是泉臺歸侍傍。</text>
<title>瓢巖始祖遺墟。竪碑建閣有感。</title>,<text>巖巖維石大瓢根。鼻祖遺墟拜耳孫。徐伐神都千載國。及梁古部大人村。赫世簪纓麗不億。巨家門閥盡同源。泥台書篆鰲恩撰。一片貞珉永不諼。</text>
<title>遺墟碑閣開基韻 三首</title>,<text>降生當日異於人。遺迹斑斑若有神。竊想鴻濛先後判。混然氣化化形身。六大人皆若此生。况乎羅祖卵中精。千秋疑案余今斷。維嶽降神石介貞。此地不應記跡無。滄桑屢變詎知夫。建閣竪碑然後事。願言來裔庶師吾。</text>
<title>輓崔君則 宗乾</title>,<text>幾年燈下共論心。暮境馳思隔一岑。南路他時誰爲向。強題哀輓淚難禁。近來無友道。方寸只君知。明日卽長夜。論懷在幾時。</text>
<title>贈申都事聖淵 光洙 往濟州</title>,<text>星槎消息孰相傳。風雨耽羅浪泊舷。百越靑山何處界。一望滄海不知天。鯤舟盪霧迷王使。龍戶居人得聖淵。莫向江南歌楚些。十年應返白頭仙。</text>
<title>仁者樂山智者樂水 四六</title>,<text>余居於山水之間。樵於山漁於水。采於山飮於水。指山曰山而仁則不知。指水曰水而智則未能。余迺投長竿仰高峯。誦夫子之訓而曰。仁者何爲而樂山。智者何以而樂水。山乎山乎。何取於仁也。水哉水哉。奚取於智也。噫。我知之矣。仁則靜。山亦靜。智則動。水亦動。厚重不遷。仁者之氣象可見。周流無滯。智者之通達可想。重艮爲山而思不出位。非仁者之事乎。習坎爲水而常行習敎。非智者之事乎。此所謂氣類相合者也。安於義理。如山不動。達於事理。如水必流。惟其仁之如山。故其好之也深。惟其智之如水。故其樂之也至。靜而有常。仁者山而山亦仁也。動而不括。智者水而水亦智也。居於深山。玄德升聞。大舜之仁也。䟽瀹九河。行其無事。大禹之智也。登泰山之上。夫子之仁如泰山之重。在川水之上。夫子之智如川水之流。不騫不崩。如南山之壽。仁者樂是而壽。觀水有術。必觀乎其瀾。智者樂是而樂。徒知蒼蒼者山而不知山之所以爲山。則何以知仁者之所樂乎。徒知洋洋者水而不知水之所以爲水。則何以知智者之所好乎。是故厚重者山。而仁者見之。謂之仁而好之。周流者水。而智者見之。謂之智而好之。無形者似有形兮。各隨其理而樂之。遊於山而不知仁之所在。則非仁者之樂山也。乃遊覽者之所好也。觀於水而不知智者之所在。則非智者之樂水也。乃翫賞者之所好也。遂爲之歌曰。有山嶷嶷。有水源源。壁立千仞。安重不遷。放乎四海。不舍晝夜。仁者樂之。智者好兮。</text>
<title>庶民惟星賦</title>,<text>礭然在上而隤然在下兮。觀厥象於重火。櫛蔀屋而布列兮。叙躔次而森羅。乾坤各有所麗兮。以民視則星兮。無形者似有形兮。聿以此而㫼彼。曰惟天開而地闢兮。一氣流於其中。森其光而著象兮。黎厥首而成形。參上下而幷看兮。各以類而相附。隨玄機而斡旋兮。處中央而奠居。天地不可以徒爲兮。星在上而民在下。循與不循兮吉㐫見。育與不育兮災祥著。在下者配乎上兮。觀厥麗而維何。列九土而分析兮。環四方而布在。看區域以躔次兮。比櫛同於森昭。處處兮厥居。蠢蠢兮其麗。相觀民之敷居兮。信在土之惟星。穹壤間而各麗兮。爛昭昭兮齊光。上有日月兮。隻句缺。 下有君長兮。民非土而何依。究厥理而不差兮。民是星而星是民。縱高下之相懸兮。毓是精而爲人。紛緫緫兮九州。歷歷數而靡忒。是知物各有麗兮。苟非聖而孰察。肆箕聖之叙疇兮。表以穪而昭揭。豈徒取象於民星兮。實爲君上之鑑戒。從其所好而順應兮。乃天人之一理。星於天而民於土兮。中有大人者御之。</text>
<title>輓詞[東山孫升九]</title>,<text>絶域風霜添雨露。逐臣微悃聖明知。一掬存亡無限淚。那堪今日灑哀詞。百里淸風吹不盡。歌來處處口碑留。明時未試經綸手。餘恨分明永夜幽。近日親朋盡夜臺。此翁何事獨遲回。我是人間朝暮客。重泉早晩好顔開。</text>
<title>輓詞[參判李鼎揆]</title>,<text>蕭寺同硏憶少年。白頭心事更依然。早將經術臺端選。晩試剛腸塞外遷。倚斗幾勞瞻魏闕。賜環無恙返林泉。汶亭舊會渾如夢。題誄今朝我涕漣。</text>
<title>輓詞[懼庵李樹仁]</title>,<text>世人榮君靑雲路。柏府淸華近蓬瀛。世人榮君五馬駕。松都名勝古王城。別有平生故人爲君榮。不在靑雲路五馬駕。只在塞北三千風雪程。人生顯達浮雲耳。誰知聖明恩譴庸玉成。嶺海自古多君子。七十生還亦云亨。逆旅可是無餘憾。送君何必涕霑纓。</text>
<title>輓詞[進士孫星岳]</title>,<text>櫟翁華胄聞。經業早登臺。製錦西京久。賜環北塞回。去年汶水會。今日重泉開。一哭松亭下。凄凉萬事哀。</text>
<title>輓詞[李鼎鎬]</title>,<text>生平交契自童丱。竆達殊途氣味孚。爲國一心甄大義。處鄕多口笑他愚。玦還髭髮猶云勝。綸布羸癃願少臾。已矣殘年天不假。荒辭遙訣但長吁。</text>
<title>輓詞[輔德李鼎秉]</title>,<text>萬事人間不足悲。飄然雲鶴帝鄕之。麗都惠澤愚民頌。關塞風霜聖主知。黌舍有譽推丈席。德門無福送靈輀。洪恩未報身長逝。丹旐靑山故淹遲。</text>
<title>輓詞[任萬濟]</title>,<text>月城李臺憲。九月歸窀穸。于時重陽前。初月欲生魄。萬壑丹楓葉。景物倍蕭索。其友西河子。傷今拊往昔。念公弱冠日。我髮免覆額。年以弟兄較。交則論莫逆。山寺與鄕塾。追隨相挾冊。公是骯髒者。乃非凡骨骼。明經卄載餘。差晩舊褐釋。淸時策姓名。逸駕長途闢。初除園寢令。掃灑恭引籍。後登霜臺薦。所司以言責。松京貳衙拜。邑號治務劇。在公若烹鮮。牛刀一麾擲。彼都人士曰。可參循吏蹟。吾東義理字。公議難變易。時輩巧相伺。一語祟筵席。宦海無平地。逖矣三水客。風霜絶域裏。所遇多蝎蜴。沛然蒙恩宥。親朋相嘖嘖。髭髮雖勝昔。榮衛自未適。歸鄕未幾年。風火乘脾膈。駸駸牀褥上。不逢秦越石。時我往診病。款款與之奕。奕罷仍挽我。經宵試湯液。世故苦相掣。欲留不可獲。告以月晦時。更來携藜策。伊間距幾日。忽焉幽明隔。痛哭寄數聲。有頃還寤辟。夜朝一理常。於公不獨惜。強題數句語。引歸閉幽宅。</text>
<title>輓詞[崔道彬]</title>,<text>硏經交誼自先兄。洛邸綈袍戀戀情。名著霜臺風不死。愛遺松嶽像猶生。渙音佇見圓卿月。夜夢旋催上玉京。德宇如今難更覿。臨門眽眽淚縱橫。</text>
<title>輓詞[孫星說]</title>,<text>竆通一理問蒼蒼。夷險行來髮欲黃。滿月臺前人卧轍。摩天嶺外客還鄕。世飜雲雨何須說。憂在江湖也未忘。仙馭催歸違執紼。追思先契淚盈裳。</text>
<title>輓詞[磻溪李養吾]</title>,<text>氣象奇男子。功名下大夫。鳴琴松岳下。泣玦豆江隅。壽得稀年足。家傳一子孤。遠灑山陽淚。親朋李養吾。</text>
<title>輓詞[族叔曾範]</title>,<text>犯而無隱古人風。遭値聖明幸盡忠。隼擊烏臺直節彰。鸞栖鵠嶺德碑礱。晩尋松菊遂初志。遠禦魅魑由匪躳。七耋年光一瞥過。世間萬事片雲空。</text>
<title>輓詞[族弟奎五]</title>,<text>松京三載行何德。吏愛民懷去後然。恩譴徼荒自有分。宥環舊第莫非天。衣冠歸托瓢巖祖。忠孝能傳益老賢。獨對黃花倍寂寞。如吾後死涕泫泫。</text>
<title>輓詞[族弟奎煥]</title>,<text>廊廟江湖進退時。此心耿耿彼蒼知。崧高嶽鍾生申甫。耆老人歸少咎夔。白髮風霜曾遠徼。明廷雨露際昌期。九原冥漠無相見。咫尺佳城倍愴思。</text>
<title>祭文[進士南景采]</title>,<text>公於先人。異姓之從。我姑舍是。友道爲重。年間二歲。地不幾里。騎竹吹葱。托契之始。始相追逐。若同隊魚。中年以後。判爲龍猪。我纔小成。無望於世。公惟大闡。遭遇昭代。內膺言責。恥在緘默。外試字牧。戒在貪墨。惟淸惟直。何適不宜。先王堲讒。用之無疑。我生斯時。忍寂甘竆。四隣耒耟。實望於公。蒼梧灑淚。萬事驚心。邈矣北荒。天日照臨。經年生還。臣實無罪。經霜之餘。舊顔猶在。桑楡餘景。與我相期。公不我訪。我則公隨。鶴髮鳩筇。誓無虛月。豈意一夕。風燭奄忽。窀穸有期。儀刑永秘。離別之際。孰能無淚。當公北行。我涕沾衣。嗟嗟今日。當作何懷。喪禮所拘。吊哭非時。然我兩情。不減功緦。明將入地。豈忍不視。公如有知。諒此心事。草草單盃。微誠所寄。無形有應。庶其一醉。</text>
