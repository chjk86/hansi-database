<title>義尙窟</title>,<text>鬼斧呈奇巧。山腰石窟開。寬宜坐數百。高可絶塵埃。造物知何意。遊人謾自來。棲僧仍得號。小佛尙巖臺。</text>
<title>次再從叔金山公韻</title>,<text>懵陋荷相愛。詩篇寄意來。愚誠在氣耳。惡豈根心哉。賦與同人物。偏全異塞開。孟朱當竢後。今日且傾杯。</text>
<title>次三從弟范汝</title>,<text>異體分殊說。已非賦與初。氣雖有通塞。理本無欠餘。旣識不相假。曷云未渾如。且須休強辨。思索是專歟。</text>
<title>金山從叔又賦來字示之。仍有劈破之敎。以務存養休強說之意。仰復焉。</title>,<text>存養垂明訓。先須喫緊來。其惟成德者。乃可立言哉。考證無差謬。留傳有啓開。飮之方得味。徒說是空杯。</text>
<title>贒希 族姪欽大 聞來字韻賦示。故又次之。</title>,<text>性善竆源說。知從繼上來。單言超局矣。兼指有偏哉。異處須看蔽。同時不待開。強爭竟何益。惡醉且停杯。</text>
<title>范汝更賦來字示之。又次之。</title>,<text>一貫分殊處。單言兼指來。兩塗已盡矣。各本何安哉。若爾能深劈。惟吾庶豁開。不然休強聒。旣亂更添杯。</text>
<title>令兒曺賦讀書。仍與共之。</title>,<text>聖賢嗟已遠。經傳幸留今。敢不竭吾力。宜求千載心。</text>
<title>敬次華陽洞泣弓巖韻</title>,<text>先躅偏增感。我來此獨臨。波聲咽不盡。落日費幽吟。</text>
<title>和洪綾州 容默 韻</title>,<text>弊廬忽生色。高朋自漢水。蓬牕半日話。曾不嫌泥滓。鄕鄰且寡識。何以獲乎此。顧惟兩家誼。繾綣固其理。留詩要相和。詞源何渺瀰。猗歟五鳳手。厥美乃可趾。文章卽餘事。亦知惜寸晷。別來已經時。眼中尙容止。恨未得源源。可柰萌吝鄙。時下頂門針。尺牘是所恃。</text>
<title>新秋</title>,<text>山雲雨後散。梧月窓前收。強疾憑軒坐。候虫競訴秋。</text>
<title>與范汝夜話呼韻 二首</title>,<text>禀得氣時理亦兼。何嘗天意別洪纖。須看通局分明訓。彼固無虧此不添。						不相離處指單兼。單指無分洪與纖。全以其通偏以塞。未聞天命向人添。</text>
<title>梅湖陪過齋先生共吟 二首</title>,<text>滾滾長江涵碧天。竆源直欲泝程川。櫂歌絶唱扁舟重。只自臨流歎逝年。						風塵絶處白雲深。手把遺經字字尋。臨水登山多暇日。聊將動靜驗吾心。</text>
<title>悼仲女</title>,<text>一別仍成千古訣。憐渠十載憶爺啼。結褵以後吾移宅。魂欲來時路亦迷。</text>
<title>獨坐</title>,<text>翛然獨坐對靑山。物外誰將競此閒。高樹風蟬鳴復歇。短簷乳鷰去仍還。已安寄跡煙霞裏。且可潛心𥳑策間。俗固難諧兼病懶。不妨終日掩荊關。</text>
<title>次學而齋尊周詩韻</title>,<text>守此一錢 崇禎通寶 於身以沒世者。其非崇禎遺民歟。其志誠可悲矣。其節誠可尙矣。斯人不可以常遇。則斯物難得以常保。欲以奉藏于華陽。士論得宜。其孰間然。						一葉靑楡守沒身。苦心亶在識王春。思傳永久彰先志。奉向華陽計得眞。</text>
<title>萬東廟進德門重建時韻</title>,<text>尊周大義日星懸。自是吾王家法傳。重建門樓皇廟外。登臨不獨感風泉。</text>
<title>先墓立御製豐碑。多士有詩。謹次其韻。以道感祝之意。</title>,<text>墓道豐碑御製成。碑前書以宋先生。百年永擬遵遺戒。曠世何知荷特榮。感泣諸孫思粉骨。聳觀多士動歡聲。從玆鬼蜮應藏影。瑞日中天萬古明。</text>
<title>重九登高</title>,<text>山寒木落白雲飛。石逕逶迤腳力微。酬節何須携酒去。賞秋自可詠詩歸。祇應露菊羞衰鬢。最是霜楓媚夕暉。還笑此心愛重九。不嫌風氣透人衣。</text>
<title>次金山從叔寄示韻</title>,<text>居然七八是吾年。空負男兒賦與天。術乏操存心久放。方疎將攝病相連。虛名誤寵人應笑。短髮彫顔自可憐。懶散亦無他伎倆。陳編謾對小窓邊。</text>
<title>栗寺歸路與諸益同吟</title>,<text>暇日扶筇出。招朋物外遊。山深留古寺。楓老送殘秋。休說登登苦。堪憐曲曲幽。夕陽無限意。不盡錦囊收。</text>
<title>新年</title>,<text>滿酌屠蘇酒。年華去又來。天時陽旣復。邦運泰應回。縱爾壯心在。居然白髮催。東君將布德。消息到庭梅。</text>
<title>贈李邇馨</title>,<text>講室扁新德。所趨固可知。湯盤垂至訓。念釋在於玆。</text>
<title>次金學士 邁淳 觀漲韻</title>,<text>峽水勁淸野水渾。乍逢激石便增喧。何如古井深而靜。風浪元無一點痕。</text>
<title>寄題故參判朴公 三吉 亭閣</title>,<text>故參判朴公諸後孫。就公小亭遺墟。因舊礎而重建之。公之高風。於斯可挹。余聞甚欽歎。思欲一往遊賞。而貞疾在身。末由遂願。歎恨無已。蓋公奇偉異常之實蹟。吾先子文正公稱述於其墓表者詳矣。朴君世昌養淳以有舊誼。來謂余曰。願得一律。以揭于亭。余衰病已甚。且不能詩。而久仰公之徽蹟。遂不敢終辭焉。						隱士坪名古。高人昔退休。雲仍守遺址。亭閣見重修。永世留芳躅。沉痾負勝遊。隔岡阡有表。實蹟豈他求。</text>
<title>用隱矦韻。送別張幼章。憲周。</title>,<text>相待固難必。然猶問後期。茫茫分手際。眽眽擧杯時。惜別屬閒漫。在途愼護持。冬間重會願。觀海是吾思。</text>
<title>次崔氏延㫌韻</title>,<text>崔君述泳。以其曾大父及其大父四昆季五孝事實示余。兼有韻語要和。噫甚盛矣。蓋孝者。根於秉彝。而氣禀之拘。物欲之蔽。盡其道者甚尠。今崔氏父而子。兄而弟。一家五人。前後炳烺。道啓筵達。俱無異辭。褒尙之典。始於英廟丁丑。繼于正廟乙巳。至當宁丁丑。分㫌贈復三等。而大霈焉。所以分等者。以一門五孝。並㫌無例。故該曹啓禀也。嗚呼。有國之所以褒㫌孝行。實爲勸人子而敦風俗。卓異如崔氏者。宜其得蒙闡揚。而使不遇孝理之世。亦何以如是。余固不嫺於詞律。而不敢終辭。以致欽仰之意。						頻繁道剡上宮筵。五孝風聲萬口傳。家訓純深貽子姓。天恩荐疊在丁年。季方不讓元方美。是父那無是子贒。錫類繩繩餘慶遠。崔門昌大佇光先。</text>
<title>書大明處士吳公 孝錫 實蹟後</title>,<text>大明處士大明洞。生老堂名永世傳。千古誰其尙友者。明牕棐几對夷連。						處士吳公。羅州人。居于州北之大明洞。有孝友篤行。丁丑虜變後。斂跡洞裏。扁其堂曰生老。亦不食洞外穀以沒世。嗚呼。其高風苦節。可以廉頑立懦於百世之下矣。公沒而葬于洞裏。蓋公遺志。而吾先子文正公題其墓曰。處士云。公後孫禮煥。持示公實蹟。奉閱再三。不勝感慨。遂忘拙而略書此。系以一絶。時崇禎四戊子孟冬日也。</text>
<title>甲申詠懷 二首</title>,<text>傷心天地又今春。萬曆恩深鰈域民。復覩漢儀何歲月。紛紛霜雪髩邊新。						寧陵志事常追泣。中夜悲歌我祖詩。歲又涒灘增慷慨。長吟不覺淚雙垂。</text>
<title>次許汝章 二首</title>,<text>許汝章自湖南之寶城。徒步見訪。相守數日。余久病貼席。不能叩其所存。而眞淳之姿。甚覺可愛。臨歸。書示數絶句。且曰。願賜一言。以爲警省之資。恥躬不逮。聖人有訓。余其敢出言乎。然其勤意有不可孤。遂誦朱子勤謹二字。而次其五七各一首以別之。						嘗聞仁者贈人言。余若有言妄自尊。只擧晦翁勤謹字。送君千里返鄕園。						休言志道晩。惟在用功深。勤慢將誰警。嚴師是己心。</text>
<title>與諸客會話偶吟</title>,<text>會話如曾約。閒中此亦奇。風淸疎雨後。雲捲夕陽時。得句長吟好。携樽一醉宜。浴沂幽興在。隨柳澗之湄。</text>
<title>文孝世子冊封時偶吟</title>,<text>春宮初定位。宗社福綿綿。聖上歡何極。黎民望久懸。縟儀雖自古。忭祝若無前。積雨收今日。天心不偶然。</text>
<title>次金山從叔韻</title>,<text>病軀苦炎熱。搖扇坐窓間。久矣披黃卷。嗒然對碧山。且任竆鬼笑。難學少年閒。繞膝稺孫在。非渠誰解顔。</text>
<title>夏夜</title>,<text>病客開門獨坐久。今宵月色夏來初。庭邊老樹濃陰轉。天際浮雲淡影疎。淸景祇應人共得。幽情還似我偏居。塵囂滌盡胸襟靜。夜氣須詳亞聖書。</text>
<title>憶弟</title>,<text>看雲終日倚虛堂。風氣透衫九月凉。天末鴈聲何自苦。南來北去每成行。</text>
<title>贈崔宗甪</title>,<text>鶴菴風節夙余欽。今幸遺孫舊誼尋。更閱詩疏詳本末。感君千里袖來心。</text>
<title>病中書示孫兒</title>,<text>別去將無日。何時與更逢。螢牕勤爾業。馬鬣上吾封。縱曰幽明隔。然猶感應通。須求嘉悅意。俯讀仰思中。</text>
<title>除夜吟</title>,<text>喔喔晨雞忽警眠。寒窓起坐鬢蕭然。回頭往日成何事。荏䒣流光孔聖年。</text>
<title>邦慶韻</title>,<text>貳極三加卜在今。和風瑞日見天心。微臣禮席違勤召。病裏惟深祝聖忱。</text>
<title>春夜獨坐</title>,<text>茅屋推窓坐。塵喧入夜空。江聲雲起外。山影月明中。數墨疑難會。憂時道未通。愍農恩詔下。扶杖誦南風。</text>
<title>偶吟</title>,<text>塵遠巖扉外。雲深藥圃中。翛然臥藜榻。盡日聽松風。</text>
<title>宋順汝輓</title>,<text>石老遺孫惜寖微。九原今日送君歸。一篇封事共誰讀。衰淚臨風空自揮。</text>
<title>朴禎一輓</title>,<text>資性元非叔季人。居家行義服鄕鄰。讀書求志無篤事。可惜天年僅六旬。</text>
<title>金秉淵輓</title>,<text>今我哭君誰哭我。悠悠萬事欲無言。却憐泉下齎深恨。敎養計違子若孫。</text>
<title>閔士彥 達爀 輓</title>,<text>聞病思相問。門外忽訃車。同庚哭先逝。白首意何如。</text>
<title>卽事</title>,<text>雨後春光日日催。梅花落盡杏花開。風軒朗詠眞趣足。不必冠童浴沂來。</text>
<title>冬夜</title>,<text>歲暮天寒掩蓽廬。挑燈坐對一床書。課兒復得時相發。閒淡之中樂有餘。</text>
<title>禹忠莊公 尙中 雙㫌閭韻</title>,<text>川漲不流天感孝。江凘徒涉上褒忠。殊恩曠世雙㫌揭。過式千秋自激衷。</text>
