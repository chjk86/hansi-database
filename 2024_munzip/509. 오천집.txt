<title>鵞谷酬唱 家藏鵞谷酬唱帖一冊。英祖乙巳。忠定公盡室歸振威鵞谷。此帖似在此時。詩凡六絶句。內有忠定公詩一首。每首書舍弟。似是椒泉公詩。其下先生詩及牧川公光州公詩。並書諱字。詩意皆卽景而無題。</title>,<text>春光正月九分殘。梅蘂楊枝雪未乾。直待鵑花爛熳後。短筇多是在前山。其二鷗鷺春聲着處同。雪中陽德已融融。同君且議風雩事。五人冠者一人童。其三汀柳靑蒼已欲春。攀條行坐水西濱。從君願借陽和氣。遍濟羣黎壽此辰。其四小塘花塢與楓厓。占得幽居事事佳。差待花開楓葉赤。細斟高詠卧山齋。其五小詩深酌永今宵。坐見明河漾碧霄。月落鷄鳴淸不寐。靜中幽思正超超。其六娟娟纖月透窓明。松䪨溪流暗聞聲。舍弟纔來羣從集。夜深談屑有餘淸。</text>
<title>東山故宅。感舊留詩。丙午</title>,<text>東山高卧尹先生。論議當時孰異評。虎逝龍亡知幾許。豺嘷狼叫尙崢嶸。精神耿耿瞻箕斗。氣量盈盈較海瀛。俛仰空山如昨日。十年重到淚沾纓。</text>
<title>丁未端陽。爲榮墳之行。歷過故宅。一宿而去。念舊愴懷。停驂留詩。</title>,<text>客自豊山至。繫馬門前桑。伊昔紅顔子。居然鬢髮蒼。尙記年十五。凾丈覿光輝。從容陪笑語。三日坐春陽。甲申進學誨。眷眷處世方。驕奢必顚覆。義利卞毫芒。不我以愚蒙。期我俾善臧。有言書在紳。豈敢自暴戕。眞工味蔗草。浮名視粃糠。願言追嘉誨。誓不迷行藏。匪直吾身好。要令門墻芳。文華謝藻繪。遜悌懇強剛。當仁敢退讓。臨事戒徊徨。廓落心期遠。昭垂訓辭長。悽凉德遺堂。蕭瑟平泉莊。幽吟嶽降篇。逬淚山仰章。今春獻大策。策名名利塲。長歌歎逝鳳。臨塗悲亡羊。炯戒銘肺膓。奉持或敢忘。策勵駑鈍姿。勉勉要自强。風瀾滿野渡。獨涉愁孤航。賢孫托好契。朋友處五常。臭味與榮枯。進退且存亡。多誼但如一。毋爲後人傷。深情在此詩。非我言囈狂。</text>
<title>史局觀月。同尹仲和 淳，宋聖賓 寅明，趙稚晦 顯命，鄭子揮 羽良 聯句。尹公適入侍未與。追和係下。○戊申</title>,<text>上元初夜月生東 晦。浻澈淸光萬國同。直以無私臨宇內 固。居然不礙到天中。今年色最何方厚 揮。舊俗民傳是處豊。勝賞吾曹還一快 賓。詩成獨奈酒樽空 晦。其二十二橋頭色正多 揮。不敎氛翳一分加。光明自有千人仰 固。浻澈應同萬里賖。九陌笙歌聞處處 晦。高樓樽酒樂家家。可堪空院寥寥坐 賓。隨意天街散玉珂 揮。其三紗帽踏橋曾未聞 晦。創行今日我同君。雖人見恠庸何害 揮。於俗無拘卽不羣。放歌且學少年樂 固。故事留爲史局云。聖世容吾法律外 晦。酒人名士也誰分 賓。其四纖雲散盡太虗寬 固。明月元宵滿意團。却憶少年行樂事 晦。偶成今夜不謀懽。笙歌幾處人扶醉 揮。風露三更酒辟寒。何用踏過橋十二 賓。史廳門外興猶闌 固。附和韻[尹淳] 二首金盆稍稍暮雲東。十二橋頭百隊同。今夜歌詩還院裏。去年鷄酒卽田中。能封石室千秋史。可及霞山數畒豊。頗喜淸光無厚薄。也應甁粟免全空。其二勝事淋漓愜舊聞。良辰一醉亦吾君。我乃能爲敖放事。彼哉其有風流羣。帽袍讌月今宵是。卿相遊橋前輩云。聯句四人同一律。追和良苦曉鍾分。仲和附後識[李敬倫]上之卽位五年戊申。先君子以弘文史官。與修肅廟實錄。與歸鹿趙公，鶴南鄭公。同直禁中。時屬上元。月色如畫。諸公乘興携手于禁橋東畔。修古人玩事也。時白下尹公以太學士。主文在直。杏湖宋公亦與焉。遂緩步踏月。呼䪨聯詩。自史局觀月錄。至第一什。先君子所書也。第二什鶴南公書也。第三什歸鹿公書也。第四什杏湖公書也。白下公適入對。未與聯事。追下係下。幷屬于先君子帖而藏之焉。其時白下公名位已高。先君子曁諸公。皆一時極選。文翰斐然。而其後數十年間。次第秉匀。於是禁橋玩月之遊。亦一廣陵賞花之盛。吁亦異矣。觀其聯詩四公皆入相。而追和尹公獨未焉。豈亦有一時適然之讖歟。○敬倫敬識。</text>
<title>走和再疊 上一首逸</title>,<text>前詩非呪理宜然。古事昭昭卽眼邊。明日爲君此座設。今宵讓我史廳眠。已知嚴敎誅無禮。可笑來篇妄自賢。聞道牽長行一蹶。詩留眞語待墳前。</text>
<title>朝詣闕外陳章。三疊趙稚晦銓郞政席。</title>,<text>咫尺宮門若水然。故人今在五雲邊。已能屈意政廳入。且可安心玉署眠。春晝永時勤講讀。法筵開處盛才賢。疎慵分被違傲罪。未必眞談待墳前。</text>
<title>御製賜應敎李宗城述懷[英祖]</title>,<text>萬事已焉隨處恫。追惟往事涕盈瞳。銅龍五昨舊僚屬。今日忍看便殿中。咫尺前席。伏奉宸章。惶霣悲咽。無以爲思。敬次寶韻。以示春坊舊僚銀臺玉堂諸公。朞歲承華不盡恫。更將何語慰重瞳。從今忍向春坊路。昔日橫經似夢中。附次韻[趙顯命] 二首叨扈靈宮不盡恫。擡頭不敢仰重瞳。銅龍門外班初散。鷄曉依然鶴禁中。其二星沉海竭百年恫。何處重瞻日月瞳。早晩緱山笙鶴返。螽斯播詠六宮中。下一首。敢寓祈祝之意。○都承旨趙顯命</text>
<title>用知申祈祝意。敢又敬次。</title>,<text>且收臣庶沒身恫。邦祿千年仰舜瞳。聖化佇看麟趾應。新詞擬續國風中。</text>
<title>夜直銀臺。獨對小菊盆。吟呈知申李仲協 廷濟。</title>,<text>九月繁霜時菊香。鄕原物色正堪甞。今宵卧聽西淸漏。慚負東籬數朶黃。</text>
<title>再疊要和</title>,<text>晼晩天時已菊香。酸辛世事劇梅嘗。偏憐玆物無人賞。鵞谷坡山幾處黃。</text>
<title>重陽日。拈唐韻。與邊太常 名未詳 共賦。二首</title>,<text>牢落重陽夕。霏微小雨陰。君能是日至。相對酒盃深。偶爾成聯席。悠然却會心。黃花今尙早。留約趁霜林。其二菊花知令節。寒雨作輕陰。風愛烏紗落。杯傳白酒深。新詩惟有子。今世少知音。會待淸霜重。酣楓賞北林。</text>
<title>與鄭子揮共賦</title>,<text>山翠開門滴檻前。翛然相對淡如仙。輕陰漠漠兼旬雨。小酌醺醺欲晩天。西塞行裝憐跋涉。南州消息隔風烟。人生聚散那能說。有酒尋常送暮年。</text>
<title>陪祭皇壇。承命和進御製七絶。</title>,<text>皇壇十載禮三行。穆穆宸旒秉壁誠。修攘只宜崇一德。莫敎功業歎難成。</text>
<title>應製江漢朝宗于海。狎宗七言排律。</title>,<text>溟渤冲融積氣舂。必東爭見衆流從。歸湍汨汨如奔馬。逝水滔滔自鑿龍。只爲一心思會極。終能萬折得朝宗。由來坎德如斯盛。有似侯邦執禮恭。趍海誠深流日夜。尊王儀儼列璜琮。恩波左海懷前代。文物明堂愴舊蹤。江漢卽今遵禹迹。薊遼何處覔堯封。壇成大報肇殷祀。門揭華扁寓聖悰。雲漢擎來偏起感。韶英奏罷覺沾胷。傷心魚水堂前水。尙復東流雨後淙。</text>
<title>用簡齋䪨。寄尹白下。</title>,<text>三黜都緣識字憂。恠君於世等浮漚。時淸不乏風雲契。歲晏翻驚雨雪稠。四海交情同淡水。百年吾道付滄洲。良宵雪馬留前約。會待江天月滿樓。</text>
<title>晦日夜宿靈城宅。口占十絶。送主人兄燕行。</title>,<text>對案聯衾二十霜。何曾一日有分張。自從釋褐登朝後。南北東西各一方。其二南北東西道路難。常凭書札得平安。怊悵鴨江行渡後。有誰傳信報加餐。其三狂談雅謔達朝曛。長得高堂色笑欣。極知來去須臾事。可耐其間獨少君。其四頰漏茶湯若霤懸。伏炎瘡孔尙塡綿。漢廷皆誦詩三百。萬里胡爲賦獨賢。其五嗔怒忌瘡飽忌腸。晝眠尤合戒當陽。枕席長同黃弟宿。刀圭毋撤許醫方。其六饑飽寒溫欵欵誠。遠行徒旅想輸情。雖然御下須莊重。文武弛張且細評。其七江州奇貨卽人蔘。犯越生奸勢不禁。邊事覊縻爲上策。誰敎先告殺坰林。其八北至慢書坼五更。銀臺草啓淚縱橫。鄒魯殘臣猶伏釰。忍將皮幣送君行。其九統軍城下卽邊城。四牡遅遅去國情。麟州浦外塵烟合。馬耳山前草樹平。其十山海關頭望海亭。快開胸抱納滄溟。姚通范廓經綸業。勖子今行養性靈。</text>
<title>荷西會。次李太史仁老 德壽 韻。送鐵甕李使君 匡世。</title>,<text>東臺千尺絶氛埃。臺下琳宮面勢開。五馬君今從此去。一旬吾昔按廉來。山河近塞風雲壯。壁壘當秋鼓角催。朝策虔刀今日事。送行珍重首頻回。</text>
<title>七月晦日。上禱雨社壇。與尹仲和，李而準，李保叔 喆輔。秪迎於路左。仍留依幕。拈韻序。押沒字而止。</title>,<text>緬思煕皡世。王澤萬邦咸 和。瑞旭收陰曀。甘膏洗鹵鹹 準。猗歟功九叙。允矣德三凾 叔。季代回隆古。吾王篤敬諴 固。天方調玉燭。士不戒金緘 和。暑殿開經席。宵衣檢疏椷 準。憂民忘錦玉。御物別瓊瑊 叔。示朴羅停織。祈年壁在櫼 固。春畦勤及杏。秋黍茂如杉 和。樂歲翻驕魃。油雲秘出嵒 準。天災愁魯尫。民事軫周嵒 叔。耿耿皇情切。遑遑墅語諵 固。䕌詩憫溝壑。桑禱數苞讒 和。霓雲焦如渴。宸憂惄若饞 準。昭誠星幷月。殷薦鹿兼毚 叔。有格高穹近。無譁萬口銜 固。壇前淸洞潤。仗外弼峯巉 和。香藹初蒸壑。松霏半濕巖 準。露惟終夜立。河欲一泓攙 叔。灌鬯通神座。凝珠透御衫 固。禮容瞻冕角。風候視旗縿 和。幾日思其雨。斯年祝載芟 準。憂方猶己溺。靈豈不予監 叔。肅穆盤持氷。昭明玉就礛 固。上丁涓是俗。西乙禱猶凡 和。庶喜蘇周稼。行看濕楚帆 準。曙天雲欲合。焦野水應氾 叔。不憚沾珪佩。何妨泛梗杋 固。爵纔斟泂泂。帷已灑𩁺𩁺 和。玄和天惟大。蒼生志不嗛 準。彩眉俄喜色。蔀屋便讙詀 叔。白粲應盈匕。黃精肯用鑱 固。行將一雨力。頌聖述銘劖 和。</text>
<title>靈城宅遇撥便。簡寄副使行中。</title>,<text>半月長程事若何。想君今日倍思家。行邊塞月初生魄。別後井梧已損柯。從古艱關惟世路。不妨原濕詠皇華。朝來驛使催歸去。珍重詩篇替驪歌。</text>
<title>御製御筆。賜副提李宗城。幷序</title>,<text>古者盤盂几杖皆有銘。昔年三相借陸書而勉戒。今者副學勸是書而諷䂓。昔三相之意。其實在予偏處。今副學之意。亶乎在於用人。借陸書而勉予。苦心存也。借李綱而勸予。其心可諒。旣講陸書。又訖此書。豈不感動。略表其意。以示不忘之意云爾。爲國丹心見理明。高宗胡弗感深誠。于今展讀令人愧。黃卷編中垂大名。午夜前席。親奉宸章。龍光被體。寶墨耀目。百稽奉讀。感涕盈襟。罷對歸院。明發不寐。敬和御韻。演成三章。其首章。對颺詠史之聖旨。其二章。追述賜奬之恩敎。其卒章。輒又申平日仰勉之微誠。雖不敢效虞廷賡載之事。只欲寓賤臣感祝之情。聯牘攀和。以賁寵靈。不能無望於禁中諸公已。昭回雲漢爛生明。寤寐賢豪見至聖。若使英靈當盛際。不應徒垂卷中名。其二五更金殿燭火明。照徹微臣一寸誠。千載拜昌叨聖化。只慚虗負鄭公名。其三傳心聖訓日星明。家法寧王在一誠。至治從來資令德。恐君稍遜舜堯名。附次韻[李眞淳] 三首南天半壁一星明。臂血封章字字誠。萬事盡歸黃汪誤。千秋遺稿但高名。其二吾王聖學自高明。况有儒臣輔導誠。更願始終無間斷。可期堯德蕩難名。其三多君日贊在承明。忠定書中效悃誠。前夜宸章垂寵奬。延和一鳳可齊名。都承旨李眞淳</text>
<title>禁直賦荷盆。拈澤堂韻。</title>,<text>太華 四字缺 盆。亭亭藏在禁中園。纖根剩帶宮泥濕。小盖輕承屋溜喧。不羡繁粧開玉井。猶能淸馥引金樽。悠然領得濂翁趣。院裏圖書不盡言。</text>
<title>次翰林召對。賜醍醐湯韻。</title>,<text>蒸雨驕陽暑氣加。詞臣秉筆俯烏紗。文園政憶金莖露。法殿催宣玉椀茶。病肺蘇來淸未已。恩波溢處事堪誇。煩君更進蘭臺賦。吹得凉風遍萬家。</text>
<title>禁中。同柳叔瞻，鄭子揮聯句。</title>,<text>豹直官猶閑。書筵近輟講 瞻。人誰柱巨廈。勢同舟斷港 揮。新榮愧簪組。舊田憶種耩 固。世味三斗醋。經工一條捧 瞻。交誼論膠漆。藻思耀珠玤 揮。橫經徒汗顔。論事欲強項 固。歲月悲潘髮。綜理笑趙缿 瞻。此夜初團樂。何時釋擔傋 揮。不須催歸去。宮殿才一控 固。又三人同降壬申年 固。禁直周旋不偶然。先後生朝差日月 瞻。翺翔宦業共班聯。鬢髮相看吾已老 揮。心肝同照意冞全。明朝更擬 三字缺○固。一笑洪厓 缺 拍肩 瞻。</text>
<title>苑北松林。同聖方拈崆峒集。得遅字。</title>,<text>午鼓端門麗景遅。御溝楊柳媚新姿。綾衾久厭承明直。春服初成風詠時。地禁偸閑吾一至。林深隨意席頻移。君王齋罷猶餘敬。不許儒臣上玉墀。</text>
<title>又拈茅字</title>,<text>踏靑時節長春茅。苑路垂垂柳拂梢。不信衣冠猶禁闥。還疑壼榼卽山村。芳筵日靜松陰落。深林風喧鳥語交。武庫秪今淸世閉。往事三度點旂旓。北營在望中。戊申。承命佩標信。三度勞軍。故落句及之。</text>
<title>戱呈宗伯乞詩</title>,<text>學士偸閑富什詩。小 缺 無力供華牋。聞道春曹饒白楮。乞來千幅寫千篇。</text>
<title>失題</title>,<text>瑞靄霏霏去殿遲。詞臣退食已申時。君恩報答無他事。漫詠渾成聖德詩。</text>
<title>政席拈杜律。與騎省堂郞同賦。</title>,<text>掖垣朝旭射銅扉。拂面和風陣陣微。詩課自知妨世務。宿醒猶見汚朝衣。高天雨露沾恩足。遲日樓臺報漏稀。怊悵故山花鳥 缺。一年春事又乖違。又一雨新添太液波。禁中春事更如何。花迎釖佩千林爛。雲覆蓬萊五色多。曉仕常嫌申牌晩。朝筵頻見午籌過。微臣莫效涓埃報。十載承明愧玉珂。</text>
<title>感懷。示孝章廟大祝兪學士。</title>,<text>笙鶴緱山跡已空。獨留祠屋掩春風。昔時文學今頭白。二字缺 宸章淚血紅。</text>
<title>戱次趙安石見寄韻。兼示徐吏部溫叔 宗玉。</title>,<text>聞說臺垣直氣張。魚頭𩣭馬姓名香。漢廷佇見㫌攀檻。葉縣那能許佩章。只可徐徐存竗理。何須汲汲着紛忙。雖然下榻當勤托。厓蜜山梁愼勿忘。原韻當初公道欲恢張。吏部聲名此際香。東谷閑人猶五馬。廣陵畸客亦銅章。櫟樗散質慚無用。薇栢雙司這獨忙。呼氏工夫終做得。徐榻開時戒勿忘。次韻李公啓事好排張。嬴得聲名萬口香。吉士于于登畵省。窮交稍稍詑銅章。今吾代斲眞堪拙。奈爾求芻太底忙。還笑翟生官罷後。峽中佳味未能忘。</text>
<title>又用前韻。示溫叔。</title>,<text>名塲並武等排張。聲譽胡然異臭香。承旨對顔嗤憒憒。持平呼氏義章章。淸朝政注吾差強。今日行藏子獨忙。門外雀羅無一客。世間榮利已都忘。溫叔初政。洪大而笑其不及前人。故第三及之。其二坐閱天機有翕張。居然已見臘梅香。銓衡本乏山公啓。冠佩那堪叔夜章。對酌只宜甕裏醉。闘棋還覺靜中忙。年來百計休官最。此意煩君莫遽忘。其三干祿千秋笑子張。榮名眞似麝啼香。君恩浩蕩身難退。世故侵尋髮已章。未遣山龍增畫。徒然珂馬着奔忙。南鄰吏部聊同調。三復來詩意未忘。其四雪窓明淨一琴張。梅閤開時陣陣香。少日工夫違學道。平生結習悔尋章。浮榮已覺黃粱熟。徂歲翻驚石火忙。莫把詩篇勤索和。括囊吾已久言忘。更步解嘲文武當時說弛張。問誰爲臭亦爲香。調娛不害行王道。偏系何須思急章。綽綽吾今求退切。忉忉爾昔用謀忙。且看這漢眉間色。緩峻年來便欲忘。其二篝燈便好一碁張。碁罷時時吃酒香。雪逕稍無干祿客。天門纔上乞休章。百年猿鶴非今約。半世簪纓悔昔忙。最是君恩如海大。欲將憂樂置相忘。其三已敎門外雀羅張。更覺床頭蠧字香。濩落初心談世務。蕭條晩計業文章。梅花點點春光洩。雪意騰騰歲色忙。不忿巷西嘲名客。中宵覔句癖難忘。其四一室圖書已舖張。此間端坐更焚香。天時滚滚常推敓。大道悠悠日闇章。好把殘碁心上着。笑看迷戱畫中忙。自知樗散非需世。榮辱從來揔兩忘。溫叔</text>
<title>用前韻。示溫叔。</title>,<text>夜中更讀備忘。丁寧痛切。若承面詔。圭復感霣。懷不自勝。敢用前韻。率爾成章。惟令可以知此意也。紛紛時事極乖張。未贊淸朝至治香。堯舜以來惟我后。典謨之後有天章。宸心奮發綸音切。感淚縱橫伏讀忙。宗社萬年鞏固業。願言終始戒無忘。</text>
<title>次歸鹿韻</title>,<text>三年病淹不開關。月色當軒亦廢看。忽得淸篇偏起我。捲簾初賞雪中山。其二驥騏殫力鞭何益。乕豹留皮世愛看。屈子長年眞妄想。太平埋骨有靑山。其三閑情晩覺含杯趣。世事都輸欹枕看。進退安危誰復係。巖巖惟望鹿門山。附備忘記[英祖]備忘記。奬忠容直。王政之所先。故昔以唐宗魏徵之知遇。嘉其忠賞其直矣。李判府事以黃耈舊臣。自予在春宮時。以賓客輔導。忠欵已知。大拜之後。靡懈此心。至老冞篤。豈徒予之嘉尙。抑亦通朝之所共知。吏曹參議李宗城。受乃父之訓。匡其君于誠。自玉署南床。以至下大夫。終始靡懈。隨事補闕。居職去位。有懷無隱。或有其言過中。不豫于心。伊後思之。皆非爲身計。久居經幄講席。寂寥則必也思焉。政令有過處。心以爲宗城之意奚似。厥後入侍。果補其闕。噫。予之於宗城。唐宗之於魏徵。唐宗則田舍翁之言。雖諭內后。予則諭其人。比諸魏徵。薄耶厚耶。宗城旣欲爲良臣。予獨何忍爲闇主。噫。宗城之心予知。豈可無賞。今下貂帽。自政院召而與之。仍命勿謝着還家。慰老父。甲寅十二月二十六日。</text>
<title>伏奉曠世之恩數。感成一律。示禁中諸公求和。</title>,<text>九天綸綍下煌煌。感激微臣涕泗長。豈有忠言同魏子。亶因聖德邁唐皇。恩榮戴勝香偏重。氷雪趍班冷不妨。歸去家庭同拜稽。祗應銘鏤答龍光。</text>
<title>禁直。同趙子鎭 尙鼎，李文若 顯謨，柳叔瞻 儼 聯句。</title>,<text>禁漏初傳夜色沉。靑燈一炷玉堂深 瞻。經書滿架香微爇。杞菊盈階酒乍斟 若。自愧疎才徒辱奬。還欣諸友捴知心 固。唐時四傑能鳴國。競把詞華擬古吟 鎭。</text>
<title>銀臺戱題</title>,<text>銀臺吏似廣文淸。苦役尋常坐五更。謀來薄酒營朝飯。引得廳規似聖經。</text>
<title>安興鎭</title>,<text>朝日便輿百尺臺。洞簫吹徹洞龍哀。波聲欲撼城根 一作城樓 動。帆影斜衝蜃市 一作蜃氣 來。萬事杯樽花下醉。百年襟袍海中開。時平列戍閑無警。坐看春潮帶雨廻。</text>
<title>賦安興水土。示錦伯。先生從弟判書公諱宗白</title>,<text>木石經營四載工。潮來尙在有無中。休言漢代治河利。難借秦家駕海功。民力東南全已竭。漕船今古自相通。關防坐失金湯勢。徒倚禪樓意不窮。起句記堰役。第三四指僉使。五六述鄙見。然語申靈城筵奏。盖記實也。</text>
<title>永保亭</title>,<text>朱欄高壓海西頭。城下牙墻萬斛舟。控扼湖通千里勢。登臨人失百年愁。元精浩蕩身如寄。樓閣飄搖地欲浮。不恠苦吟詩未就。翠軒綺語壁間留。</text>
<title>寄錦伯 二首</title>,<text>二載風謠蔽芾棠。一旬征邁賦皇皇。行人尙結還家夢。刺史初呈乞解章。已喜聖明敦孝理。只將筋力答恩光。朝來拱北高樓會。錦水春波幾尺長。其二十年愁賦掖垣棠。頗悔平生學王皇。納節君能存晩計。求田吾欲典朝章。天時苒苒春皆盡。世故紛紛髮已光。珍重詩篇頻寄意。披衣忘却驛路長。</text>
<title>又寄</title>,<text>三年別後頭全白。百里書來眼始靑。春潮滄海釣鰲好。一會毋孤永保亭。</text>
<title>又寄</title>,<text>梨花初發草萋萋。春盡江南杜宇啼。七郡海山吟未盡。且留餘韻與君題。</text>
<title>上之十一年乙卯。我元子誕降。實宗社臣民莫大之慶。而桃洞朴先生 名未記 春秋爲八十九矣。二郞弼幹甫。大闡慶科。搢紳諸公。莫不造門相賀。於是耆社堂上判尹朴公。盛供具以娛之。樂作舞列。觀者如堵墻。而先生神明不衰。禮儀無愆。醆斝徐行。談讌歡洽。竟夕而罷。嗚呼盛矣。宗城亦隨家大人後。忝陪末席。獲睹勝集。謹獻一詩。賀先生之慶。而述二郞之孝云。</title>,<text>黃髮三朝仰達尊。賢郞科第又新恩。華筵絲竹梨園譜。烏几杯觴洛社樽。家慶幸逢邦慶日。德星兼耀壽星村。百年人世無斯會。終夕從容奉緖言。</text>
<title>桐湖。次白下韻。</title>,<text>都門一出隔紅塵。擊汰中洲繫柳濱。閭井舊遊開面目。江山新屋發精神。靑蕪漠漠平連郭。白鳥亭亭逈似人。嗟喜夫君超世累。莫言湖上有垂綸。</text>
<title>子厚宅。贈主人。</title>,<text>雨後池塘漾碧波。主人無事日長歌。不須去作花山伯。垂柳陰中萬柄荷。</text>
<title>幼言學士。六月有飮氷之役。求余肉桂。欲合藥爲行中需。因此申戒。勸其節飮。不知果視以藥石之言否。</title>,<text>葠桂那能救腐腸。酒如成病藥無方。握手且申千里戒。斷杯知是萬金良。</text>
<title>曺禮卿慶壽宴。次主人韻。</title>,<text>選日華筵百福完。北堂高倂㜈輝看。科名聯壁含飴樂。孝養專城備物歡。樂奏先呈萱草曲。酒闌齊薦海桃盤。十年門館兼親懿。長祝慈闈報日安。</text>
<title>奉次虗舟金公續和新年邦慶韻</title>,<text>半夜驩雷殷大庭。春王正月聖人生。重光叶律騰新日。太歲呈祥轉舊星。陟降在天先后眷。謳歌匝域萬民情。從今邦祚於千億。夢裏分明帝與齡。</text>
<title>聖方學士將赴燕。送牋索別語。病懶久未副。卽見邸報。行日且卜吉矣。意思怊悵。遂以一絶塞白。</title>,<text>虜運何蒼茫。天心極洄泬。送君廿字詩。却愧無言別。</text>
<title>冷節行示洪兄</title>,<text>都門一出便幽情。汀柳巖花媚晩晴。簪笏十年俱已老。松楸百里得玆行。朝霞隱約藏山䯻。夜雨披離急水畊。長路關心詩令在。判敎三日百篇成。</text>
<title>次洪兄韻</title>,<text>四海憂兼七尺身。名塲一出悔尤頻。行藏范老聊同調。事業虞廷似隔晨。塵世容顔非少日。故山花鳥又新春。沙川一曲容吾拙。莫作迷塗未退人。</text>
<title>臨津途中</title>,<text>睡起三竿日。行臨百尺流。巖花欹欲墮。隴麥綠新抽。雨露郊原感。風烟江海愁。叉魚存後約。幽興與君謀。</text>
<title>士昌挽</title>,<text>駱峰寥落月微明。哭送靈車曉出城。怊悵峨㟄無復和。百年叵耐此宵情。</text>
<title>戶判席上。次白下韻。</title>,<text>五世通家各白顚。金蘭交契百餘年。槐陰先烈宜綿爾。桂籍賢郞又燁然。名閥承徽流滚滚。華筵聞喜鼓淵淵。臨危節操匡時略。努力相將奉細氊。</text>
<title>次歸鹿俯示韻</title>,<text>深杯快倒深嚴地。寵命親承咫尺天。洗滌平生多少事。不敎纖芥在心前。原韻干戈相 缺 爭同室。杯酒成歡在尺天。世事浮雲無定態。始知眞語在墳前。</text>
<title>又用前語奉寄</title>,<text>十載金緘有成戒。何曾一語啓筵前。忽發昌言驚世耳。始知眞語在墳前。</text>
<title>戱贈稚晦福堂</title>,<text>不妨暫作閒行首。焉得同歸古聖賢。當日詩篇今日事。始知眞語在墳前。次韻何妨暫作閒行首。人或方之古聖賢。行止由吾須自了。未應眞語在墳前。</text>
<title>次李台西山卜築韻。示白下。</title>,<text>入社之券。不敢虗徐。因此和呈。而但軸中諸篇。皆不能明言卜築之意。若使山靈决訟。則立落之際。主客可判。恐不可不更與白下下得一轉語。庸作他日之不忘記也。然吾有必可勝之明文。而猶且遍告訟隻。終欲至於使無之境者。得無近於宋襄之爲仁否。流行坎止一聽天。終老林泉素計然。世事捴輸欹枕後。詩篇先就結廬前。壺中有地聊同隱。笏外看山已半仙。耕鑿由來皆聖化。桑麻烟月祝堯年。其二三家分占小壺天。宰割眞如社肉然。位置園林西麓下。經營塘沼北溪前。千頭種栗當卿祿。一局焦柯伴老仙。判向山靈留信誓。與君相守樂餘年。次韻訟理循公一付天。人雖辯口孰紛然。原情自可燭眞僞。立旨誰當卞後前。肯使溪山賓作主。許分風月俗成仙。地靈默誘明京尹。判卷煌煌照百年。</text>
<title>又次</title>,<text>菟裘新卜小西天。緣業於儂不偶然。退訟休論三月限。執耕先在數君前。詩成穎尾終難退。家占茅山卽是仙。公案龍圖那復見。河淸難待一千年。</text>
<title>挹淸樓唫。寄戶判點撿所促行。</title>,<text>冷然高閣八窓開。半日遅留待子來。八座當朝民部長。千乘治賦聖門才。江光嶽色蒼茫外。海柁湖檣點檢回。二老桐臯相待久。且敎徒御不時催。</text>
<title>荷西賞蓮會。次李京兆韻。</title>,<text>垂柳陰濃雨滿塘。小軒蕭洒畫廚張。珠輊翠盖翻翻落。風動紅衣陣陣香。喜得炎天開水檻。閒從賢主借繩床。獨憐詞伯城西宅。病未同遊句語芳。</text>
<title>挹淸樓。用翠軒韻。</title>,<text>浩浩洪流大。依依片帆遙。八窓風驟至。三伏暑全消。吸雨潭龍舞。憑濤海若驕。居然成勝集。判欲度今宵。其二舍弟官居逈。諸君詩興狂。風江消午熱。雲物媚斜陽。浩蕩乘桴志。沉唫觀水章。濛濛衝雨去。烟樹暮蒼蒼。</text>
<title>簡寄任聖方</title>,<text>邊書一夕好音傳。七月燕山使价旋。判見胡兒驚節操。應知越槖獨詩篇。蟬聲鶴野新凉動。月色龍灣霽景鮮。同社故人憂貝錦。別來雙鬂欲 缺 然。</text>
<title>失題</title>,<text>洪世新工學括囊。直廬淸夢在衡陽。凉風忽落梧桐井。小雨新沾薜茘墻。物態逢秋悲去鷰。人情臨路歎亡羊。歸田自有當卿祿。且種西原萬樹桑。其二出處塵中愧智囊。羡他賓鴻好隨陽。池荷漾綠淸凭檻。宮木垂陰逈過墻。笑我官名眞似馬。荷君風味許烹羊。邇來自喜忘言久。前戒昭然在老桑。</text>
<title>更和歸鹿春坊前韻</title>,<text>驪珠摘出若探囊。愛子新篇邁信陽。題處淸風生坐席。唫時初月上高墻。橫驅格力如奔鱷。穩藉藻華若彩羊。執耳齊壇推老將。弱齡遊戱亦蓬桑。信陽何大復號彩陽。大復詩評落句。用穉晦自道語。其二蘭臺伴宿筆盈囊。朝話尋常到夕陽。夜踏前橋仍着帽。閒尋隣局或通墻。十年世路同蠻觸。中歲交情托左羊。把酒相看成白首。願言努力保楡桑。上元夜。有紗帽踏橋之詩。小史局在冽泉樓。爲便往來。壞墻角不復塞。三四盖記實。其三承明幷直散書囊。春滿瀛洲日載陽。故事承宣傳御札。封章丘史出宮墻。時來帶礪參刑馬。老去簪纓等爛羊。廊廟他時應羡我。一丘烟月樂耕桑。玉堂故事。無批答而特以手書下銀臺。私廟展謁日。箚請本宮丘史之放逐。命卽出送。其四洛龜遺範爛雲囊。大法宏規若曝陽。扶醉莫須徧左右。立家要在大門墻。堪羞陸子 缺 言鴨。頗恠齊堂獨愛羊。皇路卽今同九折。笑看人世迭滄桑。其五人笑康成滿垢囊。自言皮裏有秋陽。迎賓懶解陳蕃榻。進業難窺孔氏墻。歸意江天隨鴈。道心山木歎牛羊。煩君莫說塵中事。龐老胡然學採桑。原韻學士珠簾溢篋囊。淸詩樽酒集高陽。秋聲已在蟬鳴樹。雨色初過鵲語墻。舊習難禁馮搏虎。雄心亦愧鄭牽羊。壇盟畢竟誰爲主。最怕秦蠶稍食桑。其二橫流平陸潰沙囊。一雨三旬未見陽。城裏已看蛙産竈。江干應有犬眠墻。坡詩鷄犬上墻眠。 直愁民墊爲魚鼈。何不門滎薦豕羊。誠意元來神格。昔聞殷辟秡妖桑。其三平生長物一唫囊。舊隱柴荊海麓陽。裂石聲高歌頌履。冲宵氣吐飽藜墻。行時骨聳三山馬。釣處裘披六月羊。慙慨塵埃今失脚。百年心事負麻桑。其四三旬高卧枕書囊。庭戶寥寥紫閣陽。麾客任敎塵滿榻。無錢安得酒過墻。杜詩白酒過墻來。 雲天入夢悲籠鶴。簪紱嬰身愧檻羊。何日道峰山下去。翁能漁釣婦蠶桑。其五當年慷慨上封囊。痼症平生病太陽。皇極朝廷憂仄逕。土堦時節戒雕墻。眞慙畫虎翻成狗。正使憐牛盍愛羊。燕寢淸香還不惡。卽今邊境息爭桑。</text>
<title>七夕南營。更用前韻。寄歸鹿。</title>,<text>水閣蒼凉坐隱囊。翛然終夕却朱陽。溪垂白練仍成瀑。壁擁靑蘿巧作墻。天上雙星催駕鵲。林間恠石欲鞭羊。時平武庫尋常閉。誰贊皇猷軫繫桑。其二尙書兼管太醫囊。公退委蛇 缺 午陽。軒盖遅遅來入谷。泉流㶁㶁走循墻。九天鍾漏違淸燕。一壑烟雲好尙羊。安得脫君金帶去。海村西崦話農桑。</text>
<title>燕村林亭。復用陽字韻。與白下共賦。</title>,<text>隨身筆架與琴囊。一棹明朝漢水陽。苦癖江湖同泛宅。匪心榮祿卽循墻。天機代謝鴻辭燕。世態交紛虎假羊。君不可來吾可去。一邱何處不宜桑。</text>
<title>思叔第。同宗伯鄭來僑。得人字共賦。</title>,<text>端居閉戶且兼旬。朝日尋君度陌塵。入室淸談牙頰冷。盈床詩卷簡編新。十年憂國仍成渴。萬事居家不問貧。邂逅高軒成一笑。尙書車後載詞人。</text>
<title>次鄭來僑韻</title>,<text>詩窮賈島是前身。碌碌悲唫陌上塵。名下固應無俗士。樽邊聊許作嘉賓。畸愁入骨渾生瘦。詞格逢秋轉覺新。揚陋如今誰任貴。世間虗老似君人。</text>
<title>次思叔韻</title>,<text>終南咫尺政懷人。一日相違似十旬。子已避名兼避謗。吾曾憂道不憂貧。臨軒槐柳踈踈影。照眼瓊琚首首新。脩短從來俱有命。幻漚須證佛家因。是日思叔哭夭。落句及之。</text>
<title>次穉晦韻</title>,<text>文武高才幷用均。勳名麟閣與嶙峋。新榮玉帳臨戎日。舊學金華侍講人。莫以麁心踈過訪。猶從韻士罄交親。逢塲落筆驚佳句。病競由來造語新。</text>
<title>用潤卿䪨走草</title>,<text>十年簪紱尙嬰身。慚愧儒冠染素塵。子病猶能開酒席。吾來又復得詩賓。凉風乍起蟬聲急。驟雨纔過嶽色新。垂老相親存晩計。故山休作未歸人。</text>
<title>季明來索別詩正急。走題短律以寄。</title>,<text>好去花江守。行尋楓岳緣。蟬鳴琴閣靜。馬首玉峰姸。務簡官兼隱。遊閒尉是仙。風埃低白首。相送意悠然。</text>
<title>李察訪衡齡輓</title>,<text>長身嶷嶷典刑存。厚質冲襟氣味醺。寵秩官悲三品隔。高齡人仰八旬尊。風塵歷落空唫病。江海歸來竟起墳。萍會驛亭如昨日。月樓新詠更誰論。</text>
<title>燕村會。次聖方韻。示白下。</title>,<text>煖酌山窓夕照紅。歸程不怕漽嚴風。交情流水高山曲。淸話陶詩晉筆中。丘壑十年長作客。衣冠一代獨推公。聯翩更卜他宵會。莫遣床頭酒醆空。</text>
<title>缺 津宋台家</title>,<text>蒼厓突兀出松籬。老石鳴泉似昔時。簾閣政凴南郭几。錦囊應富北關詩。江山浩蕩新春動。天地優閒此老爲。大纛高牙眞不 缺。從君吾欲占前期。</text>
<title>燕村尹台家</title>,<text>詩情蕭瑟世情微。晴日翛然訪野扉。入洞溪流經雨凈。當門柳色覺春歸。北窓高引黃粱夢。西寺閒尋白衲衣。世故紛紛休歎息。元來吾道未全非。</text>
<title>李判尹 宜晩 輓</title>,<text>憶昔扶醉出延英。席上仙標入眼驚。一瞥渾如和夢見。百年終失拜床情。完名良玉無瑕粹。暮節寒氷徹底明。後世寥寥淸士盡。長江極目送風聲。</text>
<title>鄭彙良聞喜席次韻</title>,<text>華堂絲管雜淸歌。花覆欄干柳色多。大策縱橫傾學海。壽杯斟酌倒天河。高門福慶輝丹桂。綺席繁華喚翠蛾。想得隋城榮觀日。漢江千尺溢恩波。其二遅日花軒百鳥歌。一春和氣一門多。蘇家父子君爲潁。漢代賢良士自河。孝養專城馳五馬。纖腰當席駄雙蛾。今宵一醉吾猶強。不怕金樽酒漾波。</text>
<title>贈隋城妓不歌者</title>,<text>春寒惻惻透輕紗。細蹙雙蛾怨落花。只緣太守纏頭薄。錦瑟前頭不唱歌。</text>
<title>銀臺。次柳令軸中韻。</title>,<text>掖垣初日破朝陰。九闥晴開殿閣深。千載風雲逢盛際。一年花鳥在宮林。諸公衮衮皆時望。老我栖栖秪古心。待得秋來還節後。一丘耕鑿樂西岑。</text>
<title>貞陵水石。與舍弟同賦。</title>,<text>雨濯山容淨。春歸柳色催。偶隨流水坐。遙望白雲來。窈窕齋居勝。幽閒俗慮開。王程殊不急。臨發更含杯。兄春日東陵下。征驂緩不催。松深幽徑入。鳥恠俗人來。氷瀑淙淨響。雲崖屈曲開。逍遙吟有伴。移席且呼杯。弟松柏喬陵雨後新。荻芽汀柳早知春。渾忘原濕經旬苦。偸得林泉半日因。屈曲溪成尋丈瀑。高低巖坐兩三人。臨行判向山靈約。擬逐桃花更問眞。草汀楊着處新。艶陽雲物已中春。幽閒勝界藏無盡。邂逅淸遊得有因。山瀑琮琮仍作洞。林禽歀歀解留人。醉吟却忘歸程遠。閒坐翛然趣味眞。弟都門一出隔人寰。塵慮煩襟次第刪。擁節纔臨靑嶂口。褰帷徐渡碧溪灣。誰知郭外還幽境。頗喜忙中得少閒。藥老題詩留翠壁。高風三復邈難攀。兄局促年來走世寰。幽愁欝悒苦難刪。東風倦踏松杉路。半日登臨水石灣。勝地堪成浮白會。淸遊剩得浴沂閑。行行山日看猶早。時向長亭翠柳攀。弟溪流石勢互爭䧺。洞裏桑麻契業隆。安得携君來此地。兩家分占瀼西東。右次藥泉韻○兄長川吼石氣頗䧺。勝界因人號最隆。雨後風光今尙早。更期花柳出城東。弟</text>
<title>陪上弼雲臺賞花</title>,<text>花外安車次第回。浴沂時節好風來。太史明朝應記瑞。德星咸聚弼雲臺。</text>
<title>南橋壽席。敬次奉獻。</title>,<text>初辰天氣屬和淸。彩服登筵舞袖輕。遺老齋中諸老會。壽星纏次德星明。花迎杖屨當軒笑。酒祝喬松繞座行。不必笙簫供此樂。滿簾芳樹已歌鶯。</text>
<title>后溪席上。次司馬端明韻。</title>,<text>行窩夫子且行春。洛下開筵倣率眞。解榻逢迎皆舊識。專城旨髓不全貧。飛花柔草當佳景。低唱深杯樂上賓。更待先生臨駕日。彩衣歡待兩尊人。</text>
<title>敬次</title>,<text>耆英勝會復昌辰。二老逢迎一席春。進退平生憂樂意。雅言猶自在君民。</text>
<title>后溪宅。次后溪丈韻。</title>,<text>先生杖屨入城催。聞說兒孫喜報來。丹桂影中春樹老。賀杯兼獻百年杯。</text>
<title>壽席。敬次后溪先生韻。</title>,<text>皓髮韶顔滿座春。融融元氣太和眞。風微院落花猶煖。恩霈官廚酒不貧。洛社衣冠傳盛事。周詩笙瑟侑嘉賓。年年此會期無斁。共勖筵舞彩人。</text>
<title>梨園壽親稧宴。承后溪先生命。各賦。</title>,<text>華筵絲竹敝雲屛。鶴髮聯床氣度寧。彩袖交翻花壓帽。壽杯齊薦酒盈甁。人生至樂逢今日。天上祥輝聚德星。共祝南山松柏樹。百年長對色靑靑。</text>
<title>送李保叔 喆輔 赴燕</title>,<text>憶昔穆陵致治平。恪謹侯度事大明。戊戌之歲邦誣甚。至尊席藁憂思縈。是時吾祖膺首价。曰有臣某以文名。玆行須得此子俱。然後使事始可成。月老作奏叩帝閽。閣臣流涕天子驚。愧我駑才牛馬走。嘉君藻思雲霞蒸。大家詞華眞不忝。一臠可以知全烹。妙語明珠間彩錦。希音玄酒與大羹。杜甫文章稱獨步。李膺論議任揚淸。七月京師積雨霽。杖策告我幽燕行。拚袂惜別不忍分。忽然念舊雙淚橫。君行遮莫四牡詠。世運難將萬曆幷。龍灣一路接皇都。山海堤封王道亨。盈車玉帛走轆轆。謂言朝天輸忱誠。重關頟頟逈臨塞。上有孤亭高崢嶸。腰間寶刀色欲動。仰視天上旄頭星。衣冠盡入八旗隊。禮樂殊非昭代榮。謳吟中夜憶神宗。惻愴皇州悲舊京。裝中十襲有先集。三復能無感古情。詩成一一貯錦囊。灾木難得熊子評。萬事傷心那復道。歸來痛哭安市城。驚秦恨未借金椎。䤋楚誰能流木甕。以玆愀然相對歎。傍人笑我小書生。從君納祿惠好歸。共聽黃鸝事耦耕。君不見世路似皇路艱。所以高人簪紱輕。</text>
<title>敬次壽席志榮韻</title>,<text>寧陵都尉一人存。優老宸章最聖恩。天樂晝生深院響。韶顔春溢御醪痕。迎賓色動琅玕簟。祝壽香濃琥珀樽。北斗南山千歲頌。簫樓拜手獻君門。</text>
<title>失題</title>,<text>夕望悄無賴。臨流送故人。剡舟纔返棹。徐榻未除塵。忽忽逢迎喜。忩忩笑語親。詩來增悵想。何日共垂綸。其二月逈臨江榭。風微下瀨舟。逢塲無俗語。淸世有名流。星斗三更潤。湖山萬古愁。相將存後約。垂白老漁洲。</text>
<title>吳都正輓</title>,<text>坦坦疎襟與壽眉。翛然花竹坐彈碁。家聲舊篋書千帙。世事名園酒一巵。貤秩天官優聖渥。提衡藝苑有佳兒。山丘華屋悠悠恨。落盡庭榴吊鶴悲。</text>
<title>失題</title>,<text>十月茅齋暑氣微。小塘凉雨欲侵扉。十年游宦空唫病。千里來書半說歸。海內襟期君獨在。鏡中毛髮我全非。新霜橘柚垂垂熟。竚立西風思轉依。</text>
<title>淮陽倅李君敏餞席。次聖方韻以贈。</title>,<text>仙遊曾與汲公同。三宿高唫翠栢中。此地眞堪稱吏隱。今行又復値秋風。山氓薄稅惟徵朮。寺衲馳文爲報楓。安得隨君尋舊躅。東華愁絶軟塵紅。</text>
<title>南橋輓 代作</title>,<text>叔度襟懷曠。淵明氣味醇。他時門弟子。私謚卽和眞。其二 缺其三唐詩晉筆捴餘事。黃綬緋袍亦外緣。景顔窩裏優閒地。赤子心猶八十年。其四洛社開樽盛事傳。殘生猶得廁羣賢。傷心忍過梨園路。耆座今空第一筵。</text>
<title>宋戶判 眞明 輓</title>,<text>身纔六尺重千匀。冠冕雍容表縉紳。坐處嶽淵元氣像。用時毛髮盡精神。殘棋歷亂猶憑局。暮渡蒼茫獨問津。知有寸心應未了。九原還復係昌辰。其二公昔㫌麾鎭北州。時吾𩣭馬出關遊。梧陰落筆秋生席。海色揮觴月在樓。七字缺。至今遺惠寄邊陬。雲城未雨綢繆計。廊廟何人更贊籌。其三孤懷寥落溯秋風。華屋丘山感慨中。夢裏浮生終是幻。眼前何物不爲空。同朝幾勉交修義。異日方知默運功。蕭瑟白頭松石老。可堪相對訴悲衷。</text>
<title>兪體元別席走次</title>,<text>頭陀山下十川流。凝碧軒西聳竹樓。五馬君今成吏隱。九秋吾昔辦仙遊。居民絶峽渾如鹿。太守黃堂可狎鷗。勾漏丹砂消息遠。送行今日意悠悠。其二屢直銀臺與玉堂。一麾東指海天忙。烟霞素稱神仙窟。風月長閒水竹鄕。世路卽今疎俊傑。名區從古盛文章。靈芝空谷應三秀。梅館徽言不可忘。</text>
<title>李子厚輓</title>,<text>逸步無終屈。通才有衆推。優遊兼翰墨。綜理入毫絲。悶世虗名黜。當官實效知。長途奄短局。痛惜豈爲私。其二三字缺 西宅。秋香淨角巾。消搖塵外事。觴詠意中人。物色傷時改。存亡撫跡陳。碧日他日會。投轄孰留賓。其三纔送完營節。曾交日甸龜。成䂓資代斲。新惠佇蘇疲。乍攬澄淸轡。旋驚殄瘁詩。歸㫌慘氷雪。遺後士民悲。</text>
<title>丹丘路中</title>,<text>芳草綠陰四月時。丹丘風物一觀宜。江湖莽蕩船行急。道路崎嶇馬去遅。出入澗流汲水女。往來山谷採柴兒。龜潭半面悅人意。深覔仙區喜可知。</text>
<title>望丹衙</title>,<text>疊嶂如束立。十室僅成村。緣崖歷 缺 路。聞角得官門。</text>
<title>入島潭路上作</title>,<text>匹馬窮山信所行。黃鸝時送兩三聲。石門入望峯近。若無今去誤平生。</text>
<title>島潭</title>,<text>轉入水窮山盡處。維舟三島聽啼鶯。烟波細雨添新景。多謝天公享我情。其二無窮造化轉移功。天外三山落此中。今對宛然眞面目。秦皇何事畵瀛蓬。</text>
<title>島潭遇雨</title>,<text>江山亦有意。風雨欲留人。一葉烟波裡。更看物色新。</text>
<title>隱舟巖避雨</title>,<text>半日仙區內。烟霞滿客衫。雨來風可惡。舟隱隱舟巖。</text>
<title>舍人巖</title>,<text>別開桃源入峽開。游筇罷脫世緣來。巖巖積石高峰立。谷谷流泉細水回。此設天應非造次。今遊吾欲暫徘徊。夕陽立馬濯纓坐。詩亦無心句不裁。</text>
<title>次軸中韻。贈主人。</title>,<text>曲曲鳴泉面面山。何人於此享淸閒。村童坐拾桃花落。恐逐東流出世間。</text>
<title>三山巖</title>,<text>舍人巖豈獨擅名。仙洞入來眼欲明。白石淸流無限景。詩情怳惚句難成。</text>
<title>三仙巖歸路作</title>,<text>却忘曾來路。鳴泉忽有聲。何傷歸馬倦。將看夕陽明。</text>
<title>登二樂樓</title>,<text>朝往三仙洞。暮登二樂樓。俯觀江水濶。歸意滿扁舟。</text>
<title>龜潭</title>,<text>澄綠龜潭水。嬋娟玉筍峰。名工豈畵得。造化所精鍾。碧桂巖間老。丹霞洞裏濃。仙區應此地。倘有羽人逢。</text>
<title>出山歸路漫唫</title>,<text>不踏丹丘路。那看玉洞天。彩雲三島近。淸水十洲連。亭高疑棲鳳。臺空憶降仙。十字缺。</text>
<title>維楊官齋。與聖綏晦三君子。拈韻各賦。</title>,<text>官角烏烏欲閉門。雪天星宿正黃昏。一年陽德初生夜。數子書燈崦北村。靜裏相看眞有味。塵中何事不留痕。簡齋詩世故如油輒着痕。 春明脫却朝衫去。垂老歸田亦聖恩。</text>
<title>送李副价赴燕。用別席韻。</title>,<text>衰年此別不須驚。熟路遼陽砥㨾平。已識滿腔森地誌。何難覘國靖邊聲。行時殘雪沙橋暮。歸日濃陰薊樹生。一曲露湖存晩計。待君吾欲濯塵纓。</text>
<title>絳仙樓</title>,<text>有無仙分不須論。懷抱居然逈絶塵。雲雨渺茫下神女。江山窈窕若佳人。樓臺百尺遙陵漢。花木千家昔避秦。臨別慇懃留後約。莫敎漁子更迷津。</text>
<title>次竹西寄示昆侖詩二絶及所次原韻</title>,<text>觀梅東閣渾閒事。折柳章臺也自疎。珍重故人申戒誓。竹西詩後駱山書。駱山指保叔其二心根眞箇等維摩。縱對鉛華不染華。色相元來都是幻。水中明月鏡中花。右次昆侖次原韻楡柳籠庭草滿除。翛然塵慮自相疎。棠軒永日無餘事。看盡陶翁四七書。其二面壁工夫學達摩。不關鶯燕競年華。今朝始覺風流在。畵閣東頭賞蓮花。昆侖詩兵家自有鎭長筭。淸野堅城愼勿疎。虎尾春氷一生戒。爲君題寄退翁書。其二革娘曾不汚維摩。凡骨猶能却九華。別有人間眞艶色。期君同賞鉢中花。原韻[竹西]燕寢凝香病欲除。缺 釵鍾乳戒還疎。吾家亦有寒山呪。崔老請詩李叟書。退翁一號陶叟其二要除二習入三摩。按使風流鬢亦華。自有夭桃春信近。如何結色又烟花。右原韻鄙書中借薛秘書爲諭者。豈直據見惠牋面而言也。聞已却還果出於趙抃。不得無禮之戒否。雖然暮歸觀獵之興。大賢所不免。長日小事。無或有周恭叔亦復何害之意耶。記昔在昆侖門下。雲谷相公方按湖南。昆侖書退溪與奇高峰書一通。仍題絶句三篇以寄。未知伊時雲翁亦有可以此警咳者。而友朋拳拳之情則至矣。昆侖詩謹此錄上。詩固警切可誦。而不在集中。何爲見逸。其一篇安國寺前蘇子語。梅谿舘裏晦翁篇下一句。頓不念起。可歎。昆侖詩二絶。輒復步韻以呈。區區老婆心。可以見諒乎。</text>
<title>自題五十五歲眞 二首</title>,<text>千萬人中余是余。名塲進退廿年餘。縱然毛髮今全化。一片靈臺自在如。其二慚愧明時賦素餐。白頭尙儼朝衣冠。煩君更寫梧川景。坐我苔磯拂釣竿。</text>
<title>穀日。用遅川韻。</title>,<text>澗路殘水出小汀。萩芽蒲柳動新靑。尋君穀朝談農諺。借客辛盤却海腥。詩用草堂題後令。酒從村老社餘甁。浮生一醉眞能事。二老相看鬂盡星。其二人似淸水境太虗。蒲團靜坐參禪如。去年新築陶令宅。終日耽看老氏書。山路騎牛不憚數。溪汀放鶴莫敎疎。吟風詠日歸來晩。寧有塵心些子餘。</text>
<title>眞殿端陽享祀畢。次韓西平韻。示諸執事。此以下拾遺</title>,<text>原廟丹靑奉御眞。粉楡舊社卽重宸。風雲不改前時態。日月長開景命新。玉燭煌煌天上照。珠琉穆穆殿中親。百年同沐仁民澤。共勖今辰駿走人。</text>
<title>鄕校博學齋。示諸生。</title>,<text>松杉肅肅廟庭深。盡日公堂數子衿。儒術一邦稱得士。法門千語在存心。高人不事文章業。至戒寧忘富貴淫。三載觀楓慚樂育。只將詩律替規箴。</text>
<title>赤島</title>,<text>一髮滄溟上。千年聖蹟新。肇基元慘悷。陶穴劇酸辛。胥宇同姜女。成都集舜民。艱難創始業。誰復進楓宸。</text>
<title>陵坪</title>,<text>萬古陵坪里。何年葬聖王。天心歸有道。地德效奇祥。象設遺碑在。龍荒父老傷。山川留御氣。草樹亦芬芳。</text>
<title>赤池</title>,<text>百頃洪波穩不潮。射龍奇蹟載風謠。潭心神物應無恙。釀得風雲護聖朝。</text>
<title>撫夷烟臺</title>,<text>譙樓蕭瑟屹山崗。白羊黃沙正渺茫。一水橫流分地軸。八池森列動天光。岐豊舊業綿瓜瓞。湯沐深恩敬榟桑。祗是關河千里遠。長安不見使人傷。</text>
<title>七寶山</title>,<text>會像臺兼海望臺。一山形勝此中該。不煩蠟屐窮源去。但促荀輿上嶺來。肖物定敎眞狀惱。鍾精應費化公裁。渾疑身入波斯市。七寶粧嚴面面開。</text>
<title>南兵營枕戈堂之左。引泉流作小亭。繞以名花高柳。盖爲燕息之所。而榜之曰閒睡亭。則非古人運甓警枕之義。遂以一絶諷之。</title>,<text>水榭濃陰午睡淸。枝間黃鳥兩三聲。時平元帥惟高枕。夢破樓蘭洗甲兵。</text>
<title>宣廟壬辰。文忠公次鐵山之松峴。敦以宗誼。遺以章服。伊後百餘年。尙能傳來。今來重到此講堂。感念賦詩。</title>,<text>我李鷄林久。瓢巖始祖公。分雖千榦枝。生則一根同。堅義遺章服。情談到夜終。莫以路人視。敦睦是家風。</text>
