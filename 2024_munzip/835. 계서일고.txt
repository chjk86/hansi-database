<title>次李景武 時景武之來未久。余適有故不得源源。故詩意如此。</title>,<text>江渭參商過二秋。嶺湖音聞兩悠悠。愁添夜雨梧桐滴。膓斷斜陽叢竹脩。千里聯鞭來呂馬。一堂相對破張愁。如何咫尺還相阻。空舘支頤獨自留。</text>
<title>呈李景武，金明叔 廷哲。</title>,<text>落日書牕外。霏霏欲暮天。葵花含晩馥。竹葉帶踈煙。宿鳥雙飛倦。歸雲萬里連。前堦空佇立。孤客思悠然。</text>
<title>次李景武</title>,<text>君作武陵客。我乘鶴駕遊。求仙終未得。悔道更回頭。桐上春鸎囀。看來不耐愁。</text>
<title>次金明叔</title>,<text>自向書牕探聖賢。誰傳佳句聳雙肩。臨風着得詩中趣。正是斜陽半壑邊。</text>
<title>城山慶席。次李掌令 棐卿 韻。</title>,<text>白髮城山老。欣瞻慶席開。詞華截寒玉。肝膽照深盃。莫歎斜陽沒。還隨好月來。臨分情未洽。明日約重廻。</text>
<title>直中月夜憶姜 瑜</title>,<text>甲戌春。君直衛廳。余直春坊。每月夜相隨。喪亂後月色依舊。而事有不忍言者。深羡永逝而無知也。適於直中。撫古而興感云。甲戌年中禁直時。太平煙月共追隨。亂後獨來時事變。羡君長逝更橆知。</text>
<title>輓金溪巖 坽</title>,<text>北斗名高日。東山望重時。平生心自苦。一室病相宜。吾道將何托。蒼天竟不遺。寓哀千里外。懷祿愧緘辭。</text>
<title>輓閔直講 希顔</title>,<text>世路多艱險。昇沉過半生。三秋國子學。一夢海方城。纔賦池魚句。俄驚吊鶴聲。明光當日策。空作試塲程。</text>
<title>輓裵判官 尙益</title>,<text>君吾俱是寓於榮。况復同題蓮榻名。末路誰知三世分。平生相許一家情。方欣通判便甘旨。豈料歸途隔死生。故宅凄涼臨大道。每經門外却沾纓。</text>
<title>輓金參奉 慶建</title>,<text>公惟先父友。情是一家親。得饌常遺老。聞痾便送人。平生偏感德。此日倍沾巾。一葉窓前板。無緣拜下塵。</text>
<title>輓琴三棄堂 是養</title>,<text>少日詞塲伯。中年避世翁。溪山深得趣。經卷幾收功。敎授諸生在。聲華一夢空。沉痾阻往哭。題挽痛何窮。</text>
<title>輓金都事</title>,<text>守約平生耻不義。安貧樂道養眞心。一家孝行人無間。百歲高文世所欽。慶及兒孫同謝樹。恨深昆季列姜衾。天涯遽失芳鄰托。執紼今朝淚滿襟。</text>
<title>輓金默庵 廷哲</title>,<text>淡泊頤眞性。高年七十强。悲纏鸞鏡破。悽斷棣華傷。蘭玉殫誠孝。門闌耀耿光。善家應有報。留取後昆昌。</text>
<title>輓李秀峯 汝翊</title>,<text>人世吾猶在。君今何處之。哀辭那忍寫。慟哭不成詞。</text>
<title>輓趙東溪</title>,<text>廣漢治名纔數邑。子龍忠膽老於家。高堂日暮苔庭冷。虛戶陰生寶樹多。滿目風塵居未定。傷心時事寐無訛。樂邱長卧公先得。此別何須更發嗟。</text>
<title>輓申河陰 楫</title>,<text>我向湖南日。秋霖滿洛城。病中來走馬。橋上送含情。纔報籠禽語。誰傳吊鶴聲。公書中有秋風籠禽等語 夏間詩酒興。追憶已前生。</text>
<title>輓詞[金應祖]</title>,<text>髫齡淑質異凡儔。人物南州第一流。荒郡塞陲仁化遍。鑾坡玉署聖恩優。淸規映世愈卑讓。奇禍當前豈怨尤。垂死老人偏痛惜。那堪今日隔明幽。</text>
<title>輓詞[洪汝河]</title>,<text>雅望南金重。端宜置玉堂。執經推講說。補郡見循良。一昔傳㐫耗。同朝共惋傷。盡哀知有處。空望白雲長。</text>
<title>輓詞[趙壽益]</title>,<text>京洛分離歲幾遷。只今魂夢每依然。金吾行遣窮誰仗。草土纏哀禍獨偏。千里音塵稀尺字。百年交契奄重泉。自憐人世餘衰病。無路南州奠漬綿。</text>
<title>輓詞[蔡忠元]</title>,<text>夫子南州第一流。而吾何幸得從遊。芹宮奉袂歡如昨。玉署連衫歲幾周。別夢常嫌迷嶺海。㐫音遽報隔明幽。泉途會合知非遠。不必臨詞哭白頭。</text>
<title>輓詞[李袗]</title>,<text>蟬聯簪笏舊名家。緩步亨衢屬望多。玉署恩光香滿袖。薇垣聲價錦添花。豐貂餙寵雄州望。靈桂留春壽算遐。才子毓芳餘慶在。三槐欝欝正嵯峩。</text>
<title>輓詞[李景奭]</title>,<text>玉署論思地。金鑾咫尺天。朝廷掄竹使。塞徼頌蒲鞭。雲樹千重嶺。光陰七十年。追思同甲會。淚滴寢門前。</text>
<title>輓詞[吳竣]</title>,<text>愷悌人爭慕。聲華世共推。花甎身搢笏。桐邑口騰碑。偶疾眞无妄。傷心奈有斯。風流一代望。惻惻只成悲。</text>
<title>輓詞[金徽]</title>,<text>儒雅當年出等夷。一生行歷是三司。詞臣作吏廉聲足。廟算多疑罪網隨。寵辱都捐乘化日。箕裘好托象賢兒。晨星落落今誰在。哀輓題來淚自垂。</text>
<title>輓詞[丁彦璜]</title>,<text>別離南北間音徽。㐫訃驚神信復疑。榮辱向來安命義。死生今日隔風儀。亂時同患飜成夢。浮世知心更有誰。絮酒天涯乖遠奠。欲題哀輓淚先垂。</text>
<title>輓詞[任義伯]</title>,<text>蘗苦氷淸保始終。向來南斗以南空。朝端久作乘騘客。塞上翻成失馬翁。薤露悲歌今屬我。桐鄕久守最知公。他年太史收廉吏。千古隱之亦下風。</text>
<title>輓詞[南天澤]</title>,<text>天賦英才大有聲。靑年射策姓名香。龍池彩筆驚風雨。烏府危言凜雪霜。扶社將看登鼎鼐。濟川誰料失舟航。卽今九重殷憂切。長使舂愚淚滿瞳。</text>
<title>輓詞[李溟翼]</title>,<text>詩禮嶠南聞素風。妙年鵷序位名通。三朝經幄論思地。兩載邊城捍禦功。玉署佇看簪復整。薤畦驚報露先空。新阡病負生芻奠。題輓難堪淚滿瞳。</text>
<title>輓詞[成後卨]</title>,<text>雲日蕭蕭天氣寒。哲人何處葬衣冠。同宗永訣情誰極。半世追遊夢已闌。金馬玉堂餘舊迹。貂班鼎路失朝端。溫溫美器今難得。爲向公私涕淚汍。</text>
<title>輓詞[金啓光]</title>,<text>南州冠冕近蕭條。舊德惟公屬望勞。漢世循良黃覇最。唐家諫議亢宗高。危途側足膓如石。象闕懸情鬒變毛。誰遣巫陽下招急。長吟殄瘁淚滔滔。</text>
<title>輓詞[孫必大]</title>,<text>嶠南詩禮擅名家。簪組傳芳淑譽華。風儀雍容春鼓律。官銜淸切錦成窠。靑松耐雪年猶大。白髮承貂位幾多。才子續徽餘慶在。謝庭文采不蹉跎。</text>
<title>輓詞[呂爾載]</title>,<text>與君初結少年塲。已閱人間七十霜。每恨邇來多聚散。那堪今日隔存亡。淸名終始心如水。共理西南政最良。浮世升沉都夢幻。緘哀千里不成章。</text>
<title>輓詞[李崇彥]</title>,<text>天道冥冥苦不常。時危况復哲人亡。三朝經幄匡君切。百里銅章共理良。紫陌塵埃聯窘步。淸秋江漢惱離觴。人間白首身猶在。欲寫哀詞涕自滂。</text>
<title>輓詞[申弘望]</title>,<text>小白山前一別離。嶺雲湖月幾相思。宦途榮辱何須說。暮境存亡獨自悲。百歲桐鄕留惠在。三朝蓬閣令名垂。如公合置儒林傳。借問當今秉筆誰。</text>
<title>輓詞[金宗一]</title>,<text>世上相知零落盡。聞君又逝倍銷魂。古來賢達人誰在。生死榮哀不足云。</text>
<title>輓詞[權省吾]</title>,<text>峩洋可獨伯牙琴。孔李從來世分深。但取儒門同事業。寧論宦路異升沉。三年鴈塞嗟分手。二老龜城喜合簪。尙記水雲燈夕會。新山風雪若爲心。</text>
<title>輓詞[柳元之]</title>,<text>早負儒林望。淸修道益亨。鑾坡曾草詔。關塞又專城。事業三朝舊。風流一代英。尙餘身後慶。蘭玉滿庭榮。</text>
<title>輓詞[黃緬]</title>,<text>妙齡鳴珮侍經帷。鸞棘棲棲又幾時。增秩佇看卿月近。稀年驚報壽星微。備甞世味存雞肋。承守家聲有鳳兒。四友商山餘白頭。獨將哀淚寢門揮。</text>
<title>輓詞[全命龍]</title>,<text>玉樹淸標席上珍。名聲籍甚斗南人。經帷補衮三朝眷。臺省蜚英一介臣。西塞暮年銀兎重。北邙今日石羊新。平生厚誼兼同榜。極目寒雲倍愴神。</text>
<title>輓詞[朴安欽]</title>,<text>歲在龍蛇哭哲人。邦家無祿奈蒼旻。玉堂金馬三朝老。南郡西州百里春。中外咸稱廊廟具。田園忽作退休身。人間未盡君民志。天上分明拱北辰。</text>
<title>輓詞[金時翼]</title>,<text>毅然文彩立朝班。擧國臣僚拭目看。五斗功名齒亦冷。一生忠悃老猶丹。逢人接話無畦畛。把酒開懷露肺肝。可惜季方今又逝。老夫衰淚幾時乾。</text>
<title>輓詞[琴養靈]</title>,<text>吾南曾厄會。木稼又今春。才大時難遇。天高鬼不仁。七旬忙石火。萬事揔輕塵。箕尾精神在。猶應拱北辰。</text>
<title>輓詞[金秋吉]</title>,<text>才德兼全拔萃姿。鵬摶風翼際昌期。螭碑治績家聲繼。鳳閣論思聖眷垂。壽至稀齡猶足嗇。官終頂玉亦爲卑。邦人共切云亡痛。老淚傾河不獨私。</text>
<title>輓詞[李天標]</title>,<text>草堂寥落倚山厓。誰識三朝舊老家。當日浮榮何足貴。卽今淸躅是爲嘉。南鄕已切同人痛。北極應深聖主嗟。寄語重泉知也否。可憐荊樹又凋華。</text>
<title>輓詞[朴檜茂]</title>,<text>春初來訪慰余悲。驚見容顔異昔時。豈料分襟纔九日。遽聞㐫訃信還疑。三司讜議留靑簡。五邑仁治在立碑。國失忠賢關世運。哀吟非獨爲吾私。</text>
<title>輓詞[任碻]</title>,<text>公是吾南第一人。當時聲價振臣隣。丹心自許三朝老。白髮徒憂五邑民。歸卧溪山多憾慨。强將詩酒替經綸。惜哉竟袖塩梅手。空遣英魂拱北辰。</text>
<title>輓詞[琴聖徽]</title>,<text>淸如氷玉重如山。鳳彩龍姿洗眼看。臺閣伏蒲傾衆望。花甎視草近威顔。向來用舍三朝舊。浮世光陰一夢闌。孤露餘生安可倣。溫溫風味杳難攀。</text>
<title>輓詞[金確]</title>,<text>俊逸詞華早擅名。高攀丹桂振家聲。三朝屢被恩榮重。五邑爭傳敎化明。佇見樑材扶大廈。那知良玉閉佳城。從遊舊事還如夢。遙憶諸郞老淚傾。</text>
<title>輓詞[余尙珪]</title>,<text>龍潭前歲一樽醺。誰料幽明此日分。耗眞瘦骨君憐我。勝昔韶顔我喜君。聖眷幾嗟亡一鑑。朋情偏惜失多聞。堪悲兄弟忙天奪。何處寒風叫鴈羣。</text>
<title>輓詞[尹南龍]</title>,<text>層壇僊鶴頓脩趾。早入靑雲翼輦輿。三司玉堂幾獻替。四州邊界籍民譽。樑摧廈屋人何恃。蘭茁庭闈慶有餘。寧弟又亡仁不壽。棐兄明叔會連裾。</text>
