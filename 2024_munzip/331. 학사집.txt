<title>田家卽事</title>,<text>西風吹雨冷侵幃。野老身邊尙布衣。病婦却愁秋氣早。日斜猶自上寒機。</text>
<title>木緜花</title>,<text>木緜田畔坐斜陽。爲愛盈筐白雪光。珍重江城當日意。至今寒士最難忘。中原禁木花種。江城文益漸藏于筆管而來。</text>
<title>別李上舍德養從兄</title>,<text>先祖盤旋地。殘生今始歸。荒墟餘樹木。宿草鎖煙霏。骨肉情何厚。繁華迹已非。東風吹客路。離恨正依依。</text>
<title>三虛堂三絶</title>,<text>夜靜風不起。月蘸寒塘水。乾坤一丈夫。胸次渾相似。右心虛我有數間屋。上雨而旁風。淸晨塵事絶。滿牕朝日紅。右室虛有客客無心。有罇罇無綠。相看樂在中。世人渾不識。右罇虛</text>
<title>避寓鳳山縣。人爲余作松簷令避暑。</title>,<text>蒼髥當碧瓦。白木勝朱欄。蟾影猶能透。烏炎却未干。不妨行雨細。偏引晩風寒。自足容吾膝。何須千萬間。</text>
<title>病中。別申懶齋晉甫 悅道 赴燕京。</title>,<text>荒涼舊社草盈庭。萬死歸來獨愴情。別後閉門仍瞑臥。不堪牕外聽蟬聲。</text>
<title>自笑 以騎曹正郞赴朝。因就醫藥。</title>,<text>呈病休官是常理。因官調病理如何。秋風策馬登長路。百慮攻中兩鬢皤。</text>
<title>白石衣曉題</title>,<text>孤村蔀屋夜悠悠。蛩語偏添病客愁。歸夢五更鷄一唱。忽驚身是在楊州。時余有盲病。就醫於楊州。</text>
<title>謝金城主 琂 來訪</title>,<text>村居寥落沒蒿萊。誰料門前皁蓋來。欲謝殊知難自力。此身非敢效澹臺。</text>
<title>謹次仲氏忘言公韻</title>,<text>遠客西歸歲欲闌。朔風吹雪暗秦關。祇今聖主求賢急。從古孤臣涉世難。鵬擧想應搏九萬。雁稀誰爲報平安。明朝雲樹知何許。此日罇前且盡歡。</text>
<title>陶村先生權公 虎臣 輓</title>,<text>皎皎煙霞七十秋。淵停器度異凡儔。出天孝友家聲遠。滿壁詩書學訣留。分外功名同塞馬。靜中心事付沙鷗。傷心往迹今如夢。當日門生已白頭。</text>
<title>別金城主 琂</title>,<text>朔風號怒雪飛天。此夕那堪作別筵。言偃治民先禮樂。仇香爲政少鷹鸇。聖心久已哀遐裔。文法由來誤俊賢。山谷老人無以贐。一杯相屬當緡錢。</text>
<title>次寄金以承 是榲</title>,<text>雲霞終古護天慳。羨子藏修老此間。桃浪生時看浩蕩。楓光濃處對孱顏。疏簷月透琴書靜。虛榻風來枕簟寒。他日一筇尋別界。山靈應復笑吾頑。</text>
<title>同扶安倅金士卓，井邑倅沈施普遊禪雲山。二首</title>,<text>勝友聯鑣處。淸歡問若何。人間餘白首。霜後有黃花。風雨前宵急。煙霞此地多。超然千劫外。醉後一長歌。士卓韻林巒逾邃境逾淸。可是山靈侈此行。澗葉酣黃霜未落。海雲收白雨新晴。篴因風緊凄還急。歌爲情多咽不平。仙鶴杳然龍去遠。暮煙深鎖夕陽明。</text>
<title>次隱侯韻。寄懶齋。申晉甫時爲鏡城判官</title>,<text>賢豪際盛代。本自抱遠期。北關萬里行。政當衰暮時。士窮見節義。凜凜恒自持。倘有南來雁。時復寄相思。</text>
<title>伊山夜吟</title>,<text>沙頭淡淡金波。門外森森玉峯。怊悵塵埃倦客。重來白首龍鍾。</text>
<title>送忘言公朝天 三首</title>,<text>雲路登庸摠俊英。訏謨帷幄鑄時平。四年楡塞孤臣老。萬里風濤片帆輕。山海戈矛迎大蓋。帝城花柳擁高旌。死生夷險丹心在。頭上昭昭白日明。明公素性愛林泉。舒卷無心只任天。道屈豈緣浮世狹。才通咸惜一州專。大朝將命詩三百。碧海揚帆路八千。燕趙素稱多慷慨。相逢試和郢中篇。九人兄弟五人存。稚弟如今鬢雪紛。只爲異居難會面。却緣懷祿幾看雲。四年湖外空沾臆。此日岐頭更斷魂。垂老心腸易作惡。深杯滿酌不成醺。</text>
<title>春愁</title>,<text>春日遲遲春雨歇。春流欲沒磯邊苔。碧草萋萋已滿地。白雲茫茫人不來。千林萬林鳥語新。一枝兩枝梅花開。誰家粉黛掩畫樓。幾處騷客登高臺。萬里征人愁欲死。三邊戍卒空沾顋。歡娛不與曩時同。節物只益令心哀。會須一飮三百杯。</text>
<title>五月十八日獨坐。念仲氏是日作朝天之行。</title>,<text>滄海乘槎日。孤村掩戶時。音容已難接。魂夢倘相隨。處險心逾泰。加餐病自醫。重雲將別淚。飛向鴨江涯。</text>
<title>豆尾卽事</title>,<text>行子曉炊飯。綠煙生白沙。桂棹下江去。山風吹自波。</text>
<title>舟中。追次權東巖子守 省吾 韻。</title>,<text>孤帆晩向漢江飛。纔到城門便憶歸。郞署十年成底事。緇塵還復染荷衣。</text>
<title>駕鶴樓 黃澗客舍。時爲京試官。</title>,<text>快閣登臨爽欲飛。水聲長夜入羅幃。山含積雨秋光薄。野抹輕煙曙色微。榮辱向來都是夢。功名老去不如歸。孤衾輾轉心千緖。殘角吹時懶著衣。</text>
<title>登水晶峯 俗離山</title>,<text>肩輿直上萬尋岡。岡頂危臺切上蒼。宿霧霏微昏似雨。衆峯環繞白於霜。空齋草沒誰爲主。故闕基荒不記年。撫劍高歌雲水外。直將榮辱付亡羊。</text>
<title>俗離途中口號</title>,<text>風光蕭瑟已秋天。馹騎翩翩水石邊。不向仙山嫌白髮。靑螺還復作華顚。山頂皆白色故云</text>
<title>愚伏先生輓詞</title>,<text>陶翁遺訣屬厓翁。門下風流只數公。奮發英華初脫穎。磨礱道義便藏鋒。嘉猷自足回邦運。至訓猶能擊我蒙。從此吾南長寂寞。不知何處揖餘風。</text>
<title>竹枝詞</title>,<text>日落蒼梧帝子悲。烏江波咽澤蘭萎。楚鄕千古留餘恨。莫遣佳人唱竹枝。</text>
<title>李汝純 希音 避炎亭四詠</title>,<text>山噴蒸雲雨作霖。却驚輕練掛嶔崟。飛流濺沫知多少。不向塵寰洗俗心。右月巖縣瀑風攪高衢走白衣。晩從南陌作霏微。桑麻十里沾濡足。爲斂神功却捲歸。右梧岫歸雲春耕纔罷午眠酣。飢齕芊緜渴飮潭。日落平蕪人不見。牧童吹笛下江南。右平郊放牛飄飄遠拂塞雲廻。曉落沙頭坐綠苔。夜久不堪霜露重。滿天涼月獨流哀。右寒沙驚雁</text>
<title>挹湖亭 亭主鄭亨甫。以余優仙夢而劣挹湖。嘖言不置。故云。</title>,<text>挹湖仙夢兩名亭。啞老如何妄有評。梅白竹靑同苦節。鶴長鳧短總閒情。佳人不必論肥瘦。美酒何須問濁淸。說與主翁仍大噱。國師峯色倍崢嶸。</text>
<title>入城後數日。夢歸厓舍。盆梅盛開。</title>,<text>萬計如今鬢雪皤。殘骸況復抱沈痾。鄕心暗逐莊生蝶。一樹寒梅已放花。</text>
<title>春帖 二首</title>,<text>麻衣纔拂九街塵。歸向林園作逸民。簷鳥一聲驚午睡。融融三十六宮春。今歲來牟飽可期。休徵已向臘前知。丁寧一語煩兒子。莫苦春來豆粥稀。</text>
<title>文節公故宅。伏次先君韻寄金時用。鍫</title>,<text>昔人芳躅已成空。古宅依然野陌中。誰識明良際會地。至今遺澤奠吾東。</text>
<title>詠帚</title>,<text>彩羽簇成儀鳳尾。老枝樛作臥龍形。席塵共與心塵去。虛室翛然曉白生。</text>
<title>南厓精舍雜詠 幷記</title>,<text>大凡處域中者苦喧卑。遊物表者愁夐闃。其理勢然也。其或域中之處而專物表之勝。物表之遊而享域中之樂者。奇矣哉。余所居西南百步許。有山斗起者。曰南山。其原蓋自小白流脈。逶迤三四十里。至于葛山村之南而止焉。山之麓有斷厓。厓上有巖壁。面面皆奇。就其邊築小屋。爲板房者一間。爲寢室者二間。扁之曰。南厓精舍。小溪汩㶁流其下。雲鬟繚繞數十里。蓋有物表之勝焉。東有二層臺。各植五梅樹。爲十梅臺。臺下借隙地于隣人。以種竹爲千竹園。泉出石底。池以渟之。植其中以蓮爲淸香池。牕臨小砌。塢以護之。種其上以菊爲落英塢。斲山爲壇。蒼翠蔭鬱而淸風自生者。松檜壇也。緣厓開逕。紅白交映而遊人往來者。礬桃遷也。至於危臨山頂。俯壓平郊。而時雨乍歇。禾黍盈疇。則亭之所以名觀稼也。縱橫其畝。嫩葉紛披。而刀圭一試。可制頹齡。則圃之所以號栽藥也。噫。鄷鄗鄠杜。繁華則有之。而未免有喧卑之苦。君山洞庭。淸絶則有之。而豈能無夐闃之愁。今是齋也。幽而不至於僻。淺而不至於阨。語其處則域中也。論其勝則物表也。有二者之樂而無二者之苦。則余之得此地成此屋。豈偶然哉。若其地偏而車馬稀。林深而禽鳥樂。列壑攢峯之獻狀。落霞歸雲之呈態。而漁歌牧篴互相答。石灘淸澗鳴金石。斯固物表之勝而吾能專之。至乃晝永而園籬靜。春晴而桑楡綠。村燈渚煙之迷茫。犬吠鷄鳴之相聞。而老婦弱女供炊餐。遠朋隣友相經過。斯固域中之樂而吾能享之。造物者之所以餉我者。不旣侈矣乎。雖然。溪山之樂。其必得之目而寓之心。心苟不在。則其所以賞玩者。不過爲景物役。而其樂也非眞。余懼夫心之不在而無以有眞樂也。故書以告心君。崇禎八年菊秋。南厓老人書。小屋傍靑山。山下兩小臺。上有十株樹。暇日勤栽培。東風枝上來。瓊佩忽參差。野外多衆芳。誰愛氷霜姿。右十梅臺山下數畝田。手種淇園綠。忽然長兒孫。森森千挺玉。溪風一披拂。淸響驚疏雨。老翁初罷睡。良宵月亭午。右千竹園巖底活水出。瀲艶爲淸塘。披襟坐其側。冉冉聞疏香。不夭亦不染。亭亭艶素月。無人會眞趣。獨詠濂溪說。右淸香池一雁叫淸曉。寥落天地秋。獨有歲寒姿。淸香杯面浮。雪霜不敢逼。蜂蝶何曾干。潯陽人去遠。付與幽人餐。右落英塢亭亭兩株樹。托根靑山上。何時枝榦高。偃蹇成千丈。會看鸞鳳宿。疑聞夜鶴叫。攀枝繞百匝。明月來相照。右松檜壇緣厓開小逕。挾路栽佳木。碧桃間紅桃。山礬亦騈植。花趁雨後開。人從畫裏廻。莫敎落溪波。恐有漁舟來。右礬桃遷老翁罷午睡。來登山上亭。亭臨大野頭。盈疇禾黍靑。婦子初罷饁。耘歌動南陌。秋來百室盈。庶鼓堯民腹。右觀稼亭老翁要栽藥。斲破靑山曲。雨露養靈葉。爲愛盈疇綠。刀圭倘一試。自可醫膏肓。醫和今不遇。歎息思神皇。右栽藥畝</text>
<title>仲氏赴關東</title>,<text>去去關東伯。深秋嶺葉空。東風雙玉節。一萬二千峯。</text>
<title>六言 二首</title>,<text>有年得飫朝食。無事仍酣午眠。身外千層宦海。牀頭一穗香煙。窓外鳥啼是伴。籬邊犬吠誰來。人世何殊蝶夢。千鍾爭似三杯。</text>
<title>次寄崔渶 興德人</title>,<text>往事今如夢。淸遊迹已非。逢離元有數。倚伏不停機。宦海初添浪。愁城未解圍。人生會相見。流淚莫沾衣。</text>
<title>柳修巖 袗 輓</title>,<text>鸞鶴奇姿迥出群。淵源一脈自溪門。專精兀兀心猶厲。卑讓肫肫道益尊。厚地未容埋令譽。老天何遽喪斯文。溪齋竟失聯衾約。薤露聲悲不忍聞。</text>
<title>挹湖亭</title>,<text>小閣迢迢絶世紛。多君眼力覷天根。晴沙十里明如雪。列岫千重矗似雲。深樹鵑啼和睡聽。孤村鷄唱隔江聞。遊人酌罷獨歸去。淸磬一聲僧倚門。</text>
<title>山菊復開</title>,<text>閉戶窮山一老翁。病慵還廢養心功。流光都向枕邊失。巖罅菊花開舊叢。</text>
<title>出都 進退格</title>,<text>陽月離家復月歸。一毫寧有補公私。王城邈邈重雲隔。鄕路迢迢凍雪飛。魂夢尙留靑瑣闥。江湖聊赴白鷗期。南厓小築應無恙。物外重披薜荔衣。</text>
<title>呈諸益</title>,<text>齋居寂寂對淸塘。秋早郊墟竹意涼。千載至人留寶訣。道心人欲較誰長。</text>
<title>遠思</title>,<text>余所思兮在何許。天長地遐兮隔雲端。疇昔相離兮芳草綠。相思一夜兮秋風寒。欲往從之兮路險艱。水外有水兮山外有山。瑤絃撥兮聽者稀。歲暮延佇兮結幽蘭。</text>
<title>浮石寺。次周愼齋 世鵬 韻。</title>,<text>雲牕欲曙僧敲磬。秋雨新晴客倚樓。一入梵宮塵慮息。武陵何事苦多愁。武陵詩。商略古今多少愁。</text>
<title>次景濂亭韻</title>,<text>碧嶂古今色。源泉晝夜聲。前脩播馥地。白首復登亭。</text>
<title>定止精舍</title>,<text>松桂埋幽逕。軒楹侈別區。煙生別浦夕。風冷碧荷秋。至樂存黃卷。閒情付白鷗。塵埃倦遊客。欲去更遲留。</text>
<title>訪張上舍克家 繼勳 丈</title>,<text>野老來敲野老扉。稻花香盡菊花遲。相看一笑俱無恙。正是重陽酒熟時。</text>
<title>浮石歸途。次仲氏韻。</title>,<text>蕭寺歸來晩。山蹊草沒韉。寒溪經百曲。眞境隔三天。葉落驚禽外。雲深倦馬前。詩情老未了。時復染華牋。</text>
<title>大駕入南漢。奔問到忠原過歲。</title>,<text>野老呑聲哭。胡塵暗九垓。江都海浪闊。漢郭陣雲頹。元帥來何日。褊師去不廻。休言是新歲。不忍把深杯。</text>
<title>送商山義兵將全淨遠 湜</title>,<text>揖送商山大將歸。忠爲矛戟義爲旗。王城舊侶如相問。頭白孤臣但淚垂。</text>
<title>哀椵島</title>,<text>柝木之分渤海東。孤島一點滄溟中。冢頂突兀磨蒼穹。深根下揷馮夷宮。中有十萬之豼熊。褊裨往往多豪雄。憑仗天威殄蠆蜂。轅門號令轟雷風。木道却與靑齊通。白金紫錦酬奇功。二十年間府庫豐。衣冠文物中華同。邇來喪亂愁天公。一片靑丘塵再蒙。半夜天昏炮火紅。雄藩一夕隨煙空。偸生誰肯逃其躬。或變猿鶴爲沙蟲。士死於勇臣死忠。堂堂壯氣成長虹。山哀浦思愁雲籠。田橫五百應相從。冥冥后土冤無窮。潛師越海擣要衝。倒戈何者謀於工。臣有一寸之霜鋒。慷慨直欲誅奸兇。萬曆皇帝鑑余衷。地下他日朝重瞳。</text>
<title>次呈休溪丈</title>,<text>感子衝炎訪我情。一罇相對日西傾。自經喪亂心腸怯。不忍逢人問洛城。</text>
<title>崔伯玉 山輝 令公輓</title>,<text>小少從遊鬢已皤。存亡此日奈天何。攻文技藝慙吾拙。製錦聲名羨子多。麟閣圖形眞是幻。龍門搨翼不須嗟。想應未死精神在。萬古英風遡月波。</text>
<title>伊山次趙上舍韻 二首</title>,<text>窓外千重碧岑。林邊一帶流水。臨風白髮千莖。回首長安萬里。初昇嶺上新月。大醉罇前故人。自笑浮生有限。寧辭亂酌無巡。</text>
<title>旅軒先生輓詞</title>,<text>乾坤長夜正昏冥。道喪那堪此日情。靜處工夫惟戒愼。聖門階級自明誠。浮榮寧奪一瓢樂。厚地不埋千古名。欲識先生眞氣像。金烏山色際天靑。</text>
<title>題畫 四首</title>,<text>臺上森森松柱枝。石頭嘉卉綠葳蕤。磯頭浪闊檣帆簇。知是漁郞月下歸。萬頃滄波一帆浮。海天晴日雁飛秋。蓴羹鱸膾牽歸興。富貴功名摠掉頭。巖臺千尺坐忘情。松桂叢中爽氣生。日暮江空人不見。綠蘋深處小舟橫。巖頭老樹已無陰。誰會高人獨臥心。三尺桐孫空自愛。調高絃絶少知音。</text>
<title>久寓盤桓堂。將還吟呈。</title>,<text>盡室淹留地。依然谷口居。淸眞意無間。賓主禮全疏。松爲吟風亞。簷仍得月虛。分山與分宅。高義問何如。</text>
<title>打麥詞</title>,<text>種麥一斗強。收得十八斗。一斗十八斗。爲利亦已厚。曝以火曦炎。舂以白石臼。煮以北溪水。調以南山豆。雖讓玉粒滑。亦足糊余口。仄聞聖主議蠲賦。莫把吾詩傳戶部。</text>
<title>金謙可 烋寒溪五詠</title>,<text>朝從浦口羃平川。夜宿桃花洞裏天。欲向淸都迷去路。不知何處訪眞仙。右鋤洞宿雲雨洗璇霄白月臨。泠風多意掃輕陰。最憐一片溪頭色。留得先生萬古心。右兔溪霽月 兔溪卽退溪引得巖間活水來。流霞瀲灎水晶杯。天光雲影元相管。莫著源頭一點埃。右鑑源活水層厓千丈白崢嶸。禹斧何年琢玉成。最是這中奇絶處。遠天殘照半邊明。右屛面落照耘歌齊唱隔橫陂。禾稼盈疇旭日遲。莫道兵餘多疾苦。聲聲猶似太平時。右夏畦耘歌</text>
<title>戊寅夏。夢拜旅軒先生。賜以手書。覺不記。</title>,<text>出入門屛四十年。存亡忽忽隔重泉。手書不記蘧蘧後。儀範猶明栩栩邊。提耳當時遺訓在。面墻今日此生憐。悲吟竟夕空沾臆。回首金烏翠接天。</text>
<title>雙嶺 丙子冬。慶尙左右道兵。敗沒于此。</title>,<text>疇昔王師去不還。陣雲深處鼓聲殘。行人莫道征衣薄。回首荒原萬骨寒。道傍橫屍僵屬</text>
<title>己卯秋大水。村居漂沒。</title>,<text>濤雷當晝殷坤維。萬樹離披摠不支。惟有靑山成兩岸。漸看黃濁沒千陂。稻田沙擁餘殘穗。鍋竈波沈失暮炊。顑頷百年成白首。歲凶何敢怨長飢。</text>
<title>別李追齋容伯 崇彥</title>,<text>浮世無歡樂。人生有別離。江湖秋正老。世亂鬢全衰。萬事君休問。三杯我欲詩。臨分不盡淚。寄向玉墀揮。</text>
<title>廬江書院書懷</title>,<text>寒齋把酒不成歡。十月嚴霜菊已殘。風物依然人事改。有情無語是靑山。</text>
<title>苦熱行</title>,<text>赤帝御宇火德隆。炎官按節烏曦暖。亢龍乘時弄威柄。虐焰燒空張火傘。金流玉鑠水如湯。馮夷海底亦流汗。海內生靈盡病暍。嗷嗷若就紅爐鍛。瑤池仙子綠鬢燋。涿野將軍銅額爛。密雲屛屛合且離。沴氣太甚桑林旱。百穀枯燋野無靑。上帝爲之軫宵旰。願借微臣玉階地。左持尺紙右寸管。刳肝瀝血奏萬言。風伯當誅旱魃竄。立召水伯驅雨師。手操天瓢酌河漢。霍然一揮遍九野。坐使歊炎歸濯澣。九萬八千不可階。慟哭流涕仍長歎。</text>
<title>敬次西厓先生韻</title>,<text>聖學工夫在一誠。動時須認性爲情。始知高見無煩象。方信眞聰不待聲。塵穢收來明鏡淨。淤泥洗去玉淵淸。千岐萬轍迷人目。脚下分明大道平。</text>
<title>碧筒飮</title>,<text>大葉田田野釀宜。暗香浮動滿淸池。尙恐顚風欺弱力。扶持還有碧桃枝。以桃枝拄筒</text>
<title>浮石寺。次周愼齋韻。</title>,<text>薄霧收平野。秋光著遠山。淸都元世外。何處是人間。磬罷禪心定。詩成客意閒。臨風怊悵久。明日域中還。</text>
<title>彈琴臺</title>,<text>臺下長江接海門。櫓聲雅軋月黃昏。可憐水底魚龍腹。藏得忠臣義士魂。</text>
<title>別張林隱經叔 應一</title>,<text>闕里雲霞老。餘生白首悲。那堪重會面。不忍更分携。塞磧腥塵暗。天山凍雪吹。靑油想多暇。須寄北風詩。</text>
<title>崔訒齋 晛 輓</title>,<text>歎息吾南晦德星。哲人儀範已冥冥。高懷脫略追耕隱。健筆縱橫學翠屛。魯酒豈知成趙禍。傅梅何欠作殷羹。仁城病守今頭白。遼鶴重來涕一零。</text>
<title>李承旨 彥英 江亭</title>,<text>危欄縹緲勢凌空。十二瓊樓灝氣通。沙上人稀時下鷺。石頭松老自生風。螺鬟色映諸天碧。玉鏡光搖落照紅。怊悵仙翁何處去。登臨此日意難窮。</text>
<title>金溪巖 坽 輓</title>,<text>神武門前早掛冠。中庸蹈刃較誰難。孤松屹立風霜裏。砥柱巍然渤澥間。大義已看扶聖化。流風猶足障狂瀾。陶山餘韻今寥落。回首宣城涕一潸。</text>
<title>過崔訒齋楓川精舍</title>,<text>人去遺亭館。雲霞不盡悲。草深猶有路。松老半無枝。江瀨聲如咽。山禽問不知。重來舊太守。斜日獨歸遲。</text>
<title>察眉堂 宰仁同時搆東軒</title>,<text>六馬難將朽索羈。聖經遺訓豈余欺。斯須一念差毫忽。誰識千愁集萬眉。</text>
<title>春帖</title>,<text>一心纔錯萬眉嚬。靦面那堪對吏民。只願王春流大霈。坐令群蹙一時伸。</text>
<title>次金淸陰 尙憲 詩軸韻</title>,<text>華髮蕭蕭雪映巾。一區還喜鹿爲群。回頭塞壘人何許。依舊中臺有白雲。淸陰時住龍灣</text>
<title>次權厚之 厚</title>,<text>信馬行行十里沙。亂山孤店夕陽多。黃昏扶醉蹋溪石。隔岸燈明纔數家。</text>
<title>全參判淨遠輓</title>,<text>愚老蒼翁早比肩。商顏一代挺三賢。沖襟自晦還隨俗。雅望傾朝晩入銓。浮世是非風雨鬧。老臣名節始終全。傷心嶺外文衰久。人物如今益眇然。</text>
<title>無題</title>,<text>靜裏元無外累交。暝餘眞味當平朝。目盲抛却閒書史。萬慮都輸一敬消。</text>
<title>鶴沙書懷 二首</title>,<text>萬古天慳地。奇觀擅嶺南。抱村沙漲雪。臨水嶽堆藍。世變空猶怕。君恩退亦銜。從容風月裏。此味共誰談。渾屯初開處。江山肇判時。卽今爲我有。從古少人知。境僻杉松老。沙寒鷗鷺飢。閒中要省事。長日不吟詩。</text>
<title>義山。次權敎官鞈韻。</title>,<text>隣朋遠朋相繼至。一鳥兩鳥鳴柴關。老去人間舊面目。依然數點淸涼山。</text>
<title>登東龜臺</title>,<text>高臺登眺屬斜暉。水色山光似昔時。何事人情還異緖。少年歡處老生悲。</text>
<title>鶴沙月夜。陪仲氏及諸丈飮。</title>,<text>沙雪茫茫遶酒筵。靑山如畫水如天。桃源罇俎群仙醉。玉篴吟秋月壓煙。</text>
<title>鶴沙卽事</title>,<text>物外此何處。風煙非世間。山增秋晩翠。江甚夜深寒。溪女踏沙去。村翁驅犢還。靈厖眠白晝。獨鳥下瑤壇。</text>
<title>題朴通彥水月堂</title>,<text>道體元同活水淸。往過來續豈曾停。憑君欲識盈虛理。萬古長空一片明。</text>
<title>卽事</title>,<text>沙得月逾白。山迎春自靑。奇觀吟可老。妙意畫難成。</text>
<title>申城主 洬 來訪鶴沙 臨江仙</title>,<text>皁蓋飄揚松桂路。別區花柳增姸。水禽山鳥亦欣然。桃源罇俎異。玉酒似流泉。移席喚醒臺上坐。白沙紅雨。靑煙黃堂。人作紫霞仙。淸遊知不再。勝事畫堪傳。</text>
<title>落淵 二首</title>,<text>晴漲成銀海。崩厓削玉簪。大聲雷殷耳。餘沫雪侵襟。河漢從天落。瞿塘坼地深。何當酌瓊液。一洗衆生心。禹斧神功大。洪流轉石稜。跳珠寒箇箇。飛雪白層層。浪跡還堪詑。奇觀昔未曾。斜陽松下路。扶醉有仙僧。</text>
<title>柳參奉宜彥 義男 同遊落淵先歸</title>,<text>大酌吾偏怯。歸鞭子獨先。桃源今日會。莫向世人傳。</text>
<title>鳴玉臺 在鳳停寺洞口。退溪先生命名曰鳴玉。</title>,<text>寒泉飛落玉鏘鳴。綠樹陰濃暑氣淸。石刻苔封芳草合。居僧亦解說先生。</text>
<title>獵魚</title>,<text>靑琬琰倒碧琉璃。萬事忘情坐釣磯。巖上小鐺炊玉粒。細鱗迎刃落如飛。</text>
<title>過西美洞 西厓先生別墅</title>,<text>赤馬年今四十霜。眼中猶記接輝光。重來白首斜陽裏。不忍遺墟草樹荒。</text>
<title>金梅園 光繼 輓</title>,<text>儒林隨溷濁。高義更誰知。篤敬看幽獨。中和驗表儀。從容危坐處。珍重考終時。萬古藏修地。淸風一縷吹。</text>
<title>題畫屛</title>,<text>疏花簇簇水舂撞。餘沫吹霜灑石矼。造物也應嫌闃寂。渚邊添却彩禽雙。翻身蹴浪綠萍開。應有纖鱗潑潑來。爭似斂容磯上立。水花深處獨徘徊。大葉猗猗嫩萼開。柔條不耐鳥徘徊。箇中自有同聲應。逸翮翻飛急下來。輕輕矯翼乍回身。剩占三三節氣新。莫蹴繁英墮紅雨。山家恐損一分春。渚沙明處著寒叢。秋老枝頭已糝紅。中有驚禽拳一足。滿身花影遡遙空。翠葉紅葩水上浮。斜風細雨滿長洲。傍人莫作窺魚看。要把霜毛洗玉流。雨歇沙堤草色多。笛聲終日咽長河。春耕已罷都無事。何似齊庭觳觫過。數點桃花碧玉蹄。游韁若若耳尖齊。收將逸氣痒磨樹。意在崑崙月窟西。</text>
<title>玉堂書懷</title>,<text>白髮紫薇郞。其如抱病何。雨聲高閣最。秋色禁林多。乞退初心負。酬恩素計差。中宵心萬緖。危涕欲傾河。</text>
<title>雲巖三絶 幷序</title>,<text>雲巖在丹陽後坪上流十里許。尹君士元，金君澨。携酒見待於洞口。二公言禹祭酒因漲船遊。今有維舟石穴云。酌數巡。幷轡行至舍人巖。泉石極淸絶。二公言禹祭酒爲舍人時常來賞。故名云酒罷。又幷轡行至雲巖。卽西厓柳先生精舍處。趙處士壽恒。嘗挈家來棲云。今有荒基。馬入淸波白石厓。臨流展席爽襟期。仙翁說著先賢事。爲問靑山知不知。右禹先生維舟處箇箇新磨白玉盤。中間一帶水湲潺。古人不見芳名在。仰止高山意未闌。右舍人巖仙袂飄飄爽欲飛。武夷深洞客來稀。芳塵一去雲霞老。留得淸風萬古吹。右雲巖</text>
<title>玉堂書懷</title>,<text>重入脩門鬢雪皤。乍來爭奈欲歸何。長安二月寒猶甚。遠客今年病益多。才盡豈堪題鳳詔。名浮還愧上鑾坡。中宵片夢尋仙島。手弄蘭槳泝綠波。歸途。欲尋島潭。</text>
<title>鶴沙壁上韻</title>,<text>脩林翳日水涵星。望裏螺鬟一抹靑。絶岸蒼茫仍月榭。小臺迢忽卽風櫺。沙雲乍捲明鋪雪。壁霧初收翠擁屛。省事久抛杯勺興。謾敎漁夫忌偏醒。</text>
<title>送申望久 弘望 赴完山少尹 幷序</title>,<text>余嘗誦西厓柳先生無親無君非孝非忠之句。以爲事親而後可以事君。盡孝而後可以盡忠。君親固一體也。忠孝固一事也。今天曹長趙公絅。秉銓衡纔數月。初以金君貫之倅順天。中以趙君士靖伯嶺南。終以申君望久爲完山少尹。人皆以爲失政。金，趙兩公事。得失未暇詳。余愛望久容姿灑灑。襟韻飄飄。所謂山頭一玉。波面一月。眞箇玉皇香案吏。豈容厄之於米鹽升斗之間歟。顧望久今年四十八歲。大夫人今年八十五歲。望久事君與事親之日。果孰長而孰短哉。趙公今旣令望久孝於親。他日豈不能令望久忠於君哉。由此言之。銓曹今日注擬。雖謂之得人焉可也。而況完山是望久先世桐鄕也。戲綵之暇。對舊民理舊政。其夙興夜寐思所以無忝者。可知。是亦所以忠於君。豈獨孝於親而已哉。若余不天。誰爲孝。不才無以忠。只君親一念。炳然如丹。於望久之行。不覺感淚盈襟。乃序而詩之。擧擧南州第一人。安陽奉檄爲偏親。板輿再駕騰新慶。稚子重來理舊民。堂下彩衣光絢旭。臘前花柳暖回春。感君此去恩榮溢。孤露餘生只愴神。</text>
<title>登天淵臺</title>,<text>細雨東風柳色姸。杏壇遺跡尙依然。傍人訝我歡悰少。萬計如今雪滿顚。</text>
<title>登愛日堂 李聾巖所搆</title>,<text>危欄迢遞壓淸波。渚柳茫茫嫩影斜。當日風流無處問。小壇春老碧桃花。</text>
<title>夢吟寺。次諸益韻。</title>,<text>己巳年間會此庵。疏慵何幸亦叨參。重尋舊日班荊處。草沒山蹊却未諳。柳修巖爲醴泉倅時作會</text>
<title>次寄南卓甫 礏</title>,<text>沙岸開銀界。池波倒月宮。源頭自活潑。肯許濁涇通。右半月塘絶艶人皆玩。高標世不知。先春獨立地。堪許托心期。右雙梅壇玉鏡忽飛來。靑山最高處。停杯一問之。珍重詩仙語。右邀月臺碧落轉氷輪。駸駸留不得。知應出東溟。尙惜淪西極。右餞月墠依依乍補林。立立如爭列。芿香漲蔚藍。箇箇枝頭實。右七楸亭</text>
<title>敬次退溪先生野翁堂韻</title>,<text>鳥下苔庭草不除。山間依舊碩人居。靈庬晝臥常扃戶。倦僕初歸獨荷鋤。遣憫只宜釃野釀。供賓聊復煮園蔬。一筇他日尋芳躅。擬向春溪斫鱖魚。</text>
<title>三淸洞</title>,<text>石白沙明境轉深。洞天寥廓萬松陰。流霞滿酌塵襟豁。枝上仙禽亦好音。</text>
<title>仁祖大王輓詞 三首</title>,<text>天縱仁明質。龍飛四十春。周綱欣再振。漢業喜重新。剗弊要更化。行權爲正倫。人間成雨淚。至澤在遺民。精一眞功積。心從古聖傳。人文已再煥。王道自無偏。唐帝平淮日。周王避狄年。千秋良史筆。大業看遺編。便殿開筵日。龍顏咫尺臨。浮黃禮下色。琅玉讀書音。分外風雲際。身邊雨露深。天崩遲一死。俯仰獨摧心。</text>
<title>寄題柳子直蒙泉精舍</title>,<text>四面螺鬟立立奇。煙光雲影淡相宜。我從水北開三逕。君向山南著一楣。老病已灰塵世念。江湖要共歲寒期。遙知酒後煎茶處。却喚沙彌汲月歸。</text>
<title>南行</title>,<text>七十老學士。功名何赫赫。貍豈可作虎。器滿則必溢。人豈不自知。護軍於分足。聖恩許休退。歸去沙江曲。沙江宗于海。日夜流不息。江流有時盡。我心無終極。</text>
<title>苦熱坐石上</title>,<text>粗布猶華糲亦甘。小壇芳樹倚微酣。倦來欲坐嫌無席。手折松枝掃碧巖。</text>
<title>敬次退溪先生韻 三首</title>,<text>被褐何須衣繡。茹蔬不羨啖肉。林邊石澗琴淸。牕外雲山玉矗。身世淸寒有味。家貧竈突無煙。神泉活潑成池。瑤草栽培滿田。名立爭如跡晦。身榮那似心安。簷短偏宜望遠。籬疏不礙看山。</text>
<title>次呈水雲亭主人 三首</title>,<text>鑿翠開雲逕。誅茅抗月簷。松寒鶴無夢。梅早蝶難覘。道氣醒時爽。詩籌醉後添。塵心一點了。淸坐看波恬。雲開列岫矗。林斷小橋橫。振鷺非無分。閒鷗早有盟。意中寒鏡淨。吟外遠沙平。點撿新年事。千紅各性情。林外水縈帶。雲邊山有無。桃源武陵地。不獨是仙區。</text>
<title>次贈宋大年</title>,<text>衽席中間辦勝遊。多君早歲卜居幽。要看大化無停息。門外長江日夜流。</text>
<title>次凝石寺唱酬錄韻 嘯皐朴先生。會門生于此寺。</title>,<text>穎川當日德星明。函丈初筵酒細傾。勝跡卽今春一夢。靑山無語亦多情。東國文星慶復明。韓歐聲價一時傾。卽今南嶽芳塵遠。三復遺篇獨感情。</text>
<title>送耽羅使君李令公 元鎭</title>,<text>朝衣猶濕御爐香。碧海茫茫去路長。遙想黃堂秋夜靜。夢隨蝴蝶入明光。</text>
<title>嶺南樓下汎舟</title>,<text>淸夜長湖月色多。蘭槳搖蕩水揚波。樓頭畫角聲聲咽。幾箇賢豪此地過。</text>
<title>次嶺南樓韻</title>,<text>突兀高樓聳半天。靑山在後碧江前。數行雁落長天外。萬樹林回大野邊。蘆渚鷺眠寒帶雨。漁村人散暝生煙。淸遊爛熳酬仙賞。更遣妖姬蹋舞筵。</text>
<title>次權僉知山立韻</title>,<text>鶴岑蒼翠洛江流。堂在名區最上頭。白月三更明似晝。淸飆六月爽如秋。劫緣已向閒中失。詩債都從醉裏酬。自笑吾生形役苦。悠悠人世幾時休。</text>
<title>次張子敬韻</title>,<text>卜築雲霞積翠間。晴牕長日對孱顏。丹心老去非忘世。素性元來本愛山。敢向明時貪祿位。擬從句漏管淸閒。多君藻思窮逾逸。詩壘增高未可攀。</text>
<title>次金松隱 光粹 萬年松韻</title>,<text>霞外幽棲少俗塵。老仙遺躅尙如新。孤標此日松無恙。活計當年道不貧。晝愛淸陰侵几席。夜憐涼露濕衣巾。瓊章一唱增三歎。更喜傳芳世有人。</text>
<title>山居</title>,<text>不職身仍病。投閒分卽宜。樵童眞狎客。田父是明師。顏面兒孫熟。心情老婦知。山居未落莫。豈恨寡參隨。</text>
<title>宋蔚珍棐卿 光弼 輓</title>,<text>聞君明日入泉臺。病裏悲吟老淚漼。縣邑政騰關外頌。試闈名動嶺中魁。聖君謾仄求賢席。厚地空埋補衮才。浮世卽今餘白首。精靈應識我心哀。</text>
<title>寄宋而栗 尙寬</title>,<text>迢遞仙居枕水湄。襟期雲月事功詩。朝昏靜對靑山色。妙意無言只自知。</text>
<title>朴善山 𤥚 輓</title>,<text>半生功業在陳編。先輩遺風一脈傳。雁塔名高才已售。鵷班跡屈命何邅。榮光四世渾如夢。慘禍頻年莫問天。回首林泉播馥地。淸流不廢有花川。</text>
<title>碧桃</title>,<text>剩占三春色。繁英綴綠梢。初疑珠雨灑。更訝雪花飄。影亂微風夕。光凝白月宵。三千年結子。王母可招邀。</text>
<title>次張雲卿 龍遇 韻</title>,<text>老去行藏只自知。孤雲出岫獨歸遲。閒中事業君休問。睡後看書醉後詩。</text>
<title>晝睡</title>,<text>晝長睡亦長。閒中睡味無時歇。但能趺坐低一頭。不待偃臥伸兩膝。神精惝怳蝶栩栩。黑甜鄕中百憂失。周遊八極御泠風。萬里長程去迢忽。舜殿周庭廁鷺班。渢渢雅樂曲未闋。赤城玄圃揖群仙。羽衣荷裾恣飄拂。杏壇春風函丈開。耳邊回琴與點瑟。極樂世界暫弭節。梵音鐘聲聽轟輵。歸來故國禮玉墀。賢相曰都聖主咈。乞骸歸田優詔許。擧室融融喜氣溢。隔牕啼鳥忽驚夢。西山尙掛三竿日。</text>
<title>將赴秋成。同道諸友追別于漢江。</title>,<text>汎汎蘭舟碧玉流。征驂斜日爲遲留。白鷗兩兩鳴相近。似識吾人惜別愁。</text>
<title>風詠亭途中口占</title>,<text>歲暮湖南雪欲飛。鄕心先寄北雲歸。天寒曠野無行客。處處人家掩竹扉。</text>
<title>次風詠亭韻</title>,<text>世事驅人苦未休。登臨聊復滌煩愁。漁村日落煙橫岫。野樹風欺浪拍洲。過客幾多佳句播。仙翁一去剩分留。人間俯仰成今古。安得吾生閱萬秋。</text>
<title>次房君活壁上韻</title>,<text>歲晏江城動朔吹。竹牕相對鬢俱絲。春來湖嶺重重隔。可奈淇園入遠思。</text>
<title>寄趙啓彥</title>,<text>蠶老三眠鬢似銀。此生重會奈無因。何緣腋駕長風去。共賞龍門洞裏春。</text>
<title>次宋企村 純 俛仰亭韻 二首</title>,<text>十里長郊一帶川。螺鬟千點在樽前。松陰鬱鬱禽聲亂。江路迢迢草色連。榮辱卽今同大夢。興亡終古等浮煙。仙區此會眞奇絶。勝事要須繪事傳。路入層厓境轉幽。危欄高壓巨鼇頭。苔封石砌芳蹤遠。秋老瑤壇病葉稠。白鳥有情纔數點。靑山無語自千秋。斜陽客散獨歸去。長笛一聲多少愁。</text>
<title>林綾州 聖翊 輓 進退格</title>,<text>霜臺同席許相親。未死如今我獨存。諫草應留千古史。治聲都在數州民。天高已霈屯雷澤。鬼惡誰招旅枕魂。遙想丹旌歸故里。可憐朝暮倚閭人。</text>
<title>送昌平朴使君 珽</title>,<text>滿眼韶光著遠林。潯陽歸興趁春深。海風吹送淸明雨。似識邦民臥轍心。</text>
<title>書官廳都錄 任潭陽時</title>,<text>五斗秋成米。三春臥病身。蓴羹鱸膾節。應作鶴沙人。</text>
<title>寄趙啓彥</title>,<text>經幄連牀似隔晨。白頭今日作畸人。自憐無復酬恩地。俯仰空敎涕滿巾。</text>
<title>白川暮興 潭陽</title>,<text>一片貞珉下。春波綠染藍。東風花欲動。斜日酒微酣。岸樹纔披拂。沙禽忽兩三。他時夜夜夢。應到水西巖。</text>
<title>兵營途中</title>,<text>四月湖南路。凄凄雨滿蓑。恩私聖主大。罪戾老臣多。報國無長策。安身有小窩。遙憐鶴山下。沙水漾淸波。</text>
<title>李正郞 燦 輓</title>,<text>神觀淸癯質粹溫。河廻宅相尙餘芬。通津要路寧投迹。淨几明牕合討文。身疾已隨心疾去。醫名長與令名存。吾南耆舊多零落。此痛他時倘共論。</text>
<title>余於壬午。遞仁同。壬辰遞密陽。今又將遞潭陽。皆携竹杖歸。</title>,<text>淹密留潭歲月遲。素餐辜負聖明知。年年恩譴猶堪詑。到底行裝竹一枝。</text>
<title>觀魚臺月夜</title>,<text>綠楊枝下暮江淸。長夜蟾光分外明。妙處未容閒事著。深杯到手不須傾。</text>
<title>將賦歸。停儒生講讀。</title>,<text>十六言中一曰精。眼前平地自分明。多慙譾劣無相益。誦說徒然誤後生。</text>
<title>別李君萱</title>,<text>逢君雖晩愛君深。白日分明照兩襟。別後試登亭上望。靑山應帶此翁心。</text>
<title>別裵士植</title>,<text>我滯殊方作吏慵。君來此地亦萍蹤。孤標旣晩霜中菊。苦節長靑雪裏松。末俗已澆宜愼默。遺經有味要專攻。他時湖嶺停雲處。夢裏金城翠幾重。</text>
<title>金參奉萬悅 秋任 輓</title>,<text>遠紹開巖緖。愚門最勝流。學窮千派別。心會一源頭。軒冕嬰情少。林泉寄興優。遙憐考槃地。湖外月輪秋。</text>
<title>別李生絢還鄕</title>,<text>一筇千里送吾行。感子高懷不世情。別恨暗憑心字去。遠隨征袂過秋成。</text>
<title>朴僉知 成範 輓</title>,<text>丱角陪遊鬢雪渾。向來陳迹忍重論。襟期澹雅蘭吹馥。神觀淸癯鶴避群。閒境生涯忘甲子。醉鄕天地任朝昏。泉臺倘有先兄問。荊棣凋零我獨存。</text>
<title>次影江亭韻</title>,<text>人世無閒地。仙區有此樓。山靑當檻矗。水白遶村流。鷺起輕輕下。雲歸點點浮。重來四十載。物色感分留。</text>
<title>聞災異疊現</title>,<text>一理通微顯。災祥豈偶然。何心嫠恤緯。無事杞憂天。未報君恩重。惟增老淚漣。丹心猶耿耿。稽首祝堯年。</text>
<title>喜草堂新成</title>,<text>草堂寥闃曲池回。境僻都無一點埃。冬旭明簷籬落靜。小溪鳴玉石橋隈。</text>
<title>次宋而栗韻 二首○而栗嘗築假山</title>,<text>螺鬟一點枕溪潯。天作高山豈假岑。老去菟裘眞得地。故人心會故人心。仙居縹緲碧溪潯。牕外周遭聳雪岑。老病無由拚勝賞。靜中時復獨游心。而栗所居有勝致</text>
<title>甲午冬。携不飮酒客。會義山。名之曰不飮酒會。</title>,<text>山齋作會欠罍罇。始信人間此味眞。三日座中無醉語。衆醒猶勝獨醒人。</text>
<title>連日夢見愚伏，修巖。</title>,<text>前夜夢修巖。昨夜夢愚伏。連日夢前脩。覺來余心惕。顧余抱微誠。豈能感明靈。反覆究厥由。此理終難明。迷途卅餘載。曾無一善狀。及此將蓋棺。撫躬慙俯仰。慨然揖餘風。壤蟲與黃鵠。沈吟不盡意。九原何面目。</text>
<title>次寄金而實 確 溪堂 二首</title>,<text>蒼顏白髮兩衰翁。邂逅江樓酒一中。末俗正如千緖亂。狂瀾誰使百川東。不隨世界心馳騖。暫向仙區眼豁通。三日一歡眞掣電。歸程其奈各悤悤。煙霞身作宦遊身。心迹那堪說與人。塵世眞同嗜臭腐。仁鄕終欲卜芳隣。三餘事業多君富。四壁生涯笑我貧。別後相思心耿耿。何緣重襲座中春。</text>
<title>柳子直佩酒來訪</title>,<text>踏雪凌氷涉遠程。二壺相敍百年情。老人愧乏瓊琚報。鶴麓聊分一半靑。方約分山</text>
<title>次柳因卿 宗之 韻</title>,<text>獨占仙境暢幽襟。松影婆娑倒水心。珍重鶴山如有意。雲邊纔露最高岑。</text>
<title>移種梅樹</title>,<text>斲雪剸氷翠壁隈。辛勤移向小壇栽。長枝芟去非相厄。寸土擔來爲舊培。雨裏已看生意動。風前佇見素花開。朝昏靜對饒心賞。豈恨山家欠醱醅。</text>
<title>送羅宅于 以俊 赴關西幕</title>,<text>徵賢佐幕亦恩私。秦嶺迢迢馹騎飛。要辦此心常坦泰。寧論世路轉嶔崎。驛程芳信傳梅萼。官渡春光著柳眉。垂死故人偏惜別。離筵吟斷不成詩。</text>
<title>草堂。與趙檜溪 貫 草堂相對。</title>,<text>君牕長閉我牕開。相對那堪老淚漼。往者已過來者續。死生常理不須哀。</text>
<title>移種梅樹</title>,<text>含情脈脈抱纖柯。底事春深未放花。可是高標能鬪雪。只緣辛苦備嘗多。</text>
<title>次鄭警吾 侙 愚川精舍韻</title>,<text>玉鏡澄澄玉洞幽。桂林蔥蒨映丹丘。肯生枕上槐安夢。不管人間杞國憂。煙驀萬松憐月壓。雨收千嶂看雲流。仙棲更喜吾廬近。早晩飛筇訪十洲。</text>
<title>牧童</title>,<text>笛聲終日咽河湄。行趁前村暝色歸。牛背短蓑身半露。不知山雨濕麻衣。</text>
<title>次權厚之</title>,<text>高山隱隱谷深深。盡日溪亭獨正襟。俗子豈曾來款戶。詩翁何幸共論心。風流自與凡夫別。肝膽寧容外誘侵。擬向愚川精舍去。白雲明月聽高吟。</text>
<title>三峯精舍 二首</title>,<text>蒼屛矗矗自成臺。洞府幽深面勢開。立廟尊賢眞得地。藏修佇看俊英來。兀兀高臺上有松。雲來氣接水西峯。風饕雪虐三冬後。黛色依然淡又濃。</text>
<title>過亡兒時止草屋</title>,<text>籬西曾卜昔人墟。憐汝辛勤搆草廬。蓬逕柴門遺跡在。老翁今日獨躊躇。</text>
<title>喜雨</title>,<text>惠風微暢霱雲深。霡霂應從聖主心。垂死野臣偏感動。吟餘翻覺淚盈襟。</text>
<title>枯梅 移種致死</title>,<text>王導何曾殺伯仁。伯仁致命竟誰因。幽明恨負吾良友。月冷風凄倍愴神。</text>
<title>田家卽事</title>,<text>田家作苦麥登場。籬落無人燠日長。桑樹陰中扶杖立。柳風吹袂布衫涼。</text>
<title>鶴沙沙頭有小丘。柳子直欲築室其上。</title>,<text>天作名區閱萬秋。喜君先我占丹丘。沿江上下多仙館。形勝應知讓一頭。</text>
<title>追記池洞松亭之會。贈權景長。震元</title>,<text>瑤臺掩映碧松柯。火傘張空爽氣多。往跡已陳君且去。名區誰復管雲霞。</text>
<title>久旱七夕日得小雨</title>,<text>牛女老而癡。都忘別離苦。潸然一兩行。不作人間雨。</text>
<title>寄北伯閔令公寅甫</title>,<text>夙夜賢爲鎖鑰臣。北門玄律變陽春。滿城車馬追隨地。誰問終南閉戶人。</text>
<title>章陵親幸時扈駕</title>,<text>螺鼓轟天羽衛馳。寢園霜露九秋時。爐香藹藹樽罍淨。聖主深誠聖祖知。</text>
<title>寄兪君望郊居</title>,<text>靑山屛嶂白雲籬。風色蒼茫雪落時。煙足土牀茵席暖。蔬當肥肉飯如飴。</text>
<title>書兪君望壁上</title>,<text>眞仙家法厭喧囂。階下靈厖晝不嘑。遠客睡闌無語坐。開門閒看雪山高。</text>
<title>除夜</title>,<text>丁亥冬爲下土人。赤猴年見十回春。世間閱歷知多少。霜鬢明朝又丙申。</text>
<title>出城</title>,<text>三宿出城君莫怪。出城寧有入城時。岐頭物色增離恨。梅蕊嬌嚬柳斂眉。</text>
<title>次曹南冥先生題三足堂韻</title>,<text>莘野躬耕翁。箕山洗耳客。萬鐘是分內。三足非自畫。世變劇如雲。三已無慍色。樂彼雲門谷。浮休百年宅。嬖人有臧倉。善養無西伯。空留宇宙名。萬古星日白。緬懷南冥翁。吟詩堪動魄。三足堂金先生大有有奇才偉德。常以卿相自期待。</text>
<title>次金晉卿 溍 韻</title>,<text>山水中間自在身。幽居一味向誰陳。東君爲我苦留客。萬紫千紅次第春。</text>
<title>牧丹</title>,<text>淸馥偏從夜雨多。繁英點點著纖柯。含情獨傍西湖樹。莫道人間富貴花。</text>
<title>次伴鶴亭韻 宋正郞光庭所築。朴君汝唯改搆。</title>,<text>危臺突兀桂林稠。曾有仙人月下遊。此地當年黃鶴去。江南千載白雲浮。明沙霽色開銀界。勝日淸歡倒玉舟。回首寰區隔幾許。桃花莫遣入溪流。</text>
<title>次寄愚川</title>,<text>小齋臨水絶塵氛。波面風微自作紋。憂樂忘情憐麴蘖。詩書有味送朝昏。桃源未許漁郞入。莘野行看聘禮勤。遙想雲深沙白處。幽居寂寂似禪門。卅載風塵客。吾非苦愛官。都緣馬壁立。長使鷺盟寒。坐忘今成癖。仙區亦懶看。慇懃霞外伴。時許共淸歡。</text>
<title>憐蒼蠅</title>,<text>老面枯焦似凍梨。蒼蠅何事苦相隨。平生不識朱門臭。我困還憐爾命奇。</text>
<title>金用汝饋鱸魚</title>,<text>松江美味入吾唇。千載高風揖舍人。安得共乘漁艇去。蘆花深處斫纖鱗。</text>
<title>旱餘觀漲</title>,<text>聖主誠通九萬遐。甘霖成漲雪嵯峨。孤臣掩淚臨洋淼。若比恩波較孰多。</text>
<title>次定止堂韻</title>,<text>淸涼山精鍾偉姿。眞仙標格殊凡骨。世間名利摠塵塵。飮淥餐霞心法活。溪巖枕洛同仁里。道義之交常切切。閉戶看書用工密。瓢空壁立謀生拙。洛江之水淸而娟。雲霞一區天地別。棐几明牕琴書靜。義理眞如蒭豢悅。不知不慍聖有訓。神皇虞夏沒已忽。早晩山中閒事業。栽松植桂森成列。我昔携筇訪隱淪。披雲共酌瑤臺月。浦煙山嵐多意思。松聲鳥韻自淸絶。壺裏乾坤何廣大。蝸角功名安足說。邇來離恨劇如雲。一榻何時敍悁鬱。秋風蕭蕭吹白髮。孤吟獨坐愁長日。</text>
<title>次寄素履窩</title>,<text>多君才調世無雙。戰藝吾嘗面縛降。作賦鵾鵬疑變化。吟詩金石自舂撞。愁城雉堞杯心破。寶鼎龍門筆力扛。一日三秋離恨苦。可堪雲樹隔千江。</text>
<title>宋僉知仁伯 榮發 輓 二首</title>,<text>生長山明水秀地。逢場諧笑好襟期。先兄庚友今誰在。只有當年稚弟悲。暮年高義積能施。每趁佳辰倒玉巵。往事卽今空有淚。臨牋尙記麥甘詩。嘗寄公詩。有大肚婪酣麥亦甘之句。</text>
<title>金奉禮欽之 堯欽 輓</title>,<text>天固生豪俊。其如鬼惡何。才名今寂寞。宦業竟蹉跎。斗北愁山色。龜西恨水波。平生遺跡在。萬古一長嗟。金君居斗西</text>
<title>次寄李子昭 燦漢 宋子野 光心○二首</title>,<text>二妙姸辭擅兔園。登庸幾日荷殊恩。知君涉獵朱書久。更進工程入法門。年來七十臥林園。進亦銜恩退亦恩。有耳不堪聞世變。野臣無路叫天門。</text>
<title>不夜齋卽事</title>,<text>瓊沙浩浩水悠悠。日透煙消雪糝洲。一點塵埃無處著。仙棲渾似玉京樓。</text>
<title>張參奉泰來 慶遇 輓</title>,<text>先師門下愛公深。四十年來一寸心。半世沖襟付簡帙。入廚高義聳儒林。交遊老去多離別。歲暮相思忽訃音。垂死病中驚起坐。愁雲和淚暗烏岑。</text>
<title>賣梅</title>,<text>氷肌玉骨摠精神。剩占乾坤律外春。賣杏高風今已遠。世間還有賣梅人。權壽甫初許我盆梅。終以與他人。朴以蘊以爲賣梅。</text>
<title>金進士近輓</title>,<text>蒼龍傾蓋卽相親。五十光陰夢杳然。飽德隱淪元有數。知音賞識更何人。曾同東野尤天日。正似樊川落魄年。九耋遐齡還奄忽。舊遊回首一沾巾。</text>
<title>寄李偉元 崟</title>,<text>積善家宜長有人。一言珍重澤疲民。賢才幸被賢侯用。誰採群情達紫宸。偉元告官除弊端</text>
<title>白粥吟</title>,<text>揚珠擣玉洗淸瀾。鍋釜融融火欲殘。野老年來多得力。蒼顏今復變韶顏。</text>
<title>次李甥爾松洛皐草堂韻</title>,<text>能遣荊榛化宇堂。冬宜姸暖夏宜涼。古今不變城山翠。過續無停洛水長。物外未容談世事。靜中聊復檢仙方。空虛久已跫音斷。鳥韻松聲鬧不妨。</text>
<title>卽事</title>,<text>耕鑿爲生分卽然。塵埃十載謾推遷。耄年脚力猶強健。來看秧疇又麥田。</text>
<title>鶴沙前皐築小齋。臨白沙。雖夜亦明。</title>,<text>鏡湖臺沼亦恩榮。臺下平沙雪色明。却喜壺中留永日。人間回首夜冥冥。</text>
<title>築柳亭於齋東</title>,<text>搏沙成墠水成池。遠岫低微近岫奇。蘆笛一聲松爲舞。柳風吹袂欲仙飛。</text>
<title>次追齋韻 二首</title>,<text>柳葉扶疏蕀葉稀。淸陰滿地盾炎微。空虛豈恨跫音斷。時有田翁叱犢歸。老脚蹣跚倚短筇。隆然爭似橐駝容。危遷日日勤來往。要看雲邊鶴駕峯。</text>
<title>次趙聞遠 鳴漢 韻</title>,<text>美質吾嘗愛玉成。雅懷人共悅氷淸。性中偏處誠難克。須信眞工在約情。程子曰。約其情。使合於中。</text>
<title>荷花飄落</title>,<text>臙脂纔褪粉顋寒。珠露微凝玉雪顏。留得芳心已結子。不辭香蕊颭淸瀾。</text>
<title>次李君翼文 徽逸 道契 二首</title>,<text>逢場已覺喜盈襟。纔聽蘭言便起欽。野老只占山水樂。桃源他日倘重尋。二五眞精妙合凝。須臾熱火與寒氷。多君夙歲知趨舍。扛夯斯文謂己能。</text>
<title>李參奉翼文言晦齋先生於玉山書堂。不築墻。設木欄如紅箭門。要看水色而然。余遂效嚬。撤去草堂前籬。立木柱傍。穿穴揷橫木。於是山呈翠水呈白。爽豁可樂。李君有道之士。其有資於老拙如此。</title>,<text>不許疏籬隔水潯。橫欄沙岸獨開襟。螺鬟玉鏡都無礙。想得先生靜裏心。</text>
<title>次寄權僉知山立</title>,<text>仙棲寂寂小溪東。壁立飄空樂在中。還似南山衣布客。爭如商嶺采芝翁。陳編晩境心期在。浮世何人臭味同。村酒一杯幽興足。耳邊絲竹是松風。</text>
<title>張用卿 龍變 會士友數十人于浮石。歸次雲卿十二韻。雲卿不參是會</title>,<text>物外高追鶴上翁。淸遊自喜故人同。已將道眼超三島。那計嚴威屬仲冬。策杖行經赤岸水。驂鸞直指紫霄宮。翩翩遠近來仙客。兩兩逢迎禮玉童。一派泉聲危檻外。八州山色暮雲中。三千界闊游氛豁。十二樓寒灝氣通。浮石難徵當日事。異花無恙昔年叢。岡巒立立增新態。松桂欣欣帶舊容。熱酒澆腸挑逸興。劇談飛屑露深衷。劫緣疇曩眞籠鳥。勝跡如今杳塞鴻。憐子平生才未售。題詩遠寄意何窮。瑤臺勝會雖無分。鵬翼應搏九萬風。</text>
<title>次仙夢臺韻</title>,<text>小臺超忽八牕虛。水色山光畫不如。仙枕夢回聞鶴唳。石間松老影蕭疏。</text>
<title>貧家四時詞</title>,<text>春貧家苦多愁。春來差可喜。覓債以克飢。受糶以饁彼。西疇耕釋釋。布穀啼未已。麥穗日以長。秧苗日以翠。未暇憂餒在。荒穢宜晨理。夏貧家初分秧。却愁無野食。長鬚刈麥歸。老婢慣蒸曝。舂聲雨外急。新炊日未仄。盤蔬雜蔥菁。齁齁自捫腹。慇懃慰妻孥。猶勝饘與粥。秋貧家麥已盡。百口苦稀粥。晨起督長鬚。秔稌宜早穫。靑穗不堪收。黃穗半成粒。老婦強解事。新釀趁佳節。一勺仍大醉。於吾何萬物。冬貧家本無樂。冬月百憂集。私債苦苛催。官糴仍嚴督。私催已可畏。官督尤可怕。一室若縣磬。枵然無一物。吏胥莫相厄。明朝賣黃犢。</text>
<title>水落臺</title>,<text>路入仙區境轉奇。玉盤傾瀉碧琉璃。前脩剩馥今何許。尙有淸風不盡吹。</text>
<title>勿溪精舍 二首</title>,<text>新設儒宮爲育才。靑山隱隱隔黃埃。須知千聖傳心法。苗脈元從勿字來。創立儒宮豈偶然。精祠擬建此心傳。向來美意今遺恨。盛禮慇懃洞主賢。李君天英議建祠。未果而卒。</text>
<title>和田家四時詞</title>,<text>春田家屬春暄。木榮泉始流。仁風吹好雨。布穀啼樹頭。女長學把鋤。男壯能飼牛。揉木以爲耒。斲木以爲耰。急先播麥種。次第治秧疇。豚蹄祝五穀。餒在未暇憂。夏田家當夏月。坐席未暇移。壟麥有滯穗。疏麻多落枝。養蠶未上箔。分秧恐後期。種豆南山下。太半落爲箕。公家徵布急。木花田宜治。常苦日力短。帶月荷鋤歸。諺云。田家未暇移坐席。秋田家迫秋序。村務劇於春。明年糞田計。刈草多艱辛。艱辛不足辭。苦恐後於人。霜嚴收穫急。咿耶動四隣。穫竟復深耕。牛肥性難馴。苦無一日閒。辜負黃花辰。冬田家迫冬寒。未暇憂無衣。持斧入深山。日日採薪歸。採薪積如丘。長夏麥可炊。穡事始專力。甫田不勞治。蓄糞防水洩。蓄灰防風吹。須加不息功。田務無歇時。</text>
<title>苦待處暑</title>,<text>玉鑠金流水若蒸。餘威不許蓐收爭。郊墟幾日新涼入。屈指猶存二十蓂。</text>
<title>題義牛圖</title>,<text>山君髑髏血糢糊。一戰功成膽氣麤。弱轉爲強怯轉勇。主恩深處便忘軀。</text>
<title>寄金子剛</title>,<text>名區回首洛江淸。中有幽人脫世情。遙想一筇松樹下。風欺荷葉作秋聲。</text>
<title>柳子直輓</title>,<text>仙棲同住水雲隈。暮境交情付酒杯。回首上流今寂寞。臨江不忍看波來。</text>
<title>戊戌冬。除秋部。逾嶺而退。</title>,<text>通籍淸朝四十年。臣愆山積聖恩天。駑才敢尺賢豪列。朽物還沾雨露偏。嶺路南穿殘雪裏。宮城北接瑞雲邊。循梯欲下心千緖。首屢回時雪涕漣。</text>
<title>送晩醒赴淮陽</title>,<text>夢想仙山鬢雪皚。仙區迢遞隔風埃。君歸萬二千峯下。倘借喬松妙訣來。</text>
<title>年飢剝松皮爲食</title>,<text>耄年氣力未全衰。九遇猶能耐一飢。老婢烹芹仍煮蕨。不嫌糲飯間松皮。</text>
<title>獨坐</title>,<text>菊外淸池柳外沙。遊人不到野人家。齊心獨坐消長日。竹下初開月桂花。</text>
<title>孝宗大王輓詞</title>,<text>偏邦幸復覩堯天。功業文章已煥然。酬應萬殊存箇敬。淵源一脈得單傳。殷憂啓聖燕山遠。盛德垂休鳳曆緜。蟣蝨小臣猶未死。那堪血涕鼎湖邊。西淸講罷舞槐陰。尙憶書筵玉色臨。人鬼關頭明見到。精微極處睿思深。重華益切終身慕。唐帝彌勤煮藥心。此日叫天天邈邈。翻敎雨淚變愁霖。是年大霖雨</text>
<title>申綾州輓</title>,<text>垂死無堪志慮衰。含哀忍作輓君詩。玉山道喪曾同慽。杞國天崩我獨悲。一代令名留諫草。數州遺愛寄豐碑。茫茫宇宙殘生在。此痛惟應地下知。</text>
<title>蔡元夫令公言。明代一名宰。壽百卅載。終始出入侍從云。</title>,<text>明代名臣百卅年。榮途宦業始終全。耄齡較彼知多少。五十光陰尙在前。</text>
<title>次寄李晦叟</title>,<text>鶴駕之谷窈而深。中有幽人數間屋。千重列岫翠作屛。一帶飛泉雪灑壁。梅花塢下卽丹竈。桂樹叢邊仍素月。物外生涯霞外棲。壺中天地橘中樂。門巷寥寥鷄犬閒。讀罷仙經坐終日。</text>
<title>鶴沙尋梅</title>,<text>一去東華歲序移。江湖歸夢苦差池。重來爲訪梅消息。箇箇瓊瑤已糝枝。</text>
<title>送成汝習 以性 令公赴江界</title>,<text>經幄儒臣守塞城。天山鼓角動邊聲。想應耿耿丹心在。暗逐歸雲到玉京。</text>
<title>歎聾</title>,<text>世間言語本非眞。言語元來入耳煩。靜裏自多聾有味。梅兄無語竹無言。</text>
<title>寄張任卿 胄男</title>,<text>靑霞深鎖水邊臺。勝日群仙相逐來。鑿翠緣厓危逕轉。縈林絡石小溪回。雲收遠岫螺鬟矗。日照淸塘玉鏡開。人世自憐餘習氣。歸鞍莫遣僕夫催。</text>
<title>涵泳臺 卽柳亭</title>,<text>肉走人間鬢雪侵。馬牛呼我亦甘心。眼看萬事浮雲外。涵泳臺中獨正襟。</text>
<title>申楓巖 瓛 輓</title>,<text>多公深識愛公醇。積翠中間自在人。馬榜名登才豈展。象經編絶味逾眞。三冬事業徒誇富。半世生涯不厭貧。八耋雖高還奄忽。舊遊回首一沾巾。</text>
<title>石竹花莖葉細似竹</title>,<text>嫋嫋纖枝著絳花。花疏葉細不繁華。誰知蕭瑟淇園綠。添却瓊英一箇多。</text>
<title>全善山子綏 益禧 累次醉臥涵泳臺。追想怛然。</title>,<text>雲容黯黮水聲哀。往事悠悠一夢廻。每灑羊曇無限淚。小臺當日玉山頹。</text>
<title>外孫金宗灝將赴京城。索諸處書。</title>,<text>誤落人間卅載餘。舊遊回首夢蘧蘧。長安歷數無相識。知向何人作遠書。</text>
<title>不夜齋卽事 二首</title>,<text>仙齋高壓白沙洲。縹緲疑登十二樓。丹竈忽驚炊火起。燧人遺法使人愁。看山看水懶看書。道氣全淸午睡餘。花色太紅沙色白。化工多事侈幽居。</text>
<title>襄陽諸益。會話醒心臺。</title>,<text>松爲翠幕草爲筵。玉洞瑤臺別有天。勝日群仙相對處。人間回首隔風煙。</text>
<title>次贈趙聞遠</title>,<text>先輩風流夙所欽。螢牕兀兀整冠襟。利名場裏忘情久。人鬼關頭得力深。沙水愛看橫一帶。雲山長對矗千簪。鵾鵬會有搏霄日。飢渴寧容誤了心。</text>
<title>辛丑元日書懷</title>,<text>窮陰漠漠雪飛天。村落蕭條不見煙。朽物自無新意思。休言今日是新年。</text>
<title>寄虛舟老仙</title>,<text>頭輕目朗劍磨塵。爭賀沈痾已去身。共指大春論壽算。八千秋又八千春。</text>
<title>次寄李處士翼文</title>,<text>跡逸身安地自平。仙棲縹緲近三淸。水流山靜知心體。暑往寒來見物情。幸我通家猶孔李。多君學道慕朱程。漁郞更覓武陵路。桃浪生時倘一行。</text>
<title>孝宗大王再朞日。會哭義山。</title>,<text>舜瞳堯顙尙依俙。便殿從容晝講時。日月無情天地老。老臣身上易麻衣。</text>
<title>重陽日獨酌</title>,<text>滿酌重陽酒。黃花色映杯。陶然臥枕麴。不待白衣來。</text>
<title>水落臺。次洪百源 汝河 韻。</title>,<text>名區草木被昭回。緬仰餘光意未裁。芳躅至今留澗壁。白雲依舊鎖瑤臺。山含元氣巖巖矗。水接源頭衮衮來。更喜瓊仙弭羽蓋。淸罇且傍荻花開。</text>
<title>李通禮器成 元圭 輓</title>,<text>脫俗高懷寄酒筒。淸氷置在玉壺中。文章父有文章子。學士家傳學士風。臺閣多官難寄足。才名驚世摠成空。比隣一枕黃粱夢。留與深悲付此翕。</text>
<title>朴察訪丈寄一枝梅。次韻謝之。</title>,<text>朔氣屭奰玄律窮。凶飆搜攪空衢日。江南誰寄一枝春。忽驚韶光遍一室。分明寄自老仙手。銘佩不啻同心結。臨風三嗅馨香處。沈吟坐到三更月。</text>
<title>豐基倅申君望久棄官歸</title>,<text>君去白山在。對山疑是君。欲問君消息。其如山不言。</text>
<title>月夜獨坐</title>,<text>短短疏籬淡淡波。小堂蕭灑晝無譁。淸宵獨坐無人到。月壓庭梅滿樹花。</text>
<title>一壺酒寄望久</title>,<text>一斝流霞一片心。緘封誰識故情深。相思有美人如玉。好向吳洲月下斟。</text>
<title>李城西容叟 尙彥 除水曹郞中赴朝</title>,<text>賢豪未遇久蓬蒿。白首郞潛又水曹。隨分酬恩自有地。爲官豈必從班高。城西曾經水曹</text>
<title>成承旨 安義 輓</title>,<text>大人襟度出凡流。夙歲蜚英拜冕旒。白簡繩愆推令望。靑油調運借前籌。雲輧忽報歸三島。大惠空傷斂一州。先友卽今誰在世。白頭題輓淚難收。</text>
<title>鶴沙精舍。歲久雨漏。不夜齋爲大水所破壞。得役丁修改。而白沙爲大水所減去一邊。</title>,<text>太守神明民俗淳。別區齋閣生顏色。生增河伯太郞當。減却洲沙一分白。</text>
<title>愛日堂。呈諸益。</title>,<text>仙亭列坐摠名流。勝日淸歡倒玉舟。今古閒愁漁唱斷。荻花楓葉滿江秋。</text>
<title>春帖</title>,<text>天書遠下藹如綸。朽物其如聖渥新。遙想金宮春色早。嵩呼豈敢後堯民。</text>
<title>次寄林君震廈</title>,<text>栗里幽棲晝掩扃。世間憂樂兩忘情。雪中長對巖松翠。月下時聞野鶴聲。千劫何曾撓雅想。一杯聊足送餘生。男兒會有怡神地。書劍寧須恨不成。</text>
<title>金次野 雲章 野軒八詠</title>,<text>梅牕素月銀盤玉鏡色。雪萼氷肌影。這箇一般趣。都輸寒夜詠。竹軒淸風立立幽軒外。猗猗乍補林。適與溪風會。何如孤竹心。松塢疏影長風吹孤松。月下影撩亂。直須看凌霄。莫遣根株斷。菊壇寒香不怕淸霜重。偏宜苦月明。臨風三嗅處。白酒滿深觥。鶴岫朝雲本自無心舒。還復無心卷。有客亦無心。倚欄看不倦。凰皐暮雨蘭皐接椒丘。十里長郊外。薄暮雨絲絲。泠然除熱惱。鳧川漁歌漁翁靑蒻笠。來往荻花中。一曲滄浪水。聲聲入遠空。郾郊牧笛雨後春蕪綠。郊邊多牧童。不知歌白石。橫笛弄江風。</text>
<title>次寄密城諸益</title>,<text>守死要存一箇心。哲人遺訣屬儒林。書來爲感諸賢意。三復陳編淚滿襟。讀迂拙齋行錄有感</text>
<title>伴鶴亭次偉元韻</title>,<text>爲愛江亭別故遲。閒情付與渚禽知。千紅萬紫皆春意。一斝流霞一首詩。</text>
<title>水雲亭。次偉元韻。燈夕</title>,<text>仙棲渾似上淸家。嵐翠依微映紫霞。更遣燈光續殘日。却從璇宇看飛花。西厓先生詩。贏得飛花滿太淸。</text>
<title>孝宗大王國忌日書懷</title>,<text>天崩五載尙餘哀。五月那堪四日回。九萬茫茫不可問。白雲猶自帝鄕來。五月初四日。乃孝宗大王國忌。</text>
<title>敬次退溪先生韻</title>,<text>陶山雲矗萬松靑。山下依然晝掩扃。千載風流如昨日。小牋遺墨鬼神驚。</text>
<title>七夕日。折藕花二朶。歸揷水壺。二首</title>,<text>靑蓮二朶未全開。折揷壺中當水栽。不恨孤根已斷絶。尙留淸馥滿深杯。七七移來玉雪容。淸香都寄小壺中。如今十七猶無恙。誰道花無十日紅。</text>
<title>題歸去來圖</title>,<text>五柳陰中處士家。石頭松老影婆娑。飛鴻數點靑冥闊。萬古淸風載一槎。</text>
<title>送羅宅于赴古阜</title>,<text>秋懷憭慄病涔涔。牀下愁聞蟋蟀吟。千里湖南君又去。不知誰與共論心。</text>
<title>獨坐悠然堂</title>,<text>空堂獨坐淚漼漼。廢砌頹垣掩綠苔。城郭依然人事變。千年無復鶴歸來。</text>
<title>癸卯冬至日。盆梅始開。三首</title>,<text>西臺書瘦孟詩寒。絶世高標自一般。誰識窮陰凝閉日。陽和還復著枝間。老榦橫斜雪穇枝。天和初動一陽時。箇中妙意無人會。不許群芳鬪艶姿。寒鄕獨立抱氷姿。絶俗高標世不知。心賞何須飛玉斝。靜中相對自忘飢。放翁賞梅詩。百榼淋漓玉斝飛。</text>
<title>次文秀才 碩圭 詠梅韻</title>,<text>一樹英英伴墨莊。淸如氷淨冷於霜。小牕晴日微風透。六出花飛却有香。</text>
<title>鄭愚川輓</title>,<text>皎皎煙霞六十齡。璇街淸潤少微星。逸才人惜阿房屈。活計吾憐谷口耕。沙鷺有盟聊適意。世紛無盡豈嬰情。愚川往跡今依舊。剩馥千秋水益淸。</text>
<title>次寄張經叔</title>,<text>萬理都從靜裏探。鳶魚上下水天涵。暮年雅趣方休四。少日眞工是省三。閒境生涯帝力有。孤臣進退聖恩含。朝昏靜對靑山色。愛看仙風捲夕嵐。</text>
<title>李參奉 命哲 輓</title>,<text>先師家法在。林下考槃詩。活計三杯足。功名一命卑。長卿本多病。伯道奈無兒。遙想昌平宅。寥寥掩板扉。</text>
<title>次張用卿盆梅韻</title>,<text>非瓊非糝亦非雪。怪底風來香滿室。疑向瑤臺逢羽衣。莫將花信分明說。</text>
<title>次追齋韻</title>,<text>窮寒惻惻臥重茵。籬落蕭條道少人。怊悵梅花落欲盡。隔牕幽鳥亦嚬呻。</text>
<title>春帖 二首</title>,<text>園林日暖雨新晴。淑氣先從岸柳生。遙想群工齊獻賀。慶雲甘露滿宮城。甲辰冬又甲辰春。稚女嬌男鬢雪紛。此後敢祈添一齒。眼中還復見曾孫。余於甲辰冬。行醮禮。今遇甲辰春。故云。</text>
<title>勿溪書懷</title>,<text>年年此會玉人同。狌跡茫茫一夢空。垂死獨來仍獨坐。眼中如復接儀容。每年要朴龍宮以蘊。作會故云。</text>
<title>朴察訪丈。每年折寄臘梅枝。仍寄詩。</title>,<text>折寄江南第一枝。老仙高趣老翁知。年年貪玩瓊琚句。此後貽吾幾首詩。</text>
<title>有感</title>,<text>地載爭如聖德厚。天高那似主恩隆。亦知君道資臣道。堯舜治須稷卨功。</text>
<title>退溪先生嘗獨訪新巖泉石。有六絶。余與士友五十餘人尋遺躅。囑諸益各次一絶。</title>,<text>洞天寥廓夕陽明。山色依然昔日靑。芳躅至今留道體。源泉混混自無停。</text>
<title>重有感 以年八十減配。只削告身。</title>,<text>愚臣罪戾丘山積。聖主鴻私天地寬。恩削猥銜爲賤隷。此身安處此心安。</text>
<title>謹呈東閣案下</title>,<text>四境歡聲溢萬家。漁陽爭唱兩岐歌。仁民餘澤知多少。添却南湖千頃波。</text>
<title>寄砂翁</title>,<text>仁侯惠澤轉爲川。臺上嬉遊紫府仙。千載會須傳盛事。擬將飛閣著巖邊。</text>
<title>次任上舍魯攸 碻 新巖同賞見寄</title>,<text>玉澗玲瓏瀉碧巖。奇觀從古擅吾南。仰看未可攀危頂。俯瞰寧堪唾綠潭。勝會重期蘇子七。朋罇不羨謫仙三。陽春一曲知難和。代斲空懷血指慙。</text>
<title>送城西赴咸州 二首</title>,<text>七十八年客。餘生能幾時。君無厭此酒。此酒難重持。頻扣柴扉寂寞濱。感君高義許心親。黃簾綠幕彈琴罷。倘記寒齋獨坐人。</text>
<title>金而執 擇善 輓</title>,<text>處困心愈泰。窮途是坦途。於陵嗛李實。東野謝玄夫。雅趣開三徑。閒情付一壺。偏傷濛汜極。南斗隱高衢。</text>
<title>成江界輓</title>,<text>髫年淑質異凡儔。人物南州第一流。荒郡塞陲仁化遍。鑾坡玉署聖恩優。淸規映世愈卑讓。奇禍當前豈怨尤。垂死老人偏痛惜。那堪今日隔明幽。</text>
<title>夢吟寺。次白雲子韻。襄陽城主及襄陽諸益同會。</title>,<text>曲曲淸流處處臺。紫霞深鎖洞門開。忽驚仙馭雲邊駐。知是襄陽皁蓋來。</text>
<title>題贈霧淵山人</title>,<text>松影婆娑桂影交。瑤壇露滴鶴歸巢。年來漸覺談經懶。閒看庭前柏樹高。佛家。有庭前柏樹子之語。</text>
<title>次寄朴僉知令丈</title>,<text>貧翁九遇過三旬。長與龜蟬趣味親。竈突無煙今已久。何如辟穀鍊丹人。朴丈久厭食云</text>
<title>重贈霧淵山人</title>,<text>師言我是密城民。余亦凌波舊主人。此日相逢雲水外。怳然同賞嶺南春。嶺南樓。道內稱絶勝。</text>
<title>次安上舍韻 時與諸益會九方菴</title>,<text>雪嶽巍千劫。瑤臺矗萬尋。茫茫宇宙大。包括在吾心。</text>
<title>次寄安竹塘靖而</title>,<text>人世投朱紱。山中管白雲。超塵同屣脫。柝理類豪分。剩占軒羲趣。非甘鳥獸群。芹誠應未了。一飯敢忘君。</text>
<title>新築溪窩詠懷</title>,<text>結廬人境絶塵緣。水白沙明霽景姸。從此擬休煙火食。餐霞飮淥送殘年。</text>
<title>盆梅憔悴可憐</title>,<text>錯莫年光盡。蒼茫雪正飛。胎寒珠彩澁。娥老粉痕微。月下吹香處。風前弄影時。天然淸意思。今古賞心稀。</text>
<title>甁粟告罄。方與老婦愁坐。老奴負糶租至。余曰。諺云帝釋爲信矣。相與一笑。</title>,<text>平生俚語習聞之。萬事元來帝釋爲。療得眞飢非夢飽。皺眉忽覺一伸眉。</text>
<title>今年不得官糶。松皮爲食。戲寄羅修撰。</title>,<text>仁侯閉糶爲寬民。茹草餐松豈患貧。料得秋來酬債日。夷然免作獄中人。</text>
<title>次慶壽詩韻 安善山令公。爲金化倅時。爲順陽君。設九老會。</title>,<text>黃鼠年光屬閏春。別區花柳設芳茵。庭前謝氏雙珠樹。座上香山九老人。仙樂鑑鏘侑上壽。孝廚絲絡侈兼珍。至今里巷猶傳說。勳老門迎閣老賓。</text>
<title>草堂臨溪沙。手鋤沙上草。沙色皓皓可愛。</title>,<text>沙上春蕪手自鋤。晴光入望雪爭如。濂溪人品超千古。却怪當年草不除。</text>
<title>安山李使君設壽席于雙淸堂。使君。卽城主之胤齊杜。</title>,<text>朱衣人作彩衣人。今日華堂設錦茵。一闋雲璈齊獻祝。八千秋又八千春。畫堂深處動哀絲。更遣麻姑薦玉巵。千古榮州傳盛事。使君庭下使君兒。</text>
<title>次朴僉知安山壽席韻</title>,<text>高閣涼生六月天。哀絲豪竹動初筵。纖歌響徹重雲表。慢舞紅飄曲檻前。玉酒醺人罇似海。荷香侵座葉如船。專城父有專城子。朱綬交輝壽席邊。</text>
<title>次寄文會堂 朴君琜草堂</title>,<text>仙棲新卜白山陽。萬疊螺鬟一草堂。谷口生涯心自泰。壺中天地日初長。妙齡事業探書史。晩境襟期撿藥方。俯睨塵寰超浩劫。客來聊進紫霞觴。</text>
<title>至月旬前。盆梅始開。</title>,<text>獨向甌盆托寸根。含生不借雨露恩。一陽未動芳心動。枝上春光已十分。</text>
<title>金興海汝精 鍌 輓</title>,<text>愛我公何厚。知公我最深。風蘭輟雜響。霜月映孤襟。至行貽家範。芳聲在士林。瑤絃傷已斷。泉路倘論心。</text>
<title>從子時翼輓</title>,<text>慟哭先兄後。悠然物色悲。阿咸好眉眼。彷彿舊風儀。撫迹眞如夢。逢人忍把巵。令威學仙句。千載一沾衣。</text>
<title>奉別李城主 敏厚○二首</title>,<text>仁侯惠澤暢雷封。三載陶然化雨中。九萬茫茫天日隔。緘辭難寄赤心風。獰風鏖雪捲寒曦。秦嶺橫天鳥道危。別後寸心何日了。春來倘寄驛南枝。</text>
<title>金老泉 宗源 輓</title>,<text>柏老流風在。歸爺剩馥傳。從容書史裏。高蹈水雲邊。遺佚元無怨。風燈敢自憐。蒼龍鄭重意。回首一潸然。</text>
<title>寄別李城主 德夏</title>,<text>世道年來劇太行。炎程行色異徵黃。一年再送賢侯去。悵望其如嶺嶠長。</text>
<title>朴僉知 檜茂 輓</title>,<text>家世相傳佚老風。嘯皐公後夏寒公。生涯美水佳山裏。心事奇花異草中。九耋雖高還似夢。一官非薄亦成空。傷心舊跡今何許。大宅凄涼古郡東。</text>
<title>次東巖權子守韻 時會話于別村</title>,<text>煙霞變態異昏朝。庭戶岡巒不待招。勝友如雲同几席。仙翁聯袂共逍遙。登臨若罷遊仙夢。怳朗疑昇駕海橋。深羨別區饒逸興。出山觀稼入山樵。</text>
<title>別村。書示諸益。</title>,<text>瑤壇列坐摠仙流。滿眼風光九月秋。絶境宿緣應未了。他生倘復此來遊。</text>
<title>鳳仙花</title>,<text>鳳仙花色奪臙脂。節物蒼茫十月時。屈子蔽賢經不著。世人誰識傲霜姿。</text>
<title>迂溪。次子野韻。</title>,<text>溪門立雪少年時。幾接賢師盛德輝。陶徑尙餘松偃蓋。遼陽應有鶴來歸。千重螺髻臨溪矗。一縷仙風拂檻飛。向晩瑤臺淸坐久。不妨嵐翠濕荷衣。</text>
<title>三峯。次東巖韻。</title>,<text>四賢前後卜芳隣。令譽爭傳一世人。先輩風流今未泯。名區節物尙如新。天邊立立三峯色。野外茫茫二水津。欲擧藍輿承善誨。傷心厚夜奈無晨。</text>
<title>迂溪。晩坐松下石臺。</title>,<text>浮雲浩劫護名區。臺上蒼髥映玉流。從此榮州傳好事。八旬翁作散仙遊。</text>
<title>臘梅始開。夜色愈明。</title>,<text>耄病年來兩目眵。看書視物轉依微。牕間一樹明如許。不待東方旣白時。</text>
<title>新歲書懷</title>,<text>窮山積雪摠消融。萬物煕煕元氣中。壽域喜逢新歲月。八旬翁作九旬翁。</text>
<title>春帖 三首</title>,<text>梅窓淑氣夜來生。邦運如今屬泰亨。起向北辰祈聖壽。更無人會老臣情。水涓涓處木欣欣。品物均霑雨露恩。化日靈長民氣樂。乾端軒豁藹祥雲。九旬翁對八旬妻。身上鶉衣口藿藜。只願時平民按堵。長鬚朝暮把鋤犁。</text>
<title>次寄東巖八韻</title>,<text>憐吾好古苦生遲。九十光陰黍一炊。萬事眞同槐國夢。片言無補聖明時。晩收朝市風塵跡。喜結江湖鷗鷺期。自幸仙遊堪謖足。每逢佳處一伸眉。寧辭拙性從他罵。不恨孤襟莫我知。久別相思難縮地。淸詩將和獨撚髭。君如物外巢雲鶴。我乏壚頭換酒龜。勝境無由成好會。離愁欲說向阿誰。</text>
<title>孫海南君海 會宗 輓</title>,<text>浮世知音少。多君獨見憐。淸儀從此隔。故跡向誰傳。仕籍三朝舊。治聲兩邑專。千秋太白下。芳躅咽幽泉。</text>
<title>夢吟寺。次金次野。</title>,<text>尋眞重訪大羅天。興入彤霞縹緲邊。一酌瓊漿塵慮淨。回看人世已茫然。</text>
<title>鄭昌寧鳳輝 道應 輓</title>,<text>三世門屛分誼深。多君雅操聳儒林。書筵暫試甘盤學。下邑來彈宓子琴。宦路升沈元有數。人生脩短奈難諶。偏傷先輩風流遠。重爲吾南獨拊心。</text>
<title>重陽日。獨坐。</title>,<text>園林蕭瑟菊紛繽。滿眼秋光惱殺人。九十翁今逢九九。寒齋終日獨吟呻。</text>
<title>輓詞[洪汝河]</title>,<text>山林廊廟摠相宜。自是蕭然瘦鶴姿。千古遺篇看自得。一生淸操畏人知。晩從水石陪樽賞。曾向銀臺載筆隨。更擬沙莊親緖論。山頹此日不勝悲。旅老門庭立雪年。橫渠誨勖禮居先。飭躬莊恪功全積。晩節優閑學益專。躐秩腰金宸眷特。摛翰拱璧士林傳。忽驚夢協康成讖。朝野同悲殄瘁篇。</text>
<title>輓詞[李徽逸]</title>,<text>東魯仁賢遠。南州古道衰。先生存軌範。後輩作蓍龜。灑落襟期靜。從容進退宜。荷恩吾且厚。慟哭爲公私。</text>
<title>輓詞[姜柏年]</title>,<text>聯璧芳名早邁倫。菟裘幽致晩全眞。德門傳業賢郞在。京尹陞班寵渥新。鳥嶺以南惟此老。鶴沙今後更何人。可憐平昔巖廊器。虛鎖巖廊洞裏春。</text>
<title>輓詞[李尙彥]</title>,<text>不知巖古鎖寒煙。消息虹橋漸渺然。近道天資能默契。回頭晩節益精專。忠言每自憂明主。絶筆如何阻細氈。只有遺文傳不朽。靑熒碑碣照南堧。</text>
<title>輓詞[羅以俊]</title>,<text>三朝宿德聳儒林。奎璧英華玉雪襟。人爵自隨天爵至。退憂還與進憂深。節文精義書中發。師友淵源繪上尋。惆悵冠童風詠地。秖今寒月印溪心。</text>
<title>輓詞[嚴鼎耇]</title>,<text>一代推先輩。風標迥出塵。貳卿那稱德。遐壽果宜仁。進退能全操。芬華不汚身。生離仍死別。南望倍沾巾。</text>
<title>輓詞[趙壽益]</title>,<text>嶠南千里是君鄕。洛下分離已十霜。白首田園甘屛迹。丹墀藥石幾封章。神扶共說高年健。天奪還驚一老亡。從此斯文轉寂寞。掩門衰病獨霑裳。</text>
<title>輓詞[李燦漢]</title>,<text>玉蘊金精文在茲。一生規範後人師。行藏隨遇身何與。義理逢源樂自知。靜愛溪山看物態。閑憐梅竹共心期。鶴沙亭畔仙無迹。明月空留萬古輝。</text>
<title>輓詞[金啓光]</title>,<text>遠志齋前發軔初。春風樓上詠歸餘。氷壺秋月無塵滓。廊廟山林任卷舒。齒爵偶尊非自致。淵源重喪欲何如。十年門下偏承誨。千里題詞淚濕裾。</text>
