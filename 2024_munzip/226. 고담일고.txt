<title>傷田家</title>,<text>去年旱我土。今年莠我糓。昨日翁入官。縣牒催舂白。擣盡滿車禾。不能盈斗斛。家中一黃犢。賣來晲不足。吏胥眞可畏。奈何竭筋力。隣兒莫啼母。死者長不識。</text>
<title>雪中偶吟</title>,<text>古郭人聲絶。寒鴉凍不翻。還如去年雪。寂寞卧江村。箕雅及芝峰類說。古作市。寒鴉凍不翻。作蒼茫凍樹昏。</text>
<title>偶吟</title>,<text>山近雲扃戶。江空月滿舟。三年落塵世。虛作夢中游。</text>
<title>贈別</title>,<text>一樽今夕會。何處最相思。古驛逢明月。江南有子規。樽。箕雅。作尊。</text>
<title>宿鷹山</title>,<text>斷橋埋落葉。幽石老秋苔。採藥人何去。雲扉晝不開。</text>
<title>有所思</title>,<text>春將客子心。先到江南草。不見故園梅。芳愁人欲老。</text>
<title>送秋</title>,<text>朔氣滿陰野。殘聲寒夕蟲。新酤昨已盡。作飯餞秋風。</text>
<title>燕谷寺</title>,<text>水杵鳴秋壑。山鍾出曙林。幽人更無寐。黙坐見天心。</text>
<title>洗耳巖</title>,<text>落日照行逕。寒泉隔葉聞。秋山共一色。何處覔孤雲。</text>
<title>內莊山 井邑</title>,<text>碧醪盈蘸甲。紅果滿㮒函。秋山無限意。下馬倚寒巖。</text>
<title>題深谷寺</title>,<text>文翁讀書處。遠客亦來遊。今古同心跡。蕭蕭雙檜秋。</text>
<title>尋山</title>,<text>落葉鳴沙逕。溪流失亂山。獨行愁日暮。僧磬白雲間。次韻 宋龜峯 翼弼殘夜鳴淸磬。携筇下碧山。巖花猶惜別。隨水出人間。</text>
<title>逢山人</title>,<text>久別僧初至。澄秋月正高。山翁本無睡。夜坐不知勞。</text>
<title>贈歌娥</title>,<text>寂寂掩空館。孤燈照病身。沾衣半夜雨。芳草隔城人。</text>
<title>寄崔嘉運 慶昌</title>,<text>寂寂孤燈下。離懷正不堪。思君半夜夢。和雨渡江南。</text>
<title>立春</title>,<text>漸近知非日。閒消可畏年。唯能讀書外。萬事信蒼天。</text>
<title>宿蕭寺</title>,<text>殘燈照遠人。鄕思知如許。一夜雨聲裏。寒蟲空自語。</text>
<title>題山寺</title>,<text>九月三之二。同遊十六人。慇懃題姓字。留作憶頻頻。</text>
<title>春雨</title>,<text>長安春欲暮。時節屬淸明。一日雨聲裏。杏花開滿城。</text>
<title>梅古槎</title>,<text>富貴花皆好。無人愛芳姿。艱將一冷蘂。猶着半枯枝。</text>
<title>偶吟 三首</title>,<text>城白花如雪。風微滿院香。隔簾終日雨。獨酌睡空堂。春來苦夜短。困卧不知明。欲覺還成夢。隔牕啼鳥聲。闕里文宣聖。閩溪五二郞。無多亦無少。今古一陰陽。</text>
<title>寄宋雲長</title>,<text>當時橋上別。入洛轉依依。孤客應無托。因人寄遠衣。</text>
<title>閒中</title>,<text>世事無時盡。浮生有底忙。身閒童稺戯。高枕看迷藏。</text>
<title>白馬江</title>,<text>遠客逢秋暮。維舟古寺東。荒城孤鳥下。何處弔成忠。</text>
<title>贈琴兒</title>,<text>紗窓明月照。玉指最輕寒。無限城隅思。臨歸又一彈。</text>
<title>偶吟</title>,<text>細菜柔而滑。淸溪山雨餘。呼童烹又炙。味勝漢江魚。</text>
<title>贈山人 二首</title>,<text>江南兩釋子。漢北一衰翁。缺 舟泛月中。憶過奉恩寺。蕭蕭楮子秋。缺。回首十年愁。</text>
<title>漢江送退溪先生 己巳三月</title>,<text>漢水悠悠日夜流。孤帆不爲客行留。鄕關漸近終南遠。可是無愁還有愁。箕雅及芝峯類說。漢。作江。鄕關。作家山。可。作也。次韻 退溪先生列坐方舟盡勝流。歸心終日爲牽畱。却將漢水添行硯。寫出臨分無限愁。退溪年譜。却。作願。</text>
<title>詠歸亭</title>,<text>勸上高亭臨晩賞。小川漾霽日華明。驛亭無處消煩想。始聽歌聲竹外淸。</text>
<title>端陽卽事</title>,<text>愁倚紅樓到夕陽。萬家 缺 樹暎官墻。隔林何處鞦韆索。試聽讙聲更掃粧。</text>
<title>棗灘卽事</title>,<text>棗下暄沙碧蘸川。鞦韆雙暎大堤邊。馬前歌鼓喧如市。紅燭羅星月掛天。</text>
<title>參禮驛樓</title>,<text>郵亭寒雨葉初稀。久客他鄕未授衣。不是登山又臨水。一秋鞍馬送將歸。</text>
<title>瑞石山。次高而順 敬命 韻。</title>,<text>巧削叢巖列半虛。天公斤斧信非踈。人間誰擅公倕手。用盡方圓定不如。</text>
<title>扶寧上棟偶題</title>,<text>日下層峯始斂紅。高唐吟罷又秋風。何方更與孤帆便。棹向重溟去不窮。</text>
<title>湖上新亭</title>,<text>星槎曾過亭前路。人道楊侯不在鄕。客裏悤悤還駐馬。斷橋寒雨已斜陽。</text>
<title>次菼亭韻 一本。次下有萏。</title>,<text>春風吹盡落梅愁。楊柳還驚送客秋。惆悵十年羈宦意。不堪殘日更憑樓。</text>
<title>次養眞堂韻</title>,<text>落日詩山露景秋。五年湖海得淹留。高亭吏退還無事。玉笛淸樽夜不收。</text>
<title>白巖山雙溪樓</title>,<text>紅樹橋邊榧葉稠。白雲踈磬數聲秋。缺 然二十五年事。日落雙溪空倚樓。</text>
<title>錦溪</title>,<text>蘭橈下瀨水淙淙。束峽如飛欲墜江。宿醉暫醒山日暝。船頭猶卧玉甁雙。</text>
<title>樂山樓呼韻</title>,<text>少年蹤跡更登樓。一片晴雲竹外浮。忽見故人還作別。今朝添得出山愁。</text>
<title>錦江</title>,<text>烟沈蘋渚雨聲秋。落日孤舟一笛愁。經過昔年無恨意。不辭今夜宿江樓。</text>
<title>廣石亭</title>,<text>南來承命聖恩優。又向湖亭半日遊。見說今年秋水漲。沙邊空改舊漁舟。改。一作閉。</text>
<title>秋夕</title>,<text>今朝倍憶舊山村。澆酒家家祭古墳。身入故鄕還作客。不堪回向隔重雲。</text>
<title>鴨綠江 二首</title>,<text>沿江一路似羊膓。亂耳灘聲翠峽長。爲愛秋光仍信馬。不知身世在他鄕。樓前解纜下秋洲。洞壑還疑剡裏遊。日暮却呼舟子問。移船何處望頭流。</text>
<title>龍頭亭</title>,<text>石闌朝日客初來。下馬先須問酒盃。幾戀仙區今始見。江風猶怒不知回。</text>
<title>燕谷寺</title>,<text>歸卧田園夢亦虛。白雲僧札近來疎。入山還笑偸閒計。又得鄕人借寇書。</text>
<title>謝林明府 植</title>,<text>慇懃賓禮遠經過。欲說思懷奈夜何。對酒不覺歸路暝。竹籬紅葉雨聲多。任全齋云。思覺二字。恐誤。</text>
<title>題錦溪仙巖</title>,<text>餘戀呼樽坐翠微。滿江風露欲霑衣。孤村火照秋雲裏。刈䵚田翁猶未歸。</text>
<title>蘸波亭</title>,<text>天涯旅賞身猶倦。落日歸心坐聽波。溪上驅牛人獨過。數家鷄犬入雲沙。</text>
<title>寧州小樓 二首○考此詩及聞赦不霑諸作。先生似有定配之行。而原狀無及焉。又他無可據。當更詳。</title>,<text>何年謫向蠻鄕路。萬里離憂獨倚樓。缺 至今膓斷處。海天殘月一孤舟。天碧山靑催絶景。鴻飛月上倚高樓。看雲涕淚臨岐路。去國生涯付海舟。</text>
<title>金堤小樓</title>,<text>雲外娟娟俾可忘。碧天秋夢近天香。高梧葉落西廂畔。兩鬢蕭蕭起夕凉。</text>
<title>贈山人 二首</title>,<text>一年消息正茫茫。病後空齋憶故鄕。僧向江南春又盡。不堪芳草怨斜陽。江村入夜杵聲秋。坐對高僧話舊遊。明發獨歸山外寺。片雲孤鶴共悠悠。</text>
<title>題錦溪招仙臺</title>,<text>日暮鸕鷀三兩飛。孤舟暫向山前泊。今年把酒傷悲秋。還是去年遊遠客。</text>
<title>淨水菴</title>,<text>絶頂窓間耿數星。遠烟沉野夜江平。老僧久住慣瞻望。時見踈燈分里名。</text>
<title>寄李叔獻 珥</title>,<text>去歲慇懃說共遊。如何花落在西州。當時片岸遮相望。每到山前便作愁。</text>
<title>扶餘 二首</title>,<text>南湖秋泛客愁深。城上啼鴉伴夜砧。欲吊成忠何處是。斷碑無字古祠陰。江水虛明漾碧天。小舟橫在白鷗邊。夫君載酒黃昏後。移泊蘆花對月眠。</text>
<title>寄人</title>,<text>憶到江南問幾秋。龍湖相望未曾遊。如今更聽高亭勝。猶似吹簫渡十洲。</text>
<title>贈山人月郞。仍寄高而順。二首</title>,<text>旅宿長溪葉落時。懸燈相對客眠遲。如今舊業重來訪。敎送西州爲乞詩。爲問彭州舊釣徒。題詩一寄草堂無。風塵未得論交地。何日同君過酒壚。次韻 高霽峯公退西山拄笏時。僧來不語意俱遲。烟薰半日開靑眼。竹老鷄林兩首詩。風雨溪橋獨往時。中臺山下路逶遲。携牋不用求閒語。白石蒼松是好詩。問渠何故謁吾徒。着意枯禪所得無。蘓晉舊聞齋繡佛。不如相拉問當壚。</text>
<title>閒居卽事</title>,<text>山僧歸後掩書巢。時把長琴又獨謠。孤枕夜凉眠不得。卧聽寒雨落芭蕉。</text>
<title>偶吟寄成浩原 渾</title>,<text>歲晩江南舊業貧。交遊相憶在風塵。十年來往溪塘路。剪燭淸言是故人。</text>
<title>楮子島。贈旭上人。</title>,<text>輕舟流下楮江寒。仙果爲羞荷葉盤。惆悵三山霽後色。百年空付老僧看。</text>
<title>以吏曹佐郞。爲徐花潭賜諡官。過松都有感。</title>,<text>王謝豪華盡寂寥。水流何處問前朝。殘碑尙記文忠節。萬古傷心善竹橋。</text>
<title>中興寺 二首</title>,<text>遊賞年年不盡情。蹇驢時復雨中行。今宵欲作禪房宿。窓外梨花月正明。石橋殘日亂棲鴉。獨坐山齋感歲華。塵世至今無倚着。雪燈僧話是生涯。</text>
<title>麻浦</title>,<text>冷然宿習戀乘槎。萬里無雲水自賖。沙岸夜深人寂寂。月明孤棹下楊花。</text>
<title>奉恩寺</title>,<text>小亭蕭灑寺前頭。更被高僧勸少留。宿客欲歸山雨歇。碧荷千柄古塘秋。</text>
<title>遊三角山地藏窟</title>,<text>山僧笑問倚驢客。何事年年雪裏行。只愛滿山明月夜。竹窓風磬數聲淸。</text>
<title>錦溪</title>,<text>亭上淸樽逢好客。沙邊踈雨有孤舟。江湖莫道忘憂地。白髮蕭蕭又一秋。</text>
<title>送人</title>,<text>野帳寧辭酒滿斟。喧呼共指日西沉。落花芳草年年事。客路相看是苦心。</text>
<title>金山寺</title>,<text>三層古殿碧雲齊。遠客呼僧問轉迷。春滿中臺明月滿。梨花如雪子䂓啼。任全齋云。下滿。恐誤。</text>
<title>中興寺。賞梨花。</title>,<text>天地悠悠一病身。半生長作戀山人。去年風雨今年月。不負梨花兩度春。</text>
<title>送雲長</title>,<text>送客傷春獨斷魂。滿城風雨又黃昏。空齋寂寞無人到。一樹梨花照掩門。</text>
<title>宿僧伽寺</title>,<text>作客僧伽已九年。同遊人散事依然。不辭更宿禪窓月。只恐梨花有杜鵑。</text>
<title>秋夕訪山家</title>,<text>澆罷東阡日欲斜。竹輿乘醉訪山家。要眠一餉忽歸去。處處蟲聲蕎麥花。</text>
<title>皇華亭留別。湖南士友來餞。</title>,<text>芹曝殘年未斷懷。今朝力疾向風埃。支離南北亭前路。幾把鄕中老少盃。</text>
<title>重陽</title>,<text>秋染茱萸佳節回。登高同醉菊花杯。江湖又是君恩在。剩得秋山載酒來。</text>
<title>箕準城</title>,<text>式微歌闋無歸日。金馬城頭度幾秋。衰草暮雲思不盡。至今猶帶望鄕愁。</text>
<title>贈山人</title>,<text>無事經年出山稀。迢遞僧樓半翠微。日暮禪心長寂寞。春帆何處雨霏霏。</text>
<title>題僧軸</title>,<text>悄悄懸燈客卧遲。一宵寒雨送秋時。西溪落盡千林葉。埋却山橋處處疑。</text>
<title>奉恩寺</title>,<text>坐到晨鍾睡未能。故人逢處又山僧。他年若說同遊地。東閣梅花雨夜燈。</text>
<title>贈山人</title>,<text>一鎻空山懶下村。跏趺終日與誰言。靑山望裏長如昨。不管人間雲雨飜。</text>
<title>有所思</title>,<text>歸舟登泊渡江秋。紅葉蕭蕭遠客愁。回望美人雲際隔。不堪斜日下空樓。</text>
<title>詠子䂓</title>,<text>巴蜀春風路更脩。聲聲如訴未歸愁。燈前半是江南客。一夜聞來盡白頭。</text>
<title>蕩春臺。逢洪晩全。可臣。</title>,<text>獨把春愁坐水隅。偶逢詩伴看山回。慇懃爲問中興寺。門外梨花幾樹開。</text>
<title>詠飢烏</title>,<text>漠漠飢烏漢水西。經年戀子守孤棲。不知返哺無心久。獨向雲林日夜啼。</text>
<title>南行</title>,<text>孤棹暫停捲短篷。歸鞭來待小亭東。天公不信今離別。猶借江心半幅風。</text>
<title>有所思</title>,<text>楮子島邊花落後。梵鍾樓上月明時。此中相憶不相見。何處雲山歌紫芝。梵鍾樓。在檜巖寺。</text>
<title>次光山小樓韻</title>,<text>倦翮依依向夕林。夏雲初起結層陰。年來不管人間事。醉裏悠然對遠岑。</text>
<title>七佛菴</title>,<text>山人手自掃莓苔。小院初開雲上臺。三十六調彈夜半。碧壇明月鶴徘徊。</text>
<title>虹流橋</title>,<text>虹流橋畔日初斜。吹弄寒簫落桂花。靑鶴一歸消息絶。白雲空鎻羽人家。</text>
<title>凌波閣</title>,<text>碧溪終夜送玲瓏。宿客無眠山檻空。欲草封書付歸使。百年長老水雲中。</text>
<title>神凝寺</title>,<text>一夜懸燈宿水關。又吹長笛入秋山。無人試問仙源近。遙朢千峯悵獨還。</text>
<title>八詠樓</title>,<text>八詠樓中酒一巵。碧欄吹笛夜遲遲。慇懃更奏出山曲。應爲明朝有別離。</text>
<title>陶灘舟中</title>,<text>回看一髮隱雲間。歸路迢迢客未閒。爲報舟人莫催棹。花開南畔是他山。</text>
<title>列仙樓送人</title>,<text>別酒欲辭酌更深。家僮猶指日西岑。落花芳草年年事。客路相看是苦心。</text>
<title>述懷</title>,<text>寒食年年客憶家。故山十里望天涯。城南卧病無人問。落盡橋頭第一花。</text>
<title>聯珠亭 在綾州○二首○先參判公曾莅此州。先生往陪留衙。故兩詩皆有感慕之意。</title>,<text>西風落木暮江濱。哀痛空餘未死身。三十六年無限意。不堪重對舊時人。天涯客久老癯形。日戒王程不暫寧。十二峯前倍惆悵。我心非是惜離亭。</text>
<title>鶉子江</title>,<text>登登石路遶山阿。白鷺羣邊秋水多。無限客懷看不足。郵人催馬忽經過。</text>
<title>贈淳昌倅 高敬命○二首</title>,<text>悠悠懷抱向誰開。京國音書久不來。何處一聲雲外鴈。五更孤燭夢初回。溪水潺湲雨暗亭。烟中時出數峯靑。知君寂寞迎人意。一夜吹簫酒滿甁。</text>
<title>贈人</title>,<text>江南行客戀芳華。玉笛聲中日欲斜。半夜酒醒微雨過。不知千樹已殘花。</text>
<title>題挹江亭</title>,<text>漁浦微風鴈陣寒。數行衰柳葉初殘。淸樽玉笛黃昏思。僮僕催歸更倚欄。</text>
<title>錦溪偶吟</title>,<text>掃淸河北本非難。念結朝廷鬢盡斑。身似秦川無所繫。一年潭上掩柴關。</text>
<title>南冥書院</title>,<text>半世行藏異耦耕。客來連夜話心情。白頭灑盡傷時淚。山外空傳隱遁名。</text>
<title>留宿竹隱堂</title>,<text>紅林掩暎野人家。峯外亭亭月欲斜。珍重一樽娛客處。不是靑山卽菊花。</text>
<title>贈熙上人</title>,<text>囊裏無金客倦遊。送僧兼作下山秋。多情獨有西林雨。終日蕭蕭故不收。</text>
<title>贈山人</title>,<text>客遊山院已多時。不及梨花聽子䂓。欲識山中春早晩。恐敎僧札入京遲。</text>
<title>偶吟 三首</title>,<text>太極元從二氣先。形形到底各分天。君看一片雲間月。散落千江處處圓。點也鏗然鼓瑟時。浴沂方寸澹無私。尋思氣象春風裏。不覺今朝手舞之。一年光景病相催。幽抱春來苦未開。十二橋頭明月夜。卧聽歌管看花回。</text>
<title>錦江樓</title>,<text>湖海迢迢幾問津。每臨歧路欲霑巾。仲宣樓上三年客。獨倚中宵望北辰。</text>
<title>贈金參判 宇顒</title>,<text>漢江月白孤舟遠。鳥嶺雲寒匹馬遲。誰遣同時又分手。不知行路兩無知。次韻 金東岡烟橫銅雀夕陽斜。花落廣陵春水多。雕欄徙倚不歸去。碧樹沉沉棲暝鴉。</text>
<title>贈宋雲長</title>,<text>朔風回雪侵窓紗。被褐擁爐坐煎茶。茅屋本無留客物。請君來此看梅花。</text>
<title>天冠寺</title>,<text>數峯如畵是天冠。楓竹叢中路幾盤。困借僧房成小睡。不知秋日下雲端。叢。一作陰。</text>
<title>宮詞</title>,<text>獨宿長門夜坐思。殘燈照壁漏聲遲。自從一被蛾眉妬。消盡容華尙不知。</text>
<title>金剛山</title>,<text>萬瀑洞中雲欲濕。毗盧峯上日初斜。玉簫三弄歸春曲。落盡碧桃無限花。</text>
<title>富春洞偶吟</title>,<text>留春不住草萋萋。獨坐無言日欲低。病客離懷早已亂。黃鸝何事又頻啼。</text>
<title>惜春</title>,<text>紅雨霏霏送酒觴。惜春終日倚空床。無言三月今年再。及到花開一樣忙。</text>
<title>偶吟 二首</title>,<text>門臨絶澗少風塵。爲卜幽 缺 合老身。天尙未全人可戒。不成三瓦亦堪陳。君民堯舜志頗公。瓢飮顔回樂在中。遇霽卽行逢潦止。此心何處問春風。</text>
<title>雪夜</title>,<text>滿樹梨花處處新。靑山變作玉嶙峋。夜來犬吠敲門急。知有隣家聞酒人。</text>
<title>山齋偶吟</title>,<text>風驅雲谷如翻海。雪打寒窓似撒沙。凍入布衾禁不得。懸崖矮屋小於蝸。</text>
<title>惜花</title>,<text>好時幾日又成空。吹落繁英一夜中。萬事人間皆如此。不須惆悵怨春風。</text>
<title>春雨</title>,<text>人道今年節尙賖。春深猶未見芳華。不知微雨晩來過。開得南隣幾樹花。</text>
<title>月夜</title>,<text>氷輪交雪照庭前。爽透瓊霄不點烟。流影滿盃渾似水。却疑身在泛虛船。</text>
<title>卽事</title>,<text>天寒寂寞曉香亭。回首千林葉盡零。不與世人成共醉。任他嗔怪楚臣醒。</text>
<title>春夜</title>,<text>種桃處處見花新。恰似玄都觀裏春。爲惜年光愁夜坐。月明人語在南隣。</text>
<title>偶吟 七首</title>,<text>幾時蠻觸罷相爭。費盡悲愁了此生。試問東風一盃酒。何如身後更留名。遙聞道士住溪陰。流水聲中歲月深。雲裏想應留白鶴。洞天何處可追尋。淸溪一曲凈無塵。巖上年年蕙草春。一隻仙禽一卷易。道人生計不全貧。匡山寺裏舊書生。今日重來不識名。怊悵諸僧換新住。微鍾猶記昔年聲。終南山上月輪孤。影入前村滿地鋪。境似玄都人不寐。照暎花枝看却無。興衰一代不多人。良翰從來在武臣。爲向嶽神試借問。如今能得舊生申。茶在烏甌易在床。幽居閒靜似羲皇。隔窓坐聽杏花雨。宰我獨眠春晝長。獨。或作不。</text>
<title>高麗</title>,<text>六經何日上尊堯。却道秦皇火未燒。定是亡書在百姓。購求那得問前朝。</text>
<title>述懷 二首</title>,<text>誰言人欲已消懷。心少弛時不自排。始信古來驚虜節。一宵孤館落黎渦。玄都村裏逢立春。前度衰翁又有因。日暮獨持微服戒。三年故作未歸人。</text>
<title>雨夜</title>,<text>蕭蕭暮雨濕微鍾。迢遞寒雲晴幾重。獨坐空齋寥落裏。懸燈一點照衰容。</text>
<title>曉</title>,<text>寒侵孤夢五更驚。殘月當窓誤作明。四壁寥寥還閉眼。小風吹送曙鍾聲。</text>
<title>雜詩</title>,<text>漢國人心尙不同。深恩多在燕居中。陸生一進交讙語。豈識眞當第一功。</text>
<title>讀漢史 二首</title>,<text>英尊公子在齊多。事致門生可奈何。大石立來僵柳起。夕陽愁唱紫芝歌。文駟豐貂問幾群。滿城呼唱日紛紛。時人共指侯鄕客。不是君卿卽子雲。</text>
<title>讀唐史</title>,<text>銀魚萬紙亦徒然。爲問當時直幾錢。聞說近來何太賤。只輸市上一中賢。</text>
<title>逢寒食</title>,<text>介山遺令屬禁烟。百五風光又一年。澆酒故山身在遠。望鄕心切獨濳然。</text>
<title>贈趙汝式 憲</title>,<text>共子當初擬史魚。獨收鯁直不分餘。男兒壯志應難滿。事業無寧一諫書。或云上書</text>
<title>感吟 三首</title>,<text>世故空多病兼侵。已 缺 未得一來尋。今朝始拜靈床下。舊日懷傷更不任。石川殘日訪柴扄。掩泣空山政作行。滯雨空齋愁不寐。隔窓林際亂蛩鳴。一夜生秋百感深。殘年長作病還沉。故人心事今何似。兩鬢空添雪更侵。</text>
<title>詠歸亭</title>,<text>狂生非是稽山老。勝境還如入四明。更把琴歌醒晩醉。小風吹入滿襟淸。</text>
<title>參禮驛樓</title>,<text>宦遊行樂逐年稀。每憶藜牀舊布衣。歇馬驛樓愁獨睡。夢中京國片時歸。</text>
<title>寄人 二首</title>,<text>遠隔音容問幾時。憑高長作望相思。柴關寂寞梅花發。何日同君把一巵。孤獨餘生萬事悲。亡親長憶欲相隨。如今卧病思君苦。卽到同衾且莫違。</text>
<title>重陽。寄白彰卿。光勳。</title>,<text>一望天涯海路長。知君病後正思鄕。家家酒熟黃花發。醉揷茱萸倚夕陽。</text>
<title>夜直 四首</title>,<text>旅宦無端發舃吟。錦城迢遞暝雲深。省中秋雨蕭蕭夜。一點孤燈照遠心。風花千片 缺 空墻。講罷歸來滿袖香。堪笑輞川空好客。吏人知道孟襄陽。重城寂寂鎻金鑾。幄裏香燒夜覺寒。明月滿庭花影亂。起來惆悵獨憑欄。微雨蕭蕭獨掩扉。夜深孤燭照寒衣。終南淸渭俱難遣。過盡秋風亦未歸。</text>
<title>入直</title>,<text>金鑾夜夜泣鄕山。侍講無功尙未還。愁倚夕欄心更遠。鳳池春盡落花閒。下番後次韻 許 缺杳杳斜暉半掩山。紫薇枝下暮禽還。經春省裏空愁病。藥裹詩籤盡日閒。</text>
<title>次洪玉堂韻</title>,<text>王孫草綠久相離。愁見迢迢芳節移。聽盡仙巖歸未得。分明今夜夢中思。原韻 洪 缺玉署相逢話別離。夕陽看盡綠陰移。知君未斷江鄕計。鷺渚愁烟幾夢思。</text>
<title>寄人</title>,<text>寒夜懸燈憶遠公。經年不出此山中。遙知桂子東巖在。爲報天香寄北風。</text>
<title>月下偶吟</title>,<text>一室玲瓏透入窓。靜中眞味久難雙。年來試覔相傳法。萬里長空月照江。</text>
<title>山中</title>,<text>洞中閒歲月。象外老烟霞。鳥棧纔通逕。雲墟半入沙。高巖初駐馬。遠客欲離家。回望梁山峽。逢仙正不賖。</text>
<title>偶吟</title>,<text>寒蛩鳴不定。月影耿踈篁。楚夜孤鴻早。湘南一葉黃。蕭條同遠客。寂寞似他鄕。獨坐久誰語。秋簾近曉霜。</text>
<title>金川寺</title>,<text>夜入金川寺。西臺葉正踈。水舂慣宿鳥。僧火照遊魚。楚客傷遷日。徵君解紱初。令人懷往事。回首一噓唏。</text>
<title>臨荷亭</title>,<text>小亭臨野望。幽寂性相宜。細竹偏依砌。秋荷又半池。石田還有秫。山客夜看棊。我亦懷遊久。隣棲不負期。</text>
<title>訪智力寺</title>,<text>客懷忽不適。騎馬訪禪棲。暝色松間路。寒聲雪下溪。亂峯登漸遠。孤寺朢還迷。聞說僧猶在。來自竺國西。</text>
<title>贈人</title>,<text>昔逢松嶽里。門巷日初斜。好客多栽竹。看山不在家。孤城一別後。相憶十年賖。暫對情何極。重期就菊花。</text>
<title>贈仙巖主人</title>,<text>欲求新小築。潭上訪山人。自是送將老。本非愁在貧。靑燈一夜話。白髮十年親。聞說仙巖勝。同君作近隣。</text>
<title>江村</title>,<text>野泊依村口。重遊屬暮年。鍾聲隔岸寺。人語渡湖船。月上蒹葭遠。烟橫島峽連。夜深風更急。落鴈不成聯。</text>
<title>廣石亭泛舟。謝趙明府。</title>,<text>廣石營開榭。孤潭試放船。山城爲旅日。江海送秋年。漁子來朝鱠。廚人起夕烟。慇懃遠慰意。却憶使君賢。</text>
<title>孤亭 孤下。一有石。</title>,<text>好事憐吾第。幽亭選勝開。玉溪環繚繞。雲峀揷崔嵬。夢想三年近。仙遊一宿迴。何當謝簮笏。白首與爭隈。</text>
<title>贈山人 三首</title>,<text>旅遊逢暫對。還似在幽居。山果經霜落。江楓過雨踈。寂寥湘畔寺。迢遞漢中廬。到此分南北。何時定有書。羈懷忽不適。因尋靜者居。度壑水聲遠。隔簾花影踈。南陌拆新柳。東陵憶舊廬。如逢江過使。須寄一行書。溪庄人獨過。紅樹入山幽。旅思偏來夜。蟲聲苦送秋。歧路何日盡。簪組半生愁。偶得林僧話。臨行更上樓。</text>
<title>龍仁途中</title>,<text>羈宦走塵埃。不知嘉節廻。故園秋事晩。歸路旅心催。愁鬢秪如此。寒花今又開。那堪政漂泊。馬上聽鳴雷。</text>
<title>贈山人</title>,<text>聞說水東寺。殘春猶掩扉。客從京口到。僧向廣陵歸。芳草生還積。梅花落漸稀。黃昏獨惆悵。山雨正霏霏。</text>
<title>寒風樓 二首</title>,<text>水館淸無寐。披衣獨依欄。霜林依古岸。山雨暗秋灘。夜靜蟲聲急。樓高燭影寒。百年江海志。日出又催鞍。異境千峯秘。寒扉二水廻。杉松陰石磴。雲日隔風堆。自愛閒情遠。其如暝色催。高秋興未盡。欲返更徘徊。</text>
<title>贈叔獻</title>,<text>讀書賃江屋。頻住二湖邊。舊遊猶昨日。世故又今年。貰酒多因月。尋僧半在船。之子還棲此。相思倍悵然。</text>
<title>雲遏下</title>,<text>一入昇平地。迎行遠備儀。驛塵隨校尉。江月弄牙旗。滿路淸霜肅。孤愁白髮滋。平生慚計拙。何以答恩私。</text>
<title>洛水驛</title>,<text>招提成一宿。渡口喚孤舟。古木山村曙。寒雲水驛秋。南天行漸遠。北極望還愁。耕稼非吾學。勞勞白盡頭。</text>
<title>虹流橋</title>,<text>臨潭橫小閣。複道卧長虹。客坐水聲裏。魚游山影中。烟霞自今古。歧路又西東。不語還怊悵。秋風首似蓬。</text>
<title>鎭海樓</title>,<text>嚴程爲客久。愁髮鏡中凋。地盡滄溟濶。天高斗極遙。海風吹碧樹。浦日漲寒潮。莫道悤悤去。他年肯更邀。</text>
<title>雙峯寺</title>,<text>天地有終極。孤哀無奈何。感遊秋鬢短。迎客故人多。可忍醒時見。終敎夜半過。衷情說不得。相對淚滂沱。</text>
<title>丑川亭</title>,<text>遠客旋歸日。依依懶下樓。風烟空滿眼。川嶂幾回頭。驛路愁殘鬢。江鄕度一秋。明朝隔南北。此別轉悠悠。</text>
<title>牟陽淸絶堂</title>,<text>春歸還作客。愁裏負辰良。漢水路千里。美人天一方。羃池荷葉細。迷塢枳花香。更喜添奇絶。松陰月滿堂。</text>
<title>送柳眉菴 希春</title>,<text>歎息眉菴老。三朝侍講筵。桓榮稽古日。疏傳乞骸年。白首南鄕遠。丹心北闕懸。授衣恩已至。莫負更來遊。</text>
<title>挽夫人</title>,<text>不是元才子。還逢女校書。前行眞永訣。今日悔離居。往事空如夢。浮生更覺虛。小兒啼索飯。膓斷淚盈裾。</text>
<title>挽曺南冥先生 植○三首○第三首。考南冥集續謄。</title>,<text>邵子辭徵日。文公遇遯辰。工程惟敬義。方寸具經綸。疾惡剛膓在。憂時老涕頻。平治天未欲。無祿此東民。水竹延平舍。龍門拜下塵。遠來憐志苦。開抱見情親。嶺樹還千里。江花度幾春。無由再問道。獨立倍傷神。山頹悲不極。邦國更無人。出處懷耕黎。淵源沂洛閩。叔孫空欲毁。文仲豈知眞。任道雲林暮。平生未枉身。</text>
<title>麻谷寺 二首</title>,<text>久戀湖西寺。淸秋客始過。石臺霜葉滿。烟渚古槐多。孤影歸僧渡。寒聲暮梵和。中宵愁獨坐。山雨濕雲蘿。何年剏水寺。洞壑老烟雲。抛食澗魚聚。汲甁山月分。石寒秋漸瘦。僧定夜偏聞。愛此因惆悵。停驂到夕曛。</text>
<title>送盧蘇齋 守愼</title>,<text>抱斂遊京國。孤懷人不知。一生長在望。今日幸相隨。郭外又風雨。天南還別離。商山西日近。不敢問歸期。</text>
<title>閒中卽事</title>,<text>舍是吾知孟。無疑曰唯曾。天心聊對易。夜氣獨移燈。克己仁非遠。存誠道自凝。何當推此樂。千里見來朋。</text>
<title>應製 次山海主事贈使臣韻 二首</title>,<text>一念緣先系。君王獨至誠。共知由孝慶。莫道是經營。正似披雲日。還同出谷鸎。鴻恩何以報。千載仰皇明。二百年間累。今朝達下誠。寶書來貝闕。奇賞入邊營。喜語初傳鵲。歡謠更和鸎。微臣誦聖德。受賀御通明。累。光國志。作痛。○大提學李畬曰。所作皆一世精華。所以鳴國家之盛者。原韻國王共帝命。貢獻獨虔誠。曉騎隨秦驛。宵驂度漢營。上林瞻繫鴈。長樂聽啼鸎。歸去無煩頌。天朝自聖明。右山海關主事馬維銘雨露天恩渙。玄黃效遠誠。幾虧關北月。重過海西營。星座瞻陽鳳。鄕愁惱曉鶯。揮毫酬秀勾。才調愧三明。黃麻宣九闕。白日照微誠。漢市新豐酒。秦城細柳營。鄕程多逸興。珠曲送嬌鶯。鴨渚春應好。烟花十里明。右兪泓</text>
<title>臨溪亭</title>,<text>衰鬢行裝晩。沙鷗性命輕。旣無長孺直。寧有曲江明。五月秋疑早。千愁夜又生。思君心耿耿。不是爲簪纓。</text>
<title>息影亭</title>,<text>雲間蒼麓逈。疊石始開亭。自愧逢眞境。空煩指史星。竹陰緣細逕。松影落寒庭。僮僕迎淸賞。客歸還閉扄。</text>
<title>送秋</title>,<text>秋風今又過。一枕夢黃粱。落葉啼乾雨。殘蛩咽弊墻。老髮憐衰白。短愁引兕觥。却憶登徒子。從今不永傷。</text>
<title>獨詠</title>,<text>羊胛年光迅。牛毛世故新。空將微服意。久作閉關身。雪霽龍山月。雲開銅雀春。玄都前度客。今日泣迷津。</text>
<title>自帖</title>,<text>味道還忘食。收心自不言。風霜方見動。牛斗幾消寃。漢帝留前席。張卿詣府門。誰敎今夜永。北極我思存。</text>
<title>閒中 二首</title>,<text>歲月空莊壁。詩書獨下帷。只悲三至累。敢恨一年遲。樂意回春日。良心向夜時。自今憂最歇。還憶鹿門期。依窓愁獨坐。里巷絶喧聲。風急懸燈滅。雲收向月明。亂蛩鳴不定。孤客恨猶生。無眠夜又過。東峯日欲橫。</text>
<title>宿東林寺</title>,<text>龍華成旅宿。落葉夜生愁。古寺經三火。蟲聲訴獨遊。月明僧語定。鍾斷石樓幽。楚賦兼潘鬢。茫然 缺</text>
<title>偶吟</title>,<text>寄跡長安客。孤懷每在山。風塵纔病起。江海又秋還。隔世愁員外。何時醉甕間。詞官君莫少。香羅卽身閒。</text>
<title>寄友人</title>,<text>西郊論文夜。南池賞藕年。中間多世故。今日各華顚。關幕秋將半。湖鄕月又圓。相思有歸鴈。書札倘能傳。</text>
<title>與僚友共賦 二首</title>,<text>誰知山草跡。西省逐羣仙。作客還多日。爲官更老年。檢經春斷酒。求瘼夜無眠。此意那堪說。逢君益惘然。甚矣衰慵久。窮經獨不能。才名慚學士。時議厭甘陵。省吏傳朝御。書帷近夜燈。論思何所補。秋至憶魚罾。洪僚所題舊識南州客。今爲供奉官。靑雲逢聖主。白首寄長安。秪愧殊恩重。那愁末路難。孤潭會歸去。分我半溪灘。</text>
<title>石壁</title>,<text>丹壁千層立。澄江一帶圍。峽中秋欲半。馬上客初歸。怊悵惜良景。徘徊愁落暉。逢人問隱者。何處掩柴扉。</text>
<title>重陽 二首</title>,<text>那堪世事日悠悠。忽値登高憶舊遊。孤鴈月殘千戶曙。亂蛩門掩五更秋。黃花何處酒新熟。白髮十年人自愁。佳節不酬歸亦可。朝來寂寞倚西樓。古郡秋殘晩角哀。掩門楡柳落靑苔。寸心耿耿三年近。佳節依依九月來。霜鬢自隨人事改。雨聲空報菊花開。終朝不飮非關病。又是龍山負一盃。</text>
<title>白馬江</title>,<text>釣龍臺下落花東。酌盡松醪繫短篷。千里暮雲鴉影外。一江秋色鴈聲中。居僧豈解長沙客。野老空傳底相翁。獨立斜陽多古意。晩洲蕭瑟荻花風。</text>
<title>送西郊 柳根</title>,<text>再按南荒十載間。巡遊幾日又言還。貧年民瘼秋猶在。到處州書夜未閒。馬上暫成江北夢。驛中長望海邊山。君歸如訪頭流老。茅屋傷時兩鬢斑。</text>
<title>送扶餘倅 洪可臣</title>,<text>承明送客思紛紛。宮樹蟬聲不可聞。洛下親朋離道契。湖西父老望徵君。落花巖畔猶秋草。天政臺邊自暮雲。憶到成忠多感慨。夕陽何處吊荒墳。</text>
<title>贈山人</title>,<text>南國思歸雪滿巓。夜來風雨杳如年。喬陵一飯猶無分。古寺千峯獨有緣。秋逕竹深烟靄靄。石門鍾斷月娟娟。漢關迢遞因相憶。幾日停禪見此篇。</text>
<title>挽孫億</title>,<text>生涯忽忽甚浮漚。最惜才名出凡流。數尺墳前無子奠。三年堂裏有孀愁。小齋寥落山雲暮。舊里蕭條隴草秋。瞻父茫茫泉下淚。直從朽骨未應休。</text>
<title>贈山人</title>,<text>幾處烟霞又斷情。高僧蹤跡本來淸。昨從舊寺因過我。道向香山獨掩扃。入夜旅盃難得醉。到春離思易爲盈。羨遊多病堪聞語。莫負歸時訪洛城。</text>
<title>快心亭</title>,<text>登樓曾賞上游春。惆悵今來跡已陳。落日寒愁聞塞鴈。故城遺感望行人。爲官又失三年學。作客空驚萬里身。飮盡一樽還寂寞。不堪紅葉下山頻。</text>
<title>謝趙明府</title>,<text>遠客多愁在路歧。今朝始赴故人期。園林却阻山翁醉。江練空懷謝眺詩。秋盡葉舟猶解晩。夜深雪棧亦歸遲。憑君欲買棲身地。拄笏相看定幾時。</text>
<title>次廣寒樓韻</title>,<text>誰向人間搆此樓。朱欄迢遞郭西頭。銀橋水冷秋初落。方丈雲深晩未收。玉笛遠飛天外響。碧城方弄月中遊。冷然飽賞仙居勝。何必乘槎上漢求。仙侶飄然下翠樓。夜香輕泛玉搔頭。三盃法酒人初醉。一隊霓裳曲未收。明月滿天分上界。長風來席馭春遊。三淸洞府還疑此。方士金丹不外求。右李達不怪便登天上樓。牽牛人亦河之頭。兎蟾終古說疑似。烏鵲卽今功已收。紅妓應因竊藥至。畵船故替乘槎遊。年來五馬興全盡。只有玆州還可求。右崔岦</text>
<title>松廣寺 順天</title>,<text>遠道聊忘計日愁。名區幾處借淸遊。白雲疏磬千山暮。紅樹寒溪一逕秋。倦意欲休還見寺。賞心猶在更登樓。悄然禪榻添寥寂。窓外通宵有瀑流。</text>
<title>靑鶴洞</title>,<text>隱暎雙溪紅樹林。斷橋斜對石門陰。紫霞洞裏雲煙積。靑鶴山中歲月深。勝地忽爲千里客。仙遊空感百年心。玉簫三弄無人見。日暮亂峯何處尋。</text>
<title>列仙樓</title>,<text>天涯長望白雲閒。鞍馬迢迢幾日還。遠峀微茫秋色裏。孤城繚繞夕陽間。愁心未問官醪好。客路難禁野菊斑。記得今宵吟倚處。滿樓明月夢中看。</text>
<title>海雲亭</title>,<text>秋風忽起遠遊情。落日孤臨海上城。歲熟人民看喜氣。月明刁斗絶邊聲。天涯鞍馬歸心苦。軒外烟霜旅夢淸。閱盡南州還愛憩。小亭從此更知名。苦。一作切。</text>
<title>順天府</title>,<text>見說昇平是勝區。客來何事倦登樓。昔賢已去臺園在。溪水無情歲月流。曠世幾爲吾道感。百年還覺此生浮。夜深空閣頻惆悵。愁裏難禁兩鬢秋。</text>
<title>聽潮樓 在康津○二首</title>,<text>人家新集亂離餘。更起華譙倚碧虛。浦口風生迷落鴈。海門潮退弄遊魚。孤城吹角聲猶壯。亂嶼和烟望盡如。往事至今官吏說。當年遺憤未曾攄。遺。一作幽。平楚蒼然眺望增。欲描形勝我何能。初驚河伯誇秋水。更訝江娥踏素氷。樓上照寒孤帆月。烟中遙耿數村燈。自憐旅恨消難盡。朝日臨行又一登。</text>
<title>昌平縣</title>,<text>南國今朝作意行。自憐甥舅會初成。雲收遠峀山容淡。葉落空庭堦面平。驛騎迢遙星使倦。古槐踈冷長官淸。鳴陽勝事傳應遠。童稺他年亦識名。朝。一作秋。古。一作縣。</text>
<title>錦溪</title>,<text>王事休時又暫過。兩山依舊碧嵯峨。沙邊月色經霜遠。枕上灘聲向曉多。坐石獨題招隱句。移舟還唱濯纓歌。思歸不是輕軒冕。游宦其如老病何。</text>
<title>次培風樓韻</title>,<text>亭上平臨浦際峯。人間旁午獨生風。暄凉物候昏朝裏。流峙天機日夜中。孤鶩去邊雲杳杳。片帆歸後雨濛濛。悠然忽起仙槎興。鷁路蒼蒼與海通。</text>
<title>喜慶樓</title>,<text>望裏悠悠擁翠岑。刺桐花發伴愁襟。今朝高閣悲衰鬢。曉夢金鑾聽玉音。古市人稀山郭暮。遠村烟起海天陰。酒䦨客散還惆悵。驛路那堪獨去心。</text>
<title>流觴臺</title>,<text>二十年前向此遊。重來又値古臺秋。沙邊綺席靑燈亂。海外行車白髮愁。把酒自驚時序晩。題詩還戀水雲幽。應知勝會傳村巷。姓字千年不盡流。</text>
<title>內莊山</title>,<text>晩興飄然不自緘。還如壯馬暫辭銜。臺前椒葉間朱實。洞裏楓林粧翠巖。秋色近樓憑畵檻。夕風吹露入輕衫。誰知歸路蹰躇意。明日丹丘逈隔凡。</text>
<title>次盧蘓齋十亭韻 二首</title>,<text>因墻帖石爲開池。匝地冬靑樹樹奇。手植曾看洙水澤。後凋還感聖人思。孤根厄閏愁多歲。直榦凌霜問幾時。碧海十年懷苦節。晩來方見托心期。白首幽懷說向誰。庭前十翠照肝脾。天公縞雪殘旄盡。海島蓮花戰士隨。擧世儘探春錦色。幾人能取歲寒姿。東園開落須臾事。惟自靑靑公獨知。</text>
<title>追慕陶山</title>,<text>陶山昔日喪斯文。綿酒生芻往哭門。千載相傳惟水月。一生無過自乾坤。床頭書帙塵埋匣。溪上梅花雪擁根。世事累翻完者少。到今方識道彌尊。</text>
<title>偶吟</title>,<text>幽居寂寂謝囂煩。漸喜交游不到門。萬壑煙霞巢鶴洞。百年鷄犬種桃村。窓含孤月懷中照。耳慣飛泉洗後喧。晩識閉關窮亦樂。陶然此景共誰言。</text>
<title>閒中偶得一律。仍寄成浩原。</title>,<text>獨宿孤亭坐默然。晩來幽事我能全。味深韶樂忘三月。過少韋編假數年。外物消時思不淺。本心存處語難傳。朝聞夕死丁寧戒。淸晝焚香獨對天。</text>
<title>聖節</title>,<text>去年今日慕承綸。紫禁晨趍賀聖辰。金爵初傳中法別。玉盤擎出御廚珍。當時尙愧千秋錄。慶節飜悲一涸鱗。未與百官同拜舞。祝堯寧獨華封人。</text>
<title>神勒寺</title>,<text>黃驪初賦暮年遊。仙府因之數日留。浪濺金山堂裏像。天低甘露水邊樓。江中載月僧歸寺。夜半聽鍾客在舟。無限旅懷仍不寐。棹歌漁唱盡堪愁。</text>
<title>閒中卽事</title>,<text>一點浮雲過太虛。閑居孤枕夢華胥。幽林花發春愁半。晩樹鳩鳴山雨餘。壇上暫希曾點瑟。洛中方待邵雍車。寥寥門巷身還靜。高閣垂簾看古書。</text>
<title>述懷寄李叔獻</title>,<text>老年爲學意彌深。聖路何曾異古今。萬籟靜虛生夜氣。一身坤復見天心。知新有樂非成誦。養性無餘只整襟。患難素行應自得。未論城市與雲林。</text>
<title>踏靑</title>,<text>節過淸明天氣新。年光空屬踏靑人。流觴勝集蘭亭暮。秉簡遺風上巳辰。草色喚生孤客恨。雨聲催老萬家春。佳期忽誤門還閉。虛室寥寥一病身。</text>
<title>卽事</title>,<text>世間通塞摠前因。肯向蒼天問我辰。昔日田園非樂土。幾時城郭寄危身。讀書未足年驚暮。憂道無眠夜向晨。吾受有爲皆若是。屢空能問彼何人。</text>
<title>重陽。次后山韻。</title>,<text>流光冉冉逼虹莊。老去悲秋意自涼。九日登臨猶卧病。滿城風雨獨焚香。鴉啼暮樹愁棲息。鴈向南天戀䵚粱。爲報明朝追勝賞。東籬容有數枝黃。</text>
<title>幽居</title>,<text>短景蕭蕭人不行。天寒獨坐感坤貞。閉門曉夢遣燈影。欹枕鄕心渡瀑聲。戒了涸鮒當晩節。悔敎騎馬逐虛名。固知來日猶堪補。莫使因循誤一生。</text>
<title>聞赦不霑</title>,<text>僮僕初傳行路言。赦書前夜下天門。自憐故我方知命。更有何人爲直寃。寒盡死灰難復火。雪埋枯草未霑恩。孤懷寂寞還無語。敢與論文共對樽。</text>
<title>富春洞偶吟 二首</title>,<text>共道詩山似鶴臞。一麾聊爲愛寰區。九還幾伏爐中火。雙舃時飛日下鳧。爽氣透簾頻拄頰。淸風入室獨眠蒲。山翁定向池園醉。肯憶湖亭舊隱無。閒來倍憶舊莬裘。南望歸雲不自由。致意興公曾作賦。任心張翰苦思秋。山中獨鶴經年怨。巖下孤舟盡日浮。愧殺江湖鎻空宅。只今留與使君遊。</text>
<title>述懷</title>,<text>忙中求靜轉依依。霜露餘恩究竹扉。偶出風塵非爲宦。却來魚鳥莫深譏。拂籖書卷還無恙。從我諸生亦不違。回首舊江猶更隔。幾時留待主人歸。或云。寄語山童勒掃室。裁花留待主人歸。</text>
<title>逢春有感</title>,<text>又見流光老一巡。寂寥寒夜絶相親。滿城儺鼓千家競。一片桃符萬戶新。夕寢空憐無褐客。明時還作向隅人。秪應腐草心猶在。獨喜和風漸近春。</text>
<title>哭僚友</title>,<text>少日詩名動海涯。淸時偏受聖明知。納言共說咨龍日。勿伐重聞詠召詩。㫌翣獨歸江漢路。松楸空作別離悲。相親曾事東銓長。一望靈車淚更垂。</text>
<title>入直</title>,<text>西淸斜日倚南樓。遠客無端滯宦遊。御柳晩風欺病况。鳳池芳草起鄕愁。論思無補何曾久。經術全踈可自休。爲問此間同直意。幾時相憶說悠悠。</text>
<title>挽友人</title>,<text>如君雄偉古無倫。磊落䂓模濟物仁。寰外豈知有志士。世間空說不羈人。百年孝念餘塡海。一尉忠言盡愛民。聞道聖君賜賻祭。白頭耆舊又沾巾。</text>
<title>感君恩</title>,<text>重城迢遞似仙居。職近天顔意未舒。禁掖春風三月半。蓬瀛舊跡四年餘。賞心遇夜猶成醉。講命遠朝更檢書。輔導至今無寸補。白頭常恐寵光虛。</text>
<title>思家</title>,<text>昨夜秋霜下井梧。倚欄頻惜衆芳枯。安仁直省空傷鬢。張翰歸舟不爲鱸。鄕札此時還隔絶。宦游何日免羈孤。三年未見江南墓。獨向西風聽夕烏。</text>
<title>送別夢應 濟臣</title>,<text>西橋楊柳正依依。千里離懷白髮悲。壯志曾經定遠筆。歸心還繫老萊衣。妙香山上孤雲起。安市河邊夕照微。莫道玆行太辛苦。君家多是管戎機。</text>
<title>贈 缺</title>,<text>嶺中形勝古新羅。儒士云亡俗亦訛。阡陌未堪秦弊起。甘泉時達漢烽多。思君幾處登樓晩。病渴經年按節過。聞說朝廷 缺 太急。蒼生今切望恩波。</text>
<title>送別</title>,<text>幾年流翰侍丹墀。獨向天涯倦把麾。一夜春風滿東閣。五更殘雪在南枝。高山杳杳停雲晩。洛水悠悠上鯉遲。遙憶使君愁案牘。夢魂長繞鳳凰池。</text>
<title>題 缺</title>,<text>仙蹕淸晨下九天。二陵猶在漢東邊。紅紗千點開馳道。畵角三聲引彩船。拜向靈宮心正 缺。步移雲仗影相 缺。樂遊晩 以下缺。自幸淸時近禮筵。</text>
<title>寄叔獻</title>,<text>悵憶淸遊幾日同。閉門愁寂但書空。靑雲已擲思鄕裏。白髮偏生厭宦中。芳草滿江迷客夢。楊花吹硯助詩筒。省郞數歲終無補。還愧沙鷗笑病翁。</text>
<title>贈 缺</title>,<text>翰苑千官共一時。中間人事路多歧。違心 缺 道愁孤宦。求膳誰知爲二慈。梅閣春風看起蚤。蘋州落日採歸遲。自慚榮祿終何補。千古猶傳峴首碑。</text>
<title>述懷寄成浩原</title>,<text>江南春盡落花飛。馬卿傷時客又歸。神武風烟看鬢改。甘陵論議與心違。漸知末路故人少。耐可殘年音信稀。早晩會尋溪畔去。翠篁深處款柴扉。</text>
<title>秋夜憶 缺</title>,<text>思歸夜夜數長亭。旅宦千愁鬢欲霜。南鴈嘶時頻陟岵。西風吹後急趨庭。郡樓寒月三秋白。溪舍孤燈一點靑。遙想易床依舊在。哀歌凄絶有誰聽。</text>
<title>遼廣道中</title>,<text>遠鴈歸時過薊遲。朝天猶及一 缺 期。百年中國賜歡樂。千里行人更誦詩。萱背藥爐心正繫。異鄕音信夢還疑。相思何處逢新歲。旅館寒燈秪自悲。</text>
<title>挽 缺 相國夫人</title>,<text>名家共說是西原。婦禮端宜配相門。冀缺幾懷如客敬。長孫還感乳姑恩。空餘風樹人間慟。猶慰歡迎地下魂。遺袿不堪悲涕盡。故房寥落自黃昏。</text>
<title>凝碧池</title>,<text>塵生金鑑混姸媸。一陣風流天寶危。掀天鼙鼓勢崩瓦。可嗟列郡無男兒。孤忠只有一伶官。萬古傷心凝碧池。多情池水不盡碧。至今瀦得前朝悲。憶昔臨池醉春遊。照曜紅粧明碧漪。凝心解語萬機輕。羯鼓聲中飛玉巵。長安一夜塵滿城。靑騾何處愁峨嵋。空餘池花樂孽虜。霓裳半雜胡笳吹。梨園依舊弟子是。座上鑾輿非昔時。凄凉池水爲誰綠。滿目愁煙宮柳垂。空將舊箜不忍奏。憶君酸淚雙交頤。風前擲器哭一聲。犬馬微誠天獨知。孤魂已逐劍光飛。千載知心高漸離。伶師猶解感恩死。君臣大義當何爲。餘漣未洗碧血痕。一脉遺寃無絶期。往事悲傷不可問。衰草斜陽迷故基。</text>
<title>巖棲讀啓蒙示諸君 先生時謁退陶于禮安。講啓蒙。 [退溪先生]</title>,<text>白首重尋易學書。幾多踈謬共修除。方知麗澤深滋益。覷到先天一太虛。</text>
<title>述懷排律回文。用李春卿韻。[朴訥齋祥]</title>,<text>殘知老客倦羈棲。臭厭銅章解錦西。歡斷苦邊勞結課。餽疏嘲底拙封題。觀酣着屐詩人宋。說妄緘唇辯士齊。冠玉媿殷評菲德。俸錢憂腆責荒畦。丹枯貌瘁精飄蕩。步澀行危路側低。官做失方乖俗樣。看看好手重莫提。</text>
<title>次李伯生詠玉堂小桃[黃芝川廷彧]</title>,<text>無數宮花倚粉墻。遊蜂戲蝶趁餘香。老翁未及春風看。空有葵心向太陽。</text>
<title>李伯生，趙公保，尹仲說 箕，崔立之 岦，崔嘉運 慶昌 及趙季獻 大男。 與余共泛舟于楊花渡傍仙遊島。余將有西行。故諸君出餞有詩。因次韻。[栗谷]</title>,<text>載酒撑船水一隈。靑山隱向海門開。汀花岸草與煙遠。別後知君愁更來。</text>
<title>與諸友到季涵家。季涵他適。入夜而還。小酌。謹按峒隱集。諸友卽先生及峒隱李公，孤竹崔公云。 [栗谷]</title>,<text>有約人何去。客來棲鳥稀。月緣寒樹沒。鍾到華山微。擊目凝淸思。回燈照夜霏。深盃叙離別。寂寞素心違。</text>
<title>昔日與栗谷，孤潭，孤竹。共訪松江不遇。留待客軒。栗谷題五言律。示諸君要和。余之所作。茫不能盡記。作此因寓感舊之情。[李峒隱義健]</title>,<text>故舊泉中隔。歡娛世上稀。餘生雖獨在。萬死竟何歸。廢宅秋蕪沒。空山暮靄霏。回頭二十載。衰白寸心違。</text>
<title>次楓崖韻。奉寄孤潭。[龜峯]</title>,<text>伊人阻歡會。秋風搖夕幃。隔水怨芙蓉。寒露添我衣。孤舟夜波深。負叩月中扉。不惜流光遷。但怨始願違。始願雖可違。擕君同有歸。</text>
<title>題鷲嶺僧軸。用李伯生韻。[霽峯]</title>,<text>小院逢僧話。懸燈一室幽。露凉孤鶴夜。山靜候蟲秋。赤岸晨霞爛。剛泉翠黛愁。何當携爾去。援桂共淹留。</text>
<title>戊寅仲秋。余南行宿東湖之夢賫亭。李佐郞伯生諸士友同宿。明日送于南岸。余作詩留別。[柳西崖成龍]</title>,<text>又作臨流別。長懷去國愁。沙平人杳杳。天遠水悠悠。直以名爲累。其如跡似浮。江南有明月。何處獨登樓。</text>
<title>戊子秋。歸覲眞珠府。行到江陵地橫溪驛。逢月正僧圓規。自言久住三角中興寺。與婦翁 孤潭先生 詩伴崔嘉運有酬唱集。感而書贈。二首 [李溪隱廷立]</title>,<text>古驛深秋路。寒山落日時。相逢五臺釋。各誦十年詩。海外入新定。洛中無舊知。飜懷人世感。流淚自沾頤。吾舅吟詩友。空門只有師。石樓花落後。霞洞月明時。林下歸休約。山中雜擬詩。如今眞隔世。天外一相思。</text>
<title>孤潭先生礪山茅亭[李溪隱廷立]</title>,<text>北路名都會。南藩第一州。人歸如舍舘。天與作襟喉。邑內稱佳境。壺中得勝流。茅亭開小築。竹老契羣謀。玉署含香日。金狨繫馬秋。未能投紱冕。時復卧松楸。裘屐眞吾土。林泉卽某丘。還從序齒會。每作聚眞遊。爭席寧無所。聯茵喜有由。戒奢無翠壁。昭儉不朱樓。伏臘過從數。池塘寄興幽。人如會稽集。士卽濟南儔。鄕會從玆盛。民風不可偸。無端遘盗賊。忽已値瘡疣。痛哭人何在。傷心跡自留。兵戈四載暗。鼙鼓一方愁。國有中興美。鄕宜故事修。江山幸不改。風月會全收。有客初投迹。憑軒要解憂。百年鄕社裏。終欲老耕耰。</text>
<title>題李伯生鷄山別業[玉峯]</title>,<text>故人有幽居。一逕秋雲上。永夜明寒燈。林端踈雨響。</text>
<title>寄李伯生[玉峯]</title>,<text>梨花寂寂掩西樓。回夢蓬山憶舊遊。今夜故人何處宿。滿江明月一孤舟。</text>
<title>李伯生第夜別[玉峯]</title>,<text>蒼蒼夜色禁城秋。月到南墻影半樓。爲是故人千里別。笛聲梧響盡心愁。</text>
<title>訪李伯生[玉峯]</title>,<text>槐柳蕭蕭九陌寒。夢中前夜見鄕關。騎驢獨出城南路。尋到君家雪滿山。</text>
<title>次李校理伯生[玉峯]</title>,<text>仙郞初下午門朝。花暎重城柳拂橋。把酒忽驚寒食過。楚鄕歸思路迢迢。路。一作夢。</text>
<title>題北辰寺雪俊軸 軸上有李伯生詩 [玉峯]</title>,<text>憐僧千里至。軸上故人詩。一別有如此。重逢杳未期。猶聞容鬢舊。不恨命途遅。詠罷無窮意。他年爾自知。</text>
<title>奉恩寺蓮亭。次李校理伯生見示之作。[玉峯]</title>,<text>偶因休浣到雲門。把酒題詩勝事存。紅藕一池風滿院。晩蟬千樹雨歸村。深慚皓首從覊宦。猶喜靑山似故園。聞說錦湖烟景異。會容孤棹問眞源。晩。一作亂。</text>
<title>次玉峯寄李伯生韻[孤竹]</title>,<text>龍池楊柳雨連朝。一片晴雲渡御橋。惆悵一年芳草色。江南無限碧迢迢。</text>
<title>送李伯生賀至[李蓀谷達]</title>,<text>八月邊霜塞草黃。使車催發上遼陽。沙中飮馬長城窟。關外經秋古戰場。萬國衣冠同此會。衆人言語各殊方。行頒寶曆東還日。照海文星滿路光。</text>
<title>同李修撰宿吏隱庵[晩全]</title>,<text>世故來無已。江流去不留。相逢各無語。白髮忽盈頭。</text>
