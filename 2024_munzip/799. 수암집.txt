<title>伏次家君韻。奉別金省克堂。弘微○甲辰</title>,<text>仙鶴下雲端。飛向滄溟去。滄溟杳千里。極目空雲樹。東風無限思。幾日還相遇。獨立離亭畔。寒江起夕霧。</text>
<title>敬次省克堂韻</title>,<text>壁裏孤燈乍滅明。春宵無限惜離情。明朝關路知千里。有酒那堪獨自傾。</text>
<title>次金子峻 坽 韻</title>,<text>芳草經年別。淸樽此夜情。世道殊今古。心交託弟兄。偸閒聊可樂。得酒莫辭傾。還歸有明月。直須坐五更。</text>
<title>春日步出松巖亭。獨坐偶吟。奉呈子峻契兄。</title>,<text>畫閣玲瓏晝掩關。松陰落地水雲閒。春深古壁丹靑滑。雨過汀花錦繡斑。陶令宅前垂碧柳。謝公門外近靑山。客來盡日無人見。獨有沙鷗自往還。</text>
<title>再和前韻。奉酬子峻兄。</title>,<text>草屋蕭條盡日關。溪邨夕照鳥聲閒。煙凝野色千峯遠。花染春光萬樹斑。世事升沈餘白髮。生涯朝暮秖靑山。惆悵玉人思不見。滿庭風雨獨來還。</text>
<title>夜聞杜鵑</title>,<text>花落洞門夜。山牕杜宇聲。逐臣憂國淚。遊子望鄕情。幾入堯夫歎。偏傷杜子誠。殘燈看欲滅。愁坐聽寒更。</text>
<title>夜酌松巖亭。次子峻韻。</title>,<text>暮夜沈沈暎碧燈。佳賓戾止綠醥登。溪山勝會知難又。夫子風流見未曾。開日玄譚驚四座。惜春佳句直千朋。頹然共就軒楹臥。雨打梨花第幾層。</text>
<title>次金孝錫 延祖 韻</title>,<text>晩楓殘菊倍離愁。雨後獨登江上樓。皓月初穿雲葉破。淸風不動浪花浮。屛山遠別今千里。洛水相思欲九秋。借問東歸何日是。爲攜罇酒共蘭舟。</text>
<title>又次金孝錫韻</title>,<text>東林半歲飽幽愁。步出東林獨倚樓。千樹坐看紅葉晩。一牕閒對白鷗浮。江涵寒影侵虛壁。菊綻幽花艶暮秋。惆悵同人今日遠。西風回首子猷舟。</text>
<title>有懷次人</title>,<text>夜靜風吹竹。山空月午天。意中人不見。氷雪滿前川。</text>
<title>到樓巖有感 幷序○己酉</title>,<text>庚子冬。余侍先君子赴懿仁王后山陵。癸卯秋。又陪伯氏赴禮部試。前後往來。皆宿于此。俯仰之間。已及十年。孤露餘生。觸目興感。終夜悲涕不能寐。吟成一律。奉呈仲氏。且示同行諸友。八九年前此地遊。重來懷舊不勝愁。江山有恨空垂淚。天地無情獨倚樓。霜鴈驚風雲杳杳。林烏啼血夜悠悠。明朝短棹驪江去。不忍臨風更轉頭。</text>
<title>冒雨向襄陽豐野。泥濘不堪行。</title>,<text>羸蹄倦僕㥘穿泥。茂草濃雲山向夕。人間隨處儘難行。不必羊腸能折軸。</text>
<title>庚戌春。余與申亨甫 達道，李孟堅 時幹。同拜五峯李相國 好閔。庭有晩梅未花。相國令各賦詩。</title>,<text>漫山桃李總芳華。未放寒梅一樹花。留待北風霜雪後。半庭疎影月中斜。</text>
<title>庚戌四月十一日夜</title>,<text>花滿東林月滿庭。隔牕靈籟夜深聽。已同陶令開三逕。不復王公送一甁。</text>
<title>十二日夜聞杜鵑</title>,<text>旅館深深見客稀。滿庭惟有落花飛。淸宵步月鄕心苦。山鳥無情亦勸歸。</text>
<title>種菊</title>,<text>種菊北溪上。枝葉何離披。莫歎春風裏。開花獨自遲。留待九月天。風霜搖落時。墻梅尙未開。池荷亦已腓。千山衰草中。何處尋芳菲。賴此隱逸君。黃金開滿枝。艶艶出塵想。粲粲凌霜姿。不恨時節晩。不願蠭蝶知。天涯有所思。美人消息稀。</text>
<title>自遣</title>,<text>人生由命不須疑。歷盡危途好自持。孤松生在荒山裏。猶有靑靑歲晩枝。</text>
<title>病中有懷</title>,<text>扶杖沈吟出北齋。柴扉終日爲誰開。珍重故人千里隔。病中那得一書來。</text>
<title>贈別金子昷 珽</title>,<text>平生心事兩相知。離別人間浩不期。握手臨歧重寄語。相逢須及未花時。</text>
<title>題金子昷書堂</title>,<text>㶁㶁淊淊晝夜喧。碧山深處發澄源。卻嫌花浪人間去。多少層巖鎖洞門。</text>
<title>遊北松林</title>,<text>擺落紅塵想。來遊雲水境。不待聞晨鍾。已令人自省。</text>
<title>離家</title>,<text>離家懷抱若爲裁。十步行來首九回。一言留別牕前菊。儻得還歸趁汝開。</text>
<title>敬次退溪先生韻 三首○辛亥</title>,<text>千古相循此道行。欲尋遺韻已無聲。舊學徒勞蛇著足。新工漸退陣鳴鉦。花園雨歇留餘濕。竹院風生覺甚淸。素餐終日身無事。恐被公孫笑不耕。結屋花南最上頭。煙霞松竹邃而幽。遠峀分明當戶見。細泉汩㶁循除流。道從何處能眞見。理在心中卽此求。丁寧古訓如提耳。作聖工夫至死休。庭畔看看綠草茸。閒來無語對前峯。風揉池艶紅千朶。雨洗山嵐翠萬重。有月入簾曾識面。無田臨郭可明農。莫歎蓬蓽難容膝。廣廈安居在此胷。</text>
<title>次五友堂金性之 近 韻</title>,<text>積羽能覆舟。積毁能銷骨。已矣今之人。誰信雀無角。</text>
<title>閒居 六言</title>,<text>月出有無山色。風來斷續松聲。閒臥小牕不寐。時聞幽鳥來鳴。</text>
<title>用安道中</title>,<text>客路秋將晩。王孫㤪別離。一年重到處。千里未歸時。野水連天闊。鄕雲入望遲。旅牕無限意。明日又分歧。</text>
<title>過達川有感</title>,<text>行到達川上。傷心淚滿腮。天陰寃鬼哭。日暮陣雲堆。草遲春後綠。霜早夏先來。逝水長流恨。淊淊日夜哀。</text>
<title>五月二日。夢尋河上舊居。覺而有感。壬子就理時</title>,<text>兩地相思日月多。天涯消息問如何。縲絏絆身心不絆。夢隨蝴蝶到南河。</text>
<title>次贈晩起堂金德裕 基厚 韻 甲寅</title>,<text>早歲相親老未疎。光初寧復數陳餘。明牕細讀瓊瑤句。欲報瓜桃愧不如。</text>
<title>有女奴生子纔一歲。其母出外。兒在家號哭。匍匐求其母。人或有憐而收之者。則輒掉頭不肎就。及母夜歸。昏黑不辨其面。而聞其聲。已知其爲母也。歡喜雀躍而笑。余見而歎曰一歲之兒。有何知識。而獨愛其親如此。此所謂良知良能也。大人之所以爲大人者。以其不失此心而已。於是感成一絶。示同舍者。</title>,<text>嬰兒一歲有何知。得母歡欣失母悲。人道大人成德異。秖緣終始此心推。</text>
<title>夜坐。從子元之。以共業生所吟二絶來示。次韻。</title>,<text>閉門無所事。調息看鼻端。心期久不見。歲暮風雪寒。又月白風高雪後天。曉牕無寐更悽然。光陰忽忽去如水。虛過人間三十春。</text>
<title>雨後書事 乙卯</title>,<text>蕭蕭昨夜雨。前山看半濕。小桃結已熟。晩風吹更急。殘花越女泣。細草楚猴沐。幽人日無事。住在靑山曲。靑山邃而幽。有室無三壁。種松看古趣。養菊聞遺馥。時取古人書。來傍北牕讀。</text>
<title>次蒼石先生韻</title>,<text>年來乾沒百憂叢。那免阮生哭道竆。忽遇行軒衝雨至。解敎離思逐雲空。文高兩漢傾枚叟。氣壓三韓繼牧翁。卻恨怱怱還作別。一江相望隔西東。附原韻莫言疢疾苦相叢。樂道年來不㤪竆。千卷詩書無日了。一瓢饘粥有時空。江湖每憶同心友。歧路誰憐失腳翁。十載參商今咫尺。敢辭相訪暮江東。</text>
<title>次人詠松</title>,<text>盤屈南山最上峯。蒼蒼歲暮爲誰容。自有高姿千丈秀。任他寒雪數重封。</text>
<title>寄四友堂</title>,<text>庭前數叢菊。花葉何離離。嚴霜非不苦。艶色猶自持。幽人撫長歎。日夕來躕踟。采采不盈掬。天涯有所思。</text>
<title>望鄕 六言</title>,<text>寒水煙籠疊翠。遠山日下沈紅。望鄕孤客何處。連天去路猶通。</text>
<title>次新村韻</title>,<text>千里逢秋百慮侵。故園南望嶺雲深。賴有情朋三五在。旅牕時與細論心。</text>
<title>寓興。敬次退溪先生韻。二首</title>,<text>爲愛淸閒界。結廬雲水傍。客來風掃室。時晩雨滋篁。心事山無競。生涯菊有芳。塵紛從此隔。凉月滿虛牀。結屋臨脩水。開牕望道巖。憐渠名不俗。起我意非凡。久已安貧賤。何須問巫咸。前山採薇蕨。猶可備朝饞。</text>
<title>讀書</title>,<text>人道貧竆最不堪。我雖安受豈能甘。千古聖言如指掌。樂飢終日自尋探。</text>
<title>和陶靖節移居 二首○丙辰</title>,<text>自緣身無事。非是愛吟詩。得句聊爲爾。伸紙輒書之。工拙非所擇。秖以言所思。梧壇雨滴後。松榻月明時。春醪正滿甁。良朋亦在玆。不樂復何如。此言非我欺。行必由正路。止必求安宅。十年枉奔馳。歸來日西夕。咋指悔前愆。逐物悲舊役。有室且安居。牕前僅容席。毋論得不得。閒忙異今昔。聖賢有至訓。晨昏竆硏析。</text>
<title>宗人冠禮時書贈</title>,<text>所貴學之道。仁義以立身。德崇而業廣。然後爲成人。非善孰可服。非賢誰與親。努力各自勉。吾言非妄陳。</text>
<title>松巖亭。與諸友相別。</title>,<text>高亭枕碧沼。落日依朱欄。縱有重逢約。那堪此別難。非材吾已櫟。播馥子如蘭。明朝河上望。千里隔悲歡。</text>
<title>次權一甫韻留別</title>,<text>萬事如今不可期。乘流得坎且隨時。長程別恨無人會。盡日沈吟秖自知。</text>
<title>雪後次人韻</title>,<text>終日頑雲閉不開。滿山寒雪一痕堆。欲向剡溪乘小艇。玉人何處獨徘徊。</text>
<title>次蘭谷韻</title>,<text>水雲隨處好安身。莫向人間㤪不辰。抱病一年花事晩。可憐孤負滿山春。</text>
<title>三月十五夜。與諸友遊鍾淵。望菊潭申浦。欲順流而下。訪金德裕，金君愼 愳 而不可得。旣而君愼以詩來。次韻卻寄。</title>,<text>生涯付與白鷗波。鼎鼎光陰去柰何。近水逢春花發早。對山攜酒月來多。風傳幽壑松鳴瑟。雨歇陽坡柳展羅。乘興剡溪堪此夜。故人何處獨吟哦。</text>
<title>輓金栢巖 玏</title>,<text>勁如松栢粹如金。講索功純道益深。德合剛柔神所勞。家肥孝友世爭欽。三年嶺海憂時淚。千里江湖戀闕心。慟哭老成今已盡。溪門遺緖更誰尋。</text>
<title>閒居有感。因見壁間孝錫所詠。次韻以見意。</title>,<text>十年長在道途中。倦腳歸來日欲夕。操存千古一言要。浪讀人間書萬軸。</text>
<title>呼韻</title>,<text>半畞方塘近夕陰。四山如畫綠雲深。春來剩得閒居興。浮世無人識此心。</text>
<title>余嘗見唐人詩。有海氣晴看雨之語。丁巳秋。踰泣嶺。驟雨漫空。四山皆黑。僕夫皆驚。請出簑衣。余亦不知其非雨。久然後覺。嗚呼。不親目其景。孰知古人造語之妙。遂以一絶記之。</title>,<text>海氣晴看雨。常疑此語非。今朝泣嶺上。還欲著簑衣。</text>
<title>次東海散人韻</title>,<text>閒居無事樂吾天。飢食松花渴飮泉。門掩小堂人不見。暮林寒雨起炊煙。</text>
<title>輓李眞寶 軫</title>,<text>經患心腸易作悲。輓公何忍更題詩。年高鮐背由仁積。位止銅章是數奇。孝友絶倫鄕黨服。淸純爲德鬼神知。復瞻餘範今無日。哭送春山淚散絲。</text>
<title>輓孤山主人鄭丈 恕</title>,<text>人道吾鄕第一流。簞瓢眞樂在林丘。親能養志若曾可。祿不及門非蕫憂。雨茁庭蘭餘慶遠。霜摧玉樹夜臺幽。欲把哀情成短句。數聲長慟雪渾頭。</text>
<title>輓金而得 知德</title>,<text>暮歲追遊洛水湄。襟懷夷曠我之師。百里去來人事變。一年存沒客心悲。絃琴寂寞鸞啼盡。海月蒼茫鶴返遲。從今忍過臺邊路。大不如前對酌時。</text>
<title>次金萬悅 秋任 韻</title>,<text>悠悠萬事與心違。陶令迷途悟昨非。賴有故人知此意。歲寒攜手願同歸。</text>
<title>次權次山 坵</title>,<text>塵凡咫尺隔山門。畫閣玲瓏慰客魂。雲葉度溪靑細細。浪花浮月白翻翻。苔滋古逕靑猶濕。風散踈篁靜不喧。盡日明牕無俗慮。洗心閒臥夢羲軒。簡齋詩山木白翻翻。</text>
<title>次蘭山韻 戊午</title>,<text>洛水琉璃滑。霜風錦繡斑。入簾惟素月。排闥盡靑山。避世君能隱。居貧我自寬。時危違宿計。還愧著儒冠。</text>
<title>輓呂鑑湖 大老○二首○己未</title>,<text>良玉勁金間世姿。明時還恨數多奇。棲遲簿牒非初志。歸去田園趁素期。心爲固竆堅似石。髮因憂國白如絲。鱣堂回首愁煙合。泉下他年儻得隨。耆舊如何不憗遺。此生無復望餘儀。家肥孝友人爭慕。道合經綸世豈知。蘭玉滿前餘慶遠。文章留後大名垂。從今忍過西門路。衰草寒煙不禁悲。</text>
<title>次金子峻韻</title>,<text>淸燈一盞酒千觥。勝友相逢無限情。愧我材同樗櫟散。看君詩有雪氷淸。飢寒身外何須說。榮辱人間不足驚。壯志平生猶未盡。時時雄劒匣中鳴。</text>
<title>壬戌七月旣朢。泛舟龍淵。分韻得蘇字。</title>,<text>商洛山川嶺外聞。就中秀麗稱龍湖。龍湖之水何淼淼。上有石崖橫雲衢。千年赤壁擅奇絶。怳惚移來天一隅。良辰况値壬戌秋。古人勝賞留吾徒。東山月出最宜夜。平波萬頃琉璃鋪。扁舟一葉縱所如。江風嫋嫋江雲孤。御風初疑超汗漫。憑虛卻似登蓬壺。風邊瑤管乍寥亮。煙裏漁燈時有無。江山滿目如相待。鷗𪆽忘機不用呼。同來名勝十八九。亦有斯文與之俱。臨江賦詩逸興飛。一杯遙酹黃岡蘇。誰言古今不相及。文彩風流如合符。齊聲爭唱叩舷歌。淸飈颯颯吹眉鬚。愧余疎慵塵滿腔。杜門空谷身如拘。名區可望不可到。十載回首空長吁。今來何幸躡仙蹤。物外淸歡曾未圖。杯盤狼籍衆賓醉。水月蒼茫淸夜徂。遊觀未厭餘興多。歡娛已極哀情紆。人間聚散本無期。况乃時世多艱虞。生前得意且爲樂。身外浮名安足須。佳期更在十月朢。綠𨤍再洗詩膓枯。</text>
<title>輓申梧峯 之悌○甲子</title>,<text>向人襟袍絶嫌猜。風雅能令鄙吝開。南郡分憂推老手。北扉承命足淸才。孰知大夢驚蝴蝶。不信英魂閟草萊。縻職未能參執紼。哀詞題罷意難裁。</text>
<title>輓李敬亭 民宬○己巳</title>,<text>淸名直節聳儒紳。儀鳳遊麟作世珍。律度森嚴松出壑。襟懷瑩澈鏡無塵。騷壇健筆空餘子。經幄嘉猷不數人。已矣典刑難再覿。獨留樑月是精神。</text>
<title>次金萬悅韻 時暮春下雪</title>,<text>寥落寒齋帶雪輝。故人西望夢魂飛。閒愁黯黯日將暮。芳草萋萋春又歸。固信朋情無遠邇。不須塵世恨離違。從當與子洛江上。鷗𪆽煙波共息機。</text>
<title>次蘭谷韻</title>,<text>端居惟幸少諐尤。不羡登仙上十洲。勝地逢場靑入眼。衰年作客白渾頭。留連湖外三杯酒。滌蕩人間萬古愁。聚散悠悠春又過。將謀後會更何由。</text>
<title>道湖筵中呈主人</title>,<text>羡君高蹈出塵埃。萬柳陰中百尺臺。水繞小邨拖綠去。山圍大野送靑來。年光苒苒時將晩。世故紛紛首不回。勝地逢場非偶爾。莫敎離恨苦相催。</text>
<title>輓金鶴湖 奉祖○二首○庚午</title>,<text>淸溝不合映汚渠。覿德承風卅載餘。孝友久知人所服。姓名何止史堪書。聯芳常棣簪纓簇。經險剛膓鐵石如。痛哭百年寧復有。獨留寒月照空虛。去年離別在襄城。把酒鈴齋送遠行。始訝容顔非宿昔。那知魂夢隔平生。人文已晦儒林慟。世道將淪志士驚。一半卻收知己淚。白眉猶自繼家聲。</text>
<title>九月初吉病起。與小兒步出家東古寺基。見有黃菊數朶。失所萎折於草莾間。感成一絶。</title>,<text>他鄕白盡千莖髮。古寺黃殘數朶花。正是風霜搖落後。故園松竹問如何。</text>
<title>金君性之卜龜村東曰笙潭。嘗語余以山水之勝而命賦之。余辭不獲。綴蕪奉呈。</title>,<text>龜潭東畔碧溪灣。別有壺中世界寬。千古仙眞煩鬼護。幾年正眼發天慳。箕裘舊業肇基遠。堂搆新功至子完。陶令宅前垂碧柳。謝公門外對靑山。水因有本盈科進。雲自無心盡日閒。霧濕洞門玄豹隱。機忘沙渚白鷗還。三生淸福斯爲美。一點紅塵豈妄干。白石蒼波人世少。丹霞翠壁畫圖看。成三月作閒中伴。揷萬書爲靜裏歡。軒冕儻來非所願。生涯隨處受而安。羡君樂且不知老。愧我聞之自發嘆。不是鍾山能謝客。何緣韓子可從盤。一篇詩寄溪堂上。三夜魂馳水石間。莫遣桃花迷客路。芒鞋他日訪君難。</text>
<title>輓詩[李㙉]</title>,<text>後學倀倀昧所趨。斯文猶幸有宗儒。家傳淸白冰霜潔。身履中和道義腴。對越聖賢尋統緖。倘來軒冕視葭莩。天於吾黨何偏厄。領袖云亡二大夫。</text>
<title>輓詩[李埈]</title>,<text>百歲相期淡水交。時將白雪向君操。的源本是西厓粹。雋望今推北斗高。書味探來逾膾炙。林居閉久長蓬蒿。追風逸氣駒千里。瑞世奇標鳳一毛。敬直豈容邪或闖。義肥何待戰方鏖。爲山或恐終虧簣。上水須知必用篙。胷裏肎敎生妄葛。園中自覺有甜祧。辭嚴異術排三藏。才足通儒涉六鞱。盛際正當麟集畤。芳聲迥徹鶴鳴皋。一生苦節冰爭㓗。四邑深仁雨幾膏。白屋對書尋墜緖。明王側席𥳑英髦。洪恩旣感如山岳。俗態長嫌似桔槹。論事勿欺心詎怍。匡時無力首空搔。漳濱剩占優游樂。轅下初辭局束勞。報國誠深如魯直。絶交書欲寄山濤。啣杯只爲消孤憤。染翰何嘗賦反騷。抱負眞宜王者佐。沈冥誰信世間豪。處江湖遠猶憂范。撫竹松來足慰陶。方喜地靈鍾異氣。忽悲天意旤吾曹。泥中寶彩沈明璧。槖裏餘裝只弊袍。正路孰能由坦坦。頹波誰復障滔滔。芝蘭東浦悲零露。蘋藻空牀忍薦醪。仙韻幾年淹謫籍。帝鄕何處聽雲璈。德門衮衮寧無報。神理昭昭本不諂。請誌 嘗從我求先生誌 未縣吳札劒。論襟那泛剡溪舠。二年喪我同聲五。愚伏，五峰，梧相，茂伯。 仰首蒼穹泣且號。</text>
<title>輓詩[金榮祖]</title>,<text>系出河東大。人鍾淑氣全。純明成性美。詩禮過庭傳。士則宜開後。家聲克述先。家貧心益泰。道屈學愈專。漢道中興日。周王訪落年。分符先令望。持憲糾王愆。時論欺孤直。遺民誦惠鮮。牙期元道義。秦晉更因緣。魚鴈纔千里。儀刑忽九泉。旅遊孤絮酒。終古一潸然。</text>
<title>輓詩[洪鎬]</title>,<text>昔我先生賁大東。公承庭訓孝仍忠。多聞博學爲餘事。主敬存誠作實功。下土有期何草草。皇天不憖似夢夢。倀倀歧路吾安倣。題罷哀辭更怛中。</text>
<title>輓詩[全湜]</title>,<text>到老悲無伴。忘年賴有君。人思扶此道。天欲喪斯文。烏府初循堵。鸞驂已上雲。分山餘舊宅。不忍撫淸芬。</text>
<title>輓詩[金應祖]</title>,<text>鸞鶴奇姿迥出羣。趨庭遺訣自溪門。專精兀兀心愈厲。卑讓肫肫道益尊。厚地未容埋令譽。老天何遽喪斯文。溪齋竟失聯衾約。前路悲歌豈忍聞。</text>
<title>輓詩[趙絅]</title>,<text>一覿夫君如飮酎。至今心醉有餘馨。方聞秋駕求神駿。不謂天文秘德星。儒行應兼循吏傳。林宗何待伯喈銘。嶺南庠序無顔色。舊宅空留草帶靑。</text>
<title>輓詩[崔鳴吉]</title>,<text>跡屈寧嫌郡邑卑。名高終被聖明知。前年乍赴天書召。今日翻成木稼悲。人已九原難更作。市猶三虎謾多疑。平生一面元交淺。但爲斯文涕自垂。</text>
<title>輓詩[李植]</title>,<text>少日魁多士。儒風振相門。貞松寒後秀。良玉栗中溫。銅墨曾留愛。弓旌晩荷恩。忍將塲藿詠。千里挽哀旙。</text>
<title>輓詩[朴明榑]</title>,<text>名家雅望重南金。卑讓肫肫世所欽。冰蘗淸風留郡印。霜臺白𥳑聳朝簪。纔看匹馬天涯遠。旋報修文地下深。老我平生傾慕意。新阡回首淚盈襟。</text>
<title>輓詩[李聖求]</title>,<text>水絶明潭地震經。斗南沈彩少微星。退溪源脈迷歸向。相國家庭失典刑。惠愛秖應留郡邑。羽儀無復潤朝廷。春風獨對梨花月。空憶當年醉眼靑。</text>
<title>輓詩[李景仁]</title>,<text>喬木家聲相國門。學傳詩禮有淵源。淸標玉立襟懷豁。和氣蘭薰笑語溫。早守丘園非傲世。晩縈章綬豈求恩。高才未展平生穩。白𥳑旋招衆口喧。此去優游聊足樂。向來榮辱詎堪論。南郊一別仍成訣。末路斯人不復存。琴鶴淸風留郡邑。箕裘遺業在璵璠。松西近麓諧新卜。河上先廬夐舊原。半世親朋情不淺。百年存歿義彌敦。如今萬事關時運。哭望天涯日欲昏。</text>
<title>輓詩[韓汝溭]</title>,<text>遠憶西厓老。流風恨莫追。道存開後學。勳著濟時危。世故紛如許。家聲幸在玆。相門期出相。箕子善爲箕。服訓初聞禮。趨庭已學詩。典刑看器宇。符彩邁凡夷。鴈㙮登名早。龍墀待詔遲。林泉尊出處。郡邑任棲卑。晩際爭臣列。深紆聖主知。子陵輕諫議。种放足山資。業就藏修地。名高進退時。謂言將復起。那意奄長辭。天欲斯文喪。人誰此理推。野風凄素紼。山雨掩緇帷。未信仁宜壽。休論德必施。夜臺潛鳳質。雲路失鴻儀。宇宙今存沒。西南舊別離。病違蒿里餞。情見露歌悲。慶積能無後。根盤定有枝。他年經國手。方信乃家兒。</text>
<title>輓詩[趙國賓]</title>,<text>相門餘慶篤生賢。光岳精英鍾得專。顔巷簞瓢元世守。鯉庭詩禮是家傳。冲襟本自芬華謝。耿節初非利祿牽。正値聖王招俊乂。蹔紆殊渥起林泉。匡時碩望南金重。蓋代高名北斗縣。廉謹持身淸似水。剛方斷事直如絃。異同莫問惟公耳。論議雖囂益坦然。壽不徵仁蓋亦命。官無滿德柰何天。八年隔闊空愁夢。千里逢迎卽別筵。玉樹忽摧長已矣。短詞臨紙涕漣漣。</text>
<title>輓詩 三首 [鄭榮邦]</title>,<text>聞禮趨庭早。求仁立雪誠。文章宜粉地。鹽菜可鉶羹。美質雖天賦。工夫若性成。方期陶一世。何遽覓佳城。恥作龍門士。寧求鴈㙮名。昏朝公榜下。有當路者。因公中鄕試。以書速之。公知其意有在。遂不赴會試。 梗楠元自直。冰蘗未爲淸。紐鵲恩均洽。居烏議獨平。驊騮方得路。鶗鴂柰先鳴。梅墅承衾日。諸生少裼裘。片言鉗衆楚。大禮克從周。愚伏先生喪。公爲相禮。葬時有古今禮不同之疑。衆莫知所定。竟從公議。 雖切山頹慟。稍寬道喪憂。今方議腏食。微子與誰籌。</text>
<title>輓詩 三首 [金坽]</title>,<text>盛名今世獨。賢行古人參。蹊徑從河上。光輝闡嶺南。恩榮由特立。稱慕入輿談。福善逾冥昧。瞻天慟豈堪。厚德令人醉。高標擧世欽。鍊金精豈化。飮水樂何深。痛絶虛驕習。惟存理義心。要知公議惜。看取盡沾襟。吾道憑何處。今年失此人。凋零係時運。悲悼若天倫。百贖哀篇闋。三嘆寶瑟湮。情懷君必識。誰與輔爲仁。</text>
<title>輓詩[李昭漢]</title>,<text>一見心期合。平生鄙恡無。名家有是子。吾道得醇儒。葉縣曾分竹。霜臺近伏蒲。南州白衣客。太半舊門徒。</text>
<title>輓詩[李煥]</title>,<text>謙於持己敏於行。遂使名高北斗星。久識家庭親炙素。方知松柏歲寒靑。修巖歸計輸遼鶴。生物僑居逐浪萍。河上秖今人幾在。不堪垂淚向蒼冥。</text>
