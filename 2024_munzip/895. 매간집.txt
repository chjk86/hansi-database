<title>洞口卽事</title>,<text>澗水潺湲響。楓林爛熳紅。扶筇何處去。笑指白雲中。</text>
<title>大王大妃殿迎祥詩</title>,<text>暖律回春早。祥雲擁陛高。東朝開勝宴。樽壓萬年桃。</text>
<title>大殿春帖</title>,<text>苒苒春回琯。遅遅日映窓。千官蹈舞處。環珮影成雙。</text>
<title>梧灘 沈公攸號 餞席留別</title>,<text>手把梧灘酒。心驚關嶺路。依然分袂處。暝色已生樹。</text>
<title>喜雨堂謾吟</title>,<text>炎天乍雨乍陰。病客或眠或吟。案有啚書可愛。庭無簿牒來侵。小院風來自凉。前峯雨歇猶暗。愛聽鳥語蠻蠻。閑對茶烟淡淡。門外何曾有賓。老夫經月不出。燒香靜坐看書。一日還如兩日。</text>
<title>與申元瑞 命圭 同宿奉恩寺。次元瑞韻。</title>,<text>禪窓相對倍依依。夜色凄淸酒力微。送爾不堪孤露感。扁舟載得老萊衣。</text>
<title>許丈 格 江樓贈主人</title>,<text>高梧踈雨已新秋。臨水柴門几杖幽。語罷斜陽分手去。木蓮花下掉孤舟。</text>
<title>大王大妃殿端午帖</title>,<text>五月含桃正滿盤。宮簾高捲水晶寒。朝聞內竪平安報。近侍先瞻玉色歡。</text>
<title>白鷺洲。伏次伯父韻。</title>,<text>携得枯筇登翠壁。半山松檜半山雲。洲邊最愛雙飛鷺。此地吾將與爾羣。</text>
<title>淮陽客舘。留別舍兄。</title>,<text>蕭蕭征馬欲行時。掩淚相看各盡巵。一自弟兄孤露後。等閑離別亦生悲。</text>
<title>酒席次止庵丈韻。寄子華。柳公之芳</title>,<text>安陵半刺寄詩來。開卷吟時恨轉催。花柳滿城君獨遠。小窓誰與把春杯。</text>
<title>南漢山城</title>,<text>地覆天翻丙子年。當時戰血至今鮮。白登遺恥那堪說。愁見孤城尙屹然。</text>
<title>次起之 柳公之發 韻</title>,<text>楊花落盡麥苗肥。擬把棋樽向晩磯。烟雨濛籠天一色。卧看天外片帆歸。</text>
<title>次梧灘沈仲美 攸 韻</title>,<text>山齋寥落對黃昏。雲物凄淸月露痕。興遶剡溪舟可掉。懸知雪滿戴公村。雲物凄迷月欲昏。卧看烟樹露微痕。探梅興在羸驢背。直到孤山雪滿村。</text>
<title>江陵芳林村逢喜雨</title>,<text>芳林形勝畫啚如。處處耕麻競把鋤。太守到來田畯喜。共言今日雨隨車。</text>
<title>許李㙜觀打生鰒</title>,<text>抽身一躍入深沱。有似輕鷗沒白波。少頃磯頭齊發嘯。盤中金甲摘來多。</text>
<title>夜坐</title>,<text>蕭蕭落葉伴孤吟。宿鳥低飛返故林。何處淸歌來入耳。敎坊南畔月華深。</text>
<title>羽溪曉頭</title>,<text>喈喈亂報水村鷄。厨語先聞曲檻西。向晩束裝乘馬出。任它風雨自凄凄。</text>
<title>次仲美韻</title>,<text>瀟洒官居竹作籬。興來閑把菊花巵。舊遊星散眞堪惜。鏡浦春波倘後期。</text>
<title>襄陽途中</title>,<text>白鷺低飛下綠灣。一琴行色不勝閑。峴山詞客爲誰待。淸澗使君應已還。</text>
<title>途中口占</title>,<text>曉色蒼蒼雪色飄。鳴沙閃閃馬蹄驕。蕭然琴鶴隨雙舃。行李何如葉縣喬。</text>
<title>柳亭卽事</title>,<text>楊柳依依水岸悠。孤村隱映竹扉幽。微波不動春陽暖。鱍鱍雙魚自在游。</text>
<title>咏窓前盆梅</title>,<text>踈踈淸影滿窓前。驚起騷翁半夜眠。仍憶洛城花正發。玉人何處賦詩篇。</text>
<title>釋奠祭口占</title>,<text>嘒彼牽牛正在中。齋明盛服集羣公。欲知先聖尊無比。天下今宵祀事同。</text>
<title>次三印上人韻</title>,<text>上院菴中忽遇君。偏憐抱道更能文。楞嚴經罷跏趺坐。靜裡知音是白雲。</text>
<title>神聖菴</title>,<text>神聖菴思創始年。新羅王子此求仙。當時事跡從誰問。綠髮高僧亹亹傳。</text>
<title>巾金村</title>,<text>山嵐瀑水點絺衣。片片殘花馬首飛。酒盡沙頭分散地。牧童橫笛夕禽歸。</text>
<title>楓湖賞蓮</title>,<text>芙蕖初發異香浮。十里晴波送遠眸。欲把繁花簪一朶。渠應羞上颯然頭。</text>
<title>次允迪 李公柙 寄示韻</title>,<text>知音竹弟與梅兄。把酒時時逸興生。腥味飫來思淡味。雪中新菜長新莖。</text>
<title>東閣夜飮</title>,<text>當爐理瑟整雲鬟。一曲彈時態甚閑。酒暖夜長人不寐。月輪猶在竹林間。</text>
<title>次梧灘寄示韻</title>,<text>年光荏苒鬂邊驚。却恨新春未寄聲。北鴈去時詩作信。可憐何日到秦城。</text>
<title>次允迪韻</title>,<text>誰遣踈慵典一州。池㙜景物入春稠。休言暮境功名薄。今日遨頭是古侯。</text>
<title>次梧灘韻</title>,<text>山齋景物雨餘淸。書自湘潭見舊情。惆悵飛鳧東去後。新詩題罷與誰評。</text>
<title>敬次退憂 金公壽興號 相公志感韻</title>,<text>零落啚書傍小池。碧雲依舊鎖靈芝。三加禮畢人皆賀。忍撫當時膝上兒。是日𢆲能兒子冠禮</text>
<title>蒼峯驛</title>,<text>古峽春深花滿枝。蒼峯驛在小溪湄。今行殆遍關東勝。物色渾如伯父詩。伯父曾按此道。蒼峯詩亦在集中故云。</text>
<title>橫城縣卽事</title>,<text>嶺外畸人感歲華。寒威未解雪埋査。霏微忽送經宵雨。春信先歸岸上花。</text>
<title>次雲卿 南公龍翼 寄示韻</title>,<text>閑來跂脚北窓風。庭院寥寥綠映紅。向晩扶筇隨意往。月光先照小池東。</text>
<title>閑居遣興</title>,<text>淸晨扶杖檢花回。紅白紛然次第開。此老生涯貧亦好。閉門終日對樽罍。吾園幽邃景偏多。岸角逍遙或放歌。餘外紛紛何足說。任他門外雀堪羅。</text>
<title>病脚卧床。雨後扶杖起步口占。</title>,<text>前林暝色欲迷鴉。宿雨籠山喚作霞。莫道幽居無閙事。晩來溪水覺喧譁。</text>
<title>金昌業慶席。次退憂相公韻。</title>,<text>兩翁交契憶童年。幾處書樓共被眠。肯數相公名位重。狂奴故態自依然。</text>
<title>次金遠明 益廉 寄示韻</title>,<text>喫盡街頭十丈塵。鐘鳴猶作夜行人。幽居咫尺相思苦。開落窓梅又一春。</text>
<title>次彜仲 李公敏叙 在西湖寄示韻</title>,<text>開簾騁望雨渾山。詩自西湖杳靄間。梅澗故人今尙病。蘭㙜太史幾時還。</text>
<title>花石亭別金兄 壽一</title>,<text>逢處先愁別抱難。臨分脉脉勸加餐。松都栗里知何許。一水盈盈望眼寒。</text>
<title>次喜雨堂壁上韻</title>,<text>官齋寥寂似山家。隱几無心度歲華。只恐春光容易歇。呼兒點檢滿園花。</text>
<title>四月初。將赴天麻口占。</title>,<text>駸駸流序過三春。飄盡殘梅踏作茵。聞道山中寒尙緊。故遅花事待遊人。</text>
<title>贈定配人前虞候權詢</title>,<text>妙歲貂冠好丈夫。名編卒伍信堪吁。纔聞霈澤湘潭遍。問爾胡爲獨向隅。</text>
<title>嘲兒輩題名石間</title>,<text>羣兒相叫到溪潯。大筆淋漓字入深。要使姓名傳百世。爭如杜預漢碑沉。</text>
<title>玄化倉</title>,<text>隱隱孤村鎖白雲。洞天寥濶離塵紛。山阿忽見螭頭屹。云是前朝學士文。</text>
<title>詠甁荷</title>,<text>芙蕖灼灼自然愛。着處常携數朶香。自詑老夫甁上翫。全勝刀氏塢中藏。</text>
<title>大成殿改成後。參還安祭。</title>,<text>廟成將事集靑衿。老守燒香再拜心。古栢沉沉淸夜靜。怳然親奉杏壇音。</text>
<title>秋夕差齊陵獻官。馬上口號。</title>,<text>平原極目思悠悠。馬首山光已報秋。征盖翩翩何所向。白雲深處是豐州。</text>
<title>贈金鎭玉</title>,<text>愛君眉宇秀而姸。我伯風儀宅相傳。秉燭官齋談宿昔。老夫心事轉悽然。</text>
<title>聞白川守李景略 懏 候於江西寺口占</title>,<text>兩岸花開鷁路平。江城風軟錦波生。靈宮鎖在雲深處。中有山陰訪戴行。</text>
<title>別大丘判官趙持正</title>,<text>浦老摳衣我祖門。舊情宜篤兩家孫。卽今二稿俱災木。匠事應須一體敦。</text>
<title>靑楓溪。錄示金內翰時傑兄弟。</title>,<text>一約分成三日會。溪堂物態尙繁華。山檀石竹留顔色。盡是先生手植花。</text>
<title>魚翼之 震翼 挽</title>,<text>同隣同學又同庚。髫䯻追隨到雪莖。同病我存君獨歿。哭君何耐我沾纓。</text>
<title>大和石窟</title>,<text>行到大和驛。石窟在此地。皆言佳可賞。窈曲且深邃。太守發高興。命駕於焉止。列炬光照耀。秋毫可俯視。地軸爲之摧。呼訇鳴鼓吹。藍輿緩緩行。觸目儘奇異。褰衣涉淸波。仰首捫石髓。有田石上劃。有佛巖間峙。化工太多事。雕鎪巧無比。或云此窟遠。連延百餘里。吾將置眞贗。造物寧有是。躕躇不敢進。佇立如有俟。怳惚鬼神睨。彷彿雲雷起。凜乎難久留。回車興嘆喟。東遊此最奇。把筆以爲識。</text>
<title>雪後夜坐。次興兒韻。</title>,<text>寒威雪後逼。斗覺羅帷薄。老夫縮頸卧。悄然向暗壁。鄕思此時切。搔來頭盡白。偏憎淸夜永。却憐明月色。縱有淥酒醅。端居誰與酌。畸懷何處寫。憂端知不極。逌然攬衣起。散步仍騁矚。泠泠雪滿窓。裊裊香生席。胷次何磊磈。須酒可澆濯。明發合淸賞。命駕將遠適。山陰興可乘。呼兒行李促。把酒以爲詩。坐數燈火落。</text>
<title>鏡浦作雪馬之遊。伏次王父集中龍灣雪馬詩韻。</title>,<text>臨瀛古濊都。形勝冠我國。而余佩綬來。三載今作客。性癖好耽勝。蠟屐窮遠矚。所喜脚如鶻。何須頸每縮。名山與好水。遇景興難抑。時當元月初。梅萼映雪旭。騎驢披鶴氅。朅來城南陌。獰風釀饕寒。氣像難可測。闌干千尺氷。糢糊繞石壁。鏡湖最奇絶。望之駭心目。皆言雪馬宜。快騁欹岸側。要觀並馬來。轟輵傾坤軸。行裝頗瀟洒。衣白杖仍綠。提携耦而進。坐壓馮夷宅。非舡又非馬。疾馳驅霹靂。萬頃琉璃滑。俯瞰神情惕。泠然爽魂骨。豈但舒欝塞。超忽競後先。閃鑠無蹤迹。有似羽化仙。怳入水晶域。酒樂羅左右。玉壺間瓠革。瞥眼竹島湧。回首江門坼。還如上漢槎。袂擧雙手扼。氷輪此時耀。寧愁燈火熄。把酒恣跌宕。酣歌金戟拓。此遊冠平生。此樂豈終極。蓬壺仍可尋。不信三千隔。揮毫一吟詩。據床三弄笛。興來謂鄭君。今夕是何夕。充然愜素賞。臨風嘯更劃。數聲徹水宮。老龍驚而躍。請君莫遄歸。勝事難再得。畸抱君休說。胷次可洗濯。磨墨記顚末。刻諸紅粧石。</text>
<title>次泛翁 洪公柱國號 和谿谷集中韻</title>,<text>伯玉已知非。淵明覺今是。日月不我與。滔滔逝如水。萬事固前定。奚悲又奚喜。世故莽相仍。端居駱東里。憂心紛如醉。中夜攬衣起。乖崖本寡合。人情安足恃。烱烱懷曩哲。咄咄看往史。何當返林泉。燒香薰棐几。閑來學農圃。我疆我當理。名韁夢已斷。野老與序齒。歡欣各得所。徜徉從此始。此懷耿不昧。沉吟度日晷。</text>
<title>雨後扶杖起步口占</title>,<text>久雨無定態。繁陰忽乍陽。稜稜露破砌。處處見毁墻。晩來羣動息。樹杪生微凉。老夫足無力。頹然卧前床。強起扶藜杖。蹣跚行且僵。庭畔草色翠。巖邊溪水泱。沉吟佇立久。獨鳥林間翔。誰人慰幽抱。一杯呼我甞。</text>
<title>和汾厓 申公晸號</title>,<text>松澗大家子。其人眞可喜。文章有淵源。抱負非偶耳。齊壇繼先躅。史院能趾美。憂國甚己私。誠心濟飢死。願君毋遽歸。聖主虛席竢。右李季周 端夏壺谷情莫逆。居分巷南北。官高心逾小。可見所操礭。口吻盡烟霞。咳唾成珠玉。文彩雋翩翩。此才那更覿。知君莫如我。我言宜可服。右南雲卿汾厓眞我友。名祖有其後。文章是餘事。高義出人右。萬事不留心。生涯付杯酒。爲雲更爲龍。到老肝膽剖。新詩向我投。逸韻傳萬口。右申寅伯西河負盛望。言論簡而讜。托契已三世。心肝兩相向。齒髮略後先。文辭推老匠。世皆比鍊鋼。我獨愛局量。有時接淸歡。令人欲傾釀。右李彜仲</text>
<title>柳奉事 燦然 挽</title>,<text>夥矣晉城子。頗有昔賢風。於我是姻親。相許氣槩中。倜儻眞奇士。高義薄太空。平生急人困。勇敢不顧躬。安貧守陋巷。白首甘長終。有才竟無命。素志焉能充。一官視弊屣。還歸錦水東。㐫音自何至。遽奪理難窮。聯床昔年事。撫念中膓恫。傳家有賢兒。舊業期更隆。緘辭寄遠去。老淚垂雙瞳。</text>
<title>次仲美長句韻</title>,<text>吾友風流逈絶塵。百篇詩成酒一斗。才華何謝八斗曹。宦業眞同三黜柳。邇來吾道付滄洲。扁舟散髮垂綸久。杯螯常助撚髭興。頗憶臨瀛使君否。臨瀛使君老而狂。萬事都付無何有。名區烟月宿約在。爲君理瑟兼釀酒。右屬梧灘宅相聲名能趾美。一石之才公八斗。少小遊戱翰墨塲。詩如沈謝文韓柳。富於技能拙於宦。向來收籍沉淪久。室人交讁晏如也。陋巷簞食能繼否。嶺外癡弟望眼穿。名區同賞歸烏有。五嶽尋眞豈辭遠。湖艤蘭舟樽置酒。右屬泛翁華山散客占一區。彭澤老守屈五斗。愧甚束帶向少年。興來開筵俯高柳。閑忙自來彼此殊。江雲渭樹相思久。兩家文采尙在無。君能趾美吾獨否。有時寄我靑瑤字。字重不啻拱璧有。停雲歌罷意茫然。懶慢無心酙白酒。右屬㙜山 李公柙號</text>
<title>次壺翁 南公龍翼號壺谷 用韓昌黎酬盧雲夫詩韻。仍奉赤谷翁。金公益廉號</title>,<text>積雨新晴殘暑退。秋天如洗開琅凾。兎院溪水淸且憐。天磨山色撑巖巉。老夫於此寄閑情。却將蘿衣換紫衫。南窓舒嘯客膝安。鳥脫樊籠馬去銜。壺中佳處跡皆遍。名利關頭口已緘。只愛淸樽可以娛。休嗟白髮無由芟。分山何幸有兩翁。兩翁情致俱巖巖。平生出處略相似。趣味今同甘與醎。昨者訪我促膝坐。尊前軟語憐詀諵。吾儕病衰合退休。置散非因遭毁讒。興來題詩貴天然。何須愁肺窮雕劖。西湖雖好莫浪吟。古人之戒君所監。聯篇累牘不知止。兩翁於藝寧非饞。倘佯山水且爲樂。我言非耄眞由諴。禪窓淸夜可聯衾。愛此新月光攕攕。</text>
<title>柳起之東萊餞席聯句</title>,<text>暇日城東宅。起之。 聯翩集勝流。佳辰將晼晩。弼卿。 行子爲淹留。小酌仍兼味。起之。 高談更迭酬。凉生簷雨細。文仲。○任公奎。 香惹砌花稠。遠別方當老。孤懷詎耐愁。弼卿。 南州昏瘴濕。文仲。 北路阻朋儔。瑣甚征商稅。起之。 機難協廟籌。文仲。 蠻情尤可怕。弼卿。 官事捴堪憂。起之。 忠信元來仗。弼卿。 恩威到底優。文仲。 不須嫌局束。弼卿。 猶自任沉浮。起之。 興引笙歌夕。詩成橘柚秋。弼卿。 偏憐分手後。起之。 樽酒與誰遊。弼卿。</text>
<title>仁宣大妃挽</title>,<text>誕啓名門慶。來嬪淑德宜。憂虞方始矣。艱險共甞之。震極貞承日。坤闈協贊時。六宮沾惠化。八域仰仁慈。莫逮仙遊遠。恭欽母儀垂。承顔文子侍。問寢聖孫隨。儉省熹妃膳。歡含馬后飴。內庭嚴訓誨。外姓絶恩私。忽報妖星警。翻驚美疢危。神祗無及禱。奏讞未遑施。惟疾憂猶切。如傷念益彌。仰瞻顔色戚。忍想末音悲。禮謚宣仁並。芳徽太姒追。同原知有托。改隧未周㫷。象設相環擁。龍盤永護持。江通舟鷁穩。日叶蓍龜推。盡禮遵彜典。趍班宛舊儀。小臣曾拜賜。宮錦淚痕滋。</text>
<title>挽黃承旨 玧</title>,<text>名祖留徽遠。賢孫襲訓宜。早從三世誼。永結百年期。自擬雲龍逐。爭稱管鮑知。一心推悃愊。萬事去毛皮。久屈高才日。終伸濶步時。鑾坡需宿望。漏院荷殊私。處貴如寒士。辭榮爲老慈。冥塗先抱恨。天道竟堪疑。孝養憑誰托。家聲付子持。親朋盡凋喪。踽踽獨何之。</text>
<title>習戰昆明池 壬寅文臣庭試入格</title>,<text>金刀赫業屬重亨。五葉英靈振八紘。富庶舊承文物盛。驩虞復見侈心萌。仙人金掌雲中屹。方士瓊丹海上迎。禹服山川歸妥帖。堯封民俗樂升平。乘槎博望能通塞。繫頸終軍已請纓。手挽銀河洗神器。志呑華夏駕羣英。維揚誓雪平城恥。克詰頻觀細柳兵。天下一家恢武略。漠南千里曁威聲。惟玆小醜猶干紀。故遣王師擬濯征。只恨滇河爲捍蔽。先開池水費經營。金堤碧沼層濤湧。靑雀黃龍巨艦橫。軍令傳來嚴部伍。壘雲開處樹旗㫌。幄中借箸枚鄒輩。帳裡持矛衛霍名。匝地戈鋋如雪色。喧天鼓角殷雷鳴。波驚鷁首翻銀屋。陣作魚鱗駭石鯨。何似越王勤敎訓。無煩樊噲事橫行。兵威怳接邊城逈。水勢遙通太液淸。方識此時宸筭遠。卽看他日大功成。窮兵絶塞民方困。下詔輪㙜悔始生。耀德不觀嘉訓在。後王端合鑑昆明。</text>
<title>寧陵遷葬挽 代人作</title>,<text>仙馭賓天一紀強。秪今窮谷尙餘傷。馨香治本齊三代。孝友心仍冠百王。鐵杖每勤携殿陛。蒲輪幾見聘賢良。宏猷赫赫眞難述。至德洋洋永不忘。兆宅已妨修舊制。蓍龜終幸叶新岡。恭瞻象設隣皇祖。久識鴻䂓配耿光。神鬼撝呵知有待。山川環拱剩呈祥。羹墻更切宸情慟。園寢重看羽衛張。衆庶攀輀爭願殉。小臣敦匠倍摧膓。白雲空望嗟何及。但把深悰寫短章。</text>
<title>李判書彜仲挽</title>,<text>江相門庭玉樹聯。聲華爭道季郞偏。纔從弱冠科名著。更際昌辰位望全。才具固宜經世務。篇章早已奪神權。堅同介石人何間。美似精金衆所賢。銓部持衡明藻鑑。文壇主柄富源淵。情符膠㓒寧徒爾。心醉醇醪却憮然。官局幾多曾並迹。詞塲自幸每隨肩。佇看濶步躋三事。誰料英靈閟九泉。國失藎臣嗟莫及。家留令子慶堪延。冥司倘與汾翁會。絃斷牙琴涕獨漣。</text>
<title>九日次重叔 金公萬重 韻</title>,<text>蕭寺重陽日。霜天萬木秋。佳辰將晼晩。好會莫遅留。把酒詩仍就。看花興更幽。茱萸亂揷處。別有謝池愁。</text>
<title>王大妃殿端午帖</title>,<text>令節回重午。長秋祝萬年。坤儀曾播外。母道又光前。綵縷中官進。香羅女史傳。文孫庶無疾。爭賀慶綿延。</text>
<title>多慶津遇雨</title>,<text>境接靈源濶。山含宿霧新。有村皆水碓。無地不花茵。却睡時探果。貪程數問人。扁舟孤渡處。細雨濕輕塵。</text>
<title>過六鎭有感</title>,<text>此地何年拓。邊氓聖化涵。關仍爲表裡。天以限東南。指點喬陵在。蒼茫故宅諳。孤臣今日路。感慨涕還含。</text>
<title>奉松陰 李公三錫號 諸益求和</title>,<text>秋序忽云暮。髩毛憐颯然。凄霏一夜雨。驚起五更眠。撫枕添新感。呼燈檢舊篇。騷翁同趣味。約束返林泉。</text>
<title>壺谷南雲卿第。與宜拙南仲輝 二星，松澗李季周偶集聯句。</title>,<text>乍隔猶萌吝。相逢各吐心。弼卿。 驪黃雖異色。竽瑟本同音。仲輝。 物議從高下。行杯任淺深。雲卿。 親朋無限意。看取後先吟。季周。</text>
<title>奉壺谷。兼示宜拙，松澗。</title>,<text>偶集仍良晤。相看卽古心。神交推厚誼。佳句播希音。燭下杯仍緩。窓前雪正深。丁寧後約在。先寫短長吟。</text>
<title>復次前韻 五首</title>,<text>每與周郞語。醇醪自醉心。爭推如玉操。最愛碎金音。妙歲文盟主。巍班雅望深。何時岳麓下。相對把杯吟。右奉文谷金尙書 壽恒同隣結髮好。到老斷金心。飛動臨池藝。淸新擲地音。醉情何子愛。談理阿奴深。咫尺相思處。憑軒聊一吟。右奉壺谷南方伯霏霏談似屑。燁燁繡爲心。肯數當時體。能追七子音。序年吾稍長。論學爾偏深。聞道參籌畫。何須事浪吟。右奉南谷金侍郞 萬基憶曾吏部宅。君我始傾心。濯濯離羣表。翩翩寡和音。暫時持論異。平昔托交深。迭唱騷壇盛。聊成五子吟。右奉宜拙南大諫夙有欣欣慕。偏憐斷斷心。吾慚下里語。君繼乃家音。迹忝朝班並。交因世誼深。平生憂國意。時見皺眉吟。右奉松澗李中書</text>
<title>伯涵 洪公萬容 第。賞梅聯句。國卿洪公柱國字</title>,<text>小酌當梅塢。國卿。 幽期似竹林。仲玉。○許公珽。 爭如何遜興。弼卿。 絶勝灞橋吟。文仲。 踈影侵書幌。伯涵。 繁英妬玉簪。國益。○徐公文尙。 孤山人已去。長卿。 吾與爾知心。仲玉。</text>
<title>再次舍兄北汀 洪公處亮號 壽席韻</title>,<text>美酒當宵煖。淸霜羃地垂。公誇壽節會。吾赴老人期。却喜陶然興。休言甚矣衰。仍吟聞笛詠。悽斷舊情知。</text>
<title>呼韻卽事 二首</title>,<text>避世追元亮。乘桴慕管寧。白鷗眠處伴。黃鳥坐來聽。雨笠看垂釣。風帆數簇汀。逌然黑甜罷。花落滿前庭。一雨崇朝霈。殘𨈬滌熱寧。農功坐共說。棹曲卧堪聽。麥穗黃交壠。槐陰綠映汀。阿兄何日到。悵望步中庭。</text>
<title>與梧灘，竹里。會于石村。次瀛奎韻聯句。</title>,<text>好雨留佳客。弼卿。 淸歡寄漫吟。仲美。 不須憐落蘂。國卿。 猶可翫繁陰。起之。 捲箔看雲起。仲美。 呼杯任日沉。弼卿。 江湖容我輩。起之。 共保歲寒心。國卿。</text>
<title>次梧灘韻 三首</title>,<text>布褐宜樗散。羸驂換舊𩣭。浮沉隨野老。榮落付天公。差慰三畦在。寧嫌四壁空。居然佳句枉。認是大家風。強借東家蹇。誰知御史𩣭。蓬蒿開一逕。漁釣傲三公。肯歎囊中罄。惟嫌盞底空。擬携淸興去。終日坐春風。三君徑賦鵩。都憲罷乘𩣭。跡阻蒼龍闕。詩憑赤鯉公。淸遊眞得所。恠事豈書空。剡曲相過地。孤舟繫岸風。</text>
<title>與竹里乘舟訪梧灘。舟中次竹里 洪公柱國號 韻。</title>,<text>酒戶論深淺。詩才較短長。揮毫酬令節。投轄到斜陽。北闕懸愁夢。西湖困劾章。依然還告別。從此判閑忙。</text>
<title>次仲翊 金萬翊 韻</title>,<text>處世謀生拙。趍班速謗多。覊心那免苦。危髮不禁皤。佳節如期至。高朋趁日過。悠然乘興去。把釣立江沱。</text>
<title>次竹里，石村抽杜詩聯句韻。</title>,<text>檻外盈盈水。窓前冉冉梅。夢隨孤棹去。風送暗香來。音信居然阻。詩緘忽爾開。高情此可見。詠歎首重回。</text>
<title>抽次杜詩韻詠燭</title>,<text>紫陌朝天穩。延英送院榮。香烟垂裊裊。殘淚落輕輕。日暮傳來映。宵闌秉處淸。惟須相對飮。偏愛爾多情。</text>
<title>別趙光甫 持謙 之高城</title>,<text>地擅金岡勝。人從玉署遷。誰知謫來客。還作卧遊仙。白愛山圍座。紅看日湧天。爭如形役累。乾沒雪盈顚。</text>
<title>送冬至副使南仲輝</title>,<text>鶴野文星動。龍樓講席虛。年光關外換。鄕信日邊踈。夜睡氷生被。晨驅雪擁車。賢勞雖識分。臨別自霑裾。</text>
<title>別書狀官申應敎公獻 琓</title>,<text>跋涉因王事。威儀異古今。忍言天帝醉。難卜歲星臨。顗洒傷時淚。連含蹈海心。應逢燕市客。慷慨有歌吟。</text>
<title>次松澗寄壺谷韻 二首</title>,<text>未卒靑州賑。遙違玉座春。歸山貧亦好。樂道味方眞。志豈須臾捨。憂應進退均。人言寧可畏。自有聖聡仁。一別何多日。相思又見春。朝班推地望。交際露天眞。較歲衰遅並。傷時涕淚均。休言灾沴荐。只恃上穹仁。</text>
<title>宿龍津村</title>,<text>散迹方隨分。除書忽被榮。幾年寒士㨾。今日使君行。長路依依戀。殘燈脉脉情。支頤不寐處。栖鳥兩三聲。</text>
<title>次伯圭 兪公瑒 韻</title>,<text>自我關東滯。離懷將若何。山容如爾待。秋色爲誰多。朗月空相憶。佳辰奈已過。蘭舟孤棹處。愁殺聽漁歌。</text>
<title>先王再朞志感 是曉行望闕禮</title>,<text>忍說流年邁。重驚八月來。齊民追至德。窮谷有餘哀。自倍危衷激。曾經法講陪。燒香獨拜處。老淚謾交腮。</text>
<title>洞山舘寄褧叔 趙公宗著字</title>,<text>暮向郵亭宿。無眠獨倚床。水村鷄亂唱。霜月鶴徐翔。把酒親朋阻。挑燈客夜長。難將絲與竹。慰此別愁膓。</text>
<title>三陟守李擇之 選 令公。杖管下三十度。其人致死。其子呈狀方伯。以余定初檢官。忩忩作行。到羽溪口占。</title>,<text>黽勉爲形役。嫌遭官長嗔。玆行良足愧。苦語莫須陳。蘇軾何知律。曾參不殺人。世情吁可怕。咄咄寫空頻。</text>
<title>奉舍伯</title>,<text>忽輟姜衾樂。翻敎郡紱縻。凉生使君頰。唱罷長公詩。縱是前期在。還愁勝會遅。時携錦瑟伴。同把淺深巵。</text>
<title>次興朝韻</title>,<text>跡滯他鄕久。心驚令節來。偶携三兩客。同把淺深杯。平楚微茫遠。寒花次第開。玆遊奇絶最。扶杖坐莓苔。</text>
<title>繼祖窟</title>,<text>有石依山頂。頑然度幾霜。難容萬牛力。可設百人床。外屹連尖岳。中虛敞小堂。今行酬宿債。隨處富奚囊。</text>
<title>卽事謾吟</title>,<text>淸坐華堂下。蕭然景物奇。遠山濃似染。零雨細如絲。印澁公移少。琴鳴妓隊隨。此間幽趣足。聊把淺深巵。</text>
<title>蓮堂</title>,<text>暑酷宜憑檻。人閑可把杯。捲簾靑嶂聳。臨水白蕖開。漠漠陰雲合。霏霏細雨來。蕭然孤坐處。佳句爲誰裁。</text>
<title>雨晴</title>,<text>積雨鏖殘暑。淸飈識早秋。曈曈日影轉。苒苒樹陰浮。隱几心偏爽。持杯病欲瘳。無端晛晥鳥。簾外數聲幽。</text>
<title>七月初八日。卽伯氏還甲初度日也。因告廟論發。伯氏以前日賓廳議禮。待命於金吾。不得設酌。慨然口占。</title>,<text>駭機何太急。世事欲無辭。可惜懸弧日。翻爲席藁時。未投留客轄。誰進獻年巵。咄咄書空處。仍成感慨詩。</text>
<title>東樓卽事 二首</title>,<text>華軒宜特地。急管叶嬌歌。垂柳疑踈髮。新荷妬少娥。颼颼淸籟動。陣陣暗香過。久坐仍忘返。蟾光入夜多。垂柳一作柳線。新荷一作荷花。了却文移後。聊憑曲檻隈。月宜呼作燭。溪願取添杯。樹影依微見。花香暗淡來。淸歌中夜發。倒幘興偏催。</text>
<title>月夜小集</title>,<text>小院淸光滿。佳辰逸興繁。歌憐喉宛轉。舞愛袖飛翻。永夜臨筵短。寒天借酒溫。如斯慰暮景。畸思不須論。</text>
<title>習樂日。簡寄鄭君馨叔 治。</title>,<text>琴軒公務屛。綺席小娥嬌。淸切歌聲逈。霏微雪意驕。佳辰看冉冉。好事肯寥寥。把酒團欒地。過從莫待招。</text>
<title>東閣夜飮。贈馨叔。</title>,<text>好客遠方至。商聲永夜偏。吾憐解塵榻。爾顧誤琴絃。拄笏山當戶。披襟月滿天。狂歌脫帽處。刻漏任頻傳。</text>
<title>寄伯圭，擇之兩令公。</title>,<text>暮年俱作吏。忽復異行休。瀟洒林泉日。棲遑郡邑秋。南窓容膝穩。東閣折腰羞。所喜逢佳節。寒梅映雪樓。</text>
<title>次起之韻</title>,<text>良晤當淸夜。孤燈伴小窓。揮毫詩就幾。對月影成雙。竹籟侵烏几。梅花撲玉缸。如澠常快意。渴夢豈呑江。</text>
<title>暮投烏原。草賊甚多。戒嚴不寐。</title>,<text>飢歲人情詐。孤村客睡疑。僮奴掩門是。邏卒踐更爲。熒熒燈花落。依依曙色遅。方知畸旅苦。趺坐任身疲。</text>
<title>自洪川冐雨早發</title>,<text>淸曉發危坂。衝泥活活來。非緣官務急。那得駟車催。岳色雲成畫。溪聲雨作雷。少焉風捲幔。浴日影徘徊。</text>
<title>悶旱</title>,<text>亢旱何其甚。由來咎在余。偏驚野無草。敢望雨隨車。天意如能感。民憂庶可舒。佇看躬禱後。甘霔沒犂鋤。</text>
<title>次泛翁寄示韻</title>,<text>淸坐茅齋下。蕭然不到塵。溪添終夕雨。花報滿園春。物態籠來盡。韶光觸處新。惟須謀一會。那忍負佳辰。</text>
<title>齋宮次賀姪韻</title>,<text>北陸寒威逼。東君消息遅。山留臈前雪。溪漲雨餘澌。春序已云暮。客懷何耐悲。憑欄成小睡。倦甚欲無詩。</text>
<title>滿月㙜</title>,<text>麗代宮遺址。耽遊席屢移。荊榛埋玉陛。禾黍種龍池。事蹟樵歌驗。興亡鳥語悲。老夫多感慨。吊古賦新詩。</text>
<title>設琴歌。小孫起舞。</title>,<text>踈懶憐吾甚。風情讓別人。偶然成小酌。聊爾答佳辰。素女歌聲逈。嬌兒舞態新。今宵歡意足。忘却病纏身。</text>
<title>大雨</title>,<text>急雨翻盆下。朝來大塊迷。聲交蛙叫亂。翅濕燕飛低。屋有床床漏。庭看衮衮溪。炊烟久不起。索飯小兒啼。</text>
<title>謾吟</title>,<text>老類分司白。慵如倒幘山。夢酣欹枕裡。詩就捲簾間。簿牒由來簡。琴棋着處閑。小庭微雨過。薝葍自鮮顔。</text>
<title>七夕</title>,<text>凉雨收朝嶂。輕陰鎖夕扉。炎氛忽爾去。肅氣颯然歸。楊柳寒蟬噪。梧桐落葉飛。病軀嫌太爽。催着舊襦衣。</text>
<title>除夕差祭齊陵</title>,<text>園陵將有事。淸曉駟馬過。屭贔雲垂地。迷離雪滿簑。飢烏啄古木。凍鵲集陽坡。旅舘寒燈詠。吟來感自多。</text>
<title>示壺谷赤谷 二首</title>,<text>境僻無塵累。身閑有釣絲。峰巒排畫障。溪水淨襟期。皓月池先引。淸飈柳獨知。此間幽興足。長作逸民宜。殘年病與伴。投紱早宜歸。庶保東岡趣。寧招北岳譏。開門靑嶂合。對案白魚肥。生理何須說。猶誇興不違。</text>
<title>走次赤谷韻</title>,<text>幽鳥間關語。偏憐盡日晴。題詩酬宿債。散帙有餘淸。疊嶂籠烟濕。高樓得水明。名區探勝景。聊以送殘生。</text>
<title>次赤谷枉訪後寄示韻</title>,<text>策杖雲埋逕。題詩月滿樓。閑居元勝景。佳節况新秋。仰面貪看興。支頤嘿坐幽。生涯此爲足。名利不須求。</text>
<title>中秋夜</title>,<text>幽意忽不樂。蕭條秋氣悲。扶筇聊試步。據几却支頤。地逈風來緊。峰高月上遅。徘徊池柳下。凉露滿衣滋。</text>
<title>聞赤谷金遠明七十之年。作嶺東遊賞之行。詩以賀之。</title>,<text>天上秋期早。壺中物態濃。欣聞七十叟。遍踏萬千峰。口沕烟霞氣。心肝錦繡穠。玆遊吾已慣。應有石間蹤。</text>
<title>北汀洪尙書 處亮 挽 五首</title>,<text>累世門閭並。平生分誼贏。久知公與我。眞似弟從兄。年位雖云絶。心期轉覺明。窮途更誰賴。珍重慣逢迎。羣從吾家盛。明公鴈隊隨。交情眞莫逆。歡趣自相知。幾喚芹村酒。爭酬竹閣詩。向來人事變。每語共含悲。銓部持衡日。文壇秉柄辰。恩私四朝最。謙挹一生眞。廷議推耆彦。輿情識藎臣。試看當世士。名下幾完人。箕尾返精爽。琴床仍舊庵。華銜一品峻。遐壽八旬參。後嗣能留四。達尊兼有三。身名無復憾。入地笑應含。大老今云逝。餘生路益迷。佳辰誰起興。勝處欲無題。怳若山河隔。難成里巷携。斜陽數聲笛。洒盡萬行啼。</text>
<title>挽洪德普</title>,<text>昔拜相公日。庭看玉樹奇。居然阻佳晤。忽復賦哀辭。短命人皆惜。無兒理可疑。孀閨聞晝哭。重爲岳君悲。</text>
<title>次起之韻寄許丈</title>,<text>蘭舟歸興滿山陰。高士慵眠石逕深。老去藏蹤如豹隱。酣來擊劒聽龍吟。三湖烟月同遊樂。一曲陽春寡和音。莫道仙凡從此隔。武陵他日可重尋。</text>
<title>月夜與許丈乘舟謾吟</title>,<text>春波不動鳥飛低。仙侶同舟興更携。蕭寺暮鐘迷遠近。孤村殘杵辨東西。風飄花片如紅雨。月照波光漾彩霓。擧網得魚仍促膝。新詩且復爲君題。江柳依依日欲低。白雲深處短筇携。新詩敢擬夔州後。小築將分浣水西。亹亹淸談霏玉屑。翩翩逸氣吐長霓。樽前笑傲滄洲濶。多少風光入品題。</text>
<title>次起之韻</title>,<text>滄浪釣叟本詩流。幾向山陰共小舟。陋巷猶存顔氏樂。明時還抱杞人憂。微茫渡口招招子。浩蕩江心泛泛鷗。且醉習池聊酩酊。淸狂千載屬吾遊。</text>
<title>騎省見二毛 以下七首課作</title>,<text>秋興詞成續楚騷。淸霜偏着鬂邊毛。搔來鄕思添新感。撚處詩情减舊豪。已覺靑銅當面厭。任敎金鑷策功高。先零蒲柳眞堪惜。直裡殘燈坐獨牢。</text>
<title>忽憶兩京梅發時</title>,<text>兩京春色錦江來。消息難憑一逕梅。幾愛暗香杯底動。遙思冷蘂雪中開。關心舊日廵簷笑。搔首殘年去國哀。健步無因移到此。忽逢佳節意悠哉。</text>
<title>新燕識舊巢</title>,<text>天回社日報佳辰。屋角初聞軟語新。舊主重尋如有約。危巢纔定恰藏身。呢喃尙認將雛地。飮啄還窺滿壁塵。㘅得尺書何處去。憑渠爲寄遠征人。</text>
<title>平沙落鴈</title>,<text>陽鳥翩躚下晩沙。綠苔如錦映蘆花。數聲輕濕淸霜重。一陣低翻落日斜。烟渚生涯唯自適。江南矰繳更誰加。歸時莫近長干里。思婦閨中夢正賖。</text>
<title>山市晴嵐</title>,<text>層巒如黛媚新晴。天畔浮嵐細細縈。輕濕酒旗時隱見。淡籠山店更縱橫。伯休賣藥方論價。仙尉藏蹤此避名。人散日斜禽語閙。野廛寥濶草花明。</text>
<title>秋光都似宦情薄</title>,<text>久厭靑袍幕佐名。忽驚時序謾崢嶸。偏憐晩景蕭條色。政似微官淡薄情。露氣剩添蹤跡冷。霜華巧着髮毛明。看山拄笏催歸思。擬學陶潛解紱行。</text>
<title>中夜悲歌泣孝宗</title>,<text>龍馭賓天歲幾過。小臣無復沐恩波。先朝至德超千古。中夜悲懷付一歌。點檢餘生身已老。思量往事淚偏多。傷心緬憶趍蹌地。寫出新詞與子哦。</text>
<title>大殿端午帖</title>,<text>湯液休祥叶兩宮。鸞輿遄返喜方融。田家已霈知時雨。殿閣初迎解慍風。宸札十行徵碩士。講筵三接驗新功。佳辰政値端陽節。賀罷歸來日向中。</text>
<title>大殿春帖</title>,<text>瑞色䓗籠氣象新。趁班環珮賀楓宸。觀㙜已報初回律。壽域同沾一視仁。禁苑雪消梅蘂綻。御溝風軟柳眉均。千官爭獻岡陵祝。共醉衢樽竹葉春。</text>
<title>大殿迎祥詩</title>,<text>和風暖律入韶年。上苑祥禽得氣先。運際亨嘉蒼籙永。政行寬大紫泥宣。金門曉闢排仙牓。玉座天臨敞講筵。聖代卽今啚至理。丘園束帛日招延。和風暖律入元朝。佳氣䓗籠擁九霄。葭換歲華移舊管。柳含春意弄新條。宮庭設爆聲生竹。法酒濃香色泛椒。聞道靑㙜傳喜報。妖星昨夜已全消。</text>
<title>世子宮端午帖</title>,<text>天回佳節景方舒。殿閣薰風煽物初。膝下恒存愉婉色。案中長對聖賢書。延賓禮備開筵日。典學功深問寢餘。看取萬民歌訟地。前星高拱北宸居。</text>
<title>送權水部 垕 赴幽谷督郵</title>,<text>經歲郞潛素計違。左遷猶幸嶺南歸。天長驛路官仍馬。地接家鄕錦是衣。孤舘捲簾靑嶂近。晴窓落筆白雲飛。新秋抱病元多感。此日臨歧思轉依。</text>
<title>甲辰正月初五日朝參後。知申事南雲卿令公搆志喜詩傳示省中。走次其韻。</title>,<text>和風藹藹解凝嚴。殘雪初融輦路霑。寶座天臨傳蹕逈。銅壺水咽報籌添。羣工競賀嵩呼動。近侍爭趍玉色瞻。咫尺簪毫陪盛禮。小臣榮懼此時兼。</text>
<title>送起之龍岡之行</title>,<text>妙歲居然漢竹分。人皆咄咄我欣欣。西關大縣龍爲最。東閣新春鴈作羣。刃到錯盤方別利。床聯風雨可論文。他時魯衛聞嘉政。佇見徵書下五雲。</text>
<title>次錫余兄 李公三錫 寄示韻</title>,<text>思君空作有情癡。白日看雲睡自宜。每恨分山違宿計。還憐多病負深巵。詩從錦水新聲在。身載漁舟逸興知。欲向西湖隨釣侶。其如乾沒鬂成絲。</text>
<title>次子華起之寄示韻</title>,<text>沂相纔從貴府回。爲陳治蹟聖顔開。三年苦節淸如水。百里歡聲動作雷。佇見璽書增大秩。聊憑賀使送深杯。曾攀雙璧瓊琚什。欲和兼將尺素裁。時洪相極贊子華治蹟於榻前故云</text>
<title>正陽寺次舍兄韻</title>,<text>中秋靜夜月輪安。坐我婆娑桂影間。勝地奇遊兄弟會。佳辰美景畫啚看。淸霜戒節楓如錦。灝氣漫空玉作山。今日四仙同跌蕩。懸知千載繼蹤難。</text>
<title>伏次伯父壁上韻奉伯氏</title>,<text>天公偏爲弟兄私。特許仙區會面期。坐對玉峰寒似水。平臨滄海小如池。歡情細雨床聯日。佳節中秋月滿時。一炷淸香塵事絶。尊前幽興老僧知。舍兄不赴北關而來山中。故第二句及之。</text>
<title>隱仙㙜。次舍兄韻。</title>,<text>瀑作長虹石作㙜。森羅萬象此中開。爭酬落景歌三疊。遙勸飛仙酒一杯。倚杖玉峰雲滿袖。題詩紅葉錦成堆。笙簫響徹靑霄外。怳惚身如駕鶴來。</text>
<title>龍堂泛舟</title>,<text>蘭舟蕩漾泛龍津。物色渾如漢水濱。佳節一年重九日。勝遊千里兩三人。嬌歌咽咽紅粧艶。離恨愔愔翠黛顰。想得洛城歸去後。名區烟月夢尋頻。</text>
<title>溫陽行在所。次堂兄寄示韻。</title>,<text>帳殿高開觱彼泉。環途士庶覩爭先。香烟乍起仙班定。玉趾纔臨喜語宣。布德已頒寬大詔。招賢仍設講劘筵。微臣扈蹕慚無補。恭祝岡陵萬萬年。</text>
<title>送李兄 俊耉 出按關東</title>,<text>曾携孤竹宿瑤壇。復送㫌旗指玉巒。地是靈源千古秘。人非仙分一遊難。多君此去全酬債。愧我重尋未解官。試覔劉郞前度跡。石間題刻至今丹。</text>
<title>別洪兄國卿北關佐幕之行</title>,<text>學士聯翩幕府馳。是知廷議重邊陲。遐氓拭目瞻儀日。驕將聞風俛首時。夜宴戍樓圍粉黛。春蒐朔野擁㫌旗。玆遊本自男兒事。肯許幾微出色辭。暮境相依只弟兄。誰言人事更難平。秦樓忽罷連枝會。庾幕應深夢草情。嶺險磨雲千里隔。書傳閱月萬金輕。忘憂不必耽杯勺。要賦新篇播正聲。</text>
<title>到鏡城營下任所。適有臂病。時主將在行營。作書勸留本營調治。不許進來。走筆錄呈。以伸謝忱。主將卽兵使李公晩榮。戊申北評事時。</title>,<text>寥寥公舘客懷酸。伏枕經旬兩鬂殘。千里遠來猶阻面。中宵孤坐不成歡。休嫌幕府淹留久。自恃將軍禮數寬。遙想南樓端正月。與誰携酒共團欒。</text>
<title>會寧途中有感</title>,<text>白山橫亘豆江奔。從古行人捴斷魂。誰遣病身還到此。試看前路欲無言。孤村烟起華夷辨。大陸風來天地昏。近侍至今流落久。有時回首望金門。</text>
<title>呈兵相</title>,<text>家在長安駱峀東。弟兄相對起居同。遙臨塞土身如寄。却望鄕關信不通。滄海環流城拱斗。白山高峙月彎弓。春愁黯黯催年老。心計今來十九空。</text>
<title>次兵相寄示韻。兼奉而栗 崔公寬 休徵 孟公胄瑞 兩詞兄。時崔公宰穩城。孟公宰鍾城。</title>,<text>誰遣吾儕絶塞臨。相逢却訝雪盈簪。天涯把袂仍佳節。燈下論詩捴會心。宦海聲名俱夢幻。酒池身世共浮沉。偏憐幕客靑衫破。戀闕思鄕涕滿襟。</text>
<title>送愁州使君鄭西望 華齊</title>,<text>鍾山舘接豆江流。每憶殘燈獨夜留。以我昔年爲客苦。知君此日佩符愁。驚心關路茫茫遠。擧目胡煙點點浮。隨處險夷宜一視。况聞先績播玆州。</text>
<title>送申寅伯湖南按廉之行</title>,<text>玉節徐行駟馬鳴。官爲按察亦云榮。遐鄕拭目爭先覩。列郡趍風恐後迎。攬轡豈曾容汚吏。停車自可濟疲氓。懸知南國甘棠詠。不負吾君藻鑑明。</text>
<title>追次東郭金相公 壽興 韻</title>,<text>菊花初發報佳辰。瀟洒幽居不到塵。排悶細傾無事酒。題詩聊寄有情人。浮榮已付神奇幻。末路方知契許眞。咫尺楊山千里隔。停雲曲罷首回頻。</text>
<title>次文谷金相公韻</title>,<text>歌傳水調自遐荒。紙貴長安競寫忙。塞竇此時應守靜。賜環何日更催裝。身同敗葉驚風雨。節比寒松傲雪霜。萬事人間皆素定。窮通一任彼天蒼。</text>
<title>李丈 㝢 後園賞花。李丈出示堂兄靑湖公平日所詠。怳若對面。詞藻且甚淸新。覽之不覺悲感掩涕。書此奉北汀老詞伯。</title>,<text>零落當時醉後吟。卽看詞藻邁何陰。淸儀在眼偏多感。小酒無心此獨斟。藝苑蕭條聲調絶。竹亭寥寂草萊深。交遊只有西隣老。爲說孤懷逬淚尋。</text>
<title>李丈家後園。追次壺谷南雲卿韻。</title>,<text>向晩催杯興欲狂。百年玆會最難忘。折花臨水童心在。扶杖登山老脚妨。已分此生常守靜。肯隨浮世競趍忙。無端禽語枝頭喚。解作詞人皷吹膓。</text>
<title>李學士太初 沆 爲榮養陳章乞縣。御筆特除扶安縣監。臨發索詩。率爾錄奉。</title>,<text>一䟽勤勤徹建章。爲緣慈老在高堂。宸情特軫林烏哺。御筆親除稻蟹鄕。列鼎方知榮養至。開樽先詑聖恩長。周南久滯君休說。玉署重應近耿光。</text>
<title>更疊前韻。寄示文谷。</title>,<text>磻溪松竹就蕪荒。遷客歸心逐水忙。已分形容漁父問。任從冠服野人裝。吳州海濶同看月。楚戶砧寒奄度霜。藁葬層峰還此日。鍾情添得幾莖蒼。時文谷纔經哭夭竹下柴扉細逕荒。湘流袞袞歲華忙。佇看衛士爭加額。誰遣曹公更趣裝。天上雷霆無竟日。涪南髭髮未全霜。靑春作伴歸來地。依舊窓前岳麓蒼。未全一作未添</text>
<title>次李姪瀅四友堂韻 桂松梅竹</title>,<text>劉巖落子半飄雲。秦𡽹高標五作羣。庭內耽看何問主。窓前初發却疑君。閑來嘯詠爭呈趣。興到摩挲幾取醺。最愛蔣公添一徑。因風吟似衆絃聞。劉彦冲巖桂詩曰孤根抱寒玉。落子半飄雲。</text>
<title>次金甥盛後四友堂韻 詩酒琴棋</title>,<text>堂成四友樂仍全。晩計吾將此老焉。長日騷人消一局。閑情處士伴無絃。吟因言志非徒爾。飮爲排愁便兀然。羅列案頭交莫逆。幾回相對曲肱眠。落句一作更覺倦時添一味。黑甜鄕裡伴書眠。</text>
<title>次石村韻奉竹里</title>,<text>疋馬歸來穩枕聯。羡渠身計任蕭然。休言勁節難逋網。自笑平生不直錢。謝世從他羣謗速。戀君惟有寸心懸。同隣幸賴阿兄在。一棹相迎興更偏。</text>
<title>次起之韻</title>,<text>眞如莊叟㓒園逃。敢擬元龍百尺豪。浮世榮名如昨夢。滄洲佳趣屬吾曹。西隣並馬東隣屧。左手持螯右手醪。分外優遊還是幸。弊床䟽席坐方牢。</text>
<title>更疊前韻</title>,<text>勇退非關世網逃。騷壇何幸遇詩豪。差池短髮憐同父。洒落新聲逼水曹。勝處幾携垂釣伴。興來時喚過墻醪。從今永保天機靜。念斷雌黃守口牢。</text>
<title>偶吟</title>,<text>向晩風輕暑氣殘。半輪明月掛林端。身隨野叟頻爭席。跡混漁人或卸冠。退去先憂追范老。坐來流涕等袁安。芳菲欲歇覊愁切。滿目汀洲強自寬。</text>
<title>偶吟奉諸公求和</title>,<text>迎客琅玕盡日留。披襟恰慰旅愁幽。花陰乍轉藏春塢。月色先通近水樓。跡阻蒼龍憐潦倒。身隨白鳥任沈浮。分山一約君休負。田舍何妨問又求。</text>
<title>次起之韻</title>,<text>賢路當時愧久妨。世間譏謗亦何傷。風流敢擬追劉尹。消瘦偏驚等沈郞。鬂爲思家看種種。淚因憂國自浪浪。閑愁撩亂無由瀉。滿眼芳菲日政長。</text>
<title>喜雨呼韻</title>,<text>太乙祈靈格上天。滂沱甘澍洽圭田。魏公詩慰三農望。殷后誠看六責宣。荒壠已騰憂者樂。病苗將見勃然痊。年豐家給斯爲瑞。擬寫神功簡冊傳。</text>
<title>與梧灘，竹里會于石村。次瀛奎韻聯句。</title>,<text>江湖棲泊淡如僧。弼卿。 聲利營營過耳蠅。仲美。 仲擧對徐風滿榻。國卿。 廣文留杜雨侵燈。仲翊。 團欒更托忘年契。起之。 遅暮還思繫日繩。弼卿。 百遍相過吾不厭。仲美。 高樓盍簪捴佳朋。國卿。伊人宛在水之涯。仲美。 一棹相尋路不賖。弼卿。 適意莫如張翰酒。國卿。 駐顔何必葛洪砂。南風却透煩襟爽。起之。 西日仍隨醉帽斜。仲美。 從此可成文字會。弼卿。 前期猶趁未殘花。仲翊。</text>
<title>卽事呼韻</title>,<text>江湖豪氣愧陳登。一棹飄然耐可乘。幾解金龜酬令節。時呼白鳥作佳朋。沙邊點綴看漁火。樹杪依微認佛燈。分付兒童籬掛網。散人幽趣此間憑。</text>
<title>次仲翊韻</title>,<text>衰病誰憐懶入朝。竹扉終日掩寥寥。世間名利元非願。江上歸休豈待招。興入杯心添野水。閑看帆腹泝風潮。同隣幸有騷壇客。談屑霏霏晝繼宵。</text>
<title>抽次瀛奎詩韻</title>,<text>蕭蕭風雨送輕帆。擬訪幽居向水南。佳節一年當夏仲。離懷數日若秋三。徐君未解陳蕃榻。平子難逢衛玠談。望裡滄洲知不遠。鷺盟孤負使人慚。宦道危如灧澦帆。閉門牢睡學啚南。窮愁我獨伴千萬。佳客君今携二三。拄笏前山看爽氣。圍棋別墅接華談。人間苦樂何須說。心計思來面有慚。</text>
<title>次伯涵寄示韻。奉竹里兄。</title>,<text>草閣蕭然隔鳳城。覊蹤敢擬季鷹行。休言踈節乖今世。自笑浮榮誤此生。脫却豸冠寒士伍。着來魚服小僮驚。江潭屛逐誰同病。咫尺西隣賴有兄。</text>
<title>次竹里石村 柳公之發號 寄示韻</title>,<text>雨鏖炎暑似淸秋。遙想西湖汗漫遊。何處吟詩憑短棹。有時携酒上高樓。翟公官罷無人問。杜子家貧任婦愁。咫尺濠梁違宿約。停雲曲奏恨難休。</text>
<title>次伯涵韻奉諸公</title>,<text>漫浪江湖二客從。芳樽開處倘思儂。平生一任山公放。聖世難容叔夜慵。閑對稚兒騎竹馬。淸看小砌舞槐龍。新詩此日聯翩至。三峽波濤繞筆鋒。</text>
<title>次竹里題竹里舘韻</title>,<text>毫端逸響逼庭筠。谷口幽居類子眞。往往寄來湖上句。時時驚動洛陽人。懶從酒伴酬佳節。或喚溪翁作好賓。貧窶一生爲長物。任他中饋婦愁新。</text>
<title>次起之韻</title>,<text>心同庭草保天機。盡日空齋掩竹扉。小砌暗香薰棐几。前山爽氣透蘿衣。曲肱自喜眠還穩。塞耳從他世共譏。身計思量吾已了。方知四十九年非。</text>
<title>會梧灘。追次諸公用唐律韻。</title>,<text>客興爭如山色濃。九秋風景別爲容。醉情偏愛峩峩玉。爽氣眞同謖謖松。頭戴鶡冠思杜子。身披鶴氅類王恭。佳辰爛熳君休負。看取筵前酒滿鍾。</text>
<title>仲美江亭會飮。將還走次容齋集韻聯句。</title>,<text>罷酒高樓日已斜。將還留待月生華。弼卿。 尊前冉冉垂黃菊。樹外依依度暝鴉。君實。○李公世華。 野渡客稀舟繫岸。亭臯秋晩葉埋査。仲美。 携來謝眺驚人語。練似澄江綺似霞。國卿。</text>
<title>翌日仲美次聯句韻以示。卽次却寄。</title>,<text>佳辰跌宕帽簷斜。把酒仍憐鬂各華。搥碎高樓爭吐鳳。飛騰濃墨看翻鴉。危欄彷彿聞天籟。遠水依俙泛漢査。萬象森羅誰寫得。多君綺語帶烟霞。</text>
<title>奉竹里博粲。仍賀冠兒。</title>,<text>竹里幽居久未尋。詩來一唱有遺音。曾違令節聯床會。又負華筵對酒吟。聞爾忽然成項領。生兒如此慰人心。他時杜曲逢迎地。驥子扶携上碧岑。生兒如此。足慰人心。王渾爲其子濟言驥子。子美第二子宗武小字故用之。時竹里冠第二兒故云。</text>
<title>次李季玄令公知白韻。寄西湖諸詞伯。</title>,<text>山公醉後倘騎驢。離索偏憐阻起居。湖上縱然筒屢遆。樽前其奈席常虛。交情益見窮通際。世念全消寵辱餘。莫負當時分華約。暮年栖息興奚如。灞橋肩聳跨羸驢。騷客閑情水竹居。爭播郢中音寡和。始知名下士無虛。風流想像持杯後。顔面依俙入夢餘。咫尺相思違宿約。自慚乾沒繫匏如。</text>
<title>寄梧灘。仍示諸益。</title>,<text>未賦歸田宿計違。端居深巷出門稀。床頭縹帙書千卷。窓外寒梅玉一圍。物態已從窮達見。宦情曾爲懶踈微。西湖勝景眞堪賞。聞道樓前雪滿磯。</text>
<title>次壺隱 任公奎號 韻。寄梧灘，竹里。</title>,<text>散人離抱詠寒天。騷客閑悰付醉眠。肩聳想應吟雪裡。身飛直欲墮樽前。風期久隔江湖主。文采難逢翰墨仙。何幸賞音任李在。却將佳句遆筒傳。</text>
<title>次壺隱韻。示道村 李公藼號 求和。</title>,<text>凍雪初飛妬臘風。閑中景物看曈曨。翟君此日方羅雀。桓典當時久避𩣭。虛室獨憐迎月白。小槽偏愛滴珠紅。殘年濩落成何事。鬂髮蕭蕭一任公。</text>
<title>次壺隱韻</title>,<text>閑來文史足三冬。不恨家貧菜糲供。扶杖有時尋小澗。岸巾聊復撫孤松。沉冥自擬嵇中散。禮法何論阮仲容。一曲陽春誰敢和。騷壇新得老詞宗。</text>
<title>次壺隱韻。寄壺隱道村幽居。</title>,<text>勝處誅茅俗頗厖。風塵不到斷紛哤。山人多暇伴沙鷺。官吏稀來眠夜狵。把酒氷鱗入晩案。看書凍旭明暄窓。憐吾匏繫將安往。雪裡空勞夢釣江。</text>
<title>次舍兄詠梅韻寄梧灘</title>,<text>玉蘂氷魂滿意凉。呀然査格出尋常。晴窓幾翫踈踈影。燕寢偏憐冉冉香。肯逐韶華爭衆卉。能欺雪色保孤芳。憑渠早得春消息。剩借騷人分外光。安排素質室生凉。老我端居在目常。艶奪樓頭妃子笑。淸如席上令君香。誰知落盡寒天木。能自移來特地芳。永夜窓前偏照耀。月中蟾桂讓晶光。窓暄寧怕受風凉。査竅枝回品不常。坐愛茵床粘冷蘂。行憐衣袖着輕香。廵簷幾喜爭題句。聞笛先愁遽損芳。天地陰陰惟雪色。看渠獨立占春光。最愛氷魂照室凉。由來標格絶倫常。依微月下還疑絮。暗淡窓前却送香。能傲雪霜堅節操。肯隨桃李妬芬芳。孤山千載無人在。誰賞淸陰與素光。</text>
<title>次梧灘韻却寄</title>,<text>閑愁黯黯鎖吟眉。睡起晴窓日政遅。兩地相思空有夢。一春將盡久無詩。遙憐樓下江如練。誰賞巖邊柳嚲絲。佳景未闌聯袂訪。歡情應在把杯時。</text>
<title>山舘書懷。寄梧灘，泛翁求和。</title>,<text>山舘寥寥晝掩荊。角巾瀟洒一書生。元知破硯難爲食。自笑荒田久未耕。梅澗空聞黃鳥請。林泉虛負白鷗盟。邇來况別騷壇伴。回首灘樓只愴情。</text>
<title>寄梧灘，泛翁。</title>,<text>馬首東來北洛遙。寂寥公舘轉無聊。身因聽訟憐常倦。髩爲思人覺盡凋。莫道流年元易邁。偏愁長日最難消。名區倘遇天台訪。詩酒相迎共彩橈。</text>
<title>寄梧灘，泛翁。</title>,<text>三處西湖會以文。騷壇盛事至今聞。灘翁酒態溫溫玉。泛老詩情藹藹雲。却恨淸遊空入夢。偏憐勝地獨離羣。秋懷憀慄眞難瀉。旅枕無眠到夜分。</text>
<title>偶逢慶州漁人。寄府尹任文仲。</title>,<text>爾吾俱是鬂毛凋。紫綬雙垂偃蹇腰。地蹴溟波千里隔。天連秋色一身遙。淸遊每憶梧灘榭。勝賞空孤鏡浦橈。獨對棋樽懷轉惡。謾將詩句付招招。</text>
<title>九月初六日。與李擇之及營將李斗龜。自竹西樓歷遍諸處後。乘舟下三陟營將鎭所。誠奇觀也。酒後口占。</title>,<text>竹西樓在綠江濱。特地風烟入望新。佳節重陽前二日。奇遊千里外三人。開襟促膝身如夢。橫槊題詩筆有神。明發東西分散後。可堪回首各沾巾。</text>
<title>臨瀛壁上。伏次先祖樗軒先生韻。</title>,<text>建幟騷壇憶昔年。珠璣散落海東天。羹墻感切摩挲裡。牙頰凉生詠歎邊。葉縣幸逢佳節序。巴陵分得舊風烟。滄波極目無涯思。直欲因玆訪列仙。</text>
<title>次錫余兄寄示韻。述閑中卽事。</title>,<text>扶杖徐行石徑微。竹陰瀟洒翳殘暉。斜臨別浦鰲頭聳。俯瞰洪溟鷁首飛。凍雪霏霏拖絶壑。頑雲漠漠鎖前扉。沉吟草坐仍忘返。皓氣漫山宿鳥歸。</text>
<title>寄道深</title>,<text>依依萬柳蔭成莊。最愛淸江繞彩堂。令節兼聞龍鳳管。名區又是蟹魚鄕。主恩今日還高卧。賢路當年已久妨。况有習家春酒熟。時時乘興與君甞。</text>
<title>近而鏡浦，普賢，鶴洞。遠而金剛，淸澗，天吼。皆可賞。而公冗所拘。未能拔身。春將盡矣。花已衰矣。悵然口占。</title>,<text>萬事惟宜任化兒。名區勝賞惜差池。春如過客嗟難住。花似佳人奈易衰。咫尺濠梁猶未到。三千蓬島若爲期。何來簿牒還相急。笑殺淵明興盡時。</text>
<title>東閣卽事</title>,<text>瀛洲終古擅繁華。到處風光絶等差。鳥島漫空烟嚲錦。鶴㙜臨水浪裁紗。地隣暘谷先看日。天借東君早發花。最是山公頻倒幘。佳辰歌吹耳邊譁。二月桃杏盛開故云</text>
<title>次伯氏拋毬樂韻</title>,<text>玉貌羅環錦瑟邊。分曹獻笑態方娟。新詞唱處齊螺䯻。妙舞張時並燕肩。乍進似嫌金紐重。輕旋強喜赤丸穿。眼前爭勝那曾負。爛醉流霞玳瑁筵。</text>
<title>次伯氏竹亭韻</title>,<text>兩兒先導兩翁從。扶杖同臨最上峰。嫰竹籠山常帶色。飛花戀樹尙含濃。天邊遠見依俙舫。風外遙聞斷續鐘。蓬島三千何處是。因玆欲訪赤松蹤。</text>
<title>寄壺谷。仍奉北汀詞丈求和。</title>,<text>環流滄海限東天。潦倒行裝白盡顚。千里同看唯是月。一樽重對更何年。莊生盆叩悲奚耐。廷尉門關冷可憐。駱峀風光誰共賞。停雲歌罷意茫然。</text>
<title>寄南仲輝謫所</title>,<text>西湖摻別夢依依。消息中間一紙辭。逐客形容漁父問。使君行李鶴琴隨。黃堂嘯詠眞多愧。白屋艱辛未救飢。聞道湘江雷雨遍。賜環何日共深巵。</text>
<title>東樓謾吟</title>,<text>淸坐華軒晝漏添。慵來信手展書籤。山光釀靄濃如畫。雨氣驅炎爽入簾。滿沼芳蓮開爛熳。蘸堤垂柳弄輕纖。偏憐皷吹黃鸝響。欲寫新詩筆屢拈。</text>
<title>聞楓湖秋色正好。偸隙出遊。金持平世行亦從。船上口占。</title>,<text>聞道楓湖秋可憐。偸閑今日戒征鞭。遊人興在靑驢背。小妓歌驚白鳥眠。最愛荷花裁錦繡。爭誇桂棹任洄沿。煩君且莫催旋駕。留待波心月影圓。</text>
<title>倚雲樓</title>,<text>淡淡輕風颺綠帘。銀床氷簟午眠甘。危譙近海常多霧。高閣連雲不受炎。把酒偏憐黃鳥請。聞歌閑對素娥憨。遨頭事業眞堪笑。嘯詠終朝弄筆尖。</text>
<title>寄季周</title>,<text>二年相別隔商參。覊思逢秋轉覺深。迹滯鈴齋空坐嘯。躬耕田畒謾飢吟。音容想處人如玉。篇什投來字直金。鏡浦同遊佳約在。一壺聊擬對床斟。</text>
<title>初度日志感</title>,<text>嶺外優遊已過朞。佳辰適値降吾時。綺羅擁座香生席。絲管喧筵酒滿巵。老去偏傷風撼樹。夢回何耐草生池。還思客歲團圓樂。兄弟相携盡白髭。</text>
<title>九月旣望。始作靑鶴洞之遊。此乃二年經營者也。喜而口占。</title>,<text>長郊得意使君騶。不是尋常理屐遊。候帳遠連靑鶴洞。嬌歌爭唱白鷗洲。二年宿計還今日。四序佳辰最九秋。滿地江湖波浩渺。停驂東望興悠悠。</text>
<title>土谷村夜酌 村在靑鶴洞口</title>,<text>絶景曾從卷裡誇。靈源咫尺路還賖。攀梯足踏鴻濛色。扶杖身披太古霞。燭影依微淸夜久。歌聲窈窕白雲斜。停杯不耐滔滔興。月魄先侵綠水涯。</text>
<title>瞻拜實錄志感。奉奉安使閔聖與 點 與本道伯趙公擧 師錫，襄陽守李文伯 寅煥。</title>,<text>先朝實錄嶺東來。良史波濤大筆裁。從古明王誰彷彿。至今窮谷尙悲哀。謳吟可耐音徽遠。趍走還疑袞冕陪。爲問近臣餘幾箇。與君相對淚沾腮。</text>
<title>贈公擧</title>,<text>西郊摻袂恰三年。消息中間一札傳。別恨剩添分竹後。歡情忽洽把杯前。談來却喜風生頰。携處應憐雪滿顚。嶺外淸遊天借便。鏡湖烟月擬同船。</text>
<title>次任督郵道三韻</title>,<text>携筇踏盡五㙜深。踈冷殘花尙抱林。不必絃歌酬妙曲。偏憐山水有淸音。靈宮隱映浮雲衛。哀壑嵯峨老木陰。列坐巖邊幽興足。酒間端見百年心。</text>
<title>十月之望。月色甚明。臨賞鶴㙜。醉後口占。</title>,<text>宵柝初鳴鳥返巢。蕭條暮色滿平郊。月涵堤柳淸泠並。雪洒楓林赤白交。興到絃歌隨處在。慵來朱墨等閑拋。酒闌倒幘猖狂甚。一任村童拍手嘲。</text>
<title>走次公擧寄示韻</title>,<text>行處長亭接短亭。鈴齋獨坐酒初醒。愁看樑月偏添白。悵望雲山未了靑。忽喜篇章投拱璧。懸知遐裔耀文星。重遊會待春波濶。蕩漾仙帆放鶴汀。</text>
<title>次泛翁韻</title>,<text>終南淸渭隔重重。韓孟雲龍憶更從。可惜年光如水逝。忽驚春信又雷封。蘇州杯酒思人切。何遜梅花滿意濃。悄悄畸懷無處瀉。題詩聊寄兩詞宗。</text>
<title>聞起之將欲來此之報。喜甚口占先寄。</title>,<text>北塞行人報枉騶。東關旅客解忘愁。誰知異域三年別。忽作名區十日遊。楓浦雪消携竹杖。鏡湖氷泮共蘭舟。殘齡此會眞難得。先寫新詩向爾投。</text>
<title>次起之韻</title>,<text>經年作別恨愁深。千里辛勤疋馬臨。最愛椒觴酬永夜。偏憐檀板有淸音。佳辰爛熳宜濡筆。渾室團圓恰慰心。嶺外玆遊誠可詑。對床先寫短長吟。</text>
<title>次聯句韻</title>,<text>蘭舟蕩漾泝湖遊。形勝東南覺最優。靑島紅巖呈衆景。黃岡赤壁較千秋。春回別浦梅花發。霞鎖靈源桂樹幽。安得謝公摸寫手。無邊物色筆端收。</text>
<title>次起之呼韻作</title>,<text>吹來野水玉杯添。兄弟相携子姪兼。風浪引帆搖別浦。雪花如席舞前簷。當筵鳳管嘈嘈語。拄笏螺鬟點點尖。萬象籠羅輸謾興。撚髭終日彩毫拈。</text>
<title>鏡浦偶吟</title>,<text>佳麗臨瀛五馬來。今之太守亦榮哉。已經嶺外三寒暑。却筭壺中十往來。謝眺詩情樓月滿。稽公酒興玉山頹。謫居猶得江湖勝。歌詠時時望斗魁。</text>
<title>次雲溪 兪公瑒號 寄示韻</title>,<text>鈴齋靜似野人居。獨對晴窓晝檢書。時向鏡中閑泛鷁。幾尋濠上好看魚。佳辰酒興山公最。勝處詩情謝眺如。忽報西疇春事急。携琴觀稼雨隨車。</text>
<title>宿雲交驛</title>,<text>大抵關東勝槩繁。雲交風物合先論。山從巨野蟠爲嶺。地護靈源闢作村。仙賞依俙魂却悸。人烟蕭瑟俗仍敦。重來似若增其美。嵐翠玲瓏覺滿軒。</text>
<title>安興途中</title>,<text>駟馬駸駸百里馳。籠羅物色入吟髭。人從木末依依過。鷗占沙邊欵欵隨。巨野延燒渾錦段。遙山回綠剩春姿。暮投水驛支頤坐。無限畸愁不自持。</text>
<title>席上敬次伯氏韻 是日爲伯氏設小酌</title>,<text>伯氏經冬抱病時。我因官冗起居遅。佳辰忽送催花雨。喜氣先濃祝筭巵。並列金貂誇聖渥。雙垂白髮感年衰。團欒不覺黃昏近。迭唱聊成獻賀詩。</text>
<title>次雲卿韻</title>,<text>雙樹孤村五馬來。莞然重把故人杯。尙書枉駕眞奇事。相國臨筵幸忝陪。溪柳迎春隨意嫰。巖花得雨向人開。樽前更惹分離恨。千里江陵幾日回。</text>
<title>寒松亭口占</title>,<text>鏡浦寒松勝槩均。使君多暇戒征輪。地因令節呈千景。天爲遊人剩一春。十日歡娛眞可詑。百年身世更誰倫。山公醉態休嫌慢。久任兒童拍手頻。</text>
<title>贈方伯崔令公 文湜</title>,<text>玉節翩翩下五雲。觀風行李鏡湖濆。㫌麾一變新方伯。父老爭迎舊使君。壺裡山川堪動色。邑中謠頌尙留芬。偏誇晝錦歸來地。棠樹婆娑影接枌。</text>
<title>方伯崔令。卽本府人也。十年前曾莅此府。今春新擢卿班。遂按此道。駐節於桑梓之鄕。境內族人輩設族會。會者凡百數十人。不佞以地主。遵故事亦與是筵。不佞與方伯夙有厚分。今爲上下官。眷待備至。席上錄奉。仍述交誼。府民戀德之懷。諸宗參讌之盛云爾。</title>,<text>自幸踈慵有所依。蘇章此日駐征騑。靑雲得路金爲帶。白首還鄕錦是衣。民庶尙知吟德澤。宗英爭喜借光輝。華筵秩秩嬌娥舞。檀板聲中玉斝飛。</text>
<title>謝洪國寶 錫龜 贈啚書</title>,<text>絶倫才藝衆爭推。半世騷壇跡忝隨。要把瓊琚酬木李。曾持琬琰易羊皮。文辭鄭重情投㓒。筆勢縈迴字入氂。從此書厨添勝玩。寶藏傳與子孫宜。</text>
<title>永安第賜宴卽席口占</title>,<text>主家深洞細烟生。和氣先濃進壽觥。客爲佳辰終日醉。天敎陰雨徹宵晴。珍羞絡繹駝峰出。女樂紛挐鳳吹呈。與宴羣英恭獻賀。爭將盛事以詩鳴。</text>
<title>儤直捴府口占</title>,<text>華屋深深晝漏稀。倦來欹枕睡無違。飛花輕薄爭高下。落照蒼茫遆顯微。嫰樹嬌鸎啼晛晥。雕梁乳燕語依俙。聖朝宿衛渾閑事。閶闔晴開擁瑞輝。</text>
<title>追寄江界守柳起之</title>,<text>淸時失路莫咨嗟。此府功名亦足誇。寒處覆身貂鼠被。酣來潤肺朮蔘茶。豼貅百隊能穿葉。紅粉三行競擺花。睡罷黃紬無一事。鈴齋寥寂午陰斜。</text>
<title>次壺谷韻。兼奉北汀。</title>,<text>迂儒拙宦也宜休。萬事人間白盡頭。閑處携筇躋石徑。倦來欹枕偃書樓。憂時愧蔑酬塵露。觀象徒勤望斗牛。安得與君同惠好。別區烟月共淸遊。</text>
<title>更疊前韻</title>,<text>少年通籍際明休。新擢卿班尙黑頭。標格遠追裵令玉。詩鋒勁碎謫仙樓。閩中昔擁文園駟。關外纔乘老子牛。碣石扶桑皆領略。北觀誰復似公遊。</text>
<title>述懷奉諸詞伯</title>,<text>菟裘入望客愁生。誰遣踈蹤近紫淸。城市紅塵眞有力。江湖白鳥謾多情。向來宦興還全减。歸去田功可共評。勝處分山珍重意。百年同閈盖偏傾。</text>
<title>送趙壯元正萬赴泰仁親庭</title>,<text>倚樓才調最堪憐。一振高名正妙年。四世蓮科俱是首。千秋藝苑孰能肩。南陔彩服趍佳節。東閣寒梅撲喜筵。遙想列州爭獻賀。恨無飛翼墮樽前。</text>
<title>鳳姪爲親年回甲。兒子登科設喜筵。謹次席上韻。以寓悲喜。仍奉諸詞伯。</title>,<text>思量往事淚常懸。何幸今來慶更綿。令子蓮科初擢日。高堂花甲再回年。賓憐滿座豊貂映。舞愛當窓老兔圓。迭進壽杯歡意洽。階庭蘭玉看森然。</text>
<title>正月下旬。行宗孫命臣冠禮。壺谷南尙書爲賓。錫余從兄及重叔隣居諸益皆來會。冠畢奉壺谷諸公。</title>,<text>蕭條風物鎖寒門。節序駸駸又歲元。每痛西河曾哭子。偏憐東野只留孫。佳賓肅穆供三祝。賀客聯翩走一村。先業自今都付汝。不須思舊愴神魂。</text>
<title>送張晦而 世明 之任韓山</title>,<text>少時交契爾吾偏。四十年來一瞥然。每惜靑雲違濶步。還憐紫綬映華顚。玄琴皓鶴堪供興。金鯽銀唇可割鮮。爭道使君風味足。不須芸閣擁書眠。</text>
<title>送詩山太守趙子直 相愚</title>,<text>披香亭勝屬吾公。政値元方作宰同。棣萼相望百里內。板輿交往一晡中。循良爲理佳謠並。侍奉生輝至樂融。乘鶴上楊應不遠。秋天鵬翮佇摶風。</text>
<title>史院諸彦逐日盍簪。甚盛事也。獨松澗老友首事於玆役。末乃不得與焉。曷勝恨歎。更次前韻錄奉松翁。</title>,<text>東觀裁書盛俊英。氷心先許玉壺淸。人方自得逢時運。子獨胡爲忤世情。久識虞翻踈骨體。非關嚴助厭承明。峽中栖息今何似。數畒山田戮力耕。</text>
<title>寄西河兼奉汾厓</title>,<text>編摩敢道是非眞。兩歲追趍愧此身。竣事尙思抽樻日。偸閑方對滿園春。童奴種樹培根密。老子看花索笑頻。跂脚北窓孤夢罷。題詩聊寄舊遊人。</text>
<title>小齋睡罷。壺翁寄詩。走筆以謝。</title>,<text>幽居喚作洞仙家。官是春曹物自華。園裡頻聞黃鳥請。砌邊催報紫蜂衙。紅飄萬點高仍下。綠嚲千絲整復斜。勝賞可方刀氏塢。最憐垂柳與繁花。</text>
<title>復次寄壺翁</title>,<text>駑質多慚忝乃家。邇來鵷列遍淸華。衰遅漸覺妨趍事。弛置還宜懶赴衙。隱几看山雲自散。扶筇玩物日將斜。殘年縱詑閑中趣。眼暗其如霧裡花。門巷還同冷士家。素心元自厭紛華。身閑愛對兒開卷。官散稀聞吏報衙。已喜陶園隨處涉。偏憐蔣逕覓來斜。旁人莫道芳菲歇。殿樹猶餘不盡花。</text>
<title>李景略白川別</title>,<text>塵埃趍走雪盈顚。太守行裝望若仙。歷數雄藩黃海最。就中名邑白川先。伴閑馴鶴供詩料。入饌佳魚壓酒筵。秪是遠離當暮境。臨歧不耐倍依然。</text>
<title>惜春吟寄壺谷</title>,<text>終朝急雨忽凄迷。落盡穠花自滿蹊。恰似殘粧拋委地。從他繁錦踏成泥。人方佇立臨風嗅。鳥亦飛來遶樹啼。可惜春光容易歇。吾將謀酒子宜題。</text>
<title>次壺谷詠汾厓晬日韻</title>,<text>雨過山齋爽入巵。五尙書趁盍簪期。龍門晬日當佳節。牛渚靈星會此時。已喜芝蘭交映燭。仍誇棠棣又聯枝。君家福慶知無艾。醉後爭題獻賀詩。</text>
<title>李承宣百宗 東溟 送孤山梅鶴亭題詠。索拙語甚勤。次軸中韻以博一粲。</title>,<text>名高江夏逈超塵。華屋初開洛水濱。月下淸香疑素女。雲中逸響報遊人。冲襟和靖堪前匹。絶藝張顚是後身。舊業終敎歸宅相。壁間遺墨尙精神。</text>
<title>與大宗伯申寅伯，大司馬趙公擧，判水部洪伯涵。訪南執金雲卿。作文酒之會。夜深乃罷。翌朝雲卿寄詩。走次以謝。</title>,<text>抱病經年始出門。逢迎俱是列卿尊。偏憐酒態傾嵇阮。爭許詩情逼李溫。談屑霏霏揮玉麈。花香冉冉泛金樽。耆英華髮交輝映。勝會何如涑水村。</text>
<title>迎魚翼之返魂於西郊。還家感懷口占。</title>,<text>浮生存沒信無常。孤抱曾輸薤露章。如爾良朋那易得。令吾老子久難忘。東隣撫迹還疑夢。西郭迎魂轉覺傷。掩淚還家悄然坐。暮天寒雨又滂滂。</text>
<title>贈別宋道深春川之行</title>,<text>溟州鳧舃向經過。二樂樓中領物華。世外不知何境界。人間應少此山河。鵷班進退俱無興。特地婆娑亦足誇。理屐躡蹤行且竢。松楸歸路接江波。</text>
<title>次仲美寄示韻</title>,<text>末路人情歎彼其。只憐江閣盍簪遅。淸儀玉樹風前逈。佳句峨眉雪後奇。氣槩久知當世最。文華肯逐暮年衰。良辰負約君休咜。滿眼鶯花是後期。</text>
<title>尹少宰仲麟將有燕行。餞席次起之令公韻以贈。</title>,<text>㘅命君爲赴北行。古都風物喚愁生。人謀不必論臧否。天運應知有變更。佇見塵氛隨日豁。仍聞河水待時淸。中原消息傳須細。屈指歸期我耳傾。</text>
<title>三月二十八日。行季兒冠禮。金領府退憂，金領相文谷，南刑判雲卿，呂冢宰希天 聖齊，申三宰寅伯，金工判道常 宇亨，金知敦重叔，任承宣文仲來會。金學士昌協以贊亦從。冠畢後座中勸我先賦。率爾錄奉兩相公。仍屬諸詞伯求和。</title>,<text>小堂瀟洒枕溪邊。三月芳菲政可憐。老子適當周甲日。癡兒又屬勝冠年。蒼顔華髮交𡱝帶。嫰柳濃花映綺筵。洛社耆英何足詑。吾儕此會畫堪傳。</text>
<title>追次壺翁蒻笠亭韻</title>,<text>茅堂結搆報初完。几杖琴棋隨處安。庶絶高明貽鬼瞰。偏憐突兀聳人看。辰良每喜羣公會。地爽還愁五月寒。歡趣恐敎兒輩覺。解衣盤礴共憑闌。</text>
<title>次壺谷題文谷相公淸暉閣韻</title>,<text>鑿石爲基活畫開。偏憐淨界離塵埃。丹霞掩映靑山宅。銀瀑喧豗白日雷。淸福相公能有享。佳辰遊子却忘回。樽前更有題詩興。宿鷺成雙掠水來。</text>
<title>除夕寄萊伯柳起之</title>,<text>銀㙜昔夢始符今。紫馬遙臨瘴海潯。寒逼玉樓坡老詠。燈殘旅舘達夫心。爲歡博塞誰相伴。到手屠蘇獨自斟。幾向危譙勞北望。鬂邊霜雪不勝簪。</text>
<title>汾厓申寅伯以上元日冠第六郞。親朋畢集。甚盛擧也。率爾錄奉諸公。</title>,<text>雪後終南霽色淸。三加冠服禮初成。佳辰爛熳元宵届。勝友聯翩上相迎。八子爭稱荀氏盛。萬鍾奚羡石家榮。知君福履前無偶。壽酒行時賀語幷。</text>
<title>次雲卿寄示韻 留守松都時</title>,<text>題封聊寄念中人。別恨悠悠又送春。梅老宦情隨處减。壺翁詞藻看來新。花潭勝景耽遊少。笠閣淸談夢想頻。舊約丁寧吾有竢。歡悰可掬盍簪辰。</text>
<title>敬次亡伯喜雨堂韻</title>,<text>索居休道客愁長。花滿階庭酒滿觴。繞樹流鶯歌自雅。因風落絮舞還狂。官閑最愛琴書靜。地爽偏憐枕簟凉。晩節分司同白傅。吟詩高卧卽吾鄕。</text>
<title>華藏㙜月色甚明。遂開小酌。</title>,<text>身披鶴氅坐高㙜。遠嶼微茫入眼來。嫰柳嬌花爭獻態。纖雲明月本無猜。良宵不淺元䂓興。勝地仍浮太白杯。一縷仙風吹嫋嫋。淸歌響雜管絃催。</text>
<title>梅月堂 在甘露寺</title>,<text>老守行裝淡又閑。芒鞋竹杖坐瑤壇。螺鬟點點圍平野。鷁首搖搖倚曲欄。境秘千秋知有護。江深五月却嫌寒。玆遊酬了多生債。窓外雲烟繞筆端。</text>
<title>乘舟欲往江西寺。仍要白川守李景略。以越境嫌不果。</title>,<text>選勝遨遊已太康。洲邊供帳爲誰張。魚傳兩穴鮮堪擊。酒送澠池味覺香。興在廬山尋慧遠。身如潮水限潯陽。藍輿緩步窮探討。爭道分司老更狂。</text>
<title>待少尹</title>,<text>離懷悄悄自生愁。爲待華軒且少留。美水佳山寧入眼。淸風朗月謾回頭。文侯肯負虞人約。元禮宜同郭泰舟。始識盍簪眞有數。停雲歌罷戒征騶。</text>
<title>大王大妃上尊號赦文下臨。祗受於太平舘。不勝鰲忭之忱。口號奉少尹。</title>,<text>咸仰文孫孝理彰。恭惟長樂壼儀莊。年回甲子徽稱進。慶叶昌辰壽酒張。玉陛傳臚呈勝氣。琅凾頒詔溢恩光。微臣迹忝分司日。虎拜徒勤罄祝岡。</text>
<title>南雲卿有脚病廢仕。頗有戚戚之語。把酒之手吟詩之口皆無恙。顧此末疾。何足云云。聊賦一律慰解求和。</title>,<text>騷壇敢道忝同鳴。童丱追隨至暮齡。乾沒西都勞亦甚。優遊東里興常淸。相如自歎嬰消渴。鑿齒何妨作半丁。把酒吟詩應不廢。休將末疾謾關情。</text>
<title>次雲卿寄示韻</title>,<text>催老流光我所憎。凉飈還喜辟炎蒸。星螢撲案差堪愛。燈花依簷稍可憑。一病已隨金氣愈。千峯宜伴竹筇登。琴書點檢修行李。分付東林惠遠僧。</text>
<title>次白香山分司閑適詩韻</title>,<text>留守爲名不是卑。䂓模大抵倣京師。歡情可掬迎賓日。牒訴全踈把酒時。官閣捲簾詩自就。仙區携屐鶴仍隨。香山宦興吾皆得。莫恨林泉返駕遅。</text>
<title>愁州守金遠明令公將行致書。懇求別語。牽率題寄。</title>,<text>北關謠俗我甞曾。愁到愁州自不勝。官况酸寒同謫客。旅情孤淡類山僧。生憎朔雪連天暗。厭見胡烟隔水凝。想子剛膓安所遇。幾微肯許色辭徵。</text>
<title>追次南雲卿大殿千秋節韻</title>,<text>分司迹限槖駝橋。遙想羣工賀聖朝。縹緲祥光瞻北極。寂寥畸抱坐中宵。呼嵩誰進千年祝。落筆應知五嶽搖。報道觀㙜新有奏。虹流華渚耀雲霄。</text>
<title>次金萬年韻</title>,<text>文園抱病謝朝紳。白傅分司作浪人。邂逅他鄕眞似夢。留連佳節恰經旬。鬂因交雪憐吾質。唾必成珠見爾身。夜久挑燈談屑穩。睦婣高義看逾新。</text>
<title>途中望津頭</title>,<text>宿霧籠山樹若烟。雕軒淸曉去翩翩。虞人期獵寧嫌雨。郭泰乘舟擬共仙。挾路繁花香可浥。喚晴嬌鳥語偏憐。停鞭却向津頭望。雲水微茫浸半天。</text>
<title>與壺谷並轡出吊汾厓於湖上。不勝山陽之感。馬上聯句。</title>,<text>城隅十里並鑣行。殘雪留山春意生。雲卿。 事異王公訪戴興。悲同范子哭張情。弼卿。 西州他日傷心過。南麓何人帶笑迎。雲卿。 暮境孤懷無處瀉。峩洋從此永沉聲。弼卿。</text>
<title>次宋道深泛虛亭韻</title>,<text>勝地新開泛水亭。歸田謾興類淵明。籠羅物態供奇翫。摸寫詩篇有正聲。卧聽鶯歌花外喚。俯看螺䯻霧中平。閑來或掉孤舟去。身似沙鷗自在輕。</text>
<title>靈芝洞偶占</title>,<text>境僻人稀日政遅。小堂瀟洒傍溪湄。花憐栖樹如相待。鶯愛穿林似有期。欹枕北窓伸睡脚。扶藜東陌騁吟眉。投閑置散眞吾分。身上簪纓夢裡疑。</text>
<title>次赤谷奉壺谷。兼示堂姪喜朝。</title>,<text>靜觀曾結數椽廬。康樂重尋掩淚餘。遐遯慚今殘景後。退歸思昔盛年初。嶺雲獻態迎新客。池月多情照古書。賴有賢咸能繼業。一區烟水要同漁。</text>
<title>次赤谷投壺谷韻</title>,<text>投紱新開綠野堂。蘼蕪花發小溪香。閑中勝景輸詩槖。病裡孤懷付藥囊。衆岳逢秋回氣勢。高梧得月釀蒼凉。漁舟泊在踈籬下。一半沙汀一半塘。</text>
<title>挽李進士公著內</title>,<text>尙書公退走迎醫。泣說門楣病轉危。謝奕常誇道韞秀。昌黎還抱女挐悲。餘香猶着堂中障。後事偏憐乳下兒。最是子荊膓斷處。夢回長簟掩虛帷。</text>
<title>挽延陽府院君 李公時白</title>,<text>聖祖龍飛癸亥春。天生豪俊授眞人。乾坤整頓惟公仗。父子忠勤更孰倫。鄧禹功名垂竹帛。霍光形像冠麒麟。風雲感激君臣契。盡瘁年來眷遇新。南漢蒼黃玉輅行。公時仗鉞死生輕。獨當一面爲先倡。能使三軍感至誠。雷箭在身心不動。郤車流血鼔猶聲。天旋地轉重回泰。草木皆知大將名。</text>
<title>挽心甫 李公萬䧺</title>,<text>朝嘻不復夕怡怡。急訃傳來似夢疑。半世交情蘭有臭。一生淸操玉無疵。名途久抱抽身計。喜色猶看捧檄時。却憶蒼黃西節返。祗今誰是暮歸兒。每語能令鄙吝消。往時同榻憶連宵。靑山恨結新埋玉。粉署香殘舊賜貂。物色林亭空爛熳。風流酒社已蕭條。名門後事知誰托。孑孑孤兒尙在髫。</text>
<title>挽李殷山室內</title>,<text>相公平昔最淸名。冢婦持家內政成。早事伯鸞存哲範。晩依荀鶴享專城。人間大耋眞遐筭。身後同原卽舊盟。里閈小兒偏厚誼。可堪魂斷柳車聲。</text>
<title>挽金判書 南重</title>,<text>照人符彩最風流。歷踐名途五十秋。自是談間無表襮。豈曾心上有營求。身登八座尊榮備。膝置三珠福慶優。先執卽今零落盡。可堪揮淚過西州。</text>
<title>挽洪監司 處尹</title>,<text>向賦夫人執紼辭。與公相對淚雙垂。誰知數月叩盆痛。遽作重泉尋劒期。海臬謾敎留惠澤。銀㙜無復進良䂓。接隣忍聽諸孤哭。齊斬同時一倍悲。</text>
<title>挽兪參判 棨</title>,<text>風雪孤城抗䟽年。危言凜凜萬人傳。棲遑澤畔心猶赤。超擢卿班鬂已鮮。博識政須當世用。盛名仍保一生全。終然未試經綸手。壽止中身奈爾天。簪筆曾隨奏對辰。聳看恩遇獨超倫。援經剖析羣疑定。進語雍容聖眄頻。藝苑天曹虛位授。民憂國計待公詢。平生事業都輸了。庭訓唯傳學士眞。</text>
<title>挽尹判書 絳</title>,<text>人物當時益渺然。我公名譽一生全。崇班煥爀姑休說。雅志忠謙儘可傳。勇退幾年堅素履。端居晩節作眞仙。世間三達渾無憾。况有騰騫二子賢。</text>
<title>挽洪領相 命夏</title>,<text>玉立三朝仰老成。暮年班絶上台榮。登筵剴切憂時語。握髮慇懃待士誠。雅望共推當世重。盛名終保一生淸。經綸未展天何奪。亡鑑悲深想聖情。幾年東閤忝周旋。每抱高風意洒然。門絶雜賓心似水。家疑寒士坐無氊。都忘名位開懷盡。不鄙愚蒙賜眷偏。他日西州重過地。可堪追憶涕漣漣。</text>
<title>挽李濟州 𡐔</title>,<text>翰林名譽自芳年。御史風稜冠衆賢。誰遣暮途官序拙。謾敎諸邑頌聲偏。銀㙜夢斷趍班路。海嶠魂歸載櫬船。壽過六旬猶是老。况看遺業兩兒傳。</text>
<title>挽崔信川 繼䧺</title>,<text>前秋五馬幸相過。苦說年來久抱痾。洛下忽驚凶聞遽。篋中空檢素書多。才名桂籍嗟難就。治績桐鄕永不磨。情誼固知兄弟最。緘辭千里淚傾河。</text>
<title>挽李鐵原 天基</title>,<text>仙標皎皎玉無疵。濶步雲霄際盛時。誰意暮途仍潦倒。偏憐下邑久栖遅。銀㙜不復聞淸漏。鐵峽空悲返素帷。差慰吾宗存歿痛。傳家幸有五常兒。</text>
<title>挽具司藝 時勉</title>,<text>窮經久下董生帷。及到成名已白髭。迹阻淸班仍潦倒。符分列郡幾栖遅。年垂八袠斯爲壽。膝置三兒捴是奇。一木戢身乘化盡。追思舊誼淚偏滋。</text>
<title>挽李通津 敏采</title>,<text>名父之兒樂有兄。妙齡通籍並簪纓。淸班振彩人皆聳。下邑分憂政已成。年爲命奇還奄忽。淚因情厚久縱橫。他時文酒終南會。可耐庭前减紫荊。</text>
<title>挽趙判書 復陽</title>,<text>先相摳衣我祖門。秪今猶見典刑存。官班絶處爲僚佐。世誼推來若弟昆。把酒每敎肝膽露。襲薰常接笑談溫。春回僑舍人亡痛。空使羊曇拭淚痕。</text>
<title>挽洪右相 重普</title>,<text>先府精忠冠海東。兒隨叔父並升公。三朝委寄兵權捴。一節憂勤政用通。事業班班施設際。衷情靄靄笑談中。嗚呼天奪今何速。殄瘁興悲走卒同。公掌西銓閱幾廵。我叨郞席見招頻。全寬禮數分司日。恒襲和顔滿座春。舊誼推來元世好。新居卜處况比隣。沙堤寂寞蹄輪斷。無復樽前醉吐茵。</text>
<title>李參判 廷夔 挽</title>,<text>托契那將老少評。初逢不覺罄深情。謝公早許王中令。文擧能容禰正平。詩酒相歡膠在㓒。塤箎迭唱弟隨兄。云亡豈獨山陽感。往迹追思淚濯纓。</text>
<title>挽白軒李相公 景奭</title>,<text>陽春有脚玉無瑕。元祐完人見幾多。臨事巖巖千仞立。居家藹藹一團和。平生雅望同山斗。暮境眞工在切磋。木稼今年時運否。公私長慟淚傾河。明良相遇際昇平。直轡詞塲早蜚英。位至上公心則小。尊爲元老國之楨。恩優几杖扶衰質。譽洽兒童誦盛名。時事漸艱誰更濟。痛深亡鑑想宸情。文章前輩孰爭䧺。相業三朝數我公。身値艱難伸大義。跡編遐裔見孤忠。行藏實是關興替。眷遇何曾異始終。人世達尊寧有憾。玉欄應復待重瞳。公從先子托交眞。童丱情仍白首新。孤露秪今形影隻。起居平昔淚痕均。傷心忍想摳衣日。承誨難薰滿座春。已矣餘生何所仰。謾留篇什作家珍。</text>
<title>挽朴判書 長遠</title>,<text>冲謙凝重廟堂姿。華聞居然自少時。飭己豈曾臨事苟。忠君元是孝親移。詞塲直轡人皆聳。銓部公心世共推。可耐分司存歿痛。柳車先導板輿隨。</text>
<title>挽崔敎官 後遠</title>,<text>同隣舊誼最儕流。更向芹宮出處侔。早歲才華爲世許。一生身命與仇謀。初心未售鵬摶勢。拙宦咸憐蠖屈秋。後事凄凉那忍說。小堂遼落素帷幽。</text>
<title>挽錦林君</title>,<text>一品宗班九袠垂。三朝均被聖君知。趍人急難常如渴。値國艱虞不顧私。興趣每憑松竹菊。風流都付酒琴棋。隣翁此日凋零盡。舊誼追思涕自滋。</text>
<title>崇陵挽詞</title>,<text>皇祖當年撫背言。我家今見此賢孫。神承聖繼心傳一。地厚天高德配尊。草木均霑咸若化。蒸黎共戴並生恩。揄揚十五年間事。靑簡惟應大筆存。恭惟仁澤洽寰中。咸仰怡愉奉兩宮。修却寢園光祖烈。撤來尼宇闡儒風。虞庭寬典刑推恤。夏禹卑衣儉是崇。聖德如天摹不得。敢將何語贊煕隆。聖作吾東豈偶然。仁明逈出百王前。嘉言罔伏求如渴。俊士爭來任必專。賑遍顚連齊廩罄。政先寬大漢租蠲。嗚呼竟靳中身享。窮谷餘悲率土纏。五月滕廬面黑時。忽驚弓劒鼎湖遺。洪纖孰不含哀痛。謭劣偏曾荷眷慈。天語怳疑前席奉。臯比猶帶御香滋。酬恩已矣嗟何及。回首蒼梧血淚垂。</text>
<title>挽具連山 時敏</title>,<text>上庠名譽奈摧頹。共恨鵬程未售才。乍試秋曹聲藉藉。重臨湖邑刃恢恢。人間流序將回甲。身後遺兒尙在孩。夙有葭莩情誼厚。仍思亡姊倍霑腮。</text>
<title>挽淸風府院君 金公佑明</title>,<text>名賢名相國朝稱。難弟難兄盛業承。漢麓呈祥膺福慶。鄧侯持己有䂓繩。誠忠向日終無替。存歿關天奈不興。仍想兩宮哀慕切。公私長慟詎堪勝。</text>
<title>挽南金城 一星</title>,<text>每憶鈴齋奉袂時。形神寂寞髩毛衰。誰言五馬初還日。却是重泉永訣期。名下縱違攀桂志。膝邊能置戴貂兒。懸知餘慶應無艾。何用題辭倍愴悲。</text>
<title>挽金夏卿 禹錫 夫人</title>,<text>水部情親四紀垂。幾從賓席看閨儀。平生每賀齊眉樂。暮境翻含竟簟悲。花誥便蕃榮可詑。蘭芽交茁福仍綏。傷心昨過城西宅。中饋凄凉閴素帷。</text>
<title>挽宋生殷錫內室 尤菴相公孫婦</title>,<text>平生淑德我今知。相國親題縷縷辭。女子有行千里覲。婦人能學一家推。溫柔夙著眞無間。稱述偏詳豈或私。最是泉㙜長恨處。堂留耆老與諸兒。</text>
<title>挽李僉知 徽祚</title>,<text>訓承名父典刑宜。少日聲華世共推。下邑絃歌治幾最。耆年湛樂福仍綏。頭邊照耀藍田玉。膝上怡愉吏部兒。夙有通家偏厚誼。哀詞題罷涕霑髭。</text>
<title>挽姜鍾城 錫昌</title>,<text>前席含香荷寵光。向來聲望出尋常。誰敎玉塞分符遠。忍見丹㫌復路忙。花甲縱然歸奄忽。芝蘭自可繼芬芳。追思舊誼偏增感。寫罷哀詞淚滿裳。</text>
<title>挽趙上庠 顯陽</title>,<text>鴈塔曾傳第一名。德門爭道白眉良。靑箱佇繼中郞業。玉麈翻爲長史藏。淺土幾年依兎穴。故山今日獻牛岡。通家三世交情久。忍對賢兒寫此章。</text>
<title>挽趙汝吉 嘉錫</title>,<text>不獨襟期自坦眞。誅奸一䟽聳朝紳。危言愛聽詼諧善。至行爭推孝友純。纔喜榮塗伸濶步。却憐花甲靳中身。鴒原慘痛吾曾慣。每對元方涕淚均。</text>
<title>挽李同知 㝢</title>,<text>步屧相隨幾十秋。常推行誼絶凡儔。朱門煥處㫌褒在。金帶橫來寵渥優。瀟洒一生花底活。康疆九袠酒中遊。池㙜依舊人何去。隣篴聲中涕自流。</text>
<title>挽朴判書 信圭</title>,<text>槐院喬山跡忝隨。少時交誼及同衰。才猷早合須盤錯。官秩仍看絶等夷。臨事礭然爲世重。居家淸是畏人知。云亡不盡公私痛。更向諸兒涕滿頤。</text>
<title>挽明安公主</title>,<text>叨侍鸞輿哭拜曾。畫堂新闢素帷仍。爭嗟天屬凋零盡。忍覩龍顔感愴增。玉自無疵元易碎。蘭宜入夢竟難徵。偏憐簫史孤眠處。回首繁華月幾緪。</text>
<title>挽任文仲</title>,<text>交誼勤勤我自知。呑聲忍寫此哀辭。禪窓幾日書床並。里社平生步屧隨。久識文華當世最。偏憐官序暮年卑。傷心獨對欒欒處。隔幔如聞笑語嬉。</text>
<title>挽鄭相公 知和</title>,<text>文翼高名振我東。代生賢相又明公。淸時繼述才猷著。暮境優遊位望隆。剴切爭欽章奏裡。忠勤常在雅言中。身騎箕尾應無憾。壽福人間了始終。</text>
