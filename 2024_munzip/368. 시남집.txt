<title>次陶歸去來辭 癸巳</title>,<text>歸去來兮。一身萬里今始歸。旣自當死而獲生。良可慰而奚悲。曩余志之愚妄。謂古人其可追。惟東西之莫辨。又惡知夫是非。嗟幭線之瑣陋。豈望補於舜衣。徒冥行而速戾。慙罪重而身微。氷河雪嶺。葉飄蓬奔。俄霑天霈。生入鬼門。南山弊廬。待我尙存。滿地江湖。再浮大樽。掬滄浪之淸波。洗十年之塵顏。任鷦巢而鼴飮。欣自足而自安。竹蕭森而敲窓。松偃蹇以當關。滋蘭菊而托懷。閱霜露而靜觀。穿三逕而行散。時伴影而獨還。邀魚鳥而主盟。擬事功於文桓。歸去來兮。聊卒歲而優游。旣忘情於榮瘁。復何心於忮求。殘書足以洗心。濁醪足以銷憂。親朋招我以幽期。或論易而探疇。談餘邁往。以筇以舟。瞻四野之莽莽。寓遐想於九丘。感物變之無窮。悲逝川之長流。悄相對而忘言。終慨然而歸休。已矣乎。萬物成虧各有時。何戚而去何喜留。胡爲乎役役身殉之。懷哉五柳子。千載我心期。送浮榮於塵垢。寄生涯於耕耔。溯曠世而執袂。挹遺編而和詩。同眞遇於朝暮。古人先獲余何疑。</text>
<title>次陶停雲寄尹吉甫 宣擧○甲午</title>,<text>山有停雲。以陰以雨。谷有幽人。德音貽阻。泠泠絲桐。載按載撫。鍾期不見。使我翹佇。雲之停矣。日夕溟濛。音之阻矣。綿邈山江。風淸竹塢。月白松窓。焉得伊人。惠然相從。林林群卉。或悴或榮。端居泯泯。見此物情。有口靡宣。有趾靡征。終年離索。慨念浮生。蟲依霜宇。蟬寂風柯。我有孤吟。孰與之和。採採寒花。獨酌無多。我懷孔悽。之子如何。</text>
<title>次陶時運 彼以樂春我以悲秋</title>,<text>時運回薄。載曛載朝。倏忽靑丹。色變山郊。龍潛大壑。雁唳重霄。林靡遺蘀。草無餘苗。肅肅霜氣。煩昏滌濯。乃陟高岡。乃送遐矚。晤言無從。忼慨不足。俛仰宇宙。悄焉靡樂。巖巖泰岳。其水維沂。山頹水渴。萬世同歸。遡風興懷。孤絃獨揮。光陰遲暮。逝者莫追。飯有疏糲。居有弊廬。匪飢匪寒。胡獨愁如。來汝童子。言酌彼壺。商歌一曲。孰哉和余。</text>
<title>次陶園木</title>,<text>園木之榮。歲月于茲。豈不榮矣。霜雪瘁之。百年鼎鼎。其與幾時。少壯不再。吾其老而。木之瘁矣。亦歸于根。心之放矣。未或能存。貽譏友道。負愧師門。曷其然爾。用功靡敦。食則簞矣。巷則陋矣。髮則新矣。習則舊矣。道奚而積。業奚而富。眷言前哲。中心孔疚。先人之緖。汝其墜諸。聖人之言。汝不畏諸。如彼長途。駸駸騁驥。桑楡日迫。汝道曷至。</text>
<title>次陶贈丁柴桑韻。贈尹景任。衡聖</title>,<text>我友結廬。斯焉迺止。懷哉卜隣。敢云仁里。白首同歸。從此伊始。心之會矣。復奚言爾。相從欣欣。相視由由。雖無大樂。亦無甚憂。竹塢松逕。載行載休。共抱兒孫。卒歲嬉游。</text>
<title>宋英甫 時烈 見枉。旣別。不勝眷言之情。次陶答龐參軍韻。却寄求和。</title>,<text>我思古人。只讀其書。古人遠矣。無與嬉娛。窮年空谷。悄悄端居。誰謂玉人。賁然茅廬。矯矯玉人。席上之珍。不我以鄙。匪疏伊親。我從今世。獲覩古人。高山在仰。敢云德隣。玉人溫溫。惟善日孜。匪獨樂之。樂人共之。緇衣之章。白駒之詩。綏之左右。庶勉遁思。恒離暫聚。一握遄分。逢場別杯。造次戚欣。江有層波。嶺有停雲。瞻之莫逮。邈矣蘭聞。鴻雁載飛。蟋蟀其鳴。芝蘭萎絶。霜霰交零。我心之憂。夙夜京京。載起載行。食息靡寧。我有衷素。願陳下風。無流無激。曷貴大中。有初無繼。孰云克終。翹望德音。冀芘微躬。</text>
<title>山泉齋。次尹吉甫韻。辛巳</title>,<text>聖蒙由發軔。人鬼判前關。淸濁溝渠水。源流並出山。業廢中途棄。功成稚養專。爲山莫輟蕢。掘井要尋泉。搰汩動時涸。澄明靜處佳。童心困桎梏。顧諟愧山齋。</text>
<title>赴召命入京。還鄕後。追次尹吉甫壁上三絶。甲申</title>,<text>將子休相誚。吾方自笑之。山齋對松雪。無限好前期。淸景貪誰厭。浮榮得豈多。終知擁腫樹。托根可無何。倦鳥投林早。閑雲出岫遲。浮生愧萍梗。役役去還歸。</text>
<title>使畫師全忠孝。寫李咸卿 一相。時宰羅州。 綿城 務安號 赴會圖。仍題一絶寄贈。</title>,<text>小院靑山下。長橋綠水前。騎驢何處客。指點畫欄邊。</text>
<title>永平縣樓。別朴使君太玄。夜歸楊門驛。</title>,<text>嵐氣夕迷逕。溪聲夜到樓。黃昏山月上。人去水空流。</text>
<title>庚寅冬。復有氈城編配之命。復月初三日。自林川行過公山。別李靜叔 泰淵 使君。</title>,<text>落日一杯酒。關山萬里行。臨分豈無語。醉後却忘情。</text>
<title>暮登拱北樓。別金使相由善。慶餘</title>,<text>依依知恨重。去去覺身浮。萬里天涯別。同登拱北樓。</text>
<title>醉贈北靑半刺金子晦</title>,<text>酒不爲別離。別離難忘酒。共醉孤城頭。超超看北斗。君無強飮吾。吾不辭君酒。陰山丈雪時。肯怕杯如斗。</text>
<title>醉題槽巖。還宿李萬里家。壬辰</title>,<text>半醉倚松石。醒來日已夕。無心問歸途。還向山家宿。</text>
<title>礪山倅權浩然 聖源。歷訪阻雨。送別江上。</title>,<text>留賓三日雨。驚浪沒長洲。悵望靑山轉。難同郭泰舟。</text>
<title>丙申元日偶占</title>,<text>自謂知非早。年年非更非。方知蘧伯玉。知是不空知。五十忽焉至。浮生餘幾多。無聞了一世。鬚鬢愧徒皤。</text>
<title>宿鵲川主人</title>,<text>嶽色小樓前。溪聲深夜後。偶來海上客。一醉山中酒。</text>
<title>閔台叟溪亭。送吉甫北歸。</title>,<text>山中送行客。去住若爲情。一夜王孫草。春郊綠遍生。</text>
<title>世子宮迎祥詩 己亥</title>,<text>京室儲祥久。神孫慶篤生。宮中新樂譜。爭唱日重明。</text>
<title>偶題</title>,<text>嗟嗟爾小兒。莫鑷鬢鬚絲。素絲鑷還出。奈此霜雪時。</text>
<title>憶咸卿。用谿谷韻。呈六言一章。</title>,<text>百日紅花處處。千竿綠竹家家。寂寞佳期欲暮。相思錦水西涯。</text>
<title>題山齋壁上 己巳</title>,<text>半歲山齋讀聖謨。只留虛櫝返靈珠。終然做得那般事。依舊從前小丈夫。</text>
<title>偶感</title>,<text>悍馬橫馳荊棘場。纔看着脚更顚狂。椒丘攬轡遙回首。何處雲山是故鄕。失路狂奔二十秋。鬼關荊棘足將周。羲和景晏歸程遠。矯首從前涕自流。</text>
<title>夢先</title>,<text>夢罷寒窓月影移。秋風摵落撼庭枝。興來撫枕雙垂淚。細數平生足愴悲。</text>
<title>追和尹友成伯 集 韻 幷序</title>,<text>病伏衡茅。歲序忽換。滿天風雪。心思無憀。忽憶前歲在南漢。此正萬分危急時也。其時。尹君成伯。吳君季輝 達濟。實與同袍。成伯有見贈三絶。亂後營魂散越。雖不省錄其全篇。猶記數句。有曰雪滿孤城壯士悲。又曰。夜來風雪壓旌旗。又曰。不平無限心中事。說與吾儕武仲知云云。合此觀之。則其韻猶可尋也。拭淚追和。旋復藏之。時戊寅元月某日也。君今死義不須悲。我見吳城豎白旗。臨別丁寧贈劍意。百年慙負故人知。右憶成伯夢裏相逢不勝悲。分明蝴蝶逐旌旗。憐君心事憑誰說。抆淚中宵獨自知。右憶季輝疇昔之夜夢。季輝來訪。形神慘慼。大異平日。相持慟哭。因問關塞隔絶。子胡爲乎來哉。答言我化形爲蝴蝶。托東來旗脚而來云。故首句云。</text>
<title>閑居十詠 只隨庭砌見存者。率口吟詠。故雖名高品卉。而有不及載者。</title>,<text>開元皇帝賞年華。絶愛淸香冠百花。一自楊家春信到。等閑零落在天涯。右梅仙花曾記日邊栽。誰遣芳姿向此開。料得東君偏好事。故敎江國殿寒梅。右杏天上千年始放香。人間一歲一回芳。秪應花信無遲速。却是仙家日月忙。右桃泣露愁煙玉艶寒。紫陽消息竹宮顏。當年悔掩辭君袂。開向人間浪許看。右李小小花房密密叢。凝霜綴雪滿庭中。牽衣稚子頻相問。幾日靑丸染得紅。右櫻桃聞說冤禽蜀帝魂。至今啼血着花存。扶桑若木千千里。爭得枝枝帶淚痕。右杜鵑躑躅緣何得爾名。嬌紅嫩綠晩粧明。芳郊邂逅春相遇。幾箇遊人不忍行。右躑躅冬梅鬪雪太淸癯。秋菊凌霜亦已枯。爭似石榴花最久。一春紅白摠須臾。右石榴才子佳人暗托期。丁香玉局不平詩。當時手斷留餘帶。猶自纖纖拂地垂。右垂柳常怪湘江竹上斑。餘痕那得到園竿。人間離別元無限。未信皇英眼獨寒。右斑竹</text>
<title>落花</title>,<text>玉蕊瓊葩點點飄。怯風羞露別芳條。若將春雪爭同異。爲着池心色不銷。凋零非是逐風飄。秪爲新緣斷故條。直待經年重結好。花神芳恨幾時銷。</text>
<title>香林寺。次僧軸韻。</title>,<text>寶篆香煙一縷沈。晴窓終日伴啼禽。年來心緖都抽盡。恰似枯桑入繭蠶。</text>
<title>謝智煕上人惠山蔬</title>,<text>麻霞山下散人居。門掩終年故舊疏。忽被雲僧相問訊。始知身世近淸虛。</text>
<title>西林城隅。醉別尹而遠，李子和兩使君。</title>,<text>城隅摻手意何如。黯黯離懷醉不舒。珍重他時惠好意。歲寒風雪莫虛徐。</text>
<title>次權秀夫 儁 見寄三字韻 辛巳</title>,<text>錦江書到錦山南。珍重瓊緘當面談。箇裏切磨從兩益。等君携手會成三。半世迷途昧指南。悠悠端爲坐空談。君年三十三年晩。愧我多君年又三。</text>
<title>次東谷韻。寄智煕上人。</title>,<text>名區長恨不曾遊。不到窮源不肯休。待我滿山紅樹日。期師共掃白雲樓。</text>
<title>路上。書贈五臺僧人。</title>,<text>數日相逢話五臺。巖巒歷歷眼中開。師歸好與山靈道。粧點煙霞待我來。因師寄訊淨公邊。雲臥名山六十年。慙愧腐儒成底事。半生蹤跡負參玄。聞性淨上人臥中臺六十年。時近百歲云。</text>
<title>次申君弼 翊隆 見贈 時在宋村</title>,<text>抹摋風塵自不群。惟君憐我我憐君。相逢莫說今時事。且向窮山讀古文。右謝君弼相逢窅爾兩忘情。靜對寒齋月色淸。吾道卽今長寂寞。推君一路與先鳴。右贈明甫以子爲麻我作蓬。西山啖薺幸相同。禪窓冷話淸如洗。鄙吝全消滿袖風。右贈英甫堂堂風采稱王臣。盛業方將佇日新。展步亨衢會非晩。早於心上設經綸。右贈吉甫</text>
<title>在洛次吉甫韻</title>,<text>客枕中宵感慨多。故林秋色近如何。遙憐我友衡門下。賁趾年來獨舍車。群嘲衆笑固其宜。淸濁滄浪自取之。無限溪山淨散地。孰禁生老死於斯。</text>
<title>次林嶺伯載叔山居見贈</title>,<text>雲山旌節較如何。林下金貂古未多。莫向貧交羞白髮。野人頭上已先皤。</text>
<title>贈別寧越使君李汝遠</title>,<text>句漏仙鄕宿契存。淸時左補亦君恩。丹成乞與麻霞客。共制頹齡謝世樊。右乞藥鴻來燕去自相違。岐路年年怨別離。羅友不堪街鬼笑。秋風又賦送行詩。</text>
<title>別仲氏北歸 丙戌</title>,<text>征驂催戒曉霜寒。旅雁哀鳴斷響殘。浮世年年離別恨。天涯此日重辛酸。</text>
<title>宋英甫外婦家。詠盆梅戲贈。</title>,<text>大地窮陰未放春。一枝爭雪露淸眞。端宜結子調殷鼎。莫遣虛華惱殺人。</text>
<title>次古幕院壁上韻。詠野鶴。</title>,<text>仙鶴平生食綠苔。寒郊歲晏底遲回。人間粱稻饒奇禍。早向雲山歸去來。</text>
<title>石江。訪尹吉甫阻風。因次吉甫前韻。</title>,<text>居然一別度春秋。悵望幽棲隔暮流。咫尺風濤便千里。江南漢北莫須愁。吉甫詩。有漢北江南勞悵望之語。</text>
<title>題淸川柳居士運 卽英甫外婦之父 舊居壁上</title>,<text>庭院蕭然長綠苔。主翁襟韻想泉臺。滄洲處士來何晩。腸斷春風謝玉梅。</text>
<title>三月旣望。會林東野 埬 閑好丈江樓。主翁病不登舟。送詩相候。舡頭走次。</title>,<text>淸歌急管鬧芳洲。十里煙波月共流。遙想玉人凝望久。百花深處倚高樓。</text>
<title>次人韻</title>,<text>園桃結子褪紅霞。壟麥抽芒漲綠波。三月忽驚三十盡。不堪風雨晩來多。居然歸計負煙霞。送盡韶光逐逝波。剛恨一春愁和病。起看庭樹綠陰多。</text>
<title>瑞興寺。約閑好丈作半日穩。</title>,<text>靑山重疊水中流。暖浪輕風一葉舟。江海十年機事息。片颿來往不驚鷗。年華晼晩苦懷人。渺渺風帆隔會津。日夕江干勞悵望。浦雲汀樹摠凝神。右憶林平仲，李一卿。時兩友俱住會津。</text>
<title>與李日華同宿邊山實相寺。帶雨出山。分岐書贈。</title>,<text>信宿禪房帶雨歸。亂峯嵐翠滴征衣。山門一出多岐路。雲鶴無端却背飛。</text>
<title>重九日。約箕城使君尹重卿 世任 登紺嶽。朴子秀 惟儁 諸人咸與。閑好丈以病獨後。見寄二絶。酒所走和。</title>,<text>天末頻驚節序忙。強扶衰疾作重陽。登高一倍添憀慄。爭及盆花閉小堂。浮生隨處卽幷鄕。不到無何不是鄕。蘇子有言堪一笑。海南千里豈眞鄕。</text>
<title>次林閑好，李一卿 廷夔 見贈韻</title>,<text>騷翁詩興動江關。領略煙霞到海山。怊悵故林秋色晩。二年埋沒簿書間。右和閑好落木空階風雨夜。短檠黃卷憶君時。了知江寺佳期近。猶自郵筒一寄詩。右謝一卿</text>
<title>奇正言時可。適過縣齋。箕城尹使君重卿。載酒來會。座有琴歌。醉後戲贈兩友。</title>,<text>北海使君元眼大。西州從事舊腸柔。淸宵一曲陽關唱。道是無情也自愁。時可曾守端川。重卿亦佐西幕。淸音裊裊歌喉細。香撥纖纖玉指柔。不待潯陽江上夜。天涯此曲正堪愁。</text>
<title>次李咸卿錦城 羅州號○五絶</title>,<text>蔥瓏綠樹擁庭軒。岑寂官家似野村。衙罷焚香聊晏坐。百年身世一空門。蹉跎身計百無如。抱病三年瘴海居。斗米折腰緣底事。案頭塵滿掩殘書。海上雲山一字橫。竹軒淸對短琴鳴。道州書罷心長愧。猶恃生平不自營。問君何事又南隅。天爲西湖遣長蘇。海國年來離索久。更催鞍馬急相趨。奉引多年隔未央。秪今魂夢斷鵷行。世榮不是心相薄。叵耐園林逕就荒。</text>
<title>閏三之三。對酒偶占。呈李咸卿，洪大而 命夏 時宰和順 兩使君。</title>,<text>有意天公解惜春。閏餘猶許在三春。殘紅嫩綠渾無辨。擧酒聊酬未盡春。</text>
<title>立秋夜。次大而見寄。</title>,<text>待月携琴上小樓。思人一日抵三秋。深深錦水連無等。山名 彈罷淸商不盡愁。</text>
<title>孟秋之初三。咸卿赴會。有詩先之。走和却寄。繼以一章。恨大而之不得合幷也。</title>,<text>庭林微雨晩疏疏。高閣涼生秋氣初。聞道江東步兵至。急呼舟子網鱸魚。右次咸卿聞君命駕興如狂。淨掃中堂列羽觴。好事人間終有恨。停雲靄靄隔山陽。和順號</text>
<title>江樓口呼。別大而。</title>,<text>江雲吐納雨收初。江外靑山畫不如。彷髴樽前共談笑。秋風一幅錦城書。物外湖山隨處好。人間佳會似今稀。滄洲送客時將暮。一縷荷風雨滿衣。去去天涯遠別離。一樽重對問何時。不待吳洲見秋月。明朝錦館卽相思。</text>
<title>解官後。携酒就閑好。江樓作別。戊子</title>,<text>秋懷憀慄易生悲。奈此天涯摻別衣。日暮江樓人散後。汀洲鷗鷺也依依。</text>
<title>自江樓。携李一卿大醉。上圓通寺。訪經僧性海。</title>,<text>朝向西湖尋處士。夕歸東寺訪高僧。平生嗜酒陶元亮。爲問來由醉不應。</text>
<title>翌日。閑好丈曁東里林平仲俱至。登圓通後臺。遠眺口占。</title>,<text>落日天低千點峯。眼中雲靄境空空。顧笑遠公留一偈。不知何物是圓通。</text>
<title>贈林平仲</title>,<text>楓湖居士我心期。一夕招提話所思。明發山門便南北。淸宵滿酌不須辭。</text>
<title>次林廷琦別詩</title>,<text>三載鈴齋坐嘯淸。淸狂嬴得酒爲名。秋風拂袖還歸去。留謝慇懃父老情。</text>
<title>贈老上舍金時柱</title>,<text>八十老翁何事出。應聞病倅賦歸來。人間去住難忘處。偶此秋風一把杯。</text>
<title>臨發。閑好丈送詩十餘章。就和其末篇。</title>,<text>官亭征馬忽分飛。嬴得詩篇滿袖歸。錦水林江千里隔。一般淸興釣魚磯。</text>
<title>林平仲送三絶。就次一章。</title>,<text>孤雲獨鳥渺潯陽。嶺樹蒼蒼錦水長。怊悵玉人空夢想。楓湖煙月晩秋光。</text>
<title>發日雨下。父老苦挽。帶雨出城。留詩謝之。</title>,<text>黃稻漫郊紫蟹肥。我行何事不催歸。猶憐父老慇懃意。晩出孤城雨滿衣。</text>
<title>行到咸平。咸卿送詩追別。率口酬和。</title>,<text>長程緣底苦依依。摠爲坡仙未賦歸。五柳西風容鬢改。宣城秋夢寄玄暉。</text>
<title>黃山江上。同金仲文 益煕 泛舟口呼。</title>,<text>相逢携手上漁舟。風定波殘十里流。一棹飄然倚斜日。醉來詩興滿滄洲。</text>
<title>韓州。逢李一卿。次咸卿韻以贈。時一卿魁庭試</title>,<text>來時何似去何如。子面春風我鬢疏。雲路翺翔我羨鵠。濠梁心事子知魚。</text>
<title>曉發德坪旅店</title>,<text>鷄鳴茅店雪漫橋。去去前登嶺路遙。行旅相呼更相戒。全勝名利世間交。</text>
<title>李季夏偕馬邑倅。到孤石寺相邀。病不得赴。詩以替書。</title>,<text>幽期寂寞墮空虛。病裏偏驚歲月除。西望海山靑數點。玉人何處並籃輿。</text>
<title>庚寅四月初六。聞有穩城編配之命。適李載元將過江歷別。書扇以贈。</title>,<text>三千里外北歸客。一帶江邊南渡人。浮世重逢會有日。暮年離別莫傷神。</text>
<title>白鷺洲。在抱川 次白洲石刻韻。贈舍弟。</title>,<text>奇石當溪溪水分。溪光澄碧漾晴雲。洲邊白鷺如相識。應笑中天雁失群。</text>
<title>過白雲山有感</title>,<text>白雲山上白雲飛。飛去飛來在翠微。堪笑風塵失路客。長流天末幾時歸。</text>
<title>豐田驛。示兒子。</title>,<text>父子之情萬里別。臨岐安得不沾衣。須將老母依兄弟。鴻雁南時爾北歸。</text>
<title>金化古場有感 洪南寧效節處。場在柏田。</title>,<text>說到當年涕自零。南寧曾識舊儀形。忠魂冥漠歸何處。落日前岡古柏靑。</text>
<title>南山戰場有感 卽丁丑年。南關健兒全軍覆沒處也。</title>,<text>嗚咽寒溪日夜聲。荒原草樹望中平。沙邊獨鶴驚人去。莫問當年變化情。</text>
<title>歸路。重過南山。</title>,<text>慘惔雲煙晩不收。飢鴉一隊噪荒丘。重過萬古傷心地。雨後靑苔上髑髏。</text>
<title>嶺上。寄安邊使君閔仲集。光勳</title>,<text>聚本無期散亦忙。欲將淸淚滴離觴。前登鐵嶺重關去。回首天邊益渺茫。</text>
<title>謝李大諫咸卿贈象梳</title>,<text>象齒裁成月半輪。故人持贈更堪珍。朝朝白髮梳千下。一一梳時憶故人。</text>
<title>石江。贈尹子羽。溟擧○時與伯奮有林寺之約</title>,<text>斜陽分手上蘭舟。嫋嫋蘋風起遠洲。催喚龍西老居士。東林早辦十旬休。</text>
<title>涌川洞 在鷄山 龍湫上。贈黃生。</title>,<text>濁酒三杯一首詩。滿山紅葉九秋時。還從絶境分携去。何處人間不路岐。</text>
<title>秋盡夜風雨。編蓋覆菊。</title>,<text>靑燈明滅小齋幽。風雨蕭蕭五夜頭。催喚兒童護籬菊。編茅籠得一年秋。</text>
<title>十月朔辛巳。日有食之。時在魯城道中。得八章。</title>,<text>十月之交朔日辛。陰精半蝕太陽輪。村村伐鼓將何及。逬淚哀今此下民。十月之交朔日微。乾坤慘慘閟陽暉。行人豈識天心意。秪怕天盲失所歸。十月之交朔日中。有辰不集蒼龍宮。蒼龍蒼龍爾神勇。何乃戢角愁天公。十月之交朔日南。南郊朱鳥翅毿毿。饒他陰孼晝爲夜。朱鳥明神我爾慙。十月之交朔日西。西方白虎伏如鷄。長庚芒角仍爭耀。嗟爾金烏翅苦低。十月之交朔日昏。蜿蜿玄武糾寒門。陰時閃睗方乘便。誰識當天日馭尊。十月之交異別時。玄黃戰血是陰疑。天君醉後無醒日。痛哭神州付羯兒。十月之交八首詩。悠悠我里幾西悲。誰能直注天弧矢。一射封狼黃道夷。</text>
<title>楊州道中 庚寅十月</title>,<text>親知處處送吾歸。別淚曾無半點揮。回首神京看漸遠。斜陽立馬一霑衣。</text>
<title>綠楊驛滯雨。次咸卿韻。</title>,<text>頑雲漠漠日黃昏。山雨蕭疏古驛村。遙想靑燈小齋冷。故人今夕也銷魂。</text>
<title>示兒子</title>,<text>心頭排遣竟難遣。眼裏諸兒啼送爺。今日臨岐復別爾。縱有木腸將奈何。</text>
<title>白鷺洲。用前韻。</title>,<text>天寒鷺去溪光淨。溪上依依只暮雲。不忍臨溪小駐馬。爲思當日此離群。</text>
<title>鎭木驛。贈驛卒池應龍。龍也能讀四書二經。</title>,<text>文章從古例投荒。言語招尤罪固當。羨爾攻書能不用。馬前奔走却無殃。</text>
<title>南山驛。戲贈驛吏。吏疑我爲邊將充軍者故云。</title>,<text>淸時乘障一書生。萬里行裝尺劍輕。館人不解遷流意。強問將軍底罪名。</text>
<title>宿咸興城外</title>,<text>邊風颯颯振驚沙。莽莽荒原白日斜。入夜孤城聞警柝。依然身世逐輕車。</text>
<title>暮踰咸關嶺。是日天甚寒。</title>,<text>氷塞川途日色殘。朔風吹裂客衣單。男兒豈肯愁寒死。獨跨征鞍上雪關。</text>
<title>洪原望海</title>,<text>東望滄洋不見端。向來河伯愧童觀。從知歷盡艱危地。始得人間眼界寬。</text>
<title>平浦驛夜坐。得咸卿書。</title>,<text>挑燈不寐正沈吟。千里書來字萬金。聊把一杯題小絶。滿窓風雪凍詩襟。</text>
<title>利城海汀長松</title>,<text>蒼髥赤甲互低垂。十里汀沙歲暮時。爲與海風爭戰苦。老龍千尺半無枝。</text>
<title>谷口驛月波樓</title>,<text>蒼茫銀海夕陽多。勝似蟾光漾碧波。殘雪暮關愁獨去。滿樓明月約重過。</text>
<title>鏡城道中</title>,<text>傍海依山路屈盤。二旬回轉海山間。如將長白塡溟渤。直走長安定不難。</text>
<title>立春日偶題</title>,<text>萬事關天不可謀。此身於世百無求。春來雨露霑霜草。歸去江湖逐白鷗。夢裏歸家啓竹齋。滿床黃卷拂塵埋。覺來恰値春歸日。準擬今年得願諧。</text>
<title>別庚寅迎辛卯</title>,<text>送盡庚寅辛卯來。光陰四十四年催。人生百歲猶難保。百五誰能待爾廻。</text>
<title>次咸卿見寄二絶却寄。</title>,<text>欲寫幽懷未寫時。詩來先獲卽吾師。從今彼此心中事。不用言傳意自知。彩筆慇懃贈遠行。拈時忽覺死心生。離情恰似長流水。纔寫情來更有情。右謝惠銀臺筆</text>
<title>立夏日。杏花初開。</title>,<text>庭花初綻雨紛繽。四月關山似早春。遙想故林濃綠晩。滿園桃杏總成仁。</text>
<title>次愁州使君朴季順 安悌 惠衫韻</title>,<text>念我蒙戎舊着衫。却將新製寄江潭。枯形憔悴春來甚。欲試輕纖面發慙。</text>
<title>次趙仲初 復陽 洪子晦 處亮 見贈韻</title>,<text>欲效韓公賦復初。初心未改復何如。天涯嬴得身三黜。座上還延鬼一車。</text>
<title>聞仲初佩玦。次前韻以寄。</title>,<text>我友平生趙仲初。江湘謫去近何如。玉成未必非天意。黃卷應敎看五車。</text>
<title>送老奴南歸</title>,<text>萬里天涯僮僕依。憐渠有母好南歸。郞君稚少娘娘病。家計丁寧付爾知。</text>
<title>涪溪路傍。留別諸鄕人。辛卯</title>,<text>離歌一曲塞山阿。漠漠黃雲白日斜。經年絶域行吟地。猶自慇懃欲再過。</text>
<title>洪原。次趙妓詩帖中鰲城韻。趙以義娼名</title>,<text>長沙娼婦義名傳。千古風流伯仲然。聽說鰲翁當日事。不堪淸淚落樽前。</text>
<title>養眞驛。望金剛山。</title>,<text>歷盡群山眼忽新。滿空叢玉矗如筍。還嫌夜雪千巖皓。不辨金剛本色身。</text>
<title>仙遊潭</title>,<text>仙遊潭上雪初收。玉樹瓊林十里洲。忘却逐臣行邁苦。自疑身世是仙遊。</text>
<title>永郞湖</title>,<text>汗漫仙遊不記年。平湖十里碧於天。松汀白雪行吟客。誰識淸都謫降仙。</text>
<title>過江陵。轉入大嶺。不復遵海矣。</title>,<text>海上三旬鞍馬勞。溟波聽盡雪關高。歸程偶出江陵道。堪笑功名欠法曹。</text>
<title>太守屢送詩求和。病中殊苦。懇求止之朝起又得惠詩。戲次。</title>,<text>廿首淸詩數日間。瓊琚磊落疊琳玕。秦兵起視朝盈野。建瓴東來勢䝱韓。聞說宣饒事方急。峽中民力劇辛艱。誰能更上監門畫。轉作楓宸乙夜看。右聞採銀</text>
<title>次洪子晦展謁魯陵韻</title>,<text>蕭森松柏閉山門。不盡長江送斷魂。惆悵王孫千古恨。滿汀芳草一年痕。</text>
<title>龍灘。贈湖西伯金文叔。自永春溯流來會</title>,<text>危灘縹緲溯仙舟。握手其如更別愁。西日易低催返棹。亂山千疊暮江流。屛盡騎騶登小艇。綠楊潭畔笑相迎。人間自有淸閑界。何似風波宦海情。右次文叔韻</text>
<title>處子巖</title>,<text>長江峭壁似靑楓。千載遺書血尙紅。縱使廉夫饒筆舌。敢將譏諷到茲中。</text>
<title>次主倅過金化戰場韻</title>,<text>風驚大樹泣飄零。麟閣何人謾繪形。霜雪當年凋萬卉。賴君猶幸見孤靑。右憶洪南寧空林漠漠暮烏飛。戰血新添草色微。何處春閨猶夢想。滿原枯骨上苔衣。</text>
<title>尹孝直 舜擧 伯奮 元擧 吉甫聞我將有峽中經營。有詩相贈。就次却寄。</title>,<text>魂飛關嶺只形存。更此飄浮到絶源。小築非關論處勢。囚山不敢出山門。</text>
<title>次李知申咸卿見贈韻。却寄。</title>,<text>魚袋猩袍錦纈斑。銀臺咫尺近天顏。江潭莫問吾生理。門掩空林雪滿山。</text>
<title>聞命後。發越中向隋城。嶺上有得。壬辰</title>,<text>經歲囚山始出山。碧天依舊見眞顏。浮萍本自無根蔕。又逐恩波向海灣。</text>
<title>自扶蘇冒雨早歸 癸巳</title>,<text>郊原草色燒痕微。朝雨霏霏欲滿衣。忽憶園梅開已遍。數杯春酒詠而歸。</text>
<title>贈學靈上人 靈卽尙相國後也</title>,<text>岑寂禪房鎖翠微。孤筇今向十年歸。浮雲世事何須說。相國孫爲一衲衣。</text>
<title>赴錦峽。聞宋英甫自燕江將抵黃江。冒雨催歸。道間吟得。</title>,<text>山叟浮江江叟山。江山會合亦間關。遙憐蘭渚風帆泊。何似松林帶雨還。</text>
<title>與諸賢舟泊花巖。吉甫諸人。先登巖上。余輩病在舟中。有詩解嘲。</title>,<text>輕舟搖漾到花山。筇棹分携咫尺間。莫從上面低看下。行者能高止亦閑。</text>
<title>方舟過江景山。送英甫，伯奮，吉甫，一卿諸人。與浩然，朴子以 承健 回舟。舟上次一卿韻。</title>,<text>卯潮初上並蘭舡。纔過潯陽却惘然。愁伴漁郞歸下渚。晩風搖落白蘋邊。</text>
<title>黃江別後。伯奮，吉甫各有詩相贈。並有初筵之悔。就次却寄。</title>,<text>風月相期看一川。玉人來自水雲邊。淸歡却被杯觴亂。大醉高談滿座前。</text>
<title>李一卿與尹汝望 文擧 昆仲諸人。遊鷄龍之福林洞。投示詩草。有見憶詩一首。就次書其末。</title>,<text>何處淸遊有後期。鷄山深洞躍龍池。無端一病違心賞。獨詠諸賢卷裏詩。</text>
<title>弼兒冠日。次吉甫韻。</title>,<text>纔罷賓筵感慨隨。吾儕非復少年時。兒童目下俱長大。不盡心期世世期。</text>
<title>用採菊東籬下五字韻。成五絶。</title>,<text>庭前種菊擬飧英。及到開時不忍採。風霜寥泬歲暮天。好是孤芳靜相對。數叢白菊間黃菊。黃是黃金白白玉。金玉居然自滿堂。不羨人間富貴客。簌簌寒花半畝中。竹林西畔松林東。烏巾藜杖日來往。三逕居然一路通。小小階除短短籬。疏枝冷蕊互參差。山翁窶甚無家釀。謾嗅淸香未泛巵。孤根帶土種盆中。勤苦移來屋簷下。偏憐山月入疏簾。影轉長枝枕上亞。</text>
<title>偶詠</title>,<text>心無一事是天遊。不必勞神水石區。新竹萬竿當戶長。獨邀山月滿庭留。</text>
<title>和吉甫韻</title>,<text>佳期連日候天晴。更耐郊原漲潦生。一樹蟬聲淸滿耳。臨風懷想倍懸情。</text>
<title>聞尹汝望有病。斫竹取瀝以送。偶得一絶錄呈。冀病中一粲。</title>,<text>園中千尺碧琅玕。幽絶心期托歲寒。爲取瓊漿火迫去。盡輸淸氣入君肝。</text>
<title>奉寄尹景先 衡覺 襄陽之行</title>,<text>東海仙官五馬催。西湖累客鬢全皚。扶桑若木相思地。剛羨烏輪一日廻。孤筇曾向洛山登。曉倚高樓看日升。壁上留詩今在否。試敎紅袖拂塵凝。襄山矗矗水深深。羊杜高名復見今。峴首不妨留片石。莫須多事海中沈。</text>
<title>飽聞水營海亭之勝。適到保寧。奉書水伯金知白令公。欲一玩賞。閽人拒簡書不納。歸途吟得。轉呈水伯。</title>,<text>魚鳥猶疑畏簡書。層城迢遞擁樓居。累蹤到處多關阻。咫尺湖山弱水如。</text>
<title>南塘訪梅。留贈主人。</title>,<text>南浦尋梅梅正開。主人珍重勸深杯。無端一醉春風酒。日落潮平未擬廻。</text>
<title>訪吉甫新居。是日下雪。</title>,<text>短短松籬缺復斜。白茅岡下數椽家。庭林春雪還多意。故着西湖處士花。</text>
<title>孤雲。拜愼齋先生墓。有感。</title>,<text>雲山千疊閟英靈。金玉徽音已杳冥。長抱百年門下感。春風雙淚灑孤塋。</text>
<title>閔台叟溪亭。送吉甫北歸。諸賢皆散。</title>,<text>勝話溪亭夜徹朝。驚看鬢雪各飄蕭。東歸西去猶離恨。更耐淸塵北望遙。</text>
<title>次吉甫春日書懷。次牛溪韻。</title>,<text>強起林泉自在身。一番行李聳都民。山鳥驚人忽飛去。百花爭笑滿城春。拜命初非是獻身。無妨從頌乞爲民。未識尤庵終出處。須將此意問同春。此道元非要潔身。聖經終是說新民。莫把行藏一定說。沍寒之後有陽春。抱罪身兼抱病身。分甘天地作窮民。猶憐處士前期誤。江寺無端又一春。</text>
<title>又次尹仁卿 拯 和前韻</title>,<text>晴雨年來驗病身。益知天意自吾民。休言坏蟄全冥昧。一聽雷音解識春。觀時誰把經綸任此身。天時雨澤正蘇民。藏來耒耟眞堪用。忍坐林間送一春。及時濁醪康濟自家身。擊壤終爲聖世民。懷哉安樂窩中客。肝肺都收天下春。樂時風光別我苦吟身。聊把窪尊對野民。新鶯盡日啼庭樹。似恨歸來未及春。過時</text>
<title>和尹景任韻</title>,<text>海隅蒼生困荐飢。中宵百感淚霑衣。鴻鳴澤裏龍蛇變。安上門前過亦稀。</text>
<title>世子宮迎祥詩 己亥</title>,<text>宮花宮柳任垂低。一豫經時苑路迷。每喚群儒開講肆。東樓紅日上璇題。</text>
<title>與族人修花樹會于挹柏堂。醉後書示座中。</title>,<text>醉後相携掃碧壇。滿城花柳盡供歡。豈伊異客皆兄弟。靑眼長期白首看。</text>
<title>送濟牧李致欽</title>,<text>秋風一棹過重溟。南極仙山滿眼靑。誰識此行非失計。全勝塵土滯羈形。</text>
<title>與沂翁，松翁，文谷會話造紙署。</title>,<text>山色近秋蒼翠晩。溪聲添雨佩環鳴。偸閑未必眞閑境。絶勝塵街盡日行。</text>
<title>丁丑孟夏。負累南遷。路過隋城。有感。</title>,<text>盡日隋城路。行行涕不禁。飢烏喧野骨。巢燕集春林。喪亂寧無古。瘡殘未有今。悠悠彼蒼者。畢竟是何心。</text>
<title>到嘉林。疊前韻。和趙子玄。</title>,<text>病後詩兼酒。稜稜瘦不禁。靜看蟲網戶。閑愛月篩林。窮路人誰故。深情子見今。邇來頻惠句。頗慰客中心。</text>
<title>走次金江趙丈韻</title>,<text>亂後親知寡。誰將說此心。羈愁伴越鳥。客淚灑楓林。寂寂孤村日。滲滲九夏霖。有懷乖捧袂。叵耐和高吟。</text>
<title>帶雨。上德雲庵。在德裕○辛巳</title>,<text>錦樹迷行逕。疏鍾出梵宮。客來山影裏。秋晩雨聲中。掩冉雲生壑。蕭騷葉受風。淸晨問前路。更欲上層峯。</text>
<title>有感。次尹而遠韻。時聞淸陰北征</title>,<text>問彼蒼蒼者。胡然忍此爲。男兒生亦苟。志士死還宜。碎首心空在。霑膺眼獨知。誰能扶正脈。一髮萬匀垂。</text>
<title>次秀夫見贈韻</title>,<text>白雪憐孤唱。崇蘭怨玉琴。吾形已土木。子道復山林。露萼敷玄壑。風蒲弄碧潯。幽期時正好。命駕趁春陰。</text>
<title>次吉甫故山有感韻</title>,<text>亂後長爲客。湖山此滯留。離魂迷郢樹。歸夢繞園楸。形影愁邊孑。光陰鬢上遒。羈懷易怊悵。況復近淸秋。</text>
<title>次吉甫讀陶詩韻</title>,<text>無絃是絶響。遺俗豈初心。微抱人誰識。淸徽世莫尋。撫松憐晩節。看月想幽襟。三復歸來賦。相期邈古今。</text>
<title>次吉甫題歸去來辭韻</title>,<text>徵士胸襟靜。含光自葆眞。一官元似戲。五斗不辭貧。籬下黃花酒。門前綠柳春。歸來成晩隱。絶勝未歸人。</text>
<title>山西精舍。次童土韻。</title>,<text>山中人自在。嶺上雲無心。撩我幽懷動。期君靜境尋。苔蹊迷斷壑。松籟滿疏襟。廬社淸風古。追塵可自今。</text>
<title>暮過黃山。留別金仲文。</title>,<text>一聚一回散。人生無定期。俱存山海計。且保雪霜姿。小屋秋燈夜。長洲暮雨時。臨分便忘語。出處兩心知。</text>
<title>書趙子重扇頭。兼示子玄。</title>,<text>涼秋日西夕。微雨灑空林。共對一樽酒。聊成五字吟。人間饒別恨。海內幾知心。緬憶倚樓客。憑君乞好音。</text>
<title>書贈吉甫</title>,<text>泥淖曾濡足。林泉孰潔身。心忙形是役。習舊鬢徒新。澡雪非關水。澄淸只在人。無勞問仙井。扶病會參眞。</text>
<title>石城衙軒。次閔明允 晉亮 韻。</title>,<text>分手風塵際。回頭歲月深。君棲憐枳棘。吾道愧山林。旅恨侵雙鬢。歸程隔萬岑。秋燈一夜話。脈脈去留心。</text>
<title>次朴稷山 徹 退修壇韻</title>,<text>身謀閑是得。晩境退爲佳。三逕通幽砌。雙淸入小齋。琴書聊樂志。牒訴肯裝懷。何許當塗貴。耆頤未乞骸。</text>
<title>次童土木溪辭別韻</title>,<text>世路迷如海。山齋小似舟。朋知儘燕越。離索自春秋。片月懸孤夢。幽蘭拾晩洲。淸香欲有贈。天末起遐愁。</text>
<title>有事西疇。次吉甫韻。</title>,<text>勳業長違世。農功欲及時。耘朝日炙背。耕夕露霑衣。出處那須議。存亡尙未期。將身無二道。不必問知幾。</text>
<title>次吉甫滄洲書院韻</title>,<text>賈傅經綸學。張丞節義宗。忠邪一時論。非是百年公。香火臨江廟。精神雪嶽松。山高水不盡。萬古有餘風。</text>
<title>山齋雨後。次唐詩韻。</title>,<text>病久稀人事。林深絶世喧。身閑何事飮。道在不須言。野草縈煙細。巖花帶雨繁。偶然牽晩興。吟嘯到風軒。</text>
<title>次吉甫贈泰之卜居韻</title>,<text>與子同丁未。行將四十年。何時有樂地。底事不關天。萍梗終朝泛。松楸永世傳。眼前身後計。一笑一堪憐。</text>
<title>牙山。贈太守兄。李惟淸</title>,<text>百里兼民社。平生道可行。何妨大刀割。莫易小鮮烹。勤謹元非俗。高奇亦近名。當官猶偃蹇。吾却笑淵明。</text>
<title>過溫陽孟家村。旁有古城。丙戌</title>,<text>溪流分大峽。山勢壓前坰。孟氏雙旌里。溫王百雉城。興亡悲往迹。忠孝惜前名。永撫千年事。沈吟句忽成。</text>
<title>螢 課作</title>,<text>點點隨宵雨。疏疏綴曉星。虛名忝丹鳥。瑣質本微螢。草腐明生暗。燈寒焰伴靑。堪憐工部宅。滿案委枯形。</text>
<title>蟬</title>,<text>玉殿違離日。珠襦蛻化年。靑綾慙粉蝶。碧樹怨淸蟬。翅薄難勝露。聲高欲裊煙。秋風衰柳外。哀恨劇啼鵑。</text>
<title>題法泉南菴 在綿城</title>,<text>方丈維摩室。千年釋子宮。秋容丹嶂合。禪迹白雲空。桑樹前緣在。巖泉昔夢中。參寥問何去。身是後坡翁。</text>
<title>茂松姜時彥蓮亭。次壁上汾西韻。</title>,<text>朗詠汾西句。風情獲我先。榴花紅自媚。荷葉淨堪憐。月勸淸樽醉。涼供水閣眠。狂詩和酒力。亂灑不須傳。</text>
<title>贈朴子秀</title>,<text>古貌人誰賞。希音世寡聽。雙龍獄底劍。十載案頭螢。風雨秦城葉。波濤楚水萍。慇懃話疇昔。樽酒便忘形。輕陰逗溽暑。疏雨滿淸聽。地勢連窮髮。天時屬化螢。襟期千里月。蹤跡十年萍。偶此同酣暢。頹然土木形。</text>
<title>縣齋夜飮。贈庶外弟鄭期遂。</title>,<text>小砌娟娟菊。淸宵泛泛杯。良辰忽已邁。客抱共誰開。蒲柳容華改。風霜節序催。誰憐老彭澤。歲晏苦遲回。</text>
<title>送孝先叔北歸</title>,<text>小雨官梅拆。長堤細草齊。人隨春雁去。身伴越禽棲。海瘴朝仍黑。關雲夕轉迷。經年聚散意。倚醉不成題。</text>
<title>次李咸卿投示錦館三律。兼呈山陽洪使君大而。</title>,<text>直道元三黜。平生秪一心。詞場曾契闊。窮路轉情深。柳暗綿城雨。花殘錦水陰。相逢耐醉倒。不遣酒停斟。鬢上霜毛亂。腰間墨綬垂。山翁醒苦少。陶令賦還遲。文字天涯會。江湖日夕期。如何長局束。寂寞送芳時。一握知關數。三春奈已闌。詩成勞夢想。書到得平安。齒髮傷時晩。襟期指歲寒。何當憑竹閣。淸話對檀欒。檀欒竹貌</text>
<title>和李一卿讀易</title>,<text>人文啓兆日。龍馬負圖年。有象元無象。先天卽後天。智仁終異見。程邵孰眞傳。欲識環中意。希音不在絃。</text>
<title>次大而此君亭韻</title>,<text>使君心似水。愛此此君淸。月射千竿影。風敲萬玉聲。亭能因地勝。物亦待人名。芝宇何當對。翛然洗俗情。</text>
<title>次咸卿用大而韻見贈。</title>,<text>盡日鈴齋靜。迎風竹榻涼。能詩蘇學士。多病汲淮陽。恨別空懸夢。愁霖不把觴。何由共縮地。一笑醉荷香。</text>
<title>咸卿有意來訪。喜和來章。</title>,<text>好句聯翩至。佳期日夕催。憐吾長抱病。知子遠將來。月幌排緗帙。風軒洗白杯。東瞻錦岫暮。懷詠一徘徊。</text>
<title>題高敞旅舍</title>,<text>小屋纔如斗。塵煙積網絲。欠伸頭乍觸。橫臥膝還踦。壁蝎欺燈出。林蚊撲戶窺。猶存一宿戀。留寫數行詩。</text>
<title>林承旨東野丈挽 戊子</title>,<text>氣槩輕餘子。風神邁等夷。雲霄騰價早。金玉陟班遲。並萼無全樹。傳芳有別枝。凄涼身後事。蕪絶錦江陲。風流孔北海。廚俊漢東京。愛客仍文雅。休官際聖明。長辭丹鳳詔。好結白鷗盟。寥落江樓在。誰知此老情。先禊交情厚。离筵步武從。風塵雙鳥別。江海一萍逢。春醉湖亭酒。秋聯法寺筇。回頭事如昨。拭淚撿詩封。末路忘年契。公亡更孰存。長吟別處句。獨記夢中言。樑月猶疑面。江梅定返魂。平生知己感。不忍過西門。</text>
<title>沈司諫大夫人挽</title>,<text>八座夫人貴。三從內則閑。零陵悲共徙。衡嶽幸同還。暫離中途侍。長違隔世顏。慈烏無限血。霑灑墓林斑。</text>
<title>馬邑。訪李季夏。醉後書贈。時季夏坐事遷謫</title>,<text>世路如江海。風波去益深。淸時同拓落。白首尙浮沈。浸灌從他化。撑持只此心。相逢還舊態。把酒一長吟。</text>
<title>用前韻。寄洪陽謫客李月如大諫。</title>,<text>靜對松坡話。思君此夜深。中年曾契闊。末路更顚沈。士自憎多口。人唯保一心。書長言不盡。重寄醉時吟。</text>
<title>永平縣。贈朴使君太玄。庚寅四月</title>,<text>絶塞千山外。孤臣匹馬行。長途聊稅駕。荒縣此淹程。夕望南雲盡。晨隨北雁征。人間多聚散。到底覺浮生。</text>
<title>聞赦命旣下公文。直向北關。仍踰鐵嶺。將與北伯交關而歸也。</title>,<text>去去南天遠。登登北上勞。川如隴水咽。嶺似蜀山高。霧靄蒼峯合。熊羆白晝嘷。分知歸日近。猶自一霑袍。</text>
<title>與地主尹君玉對酒海亭呼韻</title>,<text>徙倚危欄久。沈吟待月明。潮呑孤嶼沒。風打遠帆橫。雨洗三庚熱。秋生一樹聲。深杯陶永夕。詩興滿江城。</text>
<title>綠楊道上。別家兄。兼贈舍弟。時舍弟病未來別。庚寅十月。</title>,<text>此別知何別。兄衰弟亦衰。悠悠天外路。杳杳日邊期。阻握情何極。臨岐意轉悲。餘生倘再遇。相守莫相離。</text>
<title>文川道中</title>,<text>萬里關山道。天寒游子衣。海風吹薄晩。山雪翳殘暉。旅雁歸南盡。征人到北稀。乘高一悵望。錯莫壯心違。</text>
<title>謝永興使君金年伯知白。素 解衣贈別。</title>,<text>一別風塵際。升沈十五年。悲歡今夕話。生死故人憐。客路滄溟外。關山白雪邊。綈袍戀戀意。摻手重悽然。</text>
<title>咸興道中。遭颶風。</title>,<text>海颶當冬作。風聲分外獰。掀天天似裂。動地地疑傾。四野黃沙合。千山白雪平。孤蓬元自轉。乘此更安征。</text>
<title>侍中臺</title>,<text>臺揷金鼇骨。天連碧海心。風聲雷萬古。浪沫雪千岑。聖祖停鑾地。孤臣去國吟。平生憂愛志。於此重霑襟。</text>
<title>摩雲嶺</title>,<text>嶺上黃雲合。摩雲稱嶺名。路盤層頂去。人向半空行。眼底胡山小。杯中渤海平。君恩隨處厚。壯觀冠吾生。</text>
<title>摩天嶺</title>,<text>鳥道摩天峻。羊腸特地遙。咸關難伯仲。鐵峽是兒曹。北斗如將摘。東溟若可超。長安落日外。吟望鬢蕭騷。</text>
<title>吉州嶺東驛。憶重峯趙先生。先生嘗謫此</title>,<text>賈傅長沙日。元城嶺海年。危言當世諱。孤直後人憐。狀未眞卿識。身終柱厲捐。悠悠夸毗子。簪組盡蟬聯。</text>
<title>朱村驛館。次東岳韻。</title>,<text>強把關山酒。還招楚客魂。晨登天北路。暝投海西村。雪積仍愁嶺。風生更怕原。君恩天地大。生度鬼關門。北人最怕長原値風。往往凍死。</text>
<title>到配後。夢覺題壁。</title>,<text>齒鈍名何噉。言輕舌莫捫。長途山海盡。危鬢雪霜渾。鶴警思天路。葵殘戀日恩。依然前夜夢。陪仗入金門。</text>
<title>旣答大而書。偶誦詩沔水之卒章而有感焉。援筆書之。附諸簡尾。</title>,<text>世味酸仍薄。交情淡始深。吾曾迷揭厲。子豈識浮沈。沔水三章意。關山一片心。丁寧書不盡。千里寄孤吟。</text>
<title>次淸之兄見贈。兼寄舍兄弟。</title>,<text>節序天涯換。容顏鏡裏衰。長年還此別。幾日是歸期。止酒常如醉。忘情乍覺悲。南雲眼欲冷。回雁一何遲。</text>
<title>登甑山上峯</title>,<text>大嶺滄溟北。孤峯黑水南。胡山遠不極。塞日近將含。發興三杯酒。題名百丈巖。超然便忘返。咫尺是雲菴。</text>
<title>穩城</title>,<text>紫塞三千里。黃雲十二時。開邊籌策遠。封略帶襟宜。斡木今河是。先春舊嶺疑。書生多感慨。乘障獨題詩。</text>
<title>三月十五日。得家書。知卷歸之計不成。</title>,<text>提携計未就。消息近何如。妻瘦應添病。兒飢定廢書。團圓羨孤月。契闊恨雙魚。眼見春將盡。庭花帶雨疏。</text>
<title>次尹秀才拯見寄二律</title>,<text>平生信命薄。昭代合身捐。鄕國如新接。邊荒似舊緣。優游還有地。戚促是無天。知爾相憐意。何須浪涕漣。湖海從游地。山泉講業時。多君心似結。愧我鬢空絲。尤怨終非義。謀爲却是私。悠悠身外事。誰喜更誰悲。</text>
<title>謝愁州 鍾城 朴使君惠魚酒</title>,<text>雪盡羅端嶺。波深豆滿江。離腸回日九。隻影伴時雙。柳院期難踐。蓬門聽喜跫。烹魚催喚酒。兀然醉空窓。</text>
<title>愁州使君。次贈二首。復惠江魚香蔬。仍卽和呈。</title>,<text>家鄕迷複嶺。殊域限單江。斷梗漂身孑。飛蓬集鬢雙。晝鸎工喚夢。夜虎錯疑跫。近覺行吟苦。殘書對小窓。右詠懷靄靄雲橫岫。鮮鮮錦濯江。論功丹轉九。擬價璧兼雙。入妙斤無迹。凌虛步謝跫。長吟神氣爽。關月上松窓。右謝惠詩藥草來雲壑。鮮鱗網碧江。團香三作束。編玉十成雙。異味朝占指。懽音夕報跫。眞堪一飽滿。曬腹臥晴窓。右惠魚藥</text>
<title>偕野老到前川柳陰。障石戲流。白溪上木而書之。</title>,<text>柳暗風前藪。溪添雨後波。騷人行處獨。枯杖過來多。障石看雲影。和煙聽鳥歌。斜陽幽興足。白木寫新哦。</text>
<title>和愁州病中見寄</title>,<text>疾病今年劇。山河故國殊。懶抛床上卷。吟橪枕邊鬚。撥悶詩筒在。扶身藥物須。偏憐詹太守。獨問惠州蘇。</text>
<title>聞內移寧越之命。鍾城來別有贈。就次其韻。辛卯</title>,<text>一斗關山酒。天涯送別時。歸程連五嶺。霈雨洽三危。聽曲杯催喚。論襟座屢移。春風五臺路。旌節倘前期。</text>
<title>定平道中。遭大風。去時亦遭風於此地</title>,<text>海颶掀天作。年年此路逢。去來俱遠役。前後正嚴冬。漠漠千山雪。飄飄萬里蓬。斜陽前道遠。何處着寒蹤。</text>
<title>暮行歙谷道中</title>,<text>冉冉遙山黑。依依近野昏。殘鍾聞遠寺。點火見孤村。沙白溪添色。泥靑濕沒痕。世間渾此境。南北愧忙奔。</text>
<title>高城道中</title>,<text>句漏丹砂穴。金剛白玉山。仙蹤三日古。風景百年閑。巖洞天何祕。江湖物莫慳。他時得自在。歸老此中間。</text>
<title>洛山寺。贈僧道仁。</title>,<text>海上觀音窟。千年洛寺孤。顚公前世爾。韓子後生吾。禪梵通宵警。溟濤入曉驅。相期看日出。天色問晴無。</text>
<title>洛寺東臺。望洋。</title>,<text>溟海東南闊。天連一色靑。鼇沈朝浪駭。鯨立夕風獰。噴薄三山雪。轟馳萬里霆。平生九雲夢。於此愧零星。</text>
<title>祥雲驛。留贈督郵鄭文淵。</title>,<text>聚散浮生事。悠悠二十年。山中囚作客。海上宦如仙。大嶺風顚雪。重溟日涌天。嚴程畏晷刻。把酒暫留連。</text>
<title>大關嶺</title>,<text>登登垂兩日。百折路盤危。眼大心方豁。身高足到知。滄溟看更小。天嶺覺曾卑。壯觀平生是。途窮肯作悲。</text>
<title>大和縣</title>,<text>古縣今村塢。遺名認大和。路從天北遠。山到嶺西多。雪擁藍關馬。氷橫隴水波。逢人問越道。不語笑呵呵。</text>
<title>次主倅見贈郡樓韻</title>,<text>嶺似秦關險。江將漢水通。雲沈西望日。帆斷北來風。浪跡騷人病。寒洲帝子空。離憂添古恨。囚坐萬山中。山扉因雪閉。江路借氷通。塵蝕殘編蠹。燈寒破壁風。抛杯謝引滿。伏枕謾書空。蕭索詩魂凍。沈吟過夜中。學道才難逮。攻文命未通。鬢粘窮谷雪。裘徹塞垣風。龍蟄寒沙淨。鷗飢暮水空。浮生底事業。感慨百年中。戚促眞無命。安閑道始通。春花謾嬌雨。秋葉敢辭風。司馬元多病。顏回任屢空。窮愁欠論著。塵滿素箱中。墑埴行何遠。迷方見未通。多生隨果業。萬里逐蓬風。伎倆諸般廢。營爲百慮空。殘年伴枯蠹。咀嚼紙堆中。抱病山齋閉。隣人問不通。燈憐蛾赴火。簷愛鳥藏風。食少事還少。心空境亦空。頹然憑短几。松月滿窓中。八卦三才備。千塗一理通。門關啓程邵。蘊奧祕姬風。說有還拘象。探無却泥空。晴窓謾點竄。管見愧環中。右和讀易枝徹重霄近。根蟠九地通。陰成講禮日。壇引舞雩風。有用逢時晩。無何托境空。靑黃事非願。誰恨委溝中。右和詠古杏蔀屋蒼生怨。天門邈未通。苕華感時運。萇楚驗民風。句漏冊誰採。舂陵室已空。元侯有新作。邀和草堂中。右和詠參貢謠俗殷商弊。淫祠楚越通。牛牲傳古事。鷄卜尙遺風。村巷氓獠化。山林鬼魅空。都由良守宰。威敎協民中。右詠越俗元亮非眞醉。杯觴是寄通。形忘南郭几。臥穩北窓風。晉宋炎涼改。羲農夢想空。淸詩擬追和。三復一編中。右和和陶人傳老太守。爲政尙淸通。延壽推恩信。文翁闡化風。襜帷乳翟近。簿牒目牛空。章甫堪衣被。何妨適越中。地僻官多暇。民和政已通。琴鳴虛閣夜。鈴掣短簷風。夜水聲掀榻。朝山雪滿空。詩成還獨酌。無事酒頻中。筆鋒眞無敵。堅強觸處通。敲推手作勢。揮掃紙生風。新詠多流播。前題一洗空。深知才老健。餘力簿書中。</text>
<title>留贈下東江村主人</title>,<text>四圍蒼屛合。中盤九曲溪。地分山上下。家住水東西。一宿知緣在。重來恐路迷。林禽似相笑。故故向人啼。</text>
<title>湖西伯金文叔 弘郁 自永春溯流。會於龍灘。別後有贈次寄。</title>,<text>遙瞻湖右節。暫溯越江流。絶塞三年別。中洲半日遊。靑山回客棹。落日攪離愁。檣上憐烏鳥。隨君下瀨舟。</text>
<title>永春崔太守携酒見訪贈詩。翌日伻問。次韻却寄。</title>,<text>五馬春城宰。携壺問索居。交游兩世久。款洽半生初。轉覺襟期豁。俱驚齒髮疏。依然醉後別。更得隔宵書。</text>
<title>南村雨後有得</title>,<text>岑寂窮山裏。蕭條屋似蝸。倩牛耕亂草。課僕翦陳荄。雨罷川聲活。雲開岳色佳。村氓日夕過。靑眼話襟懷。</text>
<title>關東伯金仲文寄示遊山詩卷。就次其卷中韻。</title>,<text>天地滄溟闊。煙霞嶺嶠深。謳歌迎使節。時景集騷襟。卷裏驚仙語。籠中起鶴心。高吟山水作。風雨灑空林。</text>
<title>謝江陵使君李春長 晩榮 惠魚酒</title>,<text>海上來靑鳥。山中寄素書。開緘拜情貺。呼酒佐嘉魚。令節中秋近。微涼小雨餘。蘭舟溯鏡水。仙興問何如。</text>
<title>謝李正字萬里見訪南峽新居</title>,<text>大嶺雲全隔。重江路不分。休回剡溪棹。遠叩玉泉門。簷短山光滴。窓虛木葉聞。相逢慰離索。淸坐却忘言。</text>
<title>空齋有懷。就次太守前日見贈韻。却寄。</title>,<text>空齋終日靜。匡坐到宵分。葉落偏埋逕。風來自掩門。山溪寒響送。盆菊暗香聞。思屈蘇州駕。淸樽聽古論。</text>
<title>次李錫爾 慶億 韻 錫爾亦新從謫所歸○癸巳</title>,<text>萬死吾初返。三年子兩移。周行知幾里。流逬孰多時。春色顏依舊。秋霜鬢獨衰。堪憐抱病久。無興和淸詩。</text>
<title>錫爾復疊前韻。就和却寄。</title>,<text>世態隨方見。人情逐面移。誰將靑眼好。共保白頭時。襟契忘年歲。暄涼擺盛衰。知君有古義。感諷角弓詩。斷梗嗟長泛。孤根怕屢移。風霜俱異域。雨露幸同時。社酒期初釅。江花趁未衰。芳郊會聯蓋。料撿錦囊詩。</text>
<title>又用前韻</title>,<text>窓靜梅香送。庭虛竹影移。那堪對景處。更是憶君時。病去吟情索。年來飮量衰。淵明擬止酒。從此並休詩。小少眞愚妄。丘山謂可移。力窮垂死日。心壯有生時。北海身全老。東周夢亦衰。餘年底事業。蠹簡點殘詩。只恃丹心在。寧能白首移。方圓例異用。今古若同時。病鶴精神在。飢鷹羽翮衰。方尋遂初賦。永矢考槃詩。</text>
<title>江上贈錫爾</title>,<text>繫艇南塘下。梅花若有期。登臺偶得酒。對景可無詩。日落杯行亂。潮平棹返遲。江湖着吾輩。物色也相宜。</text>
<title>再用期字韻。答錫爾。</title>,<text>興到時孤往。相逢不用期。形忘談是酒。筆逸簡爲詩。淨界花光滿。禪窓日影遲。聯筇訪惠遠。一出也還宜。</text>
<title>黃江別後。伯奮，吉甫各有詩相贈。並有初筵之悔。就次却寄。</title>,<text>高論如君少。淸樽酌我多。同人應不怪。觀者定云何。只愛窮無變。誰知老更加。相逢合相戒。鷄黍約重過。</text>
<title>弼兒冠日。吉甫爲賓。席上有呈。</title>,<text>百里邀尊客。三加敎小兒。成人眞有望。式穀庶堪期。竹牖淸風滿。花簷麗景移。明樽永今夕。感諷白駒詩。</text>
<title>挽李參奉畯成父子</title>,<text>白玉樓成日。靑鸞駕逝年。人間眞似夢。天上定爲仙。萱共蘭花悴。喬從梓樹顚。聞封雙馬鬣。衰涕一沾巾。</text>
<title>感秋</title>,<text>罪廢非眞逸。閒居却似高。林深無客到。門掩有僧敲。種卉偏憐菊。看詩只愛陶。吟餘聊晩眺。時景日蕭騷。蕭森丹壑瘦。寥落碧天高。霜菊朝金委。風篁夜玉敲。秋容詩不寫。幽思酒難陶。偶對同心客。商聲詠楚騷。</text>
<title>無限城道上。送閔太初 燾 就對之行。</title>,<text>斗酒臨長道。相看脈脈時。吾儕俱晩境。此別已堪悲。大野春風轉。孤城夕照移。悤悤南又北。雲鶴易參差。</text>
<title>蘿嶺値雨。宿安上舍別業。臨發留贈。</title>,<text>帶雨迷山徑。逢人問柳村。白頭看古貌。靑眼對芳樽。嶽色朝侵座。溪聲夜到軒。歸途花正發。更疑款松門。</text>
<title>宿無量山下鄭生必達家。鄭卽南土寓客也。</title>,<text>嫩綠山含酎。殘紅水泛霞。行穿重嶺樹。遠訪隔溪家。客路春將盡。羈愁日欲斜。相逢話身世。萍梗各天涯。</text>
<title>雨中。訪尹汝望甑山新家。</title>,<text>小雨三秋盡。長洲九曲賖。行穿紅樹逕。訪到玉人家。旅病愁仍劇。交情老更加。相逢還一笑。白酒對黃花。</text>
<title>偕吉甫，秀夫暑行談酒。解吉甫嘲。</title>,<text>病暑愁行邁。良朋喜並遊。迎風憩高嶺。解渴掬淸流。未免懷氷熱。眞同視蔭偸。無端河朔念。重愧祖台州。南史沈懷文。淸標映人。人對之。擬以夏月懷氷。晉書。王忱爲荊州。常大醉。謂之上頓。祖台州坦之與書戒之曰。古人以酒爲戒。願君屛爵棄巵。殛儀狄於羽山。放杜康於三巵。</text>
<title>廣陵山所。拜舅氏墓。哭伯圖殯。</title>,<text>墓宿前年草。原留此日旌。山容雲帶慘。風響水俱鳴。豈有長生理。難堪後死情。客行無奠酹。惟有淚河傾。</text>
<title>白江李相國挽</title>,<text>淸廟陳金鼎。秋天揭玉衡。地高心轉下。時蹇道猶貞。文雅今安石。風流舊廣平。旂常紛紀績。終讓坐論名。日下雲呈瑞。台躔望已隆。平時儘和氣。動處卽淸風。敵國憚司馬。朝廷重弱翁。連年殄瘁痛。寂寞廟廊空。人間備五福。天下達三尊。遺烈靑編重。餘風玉樹繁。鷄鳴謝公宅。客散李膺門。誰識羊曇在。西州獨斷魂。</text>
<title>淸之兄初度席上。醉呈。</title>,<text>異地成同會。新歡摠舊顏。春醪變江漢。慶壽祝丘山。笑語沖襟裏。琴歌密席間。高堂燭未跋。不遣客催還。</text>
<title>贈鎭川倅鄭晏叔 瀁</title>,<text>松下淸風在。相逢爽滿襟。偶然今夕話。重見故人心。喚友林間鳥。停雲嶺上陰。明朝更南北。皓首贈離吟。太白山南北。曾瞻萬疊雲。君今已卜築。我願與平分。白首謀身晩。靑袍厭世紛。猶存兒女計。重與結慇懃。</text>
<title>自遯院還宿甑山。留贈汝望。</title>,<text>好會終成別。閒行也自忙。臨岐愁劇雨。觸熱汗翻漿。東去靑山暮。西歸白水長。高齋重投暝。明發鬢滄浪。是日。與英甫，吉甫，泰之諸人。分途作別。</text>
<title>吉甫歷訪。轉向金山。醉後書贈。</title>,<text>淡淡風收雨。遲遲景更華。山濃春後樹。江泛夜來花。客路金山遠。離情白日斜。前期問何處。石浦梵王家。</text>
<title>世子宮迎祥詩 己亥</title>,<text>漏盡天光白。暄回日道靑。添波潤小海。揚彩瑞前星。重震期長世。千春祝大庭。羞稱周殿夢。猶是減文齡。</text>
<title>任監司夫人挽</title>,<text>夫子金貂貴。賢郞玉樹名。門闌方頌慶。造物苦猜盈。夕海鸞沈影。朝奩鏡破明。蘭芬永消歇。寂寞閉佳城。</text>
<title>與蔡伯昌， 裕後 李咸卿，趙仲初諸人會話。</title>,<text>家釀浮春熟。盆梅壓雪開。良宵仍好客。傑句更深杯。諧笑歡方洽。更籌恨苦催。淸香未全謝。佳會約重來。</text>
<title>宋誠伯 基厚 慈夫人改葬挽</title>,<text>卅載釵分後。重泉劍合時。玄堂啓新兆。皦日叶前期。血瀉慈烏哭。風纏暮樹悲。徵君盛名在。餘慶驗昭茲。</text>
<title>題僧軸</title>,<text>昨夜夢方丈。尋眞叩上關。披雲碧蘿裏。弄月淸潭間。枕席煙霞失。風塵簪組還。逢渠偶此日。寄語謝名山。</text>
<title>李南平母夫人挽</title>,<text>積德昌山閥。于歸福慶門。中年抱鸞鏡。晩歲擁魚軒。未就東征賦。先凋北砌萱。深深埋玉處。舊壟接新原。</text>
<title>甲串津。次李 光稷 內翰韻。</title>,<text>津吏侵晨待。王程趁日催。聊乘醉後興。暫上浦邊臺。鐵騎何年渡。金牛孰使開。傷心問無處。寂寞早潮回。</text>
<title>拜忠烈祠有感</title>,<text>數畝空山地。千年廟貌新。當時輕一死。往事忍重陳。倉卒誰全節。綱常賴有人。儀形記疇昔。瞻拜淚盈巾。</text>
<title>題僧軸</title>,<text>苦海沈淪久。名山夢想中。形疲憑竹几。神爽對林公。怳挹龍淵月。思乘鶴洞風。從渠說懺悔。爲我謝仙翁。</text>
<title>挽朴 潢 府尹</title>,<text>赫赫名家胄。堂堂一世英。靑雲早刷翮。白簡已蜚聲。雅望歸台鼎。淸標振玉衡。艱危陪衮職。風雪泣孤城。北窖身仍繫。南冠歲幾更。神明會有相。忠信果能行。奇禍眞無妄。皇天本好生。湘潭收佩玦。豐沛擁麾旌。悵望崦嵫景。懽伸烏鳥誠。萊衣明列綵。榮養備三牲。纔得完山信。俄聞逝水傾。光陰促半百。名位嗇孤卿。風采今何有。公私痛所幷。人亡時不祿。天老理難明。遺恨齎忠孝。長悲結弟兄。慈顏誰慰解。聖澤軫哀榮。遠日催徂歲。孤旌返舊塋。辱知蒙省錄。窮路得逢迎。海國長依枕。天涯阻奠楹。平生一樽酒。感激百年情。儀範成千古。交期指九京。秋風寄哀挽。再拜涕縱橫。</text>
<title>尹汝望大夫人挽</title>,<text>道素昌山閥。儒先奕世尊。令儀生有質。至性敎無煩。日叶從良筮。天移積德門。閨庭欽內則。宗黨絶違言。君子儀刑著。夫人禮法存。金霞崇命秩。玉樹富兒孫。晝哭未亡痛。風枝欲報恩。東征賦新就。西迫景將昏。彩蝕南躔壽。榮凋北砌萱。安輿纔嶺路。靈輤忽楸原。龍合從前兆。牛眠慶後昆。餘休徵壼閾。遺敎識蘋蘩。小子升堂忝。諸郞執友敦。木鷄祈壽句。松鶴祝年樽。蕪沒尼丘地。荒涼錦峽村。哀章再拜寫。南望淚雙痕。</text>
<title>長陵挽章 己丑</title>,<text>寶曆中衰日。金甌再造辰。膺圖誕異表。首物見眞人。聖祖留神鑑。皇天眷至仁。陰霾當晦塞。雷雨合經綸。手奠將傾社。躬扶已斁倫。西宮開錮鎖。北掖奉昏晨。昭洗三光正。淸明萬象新。歡聲騰遠邇。霈澤洽人神。廣運唐堯德。勤勞夏禹身。懷綏殫子惠。對越盡恭寅。典學功加密。欽刑枉必伸。涵容儀厚載。覆燾法穹旻。敎偃從風草。仁施化雨春。周王未殄慍。漢帝尙蒙塵。處變能恢業。通權在息民。無憂得聖嗣。有慶賴宗禋。精一傳心法。丁寧致命申。崇岡方永祝。仙馭奄遐賓。舜載纔三九。文齡減四旬。哀號窮八域。孺慕結重宸。五月珠丘卜。千官羽衛陳。雲天空在望。聲影杳無因。玉漏催宵箭。金旌引曉輴。駑姿曾忝竊。鴻渥荷陶匀。天地生成澤。君臣父子親。攀髥終古痛。摧絶鼎湖濱。</text>
<title>挽金大諫由善</title>,<text>末路完人少。如公後輩無。騏驎步趣別。鸞鵠羽毛殊。省署聲初藉。巖廊望已須。山河魯連恥。林壑鮑焦枯。菽水當榮養。簪纓謝晩途。昭融際明聖。感激起江湖。河濟思將辨。崑崙手欲扶。薇垣聯鳳掖。棠節映麟符。進退憂何異。行藏道必俱。方看恩渙渥。不是路崎嶇。急景群芳歇。流光五紀徂。龍蛇當歲運。賢哲奄泉壚。易簀神安定。遺章血寫輸。高堂辭鶴髮。長恨結烏哺。地下還知否。人間有是夫。傳家同謝鳳。新竁異丘狐。推奬承風義。賓朋忝妄愚。江樓萬里別。嶺海四年逾。牢落餘生在。凄涼此道孤。沈痾仍死罪。哭望負生蒭。</text>
<title>挽李燕岐姊兄尊府</title>,<text>少小通家誼。中年闕掃門。纔欣承動靜。奄哭隔泉原。道在貧何病。仁徵壽却尊。儀刑先輩盡。福澤後人存。樹老庭前梓。堂空座上樽。靑蘿春寂寞。幽坎夜沈昏。楚挽牽縿幙。悲風掣素旙。山蹊芳草合。何處弔王孫。</text>
<title>浦渚趙相國挽</title>,<text>斷斷三朝舊。肫肫一德臣。渾金難狀器。良玉自名珍。僻壤鍾全氣。今時見古人。諸倫元本孝。萬善只宗仁。行篤寧嗛已。誠純可質神。文章根義理。道學蘊經綸。鸞掖聲初藉。鵬程運忽屯。波淪看砥柱。霜落表松筠。閉塞明夷日。昭融聖作辰。訏謨資近密。匡弼職臣隣。國子身儀範。天官掌統均。同朝喜矜式。擧世仰陶匀。白日終回照。靑蠅謾止榛。二龍初起洛。五羖倏扶秦。進退關治亂。行藏視鳳麟。台階猶士節。膴祿尙淸貧。進秩靳元揆。高年欠八旬。邦無憖一老。天不弔斯民。永結江湖戀。長歸箕尾身。靑氈存禮敎。鴻鼎紀宗禋。事業光前美。家風裕後新。依仁幸並世。御李愧非荀。雪立床前夕。風熏座上春。斯文今寂寞。吾道竟邅迍。有地埋忠孝。無人襲道眞。河懸殄瘁淚。不亶爲情親。</text>
<title>挽宋執義內子</title>,<text>地峻名卿閥。天移禮法宗。朱絃調靜好。丹穴和鏘嗈。結髮將偕老。中身奄鞠凶。瓊枝悲孑立。玉子慶仍鍾。永拆雙釵鳳。先沈一劍龍。鳴灘嗚咽恨。寂寞夜臺封。</text>
<title>挽尹宜寧內子</title>,<text>一德承家壼。多儀識帨衿。閨英聞往古。女士見當今。室有賓朋敬。琴諧靜好音。根傷萱謝背。子落桂摧心。鳳老秋棲冷。鸞飛夕海深。堪悲三玉樹。凋瘁不成林。</text>
<title>挽趙太史胤之</title>,<text>鄧野良材挺。崑丘美玉生。龍頭先藝戰。牛耳主文盟。否泰身榮辱。升沈道重輕。聖心回日月。時望屬台衡。黃壤經綸恨。靑天諫諍名。長悲世衰濁。誰復任澄淸。一慟人間世。蒼蒼莫問天。生來如有爲。奪去竟胡然。貳列非賢爵。中身豈德年。消磨氷玉易。摧折桂蘭先。運値艱虞日。人悲殄瘁篇。凄涼堯舜道。寂寞纊旒前。直道難容世。今時似古時。南遷席未暖。西配翼還垂。萬里愁州塞。三年戀闕思。恩波俱逝水。死日卽回期。墓兆爺孃近。家門婦女持。終無數尺嗣。重爲善人悲。葮玉交眞忝。蘭金義敢當。群芳憐晼晩。一意護風霜。天遣囚雙鳥。形分滯異鄕。詞場曾契闊。古道竟淪亡。面目詩盈篋。精神月滿樑。天涯頭白淚。獨自灑江湘。</text>
<title>書室有懷題壁 癸亥</title>,<text>男兒身世苦登登。九萬鵬圖展未能。傅說豈宜終板築。虞卿端不老擔簦。胸中豹略靑雲暮。匣裏龍泉紫氣騰。長嘯一聲聲激烈。北窓疏雨耿殘燈。</text>
<title>魯城。訪尹伯奮不遇。</title>,<text>愛君才格拔塵羈。隋社聯床十載奇。萬事別來無不有。一樽湖外亦難期。要將臭味看同異。休把團圓較早遲。千里相尋違奉袂。可堪明曉獨歸時。</text>
<title>次閔明允韻</title>,<text>爽似輕飆韻竹窓。明如瑞錦濯秋江。已驚詩調全無敵。更有風標亦尠雙。談苑瓊琚霏玉塵。騷壇旗鼓峙虹杠。他時拭目靑雲路。剩見高名振大邦。</text>
<title>挽崔秀才 瀷</title>,<text>君今二十至於斯。天意胡然忍此爲。三世行仁三世禍。一時稱道一時悲。江流嗚咽啼新痛。樑月分明識舊儀。最是弟兄情義在。不堪和淚寫哀詞。</text>
<title>溫陽路上偶占 丁丑</title>,<text>登登長坂路回縈。匹馬逢人問去程。谷鳥解吟遷客恨。巖花爭笑逐臣行。山河擧目悲風景。天地全生感聖明。自是長沙非惡土。賈誼端合早躬耕。</text>
<title>謫居書懷</title>,<text>幽居悄悄掩衡茅。漸喜身閑絶笑嘲。虛閣淸宵狵吠月。短簷長日鳥爭巢。羈憂歷歷侵雙鬢。世事悠悠付一抛。京洛舊遊書信斷。野童村老托新交。</text>
<title>謝趙子玄，子章雨中見訪</title>,<text>君家雙璧摠高才。每見令人心眼開。湖郡風塵初識面。泮橋花月舊含杯。聯鞭野逕乘朝訪。帶雨江村入夜回。別後靑燈書室靜。簷鈴一一喚愁來。</text>
<title>謫中書懷</title>,<text>聖澤汪洋天地寬。孤臣感涕自闌干。梁王本是憐鄒子。漢帝初非薄伯鸞。憂杞十年雙鬢素。傾葵千里一心丹。飢須卽食閑須睡。欲說君恩說得難。小雨廉纖入夜多。羈愁不柰靜中何。家鄕北去山千簇。身世南來鳥一柯。湘浦搴芳憐杜若。新亭對酒泣江河。從今倘遂投閑計。永向煙洲拂晩蓑。</text>
<title>別嘉林李使君 恪 北歸</title>,<text>怊悵驪駒已在門。欲隨髫白共攀轅。人間聚散元無定。湖外團圓數亦存。劍脫中宵相照膽。杯傾落日獨銷魂。江潭秋晩饒蘭蕙。掇拾幽香當贈言。</text>
<title>龍淵寺。訪閔明允。對酒漫成。</title>,<text>密樹疏林處處蟬。遙山雨氣欲成煙。傳書南浦佳期在。信馬中郊晩興牽。猩島龍庵塵境外。碧江靑嶂玉人邊。相逢一笑還無語。對酒哦詩兩窅然。</text>
<title>次金江趙瑞山丈韻</title>,<text>金江江上丈人廬。句斷江山別作居。靑嶂雲林看暮鳥。翠汀煙罩覓朝魚。良宵對月頻呼酒。晩日迎風獨展書。聞說閑中饒勝槩。白頭端不負心初。</text>
<title>大鳥寺司馬會席上。次人韻。</title>,<text>文字何須較上中。從他醒醉酒爲公。迢迢遙夜銜山月。亹亹淸談滿座風。靑眼卽今俱會面。白蓮當日摠收功。惟憐賈尉詩無敵。漫浪天涯一禿翁。時李懷仁堅峯在座故云</text>
<title>次人韻。送金子晩。兼示尹而遠。</title>,<text>有舌當年笑莫捫。卽今非是兩無存。攻詩不必窮三昧。得酒爭如醉一昏。人世榮枯都外物。古來憂喜本同門。君歸早晩逢而遠。說我臨書却忘言。</text>
<title>次權浩然韻</title>,<text>抹摋於時孰見憐。情深獨有舊同年。酸辛薄宦風塵日。零落殘魂嶺海天。笑我忘言吹虀後。期君知戒覆車前。何當共翦西窓燭。穩續丫溪對榻眠。</text>
<title>別人北歸 戊寅</title>,<text>王孫芳草綠成堆。極目離亭恨不裁。千里送君余作客。一時同到子先回。渭城朝雨家家柳。江國春風處處梅。攀折已難禁別淚。可堪重上望鄕臺。</text>
<title>小亭春日偶占</title>,<text>春事悤悤月向三。翠交紅影小亭南。花飄簾幕朝醺醒。草滿池塘午夢酣。詩句懶尋聊自適。風光多取也非貪。欣欣萬物渾生意。緣底休文瘦不堪。</text>
<title>春日。訪柳 東秀 都事。席上有得。</title>,<text>單裌衣成麗日長。晩鞭羸馬訪仙莊。春粧遠岫匀丹碧。風獵平郊較景光。詩興上肩吟轉聳。社醽沾骨宿猶香。團欒坐久都忘返。不覺西峯已夕陽。</text>
<title>韓使君席上。次申君弼韻。</title>,<text>萍蓬飄轉身千里。湖海團圓酒一樽。從古騷人多苦恨。向來遊子幾銷魂。風流舊識荊州面。文字新驚謝尉論。萬事秪今徒結舌。徑須終日醉昏昏。</text>
<title>次君弼韻</title>,<text>水國金風送晩涼。蒹葭秋色正蒼蒼。三更月白蟲聲苦。萬里天高鶴戀長。傅燮秪堪悲性命。鄒陽安得感君王。孤吟欲寫心中事。斗覺蕭蕭鬢着霜。</text>
<title>挽金古阜 迪</title>,<text>天涯邂逅便忘形。樽酒逢迎眼幾靑。兩世交情深晩景。百年存沒劇晨星。遺風萬口桐鄕頌。餘慶雙鸞玉樹停。孤露忍堪題薤曲。先人舊契日凋零。</text>
<title>挽金 槃 參判</title>,<text>吾先生後有吾公。道素名家擧世宗。銓署鑾坡聯步武。薇垣柏府儘從容。傳芳異日兒孫在。埋玉重泉子毋從。怊悵六旬同片夢。靑山萬疊一丘封。</text>
<title>成侍御伯詹惠詩。兼報鴻山李使君月如，舒川尹使君而遠，韓山李使君子和，完山朴通判季淵。將約會海亭云。病暑伏枕。信筆走和。</title>,<text>渴夢斯須吸百川。覺來喉吻欲生煙。中天畏景同牛喘。南浦佳期有鳥傳。滌暍似霑梅嶺雨。醒魂擬上剡溪舡。何時皁蓋聯驄馬。日夕江干望苦懸。</text>
<title>挽金古阜內子</title>,<text>曾隨伯仲擬升堂。早識萱闈壼範良。晝哭未堪經歲痛。夜臺終共百年藏。瓊枝挺秀綿餘慶。暮樹搖風結永傷。怊悵異鄕雙馬鬣。慈烏啼盡血千行。</text>
<title>送別趙司書子玄赴瀋中</title>,<text>當杯草草不成歡。醉後挑燈脫劍看。卽事兵塵寰宇滿。古來人世別離難。燕山道路重關阻。鶴野風霜八月寒。此役未知何日了。天涯分手一辛酸。驛騎翩翩戒曉裝。鳳城西去塞天長。江分鴨綠殊風候。地接狼荒足雪霜。主辱寧辭萬死苦。官榮還覺一身忙。遙憐旅館思歸處。箇箇南冠鬢髮蒼。多病那堪作此行。憐君萬里客遼城。邊庭日暮黃雲合。古塞秋深白雁橫。狐偃周流終霸晉。春申西入亦存荊。男兒事業元無定。不必臨岐愴別情。</text>
<title>送申君弼歸木溪</title>,<text>秋懷憀慄不堪悲。況是他鄕送客歸。詩酒一時團勝䎸。海山千里杳前期。浮萍暫聚終流散。雲鶴相逢却背飛。臨別贈言非偶爾。歲寒心事莫差池。</text>
<title>洛下。逢李咸卿。酒席書贈。時咸卿自關西新蒙放釋</title>,<text>孤城風雪一離群。渭樹江雲久斷魂。三黜何曾抛直道。四年今始入脩門。鬢毛蕭颯新霜重。詩酒顚狂舊習存。天地卽今吾輩在。相逢且合兩忘言。</text>
<title>香林寺。贈印梅上人。</title>,<text>庵中宿客啓禪扃。夜雪埋山矗玉稜。窮谷凍摧千丈樹。小溪凝斷一條氷。煙沈寶篆銷殘燼。冷透蒲團縮定僧。相對蕭然無箇事。明窓終日說傳燈。</text>
<title>宿孤雲寺。留別雙屹上人。</title>,<text>暮踏溪聲獨上樓。招邀雲衲話天遊。塵寰笑我同羈鳥。淨界憐渠似泛鷗。桑下豈無留宿戀。雪邊還惱別離愁。他年會償搜山債。訪爾楓厓第一頭。</text>
<title>次君弼見贈</title>,<text>我已無腸可着愁。聞君近復雪盈頭。關河漠漠風沙阻。天地悠悠日月流。遼鶴影歸知幾歲。塞鴻書斷又今秋。湖山極目時將暮。獨倚江干望北樓。</text>
<title>茂朱道上口占 辛巳○以下寓錦山時</title>,<text>擾擾南征復北歸。塵寰多事僕夫知。乾坤納納身如寄。歲月悤悤鬢欲絲。客路孤雲天盡處。羈愁亂嶂日西時。吟鞭窮峽行人少。倚醉聊成阮籍悲。</text>
<title>偕李泰之 惟泰，尹天卿遊德裕山。宿佛化寺。</title>,<text>嶒崚太岳揷天端。石逕穿林勢屈盤。紅樹蒼藤群壑暮。淡雲疏雨半山寒。客懷憀慄當秋抄。僧話淹留到夜闌。還笑靑蓮耽勝境。鳴皐秪得夢中看。</text>
<title>登德雲庵後峯</title>,<text>徙倚層峯景爽哉。濟羅疆埸望中開。平臨方丈千重碧。迥軼人寰一點埃。寒雨瀑流長谷下。白雲秋色上方來。生平壯志兼愁思。日暮西風萬壑哀。</text>
<title>麻霞新居。寄尹汝望吉甫。聯璧求和。</title>,<text>身世都來水上萍。幽棲邂逅此忘形。山分南北雲連岫。門對東西月一庭。窮谷雪霜天慘黯。斷厓松柏暮蒼靑。從今便覺無多事。鎭日琴書養性靈。</text>
<title>次茂朱林載叔溪亭壁上韻。</title>,<text>淸溪一道抱山來。山面層屛雪月皚。客子憑闌興不淺。主翁專壑意無猜。神遊物外煙霞窟。夢斷人間錦玉堆。却笑玄洲底心事。擁爐終日獨書灰。</text>
<title>宿安心寺</title>,<text>掩冉輕雲薄暮生。林鍾何處送疏聲。玲瓏溪瀉無絃曲。偃蹇山呈不世情。十載行裝憑短策。一燈愁思坐深更。堪嗟身世風塵裏。鬢髮滄浪底所成。</text>
<title>題明心寶鑑卷後。贈玉琢禪師。寶鑑多格言。而立意專在罪福。</title>,<text>學到明心說匪訛。禪工儒行本同科。修爲在我門方正。罪福驅人道卽差。用意是非都莫問。編書得失且休訶。要將格語勤澆灌。爾輩誰憂不釋迦。</text>
<title>再用前韻。和權秀夫見贈。</title>,<text>心似風旌迹似萍。幾年南北怨分形。鷄岑日暮雲停樹。錦峽春寒雪滿庭。別夢共懸江月白。幽襟同托嶺松靑。窮途貧病尋常事。遮莫沈憂損性靈。</text>
<title>聞吉甫，泰之橫川別業成。仍次吉甫韻。</title>,<text>聞君同作子眞耕。谷口春來小築成。學稼縱然宜淡泊。伐檀能不費經營。華陽舊有穿渠迹。武峽曾傳度世名。早晩漁舟逐花水。願將身契托編氓。</text>
<title>次童土大兄韻</title>,<text>一枝藜杖一雙鞋。水北山南處處偕。象外共期抛物我。胸中寧許置畦厓。招邀杯酒追眞率。酬和篇章憶打乖。心事莫須煩頰舌。掇蘭幽澗共盈懷。</text>
<title>再疊前韻。時有尋山之約而不成。</title>,<text>麻霞居士踏麻鞋。擬陟匡廬靜者偕。縱恨春遊違碧嶂。不妨秋眺送丹厓。還留淸債重收償。却恐佳期再着乖。莫遣雲庵成獨往。玉人天末渺余懷。</text>
<title>三疊前韻</title>,<text>庭院蒼苔欲沒鞋。偶然乘興冠童偕。溪花晩落紅添浪。山雨初收翠沐厓。靜處襟期人莫識。閑中偃仰物無乖。年來伯玉知非早。五十何須始卷懷。右閑居漫興漫步荒蹊石齧鞋。樵歌牧篴後先偕。林禽款客啼深樹。野鹿驚人竄絶厓。田事日隨携耒出。世情長與唾壺乖。隣翁神卷來何自。竟夕休耕話所懷。右麻霞野會</text>
<title>偶閱草堂浣花詩。得花字。呈溪西三益。</title>,<text>幽居錦水水南涯。物色依然似浣花。春盡斷紅棲谷樹。雨餘輕綠沒汀沙。朝迎松塢隨風景。暮送柴門帶月華。不識少陵隣並地。隔溪還有玉人家。</text>
<title>疊前韻。和兩兄見贈。</title>,<text>風翻麥浪翠無涯。雨後川荊四月花。伐木薅田防遠燒。灌溪耕稻怕沈沙。知生爲累還生理。望歲都忘促歲華。誰道山居解省事。荷鋤終日不歸家。右田家雜詠</text>
<title>竹島觀漁。中路遭雨。口占</title>,<text>山雨溪風吹晩寒。短鞭羸馬前途難。連雲谷樹翠堪翫。映水巖花紅欲殘。疊嶂逼圍天面少。一郊回斷江心寬。漁翁遙待滄浪上。笑指苔磯擧網看。山開江曲鏡光寒。勝境撩人接應難。潭鯉躍波銀甲淨。渚禽啼雨翠毛殘。東南雲樹千重合。西北巖屛一面寬。從此漁舟不迷路。可能乘興再來看。施罘潑潑灑輕寒。石瀨波豪截得難。花影蘸搖紅瑣碎。雪鱗黏擺玉凋殘。雲生谷口愁天暝。雨過山頭訝水寬。呼取村童縛小炬。相將更擬夜中看。右設網觀漁</text>
<title>再用前韻。和溪西諸兄見寄。</title>,<text>玉樹瓊林鬱並寒。元方何讓季方難。聯鏕藝苑無顚步。共酌文波不遺殘。魯巷安貧居獨陋。錦城携手野偏寬。疏庸幸托金蘭契。要和塤箎伯仲看。</text>
<title>次吉甫贈龍西韻</title>,<text>誰將世事測窮源。倚伏從來未易論。塞禍舊聞緣得馬。林焚時或坐亡猿。孫登不是無危行。叔夜何曾學遜言。隨處溪山淨散地。漁樵政合我乾坤。</text>
<title>到嘉林。寄鴻韓舒三使君。</title>,<text>禪窓雪月欠從容。琴閣春風失再逢。落羽憐君猶枳棘。羈蹤笑我任萍蓬。鴻岑西望江雲暮。馬首東回嶺樹重。莫道閑行可相訪。簿書還未急耕農。右寄月如一別悠悠節序忙。湖陰物色變暄涼。千燈 山名 白雪前宵話。七渚 浦名 靑蕪此日望。高閣芳樽違奉袂。短鞭長路促歸裝。何當命駕拚淸晤。會待秋風病骨強。右寄子和水國山居隔舊遊。向來離合兩悠悠。四年簿牒君應老。百畝飢寒我不憂。南渡衣冠時屢改。北來消息涕堪流。如何得見風塵霽。把酒同登再造樓。西林城門。有再造樓。而遠所命名。○右寄而遠</text>
<title>江上再觀打魚。信宿江村。</title>,<text>觀魚非爲食無魚。爲訪仙源訊卜居。兩岸層屛靑簇簇。一江微雨淨疏疏。吟筇竟夕詩全澁。擧網中宵興有餘。笑問煙波磯上客。忘機從此意何如。</text>
<title>再用前韻。和童土見戲。</title>,<text>濠梁休說子知魚。奇貨江山我欲居。張翰蓴鱸心不俗。天隨篁繭計寧疏。鷺鷗交契新情慣。鱗介饞緣宿習餘。不識海翁當日事。非綸非網定何如。</text>
<title>偕童土三聯璧。尋山西佛舍。仍有結社藏修之意。</title>,<text>山似匡廬水虎溪。東林精社亂峯西。疏簷朱夏淸風引。狹逕蒼藤白晝迷。厓面寒流思瀑布。樹陰幽鳥想猿啼。如將道侶論多少。三笑爭能四友齊。閑來信馬遍山溪。偶得孤庵松嶺西。白鹿煙霞天久祕。武夷巖洞客初迷。期將絃誦回禪唄。要遣吟哦雜鳥啼。最是藏修宜靜闃。免敎蒙學楚咻齊。</text>
<title>贈權秀夫</title>,<text>錦水鷄山隔杳茫。向來蹤迹各參商。淸風每憶吾玄度。霖雨遙憐病子桑。分定不須謀口腹。時艱無可卜行藏。閑居政合收心地。黃卷分明是藥方。</text>
<title>暴雨。前郊墊沒。書懷。</title>,<text>居士閑眠罷北窓。起看平陸忽成江。橫埋禾壟雲千頃。點露松原翠數幢。桑戶病來空奏曲。草堂人斷寂聞跫。年年枯旱仍昏墊。中夜沾膺爲大邦。</text>
<title>聞尹孺寧觀化</title>,<text>人世悲歡本一途。十年存沒劇斯須。平生交友何人在。牢落乾坤此道孤。眞長痛深埋玉樹。濬沖愁絶過黃壚。丫溪風月長依舊。誰與梅窓笑語俱。昨夜分明夢巨卿。朝來寢外哭吾兄。百年永擬投膠漆。一別誰知判死生。聞道范宣遺老母。可憐靈產尙孩嬰。人間骨肉同歸盡。至樂還應在九京。</text>
<title>次樂全韻。書徽上人卷末。</title>,<text>北宗輸與鉢衣南。口業貽譏戒定庵。神秀菩提元客物。道林葩藻豈優曇。多生綺語還懺障。一箇忘言是妙參。畢竟皎然靈徹輩。談風談月摠空談。</text>
<title>重陽日。寄汝望吉甫。是日有故。不得團會。</title>,<text>閏歲重陽菊未開。客懷愁寂懶登臺。麻霞境僻人誰問。進樂峯高雁獨廻。千里弟兄稀翰墨。並隣交友隔樽杯。詩成謾繞東籬步。一壑西風落木哀。</text>
<title>送朴汝度 世模 出峽</title>,<text>末路交情孰保初。愛君襟抱向人虛。北風惠好期何密。南峽經營計却疏。萍梗偶然流坎聚。海山終隔水雲居。王孫去後春無賴。芳草長郊恨有餘。</text>
<title>高山道中。遇大雪。時三月初二也。</title>,<text>淸明過了春將暮。處處芳菲花滿林。一夜風飆驅虐雪。五陽天地忽窮陰。長松挫節哀時變。嫩麥傷心恐歲侵。燮理固知廊廟在。野夫無事浪沾襟。</text>
<title>次吉甫韻</title>,<text>鼎鼎光陰客路抛。年來纔泊此山郊。經營敢擬頤初畫。身世端如旅上爻。除是樂天循性命。詎能安土謝肥磽。尙慙衡泌先民志。道我嘐嘐也未嘐。</text>
<title>次趙仲初韻</title>,<text>爝火猶希補大明。狂言元不要虛名。憂天謬見株仍守。報國初心草未橫。枳棘棲遑知子意。林泉落魄了吾生。人間是非今何有。莫與呶呶強說情。</text>
<title>登赤裳山城北門樓</title>,<text>矗矗裳巖半入霄。盤厓一逕細於毫。山河形勝關防壯。羅濟分爭歲月遙。危檻晩憑丹嶂簇。上方秋眺白雲高。赤城玄圃元相近。便欲因之駕迅飆。</text>
<title>翌日下山。道上口占。</title>,<text>行出山門步步停。洞天回首不禁情。峯如美女千般媚。溪似淸絃一道鳴。廬岳秪今眞識面。武陵從古浪聞名。香爐暮雪堪乘興。莫待桃花春水生。赤裳有香爐峯</text>
<title>春日山齋</title>,<text>年來多病謝塵囂。靜臥空山萬事抛。麗景晴薰紅錦嶂。和風穩轉綠綾郊。愧無筋力隨童冠。尙有襟懷托酒醪。門掩一春人不到。小簷終日鳥交交。</text>
<title>偕泰之，吉甫赴沃川。次吉甫道上韻。時汝望，英甫在沃。</title>,<text>亂山重疊水西東。溪路盤回曲曲通。昔日殘紅厓广下。漫天濃綠石屛中。奚囊興溢撩晴景。單裌衣輕弄晩風。催擧征鞭莫遲暮。玉人須我笑吟同。</text>
<title>賀汝望，英甫昏禮。</title>,<text>湛湛喜氣溢門闌。爭道端人取友端。今世誰能行古禮。舊情還復叶新歡。淸光映座聯氷璧。良晤侵宵灑雪蘭。料得善餘收報地。玉田無限長琅玕。</text>
<title>英甫，君弼。到新安寺。與吉甫冒雨訪之。宿約也</title>,<text>停雲漠漠雨霏微。二妙淸芬入夢思。羸馬一時吟谷路。玉人何處並禪扉。鵝湖負笈初尋約。鹿洞聯床更可期。待得明朝晴景好。欲隨童冠詠而歸。將邀英甫。歸山齋。</text>
<title>英甫，泰之偕到山泉。留一旬而散。</title>,<text>岑寂山居草樹深。賁然高駕遠來尋。松窓並席言盈耳。蘭室忘形鏡照心。附驥當年慙不早。縶駒終夕喜從今。嚶鳴庶遂遷喬願。風雨長期不輟音。</text>
<title>洛中書懷 甲申</title>,<text>暫出還驚素志違。緇塵欲染破荷衣。流儕款款要同趣。山友招招怨不歸。湖海暮雲瞻望遠。錦溪秋色夢魂飛。人生適意良難得。張翰何曾爲見機。</text>
<title>山齋夜坐口占</title>,<text>生涯非俗亦非僧。五技翻成百不能。北闕靑雲論議絶。南山白雪病貧仍。當年志業希賢聖。晩歲功程愧友朋。窮谷悄然遙夜靜。小窓風雨打殘燈。</text>
<title>次童土和杜韻。寄隋城兄弟。</title>,<text>十年零落客湖洲。雙鬢飄蕭集百憂。芳草每驚生旅舍。寒梅忽見遍山頭。春鴻有信辭南土。江水無情解北流。何事看雲獨怊悵。沐猴猶自滯騎牛。湖嶺迢迢漢水深。天涯相憶鬢霜侵。春塘靑草三更夢。老雁重雲萬里心。歲換偏多游子感。病來長奏越人吟。吟成欲寫胸中事。瘦骨縈寒苦不禁。兵塵澒洞暗中華。遊子春來未到家。萍梗不堪羞土偶。泥塗無耐恨風花。可憐王粲長爲客。聞道邵平尙種瓜。從古男兒有如此。違離遮莫苦相嗟。</text>
<title>次吉甫記夢見戲</title>,<text>老去無心復夢周。邯鄲一枕倦羈遊。已知世界元來幻。不向名場妄作謀。鐵杵可啖寧有想。棺屍縱得秪堪羞。草堂春睡閑閑地。還許風塵入思不。</text>
<title>英甫，泰之有約尋山。不至。</title>,<text>望斷佳期錦水濱。一春煙景負尋眞。多情谷鳥猶求友。未謝巖花定笑人。剛恨餘生無好事。可憐浮世幾閑身。濠梁晩興還堪償。倘許吟筇並此辰。大山之行。已無及。故復有竹島觀魚計。</text>
<title>丙 後改命胤 兒冠日。次吉甫韻。示之。</title>,<text>不肖徒慙忝前烈。靑氈忠孝我家風。冠醮所以重嘉事。禮儀從來始正容。言行秪宜遵爾訓。疏慵愼莫學而公。一經可博千金遺。不要奇才便捕龍。</text>
<title>挽鄭晉卿</title>,<text>姻好成來歲月深。少年讙謔摠開心。枌楡舊社曾連棟。風雪孤城更共衾。千里書驚東野報。一哀絃斷彥先琴。輕塵弱草知難久。存沒悲涼涕不禁。</text>
<title>贈湖南使相尹而遠</title>,<text>煌煌玉節映金符。攬轡風聲振海隅。刺史兵民兼任大。藩宣文武兩才需。威如暴子憐疲瘵。仁似殷侯怕呴濡。濟猛濟寬眞政化。野夫傾耳聽新謳。</text>
<title>公州道上。次吉甫舊韻。</title>,<text>十計年來八九非。半生緇素厭塵衣。閑雲在岫還吹去。倦鳥投林却再飛。家國關心雙鬢皓。乾坤浪迹一身微。霞山道侶應相笑。今世何人是遯肥。</text>
<title>又次吉甫見贈韻</title>,<text>進旣非心退亦難。勞生何處可投閑。回頭此日慙周邵。掩鼻當年笑謝安。身逐斷蓬長路上。夢攀叢桂小山間。赤城秋眺丁寧約。少住吟筇遲我看。</text>
<title>洛舍病伏有懷</title>,<text>那期此役又今年。浮世漂沈孰使然。敗絮身名愁棘裏。斷蓬蹤迹怯風前。煙霞每爾乖淸賞。塵土還如有宿緣。遙想故林秋色晩。一燈終夕耿無眠。客舍徂年鬢欲皤。邇來心事問如何。鼠肝蟲臂都從化。馬應牛呼亦任他。物外有棲長夢想。世間無地息風波。君恩未報身多病。彈鋏中宵一浩歌。</text>
<title>道上苦熱呼韻 丙戌○以下任務安時</title>,<text>赤烏含火翥中宵。大地洪爐孰敢逃。汗漬衣裳疑體潰。煙生喉吻怕腸銷。乞爲寒玉焉能得。縱是頑金也自燒。聞說海國兼瘴毒。那堪病骨更煎焦。</text>
<title>題林東野閑好丈江亭</title>,<text>長年北極怨南溟。羈羽沈鱗幸合幷。山簡顚狂還傲吏。習池遊賞卽林亭。盈襟舊契江蟾素。滿眼新知海嶽靑。相對窅然無俗語。暮途心事欲忘形。</text>
<title>家姪命錫冠日。書贈李澤之兄弟。</title>,<text>今人已難昔人期。文獻何曾在僻陲。吉禮正當今夕會。佳賓況値隔年時。儀唯遵舊何觀美。節要參情貴合宜。遙想山泉前歲事。白眉珍重惠良規。</text>
<title>挽兪 伯曾 都憲族叔</title>,<text>愛君憂國出尋常。隻手狂瀾任激揚。南渡朝廷須伯紀。西京氣節擯中郞。勳盟不改山河誓。諫疏長爭日月光。怊悵靑山埋直道。秋風天末淚沾裳。</text>
<title>行郊覆田遭雨。入法泉寺。留題而歸。</title>,<text>行郊初不爲尋山。山雨驅人到此間。應是地靈嗔苦惱。故敎塵躅暫淸閑。溪雲映素侵衰鬢。澗樹凝丹照客顏。慙愧半生心迹舛。更催鞍馬趁朝還。</text>
<title>因澤之北歸。書扇面。寄泰之，英甫，明甫，汝望，吉甫諸兄。</title>,<text>文會堂中憶舊遊。兼將詩句寄滄洲。懷村道侶能無病。蓬島閑人定不憂。困到葛藟慙尙口。惱深塵土怕埋頭。風波岐路還吾輩。遲暮心期有白鷗。文會。泰之堂名。滄洲。英甫所居。明甫在懷川。吉甫。寓蓬萊。汝望。新有呈疏。唇舌之撓。自憐汩沒塵垢之中。因憶曩日江湖從遊之約。歷而言之。情見于辭。</text>
<title>次宋英甫見贈韻 時英甫爲卜姓到綿</title>,<text>山客飄然自沃州。殊方靑眼舊同流。幽蘭從古饒南國。明月元來產海陬。未信尋芳緣好事。誰知蒔玉是良謀。眞長了不嫌輕薄。玄度何妨更少留。</text>
<title>偕英甫訪西湖林閑好丈。是日大雨雪。</title>,<text>佳期千里好相邀。並馬西湖踏玉瑤。逸興未回王子棹。吟魂先蕩孟生橋。蒼蒼塢竹當冬秀。灼灼江梅鬪冷嬌。剛笑季倫能酩酊。葛強爭似小山招。</text>
<title>瀛洲道上。與英甫分岐。有贈。</title>,<text>匹馬周遊嶺海遙。茲行殊不太蕭條。羅浮醉夢梅和語。孤岫吟魂雪共飄。磅礴瑞山看古色。崢嶸月嶽撫高標。歸裝又帶瀛洲雨。何似柴荊掩寂寥。英甫卜姓於綿州。訪林丈於西湖。過月嶽見愼伯擧。歷瑞石拜隱峯丈。臨行。請詩紀其經歷。故二聯云云。十日相逢九日忙。世間人事劇如狂。長程顚頓身仍病。晩景分離意更傷。倚伏固知同得馬。是非安敢等亡羊。還山倘有南來使。乞我靈丹換骨方。</text>
<title>三月旣望。約山陽使君洪大而，箕城使君尹重卿，李上舍一卿會閑好江樓。泛月中流。侵曉而還。</title>,<text>韶華未暮玉人來。湖上佳期笑語開。千里賓朋渾是舊。一江魚鳥自無猜。巡簷索句花縈筆。憑檻斟醪月入杯。乘興相將登小艇。滿衣風露夜深廻。</text>
<title>九日。約箕城守尹重卿登紺嶽。朴子秀諸人咸與。醉後得二律。</title>,<text>參削芙蓉海上岑。爲酬佳節強登臨。頭回北極天門遠。眼盡南溟地勢深。萍水偶成千里會。琴歌共寫百年心。他時勝迹猶堪記。莫惜樽前一費吟。良辰携酒上高臺。南國霜遲菊未開。雨洗秋容呈活畫。風飄醉袂軼輕埃。歌聲縹緲穿雲去。暮色蒼茫渡海來。今古風流還一致。龍山舊事卽同杯。</text>
<title>是月十九日。偕重卿，子秀訪閑好江樓。蓋取十九廿九皆是九。九月九日無定時之意也。是日留宿。醉後呈閑好翁。用進退韻。</title>,<text>聯翩雙蓋到江郊。爲愛閑翁拔俗標。句斷湖山爲眼界。招邀風月作心交。流光曖曖三秋盡。醉興迢迢一夜遙。遲暮生涯欲相托。桐鄕還肯許誅茅。</text>
<title>晩休堂。次壁上康節龍門途中韻。呈閑好翁。</title>,<text>靑山環擁水澄明。活計眞堪了一生。白月東來開素抱。淸江西去送浮名。閑中酒熟佳賓至。醉後詩成滿座驚。收拾風光供晩景。浪濤人世笑前行。</text>
<title>挽金順天 光炫 丈</title>,<text>相門淸白是裘箕。先輩人中見表儀。德厚年悲下壽嗇。名高官恨貳卿卑。雲霄未返雙鳧舃。瘴海空留八馬碑。十載容顏千古別。秋風天末淚漣洏。</text>
<title>奇正言時可適過縣齋。箕城尹使君重卿。載酒來會。是夕呼韻。</title>,<text>天末逢迎似有期。白頭相對各衰遲。縈窓素月泠泠曲。滿酌黃花泛泛巵。文酒且諧今夕會。悲歡莫說十年時。風塵膜外悠悠話。未抵樽前一首詩。</text>
<title>雪夜綿館。次洪漕臺元九 錫箕 韻。</title>,<text>當代詞華早識君。一樽重把舊詩論。今宵海曲欣靑眼。幾歲江天怨暮雲。亂雪寒燈初促膝。荒城殘角已開門。衡陽客路還南邁。短翼差池不及群。時元九將遊月出，天冠。邀與之偕。而拘官未能。故落句云。</text>
<title>挽邊承旨 孝誠</title>,<text>蘊藉風神映璧圭。少年聲價當金閨。登名雁塔齡何晩。分務銀臺位却低。暮樹啼殘烏鳥血。秋梧飛冷鳳凰棲。延津劍合佳城閉。天末哀詞和淚題。</text>
<title>聞李咸卿莅任錦城。趣駕相訪。握手取醉。醉後書贈。</title>,<text>北去南來了不停。吾儕端爲坐虛名。十年放逐頭全皓。千里逢迎眼重靑。花滿錦城春似海。燭殘蓮閣夜催更。醉中忘却身天末。猶記當時鎖禁扃。</text>
<title>別後一旬。咸卿以詩投贈。率口得二律酬謝。</title>,<text>醉別居然隔十宵。庭花悄悄半林凋。關河契闊神長往。咫尺瞻望路更遙。百里棲遲傷老大。三春風雨送紅嬌。習家池沼猶堪賞。乘興時來莫待招。沈吟不覺到中宵。素志蹉跎壯髮凋。忙裏簿書心緖亂。卷中賢聖事功遙。長慙楚客誇工瑟。肯學宮娥謾妬嬌。三逕就荒歸計晩。故林孤負玉人招。</text>
<title>和咸卿寄大而韻</title>,<text>瑞石山連錦岫靑。春天東望樹冥冥。音容杳若人千里。襟抱遙同月一庭。好景詩成花裏館。淸風琴弄竹間亭。自憐瘴海長衰疾。抛却樽罍耐獨醒。</text>
<title>林閑好江亭。別使相之行。與一卿偕到靜觀堂。有成。</title>,<text>簫鼓喧喧殷碧灣。旌旗閃閃轉前山。心棲月篴煙蓑外。迹滯車塵馬足間。江榭遠將歸客去。巖蹊聊伴玉人還。因過精舍拚淸晤。恰得勞生半日閑。</text>
<title>用一卿韻。題靜觀堂。</title>,<text>羨君高臥得天遊。龍斷南湖十里洲。排戶蒼屛山點野。滿簾寒鏡月當流。潮生浦漵群鷗近。松老巖臺一逕幽。相對窅然觀物態。欲攀叢桂乍淹留。</text>
<title>次咸卿見贈</title>,<text>製錦名都力有餘。恢恢游刃到頭虛。客來花館盈樽酒。衙罷蓮齋滿案書。司馬文瀾窮益壯。元龍豪氣老難除。盛山舊事還今日。一曲陽春實倡予。</text>
<title>一卿來訪縣齋。三宿乃歸。翌日。送書與詩。報咸卿，大而，若水將乘船。自楓湖會梨山。邀余相待于靜觀堂。臨書率和。</title>,<text>送客閑眠春日長。素塵箱帙掩空床。風前官柳渾成雪。雨後庭槐半褪黃。竹閣幸拚聯榻話。山齋未共一爐香。心期尙有來宵在。留待平湖霽月光。</text>
<title>翌日。赴靜觀堂。苦待錦，和，南三使君。是夕竟不至。因用大而前韻。以道悵惘之懷。</title>,<text>津頭扶病遠相迎。誰遣佳期再不成。文酒自來吾輩事。江山難與俗人評。如期水信湖平白。喚友禽聲谷應淸。極目長洲帆影斷。蒼蒼遠樹暝煙生。</text>
<title>翌日。咸卿，大而，若水。舟泊息營。因開小酌。閑好翁授簡催詩。咸卿先成。從而和之。</title>,<text>末路萍蓬等客愁。湖山靜對一虛舟。詩情搖漾風前棹。醉興依微花外樓。極浦暮潮看欲滿。下江孤岫望疑浮。淸談竟日無機事。便欲因之狎白鷗。</text>
<title>次咸卿韻。却寄。</title>,<text>襟抱渾如對鏡空。天涯雙鷁共驚風。半生氣槩寧容下。百歲光陰已近中。但使此心常自在。莫言吾道便長終。還慙病後吟魂索。虛負來詩定幾筒。</text>
<title>次大而韻。却寄錦，和兩使君。</title>,<text>鈴齋闃寂似郊扉。病廢看書懶更宜。瓦缶獨斟彭澤酒。郵筒時得盛山詩。殘骸已慣居蠻海。淸夢無緣到鳳池。遲日乍驚風檻睡。滿庭濃翠囀黃鸝。</text>
<title>靜觀堂。訪一卿。歸路有得。却寄。</title>,<text>居士茅齋俯碧潯。公餘携卷一相尋。洪波刮地潮聲壯。積霧漫山雨意深。靜對好觀群物態。幽期眞愜百年心。松窓信宿和南去。雲樹蒼蒼谷路陰。</text>
<title>次大而此君亭韻</title>,<text>原頭玉井細通池。池上脩篁翠擁籬。影碎疏林淸案牘。色凝寒葉泛樽巵。嬋姸意態煙中見。幽絶襟期雪後知。最是使君神會處。溪風和月夜深吹。</text>
<title>霖潦成災。夜坐書懷。</title>,<text>十日全無半日晴。漫空銀竹似河傾。東郊漲潦將成海。南澗奔流欲沒城。墟落未看煙火氣。階庭厭聽黽鼃聲。官齋寂寞愁仍病。一炷淸香坐到明。</text>
<title>次大而避暑東閣韻</title>,<text>瘴雨霏微海氣昏。晩收文牒睡空軒。身無羽翼逃深阱。夢入江湖泛大樽。幻境暫時欣趣適。覺來依舊惱塵煩。狂歌擊壤眞吾分。不必縻官是報恩。禽聲在樹日西昏。散遣僮胥凭小軒。獨詠故人詩入把。連斟新釀酒盈樽。棲遲未是妻孥計。歸去非關職事煩。一病轉深官不理。長慙孤負聖明恩。</text>
<title>呈病後。大而有來訪之意。惠以一詩。走和却寄。</title>,<text>來誰敦迫去誰留。白髮靑衫合早休。炎瘴敲蒸綿海曲。田園蕪沒錦溪頭。瑤琴怨斷三更月。金井驚飛一葉秋。催和瓊章憑驛使。深杯聊待故人酬。</text>
<title>歸意旣決。而錦城，山陽兩使君。有約未至。咸卿寄詩言志。走和却寄。</title>,<text>淸遊一散習家池。長夏相思耐鬢絲。勝地過從當日事。秋風送別隔年期。詩能道意何須巧。酒到逢場醉莫疑。催報山陽聯皁蓋。爲君延月動金巵。</text>
<title>贈畫師全忠孝。次卷上金會卿韻。</title>,<text>雲山蹤跡落風埃。籠絡煙霞入抱來。亂石盤根王岳勢。平林遠岫郭煕才。經營意匠毫端見。造化精神紙上開。未得楓崖眞面目。留君十日不敎廻。</text>
<title>送洪大而承召北歸。時僕亦投紱作行。</title>,<text>來差先後去如期。憀慄秋風白露時。天末逢迎應有數。世間離合本多岐。遙瞻霄漢雙鳧迅。却望雲林獨鳥遲。可使此行無我贐。千金當贈一篇詩。</text>
<title>咸卿泛舟滄浪亭下。邀與作別。以病不克赴。翌日。送滄浪亭記一篇。以道別情。甚悽惋。臨發。不勝悵然傷懷。走呈一律。</title>,<text>滄浪記似醉翁亭。坡老心期字字銘。人世幾年俱浪迹。天涯此日又分形。河橋晩色煙和樹。湖舫歸裝水泛萍。怊悵離筵阻摻手。秋風回首淚飄零。</text>
<title>偕仲文舟江待月憶錦城使君李咸卿</title>,<text>錦江當日望湖雲。每對咸卿說得君。湖上偶然成握手。江南還復阻論文。潮生暮水魚登網。霜落長洲雁叫群。千里容顏待明月。一天風露坐宵分。戊子○以下歸林川後</text>
<title>挽從姑金甕津內子</title>,<text>衰麻不改血漣漣。四十年猶一日然。金石無情誠可動。神明有相壽還延。褒揚當歲朝旌在。義烈他時女史傳。天地會窮泡幻速。永留雙劍會重泉。</text>
<title>挽沈敞 乃翁賜環纔到而已亡</title>,<text>曾看蘭玉稱家兒。不謂斯人遽至斯。天末白雲經歲望。庭前綵服隔宵期。誰知父子相逢日。便是幽明永訣時。埋却重泉千古恨。鍾情偏爲濬沖悲。</text>
<title>次李季夏中書見贈</title>,<text>荷衣蘭佩楚臣裝。憔悴江城滯客堂。靜對雪峯愁自旺。閑拈詩筆氣猶強。誰憐獨鶴頻摧翮。會見重霄更展翔。天意玉成非偶爾。五車看盡且無妨。窮途斗覺舊情偏。歲暮相思楚澤邊。虛幌幾邀孤月醉。客窓應伴一童眠。山將望眼重重蔽。江似愁腸曲曲牽。多病坐孤鷄黍約。邇來三夜夢難圓。</text>
<title>庚寅元月十二夜。口占。</title>,<text>莫怪浮生鬢髮皚。春風四十四年廻。愁中懶把尋詩卷。病後仍抛問字杯。暗魄漸籠湖上桂。淸香初動砌邊梅。淵明久已忘身世。一寸閑情苦未灰。</text>
<title>次尹子羽見贈韻</title>,<text>杏蕊匀紅柳嚲黃。草堂春睡日初長。人情到老重重見。世事關心故故忘。膜外榮枯齊得喪。座間凡楚孰存亡。知君湖海棲遲意。出處前頭好細量。</text>
<title>三月三十日 時朝家有涕出嫁吳之擧。中外騷屑。</title>,<text>三分九十日韶光。二分沈痾一分忙。叵奈懽悰老去索。不堪風色晩來狂。嫣紅何處隨流水。濃綠無蹤覓斷香。最是多情林外鳥。似將幽怨說郞當。</text>
<title>翌日復得</title>,<text>不遣東君少駐光。光風催節太顚忙。煙籠岸柳鶯呈態。霞斷園桃蝶罷狂。婦爲送春篘舊釀。兒能檢方蔌新香。山翁病起全蕭索。更沒筋骸可了當。</text>
<title>赴北塞。過振威旅舍。次尹甥松韻。時行遽不得入隋城。且將與家兄分岐。○庚寅四月。○以下北行時。</title>,<text>擧世莫容眞是癡。淸時遷謫亦堪悲。離腸若斷應無寸。客路難窮更有岐。望裏家山依舊色。愁邊草木摠新姿。顚風晩雨催行邁。獨雁哀鳴兩翅垂。是日風雨</text>
<title>楊門驛。別舍弟。</title>,<text>不忍相離仍並駕。楊門關外此分鑣。三山日下看看遠。一道天邊去去遙。眼爲境悲泉溜逬。鬢緣吟苦雪霜飄。哀情自信差能制。及到今朝膽盡銷。</text>
<title>還登鐵嶺</title>,<text>歷險登高四望開。征鞍聊卸古城隈。雲邊渤海天東闊。雪外胡山塞北來。五嶺舊聞遷客度。三危今見逐臣廻。君恩未報身將老。感慨長吟白髮催。</text>
<title>過淮陽。聞金剛不遠而不得見。有感。</title>,<text>臣罪如山死卽安。聖恩天覆許生還。纔經却渡銀溪水。乍過重踰鐵嶺關。世自役人閑幾日。天應敎我看諸山。仙區咫尺違淸賞。悵望煙霞愧滿顏。</text>
<title>次咸卿見贈韻</title>,<text>心似枯株迹似蓬。向來營算摠成空。平生已誤書三上。舊態猶存酒一中。少日襟期唯子在。窮途臭味幾人同。形骸貴是相忘處。蟲鼠都將付化工。</text>
<title>秋懷。呈咸卿，大而，文叔，仲初，子晦諸友。求和。</title>,<text>病起渾驚節序忙。金風玉露悴群芳。空園葵藿傾心赤。晩渚蒹葭和鬢蒼。眼裏交親星落落。人間波浪海茫茫。幽蘭掇拾徒盈抱。一望天涯感慨長。</text>
<title>替書寄宋明甫， 浚吉 英甫，泰之諸友。</title>,<text>各抱羸形滯一方。邇來何苦怨參商。蕭騷物色蒼江晩。濩落心期白髮長。老見事情差委曲。困知言語太郞當。山中叢桂秋香動。更把疏英鬪雪霜。</text>
<title>訪英甫星谷幽居。</title>,<text>離索難堪病後懷。淸秋匹馬訪山齋。雲光落沼晴還漾。嶽色排窓晩更佳。數架殘書風自卷。一條幽逕草全埋。知君獨有眞安樂。誰和篇章續打乖。</text>
<title>偕李泰之訪鷄山之鳳林洞</title>,<text>回轉山門溯碧溪。楓崖四面簇丹梯。龍湫地閟雲長銷。鷄嶽天連日易低。木葉偏當人逕落。林禽似爲客來啼。三杯興發吟筇去。接應紛挐意更迷。</text>
<title>廣陵津頭。用淸淮前韻。贈尹甥。庚寅十月</title>,<text>身無半黠只全癡。少慣流離老更悲。萬里關河長佩玦。一年南北再分岐。愁腸強酒添新恨。旅鬢黏霜換昔姿。不待登臨信安水。京江把袂淚先垂。以下後北行時</text>
<title>早發楊門驛</title>,<text>霜華如雪水凝氷。茅店鷄鳴客早興。倦僕招招還蹩躠。羸驂策策轉凌兢。寒溪九曲愁頻渡。亂石層岡怯再登。暫式征鞍成小睡。故林歸夢乍瞢騰。</text>
<title>再踰鐵嶺。因記前行。乍過重踰之句。遂成詩讖。</title>,<text>關吏呵呵苦笑儂。客行今夏又今冬。氷泉似咽重來恨。雪嶺都迷舊去蹤。萬事在天人莫與。一身如粒世難容。南雲回首空延佇。征馬寒嘶日隱峯。</text>
<title>嶺上遇雪</title>,<text>虐雪饕風撲面吹。我行蓬轉欲安之。都無灞岸騎驢興。絶似藍關擁馬時。報國一生心自赤。投荒萬死鬢成絲。初醒小酒吟魂冷。摘盡氷髭不得詩。</text>
<title>南山道上口占。呈鶴城閔使君仲集。</title>,<text>崎嶇石磴傍淸溪。草樹荒原一望迷。蕭寺殘鍾風外到。古場寒日雪邊低。鄕愁目斷南雲盡。客路天連北海倪。差喜今宵靑眼話。可堪明曉重分携。</text>
<title>咸興</title>,<text>天府名都嶺北陲。大東千世卽豳岐。祥雲鎭鎖桓陵樹。佳氣長留聖祖基。山擁層峯雄作塞。野連滄海闊成池。關防合與他城別。欲報旬宣召虎知。</text>
<title>北靑道中有感 靑海君李之蘭墓及李相國白沙書院。俱在道邊。三甲之路。於此分岐。</title>,<text>迢遞孤城傍海堧。一區形勝舊人煙。將軍勳業山河在。相國綱常日月懸。直北岐分三水外。迤東路走六關邊。遺祠古墓看看遠。頗似衡陽摻別年。</text>
<title>吉州道中。次服齋奇先生玉堂夢作韻。並憶重峯。以寓景仰之意。</title>,<text>氈塞行裝昔日同。更堪於此憶重峯。是非身後眞方定。榮辱生前夢已空。萬古聲名星斗上。百年襟契卷圖中。間關嶺海三千里。自愧當時蔡季通。</text>
<title>鬼門關</title>,<text>蒼壁盤回黑水奔。積陰千古日長昏。人間畏道愁天嶺。塞外幽關怕鬼門。南去幾揮燕客淚。北來偏斷楚臣魂。林中魑魅休相喜。身上猶霑雨露恩。</text>
<title>永康驛。別輸城玄督郵。</title>,<text>鬼門關外路紆回。遷客征鞭日夜催。山勢盡從長白轉。波聲常自大洋來。天涯節序陽初動。塞上風沙眼不開。分手如何更此地。未堪殘照把離杯。</text>
<title>富寧兄弟巖 北人言以此巖之故。過此者必再到云。</title>,<text>長少聯根兄弟然。高低雙峙似差肩。陟岡當日緣何事。化石何年到此邊。絶愛溪山新面目。生憎氓俗舊流傳。誰能撞碎千尋壁。永斷行人再到緣。</text>
<title>載病踰茂山嶺</title>,<text>路轉危峯近斗杓。長安回望正迢迢。三千道里天東盡。百二關防塞北遙。黑水孤城棋似置。黃沙晩雪席如飄。男兒壯志窮當厲。肯惜殘軀負聖朝。</text>
<title>夜坐偶占</title>,<text>莫道文窮與數奇。微軀終始荷鴻私。多言不學韓公子。三黜眞同魯士師。素性一生惟是妄。丹忱萬死敢容欺。靑燈明滅寒宵永。獨掩殘編有所思。</text>
<title>寄尹孝直，汝任，伯奮，汝望，吉甫，宋明甫，英甫，申君弼，李泰之諸友。</title>,<text>絶塞纍形影獨隨。殘年離索事堪悲。心期契闊窮來見。身檢疏狂動處知。黃卷工夫嗟晩暮。白頭顚沛愧箴規。依然昨夜江湖夢。一席淸樽話所思。古轍崎嶇獨自隨。暫時離索莫相悲。心期已向參同見。學力從看氣貌知。懲熱幾多翻吹虀。惡方那忍更成規。天心玉汝眞堪喜。休費幽吟攪我思。蔡西山謫時。與晦菴灑然論參同契。氣貌用涪翁事。○右英甫和淸名自與禍相隨。萬里投荒子莫悲。前輩多從窮處得。後凋方到歲寒知。恥羞當日高司諫。豪傑何人皇甫規。細讀來詩重致志。楚騷元是作幽思。右仲初和</text>
<title>寄權浩然，鄭晏叔。</title>,<text>凝塵滿案掩殘編。歲暮關山倍悄然。一帶猶嫌江阻面。千重可耐嶺磨天。寒梅窓外還開未。落月樑間幾缺圓。南雁會應歸北塞。春來佇見尺書傳。</text>
<title>次樂靜趙太學士胤之 錫胤 見贈三律。却寄。</title>,<text>淸詩遠落白山陰。隻字猶應抵萬金。風義平生常見厚。交情窮路轉知深。兢魂幾吐蘇公舌。銘骨長欽郭令心。懲咎並將鉛槧廢。爲君聊復一長吟。形留魂去判相分。楚客無魂可斷魂。却算程途半潮海。回思關嶺幾磨雲。千堆積雪黃沙岸。一片孤城黑水源。乘障不堪筋力脆。悔捐弓馬只攻文。詩情枯涸廢池如。病後仍兼酒事除。憂國自憐心尙在。謀身長笑計全疏。西城殘雪梅魂動。南陌輕風柳眼舒。記得分明前夜夢。一樽淸晤兩懷攄。病負東郊摻手分。憶君無日不銷魂。路穿長白三冬雪。目斷終南萬里雲。定向窮途知學力。寧將外事撓心源。賈生恨未聞吾道。千載人憐弔屈文。右胤之原韻</text>
<title>次趙仲初見贈三律。兼謝大而，子晦。</title>,<text>棲棲長道自知津。虛愧車騶枉路塵。早識顚沈眞命數。誰論放逐底由因。淸時鎩翮羞瀧吏。窮路關心荷故人。遙想南天雁已北。再看書信到先春。嶺名○右謝常壽驛追別不及葵藿難明向日誠。狂言吾自速吾行。深知安道憐傷意。敢有通平咎怨情。客夢長廻魂不斷。離憂如醉酒還醒。霑恩倘遂滄洲計。遲暮同歸好濯纓。朔雪蕭蕭日上簪。邊庭魑魅稍相侵。千重嶺阻家鄕夢。萬里詩傳故舊心。浮世閑情頗自遣。暮年離抱最難禁。寒宵獨對關山月。縱有淸樽誰與斟。右次諸公史局酬唱韻</text>
<title>簡寄金中書文叔</title>,<text>萬里書來問死生。三過展讀涕堪傾。身當困處方思悔。交到窮時始見情。京洛緇塵衣半染。關山白雪鬢全明。林江瑞海歸期晩。鷗鳥猶應笑舊盟。</text>
<title>聞尹甥後老高中庠選。臨書。得一律以勖之。</title>,<text>聞君高選喜兼悲。餘慶分明後裔垂。事未止斯宜勉勵。心要早定莫遲疑。光陰不合悠悠送。男子寧能碌碌爲。知爾平生有毛骨。老夫揩眼看前期。</text>
<title>淸明前二日大雪</title>,<text>頑雲墨墨北風寒。丈雪平林一夕間。擎重老龍摧古樹。凍埋飢虎吼前山。淸明佳景方催節。朔漠窮陰不解顏。料得春光到未及。海東還有玉門關。</text>
<title>和舍兄見寄</title>,<text>故國音書隔歲傳。黃金論價字應千。首回關嶺千重阻。腸繞邊江九曲牽。庭樹風暄花定發。塞垣春晩雪猶塡。天涯此別同垂老。止酒加飧各勉旃。</text>
<title>立巖</title>,<text>雙巖千尺削成然。黃石孤城黑水前。劈峽遺功巨靈迹。補天餘片女媧年。長排激浪崩胡岸。鎭作層屛護漢邊。萬里登臨寒日暮。雪山東北見狼煙。</text>
<title>携童冠。訪前寺路觀獵。雨不克登上峯。</title>,<text>暖日平郊細草齊。偶携童冠訪招提。離披錦翼鷹前墜。爛漫紅林馬首迷。長谷風煙勞應接。上方雷雨怯攀躋。斜陽半醉吟魂蕩。猶自征鞍傍碧溪。</text>
<title>次趙仲初，洪子晦見贈韻。</title>,<text>平生五鬼祟吾窮。蓬斷行裝梗泛蹤。塞外夢魂長驀地。天涯形貌日龍鍾。宵憑客枕如經歲。春得鄕書發去冬。賴有故人詩數軸。晴窓終日撿題封。</text>
<title>次仲初二律却寄</title>,<text>難從末路見知音。每得君詩擊節吟。交契自來同臭味。世情還復有陽陰。身災可戒犧樽木。口過宜懲太廟金。但使吾曹差健在。未應窮達異茲心。迢迢京國阻徽音。一病經春奏越吟。坯戶塞山渾作雪。開窓庭樹已成陰。風塵見暗中州土。杼軸聞空北使金。萬事只堪從白首。百年難遣杞人心。</text>
<title>聞仲初佩玦。寄贈。</title>,<text>君家忠孝世爭知。底事江潭更作纍。人命似花風不定。天心如日照無私。唯應九死丹忱在。肯爲餘生白首移。堪羨長楸瞻望地。獨憐經歲滯三危。</text>
<title>尹汝望和示三律。復次一首。却寄。</title>,<text>廿載交遊老病隨。此行偏有故人悲。王郞未見長思見。劉尹相知勝自知。眼斷塞山雲正合。夢懸滄海月新規。慇懃萬里瓊琚報。摠說吾詩不盡思。相求相應自相隨。天地秋來志共悲。錦水龜藏期永矢。湘潭龍起豈前知。行違有命看黃鵠。倚伏無端聽子規。千里書回開警語。未應南北隔心思。右汝望和</text>
<title>次尹吉甫述懷見贈韻。時吉甫新葬亡壻朴叔厚。</title>,<text>旅舍經冬復送春。牢愁叵耐更懷人。空山埋玉哀腸盡。絶塞投瓊淚眼新。鄙吝欲萌君別日。窮通已定我生辰。世間萬事都悠謬。努力扶將各一身。</text>
<title>次愁州朴使君見和韻。却寄。</title>,<text>不爲窮途少賞音。近緣多病廢孤吟。愁聞喚友林禽響。悵望停雲嶺樹陰。塞外羈形雙白鬢。世間交道幾黃金。浮生榮悴嘗來慣。長者偏應識此心。</text>
<title>偕野老到前川柳陰。障石戲流。白溪上木而書之。</title>,<text>野老相過喚晝眠。偶牽幽興到前川。傾灘逬響群瓊佩。曲岸圍留小碧天。障石乍觀通塞理。搖波聊試激揚權。溪魚不解閑心事。驚散游鱗浪破圓。</text>
<title>再用前韻。次愁州見和。時有柳亭之約。</title>,<text>三杯兀然醉仍眠。渴夢斯須吸百川。乍詠淸詩風滿頰。還聞佳約霧披天。君兼東閣琴樽興。我領邊庭水石權。預想溪山拚會處。一輪關月漸團圓。</text>
<title>五月六日。與諸生輩赴氈府。嶺上遇大霧。有得。錄呈愁州。</title>,<text>塞霧昏昏晩不收。胡山點點露丫頭。渾如元氣分形日。却似輕兵度漠秋。萬里關河行欲遍。百年身世轉知浮。邊州刺史前期在。天外孤城底處愁。</text>
<title>復次尹孝直，伯奮，汝望，吉甫四昆季隨字韻。却寄。</title>,<text>萬里書來十律隨。故人悲我我何悲。愆尤未足傾河洗。道路難從摘埴知。身禍本非緣子厚。背疽誰復恨元規。如今世事都忘却。離索猶存病後思。半世羈蹤五鬼隨。退之詩句謾多悲。榮枯乍向天心見。尤悔時從易象知。縱到死生宜坦坦。敢於名利妄規規。良朋惠敎丁寧在。只愧杯觴未斷思。古語云。退之多悲詩。樂天多樂詞。吉甫詩有戒酒語。故末聯云。子謫窮荒我莫隨。我罹斯戚子深悲。一生奇命蒼天問。兩地離憂白髮知。直道奈爲當世諱。良朋實獲故人規。三春關塞無歸夢。不是忘情病亂思。右吉甫和</text>
<title>寄鏡城通判李 慶長 求和</title>,<text>同到邊荒却阻音。鬼門回首更千岑。孤城北接金源迥。長白東連碧海深。萬死胸中無物着。百年頭上有天臨。紆銅佩玦俱恩眷。好載淸樽數見尋。</text>
<title>詠蜘蛛</title>,<text>抽盡心腸作網羅。和煙綴露覆簷阿。風朝苒苒黏飛蝶。燈夕紛紛罥撲蛾。蟹自有匡蠶則績。蟲能催織鳥如梭。於人無補工殘物。怪爾形微巧太多。</text>
<title>題無量庵</title>,<text>萬水山中無量庵。匡城西畔孔州南。殿埋塵土迷經像。僧帶沙彌盡子男。異俗天涯驚始見。宿緣桑下記前懺。重來不見參寥子。風送泉聲落小巖。</text>
<title>重用前韻呈愁州令丈</title>,<text>永歎初心百不如。言何狂妄計何疏。天南驛使稀來者。日外長安更遠歟。歲晏忍聽沙塞雁。秋生苦憶漢江魚。長時帶病抛鉛槧。未信窮愁解著書。</text>
<title>偶次服齋先生韻。呈愁州。</title>,<text>雨後風驚一葉秋。碧天寥廓火西流。中宵關月懸羈夢。何處邊笳動戍樓。霜信近將傳白雁。家書遠莫報黃牛。江潭蘭蕙偏多感。東閣琴樽也更愁。</text>
<title>玉連環體</title>,<text>靑海城頭白雁橫。黃沙莽莽望中平。十年漂轉風霜重。一夜沈吟鬢髮明。月色漸從秋後滿。雨聲偏向枕邊驚。馬卿多病門長閉。才退無詩可寫情。</text>
<title>回文詩</title>,<text>懸望長時逬淚雙。半生浮念繫家邦。娟娟月色寒疏幌。喞喞蟲聲咽小窓。天外嶺雲迷北海。雁邊愁夢繞南江。年徂送盡春兼夏。編掩塵來酒倒缸。棲鳥歸林亂噪蟬。露添霜處病蘭荃。溪流激石喧長野。雁陣排風溯遠天。西塞古城孤日落。北山寒雨暮江懸。悽悽客意秋寥寂。題却醉詩愁夢牽。</text>
<title>次愁州使君携酒見訪韻</title>,<text>孤燈相對鬢絲垂。一握初成百日期。錦石寒花羅嶺外。黃沙白草豆江涯。如何此夜論心處。正是中秋翫月時。喚進愁州千斛酒。樽前醉倒卽相宜。</text>
<title>愁州歸後吟得。却寄求和。</title>,<text>車蓋遙臨問楚醒。半旬淸晤兩忘形。盈樽關月波溶玉。當戶秋山錦爛屛。醉後狂詩何用記。琴中別曲不堪聽。分携一倍添愁寂。階綻寒花葉滿庭。</text>
<title>愁州疊贈前韻。走和代柬。</title>,<text>年來羽翮苦低垂。却笑初心妄自期。渤海胡山新眼界。殘書破硯舊生涯。詩成韋守傳筒日。愁遣山公載酒時。身健官閑隨處會。塞垣何地不相宜。</text>
<title>龍堂聖祖舊基</title>,<text>萬水江流天外廻。七巖山勢斗邊來。孤雲不辨先春嶺。佳氣猶傳聖祖臺。大野溶溶寒鏡瀉。群峯簇簇錦屛開。斜陽乍醉關山酒。目送南天雁獨回。豆滿一名萬水。羅端一名七巖。</text>
<title>龍堂醉。次元節度韻。</title>,<text>龍王堂上百層亭。一劍登臨萬里情。塞水遠拖長鏡勢。邊峯近擁彩屛形。佳人絶唱關山曲。遷客孤吟楚澤聲。且盡樽前無算酒。豈知天外有身名。</text>
<title>寄東萊使君尹汝望</title>,<text>流人多感易悽悲。聽說君南淚欲垂。聚散百年生已半。飄浮萬里數同奇。邊烽送望傳何處。塞雁將書到幾時。遙想海雲臺上月。把杯應有憶吾詩。炎徼關城控制雄。男兒初志稱桑蓬。辭榮未始要剸劇。避北誰知是願東。廟議只今輕大敵。儒生從古辦奇功。長鯨橫海氛埃惡。快劍須憑破浪風。汝望之得萊。有避北補東之議云。</text>
<title>重陽日大雪</title>,<text>南州九日罕逢霜。北地今看雪意狂。窓外塞山渾變白。案頭盆菊未呈黃。無人好事能携酒。何處登高可望鄕。獨漉瓦尊新麥釀。強浮靑蕊作重陽。</text>
<title>行營。留別愁州朴使君。辛卯</title>,<text>愁州刺史尙縻官。氈塞纍人未死還。民望暫留雲外舃。天敎盡看嶺西山。百年聚散升沈裏。萬事悲懽去住間。關月一輪長在眼。不應南北隔心顏。</text>
<title>豐山館。留別追到諸士人。</title>,<text>征驂催戒更遲遲。脈脈深情不語知。九月關山三尺雪。經年逐客始歸時。浮生底處無離別。握手難堪問會期。鞍馬力疲杯酒困。臨分猶自強留詩。</text>
<title>到鏡城。半刺李慶長新罷。兵相適病。</title>,<text>百雉層城控海陬。摩天以北是雄州。滄溟水近波掀堞。長白山高雪壓樓。東岳老人曾領略。邊頭物色少分留。轅門寂寞前期誤。旅館荒涼一夜愁。</text>
<title>回過鬼門關。復次去時韻。</title>,<text>颯颯邊風拳石奔。洞陰山雪晝昏昏。鴟鴉但見啼原樹。魑魅疑聞嘯谷門。乍過剩添新素鬢。重來收召舊驚魂。如從九地抽身出。東海茫茫聖主恩。</text>
<title>回過摩天嶺</title>,<text>盤盤百折上危峨。咫尺天門手可摩。日外長安瞻尙遠。雲端渤海望無涯。三千脚血何須說。八九胸呑不足誇。萬死生還兼大觀。君恩欲說淚橫斜。</text>
<title>高城道中</title>,<text>物色撩人接應勞。吟鞭未暇賦牢騷。金剛不雨陰雲鎖。銀界無風雪浪高。笙鶴若將邀子晉。壤蟲何必羨盧敖。周游北海仍東海。剩破窮愁氣作豪。</text>
<title>到越江後偶吟 以下量移寧越時</title>,<text>非僧非道亦非儒。歷落嶔奇可笑吾。浪迹豈緣能達命。周行殊未是窮途。淸江束峽南遷越。白雪重關北盡胡。不有聖恩流宥死。一生游覽願應孤。</text>
<title>次尹吉甫北關見寄韻</title>,<text>堪憐髭髮半成翁。北去南來逐塞鴻。迹遍胡關千里外。身囚越峽萬山中。金蘭素契生還別。湖海初盟老倘終。歲暮心期聊共勖。莫言吾道便長窮。</text>
<title>次尹景任見贈北塞韻。却寄。景任時喪女子</title>,<text>窮人戚戚達人羞。悲喜思量摠謬悠。無事幾時能保樂。有生何處可忘憂。彈珠轉覺身名累。毀璧休將眼血流。試向朝窓攬明鏡。吾儕半百雪渾頭。</text>
<title>太守和寄儒字韻。復次却寄。</title>,<text>從古窮荒困老儒。越山重疊盡囚吾。追愆可耐思前事。懲咎方將戒晩途。魏子有誠空戀闕。齊賢無策可平胡。層氷積雪長江上。竟日行吟伴影孤。身無儒行只冠儒。當世英賢肯齒吾。不向東西辨論議。但從南北慣程途。低垂政似禽摧翮。顚沛眞同狼疐胡。賴有使君風義厚。數將篇什問羈孤。</text>
<title>奉呈關東伯金仲文。求和。</title>,<text>堂堂聲價冠金閨。丹穴文章月窟蹄。貂珥暫辭王左右。牙璋遠鎭嶺東西。仙區藥物登要會。海嶽煙霞入品題。佇待春風動旌節。錦江花月許相携。曾聽松翁別曲中。海東名勝擅關東。迎軺物色當年似。攬轡風聲隔世同。仙嶽待人眉幾斂。越山囚我夢難通。都將先着輸君手。他日應愁領略空。</text>
<title>兄弟來會。別後不堪悵黯。次柳子厚越江別弟韻。奉寄仲氏。兼示國輔弟。</title>,<text>越水無情衮衮然。亂雲蒼壁魯陵邊。誰知桂嶺分携地。卽此蘭洲送別年。望眼重遮千嶂樹。歸舟獨泛半江天。微醺欲醒斜陽盡。鳥帶羈愁入暝煙。</text>
<title>次後老見贈三韻。一以自詠。一以道兄弟之情。一以勖後老。</title>,<text>東西南北百年中。未死何時可送窮。魂斷塞城身獨返。路迷京國夢難通。半生不盡千黃卷。萬事空成一禿翁。遙想故林春又晩。定應門巷長蒿蓬。窮荒送別涕堪流。不忍相離到水頭。見在一身長路遍。向來分手二年周。人生日月難回軌。世事風波未繫舟。珍重贈留無別語。我家忠孝是箕裘。妙歲高才左右宜。淵源早向阿康知。休辭甲第龍頭選。爭奈高堂鶴髮垂。言行不期干祿計。文章可作發身資。聖賢喫緊些兒地。方寸工夫更莫疑。</text>
<title>過淸泠浦有感。魯陵初配時。栫棘處也。尙有舊址。與魯陵相望。</title>,<text>淸泠江水去悠悠。帝子何年降此洲。湘浦煙波斑竹恨。魯陵松柏白雲愁。人耕廢址收殘玦。潦漲寒沙沒古丘。更耐春風三月暮。杜鵑啼血萬山幽。魯陵夫人宋氏墓。在楊州邑。傳村氓耕淸泠廢址。得玉玦云。故第三第五云。</text>
<title>越南別業滯雨。有得進退格。</title>,<text>草沒菑畬十畝區。生涯只此外無餘。陶潛種秫心猶累。許靖求田計却迂。賦分幾時消薺甕。行藏半世寄蘧廬。空山風雨跫音寂。獨臥茅簷伴僕夫。</text>
<title>霖雨二旬</title>,<text>悶雨經時病思焦。雨成霖後轉無聊。靑蛙鬧竈炊煙斷。黃潦翻郊麥壟漂。壁潤看愁菌長耳。庭泥行怕屐齊腰。桑琴欲奏無人和。盡日柴荊掩寂寥。</text>
<title>胤兒錫姪上京書示</title>,<text>家運興衰繫後生。後生生長喜憂幷。情迷花酒身名敗。腹有詩書志業成。天命不求人事外。禍端須戒舌頭萌。丁寧此意勤銘佩。莫道而公自不行。</text>
<title>次平康使君權秀夫壽帖韻</title>,<text>淸白傳家貧不憂。天敎百祿果來遒。三春草長霑慈雨。千歲桃開當壽籌。上客升堂留善頌。齊民溢郭獻新謳。木鷄報曉桑田變。未見西山夕景流。</text>
<title>九日有懷。錄呈故鄕諸兄弟。</title>,<text>病起深秋瘦不禁。強扶枯杖怯登臨。風飄岸葦如欺鬢。霜染崖楓欲照心。絶塞去年唯隻影。故鄕今日尙千岑。籬邊野菊憐孤負。呼取山醪且獨斟。</text>
<title>和吉甫九日韻。兼寄龍西。</title>,<text>心期三載苦離違。天末相思有夢歸。海嶽雪埋松桂樹。江潭風裂芰荷衣。低垂愧我身全老。剛健多君德日輝。聞說山齋開講席。塵編獨掩更增欷。</text>
<title>聞樂靜趙太史謫江界。有感。奉寄三律。</title>,<text>斷斷標持見昔賢。驚聞蘭佩到窮邊。西江波浪平何日。北路荊榛啓幾年。一帶水前纔漢土。萬重山外盡胡天。黃沙白雪行吟地。燕越相思倍渺然。前歲窮荒作死囚。故人憐我解單裘。癡狂不意翻南徙。忠讜誰知更北投。狄嶺何如天嶺峻。鴨江應似豆江流。邊庭物色吾能說。恐惱吟魂說却休。南環纔賜復西行。洪造應將玉汝成。忠信舊聞曾得罪。遷流今見爲辭榮。人生有命升沈定。天道無私日月明。宣室他宵思正直。非君誰與問蒼生。</text>
<title>過竹州山城有感</title>,<text>孤城寒日欲西曛。殘堞連山勢不分。麗代嬰鋒殲醜虜。丁年棄甲望塵氛。山川未始殊前後。成敗如何異見聞。圻輔卽今須保障。令人長憶宋將軍。</text>
<title>到隋城。兄弟姊妹俱會。夜坐書懷。</title>,<text>三歲三移竟返鄕。聖恩如海轉茫茫。出山復見天寬大。歷險方知路阻長。直道自慙非下惠。顚毛人訝似中郞。弟兄相對猶疑夢。入夜挑燈更近床。</text>
<title>聞兪方叔 㯙 赴燕。替簡贈別。</title>,<text>莽莽風塵滿塞陲。朝廷遴介異前時。人間到底多岐路。天下傷心只別離。造次分携情已苦。關河阻握涕堪垂。深知彥國才猷壯。成命遄看報玉墀。</text>
<title>隋城。與舍兄弟同宿白蓮菴。感舊題壁上。</title>,<text>菴中往事若晨興。廿載辛勤伴佛燈。夏課共傾荷葉酒。冬棲爭吸玉壺氷。溪山有舊依俙是。存沒無端感慨增。南北東西身萬里。歸來重愧白頭僧。</text>
<title>次尹甥後老見贈韻 癸巳○以下放歸林川後</title>,<text>園林禽鳥已春聲。梅蕊迎人半破明。水活枯池看霈澤。日長空谷驗元亨。殘年抱病眞常理。死罪歸田卽大榮。知爾江湖存晩計。白頭黃卷共餘生。常怪黔驢只大聲。關河漂轉鬢全明。除名丹籍良天幸。展步靑雲豈運亨。種木方期來日用。蒔花欲當晩年榮。殘生志業消磨盡。拱手前途避後生。</text>
<title>書後老抄書聖賢冊面</title>,<text>萬語千言儘有餘。眞符要佩入門初。高天厚地宣尼敎。霽月光風小學書。司馬雜儀堪實踐。文淸小錄亦南車。知君手寫辛勤意。莫遣珠還守櫝虛。</text>
<title>閔尙書亭賞梅。次李錫爾韻。</title>,<text>灼灼名園百樹梅。森森蒼柏護荒臺。西州淚應思人墜。東閤門猶待我開。枝上翠禽啼不去。坐間香雪掃還來。江城春酒衣堪典。爲敵牢愁嗅白杯。</text>
<title>和錫爾三三韻</title>,<text>冉冉韶光月正三。汀花交柳影毿毿。春情乍動驚雷蟄。歡緖難抽入繭蠶。病廢奚囊來野外。閑從童丱過江南。輕舟更試風波地。猶自吟詩倚半酣。空名浮實四居三。羊鶴無能毛羽毿。少日事功輕將相。暮年生理寄農蠶。棲遑蹤跡窮燕越。澒洞風塵暗北南。差喜蓬門來往斷。小齋春睡午方酣。車牙落二又搖三。眼盡昏花髮盡毿。名眩僞眞嗤朴鼠。心藏經緯咤氷蠶。風流不取晉江左。冥晦方師楚市南。苦被親朋相挽強。邇來經月在沈酣。</text>
<title>復用梅字韻</title>,<text>朝看窓外一枝梅。雪萼初披映綠臺。籬隙地偏纔免槁。竹陰寒重晩方開。還疑南浦前宵賞。暗喚西湖處士來。不忍風情便索莫。詠君佳句酹吾杯。新粧嬌艶一株梅。初下溫家玉鏡臺。游子去時方始種。騷人歸後恰纔開。偏憐雪蕊風中落。絶愛淸香月下來。却恐明朝衰謝盡。移床故近夜斟杯。</text>
<title>挽柳燕岐 東發</title>,<text>深知器宇異凡儕。款洽風流放浪懷。遺澤凄涼湖外縣。官名落拓殿中階。霜凋花萼韋家樹。塵滿琴徽子敬齋。怊悵荒原數步地。忍堪雙璧一時埋。時燕岐與伯氏。同日葬一山內。</text>
<title>送李錫爾北歸</title>,<text>世路如山去益重。交情若水淡還濃。關河暮雪雙蓬轉。湖海春風一笑逢。聚後固知當有散。別來何處更相從。王孫草綠江花晩。悵望停雲隔遠峯。</text>
<title>與尹伯奮，吉甫。棲普光 在林川 南臺。對酒呼韻。</title>,<text>參削芙蓉萬仞臺。禪窓高倚半天開。花前麗日移陰去。竹外長江入望來。萬事難期今夕會。百年還醉故人杯。春光似欲留歸客。新綠粧紅未放催。</text>
<title>南臺分韻。各賦一律。仍各相和。</title>,<text>絶塞歸來四載逢。西林山裏並吟筇。襟期倒瀉三杯酒。眼界遙開萬仞峯。易爲洗心疑膜膜。詩要遣興思重重。禪窓靜對還無語。花落庭空月上松。湖上春風逢故人。携來山上共尋春。潮生遠浦雲光淨。雨洗前峯景色新。物態隨時弄精彩。天心觸處見平均。堪憐衰朽奔忙裏。十載重遊迹已陳。右和伯奮形如枯木鬢蒼然。晩景相看意更憐。春服吟來芳草路。雲庵棲並落花天。論交盡在忘情外。玩易時探有畫前。冷淡漸知眞味永。百年難了此癡緣。右和吉甫</text>
<title>與伯奮赴黃山。壺山倅權浩然載酒至。滯雨書院。坐上呼韻。得二律。</title>,<text>霏微江雨雜江煙。芳草汀花四月天。丹閣聳浮林木抄。白鷗飛盡水雲邊。閑來勝境逢還笑。催喚淸樽醉共眠。萬死重遊三載後。風光依舊鬢蕭然。依依島嶼半籠煙。江闊黃山一面天。領略時光來案下。招邀佳客到樽邊。汀花過雨紅全褪。津柳無風翠欲眠。乘興更將登小艇。滄波百里去悠然。</text>
<title>三松亭。與龍安朴子以，恩津李一卿兩學士會飮。</title>,<text>皁蓋聯翩好會來。三松亭子舊名臺。湖山勝日開襟地。河朔淸談滿眼杯。遠浦鳧飛仙舃迅。長洲沙露鳳綸催。誰知天放滄浪客。獨棹扁舟入暮廻。</text>
<title>次權思誠 諰 八詠韻</title>,<text>上聖生知性測靈。稚年嬉戲動如經。先天造化方爐鞴。開物神功見典刑。禮樂自茲皆可述。臭聲何處更能形。穹霄日月長昭揭。瞻望依然覲德馨。右俎豆戲勛華相繼極神功。化雨仁風浹四封。天地山川位始定。星辰日月軌咸從。階間一舞懷頑梗。海外群生囿化工。煕皥儘從兢業致。聲名政似日方中。右干羽舞貔貅百萬沸秦中。慘惔風雲一座同。隆準深機神沒地。重瞳高視氣干虹。楹間劍掣淸霜亂。灞上龍飛彩矞融。三玦竟輸雙璧謝。害氛銷盡日輪紅。右鴻門宴高陽當日會荀陳。名德幽期動象辰。樂在中心觴豆儉。禮從先進質文彬。龍章鳳彩俱宜子。玉潤金精各抱孫。最是桂蘭叢萃地。巍然華岱峙雙尊。右高陽會歸來三逕闢荒園。高趣居然遠俗論。心在羲農懸夢想。眼看凡楚遞亡存。黃花開後時携杖。五柳疏邊鎭掩門。唯有無何長醉意。沒人酬酢共誰言。右淵明醉雲臺高絶出風塵。千日眠甘幾度頻。榻外寧嫌鼾睡衆。壺中未始蓋藏貧。籠羅物色爲閑客。抛擲乾坤付主人。料得希夷眞趣味。蟪蛄當世孰知春。右希夷睡柴扉岑寂傍江幽。遠客聊寬亂後愁。少日心期都破甑。暮年身世一孤舟。蒼生萬國悲塗炭。昭代中興望漢周。京國未聞消息好。幾時包虎載戈矛。右錦里居一箇先天不傳意。無名眞得化工心。風花雪月供朝暮。帝霸皇王玩古今。安樂窩中來好客。太和湯後放高吟。天根月窟深深地。自被經探便不深。右安樂窩</text>
<title>次趙仲初送恩山宰李一卿韻。却寄二友。</title>,<text>此道何嘗更有他。向來榮瘁各曾過。朱轓便養遷非左。畫省翹英得豈多。吏役可應無局束。宦情能免有周羅。乘風利楫休忘返。更待西江日暮波。時仲初方入天曹交誼何須着話言。物情還復有涼暄。江波遠引慙窮轍。天雨新霑泣斷根。曾護松楸營小築。更憐葵藿種空園。心期寥落時將晩。愁絶金風玉露繁。</text>
<title>黃山。次吉甫韻。</title>,<text>黃江昨夜度風波。依舊靑山入眼多。異味登盤跳玉尺。仙醪滿酌動香荷。蒼松古色徵君面。白雪新聲處士歌。相對杳然遺物我。莫將行止問如何。</text>
<title>宜春使君尹孝直。到魯城送詩。相邀路上就次。</title>,<text>相思回首暮江濆。嫋嫋秋風落木紛。浮世幾時能暫聚。短生何事苦長分。東皐壙埌宜舒嘯。南畝榛荒合早耘。此意要將今夕話。催鞭頻怯日西曛。治似烹鮮是國醫。宛陵知止亦全癡。淸高已見頑氓化。悃愊從他俗吏嗤。地近山陰鵝換筆。江如秋浦月供詩。旁人未解棲遲意。枉較淵明出處疑。</text>
<title>庚寅秋。余與諸友遊鷄山。回思今四載矣。一卿示以諸賢酬唱一軸。就次龍字韵。書其末而歸之。</title>,<text>曾入鷄山千萬重。碧溪深處簇丹峯。披襟風磴思追鶴。轉石雲潭欲起龍。往事多年成夢境。故人今夕寄詩封。開緘宛對群仙話。不減名區一笑逢。</text>
<title>聞趙胤之黜補鍾城。替簡奉贈。</title>,<text>愁州去路度摩天。天嶺前頭路更千。玉署金鑾曾幾日。南遷西徙已經年。孤忠自信皇穹照。三黜人憐直道捐。解說朝廷重鎖鑰。奈如賢哲委窮邊。愁州迢遞接狼煙。五馬君家兩世緣。衆惜淸朝疏諫諍。天敎荒邑遍歌絃。禍災只合安無妄。行役何須歎獨賢。記得邊氓前歲語。范公戎幕識忠宣。胤之曾以吏郞。歸覲愁州。邊人至今稱道如見儀鳳。愁州水轉穩城前。前歲羈囚穩水邊。北海纔看半道盡。南雲未辨一天連。分符莫說殊捐佩。官舍何嘗勝野田。白首坐違關塞別。秋風江上獨潸然。</text>
<title>聞朴承宣仲久 長遠 謫三水。替簡奉贈。</title>,<text>聞君北去淚堪傾。忠信如何又此行。許國孤臣能分死。倚閭慈母若爲情。欽廉說着心猶怕。關塞思來夢亦驚。所恃聖朝敦孝理。哺烏忍使獨飛鳴。仲久曾於課製以反哺烏詩。蒙先朝嘉賞。</text>
<title>送洪都憲大而赴燕</title>,<text>淸朝遴介重才臣。一疏非關是批鱗。霜雪十年交友少。風塵四海別離頻。愁州太守陰山外。寒谷流人黑水濱。應羨燕雲金節穩。歸期好趁洛城春。大而以言事。特命充使。時胤之赴愁州。仲久謫三水。</text>
<title>次金天曹仲文海上見寄韻</title>,<text>歲暮相望倍渺然。別來江月幾回圓。衰丹謝面形全槁。大白澆腸腹未便。霜草敢悲當晩節。風花不信有前緣。關河處處懸孤念。最是難禁雪後天。中宵獨坐望參辰。多少關心鼻欲辛。卽事諸賢多逆境。古來吾道幾通人。且從涸水憐濡沫。敢向淸時怨滯淪。此路付君期展拓。莫敎天步久艱屯。</text>
<title>到隋城。聞咸卿將來會汝望家。佩酒往赴。是夜大雪。</title>,<text>房戶微明宿醉醒。起看風雪滿中庭。尋眞定不廻蘭槳。候客猶應掃草亭。京國音塵千里夢。關河蹤迹十年萍。淸歡準擬拚今夕。吟過溪橋佩小甁。</text>
<title>與李祥老觀北斗門。同宿無量寺。訪覺性長老。</title>,<text>矗矗雙厓擁斗門。洞天南北此橫分。人歸回磴纔通雪。龍蟄寒潭不起雲。問舍長年慙梗泛。卜隣他日愛蘭薰。相携更向招提宿。靜聽高僧貝葉文。</text>
<title>寄李學士一卿海上謫居</title>,<text>黃雲漠漠海天寒。戍客相思歲正闌。玉署金鑾曾寵渥。鬼薪城旦亦恩寬。悲歡遮莫心頭着。榮瘁要從膜外看。經幄近聞須博雅。溟鵬會逐鳳綸搏。</text>
<title>喜尹甥松至自南中。夜飮呼韻。</title>,<text>老去偏驚歲月催。客鄕靑眼對誰開。春如走馬愁邊去。人似歸鴻海上來。却慰離情終日待。仍憐征旆隔年廻。相逢莫說前途遠。且盡今宵酒一杯。</text>
<title>次吉甫花樹會韻</title>,<text>叢叢蘭玉滿高門。花樹韋家舊事存。感德星光天上動。挾春和氣座間暄。叨慙此日登賓席。重憶前秋醉象樽。邂逅年年參盛會。交情親誼豈殊論。</text>
<title>次尹景先見贈韻</title>,<text>萬事思來十九虛。營謀堪笑異終初。秋霜欺鬢消難去。春草縈愁翦不除。身世只今猶過客。風光依舊更撩余。淸詩三復仍成和。睡起松窓獨自書。</text>
<title>挽李參奉畯成父子</title>,<text>蕭瑟空山落木風。忍堪雙璧瘞蒿蓬。尙書遺澤何曾斬。才子傳芳奄倂終。天道慶殃都昧昧。人生存沒劇悤悤。新知未洽成長別。病負綿醪倍愴中。</text>
<title>遞簡贈尹汝任龍潭之行</title>,<text>珠窣山前嗽玉樓。萬重蒼壁護寒流。葛洪自有神仙分。仲叔非關口腹謀。一病南江違奉餞。十年東峽憶同遊。深秋準擬携筇去。物色還能待我留。</text>
<title>感秋</title>,<text>端居悄悄送徂年。憀慄其如九月天。風擺園林蟬寂寞。雲重關塞雁聯翩。愁中靑眼庭前菊。病後灰心案上編。觀物不堪時物改。滿頭霜雪倚欄邊。</text>
<title>遞簡送李咸卿赴燕</title>,<text>世故無涯道路長。有生誰免此身忙。風塵鶴野迷滄海。霜雪燕關接大荒。敢向艱危辭鞅掌。只憑忠信作行裝。夷齊古廟今猶在。爲駐征驂奠一觴。吾人垂老易生悲。況此關河遠別時。祖道未成拚袂話。郵筒獨送贈行詩。周南漢北猶離恨。楚水燕山奈夢思。窓外寒梅春早動。遲君東渡寄芳枝。知君意色自超然。惘惘何嘗見可憐。萬事胸中徒赤膽。百年頭上有蒼天。逢場細酌忘憂酒。對境長吟感興篇。會待玉墀還節後。急將行錄報江邊。</text>
<title>臘月二日大雪 是歲。小雪甚數。而大雪者三。是日。風色甚惡。</title>,<text>南鄕尺雪未曾看。三尺三遭兩月間。鎔瀉汞銀平作海。壓殘松柏盡埋山。獰飆撼壑聲交殷。凍靄迷空色正頑。獨掩寒齋加意護。小盆梅萼舊心顏。</text>
<title>翌日。又大雪寒甚。</title>,<text>三尺添來三尺深。還驚嘉瑞變愆陰。山河體面渾氷色。天地元和亦凍心。愁聽園篁摧亂玉。憫看庭樹墜寒禽。陽春欲奏難成調。一病經旬擁破衾。</text>
<title>尹汝望以風病不能語。馳往訪之。留贈。</title>,<text>一別經年萬疊心。相逢竟夕只愔愔。褚公早識無煩語。仲祖那容欠德音。人世是非從可默。江山風月奈休吟。堪憐同病林湖客。雙耳雷鳴眼瞖侵。</text>
<title>尹孝直少子搘挽</title>,<text>英英玉樹稱階庭。松下來風自在淸。張鷟早能生彩翰。楊烏近已與玄經。鸞驂遽逐神仙侶。人世偏鍾父子情。東野淚流堪徹地。老天無語但蒼靑。</text>
<title>李泰之見訪臨別奉贈</title>,<text>靄靄停雲入望愁。忽驚高駕稅林丘。迎賓佳樹香初動。喚友幽禽語不休。謾憶山中聯謝屐。難成河上並仙舟。黃江物色春無賴。更待諸賢辦勝遊。</text>
<title>滯雨靑蘿洞。是日春盡有感。</title>,<text>狂風顚劇雨成霖。洗盡春痕沒處尋。濃綠合來山更僻。落紅漂去水仍深。年華似欲催人事。時物無端惱客心。幽鳥也應知別恨。隔林終日送淸音。</text>
<title>朴周卿挽</title>,<text>靑山抔土掩重泉。此別堪悲隔萬年。何等人生三紀盡。曾無身後一名傳。風纏猿樹腸全斷。血灑鸞閨影獨憐。最是謝家蒔玉地。雙枝蕪沒舊庭前。</text>
<title>病伏雨甚。書寄尹汝望。</title>,<text>殘年學稼愧初心。百畝私憂奈更深。課僕強令侵早夜。撿方常自候晴陰。驕陽夏亢原苗槁。苦雨秋霪野穗沈。病伏忽思同病客。子桑應復費孤吟。</text>
<title>九月十日</title>,<text>送了重陽不擧巵。吾衰於此便堪知。庭梧早脫憐先瘁。砌菊遲開恨晩移。交友卽今多抱病。弟兄何處各相思。空齋月白松篁靜。愁伴寒蛩獨詠詩。呼兒滿酌濁醪巵。問爾黃花此意知。初服憐渠曾採綴。晩途嗟我苦流移。東籬今日愁邊對。北塞前秋夢裏思。差喜風霜未凋折。忍能孤負和陶詩。右詠菊自笑形厖言更巵。長窮一世早能知。羲輪輾上終難逐。太嶽當前詎可移。未死丘園初返骨。餘生江海尙離思。秋風病起無悰緖。蠹簡晴窓懶點詩。右和景任贈以盈盈泛菊巵。老翁心事少年知。階邊物色前秋似。鬢上霜華逐歲移。是處比隣差足樂。他時此會更應思。吾軍賴爾能張大。阿買堪羞不學詩。右和尹耒</text>
<title>冬柏亭 在庇仁</title>,<text>縹緲層臺萬里風。夕陽銀海望無窮。秦皇漢武帆檣外。方丈蓬萊指顧中。蜃氣連雲遙辨彩。琪花待雪近呈紅。詩情到處難收拾。醉興蒼茫境轉空。</text>
<title>隋城逢尹吉甫 時。吉甫赴召上都。是日大雨雪。彼此俱沾濕。</title>,<text>海天風雪亂霏霏。客路相逢似有期。沾濕不妨成小醉。別離何用贈多辭。雲飛龍蟄情終合。北去南來道未岐。歸掃山齋待佳約。故林猿鶴報先知。</text>
<title>過宿藍浦柳生海亭醉題</title>,<text>醉後登臨海上亭。斜陽縱眺極西溟。雲邊鯨立波濤白。天外螺排島嶼靑。春蜃浮空光乍滅。暮潮平岸氣全腥。留看玉馬峯頭月。半世塵襟和酒醒。繚繞沙洲小石亭。居然遠勢壓滄溟。方連若木天如素。島認田橫地近靑。饞客偶來同逐臭。時魚初上已聞腥。春風一醉漁村酒。撼枕波濤入夜醒。</text>
<title>永興寺偶占</title>,<text>野外相望但碧岑。不知何處是叢林。三重大嶺千回折。一道淸溪九渡深。寶界莊嚴天半色。上方鍾磬月中音。雲僧却有安棲樂。廿載奔忙愧客心。</text>
<title>挽朴古阜季淵</title>,<text>鳳彩龍章早見奇。沖襟中歲擺天羈。科名肯數靑錢選。吏隱甘從墨綬卑。仲祖無年劉尹慟。馬康多病路人悲。偏憐寂寞姜肱宅。荊樹春來不着枝。輀車千里返湖鄕。丹旐翩翩月出傍。永遣黃壚埋玉樹。誰將綠酒酹玄堂。人間醉夢還生死。泉下交期倘在亡。最是丁寧身後托。阿孫相對重悲傷。</text>
<title>聽伽倻琴</title>,<text>淸宵梧月轉階陰。一曲彈來一節深。妮妮都無兒女態。冷冷却有古人音。靑衫肯學潯江泣。皓首聊成楚澤吟。千載伽倻眞趣味。孤雲玄鶴卽同心。</text>
<title>愼獨齋金先生挽章</title>,<text>老先生後我先生。斯道相傳在鯉庭。私淑有來尊靜退。正宗無替祖文成。東韓近日瞻師席。南宋當年仰考亭。從此儒林長寂寞。杏壇風月獨淸明。千聖工夫一字傳。先生因性得之天。惺惺謹獨端居日。慥慥加功大耋年。敬學儘從和靖密。禮書終待勉齋全。悠然乘化應無憾。可耐邦家殄瘁篇。人欽天下三尊達。天與人間五福俱。際聖謂言當展布。崇賢終得位卿孤。皇穹不憖嗟尼父。薄俗無端戲大儒。盡向靑山埋古道。誰回此世更唐虞。晩從函丈始摳衣。道大還容薄劣資。一語幸承君子敎。多慙終作小人歸。晨歌七日違觀化。墓哭三年未報私。只有孤雲山下路。白頭殘涕不勝揮。</text>
<title>將向水原過石江留贈汝望</title>,<text>江梅一夜見春心。乘興尋眞渡碧潯。霜雪共驚添短鬢。蘭薰獨喜灑幽襟。知非歲過非仍在。同病年來病孰深。堪笑聾盲羨跛躄。倦鞭長路復行吟。</text>
<title>與龍安使君沈仲美 攸。約會江上。</title>,<text>要約龍城賢使君。淸秋高會大江濆。丹靑半錯千林繡。黃白平分萬頃雲。杯送烏程香瀲瀲。刀飛玉尺雪紛紛。斜陽更縱滄溟棹。一望空明眼纈紋。</text>
<title>用前韻和仲美</title>,<text>枳棘鸞凰暫屈君。蕭條殘郭傍河濆。孤靑長對江南岫。飛白遙瞻漢北雲。月滿琴堂聊遣寂。風生判筆肯留紛。行看鳧舃騰空去。獸錦萊衣並綵紋。中壘長城便見君。老夫終未闖涯濆。精神秋水澄澄月。態度春空靄靄雲。天下高才常拓落。世間餘子摠繽紛。詩來擊節隨伸紙。驚散床頭鼠印紋。</text>
<title>復用前韻。和都廣文和叔。</title>,<text>岸北潮平正望君。俄驚雙鯉自南濆。誰知好事今桓伯。偏愛耽玄舊子雲。業匪傳經慙見賀。詩容言志詎辭紛。枯腸欲吐無新語。割盡江淹尺錦紋。江城秋色未全央。霜後黃花自發香。何必佳辰元一定。不妨連日作重陽。閒邀隣叟成眞率。老愧傍人笑放狂。收拾殘書還獨坐。松關牢閉謝暄涼。</text>
<title>次吉甫惠示韵。兼呈石甑 汝望居 案下。</title>,<text>難弟難兄我所欽。谷蘭巖桂舊同心。佳期此日違淸賞。石岫停雲並魯岑。鶴詔絆人愁進退。蟲吟入枕病淹沈。無論江寺前期在。離索三秋奈卽今。右次晦庵鵝湖韻中秋無月費孤吟。叵耐重陽日又陰。天下苦難逢好景。世間容易阻知心。羞看淸鏡新霜滿。愁對黃花舊病深。因我此時瞻望切。知君前夜思同今。右次康節中秋韻</text>
<title>尹家花樹會席上有得。</title>,<text>高門福德盛當年。不減城南尺五天。丹綍並恩陳巷外。靑錢疊慶謝庭邊。琳琅觸目人人是。軌範前頭世世傳。一自忝觀今夕會。衰宗習俗倍慙憐。</text>
<title>自魯城冒雪。到甑山贈汝望。日暮渡江。</title>,<text>魯巷歸來訪石村。灞橋吟興動梁園。林中高竹愁摧骨。窓外寒梅想返魂。鷄嶽回瞻雲北去。馬江催渡日西昏。相逢欲說無窮事。一把深杯更不言。</text>
<title>金進士際而挽</title>,<text>百行人間孝莫先。更憐風骨望如仙。靑錢業就期名世。白玉樓成奄早年。東野淚流堪徹地。春閨血灑但號天。從知蘭茁餘香播。未必穹蒼竟漠然。</text>
<title>次吉甫贈泰之韻。贈吉甫承召之行。</title>,<text>知君鄭重出山門。此義難將草草論。身欲潔時倫或亂。事當權處道猶存。扶經更合思深慮。圖大尤應戒易言。行矣勿遲還勿亟。長令人仰魯峯尊。</text>
<title>鎭岑縣衙。李泰之兄弟壽席。醉占奉呈。</title>,<text>人間三樂得天難。積德方看慶未闌。佳節上元張盛會。壽樽終夕罄深懽。春回王母桃花暖。露和麻姑玉屑寒。諸客且留看綵舞。碧空新月送團團。</text>
<title>贈湖西伯李錫爾</title>,<text>少年風彩殿南邦。龍節仍兼豹尾雙。千里旬宣重嶽牧。一方霑潤望河江。旗亭嫩色添金柳。棠茇新陰映玉幢。箴頌庶將裨樂職。全慙老筆欠長杠。</text>
<title>挽申君弼</title>,<text>華胄英才早擅場。氷壺淸澈桂蘭香。魯連忼慨逃當世。亭伯流離客異鄕。出岫孤雲終不返。奔溟逝水亦何忙。荒原玉樹深深葬。千古風聲怨耒陽。浮生萬死迫殘年。不欲臨流歎逝川。交道似君長已矣。一哀今日重潸然。悲纏素蓋張元伯。怨斷朱絃顧彥先。鷄酒病孤蒿里餞。薤歌凄咽不成篇。</text>
<title>挽李士悟 憬</title>,<text>家傳忠孝世應無。長德逡逡君子儒。當日屛山苫枕早。幾年王氏墓林枯。仁人報嗇天難必。玉樹移繁理不誣。怊悵音容埋永夜。白頭襟契負生蒭。</text>
<title>次吉甫自京還後。次牛溪先生韻。</title>,<text>聖君思欲得賢臣。林下殆難見逸人。借問一身聊獨樂。何如萬彙與同春。高風拂袖雲山遠。嫠病關門雪鬢新。時物似將嘲寂寞。庭花爭笑柳眉顰。</text>
<title>次吉甫歷訪留贈韻</title>,<text>悵望長郊草色萋。夕陽歸鳥乍高低。江連碧海層波涌。雲露金山遠岫齊。何處論心興國寺。幾時携手月陂堤。悠然欲去身仍病。煙樹晴嵐夢亦迷。</text>
<title>挽柳進士 後益</title>,<text>芹泮靑衿早見知。林江白首更追隨。曾憐哭子猿腸斷。忍訣慈顏鶴髮垂。一曲薤歌朝露怨。數聲隣笛夕陽悲。交情半世看存沒。獨把單杯奠素帷。</text>
<title>次吉甫石湖道上憂旱韻</title>,<text>悶雨經時見夕虹。天門䆗窱籲難通。都無滂霈蘇民澤。只有焚輪駕魃風。帝意未應忘宇內。兵氛其奈塞寰中。桑林精感還今日。千載休徵詎異同。</text>
<title>挽尹參奉溟擧 內喪先之。同時引葬</title>,<text>群從交游伯仲間。最憐風彩映瑤環。鸞飛鳳逝俱靑鬢。玉瘞珠藏共碧山。苫凷忍堪看孺慕。萊衣誰復慰慈顏。江湖舊約詩猶在。病負生蒭老淚潸。</text>
<title>和尹景任韻</title>,<text>同居同道又同痾。靜對松窓兩鬢皤。薄相如吾甘拓落。長途之子惜蹉跎。時憂耿耿渾無賴。天意茫茫竟欲何。摘盡園葵秋索莫。蛬吟蟬嘒和悲嗟。</text>
<title>世子宮迎祥詩 己亥○以下還朝後</title>,<text>龍樓問寢曉鍾初。鶴駕廻時麗景舒。蘭茁玉芽生合殿。柳拖金線映周除。勤勞仰體天心切。分寸常慳日力餘。中使宣呼淸桂觀。講官催進早筵書。</text>
<title>潛谷金相國挽</title>,<text>一代宗臣斷斷誠。漢廷聲望數高平。昏明世卜身窮達。進退時關國重輕。端揆調元儀百辟。中邦均賦活群氓。承家趾美方昌大。京室儲祥望篤生。</text>
<title>尹襄陽夫人挽</title>,<text>家姊常稱姒德尊。令公吾亦事猶昆。慣知琴瑟眞宜室。喜見琳琅正滿門。可忍北堂留鶴髮。長悲南郡輟魚軒。佳城一閉春輝薄。墓樹烏啼血着痕。</text>
<title>次李咸卿韻</title>,<text>金堆當日哭崩天。松柏多年望鬱然。雙闕依俙丹靄裏。百靈環擁翠微邊。龍飛鼎水雲無迹。鳳逝珠丘事獨傳。料得千秋山下路。行人長拜霸陵前。右和長陵韻白雲峯下碧溪濱。遺廟丹靑特地新。九曲風煙裝淨界。百年椒荔奉明神。人心固爾分邪正。此道何嘗有屈伸。怊悵拜鵑窩上月。山禽也自識君臣。右和玉屛韻</text>
<title>綾川具相國挽</title>,<text>文武名家冠海東。相公風槩更豪雄。韜靲早擅當朝望。彝鼎長垂浴日功。太尉掌兵劉氏定。將軍叩首漢庭空。千群鼓吹龍驤葬。聖主哀榮備始終。</text>
<title>送北關節度權子明 堣</title>,<text>聖明宵旰軫邊封。頗牧居然出禁中。進秩初從小司馬。前旂新換大交龍。連天白雪山增重。遶郭滄溟鎭更雄。關塞永無傳箭警。且休戈甲勸春農。</text>
<title>寧陵挽章 己亥</title>,<text>千載東韓聖聖承。兩朝煕運屬中興。唐虞道貴重華協。周漢治稱奕葉仍。品物將明還日沒。群形初化奄天崩。含生普切攀號痛。哭送喬山萬歲陵。至孝皇王推舜文。後先同揆道斯存。高名軼駕三宗上。大號尊崇百行源。花萼何年聯枕被。春暉幾日奉晨昏。人倫萬世垂模範。留與無窮式後昆。聖學淵源一統傳。生知睿哲獨全天。加功最向存心密。着力先於直內專。敬到緝煕恒慥慥。誠無間斷尙乾乾。金華講殿移靈殯。無復三時敞法筵。對越皇天子事恭。懷綏黎庶母慈隆。桑林捷應蘇枯雨。蔀屋均覃扇暍風。時若方期回慶泰。人和將見享安豐。蒼穹不弔終難籲。山谷遐氓痛未窮。萬幾恒軫寸心艱。十載曾無一日閑。幾輟朝飡勞睿想。長抛丙枕瘦威顏。張皇不遣王靈替。欽恤常敎霈澤頒。玉几丁寧未盡意。更留豳雅在屛間。天遣殷憂啓聖躬。堂堂一志始仍終。強羸自不關興廢。道義何嘗計利功。庶見元英回大呂。爭瞻盛業冠吾東。靑箱衮筆參周雅。常武端宜薦閟宮。寤寐當時第一流。弓旌玉帛賁林丘。登崇元老開鴻業。密勿名儒煥大猷。古道刮眸今世見。初心指掌晩年收。經綸未半中途恨。豐芑猶貽燕翼謨。小臣無狀罪當誅。肉骨回生萬死餘。經幄猥叨承顧問。廟廊仍忝贊訏謨。雲天仰望嗟難及。狗馬先驅恨不如。羽衛煌煌侵曉動。白頭號絶血沾濡。</text>
<title>延陽李相國挽</title>,<text>大義精忠父子俱。親扶日轂上天衢。戎韜儒行今何有。勳業淸名古亦無。郭令久恢唐武略。絳侯終贊漢文謨。三朝存沒哀榮極。萬世佳城閉壯圖。南漢當年亂卒讙。西營不動儼如山。氷城杖鍤身全瘁。夜堞摧鋒國再安。終始完名兼將相。平生素節一夷艱。拳拳未盡忠君念。半稿遺章斗血丹。</text>
<title>送益平洪都尉赴燕</title>,<text>莽莽塵沙接大荒。薊門春早尙風霜。燕關未隔通南路。共父猶治使北裝。少日壯遊眞不惡。長途好景幾添傷。如逢屠狗悲歌客。爲破千金奉一觴。</text>
<title>挽朴正 承休</title>,<text>生差一歲榜同年。戚誼交情兄弟然。長德誰知還短世。淸朝共惜失時賢。湖雲迢遞新旌返。嶽麓荒涼舊迹遷。牢落乾坤吾已老。忍和殘淚寫哀篇。</text>
<title>挽趙生員 暐</title>,<text>多君氣槩異凡曹。結髮論交到二毛。半世顚沈情獨厚。暮年湖海約曾牢。常愁聚散浮雲變。可耐存亡逝水滔。他日林鄕歸老地。共誰靑眼醉村醪。</text>
<title>挽韓淸州 德及</title>,<text>相國崇勳盛德俱。承家胄子見型模。人欽尊爵重茅襲。天與高年八袠踰。牢巹慶回雙鶴髮。門闌光映幾鸞梧。風流奄忽成千古。再拜哀章涕自濡。</text>
<title>挽洪監司 葳</title>,<text>師友兼推樂靜賢。看君酷似倍相憐。祥麟瑞鷟元希世。玉署銀臺摠妙年。煙鎖湖堂新物色。風留嶺服舊巡宣。傷心俊彥俱泉壤。白首人間淚獨懸。</text>
<title>挽趙左尹 潝</title>,<text>長德逡逡不要名。布衣還自策勳盟。八城遺澤民歌詠。貳秩增封國老成。槐滿家庭延後慶。柳靑京兆送歸旌。凄涼門館親賓散。誰盡單觴綠酒盈。</text>
<title>挽沈司諫 東龜</title>,<text>百鍊之剛萬中文。淸朝聲望鳳孤鶱。風花飄落那容席。天日高懸獨戴盆。兩世未湔丹籍恨。重泉長掩紫氛冤。平生宋玉哀情在。詞賦難招楚水魂。</text>
<title>挽申參判 翊全</title>,<text>傳家詩禮卽靑氈。韋杜門高尺五天。詞翰妙藏沖晦裏。聲名重在歷敭前。風波不見虛舟覆。艱險方知素履全。安得斯人更並世。百年衰涕一潸然。</text>
<title>直玉堂。夜對罷後。仍有賜酒之擧。與同僚。各成一律。</title>,<text>叨陪便殿日三筵。重拜黃封半夜宣。銀箭催籌仍散爵。金蓮藏跋遞新燃。淪肥寵渥驚駑下。接武英賢愧粃前。溫室省中曾祕事。爲緣誇耀向人傳。</text>
<title>挽朴豐德</title>,<text>先輩人中仰表儀。芝蘭臭味雪氷姿。光埋卞氏三朝玉。淚墮羊公幾處碑。袖拂朱門要媾日。車懸蒼鬢未凋時。隋村勝會思如昨。忍寫秋風薤露詞。</text>
<title>挽蔡太學 裕後</title>,<text>彩鷟奇章玉鏡淸。天官卿月耀文衡。雲柯拔俗非遺物。氷蘗驚人不近名。盡閱風波知素操。每當詩酒見眞情。叨慙末契登門館。蕭挽題來涕自傾。</text>
<title>挽韓襄陽 縝</title>,<text>世胄科名望實增。共期亨路早鶱騰。堪憐惡木棲雲翼。誰遣中都局上乘。金玉未看當世顯。簪纓留待後人興。平生戚誼兼交道。白首哀章涕淚凝。</text>
<title>挽愼右尹 天翊</title>,<text>南州奇士玉堂豪。早歲超身宦海濤。張翰放言心自遠。淵明愛酒趣仍高。古來眞逸無多見。今世斯人豈易遭。怊悵黃壚埋素節。秋風灑涕一沾袍。</text>
<title>挽李司諫 壽仁</title>,<text>學士初焚舊帶銀。巖居瀟灑隔風塵。急流勇退今何見。末路完名古幾人。半世浮沈俱白首。百年存沒獨傷神。遙憐月出山前土。玉樹長埋更不晨。</text>
<title>挽李監司 萬雄</title>,<text>至行高才世罕俱。早年鵬翼展雲衢。官因奉檄多居外。病爲扶床竟未蘇。玉署金閨如夢寐。虎符龍節亦斯須。萊衣影斷萱闈闃。庭樹風纏哭暮烏。</text>
<title>宋師傅 時瑩 改葬挽</title>,<text>玉樹曾埋二紀前。士林遺痛到今偏。淸風衰世今難見。危行卑官古豈然。王氏家聲方佇待。庾郞門禍忍堪傳。新喪舊柩兼兒婦。歡會猶應在九泉。</text>
<title>挽李永興</title>,<text>早識通才左右宜。曾從先輩獲瞻儀。壽莫稱仁終恨嗇。官如比德却憐卑。瓊林鍾秀繁餘慶。梓樹纏風結永悲。最是紫荊庭畔樹。春來花着半無枝。</text>
<title>次淸風使君李幼能韻。却寄。</title>,<text>行色飄然載鶴舟。荻花楓葉一江秋。齋心寂寂香凝寢。吟興迢迢月滿樓。淸景盡輸韋守去。丹砂會向葛仙求。詩成目送東南鳥。雲水蒼茫思轉悠。</text>
<title>次李內翰江都有感韻</title>,<text>金陵渡口石頭城。今古紛紛幾戰爭。麗代曾聞猶設險。丁年誰使竟罹兵。臺隍半改經離亂。耆老稀逢說太平。只有山前忠烈廟。長令過客淚交橫。</text>
<title>移史日有得。呈諸公。</title>,<text>三峯縹緲海中山。芸閣初移閟此間。樓堞似非人力就。煙霞曾被地靈慳。霓旌羽蓋排前仗。玉署金鑾奉後班。回望神京五雲裏。猶疑咫尺侍天顏。</text>
<title>移史後。呈留相經歷內翰。求和。</title>,<text>叨陪祕史此登臨。陡絶孤城海上岑。長路飮氷詩正涸。名區淹日酒還斟。頭回北極天門近。眼盡南溟地勢深。賓主他鄕渾舊面。郢歌休惜和巴吟。</text>
<title>南樓口占。呈諸公。</title>,<text>薄晩登臨最上臺。重溟列嶼眼前開。霞譙縹緲中天出。暝色蒼茫渡海來。景物籠羅輸健筆。關防籌畫服全才。興亡聚散無窮意。消了南樓半夜杯。</text>
<title>直銀臺夜對後。有賜酒之擧。與僚員各成一律。</title>,<text>金蓮子夜午門歸。冉冉天香尙滿衣。獻納銀臺偏地禁。揄揚玉署奈人微。深杯瀲灎春光動。大筆淋漓錦字輝。醉後相將重拜手。萬年華祝永無違。</text>
<title>沈相國挽 之源</title>,<text>一德淸名世共推。黃扉無變布衣時。登庸績著三朝望。坐鎭功深百辟儀。台席方聞頒几慶。廛廬奄見輟舂悲。多年廊廟趨陪地。淚逬周人殄瘁詩。</text>
<title>挽羅生</title>,<text>君今妙歲止於斯。天道胡然忍此爲。捧奠曾無三尺嗣。題旌未有一名資。鸞奩血灑全沈影。荊樹風纏半折枝。迺伯平生視吾弟。不堪頭白寫哀詞。</text>
<title>挽鄭司藝</title>,<text>名賢胄子早聲馳。將謂長途脚下夷。玉署金鑾休夢想。靑山綠水托心期。稀齡添算天非嗇。寶樹摧枝理却疑。怊悵龍門埋恨地。新阡宿草塚纍纍。</text>
<title>挽李守聖淵</title>,<text>名門淸德世推先。皓首童顏望似仙。事蹟長留循吏傳。家聲不墜敎兒篇。誰知寶樹花開日。便是靈椿葉謝年。怊悵慈烏啼血處。墓林搖落晩風纏。</text>
<title>挽成金溝 琡</title>,<text>漢廷循吏早聲稱。奕世名家著行能。境絶流亡治獨最。心殫撫字病還仍。卑官局束生前蘊。褒典哀榮沒後增。千古桐鄕一片石。遺民瞻拜幾沾膺。</text>
<title>挽族叔兪生員 樂曾</title>,<text>用醉名堂已自奇。沈淪素志更誰知。生前不盡千杯酒。身後無關一命資。家有好孫傳舊業。鄕稱善士當豐碑。風流江海今寥寂。拜送哀章涕淚垂。</text>
<title>挽金監司 汝鈺</title>,<text>南金百鍊礦無留。玉立三朝望實優。書法長垂靑簡載。風聲獨擅皁囊收。方看貳棘班聯逼。奄輟甘棠惠化流。怊悵黃壚埋國器。病孤綿酒愧交遊。</text>
<title>奉贈關東伯洪子晦</title>,<text>迢迢玉節擁雙旌。最是淸秋得意行。錦繡千峯迎馬出。滄溟萬里接天平。須將傑句長留蹟。莫遣仙書獨擅名。大藥靈丹終可致。更分囊底壽蒼生。</text>
<title>挽閔判書 應亨 丈</title>,<text>玉立朝端四紀贏。愛君憂國是平生。汲黯忠直無他技。司馬工夫只一誠。永向靑編留奏牘。更誰黃髮會耆英。羊曇謾有西州痛。再拜哀章涕淚傾。</text>
<title>挽尹修撰 晢</title>,<text>翰苑聲華轉集賢。名家胄子望如仙。樓成白玉期何促。館復炎荒事忍傳。東野淚流堪徹地。春閨血灑但號天。他年雛鳳齊毛羽。始信穹蒼不窅然。</text>
<title>挽朴參議 安悌</title>,<text>壯元聲價早飛騰。玉署銀臺晩始升。三命官階還夢境。七旬光景亦風燈。城南池館逢迎舊。塞北氷霜眷厚增。禁直坐孤綿酒餞。不堪衰涕一霑膺。</text>
<title>李副提學 楘 改葬挽</title>,<text>前輩儀刑仰老成。當朝雅望屬時英。標持斷斷朱絃直。藻識淵淵玉鏡淸。鴻陸羽儀初展刷。龍門風裁獨聲名。中身顚躓丁昏曀。晩路鶱騰際聖明。帷幄訏謨曾密勿。省臺謇諤儘精誠。汲黯屢出言何妄。馮衍終疏志益貞。鷄夢忽驚埋國寶。鳳毛差慰繼家聲。年低德厚嗟中壽。位嗇名高恨貳卿。三載楸原開宿草。重泉龍劍合新塋。羊曇謾有平生痛。再拜哀章淚滿纓。</text>
<title>聞淸陰大老觀化。殄瘁之痛。久不能禁。恭聞幽堂之日又迫。略抒平生景仰之懷。累句作篇。文盡而情未寫。</title>,<text>瑞世名賢曠代生。山河千里毓精英。芝蘭氣味松篁節。衮鉞文章水鏡淸。治亂每爲榮辱首。行藏長繫斗山名。高風肅物頑夫立。正論當朝俗輩驚。道屈幽潛如退弱。時來鶱翥獨忠貞。陰氛北雜孤城暈。天柱南摧隻手擎。西面恥從梁客計。東溟甘蹈魯連情。撑扶節義千匀重。抛擲身軀一羽輕。孤憤秪緣憂大國。羈囚那免厄遼城。三年燕獄風霜苦。萬古民彝日月明。參政何能知謝老。凶奴猶解重蘇卿。精金入火剛尤鍊。良玉經磨彩轉晶。白雁傳書完舊節。黃麻宣命煥新榮。明离政屬重華繼。朝體方須伯紀成。司馬初來民聳望。靑牛遄返孰留行。期頤佇見喬松壽。殄瘁俄聞泰岱傾。齎志窮泉諸葛恨。遺章瀝血史魚誠。樑摧大廈人安仰。虎逝深山兔欲橫。感激龍門曾執御。慙悲鷄酒阻封塋。秋風楚客江潭淚。摠爲公私自滿纓。</text>
<title>挽內從南監司伯圖</title>,<text>矯矯英賢積慶門。明珠產海玉生崑。精神月斧淸兼爽。氣韻天球粹更溫。步趣自殊西極馬。飛騰早化北溟鵾。緹囊白簡聲名振。玉署銀臺地望尊。華貫遍來推雅藻。通才隨處驗盤根。桐鄕遺澤歌三郡。棠茇餘風頌二藩。王氏傳芳重葉盛。謝庭蒔寶七枝繁。榮輝擧世方稱道。喪禍當年可忍言。日暮悲風纏梓樹。天寒積雪掩蘭蓀。經時巨創柴容頓。四紀流光石火翻。豈有斯人遽止此。從知是理竟難原。泉塗歸孝應無憾。朝著需才定孰存。怊悵靑山埋俊傑。凄涼素業托兒孫。髫齡謬被龍鄕奬。提抱同霑衛國恩。十載攻文聯枕席。百篇和詠叶篪塤。徐摛早識難爲弟。周捨常慙忝作昆。聚散長時元不耐。存亡垂老更堪論。空留疇昔書成帙。永負平生酒滿樽。樑月分明懸夜色。窓梅依舊返春魂。天涯頭白千行淚。寫寄哀章半着痕。</text>
<title>宋英甫大夫人挽</title>,<text>夫子淸風灑雪蘭。安人淑德稱幽閑。鹿車當世欽儒素。鸞鏡中年痛血斑。處士早期程叔道。大家初逐長君還。春暉未見花成實。暮景難回日下山。萱背凄涼違鶴髮。蒿封蕪翳隔慈顏。哺禽啼盡風枝撼。淚葉枯殘墓柏攀。事契忝從諸子後。母儀榮拜一堂間。平生孤露偏多感。稽首哀章倍愴潸。</text>
<title>挽族叔兪淸道 善曾</title>,<text>名門長德數吾兪。夫子逡逡行義俱。萬中靑錢違夙計。三城墨綬困中途。遺風一鶴聯銅竹。餘慶雙鸞峙碧梧。盛業爭將瞻禮備。閑居益可驗神扶。梅樽前歲情歡洽。蕭挽今朝淚濕濡。宗黨百年歸仰地。忍堪衰病負生蒭。</text>
<title>哭姊兄李都事 惟淸</title>,<text>吾事吾兄視伯兄。兩丁先後十年生。傳書每憶髫齡日。同爨何論骨肉情。四紀追隨俱老大。一樽歡洽判生平。隋鄕陳跡思如昨。鴻社前期夢忽驚。薄宦無端違素志。旅程那忍送丹旌。孤兒廬下螟蟲脆。孀婦堂中鶴髮明。事業凄涼湖縣石。儀刑幽翳舊山塋。堪悲朱季身名局。佇見陽元宅相成。蘭室依俙樑月色。薤歌悽斷曉風聲。單杯湛湛無酬酢。一慟人間淚盡傾。</text>
<title>挽李判尹 時昉</title>,<text>手捧紅輪上太淸。一時勳業父兼兄。官尊祿膴謙謙操。國計民憂斷斷誠。八座久推剸劇望。三台只欠奮庸名。惠均銖兩中邦賦。功著金湯左輔城。槐滿家庭還有待。柳靑京兆却無情。籌司坐席今寥闃。再拜哀章涕淚傾。</text>
<title>秋懷</title>,<text>時淸豈不樂。身閑且養拙。秋光豈不佳。胡然思凄切。登山復臨水。覽物憂不歇。採採東籬花。沈吟終永日。有客自遠方。蕭爽淸毛骨。飮我盈樽酒。指我中天月。對此兩歎息。披襟吐伊鬱。我懷苦無賴。憑君輸百一。小少慕奇偉。謀身恥瑣屑。中年益疏放。與世多抹摋。紛華旣非願。經濟嗟無術。終然愧前修。未忍甘緇涅。素心猶耿耿。流光何忽忽。春容復幾時。秋髮俄蕭瑟。物色政搖落。風霜更漻泬。千林看索莫。百蟲聽嘈喞。外物寧相管。中情諒難遏。自然見之感。不但傷時物。悠悠復悠悠。此意共誰說。有美在西方。相思隔天末。欲往從之遊。神魂自飛越。蒼蒼蒹葭晩。溯洄波浪闊。獨立久延佇。心緖頻紆結。燁燁中谷蘭。蔥蔥南山蔚。歲晏托幽襟。誓心期晩節。常恐風霜急。坐見顏色奪。呼童進一杯。慷慨添愁絶。君看宇宙內。志士幾堙沒。聊將我初服。楚楚且修潔。早晩逢陽春。毋令佳期失。</text>
<title>病裏走草。呈尹汝望春坊直廬。</title>,<text>舊習如膏染。日深不可濯。新功如逆舟。進寸而退尺。男兒百年志。胡然長碌碌。與子別幾日。我憂在離索。抱病伏陋巷。無人問消息。秋風一蕭瑟。幽思轉寂寞。念子欲見之。悵望靑瑣直。官淸豈不樂。榮成或招辱。特行近殃咎。俯仰慙流俗。所貴君子道。不流亦不激。愛君方寸豁。寧容些子隔。我有古人書。束之置高閣。披塵整舊帙。準擬三冬讀。志荒氣久放。此疾恐難藥。幸子不我遐。時來垂警策。至交在不言。休論會疏數。共勖平生志。莫孤當年約。</text>
<title>流湖郡。憶舊遊。兼述懷。奉別閔明允嶺東之行。丁丑</title>,<text>對酒忽不樂。起舞歌怨詩。怨詩亦何言。我懷在別離。登山復臨水。送君天之涯。當行闕贈贐。聊以茲相貽。念昔在京國。俱當年少時。佳朋四五人。脫略去毛皮。日華曁汝望。浩然及淸之。得酒且招邀。見月頻追隨。淸香挹蘭室。心事得芝眉。共指南山松。歲晏以爲期。風沙一夕驚。狡虜窺京師。羽衛劇蒼黃。宗社瀕顚危。余時忝近列。徒步隨龍旗。龍旗晦腥塵。鼓角孤城悲。君辱至於此。國危乃如斯。男兒惟死耳。臣子寧生爲。刳肝寫斗血。排雲陳苦辭。中情多感激。文字少委蛇。倉卒免誅殛。皇穹信聖慈。乾坤忽蕩覆。戎夏移尊卑。慟哭城下盟。血涕空漣洏。未遂魯連志。能免吾爲夷。仍陪鶴駕塵。擬作龍荒羈。庶以勤苦力。少答君恩垂。誠微罪固大。天意終難知。負靮違誠願。盈車招謗訾。投荒諒職分。完領還鴻私。偃息天地間。俯仰多忸怩。長歎異漢賈。沈憂劇湘纍。悠悠我之懷。落落知者誰。朋知各星散。生死存亡疑。追惟曩昔遊。憮然摧心脾。已莫聞音塵。何由接風儀。相思不可諼。耿耿窮曛曦。今年夏維仲。子實來南陲。相逢湖海外。握手乍悵怡。却說亂離初。流淚雙交頤。兵塵尙澒洞。狼藉川原屍。生逢眞幸耳。遮莫嗟枯衰。南江好天氣。景物淸而奇。扶筇日相就。信宿忘勞疲。主人京洛舊。杯盤慰餒飢。龍淵古梵宇。詩酒頗相宜。繽紛列壺觴。璀璨羅瓊琪。縱飮河海傾。劇談風霆馳。矇矓醉眼中。萬象呈新姿。長江拖玉鏡。峻山攢靑璃。江山入管領。所得良不貲。娛遊復幾時。別恨還牽維。之子去何之。嶺東東海湄。寒松與鏡浦。仙者所棲遲。子晉下鳳笙。王母留雲麾。於焉托生涯。可以逃黏黐。春苗有黃精。秋華有紫芝。鷗鶴是家口。水石是家資。狂寰肯夢寐。從政嗟殆而。飄飄動逸興。去去邈難追。壤蟲仰黃鵠。鷦鷯羨鷾鴯。悵望淸塵遠。佇立空躕踟。嗟予亦何故。獨此逢百罹。秋風入江潭。百卉凋繁蕤。孤蘭在空谷。燁燁幽香披。采之欲有贈。結佩將誰詒。搖搖魂欲絶。曖曖時將罷。子又捨我去。何以慰我思。幽憂作心病。病痼醫難治。翻思別離苦。自古饒嗟咨。由來金石契。好事幾參差。神交無遠邇。天地卽軒墀。各自保初服。生死無磷緇。</text>
<title>走草。次閔明允見贈四十韻。</title>,<text>宇宙一瞬息。天地一環島。其中萬萬事。少好多不好。節物變榮悴。時序迭寒燠。古來鳴文者。形容費詞藻。每到去留際。最是愁絶倒。伊我苦生晩。澤畔憂心懆。憂心萬緖結。何由問蒼昊。行行採蘭蕙。結佩情煩惱。狂攘歎卽事。摧落嗟吾道。悠悠復悠悠。此意誰共討。惟君不我遐。平生托襟抱。論交許鮑管。談藝追參顥。近有惠我篇。文瀾何浩浩。蕪拙敢思敵。縮手嬰殘堡。吾窮甚越棲。子勢壯秦鎬。赤刀試威虎。堪嗟東海老。拜手誦玉語。珍重荊山寶。詩中說離情。離情何草草。人生際亂離。聚散苦難保。亂離不忍言。塵氛未滌澡。原野厭赤孩。丘壑塡皤媼。惡小封公侯。簪纓降隷皁。致此亦何人。竟莫原根腦。平昇望已絶。賢智光宜葆。嶺東山水窟。磅礴勞天造。鏡浦波瀾淨。金剛厓石皓。君今拂衣去。永欲超榮槁。塵區望仙境。滄海於行潦。羈囚仰逸軌。螢爝於陽杲。仙凡從此隔。悵望心如擣。懸知君去日。秋興饒粱稻。地僻人到稀。山峻楓丹早。紫姑送玉漿。安期投海棗。瓊壇羽衣客。相待煙霞掃。由來靜散地。脫灑富新稿。水石代俸祿。芰荷當繒縞。翛乎御長風。泠然挹沖灝。千秋四仙躅。歷歷皆可考。嗟嗟末路蹤。火宅空焦燥。令威早晩歸。仙語煩預禱。</text>
<title>夜坐書懷。三首。</title>,<text>靑燈照永夜。客枕起臥頻。有言不可吐。有懷不可陳。切切草間蟲。哀哀啼向晨。諒誰使之然。役役強吟呻。天機自爾動。物性乃其眞。一時鳴不平。小大各有因。呼童寫此意。渙然忽沾巾。悠悠宇宙內。何限不平人。秋亭延佇久。曖曖天欲晦。鳥雀已歸林。牛羊亦下埭。索索葉走庭。頓驚時序代。對此忽慘然。我懷焉所在。掩髂有布褐。充腸有魚菜。蓬蒿非我惡。金玉非我愛。愛而不相見。使我心悵愾。下女倘可遺。因之結蘭佩。酒亦有何好。我今連飮之。諒非爲飽足。亦非爲養頤。飮之便忘憂。所以樂深巵。笑彼不知者。謂我士也癡。秋風獵山野。群芳日以衰。行吟楚澤上。落落美人期。此時強獨醒。我爲屈子悲。誰能酒盈樽。願言長相隨。</text>
<title>春雪分韻。得咸字沒押。</title>,<text>新春雪意驕。飄瞥雜微𩁺。初看鋪小蹊。漸欲埋峻嵒。中藏沾濕意。外飾輝瓊瑊。騰凌迷上下。逼壓摧松杉。芝蘭夭句尖。拜敗逮叢杋。群峯似不堪。玉馬愁羈銜。鸞鳳號凍死。蹴踏恣狡兔。下民苦怨咨。肌膚甚砭礛。重裘亦不耐。何況襖與衫。四時有分序。氣候不相攙。吁嗟彼滕六。爾心何乃凡。用事窮玄冬。陰權尙饕饞。掩擁上蒼尊。奪此明命監。得非肆凌虐。無乃爲巧讒。頗似建安時。跳踉有催汜。句芒怯凶威。縮恧牙舌緘。農鳸時將愆。可畏非民嵒。伊我涕汍瀾。屛伏山崔巉。意欲籲上天。稽首招巫咸。欲語再三咽。願諒我至諴。嘗聞玉燭化。不外帝包函。譬彼和羹味。必須調酸鹹。譬彼濟巨川。必須賴檣帆。國以賢俊興。具瞻在巖巖。寵庸彼奰忒。寧不辱緋縿。帝願察陰姦。宜卽加翦芟。語罷重稽首。乂手雙摻摻。拜送巫咸去。中宵獨諵諵。</text>
<title>尹汝望大夫人壽席。分韻得瀝字。</title>,<text>木刻小唐鷄。棲君堂上壁。鷄鳴遲報曉。歲月彌千億。慈顏景未暮。孝子樂無斁。德門富餘慶。盈庭摠蘭玉。久知菽水懽。不用三牲易。今夕是何夕。壽星明南極。稱觴詠白華。聯裾舞彩服。顧我忝朋交。升堂叨奉爵。平生風樹痛。到此增抑塞。旣蒙子視惠。敢闕母事職。年年鎭此會。共醉芳樽瀝。</text>
<title>和左太沖招隱</title>,<text>白雲棲靑山。巖洞幽以深。我懷杳焉如。有美在空林。願言從之遊。振衣陟崇岑。邂逅巢居子。婆娑松桂陰。相對兩窅然。微言托素琴。聖人貴兼濟。逸士志幽尋。借問蘇門嘯。何似龜山吟。時兮倘可鳴。卷阿有祥禽。山中一枕靜。山外八表昏。皎皎林下姿。亭亭遠世樊。四時有佳興。獨行無晤言。棲遲境欲暮。掇佩拾蘭蓀。豈不樂素性。哀哉彼黎元。穎水固以淸。靑溪非道存。鳥獸倘可群。聖路詎環轅。隆中有臥龍。時起行風雲。</text>
<title>登冶城歎 課作○代人</title>,<text>懷哉謝安石。風流一代傾。暇日集名勝。携手臨層城。江山自瑩秀。吟嘯有餘淸。遊神八極外。杳然遺身名。瞻矚豈不佳。談論亦玄精。翩翩右軍子。苦口來相爭。爲言王室屯。尙待人力亨。淸虛較實績。秋實與春榮。慷慨動聲容。終令一座驚。至論諒心服。大言非本情。竹林頹餘風。世道遂淪坑。豈無賢達士。矯矯厭同聲。名敎日崩潰。流波久已成。安石尙復爾。餘子安足評。放曠蔑至理。濫吹廁時英。身謀諒自得。可柰爾蒼生。曠世感同風。惻愴歌不平。</text>
<title>挽金子晩</title>,<text>識子十年來。謂子當有施。子今止於此。天意諒難知。善良不必壽。禍福誰實尸。昔子洊重戚。他鄕形影羈。血盡林烏啼。欒欒若不持。尙憐謝家庭。玉樹交雙枝。誰言未數歲。前後罹霜萎。空山一片地。新塚忽纍纍。身名竟寂寞。後事腹中兒。慟矣彼蒼者。胡寧忍此爲。子面人共識。子心我愛之。挺挺松桂質。琅琅金玉姿。諫直實天賦。才華亦自奇。當吾楚澤囚。値子遼海移。相逢一笑語。肝膽兩相期。萍蓬耐風波。山海中分離。松楸幸同鄕。歲時頻追隨。一樽林亭話。海月纔盈虧。如何東野報。使我抱深悲。寢門一慟絶。樑月夢還疑。已矣不可見。懷哉曷有涯。形役不自由。東西苦奔馳。幽明負慙恨。入地欠長辭。秋風和老淚。天末寄哀詞。</text>
<title>將赴綿城定山。道中有感。丙戌</title>,<text>久分世我棄。還爲世所役。策馬臨長道。行行未能息。炎蒸鑠我骨。塵土眯我目。俯羨游川魚。仰愧凌雲翮。悵惘若有喪。回首山林隔。薄晩投荒店。沈吟終永夕。</text>
<title>到縣。用杜草堂北征韻。紀事。</title>,<text>賦命苦蹇剝。生平少安吉。十載厭流離。遑遑歎靡室。單衣恒卒歲。一瓢聊並日。幽棲霞嶺下。願言終圭蓽。久知才力薄。不堪當世出。尙怕所植弱。凜凜如將失。日三追曾省。佩四師顏勿。蓬麻廁友朋。玉石相磨切。世變忽驚心。中途意恍惚。進退實觸藩。松楸命未畢。逼迫奉府檄。兢魂久縮瑟。舍龜近朵頤。出穴從需血。罝羅憐雉麗。燭焰驚蛾滅。汩沒就塵土。悵惘辭巖窟。回首愧山泉。淤泥帶濘潏。遂被銅章綰。坐使芰製裂。綿州介南溟。六月驅征轍。逢人顏獨厚。觸境心匪悅。夢繞草堂松。情懸故里栗。謝世復此役。求解類沐漆。仍愁北山客。永貽人口實。七尺不自由。謀身良已拙。三伏劇流金。道途炎塵沒。火雲矗天倪。微風息木末。怯炮鳶墜水。驚焚龍蟄穴。汗流疑體潰。肌焦畏鑠骨。嚴程計日月。行色何卒卒。有意促驂騑。無心攬景物。發日已換蓂。歸途指窮髮。停車拜先壟。風樹長悲結。枯魚久含索。撫心增哽咽。回首戀京闕。浪浪復涕雪。銜恩未橫草。補衮嗟捐襪。吁咈隔聖顏。喘息違親膝。永負忠孝志。心腸交痛折。顧語念妻孥。盛夏猶弊褐。甑虛任生塵。屋破從雨泄。沾恩庶全活。壑殍休相慄。淹回曾幾日。廏吏啓前列。凌晨過大江。風雨飽沐櫛。花巖水帶繞。馬山雲眉抹。旅館參郵敞。川路完郊闊。逐日力已殫。呑江思解渴。有時發癲熱。臨岐欲叫喝。經過六州倅。朝暮困醉聒。朅來莅州任。齷齪難容說。僻海牧殘氓。荒城領疲卒。衰鬢覺添皓。煩襟苦未豁。身非棲枳鳳。人醜宿柳鶻。頑胥恣睒睗。左右紛凌突。游刃怯割鷄。弱力難勝匹。積逋拙催科。繁文滯裁決。對案輒眉攢。當衙劇首疾。野鳥惱樊籠。物性固莫奪。寧將脫羈馽。走險思鋌拔。戀恩尙遲回。沈吟逮明發。忽憶近日事。腥塵漲遼碣。神州若潰瓜。大運正値殺。全生亦云幸。苟活延時月。君臣大義在。世故終難絶。聖朝精錯擧。賢愚黑白別。黎元覬蘇息。逆節已蕩折。外患熄烽煙。內憂無褒妲。礪翼屬英俊。艮趾非明哲。薄劣宜滯抑。敢望匡時烈。口腹亦已侈。五斗優資活。高適歎封丘。汲黯懷禁闥。孟諸豈易歸。淮陽阻魏闕。愁來喚酒飮。高歌唾壺缺。得喪分已定。何必論窮達。</text>
<title>九日。陪仲氏分韻。得滿字。</title>,<text>風雨縣齋冷。空階木葉滿。病起苦料峭。詩情吟更懶。他鄕値令節。鴻雁影相伴。豈不樂怡怡。如何心悹悹。故國邈千里。骨肉音容斷。中年足愴恨。萬事雙鬢短。一樽話心事。天涯終夕款。萸菊且隨俗。慰此晨星散。明年定誰健。杯行遮莫算。醉歌松上蔦。嗚嗚覺耳暖。</text>
<title>和元次山舂陵行 課作</title>,<text>歎息復歎息。中宵寢還興。我衣豈不華。我飧有殽脀。胡然我心惻。所憂在黎蒸。天步久艱難。兵荒迭交乘。三空屬今日。澇暵一年仍。土山旣焦爛。深谷還爲陵。沙原拾綠穗。朝暮活何能。貿貿轉丘壑。嗷嗷思土崩。朝廷軫疲瘵。蠲免屢垂矜。良田盡汚萊。半租實倍徵。人言南土熟。南土豈云登。霜郊極蕭條。民食半菰菱。流離偏走集。疋帛纔斗升。有司急經費。迫責在令丞。上念邦用匱。下畏王法繩。發牒走里巷。百催一不應。豈其民盡頑。財力諒難勝。邦本一披蹶。徵誅復誰承。爲此心如惔。慷慨欲沾膺。柰何今之人。胡寧憯莫懲。詩成試一唱。轉展百感增。天門邈以深。薄言規友朋。</text>
<title>調悲憤 課作</title>,<text>艶艶芝蘭秀。英英瓊玉蘊。國香天不管。隨風墮垢坋。將身未分明。有頸誰能刎。哀歌十八拍。拍拍紅血抆。珠還薄暮景。霜重餘朝槿。訣別雨胡雛。辛苦劇茹堇。淸詞結幽恨。沒齒含悲憤。千秋紫陽翁。原情軫矜隱。謂勝墜閣郞。丈夫欠立慬。終然愧恒德。苦語徒唇吻。輕塵委弱草。從古幾紅粉。靑陵有高臺。魂魄應難近。</text>
<title>咸卿歸後三日。大而至。與尹重卿，李一卿。會閑好江樓。咸卿送一詩。走筆和寄。時大而承召北歸。時卽七夕也。</title>,<text>水上浮萍草。乍合還乍離。所以前日書。相會不須期。叵耐兩妙至。三宵先後之。對酒暮江樓。有懷氷雪姿。佳辰七月夕。鳥使傳淸詩。開緘一展讀。未往神先馳。我懷子先獲。子心我亦知。如何去住恨。又此秋風時。無由屈車蓋。共醉高陽池。</text>
<title>挽尹生</title>,<text>愛爾貌如玉。天然溫粹質。愛爾氣如蘭。自在馨香發。玉琢有奇文。器成仍中缺。蘭生欲峻茂。奄罹春霜折。柰何司命者。生材還夭扎。玄夫不可訊。此理竟昒圠。我昔在深峽。見爾初解齕。携卷來問字。咬菜霞山雪。頭角日嶄然。英妙推儕列。一散風塵際。重逢驚弁突。告我嶺外行。神傷經歲別。豈謂造次話。便成幽明訣。當年纔弱冠。爾才方特達。廿載人間世。風燈苦奄忽。慟矣不堪聞。悲哉尙忍說。爺娘隔千里。遺恨重泉結。濬沖痛情鍾。羊秉悲胤絶。哀哀未亡人。鸞鏡千行血。人誰無一死。爾死偏悽咽。南雲杳茫茫。何處歸遺骨。抱病伏江上。無由相征紼。逬淚寫哀章。因風寄天末。</text>
<title>金大諫仲文携酒來別。江頭有贈。醉後率和。庚寅</title>,<text>罪重死無惜。路長愁難任。平生不自量。竊期古人心。誰知事大謬。邈投關山陰。嚴程自湖外。旅鬢晨霜侵。日暮淸江渡。舟楫幾顚沈。故人惠然至。風義出尋常。醇醪沃枯腸。寒谷回春光。敢以一日病。辭子千金觴。鷄鳴各南北。天末長相望。</text>
<title>從村客。觀魚江上。壬辰</title>,<text>春水方渙渙。淸江深一篙。村客爲來報。鯈魚新上濠。杖策隨童冠。携酒臨江皐。漁人待沙磯。泛泛浮輕舠。朅來牽幽情。兼爲時景挑。境僻迹已奇。興逸氣增豪。更欲溯危灘。灘傾波面高。因添昨夜雨。觸石喧風濤。長年瀉駭汗。大聲相呼號。如此將無歸。紼纚憐堪勞。歸橈泊淸潭。擧網抽銀刀。江闊不須截。網疏寧嫌逃。編來玉脡脡。命僕充烹熬。近憶松江鱸。遠懷龍伯鼇。趣適各有宜。大小同所遭。口腹未盡遣。所愧近饞饕。呼兒寫此意。滿酌中山醪。從他漁父醉。笑伊靈均騷。世情已浮雲。付與波滔滔。恐有外人知。爲訪川源桃。</text>
<title>喜雨</title>,<text>悶雨垂兩月。幽憂劇心病。豈但百畝念。蒼生近大命。空山閉茅舍。中夜獨耿耿。曉來蕭疏響。開窓恐錯聽。忽驚天色改。陰雲翳前嶺。終朝漸𩃎沛。滿空銀竹逬。遂成三日霖。甘膏溢區井。向聞桑林禱。圭璧殫誠敬。感應諒不爽。天人本響影。野老頌良耟。林禽喚小鼎。呼僮進杖屨。登高望晴景。焦枯變蘇活。新綠生畦町。雖微身操耒。田野多遺秉。溝壑幸粗免。擊壤歌可詠。</text>
<title>端午日雨下。有懷嘉林先墓。</title>,<text>自我去松楸。于今已三歲。天涯奉香火。豈無兄與弟。此身阻參拜。中心如未祭。今年屬重午。霖雨若不霽。地遠川路闊。行人定濡滯。馬醫夏畦子。皆能掃塋砌。荒原奠鷄酒。寂寞付僮隷。明發獨不寐。我懷將何制。浩浩天地大。微蹤長纍繫。百年已強半。永負忠孝計。剋己追前愆。嗟哉恐莫逮。翹首杳秦越。天長雲更蔽。</text>
<title>夢先</title>,<text>憶我在北時。靡夜不夢先。豈其羹墻念。在彼偏能專。一身嬰大戮。萬里長棄捐。魑魅日侵陵。喘息纔綿延。精靈想垂矜。左右相扶全。抑將心近死。虛靜絶拘牽。僾然若存著。感格或能旃。洎來越江上。倏忽踰歲年。點撿寢寐間。不如居窮邊。兢惶念少息。妻子鬧眼前。自愧小人性。因物卽有遷。邇來適抱病。空齋聊獨眠。夢裏侍嚴慈。分明三夜連。弟兄雜笑語。怳如平生然。覺來推枕起。濙濙雙涕漣。不肖背先訓。丘山積罪愆。未遂烏鳥誠。遺痛結終天。立揚事尤難。撫躬深悲纏。故山在湖外。其下屋數椽。畢命奉香火。歸骨依松阡。此志常耿介。窮老彌懸懸。願言莫奮飛。咄咄長自憐。</text>
<title>白蓮菴。偕舍兄弟曁李兄淸之，尹汝望同會。分韻得池字。</title>,<text>遠遊已半世。生還曾未期。幸從萬里回。邂逅紫芝眉。提携訪前躅。夜榻禪房移。寒林翳殘刹。亂草埋枯池。蕭條物色變。觸目增凄其。斷蓬集陳根。羈禽棲故枝。居然三十年。存沒事尤悲。同行多少年。此意誰能知。獨有舊游人。相對霜毛垂。默坐算平生。聚散孰多時。明朝出山門。南北饒分岐。呼童進一杯。勸君君莫辭。相逢已多感。別後柰相思。</text>
<title>悲靈烏</title>,<text>有烏啄主家。啞啞如訴話。揮之不飛去。竟日聲欲喝。人言烏見鬼。見鬼能吠怪。世或忌烏鳴。烏鳴家有害。主家金鏃矢。蹶張危機駭。劃倏流星翻。頸脰隨聲碎。性命決俄頃。誰能以臆對。碧血灑庭除。群烏噤口退。哀哉此烏烏。一鳴遭奇禍。鴻雁飛冥冥。鳳凰逝翽翽。深山與茂林。何處不可在。獨感一枝惠。未忍忘忠愛。性靈旣前知。丁寧告三再。使爾鳴而災。爾死固爾罪。爾志在告禍。爾死冤實最。哀哉爾死矣。爾死誰胥誨。謂家更無災。恬怡廢禳禬。古基饒方良。誰看一車載。旣不免身禍。亦無補家敗。哀哉此烏烏。感歎雙淚灑。</text>
<title>房中。藏五盆梅竹松梔柚。占韻得淸瘦寒苦香字。</title>,<text>取來西湖枝。寄向盆株生。置之竹君上。高標宜弟兄。昂藏老査奇。點綴數枝明。當窓顏色古。壓枕魂夢淸。雖無富貴相。尙與氷霜爭。處士偏憐愛。爲爾同心情。右梅豈無萬竿園。移君置座右。爲愛數君子。松梅及梔柚。列之成四友。與人同味臭。孤根諒拳曲。病葉猶疏秀。時來獨擧杯。淸氣添香酎。何須肉者肥。好是寒而瘦。右竹百年生巖石。盈尺勢屈盤。飽更幾風霜。柯葉半摧殘。移根種小盆。擁腫不堪看。豈無干霄志。鬱抑抽心難。尙憐徂徠節。失地依空欄。獨閉茅齋雪。幽懷期歲寒。右松著名本草經。托根炎洲土。豈亶藥性美。玩賞眞嘉樹。花飄六月雪。子長三秋雨。綠葉間丹實。經冬節更苦。密室護凌寒。扶疏淸映戶。終憐分地小。憔悴慙貧主。右梔昔在南海上。靑林見霜黃。比橘形稍大。方柑臭更香。平生酷嗜好。重之當瓊漿。今年始種核。數莖靑已長。離鄕恐變性。怯寒藏深房。何年摘金丸。始愜此心腸。右柚</text>
<title>乙未立春日</title>,<text>當春每有祝。有祝眞似黷。貴旣非我願。富亦難倖獲。所祝不在多。無禍勝有福。松篁托幽趣。花卉供閑適。免被疾病侵。不至飢凍迫。親戚數團圓。友朋無離索。匏樽有濁醪。時醉也不惡。</text>
<title>題寄傲軒</title>,<text>醉過寄傲軒。主人勸客酒。主人似不傲。客乃眞傲叟。無乃寄傲名。爲待淸狂友。傲兀憑短几。深杯倒八九。客旣不知主。主亦知客否。陶陶寄傲興。爛熳同醉後。雖然寄是寓。寓卽非眞有。借問主人意。誰寄誰眞守。主人笑不應。請質諸五柳。淵明邈千載。此意無與扣。主人且勿居。願以爲客壽。滿酌黃花巵。欣然再拜受。</text>
<title>鳳飢不啄粟 課作○戊戌</title>,<text>有鳥生丹穴。煌煌九苞姿。火德含明輝。文章表珍奇。高飛九千仞。覽德一下之。棲翔自有所。顯晦必以時。天寒玉山淨。練實無餘枝。一啄違素志。三年終不移。豈無稻與粱。可以療苦飢。羞從鷄鶩群。刺蹙同喧卑。矯首一長鳴。緬邈思軒羲。阿閣成荒丘。丹書竟誰知。姬公歎不聞。孔聖悲德衰。嗟嗟爾鳳兮。爾飢豈非宜。眷彼蓬蒿下。萬族集鸒斯。飽營覆車粟。群飛恣提提。世眼重肥瘦。誰分跖與夷。鳳兮良獨苦。長飢我爾悲。我有琅玕種。種之葛仙陂。會待碧玉長。珠實結離離。爲爾充糇粻。歲晏同心期。虞庭九韶奏。遲爾一來儀。</text>
<title>陪仲氏夜話書懷 是冬多雪</title>,<text>去年憂無雪。今年喜有雪。無雪蝗蟲作。有雪麥芽茁。我是畎畝人。君民念實切。轉展逮中宵。開窓滿庭月。喚杯家已儉。尋詩思不發。掩卷一歎息。靑燈伴明滅。盡日公私憂。向夕稍閑靜。陶陶弟兄樂。偶此淸夜永。人生重百年。居然涉半境。榮枯諒無意。聚散亦難定。縱使各適願。柰此傷分逬。蒼蒼故林桂。遲暮同攀省。</text>
<title>南村聯句。得覃字韻。順押。在錦山時</title>,<text>藐爾生天地。俱蒙大化覃。武仲 鷦棲一枝樹。蛟藏千尺潭。汝度 逢時騰狻猊。守道定瞿曇 汝望 素志雖自大。庸質柰非譚。吉甫 學力金在爐。營懷薪就燂。武仲 老覺歲月忙。道愧天地參。汝度 富貴指浮雲。事業回迷驂。汝望 幽潛異水北。留滯似周南。吉甫 悠悠是達生。碌碌非奇男。武仲 歲寒知松柏。搆廈要楩枏。汝度 負荷爾方待。棄捐吾自諳。汝望 行藏視龍蛇。飮啄隨鶉䳺。吉甫 相携入窮谷。永矢結茅庵。武仲 荒田身自耰。世事口欲喑。汝度 圖書左右對。杯酒親朋含。汝望 虛堂風月入。半畝天雲涵。吉甫 沙灘聆玉琴。雪岳瞻銀䤴。武仲 追隨任杖屨。酬酢煩筒函。汝度 契闊耐貧病。詩料輸貪婪。汝望 談言日農圃。光景時煙嵐。吉甫 節物感心目。飢凍軫耕蠶。武仲 蕭條傍林壑。放浪脫冠簪。汝度 野蔬凍未掇。巖梅幽可探。汝望 年華抛足惜。山水取非貪。吉甫 遺經子獨味。僻景我偏耽。武仲 朋儕膠在漆。兄弟樂且湛。汝度 林居好蠖屈。當路有虎眈。汝望 投閑足遊息。敗名實荒酖。吉甫 尋詩各戰藝。苦吟雙鬢毿。武仲 挑燈度淸夜。闃寂似禪龕。汝度 強隣務生敵。弱力愁難堪。汝望 三鼓氣已竭。一鏖功難戡。吉甫 癡且不敵信。窮步能當弇。武仲 時摧屈賈壘。更試儀秦談。汝度 好謀類誨由。屈策猶問郯。汝望 當前志自懾。數窘心如惔。吉甫 思奇字屼屼。神暢文淡淡。武仲 頭腦去風眩。胸膈驅頑痰。汝度 用譎羞道文。守靜寧師澹。汝望 白戰若未已。禍亂知用餤。吉甫 且嘔文字苦。寧咀道腴甘。武仲 悅口是芻豢。香鼻宜橙柑。汝度 立慬尙操蘖。致和要使苷。汝望 刮眼擬用篦。彈冠思沐泔。吉甫 獨詣末吾勇。重負期君擔。武仲 雖昧貫以一。幸有益者三。汝度 岐路南復北。素絲朱可藍。汝望 高明鶩虛遠。所戒耽伽籃 吉甫 巽懦混光塵。亦恐歸周聃。武仲 須尋門路正。無使屋漏慙。汝度 山蹊在戛用。玉石貴相鏨。汝望 襲蘭已薰郁。飮醇方沈酣。吉甫 各自思慥慥。瞽說非全憨。武仲</text>
<title>妹兄尹 衡志 博士挽</title>,<text>我欲問兄兄不語。兄今捨此將安之。浮生忽忽兄未半。抱負堂堂兄未施。兒稚婦弱兄不憐。弟哭兄號兄不悲。有奠滿床兄不嘗。有親滿堂兄不辭。駸駸柳車去莫返。兄今逝矣歸何時。秋山一慟九原別。老色漠漠天無知。</text>
<title>次姊兄李別坐淸之韻。奉別。丁丑</title>,<text>我愛我兄之逸才。鳥中鴻鵠獸騕褭。風蹄逐日氣奮猛。雲翮當空思矯夭。杈枒千歲溝中木。斲斷不受丹與縹。亭亭特立飽風霜。恥向春姸呈嬌嬈。居然半世成蹉跎。冷官一命蟲食蓼。徒將文字弔不遇。高視乾坤幽思眇。乾坤屬當蹇屯會。國事已到鮎竿抄。衷戎未泄唐家憤。帝秦深慙梁與趙。兄時落魄西海隅。終老漁樵生計肇。疏狂却倍亂離後。飄颻若將超塵表。我亦負纍湖之陰。補衮天墀望已了。秋潭旅恨結湘蘭。夜月孤吟伴越鳥。弟兄落落參與商。千里聲耗難可紹。他鄕忽忽歲將晏。獨閉柴荊心悄悄。魂飛關嶺路脩阻。望斷津梁波浩溔。感兄委訪情不淺。一鞭早着靑蘿 地名 曉。相逢握手乍欣悵。解以嘉魚爵淸醥。醉後益見兄襟爽。鶴立鷄群何矯矯。把杯評詩夜向闌。涼月疏櫺窺皎皎。神融窅爾兩忘言。相對高吟淸興杳。朝來更携兩友生。好觀游魚臨碧沼。坐中忽見時物變。天末蘋風秋嫋嫋。感懷還說兩三篇。筆勢健逼春原燎。堂堂紀律誰能敵。陣馬百萬爭蹻蹻。兄乃參天之豫章。弟乃緣陂之苦篠。管窺蠡測敢髣髴。纔得一二遺萬兆。安得如兄才且俊。掌以征虜之旟旐。由來胡虜無長運。越句鋒干久鍛敽。奇才豈無展布日。會使吾民免野莩。嗟予抹摋世所棄。窮途記問如兄少。旣見聊寬心怲怲。爲歌周詩松上蔦。如何此別又悤悤。憂深更覺深杯小。願兄莫孤三冬約。免遣愁腸再膠擾。</text>
<title>次高達夫封丘縣韻。送尹汝望赴任堤川。</title>,<text>移家卜隣錦南野。微君誰與同歸者。君今作尉捨我去。使我索居衡門下。聚若有緣散何爲。人生去住良難期。登山臨水送將歸。秋風憀慄心之悲。別子何言以贈子。古詩一篇情在此。專城奉養豈不樂。鼎肉或未榮菽水。龜尾泥塗孰禁哉。羊腸世路多盤回。早將忠孝報君親。莫學王良煩往來。</text>
<title>三垂岡行 課作○代人</title>,<text>三垂岡南月暈長。三垂岡北塵沙颺。鐵騎夜趯三垂傍。繞岡三匝旌旗張。風雲慘惔神機藏。蚩尤漲霧連天黃。平朝疾雷聲磅硠。南軍百萬紛披攘。殺氣憑陵虎驅羊。流血漂鹵屍塡隍。碭山老賊膽欲霜。鬪鷄小子神揚揚。赤壁焚曹邁孫郞。墨纕殱秦追晉襄。取威定霸計莫臧。十指奇功收一場。英風再挾鴉軍翔。大唐日月幾重光。獨恨持盈昧垂堂。汜水樂器重悲涼。興亡成敗一瞥忙。霸氣蕭索汾川陽。斜陽無語立蒼蒼。萬古遺恨三垂岡。</text>
<title>陪仲氏夜飮。用山谷韻。兼示諸子姪。</title>,<text>我家服田隋海西。十畝桑麻一頃豆。甘成契闊供賦役。恥隨兒女爭娟醜。中年離亂苦萍蓬。鴻雁分飛霜雪後。荒涼故里憶兄病。落拓他鄕憐弟瘦。居然十載南又北。會面幾時饒分手。存亡生死各愴神。愧負靑氈傳睦友。南荒旅宦劇潦倒。忍心朱丹蒙恥詬。羈懷悄悄不自聊。悵望雲山思鹿走。天涯樽酒此時同。哀樂從前竟何有。歡悰溢抱類癡病。喜言漲舌如強口。休嗟晩景鬢俱皓。且說稚齡長齊肘。生平酒量較多少。放浪詩情啓緘紐。世間眞樂竟今夕。殘燭未跋杯添酒。有甥有兒張吾軍。詩禮傳芳庶不朽。行身我愧賢父風。作人爾豈羞而公。丁寧遮莫笑吾儂。儂有一言爾當從。還將所爲辨人己。丈夫辦此差可耳。</text>
<title>次尹孝直金溝縣夢樂堂長韻</title>,<text>昨夢芝眉話更僕。亹亹淸芬宛平昔。覺來相思不可見。金山碧水瞻無極。迢迢靑鳥自何來。忙手開緘欣有得。投我夢樂堂上詩。邀我續和增扁刻。我居醉鄕連睡鄕。寅緣往來華胥國。此國煕煕眞樂國。因想都忘況懼咢。箇中夢寐失眞幻。誰貴王侯賤僕役。如將一體強分別。心力還應苦筋力。笑伊師尹眞拘拘。苦樂何如兩忘若。禦寇說夢亦夢耳。眞幻未分誰苦樂。使君處世心不世。墨綬棲遲隱於祿。已了黃粱與白蟻。肯艶三刀榮十鹿。從他簿書鬧耳目。雲過太空心境寂。淸琴獨響單父堂。爽氣長對西山郭。閑情放浪陶潛詩。醉興飛動張顚墨。知君寤樂亦自多。不減不增神盈谷。胡爲借夢以喩樂。欲將幻界同眞蹟。同塵終未免侵塵。無乃酬煩日不足。塗龜澤雉各有樂。化蝶何須詑自適。吾生半世苦眛夢。草堂閑眠晩始覺。蕉鹿雙爭笑前迷。芻狗三言驚變易。弔詭幸得朝暮遇。西有林江東魯嶽。驅馳夢境不自由。別來多年惱心曲。懸知縣齋秋宵夢。也繞江楓與山竹。鳴皐天姥不必夢中遊。掃灑石上明月期太白。</text>
<title>唐詩類選序</title>,<text>删後之詩。至唐大盛。以名家鳴者。無慮數十百家。自敦詩之士。病莫能遍究。搜英擷芳。鈔錄者代作。惟楊氏士弘所選稱唐音者最精粹。以世而盛，中，晩分焉。以音而始，正，遺彙焉。然其該取各體。故所選不得偏夥。譬之玉敦金盌。奇珍異品。備之爲儀。少之爲貴。適口則有之。果腹則未也。國家用詩取士。惟古詩七言。於今科式。最近。學者從事恒於斯。將由楊氏之選乎。則全鼎之味。染指卽休。將領諸家之全乎。則建章千門。鬨闥莫尋。此閔侯類選之所以編歟。是編也。出入百氏上下數百年間。凡得四百有餘篇。純取七言者。以近時式也。時代不分。音節不辨者。義主類編也。李杜只載一篇者。以著全集之不可闕而無事於選也。昌黎溫李之流。亦有全集。而間有所取者。視李杜而差之也。取諸平淡而奇逸並收。求之典雅而雄健靡遺。滄珠畢採。野艶咸摘。鬱然爲七言林藪。信乎有功於詩學也。閔侯於唐詩。有王，杜，左，馬癖。沈浸咀嚼垂半世。蓋其心口之所諷喩。手指之所枰停。必有三昧法諦。有非別人所能覰到者。編成不欲自私。今復割俸而剞劂之。以公諸人。其着力之深。用意之勤。尤可賞已。蒙莊氏有言曰。惟其好之也。欲以明之。閔侯之於是編也。亦殆昭曠之琴策哉。閔侯名晉亮。驪興人。</text>
<title>大妃殿上尊號樂章文思齊曲 辛丑</title>,<text>思齊聖慈。體坤元只。配聖誕聖。母儀尊只。任姒之德。徽音孔揚。東朝崇奉。秩秩其章。顯號象行。嘉頌騰祝。其祝維何。萬年長樂。</text>
<title>市南先生挽[宋時烈]</title>,<text>不繫麤拳與至誠。由來賢聖故無成。當年偶起淸波臥。他日空留岱嶽名。世事秪今甘首疾。人間無處不心驚。孤生慟哭江湖裏。豈獨交親念舊情。</text>
<title>市南先生挽[宋浚吉]</title>,<text>賈生才調陸公倫。尺疏孤城日月新。橫慮困心天降任。深仁厚德物爲春。方看道長時將泰。豈料賢嗟歲在辰。萬事卽今俱已矣。百年悲恨但沾巾。邇來世事劇紛紛。砥柱橫波賴有君。海內交親猶嚼蠟。人間論說似浮雲。懷鄕別語衷誠在。病裏情書誡意勤。一字眞堪一涕淚。屋梁殘月揖餘芬。飛齋題壁盛群賢。經幄聯襟若有緣。存歿幾人常在念。升沈從古孰非天。堪嗟毅豹均爲死。定識荊凡各未全。尙喜諸郞承舊業。他年一劍倘吾懸。</text>
<title>市南先生挽[鄭維城]</title>,<text>淸淑鍾精秀。惟君稟氣專。大才期晩歲。窮養已多年。學業縑緗富。詞華黼黻宣。霜蹄催驥步。風翮倏鵬騫。再躡銓衡亞。三司雨露偏。遭逢元不世。眷遇亦無前。爲感風雲會。長懷性命捐。心勞期補綴。忠格柰拘攣。誠竭神全惱。憂深病忽纏。前秋供笑語。半日慰沈綿。大夢驚摧屋。明庭痛失賢。固知關氣數。猶復怨皇天。匍匐親朋哭。哀榮聖主憐。英華歸夜壑。奎壁晦星躔。彩鳳翎初振。靑氈業永傳。洛中遺舊跡。湖外卽新阡。慘憺江天月。凄涼壟樹煙。長吁邦殄瘁。白首淚雙懸。</text>
<title>市南先生挽[尹綘]</title>,<text>淸流雅望屬休休。餘事文章亦煥猷。三黜元來由直道。貳卿終不盡良籌。佳兒宜保王家物。儉德難看晏子裘。可惜彼蒼何奪速。老臣偏爲聖朝憂。</text>
<title>市南先生挽[趙復陽]</title>,<text>通才邃學冠金閨。間出元來應聚奎。寵辱平生翻是幻。君民夙志竟云齎。交親誼篤胡劉匹。薄劣名慙李杜齊。雅望英姿那復見。白頭呼痛暮江西。朝野同嗟殄瘁詩。辰年果見哲人萎。忠誠不盡匡君志。事業纔看濟衆時。元伯定留臨絶恨。儀曹那忍獨生悲。可憐吾道今誰托。遙送丹旌涕滿頤。</text>
<title>市南先生挽[洪柱元]</title>,<text>徵書湖海起沈淪。一節三朝寵辱身。博學已看資黼黻。通才端合贊經綸。誰知辰巳云亡痛。更屬庚寅以降春。想得松楸歸葬地。素車來哭摠名人。磨礱道義友兼師。人謂江淮又四夔。萬務疏通寧有滯。一時遷擢却憐遲。輿情政爾期爰立。天意如何嗇厥施。盛業定知光簡冊。名臣傳裏似公誰。</text>
<title>市南先生挽[朴長遠]</title>,<text>淡交如水卅年情。艱阻中間各飽更。滯跡林泉窮典籍。蜚英蓬館振聲名。秋風告別驚斯疾。春日歸朝隔此生。無復聞君話王室。白頭憂世淚河傾。</text>
<title>市南先生挽[李一相]</title>,<text>人物於今久眇然。我曹誰復敢君先。旁通衆藝無㥈懘。博究諸書備貫穿。一代文章光焰在。千秋竹帛姓名傳。堂堂尺疏孤城裏。東海當年有魯連。嶺海歸來萬死餘。晩隨群彥拔茅茹。風雲感激遭逢盛。廊廟周旋政務疏。當代已看重簡擢。向時猶望大鋪舒。誰能濟了人間事。從古尋常意不如。</text>
<title>市南先生挽[金佐明]</title>,<text>早向明廷作諍臣。夏侯儒術更眞醇。每嘆名下無虛士。安得朝端復此人。當日講筵推第一。異時編簡照千春。玉堂宥密俱寥寂。叔世才難倍濕巾。</text>
<title>市南先生挽[尹舜擧]</title>,<text>已虖天不欲治平。慟矣南圖輟半程。禮樂百年期正遠。車書萬國慮方成。任專樞轄抛長算。望屬詞壇讓一名。政想法筵凝睿思。更誰前席說蒼生。臨危抗疏朱雲少。奕業離經劉向輕。擧德仲山仍孝友。知時管輅儘聰明。韓公筆力能排奡。杜子文章未掣鯨。慨世難逢秦越氏。沈年病渴柰長卿。龍蛇歲轉嗟賢替。殄瘁詩稱痛哲傾。同氣自存兄弟義。似蘭奚啻友朋情。石江煙艇追同載。錦里荒園憶耦耕。東峽只今餘白髮。西方回首重呑聲。</text>
<title>市南先生挽[尹文擧]</title>,<text>天下傷心日。君王卽枕戈。起來盆下士。留作禁中頗。利鈍悲天意。艱虞足浪波。殲身空已爾。遺恨失種蠡。</text>
<title>市南先生挽[尹宣擧]</title>,<text>孤忠三世一心存。靡事不知知必言。未許癡人前說夢。何嘗無佛處稱尊。向來醒醉從吾好。終古賢邪有定論。憂樂耐同安石志。空敎郭泰倍傷魂。遠遊千里到江陵。同志書來慟不勝。介似金剛通似海。和如春雨凜如氷。高山流水餘音在。朗月淸風百感興。三索平生後天說。秪今誰與更提承。</text>
<title>市南先生挽[尹宣擧]</title>,<text>君車出洛日。我行離杆時。携朋上仙臺。南望同涕咨。吾黨欲何依。獨立滄溟陲。平生劉遺民。得我鍾子期。爭知廊廟具。自嘆時命奇。一謫西湖畔。再投北海湄。忠信柰疑謗。友紀誰扶持。金臺急賢士。雲翼搏天池。中原北定計。永安遺詔悲。天意固不祚。國論還多岐。非無介石志。獨愛訏謨詩。報德在盡瘁。靡鹽忘身疲。行年六十化。子道人難追。至計蓍龜得。明見雲霧披。宗儒第一法。餘事其文辭。陰陽白黑辨。誰復論彤墀。江居舊問答。鬱鬱無所施。敬仲旣不在。江左終爲夷。空令東海士。永作西山飢。</text>
<title>市南先生挽[尹元擧]</title>,<text>天奪胡爲不少遲。蒼生無福士林悲。九遷未極巖廊望。三黜曾深魏闕思。陳跡古園春去後。靑山丹旐日斜時。何知一別成千古。灑涕空吟夢贈詩。</text>
<title>市南先生挽[李惟泰]</title>,<text>一二人同志。相將千載期。嗟君遽不起。嘆道一何衰。士類梁摧痛。邦家殄瘁悲。封來臨絶語。未讀淚先垂。</text>
<title>市南先生挽[尹拯]</title>,<text>名德淪徂世漸陵。近來夫子獨重興。文章本自根經得。器業元知用學增。中夜深憂存大計。一時宗主作眞朋。位年未滿身先盡。此痛悠悠理莫徵。十年湖海若將終。晩節王朝竟匪躬。玉汝實惟勤聖考。奪吾那不怨皇穹。經綸未展胸中蘊。著述空虧靜裏功。流涕古人披髮語。我懷天下有誰同。親依敎育自髫年。恒媿愚庸荷愛偏。華剡固同君實義。微才柰負器之賢。方期歲暮從江上。誰謂今朝拜柩前。此後報恩惟不忝。願垂陰佑俾無愆。</text>
<title>市南先生挽[閔鼎重]</title>,<text>國步昔艱厄。公時獨奮筆。縱橫千餘字。一一刳瀝出。義直辭自嚴。擧朝色相失。孤城回死氣。賊謀破奸譎。千秋胡子書。古今同貫日。從此徒步歸。意欲安蓬蓽。讀盡萬卷書。古賢爲法律。迹滯東山臥。名與李杜匹。先王奮大志。君子彙征吉。我公首被召。魚水契合密。迨逢聖嗣作。勸戒在繼述。進退心不忘。懇懇君違弼。云何二豎嬰。奄忽萬事畢。我昔未見公。得疏讀之疾。凜凜髮上指。想望氣自栗。及至床下拜。身不滿尺七。巽退若懦夫。剛直自天質。粹然無外飾。蘭臭滿其室。畜多叩不竭。虛者飽以實。我幸及斯人。知公莫我悉。天胡奪之速。此理終難詰。喪車返故山。悲風吹簫瑟。題詩哭且送。惻惻語不卒。</text>
<title>市南先生挽[李端相]</title>,<text>世乏通才久。公生百歲纔。有言皆達識。無事不兼該。做說時雖異。扶匡志則恢。堂堂王伯略。名下望曾台。抗疏孤城日。投荒絶塞時。關閩濂洛緖。韓柳馬班辭。博貫全經史。旁通到卜醫。從來洽達士。行豈讓於知。寧考思興奮。諸賢起築漁。茅茹首簡擢。廊廟大鋪舒。密勿訏謨際。從容奏講餘。君臣千載會。致澤志堪攄。萬古崩天慟。离暉繼照明。官仍亞周宰。文可主齊盟。朝豈才違用。時將道未行。飄然二老返。獨立與誰幷。名大還爲累。恩深轉自難。從知進退際。必要始終完。丘壑盟仍在。風塵念已寒。猶憐趨走地。許國寸心丹。勞瘁經時病。沈綿報主身。死生元一理。來去卽同辰。觀化追康節。無年慟伯淳。諄諄臨絶語。扶坐更精神。特賵哀榮備。殊恩死後光。朝亡一鑑慟。人贖百身傷。宇宙論才盡。雲林撫跡涼。遙知會葬地。幾處素車忙。年位雖相絶。公曾少弟看。逢迎談性理。傾倒吐心肝。疑滯今雖質。峨洋已絶彈。斯文不盡淚。寄灑曉江寒。</text>
<title>市南先生挽[金壽興]</title>,<text>十年憂患學彌增。經濟皆從出處徵。誰惜昌黎終不用。旋敎諫議更無懲。風雲感遇還嘉會。山斗聲名竟上騰。廊廟謀謨承簡在。經筵啓沃協褒稱。喉司獻納眞惟允。銓地陶甄卽屢膺。宦業當朝宜可大。文章餘事亦云弘。胸襟洞澈頑夫服。操履氷淸濁俗澄。一疾沈綿由盡瘁。遺音倏忽柰難憑。宸情有眷哀榮備。士望方隆慟惜仍。小子幾多知遇感。異鄕曾幸緖言承。悲歡閱盡思如昨。存歿居然恨豈勝。欲挽靈車川路遠。東風吹淚灑丘陵。</text>
<title>市南先生挽[金壽恒]</title>,<text>起自江潭置胄筵。先王盛德大哉天。蒼生宿望今安石。玉貌英聲舊魯連。才要濟時宜峻秩。病緣憂國失遐年。斯文寂寞將誰托。藝苑空慙粃在前。</text>
<title>市南先生挽[金萬基]</title>,<text>先王在宥閹茂歲。瑞日中天海宇霽。搜羅巖穴列疑丞。寧數築臺與擁篲。古來同聲必相應。公從楚澤朝丹陛。夾輔朝廷籌策良。恢張大義日星晢。早識車攻本內修。佇贊周宣展王猶。海內矯首想至治。嗚呼遽抱杞人憂。鼎湖何許泣遺弓。空谷無人縶白駒。朝端誰復繫衆望。盡瘁王家公獨留。憂時髮白丹心苦。隻手莫挽狂瀾注。誰謂顥蒼不憖遺。孤鳳忽逝丹霄暮。欀崩棟折將焉托。殄瘁詩成心斷絶。天人之學星斗文。佐王之志匪躬節。應知英爽在宇宙。不與物化同消歇。俯仰六七年間事。盛衰存亡遽如此。哀哉此義竟寥闊。不盡人間志士淚。</text>
<title>市南先生挽[李尙眞]</title>,<text>爲君忍題輓。但陳恨不恨。不恨年不長。不恨位不滿。只恨經濟術。竟不如意展。文章空在紙。儒雅寧復見。又恨嶺外客。遙阻蒿里餞。悠悠我心悲。不與棘人說。更有一不恨。全歸能事畢。回看後死者。從今幾完缺。終古黃壚下。是非到不得。斯丘亦樂哉。蘿月千秋白。</text>
<title>市南先生挽[李慶徽]</title>,<text>風雨孤城抗疏臣。至今忠義凜秋旻。重經險路艱難備。再入脩門際會新。力竭訏謨身已瘁。誠深憂愛語猶諄。應知寧順公無憾。秪爲斯文淚滿巾。</text>
<title>市南先生挽[李慶億]</title>,<text>宣室中宵御席前。邇英新渥煥金蓮。歸來嶺海三千里。先後榮枯四十年。志切匡君才未究。身勞許國病難痊。圍城瀝血當時事。大義昭昭照簡編。</text>
<title>市南先生挽[李時楳]</title>,<text>薄俗難移介與通。一時聲譽始如終。皇王帝霸胸中策。禮樂詩書手下功。天意似將扶此世。化工何遽奪吾公。人亡國瘁還今日。不獨私悲柰道窮。</text>
<title>市南先生挽[李敏敍]</title>,<text>裁成黼黻煥王猷。名勝當朝第一流。赤壁歸來才益老。東山臥起世占休。平生謇謇非躬故。臨絶諄諄摠國憂。殄瘁詩成嗟莫贖。丹旌遙指舊林丘。</text>
<title>市南先生挽[姜柏年]</title>,<text>經濟才兼諫諍姿。朝家倚重士林推。剩將義理探羲易。幾把文章詠楚辭。金鑑恩頒傳太史。龍門遺訓托諸兒。片旌催向湖西路。仙鶴何年返玉墀。</text>
<title>市南先生挽[尹衡聖]</title>,<text>長慟市南老。何遽至於斯。生也旣非偶。奪之復奚爲。天固不可信。理亦不可知。福善竟冥漠。造物眞小兒。五十壽非夭。二品官非卑。恩遇冠三朝。風彩振一時。哀榮極死生。進退關安危。達生公旣悟。乘化吾何悲。雖然有所蘊。如何未盡施。早篤學問力。咸稱經濟姿。夙稟多才藝。餘事富藻思。有書無不讀。有理無不推。言行中尺度。性命窮毫釐。孝友本天性。忠信乃秉彝。發而爲文章。混乎無涘涯。擧足皆可法。出口皆可師。行之旣有裕。到底靡不宜。直節垂靑史。危言激丹墀。江湖久蟄跡。風霜困禦魑。身否志益亨。道大名自隨。景星爭快睹。祥鳳忽來儀。正色立於朝。盡瘁以爲期。玉堂與銓部。經幄仍籌司。居然歷敭遍。遇之談笑麾。國子樂敎育。御史恢綱維。雍容鎭雅俗。振活蘇煢嫠。謙恭戒盈滿。淸白見操持。爲士林領袖。爲國家蓍龜。仁人其利博。更僕寧殫辭。庶幾時月可。詎憚王事埤。於公此其槩。在我言敢私。自顧我無似。久荷公不遺。托契自吹蔥。見愛同連枝。何幸結姻好。不曾論我伊。小少至老大。情義無參差。莬裘存晩計。暮境同棲遲。三逕對松菊。一壑聯茅茨。書史淡消憂。杖屨都忘疲。遇興輒呼酒。把杯卽吟詩。談古今得失。論帝王興衰。沛然江河決。快若駿馬馳。百年無此樂。一生期相追。蟲鵠異升沈。參商怨別離。逮我忝薄宦。恃公爲師資。冥行賴指示。誨語銘肝脾。方看君子泰。誰知哲人萎。旣竭股肱力。安得膏盲醫。身殲志固決。道喪人倚誰。全歸自無憾。定力知不欺。孤忠長已矣。爽候今何之。多士失矜式。聖后失詢諮。國無所取則。民無所籲飢。禮於何折衷。事於何稽疑。斯文痛天喪。世道嗟日漓。最是我愚蒙。更覺身孤畸。牢落眄宇宙。擿埴迷路岐。慟哭丹旌字。想像紫芝眉。蕭條七山宅。風物生悽其。知公厭氛濁。去去應騎箕。嗟吾昧大方。戚戚空齎咨。愁聞夕陽篴。忍着西州棋。荒詞不盡意。老淚隨筆滋。</text>
<title>市南先生挽[朴世堅]</title>,<text>孤城一疏樹綱常。瘴海歸來兩鬢霜。進退方期輕重繫。哀榮誰料死生忙。雲沈碧海神龍逝。日暮丹霄彩鳳藏。可惜匡時才未展。後人應誦姓名香。</text>
<title>市南先生挽[李翊相]</title>,<text>龍門得御十年回。每語能令意豁開。文似馬班還小技。學探濂洛又兼該。時艱念處眉常皺。事務疏來刃自恢。遙想湖中歸櫬日。素車綿酒幾人哀。</text>
<title>林川書院營建時通文[尹拯製]</title>,<text>右文爲先正市南兪先生立祠事也。蓋古者有德有業有功而人之不可忘者。則卽於其鄕其寓其遊宦之方。莫不有俎豆之所。以致其宗慕崇報之誠。傳所謂沒而祭於社者。寔三代之遺制。而至於後世。莫之或廢者也。恭惟我先生。以士林之宗盟。爲一世之山斗。學士大夫固耳目之所逮也。今敢以得於親炙者一二言之。其聰明特達。生質之異也。仁恕忠信。德行之懿也。風猷器識。王佐之具也。經術文章。醇儒之資也。明體適用。安定之學也。經世濟物。希文之志也。圍城讜論。乞斬倖相。則胡銓之直也。引經據禮。獨爭廟議。則尤袤之正也。竭誠賑饑。澤遍翳桑。則子產之惠也。引君當道。任專經席者。淳夫之講也。尊賢闢邪。請秩祀典者。康侯之奏也。寧陵末載。受委樞管。密贊尊攘者。諸葛之受任也。顯廟初元。扶陽抑陰。以身殉國者。君實之無黨也。以至孝友爲政。宗族以睦。則有其本矣。泛愛兼容。鄕邦無怨。則有其孚矣。誨人必以誠意而無倦。則有育才之實矣。著書不爲無益之空言。則有裨世之效矣。貫穿百家。游刃群書而不以爲博。旁通衆務。用無不周而不以爲能。北竄東遷。備嘗險塗而不以爲慼。光膺隆眷。晩躋亨衢而不以爲榮。思以一心而參三才之道。一身而任四海之憂。惟其如是。故退而居於野。則子弟服其敎而鄕黨熏其化。進而位於朝。則人主信其忠而生民蒙其福。其存也。善類有所倚恃。而小人有所畏懾。其歿也。世道起龍亡之歎。而學子抱山頹之悲。是其蘊之而爲德。行之而爲業。及於物施於後而爲功卓然。有以名世而不可誣焉者也。夫豈但爲吾黨之私言而已哉。嗚呼。先生之下。世今已一紀餘矣。涪溪 穩城 有腏享之廟。則其配寓之地也。綿州 務安 有揭虔之議。則其宦遊之方也。獨我嘉林。以先生杖屨之所臨。衣冠之所托。而尙闕焉者。非敢後也。蓋體先生之謙德。知先生之雅志。而不敢不鄭重焉者也。金玉之音。日遠而終不可諼也。慕想之誠。愈久而終不可泯也。茲諏一丘於七山之陽。以爲建祠妥靈之所。念此斯文之擧。有非一鄕之所得以私者。故謹具本末。通告遠邇。凡我同志之士。想應感興於斯役矣。尙各有以顧助而指敎之。則幸甚幸甚。</text>
<title>林川儒生請建書院疏[趙持謙製]</title>,<text>伏以臣等。竊惟忠賢之臣。國家有崇報之典。道德之士。儒林致宗慕之誠。乃所以表章乎當世。觀感乎方來也。是故先正所居之鄕。無不有俎豆之所。蓋取諸鄕先生祭於社之義。斯制也。寔三代之遺制也。臣等伏見故吏曹參判臣兪棨。稟質聰悟而凝重。立心忠恕而正直。嘉猷博識。有王佐之具。邃學雄文。有醇儒之資。歷事我仁廟孝廟顯廟三朝。咸推席珍。與聞廟謨。至誠愛君。極身徇國。蓋有盡瘁死已之志。不幸早逝。未究厥施。其造詣深淺。固非臣等末學所敢輕論。而請以得於親炙與夫人所見知者。略陳於冕旒之下。仍及其宜蒙崇報之典焉。棨自在韋布。讀書求志。以任重致遠自期。丙丁之亂。以春坊末僚。從入圍城之中。累陳戰守之策。及至事迫。與文正公臣金尙憲諸人。抗論大義。請斬誤事之大臣。以守萬古之常經。當乾坤震盪之際。忠義之氣。凜凜與日月爭光。則雖古所謂聖世伯夷。無以過也。孝廟末年。奮發大有爲之志。招延今領府事臣宋時烈。故贈領議政臣宋浚吉諸人。共謀尊攘之圖。聞棨之賢。起於罪廢。擢置籌司。仍命大小公事。使之專管。且令出入經筵。講論文義。際會之盛。夐出千古。感激圖報。密勿協贊者。蓋有諸臣所不得盡聞者矣。逮于先廟。眷遇冞隆。處之經幄者數年。使不遷他職。棨一心啓沃。隨事獻替。知無不言。言無不盡。上以輔君德。下以扶世道。而夙夜焦勞。圖濟時艱。以及便民之方。賑飢之政。亦無不悉心經畫。忠言至論。炳然可見。此其平生實蹟也。蓋以超詣絶異之資。早有志於斯學。其所用力。已有大過人者。而中間廢處。前後二十餘年。居閑專精。博極群書。潛心玩理。反躬踐實。雖在竄謫之中。未嘗以憂苦而少輟。其存養進修之功。得於此者爲多。源深蓄厚。體明用適。精透義理。博通事務。惟其如是故。筵席講說。開陳奧旨。究極性命之原。多發先儒之未發。而經世之謨。合古宜今。皆可以利澤生民。裨益治道。至於節文儀則吉凶常變。亦嘗講究靡遺。作爲一書。儘有功於禮門。而其居常孝友之行。忠愛之誠。敦確之操。宏厚之量。與夫英發淹通之論。光明正大之心。俱非人所企及。近世以來。學問中得力。世務上留心。罕有如棨之比。若夫圍城一節。壁立千仞。終乃扶翊義烈。以贊我聖祖尊周之大志。其有光於邦家。豈淺尠哉。其經術之醇。德行之懿。志節之高。如彼卓爾。退則係蒼生之望。進則有羽儀之盛。生而爲斯文之根柢。沒而爲後世之模範。斯豈非聖朝之藎臣。士林之宗匠乎。棨於亂離之後。爲時宰所斥。編配于臣等所居之郡。仍而家焉。竄逐仕宦之外。每嘗居止於斯。今其沒十八年矣。後生小子之覿其義而薰其德者。安仰之痛。滋久滋深。其欲卽其所嘗杖屨之所。立祠揭虔。以寓追想之思者。出於至願。而其在聖朝培植儒術之道。亦豈非所當先務也。棨嘗莅任務安。則務安之士。慕其德義。方議從享于其地書院。謫居穩城。則穩城之士。感其敎化。亦已並配于其地書院。北南相去數千餘里。而人心士論。不謀而同者如此。此豈臣等阿好之私言也。臣等之欲以是事。仰請于朝廷。日月久矣。而向者權奸當國。仇視善類。非徒逢怒。必且貽禍。故縮首杜口。惟懷鬱抑之忱。幸今天地保佑。日月昭明。世運回泰。王化更始。凡諸奬賞之典。長第擧行。至係儒道之重。益加尊尙。潛光發幽。多士吐氣。此誠千載一遇之會也。臣等茲敢相率而來伏闕外齊聲。仰籲于宸嚴之聽。伏乞聖明益篤好賢之誠。重念衛道之規。俯察臣等之言。非有一毫溢美。亟命有司之臣。考棨學問德業之實。俱有本末有不可泯。特許立祠。血食千秋。則非但臣等得以盡尊師之義而伸宿昔之願。其於聖上尙德之美。豈不盛哉。豈不至哉。臣等無任激切屛營之至。疏頭趙始鼎。</text>
<title>林川七山書院春秋舍菜祝文[宋時烈]</title>,<text>英詣之資。博通之識。洛建遺書。沈潛精熟。求仁惟力。信道之篤。昭代經綸。士林矜式。茲値春隨時丁。敬薦牢酌。宋時烈製</text>
<title>六鎭儒生。上北評使 李端夏 請涪溪書院幷享書。後因本道監司啓聞。賜額。 [吳斗南等]</title>,<text>伏以惟我六鎭。邈在遐荒。未得明師賢傅。士風頹惰。學以鹵莽。蠢蠢無誠。虛老一生者多矣。頃在庚寅之冬。市南兪先生。謫居穩城。雖在困苦之中。而終無怨尤之色。靜坐一室。體常舒泰。惟以講學爲事。本以群經。輔以諸史。俯而讀仰而思。孜孜兀兀。夜以繼日。三更後五更初。就寢時也。平居常曰。我乃新接軍民。而北關鄕老。皆我先進也。印信邊倅。皆我上官也。承上接下。曲盡禮意。此乃居謫之特異也。北俗憚其軍役。生子不育者比比有之。先生惻然悲痛。極陳父子之道。慈愛之情而使之感悟。棄兒之俗。不罰而化之。又擧孝悌忠信親上事長之理。諄諄善誘。遠近聞風。莫不興起。摳衣問字者負笈樂赴。其爲敎也。務在爲己。斥去記誦詞章之習。闡明窮理正心之學。有時食後體罷情闌。與童冠輩。浴乎淸流。風于樹下。或講冠昏之禮。或習飮射之儀。或投壺布算。日以爲常。蒙學之士。觀感激勵。庶免馬牛襟裾之誚。而才過一歲。特蒙恩宥。生等率皆庸愚。雖未傳一藝之敎。而受恩實深。罔知所報。今者樂靜先生書院。設於鍾城。此乃生等得伸誠願之秋。而況當世敎漸降民志貿貿之日。崇奬儒賢。振作斯文之擧。亦豈非閤下之責也。生等竊念鍾城之涪溪。穩城之德山。先生居謫所 乃是比壤接武之地。而樂靜，市南。俱爲一時之大賢。伏願閤下仰體聖朝興化之典。俯察遐方多士之情兪市南，趙樂靜兩先生。使得一院合享。世世不絶。則非徒生等之幸。抑亦世道之光。謹冒昧以達。伏惟垂仁採納焉。</text>
<title>次李一卿</title>,<text>離程千里遠。詩話五更淸。久欲忘情去。臨杯却有情。</text>
<title>送鄭諫議赴燕</title>,<text>我有古龍泉。不敢解樽前。惟應此方寸。洞徹無間然。</text>
<title>城上。別尹景任。</title>,<text>登臨古堞日將斜。極目靑蕪去路賖。人世最難分手地。可堪今日更天涯。</text>
<title>過完山</title>,<text>萬馬山馳控作門。天開形勝壯南藩。英豪世遠人何在。風土區分俗尙存。千里客愁懸桂魄。一春幽夢托梅魂。寒亭永夜憑誰遣。別是風流酒滿樽。</text>
<title>次江皤趙丈 璞 韻</title>,<text>聞風自京洛。承誨在嘉林。鳥刹聯床話。場巖接袂臨。團欒一時會。灑落百年心。言志追狂點。成章愧曾參。形骸拋晩景。杖屨趁秋陰。野曲從人聽。村醪滿意斟。投篇知契合。逐字見情深。展案晝常對。挑燈夜屢尋。淸辭傾北海。嘉貺重南金。笑我巴人唱。賡他白雪吟。</text>
<title>贈李進士</title>,<text>酒盡三杯醉。人逢千里難。空看良辰話。明發海天寒。</text>
<title>挽韓同知 琢</title>,<text>顯秩題樞貳。高年逼九旬。風纏悲暮樹。子落損靈春。兩靷同時啓。雙阡一處新。生平敦事契。拜挽涕盈巾。</text>
<title>留別鵲川主人</title>,<text>別後風煙古。幽居卜築新。靑山座上客。白水眼中人。景致元來富。生涯也不貧。萍蹤存晩計。肯許作同隣。</text>
<title>贈趙子玄 全素</title>,<text>江潭憔瘁掇瓊茅。欲訊靈氛恐見嘲。孤翮自憐中道折。一枝誰借上林巢。新功鑱耒渾收拾。舊業詩書半擲拋。多謝故人頻惠句。忘言從此托心交。</text>
<title>贈李淸之</title>,<text>萍蓬聚散劇悤悤。況是天涯客路中。酒薄愁牢排不破。心長筆短寫難窮。芝蘭臭味從前合。雲樹情思別後同。珍重臨分期再訪。秪今雙眼冷西風。</text>
<title>呈北溪丈</title>,<text>開緘盥漱誦新章。盈把珠璣溢眼光。梁苑堪羞誇激楚。旗亭却笑詠西涼。華敷淸水天然好。芳植幽林自在香。小子倀倀久失路。欲承餘誨破迷方。</text>
<title>與咸卿醉西軒</title>,<text>抱病天涯閱歲華。詩情酒興摠銷磨。偶逢佳客來空館。落盡庭中百日花。</text>
<title>送朴子秀 惟儁 之海南</title>,<text>北遊何事復南遊。滄海連天地盡頭。薄晩金風催節序。那堪暇日獨登樓。</text>
<title>縣齋。別金一愚丈北歸。</title>,<text>談笑依俙醉夢間。梅窓啼鳥曉關關。淸朝命酌香凝寢。暖日鉤簾錦爛山。堪恨天涯十載事。可憐人世幾時閑。長郊芳草渾無賴。悵望王孫百里還。</text>
<title>熊峴道上</title>,<text>春陰漠漠釀輕寒。亂岫西風日色殘。燒過荒蹊新長草。雪存窮谷故埋蘭。停車欲奏丘中操。撫劍仍歌行路難。形役年年還此地。壯懷牢落不成歡。</text>
<title>溪上醉贈金仲文</title>,<text>天曹學士故林歸。黃稻漫郊紫蟹肥。醉後無心論出處。一溪魚鳥且忘機。</text>
<title>李咸卿移任錦城。醉後書贈。</title>,<text>醒來終日上闌干。更把春醪敵早寒。墨綬元非吾輩事。天涯文酒好相看。</text>
<title>李子芳 時苾 來訪</title>,<text>十載干戈別。相逢此錦溪。場苗繫五馬。樽酒聽晨鷄。風雨年前事。悲歡醉後題。平生饒聚散。遲暮莫東西。</text>
<title>送人北歸</title>,<text>羈懷叵耐又逢春。千里賓朋廿載親。意豁神傾眞好友。花開酒熟是佳辰。淸談此夜樽前穩。華髮明朝鏡裏新。怊悵驪駒催北路。天南猶作未歸人。</text>
<title>歸林廬。次鄕中人見贈韻。</title>,<text>零落殘年別。團欒此日心。窮看交態薄。老覺舊情深。不盡生前酒。仍成醉後吟。從茲鄕社會。隨處數開襟。</text>
<title>礪山使君權浩然 聖源 歷訪</title>,<text>蕭條蓬籊掩山家。車馬欣逢長者過。異地光陰驚累換。客鬢霜雪較誰多。開襟幸此相思際。握手其如更別何。且莫樽前催返駕。一江煙雨滿征蓑。</text>
<title>挽李僉知 諶</title>,<text>名家胄子闡科名。將謂靑雲脚底平。世路從來多枳棘。人生隨處有枯榮。希齡壽嗇期年算。三命官悲五衛旌。天道未應終昧昧。砌蘭庭玉摠林成。</text>
<title>挽鄭生 允升</title>,<text>追遊三十六廻春。世誼交情特地親。湖嶺愁爲南北客。幽明人作古今人。蘭亭修稧思如昨。梧寺聯床跡已陳。千里忽聞封馬鬣。白頭題挽淚盈巾。</text>
<title>與都和叔 擧元 泛舟南江</title>,<text>病後仍耽酒。巖花欲笑人。猶成半日醉。不負一年春。麗日熏晴景。風潮起夕鱗。前期北岸在。乘暝渡長津。</text>
<title>魯西慶筵醉題</title>,<text>少壯時難再。淹留雨亦佳。分詩聊見志。崇酒且開懷。四美居然幷。雙榮偶爾偕。乘歡仍縱戲。重愧宋尤齋。</text>
<title>淸川詠盆梅。題宋英甫扇面。</title>,<text>大地窮陰未放春。一枝爭雪露淸眞。調和鼎實宜渠事。莫遣虛華惱殺人。已載原集。而題及第三句。與此不同。故今攷本草。更入。</text>
<title>金江道中</title>,<text>前歲經過地。重來也自迷。川聲刮岸去。霧氣壓山低。客路金江北。鄕心石浦西。玄雲含雨意。顚倒怯前溪。</text>
<title>三三日對酒贈北客</title>,<text>三三當閏歲。十日隔淸明。嫩柳嚲長岸。夭桃發古城。不堪春欲暮。那此雨初晴。萍水他鄕會。深杯且盡情。</text>
<title>挽郭執義 之欽</title>,<text>雁序聯名卅載奇。知君長者富文辭。中丞比德官從嗇。下壽違仁理却疑。封簏每沾王令淚。空函永抱顧郞悲。城西舊館今寥寂。可耐重來拜榻時。</text>
<title>挽李普雨</title>,<text>天涯邂逅便相親。一見知君氣味眞。丘壑有期同素契。善良無命奈蒼旻。溪堂夜話思如昨。廬岳秋筇迹已陳。多病坐孤綿酒計。暮山回首獨傷神。</text>
<title>次西林李使君</title>,<text>吏隱江湖擅勝遊。扁舟乘興溯長流。香醪泛酌淸除暍。玉𪊧霏談爽動秋。屛跡久同圜土客。忘形暫作醉鄕侯。仙帆縹緲終難繫。落日煙波極目愁。</text>
<title>送居山督郵朴大玄</title>,<text>摩雲嶺下月波亭。縹緲層欄壓巨溟。夢澤胸襟眞芥蔕。蓬萊咫尺似門屛。郵官未必非仙尉。絶域誰知是福庭。眼底鵾鵬看變化。搏風容易上靑冥。</text>
<title>早春</title>,<text>二月江城景象佳。暖風和雨釀新苔。春心偏着陶門柳。花信先回庾嶺梅。綠潤紅敷看得意。蜂喧鳥語聽無猜。明窓盡日尋詩思。散入芳林漫不裁。</text>
<title>感懷</title>,<text>月白風涼夜色淸。雁嘶天際片雲輕。繁華昔日紅顏客。亂離今宵白髮生。歲暮西州魂更斷。賊留南極意還驚。人間萬事一場夢。但願春田躬自耕。又高樓千尺倚天西。此日登臨望楚齊。萬里鄕心雲外遠。一行旅雁眼中迷。風生臺榭煙生岫。水滿池塘月滿堤。景物江山眞可賞。不妨今夜醉如泥。又金樽談笑畫樓中。醉裏衰顏借酒紅。心抱寸誠愁有賊。手持長劍恨無功。繁華京洛靑春子。瑣尾鄕關白髮翁。聞道南州消息惡。不知何處更飄蓬。</text>
<title>挽族叔 守曾</title>,<text>積德生髦彥。聲華自妙年。龍門纔刷躍。鵬路忽迍邅。夭壽元關命。窮通奈爾天。升沈半世裏。存沒六旬前。遺澤桐鄕在。餘風柏府傳。家聲綿穀似。哀𧸙結宸憐。痛惜同朝共。悽酸獨我偏。吾宗今替矣。夫子又胡然。禁直嗟何久。征輀悵未牽。難將無限慟。一一寫哀篇。</text>
<title>赴北塞。楊州道上。別柳弟 東衍。</title>,<text>殘年此別意悽悽。酒盡三杯日向西。休問氈城路幾許。朔雲關雪夢都迷。</text>
