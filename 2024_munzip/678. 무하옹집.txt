<title>長白山</title>,<text>春盡雪猶在。不秋添新白。凌凌蔽天多。邊城日易夕。</text>
<title>海</title>,<text>深根入地多。濶宇同天大。悠悠百川奔。日夜此來會。</text>
<title>長者池</title>,<text>䧺波濶如海。兩岸失牛馬。群流盡兒戱。宜爾名長者。</text>
<title>溫泉</title>,<text>坼地湧如霧。不火勢湯沸。停流貯有屋。往往風瘡至。</text>
<title>元帥臺</title>,<text>斗起有山高。前臨溟海濶。年年會戎駕。臺名不虗得。</text>
<title>塞浦</title>,<text>海波易爲沙。川流自天塞。汀洲少人行。茫茫秋草碧。</text>
<title>柳亭</title>,<text>築石當水衝。何人手種柳。濃陰綠滿亭。淸風三夏有。</text>
<title>烽燧嶺</title>,<text>高峰倚靑天。點火星難辨。邊音一夕馳。能達君王殿。</text>
<title>衙有七苦。下車之初。幾不能堪。今反思之。苦爲人所棄。則如余者當受。烏得辭爲。况處苦不苦。則苦亦可樂。余苦旣多。不無省躬自反之益。於是乎題之。庶幾自礪云。</title>,<text>隘房苦斗屋僅容膝。坐觸臥不安。元來名路狹。那似釣舡寬。泣烟苦觸眼令人泣。斜風晩滴多。思鄕淚已足。何用助余嗟。冷堗苦趍世紛多路。炎凉向背殊。寒官百不熱。爾亦學名途。陷廳苦板落施虗席。居常足屢墜。人行不擇蹈。何處無危機。破窓苦風雨無全紙。傾殘毁驛同。時來猶可用。能納四方風。㓒壁苦久壁多塵陋。今看㓒不分。誰知墨色裡。尙有素心存。近廁苦對食鼻常掩。當風窓不開。未見幽蘭馥。秪愁惡臭來。</text>
<title>見放牛有感。</title>,<text>暫脫田間苦。江湖自在身。偸閑應未久。還有絡頭人。</text>
<title>譏大中齒分西苽仁 大中藥圃字。公之再從侄。</title>,<text>形眇齒難着。磨唇物益逃。吃多分少處。方識味全膏。</text>
<title>春日</title>,<text>夷界春來晩。年光異洛中。山高猶澗雪。海近每顚風。畏病增新服。尋芳餘舊叢。陽和南國遍。誰寄北來鴻。</text>
<title>偶吟</title>,<text>萬里久爲客。星霜再去來。愁多頭易換。歡少面難開。塞鴈吟邊過。鄕心月下催。黃花行可折。待得泛秋醅。又秋凉生薄暮。塞北氣先來。白髮氷霜合。靑山錦繡開。他鄕時物變。故國夢魂催。遣悶無如酒。臨缸添舊醅。</text>
<title>初秋夜坐。値風雨大作。時倉麥在庭。漕舡在海。慮有沉沒之患。翌朝。叔平遺詩索報。仍次其韻。送似。</title>,<text>夜坐遭風雨。驚聞伐物饕。積庭憂麥漂。流米畏波高。瓦破寒衾濕。窓虗嘯紙號。愚儒何所成。添火詠離騷。</text>
<title>送大用北赴行營。二首。名叔樑。號會隱。</title>,<text>晩托金蘭契。同懷千古心。人生空聚散。世事只浮沉。海極天樞遠。山深厲氣陰。離亭杯酒罷。相送一霑襟。又幕下來賢佐。方中只古心。飢槽神驥蟄。斗水寶珠沉。紫極遊何晩。天涯日易陰。長懷誰與語。老我幸同襟。</text>
<title>次士遂鎭北樓韻。二首。名享秀。號錦湖。</title>,<text>遠客嘯明月。淸宵來上樓。欄傾垂入海。簾豁捲懸鉤。聚散乾坤濶。興亡古今悠。何須嗟異地。亦是帝王州。又鬼域猶行色。天多地不窮。背看山削釰。前去海磨銅。別恨關河外。歸心醉夢中。登高堪遠望。得子共樓風。</text>
<title>初秋月夜。偶吟。</title>,<text>秋晴天似洗。况此月明時。暑盡虫吟苦。凉多鴈叫悲。覊懷從此薄。歸興自心知。何日關河路。揮鞭故國馳。</text>
<title>陪兩使遊元帥臺。錄呈元龍都事。</title>,<text>山斷蚕頭小。前臨萬丈深。波平多釣舫。巖老坐沙禽。銀躍頻燒玉。黃流每吸金。誰知滄海濶。准擬丈夫心。</text>
<title>次富寧客舍韻</title>,<text>截據要衝路。䧺州鎭北邊。地形壺口隘。城勢月輪圓。政邁民新沐。兵精葉舊穿。將軍何所事。閑作飮中仙。</text>
<title>兄弟巖</title>,<text>奇巖雙立古。名號未爲虗。樹色紫荊合。山光錦被餘。渚多鴻鴈集。原有鶺鴒居。遠矣嗟吾季。人生石不如。</text>
<title>枯木</title>,<text>雨露何偏隔。危幹立嘯風。哀音霜夜靜。寒影月庭空。屈曲龍文錯。雕鎪蠧畫工。誰從上苑樹。能借一枝紅。</text>
<title>次而中韻</title>,<text>歎子儒冠久。吾生亦老人。名途多棧嵲。交際小雷陳。異域鄕心苦。氷江月色新。徘徊無限恨。不覺淚沾巾。又材大時何晩。明主不棄人。舌存非說趙。囊竭尙留陳。好挾鵬心濶。空勞釰氣新。窮通皆有命。莫嗟久烏巾。</text>
<title>哭申榮仲 名命仁。號龜峯。受業金老泉。豪邁能詩。禍作。率諸生。號泣闕庭。不仕。</title>,<text>已矣嗟吾友。幽明隔幾今。堂空惟見月。絃絶尙餘音。有酒春誰共。無人夜獨吟。茫茫從此別。不覺淚霑襟。又事業儒冠後。謀身一縣微。恩繁春手滑。心靜客塵稀。養至還多病。愁纏猶未歸。無端東洛路。薤露正斜輝。又未老衰何甚。長嗟齒髮䟽。永辭殘縣食。還作夜臺居。月白酒醒後。春歸花落初。當時一掬淚。憶子情何如。又舊識紛彫喪。十年餘幾誰。關山千里友。肝肺兩心知。事去追何及。情多淚自垂。春風一斗酒。甚矣吾之衰。</text>
<title>醉後書贈而中</title>,<text>萬事傷心處。孤臣一嘯長。霜頭添凍雪。枯恨隔春陽。根毁難危立。蹄殘欲走僵。玄黃吾已矣。不復上高崗。又聚散紛來去。東西一路長。江山箕故國。盃酒歲新陽。困翼吾無托。窮蹄子久僵。相看悲世事。落日下西崗。</text>
<title>次金敎官韻。慰解其意。</title>,<text>天心何取舍。窮達力難辭。野杏逢時早。秋荷出水遲。繩樞卿相貴。渭釣帝王師。事業詩書在。虗名未足追。</text>
<title>送漢佐都事赴柳京。次松岡韻。松崗趙士秀。</title>,<text>西路山河壯。箕京是勝遊。民猶今晟化。地亦古封侯。樹色迷晴岸。歌聲擁畫樓。靑油機事少。知子臥滄洲。</text>
<title>次柳仁仲韻 名希春號眉巖</title>,<text>昭代光新化。淸朝宿孽消。羣英皆錦晝。妖魅已奔宵。紫極紛傾稛。天涯獨守潮。歸心滄海濶。愁緖亂蓬飄。鴈影吟邊急。鄕音夢裡遙。楚蘭悲屈子。漢月泣王昭。失侶同懷土。逢君怳在朝。神交千里會。情吐兩心澆。擬合輸肝肺。寧徒作友僚。光陰相代𧬄。聚散若昏朝。世路人喧聒。天心理寂寥。蟬蛁元不貴。寒塞亦非迢。大智無凡楚。冥觀一壤霄。泥蓮能皎㓗。膏火自煎銷。地遠風塵靜。庭空鵲語囂。拘衙雖坐縶。御氣可飛超。物外思歸范。牢間笑械蕭。何時茅屋裡。休我一枝鷯。</text>
<title>次杜工部韻。奉呈仁仲。</title>,<text>人生無百年。四十已衰歲。一身不自持。萬事皆臍噬。悠悠萬里行。來蒞雉城獘。地勢控六州。滄茫大海裔。獰俗久不覊。迂儒力難制。訟人喜搆僞。食國每逃稅。庫竭名徒富。軍虗籍空綴。昇平得自保。其奈蒼黃際。所履未盡䂓。責來亦其勢。昏愚濫荷多。已致時議銳。臨民事愈繁。豈但守舊例。我有滿盤羞。民無一分惠。人方困朝脯。我有胡床憇。自逸不逸人。細思非福計。爭如理鹿車。湖山拂歸袂。欲之勢莫由。沉沉意還閉。白髮時晼晩。靑雲路迢遞。行藏不多地。夷險慣人世。班超思玉關。賈生憶文帝。今古情應一。長懷雲逐逝。又今日非昨日。來歲非今歲。人生易衰換。二氣互呑噬。不嫌馮唐白。何慙仲由弊。塞外尙天多。此地非絶裔。樂天任所之。煩懷酒可制。出郊有柳亭。遊車每此稅。登山坐松陰。落花時點綴。忘形醉脫巾。赤足當流際。順天身可安。強之非久勢。低頭受人唾。循圓去方銳。幕府重儒士。待之異凡例。殘城莫保日。支持豈非惠。今朝爲設筵。拜邀斯須憇。故人在城北。共話是吾計。管絃縱啁啾。猶堪擧長袂。醉境是眞地。出入無關閉。人眠不喧囂。路豁不迢遞。偃然一榻間。足以別占世。何須守空齋。悒悒詠古帝。佳期愼勿負。萬化悠悠逝。</text>
<title>白髮問</title>,<text>淸晨把鏡問。爾來自何處。人生貴靑歲。擧世皆厭汝。憎惡旣見多。胡乃不遠去。皇天定物色。黑白不相與。烏頭不變初。鵠身本如許。奈何換舊質。削綠爲皓絮。况我年未暮。天涯遠作旅。恨汝生不時。偏着意何據。白髮笑我愚。丁寧致我語。洪匀運玄機。變化無細巨。春綠非草惠。殞黃亦時序。人情苦懷悲。天意無私慮。衆嫉我豈傷。我作公道圉。智士巧難避。萬乘力未拒。動蕩氣所使。我亦愛莫助。此理更分明。疑之是兒女。白鶴老自奇。何曾羡靑鼠。商山有四皓。淸渭有釣呂。悳人有德物。何妨戴素紵。世俗畏老死。擬欲長壯膂。玆非厭我白。實惡老形著。少白若老黑。方知白可恕。人應戀素頭。黑來恐莫禦。斯皆曲私爲。大理無凡楚。安得達者論。不爲人所沮。聞言余卽悟。解暗若照炬。去鑷不用除。看如寶玩貯。庶幾待有成。衰年作朋侶。</text>
<title>閏七月。見黃鳥有感。</title>,<text>故國見黃鳥。常於夏之初。秋凉非爾時。塞北非爾居。洛城多細柳。嫩絲搖晴虗。淸陰可偃息。簧音爭慕予。胡爲遠來此。失托寒木踈。啄枯不索虫。投波不覔魚。無心苦淸飢。來去飛徐徐。夷俗不汝知。視汝凡鳥如。不知豈爾傷。所貴在於余。有錦莫自負。識士恥餙裾。能鳴莫浪高。君子惡聲譽。大形無遠邇。所處皆吾廬。陋邦亦足樂。何曾歎歸歟。金陵盛年少。挾彈氣有餘。爾愚不善幾。爾恐在所除。爾來必有意。吾心有取渠。我亦遠爲客。夜夜夢鄕閭。見爾若故人。悒悒增欷歔。庶幾與爾遊。卒歲同踟躕。</text>
<title>叔平拙於弓。常不勉。詩以勸之。律。</title>,<text>夷界相從晩。憐君獨汚泥。不爲觀德戱。難作破懷梯。誰曰未追羿。學之可變齊。中䂓無遠近。矢道有高低。量力強而弱。觀風東或西。所求投正鵠。不害掠雲霓。節序淸和暮。郊原芳草迷。嫰侯張白雪。䧺皷吼靑鯢。玉液升壇飮。雕弓引手提。急弦雷劈石。馴箭鳥歸栖。此樂眞男子。不爲是婦妻。律心非博局。快意勝馳蹄。千里兵戎地。一身心事睽。空齋羣蟻戰。夜月杜鵑啼。獨坐情愈苦。其爭興可稽。爲山能免簣。習翼庶追鷖。傳妙雖難語。循常自有蹊。煩君欲學我。日日可相携。</text>
<title>送申弼卿還洛</title>,<text>我西已三載。君來亦前歲。分明兩肺肝。不負崎嶇世。碁君闡要妙。詩我助氣勢。破涕覔歡笑。薰身沐茝蕙。處久得更多。誰似吾交際。忽聞告歸忙。奈何我之滯。人生易聚散。有命聽上帝。達士本大觀。愚人百巧計。糾紛路北南。大同門不閉。千年行不休。江水悠悠逝。</text>
<title>次尹都事士推韻</title>,<text>新晴物色和。好鳥鳴山阿。茫茫綠蕪平。細草皆含芽。花邊客心催。柳弱風不多。天公不偏春。亦到四海涯。分明物色鮮。輸向吾前羅。造化自光景。人世多風波。有酒吾可飮。有詩吾可哦。悲來可以哭。興來可以歌。順情合天機。物不爲吾訛。何嘗歎異鄕。天地同一家。新亭會小竪。屑屑悲山河。浩浩此乾坤。人生看落花。達士已心悟。千載惟南華。伯牙撫其琴。絃絶悲不些。獨知亦何傷。貴我能無邪。平平大道正。君子行不頗。胸中植一理。寒暑隨羲和。自是不悲人。萬物於吾何。雲山滿目靑。舊物眞多麽。何時考吾槃。碩人其心薖。</text>
<title>次崔仁老</title>,<text>洪匀蕩玄機。一氣相戰薄。物生浩萬形。毛羽而鱗甲。含珠是老蚌。蘊玉爲荊璞。鸚鵡巧語言。文豹美胸臆。所貴雜外內。利害同平側。人生抱至悳。有道如山屼。聖賢得之心。不求虗名立。吾儒佩遺訓。不可徒食粟。何煩心自非。漫欲撾其脚。確然守內美。我心元非席。不誠豈悠久。利欲紛來食。兢兢不暫弛。擇地投吾足。孜孜力駑蹄。此心要不失。紛紛貴與賤。天也容何術。不須鵬萬里。一枝鷯可息。暗投只驚人。何用珠明月。蝨甘血食飽。湯沸禍不測。春蚕苦纏。家成身已屈。禍福迭相侵。物理難推詘。昔君志騰蹇。何知此蕭索。有翼大垂天。一擧何空碧。篋箱儲萬言。君門來射策。竽庭孰瑟知。撫卷空於悒。萱堂設藿藜。對之意慘惻。苟得悅親心。吾名不足惜。所在有薄俸。不必公侯爵。大小等王事。抱關不是辱。拂衣戴破帽。故子頻西役。烏山與順城。彼此何者樂。不樂是眞樂。用喜君居獨。我亦受天賦。獨此愚陋質。癡蠅觸窓多。狸虎何曾別。狂奔不自知。好博爭雉犢。優游費羲娥。未逃鄕人噱。浮藻眩人目。賤名收紫極。馳揚帶非分。十載紅塵沒。何曾大馬力。有補堯舜德。隨行濟濟朝。尸素終何益。辱器自速辜。宜乎天所奪。將身寄沉沒。不厭黃流濁。端宜駕鹿車。桑戶歸寂寞。東華夢想絶。北山雲林塞。何知古箕都。五馬榮還得。民多受事繁。豈於䟽翁合。但費成瑨嘯。朝昏空坐榻。客來未醉飽。無端其怒赫。簡至答空言。人皆嘲不職。一日白髮生。三年未回轍。逢君破涕笑。江山足幾匝。持盃屬肺肝。相照無相忒。神交不世得。百年心事密。君言少年日。破冊同持挾。蹭蹬異所歸。我菜君食肉。窮鄕覔少官。川回山又矗。二婢結結衣。一奴稜稜骨。開鉢得白飯。一半金粟隔。欲食食不能。兩兒傍蹲蹜。匙分器四五。寧滿啼飢欲。得塩升不盈。得酒味不篤。趑趄欲言官。官怒知難敵。低頭受百苦。忍恥顔已赤。噓唏語何長。更嘆命不一。嗟哉天壤間。失意今幾億。至樂在吾心。居貧不足恧。一嘯且一觴。終始無緇涅。不㤪亦不尤。此心神鬼察。淵明卧羲皇。北窓巾一幅。貴賤本在我。不取人耳目。俗士見何偏。屑屑悲口腹。食之菜何傷。飮之井不渴。百能且安爲。不如君之拙。吾言倘不信。證取先儒筆。</text>
<title>飮中歌。贈成仲容。</title>,<text>旣罷大同會。又游淸華舘。微凉楊柳風。雨濕枝初綻。良辰得良友。不厭醉語亂。世事只益睡。人生電過眼。興亡自右今。宇宙空汗漫。獨醒且奈何。飮者眞吾伴。門前綠蘿深。床頭松月滿。斯人不可及。我行嗟遅緩。旣往知奈何。庶幾秋風晩。此心更分明。誰復能吾諫。</text>
<title>送浩源赴京</title>,<text>中國有聖人。萬邦朝恐後。馳誠奉天職。况我明明后。簡賢授使命。捨叔何人又。朝情屬物宜。是叔有西走。氷淸一槖虗。行邁光於晝。偏方欝欝懷。大觀行可就。土俗堯舜民。山川禹迹舊。楫古覔餘韵。怳若咸池奏。胸中九雲夢。錦字千萬句。東還日無多。所得何其富。新行信可樂。愧我猶僻陋。閉門木葉下。悽風生宇宙。臨分意若何。萬里空回首。</text>
<title>極浦，孝叔遊楓岳。余病未能也。旣還。書此以示意。</title>,<text>我來守蓮城。于今二寒暑。名山近在境。壹覽猶未擧。徒煩夢中見。取快遊人語。欝欝爬癢久。况此君獨去。偉哉天壤間。造物用手巨。削玉千萬峯。環列迷歸所。逶迤劇龍偃。崒岌如鳳翥。或中平下危。或前豁後阻。或崖傾松倒。或水急石拒。風淸發天籟。月明來鶴御。游車日百過。妙觀知幾許。力登苦筋骸。何補塵心慮。中虗物可格。今世唯見汝。雅性喜遠遊。一竿爲行旅。萬形入眼中。物物自齊楚。揮毫費吟嘯。一一錦囊貯。平生山水心。宿懷欣始叙。我病不出門。萬事皆氷煑。江東帆未掛。素食同倉鼠。白髮簿領中。歲月不我與。悲哉不自懷。東望愁千緖。</text>
<title>一竿漁父傲三公</title>,<text>漁父一介士。相公三台官。貴賤不相侔。處下宜低顔。奈何獨自高。反作袴下看。功名一羽輕。義重還如山。簀尸位黃堂。自擬臯夔班。胸中實無存。土木加衣冠。淸風一絲垂。釣磯江月寒。求魚意非魚。至樂言之難。尊榮自有身。世事同波瀾。甕頭聒蚊蚋。滅沒朝暮間。百年鼎鑊中。危如百尺竿。膏煎不自悟。誰識漁人閑。漁人故自貴。傲睨輕塵寰。糞壤視軒冕。况此爭躋攀。無心一虗舟。到此天地寬。瑣碎利祿兒。萬古愚一般。</text>
<title>離亭柳</title>,<text>天涯相送處。今古幾人歸。辭別年年折。長枝近地稀。深恨根逬入。別淚准枝垂。奈此風中葉。東西無定吹。</text>
<title>次黃山谷韻。送李大用還朝。</title>,<text>無心對虗舟。有懷聲相和。陽關一曲歌。奈此君歸何。飛驂不我留。欲語情還多。西來君幾日。我亦今二春。君歸我未歸。日月驚雙輪。衰翁食不事。虗作遲回人。離亭客千古。折盡無全柳。悠悠世間事。此別古亦有。江波不盡流。西去東來否。千呼欲君留。君不回馬首。我獨歎恨長。臨江飮之酒。嗟哉今古懷。幾度春風柳。人生易聚散。南北不停輪。送子此箕城。明年何處身。虗名不如歸。可羡先鞭人。弱歲每我隨。中年相見踈。弱者已爲壯。壯者宜白鬚。步登石泉高。君記當時無。爲州已八年。老諳別離事。人歸月在樓。僧臥鳴鍾寺。深更坐不寐。無限思君意。蹭蹬乞小官。君亦時來遅。遅速各有時。君子天何疑。去矣孑無徒。我懷言與誰。稷契處亂世。誰曰謀猷嘉。販繒得太公。亦足功漢家。人生各一時。丘木啼寒鴉。悠悠故鄕思。東望天何多。別君淚數行。飄忽電眼過。不忍古渡頭。佳人唱踏莎。何者爲是非。何者爲榮辱。漁舟一葉天。往來江波綠。懷之我未能。空想烟沙竹。何傷世我賤。無補人吾尊。世事夢非眞。古人走踰垣。愼勿恨蹉跎。蹉跎是福門。飄然子歸興。久滯唯病我。幾度負秋風。空懽事不果。蕭蕭白髮翁。我亦知不可。世人皆棄我。君獨情頗欵。異方同作客。江天月幾滿。馬首忽向東。千里垂一鞭。</text>
<title>網得水鳥</title>,<text>飢生飽死知何意。網裡渾忘禍我加。咫尺滄波歸不得。到窮應悔覔魚多。</text>
<title>次趙御使季任朱村舘韻</title>,<text>桑麻千古只名村。今代無多兩姓孫。日暮前灘牛飮去。當時耕事猶存。行人知驛不知村。泣古唯看白髮孫。莫恠小鄕非舊俗。淳風天地亦無存。俗換人亡變舊村。飢啼屋裡見遺孫。問渠何事凋枯甚。上世民田稅不存。</text>
<title>次李御使堯瑞朱村舘韵 名蓂號東臯</title>,<text>天上儒仙降僻村。夷氓爭覩負兒孫。從容閭巷詢咨遍。滑手春恩到處存。策馬荒原歷問村。呼翁籬底點飢孫。莫言邦國留須薄。活死天香袖裡存。涓滴曾無惠一村。故國春夢竹生孫。候迎舘裏逢君節。欵席偏驚舊意存。</text>
<title>次大用苦勸酒</title>,<text>與君非是好傾罍。不此何緣襟袍開。異時風流多少惠。他年深契自今杯。醉天誰復耳聞雷。身世都忘落一隈。江海獨醒無用處。孔顔心事揔寒灰。</text>
<title>次大用韵</title>,<text>關河何處塞垣幽。千古興亡天地愁。此日昇平邊事少。轅門長醉臥琴頭。玉關千里路悠悠。南去北來人不休。可笑此身猶此地。年年添得鬢邊愁。</text>
<title>秋月七絶。奉呈大用幕佐。</title>,<text>海月東來灝氣浮。半窓斜影綠樽頭。無端鴈叫驚時晩。玉篴聲中人倚樓。幾度思歸猶未得。邊城秋月見曾三。分明同照同看處。我屋洛陽君海南。夜深明月自天心。一詠一杯還一琴。無限歸程無限淚。凉多秋草只虫音。去國三秋滯塞城。一樽誰與說中情。人生欲識升沉意。看取靑天月缺盈。年來白髮滿頭生。秋月新添十分明。料得洛城看月夜。月圓依舊我衰形。匹馬何時返故園。持杯問月月無言。應知來去關天運。淸界無心厭世喧。秋洗靑天無點雲。月明歌吹夜凉聞。昇平樂事知誰管。別駕風流舞袖紛。</text>
<title>大用次秋月七絶來贈。復次呈似。</title>,<text>心無中植氣頗浮。遇事茫然失轉頭。可笑此身持寸木。逐君將欲擬岑樓。人間萬事皆陳迹。電眼光陰四十三。枕上班班多暗淚。天涯昨夜夢江南。彭澤官居栗里心。無絃那似本無琴。天空半夜樽中月。對子淸談眞妙音。誰慰殘生滯塞城。入樽秋月更多情。分明自信淸如許。不向天心歎缺盈。尼丘不復聖人生。後士何從講道明。正學消來眞氣散。乾坤到此亦空形。屈指三秋別故園。來時生子已能言。何時歸去茅簷下。負抱欣聞笑語喧。茫茫關塞隔層雲。故國鄕音未易聞。一別相思何處苦。靑蘿明月白紛紛。</text>
<title>中和客舘。有牧丹凋落殆盡。</title>,<text>日高紅影亂西東。人世多看富貴容。盛滿由來衰謝易。何如翠松四時同。</text>
<title>江臺石佛</title>,<text>萬頃波邊石佛居。觀心是處又觀魚。人生久負江湖約。自笑身閑石不如。</text>
<title>戱次士遂秋千韵</title>,<text>每借輕繩學上仙。烟霞心事幾虗年。客塵人世紛多累。纔見昇天又下天。瓊宮深鎖貯娥仙。久矣眞人待幾年。使客風流何索莫。還從飛舃上靑天。</text>
<title>次閔使相江西東軒韵</title>,<text>滿空山翠擁樓前。不禁桃花落錦筵。世事繽紛春易老。歸歟合作飮中仙。江城春晩雜花明。遠客多懷嘯坐亭。西北十年頭欲白。故園歸路更冥冥。靑衫幾處泣江州。花落風多未易收。光景一年悲已暮。生憎夕氣掩雙眸。</text>
<title>七夕戱題</title>,<text>相逢頃刻意難傳。奈此河傾欲曉天。休道一年唯一見。人間一日亦如年。天孫佳會意偏多。人世長嗟隔似河。渺渺何時逢七七。愁看平地久銀波。簷頭終夜雨潸潸。正是天孫淚不乾。知到相看能始泣。人生還羡泣爲難。</text>
<title>次而中韵</title>,<text>鷄肋尊拳百不憂。升沉時事謾悠悠。忘形一醉眞難得。江上烟波不用愁。醒亦無何醉不憂。東飄西轉任悠悠。停杯莫問前朝事。一片荒城千古愁。</text>
<title>戱次宋同知韵</title>,<text>歌舞靑樓舊有名。風流誰與話春情。陽臺莫道無雲雨。自是襄王夢不成。西旆年年望眼寒。相逢其奈對空顔。人生有約嗟難恃。須把前詩字字看。</text>
<title>晴沙眠鳥</title>,<text>飢則求魚飽則眠。晴沙閑刷意悠然。駈馳老我慚𩿨鳥。行到沙邊促刺船。</text>
<title>江上棄舟</title>,<text>休言不用是非才。不是非才時不來。看得有生同早晩。霜中黃菊雪中梅。</text>
<title>待人夜餞</title>,<text>終日奔趨力已灰。挑燈深夜待君來。明朝一別何時見。是以寒更強把杯。三更燭盡淚成灰。眠欲來時人不來。明日生陽空舘坐。親朋誰復勸離杯。</text>
<title>沙𩿨</title>,<text>晴沙無數白𩿨眠。心事江湖夢亦然。眠得人間無可地。任從風浪一虗船。</text>
<title>宿望日菴。禱雨。</title>,<text>涸盡長江尺許深。㐫炎無古亦無今。流膏一勺天如借。論價何曾只萬金。</text>
<title>白𩿨</title>,<text>得意江湖自在身。烟蘆無限不生塵。風波一任浮沉事。江上閑眠味更眞。</text>
<title>飢鷹</title>,<text>飢鷹枝上坐移時。獵子長呼望已違。萬里飛騰吾翼在。不隨腐鼠送殘輝。</text>
<title>枯松</title>,<text>長松百尺棟樑材。獨立空山歲幾回。莫道生涯枯鑠甚。直根泉下未全灰。</text>
<title>次文川客舘韵</title>,<text>去日原頭草欲靑。來時庭樹雪風鳴。無窮節序怱怱裏。人自東西南北行。</text>
<title>尹廣文希博。卜築于水入村。以詩見寄。書此答之。</title>,<text>人間謝事雲林臥。胸宇無塵水鏡淸。愧我遲回何日去。候迎空有短長亭。雲山好地看看有。搆舍誰能見得明。可羡高人知足早。藏名淸世不求聲。松蘿爲屋鹿爲朋。身世夷然臥結繩。對酒村翁堪作伴。農談前事說高曾。</text>
<title>讀陶淵明歸去來辭。有懷。</title>,<text>早脫塵鞿不受侵。乞官彭澤豈其心。冥鴻一擧誰能縶。舒嘯東臯得意深。腰折鄕兒豈足羞。峀雲歸鳥自知休。田園有樂琴書在。富貴何須強力求。奔趍十載尙迷途。悵望田園已半蕪。衡宇可瞻三宿後。不煩前路問征夫。</text>
<title>次尹廣文希博文</title>,<text>釣罷漁舟一笛橫。無心沙渚白𩿨鳴。江村落日初回掉。更上峯頭待月明。久抱湖山欲老心。羡君先我卜幽林。古人亦有仍家者。願傍庭松借少陰。數椽茅舍傍淸江。踈散風懷不世降。得地龜藏吾樂在。洪鍾何用待人撞。溪山知畫我心淸。到處巾車許暫停。對此三公猶不換。鐵城今古更何情。</text>
<title>秋日臨別。題人扇。</title>,<text>秋風此日好緣衰。篋裡深藏恨可知。莫道恩情今日斷。年年炎夏自多時。</text>
<title>次士美察訪韻</title>,<text>馬官君亦非能事。文簿吾今已力綿。對得一樽春雪夜。賸拚情事答天緣。當時故國花如海。此日荒城雪似綿。萬事觀來隨眼變。小盟粘壁更何緣。</text>
<title>次極浦孝叔韻</title>,<text>開罇何用擇良辰。到手深盃莫問廵。對笑人生皆故舊。請君休念在京人。爲雲爲雨定何人。懷抱襄王欝未伸。可是高唐成好會。不煩灰酒喚來身。</text>
<title>次士美韻 將解綬。士美以村翁慰。作詩送示。不敢當。奉次答之。</title>,<text>飢民丘壑顚僵甚。薄劣安能如救焚。路上村翁眞慰語。厚情知得故人君。</text>
<title>尹浩輓歌 表從弟好酒。來留蓮城。飮秋露八盃。爛膓而死。</title>,<text>生死無端隔一晨。沉酣人說自傷身。從來塵世無眞住。盃酒何能解殺人。跋涉東來意可憐。窮愁多處又生捐。傍人莫問緣何故。醒醉同車向九泉。膏火投身每笑蛾。樂吾多處害吾多。人生自取將誰咎。百酒千燈死一科。莫言好酒傷生早。不飮何人度百年。大化悠悠來去速。一般荒土鎖寒烟。幾夜月明悲客事。一軒罇酒死生分。從天未借秋凋勢。空見冰苽用力勤。白旆紅旆強壯日。問君今去向何州。重泉不盡輕生恨。千古高陽飮者羞。人死人生自有時。幺麽杯酒更何疑。若因好飮爲身禍。當日陶劉不死誰。</text>
<title>留獐李參奉英文</title>,<text>當時放麑人誰似。此日歸君我得人。林野不妨還樂土。割烹休作鼎中身。</text>
<title>戱德翁叔父游山鑷白</title>,<text>靑山白髮相宜久。不用登臨變化身。初入洞門能換骨。老僧看作少年人。</text>
<title>次明川客舘韻</title>,<text>野性何知適韋絃。功名只爲坐無氊。湖山滿目歸舟晩。塞北春風意惘然。曾慚薄力擬強絃。迢遞關河食旅氊。睡罷空庭山月滿。五雲深處夢依然。客路驅馳月再絃。鞭無垂革靴無氊。絲毫無計明時補。礪釰長思赴燕然。</text>
<title>次休叟韻</title>,<text>虛擲光陰負幾春。十年回首跡空塵。莫言太守衰慵甚。我亦當年少壯人。</text>
<title>獵罷還衙。金正郞公叔。投詩索和。仍次其韻。</title>,<text>人生四十已衰翁。蕭散情懷自不䧺。莅邑未看徙虎政。獵山寧復據鞍風。原頭踈網施張薄。草底頑軍避走工。日夕歸來何所獲。驅馳惟見汗靑騘。</text>
<title>幕佐廷彦。以詩見寄。奉次酬之。</title>,<text>詞源潑潑富珍需。淸句微疵一點無。浙水潮回雷韻壯。梁園春暖錦田鋪。驪珠寧合泥塗棄。風乕終當大地趍。賴有幕中賢相國。知人殊遇欵情孚。</text>
<title>奉和叔平韻。以慰其懷。</title>,<text>金鍊無瑕玉有聲。顧瞻風彩識天成。良蹄自信能超險。妙射何妨偶失鴊。萬里關河千釰閣。百年懷抱一書生。升沉彼此猶吾耳。大酌深盃足慰情。</text>
<title>題雲巖院</title>,<text>平頭山勢忽中虗。龍坼神蹤自物初。走海驚川橋折柱。棧空飛路客回車。尋常草底奸偸伏。咫尺林間豺乕㞐。人世險危隨豦有。安便不如臥吾廬。</text>
<title>邀叔平觀鷹郊外</title>,<text>羣姸物色媚新姿。耿介驕禽時正肥。玉卵烹來艾再好。金膏燒處酒俱宜。良辰易逝三春暮。世事多艱一笑稀。明日何辭原上會。况君將有故園歸。異域春光已半無。倥偬文簿興難啚。不將壺酒遊靑墅。長向奩銅理白鬚。檻外含羞花莫吐。簷頭催發鳥空呼。煩君莫惜良辰醉。暖日尋芳鷹可俱。</text>
<title>南人有遺我乾柿者。分送杏軒。</title>,<text>南鄕珍果北無多。千里驚看意若何。嫩白飄時香作霧。深紅剝處蜜成窠。酸梨漫水曾奴肄。火棗偏乾是土沙。至味未應吾所獨。臨盤分取送堪誇。</text>
<title>秩滿將還寄大用</title>,<text>三載光陰疾若流。初來靑髮已霜頭。百年離合親朋少。千里遲回去路悠。狂興幾因羣醉發。別懷長向兩心求。人生自是無南北。相送天涯未足愁。</text>
<title>富寧會。次士遂韻。</title>,<text>宴罷高軒興未闌。更從西舍覔餘歡。丹心怳似長沙賈。豪氣誰如吏部韓。萬里孤臣愁裡老。一天明月醉中看。人生聚散眞如夢。此夜奇談意足寬。</text>
<title>倒屛</title>,<text>靑天爲地地爲天。白日還驚落土邊。舟覆未看篙子沒。屋翻偏訝怒風顚。瀑流勢若虹衝斗。城闍形如月缺弦。物倒屛前成獨坐。從來順逆本同然。</text>
<title>次士遇贈</title>,<text>鵬翼鷯枝路不同。無端雲樹隔秦中。三千極界空多夢。四十初年已作翁。邂逅情杯深不厭。從容前事語難窮。人生喜聚還成別。落葉滿山天更風。</text>
<title>制勝亭重陽會</title>,<text>霜濃天地菊秋香。勝日開罇興更長。花揷花頭相照好。心知心友一般狂。殊方此會無多得。故國他時不可忘。聚散由來眞夢耳。明年何處又重陽。</text>
<title>贈慰李措大謫㞐枰山</title>,<text>天涯流落我三年。君亦胡爲此海頭。暗淚多時悲故國。枯骸窮處托殘郵。鄕音不到誰生死。人事無端空去留。渺渺覊懷昏似醉。烟波萬里一孤舟。</text>
<title>同林正郞士遂遊浮碧。次板上韻。</title>,<text>故國繁華逐水流。江山千古客登樓。英雄事去城空在。天地情多月獨留。聒耳笙歌猶舊曲。無心沙鳥自蘋洲。人生底處爲眞所。浮碧今知亦夢遊。</text>
<title>次盧廣文韻</title>,<text>驛路春晴絶懸埃。水流東去客西來。羊歸野逕林間入。人宿樓窓月下開。荷葉靜時鳧睡渚。柳絲深處石封苔。斯須剩得江湖趣。收拾慚無困物才。</text>
<title>次澹澹亭韻</title>,<text>仙區寧合坐班荊。近斗高亭取次成。野逕人稀山月白。桑林春暖暮烟平。三盃醉處人逾濶。一鳥飛時沙更明。暫此浮休心澹澹。簷間留號不虗名。</text>
<title>敗荷</title>,<text>落盡紅房已歇香。無邊靑葢立空長。凄風戛玉秋聲緊。白露翻珠月色凉。屈子愁多成小睡。昭君情苦坐殘粧。榮枯萬物須臾事。莊叟高談不是狂。</text>
<title>諸客愁登東陽峰</title>,<text>長庚門北密臺東。松檜陰多澗壑空。尋勝久知秋助興。陟高偏覺杖爲功。當流足自塵泥洗。擧酒情應肺腑通。自笑吾身拘係甚。良辰行樂未君同。</text>
<title>歸思</title>,<text>淅米矛頭知幾日。人間生理更多危。十年西北丹心苦。千里行藏白髮垂。天地有客巢殼狹。江山無主蕨魚肥。東園種竹今應長。歸及秋竿折一枝。</text>
<title>送僧</title>,<text>千里書傳識面曾。重來依舊去年僧。六窓靜裡心猿睡。五濁離邊法象乘。持鍊衛城今乞米。牧牛潙舍昔傳燈。周流耆域吾何繫。暫待斜陽語鏤膺。</text>
<title>盧廣文設酒。以詩見招。因次其韻而𧬄之。</title>,<text>心昏塵務口生埃。苦裡披書喜命來。談笑眞儒師範在。衣冠高會盛筵開。將身每欲龜藏殼。廢事何妨印餙苔。少待西山斜日暮。飮君要試淺深才。</text>
<title>泛舟大同江餞客</title>,<text>晩把淸罇上小舟。兩三人作暮江遊。烟沉樹與波光合。雲盡沙同月色浮。千里風萍皆是客。一盃談笑若爲秋。天涯送別年年事。不覺吾生已白頭。</text>
<title>別崔仁老</title>,<text>寒官三載客烏山。告別還驚浿水間。力懶候迎吾已老。鞕催歸去子應閑。繁階綠樹濃陰亂。散地風花錦字班。料得故園光景好。踈籬何處是荊關。</text>
<title>送任子仁還洛</title>,<text>萬事多懷不自身。天涯趍走力全貧。將歸未决春先去。欲起還眠酒獨眞。滿目溪山花落盡。一心家國涕垂頻。無窮別恨江波濶。挾路長枝懶係人。</text>
<title>紅窓㤪</title>,<text>深鎖高亭坐不眠。殘燈消盡夜如年。空庭人絶窓含雪。虗幌風多月在天。㤪淚千行愁送集。長情一脉夢相連。茫茫咫尺三山隔。靑鳥難憑一字傳。</text>
<title>無名院</title>,<text>束玉羣峰影蘸波。傍江茅店兩三家。風傳遠笛來踈雨。春送飛花落晩沙。亭到練光高孰勝。水於浮碧濶居多。西州好地看看有。其奈荊榛不問何。</text>
<title>宿望日菴。禱雨。</title>,<text>客路風霜兩鬢秋。他鄕何日大刀頭。長江暮色乾坤濶。夜寺鍾聲人世悠。食邑多慙民惠少。回天那得雨膏流。禪房一夜煩懷滅。夢馭鸞凰遍九州。</text>
<title>送人還洛</title>,<text>至寶天成不琢磨。棚中誠彩照人多。身無羽翼難鵬擧。鼎有塩梅可手和。郞署君爲馮子老。長沙吾亦賈生嗟。茫茫一別關河隔。千里空看片月斜。</text>
<title>成仲容等。遊綾羅島。</title>,<text>一船歌妓兩書生。泛向綾羅島上行。瓜甲有香新菜採。鼎心浮玉小魚烹。山花得雨紅情滑。澗柳翻風綠意輕。已被韶光能物。更敎人作斷膓聲。</text>
<title>聽民堂</title>,<text>奔趨三載力難支。強意登堂聽民時。萬紙呈多書襞積。千頭聲亂語侏離。專城素食誰知愧。半世虗名謾自欺。料得故園梅事早。先春楊柳未開枝。傾耳民聲百不聦。小堂那得遠情通。空隨案簿飜朱墨。懶向庭爭說異同。萬里歸心催栗里。一軒淸嘯坐弘農。無端昨夜江湖夢。未委何時馬首東。</text>
<title>次樓船韻</title>,<text>江魚遊罷鴨收拳。落日晴波穩負船。謀醉不妨催大酌。聽流何惜費長牽。興亡故國千餘禩。飄泊殘生百半年。人世浮沉眞細事。忘形誰似臥秋天。</text>
<title>次雨中賞蓮韻。別尹士推。退溪門人。</title>,<text>打玉聲來醉後聞。紅房靑盖雨紛紜。華筵錦濕香傳夢。羅綺粧成影拂雲。陳跡已爲前歲事。他鄕難得舊僚君。重重欲瀉離懷苦。其奈朱儒我不文。</text>
<title>飮席。贈朴同年卓爾。卓爾時爲宣川敎官。</title>,<text>紅顔十載未全凋。髣髴當時坐石橋。愁裡易成黌舍老。客中難得故舊招。窮通已識天心定。放曠何妨物議嘲。萬事無如加一酌。今宵不飮奈明何。</text>
<title>送光山李牧使壯元</title>,<text>小民勞悴大官煩。要選慈詳撫字勤。所貴荒年仁政滑。未須人獄片言分。弘農乕去誰劉子。合浦珠還是孟君。可待光山成偉績。老夫傾耳頌聲聞。</text>
<title>送金子任令公赴京</title>,<text>四海梯航作一家。皇恩溥博我東多。驅馳𧬄事人誰可。簡選朝揚命不他。冰到槖藏慚比㓗。春於詞藻借生華。名邦見重由名士。從此吾王寵錫加。</text>
<title>到蓮城</title>,<text>三面靑山一面川。咸關歸路鐵關邊。寒烟日暮兩三屋。老樹霜多千百年。簾鎖軒前禽鳥樂。客來門外主人眠。殘城剩得閑中趣。臥治惟慚汲子賢。</text>
<title>來蓮城旣月。崔仲洪，安期仲來訪。詩以𧬄之。</title>,<text>少日天駒萬里心。升沉時事未料今。星霜五十枯形在。雲水三千壯氣沉。末路交因趨向薄。故人情到遠來深。愁中一笑逢君日。况與崔兄幷來尋。</text>
<title>偶題。奉呈金廣文。廣文以長短引投我。後數日。以此答之。</title>,<text>大筆馳風入手來。簿朱叢裡眼方開。長虹射日心猶壯。健翼冲天氣不灰。幾夜月明悲故國。一春花落惜離盃。秋鴻社燕相違久。人事無端未足懷。</text>
<title>次黃山谷雨絲雲鶴韻</title>,<text>亂緖垂垂密復稀。誰從仙杼散霏微。初疑手引蠒盆出。更訝風吹蛛網飛。織得天章光萬象。裁成雲物彩玄機。流鸚亦解金梭助。不向穿絲㤪濕衣。不學華亭中夜唳。任從羊角九天齊。留紅落日粧頭巧。借碧晴虹引吭低。海鶻正堪爭運翼。天鷄羞與作同棲。誰言一去三千歲。朝夕遼陽路不迷。</text>
<title>次金敎官韻送別</title>,<text>垂空寒槖欲無衣。幾日思歸詠式微。半歲功名成一笑。百年心事更多違。爲詩筆有蘇州健。見黜人無柳下譏。可羡江湖君獨往。病夫猶未賦言歸。漫浪天地我何人。尺水龍潛子一身。萬里行藏同失所。百年肝肺已成親。韶光正値春風早。世事還驚別恨新。自笑淮陽老太守。遅回元是爲家貧。</text>
<title>次極浦孝叔韻</title>,<text>憐君虗幌費長吟。不比春囱鎖病心。成懶有時來惡語。到窮無處見知音。遲回自笑謀何拙。泠談還誇意則深。待得小軒山月入。對罇要破未開襟。</text>
<title>金剛山</title>,<text>造物鑪鎚用力煩。爲山是處壯乾坤。風烟絶俗千塵滅。林壑粧奇萬像存。樹色高低天向曉。鍾聲南北寺初昏。無邊勝致供人目。未許回鏕出洞門。</text>
<title>送人楓岳</title>,<text>送人楓岳幾番歸。自惜吾生病在斯。雲盡洞天來鶴近。春歸林壑見花稀。慣聞溪石心先玉。長對仙岑夢亦奇。自笑名韁身鎖久。定知何日副心期。</text>
<title>見釣者有感</title>,<text>物之爲味餌之甘。口腹人魚一般貪。利害爭來機孰察。風波多處禍同含。優游未識珠潛樂。飢飽終歸虎視耽。萬事妙觀無彼此。皎然鉤戒靜中探。</text>
<title>次昌道驛</title>,<text>人悲人喜我同之。虗內何曾點寸思。小管難窺天地速。眞知方見蟪蛄遲。甘辛合處謀爲巧。榮辱分來意向歧。可笑世情翻覆甚。絶絃無復見鍾期。</text>
<title>題新安驛</title>,<text>緣何名驛揭新安。依舊流民未見還。山擁踈籬鷄犬少。門臨長道馬牛殘。慚無惠澤留人愛。喜有吟鞭向故關。此去重來應白髮。可能郵吏解吾顔。</text>
<title>送孝叔還洛</title>,<text>抱病三春嶺海邊。見君那免喜跫然。仙遊未作同携杖。歸計還慙獨後鞭。一曲陽關千里日。半生人世二毛年。從今可𧬄塵間事。却望雲山何處天。</text>
<title>在廣津望南山</title>,<text>終南回望與天齊。秀色蒼蒼正在西。龍躍漢濱能屈曲。鳳騰華岳與高低。千年景物山容壯。十里雲烟眼力迷。縹緲都城行漸遠。放臣那得不懷悽。</text>
<title>次默齋李子發星山唱酬錄韻</title>,<text>[本文缺]附默齋元韻 默齋名文楗觸機生禍語難諧。一跲無何事盡乖。物自橫時容便好。辱從來處忍還佳。眸昏不用姸媸別。性懶休論得喪懷。城底數椽安分卧。箇中淸懷噤如齋。迂踈活計未曾謀。束手無爲到白頭。古趣欲從閒裡得。淸歡宜向靜中求。一身但逸三誰省。萬事都捐百不憂。拙叟生涯斯亦足。聖恩寬處占長休。</text>
<title>又有退溪，南冥，栗谷唱和詩。</title>,<text>古樂崩亡自不諧。未須提律㤪離乖。行無昵跡留何恨。語不關時默亦佳。春事易空眞換世。秋毫能去可平懷。生涯正賴茶料理。萬物觀形只卧齋。詭禽成獲我無謀。正坐踈愚白盡頭。燕頷封侯寧有相。蛾眉傾國本無求。天心不向人偏倚。名市多煩世喜憂。郭外有田今數項。冷身何日得歸休。</text>
<title>又次休叟韻</title>,<text>凋盡紅顔白髮添。憐君流落客荒炎。瀉心有物存琴友。知己無人斵鼻尖。可向罇盈誇得意。不因甑破費回瞻。城南竹路連亭榭。來往風流管雪髯。興日消亡病日添。一官能換十凉炎。湖山未作機頭臥。文簿長揮筆舌尖。錦地風光紅罷雨。羃軒烟柳綠供瞻。東君已去吾猶在。藏退無謀愧婦髯。</text>
<title>偶題三律。忘我木苽。望子瓊琚。呈休叟。</title>,<text>踈翁與物無爭久。獨向碁邊趣味多。有勝負時忘勝負。用干戈處息干戈。靜中觀物誰知最。裡潛心每廢衙。得返桑村何日在。一枰天地足生涯。朱墨十年身白髮。寶坊長憶暫時閒。誰知隱吏塵間在。不禁雲蘿夢裡攀。君得歸時吾獨後。山多奇處水宜觀。錦囊一一藏形勝。願置床頭洗眼看。天親相賊且何心。在死求生理亦深。開閉由人門可貨。逃奔依草跡難尋。失刑未試除三害。購捕徒煩募百金。尸素老官癡更絶。浪吟純古獨非今。時有失囚之事焉。</text>
<title>書示都會儒生 律</title>,<text>大東文化軼虞唐。漸被曾無隔遠方。絃誦已看成美俗。裁培尙慮有𨽎章。鳩才會校衣冠盛。選學充師敎養臧。分廩久知蕃寵錫。供燈偏覺荷恩光。開昏日月昭昭在。瑞世鸞凰寂寂亡。飯皷常鳴儀獨古。講堂旣設意空長。投形自幸逃勞役。做力頗勤針毁裳。承訓土墻終不達。假名蘭麝百無香。情隨物欲馳形外。腰折候迎困路傍。自賤何辭人賤我。心無不免行無常。禽生獸死同灰草。火走 缺 顚類病狂。人在萬形靈最首。禀論初賦性皆良。探深何地無泉湧。戕酷玆山是木傷。千聖元非天上遠。一心惟貴我中藏。學要精博能成就。道在尋常豈渺茫。忠孝由來吾職分。文章還是德糟糠。誠推彼此人無㤪。敬一行莊物不妨。言語每因羣醉失。謹嚴宜向獨居詳。利名多處驕先敗。困辱來時忍可當。明本臨疑關黑白。智於措事統柔剛。用心霜雪圭何點。高卧山林草自芳。男子行身元有律。儒儕不學已全忘。休將末句誇詩妙。須入眞源覔道綱。已矣吾衰何所識。長嗟承負不歸鄕。顔曾事業靑年志。馮老功名白首郞。沿滴慚無民受惠。踈迂長見世來謗。斯文久賴儒風厚。素食多經歲月忙。自笑此身無一可。反䂓諸子有微痒。雖然未履言猶得。畢竟無忘味或嘗。悠久他時如有獲。方知瞽說不爲荒。</text>
<title>笑矣行。贈尹弼卿。</title>,<text>笑矣乎笑矣乎。老尹白首來西土。倥偬文簿積案高。舌爭百頭紛庭聚。晨趍腰膝自無閒。不覺墻頭花滿樹。忽忽心事說向誰。九十春光悲已暮。笑矣乎笑矣乎。抱琴何處知音遇。學苦屠龍更何爲。蹄涔不復啚南羽。伶仃無地托身孤。半夜一笑中庭步。茫茫天地自古今。俯仰人間誰久駐。笑矣乎笑矣乎。篋裡悲吟千萬句。紛紛榮悴死莫知。賢愚一般歸壠畒。蓬瀛不見路冥冥。無人可與銀橋渡。醯鷄蠻觸是大觀。東海桑田在一顧。笑矣乎笑矣乎。有田可粟而可布。無心江海不繫舟。止亦不厭行不惡。分明歸思不禁多。遲回十年其何故。淵明昨非我亦知。夢幻無事今已悟。笑矣乎笑矣乎。自笑又笑君來寓。飛騰九霄足羽翼。時乖奈此無雲雨。負箱關河跋涉勞。欲與蝦蛭爭其路。儒冠只欲快脫麻。不識韁鎖多辛苦。歸歟歸歟孰我共。林逋湖山久無主。</text>
<title>哭德川尹使君</title>,<text>所貴君子心。不害爲弓馬。直道易見忤。所以人不可。人不可不須恨。此間眞理誰知者。長風萬里心。未試先登手。山郡寂如鎖。愁多易白首。易白首可奈何。門前九尺紅塵走。天心不愛賢。久忍荒城棄。蹭蹬旣足悲。早奪其何意。其何意問何意。千古茫茫人一指。君子樹德多。不必吾身見。搆堂乃有人。地下應喜面。應喜面誰得知。滿目秋山歸路變。</text>
<title>寄姻侄李葵</title>,<text>昨夜夢見汝。書來夢不虗。平安是吾喜。學業又何如。汝年不甚少。晩得莫效予。去秋讀馬榜。紙盡汝不書。良驥有時蹶。豈云汝才踈。汝翼大垂天。汝終不池居。老我在荒郵。抱病三載餘。長思綠蘿月。猶未賦歸歟。黃金酒熟後。杜鵑花發初。良辰樂誰與。遙羡汝輩行連裾。嗚呼我獨胡奴墟。</text>
<title>思鄕歌。奉呈仁仲求正。</title>,<text>飛空千里在一擧。鳥有兩翼吾不如。游通江海任所之。我滯一隅何及魚。悲懷空寄屈平詞。夜夜夢魂墜吾廬。人生四十已半過。紛紛榮利都是虗。生平骨肉只弟兄。天南卽季地北余。稚兒膝下不暫離。失我啼呼尋舊居。至情相悲不相見。到此萬念無由鋤。踈慵聽民有何爲。每慙蠧衙消居諸。長懷鄕國欲春暮。山花可煎川可漁。丘登野步樂所如。我須我友行連裾。傾壺取醉語多時。日暮擬跨襄陽驢。安閑元是福之兆。蔬糲不曾來毁譽。知之不爲是無勇。可笑欲往還趑趄。嗟君情抱倍我懷。白髮慈親長倚閭。殘燈風幌滅復明。鴈度靑天音問踈。兒心亦可想親心。忍淚不覺增歔欷。雖然親喜是兒安。積愁招𧏮非孝歟。寬平且莫更疚懷。馳馹歸期只月餘。</text>
<title>書懷贈廷彦幕佐</title>,<text>踈愚薄質合耕穛。絲髮何曾補聖朝。燕石虗名能眩玉。瑞鸞精揀錯收鷯。憑時漫取馳要秩。無用空貽笑大瓢。覆器每看由物溢。行危那免致身搖。人生聚散同蚊蚋。世事升沉是汐潮。海北銅章名位極。江南家國夢魂遙。儒冠未諳軍機治。野性何知斗斛料。敎薄難回風尙惡。聽昏偏劫訟言囂。煩形酷似衣加木。素履何殊虫食苗。知愧未還應有意。竢時將發定何朝。懷鄕噎欝覊心苦。照鏡分明絲鬢凋。大酌談胷誰我伴。奇音彈古得君調。爭機射物弓歡洽。齊轡尋芳野興饒。對博亭中觀世變。植床波際擬仙軺。當罇浮蟻隨宜酌。納席淸陰不用邀。拂面微凉松韻㢠。嚲鞭芳草馬鳴驕。前灘牛過數聲篴。落日人行何處橋。行樂正如鄕國會。臨筵難得故人招。悲懷欲發酒能制。噫氣常塡琹易消。已識榮枯同幻影。休言天地異荊遼。千年貴骨人誰辨。三尺荒塋火已燒。造物無心時變化。浮生多事議喧嘵。海濱存沒非關世。日下恩榮未答堯。到地人臣修職分。年來墨客礪弓刀。頤神是處爲吾宅。念遠何須理返撓。馬失已知猶是福。鵩來誰識亦是祅。低顔可待乾人唾。食米何傷屈此腰。騖外羣形雖擾擾。植中眞見自昭昭。淸懷若脫人間累。仙御還能物外超。可笑區區趍利子。功名只欲到曹蕭。</text>
<title>送士遂歸覲京師</title>,<text>天上星精海鶴姿。軒然風彩好男兒。傳家忠孝一心在。動世文章餘事爲。龍榜早登公選合。鸞坡高步物情宜。邇來邊圉民多困。異日機關事或危。文武才誰堪作範。薦揚君獨遠臨夷。身違北闕葵心切。名振遐方乕跡奇。革面貪官新善集。象儀淸野舊風移。齊民已喜添膏洽。醜類還嗟見面遲。神化邊城歌德日。慈親鄕國倚閭時。恩榮彼此官拘勢。眠食朝昏念在玆。傳賀偶然乘故事。假公聊復副吾私。行㫌已指南山下。歸意難回北海陲。把酒無窮留別恨。歌詩要作送人辭。人間聚散元無定。塞外交遊更是誰。狂興幾多南北路。眞心不惜淺深知。溪山好處杯偏大。侯皷鳴時箭益馳。豪氣每嘆君更少。灰心長恨我全衰。鄕園夢裡靑山疊。文簿叢邊白髮垂。知愧未休惟歲換。竢時將發可秋期。茫茫此別傾雙淚。默默何時展兩眉。萬里歸來時已晩。三春光景樂誰依。淸明黃鳥回車日。綠葉陰濃花已稀。</text>
<title>江心鏡</title>,<text>稽前牒而鑑古。徵异物而砭恠。異火齊於周室。訝照心於秦帝。天子鏡兮水心。又貴耳於仙李。藏變化於一面。異世間之靑銅。原斯鏡之創制。俶降祉於眞龍。孕維陽之淑氣。採秋金之剛精。來老仙於上淸。留素書而效珍。命玄冥而𠊩工。醮祝融而致虔。移神爐於大江。月端陽而曰午。淬淸波而百鍊。紛金膏而呈巧。範非常於分野。儀厥象於曜靈。背五采之龍盤。鑑萬物而淸瑩。儘天下之至寶。世莫並乎妙絶。賫焦僥之遠物。呈一片於九闕。重耀於顧眄。八彩掀於黃色。于以懸於座右。奚但照乎姸媸。辟衆邪而通靈。紛百變而衒奇。雲霞吐於儵忽。風雨生於頃刻。噫世人之好恠。播異談於牙頰。倘彼鏡之誠神。亂豈生於天寶。當玉環之入宮。鏡無補於辟妖。逮錦䙀之養兒。鏡未明於燭禍。眩藻鑑於用人。進腹釰於台閣。晦瑤鏡於臨事。致金甌之瓦裂。旣帝心之昏蝕。彼江心兮焉用。况千秋之金鑑。有當日之䂓諷。不寶此而寶彼。何取舍之不審。昔乃祖之明明。曰以人而爲鑑。</text>
<title>柯亭笛</title>,<text>妙玄機之潛運。紛氣數之靡常。苟所遇之不時。曷效跡而能彰。叩微端而驗物。知玆笛之有會。屈良材而代椽。托柯亭而自晦。尙天眼之未遇。誰覩外而悟內。當孤立於巖罅。雖風韻之高越。旣神遇之無人。浩踈影之舞月。入斧斤於不朝。用反歸於無用。縱扶棟於一隅。哀厥任之不當。悶烟火之日爍。孰求音於尺枯。幸見知於蔡子。登律譜而就沽。美奇音之寥逈。和旣至而莊俱。豈徒人之耳醒。將鳳凰之來儀。噫瞻前而顧後。知通塞之有時。擧物遇而傷心。顧吾身而永嘆。雖善鳴之無材。庶歌誦之不難。嗟知音之阻遇。托古笛而叙悲。重曰。茫茫天地會有期兮。笛不自笛在夫人兮。人不自達在泰辰兮。如時不來宜自珍兮。</text>
<title>大聖無作</title>,<text>廓中天而妙觀。求神跡於玄機。理混淪而靡罅。孰聲臭之能窺。忽叩端於聖心。悟大本之同然。缺 無作而驗緖。猗潛德之若天。會元精於方寸。悟浩浩之眞性。澹鏡凈而無累。豈存省而後定。混萬善而自足。曾不加乎毫末。襲自然而安行。貫動靜而俱合。道從容而無爲。元不勉而自中。引心運而推物。代神造於天工。合萬民而陶甄。無所作而有作。幻眞化之順施。若風動而雨濕。斯浸潛而皷灰。怳端倪之叵測。紛神入而鬼出。迹若無而若有。陽纔開而陰闔。顧迷方於先後。蕩大化之難名。物愈多而愈閑。雲往來於大虗。草衰榮於靑山。聖何意於有爲。物自成於無心。洞四海而同春。感天澤之方深。時民物之各化。若衆星之向依。帝高居而恭默。但衣裳之下垂。撫天地之交泰。無一事之或違。歌熏風而聲和。徒南面而何爲。肆天聖之合德。冠萬古而超邁。嗟人亡而道喪。世擧小而遺大。昧進爲之大本。謾巧詐而制治。紛號令之如毛。法才立而弊至。作千般而啚安。悶多事之害事。雖衡書而無益。亦傳餐其何補。旣失綱而力瑣。將何往而不喪。觀世變而抗憤。慕前聖之益長。源心機而運化。物無勞而自成。侔天地而幷功。永蕩蕩而難名。徂千載而遐想。宛氣像之可形。仰彌高而鑽堅。有所立之卓爾。雖竭才而求至。何斯位之可企。然前哲之有訓。惟賢愚其無別。縱生學之異知。及成功而若一。苟力求而不畫。庶聖域之在邇。矧堂室之尙存。豈時作之無地。嗟世降而治下。志奮起者伊誰。安下流而自棄。謂高遠而難期。旣善治之不作。致吾道之大隳。已矣萬古之昏閉。甘與禽而同歸。余章句之賤士。旣聾道又瞽文。當進學其昧向。何上聖之敢言。徒憤世而強題。起有志於來世。重曰。陰陽化化天無爲兮。敎育元元聖無作兮。默運神機心則一兮。玆心之端兮在吾曹兮。</text>
