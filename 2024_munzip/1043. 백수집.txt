<title>白水齋感興詩</title>,<text>靜觀天地妙。只是一箇神。竪看無終始。周覽豈有垠。太虛渾然軆。包括無極眞。機緘自動靜。變化生屈伸。陰陽運兩端。斯分秋與春。游氣合成質。化生物與人。本體無變易。隨物賦在均。然 一作而 其發知覺。血氣乃 一作卽 相因。惟人所禀質。視物特精純。所以心最靈。獨能盡五倫。明德寔謂此。渾全卽是仁。形氣有時盡。此神元無淪。泱然又浩然。生生有日新。安得達此者。相與爲比鄰。其二程朱兩夫子。理氣說分明。如何後之人。爭辯自不平。其所得見理。只是氣精英。朱子曰。氣之精英者爲神。在人則爲理。 其所指爲氣。專是形已成。所見旣已偏。安得無交爭。條理文路子。無間粗與精。氣有形不形。顯微各異情。苟能達斯理。馳騁可縱橫。試與知舊道。小怪大則驚。人微理極玄。言固不可輕。姑記所獨得。以待堯夫生。其三恭惟皇上帝。大和賦與人。是爲氣精英。本爲五行神。在人爲五性。全德謂之仁。朱子曰。氣之精英者爲神。金木水火土非神。所以爲金木水火土者是神。在人則爲理。所以爲仁義禮智信者是也。 得血生知覺。成心主一身。周子曰。形旣生矣。神發知矣。朱子曰。動物存血氣。故能知。又曰。成之在我則主乎身。 是知心與性。名異實相因。可惜近世儒。見道失其眞。其四 逸[本文缺]其五太極乘陰陽。以爲天地帥。性之在人心。與此元無異。所以一心中。氣則自有二。陰魄由形生。陽魂自天至。陽魂與陰魄。妙合生智思。率陽爲公道。循陰作私意。明者達斯理。克復是從事。常秉純陽德。終始仰不愧。世儒昧心體。專以血精視。交爭分數說。胡叫罵人肆。夷考其行事。莫非血氣使。念此何因爾。未窺昭曠地。其六 逸[本文缺]其七吾聞道家語。氣有先後天。所見極精明。說得妙且玄。雖然知未周。遺却理一邊。存心盡人倫。不要學聖賢。專意鍊精氣。求以做神仙。假使成厥功。逆天爲大愆。脩短矧有命。長生豈必然。一啓誕妄路。流弊千萬年。所以君子學。竆理貴周旋。其八濂翁說無極。張子言太虛。極之乘太虛。譬若人騎驢。二者元不離。合爲氣始初。極之有動靜。卽是虛卷舒。兩儀從此立。變化如春噓。天地有時盡。太虛獨自如。靜極還復動。居然又堪輿。混闢自無竆。循環猶居諸。其九無形一圓丸。化生大鳥卵。中黃專主靜。皮殼常轉斡。動靜一以分。氣質殊冷煖。冷煖相變合。生物自無筭。形形與色色。燦然兩間滿。所謂一圓丸。無物不主管。物之生與滅。大小有長短。丸之化生卵。源源無間斷。此言雖似狂。非如佛語誕。其十人生天地間。均稟五行秀。性理皆純善。聖愚無貧富。苟能致吾知。精義靡不透。又能誠其意。德業可成就。無論貴與賤。惟德是宜懋。周公出王家。伊尹起耕耨。盛 一作聖 其網羅密。賢俊豈見漏。隱身魚塩者。終被文王收。假使不遇時。何嘆才未售。顔曾何嘗仕。聲名滿宇宙。奈何今世士。持身太鄙陋。不求飽仁義。羡人衣紋繡。其十一大哉聖人道。其體峻極天。用則至細密。曲禮有三千。三千無闕遺。道德方得全。奈何陸子靜。棄禮甘學禪。猗歟張夫子。敎人禮爲先。學者有據守。行身寡咎愆。其視陸氏學。賢愚大 一作自 相懸。禮亦有本末。工夫不可偏。君子本義尙。祝史末文專。專文亦爲失。輕重可無權。所以程先生。誠心與叔傳。義理自無竆。切磋可忽焉。嗟我同志士。中正宜勉旃。</text>
<title>白水窩。敬用朱夫子考亭韻。</title>,<text>無處堪投迹。緣江寄一椽。潛心白水裏。聘目玉山顚。飢到啖田藿。渴來飮谷泉。窮經樂自足。何必願神仙。</text>
<title>登玉出山。講玉山講義。和從子福臣韻。</title>,<text>紫陽去後幾年還。繼講遺編又玉山。爲學指南亶在此。覺來心地自安閒。洋洋聖道大無垠。晦老玉山開示眞。主敬存心全厥德。致知精義入乎神。分言體用多般理。統說原頭一箇仁。玉出山中重講此。今人亦是古之人。</text>
<title>冬至日。次康節先生韻。</title>,<text>冬至子之半。天機已密移。陰消必致勢。陽復肇基時。臭味何嘗有。聲音亦絶稀。虛中含實象。我願質包羲。</text>
<title>次明道先生韻</title>,<text>渾然太極無形容。化出靑黃與白紅。色色林叢雖各異。生生神妙自相同。顯微細察眞精上。虛實須分氣質中。學到天人爲一處。千秋幾箇是豪雄。</text>
<title>遊寒泉</title>,<text>我向春風座上來。梅花灼灼更奇哉。先生分與太和飮。浹洽中心發兩腮。</text>
<title>敬呈先生</title>,<text>丁巳四月。始詣寒泉。一日先生曰。君能詩乎。對曰。未也。先生曰。試爲之。吾當和之。乃作五七絶句各一首以進之。先生覽畢。顧左右曰。此誠有不習之態。文則理長矣。遂和之。有苗在田中。暵乾久仰天。一朝逢霈雨。生意自油然。先生何事不遑息。方障百川欲注東。小子雖無神禹智。思將撮土補成功。附和韻肥瘠不關田。雨暘惟聽天。且各盡人力。時來興勃然。吾知告子不知性。相彼百川流必東。若非大智行無事。那得平成萬世功。</text>
<title>敬次先生煮蔬韻</title>,<text>靜裏看天理。流光自盛衰。夏來春去後。花落實生時。盃酒從前樂。飯蔬此日宜。先生軆道意。難寫一篇詩。</text>
<title>暮春。先生賞梅花。因飮賦詩。敬次以和。</title>,<text>丈席移庭前。庭梅最可憐。始聞魚躍水。復見鷰飛天。細雨春心普。光風醉興偏。誰知歸海鳳。頻遇靑雲仙。附原韻移席坐花前。微陰春可憐。魚生穀雨節。鷰颭麥風天。過雨催時霎。殘香入酒偏。重來白髮客。顔少訝眞仙。白髮客。指應秀也。</text>
<title>敬次先生韻</title>,<text>立秋日。先生作詩以戒諸生。又命之次韻。應秀辭以不能。先生笑曰。不次韻者。非吾弟子也。乃敬次。蓋聞人最靈。所以參三立。陰陽迭代序。可驗天道立。仁義久不明。人道何由立。幸有我先生。心爲天地立。頹波萬里中。砥柱屹然立。師事十年間。粗窺卓爾立。發軔從此日。圖惟有成立。附原韻自從三十歲。學孔長誦立。朝暮且七十。此學猶愧立。天時迭代序。秋節忽驚立。心焉倍怵惕。顧眄如有立。惟義與仁對。人道由玆立。浩然此一氣。集來庶幾立。嗟我二三子。勉勉早自立。</text>
<title>敬次先生韻</title>,<text>先生因病不能語。作詩以諭門人。門人多爲之次韻。應秀亦述志以進。先生覽畢。使韓士涵讀之曰。善哉意好矣。賢如子貢何問述。默識心通更有誰。雖然至敎終無倦。一貫曾參魯得之。附原韻數十年來多少話。一言受用問爲誰。聖人自謂吾無隱。老病如今竊願之。</text>
<title>敬次先生韻</title>,<text>先祖妣烈婦墓前。有人冒葬。應秀每以是奔奏。先生憐而作詩以贈。遂敬次。孤魂受侮是堪憐。擧世淊淊視恝然。惟有先生加惻隱。吾知感祝在窮泉。附原韻孫生十世見猶憐。此理今人視漠然。感子遑遑奔奏意。仁端不覺發如泉。</text>
<title>築場時有感</title>,<text>海闊天高處。哀鳴獨鳳飛。仙人不再遇。嘆息將安歸。乙丑夏。講中庸訖。諸生將告歸。各承命賦詩。先生以應秀不能詩。命誦古人詩以代之。應秀乃誦李白詩鳳飢不啄粟篇。誦至幸遇王子晉。結交靑雲端之句。先生擊節歎賞矣。後先生手寫其全篇以送之曰。季達臨別。誦此詩。雖不能詩。能識詩意。今余詩語實本於此。而不爲之註。孰知其意耶。嗚呼哀哉。</text>
<title>聞鶯有感</title>,<text>每歲春夏之交。先生率諸生登山。時習鄕飮儀。使冠童。或誦歸去來辭。或誦風雅。誦聲與鶯聲相上下。先生擧石曼卿樂意相關禽對語。生香不斷樹交花之句。以諷詠之。近日連聞鶯聲。益切哀感。得一絶。鶯乎恕我情。莫近耳邊鳴。詩誦未由再。那堪聞爾聲。</text>
<title>公履歸家。尤用悲感。</title>,<text>公履有親在。時時作覲行。此身無所往。何處訴哀情。</text>
<title>記夢</title>,<text>夢中先生誦說古賦一句。而第二字音。應秀問曰。謂肆字乎。先生曰。非也。欲書示其字。而仍默思良久。應秀忽成小詩以哦之。先生不能語。弟子亦不語。恭惟千載心。秋月照寒水。</text>
<title>病中記夢</title>,<text>病中夢。先生命之曰。堅韌用力。收斂身心。以之克敵也。應秀依其言。卽收心以至至靜則本然之全體。瞭然於心目之間。先生復曰。工夫自當如此。應秀對曰唯。此乃所謂致中也。覺來。遂成一絶。因疾得心法。轉凶還爲吉。丁寧師所傳。惴惴惟恐失。</text>
<title>贈別鄭德之 錫休</title>,<text>一失䲶鴦侶。先生每稱吾二人爲䲶鴦。 何時復共飛。西南雖各地。心意願同歸。</text>
<title>見梅有感</title>,<text>癸亥冬。先生日與諸生賞盆梅。飮酒賦詩。甲子冬。則盆梅未開而應秀告歸。先生贈詩曰。去年別君梅欲落。今年君去梅未開。梅落復開人去來。此中歲月長相催。滿龕花開君去後。更添明月照缾罍。我有新詩誰共吟。攀折一枝無使迴。來年庭樹開落時。白髮抱經能來哉。乙丑春。應秀復來拜曰。白髮抱經復來矣。先生笑而相樂。今又見梅發。而人事則非。哀隕之中。益切哀隕。不知不覺。忽成此詩。倘所謂有諸中。則形諸外者耶。悲夫。古峽春深日正遲。庭梅花發去年枝。抱經白髮來留久。底事先生若不知。</text>
<title>輓鄭魯源 師洙</title>,<text>城北方深安仰慟。忽聞吾友又亡云。孤生獨立將焉往。地下從師郤羡君。</text>
<title>病中。連夢先生視疾。仍得少愈。感得一絶。</title>,<text>生死師門罔極恩。糜身粉骨詎能報。惟存一箇相傳心。惕厲乾乾永錫保。</text>
<title>己巳元日。余年五十。作此以自勉。</title>,<text>仲尼五十知天命。伯玉知非亦是年。小子無知又無識。惟將師訓了殘年。</text>
<title>次再從兄景承韻</title>,<text>五世祖漁隱公。以學行忠義著名當時。而子孫連世夭死。旣無狀德之文。墓亦無顯刻。應秀不勝慨然。乃於戊午。請銘於陶庵先生。而積歲經紀。今乃樹碣。景承氏爲賦一詩以志喜。屬余以次。表章先烈未如儀。孝子慈孫久抱悲。今朝幸揭宗儒筆。庶幾芳名萬世垂。</text>
<title>遊淸溪洞</title>,<text>淸溪澄徹地。聖峯高接天。先生舊氣象。今日猶依然。</text>
<title>觀漲</title>,<text>雨後狂瀾滿地橫。誰知水體本虛明。回看四海皆如此。何處淸流可濯纓。</text>
<title>輓金處士子威 厚顒</title>,<text>香洞金處士。秋城第一人。五十始向學。發志無所因。執贄寒泉上。親仁以求仁。徒步不憚遠。先生貴其眞。先令讀小學。使之明人倫。次之敎大學。明德與新民。案上記善錄。稱公亦彬彬。慇懃幾贈詩。褒許自繁頻。君子旣見與。千秋名豈湮。嗟余性偏狷。唇舌騰四鄰。惟公及沈公。柱國 獨與吾相親。相從寂寞濱。共許脫俗塵。携杖玉山秋。泛舟白湖春。詩歌迭唱酬。犂然會以神。興盡悲還來。陰陽有屈伸。往歲哭沈淚。與公同沾巾。日月曾幾何。公又不弔旻。地下歸二友。人間孑一身。無緣對偲切。不復見眞淳。觀善旣無人。何以德日新。出門少知己。復誰爲嘉賓。嗟公內子喪。又先公一旬。凶禍何乃酷。玆理無由詢。可憐二孤兒。安得免窶貧。死者如有知。眉亦爲之顰。天道本神明。福善無不洵。公自有厚德。寧無後祿臻。我以蒲柳質。白髮已紛繽。他時九泉下。相隨永無垠。悲日亦幾何。會有不悲辰。詩不盡我意。一二聊自陳。</text>
<title>偶吟</title>,<text>佛氏主靈覺。老家鍊氣精。存心盡性者。吾道獨公平。</text>
<title>人有以老不輟讀爲嘲。作詩解之。</title>,<text>旣不學工商。又不業耕織。讀書如不勤。便是廢天職。</text>
<title>贈梁恭伯 學謙，鄭彥用 栽 諸君。</title>,<text>辛未九月。遊瑞石山。與梁恭伯同行。訪瀟灑園。乃瀟灑，鼓巖兩世所居。而有河西筆跡。又訪環碧堂，息影亭，三楂溪。此乃鄭松江澈，林石川億齡，高霽峯敬命三賢遊賞之所也。緬想遺風。感懷實多。又瀟灑之後。有恭伯。松江之後。有彥用。俱有志於學。會中又有金大鳴仲和，林薰馨汝，梁濟人仲涉，吳宅源諸友。皆有美質。可與共學者。故相與飮酒。且言呂留良事。而力勸其爲學。仍吟二絶以贈之。瀟灑淸風出世塵。松翁直氣貫秋旻。洞中次第尋遺跡。如得先賢接見親。爲訪前人講道所。依然水石帶淸芬。慕賢誠意如斯切。此地宜思會以文。</text>
<title>設宗講有感</title>,<text>否極泰來理自爾。吾門興學自今時。始講適當陽復月。天時偶合亦云奇。</text>
<title>次尹君素讀小學感興韻</title>,<text>賢聖皆由此道行。舍斯焉得做人成。明倫固是全功用。主敬尤爲妙法程。培養性時仁自熟。約將心處氣隨淸。早年能覺玆書好。何患吾君誤一生。</text>
<title>贈林金諸君</title>,<text>伊洞林時彩，林養直二生。乃趙處士亨復門人也。趙公窮而無子。客死他鄕。無人殮葬。二生奮義。與吾門徒金聲律，金載秋等。協力爲殮。返葬於其先壠之側。此實今世之所希聞。不勝欽嘆。吟此以贈。末世人倫大不明。師生之義况尤輕。無後先師能殮葬。林家二子振仁聲。右贈林時彩，林養直。昔我華山窶且貧。猶能葬與所親人。趙公今日謀掩事。爲喜諸君私淑眞。右贈金載秋，金聲律。</text>
<title>述懷</title>,<text>平生一案三人共。底事如今我獨專。冥漠重泉無路接。此間情曲有誰傳。</text>
<title>渼湖月夜。乘興吟一絶。以寓不忘士精之意。</title>,<text>臨江對月意超然。鼎坐論心復說天。却憶洛陽城裏友。如何不得共團圓。</text>
<title>賡和士洙用前韻</title>,<text>士洙詩曰。白髮蒼顔對儼然。鳶魚潑潑靜中天。欲知一理無虧處。看取蟾光落水圓。血氣之中有本然。人生此氣得之天。欲知二氣成知覺。須看月光待日圓。</text>
<title>十五夜。思石室佳景。吟成一絶。示士洙。</title>,<text>洛陽城裏正秋天。想像渼湖月滿川。前日勝遊難再得。盍簪論易在何年。</text>
<title>贈康仲鴻</title>,<text>累月留京。以先師文集事。與士洙，士精同苦。而同門之在洛中者。無一人相問。而仲鴻書問幾人共事。乃以一絶相報。憶昔寒泉講學辰。遠方多士競相親。如何今日師門事。終始同功止數人。</text>
<title>輓鄭簫隱 敏河</title>,<text>坦夷心事任天眞。瀟灑風流脫世塵。昔拜仙庄如一夢。緘詞此日淚沾巾。</text>
<title>哀沈處士</title>,<text>皓月澄江依舊照。如何人事異前時。可憐寂寞淸溪洞。無與高吟感興詩。</text>
<title>皥皥亭韻</title>,<text>主聖臣賢國太平。飛潛動植各安生。無知無識亭中客。嘯詠江臯自適情。</text>
<title>聞繡衣薦目感嘆</title>,<text>不孝不慈一罪人。深山甘與鹿麋鄰。誰知聖世繡衣使。誤薦朝廷爲逸民。</text>
<title>乙亥冬。除副率。親友勸出仕。以詩示志。</title>,<text>儀羽胄筵宿所願。此身何待友朋勸。自知天命違人心。誓在深山永隱遁。</text>
<title>荒年自警</title>,<text>天無私意則何怨。人鮮能仁不足尤。吾命元來有所制。死生榮辱不須憂。</text>
<title>次女婿金天若韻</title>,<text>山抱水環寂寞濱。自然蹤跡遠囂塵。靜中宜有工夫進。質下全無問學新。承考未能成孝子。事君那得做忠臣。從今講義修身事。願與如君可畏人。附原韻玉出山前白水濱。先生所樂絶凡塵。床留閩父遺書滿。壁掛陶翁墨蹟新。名冠南鄕誰與友。聲聞北洛國難臣。束脩凾丈欣何事。左海吾今有目人。</text>
<title>和權秀才克達</title>,<text>人心本至善。五性渾然全。惟我德無進。良由志不堅。恥深羞父母。罪大負皇天。尙有餘年在。願言學聖賢。我住江湖慣見舟。風波到處輒輕浮。莫恃中流繫砥柱。纜繩追蠡猶堪愁。克達從余歸時別章。有砥柱繫舟。風浪不憂之語。故和之如此。</text>
<title>贈別主倅李侯 徽之</title>,<text>靑天明月無私照。江海含光自不同。如保均慈民共頌。成人至澤我偏蒙。仰欽單宰親君子。竊愧柯生佐晦翁。今日更當千里別。懷恩未報恨何竆。先祖妣烈婦墓傍。有冒葬者。李侯按法掘之。故云。至澤偏蒙。又云。懷恩未報也。</text>
<title>和女婿金克後 儀祖 峯字韻</title>,<text>秀出羣山總是峯。千峯經盡又千峯。要看眼界無竆處。須上崑崙第一峯。克後詩下句曰。揚鞭莫着歸驢背。徐去不難到上峯。其意象儘好。故忘拙和之。</text>
<title>天台庵韻</title>,<text>天台庵在白雲間。頂上星辰若可攀。拱揖仙官羣嶂勢。抱環銀帶遠江灣。烟籠廣野初暉淡。霞起赤城孤閒。餘外勝觀千萬態。令人到此却忘還。</text>
<title>病中自贊</title>,<text>性情近伯夷。道學宗朱子。存心終始懼。處事一問字。五倫無一能。禮樂俟君子。但其所獨得。惟是理氣字。自知千載後。必遇堯夫子。爲我繼立言。打開如八字。</text>
<title>示甲孫</title>,<text>身在人間志在天。離羣獨立已多年。莫嫌俗子爭譏笑。自家心裏自囂然。</text>
<title>輓羅心甫 炯奎○二首</title>,<text>憶昔寒泉負笈辰。湖南只有若而人。迂齋已逝君今繼。往事凄凉老此身。從容凾丈共追隨。仰子高年志未衰。永棄利名眞學力。篤行忠信自天資。深期暮境相觀善。誰謂皇穹不憗遺。一疾嬰身違執紼。欲題哀輓淚先垂。</text>
<title>天台庵會講述懷一絶。示諸生。又和福臣韻。</title>,<text>携將同志二三人。開卷天台講問仁。水抱山環千萬疊。望中雲物摠天眞。庵在超然世外邱。登臨快闊爽心頭。千重列岫擎天立。百里長江劃地流。風引竹聲鳴北牖。月移松影上南樓。喜携同志論仁智。忘却吾年屬暮秋。</text>
<title>輓李文星</title>,<text>石灘遺澤今猶在。此老芳名重士林。美蹟足稱貽後訓。仁心可見奉先忱。那堪鄰笛悲賢督。每向江花懸德音。凶聞忽驚衰病席。屋樑殘月淚盈襟。</text>
<title>挽金伯眞 樂道○二首</title>,<text>平生爲學學爲孝。親在君今何處歸。莫道精魂從此散。也應晨夕繞庭闈。龍鄕多士菀興辰。最是先生許一人。二字淳眞題品實。十條要訣筆傳新。師門責望惟斯道。朋友相期亦是仁。誰謂于今天奪速。空敎同志淚沾巾。</text>
<title>次康節先生韻</title>,<text>爲仁惟在去私意。天道元來只是公。賦物初無偏着處。隨時各有自然中。冬看水面堅凝白。春見山頭滿發紅。此理人能眞體得。何憂學問不成功。</text>
<title>漫吟</title>,<text>天非爲上地非下。地上是天下亦天。圓氣包環方體外。兩間何處絶人烟。其二一爲大本二爲用。一則純仁二未純。學者工夫何所欲。未純純處復於純。其三醫學亦知出古聖。神明血肉細論心。可憐今世無歧伯。更向何人講此心。</text>
<title>偶吟</title>,<text>誰謂湛一未均稟。物理看來益見非。禽語花交知浩氣。鳶飛魚躍驗天機。其二局字難言神氣中。精英無處不流通。花開花落雖千變。本體生生曷有竆。其三太虛太極莫分看。極在虛中虛括極。一體渾然無始終。元來離合不能得。其四太極須看動靜機。天機發用甚精微。自從會得此機後。麁氣胷中頓覺稀。</text>
<title>十月宗講時。感興。</title>,<text>老婆心切後生慮。耿耿長宵夢不成。早雞喔喔一聲唱。達境羣雞爭和鳴。</text>
<title>感興。用玉山舊韻。</title>,<text>冲漠先天罔有垠。渾然一體粹然眞。生生變化斯爲易。妙妙良能卽是神。其理賦人名曰性。在心全德目云仁。天人一也元無間。克己純仁乃聖人。</text>
<title>次王魯齋韻</title>,<text>生來詩句不求聞。老去胡爲却好吟。世上功名情已斷。經中義理味尤深。兩儀透得神明氣。一貫方知古聖心。欲識此翁閒詠樂。須從秋月萬江尋。</text>
<title>述懷</title>,<text>萬事皆關一命字。死生榮辱不須憂。但修職分當爲事。庶幾生前寡過尤。</text>
<title>和甲孫人字韻</title>,<text>早年要作聖賢人。到老猶爲伎倆人。從此工夫百倍人。前頭或可成眞人。</text>
<title>和福臣撥憫韻</title>,<text>天將大地多般理。擔負自家一箇身。正處中行依太極。仁民愛物是陽春。切磋到後心逾爽。誠敬專時德日新。緊要元來惟志字。直須結在成人。</text>
<title>送福姪遊京</title>,<text>關門獨坐非男子。南北東西可此身。喬木嚶聲黃鳥節。長堤嫰色綠楊春。韶琴學得才愈廣。禮樂問來德乃新。嘉爾志存能繼述。勉旃終作大成人。</text>
<title>講日悼尹君素</title>,<text>陰陽兩界忽相分。消息今來不得聞。吾輩講筵依舊日。嗟君誰與共論文。</text>
<title>哀族弟家忠奴</title>,<text>吾弟養叔甫。孝悌忠信人。有奴曰命才。其心亦孔仁。主家凡百務。擔在渠一身。上而奉先祀。外而接朋賓。盡力而供給。未嘗辭以貧。一毫無或欺。事事皆淳眞。終始能如一。誠意去益新。病革訣妻子。無他私語陳。只憂主身孤。嗟嘆語申申。生死惻怛心。令人淚沾巾。短詞述其忠。以勵爲人臣。</text>
<title>笑却門徒請繪像</title>,<text>七尺之軀楪子面。經營寫得欲何爲。潔淸鬚髮猶難畫。狀我靈臺更有誰。其二養口不如養志賢。兩端輕重可無權。與其遺像時瞻拜。曷若眞心永保傳。</text>
<title>聞金克後。盛稱西海之大。</title>,<text>莫誇滄海杳無際。終是寰中一小池。看到有形天地外。始知前見未爲知。</text>
<title>除夕有感</title>,<text>終宵輾轉不能眠。反省工夫自惕然。到老尙多身口過。不知成德在何年。</text>
<title>次梁汝康耳目吟</title>,<text>舜孝周忠亦分內。聖人看作葛裘行。衆人鮮克知心理。此道由來久不明。</text>
<title>天台庵偶吟</title>,<text>坐看雲霧皆生地。天氣淸虛自不二。此理依然具我身。天人安有兩般義。</text>
<title>感興</title>,<text>本然之氣一而已。成象由來必變二。一偶一奇幷與行。乾坤造化無餘地。</text>
<title>贈族弟春泰</title>,<text>欲識心中有二氣。須從情上辨公私。公爲天地本然氣。私是人生形氣來。</text>
<title>輓再從姪挺臣</title>,<text>天生美質竟何意。虛老英姿正可悲。把守不聞天子詔。鎭邊能見遠人思。爲先涉險忘身疾。代友當危絶己私。更有吾儒難及處。臨終處事少無遺。</text>
<title>自警</title>,<text>堪嗟一點血。釀出千般私。物慾淊天起。狂瀾捲地危。彝倫汩喪日。明德無存時。精一工夫盡。方能克復之。</text>
<title>自責</title>,<text>知覺每從形氣發。云爲那得合天心。言浮其行名過實。無怪皇天降割深。</text>
<title>聞農歌</title>,<text>田人中野和農歌。處士高軒講易義。樂事地頭雖不同。流通只是一般意。</text>
<title>自得吟</title>,<text>人心與道心。知覺則非二。究厥所從來。本原各有異。四端及七情。俱是心之發。純善與駁雜。其由亦自別。須就心情上。精察其所以。天眞與人欲。明辨兩界至。人欲必克去。天眞敬守止。是乃大易中。抑陰扶陽義。造次恒於斯。顚沛必若是。一息不容懈。以待死後已。千聖傳心法。其要不過此。眞知實體者。竆理盡性人。久久純熟日。自然到聖神。小子於是理。偶爾見得到。旣以自勉勵。又爲同志誥。</text>
<title>歎時弊</title>,<text>說心說性非眞學。小學躳行是實功。可惜異端如老佛。虛無寂滅摠成空。</text>
<title>病裏有感</title>,<text>生死鬼神只一理。生無足喜死無悲。所憂人欲終難滅。天賦初心恐或欺。</text>
<title>述懷</title>,<text>疾憂貧弱不須恨。天地洪恩我獨蒙。覰得天人爲一處。胷中樂意自無窮。</text>
<title>自警警人</title>,<text>吾輩說經今幾年。嘐嘐希聖或希賢。雖然克己終難得。莫是自欺罪貫天。</text>
<title>題簇子 尤庵大書朱子永棄人間事。吾道付滄洲之句。余模爲一簇子。</title>,<text>尤翁之筆晦翁詩。掛我淸江白水湄。世上自多奇異事。格成三合有如斯。</text>
<title>示甲孫</title>,<text>當世受羣譏。仲尼亦不免。人言勿動心。中道可相勉。</text>
<title>次迂拙齋韻</title>,<text>吾兄兼壽富。天地一閒翁。局戲松篁裏。醉吟花柳中。接人溫可掬。處世默能容。迂拙扁何意。謙亨君子終。</text>
<title>輓趙處士亨復</title>,<text>舟谷趙處士。玉川隱君子。講經知性善。固竆守道義。察言言無妄。觀色色無戲。於物無所爭。於人無所毁。無論貧與富。所親唯善類。夷考平生事。庶乎仰不愧。生値陰長節。何由得祿位。丈夫不自食。館客身所寄。朝東更暮西。困竆靡所至。崔曙但有女。鄧伯竟無嗣。凄凉臯復日。矧非桑梓地。客土寄藳殯。孤魂何所倚。多士爲返葬。先壠卽密邇。只有此一事。可爲死者喜。顧余性偏狷。不免世人棄。惟子辱與遊。時時講道理。相從廿載間。恩義終不二。今焉失良友。何以禁我淚。嗚呼已矣哉。莫非天所使。我死亦非久。前期豈不易。地上未了事。泉下可續耳。</text>
<title>感興</title>,<text>韶優武劣聖人論。驗以經文泰誓存。一句時哉不可失。虞皇必不有斯言。其二明道不須多說話。濂翁圖說始終全。可憐後世諸君子。傳誦人言至萬編。其三荀楊說性只言氣。孟子言心剔善情。後世若無程氏出。本然氣質孰能明。其四道體論來帶說神。發明浩氣一天人。猗歟程氏吾無間。恨未從遊座上春。其五橫渠格物至焉哉。胷次眞如寶鑑開。若使心頭存一膜。焉能見得太虛來。其六地之升降四遊說。張子猶從舊說非。恐是初年未到見。晩年所造極精微。其七吾道不過義與仁。敦行庶可盡人倫。堯夫易學最難及。先見如何到聖神。其八會精集粹朱夫子。開發羣蒙繼孔氏。後世眞儒不復生。幾多傳誦失其旨。其九大易書中蘊與精。若非本義誰能闡。雖然多說依俙過。竊恐後賢更有辯。其十東儒言理只神氣。說氣專言有臭聲。在昔朱門嫡傳老。析言理氣最分明。勉齋黃氏曰。此身只是形氣神理。理精於神。神精於氣。氣精於形。形則一定。氣能呼。吸能冷煖。神則有知覺能運用。理則知覺運用上許多道理。然有形則斯有氣。有氣斯有神。有神斯有理。只是一物分出許多名字。知此則心性情之類。皆可見矣。其十一勉翁辨說極精微。宜在朱門傳鉢衣。獨有一通通解續。恐於師旨或相違。勉齋於儀禮通解續守藏條。文公二年八月丁卯。有事于太廟。躋僖公下。只錄左傳註疏。兄弟同昭穆之說。此則與朱子祧廟議狀。兄弟傳國者。各爲一世之言不同也。喪服義補三年條。子上之母死而不喪云云下。亦只錄非之之註疏。此又與朱子以子思爲正禮之論。相違也。此外又多有可疑處。其十二西山出處後賢議。學術如何不見非。說極論心俱失是。可知其學欠精微。西山眞氏曰。形而上言無極。形而下言太極。此以太極看作氣也。又曰。虛靈知覺者。是心之靈。仁義禮智信。是心之理。知覺屬氣。凡能識痛痒。識利害。識義利者。皆是也。此所謂人心若仁義禮智信。純是義理。此所謂道心。以上段虛靈知覺者是心之靈。仁義禮智信是心之理二句觀之。則心爲氣。仁義禮智信爲理。而以下段。此所謂道心一句觀之。則仁義禮智信。亦心也。道心之心。獨非虛靈知覺之心乎。</text>
<title>自寒泉歸時。先生孫仲益 名耒 有詩。追次其韻。</title>,<text>子思曾子吾何畏。彼亦丈夫我亦然。千聖相傳心一字。堯天明月照寒泉。</text>
<title>次再從兄景承韻</title>,<text>應秀高祖進士府君。爲太學掌議時。當昏朝。羣小競進。濁亂國政。於是傷時感興。乃賦長安曲一篇。詩曰。一樹靑梧近液池。羣鴉亂集鳳無枝。色斯何處爲長往。海外桃源世不知。 以見其志。遂歸鄕。起亭於天台山下。赤城江上。以爲盤桓之所。獨言獨歌。于嘯于詩。優遊乎無爲之場。厭飫乎山水之樂。踽踽焉洋洋焉。名其亭曰落霞。以終其年。今世業墜地。亭頹已久。但餘遺址。再從兄景承氏。愴遺墟之荒凉。懼事蹟之湮沒。爰賦其事。而屬余次之。遂感其意而續貂。先祖當年燭理明。獨知高出世人情。惟求白玉無瑕玷。不屑紅塵播譽聲。好向林泉鞱鳳彩。恥聞宮樹亂鴉鳴。凄凉遺蹟今安在。回首荒亭但古名。</text>
<title>感興</title>,<text>欲識心中含二氣。須從發處辨公私。公心本自陽神出。私意却從血氣馳。血氣從時多有失。陽神率去自無危。丁寧精一相傳地。先聖之心卽可知。</text>
<title>和渼湖金 元行 心詩</title>,<text>嗜欲之心出自人。良心本體卽天神。心如只是一神氣。人道分言恐未眞。附原韻不分在天與在人。有氣元來自有神。氣有萬般神則一。超然形外是心眞。</text>
<title>輓詞[李夢瑞]</title>,<text>嗚呼。公之大歸幽宅。遽二朞矣。在其時未聞期。不得執紼而送。題輓而哀。其負於幽明大矣。今玆晩後來哭。而追以一律。略叙多少懷。昔我行年年十八。華山之下早知公。孤哀身世初何險。道德文章末乃通。克復齋中傳正緖。存省關裏得眞工。春深棣院宜湛樂。淚下莪篇見孝衷。理義潛求前聖學。德音長啓後生蒙。志嫌聞達書齋僻。禮會鄕鄰講榻崇。夙昔旣深姻弟誼。尋常偏仰碩儒風。音書字字規人志。薰炙時時飭我躳。論的幾承經傳上。頂針頻下語言中。德星前夜沉光彩。凶訃今朝發悼恫。計失南州綿酒奠。愁生東洛樂窩空。乾坤士惜斯文厄。門戶人悲大運竆。衰病自憐無倚靠。星霜劇忽報祥終。失明至痛增今夕。喪耦餘悲倍此翁。北學何年回杖屨。南湖今日淚冠童。篋箱忍對書緘在。鄕社將看俎豆豐。詩禮壇虛烟鎖洞。箎塤床古月凉櫳。雲愁落日龜山北。波咽千秋白水東。令姪夫何年壽促。螟兒猶幸典刑同。嗚呼萬事渾如夢。題罷哀詞淚滿瞳。姻弟李夢瑞</text>
<title>輓詞[鄭栽]</title>,<text>我有平生誦。高山仰止詩。永負摳衣計。斜陽謾泫歧。夫子泉門嫡。儒林式所同。明誠眞着力。敬義實收功。雲日追程伯。海天繼晦翁。山頹今已矣。揮淚獨臨風。門人鄭栽</text>
<title>夜坐口號別楊季達[泉翁]</title>,<text>去年別君梅欲落。今年君去梅未開。梅落復開人去來。此中歲月長相催。滿龕花開君去後。更添明月照缾罍。我有新詩誰共吟。攀折一枝無使迴。來年庭樹開落時。白髮抱經能來哉。						甲子一之日泉翁						孫生十世見猶憐。此理今人視漠然。感子遑遑奔奏意。仁端不覺發如泉。						楊君季達。爲遠代先墓事。辛苦去來故云。丙寅閏月。</text>
<title>詩[安衢]</title>,<text>我居冠岳下。君家天台中。天台與冠岳。水長山幾重。適焉寒泉上。洋洋絃誦聲。我時負笈至。君亦操杖從。積習三年步。重繭百舍足。事一爾心丹。硏精爾髮白。三夏丈席間。與君同周旋。竊喜蓬麻益。襟懷自相親。我自歎脂韋。君能礪鍼石。身若不勝衣。心如百鍊鐵。天賦固自好。學力亦難誣。猥忝觀善列。撫躳多愧懼。一別秋山路。迢迢不可攀。停雲與寒月。千里勞夢魂。						丁巳八月日安衢</text>
<title>詩[李仲浩]</title>,<text>長安秋色晩。黃花待雨開。折花欲遺誰。有朋自南來。問君家何在。白雲滿天台。未言心已醉。况復同酒盃。千里願聞道。吾師得英才。發軔向聖門。日暮路悠哉。來時靑草路。今見黃葉堆。長風吹短袂。終南正崔嵬。三夜聯床宿。松月同徘徊。相逢更何處。泉上有老槐。						李仲浩</text>
<title>詩[立之]</title>,<text>經年習步積深誠。從我先生七百程。居門六朔今歸去。贏得南州處士名。						立之</text>
<title>詩[李仲五]</title>,<text>秋風相揖老槐陰。端默容儀又道心。千里從師知有樂。淸宵講席一燈深。						同歸故社正秋陰。野曠天寒遠客心。杳濶南程行不止。羡君湖海隱惟深。						立馬秋庭老樹陰。乾坤搖落共傷心。送君雲外隨歸雁。酒盡離樽歲色深。						李仲五</text>
<title>詩[崔受復]</title>,<text>泉門多日共周旋。湖外歸鞭欲曙天。相對他年要刮目。從看理氣釋渙然。						癸亥冬崔受復</text>
<title>詩[金時準]</title>,<text>五行雖各稟一性。而渾然之體。未嘗不具於一行之中。一塵雖微。亦五行中一物。何謂太極之不具於其中耶。講究多日。竟未歸一。於此不合。何處求合。臨別握手。更贈一言。惟老兄深思也。						萬川共照看天月。千箇同圓驗水銀。形雖有別理何缺。太極分明在一塵。						癸亥至月日金時準</text>
<title>詩[安衢]</title>,<text>硏精爾髮白。事一爾心丹。烈烈古貞婦。有孫名不刊。白湖窩新闢。玉出山更深。中庸一部說。傳得聖賢心。淸洌寒泉水。飮之滿腹歸。歸日榮鄕里。蘿衣勝繡衣。						乙丑端陽安衢</text>
<title>詩[鄭錫休]</title>,<text>泉門三載共周旋。至樂心中語可傳。一作江南千里別。魂隨白浦釣魚船。						自古論交無老少。不須爾汝貴相知。齒德於吾無一有。如何長者許心期。						創得新窩白水名。水哉奚取取其淸。中有惺惺主翁在。秋天寒月照心明。						鄭錫休</text>
<title>詩[李木]</title>,<text>楊斯文季達甫。於余爲丈人行。廬墓一年。明將治任以歸。臨行。索別辭甚勤。余雖無文。不能酬尋常文字。於是丈行。可無言乎。遂以三七絶。奉塵行槖。詩曰。													玉貌白鬚非有求。已聞雅望藹湖州。泌水衡門何處地。赤城烟霧願從遊。						廬墓心喪賜後楊。一朞六載不須方。失聲城北辭歸痛。今日寒泉又一場。						去歲先生送子詩。古龕疎影是前期。今焉人事嗟非昔。嘶馬東鄰誰縶維。						丁卯冬至李木</text>
<title>拜別楊處士先生[門人李耒]</title>,<text>白水楊先生。甚矣何其衰。一朞築場餘。今古子貢悲。流序七日復。治任欲何之。君子怵惕意。松楸夢中思。征馬嘶北風。歸鳥戀南枝。兩地去留情。弟子別嚴師。寧昧遠摳衣。親庭正難離。最是相思處。淸宵對卷時。孤負勤敎意。▣▣▣▣兒。經學舊家聲。不惟恐失隳。放心向誰求。奔駒難受羈。玄冬此別後。秋風是前期。努力愼行李。歷路多險巇。臨別豈無言。把盃贐一詩。						丁卯南至門人李耒</text>
<title>拜別楊處士先生[愼爾儀]</title>,<text>寒泉相別歲頻除。迂路忽蒙訪索居。惆悵虹橋消息斷。分明凾席典刑餘。看來衰髮誰非理。認得靈臺本呈虛。端木獨能聞性道。只緣穎悟莫如渠。						己巳四月日愼爾儀</text>
<title>白水窩次韻[朴聖源]</title>,<text>聞君湖上勝。終老架茅椽。几靜來沙鳥。窓明近玉巓。樂飢歌泌水。充渴味寒泉。白首談經地。眞成識字仙。						癸酉仲秋朴聖源</text>
<title>白水窩次韻[朴宗植]</title>,<text>宇宙楊夫子。行藏屋數椽。月光涵白水。雲氣護蒼巓。倚枕遊華胥。彈書詠洌泉。樂全塵不到。平地是眞仙。						朴宗植</text>
<title>白水窩次韻[朴宗榦]</title>,<text>吾道其南矣。先生臥一椽。淸風來白水。寒月上蒼巓。得意庭交草。探源谷有泉。超然塵事絶。誰謂世無仙。						朴宗榦</text>
<title>白水窩次韻[朴宗彬]</title>,<text>朱門蹤跡絶。湖上寄茅椽。有約隨閒鷺。無心對碧巓。懸瓢安陋巷。鼓篋詠寒泉。白首顔常渥。飄然望若仙。						朴宗彬</text>
<title>白水窩次韻[兪彥䥧]</title>,<text>境與人俱勝。茅茨壓數椽。簞瓢甘陋巷。雲物媚蘆巓。義理分毫縷。工夫驗火泉。沉潛黃卷裏。豈是學神仙。						兪彥䥧</text>
<title>白水窩次韻[兪彥鎬]</title>,<text>靈境愜幽性。雲嵐結小椽。臨階淸瀉瀨。當檻翠開巓。山出洗塵雨。枕鳴澤物泉。桃花好時節。一棹擬探仙。						兪彥鎬</text>
<title>白水窩次韻[安載迪]</title>,<text>淸癯楊老友。構結數三椽。願學惟朱子。名區亦玉巓。盈科有白水。不舍接寒泉。儘是吾儒者。休言地上仙。						安載迪</text>
<title>白水窩次韻[李行祥]</title>,<text>靜有考槃趣。靈丘護短椽。月涵澄水面。玉韞輝山巓。景物分雲谷。淵源溯洌泉。於焉忘老至。樂處便眞仙。						李行祥</text>
<title>謹步來韻。留別白水丈。[李徽之]</title>,<text>玉山淸秀金灘凈。中有幽人野鶴同。我叩疎扉論道義。君從講席啓愚蒙。梅軒皓月延新客。蘆嶺歸雲信化翁。他時文會惟憑夢。應送賓鴻望眼竆。						江南芳草暗銷魂。望裏寥寥處士門。北去自羞叢桂月。徒然朱紱詑君恩。						河陽桃李幾回春。來暮歌稀愧我民。幸遇蓋公曾問政。德音頻寄北歸人。						己卯五月日李徽之</text>
<title>敬次玉山講會韻[黃汝博]</title>,<text>闕西夫子白湖垠。傳得泉翁道脉眞。天地歲遒金氣候。古今山蘊玉精神。襟懷爽朗看流峙。談講從容驗智仁。此世誰同潛室問。徽言宜啓後來人。						癸未北至前七日黃汝博</text>
