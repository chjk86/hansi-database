<title>延祥</title>,<text>玉殿光風至。蘭闈淑氣涵。乾坤開壽域。聖姒頌周南。</text>
<title>中殿春帖</title>,<text>福祿呈新歲。灾殃革舊闈。齊庭朝尙早。春曉趁蟲飛。</text>
<title>醉用屛間韻。賀吳大年登第。</title>,<text>雲外魚生翼。奇觀聳四隣。一杯相慶晩。深愧後於人。</text>
<title>醉贈鄭同年 元啓 之南 二首</title>,<text>一塔聯名義。三年共局情。持杯相惜別。新月更分明。故人新歲別。南去北留情。想得還鄕後。花應到處明。</text>
<title>伊山書院。金公濟 盖國 先醉。戲書一絶。</title>,<text>我來春去後。君醉客醒時。十載論心約。今宵負舊期。</text>
<title>閔都事肇叔 興業 家前松下暫憇</title>,<text>下馬溪邊石。淸臨漱小流。山童收網入。應供遠人羞。</text>
<title>無量殿古樹下。閔肇叔 興業，金希之 大賢 乘月醉舞。</title>,<text>醉舞層臺上。高歌宇宙知。半心千載樹。明月在枯枝。</text>
<title>醉書權英甫扇</title>,<text>古寺三杯酒。論交一片心。不圖山水裏。相對是知音。</text>
<title>永慕菴。次諸公韻。</title>,<text>蕭寺成佳會。山僧恠野歌。明朝多世故。此酒不呑何。</text>
<title>安分堂。次黃上舍友益韻。二首</title>,<text>人去空堂在。斜陽一笛聲。悲歡相說罷。取醉欲無醒。行到古順興。笙歌半日遊。千年荒堞外。雲物使人愁。</text>
<title>三月三日。雨滯忠州漫吟。二首</title>,<text>今年是六十。此日爲初度。如何廣山家。獨坐愁春雨。試望故城中。冥冥百花柳。應知妻與子。憶我空對酒。</text>
<title>直峴</title>,<text>直峴直如矢。玆行始歷之。允矣君子履。從此必由斯。</text>
<title>夜與宋贊哉 應洵 話 辛丑</title>,<text>中夜天機靜。良心發見時。默思行與止。歸是得其宜。</text>
<title>戲次李監察景任韻</title>,<text>春去君隨去。重來後落花。頹然憑玉臂。今日醉誰家。</text>
<title>送曺汝益 友仁 將命之龍灣</title>,<text>君向關西路。關西好去來。三杯更一祝。珍重愼言哉。</text>
<title>鐵津餞席。次李郡守子新 舜民 韻。</title>,<text>奉送西亭下。三杯各悵然。斜陽情不盡。何惜十千錢。</text>
<title>書贈農𦤎精舍主人黃子建 彦柱</title>,<text>志立功斯立。堂精學亦精。君今開靜室。端坐可窮經。</text>
<title>醉次朴居中 欐 韻</title>,<text>愛君如飮醇。相對一樽前。都下多朋友。須將數字傳。</text>
<title>李城主子新寄詩。次韻以謝。</title>,<text>劇賊方梗化。農民久廢鋤。憂時贒太守。荒政問何如。二聖圖恢復。中興望庶幾。惟當加勉力。何事賦言歸。</text>
<title>落霞巖。次閔肇叔韻。</title>,<text>昨夕揖嘉賓。今朝逢雨雪。挽賓坐室中。直待東岑月。</text>
<title>宋川至 福源 初度日索詩。醉呈。</title>,<text>秋山蹲蹲繞。秋水沄沄去。此酒不可辭。相知皆會處。</text>
<title>將赴行在所。次地主李 幹 贈別韻。癸巳</title>,<text>千里趨行殿。三杯謝使君。臨歧情萬緖。贈別兩慇懃。</text>
<title>次別黃光遠 曙 韻</title>,<text>爲別黃光遠。相看白面郞。北門從此壯。文武慴邊彊。</text>
<title>次謝琴上舍 軔 贈別</title>,<text>薄宦驅人去。中秋月正明。松巖偏惜別。千里數杯情。</text>
<title>三君子吟</title>,<text>玉蘂産淸風。孤根自高㓗。主人吟其下。共對中庭月。右咏梅綠竹移三四。淸風枕上生。淇園何處是。空望水盈盈。右咏竹天寒九月暮。高韻自凌霜。所以彭澤家。秋來滿意黃。右咏菊</text>
<title>觀燈夕。醉謝金校官 致精。○索紅花而適乏。無以送之。故末聯及。</title>,<text>四八當佳節。相思意若何。懸燈愁獨坐。簷外落花多。春歸花亦謝。紅色覺全無。製錦慚非手。安能染子襦。</text>
<title>西亭追別基城倅裴汝友 三益 之襄陽</title>,<text>追及西亭下。別杯傍野川。金剛如可對。他日共尋仙。</text>
<title>延祥</title>,<text>長樂春光動。未央已送寒。自能人得壽。何必藥成丹。德被諸宮洽。恩霑萬姓安。椒盤恭獻頌。瞻拜玉闌干。</text>
<title>金希之新搆悠然堂。索和壁上韻。用此贈行。</title>,<text>堂有淸風戶。川爲明月灣。何時非對酒。無日不看山。忽作三秋客。長令八景閒。遠遊男子事。莫歎鬢毛斑。</text>
<title>中殿春帖</title>,<text>習習東風起。春心樹樹斜。先從太掖柳。轉惹上林花。化日明雙殿。和風遍萬家。時休無一事。爭頌母儀嘉。</text>
<title>次贈金栢巖希玉 玏 留別</title>,<text>幸卜朱陳里。難同李杜名。嘉猷君幄席。孤劒我邊城。一語千重意。三杯萬里情。秋來鳴鴈在。應使兩鄕驚。</text>
<title>用南景祥 夢鰲 韻。呈嘯𦤎朴先生 承任。</title>,<text>誰意雲霄鳳。來棲枳棘中。無從問此理。付與造物翁。顧我二三子。還喜得令公。但可成大醉。直待月上東。</text>
<title>次李倫仲韻留別</title>,<text>千里相分處。三杯一笑優。論詩情脈脈。惜別恨悠悠。春去人將去。舟浮興亦浮。歸寧心轉急。辭闕敢遲留。</text>
<title>昌海村家咏牧丹</title>,<text>昌海愚氓舍。花王托短籬。谷深稀客賞。地僻少人知。幸値山中話。眞成意外期。對渠開一笑。玆會亦云奇。</text>
<title>贈別柳彦紹赴關西</title>,<text>西幕軍機重。掄贒子最宜。全才隨所用。奇畧可能施。拋筆銀臺後。論兵玉寒時。不應勞草檄。談笑靖邊陲。</text>
<title>草庵寺。郭敦仁，金景仁載酒而會。歌吹亦至。仍成短律。以示同遊。</title>,<text>數日煙霞裏。都忘世上情。淸遊眞是幸。奇會偶然成。歌管雲中咽。魚龍水底驚。如逢笙鶴下。千嶂月輪明。</text>
<title>次李景鎭 士岳 詩帖韻</title>,<text>虎口曾同脫。君能最有功。一心憂國步。萬事付天公。得保微生薄。無非聖德洪。重逢今日意。難盡數杯中。</text>
<title>次金公濟過金文昌 鳴盛 家有感韻</title>,<text>屈指文昌逝。于今歲幾過。去來同學友。開落故園花。氣槩儕中少。音容夢裏多。偶然今日會。相憶淚懸河。</text>
<title>贈別冬至使金希玉 壬寅</title>,<text>萬里朝天去。三秋客路遲。一陽初動日。諸國大同時。專對詩能誦。修琛禮亦宜。帝應嘉恪懇。尤恤小邦危。</text>
<title>贈別管押使裴晦甫 應褧</title>,<text>男兒生外國。所貴見中原。白首御王命。丹心向帝閽。三軺同氣槩。一語好言論。獻馬龍庭後。因陳再造恩。</text>
<title>偶成一絶。求和裴晦甫 應褧，琴皡如 復古 韻。</title>,<text>歲暮鄕心切。長安不可居。衣來寒盡後。書到病蘓餘。糧絶憂方急。時違計亦虗。何須懷糈問。良策在歸歟。</text>
<title>次裴晦甫韻</title>,<text>古壁寒燈下。論懷屬歲窮。言由肝膈裏。情在笑談中。宿約終難負。歸期定不空。須將今夜意。千里寄征鴻。</text>
<title>贈別宋贊哉之任㫌善</title>,<text>佩綬桃源去。桃源正値春。官閑無別事。地僻有遺民。黍酒宜調病。蔘茶可養神。莫言山郡薄。今世足藏身。</text>
<title>裴晦甫以亡子塟于星州。詩以送之。</title>,<text>君向星州去。應多感愴心。那堪埋玉淚。難禁望鄕吟。親舊何由見。蓬蒿不可尋。今歸莫久滯。畏此有邊音。</text>
<title>朴進士 光亨 飢寒憔悴。詩以贈之。</title>,<text>萬死流離後。三年草土中。相逢會不意。良久乃知公。白髮驚吾老。玄鶉歎子窮。悲歡情縷縷。歸去莫怱怱。</text>
<title>眼昬</title>,<text>已矣吾衰甚。玄花着兩眶。揮毫妨正畫。開卷奈迷行。問字從年少。分魚借日光。寧將拋硯筆。無復事文房。</text>
<title>奉別李使君大震。官滿拜殿中還京。四首</title>,<text>六載居治下。恩深分亦親。踈狂容野性。樂易見天眞。幾對雙淸月。長歌百里春。解龜驄馬疾。願借奈無因。白首知相晩。靑松契已先。忘形詩酒裏。同苦亂離邊。瓜滿歸心促。杯空別恨纏。屛州如可憶。吳月在中天。右道相思奉檄來千里。專城養六年。今歸雙闕下。應舞一堂前。此樂人間少。吾侯世上全。如何孤露子。臨別獨潸然。右道感懷酌水爭相送。民情大可觀。淸思自奉薄。仁愛用刑寬。亂裏田皆闢。兵邊境且安。欲知治郡效。獨取邑城完。右道民情</text>
<title>吊尹時望墓</title>,<text>宿草夕陽吊。西風客涕潸。英魂飛賊劒。玉樹摧窮山。不啻君生薄。良由世運艱。吾猶探虎穴。萬死僅偸還。</text>
<title>過伊川</title>,<text>伊川名勝地。經亂尙依然。野廣田猶闢。民稠屋自全。東宮曾節制。南賊久兵連。聖子天其護。班師駐海邊。</text>
<title>次宋川至新搆晩對亭韻 二首</title>,<text>世亂思城郭。能來此結廬。川憐長練繞。山愛翠鬟梳。食力眞爲實。求名乃是虗。菟裘吾亦卜。終必築幽居。地僻林泉勝。多君作主人。買田猶供食。開檻足頤神。自喜醒還醉。寧論屈與伸。客來春雨後。新水漲前漘。</text>
<title>送金安陰士擧 堯叙 還驪州</title>,<text>莫謂相知晩。神交自有期。亡朋長入想。先正幾追思。數月忘酸苦。三杯惜別離。春來吾亦去。江上訪幽扉。</text>
<title>浮石聚遠樓。醉次座中韻。</title>,<text>暮投浮石寺。樓上滿秋陽。幸作山中客。寧辭物外觴。歌聲隨水遠。燈影徹宵長。醉話忘形處。如何雲月光。</text>
<title>赴杆城馬上偶吟</title>,<text>山何高而峙。水何淸而流。鳥何恠而鳴。石何奇而幽。楓何葉方紅。檜何枝相樛。行吟杆城路。亦何思悠悠。</text>
<title>次謝琴上舍贈別</title>,<text>佳什因風至。中含燁燁華。閒情平日倍。淸韻暮年多。未遂松林拜。非緣道路賖。何時投笏返。烟水送生涯。</text>
<title>西亭次壁上韻</title>,<text>薄宦驅人去。思親轉悠悠。之官時正夏。歸覲麥應秋。問瘼長顰目。愁殘欲白頭。客程懷抱惡。日暮獨憑樓。</text>
<title>次南景祥韻。贈金希玉。</title>,<text>日煖江樓上。川明石亦奇。三杯皆意屬。一座摠心期。話別春殘後。論懷日落時。臨行無所贐。相與一詩貽。附原韻愁日逢寒食。春光一半奇。詩聲君伯玉。琴韻我鍾期。魄死家山月。香生禁樹時。離親心事惡。深荷美人貽。</text>
<title>慰宋德久 福基 大病後相見</title>,<text>聞道全冬卧。今逢滿鬢新。相看含淚眼。共對落花春。屈指當時友。餘存有幾人。東君此日去。尤覺倍傷神。</text>
<title>西亭。次朴子澄 漉 韻。別金希玉。</title>,<text>同是西歸客。先吾早着鞭。君親寧有二。忠孝固難全。一笑春江上。三杯夕陽邊。臨分重握手。相對意專專。</text>
<title>醉中走筆。寄金施普 澤龍 還自湖南。</title>,<text>君自湖南來。湖南問何如。幾邑有完城。幾民有安居。有田其能耕。有禾其能鋤。楊府鎭大方。所率三千餘。又有繼來者。此言其然歟。沈公獨何爲。寸舌掉皆虗。近自數月來。累次驚邊書。世事不可知。㓒室堪愁余。大抵中外患。兵餉方渴儲。君今此句當。都付輸輜車。勉哉益努力。行矣其徐徐。</text>
<title>次友字韻。書僧仙元詩軸。</title>,<text>曩登聚遠樓。同遊六七友。師時始相見。今來尙依舊。其來意有在。不是求升斗。一軸袖中出。爲請題一句。師乎聽我言。人道根夫婦。仰事而俯育。所貴康且壽。何必空山中。寂寞長攢手。師笑而不答。却向雲間走。</text>
<title>南景祥令公以我聚義糧。作詩見慰。且送一雉。遂感而次韻以謝之。</title>,<text>邈彼雲漢間。天瓢誰倒潢。洗盡戎馬塵。四海開三光。大哉天子恩。東土流洋洋。桓桓熊羆士。萬里威聲長。生靈極塗炭。雨露忽霈𩃎。軍國急所須。切責嚴秋霜。此時聚民粟。多寡從炎凉。㤪起衆眼白。憂深吾髮黃。令叔獨見慰。厚意深難量。淸詩與華蟲。光價逾琳琅。一拜阻幾許。百端在中腸。猶疑見顔色。落月滿屋樑。</text>
<title>次送柳直長謝恩之行</title>,<text>宗廟辱賊手。君仍罹罪厄。天監孔昭明。於今復其職。聖恩天地同。知君心罔極。鶴髮在高堂。奉養情轉急。勉哉就長道。去去求毛檄。君馬行且嘶。似喜向北闕。淸明桃李笑。相送當佳節。我自草土後。邇來不操筆。爲君彊書之。不敢無一說。持此道密意。願勿負所學。</text>
<title>戲贈裴廣文 二首</title>,<text>長笑吾廣文。常時飯不足。有鬚美且偲。酸寒不形色。能持一壺酒。時來慰孤寂。此意良已勤。感歎情何極。惟當圖所報。所報在注目。良話擬永夕。夏日還不足。屬此罷衙餘。小塘生顔色。荷香水更淸。吏散亭愈寂。千里把三杯。天涯意何極。士別有相待。秋來期刮目。</text>
<title>延祥</title>,<text>元日宮門換舊桃。上林花意欲飄蕭。三呼爲獻南山壽。拜舞千官樂盛朝。</text>
<title>次金希玉韻。贈趙月川士敬 穆。丁亥</title>,<text>山中奇會雪風寒。遠客還羞道路難。一宿分歧仍痛飮。扶攜不覺倒杯盤。</text>
<title>鄕序堂。次鄭西川君 崑壽 韻。</title>,<text>陋邦何意拜西川。草草壺觴各有緣。嶺外虞艱須領會。聖君應問此南邊。</text>
<title>中殿春帖</title>,<text>后德能追聖姒同。釀成坤化自宮中。新春又獻無疆慶。從此邦家福履崇。</text>
<title>次雙淸堂韻</title>,<text>月色今宵十分圓。仲秋淸興一堂全。却思池上三更翫。屈指如今已十年。</text>
<title>凝石寺。敬次嘯𦤎先生韻。庚辰</title>,<text>蕭寺多情片月明。厭厭直至斗西傾。笙歌不輟空山裏。壺榼開時各見情。附原韻千里山河兩眼明。一軒談笑百壺傾。居僧莫恠今宵話。螢雪相從十載情。</text>
<title>東湖送金士秀</title>,<text>送客舟逢送客舟。別杯重把漢江頭。半帆落日難分處。十里煙波無限愁。</text>
<title>西湖。次黃校官光遠韻留別。</title>,<text>貪程不惜爲君留。穩泛西湖一葉舟。千里三杯珍重意。祝君加勉學而優。</text>
<title>淸暑樓。醉次黃景美韻。</title>,<text>山光雨後未全沉。燕引樓中惜別心。千里三杯珍重意。言之未已發於吟。</text>
<title>次金雪月堂敦叙 富倫 韻</title>,<text>三三佳節滿城春。煙雨初收麗景新。作客離親心事惡。白雲飛處首回頻。附原韻高樓四望認靑春。花柳爭姸滿眼新。况是故人初度日。莫辭杯酒勸頻頻。三月三日。先生初度日故云。</text>
<title>韓景望家。醉次金敦叙。仍用其體。</title>,<text>罇酒相逢當痛飮。鼎坐虗簷笑語開。庭前一樹梨花發。時時飛萼入深盃。</text>
<title>贈別權晦谷彦晦 春蘭○二首</title>,<text>琴歌今夜送君歸。惜別三更更挽衣。君去正由吾所住。爲煩無恙報春闈。斗轉參橫客未歸。厭厭直到露沾衣。去留今夜難分處。酒滿淸罇月滿闈。</text>
<title>西龜臺。次座中韻。</title>,<text>山欲迷茫水欲昏。此間形勝不須言。三杯更賀西臺主。管得龜城第一村。</text>
<title>次龜鶴亭韻贈主人</title>,<text>亭依翠壁更臨灣。何異危登百尺竿。不信久爲龜鶴主。聖恩應許暫時安。</text>
<title>次閔肇叔韻</title>,<text>試向眞源拔冗來。小村開酌爲徘徊。一年四八今宵是。佳節何妨醉百杯。</text>
<title>裴晦甫落職下來。仍向星州。余亦在散。醉次其韻。二首</title>,<text>南州流落隔紅塵。何幸逢君舊意新。最恨宅邊三四柳。千絲未繫遠歸人。曾踏東華紫陌塵。如今時事一番新。三杯千里無多語。失意人逢失意人。</text>
<title>愚溪泉石 二首</title>,<text>愚溪昨夜新雨足。天爲遊人洗泉石。平磨白玉凈無塵。不須呼兒先布席。行行覔句芳草崖。唾落淸潭魚不散。十千美酒亂無巡。我不欲起君忘飯。</text>
<title>彈琴臺</title>,<text>彈琴臺上久沉吟。流水寒聲想古音。白石可觀泉可愛。遊人忘去日移陰。</text>
<title>聚遠樓。次雪庵上人詩軸韻。</title>,<text>一樓登眺得千岑。浩浩乾坤發壯吟。黃面擧筇能指點。湖山無數列吾襟。</text>
<title>次僧愼寬詩軸韻</title>,<text>身輕心大衆緇中。渠在於斯不謂空。聞說去年修井屋。千人瘳病一僧功。</text>
<title>次僧源悟詩軸韻</title>,<text>松桂雲蘿護洞門。尋眞已覺便窮源。啼鳥慇懃如有意。飛花輕薄太無痕。</text>
<title>書僧德俊詩軸</title>,<text>師言知我讀書時。我實於今不記知。自此始爲相憶地。黃牋不讓爲題詩。</text>
<title>白雲洞偶吟</title>,<text>十五年前勤苦地。重來匹馬亦何榮。院人見我驚相拜。依是欣然昔日情。</text>
<title>白雲臺。次閔肇叔韻。二首○臺在草庵寺前</title>,<text>靑山谷裏白雲深。無數參天古栢林。臺下濯纓臺上坐。夢中仙界喜重尋。縹緲高臺古寺前。逍遙月夕會羣仙。我來怳與王喬揖。便欲乘風御洞天。</text>
<title>書僧彦浩詩軸</title>,<text>白雲臺上月明時。三四遊人一篴吹。勝事莫愁無記者。淸詩留與草庵師。</text>
<title>次李景鎭韻</title>,<text>別來幾見歲星周。聞道君居事事幽。擬待明春蘇病骨。杖藜當向嶺雲頭。</text>
<title>次金希之韻</title>,<text>節近端陽更好風。三杯相勸兩行空。煩君莫促披簑去。霽景尤宜夕照中。</text>
<title>醉次吳大源韻贈別</title>,<text>千里三杯情萬重。臨歧不耐聽離歌。却思昔日宜春路。竹下相逢盡醉過。</text>
<title>病呈吳大源令案。求藥物。</title>,<text>病中何物口相當。縱見珍羞不欲嘗。唯想南山山外宅。滿園葱白屬醫方。</text>
<title>達川。逢權景寬 弘洛 自京來暫話。</title>,<text>景寬相見達川源。駐馬纔能一二言。西去南來行兩促。未遑家信付平安。</text>
<title>大井洞。見蔚珍納粟人軍功等六七人上京。其言以詔使時假部將。跋涉遠去。似有㤪意。以詩答之。</title>,<text>莫㤪顚僵自嶺東。朝家非是負渠功。吾邦再造皇明力。優待當令擧國同。</text>
<title>戲次李監察景任韻</title>,<text>客中孤枕驚周歲。雙影今何鏡照雙。多少此間難說事。相知賴有隔紗牕。</text>
<title>送李炊沙德薰 汝馪 呈辭下鄕</title>,<text>送君今日呈辭去。却憶中年我亦然。含淚自悲仍致賀。想應斑舞北堂前。</text>
<title>呈臺上座中</title>,<text>孤山平日未登臨。幸賴諸君試一尋。擲在路傍眞可惜。更期春煖會松陰。</text>
<title>林邱書堂。用僧天照詩軸韻以贈之。</title>,<text>平看東北列羣峯。四美同遊積抱空。師亦此時相與見。明春更約杜鵑紅。</text>
<title>次金校官 致精○二首</title>,<text>卧病君今已浹旬。令人一望一沾巾。可憐機務相牽掣。辜負東齋訪一巡。虗負韶光送九旬。簿書叢裏沒烏巾。何當與子同花月。痛飮深杯不計巡。</text>
<title>向龍堂。暫憇李氏巖亭。</title>,<text>鰲山山水如無味。過眼尋常不足看。到得巨淵開絶勝。小亭蕭灑壓淸瀾。</text>
<title>次金希之韻 二首</title>,<text>窮巷相尋對一燈。江山風月興難勝。把杯爲向諸君道。今夜淸遊所未曾。逶迤山勢接天燈。霜重楓林若不勝。自恨平生南北走。仙區卜築未能曾。</text>
<title>朴雲夫松亭。次金希之韻。</title>,<text>爲隨流水訪君居。十載重遊松下廬。冬日易陰歸路晩。笙歌催發數杯餘。</text>
<title>醉次李景綏池上韻</title>,<text>小亭蕭灑傍池開。花木參差遠勢回。邀得使君秋酌穩。離情何事雨中催。</text>
<title>西亭次送別韻</title>,<text>臨分難可一杯留。官渡爭攀送我侯。莫道嶺雲千里隔。相思片月在吳州。</text>
<title>次李仁老鴨洞韻</title>,<text>洞天曾入未秋深。黃菊丹楓映碧潯。直待明春花正發。更期淸話坐松陰。</text>
<title>過丹陽北坪石窟有感</title>,<text>千尋絶壁馬頭臨。下有呀然一窟深。因想去年闐虎口。每逢巖石便驚心。</text>
<title>堤川路曉發</title>,<text>去年八月念三日。驅迫顚僵百折身。未死如今重過此。却疑吾是夢中人。</text>
<title>鐵原吾某院前秣馬</title>,<text>兇炎無處不來侵。古院遺墟草自深。壁上曾看荷谷句。今來陳迹已難尋。曾見許美叔詩於院壁故云</text>
<title>鐵原道中 二首</title>,<text>茫茫無際鐵原野。虎踞龍盤壯四周。痛哭犬羊蹂躪盡。山河深耻幾時酬。去年來過又今年。身世間關客路邊。擧目長安瞻不遠。行宮何事在西天。</text>
<title>朝發平康。與李 恕 違路。</title>,<text>失路平康大野頭。臨歧便作阮生愁。歸心正似滔滔水。不至西方不肯休。</text>
<title>醉次金彦炳 虎變 見贈 二首</title>,<text>自從分手出東門。千里含情歷幾村。袖上還嫌縫密密。斷膓元是剪刀痕。臨別偏憐拭淚痕。病還無日不傷魂。因風幸得傳消息。苦道形骸僅僅存。</text>
<title>林邱川。次裴晦甫韻。</title>,<text>出門今日始知春。細話川邊淑景新。世上昇沉君莫說。林泉幸作兩閒人。</text>
<title>朴 善長 慶席</title>,<text>同庚同學又同閭。况各親年八十餘。今日席上三桂影。人間此事更誰如。</text>
<title>次朴居中韻贈別</title>,<text>半生自恨多離合。何事年年賦別詞。千里三杯無限意。言之未已發於詩。</text>
<title>十二月十五日曉。入侍殿試後獨吟。</title>,<text>齋心起坐夜三更。入侍丹墀月正明。魚水嘉期今日是。願於庭對盡忠誠。</text>
<title>閔馨叔家。次秦應賀 宗吉 韻。</title>,<text>故人尋我佩壺來。何事相逢却欲回。半日論懷猶未洽。不妨重坐更含杯。</text>
<title>過全江華 舜弼 墓</title>,<text>江上新封馬鬣墳。石人端拱立無言。我來此路心先動。宛接當時笑語溫。</text>
<title>次宋寡尤 言愼 韻贈別</title>,<text>歷遍南中七十城。吟邊草木亦知名。吾鄕此日情珍重。挽得江橋御史行。</text>
<title>次琴參奉夾之 應夾 日休堂韻</title>,<text>耿耿相思對月時。三杯心緖有誰知。僕夫莫促歸程晩。千里離懷屬一詩。</text>
<title>西臺送別李相禮叔平 埈 朝天之行。因憶臺翁。</title>,<text>溪心臺下送君行。自此將分萬里情。龜鶴主人思不見。入城須道故山情。</text>
<title>追送安東府伯洪君瑞 瑞鳳 令公于昌樂</title>,<text>三載花山榮養後。秋風忽起浩然思。相追嶺下難分處。咽咽溪聲摠入詩。</text>
<title>謝李提督晦夫 根晦</title>,<text>自嗟衰骨落蹄涔。咫尺懷人意轉深。十日卧吟門久閉。滿庭黃菊有誰尋。時晦夫在郡。故云咫尺。</text>
<title>李城主子新寄詩。次韻以謝。二首</title>,<text>二天恩洽三年政。一室憂深萬死身。安得月中成對酌。黃花白酒未全貧。吾情端合使君情。不喜衰年浪逐名。勝事自多伊洛岸。欲從沮溺好同行。</text>
<title>落霞巖。次閔肇叔韻。</title>,<text>我來珍重數君遲。巖上開懷亂後奇。况復相持寒食酒。得魚仍煑老査枝。</text>
<title>裴晦甫家醉成一絶。投全汝沃 漑。</title>,<text>君家方好梨花發。只見梨花不見君。今日正當春盡日。春歸花亦詎能存。</text>
<title>全汝沃送西苽有詩。因和其韻。</title>,<text>蒼珠爲色月爲團。六月驚觀滿室寒。一片入唇甘似蜜。却疑分自九成丹。眞味新嘗病去沉。故人能送此情深。相如已覺瘳消渴。論價應須直百金。</text>
<title>朴子獻家賞菊。次吳大源。</title>,<text>墻南墻北黃花在。無數淸香一㨾連。莫道病夫違宿約。霜枝尤貴雪寒天。</text>
<title>唐將胡相公 煥 送橙子。詩以謝之。癸巳</title>,<text>洞庭仙味入唇香。珍重深情感佩長。當食不堪懷橘意。袖歸將欲奉春堂。附胡相公詩功名不似孝名香。寸草春暉愛日長。懷橘美人已千古。只令遺愛在高堂。</text>
<title>留贈李大仲 介立</title>,<text>卷中皆是送君吟。今日還多送我心。若問龜城重會日。黃花白酒未秋深。</text>
<title>呈吳大源令公</title>,<text>煙花月色一庭籠。興發良宵逸太空。竹牖風情猶未老。坐邊年少似花紅。</text>
<title>呈楊川令公 二首</title>,<text>晩年交契已牢籠。詩酒逢塲話不空。春意正回君欲去。可堪離恨夕陽紅。燈光照耀碧紗籠。北海樽中酒不空。明日便爲立春節。楊坡佳處醉桃紅。</text>
<title>再押前韻</title>,<text>十里平郊淡月籠。夜深寒籟響遙空。萍蹤忝作臨邛客。綺席銀屛小燭紅。雙鳥相和日月籠。暫時懽樂便成空。傾心爲倒龜城酒。不覺東牕曉色紅。</text>
<title>醉送楊川 甲辰</title>,<text>三杯千里萬重情。嶺路艱關願好行。入洛先應尋許判。欲裁音問奈催程。許判名瀓</text>
<title>次車五山復元 天輅 題僧信行軸中韻</title>,<text>車君詩思利鋒鋩。下筆紅牋燁燁光。揮灑天磨千嶂月。夜深淸韻響空堂。</text>
<title>臨泉臺。送韓監司益之 浚謙。</title>,<text>相送迢迢嶺上途。離亭今日倒朋壺。紛紛世事何須說。惟願春醪變作湖。</text>
<title>自慰</title>,<text>八載鄕居隔宦途。每隨親舊倒林壺。如今已作田園叟。不畏風翻浪打湖。</text>
<title>次金公濟，吳大源韻。贈琴皥如。</title>,<text>字是皡如姓是琴。晩生斯世少知音。閒牕日事披經籍。誰識吾君有古心。</text>
<title>愚叟洞彈琴臺下。新造板橋。前日所無。故咏之。</title>,<text>洞裏驚看不霽虹。銀河無乃此相通。落霞巖下多奇勝。客到還疑入畵中。</text>
<title>黃光遠亭池。次吳大源韻。</title>,<text>原頭小雨添新水。池面波紋細細生。莫說亭中詩思活。春華色色又形形。</text>
<title>贈別金希玉</title>,<text>天意遲遲不欲行。北堂知有戀親情。願將此意移於國。與子同歸一死生。</text>
<title>雙淸堂。次趙士敬韻。</title>,<text>四美雙淸共一罇。眼前無處不田園。醉來同入忘形域。誰是恬恬孰是昬。</text>
<title>送別田景</title>,<text>淸明時節送君行。此夜難堪折柳情。新月亦知離別恨。一庭相照盡情明。</text>
<title>閔伯嚮 應祺 書堂。次地主黃是之 是 韻。</title>,<text>使君呼我扣松門。共訪梅兄已散魂。惟有主人情不淺。一杯開欵自無言。</text>
<title>山城。次地主黃是之韻。</title>,<text>松老千年護古臺。濫隨軒盖共春杯。醉中回首江村暮。風送飛花入幕來。</text>
<title>大殿延祥</title>,<text>一氣周流四序行。春王元日法宮明。舊災已逐殘冬盡。新慶方隨麗景生。萬姓謳歌騰喜色。千官劒佩動歡聲。五雲雙闕三呼罷。爭擧崇觴賀太平。</text>
<title>中殿春帖字</title>,<text>葭灰初起屬靑陽。和氣融融發散長。瑞日始呈宮禁色。祥雲新釀掖庭光。深恩厚澤重重洽。聖子贒孫世世昌。快覩乾坤調玉燭。小臣祈壽擬崗陵。</text>
<title>延祥</title>,<text>宮闈贒德播蘭芝。得此新年樂最怡。栢葉酒香迎慶處。椒花頌溢降祥時。當門桃梗開朱畵。拂面銀幡裊綵絲。政是三元交泰節。詞臣稽首日遲遲。</text>
<title>仲秋。次雙淸堂韻呈地主。</title>,<text>老楊陰合小堂淸。蕭灑庭池爽氣生。菡萏風回香滿席。梧桐月到影斜欞。憑軒覓句詩方富。卧閤憂民病已成。咫尺不能攀勝賞。只緣明日迫西行。</text>
<title>呈南景祥</title>,<text>棄人何敢望名流。㓒室憂深淚不收。治亂可監前百代。贒邪應辨後千秋。調和不爲同寅志。排擯終成各立頭。明月棘林來大鳳。何如相會破幽愁。</text>
<title>次趙大笑軒伯由 宗道 韻</title>,<text>晩逢知己托交深。况對淸樽傍竹林。鏡面稚荷香細細。門前垂柳碧陰陰。凝歌緩舞三竿日。話別論詩百歲心。後夜相思空杳濶。應將袖裏覓情吟。</text>
<title>路上口占。示金希之。</title>,<text>遊山一約久無成。何幸同君决策行。去去山花猶向笑。時時林鳥爲傳聲。纔離塵土心先爽。未到仙樓骨欲淸。應想上方添一勝。懸燈今夕滿堂明。</text>
<title>次李景鎭韻</title>,<text>末路新知契最偏。死生相許各忘年。情親不愧供芋栗。期慘何嫌欠管絃。爲喜君顔猶有渥。自嗟吾鬢已無玄。終宵聞說開天勝。况我窮探客裏廛。</text>
<title>送權使君叔晦 暐 之海美</title>,<text>白首能題紅紙名。壯心先欲試專城。邑穪海美風應美。道號忠淸政自淸。隨意四時供地産。莫愁千里隔家兄。三杯更爲吾君祝。蘇息邊氓在此行。</text>
<title>次淸潭韻</title>,<text>艱危時勢有難行。身在鵷班志在耕。正切景仁求退計。方深永叔欲歸情。朝家相擬新元老。嶺海猶傳舊政聲。爲賀南星光萬丈。一杯穪壽願從傾。</text>
<title>次李德薰韻</title>,<text>世事如今不足看。客情何况更酸寒。我因多病思還土。君爲偏親欲謝官。好向林園安舊分。肯從名利作新顔。聖恩罔極猶難决。空望天南淚自潸。</text>
<title>權士英 俊臣 家。次壁上黃令公是之韻。</title>,<text>春風吹我鬢星星。強到君家倚曲欞。巖近落霞來爽氣。山連浮石遡仙靈。樽中美酒盈盈綠。席上佳詩句句靑。醉向主人留一約。月明重與到前庭。</text>
<title>次黃御史敬仲韻</title>,<text>神交自是有前緣。何幸今逢命世贒。身着繡衣辭北闕。手持麻詔按南邊。軍機就次修明了。民瘼多方採訪編。竣事還朝今不遠。應知聖春注愈專。</text>
<title>金察訪希之還自省峴</title>,<text>君自伊西來數日。被南消息想應知。澠池藺勇誰能奮。易水荊功未可期。誤國已從和一字。連兵今至滯三朞。枕戈但切憂中齒。萬死深羞雪幾時。</text>
<title>都體察使賞給康節婦米。將釀酒以慰之。遂有感吟成一律。以示子弟輩。</title>,<text>熊魚輕重早能明。自决從容出素貞。名奏九重君上歎。事關三紀相公驚。官分斗米非常物。家設精禋是異榮。愧我不成雙箇美。白頭今日若爲情。</text>
<title>白雲洞。次柳君恬韻。</title>,<text>我生於世少相知。萬死年來但不緇。亭上奇觀驚水石。雲中佳會襲蘭芝。神容不是居蝸室。彩翰從當入鳳池。君去洛城城上道。秋風相見倘能期。</text>
<title>醉次李士一 誠立 韻</title>,<text>知君曾是有詩名。邂逅相逢若舊情。村酌三杯秋興發。煙霞十里暮光晴。年來歡笑何開口。亂後琴歌始聽聲。直待太平同八路。此時良覿說分明。</text>
<title>三島次太古韻</title>,<text>仙區形勝未曾經。匹馬今來爲暫停。磨出碧潭三古劒。劉成荒麓一新亭。江山觸目憂先至。行在關心涕自零。討賊勤王俱已晩。危蹤何術達天聽。</text>
<title>次謝都司過郡鄕與諸生唱和詩韻 二首</title>,<text>干戈麋爛七星霜。海冦兇殘甚虎狼。天將到時驚遠邇。皇威加處震洪荒。淸邊大績誇中國。恢舊深恩感我王。從此三韓歸再造。謳歌帝力溢東疆。銜命東來冒雪霜。終令當道屛豺狼。圍棊古法傳江左。却賊奇功達塞荒。大德詎能摹聖帝。小邦無復患戎王。還慚今日壺漿薄。微感難輸過我疆。</text>
<title>伊山。次金明甫 農 韻。是日共悼朴子濯 澡。</title>,<text>相逢却喜老猶強。十載論心屬一堂。山意欲成挽客雨。朋情爭勸泛花觴。歲窮物色愁南郭。人去音容隔北邙。說盡悲歡仍痛飮。出門歸路已斜陽。</text>
<title>嘯𦤎朴先生及諸丈各有詩。用其韻追寄琴皥如。二首</title>,<text>誰向危崖巧劉成。層層連作二三亭。松間屋似屛間畵。㙜上人如水上行。客子後來金谷罰。主翁先醉玉山形。笙歌取次爭移席。魚鳥應知勝會名。造化初年信手成。石爲㙜處樹爲亭。烟霞自足幽居趣。邃僻還稀俗士行。巖獻長川龜縮狀。山圍平野鳳飛形。何緣一半相分得。永謝城塵晦姓名。</text>
<title>次謝許坡州 澂○二首</title>,<text>無用於時合在家。自嘆身世困風沙。累蒙枉顧情殊密。每恨逢塲日已斜。華國文章生錦繡。驚人詩句帶烟霞。梅兄未入靈均賦。願復揮毫字似鴉。淵源皆是出諸家。渾厚眞如萬里沙。自愧荒詩將繡𤁧。難堪病手欲書斜。惟宜掩戶排寒雪。時復開樽酌紫霞。安得更期梅月下。共看城上後棲鴉。</text>
<title>馬上口占。錄呈胡相公。</title>,<text>南來叨伴相公輿。千里相逢十日餘。已歎奇才空白首。更欽行色只靑驢。蟠胷老策應神妙。據海兇徒定破除。再造機宜知此在。願令東土庶安居。</text>
<title>次胡相公韻</title>,<text>兵禍年年勢益張。山河無處不殘傷。彌空殺氣頑雲黑。滿野腥塵亂草荒。慘目村墟全索寞。驚心城郭幾荒凉。安能手挽天潢水。注向三韓洗陸梁。</text>
<title>次車復元，朴淵韻。二首</title>,<text>天作名區萬古雄。龍王所宅玉玲瓏。千層絶壁垂長練。百疊懸崖倒大虹。飛雨灑時塵慮散。浪花吹處俗緣空。瓢囦誕說眞堪笑。此事何須問水宮。奇觀收拾滿懷來。萬象森羅一一排。衡岳山邊乘興過。朴淵洞裏泛舟回。淸游已喜無魔障。好事須敎入畫才。我亦欲尋尋幾日。秋深季月管吹灰。</text>
<title>次涵鏡堂韻</title>,<text>綠楊垂處小塘深。鏡色新磨暎竹林。明月印時堂自白。淸風來後枕生陰。一區魚鳥閒中樂。十里烟霞物外心。客到試登春欲暮。落花飛絮共供吟。</text>
<title>醉贈李晦夫</title>,<text>六出初收月色娟。江干幽興正悠然。三更吸盡澆腸酒。十里還乘訪友船。浩渺銀波迷下上。微茫玉界渾山川。思窮不必相成笑。回棹歸來欲曙天。</text>
<title>輓金漣川 虎臣</title>,<text>解綬奔千里。傷心哭弟喪。憂勞仍作病。風冷亦愆常。兩柩治連月。雙㫌竪一堂。松楸相望遠。分送恨茫茫。</text>
<title>輓閔肇叔</title>,<text>去歲春相別。今秋已故人。金吾門下客。司馬榜中身。永謝黃塵世。其何白髮親。有情違執紼。病卧淚沾巾。</text>
<title>輓李晦夫母夫人尹氏</title>,<text>賢德誰能及。鄕閭罕有如。年逾八耋外。男至六人餘。旣見諸孫盛。將分幾處居。只悲榮慶後。孝養未終舒。</text>
<title>輓金缾山 鸞祥 夫人琴氏</title>,<text>孤島隨遷謫。長安配召登。窮通多所閱。苦樂幾相仍。戀土來鄕曲。同塋返故陵。人悲賢嗣絶。吾喜不無承。</text>
<title>輓宋德久 乙巳</title>,<text>小少相從日。於吾長二年。依歸東里下。游泳錦溪邊。滿腹詩書在。空郵職命傳。弟兄連逝盡。零落惜雙蓮。</text>
<title>輓宋川至</title>,<text>六十今纔過。嗟君遽至斯。是非都不管。林壑永如遺。葱竹情何極。存亡淚獨垂。東閭餘古宅。池柳摠含悲。</text>
<title>輓金訓導士洽 二首</title>,<text>公與吾先子。同庚又同鄕。深情如子弟。尊敬異尋常。八袠光陰促。重天日月明。長因風樹感。揮淚不堪傷。家世從來盛。公今最長行。門闌繁一洞。金玉耀諸堂。默默天眞見。休休世念忘。居然成萬古。齒德闕吾鄕。</text>
<title>輓康僉知 希哲○三首</title>,<text>處士年垂白。人穪地上仙。尋常無疾病。日用喜安便。語笑臨終一。精神到革全。還應遺下界。乘彼白雲邊。勇退拋弓早。溪堂送一生。田園隨意足。家業不謀成。眼歷雙蓮慶。身嬰三品名。千年終卜宅。佳野卽佳城。初秋亭上拜。蒙說久違離。誰識今宵話。終爲永訣時。不旬人事變。逾月柳車移。未死天涯女。摧呼罔極悲。</text>
<title>輓姜明遠</title>,<text>志廓時難合。文奇世少倫。不羞官齟齬。還喜室淸貧。詩酒寬心事。溪山放性眞。天年嗟未遠。聞訃倍傷神。</text>
<title>輓金上舍 允諴</title>,<text>四海吾無友。知心獨有君。交遊緣共業。相好爲論文。膠㓒深投分。芝蘭久襲芬。風儀時少見。周量世稀聞。麗澤同人愛。芳隣染俗薰。元勳家裏子。司馬榜中員。妙語氷方激。眞心酒半醺。居迂窮到骨。心壯氣凌雲。太學何生苦。匡山李氏勤。半生持大志。雙竪入深筋。一卧愁珠樹。千年蝕釰斤。悲凉還故土。寂寞卜新墳。却憶僧房話。眞成半日欣。病懷陳歷歷。阻抱吐紛紛。惜別情難盡。忘歸日已曛。撫躬吾眷戀。携手子慇懃。早晩期當報。幽明奈遽分。天心難可詰。人事不須云。素幔隨山趾。丹㫌渡水濆。三呼驚若隕。五內痛如焚。</text>
<title>輓吳大源 丁巳</title>,<text>餘慶連綿積善餘。四枝丹桂耀門閭。高年大爵人皆敬。令子賢孫世幾譽。方際聖明忠擬盡。遽騎箕尾事歸虗。白頭病友無涯慟。執紼難馳范式車。</text>
<title>輓朴江陵 承侃</title>,<text>聖代休官白髮臣。年來窮巷任淸貧。一生遊宦非謀己。六邑分憂盡爲民。二子不長宜付命。三郞無后莫傷神。世間所貴惟穪壽。八十遐齡問幾人。</text>
<title>輓朴子濯 三首○乙酉</title>,<text>籍籍才名三十年。箕裘家業典刑傳。無端玉樹空摧折。應爲修文急上天。去歲相從南海上。天涯懷抱客中論。那知一別殊存沒。未信音容隔九原。人事由來不可期。何知子濯至於斯。山川英氣都消歇。月白花紅無限悲。</text>
<title>輓金公濟 癸卯</title>,<text>居官數月淸猶在。廬墓三年病未醫。今日山陽違執紼。空揮老淚不堪悲。</text>
<title>輓金公伯</title>,<text>君何未老至於斯。使我傷懷不勝悲。非啻交情親且厚。却思先世亦噫噫。</text>
<title>輓秦正字 冥鴻</title>,<text>題名紅紙只三年。官冷無羞作鄭虔。可惜靑春摧玉樹。難將此理問蒼天。</text>
<title>輓琴長耆 應夏</title>,<text>才兼文武壽仍延。頂玉居鄕問幾年。病卧未能趍執紼。愧將情義淚潸然。</text>
<title>書虎口錄後詩 二首 [洪汝河]</title>,<text>身輕白刃學當熊。忽墮蒼崖萬仞崇。玉碎花飛容易事。誰知捍衛所天功。憑虗一夕動風雷。鐵鎖重關也自開。誰識天翁感精禱。終敎夜半負爺來。</text>
<title>贈行詩 幷小序 [中朝胡煥]</title>,<text>不佞自王京南下大丘。蒙賢國王特命醴泉郡守陪行。千里間關。半閱月矣。沿道日承筆敎。諸凡利賴居多。玆將報命。且驅車郡任。惜別無能爲情。聊成二韻。竊比古人贈言之義。以識一時感遇之懷。工拙非計也。伏惟笑覽何如。客路聯驂接笑顔。雪花飛凍筆談間。多君報國孤衷赤。老我憂時兩鬢斑。明主虛懷能下士。元戎勝筭可平蠻。泰階已啓三陽運。萬里祥和透玉關。五馬雙㫌赴醴泉。祥雲紫誥鳳毛鮮。淸操歷戰氷霜上。忠悃常懸日月邊。政善自應驅虎豹。化行端擬靜風煙。試將一滴君王露。灑遍東南半壁天。</text>
<title>謹閱虎口錄。敬次木齋洪公韻。[潘南朴時源]</title>,<text>蛇豕當前義取熊。落花巖壁至今崇。魚龍不敢呑貞玉。烈氣撑天最是功。虔誠默禱致風雷。虎口抽身嶺路開。死守孤城生亦義。一家忠孝有從來。</text>
<title>輓詞[金允安]</title>,<text>先兄之友丈人行。宿德龜城次第亡。浮世功名左通禮。醉鄕風月古羲皇。謝家已見聯瓊樹。袁額今聞繼玉郞。幾佩銅章遺惠澤。吏民祗自泣遐荒。</text>
<title>輓詞[郭𡺽]</title>,<text>初從弱冠識荊州。偏荷門屛奬餙優。退與二難營事業。旋隨諸彦說風流。五城分竹全忠孝。千首聯珠傲伯侯。末學未堪摹懿範。須看太史載春秋。</text>
<title>輓詞[門人金榮祖]</title>,<text>緦麻慘慘百夫行。曉出荒原雪撲㫌。官路世欺潘岳拙。危途天與華元生。田園有酒酬餘歲。朝著無人記舊名。惆悵少年門下客。白頭慚愧負生平。</text>
<title>輓詞 二首 [從弟斗南]</title>,<text>具慶堂前晝錦榮。春輝報得五專城。交遊三老幽明共。泣血雙男禮戚幷。索寞南川舂輟相。凄凉方峴月籠㫌。縻公恨未扶晨紼。千里緘辭不盡情。溫溫吾伯氏。喜慍展禽同。家世行陰德。鄕閭穪厚風。堂堂雙玉樹。衮衮衆驪龍。誰料文園病。長休對鶴松。</text>
