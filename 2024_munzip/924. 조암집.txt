<title>曉坐偶吟。呈柳甕津求和。並小序</title>,<text>一官纔作客。便有悒悒羇旅之態。夜久欝欝無寐。未曉輒先覺。隣鷄咿喔。缺月窺窓。虞時念事。百憂斯叢。悄然孤坐。情感於中。吟成一律。仰塵淸案。非吾丈誰知此抱。須賜一語俯敎。自是羇臣百感生。况堪深夜坐重扃。孤衾抱肘寒無寐。虛幌移明月有情。浮世悠悠應似夢。天機滚滚自難停。寸心耿耿人誰識。愁聽兒童鼾睡聲。</text>
<title>挹淸亭贈許生 三首</title>,<text>逶迤遠麓走溪隈。縹緲危亭絶𡏖埃。歲暮窮陰殘雪落。天涯勝賞客心催。一頭海入明沙坼。百丈潭匯古石開。惆悵故人今不見。夕陽隣篴倍生哀。山如回顧水如停。天地胚胎別有情。東國舊聞秦世境。西人解說許家亭。遙岑失勢重溟濶。奇石棲根古鑑淸。薄暮臨軒杳何望。却疑笙鶴導冥冥。登山朗詠俯淸川。一日仙區已半仙。世外無家曾落拓。人間有地此盤旋。赤蜺飮水澄流激。蒼虬棲崖老榦懸。可憐靈隱樓觀海。虛賭䧺名萬古傳。</text>
<title>次李松禾韻</title>,<text>薄宦媒仙賞。乾坤倚古亭。詩情憑短詠。酒興在深甁。石老疑經斧。潭泓欲染靑。尋幽兼壯矚。大海遶窓欞。</text>
<title>偶吟</title>,<text>身似虛舟泛泛浮。朅來何處伴沙鷗。世無知我且歸去。命自由天莫怨尤。一夜鳴風摧屋角。漫空飛雪灑寒愁。懷人未攀聯宵飮。詩以言心苦未休。</text>
<title>又疊前韻求和</title>,<text>身似秋天落葉浮。一官憔悴愧沙鷗。樽前爛興君應記。醉裏狂言我不尤。暮歲容華悲短景。夕陽風色閉深愁。明朝共把槽頭酒。未到如泥且莫休。昨日柳李兩人來訪。劇飮而罷。故第三四及之。再次江湖未理一帆浮。日夕歸心夢白鷗。已覺春光明夜促。誰憐客恨此時尤。中宵自釀孤臣淚。細酌空傾萬國愁。何處靑山無好地。十年端悔負三休。三次魂逐閒雲物外浮。暮年身世羡飛鷗。香山未去成新社。荊玉誅來泣舊尤。十首應憑深夜面。孤燈獨對一年愁。靜中默感天機運。剝極陽回自不休。四次明日乘桴碧海浮。箇中新伴萬飛鷗。棲棲薄宦曾迷轍。去去淳茫欲寡尤。小榻孤燈挑客恨。夜窓殘雪打寒愁。知君早擅凌雲技。直到千篇始少休。</text>
<title>除日不禁離庭之抱。感而有作。</title>,<text>去月之旬別洛陽。臨行垂淚拜萱堂。一年殘臘今歸盡。千里孤雲自斷膓。亂代靡遑將老母。古來何恨歎流光。終宵不寐非憐歲。休把屠蘓一呷甞。</text>
<title>除夜</title>,<text>終宵不寐意如何。緫爲人生惜歲華。枕邊莫恠先成睡。夢裏還家勝憶家。門掩官齋重復重。隔隣歌吹走兒童。最憐夜夜羇人恨。恨到今宵又不同。三更漏盡坐孤吟。一片燈光兩歲心。不必人情懷去日。曉看春色入前林。</text>
<title>次李松禾除夕韻</title>,<text>流年惹起百端愁。薄宦風塵已十秋。自恨吾人長齪齪。誰憐壯志竟悠悠。羇憂却被三盃掃。佳句還收一夜留。博塞歡娛聊寓戱。此心寧學少年遊。行年三十二年愁。添却潘毛又一秋。世上浮榮元是幻。箇中憂樂緫成悠。燈光欲妬殘宵盡。春色還迎夜雪留。笑殺寒齋慰孤索。綺羅叢裏片時遊。</text>
<title>有感</title>,<text>愁隨春色度前林。牢落官齋動苦吟。暗柳爭梅新節序。凍雲埋景自晴陰。興亡獨感千年變。日月空懸萬古心。長恨吾生生最晩。東周事業夢難尋。春光何處覔新梅。愁聽寒風動地來。鳳去應憐矰繳辱。鴈飛還作稻粱媒。一官濱海優遊地。萬古重溟日月開。亂世乘桴從此去。玉京仙島夢先催。</text>
<title>柳甕津，李松禾來訪。詩以謝之。</title>,<text>詩情往往憑誰吟。多謝詞翁日日尋。醉後莫慳揮彩筆。一聯應直萬黃金。詩情不道近黃昏。却倩蛾眉護酒樽。但願春天風雨急。未敎詞客出重門。白玉深甁琥珀濃。一盃斟酌萬愁空。萍蓬聚散應難定。君在天西我在東。君詩如玉凈無瑕。我酒盈樽漲綠波。百首詩篇無限酒。一春歡樂有誰多。春光入斝暈生顔。風雨催詩句欲寒。今日留君成醉睡。夜來應作夢中歡。君詩欲就我盃盈。把酒高吟句句淸。風雨一番驚醉夢。夜來歡樂未分明。</text>
<title>早春苦雨</title>,<text>拔地陰風夢亦驚。早春淫雨苦難晴。墻桃未放紅心坼。野圃誰和白水耕。滄海雲沉涵萬象。孤城月黑閙三更。小臣抱膝中宵泣。時事關情髮欲明。</text>
<title>流年</title>,<text>人生百歲等浮漚。急景如奔不暫留。半夜璇杓回北陸。一年春色又西州。王孫馬上消髀恨。志士眉端惜日愁。試看當時渭川老。終然八十釣西周。</text>
<title>雨晴</title>,<text>寒雨連空過五更。隔窓啼鳥喚春晴。宿雲散盡千峯出。海日高昇萬國明。細草初萌生意早。白蒿新摘軟香輕。朝來倍覺神魂爽。一枕虛堂夢亦淸。</text>
<title>殘雪</title>,<text>經冬盈尺瑞爲眞。一夜條風解凍魂。斷壑棲寒餘白帝。空庭無跡已靑春。梅園不借當時色。麥隴猶霑異日恩。惟恨壚頭論酒價。客窓新月影誰隣。</text>
<title>感懷效古軆 六首</title>,<text>二八佳人艶艶粧。臨軒脉脉意何長。阿郞自是輕離別。莫向春風枉斷膓。玉貌盈盈雪操幽。相思何處惹新憂。郞從海口乘潮去。日夕風波夢亦愁。花如妾貌欲辭枝。月似郞心易缺。漫保貞心人不識。祗應長夜小燈知。嫋嫋婷婷紅雪姿。春花妬色玉疑肌。夢中若許郞相見。應恨當年久別離。粗通訓史處閨闈。勤苦年年不下機。織得文章一疋練。爲君裁作異時衣。君意似雲無定所。妾身如玉易生瑕。白玉有瑕猶可翫。浮雲無定奈如何。</text>
<title>安陵途中</title>,<text>長郊風色曉凄凄。古渡殘氷響馬蹄。老樹藏寒猶雪壑。晩暉生暖自春泥。孤城背看浮雲沒。斷嶺斜緣石路躋。異地經年長作客。靑山到處使人迷。</text>
<title>楊山友蓮堂</title>,<text>天涯樽酒與誰斟。池上危亭客自吟。雪壓枯荷風色動。暮天寒日獨登臨。</text>
<title>贈楊山妓芙蓉</title>,<text>天葩灼爍爲誰開。知是瀛洲鶴御催。愛爾芳香應有意。莫敎春夢到陽㙜。惹羞深夜首頻回。昵昵情懷苦未開。醉後不知雲雨散。曉堂銀燭影徘徊。春愁一點上眉端。歸路千峯曉雪寒。欲問楊山別離恨。芙蓉花發玉闌干。</text>
<title>夜宿神光寺</title>,<text>精藍奇勝昔曾聞。今日來看面目眞。兩峽林巒藏殿宇。一溪松櫟鎖烟雲。靈山百代渾疑幻。石佛千軀坐訝神。誰識良宵發孤興。數聲淸詠酒微醺。雲衲來延入上方。手持松簟鋪禪床。千林積雪春猶冷。一枕虛窓夢亦凉。孤月印天空色相。淸湍瀉壑訝笙簧。未論說到眞如軆。談水談山興亦長。風輕杖屨已泠然。便覺吾身等蛻蟬。大界生明懸一月。片心無閡了三玄。衆生苦樂人間惱。佛聖淸眞世外全。誰識根緣此夜盡。亂雲歸處只靑天。</text>
<title>神光寺贈隱上人</title>,<text>仙衲飄然遍海東。烟霞收盡一孤筇。眼窮楓嶽無邊景。足踏香山最上峯。夜宿諸天魂已爽。說來淸賞興偏濃。他年蠟屐成長往。等是浮雲物外蹤。</text>
<title>自神光暮歸。翌朝次李松禾韻。</title>,<text>千林積雪沒征車。蕭寺逢迎舊約虛。明月孤來輕蠟屐。白雲深處駐蹇驢。淸湍咽壑偏侵夢。靈桂飄香欲濕裾。病起今朝忽開眼。一篇瓊什數行書。黃昏古寺欲停車。淸夜輕雲掃碧虛。乘月誰沿剡溪棹。寒梅獨詠灞橋驢。奇遊却失諸天會。仙賞難酬物外裾。笑殺今朝驚剝啄。一封來報故人書。安陵曉渡阻歸車。孤竹城中晩眺虛。古寺來迎雙白足。夕陽歸路一靑驢。依依夕月引孤客。習習輕風擺兩裾。世外奇遊應不再。故人何事謾飛書。</text>
<title>追憶神光之遊</title>,<text>白月懸孤夢。雲窓一卧高。夜茶𤒈竹葉。春酒酌松醪。道氣披玄訣。禪心露白毫。森然悟前境。身世等鴻毛。</text>
<title>早春</title>,<text>梅花欲雪雪初消。靑帝臨郊雨露饒。試望陽坡搖晩旭。未將春服御寒宵。風前嫰萼魂猶懶。峽裏鳴鷮意漸驕。會趁芳菲歸去早。韶華遍看洛陽橋。</text>
<title>感春</title>,<text>窮陰初剝轉韶華。四序相催次第過。故國歸魂飛曉雨。傷時哀淚落梅花。心隨暗柳搖前陌。愁逐春陽度雪坡。客裏每憐淸景惱。百篇詩句足生涯。</text>
<title>自悼</title>,<text>元亮折腰羞五斗。魯連蹈海却千金。一官行色元知愧。二子高風亦足欽。烈士遇時先遇主。世人知面不知心。靈霄鳳去今難返。誰識歧陽噦噦音。燕石解能欺白璧。高㙜無復築黃金。英䧺事業看孤釰。賢聖工夫祗一欽。學道未容今世用。傷時謾獲古人心。桑間舊曲成新濩。誰斥哇聲護雅音。寸眸足可睹千里。一芥看來等萬金。世亂寧隨麟鳳去。道高猶許鬼神欽。駸駸今古匡時計。菀菀英䧺未死心。獨抱殘經眞樂在。莫言天地少知音。</text>
<title>春後大雪</title>,<text>梅花已落梨花早。誰向春天灑玉鱗。大地看來都是幻。翛然如作夢中人。</text>
<title>別沈生</title>,<text>逢君勝似遇佳人。說抱重重每到晨。此日催轅難自挽。異時留客與誰親。一樽離恨瀛州路。千里歸魂洛水春。聚散想來疑是夢。夢中傷別亦霑巾。</text>
<title>李松禾來訪。詩以謝之。</title>,<text>離愁一日若三秋。愁裏相逢便解愁。少歲詩名追謝柳。暮年豪氣亦風流。春天斗酒留君飮。雪榻高吟喚我酬。惆悵寒齋客散後。滿城風雨聽颼颼。</text>
<title>次李松禾詠雪韻</title>,<text>崑山玉碎亂飈斜。飛向人間灑萬家。白帝嚴威移暖律。靑春消息漏梨花。孤簷曙色欺棲鳥。一點風枝辨暮鴉。分與畫工添絶景。斷橋歸客擁寒簑。瑤宮銀闕影橫斜。玉界羣仙別有家。四序疑從今夜變。一春先發萬林花。危巢欲護愁寒鵲。亂隊無依起曉鴉。試問前村尋酒興。雪中何似雨中簑。春雲漠漠雪飛斜。何處西湖訪隱家。永夜踈聲生苦竹。半山寒日自梅花。孤松失翠愁眠鶴。老樹多風不定鴉。薄暮歸人影轉小。一般淸景上寒簑。</text>
<title>得京信</title>,<text>數日無書若一年。黃昏孤坐萬愁纏。忽看海外鱗鴻至。含得雲中尺素傳。贈誨勤勤兄弟誼。多情昵昵婦兒偏。最憐南岳望雲恨。手蹟開來淚欲漣。</text>
<title>別李汝弼歸洛</title>,<text>竹馬交遊已十年。相逢海外兩依然。周南作客吾猶滯。京洛催鞭子獨先。壑雪郊風征袖冷。暮雲歸鳥別愁傳。芙蓉堂上他時約。滿沼荷香白月圓。經年同榻若前期。咫尺睽分一夜稀。小閣靑燈留客興。曉天霜月惜人歸。詩情不逐殘宵盡。談屑還從玉斝霏。疇昔淸遊今似夢。驛亭叵耐攬征衣。天涯作客已經年。惜別春風倍黯然。征路如川去不返。離情若月幾時圓。愁隨亂雪飛關外。魂逐歸雲落日邊。惆悵官齋今寂寞。暗燈何處獨成眠。</text>
<title>感興 八首</title>,<text>戚戚泣路歧。搖搖多所思。靑春忽已至。急景如奔馳。良辰易爲感。節物徒華滋。百歲若短夢。營營何所爲。庭前一樹桃。脉脉緘春思。寒雪鎖凍枝。芳心猶未已。春風易爲力。東君太多忌。芳華各一時。梅柳爭相媚。天馬生岱北。朔漠馳䧺聲。四海看歷塊。千金價猶輕。不逢穆天子。誰識八駿名。白雲在靑天。仰首長悲鳴。天池化巨魚。一擧九萬里。神物䧺變化。萬古爭夸美。笑殺㓒園老。巵言空寓戱。誰識八荒外。大氣無終始。佳人抱玉琴。彈爲淸夜吟。飛塵落素指。白日已西沉。芳懷欝不舒。苦調多哀音。誰憐舊寵歇。百歲長素心。崑玉本在璞。南金亦留礦。抵棄等瓦礫。椎琢爲圭璋。至寶拋中逵。感嗟誰人賞。荊人謾自禍。抱此猶三往。奉天困一壘。中興功誰歸。安危任內相。一言回樞機。炳然日星訓。簡冊增光輝。嗟嗟楊諫議。晩欲裂麻衣。聖代邈虞夏。事業羞夔臯。飛塵眯人目。世事日如毛。潯陽膝易安。雲㙜睡亦牢。不然慕赤松。仙島鶴御高。</text>
<title>訪柳甕津。翌朝偶吟。</title>,<text>幾多南郭訪君閒。慣得靑童帶笑看。密席逢迎經夜面。玉盃浮泛一春還。簷垂老雪成微雨。日漏輕陰剝乍寒。睡起前村迷曉霧。仙庄疑隔白雲間。</text>
<title>感春</title>,<text>病卧官齋冷。百憂來相侵。茅簷響春鳥。關關多幽音。感此時物變。起步望前林。靄靄浮春陽。微微散輕陰。高柳覆阡陌。細草生澗潯。逍遙覽造化。眄仰懷古今。萬物各遂性。一理無淺深。哀哉我同胞。恩澤獨未覃。道路見餓殍。閭里聽呻吟。感我坐長歎。愴喤涕霑襟。吾王有大德。但願推此心。</text>
<title>尋廣石</title>,<text>深洞幽幽鳥不聞。小溪流處兩山分。席移古石平如局。水漱輕苔細作紋。世慮渾消春後雪。道心還逐嶺頭雲。一觴一詠悠然興。始信淸遊獨出羣。</text>
<title>城西候使相</title>,<text>浮雲去住任西東。蹤跡元來不繫風。夢入靑山隨野鹿。心遙碧落送飛鴻。首陽一髮千秋節。瀛海三春萬計空。薄暮城西愁獨立。短屛孤幕像樊籠。遙遙原濕望行塵。風捲長郊欲妬春。乍隱欲明雲裏日。南來北去路中人。孤懷得酒猶難寫。百感塡腔未易伸。一夜禪窓淸興足。金牙霜翮莫精神。</text>
<title>春雨</title>,<text>天機欲漏雨先知。正是春天二月時。密灑前塘侵曲岸。乍霑官柳曳寒枝。林間有跡踈聲遠。窓外無風細脚遅。點撿年年催節序。滿城桃李若前期。春消殘雪雨聲聞。次第天開造化門。度嶺遙遙投海國。和烟漠漠灑郊原。八區恩澤應同遍。百草生香自不言。最愛深扃瞑目坐。小簷幽滴響黃昏。</text>
<title>又疊感春韻</title>,<text>逝序若奔電。白髮早相侵。鄷鋒阻雷雨。郢曲少和音。鴟梟翔靈籞。鳳鷖棲棘林。日月變幽晦。天地失陽陰。嗟我辭帝里。西投滄海潯。俛仰慕淳古。刺促羞當今。對卷朝案靜。默坐晩窓深。春來一氣播。八域雨露覃。感時起余懷。拄杖憑苦吟。不緣杞人愚。胡爲謾霑襟。深夜仰北極。炳然一片心。</text>
<title>謝柳甕津來訪</title>,<text>碧城館裏春歸後。牛耳山前月上時。客自南村頻枉過。人從西塞若低垂。君今老去詩猶細。我素狂來酒以隨。一夜分離閉戶坐。踈簷飛雨落絲絲。</text>
<title>雨後訪柳甕津。歸來却寄。</title>,<text>布糓晴啼陌上桑。城南一雨過梅黃。微官自笑失春去。散客相尋共日長。好酒濃醅眉已動。淸詩入詠口生香。携君痛飮眞吾事。世笑爲狂是不狂。</text>
<title>書懷。次簡齋韻。</title>,<text>人生到處便成鄕。一病支離卧在床。老氏出關餘舊訣。神農著藥撿新方。風塵已染千絲短。滄海誰携一竿長。指點淸風能發省。春薇可採首陽崗。西來管領水雲鄕。不許覊憂上客床。借卷醫心除習氣。偸閒療疾是良方。詩情笑似官尊澁。酒興爭如夏日長。十載誤恩趍北闕。百年端擬守東崗。</text>
<title>送韓生歸南</title>,<text>雲水縣中舊識韓。西來靑眼喜重看。憐君落魄餘千卷。顧我棲遅困一官。鯨海波濤詩句湧。牛山花月酒盃寬。天涯此別堪垂淚。湖嶺南望道路漫。二載聯床有一韓。舊時顔面此時看。君今南國先膏轄。我自西垣獨繫官。別後忍敎新酒熟。病中惟覺故衣寬。懷人最是寒齋曉。鄕路迢迢夢裏漫。</text>
<title>別辛生</title>,<text>相逢意氣爲君傾。說到辛酸惱我情。已喜陽春能布澤。還敎枯木便生榮。幷鄕好去應鞱跡。遼郭重歸孰記名。飛塵艶曲凌雲句。一別依然月獨明。</text>
<title>夜與同榻。而患酲不能從容。曉又來別。故題此以贈。</title>,<text>天涯分手意如何。夜久淸談酒作魔。曉席孤眠迷遠別。午亭微雨落寒簑。當年已卜雲中洞。此去還非謫裏家。金沙古寺秋來約。銀海茫茫白月多。</text>
<title>寄挹淸亭主人</title>,<text>高閣偏臨岸欲欹。流川遇石作深池。三春已負花無跡。四月還敎月又。雪後舊題今日愧。病中新約此心知。亭前老木應無恙。分付淸陰待我詩。</text>
<title>雨後</title>,<text>老樹低新綠。晩風送雨廻。缺雲天異色。隙日眼同開。野渡遅遅鷺。孤城隱隱雷。淸樽與霽景。一一待君來。</text>
<title>和贈隱師遊山錄中諸老韻</title>,<text>一衲行藏千首詩。詩中尙帶靑山色。今來定作小乘僧。且向庭前看老栢。</text>
<title>午坐</title>,<text>門無車馬耳無譁。賸借官齋代邵窩。曲院回廊人寂歷。晩風遅日鷰飛斜。腰中有骨惟堪卧。案上多詩自作魔。壯志十年成濩落。江湖暮歲起龍蛇。</text>
<title>再疊</title>,<text>淸明心地厭喧嘩。緊閉重門護小窩。夢裏尋仙遊怳惚。醉中排句字橫斜。山川欝欝供愁眼。風雨時時撼睡魔。物理已輸莊化蝶。身謀莫遣足安蛇。</text>
<title>訪柳甕津。乘曛而歸。是夜風雨大作。</title>,<text>薄暮醉歸意未消。詩情夜挾雨聲驕。三更已覺夢蕭瑟。四月猶驚風怒號。跡滯西關孤客恨。恩深南畒萬人謠。閉門寂寂眼中景。烏鵲無言鷰不高。</text>
<title>雨晴又疊</title>,<text>覊愁萬斛賴全消。誇有淸樽意自驕。旭日時聞簷鳥樂。晴窓卧聽午鷄號。心持寶偈曾無累。口說丹經夜有謠。拄笏前山多爽氣。閒情已入白雲高。</text>
<title>柳甕津席上號韻</title>,<text>陰陰夏木遶方塘。赤日行天午亦凉。聞道君家新酒熟。深盃未到意先香。</text>
<title>暮雨</title>,<text>竹簷微雨響。令我夢先回。粘網蛛猶懶。近人鷰不猜。霏霏生暮景。寂寂負深盃。百歲關身事。遶床一詠哀。</text>
<title>柳李來訪。去後獨坐追寄。</title>,<text>天涯薄宦壯心乖。千里相隨一病偕。客去空餘詩在案。愁來難喚酒澆懷。孤峯自與窓無隔。積雨還敎草上階。此後定知塵滿榻。不逢孺子眼誰揩。</text>
<title>再疊求和</title>,<text>未許追隨數日乖。忻迎詞客一時偕。淸風忽帶霏霏屑。赤御催傾滚滚懷。五字競詩還作敵。一歡無酒孰爲階。靑山認與君同伴。是處偏令病眼揩。</text>
<title>三疊求和</title>,<text>五鬼侵陵百事乖。此生羞與世人偕。瑟竿異好齊門獻。江海孤吟楚客懷。寸廩拘身還似絆。擎天有志已難階。空餘老眼睹千古。未到唐虞定不揩。</text>
<title>樂憂堂夜飮。贈碧城使君。</title>,<text>托契還忘老少間。興來時復過蘓端。脫巾露頂還非醉。儘道靑油禮數寬。一日愁膓一百回。異鄕懷抱爲誰開。逢君正合傳籌飮。忽報靑絲繫酒來。人間酒暖夜茫茫。白玉深盃琥珀香。笑倚高堂一枝燭。靑天不借月輝光。蘭陵美酒細傳觴。喚出佳人滿面粧。縹緲芳筵羅綺薄。夜來虛閣自生凉。歌唇初動舞腰回。白苧輕衫窄窄裁。笑指滄溟萬斛水。可能今夜入深盃。試聽樽前一曲歌。高雲不動碧嵯峨。猖狂自是逃塵世。莫使新情染綺羅。我似當年白樂天。柳枝歌曲一時傳。柔膓欲逐藕絲斷。莫向樽前唱採蓮。</text>
<title>端陽日。訪柳甕津。</title>,<text>鞦韆高與柳枝垂。堤上遊娘趁隊時。萬點山河忽送雨。一凉天地緫吾私。風塵已任羣兒笑。造物能容此子詩。且復逢君了節序。有衣可典不須遅。</text>
<title>白沙亭呈使相</title>,<text>棠樹陰中憇小車。桑麻一路解謳歌。林泉素癖元成病。湖海奇遊已讓他。祗窟曙光金鋪界。虞淵暝色日沉波。風塵幕客空留滯。夢落鳴沙十里花。</text>
<title>送康翎倅罷官歸南 因鮮魚闕封罷官故云</title>,<text>却喜西來靑眼看。新知未洽一年歡。故山松栢須君久。滄海鮮鱗貸子難。歧路分離雙涕淚。風塵榮辱一邯鄲。崇龜謾戴齊民愛。已報當時百里安。</text>
<title>雨中登延安平遠㙜</title>,<text>不敎三上此亭孤。欲寫淸詩筆累濡。黯黯雲生涵遠海。霏霏雨落灑靑湖。羣蛙聒夕渾驕葉。衆溜歸塘欲沒菰。且向風欞容一卧。夜來爽氣滴高梧。</text>
<title>銀川道中</title>,<text>雨後長郊馬踏泥。柳林深處鵓鴣啼。靑靑山色雲歸峀。活活泉流苗挹畦。午饁田間人語閙。晩風牛背篴聲低。題詩欲記豊年像。麥浪千層翠不齊。</text>
<title>渡鉢山津</title>,<text>百丈牽船纜。寒江欲泝潮。櫓頭背岸近。天際送山遙。疊浪光呑日。輕舟意不驕。臨流翻有羡。鷗鷺興全饒。</text>
<title>平山峽路有感</title>,<text>着處逢人白眼看。此來偏覺世途難。炎天赤日留鶯木。長道淸詩集馬鞍。二載行程尋一峽。百年時事入雙攢。靑山送客重重去。輸與閒情付碧巒。百轉經深峽。忽逢野少開。荒田草埋逕。曲岸水鳴碓。地濶行無盡。時危賦亦哀。孤村林外見。拍馬意先催。</text>
<title>早行</title>,<text>荒村一夜宿。曉峽穿雲行。林末露猶濕。馬頭山欲明。年年爲客苦。日日吟詩成。觸目仳離恨。我懷增不平。</text>
<title>尋石潭書院</title>,<text>一脉斯文在。常懷大國憂。百年心不死。九曲水長流。老樹庭中直。深林分外秋。高歌悲激烈。世事劇悠悠。一塢荒祠在。千秋俎豆餘。垂言揭日月。有道質詩書。咄咄百身贖。嗟嗟萬姓魚。山川含舊態。欝欝意如何。</text>
<title>書懷</title>,<text>一官還似鎖孤籠。今日覊愁昨日同。筆禿多因題好句。窓虛半爲引淸風。懷人寂寂樽無綠。合眼依依睡有功。浮世百年俱夢幻。幾時簑釣入空濛。</text>
<title>隱寂寺次兪松塘具草堂韻。贈寬上人。</title>,<text>根緣十種若纏蘿。却悔當年一念訛。欲倩趙州求實證。多生未辨黑珠何。轉頭一瞥萬牛回。收斂禪心寂若灰。證得三乘明豁豁。恒河大界照徘徊。百尺浮屠管送迎。無情還似有深情。今來定結三生願。默誦楞伽四卷經。風吹野燒草萋萋。一入黑山歸路迷。戒爾跟尋正法眼。此詩端不等閒題。竹輿伊軋入沙門。古木千章儼一村。何處牧兒橫篴過。三生疑是舊精魂。薩水難施法力眞。百年煩惱衆生人。向來已拚安危了。金粟如來是後身。千魔百障緫吾師。認得無知是有知。運水搬柴閒自在。白雲何必許相隨。更無魂夢到人間。雲樹深深鎖碧山。卧月白牛眠凈界。寶花散落洞天閒。陰陰栢樹小庭邊。一夜山窓伴老禪。小榻燈殘踈雨過。暗香垂燼起爐烟。</text>
<title>登首陽南樓 是日有雲霧。不能升絶頂。只上南門。</title>,<text>山下晴天山上雲。半山歸路異明昏。鯨波歸楫迷三島。大地眞形露一元。峭壁高懸千丈瀑。滄溟已化九霄鯤。危樓寄目平生快。雲夢胸中八九呑。半嶺屯雲接混芒。南樓縱目倐陰陽。當年周粟羞孤竹。千古商顔餘一崗。日下長安偏歷歷。眼中滄海碧茫茫。留連樂酒心猶壯。慷慨題詩筆欲狂。</text>
<title>次舊西帥韻呈使相 以將遞還。累有遊山之行故云。</title>,<text>東里西門伯仲間。祗今忻覩舊風還。差池幸附驥千里。問質猶窺豹一斑。襄漢賸知遺涕淚。襜帷元不妬淸閒。三章莫决歸田計。誰復他時重雪山。五一家餘卄載間。傳氊舊業識今還。郊原已足桑麻雨。道路寧容負戴斑。金鎖夢飛雙闕逈。白雲留與一身閒。應知晩計兼憂樂。靑眼先揩在處山。</text>
<title>又次前韻贈碧城使君 昨訪首陽。以雲霧不能登絶頂。故末聯云。</title>,<text>幸託深情二載間。暮年瀛海一麾還。嬌歌院裏紅粧艶。壽舞樽前彩服斑。白屋愁憂風解慍。黃堂朱墨鳥窺閒。浮雲似識遊人約。擁出孤城萬仞山。</text>
<title>又次呈使相</title>,<text>今古駸駸歷涉間。江湖萬里一帆還。身緣滯疾驚新瘦。髮爲憂時覺早斑。雨滴南塘半夜宿。日長西塞二年閒。遺民錯作挽轅計。淸夢先尋舊碧山。</text>
<title>次玄悟上人詩軸韻</title>,<text>東院禪居近。西關宿計非。猶聞飮光笑。莫謂道潛詩。碧眼留無恙。靑山夢不違。餘年結蓮社。長得幾莖眉。結願三生失。迷塗一日非。妄身猶着酒。習氣未除詩。振錫山長近。留僧夜不違。世間憂與樂。看取達人眉。僧至兩忘揖。何煩說是非。歸雲結長想。穩字入新詩。浮世千魔足。空門一脚違。猶憐賦鐵篴。莫遣戀蛾眉。佛祖曾留法。蓬心晩悟非。河山空委殼。造物豈容詩。投杖天遊遠。馴籠野性違。憑君三請說。展我百年眉。四海艱虞惱聖情。東南誰復拄天傾。道人獨與僧高坐。露滴幽荷夜有聲。逢着高僧海外情。幽懷且莫十分傾。他時訪爾寒山夕。爲扣踈鍾月下聲。靑山欝欝浮翠黛。白雲緲緲生滄海。人生一粒天地中。浮世光陰幾明晦。且對高僧慰我思。脩眉烱烱多道氣。如來說法金臂垂。二十四祖分支派。汝性元知證六通。汝身自是參三會。平生鐵脚窮四海。四海神人讓靈界。西方自古淸絶地。首陽一髮靑靉。師乎到此莫遽歸。昔聞顚師留海外。况我夙昔有凈緣。往往逃禪性所愛。風雨凄凄一燈孤。繩床不借傍人對。白月玄光豈終翳。九惱六緣應轉退。稽首世尊眞實相。等閒一身輕如芥。香山昔日蓮社會。雲水忻迎山不忌。孔懷古都且莫淹。九衢大道多榛穢。歸來吾爲太山溜。此地百年長不改。</text>
<title>芙蓉堂賞蓮 十二首</title>,<text>斲削雲根揷水中。半天飛閣不禁風。危欄獨對黃昏月。月色荷香上下空。露萼綻房翠盖圓。亭亭凈色濯淸漣。濂翁去後今千載。無復人間解賞蓮。西來勝賞問如何。六月南塘萬朶荷。臨池夜雨元堪聽。更覺踈聲葉裏多。陰陰垂柳小洲邊。風靜幽塘鷺欲眠。輕舟若泛靑蓮葉。誰識當年太乙仙。三更月白露團團。採採芙蕖夜未還。萬朶開花風不落。一時爭妬美人顔。十二朱欄曲曲回。夜深還共月徘徊。輕風一陣偏多意。牽曳荷香渡水來。色奪西湖十里塘。夜來秋露滴淸香。楊妑醉後嬌紅臉。春睡依依半面粧。雲母燈殘月色團。半空珠佩響珊珊。夜深莫遣羅衣薄。六月凭欄自㥘寒。絳萼經宵色更鮮。深情還逐藕絲牽。西關舊曲今無賴。分付新聲唱採蓮。春草如袍鬢雪飛。暮年行色與誰歸。滄波白鳥今無恙。製得靑荷好作衣。客裏騰騰歲月遙。虛堂誰復坐淸宵。霜風一夜鳴寒雨。綠瘁紅凋怨未消。紅衣落盡九秋霜。黃菊惟能十月香。最愛大冬風雪裏。鐵髥虬榦老蒼蒼。</text>
<title>結城倉贈碧城使君 時以稅船致敗事。送人摘奸。太守留待于海上故云。</title>,<text>黃昏一棹興相牽。不待吳中雪後天。薄酒可能來爛醉。靑山應笑促歸鞭。官齋寂寂愁難遣。滄海茫茫月獨懸。日夕烟波何所竢。蓬瀛莫爲候神仙。</text>
<title>臨湍道中</title>,<text>赤輪排乍雨。客路老炎天。野鴨初將子。風蜩欲化蟬。船開前浦濶。淚入故山漣。日夕門閭望。歸心急逝川。</text>
<title>感懷七絶。敬呈叔氏拙修齋案下。</title>,<text>世情翻覆自無窮。平地狂瀾帶惡風。跋涉危途心莫變。古來胡越一舟中。仁心所以恤人窮。君子從來德也風。深意丁寧因物喩。天機要識卷舒中。功名未就坐詩窮。簸弄城南月與風。數畒山田秋蕪穢。宜爾躬耕餒在中。材識空踈命道窮。又無毛質可排風。草深門巷稀來往。隨意逍遙一壑中。怱怱時序屬秋窮。露草寒螿語夕風。井上梧桐踈影動。一輪明月到天中。天生才德豈長窮。龍必興雲虎引風。倘見劉郞三顧寵。孔明安得卧隆中。南谷幽人思不窮。夜來秋氣雨兼風。遙看舍弟催歸語。匹馬從今赴峽中。</text>
<title>杜陵花竹夢郊居 月課</title>,<text>陽回枯草忽萌芽。泣擎金泥喜欲誇。瘴海十年生入國。故園千里夢還家。淸陰不改當窓竹。春色偏濃繞砌花。待報聖恩歸去日。誓開三逕攬芳華。</text>
<title>三年多難更憑危 月課</title>,<text>飄泊三年此更過。憑高景物動悲歌。身臨吳楚江山遠。眼閱乾坤戰伐多。萬里覊懷垂客淚。九疑何處吊湘娥。感來今古無窮恨。木落秋湖生白波。</text>
<title>東西兩新橋 月課</title>,<text>奔流二水際雲霄。新起東西百尺橋。愁涉風濤知幾歲。笑輕舟楫却今朝。雙浮碧海金鰲背。齊掛蒼穹玉蝀腰。題柱初心憐濩落。少年豪氣老全消。</text>
<title>過亡友故居</title>,<text>西秦南社慣相遊。幾處同歡幾處愁。黃卷靑燈芹璧夜。白雲紅樹梵林秋。一千里外音塵濶。十二年來歲月遒。惆悵此行揮淚地。稽山無主水空流。</text>
