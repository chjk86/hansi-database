<title>叙志詩</title>,<text>粤余鼻祖。顯于麗季。大放五經。以廸西士。秩秩良猷。乃能革濁。傳之四世。有號蘿葍。觀于上國。時維洪武。天子官之。曰賜繒布。王氏將亡。妖僧爲政。欲圖簒弑。先伐忠正。降以文靖。佐命太祖。奕世載德。紫艾交武。中宗爲君。忠貞相之。曁我懿愍。言之也噫。篤生仁穆。乃配宣廟。宣廟之薨。嗣王不肖。陰䧺生戾。𪘶𪘶齧齧。欲殺太妃。遂血其族。火生北門。端倪倐整。仁德大隆。茂功明命。巨木衰老。榦葉貧薄。爰及皇考。始光前則。今上承國。油然而入。衆水滚滚。流離四下。風浪自起。虗舟容冶。高尙素志。斂裳而退。抗身山棲。遊心湖海。伊余小子。穢荒靡逮。轉舌癡木。觸手童眛。瞻彼一圈。是謂太極。混兮中處。衆妙攸積。劈包晣玄。上士先覺。渺爾微軀。呴然居息。年大力弱。學之靡得。夙夜屛營。憂動胷臆。念我之先。厥緖大墜。咨爾後昆。無恒自棄。業敗疾隨。志淫殃至。匪勤曷昭。匪壹曷通。有不吾信。視我祖宗。</text>
<title>擬漢諸將祝歌</title>,<text>楚懷王一年。項羽封沛公於漢。沛公與大夫蕭何。騎都尉周勃等。將入蜀軍。次南鄭將士皆至。陳倉西擧酒再拜。前而爲祝。其辭曰。將飛翼伏。將奮足跼。煌煌上天。扶德建福。賊夫睅睅。恃大自虐。王其徂矣。休命在側。念我將士。爲王戮力。今當相離。感傷胷臆。擧酒二升。受祿無極。其二蜀國之北。其天常雨。太白孤雲。山水險阻。功大見嫉。去卽是土。以王之德。不訾不怒。衆心所聚。明神必助。歸破楚國。爲天下主。王心勿移。努力自護。歌罷。沛公穆然而聽。忽喟然歎曰。歌哉。酒三行。乃起而歌答之。其歌曰。大海之水。不擇淸濁。大人之處。不在南北。往彼西國。吾且少息。歸與諸君。撫安四極。</text>
<title>法誡</title>,<text>四大五竅。神明之室。與天合德。厥初湛一。虗中生機。百慮乃積。齒齒炎炎。石火相擊。利慾之斧。斲我靈命。美酒爍形。妖色戕性。猿號馬咷。起毛大嚼。衆神盱盱。相告而作。魂孤無宇。九府蕭索。貪生失生。誰喪誰得。上士大悲。宅心亭亭。劈彼塵冥。存我正靈。倐騰而上。以觀大化。太始爲柁。灝氣爲駕。天圍靜開。盖高而圓。揮手一豁。呼吸星烟。黃白旣成。度世千億。俯愍群愚。行土拍拍。</text>
<title>道誡</title>,<text>天地之體。一圓一方。理在其央。曰陰與陽。混兮無象。待人而形。太昊首出。八卦乃成。先乾後坤。風山水火。爰及勛華。人道始大。君臣之言。爲典爲謨。太王有孫。王于岐都。惟發惟旦。大放禮樂。郊廟巷陌。其詩三百。氣輪東轉。有時跛踦。穆然上臨。命以仲尼。天人之交。皇皇秉德。大獸傾倒。車子先得。乃作春秋。正我民則。凡此羣言。著明昭式。合而爲一。近求心臆。明者斯得。聿殿其後。無躓無荒。歸告于后。</text>
<title>題女樂圖</title>,<text>輕鏺生響。小金團團。一曲便旋。聲在指端。右響鏺雙手執絛。四女八拍。興俯同節。懸牙角角。右牙拍少女其姝。紫笠綠衫。輕舞登筵。喚爾童男。右舞童玉盤瑤桃。其實三之。一曲纖唱。翠袖齊眉。右獻仙桃玉丸在手。中貫赤繩。乘機齊發。毬落聲應。右拋毬樂畵鼓居中。綵袖環立。四桴一聲。當心幷落。右舞袖錦纜牽風。羅帆生波。泛彼輕舫。花裏漁歌。右發船委蛇傴僂。巨人之容。象四方立。一在其中。右處容短裌輕裳。急雪驚鴻。下立微嘯。玉腮生紅。右釰舞花前有鶴。鶴啄荷花。花落鶴飛。如花之娥。右鶴舞靈石爲獅。幻身佛前。飛上仙樓。萬舞之筵。右獅舞</text>
<title>韶陽詞 八闋</title>,<text>池塘春曉生踈雨。輕紅欲綻。嫰綠初齊。美人覔新聲。小墻東畵欄頭烟樹西。小庭芳草露華多。簾角風微。柳梢星斜。惱却幾家夢。一聲春一聲愁一聲歌。右黃鶯兒一春花事。小院禽聲。滿逕芳菲瑤草生。杏子單衫紅茜裙。朱樓人立夕陽明。屛畵香細。窓紗風開。輕盈寶襪下粧㙜。却遮團扇還羞殺。罵道飛花着面來。右踏莎行金梭幕金梭幕。織得靑絲素絲紅綠絲。闌干十二齊褰箔。隋堤烟帆。蘭陵酒旗。金梭幕金梭幕。繡出花色草色烟雨色。珠勒香車南陌畔。輕霞透戶。飛絮縈席。右金梭幕▣霎輕風殘夢覺。艶粉妖紅。亂落山庭曉。脉脉凝情無處問。葡萄架上啼雙鳥。高柳濛濛鳩欲乳。宿醉初醒。昨夜淸明雨。紫鬚金翅雙飛。蝶喋得香泥窺繡戶。右蝶戀花紅板橋頭春漠漠。柔枝烟抹。沃葉露晞。女伴交肩日暮歸。桂鉤摻得最高枝。翠袖欲皺。玉腕輕移。箔上蠶饑麗日遅。右採桑子永晝淸風花帶露。露帶花風淸晝永。細細香生水。水生香細細。點點紅痕繡碧苔。苔碧繡痕紅點點。流水逐輕舟。舟輕逐水流。右回文武陵春山明斜日薄。花暗細霞濃。君歸去君歸去。請看鼎方山城孤秀松。山低蘭寺雨。花落翠巖風。人那去人那去。靑傘彩轎𨁂蹀桃花𩣭。右减字山有花澹烟飄薄。郞意似游絲。門外一雙紫桐樹。這處儂家易知。停鳳梭褰畫箔。花光冉冉黃昏。故打鸚兒劇戱。是時月上南園。右淸平樂</text>
<title>錦堂春別黃鶴樓</title>,<text>雨帶晴沙鴈陣。烟生遠楚漁舟。一聲風笛江城。遠仙鶴下虗樓。畫箔明橫綠水。靑娥睡損紅粧。汀洲漠漠孤舟。發纖月上蒼蒼。</text>
<title>林將軍歌</title>,<text>昔有林將軍。其名曰慶業。世世忠州人。家在㺚川北。十二能騎馬。十三學兵書。聚石爲營陣。揭木爲旗旟。身自爲上將。指揮里中兒。十九應武擧。二十戍北邊。是時純孝王。卽位之八年。㐫奴日侵邊。干戈無時息。驅兵百餘騎。破賊陰山北。歸來朝北闕。命將羽林軍。甲子西冦至。一戰奏奇勳。中原有邊警。詔發海東兵。朝廷以公去。討平牛家庄。天子聞其名。召見賜顔色。命賜金花冠。光彩何輝煌。是年十二月。出守龍灣營。龍灣爲西門。左接單于城。城柵無兵甲。府庫無蓄貯。乞得二萬兵。大官固不許。胡衆從北方。大獵河朔至。居人多脆弱。來兵皆勇銳。斬殺無孑遺。所向悉破亡。長驅西入關。遂圍白馬城。軍民數百戶。于于聚城中。堅壁以自強。胡人不敢攻。二京無所備。郡縣皆從風。歲在丁丑春。君王以國盟。公乃飮血起。痛哭不欲生。可汗耀兵歸。馳過統軍亭。馬後載王子。馬前驅男女。列鎭三十六。一人無敢拒。公以鐵甲馬。追擊斬二酋。上念大明恩。下念宗國羞。朝則治軍事。夜則涕泗流。以公眇然軀。獨任天下憂。自古忠義士。小人嫉如仇。縛束七尺身。投之虎狼口。再拜受王命。喟然而謂曰。助逆而犯順。吾所痛心骨。自顧平生志。正在於今日。奈何羯虜庭。無故送一死。杖釰金郊驛。留衣檜巖寺。剪髮着白衲。二僧與同志。是時大索逋。八路擧洶洶。潛與二三子。擧手祝蒼穹。行至保寧縣。乃乘浮海船。汎汎舟中人。漠漠波上天。自云湖南僧。施齋關西去。悠悠日征邁。中流一容與。忽然擊大釰。長呼船頭起。我乃林兵使。將入朝天子。欲報壬辰恩。且雪丙子恥。取還吾君子。然後歸故國。今日行而已。不從者當斫。言已便大哭。聞者皆失色。下舟登萊府。入見黃都督。都督與之語。大悅用其策。皇帝得聞之。命拜副捴兵。將以某月日。擧兵取瀋陽。流賊山東起。大驅入皇京。元戎棄城走。毅宗赴火死。謀臣啓重關。乃召北虜至。空手無壯士。虜遂執公去。逼迫強欲降。抗言終不折。大車何檻檻。枷鎖手與足。胡王故不殺。送之歸本國。纍然絏縲中。不變漢衣服。國王聞公來。臨殿羅桁杖。㙜官聞公來。謂公逃國命。健卒揮大棒。面縛致宮庭。五嶽起方寸。大聲呼蒼蒼。天下尙未平。國家胡殺我。國人皆嗚咽。胡人皆慶賀。崇禎之丙戌。九月第五日。丹鳳門前路。已矣公已歿。駿馬行千里。臨陣久無敵。漠漠風沙上。與人同馳逐。向天長悲鳴。是日不食死。向余適南州。路過㺚川上。淸晨入古廟。拜手見公像。寶釰掛中壁。古甲陳西軒。庭中有松栢。上有風雨喧。歷歷前日事。我聞父老言。</text>
<title>三月二日山行</title>,<text>洞外行車轣轆鳴。春山靜綠霽烟生。草開古墓牛羊路。花發孤村鷄犬聲。雙壁嬋娟涵晩靄。一溪寂歷見新晴。斜陽在後樵謳集。乳雉飛飛麥壠平。</text>
<title>幽居</title>,<text>里墟春木密。空翠在人家。圃藥新苗嫰。床書古篆斜。燕音媚麗日。蜂尾掠香花。窈窕館齋靜。池中自起霞。</text>
<title>行野</title>,<text>鳩鳴林雨歇。四郊流氣色。野人齊飯牛。牛老行拖腹。鞭牛責深畊。土瘠多稜石。田土起如鱗。戴筐女種糓。上田復下田。貯水團團白。晩來畊事畢。人牛相對息。</text>
<title>題畵</title>,<text>輕簾小捲曲欄頭。睡起麗人弄彩毬。蕩子金鞭垂馬腹。馳過深樹直登樓。其二秋日東城霜氣凝。草枯天覆見雙鷹。蘭纓赭帕騎騾客。一一梢鞭上五陵。</text>
<title>感春</title>,<text>窓前有小桃。春來花亂墜。諸姨俱少小。雙行花前戱。時汝亦齊肩。斑彩弄花至。今年桃樹下。寂寞花自媚。見花不見汝。倚樹灑我淚。</text>
<title>雨過</title>,<text>梧落井欄榴宲垂。野亭秋日雨過時。孤光鷺下何江水。凉籟蟬吟別院枝。泉凈輕陰流石枕。荷冥殘靄息山池。靜中心目俱非俗。隣老自來看看棊。</text>
<title>夜坐</title>,<text>霽雨南溪月。澄宵北垞亭。幽林生白露。虗室得踈星。樹氣容聽籟。簾風進誦經。飛泉鳴石面。心目轉淸令。</text>
<title>古淸明火曲</title>,<text>建辰之月淸明日。伐楡鑽火有古法。大木支吾聲軋伊。火自中虗生燁燁。是日男女競束薪。家家火歸如星散。凈掃厨中張燈燭。濯魚割肉兼新爨。大兒陳席小兒囂。先於屋右禱神魔。街謠巷缶爭爲樂。通夜明火村中多。須趁今宵且作歡。明日無烟食又寒。</text>
<title>田家</title>,<text>田上老人驅鳥雀。至今八十健如兒。川南水畒鉏禾晩。歸責中男午睡遅。其二匏花籬落近黃昏。牛負靑蒭各識門。棚間暝飯松明出。男女談農到夜喧。</text>
<title>春暮病起。林花已盡落。惟草中月桂樹一花孤明。</title>,<text>病起失春風。出門驚花落。草木新葉大。滿庭晝陰綠。手種一樹桃。高枝出屋角。不記花發時。安得子已熟。可愛月桂樹。一花枯枝着。淸香殿餘春。草中憐孤發。課奴日夕護。殺竹爲柵密。</text>
<title>鳥嶺</title>,<text>積石配朱鳥。鴻濛一氣開。片靑平野拆。浮白大瀛來。㙜鶴齊雲逝。湫龍擁雨廻。始知日觀下。東魯小如杯。</text>
<title>醴泉</title>,<text>南下鳥關郡勢圓。蒼然楡柳上孤烟。塲禾秋晩山氓戶。府牒晝稀太守筵。地有仙緣生紫草。井留靈液出甘泉。訟庭吏退停衙角。恰恰幽禽聽妓絃。</text>
<title>道中卽事</title>,<text>黃雲障亭盡。客子犯秋天。殘堞寒山外。哀笳古郡前。馬蹄鳴落葉。鴉背泠孤烟。村墟喬木出。饑鳥集荒田。</text>
<title>彈琴㙜</title>,<text>地理元非寶。兵戎奈數何。重關失斜谷。孤燐哭遼河。野燒埋殘甲。山畊得折戈。林鵶來學陣。墟壘夕陽多。</text>
<title>小雪</title>,<text>梅皎竹靑小雪晴。蕭然虗室自生明。絶憐野木孤棲鶴。不耐淸寒徹曉鳴。</text>
<title>老槐</title>,<text>宅前有老木。蒼欝十尋餘。高榦排風雨。勁根逬砌𡌘。蔭臯藏野雀。覆沼息游魚。九月霜初下。衆音寒自踈。</text>
<title>伏次家大人韻</title>,<text>孤火守虗室。布衾冷不禁。枯篁生夜響。殘月礙峯陰。身外寒山靜。里中一犬深。小廬多白雪。車馬斷相尋。</text>
<title>題唐人山居圖</title>,<text>山靜雲英出。溪流無古今。竹深生細笋。松老作踈音。茶火薰芳草。風花滴素琴。主人謝諸念。幽獨一爲心。</text>
<title>樵兒</title>,<text>牛車轣轆野林踈。日落樵聲集里墟。前夜郊原三尺雪。城東薪價問何如。</text>
<title>送人夜坐</title>,<text>幽人遠夢生寒夜。身外牢騷水木聲。小屋琴樽孤客去。何村風雨一鷄鳴。蕭蕭秋氣易多感。漠漠天光猶不明。注目荒郊有歸火。馬嘶人語古橋行。</text>
<title>秋霖</title>,<text>野色沉沉洞日昏。草中烟氣聚成村。壠頭苫火生遙夜。秋後蔬花漲別園。病我苦炎無一喜。稚兒得雨各相喧。蛙鳴古井苔生竈。卧聽山泉自入門。</text>
<title>槐木</title>,<text>蒼蒼高木易黃昏。風入踈簾晩籟喧。一夜川原天雨雪。枯枝寥落立柴門。</text>
<title>春夜</title>,<text>池面聞花墜。林端見月昇。偶隨童子出。閒向石欄憑。山木生春火。江沙落夜燈。遠烟發淸磬。何寺獨歸僧。</text>
<title>社稷</title>,<text>王者社天地。其神可不尊。方墠排碧甃。圓閣闢丹門。松栢自成位。鳥烏未敢喧。格斯惟德在。香火永東藩。</text>
<title>舂歌行。與李春培。</title>,<text>委巷有姓李名春培者。純古性。長身踈眉宇。卽其言語而心事是也。解屬文。又長詩律。善楷字。所與遊。往往多知名士。命甚薄。四十妻死。明年一女死。惟老母在。貧不能養。僦室陶湖側。販穀作舂食其羡。三日舂。免一日飢。與余有翰墨交。作歌詩。悲其有才有志而貧且窮無歸也。舂歌復舂歌。舂歌聲正苦。女守臼男抱杵。數村日落烟火聚。君不見舍西李氏子。身長八尺貌黃槁。四十妻死無一子。堂有母母已老。陶湖之上牛山下。室如伏龜埋蓬草。家貧無衣食。作舂江城道。去年旱無雨。百穀如金玉。朝朝入市販穀回。穀貴價賤難爲殖。三日舂出一斛粟。一斛不滿十斗米。杵重且大不慣舂。貌赤手胝流汗泚。舂歌不敢歇。一日不舂十日飢。自言食力安於心。舂之爲業何有卑。王章卧牛衣。倪寬鉏東菑。古來碩人達士皆如此。吾何必戚戚於吾所爲。舂歌復舂歌。舂歌聲正悲。西巖居士見之歎。但聞杵臼終日鳴軋伊。</text>
<title>晝寢夢得一句云歸馬午畊前。醒後續成一絶。記夢中所見。</title>,<text>翻鴉朝旭內。歸馬午畊前。四五老人在。勸農行水田。</text>
<title>齋居</title>,<text>南郭烟花接里墟。出籬高木辨幽居。寥寥一室其人在。終日巾車不出廬。</text>
<title>午畊</title>,<text>菖杏春深穀雨晴。鳴鳩高柳水田平。牛眠遠楚停村饁。山有花歌男女行。</text>
<title>夕矚</title>,<text>草韉木鞍牛老大。蒻衣柳笛人婆娑。柴車軋軋下平野。隔水孤烟三四家。</text>
<title>花木爲風雨所破</title>,<text>花性悅春風。所至生光華。近屋皆花木。紅綠亂百葩。天公例多猜。故遣風雨過。園中忽已空。草樹皆披斜。芳蘂滿川渠。香蕤雜泥沙。小桃幸不折。孤花着枯楂。有如亂離後。古墟惟數家。花運有消長。此理奈爾何。</text>
<title>贐人</title>,<text>芳草初薰夕照。丁香自結春梢。花下盃樽卧地。送君歸去迢迢。其二有所思難可望。芳菲采采江干。一別故人十載。憑君傳道平安。</text>
<title>霖雨</title>,<text>盛夏多淫雨。南風日夜吹。山虹截空綠。野靄漲陵陂。蝸甲行苔壁。蛙音亂草池。小村絶烟火。林藪迫欹籬。</text>
<title>拄杖</title>,<text>野水明明字㨾斜。淡烟踈木護田家。林頭自結山棠子。草裡孤開石竹花。溪叟折蘆吹暮火。山童敲臼鍊香茶。老夫是日新蘇病。拄杖東臯數起鴉。</text>
<title>雀巢爲夜雨所墮。雙雀悲鳴。</title>,<text>崩石戴高木。支撑勢欲側。山雀棲其上。日夕聲自樂。雌雀護衆兒。䧺雀出求食。此鳥無長念。不畏風雨惡。一夕山木厄。舊棲盡傾覆。翮折不能飛。抱子草中宿。以玆有所悟。主人長歎息。好鳥不妄飛。遠害樂飮喙。</text>
<title>贈李侄士成下第還鄕</title>,<text>烟霜歲已落。離別江之門。木葉飛山郡。溪花出水村。明君方愛士。游子莫傷魂。分手萬重意。不知何所言。</text>
<title>輓人 代人作</title>,<text>忠貞傳世有雲孫。喬木城東老將門。左海高牙都統大。西班華秩総兵尊。玄花誰惜丘明疾。黃葉秋深李廣村。舊誼葭莩多感淚。不堪此日送丹旙。</text>
<title>曉行</title>,<text>客子夜中飯。居人屋裡宿。出門視天光。銀漢在西北。</text>
<title>八月十日。送韓兄叔致 用中 氏入海山。</title>,<text>大關分一嶽。橫截界海國。叢玉乃天功。靈妙從古積。遊子慕幽奇。仲秋有所適。到時楓未晩。是處多衆色。送君東悠悠。嶺陰寒將夕。夢中不識路。何以共靈矚。</text>
<title>送洪員外叔量▣▣官福州</title>,<text>寒日下孤郭。凄凄集風雪。行人視天色。車馬從此發。豈其吾子心。四十就縣職。高堂念親老。不行家無食。野荒鄣亭小。遠道鳥邊沒。行矣且勉旃。此別難具說。其二山民聚成村。烟火出林角。境僻人獸雜。官小少簿籍。星郞出是州。治之因其俗。字人無異道。心淸事不錯。况復山水地。而子愛靜寂。須向松桂林。抱書齋中讀。</text>
<title>雨後郊行</title>,<text>過雨平蕪晩起烟。明明日末見斜川。野中人祭靑楓墓。江上牛行白水田。鳴鴿東風高柳外。輕𩿨西塞古橋前。悠悠驅馬春郊去。一路斜陽芳草連。</text>
<title>幽意</title>,<text>小齋人自定。水木與幽寂。亭午山雨過。餘霞池中滴。桐花覆虗井。竹陰生孤石。端居離言說。庭戶無人客。</text>
<title>伏和外王父夏日韻</title>,<text>林霏滴歷砌苔新。淸宇棊樽穩置身。古沼菱花深罥鴨。荒田蔬葉長齊人。山昏雨氣通三夜。日落蛙音聚四鄰。野屋沉沉無契活。只將茶藥了吾貧。其二林光遆明晦。飛雨夕陽開。階溜沾詩草。簾風曬畫梅。野牛携瞑去。溪鳥帶晴來。山屋倚幽石。戶庭生紫苔。</text>
<title>送人之楓嶽</title>,<text>之子東關去。海山秋氣生。仙舟三日浦。雲屐衆香城。造化融奇幻。林巒自逈明。至今永郞迹。笙鶴夜深鳴。</text>
<title>山夜</title>,<text>寥寥山宇靜。秋夜易生音。幽感難爲意。孤淸自發吟。月容依草潤。泉語帶松深。與客坐林下。客歸惟有林。</text>
<title>菊花</title>,<text>晩抱幽香淡自新。誰憐霜氣入全身。踈籬雨後寧寒死。不與羣花共一春。</text>
<title>秋水木鳴。聞而歎之。</title>,<text>秋生羣物內。夜深各自聲。卧念流水性。靜看老木情。了然多所聞。就之還自失。視聽出無象。一一靈機發。林末通虗白。凉月生衣席。幽意自成感。不知爲誰惜。</text>
<title>送人之北靑</title>,<text>葉下亭臯九月深。征人臨發各悲吟。蕭蕭車馬風沙色。漠漠關河野日陰。官妓錦箏傳漢語。蕃兵皮服採人蔘。知君衣上纖纖線。縫得高堂送子心。</text>
<title>宿野人家曉發</title>,<text>䧺鷄屋上叫。茆室延虗光。早起覺微冷。夜來知厚霜。餘星猶嶺木。踈火已魚梁。五里行中野。一溪傡馬長。</text>
<title>訪湖上士人家</title>,<text>沙上停車欲問津。飛禽自得一江春。堤頭夕景通芳草。花裡行歌有麗人。楡柳陰深畊犢歇。淸明雨過野烟新。郊南十里逢高士。爐藥床書凈四隣。</text>
<title>春夜。與隣友少話。</title>,<text>花氣蒼凉一院深。夜來人語在西林。輕霞細滴空簾外。微月自生老檜陰。小燭行茶殘醉歇。春衣坐草暗香侵。了無機事來相聒。閒向虗塘見此心。</text>
<title>江上春眺</title>,<text>水簾遅日罷孤眠。歷歷春洲可扣舷。堤柳晴光通夕麗。沙禽飛下鏡中天。</text>
<title>訪金氏古亭。次板上韻示諸友。</title>,<text>步步得幽性。草開一徑通。高賢啓名宇。水木露眞工。鳥迹行欄下。泉音出石中。寥寥人不見。荒廟鎖靑楓。其二境靜無塵想。人幽念物華。池生芳草淺。巖着細花多。山鼠時窺井。林禽自解歌。是時三月暮。門柳可藏鴉。</text>
<title>稼穡歎</title>,<text>后稷敎稼穡。世人多餓死。剖斗折耒耟。民憂乃可已。太始無畊作。毛血以爲食。裸身無衣裳。巢木無室屋。宇內渾大朴。萬物同作息。生民無營爲。干戈何由出。所以鴻濛國。容易致皥煕。相土斲大木。五穀生是時。萬里無閑土。墾天下同。百弊於是生。黎元日蹙窮。秦皇變井制。漢時罷周稅。土産自有限。賦政何太苦。征繇未敢後。不然官家怒。丁壯被鞭撻。婦女在野墅。春種又冬穫。太半官倉去。憂愁上逼天。霜雹而風雨。天怒在一人。其害及九土。萬里竟蕭條。盜賊起兵火。小而山澤枯。大爲邦國禍。皆以稼穡故。爲害不亦大。先王敎食土。本欲蒼生活。百年聖不作。末流病民國。往往達觀者。枵腹謝火食。玄蟬以翼鳴。大龜耳納息。吾將放牛馬。焚耒破田舍。蟬口龜其腹。去從達觀者。</text>
<title>四月七日。登城北池舘。行小盃。同遊凡七人。是日雨。</title>,<text>松石冷冷護一堂。坐來山意晩蒼凉。雲容暝集高低木。人夢寒生上下塘。薜荔園深殘雨過。薔薇花落小盃香。泉陰在席鳥音滑。歸路巾車芳草長。</text>
<title>燈夕。次友人韻。</title>,<text>林木蒼然暝色呈。一時燈火繞重城。侯門畫蠟傳高閣。上苑花棚出大明。天爲良宵收小雨。人扶微醉犯殘更。侵星騎馬過南陌。風送誰家絲竹聲。</text>
<title>送舍弟國器 載璉 入淸潭</title>,<text>太華三峯下。淸潭一洞開。芙蓉生古木。雲鳥守荒㙜。游子登樓去。夕陽觀瀑回。冷冷山水內。贏得幾詩來。</text>
<title>拜道峯書院。謹次尤庵先生韻。</title>,<text>岈然雙石洞門開。香火空祠再拜廻。退向依仁齋上坐。兩三村子問經來。</text>
<title>賀雷淵南公 有容 致政</title>,<text>手摘天星步太虗。騎蟾曾侍紫皇居。林間早着山人服。花裡自懸宰相車。一徑春苔馴稚鶴。何江秋水長新魚。龍圖舊事渾如夢。村老來看內制書。</text>
<title>立秋夜</title>,<text>是夜凉風至。三更天氣澄。微雲開北斗。圓月正東升。遠樹生空箔。流泉帶一燈。幽人多所警。時候感相乘。</text>
<title>八月旣望。送國器遊赤壁。</title>,<text>來蘇亭下有歸船。風露空江月上弦。殘醉欲醒橫笛去。淸宵應夢羽衣仙。</text>
<title>戚從叔遯湖丈次明人蘆花被詩。以是韻命之。遂和以呈。</title>,<text>秋江薄被濯淄塵。裁得蘆花伴葦茵。楚浦踈烟生半面。吳門凉月着全身。孤舟冷覺滄洲暮。殘雪溫生白屋貧。夢裡相逢荷佩客。蒹葭三疊和陽春。</text>
<title>與客夜坐。憶舍弟。時風雨作。</title>,<text>殘燈欲燼客忘言。山屋沉沉自掩門。舍弟今宵江上去。滿天風雨宿何村。</text>
<title>與國器，韓兄叔致氏，韓友季亨 用龜。宿竹南精舍。次唐人韻。</title>,<text>夜久星辰大。人閒門舘深。幽林生灝氣。虗室得秋音。諸子耽新句。老夫亦一吟。寒花庭色好。孤坐斂群心。</text>
<title>又與韓兄及國器。呼韻聯句。</title>,<text>小屋蒼山下。幽人黃菊前。寶。 不期二友至。相對一燈懸。致。 老樹鳴遙夜。孤鴻度暮年。器。 久之凉月上。斜白射東天。寶。</text>
<title>北評事贐章 代家大人作</title>,<text>一出咸關始朔風。白衣學士遠從戎。古墳人說欽皇帝。殘堞碑傳尹侍中。燈照畫𣰽磨楯草。天寒雪磧射雕弓。書生眼目從今大。幽薊烟沙直北通。其二送君回憶去年秋。吾自經筵謫鏡州。日落愁㫌元帥壘。天寒孤笛壽星樓。行人曉發城南宅。別語初長塞上遊。歲暮相看俱老大。每當分手各深憂。</text>
<title>雪後</title>,<text>人迹蕭蕭一逕微。雪埋深巷鳥烏饑。天時日沒玄黃道。灝氣梅含動靜機。童子折薪成晩飯。隣翁乞火叩寒扉。從來窮歲少佳友。獨掩山居經過稀。</text>
<title>冬雷歎</title>,<text>今上之四十八年。冬十一月十七日。是日至日生一陽。陽自土中融融出。王者與天同其德。吾君八十臨民國。御殿來汝卿大夫。下令八路求民瘼。夜至二更三點後。天忽大風雲如墨。樹石欲走人屋崩。雷電而雹雨且雪。自北而東止于西。所至衆物皆催折。少焉雲散天如掃。仰看星月羅。碧落里中父。老來相慰曰。我九十未甞見。近聞官家勤爲政。天意何乃生此變。自古無無咎之災。旣發無不應之理。吾輩小民安敢識。但願國家長至治。久之語罷相顧起。我送父老長歎息。夜來丙寢憂如何。明日有令减膳至八日。</text>
<title>夜坐</title>,<text>殘燭小梅閤。寒天孤草亭。虗庭易好月。古木多踈星。已矣歲將落。熲然人自醒。三更下微雪。了了遙山靑。其二人外寒山衆。起居一小亭。杯樽當暮歲。風雪見孤星。楚國藏狂士。湘江有獨醒。斂心觀衆妙。床易篆烟靑。</text>
<title>舟行西湖。答舂客李春培。</title>,<text>一江雲日得淸遊。兩蘆花行小舟。野峀殘霞來遠楚。水村寒火聚孤秋。人稀古渡生踈木。潮落荒沙出亂洲。半帆斜風歸路晩。平烟漠漠見飛鷗。</text>
<title>少坐舂客家</title>,<text>野中雙出。林末半江斜。入洞忽無路。聞鷄方識家。盤登黃粟飯。庭曬白綿花。擧室淡如許。舂歌村日賖。</text>
<title>栗島</title>,<text>平沙分燕尾。孤嶼汎烏頭。人語漁樵夕。村深蘆荻秋。田中時採蛤。籬下各停舟。落照明高木。踈烟集晩洲。</text>
<title>圃巖</title>,<text>十里秋烟野色遅。忽看山影隱茅茨。雙巖對立東西壁。飛瀑中開大小池。沙淺魚鰕遊歷歷。波明雲日共離離。圃翁遺躅無尋處。村老自來話昔時。</text>
<title>三夫擧二網半日。得小魚十三頭。村老言近日水寒無魚。</title>,<text>山烟初罷石塘開。野笠亭亭立釣㙜。水淺沙寒魚不食。斜陽獨荷一竿廻。</text>
<title>淸潭卧雲樓</title>,<text>林翠生深牖。山凉在一筵。雲泉行石上。霞壁立人前。四顧淸冷內。數家水木連。久之衣露凈。松日下蒼烟。</text>
<title>津寬寺</title>,<text>華山一面梵宮尊。幽壁娟娟雲水昏。僧出高松寒洗鉢。客從流水晩敲門。樓看洞雨朝來處。石帶潭龍夜過痕。深坐中峯蒼翠半。月明孤磬對淸言。</text>
<title>宿元上人禪房</title>,<text>土室延虗白。客眠古佛前。深深仙梵響。裊裊香盤烟。絶壑踈鍾外。孤星老檜巓。淸晨心自正。靈籟與翛然。</text>
<title>同元上人過西山</title>,<text>騎驢二客遠。飛錫一僧癯。山郭烟生直。溪田鷺立孤。細花明古墓。幽澗出荒塗。太華添踈雨。霏微淡墨圖。</text>
<title>夏日憇田家</title>,<text>水田上下稻光靑。居者閑閑啓午扃。翁着草衣驅鳥雀。兒牽蛛網捕蜻蜓。牛聲暝返三叉路。鷗影明生獨樹汀。日落農談來四里。柳楡陰裡見犂星。</text>
<title>聞蟬</title>,<text>一蟬鳴遠楚。衆木起寒聲。天欲變時候。渠方得性情。雲容圓沼凈。泉語擧家淸。響盡幽林在。虗堂人自明。</text>
<title>李容齋古第延謚 代人作</title>,<text>喬木終南古相墟。滿庭花石夕陽虗。蒼山不改龍門宅。丹誥重頒博士書。百世芳名今煥若。大家文藻故依如。杯樽一席雲仍集。靑鶴聲中緩繡車。古第在靑鶴洞</text>
<title>輓姨兄鄭大哉 元綏 氏</title>,<text>陰風催流景。嘉木先秋萎。大化驅末運。君子多早死。欝欝終南山。下有鄭氏子。眉眼淡如畫。已念端㓗士。在世其能久。不幸生衰季。有志有才死。時年三十二。其二自君初生時。遇命一何薄。不識阿孃面。焉知子母樂。慈父兼慈母。一生懷中育。居然已長大。嶄嶄生頭角。今焉倐已矣。斂束就之木。虗堂丈人在。獨抱稚孫哭。其三諸姨俱少小。養在水橋宅。宅邊數挺竹。宅前雙古石。斑衫紗唐巾。與子花前劇。走入東園中。摘下櫻桃食。王父性慈愛。拊頂不呵責。嗚呼童子遊。卧念皆歷歷。其四處世如居屋。去之惟空室。浩然觀元化。忽忽飛鳥沒。顔回三十死。彭祖千歲活。有生豈不化。畢竟歸寂滅。生死一戱耳。壽夭何足說。逝矣莫慽慽。好遊八極濶。</text>
<title>伏和家大人松屛韻</title>,<text>高松雙立兩簷間。淸樾深深擁短關。一面排成靑障子。半庭如對小屛山。月從靜夜娟娟到。鳥悅幽霞格格還。滿屋秋音人獨宿。不堪風露細生顔。</text>
<title>代人作</title>,<text>川上行尋最上源。源窮忽得樹頭村。寒花着壁娟娟細。幽鳥驚人恰恰喧。滿壑烟霜生紫綠。一山花木聚黃昏。遙知今日冠童會。幾處春溪響石門。</text>
<title>夜坐次李侄士成</title>,<text>一床梅燭相依。雪下四山風打扉。孤屋寒鈴知鳥定。小橋踈花見人歸。空階冷入幽篁語。枯木明生老鶴衣。夜久迢迢瞻碧落。流雲初散數星微。</text>
<title>伏次家大人鐵原謫中。寄示諸韻。</title>,<text>小醉初醒夜已央。天星三五見氐房。庭篁雪覆經冬色。茶火爐生到曉光。枕外寒鷄鳴寂歷。松梢落月下微茫。纔能就睡旋呼燭。愁夢殘更苦不長。其二千江寒雪一人淸。月在孤峯遠夢生。此夜東州知不寐。三家村裡小燈明。其三候月元宵占一年。每將秋事驗圓。吾家小妹多伶俐。應着新衣拜最先。</text>
<title>漁父四時詞</title>,<text>新火初生桃欲發。杏洲金浦葦魚出。捉魚莫過葦魚所。辛苦得魚官吏奪。右春平烟細雨迷江色。野艇乘凉依樹泊。簑笠覆身睡一塲。起來澆飯柳邊食。右夏空江小棹繫寒荷。荷葉乍開魚子多。折葦魚沉水底。船中獨宿擁靑簑。右秋江上漁燈相應明。丁丁遙夜叩氷聲。手持靑竹歸茅屋。一犬吠人三四更。右冬</text>
<title>時謠</title>,<text>明月照孤宿。一鴈鳴秋風。念䧺空自鳴。奈爾儂相同。其二窓前養小狵。攤飯呼狵食。囑爾夜莫吠。與歡三更約。其三寂聽有衣聲。謂歡當來宿。開戶起覔聲。非歡梧葉落。其四郞化爲高木。妾化爲葛藟。千回縈復縈。木葛同時死。其五小屛畫金鷄。夜夜鳴鼓翼。畫鷄鳴有時。郞心那復得。其六隔墻花乍動。小書緣花落。不知郞底意。笑就花前拾。其七郞屬三醫司。儂家十字街。每曉當星起。漫道去赴衙。其八紫錦香角囊。歡從那裡得。裁線非儂手。一一皆生目。其九初更與郞宿。半夜衾忽空。曉起尋行迹。草開小墻東。其十捷身就郞抱。兩言無不到。始知都賺儂。念念生憎懊。其十一儂識他儂家。昨夜歡底爲。簾背隱一燈。窓前雙履兒。其十二簾帷掩孤房。深坐禱明月。小姑來在傍。敢啼不敢說。其十三妾身無君物。只留一釵角。脫下還與君。去遺新儂揷。其十四雪糖調紅露。玉女勸君酡。醉輒來嚇儂。公然生風波。其十五綠軸床頭祝。與他百年歡。結髮纔三歲。他意如轉環。</text>
<title>玉京謠</title>,<text>南內鍾鳴曙氣冥。上林樹色見餘星。中書小吏呼門望。六令公來待漏廳。其二雙炬成行九陌開。千官下馬一時回。捎鞭禁卒傳寒嘯。蕉葉扇低上相來。其三太醫提擧曉監煎。石炭金爐裊紫烟。三啓前宵無下批。閤門南畔喚承傳。其四淸晨司謁點班回。玉殿丹門次第開。火照東宮生珮響。春坊亞長問安來。其五金馬儒臣退晝筵。錦晴橋外望如仙。不知近日匡君義。警世書中講幾篇。其六瓊凾詩草覆紅羅。花落金甎響玉珂。傳道湖堂丁學士。平明製進建功歌。其七滿庭冠珮仰瑤皇。千歲三聲麗日長。珠漏欲稀人影退。烏紗各揷一枝香。其八九重仙酌汎新春。紫閣祥雲繞錦茵。內廐花𩣭高十尺。黃門牽入賜耆臣。其九邦慶今年集海東。賓廳新啓百僚同。午初初刻三嚴入。大駕將臨彰義宮。其十十二金屛畫翠峯。蘭房錦戶掩重重。中官坐睡花陰靜。機上宮娥繡衮龍。</text>
<title>素沙</title>,<text>鄣亭十里沒寒雲。漠漠荒沙野日曛。龜背蒼然三丈石。苔文上刻駱將軍。其二湖兵七百去無廻。古壘黃雲欝不開。往往田中埋黑土。至今沙鶴夜深哀。</text>
<title>林川南塘</title>,<text>沿江板屋起鱗鱗。水市漁樵會晩津。二百漕船齊擊鼓。投牛夕祭七山神。</text>
<title>益山道中</title>,<text>林廻路轉暮烟重。隔竹人家次第逢。斜日山明紅薜荔。西風水亂白芙蓉。天長野鶩盤平楚。官僻晨茄應遠峯。昨夜寒霜添活畫。小孤嶺外晩楓濃。</text>
<title>宿靈巖。有夢記感。</title>,<text>此行非得已。那忍死其人。念念生千悔。勞勞備百辛。終難諉子命。只恨坐吾身。若使他生在。寧無更續因。其二落木空山冷。殘燈獨夜淸。莫言千里隔。惟在一心明。冉冉將歸路。遅遲欲別情。覺來驚起坐。身卧朗州城。</text>
<title>峽夜</title>,<text>峽裡虎心善。居人不畏夜。見月出門去。上山收牛馬。歸來懸松明。抱子宿厨下。</text>
<title>白雲洞 康津</title>,<text>十月冬靑樹。四山花始開。石中有小屋。泉上得高㙜。晩籟千竿竹。淸香數本梅。主人摘黃柚。步自西園來。</text>
<title>海村夕望</title>,<text>野父鮑人八九家。海門秋水夕陽斜。園篁雨暗霜前葉。山柚村明屋上花。日落鮫烟生島樹。潮收螺甲着田沙。南來大陸於斯止。兜率庵頭望漢挐。</text>
<title>松湖亭 海南</title>,<text>長松歷歷挾晴川。忽有樓開與海連。日末殘霞斜度鳥。水門高帆遠齊天。風沙六邑黃禾外。漁採千家翠竹前。野氣蒼然窮眼力。平林低處起塩烟。</text>
<title>無爲寺</title>,<text>石氣森陰亂葛垂。雨中忽入四王祠。神藏屋角開元畫。龜伏草間百濟碑。數騎連嘶穿葉遠。一僧寒咳出松遲。</text>
<title>道岬寺 靈巖</title>,<text>碧氣生深松。金彩亂朝旭。洞中水石正。門裡宮殿肅。層宇居上頭。古佛羅金卓。爐烟上裊裊。仙鬼動一壁。梵堂三十六。左右簷楹直。窓牖逈相對。洞開無參錯。列甍朝上房。井井齊垂翼。居僧遠相應。衆寮傳磬鐸。蒼然殿後碑。字細苔不蝕。碑云王建世。道詵此入息。</text>
<title>金山寺 金溝</title>,<text>滄溟孤棹一僧忙。偸得迷樓卧內藏。夜夜金山應有氣。石間枯骨也能光。如來舍利峩峩丈六立金身。劉帝銅仙是後身。知爾三千東海路。今來應伴白衣神。丈六彌勒寧王自得萬年基。天作高山乃宅之。誤到靑郊蒼石出。千秋愧殺玉龍師。無學畫像袈裟上着綉獜衣。滄海千艘坐指揮。一出山門鯨浪息。石林庵外放兵歸。維政畫像</text>
<title>拱北樓 公州</title>,<text>亭亭寒日下雲間。殘郭孤樓隱碧山。欲向長安瞻北斗。西風更上錦城關。更一作𤢜</text>
<title>山行見廢寺</title>,<text>四山深竹閉禪扉。荒殿陰陰僧迹稀。迦葉榻中蒼鼠子。一時驚客上松飛。</text>
<title>宿山房</title>,<text>簷鐸自鳴爐火殘。獨僧不寐看香盤。秋生遠宇星辰正。夜靜深山鳥獸寒。一壑幽泉孤燭外。五更淸露老杉端。虗窓月落千峯在。起掃流雲上碧壇。</text>
<title>扶餘豪士歌</title>,<text>有客適湖西。乃至扶餘縣。扶餘古國都。山川欝不變。謳吟草澤起。土俗燕趙多。大江流沄沄。積峽東嵯峨。峽行百餘里。路絶山日昃。大石卧爲門。老木千章直。中有數間屋。蕭灑如孤磬。風牖自闔開。主人呼不應。古書三千卷。整齊盈架槧。朱綠亂篆楷。卷卷皆說釰。寶匣靑轆轤。壁上掛一雙。人去知無遠。爐烟縈紙窓。少焉一少年。手縛生鹿至。身長高八尺。烱瞳鬚顔美。見客驚且揖。顚倒羅床席。談笑雜咳咯。意氣生顧眄。閴然無烟火。一喚陳酒饍。夜久吹燈滅。與客屋中宿。星漢動高山。萬木鳴淅瀝。心骨忽森聳。冷飈透窓隙。孤嘯起哀壑。寂聽生履聲。靑帕靑裌袖。一士立中庭。披帷擲大刀。握手倐悲喜。相對兩少年。氣貌乃相似。睡中憑月光。依俙見動靜。少年起太息。手釰黃冠整。黃冠隨靑帕。出門不見處。飛雪化爲虹。各從東南去。時夜已三更。月正千峯肅。急鴻驚亂潮。衆谷皆慘裂。二士乘一氣。玲瓏下木末。悲咤不自勝。相視淚紛紛。一士謂少年。與君從此分。言已風颯然。一道起寒雲。客子乃斂衣。再拜請受言。曰我三壯士。各自四方人。結心爲弟兄。學釰入燕薊。雲遊至八荒。生死與同誓。阿季歿于南。十年未報仇。仇人卽海賈。今日宿全州。夜入全州城。殺之今始還。髑髏血糢糊。哭祭阿季魂。靑帕是爲仲。向我呼以伯。周遊無定居。家在白頭北。來自白頭至。去向白頭歸。我輩天下士。四海無不之。小處芒毫細。大爲風雨馳。乘虗上拍氣。萬里一瞬視。百變生五指。一釰隨所使。往者荊聶術。與我各自異。莫向世人道。我言至于此。客與少年別。去訪海賈里。齊言某日夜。主翁無首死。居人皆衣白。官家方索賊。歷歷前夜言。目擊無所錯。還尋少年屋。寒灰噪烏鵲。昔聞江湖間。往往多奇士。可聞不可見。少年豈非是。</text>
<title>輓韓吉哉 用鼎</title>,<text>我自關西至。哭君山南屋。下馬已酸然。幼子門前劇。小奴引余入。吊位陳一席。玄木卧東首。高床覆尺帛。嗚呼韓吉哉。就之不可覿。其二恭惟春府丈。晩年多福履。上有太夫人。下有四男子。四男相長大。之子居其二。諸孫五六人。羅列堂中戱。君何捨斯樂。去去不相俟。其三直以通家故。少小相識名。翛然始接容。未語知性情。文華乃餘技。期子大其聲。三十三年事。此去何所成。漢南荒山大。埋却一書生。其四小閣山塘上。古廟楓溪路。高花滿木末。雲物接春暮。季亨行小盃。叔致探新句。余携卯君至。與子息庭樹。箱中有古箋。朝閱淚如雨。</text>
<title>訪南湖人家</title>,<text>離離湖邊草。漠漠湖上雲。湖行十餘里。荒塗田中分。遂至一巖下。忽聞羣樵喧。老木四五樹。扶踈蔭小村。衆鷄食塲圃。雜花上攡垣。寂若無人氣。以手敲柴門。一士呼我前。一士開西軒。乃得眞隱情。相對無餘言。</text>
<title>題謙齋溪山春晩圖</title>,<text>幽林帶溪日。寂寂掩人家。川暗踈踈雨。松低細細霞。風琴開古屋。雲鳥宿孤花。橫笛移舟去。遠汀烟自斜。</text>
<title>松都</title>,<text>松嶽鎭荒野。草中王氏都。殿墟禾黍色。城上牛羊途。孤客自懷古。昔人寧識吾。山河竟蕭瑟。落日起寒烏。</text>
<title>平壤</title>,<text>今之大邑古王京。西道山川擁一營。粉堞晩依斜日出。朱樓競帶半江明。周時割與殷師國。漢代封爲樂浪城。十里風烟關塞暮。淸流壁下小驢行。</text>
<title>浮碧樓</title>,<text>西風山郭俯淸流。歷歷澄江見二洲。上下空明橫一碧。水雲東畔汎虗樓。</text>
<title>永明寺</title>,<text>亭亭白塔倚江天。多小樓㙜山郭前。水客歌連淸磬語。漁燈寒照老僧眠。荒階石帶麒麟窟。古井苔沉文武泉。獨上危欄生遠夢。明霞孤鶩夕陽邊。</text>
<title>箕子墓</title>,<text>浿水西北流。上有王者墳。松栢肅泠泠。深山太古雲。祝冊邦君署。四時香火焚。至今空殿中。蹌蹌鳥獸羣。我聞箕子塚。或在冀州云。</text>
<title>外城</title>,<text>春城南畔見晴川。芳草踈烟野色圓。歷歷舟船行樹外。離離畊耨在鷗前。一江十里漁人屋。九井八家箕子田。斜日咏歸亭上去。山河漠漠杳千年。</text>
<title>綾羅島</title>,<text>村明沙凈晩波澄。日永江兒唱采菱。垂柳芳堤橫一笛。斜陽舟過小金陵。</text>
<title>謹和內舅寄示韻</title>,<text>書釰蕭蕭出浿關。風烟一路馬蹄間。黃樓鶴去三千歲。蒼峽仙遊十二山。野寺寒鍾孤客睡。水門斜月小舟閑。洛中親友應相憶。春晩鄕園猶未還。</text>
<title>閱波亭。與國器同賦。江東</title>,<text>荒沙潮落水禽歌。白馬門西晩雨多。獨有孤亭同魯殿。江頭閱送幾風波。</text>
<title>黃鶴樓 三登</title>,<text>寂寞荒江外。飄颻小閣開。關河將暮歲。風雪獨登㙜。孤日亭亭盡。殘山冉冉來。樓空仙不返。怊悵下梯廻。</text>
<title>鸚鵡洲</title>,<text>高石揷幽黑。渟洄爲小洲。鶖鷹盤古壁。魚鱉息深湫。兩來烟戶。中流得畫樓。夜凉風露靜。淸月在虗舟。</text>
<title>黃鶴樓月夜聞笛</title>,<text>水夜無四鄰。月出波寂寂。衆山起明霞。半江生寒綠。汀火相應發。歷歷渡氷客。是時高樓上。獨立衣巾白。星河宿遠潊。鸛鶴呼高木。劃然吹鐵笛。響盡江天碧。</text>
<title>汎舟鸚鵡洲。下至廣寒亭。觀立巖。少憇靑雲里村舍。</title>,<text>能城江水之南津。兩山夾出水西東。翠樾澄灣互參差。淸水曲折貫其中。一峯纔失一峯出。江流九轉山九峯。半日舟行翠微半。衆壑欝嵂波呼洶。舟人抱棹忽相譁。仰看翠壁高巃嵸。奇石削立無尺土。石與水擊光蒼濃。風竇空泠飛蝙蝠。巨湫黛綠藏蛟龍。大石欲落小石立。中作風雷相盪軋。如入巨宮深殿中。使人起敬聳毛骨。風強颿轉一回顧。流始息山四低。隔林烟氣三兩村。蘆籬竹棚鳴午鷄。下舟登敲柴荊。少焉主人來相揖。凈掃房櫳陳葦席。坐我中堂羅杯酌。自言家住淸江上。少小捉魚淸江曲。林樾春深桃杏花。汀洲秋入蒲菰葉。一竿一網舟一棹。汎汎人與沙鷗白。洞中鄰落皆一姓。山畊水釣生理足。山外人客猶不到。世上風波何由識。余聞此語一太息。半江落日回舟檝。</text>
<title>在三登。伏次家大人除夕寄示韻。</title>,<text>一十二月分爲歲。歲到此夜方乃遆。坐救此夜夜不住。鍾動星大稍稍逝。石屋深火人蹤滅。四山積雪寒無際。况復游子久離家。衆慮皎皎多所慕。遠念阿父高峯在。窮山守夜涕成雨。高峯之山先祖墓。上有楸檟相枝吾。寒掃白雪拜丘壠。淸晨百感應交紆。且憶藥山山下居。剪蔬打餻杯屠蘇。中妹小妹年相齊。畫紙爲局賭雉盧。而我獨在能城夜。悄悄其於此夜何。只可今年三百日。歸拜爺孃長歡歌。</text>
<title>三登東閣春帖</title>,<text>左招鶴樓天仙。右引鸚洲皓月。葉縣鳧滁陽酒。帶得一聲長笛。坐占十里晴沙。但見平楚踈烟遠潊歸艇。若使坡老聞之。必曰畫中景景中畫。其二裡烟火人畊。花下圖書吏睡。褰蘆簾掛蒲鞭。靜燒小爐香烟。閑撥石鼎茶火。少焉官娥抱琴山鳥下席。恐敎俗人知耳。分明吏是仙仙是吏。</text>
<title>成川</title>,<text>束峯盤棧道傾。一回叢薄四山明。林梢隱隱川光永。日末蒼蒼郡勢平。百里風霞花樹聚。小丘烟火吏民行。晩橫長篴官橋去。十二樓低楚色晴。</text>
<title>降仙樓 十二首</title>,<text>朱樓逈出畫中天。江上靑山十二連。坐待仙人仙不返。西風飛舃下孤烟。右降仙樓秋江與日晩搖紅。高下樓㙜在鏡中。彩槳浮來金碧亂。波心驚失水晶宮。右倒影軒鰲背風烟一夢凉。畫欄東畔已仙鄕。樓船不返滄波暮。㙜下金光草自香。右蓬萊閣羅幕微搖銀燭光。楚山行雨畫堂凉。曉聞鳴鶴秋無迹。瑤席依依去後香。右留仙觀澄湖浮出玉闌干。飛入空明影一團。上下琉璃樓獨逈。孤光和月不勝寒。右玲瓏閣轔轔風駕列成行。次第笙簫閙畫堂。檀板一聲飛去後。踈簾空自裊斜陽。右集仙觀迢迢冠珮犯天星。人與飛樓立杳冥。一道虗明迷遠近。濛濛烟雨起寒汀。右玄虗閣淸江玉篴一聲秋。閑挾飛仙半日遊。夜向中堂仍共宿。泠泠如在廣寒樓。右伴仙觀亞欄十二逈盤霄。撩亂風花晝寂寥。每到中軒還忘去。夕陽留杖暫逍遙。右逍遙軒瑤花自摘小簾開。客倚微醺獨上臺。斜抱踈絃彈夜月。水雲無迹鶴飛廻。右淸和閣丹桂秋風一夜生。白雲歸路問三淸。小爐香歇餘灰煖。空外時聞鷄犬聲。右昇眞閣東樓初上始仙宮。下界濛濛烟雨中。從此淸都知不遠。昇眞閣外小橋通。右通仙觀</text>
<title>巫山十二曲</title>,<text>亭亭一朶碧芙蓉。叢玉排成最上峯。花樹空濛春日暖。藍田烟氣起溶溶。右碧玉峯珠箔初褰第二欄。奇峯飛出彩雲端。泠然碎珮鳴空綠。仙女傳香下廣寒。右金爐峯一枝玉笋立迢迢。峯上星烟聚碧霄。每値中秋明月夜。至今疑有彩虹橋。右天柱峯月沉江白小舟廻。獨掃烟霞宿上㙜。風露泠泠靈籟發。夜深惟待羽衣來。右夢仙峯巫山曲罷山蒼蒼。蕭颯風生峯月光。十二欄前簫鼓亂。一時官妓賽襄王。右高唐峯山花山鳥楚王㙜。三風烟半面開。峯上千年仙女迹。笙歌夜夜月中來。右陽㙜峯風袂霞裳降半天。春山凈綠濕行烟。月橫星盡無尋處。江上孤峯曉夢前。右神女峯流雲一段曉濛濛。飛過天河入楚宮。少霎羅窓朝日上。一回驚散落花風。右朝雲峯宮荷珠散雨絲絲。羅幕微波燭滅時。一陣風來星漢凈。餘霞猶滴桂花枝。右暮雨峯碧落迢迢一點明。仙人騎鶴下三淸。盤風遠向靑山去。六六峯頭和鳳笙。右笙鶴峯太乙眞人鬂髮絲。瑤山春曉種靈芝。忽被商翁偸採去。碧桃花下撻仙兒。右紫芝峯孤高一柱立斜暉。殘郭西風入翠微。近得令威消息否。數聲歸鶴海雲飛。右華柱峯</text>
<title>舟行沸流江。登醒仙庵。吹玉笛。</title>,<text>六六峯轉奇。一水沿山去。忽聞星星鍾。倒出蒼翠處。一僧立松呼。舟人相應語。危塗緣秋毫。曲折縈藤楚。屋中排石佛。簷角飛松鼠。下視泊舟處。笑歌隱浦潊。歸路吹玉笛。衆壑生律呂。</text>
<title>藥山東㙜 寧邊</title>,<text>絶孤城最上關。大荒日落鳥飛還。南天積氣渾爲海。北陸凝陰盡是山。木末樓㙜三寺暮。磧中烟火七州閑。妙香八月恒飛雪。蒼白雲端露半顔。</text>
<title>西將臺。次國器韻。</title>,<text>江廻束濶無倪。天作重關鎭浿西。雲湧釰芒三面合。鳥通線路一方低。陰厓白堞盤空細。古戍靑烟入塞迷。欲倚秋風窮遠目。中臺斜日上高梯。</text>
<title>六勝亭。次國器韻。</title>,<text>秋水明虗閣。寒山聚小池。鑑開凉雨過。荷動彩船移。杭妓湖中景。輞翁畫裡詩。赤橋楓柳外。歸騎月昇時。</text>
<title>飮博樓。與國器拈韻同賦。</title>,<text>大濛濛飛鳥通。忽看高閣遠齊空。吳門城郭名天下。蜀地江山壯漢中。晩倚高樓悲落日。強將殘句敵秋風。時危海內無平仲。誰策澶州第一功。</text>
<title>捿雲寺</title>,<text>石落山停僧語生。寺臨絶壑背孤城。烟蕪歷歷幾州暮。雲木迢迢踈磬淸。古宇仙靈羅肅穆。數峯星斗宿崢嶸。定禪不寐坐敲竹。一竹一聲忘一情。</text>
<title>東㙜夕望</title>,<text>風高木亞一㙜危。身外濛濛天四垂。群嶂倂雲皆北到。長河與日共西馳。烟沙樹暗蕭蕭騎。城郭秋高獵獵旗。人世百年飛鳥沒。爲憐暮色立移時。</text>
<title>金沙寺老居士歌</title>,<text>君不見延津村中老居士。持絃乞米行且息。頂掛破簑蹇一足。厖眉垂睫雙瞳碧。自言嶺南良家子。家在玄風白沙里。父母早死無弟兄。九歲爲僧瑜珈寺。十六遠隨徽上人。數月坐禪石室中。巨壑絶無烟火。山魅木魈嘯寒空。不寐不語惟食松。坐觀懸絲靑紫紅。忽然發病心如狂。一朝笑別毗瑟山。長髮湖南學琵琶。來屬梨園爲伶官。梨園春日花如海。一日六日多行樂。妙曲絶響隨指變。院中國工無顔色。雲遊四方無蹤跡。手持樂器出關西。一彈浿城烟花發。再奏巫雲月低。刺史命酒浮碧宴。太守賜座仙樓筵。宣州鐵州一千里。中間閱歷幾山川。統軍亭外荒野大。三江落日浮蒼然。一曲彈出烏夜啼。邊鴻欲廻愁雲烟。座有樊生能知音。與我同舟入海國。是時崇禎初一年。椵島聞有毛都督。都督聞之使人召。酒筵大開鎭海樓。畫舳錦帆迷海門。十二白堞臨碧流。旂纛五面屯如雲。戰士一一皆豼貅。桂樹中堂白玉階。綺戶畫欄開重重。九級羅幕啣金龜。七寶綵筵承火龍。博山金爐沉香火。面面紫烟成奇峯。閣上珊然畫簾捲。左右玉女低花容。虎士分隊各呈技。黃冠膝席齊抱器。絲管訇轟笳鼓發。庭中百嬉羅第次。七尺頎然掉袂入。手按短器絃三四。花兒錦琴鳴中堂。李老寶瑟當華筵。元帥使我坐其傍。席前拜起調短絃。斂衣抽撥劃一聲。中和葉裡平羽曲。風自東來春濛濛。千樹萬樹花的的。聲聲幻作界面譜。海天急雨驚落木。四座悽然忽下淚。中曲一變梅花落。月中衆士齊回首。風前萬馬啼向北。大絃嘈吰聲將亂。湘篁月沈靈雨過。元帥大拍叫絶奇。呵退衆伶迎上座。賜我紫雲盈盈女。處我金碧深深屋。運籌堂前淸月夜。每倚高樓望京國。呼我一彈聽未了。愀然淚隨聲聲滴。島中兵來殺元帥。此身轉屬寧遠伯。丙丁之年胡騎至。瀋陽已陷遼東亂。屋中佳人無消息。囊裡千金盡傾散。山海關北人烟絶。白骨如麻血爲水。脚胝足繭越千里。驀山潛水經萬死。竄身遂至江陵府。寄食漁家爲漁子。三日浦口曬網歸。九松㙜畔擁簑宿。擧竿求魚魚不上。得魚賣魚難自食。關東大饑主翁死。流離海上無所托。北上漢城人不識。行乞轉向松京路。松京富人馬大官。見我一歎爲之寓。古都至今盛繁華。多少樓㙜咽歌吹。畫橋落花列旗亭。春城細柳嘶遊騎。紅燭綉毺淸夜宴。家家勸我葡萄酌。更理舊曲聲不訛。聽者如山皆嘖嘖。一夕哭別馬公家。馬公已歿主家殘。踽踽此生當安適。身邊一筇惟一簞。五日一食誰憐飢。短褐百結那禁寒。鼓腹糊口行匍匐。來投海西長淵地。海西歲弊多盜賊。村舍不許他人寄。耆臘海淸二老長。聞在金沙山上寺。手掛摩尼燃雙臂。山門發願爲居士。至今八十猶不死。點檢前遊如夢裡。舊譜依依尙難忘。時將木魚調五指。怳如武昌老人笛。心長曲澁芒然失。荷杖負帒步蹣跚。乞食西至載寧郡。有人相逢延津村。自語平生雙淚抆。我聞此言仍太息。榮辱悲喜奈命何。欲將金沙居士歌。寄與世上公卿家。</text>
<title>妙香歌。次國器韻。</title>,<text>妙香之名何代始。山多大木皆靈香。宏廓探密二祖師。王建八年開道塲。積氣磅礴結幽妙。上世指爲神仙鄕。一涉林江忽無路。獅嶺以北皆蒼蒼。烟雨倒揷千萬丈。鋩鑽釰束當人前。擲躅丁香十里花。普賢門關開洞天。四王火戟神門內。文殊白象曺溪道。滿壑金碧迷合沓。玲瓏戶甍神功造。異蹟尙傳西山杖。靈光夜生如來齒。安心三十六浮圖。一僧指點雲際寺。㙜上潭爲㙜下瀑。淸泠使人滌塵髓。忽看絶壁當面起。亂藤滑苔縈石心。仰拏鐵繩懸身登。繩窮石㙜高萬尋。法王曉雨迷雲木。三道白瀑起風雷。上垂天紳如練直。下噴珠泉飛徘徊。龍淵深黑若鬼神。奔濤絶壑風雨來。有時潛蛟露其角。化爲高石蒼山隅。大劃深紅昔人名。苔飮石浸字半無。堂宇整明井臼潔。上院小捿多奇愛。獨橋深葉度雲壑。迢迢佛影千峯內。松檻古磬懸自語。山庭老鹿眠相對。藏史古墟禪室靜。僧與獨松蒼癯態。佛智菴廢人氣寂。塵卓小迹山鼠在。吹火溪畔煎山花。賓鉢暮鍾來雲端。錦帕寶經六七床。上方禪誦爐烟寒。矗立高㙜朝萬壑。天風吹掃濛濛雲。異說蒼茫檀木死。太始東降鴻濛君。萬瀑洞開忽喧豗。霹靂倒下蓮花峯。回合百川落一臼。水擊石磨聲撞舂。逬身千仞下內院。衣錫昔住淸虗師。釋迦舍利西域至。瑪瑠古鉢日本來。天將帖中宣祖畫。草書墨竹龍蛇奇。石罅小广名金剛。居僧左肩山烏巢。深竇木石皆道心。魅魈聽法來相交。緣水十里入武陵。玉洞古坎涵淸溪。不知裡面何人居。流泉落花隨處迷。鬼斧斸成天柱石。亭亭俯臨羣山低。三十三佛丹靑像。香爐古殿深深懸。落日靈山孤塔影。細雨南精仙梵聲。我聞海東多名山。智異峻奇金剛淸。西峙香岳與之敵。第一中峯名昆盧。古來誰見三神山。若箇之邊疑有無。居高地僻其氣厚。深處往往靈恠多。夢見羽衣騎鳳客。眠起彩霞迷阿邦。出山但見一抹靑。依依若聞鸞鶴歌。</text>
<title>次國器妙香軸諸韻</title>,<text>巖間橫木度冥濛。小寺搖搖在半空。一壑窓櫳通石氣。數僧衣袂住天風。江光九字分沙外。峯勢千濤赴中。雲海西邊看日沒。歸筇移上藥山東。右萬景庵一回叢薄得空菴。鼯迹虫絲滿小龕。度樹筍輿僧足四。隔紗蓮卓佛身三。松間小妓調絃語。泉上眠僮聽手談。春味山中堪濟勝。獼猴桃熟竹醪甘。右觀音庵古松三四小亭圓。風珮泠然颯欲仙。人帶平烟斜度野。樹將孤日遠齊天。村容半錯參差。樓勢全臨宛轉川。歸路香山三度客。碧紗籠下誦前賢。右四絶亭圭瓚峩峩競萬岑。曹溪門舘洞中深。亂松肅肅樓㙜氣。幽壑星星磬鐸音。一枕檀香通客夢。衆房禪誦各靈心。黑雲四面天交嶺。明日巾車箇裡尋。右普賢寺千回攀石鐵繩懸。却掃羣山起陡然。疊足初如穿積壁。搔頭忽欲問靑天。峯光下受空明日。洞氣渾涵窈窕烟。佛祖開荒前代說。一僧隨虎雪中眠。右引虎㙜木亞山欹風急來。忽看三瀑競徘徊。太淸沆瀣常通夜。紫閣烟霞逈絶埃。珠浦散成空外雨。龍淵飛落石中雷。少登上院臨全局。心目茫然轉覺恢。右引虎㙜觀三瀑斷磴緣崖高又低。忽臨深壑忽登梯。熊捿積葉飛高木。鹿唼殘花渡小溪。四顧洞雲迷上下。仰看峯日辨東西。山行步步多靈矚。恠鳥如人歌且啼。右佛影㙜路中樹梢白弁兩三羣。花落虗庭細草分。松氣滴簾生翠雨。峯英棲壁起寒雲。靈山誰闢天王刹。石室曾藏太史文。香火中㙜茶麪熟。板房踈磬入淸聞。右佛影㙜撲地蒼然笑蟪蛄。淵翁去後又登吾。大荒日月光難定。滄海風烟氣欲無。呼吸知應通碧落。溟濛直欲敵昆盧。雲從下界埋千壑。人與一峯天外孤。右香爐峯百川赴一壑。回合勢撞舂。寒落千層石。聲從第幾峯。急飈驚嘯魅。飛雨見騰龍。注矚方生眩。沉吟却返筇。右萬瀑洞中峯見海日。天地啓淸晨。其上有喬木。厥初生異人。萬壑鴻濛氣。千年渺小身。祗今太白頂。深樹尙殘春。右檀君㙜石底忽聞磬。屋中知有禪。風广雙牖凈。霞壁半簷懸。井臼渾涵翠。松杉亦守玄。然觀慧性。身外息空緣。右金剛窟松月當深檻。淸宵話入微。退翁曾寫帖。惟政舊留衣。往䠱猶依古。居僧半已非。滿山風木外。寂寂掩禪扉。右宿內院夜靜簾帷正。山深木石靈。爐明三世火。鍾動五更星。凉籟人衣濕。淸香佛念停。月沉晨偈罷。諸嶺尙冥冥。右宿東林房齋房如祠宮。入門起敬穆。居僧五六人。一一眉目肅。各持金剛經。就坐中堂讀。簾几整若一。起居靜無錯。始知方丈內。乃見三代式。右賓鉢庵見讀經僧廢寺沒行徑。披榛方獨尋。荒庭流水亂。虗座老藤深。古像猶靈骨。幽禽自道心。森陰驚冷雨。松上忽生音。右見佛庵金沙石臼水瀠洄。一道淸溪高下開。最上源頭雲樹合。不知誰送落花來。右武陵瀑獨憑僧手放雙眸。飛躡鳥途倚一樓。赤日夾雲騰絶海。靑山帶郭入延州。天通碣石無邊勢。人在龍門最盡頭。關外大觀斯至否。千秋欲喚子長遊。右觀海庵落日明殘郭。孤㫌帶小亭。四山雲木內。百頃烟濤靑。乳鹿乘凉息。幽泉喚夢醒。古柯多正直。風雨老千齡。右隱松亭</text>
<title>次贈永煕上人</title>,<text>晩叩禪扉上蔚藍。一山花木過三三。中㙜客去松陰正。遲日持經坐水南。</text>
<title>將發藥山。同舍有戀別者。作詩笑之。</title>,<text>羅幕微明小燭低。前宵香夢覺還迷。風雪蕭蕭江上路。一人騎馬一人啼。</text>
<title>元齋。次國器韻。</title>,<text>山閣初晴雨。風爐自爇香。幽月依松漾。寒泉到石忙。林深時見露。荷暝轉生凉。客枕知秋近。虫音與夢長。</text>
<title>登六仙巖。次隣齋韻。</title>,<text>雨過諸壑互明晦。蟬語樹凉山照開。流水倒成大小瀑。蒼巖分作高低㙜。翁澆白飯倚松食。兒戴靑荷穿草來。遠嶺生陰烟鳥息。鳴輿伊軋侵星㢠。</text>
<title>寄閔生景烈 三登人○二首</title>,<text>江空露白小舟廻。閔子歌長淸月來。風笛寥寥遙夜外。後庭花曲不堪哀。其二水村兒女坐當壚。笑問兒家酒熟無。有酒只令終日醉。一盃何惜千錢沽。</text>
<title>三紅詞。贈成川妓一枝紅。</title>,<text>仙花的的葵花紅。萬綠叢中有二紅。楚今來無限恨。葵紅不見見枝紅。</text>
<title>齋中。次人寄示韻。</title>,<text>杏花庭畔昔聞賢。山屋相逢記十年。遙夜鳥驚千樹月。踈星人宿七陵天。榮枯自古惟前定。憂病平生各苦緣。流水高松棋局外。許君來作爛柯仙。</text>
<title>舍弟國序 載琬 夜得一詩。乞和於二兄。遂書之。</title>,<text>近山虗閣衆音生。水木偏於秋後鳴。梧葉明明風露凈。下簾深見數星橫。</text>
<title>宿安州城。聞獵騎夜過。</title>,<text>火照千林獵騎圍。親兵一百各持旂。夜深城上齊吹角。元帥三更殺虎歸。</text>
<title>百祥樓</title>,<text>百尺城上樓。拍拍臨飛鳥。天放荒野大。山落寒雲小。長河北流急。白日下裊裊。</text>
<title>七佛寺</title>,<text>空殿陰陰七祖師。寺門花發野風吹。人浮落日觀音海。鶴唳秋宵蔣帝祠。樓上破鍾留古篆。城頭斷石識殘碑。山南小屋烏鳶下。寒食年年祭乙支。屋一作廟</text>
<title>望京樓</title>,<text>千仞高城最上頭。西南放目已邊愁。平烟半黑鱗鱗屋。輕帆齊明冉冉洲。古寺風鍾浮七島。大荒雲日轉孤樓。春陰漠漠鳥飛盡。簾外蒼然四十州。</text>
<title>見節度使出營</title>,<text>樓炮初放第三聲。笳角齊鳴上將行。小妓輕裝騎㺚馬。捎鞭一一出兵營。</text>
<title>送人歸巫峽</title>,<text>君家何在水雲庄。十二巫山半夕陽。一騎蕭蕭沙上去。江花亂落滿蹄香。</text>
<title>殷山道中</title>,<text>十里春江菖杏靑。迢迢數騎帶烟汀。朝霞欲歇蒼臯出。一樹花前淡淡亭。</text>
<title>澹澹亭</title>,<text>峭壁臨江起。孤亭小縣西。雪餘朝旭上。鵶外冷霞低。樹出參差野。氷明宛轉溪。遠橋橫寂歷。一一渡人迷。</text>
<title>無盡㙜 在价川</title>,<text>蒼石亭亭四野開。高樓直受大江來。山光遠泛空濛出。氷勢中盤廣漠廻。極目烟霞通數郡。滿天風雪有孤㙜。迢迢寒木水門外。一半漁村斜日催。</text>
<title>嘉瑞窟 在祥原</title>,<text>嘉瑞之山多大石。石勢欝嵂光蒼綠。拗藤疊石登其上。砯崖倒立高千尺。忽看絶壁當面起。石拆巨竇如大屋。中有雲山千萬疊。下受日光生衆色。古㙜鐵馬多剝落。深龕土佛相顚錯。一洞轉入三竇出。下竇幽黑不可測。居僧里人三四十。人持一火相爲燭。深罅細路通一線。尻高手行匍匐入。蹲蹲逬下千層低。四壁始豁山如揖。石出眞髓多靈妙。分爲萬象羅錯落。偃蹇千官張圭璧。戍削衆釰攢釯角。忽爲雲榮忽爲山。挺出玉笋亭亭直。門闢紅箭灝氣生。㙜成玉燭幽光積。窟中。有紅箭門，玉燭㙜。 野色忽圓川原正。井井白水成阡陌。上田下田大小畒。一一區劃交似織。復有烏牛畊事畢。逌然暝卧田上息。野庭一半通虗白。中峙積禾何嶷嶷。出方臼涵淸漪。風𥦔細溜流滴歷。一陟一峯復一峯。峯峯倐爍生奇矚。是皆石乳能爲爾。乃知眞化無不極。少憇中㙜行小盃。歌者笛者齊一曲。空竇聲生聲相應。化爲一聲風雷激。聚火燭幽人語譁。蝙蝠亂起風獵獵。下臨絶壑路轉急。神骨竦寒難久立。曰昔有人窮竇行。竇窮巨海天相接。入竇幾年始還家。去時黑頭皆成白。我聞此言出洞來。天光忽大山日昃。林壑生曛撥雲下。夜向開天寺中宿。</text>
<title>宿金仙㙜 煕川</title>,<text>一燈明絶。孤坐見先天。壑雪應經夏。巖碑不記年。亂峯禪誦外。幽月佛眠前。夜久中㙜宿。寒衣濕曉烟。</text>
<title>在藝苑直廬。承箕城宣諭之命。辭陛出都門。馬上口占。</title>,<text>手奉丹綸降闕來。延英朝日拜辭廻。却登華峴瞻京闕。烟樹春城夢裏開。其二內賜詩囊宮㨾裁。天孫機上七襄開。堪憐此去西京路。領得風謠愧不才。其三關路迢迢驛騎歸。聖恩特許拜庭闈。舍弟科聲同日至。一門榮慶古來稀。</text>
<title>宿臨津江村</title>,<text>深木蒼蒼曙色多。遠洲斜月動寒波。殘宵未了瓊樓夢。驚起江兒水調歌。</text>
<title>松京十詠</title>,<text>野中有古國。樹立何辛苦。沉吟五百年。倐忽飛鳥度。興亡竟無迹。獨立見千古。其二山上古銅狗。歷歷羅六七。石燈如孤鶴。夜夜光不滅。天運乃如許。地理何須說。其三步出東都門。石何崔嵬。麗王十八陵。纍纍縈草萊。寂寞千載下。只見使人哀。其四小橋名善竹。草間埋片石。行人不敢過。下馬見古迹。精忠化爲血。石磨血不泐。其五女心易傷春。春日冶遊多。歌哭俱在山。一哭復一歌。莫向滿月㙜。奈此春草何。其六土俗似江南。居人尙財用。但知錐刀利。不事農桑重。往往郡邑間。太半松商訟。其七地居二京會。貨賄日湊輻。㫌帘挾一城。蹄轂咽九陌。大賈不動手。家居方丈食。其八穄田山僧過。倒杖看星度。唐時有一行。見圖驚起舞。至今惟孤墳。野狐鳴䕺莾。其九後西江頭水。回薄槖駝橋。漕舶都門至。萬帆乘春潮。千年變成田。離離禾黍苗。其十百花被澄潭。紫綠千頃凈。水石渾無競。草木皆可敬。徐子讀易處。古廟雲鳥靜。</text>
<title>芙蓉堂 在海州</title>,<text>千朶芙蓉晩蘸紅。滿塘雲日動玲瓏。波心魚息樓㙜氣。堤上蟬通槐柳風。花泛夕凉飄箔外。山涵秋雨赴杯中。琴聲欲歇衣生濕。銀燭紗籠月在東。</text>
<title>伏次家大人贈蓮幕韵。示幕中諸人。</title>,<text>淸秋蓮幕擁絃歌。華燭池㙜夜氣多。傳道相公親送酒。畵樓西畔降靑娥。</text>
<title>控海㙜</title>,<text>元帥高樓古堞東。蒼然水陸眼前空。平烟樹入全城黑。落日天將半海紅。百里㙜隍分夕野。兩西舟楫進秋風。征蠻往迹今猶在。回憶先王躍馬功。</text>
<title>琴操八疊。題碧城琴妓千蓮琴背。</title>,<text>碧城琴妓字千蓮。膝上冷冷橫七絃。一曲彈成平羽調。夜深花月照嬋娟。其二今人不見少年時。髮爲阿誰寸寸絲。燭盡虗堂彈別曲。荷花風雨怨相思。其三曾入延州夢楚㙜。桃花詞曲至今哀。郞騎白馬箕城去。消息秋來鴈不廻。其四西湖春日簇香車。蘓小門前翠柳斜。自恃風流如少日。靈山初葉楚聲多。其五寒塘霜早水生波。却取花容較綠荷。欲和采蓮歌未了。一秋開落奈渠何。其六瑤絃獨抱淚痕多。誰識西州第一娥。更奏潯陽江上曲。敎坊今作老琴婆。其七大堤南畔掩門深。三十春光了一琴。數曲分明明月夜。千秋哀怨白頭吟。其八官筵催設畵樓西。淡掃衰容上翠梯。彈到後庭花欲歇。兩行紅粉一時啼。</text>
<title>碧城路中</title>,<text>一騎平蕪帶晩風。海門潮漲夕陽紅。歸鴉欲沒遙山暗。烟樹孤城似夢中。</text>
<title>淸聖廟 在首陽山下</title>,<text>齋沐謁古廟。淸風晩不絶。中有二聖人。神位儼成列。浩然歎終古。且置勿復說。至今薇蕨生。牛羊不敢折。</text>
<title>牛島觀海</title>,<text>天與吾身兩窅然。海門秋水一峰前。風濤晩集高松外。島嶼晴分積氣邊。四顧空明無隱物。數人琴酒在虛船。碧城太守方漁獵。簫鼓西洲下暝烟。</text>
<title>長壽山城路中 在載寧</title>,<text>孤城欲閉萬山昏。風雨蕭蕭入鬼門。下視平原秋色凈。斜陽淡抹海頭村。</text>
<title>上汗倚峰 在長壽城中</title>,<text>濛濛俯萬象。元氣一蒼然。野入荒雲外。山窮沒日邊。風沙三道夕。亭障幾州烟。始可了天下。玄黃只箇圓。</text>
<title>觀風閣秋夜</title>,<text>殘燭深盃度永宵。海天愁思定難聊。邊聲易起三更角。秋水初高八月潮。虛閣星河垂歷歷。遠洲鴻鴈動蕭蕭。殊方賴有孤琴在。彈出鄕心慰寂寥。</text>
<title>海西歎</title>,<text>海州一大府。水陸都會地。山川氣重厚。欝爲西國紀。前賢去不遠。土俗如闕里。乃統一方大。命設觀察使。黃州開兵閫。甕津置水帥。分州二十三。州各有命吏。土産饒魚塩。衆民食其利。銅鐵出高山。往往如棊置。水田與火畝。厥土中上以。國家倚爲重。海門賴有恃。百年無善俗。民生日困悴。自古沿海人。漁採爲生理。二月東風起。擧室浮海水。編木揷水中。列柵如列市。候潮乘船出。驅魚入柵裏。波濤大靑淵。風雨白翎涘。見利不見命。一歲經萬死。海運有變遷。近日魚不至。漁時每多風。水箭皆破毁。有得不償失。破家無所寄。一魚宜千金。百艱乃如此。上司執水稅。官籍名姓記。大營承京闕。列邑從風靡。官帖易愚民。朱印滿尺紙。公差緣爲利。百奸從此起。官稅縱有數。民納倍三四。海堧人不保。流戶日以徙。况念山野間。頻年水旱値。大農無畜貯。小民無糇糒。且聞金鐵礦。三寶絶種子。土力自有限。鼓鑄猶不已。公府㰌其利。刮毛又椎髓。巨細無隱物。上下如掌指。郡邑一枵然。錢糓皆耗匱。糴糶歸逋負。債貸滋奸僞。會成隨例上。太半虛簿是。昇平日已久。公私幸無事。王政重不虞。奈無一年備。人窮乃無恒。習尙入靡委。民頑格風敎。吏悍欺法紀。競利必庭訟。有政輒巷議。偸窃自成習。訛訕以爲技。校鄕多大民。自稱縫掖士。觝軋互爭勝。操戟怒相親。刑杖不能威。貨賄終喪恥。摚撞各自是。長吏莫敢止。嗚呼海以西。積弊非一二。靜言思厥由。不知誰所致。治之一失馭。末流遂浸漬。聖朝四百年。功化無遠邇。諸臣固多負。不得承聖治。竟使一路人。無復舊俗美。明王方在上。佇見新化被。誰能爲君言。九重深且邃。</text>
<title>入平壤</title>,<text>龍亭紅帕日邊廻。簫鼓齊鳴彩仗開。傳道朝家新拜相。天王傳諭翰林來。</text>
<title>宣諭</title>,<text>丹麻初啓裊香烟。丞相陞堂跪案前。士女傾城分左右。一時羅拜獻千年。</text>
<title>承曝曬命。上鼎足山城。</title>,<text>名山藏寶牒。高閣啓深雲。列祖千年蹟。吾東二典文。千峰來拍拍。滄海動沄沄。拜手丹門內。松杉已帶曛。</text>
<title>曝曬</title>,<text>秩秩千籤整。沉沉古閣深。天風自披閱。峰日互晴陰。絶壑無人氣。深林有鳥音。三年始一曝。封識臣惟欽。</text>
<title>上摩尼山觀海</title>,<text>乃知滄海大。天地在其中。滚滚何曾息。茫茫只箇空。太虛渾是泛。元氣始無窮。巨嶽西南起。蒼然可敵雄。</text>
<title>丙申。家大人出宰寧邊。余與國器，國序隨往。邑中諸勝。靡不遍覽。周歲而歸。後八年癸卯。以淸南掌試。試士訖。入寧邊。復上東㙜六勝。人吏士民。謂余昔時衙童。各持壺榼。迭相來餉。因與劇遊。凡三宿而罷。遂詩賦記其事。</title>,<text>十年重到藥山城。接塞雲烟慣眼明。遊子尙留桑下戀。土人能作馬前迎。春深水石開新面。夜靜絃歌咽舊聲。太白詩禪今在否。朝來小札報吾行。</text>
<title>宿觀德堂</title>,<text>虛齋信宿夢依俙。吾輩前遊事事非。却憶西林春暮後。紫洞花下煎薔薇。</text>
<title>上六勝亭泛舟</title>,<text>官池重泛去年舟。槐柳陰陰見一樓。小板留詩猶劇戱。紗籠依舊掛簷頭。</text>
<title>丙申。與國器，國序，朴戚道一入妙香山。僧永煕，處能從之。二僧俱能詩。每到會心處輒有詩。有詩輒乞和。因成小軸。其後處能死。永煕在龍門。聞余來。袖舊軸訪于鐵甕舘。復以一詩寫軸末贈之。</title>,<text>香嶽風烟閉戶知。上人猶誦默齋詩。十年重見東㙜下。吾髮蒼蒼爾亦衰。</text>
<title>所江與廵使沈伯修 念祖。舟遊至海門。</title>,<text>地形弓抱月。兵氣海兼秋。斷三邊水。孤城一面樓。風濤生半夜。星斗在中流。刺史方行部。笙歌載畫舟。</text>
<title>謹次外曾祖圃巖安岳郡衙板上韻 幷小識</title>,<text>右板第三詩。卽我外曾王考圃巖尹公作也。乙巳。公以副學。適到公伯氏公任所。採公七代祖知郡事公遺詩於邑志。公與公伯氏公聯和。揭板于客舘北樓。後爲人所撤去。樓亦頹圮不修。今癸卯。余自內閣出守是郡。得舊板于東廒。拂塵一讀。不勝愴然。亟改丹雘。移懸郡衙廳壁。謹以小律識其事云爾。文藻再生色。紗籠上畫樓。詩篇有顯晦。人事劇沉浮。亭榭留前䠱。江山記古州。晨興題短什。要識百年遊。</text>
<title>齋中夜答友人韻</title>,<text>悠悠烟鳥暮。黃葉聚孤秋。驢背蕭條客。樽前歷落愁。亂虫生夜枕。踈火帶山樓。知子慇懃意。淸宵且少留。</text>
<title>孝子井</title>,<text>南國有古井。石中出泉脈。故老說神明。過之必相式。昔有吳孝子。守喪荒野側。潔誠以祀親。晨夕躬酒食。澡沐執百具。一一透心膈。海土苦卑鹵。水泉多洳濁。鷄鳴手轆轤。遠汲空山谷。氷雪亂巾服。手顔皆腁瘃。衰衣背一匏。返廬整鉶爵。上山叫孤墳。血淚被草木。天雷發中庭。土裂淸泉激。靈液瀉白石。瀅澈如寒玉。其深可容酌。酌去還盈酌。滃滃洩無已。用之不可極。灌滌各凈明。烹湘益芬馥。古廬今有墟。井水在其北。邦人尙識處。至今爲護築。誠者方感物。物理固所格。水行在地中。發之由天錫。百流承一源。汎濫無不適。人性本如水。飮此知有激。他日東海上。興孝自南國。</text>
<title>國器與楓溪主人。觀雪溪上。夜宿遠心菴中。劇談而歸。余病不能赴會。追步夜會韻。示楓溪主人。</title>,<text>木石槎枒露秀奇。小村微雪月孤垂。梅當靜室成三笑。山到深宵息萬吹。二子幽期溪上去。病夫詩卷燭前持。夜來多少菴中事。舍弟朝廻歷歷知。其二二更幽室曙。星漢動高山。寒咯蒼松內。長吟白雪間。許心已有悅。卜夜應忘還。病裏難成寢。仙談悵未攀。</text>
<title>春日。上室人墓。</title>,<text>粟飯花正落。鳴鳩盡日悲。鳩悲奈花何。一落無回期。孤墳易黃昏。短草風離離。下馬不能去。默默心自知。</text>
<title>上太古亭。與主人分韻同賦。</title>,<text>峰翠雲英蘸一池。晩來風日少晴時。高花蝶宿孤明處。深樹鳩鳴第幾枝。院午簾櫳臨水整。庭閑步屧逐陰移。山人自在山中住。春到春歸也不知。其二敲荊呼不應。人夢在虛亭。林沼圓涵白。茶烟細裊靑。冠童緣草息。鷄犬入松停。歸路西光暝。溪聲帶數星。</text>
<title>追步七絶</title>,<text>撚髭抱膝杜深關。十日一篇陳后山。詩令何須相太迫。緣詩生瘦數宵間。</text>
<title>韓姊兄叔致氏與國器行南湖院享。仍設講會。余亦有舟遊龍山之約。是日病未赴焉。次韓兄，國器韻。呈韓兄座下。</title>,<text>祭罷江祠曙。巾衿就一樓。橫經垂柳院。潔珮采蘋洲。村暗樹鳴鴿。浦明波浴鷗。山西有病客。仙侶未同舟。</text>
<title>嘉靖皇帝御畫障子</title>,<text>歲在崇禎三戊戌。完南古第閱舊籍。乃得嘉靖皇帝畫。天香拍拍生手墨。黃綃四邊金錦餙。氄氄小障三四尺。蒼松錯落縈高石。中有二猿相跳擲。白猿手拗松枝坐。玄猿口唼松蘿食。滿堂忽生林澤氣。松吼猿嘷風蕭索。上壓篆章大如掌。字細墨剝不可讀。小楷十行尤齋跋。紙尾謹寫森戈戟。謹按東土惟大明。天以此畫歸我國。畫與時運同屈伸。安知不歸龍圖閣。燒香啓畫臣拜手。摩挲一回雙涕滴。吾知他日東海東。上有光芒衝北極。化爲千年天子氣。直射旄頭光欲落。</text>
<title>與韓姊兄舟遊露湖。次國器韻。示韓兄。轉簡同遊諸人。</title>,<text>春水初高柳覆舟。悠悠江氣晩生愁。樹頭笑語孤樓㢠。沙際徘徊數騎留。山過帆前看鷺逝。波搖日末覺魚遊。平烟極浦蒼臯遠。柔櫓西風向狎鷗。</text>
<title>書與成川歸人</title>,<text>巫春將晩。孤舟上碧玉。長安又逢君。白雪高於屋。</text>
<title>又戱贈</title>,<text>君自巫山至。巫山曾我遊。春深行雨。花發向陽樓。短枕三淸夢。踈星七夕洲。迢迢將送子。不獨別離愁。</text>
<title>奎章閣。與閣僚汎舟禁池。呼韻各賦。</title>,<text>仙䠋登樓㢠。宮班退閤遅。赤欄開小島。蒼檜覆晴池。荷動銀鱗躍。萍分彩槳移。夜深歸院宿。淸境夢還疑。</text>
<title>摛文院直中夜。與鄭直學 志儉。拈杜老韻。</title>,<text>禁直分三夜。齋居近五雲。星烟通帝座。魚鳥雜仙羣。登閤常浸曉。歸垣或犯曛。踈林凉雨過。虛閣易生聞。</text>
<title>送洪校理 文泳 赴燕 十四絶</title>,<text>曉辭雙闕奉丹綸。出自經筵使北隣。退直東華諸學士。平明齊送少行人。紅氊繡燭動離絃。留醉灣河十日筵。氷合三江增戍壘。蘆中獵火見蒼然。右龍灣水田畊穫聚成村。東俗依然古姓存。客自朝鮮驅馬過。居人笑語夜迎門。右高麗庄遼山漠漠漲風沙。亂磧荒茅不見涯。夜擁氊裘仍聚宿。起看寒雪滿征車。右東八站寥落長城見古河。行人到此不堪過。憑君欲問燕南士。歌筑祗今怨暮波。右太子河轂闘肩磨十萬家。牌樓粉堞列嵯峨。輜車陸續山東去。淸帝明年詣熱河。右瀋陽舘一夜新城畫障開。單于痛哭上高㙜。古來功大難爲用。春草未央志士哀。右寧遠衛古壁紅詞不染塵。香魂猶待有心人。從古胡山靑塚在。白龍堆上怨殘春。右榛子店天山月黑獵歸時。李廣無功坐數奇。不射旄頭還射虎。草中殘石尙今疑。右射虎石百二重關獸額高。昔人城此亦勞勞。至今咄咄吳三桂。國家中間罪莫逃。右山海關錦肆茶房雜畫樓。八門漕帆入通溝。北來欝欝山河氣。龍虎分爲第一州。右通州幽州形勝最皇城。誰建神基藉寇兵。高帝元年宏大策。不都燕北王南京。右皇都高象巨駞左右廻。黃雲深羃九門開。外庭三拜仍呈表。禮部郞中賜宴來。右正朝賀今宵留別戒丁寧。明發君行不暫停。若使此心安所遇。應將幽薊視門庭。</text>
<title>追和叔致氏梅花韻</title>,<text>裁得氷紈不受塵。數枝淸絶最可親。水從太淡方爲色。玉取無瑕始識珍。近枕幽香全化夢。隔紗寒蕊獨藏春。四山漠漠小窓曙。月落參橫花與人。</text>
<title>送人之平壤</title>,<text>澄江一帶汎綾羅。風物金陵較若何。今去試過箕子廟。外城絃誦尙應多。</text>
<title>次隣舍友人寄示韻</title>,<text>山居事事淡無喧。手種靑松已蔭門。醉裏不知踈雨過。起看窓外潤苔痕。其二病中怡性最妨喧。車馬何曾到席門。物理忽從禽鳥得。夕陽飛去了無痕。其三闘草羣童一任喧。丈人吟病掩重門。㗳然永日惟耽睡。凋頰糢糊有枕痕。其四花落茅簷宿鳥喧。小園東畔客敲門。君非曠士應癡漢。不帶窮愁帶醉痕。</text>
<title>上御喜雨亭。命承史拈韻賦詩。賜花箋彩筆各書進。時小雨初晴。</title>,<text>禁樹葱矓小雨初。春光先入紫皇居。詞臣仰識天顔喜。各帶微酡下玉除。</text>
<title>纔到天中萬國明 抄啓應製</title>,<text>鷄唱仙桃海氣晴。六龍齊駕啓先征。紅雲盪漾群陰伏。黃道昭回萬象呈。影浴層溟渾失夜。光臨大界已承明。重重羽衛人爭覩。直掃浮埃到太淸。</text>
<title>次賈至早朝大明宮韻 抄啓應製</title>,<text>西掖鍾鳴鳳䠋長。九門燈燭下蒼蒼。班從靑瑣分星列。殿遶紅雲儼綉章。仙仗㢠臨千柳曙。宮袍齊濕百花香。凝旒不動爐烟上。各待臚聲拜聖王。</text>
<title>指南車 抄啓應製</title>,<text>坤軸微茫杳斗墟。仰看子午信輕車。針分向背惟憑軾。機斡陰陽喜得輿。日轉雙輪南至後。人隨一路北來初。阪泉霧罷滄溟晏。風水神功刱制餘。</text>
<title>九成鳳來儀 抄啓應製</title>,<text>泗石嶰篁隔八生。公庭張樂九功成。聲隨玄化通三妙。禽自丹丘和六鳴。薰殿風微絲石緩。梧華日永羽毛輕。匀天萬吹今傳譜。少昊千官昔紀名。已見希音登聖治。却令祥鳥應文明。數終樂備蹌蹌下。分命神夔餙太平。</text>
<title>正月十五夜。入侍觀物軒。命賤臣拈韻。與筵臣賦進。翌日用是韻下御製。命閣臣賡進。</title>,<text>沉沉禁省度元宵。銀燭紗籠月上霄。班退西淸三鼓下。宮靴齊踏錦川橋。</text>
<title>辛丑九月。命賜宴于流霞亭。又賜廐馬風樂。賤臣與時原任閣僚出東湖。少憇亭上。亭是孝廟潛邸時別墅。今屬內閣。流覽諸勝。復挐舟沿湖而上。上追送腋隷賜饌。敎曰。諸君今日之遊。不可無詩。玆拈韻以示。其各聯和以進。遂與諸閣臣謹賦以上。因揭板亭中。</title>,<text>閣中初賜暇。江漢得淸遊。古地傳龍䠱。名亭帶鷺洲。舟船齊晩。烟火聚孤秋。▣▣▣▣▣。詩成醉下樓。</text>
<title>內閣延祥詩</title>,<text>雪盡罘罳曙色連。九門春入畫中仙。凝旒紫籞初賓日。端冕靑宮始見天。市陌風謠方祝聖。社壇星斗又祈年。深深內閣聞臚唱。特許詞臣進賀箋。其二石渠門外紫皇居。錦帕芸香萬卷儲。會待元良初就學。經筵日御授新書。</text>
<title>甲辰八月十五日。上將親行酌獻禮於璿源殿。前一日。齋宿摛文院。夜分月色甚淸。更鼓且深。召閣臣宣饌。命賤臣拈韻。得靑字。御製七絶。仍命諸閣臣卽席賡進。揭板院中。</title>,<text>秋早鑾坡老檜靑。齋宵移䠋月盈庭。宸衣不解班仍動。銀漏西淸近曉聽。</text>
<title>八月十七日。上詣永陵。行酌獻禮。是夕。還御高陽郡衙。賦七絶。命承史閣臣侍衛賡進。</title>,<text>郡齋停䠋御香通。滿室祥雲曉日紅。祗謁仙陵仍省野。迎鑾髫白咏歌中。</text>
<title>內閣春帖子 大殿</title>,<text>煌煌綉繪儼珠旒。朝日初昇啓玉樓。班出西淸頒綵鷰。天臨左个動蒼虬。辛盤細菜迎三節。震觀韶華導百休。上苑禽魚王在沼。偃松門外繫龍舟。其二天門寶帖揭新篇。春色前宵入舊年。晝永摛文聞午鼓。閣臣無事擁書眠。</text>
<title>延祥詩</title>,<text>鷄鳴宮日曙。閶闔正東開。絳雪逢春下。蒼杓與歲回。天王居左个。時候報靈㙜。遙想三元賀。朝班趁曉催。</text>
<title>春帖子</title>,<text>御座薰爐辟曉寒。金盤細菜賜千官。方春聖念親祈糓。蒼輅明朝詣社壇。</text>
<title>文孝世子輓章</title>,<text>策儲基漢業。錫胤繼周宗。樂意融三殿。歡情頌四重。謳歌瞻震極。盤泰奠箕封。孝愛元由性。賢明已粹容。四齡臨講儼。三晝接賓恭。將見朝頒慶。那知夕告訩。笑咷俄忽變。號籲恨無從。廞衛仍遺仗。斂衣用舊縫。西陵悲石馬。東掖閴銅龍。短筆兼哀淚。何因瀉此悰。又 追後製進有心天抱送。文子降呱呱。華棗徵蘭夢。紅雲叶電樞。毓靈神所佑。彌月慶相符。景命基周業。綿瓜佇永圖。其二五章初受冊。三歲已成儀。進退無違度。端凝儼若思。定知天縱德。爭覩日臨姿。慶溢歡雷地。祥占霽雨時。其三寶齡方在襁。文墨已生知。座處無珍翫。遊時少妄嬉。耽書元逌癖。臨卷不資師。虛閤留屛字。离光宛在玆。其四孝親源百行。純性是天成。離膝長啼慕。承顔便笑迎。再呼由至愛。雙淚見哀情。戀訣龍樓夜。那堪告遠征。其五肅宗初受講。周甲又開筵。邦慶今同月。冲齡少一年。見賓能禮接。臨冊怳心傳。志喜宸詩在。紗籠尙宛然。其六翌瘳纔有喜。餘疢遽違和。頒告方涓吉。呼咷只在俄。篤生天不遇。還奪理將何。此日臣民淚。空添少海波。其七瑤華悽褚幕。銅禁閴書筵。覿德今無地。茹寃欲籲天。蒼生嗟不祿。朱邸痛無傳。美謚宜徵後。令名庶永年。其八靑烏占吉地。玄室啓新岡。廞衛爲誰設。靷期似許忙。送終臨法駕。表德刻宸章。此痛知何極。雲騈杳帝鄕。</text>
<title>宜嬪成氏輓</title>,<text>含徽挺茂仰端莊。椒掖親承日月光。九御班中仍進爵。天生淑德誕元良。其二樛木春深咏葛覃。洋洋聖化繼周南。丹心斷斷惟憂國。每向坤闈祝百男。其三宗國靡依五月餘。休祥惟待燕煤初。倚蘭未卜宮椒萎。蕙路西風哭祖車。其四居寵若驚自守嚴。令儀令德又謙謙。貴爲嬪御淸如水。遺篋何曾有寸縑。其五不以慽容見至尊。天心猶格病中言。栗林墓貌長隣近。應抱哀寃到九原。</text>
<title>輓趙判府事 曔</title>,<text>聖朝爰立便休官。隻手將回旣倒瀾。黃閣隆啣三命下。靑郊匹馬萬人看。得君豈欲明時訣。移孝能成晩節難。宸誄定知書太史。哀榮不獨耀門闌。其二中書一着不謀僉。名義關頭死且懕。藜藿深山知虎在。風雷淸洛有龍潛。希文去位寧忘世。長孺當朝每憚嚴。却憶箕都曾飽德。至今人士誦公廉。其三閱盡榮枯且倦焉。晩年行止亦隨緣。高名不易千鍾大。聖主能成一士賢。可奈殘枰收國手。仍將熱血返箕躔。維楊二月迷風霰。中夜悲吟殄瘁篇。</text>
<title>淸虛樓賡韻 代人作</title>,<text>蒼峽中開競石泉。一樓經火也能全。地因御什千年閟。天護奎躔半壁連。四郡雲烟孤鳥外。三韓疆理古城前。風欞上下鳴琴筑。龍在波心聽籟眠。</text>
<title>將發原州。次人贐章。</title>,<text>一竿嫋嫋坐苔陰。隔水松篁小屋深。風珮滿簾雲鳥定。落花門巷少人尋。其二案書壁畫整而欹。讀易窓前午景移。上下禽魚元自得。天機要向靜中知。其三泉語槐凉擧室淸。相逢氣意與相傾。空壺在地琴橫膝。談屑中宵見道情。其四鳳川烟水隔秦京。廻到㙜前鏡面迎。最是漁磯淸夜月。分明物色畫難成。其五十里長亭沒野雲。悠悠官路到橋分。那堪別後蟾江曉。水驛悲笳和睡聞。</text>
<title>輓徐判書 有慶</title>,<text>大化委諸地。俗尙趨末路。錐刀是相競。輪蹄日交騖。我拜駱山丈。在今方見古。其二衆奔吾且住。路阨志猶礭。未必設厓。只可嚴繩尺。官進身逾退。朱門鎖松竹。其三滿腔都磈磊。俯仰消不得。飮酣傾四座。談說若風激。倚枕視羣動。得喪渾戱劇。其四在家無甔石。急人輕鍾駟。獨立衰季中。牢落見高義。往年東市哭。驚動都人士。其五接人一以眞。君子貴汎愛。覿容醇醪飮。入室芝蘭在。德音終難諼。而我最承誨。其六八座非不貴。六旬方爲壽。三子相長大。一一庭蘭秀。仁心必有譍。天與福履厚。其七世好兼隣誼。兩家隔一墻。何有亦何亡。痛癢以相將。悲歡太無端。人事劇蒼茫。其八漢南啓新阡。㫌霎明當發。曩自東關至。竟失寢門訣。佇立淚如雨。題輓遙相紼。又 作伯父作君家山北我山南。曾拜先公荷德音。二十年間存沒感。芳隣詩酒斷牙琴。其二駱峀雲烟宰相居。風流里社典刑餘。貴爲八座淸如水。吾自無求世自踈。其三經來百變尙完名。卿月聯班弟又兄。花甲纔回添一歲。三蘭庭下殿家聲。其四哭公不獨哭吾私。君子云亡擧世悲。病卧城西人事少。江頭虛負送靈輀。</text>
<title>挽李參判 亨逵</title>,<text>喬木閱風霜。孤柯葆晩根。大家本無替。典型留肖孫。生逢聖明君。官到卿月尊。立朝名聲完。在家福履繁。五十七年事。寬樂以終身。其二君子不矯矯。令德在樂只。蘊藉挹氣宇。衰世見吉士。醎酸諧流俗。涇渭存素履。會待遇盤錯。可以別利器。驥步蹶半途。惜不千里試。其三少日躡靑雲。出入紫皇傍。紫皇見而喜。置之白玉堂。司寇金魚長。御史驄馬良。翩然出東關。玉節管仙鄕。至今畿輔民。龜頭泣甘棠。其四昔余居左史。公在銀㙜直。自顧愚且拙。賴有勤誘掖。隨冕入紫闥。接武朝銀燭。十年有散聚。憂病相落落。在今那復得。邈若山河隔。</text>
<title>徐判書 有寧 輓</title>,<text>黑頭登宰執。白面仗戎權。才學歸時望。恬恭篤世傳。淸朝如玉立。榮道又珠聯。西北棠陰在。遺民尙誦賢。其二介石知中蘊。蜚榮恥外馳。是非爭尺墨。綜理析毫絲。擧足猶存戒。出言若對師。如今衰世歎。吾不哭吾私。其三泊然庭館靜。城市便山居。斂迹門無轍。偸閑案有書。道存吾自信。味淡世還踈。身外悠悠事。年來摠付虗。其四名稀登仕籍。跡不到朝班。養病非緣病。縻官便謝官。行藏惟義正。康濟是身安。歸日龍門路。聲光也始完。其五古閭喬木在。猶憶拜公初。步屧通園徑。門闌接里墟。風流三世見。交道兩家如。存沒渾驚夢。綿杯哭祖車。</text>
<title>顯隆園輓章</title>,<text>大東篤生聖。赫葉啓重離。天有星雲瑞。人瞻日月姿。義方寧考訓。詼廓孝宗䂓。潛德元由性。眞工不待師。臨雍知法漢。演易克追羲。積以沉潛學。發爲灝噩辭。三宗垂景命。二紀攝神治。化洽無憂世。祥膺有慶時。德音嗟日遠。仙寢已星移。聖子窮天痛。遺民薄海悲。明禋隆報節。徽冊顯揚儀。玄隧將移厝。靑烏幾卜疑。試看龍鳳勢。從古帝王基。地已藏風水。天應啓本支。見和增普痛。攀紼况宸思。廞衛陳方出。离光杳莫追。元陵行漸遠。淸漢渡應遲。輦路猶如昨。菆塗又在玆。謳吟傳父老。呵護有神祗。宗祏靈長運。於休萬世期。</text>
<title>輓孟承旨 至大○代人作</title>,<text>人生少圓滿。世路多陷缺。是以賢達士。從古悲磨蝎。觀公居此世。有得亦有失。少日菀抱負。待時將有發。聲名動士友。文章本經術。意氣如山聳。談說若河決。鵬翼擊海起。雲衢宜遠掣。大化欺高才。一生都抹摋。登瀛世欲擠。衣緋迹還閼。騎省十日直。蒼皇泣玉玦。鏡湖濶如許。躡鳧還拄笏。一笑看蟻闘。末運任推奪。試看鍾州謫。罪在辭朱紱。關塞扶血脚。山川接窮髮。長沙有斷魂。不待召宣室。含斂非我親。夷羯治㫌紼。招招不可返。井閭猶摧咽。矧我得公詳。悼惜諒尤切。廓落衰世歎。此懷難具說。已矣莫慽慽。去遊八極濶。</text>
<title>延祥詩</title>,<text>鳳曆初回二紀春。殿宮瑤冊答天人。月正元日臣民祝。邦慶年年永此辰。其二壽民爲上瑞。封屋揔高齡。景籙回今歲。天南有極星。</text>
<title>觀稼外城。少憇閑似亭。二穉子賦詩請和。仍步其韻。使主人揭之楣間。時乙卯孟秋。</title>,<text>臨江有講舍。絃誦在漁磯。樹密風蟬亂。楚低水鳥飛。窻留羊島雨。簾捲兔陵暉。秋氣入阡陌。桑麻亦化機。</text>
<title>戱贈金寡悔</title>,<text>夜夜孤衾伴一燈。生鱞身世轉堪憎。可憐洛北風流子。虛作箕城入定僧。又虛帷獨宿剪孤燈。歌妓琴娥面面憎。知爾平生存五戒。前身應是永明僧。</text>
<title>代寡悔答嘲</title>,<text>守貞苦節誓明燈。吾有吾妻也不憎。况復來時留一約。在家爲俗出家僧。</text>
<title>又嘲寡悔</title>,<text>磁引繭抽又燃燈。佳人近座復誰憎。從來色界無完節。道是如僧不是僧。又長袖纖腰坐近燈。人情宜愛不宜憎。八僊橋上迷魂子。自是衡山學道僧。</text>
<title>寡悔之矯言欺情。愈往愈甚。乃以一詩打破眞窩。</title>,<text>滕王閣序誦秋燈。敎妓受書是豈憎。雲雨陽㙜應有跡。夜來乖了九分僧。</text>
<title>箕城妓瓊愛。本寧遠人也。年十七。移屬箕城。學歌舞。乙巳。余自成都過箕城。見瓊於浮碧樓。才貌傾一座。人亦溫存可愛。心悅而未之與語。後又過箕城。翫月愛蓮堂。瓊先候於堂中。夜深隨之邸舍。遂成奇遇。久之。余去官歸。瓊追送驛亭曰。十年當復謁。過此則儂亦不自知矣。明年。余出關東。瓊馳書願從。余以路遠。要待十年之限。粤十一年今乙卯。出按箕城。瓊歿已一年矣。驛亭之言。殆驗而若有先知。其亦異矣。聞其兄在寧遠。招見道其事。付以紙錢三百。歌詩六疊。使之焚之墳前。以慰其魂。</title>,<text>關西少女字瓊娥。二八娟娟貌似荷。云是寧州紅拂妓。箕城移屬學琴歌。其二浮碧樓頭夜罷筵。西廂候月却奇緣。雙鳧巫峽同靑鳥。留作襄㙜夜夜仙。其三驛亭殘燭話從容。留約瑤㙜後夜逢。花發玄都應不改。莫將新寵屬他儂。其四蜂妬蝶狂摠戱魔。關東一札恨情多。每到梨花風雨夜。不怨阿郞怨歲華。其五春城棨纛十年還。淸浿鶯花半已殘。萬綠䕺中紅一朶。斷雲踈雨葬何山。其六三百紙錢六疊詩。悽辭寫出更貽誰。棠梨古墓魂應在。分付渠兄酹一巵。</text>
<title>澄淸軒。次三從弟仲吉 載權 韻。贐其行。</title>,<text>見君驚歲月。顔髮已成翁。鵬路違南海。驥蹄老北風。後生分自遠。先祖視惟同。窮達元無異。終歸幻化中。其二百年今過半。君我各衰翁。渝儇嗟俗態。恬謹是家風。莫道榮枯異。惟看氣意同。樽前多少語。磈磊在胷中。</text>
<title>皇壇親享日。敬次兩朝御製韻賡進。</title>,<text>穆穆凝旒祼獻親。三皇同享一壇春。喬陵灑飯應無地。淸廟升歌怳復陳。左海百年涵雨露。上林中夜拜簪巾。靈壝也大今天下。侯服虔誠世世遵。</text>
<title>成承旨 種仁 輓</title>,<text>靑氊家世富文華。瀛舘橫經聖主嘉。蘊藉風裁香襲座。淸新詞賦筆生花。嶠南再躡王喬舃。燕北初登博望槎。卽看悽凉身後事。螟兒八歲在衰麻。</text>
<title>尹右相 蓍東 輓</title>,<text>梧月同時佐穆陵。大家名德在雲仍。尊吾秉執忘夷險。裁物公平壹愛憎。道直早爲明主棄。標高終見士流矜。先君宿友凋零盡。攀紼都門淚不勝。其二天官班撤入台扉。端笏明廷衆望歸。朝野倚爲支廈勢。聲名隱若在山威。危塗歷盡身先老。休運逢來病已非。鶴髮晨昏應望子。靈車那忍過萱闈。</text>
<title>次人箕城嬋娟洞韻</title>,<text>一山歌哭和春犂。斷隴荒墳草沒泥。從古佳人多少恨。落花猶待蝶來棲。其二松日西催露薤滋。一春來去了無知。最憐花上雙啼鳥。也爲阿誰欲畵眉。其三傾城傾國劇風流。雲月華堂却見羞。試看西州花鳥簿。幾人名價尙今留。</text>
<title>洪領相 樂性 賜几杖日。上親製七律以寵之。公遍示朝紳要賡。謹次以呈。</title>,<text>安車晩退敝華筵。槐棘門深寵賚宣。杖爲扶衰宜養老。几能便軆是尊年。神仙自在烟霞內。榮祿長依日月邊。聞說台垣添壽曜。鳳樓餘蔭百祥連。</text>
<title>次沈友德胄，金君寡悔淸溪軸中韵</title>,<text>聞君三宿水雲間。楓落江城一騎還。已遣奇遊酬晩菊。合將佳句敵秋山。漢南節序烟霜老。岳下風光木石斑。未必此行愁落魄。無官方覺是身閑。其二攀蘿跂石幾旬間。留醉雲林遂不還。滿袖秋香三逕月。入簾霜氣數州山。詩憑酒力時時就。髮爲窮愁種種斑。車馬朱門應羡爾。達人從古未曾閑。其三烟火悠悠墟落間。高林帶日鳥飛還。在家誰復憐多病。閉戶吾能了衆山。孤鶴性靈凉夜靜。一村眉目晩楓斑。晨興細閱淸溪軸。又是浮生半日閑。</text>
<title>端午帖</title>,<text>禾已揷苗麥滿篝。前宵梅雨潤西疇。靑臺上瑞豊爲是。宮帖年年賀有秋。其二圖書琴鶴各安排。地近三淸事事佳。秘府千籤要盡閱。西樓請出小牙牌。</text>
<title>社壇親祭。下御製七律。命陪享諸臣賡進。</title>,<text>圭璧親將上日祈。甫田秋事已占幾。鼎調百糓鳴齋夜。雪和三陽潤衮衣。周籙知由勤稼穡。文治况復洽潛飛。凝旒不動方墠靜。冥隲洋洋降曉幃。又 代人作方丘夙駕又虔祈。殷籙周豊見庶幾。齋殿天臨三宿夜。靈壝香繞九章衣。鼎惟有象如鍾響。雪亦知時和雨飛。祀罷龍星時正午。登歌初撤下重幃。</text>
<title>上賜銀盃于太學。命閣臣及齋生製進歌詩。</title>,<text>巾珮成行槐市開。黃門擎賜御盃來。環橋欝有西京美。授酒遙涵北斗廻。器是聖人陶鑄化。士應昭代作成才。叵羅鑿落猶非寶。盃裏恩言字字裁。</text>
<title>題鄭君翊周妻李氏㫌閭帖</title>,<text>鄭氏有賢婦。婦道順爲正。貧能使舅安。親猶事夫敬。敎子綽有度。州閭稱壼政。此固爲女範。况復有卓行。昔在少小時。其夫忽遘病。十日且不汗。安危在俄頃。醫云啖人肉。方可少延命。懷刃入室中。默默俟人靜。刲股大如掌。手煎膏血倂。一進榮衛和。再服神思惺。夫婦竟無𧏮。居然入佳境。天人本不遠。一理格至性。朝廷高其節。棹楔何輝暎。足令爲婦者。見此發深省。女史應編書。詩人競播詠。以是風一世。可助治敎盛。鄭君踈直士。於我交最永。晩寓楊江上。琴瑟娛暮景。雍穆一室內。左右羅子姓。始知爲善樂。百年徵餘慶。</text>
<title>移建敬奉閣于大報壇東。奉安皇朝誥勑御書御畫。上製七律志感。命諸臣賡進。</title>,<text>華搆東臨萬折濤。閣中皇誥又宸毫。雲章奉若羲圖在。璇額瞻同魯殿高。拱璧深誠攀鳳藻。抱弓餘思濕龍袍。百年海內迷周道。燕市悲歌起鼓刀。</text>
<title>上幸獻陵行禮。追和戊子陪英廟謁陵時韵。仍命諸臣賡進。</title>,<text>蘭杜高江月上湄。滿天旗鼓九秋時。仙陵祗謁今三紀。鸞輅重回和舊詩。又閶闔東開裊紫烟。八鑾齊駕降從天。軒丘象衛新秋後。文子龍旂曉日邊。宸慕拊時誠愈篤。邦休永世慶相連。今年上瑞應書史。輦路黃雲四野前。</text>
<title>己未冬。以上使入燕。留龍灣十日。副使書狀拈韵排悶求和。戱題以答。</title>,<text>不癡還病世。智者始能癡。說妓眞忘妓。無詩是解詩。遠征深有得。孤抱與相披。殊轍今同道。論交只在知。</text>
<title>少行人以詩嘲副价。轎中走和。</title>,<text>人去玄都路復通。仙桃緣業未全空。春光到處多輕薄。休說殘花尙守紅。</text>
<title>太子河</title>,<text>暮渡無人涉。天寒不起波。古臺誰識路。荒野只名河。薊北風沙色。燕南草澤歌。低徊未忍發。落日意如何。</text>
<title>冬至宿十里河</title>,<text>瓊樓歸夢玉皇陪。邦慶新從亞歲回。驛舍孤燈驚一枕。客衣留惹御香來。其二灣河一渡已忘家。猶愧餘情未斷些。最憶眼中諸子女。爭將豆粥說阿爺。其三冬至年年有此行。今年冬至又遼城。星河落落天將曉。猶待微雷半夜聲。</text>
<title>遼夜記見</title>,<text>石門路轉平。積峽西北裂。矗矗遼陽塔。獨立挺笋節。曠野忽如海。四顧飛鳥絶。城郭倚遠樹。烟火聚寒雪。上有天覆盖。極目何所徹。長河北流急。玄氷千尺結。車馬去若還。一路方百折。始知山野勢。元氣互融洩。一曲行路難。浩歌歌叩轍。</text>
<title>漢人無樑屋</title>,<text>不茅不瓦不加樑。短霤平椽疊若床。漢俗至今思漢否。百年遺制使人傷。</text>
<title>次書狀羊膓河韵</title>,<text>百步九廻渡一河。餘波汪汪又成渦。行人莫說羊膓險。風雨瞿塘閱已多。</text>
<title>又次河字</title>,<text>招招舟子暮臨河。幾處爲灘幾處渦。日落天寒須急渡。恐敎風浪夜來多。</text>
<title>白旗堡路中。望見醫巫閭。</title>,<text>十日行中野。今朝見一山。淡眉當鏡抹。孤鳥背烟還。名嶽知無遠。公程苦未閑。悠悠何所適。風雪度遼關。</text>
<title>過廣寧。見箕子祠遺基。</title>,<text>聖人化無外。夷貊亦宜祠。聞敎猶當敬。過墟况不悲。山川迷舊域。年代定何時。香火吾東在。從今百世知。</text>
<title>過寧遠衛。憶袁總督。</title>,<text>身作重關擁重兵。英年受鉞壯神京。聲威朔野無南牧。家世戎垣事北征。談笑火焚河上騎。指揮神設畫中城。漢庭何處埋寃血。春色年年草不生。</text>
<title>祖大壽牌樓</title>,<text>高樓勒石鏤丹文。三世天朝盖世勳。敗固何論生是辱。漢家惟罪李將軍。</text>
<title>山海關</title>,<text>屹屹從何起。崇墉勢馭空。範圍夷夏半。羅絡海山中。弓抱鰲頭月。虹連鴈背風。試看遼野大。千里可爭雄。</text>
<title>望海亭</title>,<text>龍騰虹飮駕鰲頭。滄海東流枕一丘。夷夏封疆曾此郭。漢唐形勝漫高樓。天將水合誰爲大。地與城窮忽欲浮。博望乘槎何處是。飛梯獨上問銀洲。</text>
<title>楡關。贈齊生佩蓮。甲辰國器燕行。與齊生相酧唱。齊生尙說甲辰事。故尾句及之。</title>,<text>書劒遅廻鬂已踈。看君自是古家餘。客從銀浦停槎路。地近金臺擁篲墟。已向詩中深有得。始知名下儘無虗。關楡歷落星霜老。存沒悲懷各自攄。</text>
<title>薊州。望烟樹。</title>,<text>極目平林際野來。淡烟輕抹雨初開。樓臺忽泛空明出。雲海平涵廣漠回。桂樹知非天上有。琪花誰向鏡中栽。森羅幻象俄驚失。風亂荒沙漲夕埃。</text>
<title>贈蘓州士人朱生 名不記。自云文公之後。</title>,<text>考亭門路可參三。遺轍千年喚指南。君去試從多士問。誰將陸學使人耽。其二文能載道乃爲文。師道詞源有典墳。降自八家猶正路。雪樓旗鼓始紛紛。其三秦楷蒼篆各天眞。書到山陰是謂神。米蕫以來才子筆。都將小品競誇人。</text>
<title>寧遠。贈知州劉大觀。</title>,<text>星軺一路隔年餘。傳舍留燈枉駟車。談笑宛如傾盖久。襟期先得識荊初。桑麻饒境門無牒。松桂開衙案有書。怊悵聲光從此遠。塞雲飛盡鴈歸踈。其二東國衣冠世襲儒。文宗經史學宗朱。生同一代逢何晩。憑軾今來見大巫。其三翰墨淋漓談屑飛。淸香自覺襲人衣。斗南知有文章氣。會見靑霞夜夜輝。其四二月關河客未還。夜來春色數州山。野亭酒盡天將夕。偸得行人半日閑。</text>
<title>贈江蘓貢士徐承緖 劉大觀之婿</title>,<text>君在江南第幾州。江南吾向夢中遊。傷心莫過金陵郭。野殿虗無麥欲秋。其二曾見西湖春曉圖。蘓堤月落有啼烏。最憐荷桂三秋景。留醉南朝幾大夫。其三三湘鳥獸有餘悲。花落黃陵怨二妃。叫舜蒼梧從古恨。竹間淸血染枝枝。其四江潭春暮吊三閭。草綠王孫去後墟。聞說荊南諸士女。至今不食汨𤄷魚。</text>
<title>望角山寺。阻風未登。</title>,<text>天與長波上下空。一峰浮出勢居中。城通渤海留秦築。山自龍門見禹功。成敗如今誰所使。關防到此技應窮。西遊愧失登臨計。歸路春寒且阻風。</text>
<title>過杏山堡 祖大壽戰敗處。有戰亡將士塚。</title>,<text>荒城日落不堪過。松杏中間戰地多。客到障亭凄未寐。夜深猿鶴哭凌河。</text>
<title>玉田縣。望無終山。山有燕昭王墓云</title>,<text>金臺草沒士悲秋。燕市謳歌故國愁。香火年年茅屋下。遺民尙祭望諸不。</text>
<title>遼野</title>,<text>天盖平蕪入杳冥。短亭纔度又長亭。風沙忽覺雙眉白。丘垤渾無一髮靑。車馬百回磨上蟻。烟林四抹畫中屛。行人莫歎行無盡。直到窮時始可停。</text>
<title>端午帖</title>,<text>前宵梅雨浹三農。菖杏交陰草色茸。願得長年千萬縷。每逢重午繡山龍。又靑宮勤日講。朱夏屬天中。自媿叨賓席。無才補睿工。</text>
<title>正宗大王輓章</title>,<text>大東天篤慶。惟聖待時興。就邸承英廟。尊宗繼永陵。發爲龍德大。爀若日輪昇。三紀神功集。欲書史不勝。其二宮園儀一部。達孝是周公。禮秩宗祧亞。權從義理中。精微垂罔𨽎。裁制蘊無窮。尙泣臨筵敎。仁心藹牖蒙。其三事親源百行。家法在傳心。準海誠何極。祝崗慶冞深。婉愉曾閔在。慈覆殿宮臨。皇考錫嘉號。銀章耀至今。其四格神在方寸。祀典戒憧憧。致敬無隆殺。惟誠徹始終。冕圭承事際。簫筦降監中。列祖應無遠。心明理自通。其五祗畏承明命。淵乎動以天。無徧敷五極。不息法重乾。化雨乘春過。太陽照魅懸。神功由對越。祈永在於千。其六一夫憂不獲。宵旰在勤民。祝網追湯德。明刑象舜仁。秋毫皆雨露。窮髮亦陽春。立爾知誰力。洪恩薄海濱。其七學貫三才妙。道膺百世師。惟天難可則。匪聖曷能爲。準度尊朱子。神明契伏羲。欲知功化大。月上萬川時。其八化俗知躬儉。徽䂓覿燕居。衣經三浣後。堂設數椽餘。座處淸如士。暇時樂在書。耿光嗟日遠。前席夢中虛。其九至哀持魯緬。追孝奉灤邱。定省伸春謁。瞻依拜月遊。卜陵知寓慕。移邑實循謀。劒舃隣先寢。倘如造膝不。其十薰沐陪香案。生成頌闔門。百身難報德。一髮揔涵恩。卛土方啣恤。叫天欲籲寃。欄花歸侍日。應訴滿腔言。</text>
<title>內閣春帖子</title>,<text>雪晴三夜白。花發萬年紅。內閣春多暇。床書曬晩風。又雪中新律動葭灰。禁苑輕寒早放梅。是日百祥來自震。天臨玉輦迓春廻。</text>
<title>延祥詩</title>,<text>天門曉啓瑞輪紅。百祿沄沄湊大東。太歲在庚春又發。麟書應下紫微宮。</text>
<title>端午帖</title>,<text>禁樹鸎啼晝漏稀。浴蘭佳節闢彤扉。君恩共醉香蒲酒。宮㨾新頒細葛衣。明鏡百磨呈玉殿。綵繩千縷獻銅闈。詞臣賡奏南風曲。解慍薰琴按寶徽。又重蒲獵獵紫榴垂。梅雨新添賜浴池。內屋初分長命縷。衮龍衣上繡螽斯。</text>
<title>次仲吉用霖閣韵</title>,<text>草覆簑遮雨不侵。小堂宜夏坐來深。鷦能擇樹營巢計。蝸爲存身入殼心。臨水魚馴花下釣。近林鸎和醉中吟。霖時合用晴尤可。簾捲瑤琴響遠岑。</text>
<title>戱答族侄孟剛 鍒，仲柔 鋼，淸汝 鐮 到松坡寄示韵</title>,<text>朝來忽接松津牒。一紙五啣聯雙雙。不有將令稱假將。無端奪據三田江。江猶可奪倉莫奪。粟有幾斛金幾釭。三日餉爾恩不薄。銀燭朱盤耀羅窓。吾營節制元無私。左旄右鉞胡不𢥠。雖然不記風流過。送爾厨傳兼酒缸。一或有赦寧可再。羅庭棍棒長如杠。赤脚抱狀彼誰者。昨何叙族今稱狵。孟剛與其二弟訪南城。三日劇遊而還。到松坡。借鎭將牒。尾寄七古。而語多諧謔。又與鎭將列署于下。戱答之。</text>
<title>雨中。張雲章 斡 送櫻桃一筐。戱題以答。</title>,<text>朱櫻初熟野人居。贈我山中兼送書。薄廩長腰惟長物。愧我殘粒代瓊琚。</text>
<title>題崔烈士傳後</title>,<text>崔烈士眞丈夫。一死獨立明天地。天地未爲大名留。萬古長不死。烈士姓崔名永元。文憲之後家海州。少小卓犖多奇節。力能扼虎氣食牛。是時㐫奴日侵邊。慨然應募西防秋。戊午深河役。天子詔發海東兵。借問軍中大將誰。弘立景瑞非我徒。杖劒一見金將軍。願執前矛爲前驅。爲君死綏男子事。誓令大漠無王庭。一旅轉闘七百里。漢兵合勢迅風霆。嫖姚欲奪祈連山。李陵先據龍勒水。砲弩忽發塵沙漲。胡騎倐爍如附蟻。少焉軍自東南潰。經理已遁元帥降。左營孤軍尙酣戰。一以當百相擊撞。虜乃大至掩其後。匝畓勢若驚潮進。天會大風飛木石。軍無後援矢且盡。按劒將軍柳下死。張弮烈士兵前殉。將軍與烈士。一死千秋雙節美。命㫌將士封上爵。麾下列校皆贈貤。烈士獨湮沒。遇與不遇誰所使。是如睢陽廵遠廟。唐家不祀雷萬春。曩余適燕京。路過深河濱。戰地縱橫尙有靈。往往壁壘聞叱咜。吾知百世公議在。太史應書崇禎下。</text>
<title>雲章送櫻桃一筐于南城官居。其意甚勤。以斗米百文三編薧魚盛于筐。題小詩于筐面以謝之。居數日。雲章寄赫蹄。次筐面詩。滿說申謝之意。更步其韵答之。</title>,<text>官居長夏似禪居。朝得山人別後書。誰道山人詩不解。詩中字字是瓊琚。其二手栽百果護山居。此老應成種樹書。只贈櫻桃桃不贈。今來却悔報瓊琚。</text>
<title>暮秋。與再從弟聖益 載謙，三從侄孟剛諸從及家兒輩。遊奉元寺。</title>,<text>冠童選勝會。茶飯借禪門。莫若敦親好。幾多閱世紛。酒筵當夕照。衣袂犯秋雲。醉步如相失。臨歸更喚羣。</text>
<title>尹大司諫 學東 夫人輓</title>,<text>淸德承君子。芳徽制壼䂓。孫長能致養。婦孝欲忘悲。地上今喬晉。女中古士師。報仁偏與壽。天爵耀華資。</text>
<title>金楚山 載翼 輓</title>,<text>硎刀臯鶴爗然神。公在吾宗聞望新。周序必登材德士。漢廷先用孝廉人。榮途莫歎官三品。衰世終能濟一身。鳧舃未歸仍旅櫬。楚山風雪哭遺民。</text>
<title>次孟剛周甲晬席韵。送之長城任所。</title>,<text>牢落乾坤各暮齡。君今華甲已重經。桑蓬歲晏違初志。蘭蕙霜催保晩馨。老去交情殘髮皓。夜來別語小燈靑。吾聞聖世多循吏。却爲南民送福星。</text>
<title>貞純王后輓章</title>,<text>舜烈堯仁在女中。名門降聖佑吾東。炳幾手護重輪日。御壼躬承正始風。從此民生皆爾極。于今國活是誰功。歲回寶甲仍廞衛。長樂徽音痛永終。簾帷古制繼貞熹。裘冕臨朝儼母儀。義揭日星尊秉執。敎如綸綍定危疑。庭闈政享曾孫養。衡石惟遵聖祖䂓。漢殿何時瞻大練。宮桑雨泣濯龍枝。又 代人作正家天下定。王者壼治嚴。沙麓凝祥久。元陵選德潛。蘋蘩惟謹㓗。珩珮見恭謙。異代勳華是。吾東馬鄧兼。慈功扶鶴駕。邦籙協龜占。匝域回盤石。臨朝御寶簾。牖迷神鬼質。秉義日星瞻。厖澤窮閭浹。靈籌海屋添。賀觥爭抃手。仙馭遽攀髥。禹穴悲松栢。千官雨泣沾。</text>
<title>次聖益寄示韵</title>,<text>松楸幸寄息。樵牧敢言遊。見木猶驚鳥。臨灘欲挽舟。喜君靑拭眼。看我白盈頭。春暮野堂靜。晴江有浴鷗。</text>
<title>次友人寄示韵</title>,<text>東華仙伴隔如天。雙直蘭臺記昔年。蒲柳易衰當暮景。松楸宜葬有餘阡。林深莫喚驚彈鳥。潮濶應多下瀨船。穎上歸田堪可羡。乞身能及未衰前。</text>
<title>三從侄秀民 𨩿 來訪德隱丙舍。留詩以去。追步寄答。</title>,<text>雙江分水一峯尊。峯下松楸別有園。少日恐無歸拜地。暮年喜得退耕村。桐陰雨漲觀魚沼。花裏香聞釀秫樽。千古倖人惟我在。太平生老是誰恩。</text>
<title>次聖益韵</title>,<text>藉使頻相見。餘生幾往來。親朋多洛下。衰病在江隈。送日惟殘局。臨池且小盃。田間今白首。謌詠喜優哉。</text>
<title>次月溪寄示韵。賀草堂新成。</title>,<text>茅棟竹窓僅蔽陽。月溪新屋庇身長。雨過水鳥眠時靜。耕訖林牛卧處凉。閑着亂棊憂㓒室。力廻短棹避瞿塘。君如有酒須傾酌。不妨村翁喚我狂。</text>
<title>答禁垣舊僚</title>,<text>槐凉蟬語滿虛樓。午夢初回意轉悠。愁似細毛難遣日。病侵羸骨不堪秋。鷺歸遠嶼明孤木。雨漲高江沒亂洲。我有新交漁子是。一生無失亦無求。</text>
<title>九月十日。卽余周甲初度。聖益來訪。座上口占。仍次其韵。以識感懷。</title>,<text>衰病年來在野捿。居然六十老風埃。童時只道生朝好。暮境還悲舊甲回。花引晩香參客座。山涵夕翠赴村盃。秋深丙舍逢初度。牢落孤懷未自開。</text>
<title>閔兵使 光升 輓</title>,<text>碧城曾佐幕。先子許冲襟。梔蠟羞隨俗。醇醪悅在心。交仍三世久。情若一家深。判不炎凉改。桑楡與到今。其二弓馬非初志。中年落魄遊。醉猶談義理。窮不事公侯。世險無靑眼。官成已白頭。晉營周歲治。何足展才猷。其三我齒今周甲。君年長七朞。驥心猶不老。蒲質已知衰。誰謂先歸計。翻成後死悲。病懷偏易感。和淚寫哀詞。</text>
<title>次林傔希賢三寅詩 幷小序</title>,<text>林傔希賢與余生同年且同。月特十有五日差少於余耳。賢以童子。事我先王考凡六年。伶俐善服勞。王考亟嘉之。庚寅。先君子左遷判雉城。賢從之。壬辰。出宰之洪陽。賢從之。戊戌。觀察海西。辛丑。居留沁都。賢又皆從之。甲辰。如燕路。閱劇暑祈寒。賢左右一路。服事無違志。後十二年乙卯。從余于箕城。歷廵列郡。西北至狄踰。遵江而左。止龍灣。越五年己未。又與余赴節使行。六閱月而還。盖吾家欣戚夷險。賢未甞不從。賢余之同庚也。三世交也。童稚舊伴也。今九月十日。卽余周甲初度。賢具衣服麵果。謁于德隱丙舍。二十五日。是賢生朝。余亦以一衣一榼送于家。且使兒輩往視其會。居數日。賢以一絶押三寅字。來示乞和。要爲傳世之識。遂樂爲之和而與之。噫。賢隨余與默觀齋。放紙鳶騎竹馬。謌呼馳逐於藥山舊第者。歷歷如昨日。而薪田之木已拱。余與賢居然爲望七翁矣。雖欲復見。得乎。爾我生年倂在寅。童時相識再逢寅。門闌服事今三世。白首人間兩丙寅。</text>
<title>更次聖益晬席韵。求和。</title>,<text>僦屋城南未定捿。半生乾沒飽烟埃。鷄難棄筋終何得。鷦欲安枝合早廻。萬事都緣謀一飯。百憂何似換三盃。退依先隴吾今老。風雪柴門病不開。右寄聖益人壽百年若寄捿。蟪生螟死是浮埃。星周甲子今重見。景迫桑楡不再廻。處世夢驚三棹。還山春晩太和盃。窮盧卧病無相伴。分付寒梅且早開。右自詠</text>
<title>次族侄澤之 銑 晬席韵</title>,<text>靑春冠冕隔先天。曾在瑤臺伴列仙。風樹窮山悲卧病。欄花前夜夢登筵。心同白傅參禪日。身是滌翁告退年。周甲已回楓菊晩。好敎秋事十分圓。</text>
<title>次族侄象之 錡 詠菊寄示韵</title>,<text>耐到羣芳歇。開花獨後時。春光元不藉。霜氣與相持。自是孤寒性。偏憐淡泊枝。老夫惟愛菊。籬下數叢移。</text>
<title>次友人賀晬席韵</title>,<text>病閣壺觴懶廢詩。吾年周甲夢還疑。童心不改懸桑日。衰病偏侵落木時。長夜少眠生百慮。窮山得札慰相思。春明舊伴惟君在。浮世交情到老知。</text>
<title>申大將 大謙 輓</title>,<text>鍾鼎旂常是世傳。隴西門闌又平川。朝端宿將多廻席。聲望戎垣自妙年。其二經來百變玉成身。身事先朝在囿辰。六十二年非不壽。太平生死是完人。</text>
<title>華留李仲暉 集斗 送鶉鳥鯽魚。兼示二律。追和以謝。</title>,<text>華山南去近雲鄕。送子留臺我淚長。禹廟丹靑陳御座。漢陵松栢拜寧王。苦心白首詩三昧。孤夢蒼葭水一方。若使來生同此世。玉欄歸侍與翺翔。其二有口都無齒。人生老最憐。嚙肥今非分。咬菜是爲便。寸舌惟偏苦。雙齦任獨賢。官苞俱軟膩。同病意相牽。</text>
<title>華留步前韵。兼送一胾。</title>,<text>食指空先動。膓神轉可憐。嚼來都齟齬。呑下少方便。世味吾能覺。交情子獨賢。此生宜粥飯。歸夢故山牽。</text>
<title>利仁丞金宗濩。延其先祖愍肅公謚。示宴席韵求和。遂步而贈之。</title>,<text>一士足令天下重。公名書策也生光。東溟百代長留月。武庫三更欲下霜。身爲有明尊秉執。死能無愧合揄揚。聖朝節惠哀榮大。從此吾邦永播芳。</text>
<title>戊戌秋。余以元陵寢郞在直。國器亦來會。與隣齋諸友置小酌。分韵賦詩。以先成爲賭。余得天字。卽呼曰。遙夜鳥驚千樹月。踈星人宿七陵天。國器得形字。又呼曰。齋宮九闕翬飛狀。松栢千宮鵠立形。四座遂閣筆。今爲三十二年。國器墓木已拱。余亦老病。朝暮待符。今春。洪姨弟元鎭。爲惠陵郞。將就直。留書告行。追思戊戌詩會。怳如隔晨而不可復得。不禁愴黯。書二句於紙尾。因叙悼舊之懷。元鎭步其韵。各成全篇以示。遂力疾寄和而悲凉可涕。時己巳春暮也。</title>,<text>五陵秋夜百篇圓。伯仲相酬小燭前。老病祗今悲後死。童遊如昨已先天。精神或借依俙夢。顔面還疑點綴烟。送爾七仙巖畔路。落花流水感餘年。</text>
<title>自題畫像</title>,<text>旣有眞顔在。何須畫貌爲。至情留一幅。身後付鑅兒。</text>
<title>琶西李尙書 集斗 以上价如燕。病未就別。次其寄示韵。聊申悵意。</title>,<text>老去何爲合在家。肘生雙柳眼玄花。中書我伴三年食。西塞君乘十月槎。遅暮最難當遠別。分留各自戒沈疴。烟華浿上春應早。遼薊歸程定不遐。</text>
<title>寄箕伯李成仲 晩秀</title>,<text>我有朝雲雲有兄。自從雲死不知鄕。書來聞在成川住。盍帖長腰救翳桑。</text>
<title>賣暑歌。戱呈琴湖李相公 時秀。</title>,<text>有暑有暑君買暑。君如欲買吾何有。買暑兼買吾官去。買官買暑方爲富。</text>
<title>歲甲戌。及健李相公 時秀 年七十。以元月二日。祗肅于靈壽閣。三世入耆社。國朝所罕有。公以詩志喜。示同朝求和。謹步以呈。</title>,<text>西樓耆帖護祥輝。三世三題古亦稀。生老太平誰所賜。健陵遙望泣朝衣。</text>
<title>朴忠獻公 在源 致祭日。次主人席上韵。</title>,<text>扶倫尺䟽鳳鳴新。寧考朝廷有直臣。莫道危言挑𥚁急。竟看時運與人伸。名高太史編書日。榮動天門賜酹辰。恩禮今來由聖感。盛儀躬覩幸吾身。</text>
<title>次先朝御製監印諸閣臣酬唱韵</title>,<text>宸章登寶榟。開局閱炎凉。尙泣圖書府。曾陪璧月光。攀凾猶御澤。抽卷宛天香。未死孤臣在。欄花一夢忙。</text>
<title>今年乙亥。余年七十。以正月二日。入耆社。祗肅靈壽閣。及健相公步昨春衣字韵以賀。謹次奉謝。</title>,<text>聖朝恩遇動生輝。位到中書壽到稀。寧考舊臣今九老。社中圖畫儼聯衣。其二瞻依日月奉餘輝。偏荷恩私似我稀。未死孤臣他世願。玉欄歸拜衮龍衣。其三靑臺曉奏婺星輝。邦慶今年古亦稀。白首低徊何所補。此身亶合遂初衣。其四乞身須早是光輝。林下從來退士稀。試看琴湖湖上屋。落花門巷鎖苔衣。</text>
<title>燈夕。同雲巢金相公 思穆，琴湖李相公。會晩悟韓相公 用龜 園亭。觀燈叙話。是會凡四老。雲巢年七十六。琴湖年七十一。晩悟年六十九。不佞長晩悟一歲。世謂人似商皓。會倣洛社。不可無識其事。遂各賦詩成小軸。</title>,<text>松籬竹牖曲欄頭。經濟君家有小樓。四老同隨淸月至。千燈爭與衆星流。靈山浴佛知今夕。香社延朋又勝遊。浮世會心差可喜。已將身外付悠悠。</text>
<title>惠嬪輓章</title>,<text>夙膺英廟命。冲歲配明离。鍾鼎今傳世。簪瑜允合儀。承華資壼範。嘉孝荷宸知。毓聖衍多慶。吾東永奠基。其二至哉曾閔行。寧考是根天。崇奉無餘憾。情文始兩全。颺徽陳寶冊。觀華進豊筵。萬八門前額。宸心在祝年。其三兩朝千乘養。慈慶儼臨尊。海屋無疆壽。尺衣有道孫。含飴今漢殿。綿瓞又周原。祔禮遵先旨。新封合舊園。其四纔聞移院直。那意擧庭哀。復土行將近。賓天杳莫回。健陵知密邇。仙蹕若低徊。祖送都門曉。朝班雨泣催。</text>
<title>丙子首夏。余在德隱丙舍。領樞及健公，左相晩悟公。亦休浴在江上。兩公同舟訪余。余以小棹溯迎中流。留宿一宵而罷。余又至仙遊峯下送之。追次及健公季氏尙書屐翁上及健七律。轉示兩公求和。</title>,<text>醉叩沙棠溯晩風。琴湖正在鷺湖東。帆橫極浦聲光渺。篷捲中流笑語同。芳草携筇閑自適。落花掃巷寂如空。山樓小集淸無寐。殘月西沉客倚櫳。</text>
<title>大隱樓小話。與兩公聯句。明日。及健公次聯句韵以示。遂步成三絶。兼簡晩悟公。</title>,<text>楊花渡口午潮生。及健。 晴日中洲小棹迎。海石。 一夜穩成三壽會。晩悟。 眞堪圖畫餙昇平。及健。遠楚孤烟別浦生。卬須卬友笑相迎。江行十里吾廬在。門柳深深麥隴平。右次聯句韵三老相逢最此生。琴湖歸去有誰迎。停舟不忍中流別。天半烟波極目平。右送及健相公葱竹論交度一生。幾人靑眼好相迎。中書十考吾今老。寄與夫公做太平。右送晩悟相公</text>
<title>及健公又步聯句韵。以四絶寄示。謹次以呈。轉塵晩悟閤下。</title>,<text>歸田還我一書生。林叟溪童馬首迎。試看壁間山水畫。瞿塘閱去五湖平。其二山轉帆廻笑語生。相逢宛似夢中迎。三翁一席忘賓主。鷄黍村盤極淡平。其三人生日出事還生。交道中間幾送迎。五十年來今細檢。何曾一事欠和平。其四鳥吟泉語喚愁生。只許山光入座迎。已覺吾心如止水。藥欄西畔小塘平。</text>
<title>及健相公送菊醪一壺。兼寄五古一篇。謹步以謝。</title>,<text>自我歸田後。老作西湖主。生涯惟茶藥。經濟是園圃。九月烟霜晩。黃花滿林吐。有花惜無酒。何由一醉取。忽憶淵明宅。白衣送淸酤。故人琴浦在。一生交心腑。幾做蒹葭夢。久阻漁樵晤。天末思未見。木葉下庭樹。畫壺葡萄釀。繭紙瓊琚賦。蒼頭帶赫蹄。贈我荒江渡。時余瀧崗居。見此多感慕。緬思鵑花酒。小詩聯尺素。疇昔怳隔晨。歲月那可駐。先誼乃如許。至意交相寓。恐忝又恐墜。自勉兼自懼。爲君不辭飮。對酒霜髮撫。流景日相催。奈此當歲暮。賴有淋漓醉。暫澆磈礨肚。會待春江暖。樽酒與子遇。采采將貽誰。籬菊浥餘露。</text>
<title>及健翁摘園茄二十。兼以一絶餉我。卽物而可見至意。謹步以謝。</title>,<text>籬匏初熟早粱香。艸食秋來已慣膓。東社故人惟愛我。園茄摘送與分甞。</text>
<title>奉和及健相公琴湖酒席韵。轉柬雲巢匀座。仍示屐翁足下。</title>,<text>病中驚節序。風露入高秋。城市無閑步。江湖有穩流。樓開將落日。人倚已停舟。生老今休矣。餘年戒自由。其二所謂人三四。相逢白髮秋。烟霜催短景。杯酒泛淸流。樹密藏深屋。風遅愛緩舟。恐敎魚鳥笑。從此任行由。</text>
<title>送鄭判書 晩錫 赴燕</title>,<text>班撤九卿職判樞。身隨年貢赴燕都。從來直道行蠻貊。須仗王靈範我驅。其二灤河春水濯吾纓。孤竹祠前有蕨生。海內卽今無凈土。行人到此最傷情。其三單車馳代亂離中。收拾關西賴爾功。此去也令殊俗畏。淸名滻浿口碑豊。其四病卧荒郊老此身。都門竟失送行塵。歸來訪我藍田屋。花柳高江政暮春。</text>
<title>聞及健翁舟遊東江。擧網打魚。走草奉呈。要分春鱗新味。</title>,<text>琴湖退士喜觀漁。不爲尋春只爲魚。近日水寒魚得否。魚如有得且分余。</text>
<title>及健翁卽送三魚一雉。兼和前韵。又以三絶申謝。</title>,<text>聞君山獵又江漁。朝得華虫暮得魚。欲學任公投犗法。盍廻釣棹更招余。其二老去何須渴澤漁。東湖合有放生魚。三鱗一羽俱情味。爲念城南病卧余。其三此老年來老隱漁。桃花水漲長新魚。試看西洲多釣伴。林下垂綸定是余。</text>
<title>鰲恩君李相公 敬一 輓</title>,<text>黃閣模楷繼白沙。聖朝圭瓚望峩峩。恬名世已知氷檗。至行人應廢蓼莪。老愛寒花全晩節。早停孤棹定頹波。明庭耆德嗟無幾。今送公行泣薤歌。</text>
<title>李參判 采 輓</title>,<text>傳門詩禮典型存。文正家庭有肖孫。蔭路升沉何所試。浮榮只博亞卿尊。其二二子蜚英彩服趨。諸孫羅列揔蚌珠。八旬除四身猶健。圓福如公世所無。其三童年相識各忘形。齒髮參差間一齡。庠序爭名如昨日。夢遊猶在杏花庭。其四風流已邈更難攀。存沒中間老淚潸。病卧城南悲後死。故人今日葬何山。</text>
<title>正宗大王遷陵輓章</title>,<text>雲御賓天痛永違。灤邱移奉啓玄扉。地藏風水隣先寢。時協干支祔聖妃。忍向喬陵攀寶舃。怳登薰殿拜垂衣。定知象衛應神設。佳氣葱籠護紫微。其二天縱聖姿邁漢唐。如堯如舜我先王。聦明博貫三才妙。功化昭回四表光。誠徹神人方謂孝。文兼經史是爲章。鼎湖弓劒中途痛。薄海臣民俾也忘。其三顔琴點瑟聖人門。頂踵平生揔是恩。涵泳始知河海大。周旋親炙父師尊。幾陪紫籞承淸誨。重奉玄和葬壽原。未死孤臣徒負負。玉欄歸侍報何言。</text>
<title>孝懿王后輓章</title>,<text>資治由重壼。嗣徽在世家。德儀生有度。幼戱動無差。仁及方長艸。祥符再發花。光承明聖後。衍慶又曾沙。其二皇祖傳心重。文孫配軆尊。一生懷孺慕。平日有慈言。處坎柔爲正。服勤孝是源。老猶躬奠享。蠲㓗在蘋蘩。其三撝謙辭寶冊。精義軆寧王。公室扶陰敎。私門戒太康。無名惟至德。不顯是潛光。漢練方昭儉。宮桑沃葉長。其四晩年增福履。長樂儼垂裳。隆養三朝備。慈功五紀長。寶籌添海屋。華甲賀舟梁。哀慶元相錯。眞遊遽太忙。其五壽原方魯附。仙寢又灤移。象衛同星土。鮒隅協日時。玉欄瞻冥會。金粟啓神基。隔麓先原近。月遊定在玆。</text>
<title>綏嬪輓章</title>,<text>早膺隆禮入宮時。上奉黃裳替壼儀。簪珮雍雍逾自牧。已將令德荷殊知。其二天休啓我萬年基。蘭室祥回誕聖期。瓜瓞綿綿功莫大。周南復見詠螽斯。其三宸誠報本稱情文。豊殺得宜是禮云。終事如今無一憾。六宮攀紼泣成羣。其四靑門十里有神原。龍虎葱矓勢最尊。緬憶灤遷如昨日。天留吉地又新園。</text>
<title>次族侄澤之重牢宴韵</title>,<text>葱笛篠驂與共知。論交憶在弱冠時。童遊已矣渾如夢。衰象居然自覺非。偕隱莫歎君子老。同牢還學少年爲。吾宗盛事應先後。藥麓門庭又此巵。</text>
<title>次晩悟相公畫像帖韵</title>,<text>淸朝玉立位三事。憂國丹心在致君。槐棘班深收衆望。桑楡景暮謝羣紛。春宮垂眷今初見。睿筆傳神古罕聞。騎竹舊交惟我是。此生榮悴與同分。</text>
