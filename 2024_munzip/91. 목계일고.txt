<title>淸心軒 軒在晉州涵玉軒東。兵使李守一所建也。</title>,<text>孤舟風定泊淸江。潭影沈沈搖畫牕。一帶長林橫薄霧。夕陽鷗鷺下雙雙。浮査成汝信作淸心軒重建上梁文曰。壁裹紫崖元矗矗。依舊梁松川玉吟。夕陽鷗鷺下雙雙。宛然姜東皐瓊韻。敢采一州之善頌。助擧六偉之短云云。</text>
<title>泗川客館</title>,<text>寒煙漠漠月凄凄。銀漢斜明斗柄低。憶得去年春夜暖。梨花照屋杜鵑啼。</text>
<title>陜川梅月樓。三首。</title>,<text>淡淡靑山近女墻。雨餘春水漲橫塘。村園處處柴扉掩。桃李陰中一逕荒。淸夢初廻酒力微。一樓登眺晩春時。惟餘葉底殘紅在。不禁東風浪藉吹。簿書堆裏眼慵開。試倚風欄拂面埃。芳草落花殘照外。何人更渡畫橋來。</text>
<title>三嘉雙明軒</title>,<text>古縣鴉鳴日落時。雪晴江路細逶迤。人家處處依林樾。白板雙扉映竹籬。</text>
<title>龍宮浮翠軒</title>,<text>高樓一宿覺淸閒。身在煙林積翠間。夜雨正佳晴亦好。朝來雲捲出靑山。</text>
<title>梁山雙碧樓。二首。</title>,<text>張帆昨日過黃山。遙望危樓紫翠間。薄暮登臨看絶景。一江煙雨暗蒼灣。漁師朝入白蘋洲。波冷紅鱗懶上鉤。魚少魚多渠不管。紫薇花下繫扁舟。</text>
<title>題舍人司蓮亭</title>,<text>竹葉淸尊白玉杯。舊遊蹤跡首空回。滿庭明月梨花樹。爲問如今開未開。</text>
<title>銀臺仙。二首。星州妓</title>,<text>姑射仙姿玉雪肌。曉牕金鏡畫蛾眉。卯酒半酣紅入面。東風吹鬢綠參差。雲鬟梳罷倚高樓。鐵笛橫吹玉指柔。萬重關山一片月。數行淸淚落伊州。</text>
<title>遊橫浦</title>,<text>長大孤月照征衣。滿帽涼風緩緩歸。畫角數聲吹出塞。一江鷗鷺總驚飛。</text>
<title>贈姜校理逍遙堂 文會</title>,<text>逍遙堂上白頭人。弊帚當捐獨善身。賴有漁翁相顧念。携竿無日不臨津。</text>
<title>贈州妓 晉陽誌曰。姜判書渾少時眄州妓。方伯入州。以其妓薦枕。公作一絶書於妓之衣袖。方伯見之。問誰所作。妓以公對。召見大異之。遂勸令學。竟以文章名。</title>,<text>高牙大纛三軍帥。黃卷靑燈一布衣。方寸分明涇渭在。不知丹粉爲誰施。</text>
<title>題金海黃山江</title>,<text>泊舟金海府。却望晉陽山。納納雲天遠。茫茫水國寬。江湖今夜興。琴酒此生閒。明日蓬萊島。尋眞學鍊丹。</text>
<title>應製 蛟山詩詰曰。廢主雖荒亂。亦喜詞藻。姜木溪爲吏曹正郞。嘗以寒食園林三月暮。落花風雨五更寒爲題。命近臣製進。木溪詩爲魁。主大加稱賞。賚物甚多云。</title>,<text>淸明御柳鎖寒煙。料峭東風曉更顚。不禁落花紅櫬地。更敎飛絮白漫天。高樓隔水褰珠箔。細馬尋芳躍錦韉。醉盡金樽歸別院。綵繩搖曳畫欄邊。</text>
<title>東萊驛還樓</title>,<text>眼窮溟渤浩漫漫。駭浪呑空勢未闌。對馬靑山孤雁外。扶桑紅日霱雲端。招邀笙鶴天風冷。驚起魚龍鐵笛寒。千古儒仙分物色。欲追高步柰蹣跚。</text>
<title>星州臨風樓。四首。</title>,<text>雨餘江漲沒蒿來。倚柱觀瀾亦壯哉。疊浪全籠靑草堤。連峯半入白雲堆。欲携短棹乘漁艇。思把脩竿上釣臺。蕭灑十年江海志。今朝發興酒三杯。試吟佳句發天慳。正値樓中吏牒閒。紫燕交飛風拂柳。靑蛙亂叫雨昏山。一生毀譽身多病。半載驅馳鬢欲斑。黃閣故人書斷絶。客行寥落滯鄕關。雲梯高倚泬寥天。乘月登樓非盛年。有興長吟山水窟。無心一醉綺羅筵。終朝庭院絲絲雨。薄暮村墟淡淡煙。未辦晴川芳草句。謾留題詠愧唐賢。龍公起懶詑奇功。連日窮陰塞大空。平地剩添三尺浪。長江誰借半帆風。樓臺掩映鶯花裏。簾幕霏微煙霧中。四牡諮詢桑梓邑。懷鄕王粲自難同。</text>
<title>三陟東軒</title>,<text>襄陽來憶故人賢。殘雪 缺 峯映畫軒。孟浩空吟驢背句。山公猶欠習池筵。正逢明月樓臺靜。不用靑蛾意態姸。莫道此行情興薄。會須佗日更尋仙。</text>
<title>贈印上人</title>,<text>問渠何事苦求詩。妙在難言人不知。半壑松聲僧定後。滿樓山色雪晴時。林寒幽沼凝氷早。寺迥疏鍾出洞遲。此日逢君吟好景。佗年相憶鬢如絲。</text>
<title>枕流堂 在漢江。經歷李師準別墅。</title>,<text>大隱人間漢陰叟。幽居郭外枕流堂。江山長伴不羈客。風月眞成無盡藏。松塢曉看巢鶴樹。楓林晩繫釣魚航。惟將一醉酬眞宰。誰羨馮唐老作郞。</text>
<title>挽兪㵢溪 好仁</title>,<text>嗚呼。先生以林泉邱壑之騷人。作金馬玉堂之名臣。一世多病。萬事任眞。安仁之鬚髮早華。向平之婚嫁未畢。官不躋於三品。壽纔踰於五十。信騷人之薄命。抑造物之多猜。已矣哉。浮生兮若夢。富貴兮倘來。吾知先生之達觀。不以此而介懷。時人慕其行義。後世傳其文章。期不朽而長存兮。足以慰吾徒之痛傷。㵢之水兮鉢之山。故宅空兮田園荒。松風澗水夜夜而悲鳴兮。詩魂不死兮尙往來而徘徊。蔓草寒煙。古木啼鴉。寂寞而凄涼兮。萬古空山土一堆。嗚呼哀哉。世無斯人。吾將焉歸。痛知已之云亡。寄天涯之一弔。</text>
<title>秋懷賦[金馹孫 季雲]</title>,<text>癸卯之秋。余在書堂。蒼茫歲暮。玩愒流光。破萬卷之未了。羲馭忽以西藏。景暉暉以苦短。夜曼曼以漸長。梁燕翩翩以辭巢。塞雁嗈嗈以叫霜。葉摵摵以歸根。蛩喞喞以近床。感時物之易變。增余懷之悲涼。對案掩卷。心焉若忘。不言不笑。忽乎迷方。乾愁苦恨。萬事亡羊。木溪子在傍。怪而問之曰。何爲其然耶。身際文明。主聖臣良。翹館儲材。博選朝行。漑根食實。不遺斐狂。於我廈屋。討論皇王。珍分御廚。廩繼太倉。榮幸無比。樂且无央。落霞興杳。湖山滿眶。和余唱余。峨峨洋洋。造物爲徒。心與道昌。一杯乾坤。信手低昴。四時運轉。天道之常。苦何爲而戚戚。懷楚客之悲傷。呼童子以進酒。當浮君以羽觴。余默然不應。汪然涕滂。木溪子起而更言曰。我知之矣。霜露履愴。丘壟荒者耶。鶴髮倚門。母未將者耶。鴒原情苦。陟彼岡者耶。蓴鱸興發。憶江東者耶。閑情遠別。惱閨房者耶。好古生晩。心遠地偏。獨倀倀者耶。行與世違。命不身謀。強趨蹌者耶。佳山好水。高棲遐遁。未得其臧者耶。蒼生繫念。白屋有冤。思濟時康者耶。日耕墳典。身遊宇宙。恨未置身於虞唐者耶。感慨忠良。憤疾凶邪。謾顰蹙於前代之興亡者耶。亦或幼學無成。壯恨面墻。擬沂伊洛。反航絶潢。汩沒塵埃。世累蒼黃。上負聖敎。下孤時望。耗公廩而費日。省吾私兮不敢當。臨長途而景迫。企古人兮力不遑。然猶得餘馥於陳編。自以爲九畹之國香。抱獻芹之微誠。徒哺啜而周章。思美人之遲暮兮。鵜鴂鳴而不芳。遊子於是。百感集而攻腸。噫人生天地之若過。此身杳於粃糠。少壯不懋而老將至兮。輸百年於尋常。與草木而同凋。卒澌盡於一場。豈不悲夫。吾觀一元之運不息自強。人生稟賦。氣通陰陽。春思駘蕩兮。夏氣舒長。秋懷憭慄兮。冬念矜莊。一心隨感。與時弛張。含生大同。不分毫芒。惟秋之氣。獨克以剛。共萬類而於悒。實元化之所戕。然君子之節情。要中正以自防。吾將與子而賞秋。請登山臨水而徜徉。余猶不應。袖手思量。取琴浪撫。萬古一忙。風蕭蕭而打扉。有聲鏦鏦若金槍。也起而開窓則庭空葉積。天宇高曠。水落江淸。野色蒼黃。</text>
<title>擬別知賦送姜士浩[金馹孫 季雲]</title>,<text>余取友於髫年。恒臨食而忘餐。雜文學與德行。蓋所取之多端。早遊學於芹宮兮。柰予行之蹣跚。始得君而爲友。飽學味之辛酸。旣同年而同隊。若入室之芝蘭。望孔墻而猶未得其門兮。謾貿貿於儒冠。俄聚散之無期兮。隔幾年之悲歡。歲丙午之陽月。共攀桂於廣寒。然宦遊之多方。嗟內外之異官。杳渭北與江東。凭日暮之闌干。幸連步於玉堂。我自折其羽翰。遂徘徊於龍驤。夢已熟於邯鄲。逮忝選於登瀛。獲共處而團欒。緣氣稟之不類兮。我實躁而君寬。苟不內得而外誇兮。乃鬼神之所謾。推誠心以相傾。每吐出其肺肝。三杯酒兮引興。撫千古而增歎。思尙友乎忠賢。恨不誅其權奸。道摳衣於朱程。詞襲馨於黃韓。學不期於阿世。志惟在於責難。倘後日之前席。呈腹中之琅玕。肯徒事於文學兮。但學步於騷壇。抱醫國之良方。鍊壽民之靈丹。恐白日之遲暮。感光景之跳丸。披陳編而意倦。取瑤琴而一彈。夫豈汲汲於高位兮。要垂名於不刊。時憑几而冥思。何余心之澶漫。君責我之疏慵。坐毒手之來攢。因意氣而善謔。紛辭說之譁讙。妙數終於僕更。玄談極於舌乾。亂王伯之縱橫。發一粲而相看。憶十年而知非。悟少壯之異觀。昔陋巷之賢哲。尙自得於一簞。繼臺餽而致養。曷聖恩之能殫。顧無事而食俸。心常愧於伐檀。懷耿耿而不寐。夜已分而燈殘。擁布衾而交足。日每高於三竿。頻夢歸於桑梓。見吾親兮安未安。奄一夕而告行。悵情好之未闌。知白雲之在望。挽不留兮涕汍瀾。悲好會之不又。念長路之曼曼。共離親兮來遠遊。君先我兮辭金鑾。送夫君兮漢之曲。空盡日以盤桓。</text>
