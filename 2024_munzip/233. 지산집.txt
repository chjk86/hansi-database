<title>西征賦</title>,<text>憫余生之不淑。遭時命之陻阨。無纖毫之可咎兮。有丘山之譴責。春不煦於幽谷兮。頭已低於戴盆。夫孰云皇天之可籲。漫自蔽以浮雲。悵含糊以鬱悒。誰家到而戶說。哀此身之無狀兮。惜此心之不白。命僕夫以晨裝。爰整駕兮吾將行。告先塋兮泣且辭。心搖搖兮如旌。親朋挽余以掩涕。鄕鄰告余以勿急。出里門以言邁兮。白日忽其變色。馬跼顧而不前兮。魂游泆而若喪。山周遭而帶恨兮。水縈迴而下愴。行色悽兮靡靡。道路爲余以嗟矜。去父母之舊邦兮。增余懷之分崩。慨遲遲而出疆兮。亦旣道夫靈浦。黃君之耿介兮。來竢我乎先路。稅路傍以班荊兮。多故人之心貺。執余手兮贈一言。惟忠信之可仗。招招兮舟子。涉大江之漫漫。日崦嵫而載馳兮。投山谷而間關。聞嚶嚶之求友。懷惸惸兮有失。人棄夏而卽夷兮。鳥能遷於喬木。喟憑心而歷玆兮。回朕車且焉止息。擧一杯兮唱渭城。摻執余之裾兮。眷辛公兮心鄭重。慘將別兮凝涕。乘黃昏而擿埴兮。云余止乎靈鷲之傍。草有蔓兮零有溥。索冥道兮走且僵。人生各有所樂兮。爾獨胡爲乎中露。士之竆兮見節。嘉舊遊之良晤。或投紓兮示綢繆。或崇淫兮矢無諼。旣勉余以篤敬。又重之以加餐。朝發軔兮勿迫。時反顧而遲留。行行兮且止。憇余馬兮求蒭。與僕夫而交蹠。夜耿耿兮夢不成。念前途之羌永兮。涕泣下之縱橫。洎苞山而息肩兮。馬虺隤而顚越。皇天之無私阿兮。胡迫人於竆厄。顧人謀之不臧。抑天命之靡他。羈旅之不可久稽。晨策蹇而巾車。嗟路遠兮追莫及。別叔兮於臨歧。呑聲兮躑躅。兄曰季兮何之。仰天兮長吁。天地兮動容。撫余背兮不忍別。猶勉之以固竆。去復去兮回顧。目渺渺兮愁余。川原周馳而鬱繚。指星山而遄驅。過郵亭以弛擔兮。遂假寐於野店。身局縮兮若蝸。寤摽擗而悱惻。宜無入而不自得兮。何所往而不獲。小人之懷土兮。猶未免夫多感。山高兮水深。翳征袂而空掩。曁甘州而止宿兮。伯氏又爲之歔欷。塞雲迷兮音阻。指曷月以爲期。復申申而戒余兮。好言旋而言歸。默含情而不語兮。山川眩而回轉。淚眼昏兮班如。路茫茫而莫辨。歷金烏而仰止兮。揖淸風兮膽慄。采采兮薇蕨。芬至今猶未沬。起過客之頑懦。鬢髮竦兮竪竹。仲氏之愷悌兮。又追與之傳舍。耿相對而假館兮。令弟徯我乎溫存。太守之洵美兮。荷相知之慇懃。死生之不可恃兮。入余訣乎情親。撫余兮指余。言未交兮沾巾。情未罄於執爵。重有言兮諄諄。所貴惟守之不易。又何爲乎熱中。患難兮可見君子。猶恃夫直躳。謁從母於歧州兮。何嬋媛而憫惻。念天只之如在兮。尤有感乎罔極。曰余衰之已甚兮。寧復見乎爾爲。將出畿而送汝兮。今且與之永訣。惟俯仰而無言兮。涕漣漣而橫逬。美李公之丰兮。懷好音而爲贈。語未闌兮回瞰。日黯黯兮唐橋。抵兎灘而成慨兮。壯麗祖之䧺豪。掃攙搶而廓淸兮。致來蘇於羅民。冀髣髴其英靈。步徙倚而逡廵。鳥嶺巉巖而薄天兮。屹橫截乎火維。浮雲扃兮谷口。棧道縈紆而履危。山委蛇兮深復深。水潺潺兮咽不流。羈懷亂兮無奈何。且焉止乎龍湫。雷白日兮喧豗。雪崩騰兮激湍。潭澄兮水深。宜爾龍之所安。襲九淵以自珍兮。焉獱㺚之我侮。費攀躋而凌頂兮。非有心於小魯。車摧折而馬蹶兮。胡疾驅猶未休。逗金灘而夷猶兮。杜若生兮芳洲。襏襫寒兮烟雨。侶魚鰕之漁父。競翔集兮忘機。沒浩蕩之白鷗。余自是江海之遺蹤兮。今胡羡乎爾遊。望故山兮已遠。路漫漫其阻脩。僕夫悲余馬懷兮。羌不可以前兮。赴駒城而投宿。夜未央兮私自憐。瞻前而顧後兮。莫好修之故也。信滄浪之自取兮。何不改乎此度。跨漢水之滔滔兮。亦旣造夫京師。親故肅駕而來餞兮。班豆觴於水湄。咸默黯而相視兮。心如狂兮如癡。裴夫子之眷眷兮。有一言以相貽。君子處困而可亨兮。庶九死而不移。確貞固而不拔兮。雖水火吾猶可入。况在人之外累兮。曾何足以屑屑。馬蕭蕭而不進兮。暮余休乎碧蹄。晨戴星而整駕兮。與仲氏而解攜。曰余懵懵其無類。摩汝項兮孩提。敎汝兮進汝。期有成而有立。好修姱而見逐兮。信乎命之竆也。歸歟兮余季。言未已兮涕下。泣受敎而回首。愁雲鬱兮四塞。載隻影於臨津。浮扁舟而擊楫。苟招尤之在我。矢有如乎此江。及松京而停驂。感王氏之故邦。城郭坡坨兮蕪沒。宮闕頹圮兮黍離。龍之盤兮虎之踞。佳氣盡兮逶迤。鵠嶺瘦兮濯濯。猶未保其靑松。昔太祖之崛起兮。提一旅而爭䧺。驅豪傑而駕馭。三尺寒兮紈裂。旣鎩鷄而隕黃兮。功又成於搏鴨。惜孱孫之不繼兮。輸眞主以版圖。命僕夫使馳驅兮。山徑犖确而崎嶇。陟險巇而幽疑兮。輈軋軋而顚仆。駐龍泉而流憇兮。嘆紫氣之橫斗。藏至寶兮莫我知。寃氣結兮鬱抑。世無人兮雷煥。已矣埋沒兮誰識。至鳳山而攬轡兮。揆厥號之所由。高岡紅兮朝陽。求噦噦於山陬。縹縹兮千仞。遙矰繳而去之。嘆世德之不微兮。又胡隱乎威儀。使不出之以時兮。誰爾祥之能知。豈徒羣鴟之從嚇。爲弋者之所慕。僕夫悲而不行兮。馬鞭捶而倦步。囊錢盡而垂槖。致從者之慍見。食倂日而無餘兮。路倂日而不盡。人孰不有此生兮。余獨竆困乎此時也。身已投於黃州。夢石泉之有詩。到中和而迷路。何窘步於捷徑。歷箕子之舊疆兮。想當時之仁政。敎八條而化俗兮。均九區以足民。世千萬其變遷兮。人至今猶純淳。薪楮忽其代序。言余至乎江東。獲蝸室而爰處兮。悲萬里之孤蹤。人四顧兮誰語。影吊形兮孑孑。夷語兮鳥面。蕭蕭兮籬落。食畏藥兮床畏蛇。魑魅又從而伺之。噫上天之生人兮。蓋有期於下地。胡擠之以不測兮。阽余身於危死。懷朕情以不發兮。終默默以沾臆。然君子所重者在道。謂可行於蠻貊。素患難行乎患難。上不怨兮下不尤。隨所命而安之兮。夫何外此而焉求。雖萎折其亦何傷。苟余情之信芳。結幽蘭以爲佩。辛夷楣兮葯房。嗚呼天實爲之兮奈何。聊優游而徜徉。</text>
<title>幽居賦</title>,<text>山之高兮谷之深。林之靜兮雲之閑。洞壑窈窕以泬㵳。宜碩人之盤桓。吾令猿鶴以曳柴兮。築煙霞以啓基。蘭橑兮桂棟。劈辛夷而爲楣。對峭削之崟嵌。臨汨㶁之璆𤨿。游焉而息焉。喜頤貞之可常。精瓊糜以爲飡兮。挹灝元而爲漿。荷衣兮蕙裳。蓀壁兮葯房。左圖兮右書。前榧兮後梧。挾風霆以游心。契道器之有無。混鹿豕以泯迹兮。去物我之畦畛。悠然逝兮。躡彩鳳乎千仞。倦而休焉守靈龜於一室。同卷舒於壠雲兮。泯睢盱於野席。芳草生兮萋萋。覺意思之一般。石溜寒兮冰齒。陋瓊漿於金盤。霜紅之纈林兮。嗤繁華之不久。朔雪之漫山兮。盟後凋於蒼友。緬君子之所操兮。夫豈所達之可移。或結草而不病。或懸鶉而義肥。歌自發於金石。茹不臞於山雌。誠所樂之有在兮。抑依歸之得所。彼窟土之深藏。與因樹之遠去。鹿門高兮雲扃。谷口深兮幾重。吾甚悲聖遠而不遇。渠豈獨避世而高蹤。顧余質之問鳳兮。夙佩蘭而紉茝。愧守桂之高蹈兮。遠師門之承誨。圩父曲肱而有裕兮。蝎聖繫馬而不顧。君子之所重者在己。而亦自講之有素。在所養之何如兮。寧外累以自凂。士固有伏鑕而全節兮。矧不死之嶺外。絃歌發於匡圍。髭髮勝於在涪。視所學之匪他兮。捨聖賢而焉求。萬山之騰踊兮。爾焉能以我囚。一憤而三起兮。貫九年而奚病。仁莫貴於安土兮。學莫先於知命。行患難之有道。處蠻貊而可親。奉前訓而周旋兮。庶無愧於古之人。</text>
<title>亂後始寓陶村</title>,<text>宗社危初定。江山洗欲新。居然得破屋。方覺有玆身。</text>
<title>偶成</title>,<text>白鳥晴波外。丹心落日邊。悠然取枕卧。山月照殘眠。</text>
<title>病中偶吟</title>,<text>一病三連朔。皇天命幾年。餘生如未盡。爲國掃戈鋋。</text>
<title>逢友</title>,<text>松壤曾新面。平原卽故人。共思由十載。相會始三春。</text>
<title>栽花</title>,<text>栽花人笑晩。六十遠期難。得到稀年後。猶將十度看。</text>
<title>詠竹</title>,<text>獨步篩金夜。時聞敲玉風。與君成一笑。吾道未全竆。</text>
<title>偶題</title>,<text>大陽不回光。葵藿終日傾。所以顔平原。天子不知名。</text>
<title>閑中偶感</title>,<text>時事其何如。吾道相乘除。那知觸屛人。終作子公書。又世事本無竆。吾人自苦耳。如何沒粱斗。量盡滄海水。</text>
<title>讀晉史</title>,<text>晉日淸談盛。高名王衍多。不知三窟策。還載老莊麽。</text>
<title>江東偶題</title>,<text>譴深千里遠。關外十年身。世路經逾險。人情久益新。途竆行復躓。性拙動多嗔。賴有書中友。閑來更自親。</text>
<title>乞假來鄕。復歸江東。戊子春</title>,<text>來尋舊遊地。生死十年遲。白首過逢晩。靑山涕淚垂。連牀殘燭夜。拖袖贐行詩。此別歸難料。且休問後期。</text>
<title>路中。寄故人尹眉叟。聃</title>,<text>白首相逢地。靑山憶舊遊。徒然雌甲子。虛及大春秋。殘燭連宵話。驚沙絶徼愁。從今人世事。千里兩悠悠。</text>
<title>贈上人</title>,<text>敲門聲不野。推戶問爲誰。繭足輕千里。誠心得九師。有知爲大累。無累是眞知。魚魯何須辨。神明只在思。</text>
<title>雨後春山</title>,<text>細雨昏連曉。春山畫始成。殘紅渾似掃。新綠暗添呈。生意朝方活。橫嵐晩自淸。看來多少思。終日有餘情。</text>
<title>坐石臺偶吟</title>,<text>日暮愁人倚。霜紅小石臺。風高山乍瘦。水落岸初開。遠響灘流動。哀音鴈帶回。看來多少思。心死未全灰。</text>
<title>挽崔上舍 德重 母安氏</title>,<text>系出先賢後。閨儀遠有承。過房家不墜。炊臼夢還徵。窈窕詩宜詠。幽貞易足稱。張林死已久。紀德世誰能。</text>
<title>題金叔厚 腆 江亭</title>,<text>登臨孤客眼。高構傍漁磯。雲物晴窓盡。江山獨鳥歸。地淸人自遠。天闊意猶微。日暮偏愁絶。蕭蕭煙雨霏。又日暮澄江上。臨虛欲賦愁。關河天共遠。身世水東流。操舍人那定。陰晴山自由。年來塵事少。終不愧沙鷗。</text>
<title>次金叔厚韻</title>,<text>細雨花初動。春懷抵骨驚。安危無壯士。戰守有孤城。使鬼須王老。憂時仗麴生。未嫌渾衆醉。啼鳥更傷情。</text>
<title>贐別許仲幹</title>,<text>送客關河遠。蕭蕭黃葉飛。登山揮涕盡。歸路見人稀。雲月扁舟動。風霜古寺微。逢君論故意。不是浪沾衣。</text>
<title>奉酬金邑宰 墻 韻</title>,<text>高閣晝長卧。竆閻門夜開。甑傾塵不動。琴倦夢遲回。拄笏殘山近。煎茶小吏催。尋詩叨下榻。心死强噓灰。</text>
<title>安州卽事</title>,<text>倚杖寒溪色。春晴客子愁。岸嘶狂雨過。山悴晩紅休。霞液迷蒼壁。塵纓近碧流。傷心西日暮。千里更回頭。</text>
<title>用程明道韻。寄金老。</title>,<text>林泉人不厭。山外欲燒橋。崖雪看皤鬢。松風見柱腰。雲歸幽洞闊。月出小峯遙。會了平生事。元來學採樵。</text>
<title>挽曺僉知 鳳翮</title>,<text>痛矣宗衰甚。門中耆舊誰。未論軒冕貴。猶在筭齡虧。謂有龜蛇骨。還乖耋耄期。情親更悲處。柩側哭兄兒。</text>
<title>挽全僉知 夢龍</title>,<text>我政童年滿。公逾弱冠時。交情初邂逅。世事及衰遲。見客渾新面。逢君獨舊知。白頭還失友。誰與屬心期。</text>
<title>挽友婿姜德文</title>,<text>共說郗家客。當時王謝郞。門譏歸鸛雀。人道觸琳琅。世事終踈闊。親情接渺茫。徒然相見約。明月照虛梁。</text>
<title>挽尹眉叟</title>,<text>白首重逢地。平生瀉肺腸。謂當年事盡。何遽夜呼忙。談笑松亭在。遺蹤石路荒。那堪寒夜月。又復滿虛梁。</text>
<title>偶吟</title>,<text>步倦梧頻據。明牕一炷薰。溪喧妨寂寞。花落厭紛紜。谷小猶留鳥。山殘解釀雲。年來踈懶甚。世事願無聞。</text>
<title>山中戲題</title>,<text>翠葆桑垂地。林花繡作坡。蛙鳴當皷吹。蟬噪足笙歌。美女嬌鶯在。佳賓好鳥多。衰年堪樂處。不必問餘他。</text>
<title>次朴大庵 惺 韻</title>,<text>世事一欹枕。支牀無預龜。爲鶉渠亦物。謂馬且隨時。任爾蒭銀好。須吾冷暖知。寥寥自得意。千古有心期。</text>
<title>題宜樂堂 曺瓊兄弟友愛。先生名其堂曰宜樂。</title>,<text>林下幽憂久。今朝得豁襟。簷虛開眼盡。天闊倦鴻沉。溪日明金柱。山雲動玉簪。須知宜樂意。又足起人心。</text>
<title>挽朴大庵</title>,<text>未必尊兒女。山林空寂寥。徒能鑽古紙。誰復着寒貂。已矣斯文重。嗟乎吾道交。從今流水耳。箏笛更相撩。</text>
<title>初秋獨坐</title>,<text>節序從將換。羈懷更着忙。鴈來江送暑。蟬去樹添凉。井葉新虧碧。庭花舊綻黃。慇懃報靑女。且緩鬢邊霜。</text>
<title>挽曺主簿 瑋</title>,<text>頃昔公山寺。在君髫齔年。交情吾小友。同譜自前賢。事業寧論地。過逢亦有天。從今遊戲處。雲水更茫然。</text>
<title>閑中偶題</title>,<text>種花爲老伴。綠葉收紅嬌。待月爲老伴。陰雲妬淸霄。世事悄無言。吾生誰與娛。獨有琴書伴。老病不作踈。</text>
<title>贈金德秋</title>,<text>南枝初動香。臘雪前村深。東叢百琅玕。聲碎風敲林。淸標灑吾人。冰玉生塵襟。蕭然苦相對。足以知君心。</text>
<title>挽曺正彦成 德驥</title>,<text>別後凉初動。春山把酒盃。如聞談笑在。惟見繐帷開。晩歲空名紙。平生貫葉才。誰知人世事。不獨雍門哀。</text>
<title>挽曺奉事君展 逸驥</title>,<text>戎馬逢君處。艱危皦此衷。情因源派重。義得死生同。三穴誰論命。一錐未保竆。空將卜隣意。寂寞向西風。</text>
<title>春日傷懷</title>,<text>宗社傾危久。山河又一春。年華空有淚。世事欲無身。物理須深慮。人情未必眞。悄然歸獨卧。天地入微塵。</text>
<title>溪堂初秋</title>,<text>牕虛溪響動。衣枕晩來凉。白鳥經昏眼。靑山迫卧牀。野容橫鴈度。林着亂蟬藏。未轉歸鴻目。前簷報夕陽。</text>
<title>追悼亡友尹莘叟 聘</title>,<text>少年兄事日。千里憶君情。白首逢新態。靑山負此生。詩多未閏骨。世亂惜浮名。時復論交處。臨風涕自橫。</text>
<title>春日江郊偶成</title>,<text>獨步芳郊逈。春風杖屨輕。煙花今日眼。戎馬去年情。江鳥啣魚過。漁村斷人行。悠然坐到夕。更覺此浮生。</text>
<title>挽黃▣▣ 應澄</title>,<text>耆德人推重。天寧不憖遺。仁賢餘慶業。魚鳥盡交期。有子雲程闊。生孫頭角奇。當年施普處。神理未須疑。</text>
<title>喜雨</title>,<text>峴首初旋蓋。枝頭小女嘶。公私孚鄙讖。涔轍失竆泥。開閉譏南北。虛埋哂璧珪。悠然成獨酌。千里翠畦齊。</text>
<title>次金叔厚</title>,<text>世亂春猶至。年華欲滿林。山河如有待。花鳥本無心。幽事江湖晩。淸時老病深。平生疏廣受。不必問餘金。</text>
<title>贈引灝師雪中相訪</title>,<text>野裝身不礙。甁錫任穿林。塵泂雲裁衲。灰寒月印心。山中溪聒耳。物外鶴知音。雪逕偶乘興。幽人强見尋。</text>
<title>贈上人</title>,<text>訪師藤且老。聞健更登岡。占地曾先鶴。撑眉自嗅香。客回苔逕閉。心闊洞天長。明日風塵路。雲邊獨鳥翔。</text>
<title>挽婦人某氏</title>,<text>歸得宜家詠。蘋蘩早奉公。德能全四盛。從又到三終。有範雲仍遠。無年耋耄竆。人間等是死。壽富世誰同。</text>
<title>述懷</title>,<text>性慵甘守陋。非爲故離羣。身世歸林鳥。行藏出洞雲。虛名方寂寂。泉動欲沄沄。風雨前山過。牕幽夜不聞。</text>
<title>次廣文金調元 鼐臣</title>,<text>關河分絶塞。流落十經年。釼屹因平地。金融自折綿。穹蒼元不奈。溝壑合終顚。始覺丹心炯。燒香只告虔。</text>
<title>偶吟</title>,<text>此日塵蹤遠。秋山疋馬催。倚藜身世逈。投袂鶴雲回。晩赤殘楓映。餘香老菊開。客懷輸欲盡。看罷更登隈。</text>
<title>贐別許仲幹</title>,<text>羈旅今幾歲。逢君話及晨。龍蛇埋沒久。關塞別離頻。鬢嚲先經雪。愁乾不放春。平生寥落盡。千里更全身。</text>
<title>安州卽事</title>,<text>世事歸雙涕。孤臣欲閉關。有溝容死地。無力障崩瀾。慮或虞憂左。時全海陸艱。從來談笑處。未必解危安。</text>
<title>到鳥嶺</title>,<text>忍淚靑山暗。回頭失某丘。鴈叫雲行遠。鶯啼谷自幽。松楸連夜夢。蘭玉滿懷悠。浮沉看世事。那似卽長休。</text>
<title>到武溪驛。別諸兄弟。</title>,<text>相看無語各消魂。大被終休此夕溫。他日關山空記憶。一床秋夜武溪村。</text>
<title>到扶桑。寄弟讓叔。謙益</title>,<text>一堂輝萼墜三蓂。到處依然別恨生。多少關山紅樹裏。西風疋馬若爲情。</text>
<title>次尹邑宰 時忱 生日韻</title>,<text>晬盤今日幾番迴。莪蔚悲兼笑語開。共祝靑牛仍紫氣。扁舟休擬拂風埃。</text>
<title>謝主人翁</title>,<text>蒼波紅葉映斜暉。來坐高臺獨柱頤。多謝主人珍重意。遠持杯酒鬢如絲。</text>
<title>題金汝礪 翼商 屯谷茅齋。二首。</title>,<text>雲水生涯魚鳥情。居然茅棟傍江成。多君已出塵囂外。更有淸風人不爭。雨過靑山遠欲微。沙禽飛盡暮雲歸。材泉自是風塵外。閑把漁竿坐釣磯。</text>
<title>栽松</title>,<text>林大終須合棟樑。扶顚可是起明堂。慇懃手植能無意。他日要看百尺長。</text>
<title>偶題</title>,<text>一區風月足怡神。春去秋來老此身。不是溪山偏愛我。世間多少涴塵人。</text>
<title>閱波亭。送別從子以復。</title>,<text>春送歸人秋送人。幾番揮淚此江濱。數聲柔櫓斜陽外。回首滄波駐馬頻。</text>
<title>秋山</title>,<text>秋來霜葉照衰顔。枯悴繁華興一般。休道主人生事薄。滿林輝映錦粧山。</text>
<title>奉酬金邑宰 墻 韻</title>,<text>竆陰欲雪暮天寒。短褐蒙戎客未還。賴有薄雲孫宰義。拂愁時復得開顔。</text>
<title>次朴▣▣ 樞 韻</title>,<text>記得南州消息未。來時應躡嶺雲飛。只許聞名不識面。此心還是逐君歸。</text>
<title>醉後。次韓秀才 滉 韻。</title>,<text>薄酒勸君君莫辭。醉來非是敢題詩。千里舊顔從此遠。憑君他日好相思。</text>
<title>別故人</title>,<text>半世不垂兒女淚。如何引袖掩潸然。此別心知無後會。他年面目是重泉。</text>
<title>次盧上舍彦珪韻。四首</title>,<text>睡驚庭樹鳥爭春。晩起晴牕意味新。手取游絲留鳳觜。整襟還對卷中人。陳君苦節伯夷貧。鄭老淸詩子建親。雪裏花心寒未動。獨憑高調占陽春。日暮風沙擁小村。夜來堆雪半柴門。誰家有酒能千斛。招得愁人已斷魂。西塞山高桂海長。嶺雲千里兩微茫。年來擬免杯蛇祟。賴有靑囊肘後方。</text>
<title>春日偶吟</title>,<text>細草高花俱得意。春光無處不侵尋。孟嘗門下三千客。各喜君恩爲我深。</text>
<title>和金子溥</title>,<text>風霜異地變容輝。淚染塵沙浣客衣。重見故人應有日。他年牕外不如歸。</text>
<title>次金汝礪韻 二首</title>,<text>一種風流自逈殊。來從家學異凡夫。高堂日永談詩禮。想得庭前鯉也趨。雲林結社畜詩奴。別占乾坤認在壺。一天明月千山雪。半夜襟懷知也無。</text>
<title>瑞興途中</title>,<text>層巖秋晩錦離披。落日征驢影裏移。喚起龍眠傳勝事。一番添出畫圖奇。</text>
<title>贈別學者</title>,<text>入道無如六二坤。慇懃臨別贈斯言。且休行墨關心力。須着沉潛養一源。</text>
<title>紅爐雪</title>,<text>烘烘正見活方饒。驀地寧延一點消。半世希顔曾喫力。對爐看得悟今朝。</text>
<title>安州卽事 四首</title>,<text>川原㬥骨爛戈鋋。春物熙熙似昔年。看取野花啼鳥處。太平佳氣摠依然。十里川原細雨中。野花依舊自東風。傷心白骨縱橫處。多少無情相映紅。憂來民事只堪眠。盡日空庭草樹邊。看取靑山寒影裏。夕陽歸鳥帶殘煙。水色山光簾影垂。楊花時復拂簷飛。翛然一枕風欞外。黃紙紅旗知屬誰。</text>
<title>乙未冬。在安州作。</title>,<text>宦情似葉秋來薄。歸意如山雨後濃。搖落江天風雪夜。幾回幽夢繞雲松。</text>
<title>贈尹邑宰</title>,<text>行雲倦鳥各隨辰。偃鼎樊牛恐亦均。看取聖人鳴磬處。未應林下可安身。</text>
<title>病中偶吟</title>,<text>心如止水爽如秋。萬古虛明此興幽。欲識平生吾道樂。柳風梧月一時悠。</text>
<title>贈淸靜兩山人</title>,<text>太顚韓子相知意。不是瞿曇道可師。生養吾人元有自。欲將斯敎化髡耏。</text>
<title>寄金君擧 鉉○二首</title>,<text>寒燈長夜抱羈愁。客裏光陰歲又遒。四十六年明日過。世間人事轉悠悠。虛舟飄瓦本無情。知己千金孰重輕。鷄犬不驚林壑靜。洞天風日更淸明。</text>
<title>贈邑宰</title>,<text>民草春生百里香。仁風吹起化風揚。傍人欲問遨頭事。看取山高與水長。</text>
<title>夜雪</title>,<text>布被藜牀夜未徂。滿庭飛雪喜如如。無田不是來秋望。留取晶熒照魯魚。</text>
<title>早春</title>,<text>潛回煦律趁雷聲。百里春心雪裏萌。未必東風偏厚薄。大陵遺草一時生。</text>
<title>贈上人</title>,<text>瑤草丹崖秋正奇。欲留行錫奈如飛。解衣恐累禪心淨。分付山雲一片歸。</text>
<title>寒齋夜卧</title>,<text>一枕蕭蕭巖壑深。遠竆千古獨游心。誰知先聖無言竗。不在塵編却在襟。</text>
<title>寄張生 琭</title>,<text>扶策登登萬仞山。煙霞深處好開顔。須知半日雲間會。猶勝風塵十載歡。</text>
<title>遣懷</title>,<text>身在重重碧四圍。十年親故夢來稀。夜深獨對靑山久。明月滿庭人未歸。</text>
<title>贈別朴秀才士華</title>,<text>二十年中示肺肝。世情誰復保金蘭。楊䧺賴有侯芭在。儘把肴觴問字難。</text>
<title>成川。贈金叔厚。</title>,<text>霜林初帶晩秋粧。着眼黃花十里香。想得當年遊賞處。不妨攜手滿斟觴。</text>
<title>香爐峯 在竗香山</title>,<text>遺世要登萬仞山。層雲堆壑幾重關。吾儕自是非凡骨。故鎖塵蹤不放還。</text>
<title>上院</title>,<text>石林危棧細相通。獨鳥聲殘萬壑空。明日風塵還撲面。夢魂猶繞此山中。</text>
<title>遊竗香山歸路口占</title>,<text>雲外高登岱嶽䧺。歸來淸興亦無竆。蒼茫落日長郊路。身在山光水影中。</text>
<title>靈鷲峯 在香楓山</title>,<text>緣崖飛步拂雲煙。兩眼扶搖落照邊。看盡峯巒收浩渺。是身終免瓮中天。</text>
<title>寄灝上人 二首</title>,<text>蓬作踈籬編竹扉。兩三鷄犬自相持。晩來不覺風吹動。驚起迎人門自欹。籬踈容得好風傳。投幘還堪午枕眠。門外客來呼不起。日長皤腹任便便。</text>
<title>偶吟</title>,<text>松風山雨夜浪浪。殘夢無緣入故鄕。筭盡半生塵世事。只看燈燭映寒牀。</text>
<title>思友</title>,<text>論交只在兩心知。不比常情冷暖間。思君踏盡門前雪。雪上剛風吹面寒。</text>
<title>端午書懷。贈朴秀才求和。</title>,<text>謫裏悠悠今古懷。碧筒搖漾楚聲多。蕭蕭落日伴牕影。歌吹時時風引來。</text>
<title>贈別金汝礪，朴士華 時兩生從先生追賊南下。七月還鄕。</title>,<text>今朝君作北歸人。底事塵機絆此身。千里從戎情又苦。數行臨別更沾巾。</text>
<title>題看月寺 有人從軍思歸。故作詩以慰。</title>,<text>千兵搖動石門扉。半夜將軍擁鐵衣。一掃邊塵揮斥盡。滿城笳皷凱歌歸。</text>
<title>賞花 二首</title>,<text>山頭花發漫芬芳。日日歸來意思長。解笑更能兼解語。對渠猶得豁愁膓。花飛堪惜混埃塵。歸去殘紅滿袖春。苦對東風愁不語。人間何日得眉伸。</text>
<title>詠溪</title>,<text>客居休築傍溪流。物本無情水最尤。幾度故鄕驚破夢。寒聲不肯暫時休。</text>
<title>重遊石門</title>,<text>重來遺跡碧岡崖。指點題名鬢欲皤。當日山神應喜我。至今風雨未全磨。</text>
<title>深衣</title>,<text>緇撮深衣古制淳。唐虞遺像是天眞。相逢莫怪多驚俗。喚做殷周以上身。</text>
<title>贈齋中諸秀才 二首</title>,<text>物我何曾有兩般。一源須信在求端。工夫不外虛明地。且莫區區紙上看。獨坐寒齋漫打乖。翛然象外弄丸回。平生識字渾無賴。時有門前好事來。</text>
<title>寄箕城金秀才</title>,<text>平生敬義學徒勤。蠧盡靑編未解紛。自笑存身多齟齬。愧將何物待吾君。</text>
<title>追悼白主簿。贈其弟景禧。</title>,<text>戈矛交亂一身橫。泰岳鴻毛孰重輕。多少浮生等死耳。幾人留得死君名。</text>
<title>見倭賊撞破佛像。爲吟一絶。</title>,<text>聞說諸天地最恢。兵戈徒自動塵埃。抛他泥塑從渠碎。歌利曾經割截來。</text>
<title>賞秋 二首</title>,<text>秋到峯巒錦一張。興來扶杖上危岡。黃花白酒村家事。須把山杯泛晩香。日照秋光爛眼紅。四山橫帶晩霜風。傍人莫把飢寒看。盡日披行錦繡中。</text>
<title>題陶村溪堂</title>,<text>小築溪邊屋一間。水光山色好開顔。蕭然一坐牀敷外。借與淸風自在閑。</text>
<title>野菊</title>,<text>秋容元不管重陽。自好何曾願擷芳。堪恨少陵無老眼。野姿眞是得天香。老夫閑中讀杜甫詩。有籬邊野外多衆芳。採擷細瑣升中堂之句。此指野菊之類。余搆小屋於溪邊。見野菊方開。正色天香。亦甚可愛。因作一絶以解嘲云云。</text>
<title>菊 三首</title>,<text>世間錢貨解驕人。未必先生老更貧。銅臭天香有分別。一枝知勝幾千緡。右菊錢滿地開花蝶變遷。淸貧忽被化工憐。人間且有竆愁日。儘把金錢當酒錢。右菊錢不及梅兄冰雪辰。羞從桃李與爭春。蕭蕭搖落風霜裏。千古柴桑知己人。右菊花</text>
<title>邯鄲懷古 二首</title>,<text>今古存亡凡楚同。區區嬴趙苦爭䧺。邯鄲未破秦先破。呂氏生兒已入宮。一作英兒公子逃歸趙計竆。不知秦祚己先終。當時得殺呂家子。王齕還成不世功。時趙人。欲殺秦公子異人。而得逃歸故云。</text>
<title>嘲姮娥</title>,<text>射藝誰能如羿奇。上天猶不保曦暉。當時若復射月落。爾娥背夫將何歸。右不取平則</text>
<title>種柏</title>,<text>貞心要保歲寒盟。培植慇懃豈世情。他日更須扶大廈。莫敎孫綽被譏輕。</text>
<title>亭上偶吟</title>,<text>梅影橫斜柳拂枝。春風微動漾紋漪。老來眞趣無人會。付與滄波白鳥知。</text>
<title>白鷗。二首○亭前有池數頃。每年春秋。有鷗獨來。游泳終日。或至十餘日不去。渠本江湖之物。出沒煙波浩渺之中。今於竆山深谷斗水尺波。固不足以容浩蕩之性。不知何意何自而來。感而賦之。</title>,<text>年來構此小亭虛。終日無人獨塊居。訪我山中情不淺。直將輸與滿池魚。煙沙雲水渺難竆。却愛山林寂寞中。無限江湖魚鳥裏。獨渠心事與吾同。</text>
<title>桃花</title>,<text>移得桃花又得辰。樹枯猶帶一枝新。衰翁不及渠枯樹。吟倚東風盡日嚬。</text>
<title>謝金德秋送菊</title>,<text>擔得黃花又擔情。秋光故意滿山庭。應令掇入忘憂物。不是餐英解獨醒。</text>
<title>求梅</title>,<text>小庭春色動寒威。擎雪應知鶴膝危。試擧簑衣煩一折。不妨分送最高枝。</text>
<title>春日偶成</title>,<text>門外晴雲洞外塵。蕭然林下一幽人。滿庭花落時行坐。不信人間有錦茵。</text>
<title>次朴大庵韻 四首</title>,<text>北牕高卧晝扃關。枕上時時見舊顔。住近松林數驚夢。打殘風雨老枝寒。滿壑濃陰正可人。擬穿林綠挹芳塵。不應山客知山意。未覺秋光解慘神。來詩。有秋來山色倍精神之語。故云。林下相逢有若人。秋風何幸躡淸塵。黃花赤葉千山裏。一詠新詩一暢神。雲外峯巒物外人。幾重蒼翠隔黃塵。蕭然山色溪聲裏。更覺先生玉作神。</text>
<title>讀中庸鳶魚章</title>,<text>一理誠神本已同。須將敬字始兼終。天淵不外吾方寸。魚躍鳶飛自在中。乾坤竗用未應玄。俯仰流通貢眼前。待得吾心存主後。鳶魚不必在天淵。待一作會。後一作處。</text>
<title>小艇垂釣。鷗鷺驚避。戲吟一絶。</title>,<text>物我元無吾與伊。此心寧待爾鷗違。扁舟釣水渾閑事。莫謂猶持生殺機。</text>
<title>庭有小梅一株。靑枝綠葉。扶踈可愛。鳴蟬來止。抱柯長吟。哀咽纖圓。足添孤寂中閑味。遂爲賦一絶。</title>,<text>孤標要經冰雪苦。淸陰又足夏曦遲。已分靑子和羹手。更引高蟬着老枝。</text>
<title>戲成</title>,<text>六十康强未必衰。未衰何遽恨時違。年來更覺春長在。眼底風花片片飛。</text>
<title>和表叔吳上舍謙仲 守盈 韻</title>,<text>千峯影外望雲霄。一點塵心冷欲銷。竹日松風深洞裏。不妨高興自迢迢。</text>
<title>贈金君擧</title>,<text>疾病飢寒苦飽更。方良魑魅又縱橫。此去關西幾千里。十年生死有餘情。</text>
<title>受故人之惠。未安而作。</title>,<text>人惠吾聞以力看。隨輕隨重莫留殘。須知受後憂難報。那似當時不受安。</text>
<title>次過客成樂善七松亭韻</title>,<text>十年深計種成亭。時復枯藤繞晩汀。誰識主人心事在。東風吹絮又添萍。</text>
<title>月菊</title>,<text>掃盡千紅出異葩。風流一種自中華。固知生世長爲貴。得見人間未見花。此花始自中原來。</text>
<title>有感</title>,<text>山前山後幾重雲。落日西風暗斷魂。獨卧茅簷連月雨。世情今復入柴門。</text>
<title>次尹眉叟韻</title>,<text>滿情杯酒灔成漪。雲物裝懷語亦奇。別後淸宵無寐處。照牕梅影儘堪疑。</text>
<title>移居芝山。築堤防溪。種桃其上。因戲作一絶。</title>,<text>六百年中蹤跡奇。流傳只在兩三枝。慇懃莫怪防溪水。滿洞飛花未可知。</text>
<title>靈芝寺園中。多植鳳翔花。茂盛方開。忽病死殆盡。遂戲賦一絶。</title>,<text>紅艷初從鳳駕來。偶然移近梵宮栽。無端忽被天娥妬。拔向諸天散花回。</text>
<title>雨後</title>,<text>十里江天雨乍微。晩來垂釣坐苔磯。雙雙白鷺眞霜刃。割盡靑山一面歸。</text>
<title>贈尹眉叟 二首</title>,<text>晩着身心煙水間。沙禽稍稍近人顔。悠然相對睡初覺。莫問此生閑未閑。寂寞荒園鬢已秋。那堪人事更悠悠。移家只爲溪山興。山自無心水自流。近日溪邊。鳧鴈競集。盡日游泳。或經宿不去。了無相猜之意。不知老夫於魚鳥相忘之地。其庶幾否乎。且念歲暮荒村。柴扉獨關。寒齋寥閴。百髮蕭然。思及叔季。心懷自動。俯仰溪山。懷不能自遣。玆故作兩絶。此無聊中以筆墨自娛耳。豈知古人所謂騷家風韻者。雖然。老境遮眼。亦是一助。幸憑几之頃。不惜塞紙一度。</text>
<title>戲題</title>,<text>且聞敲玉枕邊長。未信瑤姬淡掃粧。江漢文章詩史筆。莫論梨雪竹風香。李白詩。梨花白雪香。杜甫詩。風吹細細香。梨本無香。竹亦無香。故後人譏其失實。玆作一絶解嘲云。</text>
<title>次李元老 定國 韻</title>,<text>一帶炊煙三兩家。半山斜日欲殘霞。蒼波白鳥無人會。閑把漁竿倚晩沙。</text>
<title>鑿成小池。種荷花菱芡。戲作一絶。</title>,<text>汲流新鑿小方池。歎老那堪更鑑衰。從遣菱荷遮鏡面。莫令鬢髮照淸漪。</text>
<title>秋山 二首</title>,<text>萬粧相對被風掀。落日交輝錦繡翻。莫道靑山秋已老。少年狂興醉紅裙。天仙飮罷築糟丘。散作淸霜昨夜秋。遍遣靑山哺啜盡。一時渾帶醉痕浮。</text>
<title>偶吟</title>,<text>一理元來自渾全。身外何曾更有天。六十餘年方會得。滿前飛躍政悠然。</text>
<title>春夜有感</title>,<text>翠竹緋桃相咉開。風枝承月影徘徊。紛然滿地蔫紅色。一榻寒聲撼玉來。</text>
<title>梅</title>,<text>牕前一樹老槎牙。依舊紅芳映日斜。醉得春光浮兩頰。天公未必獨饒花。偶見趙東閣梅詩。有舊歲南枝花又新。鬢邊纔雪更無春。天公也似無公道。只爲閑花不爲人之句。感而賦之。殷鼎要和事已休。且看深雪一枝幽。將軍不索廵簷笑。直濟臨機十萬侯。要一作求。</text>
<title>春日溪上</title>,<text>萬卷攤書一炷薰。眼中多少古今人。無端溪上春風樹。勞却年來自在身。</text>
<title>詠梅</title>,<text>敢將踈蘂鬪餘寒。正是南枝雪未殘。要見淸姿難狀處。夜深須待月明看。雪月交映。踈影橫斜。擁衾獨坐。感而賦之。</text>
<title>草堂前。野菊方發。狗杞子亦熟。黃赤相映。因作一絶。</title>,<text>霜蘂靈根不待需。年來白髮得相扶。須知杞菊仙家物。誰種籬邊與老夫。</text>
<title>賞花 二首</title>,<text>無數春粧向我擡。晩成奇癖好栽培。須知杖屨閑吟處。不是風流對酒杯。廿四風光夢欲回。紛紛紅紫苦相催。纔開已老翻應羨。休信劉公解道來。適見劉夢得詩。今日花前飮。甘心醉數盃。但愁花有語。不爲老夫開之句。因感而賦之。</text>
<title>賞梅</title>,<text>一隊新粧紅四圍。冰霜不迫鎭犀帷。騷人苦苦無風味。雪裏南枝又北枝。</text>
<title>春日偶成</title>,<text>東風無日不怱怱。遊弄花叢又一叢。試問幽人多事處。坐來長數滿庭紅。</text>
<title>芍藥</title>,<text>蘓臺方宴事蒼黃。猶帶當年醉臉香。盡日無言如有恨。悔將言語誤吳王。芍藥有醉西施。李白詩。姑蘓臺作蘓臺。</text>
<title>謝尹眉叟，柳汝曄佩酒來。賞菊花。</title>,<text>靑眼黃花對落暉。滿情杯面灔成肥。須知千古風流處。不數當時遣白衣。</text>
<title>杏花</title>,<text>無田種秫有巾乾。多少離騷懷未寬。惟有門前緋杏樹。行人應擬酒家看。</text>
<title>讀易。用徐花潭韻。</title>,<text>體究誰能過七分。慶雲時復翳妖氛。須尋喫緊羲皇意。始覺繁枝世自紛。</text>
<title>嚴子陵釣臺</title>,<text>慇懃三聘起來遲。故意堪論橫足時。歸去寧無報渠意。淸風江上一綸絲。</text>
<title>溪村漫成</title>,<text>細草平沙獨占天。紅塵不到水聲邊。晩來磯上收絲後。分與溪禽相對眠。</text>
<title>對菊花戲作</title>,<text>長笑東坡强曉事。春風紅艷映華顚。渠花本爲老人壽。霜蘂端宜霜鬢邊。</text>
<title>梅花</title>,<text>爲問潘姬死幾年。冰魂玉骨是眞傳。秖今猶撚黃金屑。踏碎當時步步蓮。一作聞說潘姬節更全。</text>
<title>預鄕人燕會</title>,<text>新粧一隊袖橫斜。坐客風情屬踏莎。魚鳥寧知紅粉美。廣平猶自賦梅花。</text>
<title>次任卓爾 屹 韻</title>,<text>幾度梅牕明月夜。淸晨一炷坐如齊。忽然驚起喜君來。取摘松梢勘玉杯。</text>
<title>偶吟</title>,<text>世事風和帆飽腹。人情春暖柳伸眉。自知金鼓非吾樂。須信楡枋得爾宜。</text>
<title>端午飮酒</title>,<text>今古賢才見與聞。飯筒猶祭水中魂。綵絲昌歜渾閑事。須就此君同日昏。用貴耳賤目之意。綵絲，昌歜。使端午故事。此君同昏。用竹醉日之義。</text>
<title>次柳汝曄韻</title>,<text>雨後光添紫翠屛。營丘揮筆畫初成。憑誰說與眞機處。看破幽人意境平。</text>
<title>春日山村有感 二首</title>,<text>戰罷將軍紫綬垂。太平民物問何之。論功最有蓬蒿力。無數東風花滿枝。百年佳氣冷煙消。春盡靑山鳥影高。更惜狂風沒意思。幾叢浮蘂映蓬蒿。</text>
<title>嗣子以需折梅來見。因憶叔氏兄。悲吟成一絶。</title>,<text>世亂渠能獨保貞。主人心事昔同盟。冰姿苦節堪相擬。看汝風標合喚兄。</text>
<title>惜春</title>,<text>雨過殘紅半委塵。急須攜酒作遊人。衰容自覺非春事。春去春來更幾春。</text>
<title>桃源 二絶</title>,<text>物性渠花本輕薄。眞人緣底與同來。終然漏洩山中事。應悔當年手自栽。曾被仙翁手自栽。東風幾度落還開。神山有意傳奇事。故遣殘花出洞來。</text>
<title>尹眉叟山居</title>,<text>雲壑知君別有天。莫將桃核種溪邊。平生每恨花無信。眞境無端引客船。</text>
<title>與尹眉叟。會池邊賞春。</title>,<text>閑來攜手興偏多。不覺芳原步步賖。最是池頭風日晩。滿山花影映滄波。</text>
<title>懷友</title>,<text>沙月分明狀若人。却嫌沙月愧淸眞。爭如大筆生香氣。光影時昏柳拂塵。</text>
<title>環城寺。訪松雲上人。</title>,<text>九十韶光病裏過。有時來到法王家。宿雲未散還歸去。恐有山中含笑花。</text>
<title>贈鄭淸允 湛</title>,<text>城市雲林老更嘗。世情寒暖雨仍暘。須知物性渾眞性。莫把蓮花比六郞。</text>
<title>討賊書懷 在嶺南時</title>,<text>天低常畏頭恒縮。地狹還愁小我丘。西望白雲雲浩浩。潸然不禁淚長流。</text>
<title>挽金江東 棐</title>,<text>堂簾無復卷還舒。事異攀轅更掩裾。理遣吾民簪得地。馴來微物翟隨車。蕭蕭宇宙淸風逈。歷歷衣冠舊業餘。他日誰編循吏傳。一言思倩孟堅書。</text>
<title>題金叔厚江亭</title>,<text>江山元不與人踈。宅地君今已卜居。遠峀雲煙新筆畵。平沙鷗鷺古文書。千巖帶斧神功壯。一水開奩寶鑑虛。更待淸風明月夜。小牕身世定何如。</text>
<title>宴降仙樓</title>,<text>憑虛宏構俯煙濤。莎草汀沙鳥外遙。日倒泓澄金柱動。雲開葱秀玉簪高。簑披細雨收絲倦。歌咽重霄聚黛勞。滿目簾波麾吏退。倚欄心事自翛翛。</text>
<title>書懷。贈徐敎授 億齡。</title>,<text>韓龜初卜地偏宜。一壑林泉專絶奇。閑裏睡多慵點易。飮中愁豁好尋詩。有藏無底忘言久。興會心時得句遲。自笑年來爭野席。卷舒渾與隴雲期。</text>
<title>奉酬金邑宰 墻 韻</title>,<text>百里春熙化已成。晩來簾影自縱橫。滿庭雀鼠今無跡。出閣絃歌遠有聲。陸氏淸風千古石。袁君土室一廛氓。天涯會做相知遇。他日東西奈此生。</text>
<title>遂志齋 二首</title>,<text>半畝經營數架成。拓牕山勢政縱橫。朝吹職職原無象。夜靜泠泠悟有聲。談笑不妨親俗子。流離甘自渾蚩氓。會須學到忘言地。未必虛過此一生。處世乖違始覺迷。踈慵端合保幽棲。無心持杖出林谷。有興隨雲過石磎。悟理豈同齊物指。存身元學踐霜蹄。工夫風日羲皇夢。和月初聲戍夜鷄。</text>
<title>挽祥原宰申伯潤</title>,<text>淡淡十室試牛刀。琴鶴端休字牧勞。志屈南圖勳業薄。才肩北斗姓名高。樂家世說兼冰玉。謝氏人傳有鳳毛。誰料龍蛇還祟夢。士林今日喪英髦。</text>
<title>挽金伯紹 光胄○三首</title>,<text>英識如公見未曾。禪林風雪去年登。邢卿名大南征賦。李氏程脩北海鵬。質粹不煩雞化鵠。數奇其奈鼠咬藤。背親千里歸何處。痛哭呼君君莫譍。有疾曾嘆命矣夫。惜君那可力能扶。一時傾座夏卿樹。千里脩程賈氏駒。身後蔡侯傳女琰。眼前楊老失童烏。鄧攸無子顔回死。爲問天翁知也無。相攜五載會襟靈。才調如君獨竗齡。秋氣未蘓邢氏肺。程門還有邵公銘。陁城繼血須潘賦。䑛犢傷懷認鯉庭。此日關山無限恨。天涯送別卽幽明。</text>
<title>題靈芝庵</title>,<text>翠峽寒潭影動搖。筇聲時度小溪橋。春將寶雨花成界。雪閣高峯玉有苗。一酌未應知冷暖。幾生曾向此逍遙。老來猶及搴三秀。白髮靑山興亦饒。</text>
<title>奉呈吳上舍謙仲</title>,<text>方瞳紺髮笑雞窠。瞻望弧南更拜嘉。呂老早能凌島可。籛翁終得鬪龜蛇。天仙有府金丹遠。雲鶴題詩歲月賖。獨坐寧知浮世變。漫經滄海種桑麻。</text>
<title>題尹眉叟鳴玉亭</title>,<text>扶藜時復訪襄陽。風致端宜水竹鄕。嶽雪眞成白毫子。林花渾出墨池娘。崖添省壁癯枝動。源過秖園滿掬香。獨倚軒牕餘洒洒。吳兒未必木爲腸。癯枝動。一作千章老。滿。一作一。</text>
<title>題道川書齋</title>,<text>斯文千古日高懸。面面靑山擁數椽。百拜雲林人已遠。十重經席道誰傳。休揮童子長楊筆。莫謂蕭家乳媼編。歷塊過都且餘事。更宜深體逝如川。士不以工翰墨善進取爲能事。故末句。勘破道川二字之義。以爲師生之勸。</text>
<title>贈浩上人</title>,<text>一笑相逢雲水蹊。飄然甁錫任東西。從來綺語宜先懺。何用狂言苦索題。定力不隨船破動。着牀端與履分攜。須知牆壁諄諄處。歸及堂前草未齊。自經兵亂。人情一變。山林枯槁之徒。亦未免失操。師獨鐵脚不動。視平日愈厲。故用船破之語。</text>
<title>酬金德秋韻</title>,<text>淸溪一帶暎堂簾。坐對靑山歲已淹。三窟巧能謀禍福。九淵那得解飛潛。誰將瓦釜雷鳴世。强畵胡蘆筆退尖。黃屋須知聊自樂。未應遐邇足觀瞻。頃留一韻極奬誨。顧此猥劣。何以得之。因步惠韻以謝。且致不敢當之意。</text>
<title>次李元老韻</title>,<text>一曲林泉是我鄕。入簷螺髻列重岡。愁邊月色兼春色。物外山光與水光。世事偶然雲出峀。襟靈眞箇鑑開塘。誰知四十年前後。意氣惟君獨未忘。頃日枉訪。一夜聯枕。良荷故人之情。卽承佳製。稱道過盛。豈相愛之過。而自不覺言之至此歟。雖然。厚意不可虛辱。聊步瓊韻。綴成拙句。幸引袖之際。爲我少忍之。呵呵。</text>
<title>贈僧將惟政</title>,<text>斗南東院兩超常。忘揖猶須更卧牀。鬼火却收橫劍手。宗風吹送望雲香。世間名字黃金重。象外禪心白日長。擬借未容容四大。石頭行滑滿蹊霜。有還山之意。故用石頭之語以勉之。</text>
<title>賡朴大庵韻</title>,<text>林下臞姿豈九還。聖門幽緖早希顔。須知盛業歸麟角。未信奇音待海山。雲壑聲名藏白地。世情憂喜係黃間。方輪不比登陀苦。棘軸豨膏恐亦閑。</text>
<title>題七松亭</title>,<text>七株元與古人期。偃蓋曾經鶴踏枝。定作靑牛扶道骨。何須紺髮鍊霜脂。巉巉化石明朝事。冉冉逢仙此日奇。白甲冰容誰更老。姑山正合對峨眉。一作七株元與古人期。偃蓋曾經鶴踏欹。定作靑牛扶道骨。還須紺髮鍊霜脂。應知冉冉逢仙下。會見巉巉化石時。白甲紅顔誰更老。姑山千載對峨眉。</text>
<title>次曺仲獻韻</title>,<text>高堂論勝又論情。誰得人間樂且寧。林錯黃金驚睡起。竹敲寒玉向牕聽。野橫鷗鷺雙雙下。雲出螺鬟點點靑。弟勸兄酬懽愛處。春風花萼滿軒庭。</text>
<title>奉賡吳上舍謙仲</title>,<text>誰把金丹要躡空。眞成壺馬戲天東。玄文未許傳楊老。奇質那堪惜邵公。千古欲沉跨歷後。多生遠寄去來中。煩靈不用三稱語。冥化機關又六通。不揆才料。妄賡高韻。極知荒拙無取。區區鄙意。竊欲小慰望思之至情。亦深冀斤敎之幸耳。欲論浮生以慰慈念。故雜用禪家語。幸諒之。</text>
<title>和吳上舍謙仲韻 二首</title>,<text>湖山蹤跡幾人豪。服食王君樂易陶。不用駕鵝知得竗。誰將臭味驗竆騷。未容禹錫薑芽陋。借與韶州鳥爪搔。說到平生風韻處。月明淸唳徹重臯。雲山賜履足誇豪。世亂何妨卧老陶。漫浪只應歸掃軌。緖餘聊復戲談騷。眺瞻引興身堪動。敲啄驚人首欲搔。稍覺年來方有得。好看霜月滿亭臯。</text>
<title>送惟政入楓岳</title>,<text>楓岳岡巒第幾層。須知步步着金繩。蒼茫未了鴻泥逈。縹緲難迴鶴夢凝。雙筆爭傳數萬甲。一枝分照百千燈。天香滿院鳥肩靜。柏樹柔桑是後徵。</text>
<title>月夜戲作</title>,<text>天中有月月中宮。更問仙靈在幾重。瑤陛誰知揮斧苦。貞心早避簒君兇。千尋花葉瓊枝動。百鍊神丹玉臼舂。願作爬沙一金背。樹陰深處老龍鍾。按唐堯之世。有名羿者善射。于時十日並出。草木皆枯死。堯命羿射九日墮地。其後善射者。皆謂之羿。故夏時有竆后善射。亦名曰羿云。羿妻之說。雖曰不經。而亦不知的指何羿也。韓退之作毛穎傳。稱當殷時。竊姮娥入月云。則又可疑。玆故前日嘲姮娥之作。指爲射日之羿。今此篇則指簒夏之羿。並未見傳信之記載。而亦出於戲語故耳。</text>
<title>聞從子以渙生子。喜而題。</title>,<text>年逾四十夢熊羆。此夜誰知喜極悲。免失箕裘傳世業。尙承蘋藻薦宗祠。春蘭秀色誰嫌早。秋菊淸標我愛遲。白髮栽松還可恨。何時得見拂天枝。</text>
<title>挽朴萬戶德翁 仁老</title>,<text>手有奇才胷有韜。陣雲宜服戰場勞。一時勳業干城壯。八十春秋歲月高。齒德自今鄕失老。門庭從古世生豪。東風吹送蛟龍雨。奠罷英靈竪鬢毛。</text>
<title>用江東東軒板上韻</title>,<text>投荒十載阻歸路。魂夢翩翩幾向東。稠疊愁心添落日。汍瀾悲淚洒春風。絶游深谷披賢傳。戒懼孤村臂勁弓。後世誰存皇甫志。獨將寃憫結蒼空。</text>
<title>贈淡熙上人 上人居大丘桐華寺。來訪。</title>,<text>天涯邂逅寧無意。同自南州到北陬。汝本不羈行脚遠。我今何事任萍流。十年花萼凋零盡。千里松楸夢想悠。送爾公山舊遊處。歸魂一夜九雲浮。</text>
<title>送別</title>,<text>多病多貧一小身。竆憂滯結費精神。歲來異境思親友。時到東鄰見故人。沽酒無錢須未償。傾壺爲恨亦非眞。輕羞揚眼虛情事。爭耐寒饑此意陳。</text>
<title>閑中偶題</title>,<text>千里艱辛已飽更。秋來鬢髮自星星。塞鴻失侶橫殘月。野鶴驚媒避舊汀。半世舍車空賁趾。平生繘井恨離甁。憑君莫問圖南志。鵬瘦無緣起北溟。</text>
<title>閑居有感</title>,<text>宗社興亡命邪數。未應佳氣便蕭騷。秋來拔地孤峯峻。雨後行天白日高。刀尺自餘徒血指。棟梁誰復屹危朝。洪波一坼堤防盡。蝦蠏鰌鱣柰爾幺。</text>
<title>詠懷 二首</title>,<text>遺世年來目不蒿。人生隨遇更無勞。家貧自足村家陋。戶大人推酒伴豪。甔石每難塡巨壑。丘山時或眇秋毫。如將轉海長爲樂。萬事都休一枕高。世間深計到牕欞。時復移牀近月明。不信長康猶有黠。政緣翁子合相輕。自知鳧鶴能長短。未必韋絃得性情。晩着溪山眞事業。稍收詩力入丹靑。</text>
<title>安州制勝堂</title>,<text>制勝之堂誰爲開。縱橫雉堞枕江隈。長河自北汪洋去。列峀從西揖讓來。水草齎魚煬帝退。城頭遙拜太宗迴。古昔羣賢如許壯。後今諸帥但科催。</text>
<title>寄松雲</title>,<text>醜虜徂玆敢肆狂。聖王驅使法中王。一時民物花沾雨。四海干戈葉墜霜。重理斷絃須鳳喙。錯聞熬蝎認天香。遙知繞日黃雲起。萬萬年來結穗長。</text>
<title>毋相忘辭。和金子溥相思曲。</title>,<text>黃沙羃面暗。北風撼山怒。願君毋相忘。十步九顚仆。魑魅伺可怕。蛇弩杯來懼。願君毋相忘。魄喪皮骨具。念君昔年心。踈鍾蕭寺暮。顧我此日身。頑雲鬼關路。夜夜舊遊處。夢中顔色故。願君毋相忘。死有泉下遇。</text>
<title>苦旱</title>,<text>去年旱今年旱。儒生破硯亦枯渴。野蠶繭吾有衣。天雨粟吾有食。春風百草自生死。未必老翁飢死空山谷。</text>
<title>對菊花有感。寄尹眉叟。</title>,<text>菊花開菊花殘。西風起西風寒。佳人一夜錦衾薄。粧鏡明朝帶秋色。桑麻欲生東海波。世間萬事空悠悠。不如攜酒向東籬。一杯且凸金英浮。</text>
<title>雪竹</title>,<text>梅牕夜闌風策策。炷一爐香裊周易。幽人讀罷捲簾箔。軒外踈篁鳴摵摵。凌空一陣春絮亂。細於篩篩大如席。枝間初着貫聯珠。葉底紛敷森寸璧。刷羽時飄翠鳳毛。骨朽猶存玉龍脊。湘纍高節尙皓皓。精忠血化萇弘碧。騎牛柱史獨出關。阮生寒眼憎俗客。纖纖萬片屑瓊琚。扶踈冷影搖千尺。白旄交麾綠沉槍。蒼苔半蝕古劍戟。金谷賓筵詑豪奢。琅玕百束拖練帛。天台道士瘦鶴形。碧蘿仙衣雲霧隔。貞姿竗韻怳難狀。始識天公眞戲劇。何須子猷訪剡溪。小榻尋詩看到夕。惆悵明朝見晛消。靑者能靑白不白。</text>
<title>望鄕臺詩</title>,<text>關西落拓今幾年。一生書劍悲塵埃。坤倪不可伸又縮。故園徒煩魂夢回。憑高何處仲宣樓。便築小臺依崔嵬。愁來曳杖時幾登。凝然獨立寒眸開。蒼茫渾與落日搖。遠勢欲盡還低徊。長空暮雲歸未休。秋風一陣征鴻催。維桑何許空指點。縹緲幾重煙嵐堆。天涯無竆眼有竆。直欲推倒羣崔崔。酸風吹謝玄花殘。以袖拭淚還强擡。楚山嵳峩魂已飛。蜀天浩渺愁難裁。彷徨終日望未了。一聲又被寃禽哀。歸來倚榻更黯𪑓。時復拭眼登吾臺。願敎夸娥負玆山。千里直到家山隈。</text>
<title>送四皓還山詩</title>,<text>風塵曉擁長安橋。回首靑山雲浩浩。先生歸意正翛然。霜鴻一陣凌穹昊。男兒出處夫豈偶。一言功壓朝廷老。秦家矰繳柰逝鳳。退退共採山中草。風日悠悠猿鶴閑。山外兵戈屠肝腦。囂然不顧丹鳳書。笑向蕭蕭雲物好。前星欲墜宗社搖。一時耆舊心如擣。翻然却憂嫠婦葵。羽儀來從千仞早。從容談笑國本定。汗馬元勳空潦倒。紅塵無如白衣何。歸歟已展仁人抱。翩然拂袖東宮門。昨夜淸風苔逕掃。世間軒冕徒擾擾。高情異日從公保。</text>
<title>送東君無何有之鄕</title>,<text>君之來兮從何來。君之去兮亦何去。去來皆自無何有。不知無何是何處。逢君昔日見花開。送君今朝飛柳絮。滔滔歲月流如波。人間幾日停神馭。洛陽城中九十日。神功每入詩人譽。功成此日忽然歸。一樽香醪爲誰醑。乘空冉冉去無蹤。欲往從之歸路阻。登高回首舊遊處。綠樹陰陰黃鳥語。</text>
<title>贈惟政</title>,<text>楓岳之高在雲間。環城之山接塵區。雲間本無金章紫綬之貴人。塵區安有五通六通之道流。偶然得遇不我捨。本自無之寧我求。彼不求此不捨。造物從令馬虺隤。吾聞大觀不在物。秋毫太山同崔嵬。靑蓮汚泥有何妨。須信維摩住城裏。安知亦念孫儒仙。有時遠傳蓮經義。不如俯循山靈意。山中亂石且有耳。</text>
<title>贈李秀才㕀吉</title>,<text>洛江滔滔鷲峯高。中有一士淸而臞。生平學作無底囊。藉手獨見芝羲儔。驚蛇蠆尾且勿論。須知筆力回千牛。承蜩丈人一撅株。榟人有鐻亡吾軀。茫茫天地劃爭迴。急雨狂風雷破柱。回翔何待鄴縣袖。不用兵曹占釵股。區區崔杜下廊廡。三眛長沙兒戲耳。天衢鹽坂在所遇。雲翼亦須風扶起。秋蛇入奩玉爲軸。野鶩徒能汚刀几。憂悲怨恨入揮洒。大酒不足澆磊隗。紅塵冠蓋走紛紛。白日茅簷獨灸背。東風老薺滿牆陰。四壁無賴凌雲工。峩洋絶絃已千載。向人眉睫愁飛鴻。吾觀古來賢達心。一片靈犀在塵垢。竆通得喪柰所守。似築河堤防屋漏。李生李生君莫喛。格五朝三何足言。樊牛不飢偃鼎蹶。越叟爲君張毅斃。一閧奇偶亦有數。更爲百草憂春雨。靑山剩得數畝閑。豆飯芋魁天豈慳。顔生狡獪不足法。黃嬭一乳甜勝蜜。頃日。吾君以納淸堂唐律一首，樂天堂絶句二首。書示求和。老拙再三以不文辭而不獲。退而惟念二堂之制度景致。雖極一時之勝。而一經兵火。已爲狐兎之窟。其追思感慨。誠切于懷。而題詠模寫。恐未免歸于虛地。玆故別成古詩一篇。以塞賢者之厚望。極知荒陋無取。而誠迫於不得已。眞所謂百尺竿頭掛犢鼻者耳。呵呵。</text>
<title>輓詞[張旅軒顯光]</title>,<text>命途寧向達人言。處困能亨德始尊。廿載荒陲非己孼。七年戎馬爲君恩。歸來泉石從猿鶴。翫繹墳經尙昊軒。一夕芝園雲永鎖。老生無復聽深論。</text>
<title>輓詞[鄭湖叟世雅]</title>,<text>關西千里道路脩。思兄憶弟添新愁。殊方落日歸心絶。彼此消息通無由。無何壬辰遭大亂。劇賊長驅攔海陬。主將竄走列城崩。何人厲氣能援枹。誰知一介白面生。忠憤激烈多奇謀。倡義勸誘民響應。忘身奮擊期復讎。錦衣歸來眼忽靑。握手不禁雙涕流。相逢曾未閱一夏。瞑眩不使兄病瘳。天道如何至此極。奄忽此日隔明幽。廿載離懷竟未攄。綿綿此恨何時休。瓦村村中結小廬。四通固非幽人留。眷彼芝山天所慳。山明水麗眞名區。卜築年來種花竹。數間茅屋堪優游。心源不受一塵侵。胷次灑然自悠悠。家貧奉祭盡愛敬。至誠自然具庶羞。晴牕坐讀聖賢書。上對羲軒下程周。涵濡義理誨後進。遠近聞風爭來遊。顔淵陋巷邵雍窩。樂在其中又何求。閒來有時攜學徒。淸池小艇聊夷猶。朝廷不識這裏意。謾使五馬驚眠鷗。無端一夕鵩鳥飛。草草人事如浮漚。大德不壽理難究。伯道無兒天可尤。靑孀雖慘有依倚。繼後猶能守箕裘。負笈遠來金學士。飮泣秋天搔白頭。門人金堉來治其喪葬故云 文章縱云如過鳥。道德不磨傳千秋。擧鄕祖送向何之。一髮松靑是先丘。松靑。山名。</text>
<title>輓詞[朴龍巖琡]</title>,<text>自在關西菀有聲。行何德敎致和平。一區花竹皆雲谷。百里絃歌幾武城。孝子元來臨戰勇。賢人大抵處屯亨。有時北望方遐祝。豈意今朝夢奠楹。</text>
<title>贈酬詩[李栗谷珥]</title>,<text>神舂灘上下帷人。想得門無好事賓。寄與一甁秋露色。倦來時潤讀書唇。</text>
<title>道岑書院追感詩[李蒼石埈]</title>,<text>鬼窟崎嶇玉不磷。晩携丘索卧荒濱。風塵不到焚蕤地。衿珮惟來挾策人。間氣卽今收昴宿。雋望從此閟經綸。莫嗟未立門前雪。潭月分明見寫眞。風露空山鶴度笙。滿庭松桂藹餘淸。可憐千尺桃花水。那及吾人溯古情。桃花千樹護仙家。春水生時映彩霞。芳景今朝渾寂寞。只緣風雨夜來多。</text>
