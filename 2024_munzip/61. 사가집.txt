<title>次韻祁戶部大平館登樓賦</title>,<text>古者。詩有和無次韻。次韻起於後世。至如詞賦。前輩未嘗有次韻者。盖詞賦。押韻必多。多則韻強。韻強則才窘。才窘則不能騁其步驟。有牽強拘澁之病。此古作者所以避而不居也。今先生有謁箕子祠賦。江之水辭。登大平館樓賦。居正不揆鄙拙。輒次其韻。此實前輩之罪人。而先生之所不取也。然居正海外書生。孤陋寡聞。先生不鄙夷之。峕與昌詶。受賜多矣。獨於詞賦。計其工拙。不詶答以負盛意也哉。此居正所以敢爲前輩所弗爲。弗諱其短拙者也。大雅君子。必有言矣。詞曰。余悲不及古之人兮。塊獨處而無儔。將取友於天下兮。奈衜塗之阻脩。安能欝欝余一隅兮。志蜚騰於九州。顧脩名之弗立兮。歲月鯈其如流。知四十九年之旣非兮。其未徠者能幾。粤皇覽余初度兮。擔不墜吾歬志。竢河淸乎徦之陬兮。際皇明之治平。日月赫以行天兮。宇宙郁其文明。奄八荒以梯航兮。旅玉帛其庭實。麟鳳兮林藪。龜龍兮澤國。夫惟人中之四靈兮。吾弗能記其半也。莫不蜚英而騁奇兮。効其志而詶其願也。玆聲敎之遠曁兮。被已先於三韓。歲錫貢之相望兮。路四千其漫漫。偉少海之重潤兮。澤跂行而啄息。誕泥詔之天朌兮。亦何限乎禹之蹟也。溘余候子於江之湄兮。聊騁目兮巫閭。羌九萬其鵬擧兮。竊獨悲鷃蘺之平蕪也。矯矯神龍之游戲兮。嶃頭角虖巨浪。慶星爛兮晴昊。猗蘭茁兮美壤。緱之鸞亦可騎兮。鳳又噦噦虖岐陽。鼂余並鑣虖箕之都兮。夕奉袂乎漢京。峩佩冠之陸離兮。竦余神以觀聽。何上友典墳之灝噩兮。繽出入乎大雅之比興也。寔固余之所願聞兮。嗟又去此其何之也。憺忘歸兮夷猶。接步武之逶迤。黃河潏其邅漫兮。屹泰山之巍巍。吸沆瀣以內實兮。披雲霓以外圍。訪太一兮東方。攀斗杓兮北極。優游虖奎璧之宸府兮。躞蹀乎䒶根之窟宅。邈余骨凡而緣淺兮。汎容與以追隨。雖重譯弗可憑兮。膽相照其何疑也。初旣與余成言兮。寧不爲之先路也。詔百靈使徠迓兮。鯈雲集而雨下。玆爲僊府之淸虛兮。婉美人之淸敭。錦宴爛兮未央。奏䒶樂兮空桑。靑鳥回翔而西徠兮。導瑤觴以詶獻。滿堂兮賓客。各懷抱兮琰琬。解紉蘭以相遺兮。羌芳氣之襲余。芝輪羽盖之先後兮。羲娥並集而爭趨。俄人散而夜靜兮。洞房闃其無侶。余雖姱節之信美兮。嫌有娀之佚女。凜淸寒其氷雪兮。覺身世之非凡。天香携兮滿袖。寶唾霏兮四筵。慨余骨之未蛻兮。奈糠粃之居前。哀人間弗可以久駐兮。忽反顧而蹁躚。想玉皇之高拱兮。儼霄衣之待旦。㝱咫尺其放𢘍兮。皇乃敷腴而一粲。望長安於日下兮。渺星査兮銀漢。方將凌雲霧而天遊。夫豈蠛蠓之爲戀也。笳鼓發兮蕭蕭。弩騎驅兮桓桓。王鞭振兮風飇。僊袂擧兮鳳鶱。悵後會之難又兮。留一言以爲訣。庶交際之無忝兮。期永好而罔缺。重爲告曰。侯之徠兮日邊。侯之去兮帝鄕。侯何脩而至此。使我兮弗能忘。猗至人之至德兮。固衆人之所慕。挹淸芬而延𨀉兮。曠百世而一遇。示我以周行兮。贈我以微言。寫歷歷之披肝兮。盖目擊而道存也。微夫子之洵美兮。吾幾失於道德之門也。</text>
<title>次韻祈戶部謁箕子祠賦</title>,<text>有周方興兮。有殷其淪。伊豔妻之蠱惑兮。鉅橋粟塵。嘻噫夫子之不時兮。紂惡其氛。夫何蹇蹇之忠誠兮。荃藐藐予無聞。比干死諫兮。一何時運之疚也。微子去之兮。獨申誥乎曰師曰父也。羌隱晦而自存兮。子寧不於此而善處也。嗟大廈之旣傾兮。豈弱木之可支也。曰膏肓其已深兮。又焉用夫良醫也。邦之躋可立竢兮。甘鴆毒其如飴。憫宗祀之不血兮。吾復捨此而何之。迺不臣乎有周兮。獨吾君其君也。敷洪範而錫君民兮。曾何獨善其身也。義可圖存其祀兮。盍忍爲其奴也。雖然胙土而分茅兮。寧不爲宗國而一吁也。有截平壤。有儼其都。我受我封。我東曰徂。八條爲敎兮。亦何有於爲國也。民到今受其賜兮。宛遺風其如昨。家禮讓而俗雍煕兮。以耕以鑿。伊三仁之去就兮。孰重輕而厚薄。入自靖而自獻兮。安所遇其若玆。覩夫子之遺祠兮。起千載之遐思。倘非夫子之在吾東兮。孔聖何以曰居夷。順其志同歸仁兮。吾信夫太白之碑也。猗歟先生之有賦兮。吾將求之黃絹幼婦之辭也。</text>
<title>烏圓子賦 貓一名烏圓子</title>,<text>歲在火雞夏至之夕。風雨晦冥。夜昏如漆。四佳子患心痞。身不帖席。倚壁而睡。忽聞屛幛間有聲摩戛。乍止乍作。予有雞雛籠在臥榻之側。呼童子而護之以防猫竊。童子鼻雷。其睡也熟。予意老猫幸人之睡。磨牙鼓吻於弱之肉也。猝然奮杖而怒曰。養猫所以除鼠。非爲害物。今反不爾。惟職之闕。當一擊而粉碎。予於猫乎何惜。俄有二物。掠吾脛而閃去。前者小而後者大。狀若猫之捍鼠。蹴童燭之。鼠已屠盡。而猫則寢處乎其所矣。四佳子矍然驚曰。猫捍其鼠。乃職其職。予不自明。以忖以臆。致疑於猫。幾蹈不測。嗚呼嘻噫。鼠之爲蟲。物莫比其賤。毛淺不雋。肉卑不薦。尖鬚悍目。孰賦爾質。處溷穴壤。孰爭爾窟。循墻其詐。托社其黠。爾腹易盈。何欲乎溪壑。爾啄不長。何銛乎戈戟。善伺巧候。晝竄夜縱。穿我箱篋。攪我盆甕。我衣何完。何粟何嬴。孰腐其嚇。孰肝其烹。地嫌忌器。勢倚熏屋。跳梁跋扈。天壅厥惡。此所以國風刺碩。麟史書食。當斯時。不有烏圓子驅除之功。幾何不逝汝彼適者乎。我嘗讀禮。迎猫有法。興我田功。利民澤物。予養烏圓子。意盖如此。同我衾褥。分我甘旨。惟烏圓子感激知己。奮氣鼓勇。効才展技。狺然其聲。耽然其視。劃若電邁。焂若風動。鼠輩帖伏。主臣人拱。攫生搏走。搪突屓奰。或抉其目。或截其首。磔裂狼籍。肝腦塗地。擣巢盪穴。無俾易種。當此時。雖封以肉食之侯。日享大官之羞。未足償功而酬德。何一念之不察。紛然致此惑也。爾以直而賈害。我以疑而枉殺。我雖仁於雞雛。而不仁於爾。爲鼠報仇。豈理也哉。嗚呼。天下事理無窮。人之酬酢。有萬不同。有疑於不疑。有不疑於疑。疑與不疑。毫釐千里。不揆以理。而揆以心。不跡其實。而跡其似。靡有不鷄鼠於其間。而致疑於烏圓子也。呼童子而書之。因以自矢。</text>
<title>後觀魚臺賦</title>,<text>予嘗讀牧隱觀魚臺賦。知臺爲天下之勝觀。以不得見。爲平生之恨。今幸與諸斯文李廣陵世祐，柳文城桂芬，李全城仁錫，金商山慶孫，鄭孤竹錫堅。偕來登眺。瑰奇特絶。宜甲於東韓。諷詠之餘。聊成小賦一章。非敢僭擬牧老。盖發揚先生之遺意云爾。戊戌孟冬有日。達城子與客遊於觀魚之臺之上。臺在丹陽海岸。勢甚斗絶。去天一握。俯臨無地。天水相連。上下一色。渺不知其幾千萬里。而非涯涘之可覲也。予方凌汗漫超鴻濛。發豪嘯吐霓虹。杯視東溟。而天下已小於目中矣。嘉賓滿坐。高談轉雷。亦可以掀宇宙而撼海岳者矣。蛟龍爲之遁藏。鯨鯢遂焉震慴。雲開日晶。風恬浪帖。水淸可鑑。而可數游魚。圍圉洋洋。相忘江湖。夫旣得其所哉。復何芳餌之足虞也哉。傍有童子。以手指魚。目予而言曰。鱗之族非一。彼小者大者。揚鬐者。掉尾者。呑舟者。縱壑者。有喁噞者。有喣沬者。有潑刺者。其爲狀千百。而亦各有名。吾可屈指以數。而告之歷歷也。予曰唉。童子。觀魚於海。而屈指以數。有是理也哉。無是理。而求是道。童子。汝當索我於枯魚之肆矣。言未旣。有鄭子者。崇酒于觴。長揖而言曰。江山如此。樂亦無窮矣。而於不飮何以哉。予曰。昔惠子觀魚濠上。而南華老仙亦隨之。魚之樂。二子不知。而二子之樂。二子亦不相知。今子非我。焉知我之樂乎。鄭曰。赤壁而無蘇仙之賦。蘭亭而無逸少之筆。樂未足矣。懽可極乎。今觀魚之樂。不減於蘭亭赤壁。走以是知先生之樂。而欲同先生之樂也。予笑曰。子不見夫穹壤之間。洪纖臣細萬物職職者乎。自形自色。自鳴自走。自飛自躍者。何莫非物也。唯魚躍二字。詠於雅章。子思子取之爲道之費。伊川論之爲活潑潑地。盖形容道體之昭著。莫斯言之爲至。韓山子著賦以見其志。其曰傳之中原者。亦必以傳道而自冀尒。然則觀魚之樂。乃古人之樂。非予之所獨也。噫古人不可復作兮。惟斯道亘萬古而如一。嗟予生之眇末兮聞道晩。而然旣樂古人之樂兮。當與古人而同歸。鄭子髥分燕尾。喜深雀躍。洗盞更酌。浮我以白。相與援北斗而夷猶兮。待東方之月出。</text>
<title>狎鷗亭賦</title>,<text>客有好玆觀覽之博大兮。齎予志之瀁瀁。夫豈欝欝予一隅兮。超澒洞與空廣。窮四際兮焉極。閱古今而俯仰。忽臨睨夫下土之積蘇兮。孰知予之浩蕩。弭予節兮漢皐。登狎鷗兮騁目。開乾坤之混沌。廓宇宙之盤辟。軼雲雨於下界。挹沆瀣而上薄。面四山之立立兮。俯江流兮湯湯。渺萬里兮泱莽。涵象象於淼茫。東望則列岳峻極。上磨寥廓。重岡複嶺。龍跳虎躍。金臺兮嶔岑。華盖兮崪嵂。六鼇奰屓。頭戴蓬瀛。天星分曜。地軸効靈。樂天崇兮畫棟。荔陽屹兮危亭。月岳嶙峋。有江發源。納驪水兮汪汪。呑龍津兮沄沄。逶迤廣津。演漾三渡。奔流百折。盖肆以注。島楮子兮熹微。藪鷂兒兮回互。鉅野掌平。箭郊周遭。沙苑盤回。水草肥饒。驪黃騄駬。雲錦成章。追風逐電。夭驕騰驤。畋漁樵牧。紛紜布濩。擔負䭾輦。前鶩後續。南望則羣山糾紛。薈蔚蔥蘢。五馬盤桓。拱挹朝宗。右冠岳淸溪之崚嶒。左大母日城之窮窿。曰自畿甸。區分四衝。關河緜邈。周道如砥。列郡星羅。界畫疆理。驛館碁布。轍軸方軌。閭閻撲地。鱗次擳比。黃畦綠螣。彌望逶迤。耕耘穫春。競効農功。蠶繰紡織。爭脩女紅。農桑千里。家給人豊。西望則海門唅呀。瀰漫汨潏。鰌濤鯨浪。呑吐潮汐。漢江雄開。控抱襟帶。舸艦牽聯。檣帆掩靄。絶壁巃嵸。傑閣岧嶤。下臨芳渚。上揷層霄。縉紳卿士。杖鉞分符。或餞或迓。冠盖塞途。來商往旅。攀援後先。紛紜絲絡。喧鬧騈闐。近星壇之蓊欝。控露梁於澶漫。栗島兮烟開。麻浦兮波寒。龍山之漕舶織織。楊渡之風帆飛飛。吸秋興之灝氣。來喜雨之淸霏。北望則道峯峭截。三山巑岏。華岳蓮開。終南龍蟠。神慳鬼祕。乾轉坤旋。金城設險。玉闕麗天。瑞日兮重光。祥雲兮五色。王道兮蕩蕩。四門兮穆穆。將相公卿。皐夔衛霍。文人才士。班馬劉筍。翹英接武。附翼攀鱗。千門萬戶。綴蟻點蜂。衢樽春臺。擊壤煕雍。工商遊冶。紛紛駾駾。車水馬龍。彭彭藹藹。爲四方之都會。洞入䆫兮無外。此所以豁雙眸騁四望。登眺自快者也。至如韶光駘蕩。萬物發毓。風醇如酒。日溫如玉。花木喧姸。紅碧酣縟。澄江新漲。葡萄染綠。可掬可啜。宜鑑宜燭。當此時。憑闌徙倚。擧酒叙暢。有蘭亭風流。舞雩氣像者矣。及其南薰阜財。恢台長䇔。麥秋奄逝。梅霖快晴。大傘旣張。畏日方赫。焦山燎原。金流玉鑠。急雨懸河。驚湍湧雪。魚龍簸舞。鳧鴨出沒。當此時。披襟露頃。俯仰詠觴。可以滌煩暑而賭淸涼者矣。迨至天高氣晶。風號樹杪。明河耿熒。皓月皦皎。蘭香馥郁。菊馨窈窕。雲山蒼蒼。霜鴻渺渺。潦盡潭淸。天水一色。玉壺無塵。淨影沈璧。當此時。倚柱遐矚。神遊冲漠。又何必賦登臨而悲搖落者乎。若乃凝雲潑墨。嚴風緜折。積雪嵳峩。層氷沍結。冷雀査査。寒鴉攫攫。凍合無縫。舟膠不涉。商旅踟躕。肌黧膚粟。漁子逡巡。龜手蝟髮。當此時。靈犀辟寒。醉擁貂貉。亦何數夫騎驢忍凍。僵卧跣足者乎。此所以四時循環。樂與時適者也。傍有詰者曰。水靈以龍。山靈以仙。有地雖勝。非人不傳。武昌南樓。以元規而著顯。襄陽峴首。以叔子而昭宣。今子不本主人之德之業。不究之亭之名之所以然。得非覩簾隅之一曲。而遺堂室之大全者乎。粤惟▣源。星岳孕靈。名門食德。世有俊英。蟬貂聯奕。鼎刜鍾銘。堂堂上黨。生膺昌期。光廟龍潛。一見受知。風雲奇遇。魚水相得。手扶紅日。龍飛九五。乾淸坤寧。萬物咸覩。公於是時。從容惟幄。蕭曺論議。良平籌策。泰山黃河。雲臺麟閣。出將入相。文謨武略。再長巖廊。燮理黼黻。屢杖鐵鉞。鎭定彊域。功莫與京。德莫與崇。位尊而心轉小。寵極而身愈恭。恒存挹損。每戒知足。處廟堂而思江湖。飫膏梁而嗜淡薄。有亭斯構。寬閑寂寞。上追綠野。下友獨樂。於是朝趍丹鳳。莫狎白鷗。托深盟兮不可寒。庶息機而相夷猶也。波綠潔而不可飧兮。白雪羽毛之無塵也。時往來而相近兮。孰曰浩蕩而難馴也。羌退食而逶蛇兮。聊逍遙以自由也。會龜魚而作主兮。日尋壑而經丘也。跡已同於散木兮。心亦以之虛舟也。此豈非超乎流俗之表。而樂與造物而同遊者乎。進則垂紳正笏。保王躬而補衮職。退則黃冠野服。侶魚蝦而友麋鹿。掛冠之念雖切。而萬姓之望愈重。退休之志亦勤。而一人之眷益寵。是以雲漢昭回於櫳壁者。天章之衣被草木也。奎璧燦爛於楣宇者。宸藻之繪畫日月也。山川以之闔闢。鬼神以之局鐍。賁飾天朝之大手。粧點一代之鉅筆。此所以聲名滿於天地。而仰若山斗者也。然狎鷗者。海翁之閑事。而獨揭此名亭。何取耶。猗韓魏公。是宋賢相。元勳碩輔。宿德偉量。名亭狎鷗。足見雅尙。繄鼻祖之懿範。宜耳孫之取則。前韓後韓。同符合轍。文武經緯。參贊化育。忠貫日月。功存社稷。佩國家之安危。鎭民心如山岳。公與忠獻。二而爲一。求閑於急流之日。佚處於強健之時。盡山水優游之樂。無物我忘克之私。終始堅乎一節。進退合於時宜。公與忠獻。孰仲孰伯。皆能我忘鷗而鷗忘我。是以能相熟而相狎也。吾將與客。窮隴西之麥。殫江南之稻。爲醴爲酒。塩東海之波。屑敖倉之粟。爲麵爲糗。睥睨天地而籧廬。開闔日月爲戶牖。攀南箕。酌北斗。邁從公于斯亭。祝眉壽而黃耇。然後更與白鷗而尋盟。結歲寒之耐友。鐫黃絹於蒼崖。傳萬古而不朽。客矍然改容。落筆揮帚。吐虹霓而作賦。恍若霹靂之在手也。</text>
<title>希賢堂賦</title>,<text>繄天命沕穆而不已兮。紛化生其職職。維人得其最靈兮。故秉彝之惟一。賢與愚本其一初兮。是誰豐而誰嗇。行何爲而舜堯也。行何爲而跖桀也。曰余未有知兮。惟立志之可言。彼自暴而自棄兮。羌不足與之論也。惟立志者士也。胡不希此賢也。生余生於千載兮。志余志虖古先。上何高而不探兮。下何深而不索。揖皐夔之淸風兮。踵伊周之遐躅。望孔顏兮千秋。想周程於彷彿。寧力不足而不及兮。志專專其靡它。苟此希之是誠兮。曾彼何而予何也。苟此希之不誠兮。於自畫虖何嗟也。固希賢其有道兮。曰惟誠之可立也。夫聖可學而能至兮。莫吾賢之不及也。夫天可得而爲徒兮。莫吾希之家藐也。世貿貿而莫知兮。寢日遠而日亡。偉濂溪之有作。慨爲學之迷方。擴前聖之未發兮。著三希之至論。其曰志伊而學顏兮。意愈微而愈遠。嗟世遠而人非兮。孰講明乎斯義。猗高陽之有人。塊天質之秀異。紛旣有此內美兮。又翼之以詩書。涵性情以優游兮。仍反觀虖性之初。尙余友乎古之人兮。猶遑遑焉是希。爰揭號以扁堂兮。恒念玆而在玆。學巷顏之攸學兮。志不違乎斯仁。心莘摯之所心兮。欲堯舜乎君民。瞻高山之可仰兮。戒九仞之功虧。體乾運之不息兮。一以誠其守之。奇若人之志遠。豈苟安於小成。將希聖而希天兮。與三五以抗行也。噫嘻虖。善不由外兮。名不虛得。孰無聲而有響。孰無實而有獲。子之堂幽且深兮。宜希賢之有此額也。子之堂高且明兮。宜希賢之有此人也。嗟下愚之不移兮。余何獨喪其眞也。非余無志而不成兮。曁多歧虖亡羊也。庶反求而自得兮。行與子同升虖此堂也。</text>
<title>蝙蝠賦 丁未七月御題卽製</title>,<text>造化坱圠。囿形萬物。曰飛曰走。或潛或躍。種繁類殊。鉅細不一。蠢茲飛蟲。亦百其族。鳳凰鳴于高岡兮。覽德輝而翔集。鯤鵬羊角而扶搖兮。羌變化之歘翕。鷹鸇之逐鳥雀兮。我愛爾之逸翮也。鵰鴞之凌霄漢兮。我愛爾之俊骨也。燕知春秋之代序兮。鴈隨陽而南北。鸚鵡鮮毛而能語兮。亦可友乎鸛鵒也。烏鵲占時而報喜兮。一何異於鵬鳴而鴟嚇也。粤茲翩翩之蝙蝠兮。吾不知其何物也。身鼠而翼鳥兮。何形質之怪奇而難狀也。不晝而卽夜兮。何蹤跡之暗昧而惝恍也。又何用夫見朝陽而乃伏兮。隨大陰而自得也哉。肉不登於俎豆兮。味豈合於肥臄。無羽毛藻飾之可用兮。豈爪牙器用之可適也哉。儘天地之包容兮。於汝微物而見貸也。旣無良材與美姿兮。又何患乎嫁禍而賈害也。彼冥飛之鴻鵠兮。或未免於繒繳。嗟遐擧之鷙鶻兮。亦有事於鞲紲。爾獨從容而自在兮。亦不滿夫一噱。余嘗寂寞而塊處兮。夜耿耿而不寐。蛩哀咽而悽悲兮。蛙亂吠而屓奰。然暢舒乎雅懷兮。羌不厭乎耳聒也。俄聞爾之一聲兮。繽怒髮之竪立也。避羣動而逃藏兮。尋廈屋而潛依。曰茲形跡之詭祕兮。甘與小人而同歸。然於穹壤之間。形形物物。蝡蝡蚩蚩。紛紛職職。蝨處於褌。鷦巢於㫸。蠅亂黑白。蛙爭蠻觸。是天地稟賦之自然。不可以大小形質而有別也。爰揮筆而作賦。於蝙蝠乎何責。</text>
<title>次韻祈戶部江之水辭 二首</title>,<text>每承佳作。卽步韻草率亂道。非弗知其可砭也。但拙速爲貴。技又止此。恐貽笑於中原耳。詞曰。漢之水兮悠悠。朝鮮邈在兮天一頭。謇使華兮弭節。駕蘭舟兮橫中㳅。雨師溘以淸塵兮。重陰捲兮長風驅。鳳凰紛紛其翔集兮。魚鼈鱗鱗其媵余。我念美人兮如玉。胡荒陬兮久留蹛。采幽蘭於九畹兮。擥江蘺於江之際。將以遺兮所思。傷余心兮極浦。捐余佩兮江中。吾將捨子而誰與。天風颯兮臨津。漢水波兮粼粼。我思君兮相追隨。俄聚散之如雲。樂莫樂兮新相知。又何待先容於左右也。悲莫悲兮生別離。歲月倏忽其變候也。膏吾車兮秣吾馬。駕虬龍兮從鯉魚。攬遺風兮開京。撫往事兮丸都。鴨水渺兮在望。向長安而西咲。我送我子兮。我祖我道。蓀何以兮去如飛。將以遺我兮雲錦機。</text>
<title>次韻張左副送別辭</title>,<text>余固知離別之爲悲兮。衜路漫漫其脩長。朝余發軔於漢水兮。夕送君虖遐之方。鴨江潏其澎湃兮。余安忍於此而遠將。曾日月之幾何兮。傷春日之載陽。夜耿耿而不寐兮。忽焉望彼遼彊。黃鵠翩翩其遐擧兮。夫豈與鷄鶩而爲行也。哀荒陬弗可以久留兮。焉爲客而洋洋也。歷吉日以啓行兮。載雲旗之蜚敭。邅吾衜夫閭之陽兮。謇將濟乎灤江。望夫君而延佇兮。吹參差兮鼓簧。羌鯈徠而焂往兮。使余心搖而輕颺。夫惟九州之博大兮。超恍惚與泱茫。君旣覽觀於四方兮。曾莫與我虖周章。天門蕩兮廣開。五雲商兮帝鄕。儼玉皇之赫戱兮。文物爛昭其未央。排閶闔而呈琅玕兮。快景星之覩望。猗美人兮滿堂。君獨翩翩乎帝傍。噫嘻別離之爲悲兮。登山臨水兮銷膓。</text>
<title>畫古木辭</title>,<text>嗟爾挺挺之奇姿兮。何獨立乎千仞之岡也。志凌雲而冲霄兮。曰自夫蒼蒼也。何無桃李之姸姿兮。偃騫而昂藏也。盖材大而難用兮。自古而然也。夫旣爾之尤兮。亦何怨乎天也。</text>
<title>佛巖辭。爲專上人作。</title>,<text>佛之山深且逶迤兮。佛之水淸且漣漪。雲幽幽兮石鑿鑿。盟有白鷗兮招有黃鶴。我嬰塵網兮我日思歸。我旣無簪紱之累兮。亦何事於依違也。登山有車兮。涉水有航。我將從白蓮之遺則兮。奚怊悵而悲傷。</text>
<title>山中之樂辭</title>,<text>丁酉夏。落職在楊州兔山村墅作。山之中兮可樂。有美一人兮獨處廓。高山之蒼蒼兮。流水之泱泱。桂樹叢兮轇轕。幽蘭茁兮芬芳。松栢紛其薈欝兮。又重之以脩篁。予朝飧秋菊之落英兮。夕坐嗅乎梅之香。居有茅茨兮。耕有菑畬。釣有魚兮採有蔬。我篋我遺兮。我盎我贏。我旣無溫飽之足虞兮。復何事於狗苟而蠅營也。顧名途之邈與我違兮。志鴻飛之冥冥也。予旣使虎豹嘷以遠遁兮。與蛟龍以潛藏也。招黃鶴以夷猶兮。友麋鹿乎翺翔也。耿獨立而無伴兮。甘寂寞而淹留。悲淸秋之搖落兮。白日晼晩其西流。然予幼淸之未沫兮。漠虛靜以自脩。天宇寬以蕩蕩兮。孰知予之從容。忽有得於介然之頃兮。夫豈茅塞乎其心胸也。顧反觀以自訟兮。嗟旣往之不可追也。予旣偭夫時俗之軟美兮。直是是而非非也。何獨慕此奇服兮。冠巍峩而鋏陸離也。世旣好夫圓兮。吾獨守乎方也。世皆好夫炎熱兮。吾獨踽踽而涼涼也。忽然遭此無妄之災兮。謇不可釋也。然吾無纖芥之疵兮。又何患蔽而不白也。嗚呼嘻噫。顏回拾塵兮。不疑盜金。匡章不孝兮。仲子不廉。相古人其曖昧而難明兮。吾何獨於此而蓬之心也。庶覽余初之所揆兮。伏淸白而不悔也。好蔽美而妬賢兮。固衆人之常態也。靈氛告予以吉占兮。天方玉汝于大成也。予又感皇天之無私阿兮。玆陳辭以抒情。山之中兮可樂。樂莫樂兮幽且獨。幽且獨兮復焉求。吾將以此而自惜。</text>
<title>悲義塚辭</title>,<text>義塚者。至正戊戌。天下大亂。國門東。積屍如山。高麗人仕元朝。有資政院使者。捐義財。作阬數十。每阬。叢萬屍葬之。設齋致祭。刻楮爲錢。以資苦趣。時人義之。號曰萬人阬。當時題詠者皆名賢。今宗室富林君。粧潢爲卷。求予辭云。噫嘻義塚之爲悲兮。曾戱欷予欝悒。哀萬姓之不辰兮。値胡運之杌。千戈紛其麋爛兮。風塵澒洞兮六合。旌蔽日兮敵若雲。士爭先兮車錯穀。凌予陣兮鏖戰。天時懟兮神降毒。肝腦塗兮地爲赤。曝萬里兮白骨。殺氣漫漫其無垠兮。白日翳翳其昏黑。魂聇聇而無依兮。莽洋洋而焉極。何所獨無封狐毒蛇兮。迷不知其東西南北也。上烏鳶而下狐兔兮。亦螻蟻之予奪也。嗟人爲萬物之秀兮。稟陰陽之精英。雖溘死而已矣兮。魂魄毅兮神靈。神以靈兮爲鬼雄。目不暝兮萬古如生。苟非仁人之至性兮。孰能感乎中情也。忽臨睨夫下國兮。屍枕籍而縱橫也。心欝結而不釋兮。何以慰夫幽冥也。志專專其靡它兮。兾夫陰功之有成也。上何求之不盡兮。下何求之不精也。叢萬屍而一之兮。馬鬣纍乎其崢嶸也。嗟厚夜之復晨兮。亦枯骨之再甦也。謇將憺兮壽宮。將以娛兮國殤。羌靈氛兮傳芭。奠桂酒兮椒漿。靈之徠兮連蜷。芳菲菲兮彌章。蕉黃與荔丹兮。長無絶兮終古。靈脩留兮神靈。雨紛緫緫兮降祜。繄掩骼而埋胔兮。粤聖謨之昭垂也。伊傾財而好義兮。亦志士之所爲也。嗟若人之好脩兮。保厥美而歷玆。予生千載之下兮。亦幼好此奇。服紉芝蘭以延佇兮。願承風乎遺則。忽焉吊此遊魂兮。霑予襟之涕揮。宋玉已逝兮。景差非些。招魂無路兮。賦無詞些。魂兮有知。宜歸徠些。歸來兮歸來。上下四方。無可依些。</text>
<title>成景武哀辭</title>,<text>景武名允文居正。丙戌登俊科同年也。官至嘉靖大夫漢城府左尹。今年五月。以病卒。敀葬于原州。景武無幹蠱。只有一庶子。幼弱。可悲。辭以悼之。冥冥玄化。孰尸其權。壽夭不齊。誰使之然。吁嗟景武兮。何以至此。頃聞沉緜兮。我往覯止。然精神之堂堂兮。冀勿藥而有喜。今何以兮。遽尒就木。感念疇昔兮。撫膺痛哭。噫與子之交際兮。實非面而心也。夫旣與之忘年兮。亦利夫斷金也。皇天之揆予初度兮。肇錫之以信脩。紛旣有此衆美兮。逈獨立而無儔也。志謇謇而爲國兮。我愛子之忠直也。心耿耿而自信兮。我愛子之貞白也。羌崛強而偃蹇兮。我愛子之挺立也。夫豈與時俗而低昂兮。我愛子之姱節也。旣淹貫乎古今兮。我愛子之廣博也。時談論之藹如兮。我愛子之發越也。猗文藻之雅古兮。我愛夫黯然而日章也。惟筆意之精神兮。我愛異夫尋常也。偉丈夫之落落兮。夫豈與婢子而刺刺也。飮無量而不亂兮。寔孔聖之遺則也。樂賓滿而樽滿兮。亦北海之達識也。遭時運之明良兮。亦中外乎揚歷也。鳴玉佩之鏘鏘兮。腰金章之若若也。想沙道之依然兮。宦不可謂之不達也。顧惟位之不滿兮。亦不大乎厥施也。嗟幹蠱之眇眇兮。或天道之無知也。嗚呼景武兮今何之。昔子之與我相逢兮。開壺樽以相屬。示我以肝膽兮。砭我以藥石。交淡淡乎如水兮。契已合於膠漆也。何昨日之懽娛兮。今直爲此死別也。瞻靈帷之翳翳兮。杳音容之邈邈也。悵轜車之載轄兮。指北原以迢迢。薤謌發兮露漙漙。丹旐䬃兮風蕭蕭。哀攀呼而莫及兮。霑予襟之浪浪。魂之去兮不可留。奠椒漿兮瀝腸。</text>
<title>送梅上人辭</title>,<text>梅之操。梅之德。旣孤且潔。又貞以白。何寂寞而無隣兮。耿獨立乎叢林。嗟離世而拔俗兮。芳菲菲而愈深。夫旣偭夫鼎鼐之實兮。甘爲山澤之癯仙也。然根性之自然兮。亦可種之福田也。師宜問之大梅之祖。黃梅之禪。</text>
<title>靑山白雲圖辭</title>,<text>靑山之幽幽兮。白雲之漠漠。想其中之有容兮。窈深而繚曲。有美一人兮。獨處廓。我欲一從兮。果哉非難。報山靈兮有知。毋使斂霧兮藏湍。</text>
<title>虞美人辭</title>,<text>猗重瞳兮盖世雄。睥睨隆準兮無目中。天不柞項兮玉斗碎。曰至垓下兮噬難悔。蓀何以兮忨慨謌。虞兮騅兮吾與汝何。</text>
<title>采薇辭</title>,<text>曰采薇兮。于首之陽。其甘如飴兮。聊以充腸。不粟而薇兮。謀何不臧。哀今之時兮。有周無商。惟君子所重者義兮。雖餓死其何傷。擔以此而長終兮。將自獻于先王。</text>
<title>悲擊筑辭</title>,<text>朔風凄兮北塞。壯士行兮慷慨。君胡爲兮擊筑。聞者悲兮髮竹。匕首不試兮。荊卿失志。嗟馬角而烏白兮。竟秦讎之未復。徒挾詐而嫁禍兮。寧不爲燕丹而一唾也。</text>
<title>石婦辭</title>,<text>夫兮何之。婦兮我悲。望靈脩兮來何時。靈脩不來兮長相思。長相思兮知奈何。天地無窮兮海無涯。寧化爲石兮頑無知。表獨立兮江之湄。千秋萬歲兮心不移。</text>
<title>送一庵專上人辭。次姜晉山韻。</title>,<text>吾聞九月之山磅礴而窮崇兮。樹木轇轕曰杉楠也。黃鵠尙不能過其顚兮。仙禽異鳥羽毛之毶毶也。飛淙琤琮而噴雪兮。澄潭黝碧而挼藍也。是出世絶粒者之所磐旋兮。盖深慕乎大雄氏之玄談也。忽臨睨夫下界之紛拏兮。狙朝暮而四三也。粤我一老兮。盖後身乎瞿曇也。溘東西南北之自在兮。歷名勝而遍參也。繽旣善幻而多技兮。又重以詩道而善鳴也。昔子之與師相別兮。紛欝悒余傷情也。鳳飄飄而高逝兮。鷗泛泛而翾輕也。山林深邃夐不可攀兮。虎豹遠遁兮猿鶴懽迎也。洞門窈窕而閑鎖兮。禪扉闃寂而重扃也。靈籟吹萬其不同兮。活水源源其淸冷也。汨予飽世味之酸辛兮。竟未免蟻慕之羶腥也。歲月倏其如流兮。能起我之愁城也。羌聚散之有數兮。忽邂逅而談空也。撫少壯而悲歡兮。哀矍鑠予衰翁也。遽分手而還別兮。言有盡而意無窮也。一何繾綣之至此兮。孰交淺而言深也。逝將從支許之遺則兮。曾莫與予乎逆心也。膏吾車兮謝吾簪。齎予生之宿願兮。擬一往而相尋也。續三笑於虎溪兮。孰不曰方外之知音也。</text>
<title>四靈辭</title>,<text>客有以龍鳳龜麟四畫。求予言者。乃作四辭贈之。嗚呼。四靈之不見於世。久矣。吾夫子有已矣之嘆。楚狂有殆而之謌。至於西狩而泣麟。則聖人憂世之意。深矣。悲夫。神龍辭圖于河兮。卦于乾。時潛時躍兮。于淵于天。雲之從兮。雨霈然。茫洋變化兮。莫測其神。若歲大旱兮。夫澤施于人。祥鳳辭儀虞韶兮。鳴周歧。翔而下之兮。覽德輝。嗟吾已矣兮。何德之衰。匪德之衰兮。哀我不時。彼鶡者何。見此羣飛。靈龜辭瑞呈洛兮。貢錫江。于以稽疑兮。厥靈彰彰。旣曰先知兮。匪短卽長。噫曳尾乎泥中兮。猶勝巾箱。愼爾話言兮。南山有桑。瑞麟辭吁嗟麟兮。旣靈且神。世無其麟兮。孰知其眞。西狩有獲兮。瑞我聖人。斯道之喪。斯道之伸。聖何心哉。乃泣厥麟。</text>
<title>秋風三疊辭。送濟州李安撫使。</title>,<text>耽羅在海外。水程敻遠。有跋涉之艱。今州牧李侯。感君恩之至重。視滄溟如坦途。無持被刺刺之色。八月中秋節。式遄其邁。嗟哉。秋之爲氣。寥慄悽悲。使人不能無感。況黯然銷魂者惟別而已。則千里之行。可無一言乎。擬作秋風三疊辭贈之。情見乎辭。秋風起兮天宇逈。皓月皎兮明河淨。叢桂之幽幽兮。猗蘭之馥馥。有美一人兮將遠適。嗟哉離別兮悲莫悲。耽海渺渺兮天一涯。乘長風兮破巨浪。履溟渤兮如康莊。欲往從之兮。天水淼茫。願言思子兮。毋使我心傷。秋風嫋兮萬籟響。玉露繁滋兮。金氣肅爽。予竊悲玄機之不停兮。歲月如飛。又安忍登山臨水兮。送將歸。蟬鳴兮嘒嘒。鴻飛兮冥冥。塊獨處此幽廓兮。誰適爲情。君之行兮如水。知不可兮挽留。願言思子兮。母使我心憂。秋風䬃兮霜葉飛。鵜鳺先鳴兮百草腓。蟋蟀哀鳴兮夜止長。之子之遠兮。爲參爲商。岸芷兮蘺菊。誰與玩此幽芳。滄海安流兮。一葦能航。跂予望之兮。悵歸期之何時。願言思子兮。毋使我心悲。</text>
<title>吳居士哀辭 孝永</title>,<text>嗚呼。托交於生前。而致哀於身後。人情皆是。若或致哀於身後。而不稱揚生前行事之跡。何以曰知已乎。嗚呼悲哉。知公者誰。吾而不言。孰能發揮。猗若人之揭揭兮。獨姱節之好脩。紛旣有此內美兮。心復與之天遊。德乃弸中而溢外兮。盖闇然而日章也。珠藏淵而玉韞石兮。雖弗衒而彌彰也。漱六藝之餘賸兮。挹百氏之遺芳也。旣博觀乎古今兮。視俗儒於下風也。陋科目而不試兮。深嫉夫繩墨之不中也。昔子之屈小官兮。猶塩車之駕麒驥也。鸞鳳之拪于枳棘兮。亦不可謂之得意也。奄掛冠而勇退兮。羌脫屣乎功名也。泥塗軒冕兮。糠粃簪纓也。日偃息而在床兮。聊逍遙以適其情也。跡城市而志山林兮。我愛子之絶類而離倫也。家饒足而薄自俸兮。我愛子之辭富而居貧也。日揮手而謝俗客兮。門無輪鞅與車轍也。身破裘而足弊履兮。忘吾形以樂其樂也。羌偃蹇而自高兮。紛肉眼其誰識也。嗟夫子之抗行兮。保厥美而歷玆也。何天道之無知兮。使伯道而無兒也。我爲子重爲之嘆惜兮。亦何無肖子之螟蛉也。嗟幹蠱兮誰是子。寂無人兮慰厥靈也。昔予之卜芳隣兮。托期牙之知音也。夫旣與之忘年兮。交亦利夫斷金也。每倒屣而迎我兮。開壺尊以叙懷也。談靡靡兮玉屑。味蔗境兮漸佳也。相與討論乎典墳兮。亦掉鞅於詩之壇也。時然燭而繼晝兮。瀉歷歷之心肝也。庶勿辜乎初志兮。期永好而不忘也。君旣五福之俱全兮。壽八旬而康強也。噫予生之隕穫兮。嬰百疾而沉綿也。阻會晤之有日兮。時序忽焉推遷也。俄聞哲人之云亡兮。言予心之楚惻也。仰九閽而三叫兮。悵九原之不可復作也。瞻馬鬣之孤墳兮。欝榟梧與松楸也。蕉黃兮荔丹。香火兮春秋。嗟奠掃之無人兮。悲莫悲兮悲莫悲也。使明靈而有知兮。知吾言之不欺也。</text>
<title>梅操。爲梅隱權先生作。</title>,<text>梅之性白。梅之操貞。之德之馨。之聖之淸。誰其好之。曰我先生。其腸如鐵。如弟如兄。</text>
<title>枕流操</title>,<text>我無我枕兮。我枕我流。濯吾髮兮濯吾纓。濯復濯兮曝陽秋。吾已遠夫濁世兮。庶潔身以終吾生。夫旣源之源於天兮。斯其流之至淸也。飮我食我兮。吾復求何。告爾君子兮。毋掘其泥。毋揚其波。</text>
<title>佩韋操</title>,<text>佩韋者何。曰柔是師。我性曰剛兮。救偏者誰。朝吾汝從兮。暮吾汝隨。反觀自省兮。庶幾改之。不吐不茹兮。指古人以爲期。丁寧告汝兮。我毋汝辜。汝毋我欺。</text>
<title>四知金操</title>,<text>我與汝好兮。汝貺我金。我不汝受兮。祗告我心。莫曰天高兮。於赫有臨。莫曰神遠兮。洋洋居歆。莫曰無知兮。子知我知。子莫我尤兮。我與子其永有辭。</text>
<title>鐵膓操</title>,<text>帝鑄汝以鐵膓兮。百鍊其鋼。剛不可屈兮。亦不可折。愼爾自脩兮。毋或乎繞指之柔也。</text>
<title>金人操</title>,<text>我緘我口。知我者誰。言不可收。駟不及追。喋喋嘈嘈。彼何人斯。</text>
<title>悲秋操</title>,<text>蟋蟀在堂兮。風凄其。零露漙漙兮。桐枼飛。豈不思子兮。我心傷悲。蟋蟀在堂兮。秋序催。萬竅號怒兮。月低徊。豈不思子兮。我心憂哀。蟋蟀在堂兮。夜未闌。孤燈耿耿兮。衣裳單。豈不思子兮。我淚汍瀾。</text>
<title>白雲。孝子思親也。張左司大夫奉使朝鮮。大夫人在堂。七袠康強。四月九日。是初度之辰。思念不已。憂形言色。夫勞王事而靡盬。忠也。念慈恩而不忘。孝也。惟忠惟孝。私恩公義。於是兩全矣。美而賦之。以贐其行。</title>,<text>望彼白雲。載飛載揚。我有萱草。言樹之堂。王事靡盬。有母不將。有母不將。胡然我心傷。望彼白雲。于彼神京。我有天只。念我獨行。豈不懷歸。王事有程。庶幾勤止。無忝我所生。望彼白雲。曰亦暮春。四月維夏。九日其辰。言念初度。我思我親。我有兄弟。能念我遠人。有蔚其林。有集維烏。其鳴啞啞。誰敎汝反哺。我行于邁。歲月其徂。我姑陟彼岵兮。瞻望倚閭。靡怙匪母。靡愛匪日。言旋言歸。稱我壽爵。母曰嗟余子行役。王命是將。曰旣覯止。其樂未央。張仲孝友。令聞令德。允也左司。以嗣以續。求忠於孝。天子之錫。天子之錫。維張侯是式。白雲六章章八句</text>
<title>讀書法泉寺。用康子武韻。錄似權正卿擥。</title>,<text>立志堂堂少壯年。男兒出處捴關天。南陽忠義出師表。北斗文章原道篇。自古聖謨明似日。至今正道直於絃。此心耿耿憑誰語。俯仰乾坤氣浩然。</text>
<title>讀書法泉寺。次正卿韻。</title>,<text>山中來往有行縢。靜愛招提閑愛僧。紙帳遮寒風慽慽。地爐通暖火騰騰。不知䆫外三更雪。挑盡釭頭五夜燈。努力明春塲屋事。時時鴈字細如蠅。</text>
<title>驪興道中遇雪。次子武韻。</title>,<text>驛程飛雪妬梅花。惆悵非因管物華。身上弊餘慈母線。年年作客苦思家。</text>
<title>讀原州興法寺碑 高麗太祖所製。集唐太宗所書字。</title>,<text>唐宗宸翰動龍螭。麗祖奎章幼婦辭。今日誰敎傳墨本。摩挲不覺鬢成絲。</text>
<title>落第。與太初劇飮。大醉有作。柳誠源</title>,<text>當日姮娥惜一枝。分無桃李及芳時。萬金駿骨人誰識。千佛名御我不知。拔劒劍高謌狂似鬼。典衣沽酒醉如泥。男兒大得寧無日。安用悲吟眊矂詩。</text>
<title>讀書兔山村墅。同年尹上舍禮卿，權上舍綸，李上舍孟智。約來會。詩以督之。</title>,<text>燈火山中稍可親。若言滋味舌生津。茅䆫糊紙明如雪。土堗燒松盎似春。文史三冬今轉富。英雄萬古不長貧。草廬從此靑雲起。珍重時時謝故人。</text>
<title>將往法泉寺。與子武遇驪江。繼有權上舍綸，金上舍命中。來會偕往。途中有作。</title>,<text>去歲讀書處。巨山又見招。行裝高馬骨。書史滿牛腰。納納乾坤蕩。垂垂道路遙。英雄當會遇。畢竟望吾曹。</text>
<title>春闈已逼。書懷示太初。</title>,<text>風雪三更夜。書䆫坐不眠。短檠蛾屬火。破榻蝨生氊。黃卷心徒醉。靑雲志已堅。明春知有事。誰著祖生鞭。</text>
<title>初選。爲集賢殿博士。入直書懷。寄金校書孟。</title>,<text>畫閣沉沉玉禁中。日烘春色透簾櫳。御溝流水藍凝碧。上苑開花燒政紅。金鴨火銷香荏苒。銅龍水滴響丁東。南䆫獨坐無餘事。點筆花牋語轉工。</text>
<title>秋山圖。爲日本誾上人作。</title>,<text>秋風嫋嫋江水波。前山後山霜葉多。穿林石棧相紆縈。時見樓閣跨崢嶸。野外風帘高百竿。小橋倒影臨淸灣。蹇驢孤客何所之。吟鞭指點行較遲。別浦寒潮漲半蒿。漁郞隨意移輕舠。長天渺渺煙茫茫。重洲落日蘭芷香。當時畫史好事者。想見丘壑藏膏肓。披圖忽此心神融。起我遠興遊江東。江東蓴鱸政無恙。目斷天涯半帆風。</text>
<title>春日遊靑坡。用太初韻。</title>,<text>尋春來渡小橋西。零落殘紅襯馬蹄。隔林幽鳥多才思。管領靑山自在啼。</text>
<title>入直鑾坡</title>,<text>淸宵獨直覺綾單。金鑰初抽夜向闌。月在西廊花影轉。星臨北闕漏聲殘。畫屛雕燭光留豔。寶卓香爐氣劈寒。侍從淸班恩不次。自慙身世轉踈頑。</text>
<title>夢桃源圖。爲貴公子作。十首</title>,<text>武陵何處是桃源。無術躋攀款洞門。虵馬分爭幾年代。鷄蠶生長已兒孫。一川花合春長在。四壁雲深路不分。自是漁郞多好事。此中消息了難聞。水滴銅龍漏刻長。畫堂高睡斗凄涼。雅懷不負丹丘興。異境初移玉枕傍。竹屋蕭踈深洞靜。桃花掩映半溪香。覺來物色依然是。誰道神仙隔渺茫。偶然逃世是神仙。細逕潛通小有天。鑿石架巖何代室。採花食實不知年。羲皇日月三春裏。漢晉乾坤百戰邊。千古地靈藏不洩。要憑淸夢世間傳。尋山不必強尋源。縮地煙霞自在春。花隱巖隈門半掩。舟橫浦溆水平分。採芝試伴商山老。鍊汞非貪上界眞。莫怪人間音問隔。避秦元是避風塵。夙信天人雅想淸。武陵春夢轉分明。縈紆洞口千回路。邂逅山冠一笑迎。玉砌丹墻頻指點。石田茅屋且縱橫。陪遊盡是儒仙傑。記得當時畫裏行。賴是神工顧凱之。筆端還有洞中思。玉仙恍惚天慳露。綃幅森羅地軸移。遠近峯巒相隱映。高低花木正紛披。焚香靜坐圖書裏。却憶晴䆫遽栩時。造物紛紛戱小兒。精神變化渺難知。邯鄲枕上黃梁熟。華胥鄕中白日遲。胡蝶悠揚多取次。馬牛因想自希夷。幾人夢到桃源洞。梅竹千秋一段奇。垂垂一簇畫堂高。意匠經營細入毫。作記遠過彭澤妙。題詩須倩退之豪。披圖不覺生新想。入筆何曾捲怒濤。若使淸游陪杖屨。也應身世屬仙曹。人間膏火日相煎。仙洞迢迢若箇邊。欲試豈無飧玉法。縱歸苦乏買山錢。未尋杜甫靑精飯。空憶昌黎玉井蓮。乞得刀圭如可得。願乘鸞鶴訪羣仙。頭邊歲月去堂堂。犇走東華有底忙。好夢不長名宦路。歸情先在水雲鄕。靜中玄牝安心藥。閑裏黃庭却老方。早晩求田仍問舍。一篙春水鼓蘭檣。</text>
<title>雨後小坐獨吟</title>,<text>朝來兩初霽。幽興滿簾隅。日色溫如玉。春光潤似酥。竹深飛燕子。花落睡狸奴。客至拚消晝。淸談當酒壺。</text>
<title>移病</title>,<text>天公惡劇迺吾何。落魄艱難病又加。小雨南䆫聊可意。呼兒石鼎煑新茶。病餘握粟問如何。祟在詩魔與酒魔。怪底送魔魔不去。年前結習未消磨。</text>
<title>病餘。未赴朝衙。仍有雪。</title>,<text>小屋燈殘紙帳陰。夜來密雪擁門深。病餘不管朝衙早。唱盡隣鷄尙擁衾。</text>
<title>次韻朴仁叟學士早春見寄。三首○彭年</title>,<text>瓦盆濁酒釀氤氳。曉怯餘寒尙閉門。欲和新詩呵凍筆。竹林殘雪半猶存。一爐香縷細氤氳。柳色將春入禁門。日上花磚衙赴晩。須知用拙道今存。園林風日好絪氳。捫蝨靑山爲掩門。香縷縈簾脩竹靜。中庸一部道心存。</text>
<title>園中海棠盛開。獨酌有興。寄金文良 守溫。</title>,<text>漢陽四月春已歸。只留海棠慰幽人。幽人獨坐海棠下。爲作荒詩答花神。花雖不語可認意。要趁良辰恣懽喜。花間端不背貧家。我豈忘情獨負花。徑典朝衫換新醅。花前累擧三百杯。酒酣意氣頗豪▣。醉倒爲倩搒人扶。風流端麗兩相似。我喚海棠作知己。嗚呼。少年豈得長少年。莫對海棠惜酒錢。</text>
<title>次韻李淸甫學士 三首○塏</title>,<text>瘦骨新添曉鏡中。勞生草草又春風。酒能解渴還成癖。詩縱攄懷竟坐窮。梅柳無情欺醜客。乾坤有量著閑翁。文章閣老聲名大。多謝詩篇日幾筒。悠悠身世小䆫中。短髮蕭踈不滿風。射虎山中良不惡。騎驢陌上亦多窮。荒涼松逕陶元亮。落魄梅花陸放翁。漸覺踈才乖世用。春江歸問釣魚筒。光陰倏忽夢魂中。早起書䆫怯曉風。羸馬弊裘張老興。殘杯冷炙少陵窮。一春踈憊無詩伴。萬事蹉𧿶已病翁。却望故山歸計早。且須勤作灌蓮筒。</text>
<title>題姜景愚山水圖 希顏</title>,<text>烏帽黃塵兩眼昏。故園歸思日紛紛。江山一望三千里。何處吾家煙雨村。</text>
<title>雪後有興。題寄太初德輿兩集賢。</title>,<text>長安城中三日雪。小片如手大如席。起看天地瓊瑤窟。無有萬里纖靄隔。我聞山中時可獵。鳥飛無聲獸無跡。桃花駿馬黑貂裘。牽黃臂蒼時一遊。一箭可殪千年虎。餘事紛紛伐狐兔。赭山熾火殺如坻。顧視鞍後雙鴟夷。歸來大醉春滿面。猶拭腰間白羽箭。君不見騎驢陌上孟生酸。破帽短鞭肩聳山。一生冷氣無由删。</text>
<title>春坊入直。寄德輿。</title>,<text>陰雲漠漠度宮城。小雨天街晩未晴。獨倚南䆫冠不整。御溝新送落階聲。不用冷官怕熱官。藏身文墨可盤桓。丈人畢竟非儕輩。擧世滔滔自強顏。不才虛費大官羊。自愧宮庭陛楯郞。潤色斯文誰巨擘。文章末技未爲光。</text>
<title>喜雨亭夜宴圖詩。用諸公韻。</title>,<text>世宗之駐蹕喜雨亭也。賜酒鑾坡侍從諸臣。命諸公子同宴。文宗在東宮。賜洞庭橘一盤。寫盤面云。檀栴偏宜於鼻。脂膏偏宜於口。最愛洞庭橘。香鼻又甘口。臣等共侈上賜。作圖題詠。以傳于世。駐蹕城西擁瑞烟。當時侍從盡儒仙。淸談玉屑陪公子。雅興金樽敞綺筵。好月有期來滿座。長江無際去連天。靑宮賜橘尤新寵。綃幅傳神耀後傳。玲瓏香橘洞庭春。雨露恩涵色轉新。身際風雲逢聖代。筵開魚藻重詞臣。曾聞陸績懷慈母。更擬東坡遺細君。此日光榮誰得似。謌詩立進筆如神。長風吹下月如霜。湖上新亭十分涼。踏影欲追蘇老興。停杯爲問謫仙狂。風露淸宵銀漢裏。山河大地玉壺傍。身在蓬瀛人不識。衣巾來襲御爐香。</text>
<title>讀王荊公集。題後。</title>,<text>杜鵑當日哭天津。天下蒼生萬事新。相業早知能誤世。半山端合作詩人。</text>
<title>與太初。訪李升卿于東窰。納涼小樓下。太初有作。次韻。</title>,<text>晩涼聊可意。倚杖立晴沙。南郭雲容變。西山雨氣多。榴花明薄葉。梅子著踈柯。烏帽風吹倒。寒林已滿鴉。</text>
<title>遂與太初，升卿。遊梵窟寺。</title>,<text>長江一帶抱澄澄。江上靑山矗百層。寺在虛無連翠靄。行穿犖确挽烏藤。香燒古殿來參佛。日射明䆫話對僧。火刦茫茫塵界小。無緣白日化飛昇。</text>
<title>太初，升卿還入城。遂向兔山村舍。途中有作。</title>,<text>五月江村梅子肥。江頭乳燕學飛飛。小橋楊柳靑靑在。夾岸人家半掩扉。急雨山塘渾水流。菰蒲獵獵弄新柔。閑行盡日無人處。爲有幽禽啼破愁。</text>
<title>到村墅</title>,<text>地僻田荒二頃餘。誅茅當日構蝸廬。山中未擬收奴橘。池下終須種婢魚。揚子一區行老矣。陶潛三逕盍歸歟。急流勇退知多少。早喜靑山分不踈。</text>
<title>題安堅山水圖。冬景。</title>,<text>江雲黯黯釀作雪。玉龍夜凍鱗甲裂。前山後山白皚皚。渚淸沙白江可啜。遙看老樹黑如雲。松風怒作洪濤喧。誰家簾幙開晴䆫。火爐擁坐杯氤氳。漁舟之子向何許。短棹歸來八浦溆。老僧信脚携短筇。寺在虛無不知處。憶昔探梅驢倒騎。江天欲雪未雪時。當時我亦畫中人。畫中不覺又有詩。我今披圖手摩挲。玉樓亦粟銀海花。老來無興到剡溪。石鼎聊試陶公茶。</text>
<title>洪同年日休。用工部絶句 六首 韻見示。次韻。</title>,<text>籬竹淨如洗。池荷高出泥。小䆫初睡覺。茅屋午時雞。梅子黃初孰。荷花紅漸多。杖藜時步屧。詩興定如何。小筍穿墻角。寒泉漱石根。數鸎啼柳巷。一犬吠花村。黑雲遮地面。白雨映山腰。簷燕自相語。池魚時復跳。薜荔巧穿壁。葡萄低滿簷。矮䆫風細細。孤榻月纖纖。揷籬防隴芋。引水灌園花。地僻少輪鞅。隔墻三兩家。</text>
<title>再和 六首</title>,<text>竹根工絡石。蔬甲巧穿泥。卷幔通飛燕。開䆫看闘雞。荒園占地少。幽樹得庭多。獨坐身如寄。浮生老奈何。開畦移薤本。貯水灌花根。窮巷無塵鞅。幽居類僻村。筍抽黃犢角。柳舞小蠻腰。枝鵲占風語。池蛙得雨跳。看雲時倚杖。愛竹或巡簷。簾幕微風動。池塘小雨纖。緩步尋芳草。閑吟數落花。乞詩無俗客。送酒有隣家。</text>
<title>寄吳隱君</title>,<text>平生丘壑心。冠冕非所冀。怱嬰塵網中。日月忽已駚。未遂一身謀。還爲百口累。依違復依違。有似魚中餌。慙愧吳隱君。早脫功名餧。囂紛屛已遠。林泉得自恣。矯首雲山高。何日同飛趐。</text>
<title>山居四時。用諸賢韻。書貴公子精舍。五首</title>,<text>天低尺五有靑山。山與桃源伯仲間。泉石何年初卜地。風雲多暇便開顏。落花流水心先到。疊嶂輕霞夢自關。好是藍輿日來往。詩成取次破天慳。兩山靑送繞閑扉。石徑蒼苔車馬稀。小雨絲絲靑筍長。光風泛泛紫蘭猗。錦鳩深樹花初遍。晴燕池塘絮又飛。靜裏有時尋藥圃。園中滿意種仙芝。芙蓉積翠羃濛籠。人在蓬瀛第幾重。簾幕暑催梅子雨。衣巾香濕藕花風。供吟階竹檀欒碧。照眼山榴自在紅。翫世何曾管簪紱。北䆫高枕鬢醒鬆。梧桐老雨覺秋深。攪起登山臨水心。鱠下宮盤南間玉。香分客袖洞庭金。黃花雅興風吹帽。歸鴈高情月滿琴。渺我從來多野興。芒鞋布襪擬相尋。松窓終日遠潮喧。只喚梅花作比隣。淰淰山雲寒欲凍。溫溫燈火盎如春。氷泉落迷銀界。雪樹槎牙糝玉塵。坐穩團蒲燒榾柮。安心是藥足頤神。</text>
<title>再和 五首</title>,<text>金章何故戀靑山。富貴唯餘一笑間。好向山中成大隱。會須大藥駐童顏。緱山白鶴朝遊嶺。函谷靑牛夜渡關。行樂地仙隨處勝。坤靈不必爲人慳。春寒景物護深扉。猿鶴前頭俗事稀。雨濕柳堤千縷重。煙拖竹塢萬竿猗。一池淺碧鷗兼淨。滿院殘紅燕共飛。步屧園中時倚杖。石田處處秀三芝。仙峯隱映瑞烟籠。洞裏分明見別宮。花氣滿山時作雨。松陰拂地易爲風。香凝美酒荷筒碧。味入瓊漿荔子紅。日暮山禽啼散盡。凭闌詩思轉鬆鬆。塵土東華萬丈深。高人丘壑百年心。蓴絲帶露專欺雪。菊蘂經霜解作金。蛩泣蕙花連竹枕。鶴翻松子落瑤琴。靑山不礙尋眞路。暫許吾曹去一尋。擁褐閑眠靜不喧。高蹤邈邈自無隣。雪宵煑茗窓渾曙。雲閣燒丹鼎已春。𤉦柏心貞凌歲暮。寒梅面瘦離風塵。門前時有雙鵝客。博得黃庭妙入神。</text>
<title>娛賓驛樓次韻</title>,<text>梓樹林深春日殘。鵓鳩聲斷雨聲寒。喚回一艇江南夢。簾捲靑山十二闌。</text>
<title>送鄭先生賜出牧晉州</title>,<text>晉水明南紀。商山照北堂。爲州尙可樂。有母況能將。忠孝全雙美。聲名盖一方。嗟予何事者。空抱望雲傷。</text>
<title>秋夜有懷</title>,<text>小雨燈花落。西風燕子歸。梧桐作夜雨。欹枕憶庭闈。</text>
<title>寄家兄</title>,<text>故里迢迢欲寄書。靑山無恙擁吾廬。秋風獨上高樓望。葉盡空林鴈正踈。</text>
<title>哭李同年勿敏 三首</title>,<text>國子新注簿。春秋舊翰林。踈狂不喜俗。磊落寡知音。面爲吟詩瘦。病因痛飮深。九泉呼不起。老淚欲霑襟。四十人間夢。功名遽盖棺。眼前悲衆▣。鏡裏弔孤鸞。淑氣山河返。英材造物慳。堂堂無復有。馬鬣自生寒。慷慨無前輩。蜚騰只數年。滿腔都是膽。出語動驚筵。醉有劉伶鍤。貧無鄭老氈。平生多少策。忍使就長眠。</text>
<title>將向大丘覲親。踰鳥嶺。</title>,<text>崎嶇鳥嶺似羊腸。瘦馬凌兢步步僵。爲報行人莫相怨。欲登高處望吾鄕。</text>
<title>題栗峯驛</title>,<text>耿耿銀河月欲低。藕花開盡小樓西。美人睡起話離別。鐵笛一聲心轉迷。</text>
<title>次韻淸道淸德樓</title>,<text>問是伊西國。閑愁不盡頭。靑山雲萬古。黃鶴月千秋。衮衮流年急。悠悠往事浮。登臨誰作賦。題記憶崔侯。</text>
<title>次韻慶州倚風樓</title>,<text>羅都猶想舊繁華。寂寂樓臺護晩霞。滿目今朝禾黍地。傷心當日綺羅家。雞林黃落人何去。鼇岫靑堆日未斜。欲酹英雄無處問。倚闌無語岸烏紗。物換星移幾歲華。一區形勝老煙霞。靑山萬矗皆仙島。白塔千層半佛家。天上孤雲嗟渺渺。城頭半月欲斜斜。重遊不必慙前輩。紅袖猶能勝碧紗。江山如此愧才華。誰繼前賢詠霞。天襯金鼇雲萬里。風生玉笛月千家。樓涵紅日東溟近。簾捲靑空北斗斜。往事悠悠翻百感。宦遊風味薄於紗。</text>
<title>次韻密陽嶺南樓</title>,<text>佳麗南州別有天。風流人傑想年前。靑回近郭山三面。白抹寒汀水一邊。但覺登臨閑日月。未將詩句答雲烟。還慙過客麄豪甚。屢發狂言動四筵。</text>
<title>聞慶縣八詠</title>,<text>庭前楊柳嶺南多少客。折贈已無餘。倚被春風拂。長條故自如。窓外梧桐微風吹一葉。缺月掛踈枝。忽此三更雨。那堪萬里愁。蒼壁丹楓赤葉藏靑壁。江山擅別區。我來適秋晩。佳致見曾無。陰崖積雪冬深氷滿壑。春半水生溪。物態隨時異。人情老欲迷。烏井鍾樓旅䆫愁不寐。孤枕月低徊。何處寒山寺。踈鍾半夜來。龍潭瀑布王虹垂蝘蜒。白雪洒淸新。莫問飛潛術。須知變化神。主屹靈祠孱顏倚天末。絶壁入雲中。潤物雖無跡。興雲自有功。串岬棧道屈曲羊腸路。逶迤鳥道奇。峯巒一一勝。遮莫馬行遲。</text>
<title>明妃怨 二首</title>,<text>朔風吹雪黑山深。萬里明妃去國心。一曲琵琶誰解聽。暮雲南北斷腸音。陰山萬里漢魂迷。靑塚無人月欲低。泉下劉皇如邂逅。也應慙愧畜征西。</text>
<title>讀漢光武紀</title>,<text>龍飛白水忽升天。漢祚重興四七年。豪傑盡思劉社稷。乾坤不改漢山川。黨光名繼夷齊後。賈鄧功高衛霍前。壠蜀盜兵兒戱耳。輿圖終復入無邊。</text>
<title>除夕。用東坡韻寄成和仲。二首</title>,<text>時律今除夕。吾生似蟄蛇。引杯嘗竹葉。拈筆頌椒花。歲去更籌促。春回斗柄斜。年年癡不絶。明日賣誰家。櫪喧工部馬。壑赴子瞻蛇。餽歲杯浮蟻。迎春燭放花。竹聲燒後裂。梅影靜中斜。書罷挑符了。淸談閙一家。</text>
<title>立春</title>,<text>茆齋又是一年春。節物班班入眼新。北闕賜憣隨彩勝。西鄰送菜錯盤辛。旋題門帖迎新慶。爲發盆醪對故人。病骨侵尋羞對鏡。每逢佳節暗傷神。</text>
<title>靑春詞</title>,<text>深閨兒女不解事。一生只解悲靑春。衣裳漸寬十分瘦。薄鬟易脫雙娥顰。穿針刺繡還復置。立向晴窓一欠伸。裁成錦字憑誰寄。年年空自思美人。</text>
<title>送李主簿之湖南</title>,<text>傾盖龍門已結歡。河梁今日暗生酸。淡交元與利交異。生別還將死別難。細雨黃梅宮道熟。暮烟蒼筍野蘺斑。君歸知我相思意。處處江南有芷蘭。</text>
<title>次韻李淸甫題畫屛</title>,<text>奔走東華兩鬢秋。十年不上釣魚舟。袖中已草歸田賦。自信功名少到頭。</text>
<title>次韻韓子鎭述懷之作</title>,<text>世路風波萬丈長。何人名姓早深藏。山林有興濃於酒。門戶無人冷似霜。漫喜文章從李杜。何須富貴托金張。浮沉萬古唯杯酒。自哂狂生老更狂。</text>
<title>攬鏡</title>,<text>淸曉梳頭攬鏡看。年來顏面倍癯寒。此身可坐好詩罪。驅盡閑愁入鬢斑。</text>
<title>病中</title>,<text>抱疾不可寐。耿耿秋夜長。明月入我䆫。蟋蜶鳴我床。石鼎沸藥聲。暴雨鳴浪浪。自可養眞葆。孰謂吾無良。世事苦紛紛。欲試囊中方。</text>
<title>初夏卽事</title>,<text>濃陰寂寂小樓西。細草池塘綠已齊。不識角巾花雨濕。倚欄終日聽鸎啼。</text>
<title>對酒謌</title>,<text>春城美酒黃鵝兒。春風鱗鱗生細漪。我今自酌三百杯。湔洗胸中不平懷。先生載腹卷五千。當時所施豪芒然。用則稷契捨皓綺。此身終當一於此。男兒生前會有遇。丈夫死骨非徒朽。唐虞世遠吾奈何。對酒三叫謌狂謌。</text>
<title>春坊入直。書懷錄示成謹甫。</title>,<text>一夜春風料峭寒。靑綾入直覺輕單。御溝新漲氷猶在。宮瓦皆平雪未殘。滿案塵編遮病眼。數鍾香茗潤枯肝。詩成爲寄鑾坡客。撚盡踈髥字未安。生長乾坤俯仰間。將身六尺任踈頑。聖時不欲防賢路。冷語何須得熱官。造物乘除眞戱劇。功名毀譽足悲酸。春坊學士人休笑。朝日明明苜蓿盤。自笑儒冠大闊迂。平生陳跡似磨驢。聲名每落諸公後。文墨叨參數載餘。晩學唐詩那就熟。閑揩晉字輒生踈。世間未有窮愁日。欲擬虞卿早著書。</text>
<title>謹甫有和。復用前韻。</title>,<text>坐我詩窮郊島寒。龍鍾身世且孤單。靑黃化作溝中斷。徵角生從爨下殘。萬事終同惜鷄肋。百年不欲飧馬肝。一生我是悠悠者。眠食唯宜著處安。十年攀附衆賢間。懶拙眞同木石頑。筆健誰如歐學士。詩寒我似鄭都官。鶴鳧不必齊長短。梅蘖由來異苦酸。珍重數篇誰得和。明珠一一走金盤。衆口雷同笑闊迂。還慙小技似黔驢。杜陵虛嘆囊錢澀。靖節無求磐粟餘。七十斲輪工已妙。三年刻楮術還踈。弱齡空把經綸志。不讀人間非聖書。</text>
<title>李胤保用前韻見寄。復和。</title>,<text>三分春暖二分寒。坐擁錦裘怯冷單。御柳絲搖黃欲嚲。宮梅蘂謝白初殘。年光荏苒彫顏面。酒力槎牙起肺肝。十載宦遊空役役。家書喜得報平安。靑衫白首利名間。無地還堪著我頑。匡老十年能到相。揚郞三世不遷官。心爲形役身方倦。命與仇謀鼻自酸。更笑廣文寒到骨。水精塩照杜陵盤。鄒賢仁義指相迂。杜甫京華謾跨驢。世事到頭徒自苦。生平知足不求餘。風流洛下衣冠盛。放浪江東禮法踈。多病邇來相見少。故人皆著絶交書。</text>
<title>復用前韻。寄謹甫，胤保。</title>,<text>金闕嵳峩碧瓦寒。春風透入越羅單。五更鍾鼓朝衙早。一枕詩書午夢殘。茗椀書筵霑講舌。鹽虀大學飽儒肝。從來先輩輕年少。愧向明時策治安。壯元聲譽落人間。樗散何人似我頑。徐邈一中聊寓興。退之三上豈求官。裯衾豆粥平生事。冷灸殘杯到處酸。賴有先生容我拙。詩壇今日歃銅盤。貧病侵尋活計迂。詩情聊寄灞橋驢。杏花消息愁邊到。錦瑟年華夢裏餘。學士風流多醞籍。中郞潦倒更麄踈。自知儒術終無用。悔殺從前苦讀書。</text>
<title>謹甫，胤保見和。復用前韻。</title>,<text>陰雲漠漠釀春寒。獨坐燈前瘦影單。西漢諸賢追已妙。東坡一帙讀初殘。文章本乏絲綸手。風月元非錦繡肝。攀附龍鱗眞自幸。三年末席分宜安。士龍蜚步入雲間。齷齪從來我獨頑。嗜學還同嗜美灸。得詩猶勝得高官。人心料理顏先赧。世事商量鼻欲酸。夜久小窓渾不寐。東峯月色爛銀盤。自嘆儒冠與世迂。唯思日日醉騎驢。䦘仙行樂千年後。孺子風流十載餘。踏雪西湖寒料峭。尋梅東閣影扶踈。靑山招我歸來興。已草當年乞退書。</text>
<title>送崔直提學乞退還鄕 德之</title>,<text>天惜賀監辭老日。社開白傳退休年。湖南何處菟裘是。詩酒今應作地仙。白頭奔走利名間。擧世滔滔自強顏。報得君恩何日是。故園吾亦有靑山。</text>
<title>移病到村家。留數月。</title>,<text>數間茅屋半山隈。今日尋梅走馬回。雞爛屢逢鄰舍餉。酒香同擧故人杯。戶因逃賦年年減。吏爲徵兵日日來。剩借燈前一夜話。田家生理絶堪哀。世事踈才百不能。區區鉛槧是吾曾。緣愁白髮三千丈。墮興靑山十萬層。泥飮田家遭老父。重遊野寺約高僧。更知多病交遊冷。一字何曾有故朋。</text>
<title>途中書所見</title>,<text>雪盡原頭薺有芽。路傍採女競喧譁。爺歸出糶何時返。日午空膓不作謌。荒歲村村盡室逃。唯餘老稚尙無聊。賣薪鬻菜徒辛苦。城市今年米價高。翁月賫糧赴水軍。兒行營築又經旬。新官不識民間事。業去家家稅尙存。去歲新繰尙十斤。當時蠶績正辛勤。終然輸入他家糶。慙愧年年不掩裙。</text>
<title>茅屋嘆</title>,<text>先生茅屋依山前。三年不茅屋已穿。昨夜屋上雨兼風。舊茅亦盡隨飛蓬。大漏雨勢如翻盆。小漏雨脚如垂筒。屋中走避無乾處。坐此浪浪空達曙。呼兒編茅俄補瘡。茅薄又爲風取去。先生仰天空嘆噓。豈無廈屋庇君居。山南屋材多於織。一取可使成渠渠。風雨縱惡迺君何。從前茅屋眞籧篨。</text>
<title>三陟竹西樓八詠。稼亭韻。</title>,<text>竹藏古寺摐摐萬竹翠成圍。古寺荒涼歲月非。日暮雲深不知處。居僧何處化糧歸。巖控淸潭潭如有量欲呑川。下視蒼茫上渺然。知有蛟龍泓處隱。何曾一逐雨雲遷。依山村舍豐年禾黍足村村。里閈相從不閉門。白酒黃鷄饒笑語。歸來扶醉月黃昏。卧水木橋過盡一灘又一灘。誰敎獨木跨驚瀾。此間容足無多地。莫作尋常坦道看。牛背牧童遠岫浮空翠似眉。斜風細雨一蓑衣。平生榮辱都無管。牛背如船穩跨歸。隴頭饁婦纔饁晨飧又午飧。野蔬山蕨雜中間。布衫半綻荊釵曲。日日田頭解往還。臨流數魚一水澄澄鏡面空。游魚潑刺錦鬐紅。分明可數還無數。前隊洋洋後隊同。隔壁呼僧山僧不出水雲窟。俗客長昏薄領叢。喚得歸來坐相對。茶煙細細颺淸風。</text>
<title>用成少年 侃 詩韻</title>,<text>愛爾頭角何顒昂。作詩珠玉鳴丁當。鑾坡學士無寸長。只有藜莧撑空腸。嗟爾久屈居胄庠。大匠袖手徒觀傍。縱橫出入探老莊。聖門已自升孔堂。造化冥冥孰主張。大鵬一去高飛翔。寶氣衝斗埋干將。五絃淸越鳴陶唐。平生謾有謫仙狂。雪戶閉卧袁安僵。逢人呼我爲渴羌。時有濁醪過鄰墻。歸歟山中謀已臧。明朝且試囊中方。又成生便腹五經笥。過眼生平不再讀。吾伊䆫下讀書聲。此外萬事無足樂。病夫到老事編簡。終然踈懶一不得。從敎書幌暗蛛網。底用牙籤三萬軸。朝鍾暮鼓猶顚狂。十年役役絆虛爵。故園松竹閑多時。招我置身一丘壑。行當種木理荒田。挈家歸去不踰閾。有夢不到東華塵。世事厭見蠻觸角。</text>
<title>再用前韻</title>,<text>丈夫少年能激昂。拔劒意氣人莫當。高談有啄三尺長。慷慨自信鐵石腸。峩冠兀兀講虞庠。不爲俗學校偏傍。唾罵韓柳𠹛墨莊。樹立吾道行堂堂。吁嗟時俗喜更張。羽翼異敎參翺翔。拈香然指趨相將。無怪滋蔓尤荒唐。老生猶存舊時狂。欲說未說半死僵。安得利兵伐西羌。追逐萬里揮門墻。一生碌碌如屠臧。何用惡圓徒好方。又莫道腐儒無奇術。少年孫吳粗已讀。圯下早授黃石書。胸中六韜自可樂。噫嘻胡塵暗朔漠。黃屋北狩歸不得。中原多事方搶攘。豺虎噬呑掀地軸。新皇龍飛布天威。大將鷹揚襲高爵。手挽銀潢洗妖氛。四海已免塡丘壑。嗚呼丈夫志有在。豈但雌伏詩書閾。我欲一獻平戎策。凱還燕山喧鼓角。</text>
<title>用成少年詩韻。贈蔡子休。</title>,<text>子休拔劒起舞何巍昂。春風衫袖大郞當。容姿七尺鸞鶴長。繡錦爛熳堆中膓。憶昔與君遊膠庠。穢形不覺珠在傍。今君卜築南山庄。四壁雪白開華堂。有書萬卷琴一張。優游今古與道翔。功名努力及方將。談笑靡靡傾軒唐。病夫詩狂復酒狂。破鞭羸馬頻顚僵。烏鳶跕跕南征羌。那似草屋頹門墻。世事紛紜否與臧。何處往問安心方。琴中無絃不須彈。案上有書不須讀。人生萬事貴適意。濠梁觀魚亦足樂。我有囊中賣山錢。幾年欲歸歸不得。已倩畫工掃霜䊵。摹出輞川圖一軸。紅葉白石淸我心。鸎啼花落無筭爵。軟紅塵土萬丈深。一點飛不到林壑。鄒賢仁義不枉尺。孔聖循道不履閾。生平我豈繩墨者。高歌南山叩牛角。</text>
<title>寒食。村家遇雪。</title>,<text>索寞江村冷竈烟。梅花如雪雪如緜。十千難買新豐酒。百五政當寒食天。已喜弟兄同令節。尙驚顏髮異前年。闘雞走馬非吾事。報答良辰謾興篇。</text>
<title>題姜景愚畫屛 希顏</title>,<text>栗西風驀地早霜飛。八月孤村栗子肥。爲報羣狙休盡盜。拂衣吾亦趁秋歸。瓜秋風瓜熟子初稠。蘺落無人晩不收。惆悵十年塵土夢。東陵何處覓秦侯。橘黃金磊落壓枝垂。霜落江南九月時。味自大酸君莫怪。文章子固不能詩。茄秋入田園見紫茄。累累佳實著霜多。憑渠欲作撑腸計。肉食何曾掛齒牙。西瓜精神秋水雪成團。長夏尤宜薦玉盤。多病相如空抱渴。披圖不覺舌翻瀾。甜瓜靑門何地獨宜瓜。寒蔓離披子已多。豈不爾思嫌納履。人間萬事復如何。葡萄誰敎引曼走龍蛟。的的明珠滿架高。只喜甜寒能解渴。何須一斗換三刀。蓮房淨綠搖搖抵死香。花開次第露蜂房。分明大華峯頭有。一片何妨乞我嘗。</text>
<title>賀柳太初得男。兼述戱意。</title>,<text>似聞佳氣夜充閭。喜得人間鸑鷟雛。自信藍田能產玉。人言老蚌復生珠。當時饋鯉名相瑞。今日窺牛骨亦殊。病客未參湯餠會。聊伸燕賀拜成書。孟光相對笑千塲。急索花牋賦弄璋。陳氏興門當有望。于家積慶也應長。試啼更覺眞英物。入夢曾知是異祥。可喜韋經終有托。添丁不必愧盧郞。莫道劉郞見事非。不嫌華髮更無兒。雪山海果終難料。秋菊春蘭自有時。昨夜罷熊來叫夢。明年鸞鳳定生奇。會須喚得愚溪柳。續作徐卿二子詩。</text>
<title>美人圖</title>,<text>東風駘蕩天氣新。繡圍綺幕生靑春。曲欄低拂萬金縷。墻角廉纖落紅雨。紫氍漸暖錦帳溫。博山香霧晴氤氳。美人淡蕩春思多。靑銅對照悲乃何。洞房曉起競梳髢。意態輕盈肌肉細。頭上寶釵金鈿粧。腰間雙佩蘇合香。阿娘纖指白雪柔。珠簾高掛珊瑚鉤。琵瑟彈盡相思愁。阿姝高髻壓花低。三三五五尋芳蹊。羅襪步步生香臍。阿兒牽衣學語聲。健如黃犢嬌如鸎。遙看墻外駿馬嘶。雕鞍落錦幛泥。五陵榮貴最少年。風流端麗天下先。春遊春遊樂復樂。傳語風光莫虛擲。安得長繩繫羲娥。英華鎭長顏如花。君不見破帽蹇驢杜陵酸。曲江當日眼空寒。我今見圖恍傳神。三叫不覺呼眞眞。聊復短謌謌麗人。</text>
<title>送鍾城鄭府使 種</title>,<text>悠悠關河道。冠偑光陸離。腰間三尺劒。炯炯蟠蛟螭。目中少北胡。誓欲斬郅支。功名豈不重。壯心當如斯。聖主兩階化。將軍六韜奇。腐儒政安用。空負少壯時。拔劒對相笑。送君謌此詞。</text>
<title>送倪翰林使還 名謙</title>,<text>玉暑儒仙捧帝綸。文星移照海東濱。獨賢望重推鵷鷺。專對才高識鳳麟。禹甸山河歸版籍。箕封民物入陶鈞。吾王事大忠誠篤。敷奏煩君徹紫宸。</text>
<title>送司馬給事使還。名恂 四十韻。</title>,<text>龍飛新御極。鳳曆更須春。日月輿圖廣。山河雨露均。士多周雅吉。儒出宋朝眞。偉矣先賢後。褎然聖代臣。餘芳應未艾。世德自相因。固識靑氈在。深知素履純。聲名金榜動。寵渥錦袍新。紫闥初通籍。靑雲早致身。圖南鵬翮逸。空北驥蹄駪。華頂孤飛準。人間獨角麟。風標瞻玉樹。霜節比蒼筠。物議推崇久。天心眷注頻。秋科常給事。朝陛儼垂紳。華盖天常近。蓬萊地益親。龍喉演綸綍。鷄舌上星辰。鳳闕頒明詔。鵷行得俊人。峩冠捧芝匭。受節下楓宸。風雪燕山路。煙波鴨水濱。膏車經坦蕩。叱馭幾嶙峋。于海東漸遠。如濡六轡詢。吾邦尙文獻。舊俗自眞淳。禮義思中夏。衣冠想盛辰。二星方動象。雙璧喜同茵。醞藉儀刑著。周旋法度循。獨賢心靡盬。專對氣尤振。鄙拙何嫌陋。淸芬得拜塵。渚蘋誠可薦。汀茝佩應紉。目擊知存道。心孚若飮醇。談濃通蔗境。詩好逼薑辛。魯縞聊還報。越金非所珍。柳堤金嚲綠。氷澗玉生鱗。佳節春方屆。征車駕復轔。麒麟還舊穴。鵰鶚上靑旻。去必承皇眷。行當秉國鈞。朱絃且淸越。大器自輪囷。異業歸鍾鼎。華勳勒玉珉。顧余生僻陋。常愧獨逡巡。變魯心雖切。觀周志未伸。奉別那堪恨。題詩獨悵神。江山忽迢遞。魂夢正紛繽。此日回征旆。何時謁帝閽。民謠應採獻。王業定𦇯綸。爲報東藩國。千秋仰至仁。</text>
<title>又送倪翰林 代人作</title>,<text>六龍駕御扶日轂。大明赫赫麗蒼穹。坐開明堂布陽春。丹詔夜下蓬萊宮。玉堂學士駕星軺。遙遙來指天之東。鶴野飛雪襲貂裘。鴨江波細橫蘭舟。鷄林鵠峯入睥睨。三山出沒金鼇頭。馳驅叱馭經險艱。壯哉弧矢仍冥搜。丹旌羽盖戒前程。錦袍玉節相暉明。三韓共識瀛洲仙。快覩祥麟與景星。手捧芝匭來傳宣。周旋禮儀還無愆。從容專對意氣振。文章餘事俱入神。談笑縱橫吐虹霓。胸襟磊落羅星辰。奇哉光燄萬丈長。藻句出口頻驚人。牢籠風月入錦囊。汗漫天地仍周章。小邦僻陋難久留。忩忩駕言回征輈。春風吹入太液池。霱雲高擁丹鳳樓。君歸承寵謌鹿鳴。上林爛熳聞啼鸎。君看海上蟠桃樹。千年一實飽霜露。摘向金盤獻至尊。萬歲垂拱臨東藩。我有大繭出扶桑。五彩燦爛成文章。贈君黼黻舜衣裳。要令四海昭回光。</text>
<title>送副使 代人作</title>,<text>龍頭聲譽冠朝簪。萬里傳宣捧德音。驛騎如飛烟野闊。貂裘易薄雪山深。前驅喜見相如弩。垂橐曾無陸賈金。使罷星軺還北上。淸詩高價滿鷄林。聖皇御新極。推恩及東方。賢侯受使命。玉節何暉煌。端姿皎氷雪。令德如圭璋。威儀已可則。出言仍有章。而我苦無似。何幸攀淸光。謬蒙辱知待。感激安可量。頻頻獲佳什。珍重愈琳琅。相懽未云幾。別離何太忙。臨岐不忍別。交手空彷徨。蕩蕩白玉京。遙遙滄海濱。江山渺南北。道路阻且長。會面諒未易。我心悲以傷。去去更自勖。寥廓高飛翔。上副明時需。下慰相思腸。</text>
<title>題姜景醇所藏日本高僧畫山水八景 希孟</title>,<text>梅塢殘春遠岫攢空翠似堆。梅花屋角雪繁開。何人步屧尋春去。笑指靑帘緩步來。雲林長夏朝來嵐氣滿西山。淸樾陰陰作雨寒。未信人間汗如水。樓臺多少揷雲端。海岸千檣隔岸靑山喚不來。白鷗春水碧於苔。檣帆高下多如織。去去江南幾日廻。渡口長風納納江湖半日風。布帆無恙向江東。忽然攪我江東興。仔細相看是畫中。蘆渚羣鴻蘆花如雪滿江秋。落日長空鴈影稠。也合冥飛避繒繳。失身元爲稻梁謀。烟江萬竹羃羃晴煙矗一江。萬竿如束碧摐摐。江南客興知多少。取次移蓬不閉䆫。湖亭秋月天光上下鏡澄寒。瀲灔雲端月似盤。一棹孤舟向何處。玉人無語靠欄干。江村霽雪漠漠頑雲撥不開。滿山飛雪玉崔巍。孤舟釣罷歸來晩。何用山陰興盡回。</text>
<title>淨友亭。爲貴公子作。</title>,<text>新構華亭特地涼。小池淸淺藕花香。翠雲繚繞天涵影。紅霧涳濛日護光。肯許貞姿汚鉛粉。自將馨德沐蘭湯。燕間相友多三益。莫遣羣芳近座傍。小風吹水動漣漪。十里荷香自一池。勝賞不須搖艇去。風流都在倚闌時。紅粧翠盖扶相似。白雨靑煙映相宜。夙信高人多雅趣。天開罨畫入新詩。</text>
<title>送柳士初休復之全羅村舍</title>,<text>人生一世間。有命懸在天。昧者好枉尋。直道唯守絃。擧世皆滔滔。莫分方與圓。柳氏旣不遭。名韁非所纏。平生丈夫志。落落師古賢。擧擧今何征。朔雪明祖筵。田園入我想。松竹凝寒煙。自云醒者樂。豈與醉人傳。揖我出門去。落日催行旃。我嬰塵綱中。生死猶狂顚。送君不可隨。別淚徒濺濺。</text>
<title>次韻永川公子園中四詠</title>,<text>藏春塢裏百花開。小雨如酥昨夜來。盡日憑闌香滿袖。更看花影月低徊。林梅已子杏生仁。綠樹濃陰香四隣。一陣南薰吹午夢。氷漿水簟緫宜人。賞蓮傘雨轉凄凄。黃菊東籬晩興迷。一夜小樓涼似水。碧空明月老梧西。梅花殘臈氣氤氳。金鴨香銷早掩門。門外松篁知幾丈。夜來吹作海濤喧。</text>
<title>憩大慈菴。仍向臨津。</title>,<text>山中策羸馬。寺裏別高僧。樹密雲俱暗。沙明水自澄。荒陂尋古碣。斜日吊前陵。莫怪悲秋客。登樓恨可憑。</text>
<title>臨津晩渡</title>,<text>靑山兩岸渡江來。南浦晡時潮又回。穩發官船祠下泊。西風無數荻花開。</text>
<title>寄成和仲</title>,<text>君不見靑衫白首杜拾遺。許身稷卨人更嗤。又不見痛飮狂謌李翰林。托意喬松遺世心。兩賢窮達不足議。萬古高名隘天地。人生於世縳軒冕。此物倘來何足戀。遇則伊周不鄒魯。胸中浩氣塞今古。萬事紛紛飜覆手。陶鑄乾坤一杯酒。我家春甕初發醅。思君一夜梅花開。</text>
<title>病中</title>,<text>久作纏綿疾。頻驚節序忙。梧桐昨夜雨。鴻鴈五更霜。</text>
<title>病不赴朝。曉起有作。</title>,<text>東隣鷄啞咿。西窓月炯瑩。孤客坐擁衾。不語心耿耿。俄聞五更撾。滿路輪蹄譁。有詔許休暇。幸哉無朝衙。懶拙已成癖。欲起還無能。委蛇散腰脚。亂髮踈鬅鬙。呼兒吸井華。石鼎煎新藥。婢懶卧前楹。齁齁睡正熟。三叫默不噟。似癡還似黠。四顧但無聲。蟋蜶鳴壞壁。庭梧撼風露。滿意生凄涼。病骨已復醒。稍覺秋夜長。</text>
<title>應製榴花詩</title>,<text>文宗大王在東宮。榴花絶句云。華鴒籠邊百葉明。感時含雨曉霞成。何故不捐踈冷態。自嬌紅嫩笑朝廷。磁盆百葉照華堂。誰遣花神別樣粧。忽見捧心紅皺面。便敎均肉絳成腸。偶逢西使雋孤携。時倚東墻逞晩香。夏賦韓篇渾漫與。天章光燄射天長。</text>
<title>八駿圖行</title>,<text>房星垂耀儲精英。靈虯委漦生龍媒。龍媒世間不常有。得之急難眞雄才。時然後出應明時。感會一代隨風雲。聞昔晉陽揮天戈。手注銀潢洗隋氛。經營四方事弓刀。剗除羣孼淸寰區。搶攘百戰出萬死。俯仰成敗紛崎嶇。功成不獨褒與鄂。天使六駿伸雄圖。又聞蜀先中興提寶劒。指揮義旗扶漢基。檀溪死生吁一瞥。猛獸呀來相追。應機不獨南陽龍。天使的盧神扶持。天心所在物亦知。倉卒羽翼功能多。尒後茫茫幾千載。霜蹄無復來滎河。麗運旣衰丙鹿窮。操鷄功業隨烟煤。鵠嶺靑松自秋色。風塵澒洞凝不開。帝眷三韓哀昏墊。頓整乾坤思濟時。於皇聖祖眞天人。堂堂神武英雄姿。南征北討答雲霓。欲掃攙搶醫瘡痍。干戈數載勞玉體。蒙茸霜雪幾艱難。當時駕馭皆豪英。奔走宣力誠間關。又有神駿來應期。風驅電擊神權奇。一自紅寇陷松京。賊勢撇烈何逶迤。乘輿播落俄南遷。五廟宮闕生寒烟。一箭先登拔蝥弧。掃盡窮醜如粃糠。島夷跌宕屢竊發。風帆盖海連天長。霜鋩雪戟爛交加。南州處處生枯黎。雲峯一捷壓如卵。快劒斷盡生鯨鯢。策鞭關賊已破竹。攬轡胡孼如摘髭。勢壯孤竹凱歌旋。功高遼陽回義旗。頭流破陣才無雙。兔洞奮威名第一。馳驅出入百戰塲。所向萬里皆空濶。三韓億載成奇勳。洗盡凡馬羣俱空。猗歟我王重繼述。汗馬大業思前功。雲臺諸勳誓山河。獨恨龍種傳無形。命召良工曹與韓。貌得天骨移丹靑。八匹森列一綃幅。攢蹄顧影生長風。肉鬉磊磈汗流赭。龍騰逸氣超溟鴻。綠雲捎蕭龍鬐截。游麟踆足凌蒼窮。獅黃振鬣欲騰踏。玄豹批耳將驕嘶。照耀凌霜白雪毛。翻動追風碧玉蹄。目光迅閃發電赭。氣稜快壯橫雲鶻。異哉當時千萬狀。一一咫尺來恍惚。精神颯爽猶酣戰。意氣縱橫不自已。至今思入風雲會。烟沙漠漠開千里。嗚呼古今英雄不世出。天生神物非徒尒。要令千載遇知己。與人一心功可終。功成萬古歸圖畫。不愧帶礪諸英雄。鼎湖龍髥終莫攀。八駿變化隨鳴鑾。英姿駿骨不復見。空有遺像留人間。臣今欲賦八駿謌。對此一圖融心神。龍飛馭天撫九五。馬上國家何艱辛。功業赫然超漢唐。人物際會俱非常。願將獻此八駿圖。丹扆九重揭座隅。傳之萬葉又萬葉。王業艱難戒朽索。</text>
<title>昭憲王后挽章</title>,<text>思齊淑德敻無倫。位整坤元配聖神。漢室母儀尊馬鄧。周家婦道得任莘。桂輪忽隱銀河曙。椒幄虛垂玉殿春。此日城東蕭鼓咽。羣臣雨泣向蒼旻。</text>
<title>卽事</title>,<text>落花如雪絮如綿。睡起銅爐一炷烟。最愛小娃初學語。薔薇樹下學鞦韆。</text>
<title>移病</title>,<text>求閑閑不得。送懶懶無歸。偶爾無公事。翛然獨掩扉。</text>
<title>世宗大王挽章 六首</title>,<text>夏祚謳謌協。堯咨曆數歸。乾龍初在位。離照正重輝。運接千齡泰。功推百代巍。何知聞未命。哀慕涕交揮。精一天人學。相傳古聖心。求賢屢前席。▣諫自虛襟。敬老皆因孝。明刑只在欽。三韓千萬世。流澤入人深。恭儉居無逸。憂勤有始終。苾芬嚴祀事。稼穡卽田功。夏貢規模大。虞韶制作同。煌煌大史筆。都在典謨中。一代人文煥。千年雅頌明。交鄰敦信義。事大盡忠誠。地理周疆復。璣衡舜曆成。徒崇十字號。盛德竟難名。親睦仁恩大。齊夔聖孝巍。宗支百世盛。花萼一樓輝。至治臨三紀。仙游厭萬機。傷心瞻玉座。無復望天威。貽謀傳嗣聖。憑几絶微言。未卜金縢吉。俄崇玉策尊。風悲仙馭動。月冷縞儀奔。侍從經惟久。無由報聖恩。</text>
<title>寄姜景醇</title>,<text>宦情世事兩悠悠。衰病逢春易作愁。漠漠天風轉羊角。粼粼池水生鴨頭。杜陵勳業頻看鏡。季子功名已弊裘。北樹東雲多日思。夕陽回首獨憑樓。</text>
<title>春日。村家書事。</title>,<text>一年村事春社餘。昨夜南皋雨一犂。也識家家農務急。隔林布穀盡情啼。春山燒後長新芽。處處傾筐採採謌。出糶歸來供午飯。可憐生理仰官家。</text>
<title>兔山村墅。登西山晩歸。</title>,<text>幽懷政悄悄。不可以拘囚。強扶淸瘦疾。忽爾登高丘。手携藤竹杖。坐倚松木几。野情一何愜。四顧山逶迤。落日羣峯靑。靄靄生暮雲。歸鳥倦投林。暝色倏已分。風從南方來。吹吹滿吾袂。徘徊納小涼。月出笑談際。兩僮待我傍。嗔我苦未歸。大者懶欲眠。小者啼牽衣。歸家計亦良。恐負此興適。此興自日日。人事多如髮。寧知今日懽。翻成明日愁。入夜方始歸。有夢續淸游。</text>
<title>用應之，平仲唱和詩韻。洪應，李坡</title>,<text>落魄儒冠誤。迂踈時世欺。百年狂飮酒。萬事強吟詩。貧病顏先瘦。詩書道自肥。英雄懷土志。慷慨許誰知。苦被春光惱。頻遭鬢髮欺。楷難如晉字。吟或似唐詩。白入江梅動。靑歸野菜肥。故園吾有興。說與故人知。</text>
<title>書懷。示士顧，平仲。</title>,<text>十年霜雪弊狐裘。浮世功名轉繆悠。身上尙餘慈母線。客中長作賈胡留。風流李白三千首。湖海元龍百尺樓。賴有諸君容我拙。狂言不向死前休。暮年身世憶菟裘。犇走紅塵歲月悠。富貴百年休望蜀。功名萬古足封留。日長書卷頻搔首。夢入江湖獨倚樓。多病邇來官況少。人間萬事盍歸休。</text>
<title>士顧，平仲見和。次韻。</title>,<text>淸晨坐擁木緜裘。病骨酸寒萬事悠。北闕聖恩深不次。南山歸計挽難留。士龍爲客三間屋。王粲哀時百尺樓。愧我文章錢不直。可休休日未休休。春風換酒鷫鸘裘。笑罷樽前白日悠。一代聲名君磊落。十年編簡我淹留。丹心共注雙龍闕。妙手曾脩五鳳樓。好向市朝成大隱。不須林下是眞休。</text>
<title>臘月二十四日。到兔山村墅。小雪。明日將向山中讀書。</title>,<text>孤村今夜雪。殘臘歲寒心。白酒留家別。靑燈對客吟。形骸隨日改。貧病抵年深。明發當歸去。高眼且擁衾。</text>
<title>立春</title>,<text>今年又立春。世故幾番新。厭見辛盤數。頻呼栢酒親。蹉𧿶世上事。變幻鏡中人。時勢嗟如此。山林少卜鄰。</text>
<title>除夕</title>,<text>小雪山中夜。寥寥一歲除。梅花分我瘦。燈影伴君孤。臘氣猶餘酒。春光已滿符。悠悠兩年事。自可飮屠蘇。</text>
<title>元日</title>,<text>百歲三分一。光陰不我延。踈狂如昨日。容貌減前年。日月王春遍。陰晴野史傳。營營浮世夢。時序劇悠然。</text>
<title>到村家。次鄭子文韻。</title>,<text>立志當年已大高。中間事事日蕭條。纏緜瘦疾今三歲。落托功名又二毛。騎馬長途泥汨汨。聽鷄茅店夜蕭蕭。課詩已滿三千首。一首何曾續雅騷。</text>
<title>春日村行</title>,<text>貂裘弊盡帽簷斜。瘦馬衝泥渡水涯。不見梅花空見雪。春風疑不到村家。</text>
<title>初到南山。讀書精舍。二首</title>,<text>携卷南山隱。登高北望賖。園林新作主。泉石自成家。古栢猶殘雪。寒梅欲早花。幽居眞靜寂。咫尺隔東華。短褐風霜入。蹇驢道路賖。宦遊皆是客。著處卽爲家。林暝雲生葉。山明雪有花。詩書空老大。兩鬢已霜華。</text>
<title>次韻幾仲，堯叟唱和。</title>,<text>拂劒當年氣吐虹。南山挽我著踈慵。功名汲汲英雄老。風月悠悠酒盞空。處世只憑文字上。封侯不信笑談中。朝廷選用皆公道。吾輩唯須慕景鍾。</text>
<title>次韻士顧，平仲唱和。</title>,<text>光陰荏苒葉辭柯。蹭蹬功名感慨多。萬事一身雲似擾。百年雙鬢雪爭華。狂言屢發從人笑。聯句時吟當我謌。自信踈慵乖世用。深憑樽酒送生涯。固節眞松不改柯。風流誰復似君多。功名有意攀豪傑。偏簡無心送歲華。世上幾逢多路哭。樽前且放遠遊謌。養生會學南華論。物化無涯生有涯。功名眞爲是南柯。世態人情閱眼多。散髮淸風開北牗。騎驢香土走東華。效吟洛下諸生詠。扣角山中隱士謌。張翰蓴鱸政無恙。布帆何日向天涯。</text>
<title>川寧客館次韻</title>,<text>西崦人家渡小溪。桃花香暖竹枝低。數行細柳連官道。盡日流鸎自在啼。</text>
<title>讀三國史</title>,<text>三韓攻戰日相侵。百萬蒼生已陸沉。羅濟豈知唇齒勢。隋唐自有𧑐蚌心。江山默默不知語。編簡歷歷猶可尋。半是英雄半兇逆。空令後人涕沾襟。</text>
<title>題書室</title>,<text>松根作几曲龍影。葦葉編簾浮水紋。獨對香爐睡終日。床頭書冊白紛紛。</text>
<title>春懷</title>,<text>小池獵獵弄靑蒲。燕子來時鷄引雛。萬事不如春睡美。一䆫紅日轉簾隅。門外桑麻日日長。狂風吹盡野堂香。午眠纔罷開䆫坐。閑看鵝兒泛小塘。曲曲柴扉面水開。行吟屐齒滑靑苔。客愁歲歲銷難盡。收拾春光入酒杯。</text>
<title>寒食到村家</title>,<text>病客年年感物華。東風吹倒帽簷斜。江村昨夜淸明雨。落盡梅花又杏花。</text>
<title>村家。憶山中諸友。</title>,<text>淸明三月雨兼風。客子蹇驢西復東。晴日暗烘新柳綠。餘寒勒放小桃紅。人生莫莫休休裏。世事膠膠擾擾中。節物依然驚老眼。新愁牢落與誰同。</text>
<title>雨後</title>,<text>新春好雨又崇朝。苜蓿抽芽蕨有苗。樹靜山鳩空復語。泥深田父少相招。白雲窈窕生孤嶂。碧水漣漪漲半蒿。獨對茅簾睡終日。等閑雙鬢雪刀騷。</text>
<title>田家謠</title>,<text>田家二月啼布穀。南村北村雨新足。泥融無塊田可耕。原頭叱叱驅犢聲。老翁秉耒筋力強。大兒小兒行踉蹡。家婦布衫無完裳。日午野餉芹蕨香。麥穗漸黃稻新綠。滿眼新繰飛雪白。里閭相逢無異說。勖尒辛勤事稼檣。稼穡可樂還可憐。十年不見大有年。待得有年議婚姻。携壺挈肉相醉眠。田家田家風俗眞。不比壠斷爭利人。袖中已草歸田詩。他時爭席知我誰。</text>
<title>次韻應之題山房</title>,<text>多病驚春去。幽居愛日長。鳴鳩深樹靜。飛燕落花香。古井凝寒碧。踈松帶老蒼。相逢詩酒客。高興不凄涼。人家隔西崦。精舍近東城。細水三義曲。幽花一樹明。山禽呼主語。庭草喚愁生。軒冕徒爲累。雲泉不世情。天襯羣峯近。山深一路分。小橋緣石壁。細水漱松根。几席皆雲氣。衣巾半雨痕。親明寬禮數。談笑蝨空捫。</text>
<title>送春</title>,<text>江上春歸底處尋。綠嬌紅小恨難禁。人間此別年年似。羞殺今年雪滿簪。</text>
<title>次韻諸同志閑中述懷</title>,<text>燕子年華度。鸎聲夏日長。槐陰移榻靜。花影入簾香。政爾門無客。翛然易在床。坐來成小睡。身世兩相忘。</text>
<title>小雨</title>,<text>滿街槐柳葉初齊。小雨霏微欲作泥。掩却殘書酣打睡。忽回茅屋午時鷄。</text>
<title>卽事</title>,<text>微風院落雨絲絲。一架薔薇不自持。滿地綠陰人靜後。流鸎無數語䆫枝。</text>
<title>與幾仲，堯叟。先到開慶寺。</title>,<text>烟霞尋古寺。一路洞門深。老木參天影。寒溪觸石吟。佛燈燻古像。僧衲掛踈陰。小坐禪䆫靜。翛然遺世心。</text>
<title>題佛巖寺</title>,<text>寺在我家西嶺西。同遊諸子手相携。月林靈籟杜陵宿。古木廻巖李白題。客子不歸斷猿嘯。老僧欲眠幽鳥啼。悠悠塵土渺何處。白雲滿地歸路迷。</text>
<title>與洪應之諸公。遊近山諸嶺納涼。抵暮乃還。</title>,<text>确山中幽徑開。靑鞋竹杖緩尋來。閑吟盡日迷行路。棘刺藤梢處處皆。菰蒲嫋嫋江湖雨。槄䈎飜飜壠陌風。白石細沙幽澗裏。亂蟬喬木淺山中。雲頭月湧開金餠。水底星沉斷玉繩。北寺鍾聲南寺鼓。歸來丈室話高僧。</text>
<title>演雅贈幾仲 四首</title>,<text>翰林豪氣吐長虹。鵬擧雲宵萬里通。鷹出海東看逸翮。馬空冀北有神騣。文章五色曾呑鳳。妙藝三年已貫蟲。交道敢同鶼比蟨。龍門自幸揖高風。蝸角乾坤蕩我廬。長騎款段策蟾蜍。鴈謀梁稻心非遠。蝨處衣褌計亦踈。擬向史編紀麟鳳。何從爾雅註蟲魚。黔驢短技還堪笑。燕雀堂成賀可攄。莫怪磨驢行跡遲。終然蠖屈有伸時。蚍蜉撼樹元無力。鸞鳳棲梧本有姿。天下何生馬角異。世間莫捋虎鬚危。十年詩瘦龍鍾客。鏡裏新驚鶴鬢絲。早信龜腸與世違。非魚誰復我相知。心如老驥思千里。身似孤鷦守一枝。海內文章鸚鵡賦。人間膾炙鷓鵠詞。鶴長鳧短從來異。不欲虛名假虎皮。</text>
<title>幾仲見和。次韻。</title>,<text>一樽相對吐霓虹。肝膽靈犀意已通。鵰鶚秋空翻雪翥。龍駒雲路奮烟騣。爐香一炷燒金烏。燈火三更綴玉蟲。捫蝨淸談方衮衮。書䆫曾記鯉魚風。曾向鑾坡直禁廬。飛黃曾不顧蟾蜍。夔龍制作今方盛。班馬文章世不踈。賈傅何須傷鵩鳥。季鷹猶自憶鱸魚。鳶飛道體深難得。滿斝鵝黃憤可攄。蟋蟀秋風夜正遲。夢中蝴蝶栩然時。羊膓自嘆難行路。猿臂曾無善射姿。代謝燕鴻空歲月。分爭龍虎幾安危。十年徒守螢窓苦。義理無窮引繭絲。卯申奔走事多違。鬢鶴背鮐尙不知。瘴惡有愁鳶跕地。月明無處鵲依枝。能謌白日黃鷄曲。絶唱浮雲蒼狗詞。身世何時蟬脫殼。窈然終日倚鳥皮。</text>
<title>送一菴師遊楓岳</title>,<text>金剛山高幾萬矗。玉立鐵削露筋骨。石路仄滑千年苔。懸崖飛瀑六月雪。古來釋子拪中間。呼風吸露絶粒飧。何曾塵土染雙脚。往往蟬脫飛白日。年年遇師長安城。怪底如今去飛錫。爲我須上最高峯。一望萬里千里通。我生酷似杜捨遺。靑纏布襪行追隨。</text>
<title>興德寺樓賞蓮。與諸君同賦。</title>,<text>小池瀲灔纈紋綠。荷花初開淨如拭。天孫爲放雲錦機。紅紅白白相映暉。貞高不受泥游滓。穠花自擅風流美。白頭塵客夢江南。忽此看花淸興酣。香風吹吹香霧濕。憑闌落日雙袖濕。平生花韻抵死憐。四佳托契今十年。相逢嫣然呼作友。我不負花花寧負。山中新沼小於甕。花神已許移靈種。明年五月花正開。碧筩倒盡三百盃。君時携壺一相訪。高謌兩脚鼓雙舫。</text>
<title>日。與應之，士顧，幾仲，平仲，堯叟，僧性如，德行，信連，演煕，楚牛。賞蓮飮酒。聯句有作。</title>,<text>淸暑池塘靜。危樓枕簟寒。荷香涵笑語。柳色拂闌干。酒取靑筩飮。瓜沉碧玉看。叨陪文字會。佳興未闌珊。</text>
<title>七夕 二首</title>,<text>天上風流七月七。人間蹭蹬三十三。小樓一夜涼如水。卧見銀河月色涵。拙拙吾生白髮新。長年乞巧是何人。秋風擬伴乘槎客。牛渚源頭一問津。</text>
<title>七夕吟</title>,<text>銀漢迢迢一帶隔。天上相思渺南北。玉女盈盈雙手纖。忙擲金梭織霜縑。霜縑一一相思字。悵望仙郞欲誰寄。靑鳥無情不飛去。臨風脉脉愁無語。天孫亦怨消息稀。踈星耿耿秋月睴。香風吹盡玉桂花。鵲橋一夜橫天波。鴛鴦帳暖開中堂。相逢萬里佳期香。佳期不覺大草草。天鷄啞喔搏桑曉。紅神啼殘訴別離。明年七日知何時。君不見長門咫尺閉嬋娟。又不見驪宮深鎖三十年。一年一度君莫傷。人間無限參與商。</text>
<title>次韻連上人樓上作</title>,<text>少壯登樓地。光陰倚柱邊。荷花供送日。桐葉感流年。貧病都無懶。詩書祗自怜。浮生政如寄。復作午時眠。</text>
<title>文宗大王挽詞</title>,<text>曆數堯咨舜。重光武協文。百年承積累。三載過憂勤。厭世辭丹極。遊仙眇白雲。那堪聞末命。哀慕涕繽紛。千齡開泰運。萬物屬煕朝。日者瞻龍衮。天乎遏鳳簫。金縢事已誤。玉几命猶昭。聖德思難報。羹墻日見尤。橋山仙馭動。祖道縞儀圍。擗地千官泣。號天萬姓悲。栢城迷曉色。薤露慘朝暉。無復陪經幄。何心賦挽詩。</text>
<title>秋日</title>,<text>陣陣新涼佐晩晴。半塘殘藕夕陽明。秋光多在江南上。拈起西風笛一聲。</text>
<title>次韻忍上人見寄 六首</title>,<text>上方今日費携提。廬岳高風直欲齊。談笑漸佳通蔗境。往來相伴問松蹊。賞蓮傘雨詩新就。待月登樓酒可携。世慮從今銷已遣。回頭宦海夢還迷。登臨身在水晶宮。秋興還如粥面濃。園竹嚲煙搖嫩碧。池荷帶露泣殘紅。焚香自有高僧趣。閉戶曾無俗客蹤。一卷楞嚴閑借讀。蕭蕭時聽捲簾風。詩書荏苒負年光。燈火西䆫又一涼。道客久爲蓮社主。詞人例作水曹郞。銷愁有約逢歡伯。拙計無媒對孔方。聖代崇文恩已重。一生何路答君王。紛披花竹掩禪坊。古篆燒殘一縷香。物外烟霞長寂寂。人間歲月去堂堂。梧桐院落新秋色。菡萏池塘晩照光。小壯風流酷辜負。菊花何日作重陽。淸時無事謝君恩。游遍靑山訪白雲。月色中霄銀界闊。松聲午枕雪濤喧。求詩日見僧携卷。問字時逢客叩門。若向匡山尋李白。莓苔猶記去年痕。虎溪當日忝同流。詩酒顚狂我自羞。未分法門傳正印。且從慈海泛虛舟。天機自動中秋節。騷意難堪杜若洲。好是心朋相遇地。江山如此足閑遊。</text>
<title>再用前韻 六首</title>,<text>心如發願是菩提。何用南華物論齊。鵬擧雲霄九萬里。羊亡人世幾多蹊。功名累物身如寄。雲水尋僧影獨携。一入洞中忘去路。劉郞物色使人迷。地僻山深有梵宮。秋來情興十分濃。坐觀斗室生虛白。夢入東華漲軟紅。蓮社喜逢當日主。虎溪誰繼古人蹤。自知宿覺前生分。白足霜髭道有風。芙蕖忽忽向秋光。散步池塘納晩涼。酒可百杯思李白。詩非五字愧韋郞。求仙擬問囊中法。濟物何須肘後方。自是聖朝容散拙。五雲宮闕拜明王。我來訪道謁僧坊。一穗三生結願香。乘興有時題鴈塔。讀書終日坐鱣堂。閑尋顏子心齋靜。老信莊生泰宇光。事業英雄須會遇。卧龍晩來起南陽。休暇當年荷聖恩。靑山還與隔靑雲。査査枝鵲占風語。閣閣池哇讖雨喧。客子中宵思煎燭。沙彌淸晝解關門。蓬頭垢面從人笑。衣上淋漓半酒痕。鏡面澄澄貯碧流。荷花乍學美人羞。臨風有客同開酒。對月無人共盪舟。孤夢屢尋靑鶴洞。歸心先在白鷗洲。愧余南北東西客。直擬從師訪道遊。</text>
<title>三用前韻 六首</title>,<text>晩年狂態尙孩提。道骨棱棱眇莫齊。地勝何年蓮作社。客來終日李成蹊。樓臺香積身初到。戒律楞嚴手屢携。自幸得參東院話。從今免解五勞迷。來坐神仙第一宮。園林物色興先濃。菰蒲獵獵風搖綠。菡萏姸姸雨綻紅。玉輩巡遊思往事。珠闌徙倚愧塵蹤。悠悠歲月詩書裏。獨坐無人盡日風。梧桐院落挾秋光。晩雨蕭蕭快送涼。靑眼挑燈一夜客。白頭彈鋏十年郞。人間自有安心藥。物外何須却老方。滿眼詩書皆可用。欲將忠義佐明王。祗園寂寂耀金坊。龍象潮音振法行。香繞𦸕林禪飽味。花飛貝葉講升堂。前三喜見僧留偈。丈六時瞻佛放光。盡日聯牀供軟語。半䆫梧影已斜陽。寄寓會蒙寺主恩。庭槐影合綠屯雲。安閑自可逃禪寂。懶拙還堪避世喧。若許金篦揩眼膜。何嫌玉帶鎭山門。與師已結三生願。酬唱今朝醉墨痕。派出曹溪第一流。能詩島可亦含羞。孤蹤岩壑雲生屐。隻眼江湖月滿舟。夜響正留桐葉雨。秋香已歇藕花洲。他時南北相思地。肯憶吾曹此日遊。</text>
<title>蓴菜</title>,<text>壯懷蹭蹬病侵尋。白髮年來雪不禁。忽有蓴絲來滿眼。却能攪起故鄕心。</text>
<title>蛙聲</title>,<text>小池蛙噪是私公。繁聲閣閣徹夜同。聒予未作江南夢。寒鬢蕭蕭細雨中。</text>
<title>題山房</title>,<text>懶拙平生百不能。三年山寺讀書燈。𧿶蹉於世無根客。衰朽而今有髮僧。紙帳風寒三丈雪。紬衾夜冷一條氷。藏身文墨餘何用。用意煕煕自結繩。</text>
<title>少年行。和幾仲。</title>,<text>漢陽城中春日長。風吹柳花白雪香。誰家少年金腰裊。戱傍朱門射飛鳥。笑入靑樓喚客來。妖姬滿座絲管催。長夜如年不知曉。少壯不樂迺遲老。</text>
<title>送僧還日本 名盛孫</title>,<text>日邦多說出名僧。今見孫師骨相稜。三生已有遊方念。遮莫東溟浪百層。煙霞縹緲隔蓬萊。穩送孤舟萬里廻。正爾思鄕歸夢急。春風開遍故山梅。</text>
<title>自述</title>,<text>浮世低昂病夏畦。一生心事類孩提。有碁送日苛留客。無粟迎朝酷愧妻。幾憶十千錢美酒。虛消三百甕黃虀。唯餘出口驚人語。半是風流半滑稽。</text>
<title>題馬遠畫松下老人圖</title>,<text>孤高枝幹入靑冥。霜雪千年已飽更。畸人獨坐星雙鬢。幾度尋根斸茯苓。</text>
<title>新月</title>,<text>山頭新月似磨鎌。故此暉暉照我簾。明日翻成明鏡看。白頭相對定無嫌。</text>
<title>慶尙監司李相國詩卷。用諸公韻。</title>,<text>秋風六轡送皇華。南望關山路不賖。天意已敎安赤子。人心政喜降黃麻。莫言盾日凌威迫。應見商霖惠澤加。去去棠陰行化遍。採謠當續二南謌。</text>
<title>鄭相國 麟趾 奇監司 虔 全州宴集詩卷次韻</title>,<text>兩相威名仰似山。甄城高會講淸歡。天庭時見浮黃暈。文彩風流伯仲間。甘棠化洽當時召。吏部才豪舊姓韓。勝地相逢天有約。湖南雲物亦生顏。江山沛邑龍興地。城郭甄郞鶴返年。盡日樓臺開勝賞。當時盛事賴詩傳。</text>
<title>次堯叟韻</title>,<text>百年身世百愁叢。病骨酸寒怯冷風。早識退藏應有地。乞身端合酒泉封。</text>
<title>將赴燕京。留別應之，平仲，士顧，堯叟，幾仲諸丈。</title>,<text>我將適萬里。萬里燕山蒼。風霜颯凄其。道路何脩長。男兒生天地。弧矢事遠遊。安能守丘壑。欝欝老一陬。王事有裨益。宴安非所欲。拔劒一笑行。出門車載轄。遲遲去故鄕。行行觀國光。上副明時需。下慰相思腸。</text>
<title>明日將發。悵然有懷。</title>,<text>親戚滿中堂。遊子謌遠遊。酒行三四巡。各言別離愁。婦稱風雪寒。珍重理綿裘。毋憂道路長。行邁戒愼修。人生重功名。行止何悠悠。長夜今何其。我醉無由休。</text>
<title>過棘城新柵</title>,<text>岊嶺靑蟠控海溟。來過古壘淚先零。英雄久倚襟喉勢。戰伐猶餘虎豹腥。野蔓不收人骨白。深林時見鬼燈靑。窮途老阮雖無策。喜見升平復古營。</text>
<title>入黃州</title>,<text>峭寒剪剪入重裘。客裏光陰窘督郵。觴處雪花將白髮。朅來馬足又黃州。錦襄日課詩千首。銀燭宵筵酒百籌。王事馳驅懷靡監。江山雖好莫登樓。</text>
<title>大同江</title>,<text>使君江上泛樓船。公子初臨敞倚筵。氷簇金盤飛鱠縷。波搖錦纜起鷗眠。江山興廢蒼茫外。樽酒風流浩蕩邊。幙下來參珠履選。西都勝會盛當年。</text>
<title>箕子祠</title>,<text>嘆息殷王子。荒涼獨此祠。西周陳範後。東國化民時。荔子春秋謹。碑文日月垂。由來多慷慨。耿耿酹芳卮。</text>
<title>敬次正使寄永膺大君詩韻</title>,<text>燕山路逶迤。北望多所思。皇明馭區宇。萬物被洪私。公子奉使命。忠節餘無爲。行行萬里遙。豈暇念安危。鴒原自急難。花萼相交枝。忽此參與商。南北傷分離。遠逢尺素書。爲寄相思詩。忠孝已兩全。功名流後時。行行去魯遲。搖搖勞我思。王事有嚴程。將母不敢私。男兒志遠遊。何用刺刺爲。況逢知己恩。不憚行路危。江山千萬重。朔雪號枯枝。帝鄕自可期。何曾憚別離。觀光好歸來。袖裏皆新詩。下可慰慈親。上可報明時。</text>
<title>寄集賢諸同僚</title>,<text>漢水燕山接渺茫。朝天心急馬蹄忙。敢同刺刺妻兒語。只信遲遲父母鄕。風雪豈關吾輩苦。酒盃聊發客中狂。丈夫弧矢斯遊壯。跌宕時還愧子長。</text>
<title>順安館早起</title>,<text>白雪西關道。丹心北闕邊。四更鷄亂叫。千里月初圓。邦國村猶盛。馳驅我獨賢。膏車待明發。欹枕不成眠。</text>
<title>安州天王寺。次外祖陽村詩韻。</title>,<text>衮衮流光洩尾閭。客中何處是吾居。一州人物半非古。重到江山還似初。舅氏留詩五紀後。先君遺政廿年餘。稚髫往事渾如夢。幾向僧䆫讀古書。</text>
<title>留義州</title>,<text>昔聞鴨江水。今上望華樓。大地連中夏。雄藩控上游。陽關山送客。遼野月連愁。白髮親猶在。功名愧遠遊。</text>
<title>留別景愚。兼寄京中諸友。</title>,<text>關河新雪遍。驅馬渡悠悠。把此一杯酒。那堪萬里愁。腰間橫短劒。身上襲重裘。故友如相問。平安過義州。</text>
<title>留別金判官</title>,<text>鴨綠江頭別故人。關河渺渺暗傷神。四千里外遠遊客。十二時中憶老親。</text>
<title>寄集賢諸同僚</title>,<text>行行適萬里。已到鴨江濆。歲月狐裘弊。乾坤馬背論。山連燕北雪。地隔海東雲。別後音書斷。題詩動憶君。</text>
<title>婆娑堡</title>,<text>婆娑堡上月黃昏。路入前橋雪一痕。馬上聳肩驚半凍。懷中熨手取微溫。松明似晝軍圍坐。野色如雲馬聚屯。畫角一聲家萬里。遠遊無處不銷魂。</text>
<title>次洪日休詩韻 二首</title>,<text>生平鞍馬性非能。來宿婆娑夜氣增。宿醉易醒風作惡。重裘猶薄雪生稜。居庸關隔四千里。松骨山高幾百層。萬里行裝書劒在。迂踈一一賴良朋。一生迂拙是書生。來忝平原門下名。使幙愧非三語椽。詩壇曾築五言城。遠遊情思緣親老。壯歲功名爲聖明。酒醒燈前還是夢。冷衾風雪欲寒更。</text>
<title>題佛巖寺</title>,<text>招提近在我村西。有興來遊輒杖鞋。洞裏幽幽羅白石。山中咽咽響淸溪。綠陰小榻眠初穩。明月高樓酒可携。却笑南鄰病居士。蒼苔石徑已成蹊。</text>
<title>石泉寺</title>,<text>千佛山高翠疊重。攀蘿步步滑行蹤。雲埋老樹危巢鶻。水活澄泉隱卧龍。客子題詩來掃塔。居僧禮佛坐鳴鍾。登臨看盡東南界。俯仰乾坤一盪胷。</text>
<title>寒食金川路上</title>,<text>纍纍羣塚閉玄扉。名日家家拜掃歸。日暮白楊風欲動。鳥鳶爭蹙紙錢飛。</text>
<title>途中遇雪</title>,<text>馬上貂裘凍帽斜。江天薄暮雪飛花。東風大是無情思。吹入潘郞兩鬢華。</text>
<title>田家</title>,<text>家家野飯蕨芽香。饁罷田頭笑語長。可是今年春水足。桔槔閑立送斜陽。</text>
<title>入春山</title>,<text>退向江村懶是閑。手携童子入春山。蒼木遍山隨處斸。歸來誇與病妻看。病脚行行信手藤。困來方坐老松陰。閑吟盡日無人見。只有山禽種種音。</text>
<title>水落寺</title>,<text>再尋洞中寺。坐憑溪上樓。水淸石齒齒。雲白山幽幽。如逢羽客語。却爲高僧留。坐久發深省。尙想龍門遊。</text>
<title>姜菁川畫葡萄二幅。蔡子休所藏。</title>,<text>枝蔓離披倒復扶。黑雲垂地暗龍胡。一庭風雨秋將晩。翠色凝簾淡欲無。右風雨葡萄圖驪珠淸泣滄江月。馬乳肥堆滿架秋。摘來解消司馬渴。何須斗酒博涼州。右明月葡萄圖</text>
<title>靑山</title>,<text>偃蹇靑山淡有姿。晩晴相對好尋詩。故人天上雙魚斷。落日雲邊一鳥遲。好風吹我小山桂。細雨長君商嶺芝。最愛江南筇竹杖。賸扶淸瘦過東籬。</text>
<title>在村墅。洪應之，李平仲，許士顧，沈幾仲。欲來訪。期不至。有作。</title>,<text>小甕新蒭綠發醅。相思欲共故人盃。討蓴已約秋風去。剪薤宜尋夜雨來。世事十年臂三折。離愁一日膓九回。如聞吉語渾家喜。坐久燈火落又開。</text>
<title>小雨</title>,<text>落日茅簷雨。愔愔細有聲。殘燈微作暈。新月翳還明。小水蛙鳴急。危巢燕夢驚。妻兒留郭內。今夜待吾情。</text>
<title>寒夜吟</title>,<text>寒䆫故故冬夜永。風饕雪虐天氣惡。紙帳薄薄未遮寒。三幅冷衾堅似鐵。幽人獨坐耿無寐。踈髥颯爽層氷結。茶甌藥甁凍不溫。瓦盆濁酒寒欲裂。童奴衣鶉無完裙。小婢破衫足無襪。東鄰有家富且慳。自言一生不識寒。虎幙狸帳襲重重。滿眼花罽紅猩鬆。身上倒披黑貂裘。穩斟美酒生春柔。鴛鴦帳暖合懽牀。但願長夜長復長。嗚呼噫嘻寒夜遲。此苦富家寧得知。君不見宮門虎柝守寒更。左手執鼓右手鉦。鐵衣生氷肌骨折。長夜如年天未明。兩處苦樂逈不同。天工造物還不公。我今中夜三嘆息。哀吟啾咽如寒蛩。</text>
<title>守歲</title>,<text>開筵餞殘臘。燒燭待新春。忽聞三夜鼓。已作兩年身。索共梅花笑。呼來栢酒親。有詩無可祭。欲學賣癡人。</text>
<title>偶題</title>,<text>瓦爐燒朮細烟香。早起衣冠浩氣長。天壤豈虛生俊傑。東山終亦似南陽。床頭書冊白紛紛。紅葉秋庭擾似雲。愛酒淵明非傲世。題詩子美不忘君。斗室通宵沆瀣澄。蒲團烏几紙糊燈。手携一卷楞嚴坐。唯有頭鬚不是僧。</text>
<title>憶昔</title>,<text>憶昔朝早大明宮。酬唱詩聯賈杜雄。渺渺江湖思魏闕。多時淸夢拜重瞳。</text>
<title>野桑</title>,<text>野桑生子蠶成繭。逕竹生孫龍護雛。夏日深村連夜雨。菰蒲滿地是江湖。</text>
<title>閑中</title>,<text>淨几明窓淸晝長。幽人睡起興顚狂。輕衫戱墨三盃酒。紗帽新詩一炷香。南沼蓮開約僧訪。東籬瓜熟呼客嘗。靑山偃蹇會相識。挽我年年到故鄕。</text>
<title>覊懷</title>,<text>覊懷牢落歲時殘。多病關門鬢欲斑。世上徒勞百鍊鐵。仙間唯有九還丹。靑山不俗似君意。白鳥無心如我閑。百歲膠膠空擾擾。不知何處醉鄕寬。</text>
<title>紙䆫</title>,<text>夜深雪色爲渾白。曉引朝暉欲軟紅。百歲䆫明䆫暗裏。擁衾危坐一詩翁。</text>
<title>卽事</title>,<text>小雨霏霏濕海棠。南䆫睡覺午陰涼。呼兒穩酌三盃酒。小草題詩滿意狂。</text>
<title>村居 二首</title>,<text>椹子熟時蠶已老。麥胎肥日燕將雛。閉門茅店家家雨。種豆南山草欲蕪。芍藥叢深飛蛺蝶。菰蒲水淺浴鳧鷖。村童無事擊撨斧。緩謌歸來紅日西。</text>
<title>卽事</title>,<text>春陰輕暖日暉暉。垂柳陰中白板扉。花影正濃貓著睡。山光欲滴燕交飛。階篁學我從來瘦。山蕨須君到日肥。隔樹幽禽多事在。朝朝喚得不如歸。</text>
<title>上巖寺</title>,<text>絶頂藤蘿手自攀。登臨豪嘯立雲端。地窮西海島嶼出。山近北辰樓閣寒。古往今來只如此。百年一日吾獨閑。胷中洗盡不平氣。兩腋怱然生羽輸。</text>
<title>磐谷圖</title>,<text>君不見太行之山高巑岏。中有一谷名爲盤。兩山夾走來相環。勢若夭矯雙龍蟠。此境由來天祕慳。一一奇勝藏中間。石徑仄滑莓苔斕。深谷窈窕臨滄灣。遙岑積翠縈雅鬟。鳴泉一脉飛霜紈。桂樹叢生枝輪團。猗香九畹滋崇蘭。幽禽怪鳥啼𠴨𠴨。佳花異草紛朱殷。野人茅店皆柴關。地僻輪鞅稀往還。泉甘土肥居者安。采山釣水聊可懽。李侯達者早辭官。拂袖歸去山中閑。山中之閑可磐桓。寵辱無復來相干。回首宦海翻驚瀾。滔滔擧世迷沒乾。丈夫遭遇古來難。何用強作兒女顏。不必冠盖立朝端。勢利炎熱排冬寒。不必將相登高壇。聲譽煥赫鍾鼎刊。只願出處道可觀。敢以外物勞心肝。功名畢竟眞觸蠻。一夢恍惚如邯鄲。先生此意炳靑丹。聲名聳動鵷鷺班。都門祖帳風曼曼。簪纓俱集車馬攢。當時作序吏部韓。文章玉佩鳴珊珊。至今留與後人看。珍重至寶逾琅玕。止足一語傳不删。急流勇退如君難。已矣歲月如飛丸。尙想芳躅空長嘆。我今失脚紅塵寰。虛名十載雙鬢斑。蹇驢破帽從人訕。殘盃冷炙潛悲酸。幾度欲掛東門冠。尙憐回首終南山。起望磐谷不可攀。安得兩脚生羽翰。</text>
<title>楊州途中 三首</title>,<text>小雨花村燕子寒。蘆根細水響潺湲。客愁慣向長途老。驚見殘紅送馬鞍。歸雲澹澹暮山蒼。兩岸人家共夕陽。行渡小橋還立馬。春風無數野棠香。晴日江皋絮亂飛。山禽勸我不如歸。十年十度楊州路。白盡髭鬚尙弊衣。</text>
<title>卽事</title>,<text>碧松亭下月如波。獨向靑空放一謌。天地此生眞螻蟻。榮華富貴奈吾何。</text>
<title>卽事</title>,<text>白日南䆫一黑甜。山禽喚我起巡簷。池荷雨後香初遠。逕草春深綠已纖。理學可尋閑不輟。方書無效病慵拈。平生溫飽吾何管。世事年來似水塩。</text>
<title>松簷</title>,<text>松簷老屋易黃昏。小雨愔愔欲閉門。獨坐焚香人去後。殘燈一壁半煙熏。</text>
<title>姜菁川畫竹</title>,<text>挺挺高寒獨自持。時看變化有龍姿。雖然早畜凌雲志。大節終因歲暮知。早歲江湖種萬竿。如今滿意已檀欒。十年辜負歸來約。畫裏相逢亦愧顏。</text>
<title>憶應之，平仲。</title>,<text>數子當時托契心。一秋離恨滿江潭。寒風落示蟬聲盡。複嶺重雲鴈影深。杜甫論文思渭北。退之聯句憶城南。悠悠兩地相思意。獨倚西䆫夢一尋。</text>
<title>皇天幹造化</title>,<text>皇天幹造化。變化不可測。昨日苦炎燠。今日忽凄慄。霜雪一何急。草木盡搖落。苦寒豈不好。奈此時序促。嘆息夜不寐。不寐長惻惻。惻惻終何爲。冷髮竪如竹。</text>
<title>腐儒</title>,<text>天地悠悠一腐儒。曾知小黠不如愚。熊魚鄒氏從吾欲。牛馬莊生任汝呼。未必英雄皆將相。有時豪傑自屠沽。世間榮憔都無管。坐對靑山撚斷鬚。</text>
<title>次淸甫學士詩韻</title>,<text>梅花瘦影半䆫分。笑領淸香入酒樽。寫罷黃庭無一事。談詩肯許客敲門。</text>
<title>題東坡詩集後</title>,<text>千載淵明後身。一生白傳終始。風流赤壁明月。戱弄黃州山水。</text>
<title>題蘇學士舜欽詩選後</title>,<text>待月松江金餠開。滄浪醉步玉山頹。分明六一詩評在。休噵時人錯比梅。</text>
<title>寒食。村中遇雪。</title>,<text>觸地尋常戀物華。東風遮莫帽簷斜。今年雨雪連寒食。盡日江村不見花。</text>
<title>扇面小景</title>,<text>風緊鴈聲急。日斜帆影遲。秋光在何處。一半上江籬。</text>
<title>貴公子眞草帖</title>,<text>奇才妙翰今古稀。蘭亭無人子昂非。千年大雅氣像豪。風流冠映一代高。牙籤萬軸銀鉤字。淸讌日夕供翫戱。有時臨池發興新。筆意所到皆精神。睛䆫烏几龍臍香。鵝紈滿眼霜雪光。玉蜍點滴淸露硏。縱橫掃盡生雲烟。勢快新驚風雲驟。氣健忽作蛟龍闘。變化三體各臻妙。玉樹瓊柯相照耀。日窮百紙思愈壯。散入家家作屛幛。中原文章二閣老。一見喜得王與趙。粲粲袖有驪珠好。亦知海外有奇寶。持向京華索高價。從使聲名滿天下。君不見昔時唐宗購晉跡。虹光夜夜燭祕閣。又不見大明天子喜妙手。刻取堅珉傳不朽。中間作者安足計。已喚顏柳作奴隷。嗟我不是具眼者。胡乃槌胸血如瀉。從來嗜好亦在此。願得一本比檎李。</text>
<title>題雪峯上人梅竹軒</title>,<text>十笏禪房深復深。淨牀香裊一爐沉。上人宴坐觀空處。梅有淸香月有陰。臈前三白照窮陰。生意津津自不禁。坐齅只知眞味在。肯將香色累禪心。歲寒高節獨蒼蒼。風動時聞細有香。喜見龍騰眞有術。何時能作鳳凰鳴。</text>
<title>暮春偶書</title>,<text>年來瘦病減腰圍。淸氣駸駸入袂衣。金鎖綠沉無復夢。石田茅屋幾時歸。花閑蛺蝶飛相近。沙暖鴛鴦睡正依。屈指百年徒寄爾。欲將佳醑答春暉。</text>
<title>初夏</title>,<text>謝池新草碧萋萋。小雨初晴欲濕泥。軟飽三盃春腄足。海棠花下聽鸎啼。</text>
<title>詠懷</title>,<text>乾坤容我一殘軀。膽裏虹霓氣又麄。萬事未成髮種種。百年如此耳嗚嗚。黃金有命何須說。白璧無媒不用沽。回首故人成轗軻。有時拔劒怒掀鬚。</text>
<title>題李平仲所藏三逕圖</title>,<text>鳥靴紗帽走東南。白入雙髥弊皀衫。回首故山歸不得。依然畫裏逕成三。</text>
<title>池上晩步</title>,<text>小塘咽咽水鳴陂。細雨扶筇獨立時。籬下槿花開落盡。靑山御晩鳥飛遲。</text>
<title>孤村</title>,<text>孤村四月初。寂寞病唫餘。江上無來客。山中有寄書。經年鸎又到。終日燕同居。懶拙成何事。呼僮課種蔬。</text>
<title>訪金將軍林亭</title>,<text>酒熟君家喚我嘗。輕衫快馬趁淸涼。羹芹鱠鯽將軍宅。把筆題詩老杜狂。細雨絲絲山竹靜。光風嫋嫋海棠香。形骸百歲不須惜。埋骨由來有醉鄕。</text>
<title>地僻</title>,<text>地僻輪蹄絶。關門動月餘。江山淡不厭。詩卷數斯踈。力穡煩諸僕。營生愧病妻。安閑眠食耳。時復嘆居諸。</text>
<title>村墅。新沼種蓮。花開有作。</title>,<text>南塘小雨碧溶溶。開盡芙蕖紅霧濃。獨立晩風香滿袖。不知身在畫圖中。</text>
<title>驪興淸心樓。次外祖權文忠公詩韻。</title>,<text>黃驪往事頗瑰奇。一夜文星會有期。人物百年山色在。長江萬古水流遲。風流玄鶴蘇仙賦。放浪長鯨太白巵。渺我未能陪杖屨。倚樓終日想當時。</text>
<title>次楊根東軒韻 二首</title>,<text>推敲馬上過平湖。積翠浮空淡欲無。歲月幾何爲久客。江山如此試新圖。長林雨歇鳩呼婦。古屋無人燕引雛。日暮鄕關多少思。一盃聊復爲君娛。雲物楊州入半湖。風流落魄似吾無。仲宣才思登樓賦。摩詰江山著色圖。滿架葡萄堆馬乳。逬階脩竹引龍雛。何時一艇蒼江月。謝盡浮名醉作娛。</text>
<title>次東軒韻 四首</title>,<text>明侯今日作遨頭。六載絃謌政有優。早識儒冠多腐拙。欲將詩句較風流。末路功名白了頭。文章事業愧難優。蒼茫歲暮秦京道。不覺悠悠歲月流。棧道逶迤露石根。山高萬丈認龍門。風霜滿面狐裘薄。又跨蹇驢過一村。家家松竹擁籬根。鷄犬聲中半掩門。須知太守敷神化。人物朱陳是別村。</text>
<title>題平丘驛</title>,<text>蕭條古驛少人烟。下馬昏昏睡馬韉。壁上舊詩塵欲撲。碧紗紅袖思悠然。</text>
<title>途中小雪</title>,<text>城上昏鴉起。江頭旅鴈飛。晩風微有雪。乘興過楊州。</text>
<title>題兔山村墅 四首</title>,<text>僕村莊。在楊州兔山。布衣時。與同庚蔡子休同遊。偶題五首。計今十七八年矣。然亦不記其有此作。近於子休家。談論往事。子休出示右詩。愴然追思。錄附家藁。仍用前韻寄似。蒼苔石逕一茅堂。來往風流有小郞。峯頂構樓邀好月。溪邊沼納天光。裯衾豆粥生涯足。燕子鸎兒歲月忙。萬卷塵編空四壁。時看苔色上東墻。山中好是束書歸。地僻人稀晝掩扉。村暝犬迎行客吠。簷虛燕喚主人飛。翠翻壠麥風吹暖。黃動林梅雨綻肥。萬事不求溫飽外。一生端合卧牛衣。自分生平一畞宮。瓦樽相訪有鄰翁。薄雲漏處虹收雨。踈箔開時燕引風。靜檢園看筠王。張閑聞山溜愛丁東。南窓散髮無餘事。快意秋聲在碧桐。睡起扶筇渡水湄。淸風滿袖立尋詩。探梅訪柳今三載。種芋栽瓜又一奇。雨入蓮塘磨鏡面。風歸竹塢撥琴絲。江東渭北無窮思。落日深山叫子規。靑山隱映水平分。一室蕭條對此君。北寺尋僧看好月。南郊送客踏溪雲。晩汀立鶴何山意。秋樹吟蟬到處聞。痛飮狂謌非傲世。人間萬事盍關門。</text>
<title>用前韻 五首</title>,<text>少日題詩憶草堂。中間身世是漫郞。頭邊白日頻催晷。夢裏靑山不負光。十口凄涼三頃薄。半生零落一官忙。他時子美歸田興。濁酒鄰家過送墻。一棹秋風吾欲歸。十年濃興入柴扉。依違身世田園阻。點檢容顏歲月飛。謝朓宅前山自好。李生盤上土應肥。聖朝自是收樗散。悔不當時去拂衣。剪剪黃茅覆小宮。歸來欲作釣魚翁。晩涼快意芭蕉雨。淸暑披襟菡萏風。菘薤彥倫思郢北。蓴鱸張翰憶江東。人生行止寧關命。獨坐悠悠撫爨桐。藍輿鳴軋小溪湄。白紵烏紗恰得詩。過眼風光共流轉。回頭景物自淸奇。江山有約身長絆。天地無情鬢欲絲。碌碌功名慙五斗。淵明晩節是吾規。梅花淸韻瘦三分。相對翛然有此君。夜靜老梧宜滴雨。年深古柏欲穿雲。頭先種種身宜去。耳自嗚嗚事不聞。慙愧東華塵撲面。十年稚子候吾門。</text>
<title>又用前韻 五首</title>,<text>淸晝踈簾掩小堂。休嫌白髮尙爲郞。書中衮衮看天意。病裏悠悠度日光。滿榻淸風鸎語滑。一池踈雨燕飛忙。少年翰墨眞無策。潦倒如今已面墻。病裏不知春已歸。一龕書史閉孤扉。鶬鶊深樹緜蠻語。胡蝶殘叢蘧栩飛。階竹生孫風綠淨。江梅結子雨黃肥。忽然記得江南夢。蒻笠孤舟一釣衣。身世何由側蘂宮。塵蹤自愧鹿皮翁。蛾眉千載西湖月。坦腹一線北牖風。巢父釣竿歸海上。管寧紗帽老遼東。轉頭時序隨雙轂。又見涼風墜非桐。蹇驢破帽曲江湄。身世龍鍾正坐詩。病眼看花多掩翳。枯腸得酒頗瑰奇。瓜沉水底凝靑玉。鱸下盤中澡雪絲。碌碌百年眞若此。斷無人事中時規。一掉觥船倒十分。少年佳會喜逄君。樽前有限黃鷄日。天上無心蒼狗雲。骨綠仙方眞可學。耳昏世事欲無聞。窮居自幸輪蹄絶。捫虱靑山獨掩門。</text>
<title>玄陵山水圖</title>,<text>淸讌留神水墨圖。盡將顧陸作輿奴。分明眠孔蕭墻禍。可是區區翫細娛。</text>
<title>庭松</title>,<text>南山有一松。移來藝庭曲。爾形何矮小。爾氣何磊落。拔地不盈尺。敷陰不盈掬。珍重復珍重。愛之比金玉。歲月能幾何。倏忽十霜雪。長短不曾變。何況改顏色。君看河畔柳。生長不容瞥。昨日揷藩籬。今日陰門閤。稟性苦不同。霄壤逈相隔。嗟哉彼君子。欝欝抱奇節。所期在遠大。昂霄會有日。明堂要梁棟。抱爾更何適。</text>
<title>自笑</title>,<text>宦味淸如水。窮懷日柢年。長吟頭種種。獨坐腹便便。妻諫經營拙。奴嗔喜怒顚。浮生政如此。萬事益茫然。</text>
<title>庭中。有古梅一樹。年年花開子結。吟賞愛翫。中因在村。賃屋者伐之爲薪。無復根株。悵然有作。</title>,<text>萬古知音只有梅。淸心苦節出塵埃。十年勤著栽培力。一別那知剪伐媒。貞魂已逐狂風去。淡質疑從好月來。莫遣狂童殺風景。感時懷古思悠哉。</text>
<title>惜春</title>,<text>日日東風吹不休。靑郊物色儘悠悠。園林靜寂紅藏塢。簾幙深沉翠滴樓。芳草暖煙抽別恨。落花踈雨釀新愁。一春苦被名韁絆。未向城南載酒遊。</text>
<title>次趙子昂絶句韻</title>,<text>柳絮飛飛白雪零。小塘新水縠紋生。春風吹斷思鄕夢。一村心容萬斛情。綠水粼粼漲一池。東風枯柳自生荑。春光可賞還堪惜。零落殘紅入馬蹄。</text>
<title>客中</title>,<text>兩字功名集百憂。遠遊能白少年頭。故園松竹何時到。此處江山不可留。小屋雪殘梅信早。碧空雲盡鴈聲稠。靑燈孤枕還家夢。漢水龜山兩地愁。</text>
<title>梅竹軒</title>,<text>孤竹聖之淸。梅也仙之骨。瀟洒伯仲間。天地一淸白。貞虛以爲心。馨香以爲德。高人有雅致。獨乃愛之酷。豈無春風姿。姸姸悅吾目。淡薄性所嗜。富貴非所欲。皎皎霜雪顏。洗洗烟雨質。相對座之隅。翛然兩不俗。坐觀一氣流。泰宇浩大極。高軒此中趣。只有天君識。</text>
<title>窺簷</title>,<text>窺簷新月照黃昏。夜氣如秋已十分。小簟淒涼淸不寐。浪揮團扇撲飛蚊。</text>
<title>紅梅牧丹孔雀圖</title>,<text>梅花一枝兩枝明。時有幽禽上下鳴。且問牧丹開盡未。午陰深處羯鼓聲。</text>
<title>梅竹錦鴿鳴雀圖</title>,<text>梅有淸香竹有陰。下看錦鴿上雙禽。畫中想得仙家興。攪起故園無限心。</text>
<title>讀李白詩</title>,<text>李白本豪士。風流天地狂。仙骨出烟霞。濁世視粃糠。作詩神有助。飮酒不論量。薀抱廟堂器。放浪江湖吟。明皇重人物。白衣入翰林。逢迎如綺皓。倚重如周召。玉手調御羹。金鑾草飛詔。英風隘宇宙。氣岸凌侯公。將軍貴一時。天下趍下風。脫靴手浣襪。蹴踏比兒童。功名蠛蠓小。肝膽虹霓騰。沈香飛玉兔。白壁生蒼蠅。浪迹八仙歌。高節東山遊。眞訣慕金丹。羽衣尋丹丘。吁嗟士君子。大節明秋霜。胡爲誤逆鱗。萬里流夜郞。難將一時疑。盡祛千載惑。古人稱王佐。公論亦須惜。文章馬相如。開豁東方朔。雄風庶可儔。此外吾不識。蘇子有至評。萬古不可作。</text>
<title>紅梅孔雀小雀圖</title>,<text>爲愛名花抵死香。幽禽何事恣回翔。叢下有禽人不識。世間元自有文章。</text>
<title>述懷</title>,<text>志大言高道不長。靑衫十載尙爲郞。多慙依樣葫蘆手。自信傳家莧藿膓。北闕上書今寂寞。東山携妓亦淒涼。一樽濁酒乾坤裏。有夢相尋到醉鄕。</text>
<title>偶吟</title>,<text>歲月悠悠窘督郵。寒風吹盡木綿裘。鏡中顏瘦非前日。浮世功名半是愁。</text>
<title>靑春詞</title>,<text>靑春漠漠殘雪落。東風漸暖寒漸薄。纈紋散入凍消痕。細雨紅杏到消息。睡起東䆫攬衣忙。綺羅羞澁雲鬟香。社燕未來春又靜。相思不見空斷膓。</text>
<title>入直聞雨</title>,<text>獨直鑾坡漏刻淸。天街雨意未全晴。通霄點滴宮階溜。誤聽糟床壓酒聲。</text>
<title>次韻成和仲</title>,<text>功名早歲咤英雄。一代交遊氣槩中。李白有才身七尺。項郞無命眼重瞳。衣香北郭杏花月。船滑西湖菱角風。紗帽藍輿無限興。風流暗與故人同。</text>
<title>村家飮後 二首</title>,<text>莫厭村家白酒渾。憑凌老膽策高勳。仲宣懷土那無賦。庾信哀時尙有文。老眼皇天應鑑我。微臣下土不忘君。興來枉折梅花嗅。放浪江湖態自存。虛名文墨才何用。養拙江湖道有餘。城近親朋分美醑。村醇閭里餉佳蔬。書籤藥裹貧無負。劍匣琴張病不踈。功業英雄當磊落。孔明當日起茅蘆。</text>
<title>田家書事</title>,<text>刈盡荒畦稻穗香。一番懽笑一番傷。何時盡入官租了。白酒黃鷄喚客嘗。繰出新絲白雪香。辛勤當日禿千乘。終然不分田家有。輸與閏妹作嫁裳。</text>
<title>碧蹄</title>,<text>碧蹄驛上雨新晴。高嶺寺前溪水生。十里靑山羸馬影。一鞭紅日急砧聲。乾坤濩落行何適。歲月侵尋夢自驚。客裏相逢少相識。唯餘白髮故多情。</text>
<title>松都懷古</title>,<text>碧瓦鱗鱗百萬家。當時歌舞鬪繁華。英雄一去風流盡。甓礫成塲薺有花。</text>
<title>路上</title>,<text>隔樹村舂知野店。傍溪燈火認魚舟。十年枉費江湖夢。滿目黃蘆特地愁。</text>
<title>向臨津村墅途中</title>,<text>寒林半無葉。更見林外村。窮谷閭閻少。中年賦稅存。一驢行翠嶂。數犬吠黃昏。何處吾家是。前橋雪有痕。</text>
<title>寄成和仲 二首</title>,<text>生平懷抱頗瑰奇。蹭蹬功名鬢欲絲。北海踈才無用處。西山直氣有伸時。侵尋病骨常踈酒。勃欝羈懷自咏詩。堪笑圖書空四壁。百年辛苦一生癡。拄笏看山又一奇。那堪世事擾蠶絲。閑思東閣尋梅日。靜憶南樓對月時。鄭老冷官醉騎馬。韋郞宴寢坐題詩。功名自古危機足。小點何曾似大癡。</text>
<title>春日卽事</title>,<text>花落鸎啼春日遅。踈簾細草雨絲絲。畫樓南畔移時立。惹起閑愁入小詩。</text>
<title>試院</title>,<text>門前袍鵠立如雲。黃卷靑篇左右紛。講罷書生呈燭坐。一爐香縷細氤氳。</text>
<title>巡園卽事</title>,<text>烏巾半岸杖枯黎。步屣園中日欲西。楊柳起眠亂風際。海棠熟睡微雨餘。逬階綠竹生孫長。著葉靑梅結子踈。爲喚童奴鋤菜了。瓦盆添水養芙蕖。</text>
<title>早起</title>,<text>朝日暉暉淨竹蘺。籠邊刷羽小鵝兒。裌衣早起巡簷看。照眼山榴薄霧時。</text>
<title>夏日</title>,<text>深深簾幙晝陰長。白葛烏紗一頂涼。卯酒未醒加午飯。歸來方到黑甜鄕。</text>
<title>儤直書懷。寄梁純夫誠之。</title>,<text>世上功名足壞譽。紛紛萬事是非餘。治朝安用平戎策。拙筆難成闢佛書。捫虱豪談徒取笑。釣鼇壯志自知踈。爛思世故膓堪熱。濁酒一盃空復噓。</text>
<title>客從山中來</title>,<text>客從山中來。爲言山中樂。山中少輪鞅。長與友麋鹿。朝飮飮玄液。夕飡飡黃菊。冥筌久已排。况乃寵與辱。我生非縛縶。胡爲苦偪側。駕言欲從之。浩歌獨於立。</text>
<title>早朝</title>,<text>九天閶闔五更鍾。鵷鷺班齊劍佩瑢。酬唱詩聯慙賈杜。都兪制作見夔龍。春融瑞雪霑衣濕。朝退香烟滿袖濃。自顧鑾坡無寸効。扶歸日日醉黃封。</text>
<title>安堅畫木圖</title>,<text>靑山隱隱淡欲無。空翠遠暎長林色。顚崖老樹起巑岏。回枝屈鐵相交錯。細和烟霧入大靑。風雨颼颼轉無葉。白立半天霜皮老。玉龍戰死空留骨。槎牙古態畫歟眞。點綴不見差毫末。已令風雨生絶壁。長驚雷雨半身濕。年深自鍾歲寒操。岩上無心萬古立。莫令羣卉欺枯膓。一箇春心未應絶。</text>
<title>送僧還日本</title>,<text>萬里東還日。春風海上査。草添南浦色。梅放故山花。暮泊雲生島。晨征日浴波。何時歸故隱。烟月護松蘿。</text>
<title>朝回。寄鄭子文。宗周</title>,<text>官事兒癡苦不諧。尋常日午罷朝回。書籤終歲慵無拂。碁局多時酷好開。北里送甁沽酒到。西園扶杖課蔬來。廣文有約相尋訪。滿意淸談亦快哉。</text>
<title>朱文公武夷精舍圖。用文公韻。</title>,<text>精舍已矣世無知。來作山中客。經史足餘暇。優游一泉石。止宿寮有客欵山扉。雲深一茅宇。靑燈話今古。新炊間黃黍。觀善齋從容函丈間。摳衣爭避席。聖賢可同歸。思齊常勉力。石門塢世路一何嶮。山門一何深。朝昏閉石門。爲扃名利心。寒栖館斗室生虛白。道味知有力。澹然何所求。掛冠倚空壁。鐵笛亭昔人橫鐵笛。崖斷山雲開。千秋有遺響。感慨從中來。釣磯一竿坐魚磯。無言瞰泓碧。隔岸名利人。看看不相識。隱求齊高齊夜氣明。唯聞靈籟響。誰知隱几心。君子道不長。茶竈采采金露牙。竈在水中央。聊以活火煎。便覺聞天香。漁艇一葦縱所之。泛泛隨風輕。乾坤俯仰間。一曲滄浪聲。</text>
<title>寄蔡子休</title>,<text>紅日鈞簾影半斜。晩鸎啼處柳陰多。玉堂睡起無人到。一半春愁屬杏花。</text>
<title>到村家</title>,<text>幽人耽野趣。老馬識還家。密密陂塘路。交交林樹花。小風香枳子。微雨長薑芽。濁酒山中熟。歸來放一歌。</text>
<title>無題</title>,<text>許身稷卨業伊周。豪氣當年隘九州。兩眼飽經浮世事。一身難辦百年謀。生慙彭澤名高士。死慕劉伶作醉侯。更願此生長健在。乞骸終欲老莬裘。</text>
<title>寄金可均 鍾。在善山。</title>,<text>金侯久不見。千里幾相思。造物本戲劇。功名何大遅。鱣堂遊學日。雉岳讀書時。往事渾如夢。堪驚兩鬢絲。</text>
<title>松京懷古。送永川卿。七首</title>,<text>故國繁華思黯然。王孫遊眺興相牽。臨津路出平如掌。松岳人躋去似天。勝地名區頻駐馬。壞垣深樹屬啼鵑。相逢父老宜先問。語及朝鮮徙鼎年。一三功業半千春。治亂紛紛幾戰塵。歷數眞人興大漢。閏餘僞姓續亡秦。南遷人物豪華盡。北望山河王氣淪。去謁穆淸參鼻祖。英靈如在御容新。禾黍秋風滿故宮。昔時登眺夢魂中。靑郊楊柳傷心碧。紫洞烟霞滿意紅。無復金臺貯歌舞。可憐黃壤盖英雄。少年不惜頻來往。袖裏西都賦最工。憶昔扶蘇快一登。百年憾慨爲誰增。毬庭日落埋紅樹。輦路春回長碧藤。老屋無人陰是鬼。諸陵有燒禿於僧。長湍不洗前朝恨。須借樽前酒似澠。五冠山色入雲齊。少日尋僧幾緉鞋。古寺荒涼三丈笏。土橋零落一丸泥。王郞高調吹蕭鳳。孝子餘風刻木鷄。明月西樓應憶我。落花流水使人迷。懸崖飛瀑古今奇。何代留名朴姓兒。銀漢遠從天上落。玉虹高揷斗間垂。欲學仙曹騎鶴去。空聞術士勑龍歸。此行應有驚人句。願爲徐凝洗惡詩。城東遊了又山西。多少樓臺望眼迷。天水門前川歷歷。橐駞橋下草萋萋。荒祠下馬碑無字。古驛登樓板有題。我興重遊濃似粥。若爲歸去忝攀躋。</text>
<title>明妃怨 三首</title>,<text>漢家失策御胡戎。再誤蛾眉畫手中。可惜宮妃初出塞。忍看愁鬢濕春風。塞上風沙雪亂飛。可憐猶著漢宮衣。愁時强撥琵琶泣。復噵戎王罷獵歸。氈幙重重雪不晴。單于出戰夜三更。莫噵胡漢恩深淺。試聽愁中樂府聲。</text>
<title>偶題</title>,<text>身世稽中散。平生馬少游。詩書已成癖。樽酒不知休。遠擧思黃鵠。深盟愧白鷗。行藏難自斷。天地入搔頭。</text>
<title>春懷</title>,<text>小䆫情興雨霏微。庭院無人燕子飛。急喚女奴供小酌。緩尋花塢立多時。</text>
<title>原平村店。曉發。</title>,<text>鷄鳴離野店。匹馬過江城。隴麥秋先到。林梅雨未晴。小塘飛燕子。細草立蜻蜓。身世同浮梗。悠悠愧此生。</text>
<title>途中遇雨</title>,<text>東溪過了又西溪。馬上推敲路欲迷。日暮江村熟梅雨。山花落盡乳雅啼。</text>
<title>送鄭鍾城之任</title>,<text>銅章新佩鎭龍沙。千里關山躍馬過。眼入陣雲高不盡。腰鳴雙劍冷初磨。白頭晴壓千層雪。黑水深掀萬丈波。妙略籌邊無事在。春風細柳拂高牙。</text>
<title>次韻幾仲</title>,<text>烏靴雙脚蹯紅塵。兩字功名劇苦辛。自昔錢兄謀已忤。由來麴老契相親。風流載酒從人笑。迂闊談詩被客嗔。多謝故人頻問訊。交情已免白頭新。</text>
<title>麗人圖</title>,<text>曲江春日麗人行。睡破梳粧照晩晴。只許暫時腰後見。杜陵飢客眼空明。</text>
<title>寄鄭子文</title>,<text>去歲楊州月。論談夜向深。有詩聊共和。無酒可相斟。野色梧先得。秋光菊不禁。浮名空役役。谷口未重尋。</text>
<title>到村舍。寄鄭子文。</title>,<text>始知濃興在林泉。靜裏心灰百不然。病骨經年同鶴瘦。醉頭終日伴蠶眠。士龍寂寞三間屋。季子平生二頃田。出處吾今能自斷。悠悠得失捴關天。</text>
<title>子文見和。復用前韻。二首</title>,<text>林間一道響淸泉。春日花開煖欲然。明月且尋南澗去。淸風時寄北䆫眠。徵君松菊猶存徑。杜曲桑麻幸有田。早晩功成名亦遂。殘年身世付江天。茆屋靑山對石泉。相逢魚鳥亦欣然。榮枯過眼都成夢。憂患經心只自眠。百舌黃鸝鳴古柳。一拳白鳥立閑田。小軒恰得新詩句。柳絮飛飛自滿天。</text>
<title>送日本釋文溪</title>,<text>曾向三韓訪道遊。曹溪卓錫久淹留。重來面目渾如舊。白髮偏驚歲月遒。東平館裏月三圓。故國歸心滿日邊。昨夜文溪來入夢。四風安穩送回船。蓬萊地勝老烟霞。水國微茫路自賖。正爾秋風香柚橘。片帆和月落誰家。</text>
<title>兔山村舍。錄田父語。</title>,<text>我家佛岩下。傍隣三四屋。地薄皆荒田。耕治半沙礫。去歲官沒田。吏胥右豪猾。貧家無立錐。空餘懸磬室。僅僅起廢丘。年荒稅不足。吏來日徵督。令嚴如火烈。剜肉未醫瘡。逃竄匿崖谷。飢火煎膓肚。顏色日梨黑。採薪入山中。山中盛薪棘。家有黃犢兒。終年空復骨。䭾載亦不能。一步二顚踣。行行親負荷。兩肩赬已肉。日暮始入城。路逢隴斷客。折閱入錙銖。米貴賤估直。尙念十口在。嗷嗷待哺啜。升㪷何足論。聊以慰飢渴。歸來對妻兒。稍亦得饘粥。以此作生理。生理眞可惜。近來豪勢家。權利到木石。籠山作柴圃。禁人之樵牧。西家採一薪。鞭韃恣流血。東家蹊過牛。父子遭縶縛。公然掠民財。鎌斧盡漁獵。草木生山澤。天地之公物。小民獨何辜。亦不蒙其渥。國家重貴近。尊位厚其祿。胡爲逐小利。不仁至此極。君子尙節義。見此欲嘔殼。嗚呼我民生。何以得生恩。我今聞此語。中夜獨嗚咽。</text>
<title>詠物 四十三首</title>,<text>梅花淸艶看看抵死奇。貞心只許月相知。臨䆫猫出橫鈄影。帶雪招邀淡瘦姿。好借暗香通鼻觀。剩分淸氣入詩脾。等閑莫作羅浮夢。玉笛時拈滿意吹。杏花杏花消息一番新。蓓蕾䴴枝暖始繁。漠漠紅雲連白日。鮮鮮香雪起靑春。餘寒砭骨膚生粟。細雨霑腮淚帶痕。更待月明踈影滿。勝筵扶醉倩傍人。薔薇一年春事到薔薇。滿架離披不自持。幾陣淸香煩蝶使。十分濃艶妬鵝兒。水邊照影心先惱。雨裏繁開賞漸宜。爛熳東風吹不盡。半庭無語要催詩。芍藥楊州奇品廣陵芽。遍種庭除鬪麗華。至味丁寧通蝶使。狂香珍重接蜂衙。風前雨後無雙艶。天上人間第一花。今古詞臣餘韻在。不妨留醉費吟哦。牧丹東風花信欲闌珊。次第尋探到牧丹。熟睡第酲傾國色。風流甲觀領仙班。芳名姚魏傳家有。妙筆黃徐換骨難。尤物坐令人愛惜。鸞膠直欲續春殘。梨花梨花淡淡襯瑤華。晴雪爭暉强等差。渾月捴成銀色界。乘雲直到玉皇家。靑春有恨瓊魂瘦。深院無人禞袂斜。更搗水沈薰一炷。天香遠襲素娥車。海棠一夜光風嫋海棠。花開脉脉倚宮墻。日烘氣力饒春睡。雨借精神起晩粧。濃艶關心都是味。風流適意不須香。杜陵可是無情思。留與蘇仙爲發揚。山茶花歲寒和氣獨胚胎。却殿羣芳恰半開。調格自高霜始見。風流無伴雪同來。苦牽花惱廵千匝。生怕香殘夢幾廻。苦憶畫堂屛上看。數枝斜影竝紅梅。紫薇詞臣吟賞倚詩豪。公子風流價倍高。種出星垣增偃騫。花開宮樣詫嬌嬈。檀心未吐香先聞。錦萼初繁影漸交。別有一枝西掖暮。年年寂寞對吾曹。荼蘼 國俗名曰玉梅梅花一去未招魂。忽見荼蘼骨格存。遞送暗香知有意。相逢淡質欲無言。長條月落黃昏影。高架春殘白雪痕。莫恨東城風雨惡。飛來片片入芳樽。冬白花神多事竊洪鈞。別遣花開歲暮新。妙萼全憑寒氣好。高標不許衆芳隣。翠禽拂盡枝邊雪。羯鼓催殘臘底春。天地中間少風韻。移來畫上欲精神。葵花淸和佳節小墻東。白白朱朱間紫紅。孤注餘春人盞在。留連戲蝶錦房空。孤忠自有傾陽意。一技寧論衛足功。恒性不曾隨物變。區區桃李謾嬌容。菊花白露黃花又一秋。東籬雅興浩難收。終朝採得不盈掬。九日揷歸須滿頭。三徑淸風今渺渺。南山佳氣晩悠悠。飧英飯水渾閑事。掇取時兼太白浮。四季花浪蘂浮英瞥眼催。怜渠占得四時開。牧丹謾有三春約。木槿空爲一日媒。節序悠悠花幾度。風流衮衮賞千回。文章班馬薰香手。相對吟詩欲奪胎。百日紅後園珍重爲栽培。無數繁英自在開。粉蝶有時香啑去。靑鸞何夕予銜來。猩紅百日垂垂盡。羯鼓三枝故故催。說與狂風勤護惜。休敎顚倒落莓苔。三色桃物理參差竟莫齊。一枝三色孰端倪。開因前後有深淺。花自白紅爭仰低。錦萼擺殘龍碎甲。天香吹盡麝然臍。年年依舊春風面。喚起幽人訪故蹊。金錢花天地洪爐鑄出新。擲來花步衒奇珍。賭將客笑何論直。買取春光不計緡。窮巷開時思濟乏。金門排處是通神。物如有用還無用。世上滔滔混贗眞。玉簪花姑射仙人雪骨柔。雲鬟斜揷玉搔頭。金風剪剪秋光好。璧月輝輝夜氣浮。百和返魂香入夢。三行滿坐物皆尤。夢隨蝴蝶穿花去。無限風流未罷休。蓮花盆池淸淺貯寒塘。柄柄荷花到死香。濃綠晩風搖淨植。膩紅晴日澄光。魂歸洛浦凌波襪。浴罷楊妃照水粧。待得他年開十丈。冷甜分與客同嘗。躑躅花躑躅紅酣血淚痕。鶴林應復舊時魂。山南山北暎相似。春雨春風開正繁。香信未銷連翠壁。韶光無數隔紅雲。年年花發堪惆悵。蜀魄千聲政訢冤。拒霜花西風吹鴈曉來過。滴露硏朱點一窠。西子捧心秢醉艶。靑娥換骨傲霜華。影分淸冷三秋桂。香到嬌嬈九日花。莫把芙蓉强分別。斬新紅蘂自成家。梔子花簷蔔何年辭故枝。移來別院故依依。花開六出無多種。業鬪千層又一奇。香鼻飽參禪老味。芳名都入杜陵詩。賞心正與東風隔。看到初開結子時。竹一軒蒼王萬竿脩。甲刃摐摐勢自稠。紫籜半均霏細霧。粉稍危拂動高秋。閑聞鳳律宮商合。試聽龍吟洞壑幽。勁節貞心宜配德。同遊况復有羊裘。蘭崇宗終歲守幽貞。雪徑回輿認德香。要識薰陶同入室。爲傳嘉慶早生庭。操琴當日傷尼聖。綛佩何年入楚經。酷愛色香還是僻。休敎外物累心靈。芭蕉養得靈苗扇影長。風吹微綠細生香。葉能舒卷何曾礙。心自通靈况有常。已喜丁東留夜雨。不堪零落顫秋霜。十年無限江南興。寄與西䆫一味涼。萱生從堂北幾春秋。雨露霑濡得自由。藥譜舊聞能養性。草名今喜是忘憂。水澆靈脉花開早。欄護幽叢葉出稠。纔得合歡功已妙。羅裙書帶捴含羞。檜細煙蒼霧玉玲瓏。志節堂堂氣自雄。根作龍蛇盤厚地。魂隨霹靂上靑空。圓幢自偃空庭月。虛籟時聞半夜風。自信高林多世用。高孤獨立歲寒中。萬年松一軒蒼翠倚崚嶒。霜雪心顏閱幾齡。斡露龍身扶六尺。枝掀鳳尾矗千層。自多壯志凌高漢。誰屈奇姿在半庭。得地深根承雨露。高孤不改四時靑。梧桐何年移自嶧山陽。生長孫枝百尺長。落葉隨風敲玉砌。濃陰得月度銀床。新霜院落秋光老。永夜軒䆫雨氣涼。莫遣琅玕搖落盡。會須留與集鸞凰。楊柳玉謝宮梅雪漸澌。東風吹柳撚金垂。綠陰不礙流鸎語。碧縷頻催駿馬嘶。池館日長飛絮盡。園林雨歇起眠遲。年年管領風流地。未信人間贈別離。丹楓一夜西園玉露彫。紅扶秋色上林梢。淨兼朝日紅於錦。愁對殘霞爛欲燒。石逕停車詩正就。王山扶杖畫難消。憶曾送客江頭路。剗地霜風鴈正高。葡萄枝蔓離披倒復扶。黑雲垂地暗龍鬚。淸風滿架秋將晩。白日低簷蔭已敷。葉底纍纍垂馬乳。盤中一一走驪珠。何時乞遍江湖種。釀酒千鍾倒酪奴。石榴喜見磁盆五月花。秋來佳實擅繁華。金房皺盡明如燒。玉粒排殘火點砂。劈破忽驚霜滿瓜。嚼來猶認雪翻牙。憑君頓解文園渴。記憶當年逐漢査。棖子刺樹中庭手可攀。靑黃一半子初圓。金丸香壓烟初重。玉殼寒生露未乾。謾言物性荊淮別。應有芳名橘柚間。人間自古無兼味。笑汝生來只一酸。杮子秋來霜杮半傳紅。却訝句圓萬顆同。朱鳥啄餘赬卯熟。燭龍㘅照火珠烘。曙星垂耀明初動。崖蜜分甜味正融。百果盤中少顏色。能兼七絶擅神功。華鴿綉圍羅幙暎珠櫳。閑放飛奴出細籠。錦背花明翻晝景。金鈴風緊響雲空。傳書故舊恩情好。得食庭除意趣同。莫把家鷄一樣看。分明異彩出羣中。錦鷄春入芳塘漾綠漪。錦鷄無數弄晴暉。波明兩兩飛相照。沙暖雙雙水政依。戲動小荷香玉觜。吹來落蘂妬花衣。自多羽翼文章異。鵝鴨池邊省見稀。唳鶴浮丘相鶴眼增明。許寄庭松穩不驚。月在高枝翻冷影。露團踈葉警寒聲。歸來華表千年語。去上緱山半夜鳴。霄漢高心終不盡。滿庭鷄鶩浪猜情。眠麝何意奔狂性易馴。碧蕪占斷睡成茵。夢尋文沼安閑地。食托周苹自在春。强弩遍山非買禍。薰香滿肚故依人。他時騎倒尋仙去。五百年來一化身。假山混沌何年又闢開。滿庭喬岳忽成堆。鴉鬟萬點層層見。鰲背羣山隱隱來。嵐氣欲連靑壁潤。日光低傍玉屛回。此間應有閑田地。擬結茅廬俯釣臺。怪石雲骨巉岩勢自頑。千年生長蘚痕班。龍鱗夜濕將成雨。鼇背秋高忽見山。香霧欲生仙掌動。靑烟不斷劍鋩寒。怪奇曾入靑州貢。劈取應驚鬼物慳。𤥭璃石古質天然造化工。堅溫曾不費磨礱。淸光自比琅玕潤。妙品應同琥珀濃。夜月寒凝金沆瀣。春光影透玉玲瓏。生來自信無瑕玷。滿院時時氣吐虹。𤥭琚盆繡甲香盆鈿綵新。江妃終不惜奇珍。美珠泣盡曾虛腹。明月潛投已近人。一水分源龍伯國。百花埋沒鶴林春。玉欄暫尒供淸翫。不是先生愛寶眞。</text>
<title>南山霽雲</title>,<text>南山當戶玉崔嵬。古洞回岩次第開。忽有晩雲拖白去。更分晴靄送靑來。奇峯時見樓臺影。紫盖翻成錦繡堆。直欲維南將獻壽。回首五色繞蓬萊。</text>
<title>北寺暮鍾</title>,<text>華山撑立碧芙蓉。寺在烟霞第幾重。三丈半㘅西嶺日。一聲初動上方鍾。驚回醉客人間夢。羨殺高僧物外蹤。却勝寒山聽夜半。搖雲度水送高舂。</text>
<title>寄鄭子文</title>,<text>晝永空多睡。風凉可快心。隣翁呼不至。家婦病長吟。碁局時慵拂。書籤已懶尋。岸巾還獨坐。寂寂滿庭陰。</text>
<title>七夕。戲贈金文良。</title>,<text>一年一度牛女會。七月七日天地秋。人生何廼獨不樂。與子宜復同風流。</text>
<title>懷舊。題西原栗峯驛。</title>,<text>隴麥初胎梅已仁。江南行客動傷神。小塘依舊荷花淨。不見當時勸酒人。</text>
<title>在村家書懷</title>,<text>行雲落日望神州。江漢歸心日夜流。王室不圖生管蔡。廟廊今復見伊周。男兒意氣封侯願。將相功名爲國謀。當日書生無伎倆。一身千慮獨憑樓。</text>
<title>題子固家所藏花簇</title>,<text>百花臺榭舊繁華。爭廼詩人老去何。花裏喜逢眞韻在。風流不覺整烏紗。</text>
<title>春日柔城縣留題</title>,<text>蕩蕩春風遍野墟。竹蘺茆店是誰居。乾坤客子一嬴馬。南北家書雙鯉魚。來岸桃花紅似燒。滿溪楊柳碧如梳。宦情羈思渾無賴。淹滯他鄕動月餘。</text>
<title>題珍谷上人詩卷</title>,<text>刖足緣懷王。剖身爲愛珠。捐金虛牝裏。上人不用沽。</text>
<title>閑適</title>,<text>閑適三生願。風流百歲狂。詩先斑我鬢。酒亦爛吾膓。細雨抽孫竹。輕陰護海棠。居然慵盥櫛。午夢已通塲。</text>
<title>偶題</title>,<text>南山北闕兩悠悠。聒耳西風又一秋。輔主忠良周霍在。論詩籌策賈鼂優。濁醪自與黃花約。淸夢相尋白鳥謀。若待雲臺麟閣後。靑山何處不菟裘。</text>
<title>用申內相韻。寄一菴。三首</title>,<text>山送靑來從北起。水拖白去向西流。尋師憶昔藏魚寺。纔喜相逢卽別愁。烏帽黃塵兩鬢秋。功名落托歲時流。多生漫有靑山興。何日挑燈說此愁。文才我豈陶蘇輩。道骨師應惠印流。擬向山中尋故事。悠悠空費十年愁。</text>
<title>秋夜</title>,<text>山月皎如燭。松風喧似溪。幽人坐不寐。鳥驚猶未栖。</text>
<title>宮詞</title>,<text>露滴梧桐月半樓。銀河耿耿欲西流。洞房深鎖無消息。咫尺長門萬里愁。</text>
<title>秋日。登濟川亭。</title>,<text>秋樹無聲紅葉稀。江城終日鴈南飛。長風萬里孤舟興。輸與登樓送落暉。</text>
<title>村中病卧</title>,<text>淸白傳家有。蹉𧿶百世心。野居詩是史。病卧酒爲箴。燕雀居巢薄。魚龍窟宅深。光陰空荏苒。天地少知音。</text>
<title>到公州。與全判官 季欽 康敎官 義山 丘永同 從直 金新昌 慄 會客館蓮亭。宴集。醉後有作。</title>,<text>五月江南好。華亭敞綺筵。風流一時盛。豪傑數州賢。絃管荷香助。盃盤柳影偏。多余參勝會。淸興欲狂顚。</text>
<title>翼日。李淸甫奉宥旨。來會蓮亭同飮。卽席有作。</title>,<text>小水漣漪碧玉鱗。畫闌終日宴佳賓。靑娥皓齒三行密。翠盖紅粧十里春。日照香羅歌扇動。風吹白紵舞衫新。瀛洲學士驚人眼。落魄樊川定被嗔。</text>
<title>與淸甫登錦江樓。小頃。泛舟中流。乘興有作。</title>,<text>使君未罷高樓宴。學士還成畫舫遊。翠袖紅粧明水底。烏菱白芡滑船頭。笙歌不管古今恨。雲物新添離別愁。酒醒他時應記取。熊江鷄岳兩悠悠。</text>
<title>扶餘懷古</title>,<text>泗泚山河國已墟。三韓往事重唏噓。熊江白白鷗眠靜。鷄岫蒼蒼鴈影踈。冷月高臺釣龍後。凄風危石落花餘。乾坤俯仰英雄恨。薄暮孤舟信所如。</text>
<title>柔城縣端午</title>,<text>去年端午客楊州。今歲飄零錦水頭。苜宿堆盤欺我吟。菖蒲浮酒爲君謀。浮生幾度天中節。塵世多慙海上鷗。南楚英靈應不昧。無因一去酹湘流。</text>
<title>送辛都事咸吉之行。次諸公韻。</title>,<text>鐵關東北路悠悠。送別那堪萬里愁。雨滴梧桐深院落。風吹蘆葦滿汀洲。一杯相屬此時月。孤夢遠勞何處樓。見說龍興佳麗地。使華風詠足高遊。</text>
<title>廣陵途中</title>,<text>野日荒荒晩。溪雲淰淰行。寺遙孤塔白。村近一花明。送目歸鴉急。飜身老馬驚。風流問田舍。客興轉崢嶸。</text>
<title>書事</title>,<text>臘月霜風颯鬢毛。靑燈半夜慰無聊。詩書萬卷一儒老。鞍馬三年諸將勞。髀肉已生閑坐久。眼花猶落醉眠牢。國家方急平戎策。悔不當年學六韜。</text>
<title>向村墅</title>,<text>驅馬中山路。秋風多所思。衣殘一池藕。風動滿江蘺。水淺魚初下。天高鴈正遲。吾行多屑屑。漂泊半生涯。</text>
<title>蓮塘卽事</title>,<text>小塘新水碧悠悠。翠盖紅粧晩色稠。待月賞當携酒去。入門還與細君謀。</text>
<title>鄭烈婦詩卷次韻</title>,<text>旌烈江城路。能令過客悲。島夷當日亂。貞節幾人虧。白刃終須陷。丹心誓不移。夫人淸義在。終始史堪垂。</text>
<title>庭梅一樹。早春開謝。最後一枝有綴。殘英可愛。昨夜雨作。無復餘者。感嘆有作。</title>,<text>時見殘英枝上開。今朝都已撲莓苔。詩家有信偏相惜。夜雨無情忽作猜。素質眇難尋月殿。貞魂應自返瑤臺。樹邊獨立無窮思。消息遙期臘底回。</text>
<title>題景愚畫竹</title>,<text>大枝被風已折殘。小枝含雨亦檀欒。十年一覺瀟湘夢。淨坐南䆫洗眼看。</text>
<title>詠梅。次和仲韻。</title>,<text>春信先歸第一枝。開䆫終日看幽姿。暗香踈影淸如許。肉眼無人仔細看。詩翁風格正翛然。冷蘂寒芳抵死憐。索笑廵簷吟未已。羅浮月色夢相牽。</text>
<title>公州蓮亭</title>,<text>官橋細柳綠毿毿。新沼荷花倚半酣。客子日長無事飮。始知雲物是江南。</text>
<title>書事</title>,<text>聞說邊防急。州官又點兵。旌旗陰大野。鼓角動江城。執戟丁男盡。齎粮婦女行。何當淸漠北。民物樂春耕。</text>
<title>述懷</title>,<text>書生潦倒少知音。只倚雙淸迹似心。長日小詩妨大道。或時微醉勝醒吟。生前閑適稽中散。天下風流李翰林。金鴨香銷春夜永。梅花瘦盡月籠陰。</text>
<title>用前韻</title>,<text>天地寥寥正始音。今人誰識古人心。漢庭不復論周禮。楚客何須笑越吟。豈有才華傾筆陣。曾無聲價動詞林。十年奔走功名路。未息機心愧漢陰。</text>
<title>有感</title>,<text>男兒慷慨不須多。老去空嗟百計訛。拙叟平生無伎倆。小䆫終日學僧跏。</text>
<title>卜築廣濱村墅</title>,<text>廣濱成小築。晩擬送吾生。白髮有公道。靑山無世情。貧居唯黍酒。野興更蓴羹。漸覺身無事。幽居不用名。</text>
<title>夏日卽事</title>,<text>細衫團扇岸烏紗。綠樹軒楹影亂加。急雨遮山雲潑墨。小風吹水浪飜花。渴思煮茗津生舌。睡爲沈爪雪濺牙。揮手傍門褦襶子。小䆫情興卽僧跏。</text>
<title>苦熱。又値苦雨。獨坐欝悒。書示子文。</title>,<text>歲月悠悠似轉丸。人間三伏避應難。長空盡日炎雲赫。后土何時積雨乾。屋漏從敎愁杜甫。泥深悔不過蘇端。何時滿意秋風至。樽酒相逢一笑懽。</text>
<title>村家</title>,<text>石田三頃薄。茆屋兩間開。綠瘦烟抽筍。黃肥雨送梅。山昏纔霧合。江動欲潮回。十載鷄豚社。相從侑酒盃。</text>
<title>靑山</title>,<text>人情喜逐風雲變。世事常從日月移。唯有靑山無底思。年年不負野人期。</text>
<title>途中</title>,<text>雪消草色遍郊原。納納溪橋漲綠痕。林外鳥聲如喚客。水邊花發又諳村。乍晴烟無還成雨。薄暮山光欲染雲。病眼昏花驚節物。故園歸思日紛紛。</text>
<title>過調賢驛</title>,<text>年年來過驛門前。往事微茫輒潸然。斷碣摩挲微有字。壤垣牢落已成田。寒林鳥雀春陰靜。平野牛羊草色連。日暮行人重回首。無風柳絮自飛綿。</text>
<title>三月初八日。豐壤溪邊卽事。</title>,<text>日暖沙暄三月天。獨携樽酒此江邊。憑高一望數千里。花雨濛濛草似烟。</text>
<title>村家春日卽事 四首</title>,<text>春山如染矗靑烟。一水鄰鄰綠護田。瘦策廵園微雨後。落花如雪柳如緜。小池春草已生香。茅屋新晴燕語長。客又不來春已去。一雙飛蝶過東墻。綠篁抽筍森森戟。紫蕨成芽小小拳。踏出細沙林下路。靑山白石貯淸泉。行遍花村靄靄間。杜鵑終日磔春山。賞心政値愁相伴。薄暮歸來未掩關。</text>
<title>春寒</title>,<text>春日寒欺客。羈懷又悄然。酒醒頻倒盞。衣冷欲裝緜。歲月看雙鬢。陰晴了百年。詩書如舊習。永夜不成眠。</text>
<title>詠懷</title>,<text>拙拙吾生病又仍。人間有味是無能。物情料理終難見。世事商量後足懲。手裏翻雲還覆雨。眼中深谷亦高陵。全家十口今無恙。聖代深恩不可勝。</text>
<title>夏日 四首</title>,<text>掛巾老松枝。躶坐松間陰。揮手謝時人。側耳聽潺湲。兩足黑如漆。一隻靑草屩。偃卧藉碧蕪。高歌動白石。女奴提瓦盆。走汲松下泉。新炊浙黃黍。笑我腹便便。靑靑盤中瓜。摘送自西山。一嚼沃煩膓。何慕仙人丹。</text>
<title>村家</title>,<text>昔日陶元亮。今時鄭子眞。功名皆外事。藥物卽情親。壯志曾嘗膽。浮生豈爲身。淒其歲云暮。獨坐鬢絲新。</text>
<title>讀史</title>,<text>前車宜作後車戒。殷鑑無如夏鑑明。歷代紛紛還不悟。何由眼孔見升平。某賢某佞皆公論。流臭流芳兩不欺。爲報主人明眼看。古今得失在人爲。</text>
<title>閑中</title>,<text>百年如寄爾。萬事劇悠然。懶學陳搏睡。閑參佛祖禪。家無供藥酒。客送鬻鹽錢。信手抽殘卷。香爐裊一烟。</text>
<title>早起廵簷</title>,<text>早起廵簷細雨聲。裌衣新換覺心淸。淹留歲月仍爲客。料埋塵埃似隔生。孤憤樽前歌激烈。高名天下氣崢嶸。斯文一代知音少。獨坐翻然百感幷。</text>
<title>無題</title>,<text>喜讀古書竟何益。高談世事祗自勞。時來將相皆能用。命去英雄若不遭。</text>
<title>偶吟</title>,<text>浮生何草草。眞宰更蒼蒼。膽大身猶小。言高道不長。詩魔工鑠骨。愁緖巧紆膓。懶㤕還成癖。居然學坐忘。</text>
<title>向村莊</title>,<text>樹抄留殘照。天邊返暮鴉。南山多少寺。北里兩三家。寒蔓瓜無子。踈枝菊有花。秋風吹更落。病骨自年華。</text>
<title>九日登高</title>,<text>佳興重陽粥面濃。登臨直上翠峯重。黃花滿帽風吹倒。綠酒盈樽飮已空。酩酊樊川眞好事。悲懽藍澗想遺蹤。請君更把茱萸看。人世難逢一笑同。</text>
<title>琴軒。爲金上舍子固作。</title>,<text>賞音正如賞馬方。不在牝牡不驪黃。生平胷中大古心。兩耳厭聽繁華音。洞越南薰敻以邈。大雅無人不復作。金生達者以琴名。爲我一鼓宮商聲。思深意遠合自然。得手應心非言傳。抑揚變態能裕如。遺音嫋嫋三嘆餘。洗我百歲偃蹇磊落之襟期。起我萬古希夷淡薄之遐思。世間箏笛幾紛鬨。忍使鼃黽亂鳳凰。孔聖何爲肉不味。我聞此曲發高喟。嗚呼期牙一去今幾日。峩洋無聲絃斷絶。我有鸞膠三百兩。爲君一續振餘響。</text>
<title>送梁直學井明辭官歸養</title>,<text>北闕辭明主。南州慰老顏。求忠必求孝。謀道豈謀官。且讀何蕃傳。仍歸李愿盤。如君高義少。須向古人看。</text>
<title>用南華語。寄姜景醇。</title>,<text>擾擾人間世。吾生也有涯。常須問髑髏。轉覺是支離。物我皆非馬。功名是不龜。窅然吾喪我。天地自無爲。</text>
<title>外姪李生。訪我村莊。</title>,<text>冬深茅屋吾先到。雪滿山堂汝又來。撥火煎茶聊偶爾。檢書燒燭亦佳哉。年來頗識形骸變。老去深知骨肉懷。珍重留連莫辭去。爲君草草具盤盃。</text>
<title>題村莊</title>,<text>幽居良愜意。幸此有林泉。粥飯唯須糶。薪蔬不取錢。柴門關日日。茅屋破年年。十口無生理。中心私自憐。事事艱難裏。春風又到家。雨移桑樹好。晴種麥田多。婢解縫新裌。奴知理故蓑。東門瓜有種。此興定如何。</text>
<title>春日</title>,<text>綠桑高下暎茅廬。漠漠平田小雨餘。布穀一聲農務急。家家利器事菑畬。種㯃栽梧已作林。春深幽鳥百般鳴。人生無似居閑興。勝水佳山次第尋。</text>
<title>朝雨</title>,<text>春朝小雨起廵簷。白白紅紅綠又纖。輕燕不妨飛趐濕。游蜂且許啑唇霑。詩情恰恰烏紗帽。野興悠悠白柄鑱。山下有田耕已熟。曲江曾記典朝衫。</text>
<title>自詠</title>,<text>世事乘除理自然。莫將華髮怨流年。一身欲立錐無地。兩眼曾窺管有天。高士豈用沽白壁。舊家宜不負靑氊。致君堯舜平生意。萬古功名一簡編。</text>
<title>留村墅</title>,<text>柴門臨水次。村逕入新亭。古栢留雲影。脩篁挾雨聲。枕書野花落。擧酒山鳥鳴。小築非眞隱。深慙負此生。</text>
<title>雪行踰惠陰嶺</title>,<text>朔風萬竅怒奔崩。黯慘長天雪意騰。倦僕衝寒愁破絮。蹇驢躋嶮怕層冰。閉門僵卧慙袁老。乘興歸來想剡汀。憶得去年南郭寺。地爐茶鼎話高僧。</text>
<title>途中</title>,<text>一驢風雪道途長。大地山河白玉鄕。行在畫圖詩境裏。風流不减孟襄陽。</text>
<title>松山途中</title>,<text>北風吹凍袖。西日下孤村。樹木深蒙雪。峯巒冷帖雲。依依望鄕國。歷歷見田園。古驛三盃酒。微醺欲策勳。</text>
<title>次韻。題綠楊驛。</title>,<text>長途歲月老垂垂。雪裏溪山又一奇。破帽氊衫寒到骨。索錢沽酒最相宜。</text>
<title>村家</title>,<text>我來村舍十經旬。納糶輸租事事新。鄭五有詩多歇後。孫三好讀正勤辛。山蔘可掘初殘雪。壠麥初耕又一春。婦病童頑翁且拙。此生端合過淸貧。</text>
<title>去年。訪行上人於高嶺山上岩寺。登後峯有作。今送惠上人。復用前韻以寄。</title>,<text>憶昔訪師高嶺山。相携直到主峯端。登臨始覺乾坤小。徙倚俄驚骨肉寒。疊嶂輕霞今渺渺。鬢絲禪榻兩閑閑。生平癖有靑山興。不獨緱岑駕白翰。</text>
<title>春帖字</title>,<text>盤靑挑野菜。盆白綻園梅。一室圖書靜。春風侑酒盃。</text>
<title>晩吟</title>,<text>寒雲慘慘送昏鴉。獨立東風顫帽紗。溪柳自搖新歲線。林梅猶發去年花。靑山有約終須到。白髮多情見漸多。更憶紅塵騎馬日。五更霜雪滿鳥靴。</text>
<title>夜宿瑞城村家。書所見。</title>,<text>高嶺山前小飛雪。廣灘水邊氷合鐵。茅店閉門夜如漆。三重栫棘堅似壁。門外虎吼聲震霹。僕夫喘伏兒淹泣。老夫肝膽本壯烈。倚壁雙劍鳴鏗戛。平明虎跡大於盤。一步二步流血殷。西隣忽夫黃狗兒。狗不足惜還可悲。愼爾兒女深走藏。莫使惡物恣啗傷。君不見白日道路猛虎遊。血肉狼籍無人收。深山大澤不足怪。我行處處宜所戒。</text>
<title>三月三日</title>,<text>一年一度淸明節。三月三日天氣新。啼鳥枝頭杏花雨。眠牛壠上芳草春。賞心美景古難並。痛飮狂歌今幾人。登高極目望天地。四海干戈勞我神。時北寇犯上國</text>
<title>偶吟</title>,<text>深院風恬柳影多。寒塘雨足長蒲芽。閑愁正與春相伴。獨坐無言數落花。</text>
<title>村居</title>,<text>朝市山林遠避嫌。百年身世卧前簷。往時三逕淵明去。今日東溪杜陵淹。玄鳥近人知我靜。靑山滿屋笑君廉。葛巾藜杖皆隨意。世事悠悠只撚髥。</text>
<title>藏魚寺洞。送成謹甫。日暮。悠然有作。</title>,<text>藏魚寺裏尋僧到。遮日岩邊送客歸。日暮東風吹滿袖。小橋立馬思依依。</text>
<title>送金察訪 崇老 還水站 六首○幷小序</title>,<text>居正少時。與一二同志。游北原，中原，驪興諸山寺讀書。所歷多名山水。輒留詩題名以爲誌。計今十八九年于玆。自縛名宦以徠。欝欝無復此行。往者遊覽之勝。猶歷歷可紀。今兄道是三州。歷訪余所曾。余可無愴然一懷乎。玆述鄙情古律數首。奉上行軒左右。冀垂電覽。漢水綠如染。之官客棹舟。風帆助歸興。雲物待重遊。好月江樓靜。濃花野館幽。風流應見慣。第一是忠州。少日讀書處。黃鸝記勝遊。孤帆春濕雨。一水夜明樓。擧酒亭花淨。題詩寺竹脩。淹留今十載。有夢繞沙鷗。路入原城好。山中古寺淸。荒碑尋往事。老塔有題名。雉岳千層翠。驪江一抺明。居僧今在不。回首十年情。當年讀書寺。卜近泰齋鄰。叨陪杖屨久。悵望榟梧新。正墮鍾情淚。嗟無報德人。兒孫今好在。爲我訪須頻。明月興元夜。仰嵓芳草時。昔年扶我醉。今日送君歸。灘聲雜柔櫓。山色漾淸巵。此景當須記。吾詩正發揮。月岳浮靑黛。星査遡碧源。詩樽供逸興。雲雨惱飛魂。只說風流好。休稱薄領繁。紅塵留客久。無計得隨君。</text>
<title>題景愚畫竹</title>,<text>京中寸地貴於金。無地容成綠竹陰。偶向畫中時一見。故牽情興到江南。</text>
<title>次東坡咏雪詩韻。効荊公。</title>,<text>落日寒林返暮鴉。霏霏小雪輾銀車。三登已兆明春瑞。六出初開暮景花。僵卧不須于我戶。興來渾欲訪君家。眉山題詠多才思。拙句吟成愧八叉。</text>
<title>示阿姪彭周</title>,<text>吾兄積德生三兒。長兒十三能賦詩。叔仲兩兒亦岐嶷。徐卿二子不足奇。我齒已老尙無嗣。不孝之罪安敢辭。汝家達城本寒族。無人振起光門閥。汝翁蹇滯不早達。汝叔於世亦濩落。平生所望在汝輩。立志讀書宜所勖。君不見當時將相一朝起寒微。滿門冠盖森成玉。</text>
<title>偶題</title>,<text>桃杏前頭梅已非。歸鴻渺渺燕飛飛。酒知漸忌驚膓爛。裌又將成减腹圍。名敎古來多樂地。功名隨處足危機。紫芝欲燁黃精好。何處春山不可歸。</text>
<title>村家 四首</title>,<text>葺葺黃茅覆小齋。門前數頃付汙萊。兒童近市求鹽去。親戚同鄕送米來。靈運靑山頻蠟屐。謫仙明月且停盃。天機衮衮人多事。白髮春風已作猜。蘇晉長年繡佛齋。人間渺渺隔蓬萊。江山到處皆吾有。軒冕於人是儻來。死後無名能上鼎。生前有口可㘅盃。十年湖海扁舟夢。沙鳥依然不我猜。閑如顏子學心齋。出處悠悠一草萊。雪後梅花將白去。春深柳色送黃來。匣中藏得鷿鵜劍。手裏▣親鸚鵡盃。不用浮生强料理。天時人事暗相猜。古今好詩陳簡齋。天下高名有寇萊。昔人不見歲已遠。浮生幾何春又來。人生百歲非百歲。濁酒一盃復一盃。黃鵠高飛幾千里。燕雀羣噪空相猜。</text>
<title>二月二十二日夜。大風雪。曉起有作。</title>,<text>二月念二夜風雪。亂打紙䆫穿屋角。平地積深三四尺。起看天地同一色。老樹壓壓已摧倒。凍雀飛來聲噤澁。老奴擁箒掃不除。小婢汲井歸路迷。病夫日高擁衾眠。只解雪水茶堪煎。臘前三白已可喜。新春嘉瑞况如此。泚筆預作來麰詩。時和歲豊吾煕煕。</text>
<title>權承旨榮親詩 名擥。七十韻。</title>,<text>花山能種德。蘭畹久傳芳。鼻祖初開構。耳孫又發楊。菊翁尊德望。陽老仰文章。學士傳家印。侍中累葉璫。箕裘功遠大。詩禮訓昭煌。萬石門皆謹。三槐後必昌。止齋傳令緖。雅望到嵓廊。黑髮爲相早。白眉有兒良。親逢神聖主。相繼壯元郞。天上臨奎璧。人間覩鳳凰。靑氈徠有自。素履况能彰。空北霜蹄駿。圖南逸翮翔。雲生萬里路。劍出十年鋩。遴選登烏府。蜚英上玉堂。經帷親衮冕。學術富縑緗。藉藉絲綸手。披披錦繡膓。雄文追賈馬。淸律倒蘇黃。星斗襟懷豁。江河氣勢汪。地淸人似玉。名重德如璋。勁節千年栢。貞心百鍊鋼。憂時增慷慨。奮志益軒昂。國步多危險。人情自擾勷。精忠明皎日。大義凜秋霜。元聖存周室。天人起晉陽。翼鱗能早附。肝膽已先嘗。借筯論謀議。運籌密贊揚。乾坤扶日轂。兵甲洗天潢。勳業歸麟閣。聲名振鷺行。旂常功可紀。帶礪誓難忘。玉陛紆宸眷。銀臺有令望。龍喉身近日。鷄舌口含香。色映簪袍重。聲聞玉佩鏘。天威臨咫尺。地位異尋常。出納龍惟允。賡歌皐曰颺。親依堯日月。爲補舜衣裳。際遇今如此。騰揚不可量。文明煕一代。孝理重三綱。自有榮親典。優加錫宴光。白麻皆荷寵。黃甲况魁塲。萱室逢初度。菜衣獻壽觴。殊恩從北闕。盛事聳東方。幛幕圍羅綺。簪紳簇鏤錫。功勳皆衛霍。家閥盡金張。坐壓璿源貴。門連玉禁祥。天廚來絡繹。仙藥動琳琅。羯鼓靑春蕩。鵾絃白日長。十千濃美酒。二八列鮮粧。舞艶飄香袖。歌高咽細吭。明花翻繡座。綠楊拂雕墻。好景時還泰。佳辰日在剛。慈顏忻載笑。慶福自無疆。幾詠南陔什。堪誇晝錦鄕。龍光能紀極。燕喜未渠央。生子宜如此。興門是足當。美談喧父老。和氣溢康莊。澤及雲仍遠。聲傳簡策詳。吾生嗟鄙拙。外業墮微茫。宅相何曾擬。家經恐未遑。揚書傳舅馬。蔡慶集甥羊。此道慙辜負。先賢詎頡頏。葭莩親已至。棣萼義彌臧。末席叨參賀。中情默有傷。渭陽吟渺渺。陟圯淚浪浪。何處雲空白。他山檜獨蒼。身斕那復著。手線悵空藏。寂寞斑姑史。淒涼孟母防。如公眞立顯。愧我獨徊徨。宿抱維忠孝。相期致帝王。篔篪誰伯仲。黼黻見唐虞。終始心無改。明堂作棟樑。</text>
<title>仲春晦日。寒食。</title>,<text>寒食今年二月晦。吾詩正與子瞻同。無心野草微微碧。多事山花漸漸紅。坐數歲時成蹭蹬。閑思身世尙踈慵。今年上冢還辜負。回首羅山杳靄中。</text>
<title>寒食後一日</title>,<text>嬌陰漠漠弄靑春。雪晴池塘起碧鱗。天地爾來時事變。烟花觸處客愁新。一年寒食嘗新火。數月他鄕少故人。未信此生長健否。有錢沽酒答佳辰。</text>
<title>宿廣陵村舍 三首</title>,<text>故人皆數到公侯。碌碌功名照鏡羞。富貴儻來皆外物。靑山行處是菟裘。當年虗費買田貲。數頃如今廢不菑。乞與隣人飜作主。春風漠漠若爲悲。數家籬落暖春烟。叱犢何人理廢田。十載滄洲茅屋趣。此來情思又悠然。</text>
<title>餞雪</title>,<text>二月江頭雪。行行餞爾歸。歲寒交有道。春後見應稀。遺信先看鬢。深情故入衣。人間三白瑞。相憶思依依。</text>
<title>晝寢</title>,<text>席帽烏靴九陌塵。靑衫如舊白頭新。一塲春夢無關鍵。歸及故園山水春。</text>
<title>春寒 二首</title>,<text>寂寂春寒半掩門。一簾踈雨又黃昏。擁衾獨坐無人到。細聽羸牛齧豆根。一樹寒梅傍水門。參橫月落耿黃昏。悠悠記得還家夢。山下淸泉漱石根。</text>
<title>春愁</title>,<text>春愁綿綿有根蔓。年年歲歲生不斷。大盈六合細入髮。無有靑春不愁日。歌臺舞閣入無因。却來窮巷尋幽人。幽人欲避避無地。愁獨有信信亦崇。古來天地若無愁。白髮亦不欺吾頭。我願春江變作春酒淸。洗盡崢嶸萬古之愁城。愁自有愁醉自醉。愁生醉死君擇二。</text>
<title>成同年 任 拜集賢校理。詩以爲賀。兼呈和仲脩撰。二首</title>,<text>昌寧才子弟與兄。聯袂鑾坡藉甚聲。一日機雲京洛譽。同時軾轍翰林榮。兩歧已作明時瑞。雙璧驚傳世上名。顧我少年交分在。淸班自幸共蜚英。明時制作煥文章。鑾殿蜚英緫俊良。漢代眞儒稱賈董。宋朝人物數歐黃。宮花壓帽承恩重。宣橘堆盤滿袖香。兩代殊榮慙末報。願將丹悃效吾王。</text>
<title>春日偶吟</title>,<text>酒徒當日數高陽。日日逢塲醉作狂。且問靑春深幾許。滿城烟柳動絲黃。</text>
<title>送襄陽許太守</title>,<text>襄陽人物似前時。俗朴民淳官事稀。此去定應遺後惠。憑君重作峴山碑。</text>
<title>題朴校理 楗 家藏小畫 二首</title>,<text>廬山三百重。蒼翠晴氤氳。曉來風雨聲。流出滿溪雲。右廬山風雨圖靑山如高人。偃蹇無俗氛。十年不歸去。空愧山中雲。右靑山白雲圖</text>
<title>睡起</title>,<text>花影籠窓晝睡高。簟紋如水篆烟銷。爲煩萊婦供春興。笑指新醪壓小槽。</text>
<title>田婦嘆 二首</title>,<text>蓬鬢荊釵紫茜裳。終朝採菜不盈筐。阿卽昨日賣薪去。換得鹽來爲一嘗。南鄰滿甕已新蒭。客至逢塲恣獻酬。辜負生平夫壻望。一春無酒辦銷憂。</text>
<title>次韻成和仲鑾坡春日雜詠 五首</title>,<text>簾幕深深白日遲。桃花嬌小杏花癡。玉堂講舌初霑茗。烏帽廵簷恰得詩。水滴銅龍晝漏遲。因風柳線不勝癡。中官宣罷長官出。立向晴簷覓好詩。花磚日上退歸遲。忝跡淸班愧老癡。柳色花光春政好。曲樓西畔立尋詩。驢子東南行路遲。傍人柏手笑渠癡。問柳探梅等閑事。江山都在錦囊詩。問舍求田悔我遲。十年飜作利名癡。春風有力挽吾興。數朶靑山百首詩。</text>
<title>秋日書懷</title>,<text>吾生事業大悠悠。聒耳西風又一秋。江上歸心濃似酒。山中孤店小於舟。紫蟹已兼香稻味。黃花還與濁醪謀。功名麟閣英䧺在。分合歸田老一丘。</text>
<title>賀柳大初拜司成</title>,<text>司成古祭酒。物議已孚君。學校是風化。詩書皆雅言。情親唯我輩。骨肉在斯文。爲報陽司業。慇懃好策勳。</text>
<title>送梁同年之任鎭海</title>,<text>蓮榜聯名二十年。相逢雲路重依然。久聞執法烏臺彥。今見爲州太守賢。莫使催科書下考。竟看徵詔降中天。過家衣錦光輝動。忠孝須知更兩全。</text>
<title>題子陵圖</title>,<text>老樹扶踈碧水流。絲綸直下思悠悠。漢家物色如相訪。七里灘頭一釣裘。</text>
<title>題野老讀書圖</title>,<text>山下荒田數頃餘。門前老樹蔭踈踈。生來野老無關鍵。半頂烏紗讀古書。</text>
<title>哭成修撰和仲 侃○四首</title>,<text>痛哭成和仲。那知此盖棺。文章憎命達。壽福被神慳。已矣書千卷。居然土一丸。九泉鳴不起。辰淚自汍瀾。跌蕩如君少。交遊我獨親。世情多抺摋。古道尙勤辛。豈不男兒志。其於夢幻身。生平多少策。厚夜竟無晨。長途期已遠。大器竟無施。耿耿言猶在。茫茫事又非。堂前白頭母。膝下黃口兒。此恨何嗟及。言之亦可悲。浮生如寄爾。故友日凄其。忍聽山陽笛。空吟月落時。塵凝鄴侯架。風攪董生帷。已矣峨洋曲。泛今誰復知。</text>
<title>題景愚畫竹</title>,<text>我種故園數竹猗。畫中時見慰相思。雖然早抱凌雲志。大節終因歲暮知。</text>
<title>試院作</title>,<text>燭盡三條曉色分。滿庭袍鵠白如雲。戰藝塲中誰巨擘。一雷今已動龍門。</text>
<title>夢松軒。爲成校理作。</title>,<text>枕上銷殘一炷香。雙松如夢落蒼茫。憑渠自古氷霜操。比我平生鐵石膓。身在畫圖非俗客。心遊物外卽仙鄕。歲寒更有他年約。擬向明堂作棟樑。</text>
<title>慶會樓賜宴詩</title>,<text>聖主登寶位。大孝思奉先。淸廟肅晨裸。圭璧禮無愆。感通在一理。靈貺何昭宣。久旱天乃雨。萬物皆欣然。於樂飮此禧。秋秩開華筵。薰風殿閣凉。白日天中懸。明良時際會。魚藻懽無邊。樂極不敢康。仁義爲周旋。干舞思祖業。稼穡念民田。都兪上下間。勸戒猶拳拳。至哉聖人心。永爲金石堅。愷悌神所勞。申錫壽萬年。願賡周雅詩。今古同流傳。</text>
<title>燕子</title>,<text>華屋年來事已非。歸來新燕政依依。茅簷可是今無恙。傍向前棲故故飛。</text>
<title>忠州慶延樓詩韻</title>,<text>忠州形勝擅名區。景物紛紛滿座隅。登眺可無王粲賦。江山渾作郭煕圖。東風輕燕差池舞。西日幽禽自在呼。宦路馳驅空白髮。田園回首已將蕪。</text>
<title>到村家 二首</title>,<text>郭外村家近。公餘訪到頻。桑麻唯有地。芊栗未全貧。生理從奴僕。慇懃愧族親。早年湖海興。衰病重傷神。江皐雨初霽。日晩驢倒騎。翳翳桑陰道。澄澄水滿陂。遠山橫似障。新月曲如眉。萬事艱危後。歸來此不知。</text>
<title>與諸友遊淸凉洞。日暮乃還。</title>,<text>忽尋淸凉洞。溪邊將暮春。春風飜浪花。蹙蹙生龍鱗。白沙鋪似氊。大石平如盤。列坐飛羽觴。赤足凌潺湲。日暮鳥聲樂。賓客各盡懽。酩酊醉扶歸。放歌天地閑。</text>
<title>奉酬諸僚詩</title>,<text>珥筆多時近御帷。功名努力少年時。致君無術顏先赧。與世多違鬢欲絲。大度乾坤容納納。長途歲月去垂垂。春風昨夜還家夢。拄笏看山計亦宜。</text>
<title>林和靖放鶴圖</title>,<text>欲訪西湖處士家。梅花淡淡竹枝斜。籠中有鶴須開放。已道山中客到多。</text>
<title>王世子冊封後宴羣臣詩</title>,<text>曆數咨舜後。謳歌之啓時。邦家開盛禮。宗社定丕基。拜舞羣工喜。懽呼萬壽巵。元良能作貳。朝野仰重離。</text>
<title>奉賀尹同年之望拜承旨 子雲</title>,<text>功名已信笑談間。萬里靑雲脚底看。咫尺銀臺依日月。始終鐵券誓河山。常司天上龍喉舌。驚見人間鳳羽翰。同榜故人空短拙。邇來猶自獨彈冠。</text>
<title>日本僧海雲詩卷</title>,<text>雲也生海上。試問閑不閑。孤蹤自無繫。萬里時往還。何爲出海來。斂之棲中山。動靜皆自得。庶幾能反觀。</text>
<title>李二相挽詞</title>,<text>黑頭眞宰相。勳業照簪紳。物議歸台鼎。仙遊屬巳辰。麟閣聲名在。龜碑歲月新。皇天胡不憗。爲國涕霑巾。</text>
<title>述懷。示春坊同寮。</title>,<text>百年如宰爾。兩鬢已成斑。世事曾嘗膽。交情欲吐肝。功名休望蜀。風味在歸盤。十載吹竽日。多慙侍從班。</text>
<title>題瀑布圖</title>,<text>數峯擎出玉芙蓉。一道淸泉瀉玉虹。指點看看吟不盡。不知身在畫圖中。</text>
<title>題春竹圖</title>,<text>春風識面碧琅玕。生長兒孫錦籜斑。辜負十年歸去興。畫中時愧見檀欒。</text>
<title>送丘同年 從直 之任。次金司成韻。</title>,<text>紫宸殿下榜黃金。一日題名契已深。郡綬君今酬素志。儒冠吾已負初心。官橋雨霽馬初躍。驛樹秋高蟬亂吟。且盡陽關一盃酒。人生難得遇知音。</text>
<title>洪府尹挽詞 深</title>,<text>早繼南陽緖。優承北闕恩。聲名傳藉甚。風彩靄孤騫。烏臺霜已肅。藥省草先焚。沙道思前尹。甘棠憶舊人。已矣驚長夢。俄然掩古原。白眉叨契友。題挽倍傷魂。</text>
<title>送金上舍之驪江 五首</title>,<text>公子魁梧氣出羣。妙齡蓮榜策高勳。五車磊落胷中載。三峽崩騰筆下奔。誰知紈綺風流少。已信充鉶古道存。出處君今還自斷。可能於世逐囂紛。生平自許故人期。志節堂堂頗自奇。軒冕倘來非我事。田園將去復奚疑。一區楊子餘何望。二頃蘇君悔已遲。孤棹秋風驪水闊。琴書有意苦招擕。多君今復富春秋。養志居閑道亦優。已有聲名喜追逐。肯將才術久淹留。碧松黃菊今時事。白笏紅袍後日謀。珍重少年當自惜。男兒功業豈悠悠。十載馳驅兩鬢華。黃塵滿帽霜滿靴。故園歸思濃於酒。末路人情薄似紗。蹭蹬功名聊復爾。侵尋歲月欲如何。分明昨夜江湖夢。偃蹇靑山白鳥波。驪江新漲碧葡萄。少日風流有小舠。李白寺中三日醉。元龍樓上百層豪。斗升何者身長絆。魚鳥依然夢獨勞。何日尋君亦歸去。一盃同擧斫雙鰲。</text>
<title>姜景愚畫十二圖。申相宅所藏。</title>,<text>洞庭秋月長林隱映欲棲鴉。十二峯頭月似波。夜靜倚樓無限思。一聲柔櫓隔蘆花。春日看碑少年山寺讀書時。古碣摩挲幼婦辭。忽見畫圖疑是夢。滿山花鳥故依依。風雨山郭十載東華踏軟紅。江湖歸思墮涳濛。畫中忽見詩家景。多少樓臺烟雨中。深山友鹿君家杳在白雲林。相對靑山偃蹇心。道在何妨友麋鹿。入山猶恐不深深。秋社醉散社甕初嘗綠潑醅。鷄豚同里笑談開。日斜酩酊皆扶醉。驢背如船穩跨回。秋郊落日秋空渺渺鴈飛涵。黃犢陂前水似藍。日暮孤舟何處客。西風歸興滿江南。日暮捕魚綠漲春江水幾篙。漁郞隨意泛輕舠。畫中起我江東興。縮頸細鱗夢獨勞。彈琴舞鶴月林衣露一張琴。流水高山太古心。縞袂玄裳何處客。婆娑終日是知音。張帆出海遠峀浮空嶽色搖。商帆初飽海生潮。憑君問訊江南事。詩價何如物價高。歲暮新雪白雪峯巒玉萬層。興來傾盖訪吾曾。閉門僵卧何如者。客至從嗔喚不應。關山行旅。晴窓賞梅。弊裘羸馬路羊膓。客子驅馳有底忙。幾日來從東閤老。廵簷索笑看梅香。柳陰看碁。野渡爭舟。野渡春風不繫船。客來終日競爭先。滔滔四海迷津者。誰見仙人爛柯年。</text>
<title>送金耆伯 崇老 察訪忠淸 四首</title>,<text>磊落如君世不知。靑衫十載宦猶卑。鸞棲枳棘終非地。鳳集梧桐自有時。壯歲功名宜激厲。長途歲月幾奔馳。人生會合嗟無定。惆悵年年作別詩。如吾短拙忝高班。却恨奇才屈小官。刀筆何妨爲將相。詩書終不負衣冠。功名畢竟同鷄肋。世事曾知似鼠肝。且向明時宜盡節。會敎名姓動朝端。昔年遊遍錦江南。醉裡江山夢正酣。馹騎如飛君又去。卯申空縛我何堪。風流公子烏紗帽。歌舞佳人白紵衫。憶得卽官行樂處。樓臺十里間靑嵐。頭顱漸見白刀騷。名宦於人亦自勞。老去恩情深骨肉。生來交道去皮毛。風雲變態非吾事。天地迂踈是我曹。若見瑞山煩寄語。不堪西望首頻搔。</text>
<title>臨津渡遇雨</title>,<text>馬羸東西日自斜。秋風開盡木綿花。行行恰到臨津渡。細雨孤帆發興多。</text>
<title>送日本僧海雲 五首</title>,<text>海雲何事出靑山。來本無心去自閑。不是孤蹤有南北。長風吹送又吹還。碧眼高僧自日邦。能容一口吸西江。相逢不覺呵呵笑。坐對靑燈雪滿窓。茫茫海水接銀河。甁錫歸來月一査。也識春風多事在。故山開遍小梅花。一環孤島近壺蓬。寺在山中第幾重。歷遍江湖還入定。坐看朝日浴初紅。回首東溟靜不波。使船來往正如梭。須知聖德無遐邇。萬里榑桑作一家。</text>
<title>與諸友遊中山。醉還。</title>,<text>南溪飮馬立。西日敲鐙來。白酒村村有。黃花寺寺開。交遊非寂寞。笑語半詼諧。樂地皆名敎。休辭酩酊回。</text>
<title>自詠</title>,<text>虗名十載誤儒冠。身世伶俜到骨寒。篋有詩書憐我瘦。樽無餘醑嘆妻慳。古風不見菖蒲歜。明日相看苜蓿盤。病後知心唯竹杖。又乘微雨過蘇端。</text>
<title>蔡子休家文與可墨竹</title>,<text>生平好古若無多。爭奈前年病骨何。一見降心文與可。前身我是老東坡。</text>
<title>金文良，韓子順，任子深。校讎藝苑。文良戲作一律。示座上。諸君子依韻奉酬。六首。</title>,<text>殿閣南薰午送凉。日長宮漏響丁當。多慚章句歸東漢。賴有詩篇學盛唐。龜範馬圖非造次。烏飛兔走也閑忙。明明萬里心中易。會必經綸報我皇。石渠讎校可風凉。文墨虗名我謬當。函丈摳衣師闕里。茅茨揖讓想虞唐。諫院自慙焚草早。鑾坡曾愧斲窓忙。不知誰是絲綸手。黼黻終敎衮我皇。鳳闕鍾聲曙色凉。花迎劍佩響郞當。誼舒對策何慙漢。賈杜詩聯或似唐。註脚朝修催草急。詞頭夜下攬衣忙。不才久忝金閨籍。珥筆多時近玉皇。承乏薇垣燠已涼。踈才妙選豈相當。賀詩慶曆何慙宋。譏論陽城可愧唐。靑席叨承君寵極。皀囊宜復上書忙。朝回滿袖香烟動。咫尺重瞳覩聖皇。斯文已矣久凄凉。榜眼聲名孰敢當。筆或入神應繼晉。詩如得意酷追唐。皀衫白髮功名晩。黃卷靑篇歲月忙。衮職吾何一字補。自慙身世際軒皇。炎蒸曾不借微凉。醉睡昏昏不可當。須數靑衫窮杜甫。休慙白髮老馮唐。風流雲往無窮事。暮鼓朝鍾有底忙。一線淸風北窓下。或時閑味到羲皇。</text>
<title>金文良有巫山雲雨之興。用前韻以戲。二首</title>,<text>銀燭高燒畫閣涼。歌喉初轉舞郞當。輕盈美女能傳越。落魄詩人獨擅唐。此日此時眞可惜。行雲行雨爲誰忙。堪嗟未遂䲶鴦夢。端爲先生叩玉皇。相思脉脉又新凉。紙薄因緣詎可當。不是東家迷下蔡。如何南楚枉高唐。紅桃寄恨情無奈。靑鳥傳書去不忙。孤枕通宵渾不寐。東窓斗覺曙星皇。</text>
<title>又用前韻 四首</title>,<text>人皆炎熱我凄凉。拙宦知非與世當。杜甫一生希稷卨。退之四海擬虞唐。詩書早約靑燈苦。歲月相尋白髮忙。鉛槧小臣何事業。聖明今復軼三皇。身世休嫌獨踽凉。知音幸與子相當。乾坤大度容樗散。兄弟深情比棣唐。樽酒十年俱老大。功名一世亦犇忙。紅牌同日承恩重。萬壽南山祝我皇。南風細細一樓凉。半頂烏紗足快當。烏几一憑今與古。牙籤萬軸漢兼唐。日長禁樹鸎啼滑。雨歇宮墻燕語忙。碌碌功名空白首。醉鄕渾欲訪羲皇。紛紛叔季德何凉。劉項元來勢莫當。文獻足徵存杞宋。典謀可法有虞唐。孫曺戰伐山河裂。劉馬干戈霹靂忙。唐宋區區何足說。聖朝今復邁三皇。</text>
<title>讀東坡。用集中韻。與李胤保同賦。</title>,<text>欲爲眉山酹一樽。詞源萬丈倒橫奔。謾將調笑干時策。又被揄揶過鬼門。赤壁風流聊自適。黃州山水不堪論。東坡晩歲田園興。蘿蔔生兒芥有孫。</text>
<title>曉起</title>,<text>坐擁綿裘刦曉寒。五更風雪正闌干。病妻驚見阿郞瘦。末路功名抵死難。</text>
<title>送人辭官還鄕</title>,<text>風塵滿面吾騎馬。山水縈情子拂衣。今日祖筵相別處。䟽金陶酒兩暉暉。</text>
<title>獨坐</title>,<text>身世飄然似轉蓬。餘閑聊寄小窓中。相如多病長年渴。杜甫吟詩一世窮。梅子昏昏江北雨。榴花淡淡日西風。焚香坐讀陶詩了。穩酌三盃面小紅。</text>
<title>題石牛卷</title>,<text>自從點頭來。不須牽鼻去。上人坐觀空。默默獨無語。</text>
<title>送陳翰林 鍳 奉使還京</title>,<text>龍飛天子改元年。專對才難屬俊賢。高價寧居殷侑後。雄談當在陸生前。錦袍仗節辭金闕。綵筆題詩落錦牋。使罷還朝應荷寵。有何臺閣不周旋。</text>
<title>送高太常 閏 奉使還朝</title>,<text>一札天頒下紫闈。太常持節錦袍輝。遠遊試壯凌雲氣。半醉頻題吐鳳詞。博望在求枸醬去。陸生安用越金歸。古來奉使知多少。高義如君見亦稀。</text>
<title>送日本僧盛孫</title>,<text>乾坤行處卽爲家。訪道三韓不憚賖。脩證不如參證妙。卧遊何似遠遊多。春回古寺梅千樹。雲盡長溟月一査。送別城東無限思。烟波渺渺隔天涯。</text>
<title>次韻方斯文 文仲 見寄 五首</title>,<text>才氣如君擅斗南。可憐白髮尙靑衫。方知窮達皆由命。可信功名自立談。耆舊斯文人物在。蜚騰晩節歲時淹。如余僥倖防賢路。數載薇垣面可慙。造物乘除理自然。古來賢達亦堪憐。坡仙風月黃州後。吏部文章潮海邊。更見溟鵬搏九萬。曾知櫪驥志三千。浮沈往事渾如夢。回首功名四十年。男兒慷慨少年時。志節堂堂頗自奇。漢殿幾書方朔牘。夜郞曾詠翰林詩。乾坤納納知音少。身世悠悠行路遲。豪氣看君曾不减。更知吾道不磷緇。虹霓肝膽吐崢嶸。和氣春風四座傾。已有文章追大雅。宜敎姓字占時名。數奇李廣封雖晩。時遇平津道可行。自幸龍門叨半面。詩壇終欲歃銅盟。烏靴紗帽走奔忙。塵土東華萬丈長。有意文章追賈馬。無心富貴托金張。山林晩興濃於粥。門戶張羅冷似霜。賴有斯文容我拙。一生詩酒自顚狂。</text>
<title>再和 五首</title>,<text>功名早歲已圖南。白首蹉跎一皀衫。不爲乖時違壯志。欣逢驚座縱雄談。上書北闕詩人去。卜築東溪野老淹。聖代登庸公論在。歲寒高節復何慙。重瞻黼衮夢依然。蹭蹬中年事可憐。萬里靑雲霄漢上。數莖白雪鬢鬚邊。翰林自愛杯三百。吏部曾驚路八千。骨肉斯文知已在。從今交契可忘年。慷慨昂藏此一時。乾坤人物大奇奇。傷時賈傅頻流涕。去國宗元不廢詩。樽酒可供千日醉。功名自信十年遲。丁寧不負釣鰲志。海上長竿一巨緇。掀髯豪氣聳崢嶸。人物風流一代傾。官冷鄭虔嗟已老。才高庾信早聞名。人生榮辱邯鄲夢。宦路艱危蜀道行。自古交情分淡利。從君可是結深盟。暮鼓朝鍾有底忙。靑雲去去道途長。生前遣興詩千首。身後流芳紙半張。九轉鍊丹終可熟。十年磨劍自生霜。英雄今古無窮事。只哂狂夫老更狂。</text>
<title>三和 五首</title>,<text>轉蓬踪跡走東南。長醉淋漓酒半衫。白日聽鷄醒小睡。靑山捫虱可淸談。松菊終然歸靖節。文章無復夢江淹。早年立志堂堂在。俯仰乾坤不小慙。世態交情百不然。奇姿冷語復誰憐。書生汨沒詩篇裡。豪傑交遊意氣邊。座上佳人皆二八。門前食客自三千。嗟予早被儒冠誤。碌碌無成少壯年。生平迂腐已違時。苦乏英雄骨相奇。董子天人還有策。少陵忠義可無詩。功名知足何須早。富貴到頭不恨遲。何日盡消塵世事。小窓跌坐學高緇。漠漠風塵歲月嶸。芳樽宜復日相傾。蒼黃百歲眼前事。寂寞千秋身後名。不用虗聲高士傳。空餘春興麗人行。何時一艇江南月。浩蕩相尋白鳥盟。卯申空腹走忙忙。白髮居然萬丈長。自哂有才空濩落。可能於事極鋪張。驅馳馬骨空塵土。零落狐裘弊雪霜。百世狂歌痛飮裡。斷無人似我麤狂。</text>
<title>在諫院封章後。書示崔獻納。泥老</title>,<text>蕩蕩天門言路開。薇垣論事疾於雷。夾道朱衣呼避馬。皀囊今又上封來。</text>
<title>次吳監察詩韻 永孝。時辭官在家。三首</title>,<text>西鄰居士宅。東里諫官扉。幾度相尋去。扶驢大醉歸。風塵空撲面。貧病已纏身。怕照靑銅鏡。悠悠又一春。魚龍思洞壑。鳥雀戀深林。十載歸田興。時還愧此心。</text>
<title>再和 三首</title>,<text>紅塵高萬丈。白日掩雙扉。落魄誰家子。尋常倒載歸。白髮休嫌老。靑雲可致身。慇懃一斗酒。自可慰新春。愛酒陶元亮。能詩李翰林。凄凉今世事。寂寞古人心。</text>
<title>三和 三首</title>,<text>多慚通紫闥。無興到黃扉。身世猶如此。田園可賦歸。功名何補世。文墨可藏身。世味如鹽水。知心麴米春。行藏迷出處。朝市隔山林。會必投簪去。翛然遣世心。</text>
<title>四和 三首</title>,<text>碧草黃牛壠。靑山白板扉。吾廬何處是。敲鐙日斜歸。黃金能換骨。白日可輕身。擬訪桃源去。烟霞自在春。踈星穿草屋。纖月落風林。更約淸宵會。琴樽話舊心。</text>
<title>盧子胖拜正言。詩以爲戲。</title>,<text>當時有論陽司諫。今日能詩杜拾遺。自是聖朝無事在。春風醉倒外何知。</text>
<title>與子胖設席以待頤叟。仍賦一絶戲之。</title>,<text>歐陽休笑范司諫。韓愈欣逢李拾遺。却擬同時岑補闕。何人解賦四賢詩。</text>
<title>懿敬王世子挽章</title>,<text>一索初居震。重明已繼离。謳歌之夏日。羽翼佐漢時。旣法三朝孝。方承百世基。何如辭二極。天地緫㘅悲。禹想家傳啓。堯瞻顙類高。人心歸主器。天意屬承祧。駕鶴無還日。聞鷄那復朝。兩宮嗟喪七。哀淚遍臣寮。春闈曾侍讀。何幸近前星。忍作昭明誄。空聞子晉笙。悲風吹縞仗。落日照丹旌。極目靑山路。攀呼倍愴情。</text>
<title>密陽德民亭。次權吉昌詩韻。五首</title>,<text>野闊天低掌樣平。春江一面鴨頭明。烟濃錦繡花千樹。雨洗琅玕竹幾莖。玄鳥慣迎飛絮落。白鷗閑送去舟橫。古今芳草晴川恨。不必黃樓獨擅名。右春層顚勢壓大堤平。簾捲靑山活畫明。菡蓞風微擎舊盖。菰蒲水足長新莖。洲環列樹兼天去。峽束澄江剗地橫。樽酒未窮登覽興。不知身外更何名。右夏蕭瑟川原草樹平。樓臺紅碧間分明。雨聲先傍三湘葉。秋色長留九畹莖。水减南灘魚欲下。雲深北嶺鴈初橫。從來宋玉悲搖落。宦興羈愁未易名。右秋長空淰淰凍雲平。十里江皐霽雪明。人世亦能迷玉界。神仙不必要金莖。松風萬壑寒聲壯。梅月千林瘦影橫。如此江山可歸去。靑衫烏帽愧功名。右冬形骸放浪自生平。痛飮狂歌擬四明。醉認眼花空落井。愁看鬢雪欲添莖。靑蛾皓齒佳人會。錦纜牙檣勝日橫。南國繁華應第一。還慚落魄汚時名。</text>
<title>題司諫院畫 二首</title>,<text>藥省郞官鐵石肝。一生羞作富貴顏。當時畫史何如者。不畫梅花畫牧丹。右牧丹自將馨德沐蘭湯。羣卉紛紛讓國香。且問風流誰作伴。紫薇花下紫薇郞。右芍藥</text>
<title>次韻方斯文見寄 二首</title>,<text>恠君靑衫雙鬢雪。宣室承恩又前席。紛紛今古利名窟。一榮一辱逈相隔。君昔早賦長揚獵。脚底靑雲萬里跡。江山何處非菟裘。帝一屈君深奇遊。或從李廣射猛虎。或從上蔡逐狡兔。蘭舟泛泛橫中坻。醉則陶劉醒隨夷。一朝徵鶴侍君面。晩歲功名疾飛箭。君不見杜陵杯灸潛悲酸。十年馬骨高於山。當時蹭蹬何足論。萬古功名不可刪。春陰漠漠釀寒雪。一片二片飛入席。水晶爲臺雲毋窟。銀河一帶瑤宇隔。紙窓風敲鳴獵獵。擁衾獨坐無人跡。我有千金鷫鸘裘。爲君沽酒恣歡遊。功名萬古一畫虎。歲月荏苒烏與兔。安得滿眼如澠坻。悲懽得喪付希夷。聞說大藥駐童面。神仙何處多砂箭。東華塵土鼻孔酸。直欲布襪尋靑山。此興爛熳誰能删。</text>
<title>又用前韻 二首</title>,<text>芸閣先生頭似雪。騎省郞官叨侍席。高談雄辯探妙窟。道同不愁肝膽隔。詩壇筆陣幾同獵。令我袖手仍斂跡。君不見直釣渭濱一羊裘。時來崛起廊廟遊。先生晩年際風虎。功名隨手盧搏兔。斯文獨立屹如坻。風流文彩超等夷。我昔聞名今見面。瑞世不獨東南箭。中間榮辱紛甘酸。所失毫芒得泰山。慷慨高歌爲君舞。顚詩冷語無人删。美人容顏皎如雪。蘭姿惠質心匪席。郞君家住神仙窟。咫尺相思萬里隔。洞房昨夜風雪獵。雙魚無書鴈無跡。挑燈線作百結裘。擔欲衣被公子遊。思君不見宛中坻。一見令我心卽夷。我才白手搏猛虎。紛紛不數麑與兔。那知老去復相面。愛我不啻金鏃箭。詐我百歲同甘酸。郞君珍重如丘山。一生感激無由删。</text>
<title>崔直學 灝元 用前韻見寄。復和。</title>,<text>窓前一夜梅花雪。春寒惻惻門掩席。坐見天心探月窟。萬里明明豈客隔。讀書安用事漁獵。要求古人心與跡。君不見蘇季子遊談十年空弊裘。又不見張子房功成一朝從仙遊。功名一世探虎穴。富貴百年待株兔。茫茫宦海無涯坻。醉鄕天地寬且夷。我獨何爲塵撲面。奔走役役如風箭。嗚呼蘖獨苦兮梅獨酸。下者爲水高者山。物理不齊何須删。</text>
<title>尹生莘德用前韻見寄。復和。</title>,<text>早年立志事螢雪。豈可黔突與暖席。一朝桂枝分蟾窟。蓬萊風月塵凡隔。詩書餘習勤涉獵。功名亦同磨驢跡。誰家少年狐白裘。快馬日日長安遊。意氣稜稜懾態虎。俯視卿相如狸兔。眼前珍寶積如坻。下比金谷上鴟夷。風流不覺彫顏面。頭上歲月如飛箭。人生莫作腐儒酸。滿案破筆如丘山。一生鉛槧徒增删。</text>
<title>復用前韻。寄房斯文。</title>,<text>大華峯高四時雪。輕雲片片亂如席。荷開萬丈錦繡窟。靑壁無路紅塵隔。我欲凌風一飛獵。目中髣髴神仙跡。靑雲爲裳白霓裘。上下天地汗漫遊。前飛廉兮後白虎。訪我月中搗藥兔。乞得靈劑築如坻。顏似渥丹花辛夷。光陰倐忽靑銅面。一去不還猶往箭。安得洗我胷中酸。舟我弱水車三山。世情俗氣終能删。</text>
<title>房校勘挽詞</title>,<text>正坐儒冠誤。靑衫白盡髯。有才人共惜。無命鬼應嫌。身世千年鶴。功名六日蟾。銘旌還故里。回首恨添添。</text>
<title>鄭左相母氏挽詞</title>,<text>閥閱推名族。衣冠仰德門。柔嘉慈範美。貞淑壼儀尊。稀袠年齡遠。高堂福履繁。珈筓明鶴髮。珠翟照魚軒。袍笏森諸子。蟬貂列衆孫。更有台鼎貴。剩播桂蘭芬。幾奉三牲養。能傾一代恩。褒封增煥赫。錫賚更騈蕃。椿樹靑春好。萱花白日溫。光華誰得並。壽趾况俱存。遽厭人間世。俄奔月裡魂。芳傳彤史遠。恨入縞儀飜。馬鬣封千載。龍光賁九原。人皆稱幹蠱。慶亦定垂昆。終始能如此。哀榮不必言。相公門下客。執紼淚紛紜。</text>
<title>賀李平仲拜司憲執義</title>,<text>中丞官亦達。風憲任難諧。遴選知公道。蜚騰展大才。繡衣當皎日。白簡疾飛雷。鳴陽應有鳳。肎許諫官陪。</text>
<title>端午</title>,<text>今年又端午。此日卽良辰。滿斝唯菖酒。當門有艾人。紵衣行處軟。竹扉賜來新。欲進江心鏡。吾今忝諫臣。</text>
<title>金頤叟赴京。多購書籍而來。詩以爲借。兼述戲意。四首</title>,<text>早年辛苦事三餘。補衮今慙一字無。自笑四般癡不絶。向人時復借看書。年來編簡數斯踈。何用區區貯五車。老去頤神無物在。情深黃嬭不辜余。萬軸牙籤滿案堆。何人能解鎖魚開。一鴟解辨君家送。知有奇書得得來。書林牢落十年燈。馳騁功夫我不能。贏被傍人笑空腹。當時䕫卨讀何曾。</text>
<title>移病</title>,<text>老去慵相伴。閑中睡亦宜。寮嗔移病數。吏怪出官遲。愛竹時邀客。廵花或得詩。人生須適意。此外復何爲。</text>
<title>畫鷹 二首</title>,<text>天地奇才意氣雄。穿雲掣電瞥靑空。終然可合爲時用。伐兔殲狐始見功。玉爪金睛白雪姿。有時刷盡羽毛奇。巖然萬里雲霄意。凡鳥紛紛寧得知。</text>
<title>訪尹察訪 禮卿 林亭。設酌圍碁。慇懃慰待。大醉而還。明日。吟成數絶錄寄。四首</title>,<text>誰信休官樂。居閑地轉幽。風塵相隔絶。山水可優游。一局碁消日。三盃酒洗愁。衣冠已隨意。簪紱復何求。酷愛林亭好。公餘爲一尋。幽蹊斜出石。暗水曲通林。山色明如畫。松聲奏似琴。聊將眞面目。相對細論心。才大如君少。胡然數復奇。功名多得喪。世事自成虧。道在何嗟屈。時來不恨遲。慇懃當自惜。必有盛名隨。夙有山林趣。飜爲利祿鞿。十年空汨沒。萬事復依違。白鳥盟猶在。靑山約未非。從今吾自斷。已草去來歸。</text>
<title>悶雨</title>,<text>自春無雨夏相仍。女魃憑凌爾可憎。天地爲爐烘似火。田原無髮禿如僧。螽蝗得勢能爲患。蜥蜴踈才不足憑。安得銀潢雙手挽。人間萬里洗炎蒸。</text>
<title>立秋</title>,<text>雙環跳日月。一葉墮梧桐。暑退踈簾雨。凉生半簟風。歸心隨去燕。幽夢惱寒蛩。欲識愁多少。詩班曉鏡中。</text>
<title>雨中移病。獨坐有懷。二首</title>,<text>續續經時雨。寥寥掩弊廬。生涯一枝杖。歲月五車書。泥滑愁騎馬。江深欲釣魚。經過無好客。漸覺世情踈。茅穿少陵屋。草擁孔明廬。謾有思歸賦。曾無乞退書。行藏愧鷗鳥。魂夢入鱸魚。身世猶如此。致君術環踈。</text>
<title>松京懷古</title>,<text>往事微茫夢半空。諸陵何處問英雄。江山自在烏啼裡。城郭依稀鶴語中。羅濟紛紛成統合。梁元歷歷管初終。可憐一片繁華地。秋樹年年霜葉紅。</text>
<title>道峯山靈國寺</title>,<text>山下何年佛刹開。客來終日足徘徊。開窓雲氣排簷入。欹枕溪聲捲地來。古塔有層空白立。斷碑無字半靑堆。殘年盡棄人間事。結社香山擬不回。</text>
<title>秋江獨釣圖 二首。</title>,<text>尖新秋色着平林。渺渺江湖鴈影深。可是西風吹滿袖。一生閑却釣魚心。短艇輕竿入夢頻。平生魚鳥最情親。綠簑衣底玄眞子。羞殺當年未去人。</text>
<title>初秋 三首</title>,<text>捲地西風又一秋。氷盤水簟思悠悠。園林寂靜蟬聲咽。簷幕凄凉燕夢愁。李白有懷空問月。仲宣何處獨登樓。一生自分詩書苦。矻矻窮年未暫休。忽忽羈懷易感秋。病餘身世轉悠悠。何時開逕成三益。此日題詩擬四愁。欹枕蛩聲悲永夜。擧杯月色滿高樓。人生那得忘機者。未盖棺前事不休。年來雙鬢已驚秋。世事蹉跎復繆悠。夢裡還家山色好。燈前對客雨聲愁。宦遊豈乏三間屋。豪氣猶餘百尺樓。今古幾人能出處。誓將林下便歸休。</text>
<title>用贈鄭子文詩韻。寄李主簿。覲○四首</title>,<text>斯文後輩喜繩繩。今見詩家杜少陵。勢壓八叉思愈健。才高七步氣尤增。軒昂子似離鷄鶴。癡鈍吾如附驥蠅。百歲狂歌痛飮裡。安閑獨不愧高僧。宦情羈思薄於紗。瘦骨年來病漸加。子美有詩身泛梗。江淹無夢筆生花。半生零落唯鉛槧。壯歲蜚騰愧纛牙。萬事一心渾不管。小窓長日學趺跏。明時衮職愧難諧。每日長安盡醉回。處世不知二宜去。逢人自說三不開。光陰過眼垂垂盡。悲樂關心續續來。點檢生涯時獨笑。一樽濁酒興悠哉。靜裡功夫課菜畦。有時編簡費提携。詩成或惡砭無客。計拙何營諫有妻。世事對門曾嚼肉。人心懲熱復吹虀。石田茅屋餘年興。牋告天公首屢稽。</text>
<title>復用前韻。寄子文。四首</title>,<text>世事紛紛亂似繩。宜瓜何地是東陵。生前壯志貧無負。醉裡風情老益增。身世久拚盟白鳥。功名宜鑑止靑蠅。蒲團終日焚香坐。只有頭鬚不是僧。小風吹動透窓紗。惻惻幽懷老轉加。折簡西鄰來賞月。扶筇北里倩看花。但知白酒輸肝膽。不使黃金掛齒牙。何日盡拋浮世事。鬢絲禪榻伴僧跏。踈狂野態語詼諧。奔走紅塵日幾回。早世因詩虗譽過。殘年仗酒好懷開。田園有約終須去。軒冕無心是儻來。世事擾膠難抖擻。醉鄕風月亦佳哉。人心末路盡町畦。初度吾今在攝提。三逕候門憐稚子。一官持祿慰貧妻。杜陵十載京華灸。韓愈三年大學虀。自顧致君無好術。賡歌明復想皐稽。</text>
<title>李主簿見和。復次韻。八首</title>,<text>光陰流轉似環繩。晩節悠悠憶武陵。病骨自深閑愈驗。世緣終淺老尤增。一生可笑處裙虱。百歲眞同攢紙蠅。經匣茶鐺成獨坐。前身我是小乘僧。秋風昨夜入櫳紗。斗覺新愁一倍加。明鏡已能添白鬢。濁醪應不負黃花。曾知世態勞顏面。那復庸談置頰牙。羨殺山僧無管事。動時行脚靜時跏。大雅寥寥久不諧。狂瀾旣倒挽難回。文材依舊吾何取。詩運如今子復開。徐穉家聲嗟已負。翰林豪氣尙傳來。相逢衮衮論談地。膽裡虹霓亦壯哉。今年好雨足蔬畦。有興壺樽日可提。刀筆不堪爲俗吏。糟糠猶復對微妻。薄相曾知非食肉。枯膓但喜得撑虀。一生行止吾能斷。握粟何人强卜稽。世故紛如擾似繩。岸能爲谷谷爲陵。虞卿著述功名薄。賈傅傷時慷慨增。可是臨池騎瞎馬。不須拔劍逐飛蠅。困眠飢粥三生事。自信翛然有髮僧。人生薄薄正如紗。不必如今轗軻加。歲月漸看頭上雪。風光時眩眼中花。光焰百年無李杜。峩洋千載有期牙。紅塵蒿目成何事。掃地焚香擬結跏。萬事吾今嘆不諧。故人寂寞首重回。何時神武冠能掛。晩歲香山社欲開。李白一盃人影月。淵明三逕去歸來。綠紞金鏁少年夢。料理殘年已矣哉。未息機心愧漢畦。年來世事耳頻提。登山安石宜携妓。隱几維摩亦喜妻。日糶大倉唯有米。時消殘醉可無虀。浮沈百歲眞如此。合與鴟夷共滑稽。</text>
<title>題山水圖</title>,<text>一枺平林黯淡間。不知何處是吾盤。十年茅屋滄洲趣。移得生綃半幅看。</text>
<title>送尹同庚之任宜寧 子濴</title>,<text>爲縣人稱屈。思親子獨歸。酸寒溧陽尉。文彩老萊衣。盤錯才應試。平反奉不違。他時人物論。忠孝兩輝輝。南方庚運在。仗節四人歸。迢遞江山隔。凄凉信字稀。中年交契少。末路世情非。又送君歸去。飜身恨不飛。同年俱髮白。遠別尙心丹。身世吾樊鶴。功名子枳鸞。還須勤遠大。不必說艱難。去去南州遠。相思月幾彎。</text>
<title>夜坐書懷</title>,<text>小壁殘燈手自挑。風吹短髮覺飄蕭。鄒賢迂闊論仁義。漢吏循良弄筆刀。自笑功名生馬角。堪誇書史滿牛腰。物情料理終難得。時有幽懷酒可澆。</text>
<title>病中述懷。寄任子深。六首</title>,<text>退之已有陽城論。石介曾無慶曆詩。二載妨賢能不愧。吹竽祗足取人譏。白髮靑衫杜拾遺。生平苦乏諫諍姿。堪笑徒然希稷卨。區區忠義許誰知。鉛槧久拚爲事業。鹽虀自分度晨昏。頭顱四十猶如此。萬事從敎醉一醺。騎馬棲鷄退食遲。尋梧埤竹謾題詩。一生贏被傍人笑。冷灸殘杯自不知。去年紅藥看初艶。今歲黃花又向開。兩度西風吹滿帽。悠悠身世只㘅杯。韓愈送窮窮不去。宗元乞巧巧無成。十年辜負靑山約。還有簪袍誤半生。</text>
<title>奉鄭子文拜持平</title>,<text>朝廷公論在。烏府得賢良。雅志堅如鐵。淸風凜似霜。多慙馬立仗。應見鳳鳴陽。門閥連臺諫。蜚英自有光。</text>
<title>子文見和。復次。二首</title>,<text>倚任唯風憲。登崇是俊良。蒼蒼多府栢。冽冽有臺霜。廊廟羅賢相。朝廷集衆陽。明時言路闢。峩豸足輝光。補衮才何有。避賢計亦良。胡然靦顏面。倐爾閱星霜。聖代官爲諫。虗名姓是陽。如君能稱職。史策有餘光。</text>
<title>送都壯元還鄕榮墳</title>,<text>爲送龍頭客。還家衣錦榮。美談喧故里。寵渥賁先塋。江山如有待。草木共知名。薇掖名尤重。南人說此行。</text>
<title>尹察訪見和。復次。四首</title>,<text>知君丘壑趣。早愛卜居幽。昔日陶元亮。今時馬少游。靑衫能誤物。白髮自知愁。樂地皆名敎。外身道不求。慣識巖前路。寧容俗客尋。無心雲出峀。有意鳥知林。雅興山當戶。高情月滿琴。紅塵迷咫尺。誰解遁時心。爲說閑居樂。山中事事奇。巖花自開落。簷月幾盈虧。深樹鳴蟬急。長天去鳥遲。交遊吾輩在。有興數相隨。仕止君能斷。功名我不鞿。人情因物改。世事與心違。白日自朝暮。靑山無是非。行當問田舍。甘與子同歸。</text>
<title>九月六日。寄朴同年 允儉。</title>,<text>人間歲月走環緪。世事蹉跎料不曾。醉倒諫官狂似鬼。醒吟謫客寂如僧。白酒香時黃菊好。靑山高處碧雲層。龍巒當日風流在。落帽何妨共一登。</text>
<title>將赴常參。早起小坐。</title>,<text>宵旰逢明主。周旋有小臣。鄰鷄初報響。山月已生輪。盥櫛離塵垢。衣冠儼鬼神。挑燈成小坐。五鼓更催人。</text>
<title>九月初八日</title>,<text>西鄰寂寞病居士。東里踈狂老諫官。兩地閑忙誰所使。邇來三月不成懽。甕頭綠酒今應熟。籬下黃花已半開。爲報重陽明日是。登高何處醉扶回。杜牧擕壺曾酩酊。孟嘉落帽亦風流。百年正値升平日。休負良辰取次遊。</text>
<title>醉後與少年圍碁。有作。</title>,<text>酒膓蘇老後。碁品半山中。自笑吾何者。於才百不工。</text>
<title>書懷。錄奉申知諫同年 自繩。</title>,<text>早歲功夫萬卷書。中年所得竟何如。文章賈董才非敵。功業䕫皐術亦踈。九日黃花應待我。二年紅藥酷欺余。丁寧更報登高約。一醉終敎百事虗。</text>
<title>九日。早起書懷。戲贈鄭子文持平。四首。</title>,<text>歲月跳丸瞥眼過。每逢佳節可如何。今朝已有登高興。笑折黃花揷帽紗。栢臺深處凜飛霜。氷雪情懷鐵石膓。莫笑南鄰老司諫。龍山落帽作重陽。牧之塵世須開口。杜甫傍人爲整冠。怪底淸風賢御史。詩成無暇酒盃乾。蓬鬢已添今日白。菊花猶發去年黃。詩豪不要題餻字。剩作樽前逞酒狂。</text>
<title>登高。次杜牧詩韻。</title>,<text>剗地西風霜葉飛。雨餘山翠空霏微。黃花無數樂無盡。綠酒不空人不歸。古往今來有此日。狂歌醉舞悲短暉。座中落帽者誰子。宿酒未醒痕滿衣。</text>
<title>十日菊</title>,<text>昨日簪頭尙不羞。今朝杯面喜先浮。何曾一夜秋香减。蜂蝶紛紛枉自愁。</text>
<title>喜人送酒蟹</title>,<text>黃菊東籬自在開。鄰家解送白衣來。何須更覓錢州鶴。左手持螯右手杯。</text>
<title>申知院見和。復次。四首</title>,<text>明明稀上皀囊書。歲月悠悠浪自如。語不識時徒齟齬。才非適用輒生踈。我慙物議歸陽范。君有聲名繼蔡余。已矣妨賢能不愧。天應有鑑語非虗。里閈相從有簡書。由來同榜弟兄如。慇懃自信襟懷豁。放蕩從敎禮數踈。事業箕裘還有子。功名鉛槧獨慙余。區區文字終何用。不學相如賦子虗。一生身世付詩書。官事兒癡百不如。高步靑雲皆雋傑。空談白首大迂踈。俸錢碌碌何能我。俗事紛紛莫聒余。記得江南昨夜夢。輕舟短棹水澄虗。窮老虞卿擬著書。殘年多病馬相如。功名無復希三傑。行止終然慕二踈。松竹依依能起我。江山渺渺更愁余。世間何事安心藥。畢竟榮枯也是虗。</text>
<title>賀趙年兄 秋 榮親宴 二首</title>,<text>高堂八旬慶。仙桂再番香。北闕承恩渥。南山獻壽觴。淸秋瑤席好。白晝錦衣光。孝理仍文化。聲名動一鄕。臚唱簾前日。恩榮共一時。君歌白華什。我詠蓼莪詩。佳氣江山動。華筵日月遲。未能參賀列。遙祝壽期頤。</text>
<title>次韻文良見寄</title>,<text>多慚白髮非前日。頻報黃扉到故人。滿帽菊花一樽月。唯餘佳興自津津。人騎虎背豈寧居。二載踈狂諫大夫。贏被傍人笑拍手。殘盃日日醉陶如。</text>
<title>次韻金翰林</title>,<text>斯文豪傑見祥麟。骨法堂堂瑞世珍。地密尋常依日月。天臨咫尺近星辰。翰林氣槩凌雲漢。柱史聲名動鬼神。二十年前同榜客。靑雲知己豈無人。功名一代畫麒麟。捴是䕫龍廊廟珍。自幸踈才逢盛際。曾無才效答明辰。玉堂人物多如織。金匱文章妙入神。賴有諸君容我拙。狂言屢發或驚人。</text>
<title>賀柳 允謙 擢進士生員兩科</title>,<text>聲名兩榜一朝高。便覺文章有鳳毛。且問何人能具眼。當時學士九方皐。憶昔摳衣泰老門。興家最識白眉存。當時我輩情鍾極。今日蜚騰喜見君。當時塔上共題名。人物彬彬到列卿。二十一年渾似夢。我爲學士自門生。臚傳金殿九門開。二百新來走馬回。擬向君家開慶席。春風學士玉山頹。</text>
<title>辛酉三榜壯元李中樞 石亨。率三榜。獻壽于恩門止齋。大夫人李氏。年踰七袠。康强無恙。有子若贊成 擥 承旨 摯 中樞 攀 護軍 摩 司僕 擎。皆一時勳臣。功名煥赫。玉筍蘭蓀。交映庭除。眞一時盛事。居正叨承末席。不勝忭賀。奉呈拙詩 三首。</title>,<text>當時止老提衡日。桃李爭榮滿國春。依舊情鍾三榜在。一時獻壽大夫人。滿眼門生皆玉筍。一時諸子盡金貂。欲將盛事傳千載。七袠高堂百福高。天街小雨潤如膏。紅杏花開碧柳繰。自幸葭莩參勝會。一時盛事畫難消。</text>
<title>次韻日休見寄 三首</title>,<text>金鴨燒香半掩門。短屛孤枕欲黃昏。行雲斷處暮天碧。急雨時來池水渾。明月南樓邀我興。淸風北牗亦君恩。邇來多病交遊冷。却怪人情變態紛。瓮牗前頭蓽作門。鹽虀聊可度晨昏。眼因病久花曾翳。頭爲吟安雪欲渾。直以踈狂招物議。擬將衰朽答君恩。平生所得唯編簡。猶嘆如今白首紛。紅槿花開柳映門。黃梅時節雨昏昏。納凉最愛烏紗薄。取醉休論白酒渾。經術小臣無好策。文明聖代荷深恩。十年辜負靑山約。釣艇漁竿入夢紛。</text>
<title>再和 四首</title>,<text>三伏炎蒸爲杜門。凄凉客榻已塵昏。黃梅小樹嫌風亞。紅藕方塘得雨渾。覓酒東鄰偏感德。寄詩北郭欲酬恩。小窓無事支頤坐。滿眼羣飛燕雀紛。不曾騎馬傍人門。怕見紅塵萬丈昏。酒壓愁城能頓挫。詩隨筆陣正奔渾。慈親酷負三牲養。男子須酬一飯恩。凈凡明窓成獨坐。小爐香縷裊紛紛。功業無心樹棘門。十年編簡眼昏昏。唐虞世道思煕皥。典誥文章盡噩渾。日月光華分大曜。乾坤造化布深恩。丈夫立志非溫飽。千古何人善解紛。蕭條身世似桑門。趺坐蒲團畫睡昏。壯歲高歌空慷慨。有時微醉得全渾。十年虗負東山興。一日何忘北闕恩。深院日長無客到。滿庭風雨亂紛紛。</text>
<title>三和 八首</title>,<text>妙齡交分忝龍門。白首如今兩眼昏。詩酒百年吾跌蕩。文章一代子雄渾。投膠幸托生前契。結草相酬死後恩。莫數長安輕薄子。飜雲覆雨苦紛紛。懶慢無堪不出門。愔愔小雨一燈昏。髯踈百首詩能斷。膓淺三杯酒已渾。擢拔謬蒙明主識。吹噓更仗故人恩。半生又被簪袍誤。身世何由脫俗紛。綠陰啼鳥晝關門。紗帽煎茶洗睡昏。世事有時書咄咄。文章何日復渾渾。徒聞荊璞能招禍。未信隋珠可報恩。自信此生迷出處。鱸魚蓴菜夢紛紛。名利爭趍似市門。長安車騎沒塵昏。人情本自有深淺。世道從來多散渾。義士漆身能報德。男兒刎頸不辜恩。世間安得如澠酒。盡醉都忘萬事紛。寂寂幽居閉閤門。半簷新月耿黃昏。病餘倍認詩情澁。老去深知道眼渾。十口全生因厚祿。一身踰分謝天恩。家空四壁無餘物。只有靑編左右紛。日長無客到柴門。觀物悠悠送旭昏。自古鴳鵬殊大小。由來涇渭異淸渾。何人必報睚眦怨。薄俗能忘骨肉恩。回首英韶今寂寞。不堪蛙黽聒紛紛。有時驚夢客敲門。相對談碁洗眼昏。滿意盤靑園菜嫩。盡情樽白市醪渾。薰風一陣披襟樂。小雨新凉到骨恩。直待夜深扶醉去。帽簷花影月紛紛。腐儒無策立軍門。弓馬才踈氣力昏。北伐威名推去病。南征籌畫數王渾。一時奇遇風雲會。絶代洪私雨露恩。獨坐空懷今古事。英雄過眼幾紛紛。</text>
<title>次韻日休見寄 三首</title>,<text>平生性癖愛吾廬。閉閤焚香凈掃除。陶令但知樽有酒。馮郞空嘆出無車。病餘身世渾成夢。老去文章欲著書。名利到頭徒自苦。會須歸問鹿門居。惻惻幽懷掩小廬。開簾草色滿庭除。那堪白日侵雙鬢。只喜靑編剩五車。潘岳閑居曾有賦。踈君乞退可無書。紅塵滿面靑衫澁。欝欝安能此久居。人間歲月似蘧廬。豪氣如今覺慚除。蘇晉有時齋繡佛。陶潛欲去命巾車。病知有助三盃酒。老慚無功萬卷書。四十行年堪一笑。昨非今是自居居。</text>
<title>再和 六首</title>,<text>侍從多時直禁廬。南宮今日忝新除。雙龍闕下瞻丹扆。五色雲中望屬車。自有虗名人所謗。曾無寸效史堪書。嗟君久屈靑雲路。會見潭潭相府居。十載辛勤有屋廬。囊錢朝滿夕能除。歸來不用彈長鋏。出入唯須借小車。日有鼓門僧問字。時聞折簡客憑書。前身我是杜陵老。懶性常思水竹居。優遊一世寄蝸廬。豪氣崢嶸老不除。今日立身慙正笏。他年乞骨擬懸車。傷時賈傳空傅賦。憂國匡衡早上書。聖代用人容短拙。抽毫幾載近宸居。醉鄕天地卜吾廬。此外紛紛萬事除。著述有時徒醬甕。功名從古似鹽車。詩聯偶或追唐律。楷法何曾逼晉書。白首龍鍾空老大。悠悠眠食費諸居。雨後編茅補毀廬。一庭如掃草新除。貧寒適意唯衾粥。富貴勞心是駟車。白玉一盃燕市酒。牙籤萬軸鄴侯書。狂歌痛飮餘無管。蕩蕩乾坤庇我居。綠樹輕陰羃草廬。浮瓜沈李暑全除。童奴課藥携金鍤。老婢繅絲轉雪車。時復一中徐邈聖。不須三上退之書。斯文骨肉唯吾輩。日遞詩筒問起居。</text>
<title>三和 二首</title>,<text>光陰四十一茅廬。淡蕩羈懷欝不除。擬學東山頻蠟屐。曾尋石徑愛停車。山僧解送煎茶譜。野老時傳種樹書。地僻終然輪鞅少。長安亦有隱人居。十年歸夢繞田廬。宦興羈愁未易除。世事回頭多覆轍。行裝屈指不盈車。囊中已抄求仙訣。肘後常隨却老書。莫說急流知退少。靑山何處不堪居。</text>
<title>鄕國</title>,<text>鄕國蒼茫外。江湖鴈正飛。胡爲頻悵望。緫說不如歸。縮頸時堪釣。圓臍也自肥。還家猶未晩。此興定無違。</text>
<title>淸晨</title>,<text>淸晨小坐擁緜衾。䆫日暉暉淨客心。歲月幾何詩是史。顏容如此酒宜箴。防身只有杜陵劍。垂橐曾無陸賈金。何日還鄕仍乞骨。白鑱歸去斲人蔘。</text>
<title>憶尹淡叟。次贈別詩韻。二首</title>,<text>早歲有交道。中年多別離。盛治麟方見。斯文鳳未衰。道於唯子合。人或莫予知。渺渺相思夢。空吟渭北詩。何曾居鬱鬱。今復飽奇遊。汗漫初疑列。支離竟似周。燕山雲萬里。鴨水月千秋。愧我多踈放。馳驅死可休。</text>
<title>三秋</title>,<text>三秋一過半。十夢九回家。挑橐錢應盡。探囊句已多。吟邊來細雨。愁裏返昏鴉。衮衮悲懽地。功名奈病何。</text>
<title>次安南使梁鵠詩韻</title>,<text>萬國梯航日。同時近耿光。弟兄均四海。談笑卽吾鄕。已喜新知樂。那堪別恨長。他年南北思。雲水正茫茫。</text>
<title>管城子。贈梁奉使。</title>,<text>中書老去禿難書。揮洒時時態有餘。萬古流傳毛穎傳。文章誰復擬瓊琚。胷中磊落五車書。珠玉紛紛咳唾餘。自是投章同縞帶。何曾報答望瓊琚。</text>
<title>憶楊州村墅</title>,<text>佛岩山下豐壤西。二頃荒田草屋低。長夏討蓴同稚子。深秋拾栗共萊妻。我愛綠醅兼白粲。人言紫蟹勝黃鷄。今年此興還辜負。九月他鄕思轉迷。</text>
<title>絶句</title>,<text>踈蟬冷燕兩悠悠。一種閑愁不自由。聞說遼陽天早雪。風光應屬黑貂裘。</text>
<title>燕市</title>,<text>燕市鱗鱗接畫樓。誰家池館咽箜篌。香凝翡翠簾如霧。雨洗鴛鴦瓦欲浮。金鈿花冠眞窈窕。錦袍騘馬儘風流。帝城自古繁華地。客子登臨正屬秋。</text>
<title>憶洪應之。次贈別韻。</title>,<text>集賢學士皆神仙。鸞翔鳳峙相後先。狀元豪氣凌雲霄。風流文彩何翩翩。胷中磊落書五車。筆下縱橫詩三千。我昔承乏叨羣英。豪談狂語時傾筵。中間萬事何茫茫。雲飜雨覆今十年。南馳北走雙足繭。頭上日月如奔川。當時三疊歌已闋。贈我錦綺何明鮮。袖裏爲閱相思篇。</text>
<title>殊方</title>,<text>殊方驚節物。此興與誰同。味入溪魚白。香傳野棗紅。卯酲猶未醒。午飯旋成空。度日還如此。能無愧爾功。</text>
<title>君子 三首</title>,<text>君子貴立名。立名當不朽。吾聞汲黯戇。仁義徒自守。彼哉公孫柔。繞指顏亦厚。此心空耿耿。古人尙可友。君子貴遠遊。遠遊道可行。孔聖昔轍環。過化功乃成。吁嗟子子長。歷覽酬平生。我今不自知。意氣空崢嶸。君子貴知足。知足身不辱。天道有虧盈。人胡不自得。滔滔乾沒間。兩鬢倐已白。千載一留侯。從君學辟穀。</text>
<title>醉中歌</title>,<text>醉中歌。醉中萬事如吾何。先生拔劍一起舞。肝膽怒起生槎牙。乾坤窄不履雙足。日月瞥不容一目。或時落筆飛霹靂。蛟龍新愁鬼神泣。君不見英雄萬古有姓字。姓字未昏已朽骨。人生何用徒轗軻。滄海爲田烏亦白。醉中歌。醉中天地何煕煕。我自不知人寧知。</text>
<title>醉中歌。金書狀見和。復走筆以酬。是日。與伴送梁洪，郭玉共酌。大醉。</title>,<text>醉中舞醉中歌。我今歌舞君謂何。峨洋渺渺絃斷絶。世間無復生期牙。乾坤軒輊一擧足。山嶽震盪一轉目。金樽綠漲葡萄醅。淸夜沈沈紅燭泣。雖無美人嬌如花。滿座亦皆神仙骨。我獨顚狂歌舞之。或時落帽雙鬢白。君不見羲皇上世家雍煕。那如醉鄕憂樂都不知。</text>
<title>九月初一日赴朝</title>,<text>紫陌天長鷄亂號。五更鍾鼓動箴袍。旌旗影射東方白。宮殿光搖北斗高。金甕新頒千日酒。玉磐爭獻萬年桃。聖皇當代追姚姒。世世東蕃永服勞。</text>
<title>霜風</title>,<text>霜風忽凄慄。萬里行路難。俶裝置左右。復悲遊子顏。丁寧問童僕。告我衣裳單。手持白紵衫。換取黑羊裘。歸來喜浮面。生理無復憂。歸歟可歸歟。何日鳴飛騶。</text>
<title>晨興</title>,<text>晨興盥櫛坐焚香。身似孤僧髮獨長。恠底世情猶未了。殷勤時復理行裝。</text>
<title>浮世</title>,<text>浮世只如此。光陰不可扳。遠遊雙鬢白。報國寸心丹。遼海千尋碧。閭山萬丈蟠。歸途森在眼。終夜說鄕關。</text>
<title>賜餞宴</title>,<text>畫閣沈沈霽景鮮。中官承命壓華筵。喜聞仙樂雲邊下。遞送深杯座上傳。萬國來朝霑雨露。一時懽樂動山川。時剌麻僧哈密回回等。亦與焉。 不知身世今何在。自擬扶搖上九天。</text>
<title>明日謝恩</title>,<text>初日曈曨靄九霄。五雲宮闕欝岧嶢。簫韶合奏爐烟細。衮冕親臨黼座高。萬國衣冠均蹈舞。百年禮樂播宣昭。小臣屢被需天澤。更祝皇齡配舜堯。</text>
<title>發燕京</title>,<text>久矣思歸日。居然發軔初。秋山同我瘦。霜樹與人踈。塞北空飛鴈。遼東未有魚。側身空悵望。道里四千餘。</text>
<title>通州潞河驛</title>,<text>還投潞河舘。倍覺眼增明。野馬欲迷市。檣烏先出城。鳥啼深樹靜。風定暮江平。尙戀皇居壯。回頭是北京。</text>
<title>潞河</title>,<text>城南城北漲車塵。織織檣帆塞要津。四海八荒同入貢。大平天子享千春。</text>
<title>途中</title>,<text>望外依稀何處堤。白沙高起與山齊。行穿小路垂楊岸。聽得荒村正午鷄。</text>
<title>憇夏店。晩過三河縣。</title>,<text>策馬經官道。秋風吹客裳。寒瓜綴村蔓。小棗明驛墻。遠岫千層碧。踈林一葉黃。晩涼來渡水。新月半輪光。</text>
<title>公樂驛早發</title>,<text>聽鷄孤舘夜。推枕攬衣忙。舘吏呼燈火。家僮具酒觴。紙䆫涵曉氣。氈帽動秋光。爲問行早晩。廚人語政長。</text>
<title>漁陽驛次韻</title>,<text>往事班班史可明。漁陽過客獨傷情。年年橋下東流水。應爲前朝洗惡聲。</text>
<title>次洪日休韻</title>,<text>何事唐皇誤祿兒。分明野鹿竊花枝。傷心籌筆驛前路。只有年年月似眉。力士由來一竪兒。謫仙高調露凝枝。沈香往事渾如夢。空見春風柳學眉。</text>
<title>宿陽樊。風雨交作。</title>,<text>欝欝何曾老一丘。歸來萬里思悠悠。數竿紅日投孤舘。幾處靑帘颺小樓。掃壁題詩聊戲劇。對花斟酒也風流。晩來風雨知多少。剪剪輕寒入弊裘。</text>
<title>豐閏縣</title>,<text>遙看豐閏樹。隱暎露孤城。野日荒荒去。山雲淰淰橫。壠分黃犢影。溪泛白鷗聲。憶得歸時路。荒橋刳木行。</text>
<title>遷安驛黑城子鋪</title>,<text>客舘知何在。看看樹老蒼。轉渦迎馬沒。矮柳觸人僵。紅豆霜餘熟。靑菘雨後香。重陽明日是。鄕思政茫茫。</text>
<title>七家嶺驛壁。次洪日休，李之安兩同年韻。</title>,<text>西風驀地淡斜暉。籬落誰家白板扉。驅馬長途泥政滑。野痕都在木緜衣。客裏重陽又落暉。郵亭寂寂掩雙扉。悠然起得登高興。何處靑帘可典衣。</text>
<title>次金頤叟詩韻</title>,<text>遠遊雙鬢雪刀騷。聊復詩狂與酒豪。生不慕名齊李杜。死當穿塚近劉陶。西風弓健鳥飛疾。落日帽斜驢背高。客裏怕逢重九節。黃花應笑未登皐。</text>
<title>灤河</title>,<text>迢遞三韓路。蒼茫九月天。關山楡樹外。使節菊花邊。家嶺愁回馬。灤河穩泛船。極知身世事。飄忽更潸然。</text>
<title>灤河驛。逢重九。</title>,<text>頭邊歲月疾如飛。九月江南客未歸。何處黃花開一一。滿溪紅葉故依依。題詩藍澗懽如昨。落帽龍山計已違。直欲携壺登絶頂。風光雖是故鄕非。</text>
<title>永平府八景。爲驛丞曹整姪子作。本十景。曹遺其二。但云八耳。</title>,<text>孤竹淸風孤竹淸風萬古秋。紛紛天下幾經周。首陽山下無人到。烟雨年年蕨子愁。碣石晴照海門從古浪奔雷。一帶黃河衮衮來。我欲攀緣登碣石。俯看溟渤小於杯。龜谷藏春莫言龜谷解藏春。只見花時錦繡新。四海卽今明似鏡。世間那有避秦人。蓮塘避暑何事畸人獨愛蓮。花開曾見藕如船。那知海上蟠桃樹。結子千年又萬年。灤江大渡山高月小滿江秋。桂棹蘭檣一泝舟。若使有詩兼有酒。蘇仙不獨檀風流。江亭文會地靈人傑盡儒仙。雄辨高談動四筵。擧目山河眞勝景。淸虛非是竹林賢。南山石虎霧隱南山久矣蹲。若使一嘯便風雲。此間可是能逃禍。天下那無李將軍。都山積雪滿山飛雪玉崚嶒。人在瑤瓊第幾層。我亦靑纏布襪在。從今直欲一來登。</text>
<title>驛丞曹整。設酌以慰。</title>,<text>客中無所適。不可負良辰。主驛逢能吏。開筵慰遠賓。謙恭皆禮貌。珍重見天眞。厚意終難報。如君更可人。</text>
<title>曹整求詩。爲題一首。</title>,<text>永平城外是灤河。晩棹孤舟發興多。碣石至今傳禹迹。首陽終古恥周家。北來南去人將老。水遠山長日自斜。客裏正逢重九節。典衣沽酒泛黃花。</text>
<title>過儀院嶺</title>,<text>歸來儀院嶺。細路更逶迤。柳憶停驂處。岩憐避雨時。初興徂暑嘆。又作抄秋詩。歲月如駒隙。吾生亦可悲。</text>
<title>蘆峯驛</title>,<text>天涯驚節換。驛裏又新晴。䆫瞥山禽影。枕喧櫪馬聲。病餘仍忌酒。身外不須名。欲効詩題壁。評論畏後生。</text>
<title>撫寧衛途中</title>,<text>蘆峯靑隱隱。楊水碧灣灣。在蘆峯東南七八里 未到昌黎縣。傳聞碣石山。官橋楓葉亂。野路菊花團。薄暮催詩雨。蕭蕭入鬢斑。</text>
<title>乘雨到楡關</title>,<text>蹇驢落日路迢迢。紙帽新尖似屋高。且問郵亭何處是。愔愔小雨暗前橋。</text>
<title>夜吟</title>,<text>行行復行行。又此到楡關。去時方酷熱。不虞衣裳單。風雨忽淒其。我心增酸寒。人生苦悲秋。古說行路難。家山敻以遠。荏苒時序闌。挑燈耿不眠。長夜何漫漫。</text>
<title>山海衛遷安驛</title>,<text>萬里征鞍欲渡關。曉鷄三叫尙磐桓。天連滄海長城斷。地接黃茅疊嶺蟠。吏爲棄繻曾識面。客今持節又開顏。西風熳爛重裘薄。沽酒歸來强作懽。</text>
<title>明朝欲出關。車馬不到。日已過午矣。</title>,<text>滿庭高樹一層階。獨倚繩牀日欲西。寂寂小軒人不到。隔林唯有恠禽啼。</text>
<title>出關。晩過中衛所。</title>,<text>秋風萬里客。策馬關外歸。落日㘅山去。行雲竝海飛。林鴉栖不定。野鴨睡相依。何處砧聲急。吾今未授衣。</text>
<title>夜到高嶺</title>,<text>匹馬獨歸客。無人何處村。蕎花疑是雪。海氣半爲雲。日暮道途阻。天長鴻鴈繁。只憐今夜月。馬首白紛紛。</text>
<title>瑞州 卽前屯衛</title>,<text>近聞胡馬亂。馳報接皇城。塞上多傳箭。關中已出兵。誰能草飛檄。我欲請長纓。聖主今神武。狂奴不足平。</text>
<title>沙河驛</title>,<text>通宵高嶺月。今日瑞州風。物色村村異。人心處處同。送迎煩驛吏。來往愧衰翁。只恨鄕音別。華言學未工。</text>
<title>杏林衛</title>,<text>聞說黃雲亂塞沙。丁男征戰事干戈。村中小女渾無管。丫䯻簪花學細歌。</text>
<title>綠洲河</title>,<text>客愁處處不宜秋。鴈挾秋聲到綠洲。爲問綠河深幾許。可容洗得容中愁。</text>
<title>潼關</title>,<text>萬里空携一影歸。異言無處話心思。鏡中容貌昂藏極。醉後談論淡蕩爲。子美湖南詩最勝。東坡嶺外語尤奇。平生不要驚人句。信口吟成課日時。</text>
<title>夜到曹莊</title>,<text>月色皎如晝。行人發孤館。仰看玉宇澄。星辰何燦爛。俯瞰滄溟深。茫茫無際岸。上下同一色。銀海接銀漢。吾生本跌蕩。此事駭壯觀。旣不似莊鵬。扶搖搏九萬。欲學列禦寇。馭風窮汗漫。胡爲空欝欝。未有雙飛翰。</text>
<title>途中</title>,<text>宇內皆名士。海東一腐儒。行裝多草草。書劍笑區區。野菊花全少。霜林葉半無。悠然發高興。獵騎散平蕪。</text>
<title>寧遠衛道觀</title>,<text>城門來遞馬。道觀立移時。銀杏稚無子。矮松蟠有枝。低頭禮古像。負手讀新碑。白叟從何處。相逢語不知。是日。有一人父子。鬚眉皆皓白。父年可八九十。子年可六七十。適相遇於道觀。與語移時。但無譯官。粗識十中之一二耳。</text>
<title>望海</title>,<text>道出滄溟上。行行豁兩眸。氣雄包地盡。勢壯與天浮。觀海難爲水。乘桴從我由。聖賢今已遠。終日思悠悠。</text>
<title>連山</title>,<text>驛樹依依那箇邊。連山歸路直如絃。北來歲月身如寄。東望鄕關眼欲穿。老馬長鳴思古道。飢鳶爭噪集荒田。何時軟脚龍灣月。濁酒黃花盡醉眠。</text>
<title>杏山</title>,<text>古說山名杏。今吾跡是萍。雲從何處去。月似故鄕明。幾日平胡虜。長年動甲兵。試看腰有劍。莫說是書生。</text>
<title>松山衛</title>,<text>又見松山近。蹇驢脚不能。一聲飛鴈過。千里暮雲層。木落山全瘦。風高水自澄。有詩雖拙惡。聊亦記吾曾。</text>
<title>凌河驛。又次金文良，任子深，盧子胖，金頤叟詩韻。</title>,<text>渺渺江湖楓樹明。北來南去事何成。風塵騎馬連三月。閶闔趍朝想五更。落葉正逢愁緖亂。轉蓬仍與客裝輕。無詩可續諸賢後。又跨征鞍赴晩程。</text>
<title>小凌</title>,<text>雙袖龍鍾匹馬羸。西風吹動滿江蘺。臨溪却怕容顏瘦。半爲思君半爲詩。</text>
<title>大凌</title>,<text>客裏忩忩不上樓。夕陽獨立古江頭。靑山兩岸皆紅樹。碧水雙飛自白鷗。破帽蹇驢空復興。宦情羈思不宜秋。沈吟轉覺西風急。滿目蘆花特地愁。</text>
<title>十三山驛</title>,<text>郵亭物色揔依然。一一蓮峯在眼前。好在當時三五月。今宵又復十分圓。七月十五日。宿此驛。歸來又九月十五日。</text>
<title>閭陽</title>,<text>又到閭陽驛。望望海嶠雲。灸曾長日冷。席不蹔時溫。鴈外靑山近。鴉邊白雨昏。詩成還忘却。乘醉過前村。</text>
<title>廣寧道中</title>,<text>閭山萬古欝蒼蒼。廣寧九月飛淸霜。邊馬揔肥秋草健。邊人弓箭腰輝光。由來此鎭號精强。控禦東北何堂堂。何物胡兒雙眼碧。年年敢爾爲跳梁。聖皇中興自神武。將軍六韜籌策良。曾聞薄伐擧義師。復道繫頸來戎王。吾生跌蕩眞狂儒。中年酷嗜談孫吳。三表五餌不足說。勇欲爲國平昆吾。嗚呼志大竟無成。功名碌碌華髮生。聖明天子要人才。會必樹立麟麒名。</text>
<title>宿廣寧客館。風雨大作。</title>,<text>靑燈牢落欲殘油。破榻欹危一館幽。不用遠遊人有耳。風聲交作兩聲愁。</text>
<title>用蕭進士山海登樓詩韻 廣寧道中。遇遼東丘生。信宿同行間。以進士蕭顯秋日登樓詩見示。又求余見和。</title>,<text>城樓一望思茫茫。極目唯知隘八荒。薊北靑連山勢壯。遼西白接海門長。騷人自昔多秋思。志士何曾戀故鄕。聖代車書方混一。觀光自幸覲明王。雉堞橫空入杳茫。山河百二控要荒。聖皇綏遠恩威洽。良將籌邊畫策長。有家乘軺來望闕。何人衣錦此還鄕。蕭進士有策還衣錦之句 棄繻自是男兒事。四海如今仰一王。遼野燕山接渺茫。地偏東極際窮荒。堂堂歲月容顏改。納納乾坤道路長。杜老題詩常戀主。仲宣作賦苦思鄕。只今猶記鈞天夢。五色雲中拜聖王。遼陽往事想微茫。黷武隋唐志已荒。聖代卽今文敎洽。吾邦千古翰蕃長。衣冠禮樂尊中夏。日月山河繞帝鄕。人物滿朝䕫稷盛。文章况復盡歐王。</text>
<title>盤山途中</title>,<text>泥途滑滑馬竛竮。颯沓弓刀路幾程。已負少游騎欵段。擬從列子御淸泠。波明渤海澄深碧。雲盡巫山偃蹇靑。有興吟詩還苦澁。悔敎雙鬢早星星。</text>
<title>高平曉發。道中遇雪。</title>,<text>四更孤館鷄啞啞。星月稀微風露下。燈前飯罷膏我車。北風捲地吹倒驢。狐裘薄薄氊帽寒。一步二步行路難。遠客胡爲愁似髮。驚見人間九月雪。是九月十六日也</text>
<title>乘雪到沙嶺</title>,<text>騎馬衝寒雪。伶俜道路中。誰憐無酒債。自笑足詩窮。旅食衣從典。行裝橐已空。家山今近不。先問北來鴻。</text>
<title>渡三叉河</title>,<text>離離晴雪海門秋。紅葉黃蘆滿眼愁。却喜三叉無恙在。歸來安穩送回舟。</text>
<title>晩發牛庄海子衛。路上。遇尹同年 子雲，尹中樞 吉生。以奏聞使赴京。小坐一酌。叙別。</title>,<text>我已東還國。君今北問津。相逢萬里路。俱是半途人。跋涉都無効。分離又愴神。一杯江上酒。忍見白頭新。</text>
<title>得家書 宿海子衛作</title>,<text>去國已四月。家書今始來。書中道何如。得之不敢開。開緘見無恙。試可寬吾懷。行當返吾廬。何不快倒杯。</text>
<title>到鞍山。次同年金文良詩韻。</title>,<text>遼野知何在。相望隔一山。形容吾矍鑠。道路馬媻跚。擧酒詩新就。憑高興未闌。黃金休說盡。恥作遠遊顏。</text>
<title>夜到遼東館</title>,<text>歸來到遼館。漸覺近吾廬。妻子三封信。親朋一字書。艱難今始得。驚喜定何如。坐共鄕人語。秋宵已半虛。</text>
<title>余旣從丘生之請。和蕭進士山海登樓詩韻。其兄進士丘霽。次韻見寄。謹奉和。丘進士居遼東</title>,<text>航海梯山路渺茫。盛朝文敎被幽荒。周官禮樂千年盛。禹貢輿圖萬里長。須信皇恩均四域。不知身世是他鄕。還家爲說觀光樂。接武䕫龍際聖王。宦情羈思共茫茫。九月遼陽草樹荒。地接幽幷關塞渺。天連渤海水雲長。夢中猶記瞻雙闕。眼底分明見故鄕。償得平生弧矢志。歸來好是佐吾王。北去南來歲月茫。長郊落日政荒荒。肩山自竝閭山聳。眼海兼隨遼海長。溪隔白鷗是何處。壠分黃犢似吾鄕。東邦自古蕃維壯。萬歲千秋奉哲王。</text>
<title>靑石洞</title>,<text>依然靑洞裏。又有去時人。遇石先回馬。穿林巧避身。矮梨多結子。卧櫟半生鱗。擬速躋攀去。登高可暢神。</text>
<title>踰嶺。遇聖節使任中樞 孝仁 千秋使梅中樞 佑。路上小坐。一酌叙別。</title>,<text>君向北歸我向東。相逢路上一杯同。別愁段段無窮盡。薊樹灤江似夢中。</text>
<title>悼鄭校理。以雅○二首</title>,<text>命矣鄭君子。胡然而至斯。艱難萬里路。奄忽一生涯。旅櫬憑誰托。羈魂亦自悲。當時同患客。雙泪已交頤。多子國士器。功名方妙年。俄然勤跋涉。忽此抱沈緜。藥餌都無効。存亡捴有天。鴨江蒿葬處。有淚徹重泉。</text>
<title>宿高嶺</title>,<text>夜宿依高嶺。難堪秋夜長。乾坤頻虎穴。道路幾羊膓。空谷邊風緊。踈林澹月光。行行乘曉發。鼓角動淸霜。</text>
<title>曉過羅匠塔</title>,<text>行穿萬木裏。十步見明星。怕聽幽禽語。如聞餓虎腥。一層孤塔白。數朶近峯靑。曉酌三杯酒。天寒吹易醒。</text>
<title>道中 二首</title>,<text>靑山當去路。紅葉暗關津。立馬不知處。隔溪猶喚人。怪石連蒼巘。飛禽映碧湖。遼東一片地。曾似畫圖無。</text>
<title>宿八渡河</title>,<text>龍鳳站前疊亂山。八河如酒綠堪飧。猿啼老樹千岑靜。鴈度長空五夜寒。戀主尋常勞夢寐。逢人第一說鄕關。平生立志唯忠孝。未信人間行路難。</text>
<title>踰伯顏洞</title>,<text>嶒崚馬骨聳於山。小路縈廻幾詰磐。不奈西風無檢束。亂敎紅葉送征鞍。</text>
<title>關州城</title>,<text>鳳凰山色欝蒼蒼。一片孤城倚夕陽。孼胡寧知長遠計。後人猶解戰爭場。溪雲欲雪連天黑。崖樹曾霜捲地黃。遠客胡然多憾慨。西風擧酒立蒼茫。</text>
<title>宿權坪</title>,<text>暮止溪邊宿。松燈一夜明。擁衾成假寐。秣馬度殘更。峭壁鑱天立。寒溪嚙石聲。貪程中夜起。鼓角報行程。</text>
<title>夜行</title>,<text>深林昏似漆。歸路細於絲。馬怕渡橋處。人愁躋險時。溪聲流不盡。山色曉先知。漸覺龍灣近。行行喜得詩。</text>
<title>登義州後嶺</title>,<text>長風吹我上高丘。一望中原萬古愁。鶴野鴨江連渺渺。錦帆玉璽兩悠悠。金湯有險山河壯。戰伐無塵草樹稠。往事蒼茫何處問。夕陽無語獨回頭。</text>
<title>浮碧樓次韻</title>,<text>永明寺裏浮碧樓。樓下長江今古流。萬里乾坤人把酒。百年興廢客搔頭。白雲黃鶴僊何去。芳草晴川思不休。欲喚英雄無處問。斜陽雖好自生愁。絶壁盤回上有樓。蕭蕭黃葉早驚秋。龍歸分島月猶在。麟去朝天江自流。白鳥豈知興廢事。靑山不管古今愁。居僧且莫勤携袖。落日烟波送客舟。</text>
<title>次牧隱詩韻</title>,<text>古國山河在。西風客倚樓。魚龍迷舊水。鴻鴈叫新秋。慷慨追前事。徘佪獨勝遊。悠悠思不盡。擧酒酹江流。又欲問麒麟窟。先愁鸚鵡洲。天孫渺何處。斜日半高樓。</text>
<title>箕子祠</title>,<text>嘆息殷王子。荒涼獨此祠。西周陳範後。東國化民時。荔子春秋謹。碑文日月垂。由來多慷慨。耿耿酹芳巵。</text>
<title>松都</title>,<text>鷄鴨功高五百春。螟蛉二世竟亡秦。江山形勝今猶在。文物衣冠想已淪。宮苑無人虛白晝。英雄有骨盡黃塵。百年慷慨秋風客。麥秀詩成獨愴神。</text>
<title>壺串</title>,<text>僞辛當日事盤遊。此地窮崇爲起樓。走馬塲平山北起。浴龍川逈水西流。春風不復飛雙燕。明月多時屬一鷗。萬古松京亡國恨。淡烟踈樹不勝愁。雙燕。指禑妓燕雙飛。</text>
<title>北征錄序[祁順]</title>,<text>詩之道大矣。古今異世。而詩無間也。中外異域。而詩無別也。盖道之著者爲文。文之成音者爲詩。人有不同。而同此心。心有不同。而同此道。道同。則形之言者無往而不同矣。苟不於此求之。而屑屑焉古今中外之較。豈知言哉。此余於朝鮮徐君剛中之詩。所以有取焉耳。朝鮮。東方禮義之邦。詩派相傳。夙有攸自。逮際皇明。氣化丕隆。聲敎淪浹。能言之士。尤彬彬乎視昔有加。徐君博古通經。擢嵬科。躋顯仕。文學優著。國人咸推重之。天順庚辰。奉其主命。入覲于朝。往還幾八千里。上則觀乎都城之宏壯。宮闕之崇麗。車書文物之會同。禮樂典章之明備。下則覩乎山水之高深。道途之脩逈。民風土俗之煕皥。鳥獸草木之咸若。凡其接於目觸於心者。悉於詩發焉。長篇短章。渢渢乎其美盛也。淵淵乎其有本也。浩浩乎其不可窮也。推其所至。與中國能聲詩者。殊不相遠。等而上之。雖古人。亦豈多讓哉。是固所謂心同道同。而形之言者無不同也。昔陳良。北學於中國。北方學者未能或之先。是以孟氏稱爲豪傑。而其名至于今不泯。以徐君觀之。其東韓之豪傑歟。余承天子命。來使朝鮮。適君爲遠迎使。旣又陪于館中。送于鴨江之上。相與凡四浹旬。山川風物。倡酬殆遍。用是益信其能也。君以余有斯文之雅。出其北征蒿。請言序之。予忝使職。正思采東人之詠。以觀所志。而獻之于上。則於斯集。豈能忘情耶。庸書此置其篇端。俾人知詩道之大。無古今中外之間。而徐君所作。得乎此心此道之所同然。抑有以見聖朝文明之化。所及者遠。而所感者深也。君名居正。仕其國。今爲議政府左參贊。所至盖未可量云。成化十二年歲舍丙申春三月穀旦。賜進士奉政大夫。戶部郞中東廣祁 順。 書于義順館之左廂。</text>
<title>北征錄跋[李淑瑊]</title>,<text>右北征日課。四佳徐先生奉使觀光之紀行也。先生以華國大手。杖節言邁。談笑顧眄。超越四千里。而窮遊覽。其間山河之勝。風土之異。皇都文物之偉麗。萬國殊俗之會同。凡物像之與目謀者。隨所感觸。莫不牢籠緫統。驅入吟脾。長篇短韻。舂容典雅。奇藻遞發。燦爛若編貝而貫珠。信乎有三百篇之遺音。專對不辱。乃其餘事耳。然先生自以謙退。不欲多示。旋作旋藏。不使其雋永膾炙於中朝人口。而知其爲華國手也。余竊恨之。先生之外祖陽村先生。嘗入朝。太祖高皇帝使詣文淵閣。與一時文士。比肩以遊。仍命題賦詩。大加嘆賞。親製詩賜之。而壽梓流傳。爲先生永世家寶。先生文章事業。有祖風烈。倘使同其遭遇。露其精華。則吾東方入覲天庭。展布所學。紆皇眷而見知於天下。自是一家事。而太史氏。世書其美矣。豈獨是日課而已哉。先生囑余書藁。辭不獲。遂塞命云。時天順六年蒼龍壬午中秋下旬。延安李 淑瑊 次公。書。</text>
<title>讀北征錄[姜希孟]</title>,<text>頃承新藁。焚香圭復者累日。至忘寢食。不能釋手。何余嗜之多乎。景醇 竊自惟念。是編雖小。備全衆妙。其用律精嚴。則如高人義士坐談禮義。不踰繩墨。悲懷慷慨。則如楚澤孤臣抆淚嘔唫。怨悱不辭。長篇大作。則如淮陰老將坐籌轅門。百萬精卒。隨其指畫。自漢都曁燕京數千里跋涉之勞。雄藩上都人物之美。禮樂之盛。括盡無餘。如董狐良史。隨事謹書。美惡自見。景醇 雖非具眼。閱奉使錄多矣。保合衆美。擅有三長。獨於是見矣。嘆賞不足。繼之以詩。夫子文章動海堧。往年曾得去朝天。佳山勝水三千里。短什長歌數百篇。變態春雲橫掩藹。高情秋月鬪淸姸。寄來一展晴䆫下。遼薊分明墮眼前。澆音哇咈亂人聽。到得君詩眼忽明。金椀蔗漿隨嗜好。玉壺寒露洗膻腥。看來頓覺沈痾愈。妙處渾疑道骨成。愧我平生無好語。細唫終日卧風欞。姜希孟景醇稿奉題徐剛中西征錄後[申叔舟]作客燕都問幾秋。如今高卧思悠悠。沈吟半日西征錄。磊落山河盡舊遊。申叔舟泛翁麻川集奉還。希收。下落。因寫七言一絶寄去。幷致意剛中徐相惜未會也。[楊琚]麻叟詩詞最可人。箇中徐子更淸新。何時得向朝鮮去。約會行歌漢水春。鍊東子楊琚</text>
<title>次朝鮮國徐宰相詩韻[梁鵠]</title>,<text>萬里皇華使。來觀上國光。衣冠同一制。萍水各他鄕。東海波濤闊。南天日月長。何時重再會。極目永相望。安南國副使梁鵠</text>
<title>次韻徐奉使用蕭進士山海衛登樓詩[丘霽]</title>,<text>一望高樓思渺茫。野空雲淨曠遐荒。山連薊樹千重碧。海接蓬萊萬里長。戀主此心遙望闕。榮親晝錦蹔還鄕。明春匹馬重歸覲。喜際唐堯冠百王。碧空如水共茫茫。一片孤城倚大荒。北控胡夷關塞遠。東通王貢海天長。欣逢治化隆千古。那有才賢滯一鄕。菲薄曾將三策獻。許攄忠藎答明王。遼陽進士丘霽</text>
<title>日休連日枉辱佳篇。僕才窘。閣筆者有日。今復用別韻見寄。奉翫數四。喜其巧速。聊復賡和。但詞語拙蕪。不無雷門布鼓之譏。伏冀斤正見敎。六首</title>,<text>功名踰分夢耶非。擢拔深蒙聖主知。北海釀成千日酒。南山齊獻萬年巵。詞人已撰康衢頌。國史須編大雅詩。接武夔龍能黼黻。小臣愧乏補毫絲。一善何曾救百非。居然不欲掩人知。堪憐涸鮒游車轍。早怯懸蛇落酒巵。墮緖欲尋韓子學。餘芳曾丐杜陵詩。分明方寸無塵滓。鏡裏新驚鬢似絲。晩矣吾今悟昨非。高懷落落許誰知。欲求大藥須金鼎。時愛醇醪滿玉巵。夏葛冬裘聊卒歲。春花秋月盡供詩。前身杜甫窮妻子。更有何人乞一絲。一罇濁酒忘是非。餘外紛紛都不知。醉似畢郞猶盜甕。壯如樊將敢辭巵。百年豪氣凌雲賦。萬古文章吐鳳詩。世事老衰尤可厭。年來始信墨悲絲。世事紛紛妄是非。非魚誰復得魚知。生涯落托三間屋。歲月消磨幾酒巵。劉毅家貧工戲擲。樂天老去酷耽詩。悠悠空費江南夢。一艇淸風裊釣絲。人情是是與非非。我自昏慵百不知。敢望熱官容冷語。從敎淺量倒深巵。容顏矍鑠非緣老。心事蹉𧿶正坐詩。獨倚南䆫人不到。半簾斜日雨絲絲。</text>
<title>用前韻。寄日休求和。五首</title>,<text>病日相攻事日非。瞢然世故耳無知。閑餘苦憶山中藥。醉後頻傾月下巵。紅幙碧幢那解夢。綠紞金鎖謾題詩。北䆫高枕涼如水。時有淸風送一絲。故舊年來大半非。斯文邂逅少相知。白頭笑我勞鉛槧。靑眼逢君擧酒巵。退之共憶城南句。白也相思渭北詩。流水高山音寂寞。鸞膠直擬續琴絲。浮名擾擾是還非。身世蹉𧿶只自知。死後劉伶應有鍤。生前太白可無巵。玄花翳眼都緣病。白雪渾頭不爲詩。憶昔江湖行樂處。盤中銀鱠細於絲。冷語庸姿世所非。雅懷踈蕩只君知。香生蟹眼茶煎鼎。光動鵝黃酒滿巵。鄭老虛傳三絶筆。張衡莫作四愁詩。百年自可商量過。世事紛如似理絲。三十九年吾已非。人情世態寧得知。百憂幷集似焦釜。萬事健忘如漏巵。俗體何須右軍字。苦吟不學東野詩。嗟哉此日足可惜。皺盡紅顏頭欲絲。</text>
<title>次日休陪高陽左相遊西湖韻</title>,<text>十頃西湖鏡面寒。上公登眺倚闌干。嘉賓滿座神仙會。勝日開筵景物閑。雅與晉公思綠野。高懷謝傳向東山。風流文彩當時勝。都在昇平氣象間。我笑廣文學士寒。一生詩酒外非干。老曾不减唯豪宕。醉或無何似等閑。狂歌自信欹烏帽。起舞從敎倒玉山。日暮扶歸天正雪。不知身在畫圖間。簾幙沈沈特地寒。纖塵一點不相干。賞心美景思難並。勝友嘉賓得自閑。行樂也應追赤壁。風流亦不减香山。人生得意寧過此。氣象春風四座間。登臨膚粟已生寒。咫尺雲宵直上干。野柳江梅俱動色。滄波白鳥儘長閑。綺席春風開北海。珠簾暮雨捲西山。相君愛客何曾比。高義當求簡策間。濃暖春風欲放寒。何妨登眺此闌干。到頭萬事不如醉。屈指一生無過閑。擊缶自知生耳熱。騎驢不覺聳肩山。若爲倩得丹靑手。畫出風流一幅間。</text>
<title>又次日休陪左相遊西湖韻</title>,<text>鏡湖曾勑賜。傑閣倚雲深。相老金樽興。詞人白雪吟。江山千古地。會合百年心。記憶闌珊處。霏微薄暮陰。漢水漲初綠。江樓春未深。明時多暇日。長醉勝醒吟。人世蹉𧿶事。交親邂逅心。淸懽難衮衮。遮莫日西陰。危樓千尺上。春水半蒿深。纔罷憑闌興。俄成倚棹吟。江聲醒客醉。山色可人心。有約重遊日。丁寧綠滿陰。龍山眞勝地。麻浦最淸深。好是江頭醉。元非澤畔吟。香醪浮盞面。銀縷落盤心。白雪如催興。飛飛晩更陰。吾道何曾喪。斯文骨肉深。序追桃李會。詩勝渼陂吟。滿目皆春事。回頭足賞心。期遊宜秉燭。不必管晴陰。文章今哲匠。酒量海深深。半醉復盡醉。長吟時短吟。看君雙白鬢。知我一丹心。機事都消盡。終然似漢陰。</text>
<title>再和前韻</title>,<text>一生迂拙且貧寒。偃蹇然非志學干。高帽蹇驢從濩落。佳山勝水愛寬閑。詩寒酷似孟東野。吟苦多慙陳後山。聞說西湖眞勝地。不妨下客坐中間。病餘瘦骨怯春寒。宦夢羈愁苦逼干。人世幾回人事迫。此身應與此心閑。烏帽從今欺白髮。紅塵自古隔靑山。誰能挽我江南興。已有新詩滿袖間。詩書不負腐儒寒。違道何曾望譽干。莫學宗元文乞巧。直從潘岳賦居閑。輕舟短棹半蒿水。布韈芒鞋千疊山。何日君恩皆報了。暮年身世寄田間。惻惻春風陣陣寒。夜深星斗正闌干。茶甌藥鼎病初定。紙帳油燈身正閑。細說踈才孔北海。人言直道眞西山。此心耿耿憑誰語。不愧乾坤俯仰間。紛紜世事膽生寒。白髮於人勢易干。百歲誰成千日醉。萬金難償一春閑。壯懷我昔能呑夢。豪氣君今欲拔山。歌罷樽前相對笑。時看黃色起眉間。社日初經又食寒。天時人事動相干。流觴曲水追前事。問柳探梅又一閑。工部高吟誇上巳。右軍勝跡說稽山。年年愧負尋春興。暯鼓朝鍾了世間。</text>
<title>三和前韻</title>,<text>爲官閑有味。多病老尤深。淸曉扶頭坐。明䆫袖手吟。悠悠成晩節。落落是初心。日課詩爲史。聊書晴復陰。世情隨日變。交道與年深。捫虱宜高話。雕蟲莫苦吟。浮沈皆有數。窮達可觀心。往往來詩好。前身姓必陰。</text>
<title>次韻日休見寄。五首</title>,<text>十載抽毫侍禁闈。恩榮曾得賜朝衣。南宮地切才何補。北極天高望不違。曉趁班鵷趍玉陛。暯騎羸馬下金扉。有心耿耿徒懷古。自有虛名惹是非。紙䆫朝日淨暉暉。短髮新梳攬弊衣。學道無成身漸倦。謀生甚拙事皆違。心閑自適時開卷。客至從嗔日掩扉。芳臭他年靑史在。不知某是某爲非。頭邊歲月疾如飛。塵土東華染素衣。才氣少年曾濩落。功名十載政依違。山中何處靑精飯。江上吾家白板扉。行止悠悠眞若此。而今始自悔前非。少日靑樓妓作圍。相逢隨處典春衣。年來苦被名韁絆。佳節還悲樂事違。浮世悠悠生白髮。故人衮衮到黃扉。功名亦自從吾分。公論他時有是非。曉攬靑銅髮漸稀。自知淸瘦不勝衣。高山流水知音少。問舍求田宿願違。北寺尋僧携木杖。西隣訪客扣荊扉。十年往事渾如夢。辜負鷗盟事又非。</text>
<title>再和 二首</title>,<text>宦路驅馳汗已揮。風霜十載弊狐衣。貧能嗜酒人開謗。老更耽詩世已違。杜老潸然愁破屋。陶潛行矣有柴扉。因思四十年前錯。有口吾曾辨是非。年來瘦病减腰圍。淸曉扶頭起攬衣。鼠目豈堪爲世用。龜腸終亦與時違。兩山偃蹇能排闥。萬竹扶踈自映扉。最識世間閑是味。討蓴燒芋未應非。</text>
<title>積雨連旬。爲患甚大。昨稍開霽。入夜復作。勢甚劇。不能不有感于懷。曉起悵然有作。</title>,<text>去年枯旱不可說。天地爲爐焦玉石。田原不髮僧頭禿。今年惡雨惡難如。懷襄汗漫凌大虛。蒼生蠢蠢嗟其魚。一有一無俱是凶。誰主張是由天工。天工天工豈無情。要使物物皆生生。胡爲不齊一至此。必使傷和而後止。我意上帝儘蕩蕩。慮或不周天地廣。旱魃雲師竊化機。迭爲用事作福威。蟣虱小臣稍學文。直擬草䟽叫天閽。上帝頷頭一回顧。下哀昏墊震且怒。斬彼旱魃投有北。絲分鱠切紛如雪。戮彼雲師誅龍蛟。欲辭葅醢安所逃。然後風五且雨十。乾淸坤寧調玉燭。愆陽伏陰不復作。天下萬歲如一日。滿眼禾稼堆似岳。釀酒萬斛復萬斛。堯水湯旱於吾何。與君一醉放高歌。高歌一聲遺羲娥。</text>
<title>次韻日休黃雀詩</title>,<text>最怜爾黃雀。求食啅庭除。觸處多機穽。將身愼步趨。何須角穿屋。已有足成書。我乏金彈手。無心欲睹渠。</text>
<title>次韻日休戒老僕詩</title>,<text>人生百歲不滿百。我胡役役勞吾生。朝鍾暮鼓走似狂。只爲口腹徒營營。有婢赤脚奴長鬚。驅使所欲長不盈。汝亦當初一天民。胡爲得此臧獲名。愧食尒功傭尒力。辛勤役使吾心寧。嗟尒冬寒不緜暑不葛。篋無儲兮盎無嬴。君不見古來貴人門地熱。輿臺廝養凌公卿。豈如尒輩苦艱難。朝鹽暮虀當大烹。我不願楊家奢麗肉臺盤。又不願卓氏富豪傾都城。一生擬尒爲手足。聊可代勞仍代耕。昌黎星李賀奚。亦足托主流芳榮。告尒珍重當自惜。死生終始能服貞。</text>
<title>送宋僉樞奉使日本 處儉</title>,<text>萬里梯杭聖化同。君今持節向天東。盛唐妙選殷員外。南越高名陸太中。繫馬扶桑看出日。開帆滄海駕長風。由來刺刺非男子。始信蓬弧意氣雄。昨夜文星照海涯。日邦東望淨無波。遠遊司馬四方志。奉使張騫八月槎。蜃閣有時呈海市。鼇峯何處是仙家。歸來乞我扶桑繭。五色文章演紫麻。</text>
<title>送書狀官李注簿 覲</title>,<text>少年書狀氣雄豪。奉使扶桑萬里遙。唫外白雲橫馬島。行邊紅日浴鯨濤。自知襟度東溟闊。人仰文章北斗高。從此日邦增紙價。詩成珠玉在揮毫。滄海曾聞小似杯。秋風百丈健帆開。行尋織女機邊到。爲訪蓬萊島上回。杖節明時酬壯志。馳聲絶域仗奇才。明春軟脚知何處。上花鸎花錦作堆。</text>
<title>寄尹宜寧同年 子濚</title>,<text>平生最識茂松賢。生死論交二十年。名宦定慙爲曾伍。文章端合在盧前。鸞栖枳棘曾非地。鵬聳雲霄自有天。同甲頭顱今四十。感時懷古一潸然。南北睽離數載餘。相逢卽別意何如。知君自有屠龍手。愧我會無薦鶚書。百歲人生多聚散。一時交道更吹噓。今朝想得還鄕樂。剩著萊衣慰倚閭。</text>
<title>次韻尹宜寧見寄</title>,<text>今代文章伯。精深似六經。才高眞赭白。詩好見藍靑。世事浮雲變。交親病葉零。相逢宜衮衮。歲月速郵亭。百年眞鼎鼎。雙鬢已星星。未學屠牛法。曾知相馬經。詩能瘦顏面。酒可放骸形。知子靑雲興。高飛上紫冥。身世悠悠事。休書咄咄空。閑情思綺季。煕俗想羲農。宦興紗如薄。鄕心粥已濃。行當投紱去。歸問尒家東。</text>
<title>述懷。寄尹同年。</title>,<text>故舊彫零似曙星。今君邂逅眼增明。功名莫嘆黃楊縮。身世堪驚白髮生。詩酒更尋前日約。弟兄難改十年情。他時人物存公論。吾輩相從豈爲名。千載風雲際一時。功名麟閣揔英奇。書生本乏封侯骨。老物唯餘忤俗姿。自笑季眞狂嗜酒。人言高適晩能詩。悠悠身世成何事。同甲相逢鬢欲絲。</text>
<title>尹宜寧見和。復次前四韻以呈。且希和敎。</title>,<text>玉堂當日翰林賢。山立揚休少壯年。才調敢居諸子後。風流當置古人前。聲名君已騰雲路。身世吾曾上木天。交道百年知己少。一尊相對思悠然。功名從古是非餘。懶拙吾今復自如。語不識時空識字。學非傳道敢傳書。陶潛久矣思歸去。喬岳胡然强吸噓。羨子蜚騰今有日。錦衣光亦動鄕閭。宦海浮沈夢自驚。江山何處豁雙明。十年托契唯毛穎。萬古知心是麴生。自識此身無長物。定從何處見高情。男兒芳臭渾閑事。不欲區區强好名。功名須惜少年時。志節堂堂頗自奇。桃李爭誇兒女面。松杉獨負棟梁姿。流傳空愧南人賦。歌詠追思大雅詩。堯舜致君應有術。不堪靑鏡鬢如絲。</text>
<title>次韻送日本釋秀彌首座</title>,<text>碧眼稜稜有道風。水雲蹤跡任西東。遊方已遂三生願。在在江山滿目中。曹溪師獨繼高風。西敎須知滿日東。千里幸逢眞面目。呵呵一笑不言中。金井梧桐葉落風。空階小雨響丁東。靑燈寂寂三更夜。欹枕思鄕一夢中。高帆百丈駕長風。遙望扶桑是海東。歸去何時還入定。老松應偃舊房中。江神應借一帆風。遠客歸來西復東。蜃市浮空波萬頃。乾坤都在有無中。</text>
<title>己卯春三月。兩宮廵後苑觀稼。與宗戚勳臣。極歡而罷。後七月日。羣臣作圖以獻。</title>,<text>聖主嗣大寶。寅恭崇儉德。玉食不自安。菲奉亦卑服。慨念小民依。艱難知稼穡。上苑闢南畝。田功常在目。聖澤之所濡。禾稼自生植。春風扇微和。紅芳兼綠縟。淸燕一日閑。兩宮勤輦轂。不勞千里廵。省耕臨咫尺。草木擧欣欣。江山俱動色。宗勳齊蹈舞。醉飽陪燕樂。臣聞周家興。王業自后稷。後嗣不忘本。豳詩歌七月。我王復前聖。憂勤不遑食。恨乏大雅手。歌詠傳無極。稽首獻此圖。庶幾嫓無逸。</text>
<title>送平安監司曹同年 三首○孝文</title>,<text>少年兩榜忝交親。生死論情二十春。愧我南宮空知拙。喜君西道好宣廵。靑雲今日逢知己。白首他時仗故人。臨別贈言須記取。更將功業樹昌辰。君爲翰苑我花磚。文彩風流少壯年。當日情親深骨肉。中間聚散似雲烟。萬事百年慙病骨。一盃三疊阻離筵。從今何處相思夢。浿水華山兩渺然。使相風流儘可誇。西都自昔說繁華。大同江上山如畫。浮碧樓前月似波。錦纜牙檣隨處樂。靑娥皓齒惱人多。送君記憶曾遊地。蹤使重過奈病何。</text>
<title>贈吳隣兄，黃同年兩丈。</title>,<text>我本當初自在身。只因名宦强袍巾。一生空愧吳居士。眠食安閑養性眞。貧難得酒然耽酒。病不能詩尙愛詩。冷面狂言誰復記。人情世態我無知。禮曹病後面新瘦。直講醉時髯輒張。若遇主人靑眼會。可能無意具壺觴。浮生四十已知非。美景良辰樂事違。殷勤爲有中秋月。好向西隣盡醉歸。</text>
<title>有懷</title>,<text>天地吾堪老。星霜病已深。鄕愁連鴈字。客夢破蛩唫。細細風翻帙。沈沈月滿琴。生涯眞若此。飄泊若爲心。</text>
<title>夜坐</title>,<text>城東一隅地。院宇四山深。河漢高秋影。松杉半夜唫。壺尊閑有味。藥物病難禁。坐占燈花喜。親朋送好音。</text>
<title>卽事</title>,<text>落日鉤簾外。秋風步屐間。黑雲拖白雨。紅樹對蒼巒。多病常思退。居閑却勝官。百年愧眞隱。頭上尙朝冠。</text>
<title>卽事</title>,<text>瓦盆燒朮細烟紆。一室溫溫暖地爐。藥物有時蘇病骨。蒲團聊復學僧趺。</text>
<title>聞兩宮幸楊花渡觀船</title>,<text>千載升平屬盛辰。欣聞二聖幸西津。王靈顯赫似湯武。母則徽柔嫓姒莘。鳳輦宮中雲擁瑞。龍舟江上水生鱗。當時扈從皆勳舊。勝日佳辰樂事新。</text>
<title>晨興</title>,<text>晨興坐力疾。初日紙䆫明。薄酒難成醉。裌衣不勝淸。未如黃犢健。空愧白鷗輕。半老身如此。殘年益可驚。</text>
<title>小中秋</title>,<text>光陰窮病裏。不覺是中秋。隔壁蛩啼切。穿雲鴈影稠。月從今夜白。客在一方愁。只喜東蘺菊。將開泛酒甌。</text>
<title>中秋</title>,<text>天地中秋節。江湖一病翁。山梨紅結子。野菊綠成叢。雙鬢能添雪。孤蹤信轉蓬。親朋消息絶。獨坐雨聲中。</text>
<title>書懷</title>,<text>秋日經簷短。山風落木初。蹉𧿶空抱病。幽悶强拈書。藥物兼新舊。交情或密踈。人生在適意。此地亦吾廬。</text>
<title>追悼小女</title>,<text>去年此日汝猶在。今歲茫茫何所之。那復牽衣求棗栗。不堪流涕憶容姿。世間䑛犢誰無性。樹裏探環謾有期。我自悲傷人不識。如今四十更無兒。</text>
<title>中書大醉而歸。明日。吟成一絶。錄示李舍人。</title>,<text>中書深處錦筵齊。羯鼓聲高舞袖低。滿坐斯文應拍手。南宮先醉政如泥。</text>
<title>記夢作</title>,<text>白白紅紅自有時。天工造物眇難知。羣花野外開無數。獨有梅花開較遲。</text>
<title>春日卽事</title>,<text>山花如拭柳如梳。庭院無人鳥自呼。貧病已知春興少。悠悠終日讀殘書。</text>
<title>自詠</title>,<text>百年身世是酸儒。萬事悠悠只撚鬚。驢子東南雙鬢改。蝸廬天地一身孤。蓴鱸張翰翻然去。松竹淵明久矣蕪。我有薄田山下在。殘年勤稼納官租。</text>
<title>華盖山途中</title>,<text>南江水色碧於酒。西嶺花開紅似霞。蹇驢孤客向何處。靑山隔水似君家。</text>
<title>卽事</title>,<text>綠陰幽樹小䆫開。庭院深深長綠苔。啼鳥數聲初睡覺。日長濁酒兩三盃。</text>
<title>斗谷</title>,<text>洞裏人居少。溪邊客獨行。山雲晴復雨。林路翳還明。池面可花影。石間多水聲。詩成唫又改。信馬過江城。</text>
<title>蟹洞</title>,<text>兩岸靑山夾水來。岩奇樹老畫屛開。客行到此詩先就。未老年前幾度回。雨過橫塘水亂流。夕陽人影卧橋頭。山深客斷汀洲靜。鷄䳵鵁鶄亦自由。</text>
<title>謾成</title>,<text>杜老眞成野。安仁且賦閑。日長書卷裏。興在水雲間。燕語頻呼主。蛙鳴不屬官。浮名政安用。獨坐懶衣冠。</text>
<title>村家卽事</title>,<text>一村桑柘綠初成。茅屋晴䆫滿意明。喜見山妻無事在。手調小紙看蠶生。</text>
<title>雨中卽事</title>,<text>病裏靑春可得追。滿團穩坐睡相宜。陰天朝暯渾難辨。細雨濛濛花滿枝。</text>
<title>自詠</title>,<text>古人皆達者。今我獨悠然。絶意論堅白。無心守太玄。浮生頭種種。獨坐腹便便。儒術誠難用。功名貴兩全。</text>
<title>村居</title>,<text>地僻江村四五峯。茅簷低小僅身容。婦因病卧妨蠶績。翁愛閑吟廢圃農。北里花殘餘宿釀。南鄰麥熟急昏舂。十年栽種終身計。野興悠悠粥面濃。結廬終擬妙高峯。敢向淸時望苟容。杜老不妨希稷卨。陶潛自道比羲農。秫田春到奴先種。粟米朝來婢自舂。病起始知人事絶。小䆫端坐睡還濃。</text>
<title>到村墅</title>,<text>兄弟年來各異鄕。東來十口尙淒凉。山城薄酒可謀醉。海郡陳鹽能救荒。事業百年留碧簡。功名閏月縮黃楊。夜深風雨空堂靜。獨坐居然是坐忘。</text>
<title>楊州水落山途中</title>,<text>雨霽江天月似眉。楊城歸路細於絲。不愁昏黑人家遠。照眼棠花白雪奇。松山山下雨新晴。稻田水白麥溝靑。小堤楊柳無人管。日暯微風絮自零。細沙白石小回灣。嫩草幽花暮色寒。幾番水落山前過。玉立崔嵬仰面看。</text>
<title>偶吟</title>,<text>朝來破屋盖黃茨。坐倚南䆫恰得詩。永日桑林烏啄葚。小風松樹鶴翻枝。一區山水聊供興。萬卷詩書不救飢。此地終成投老計。殘年幸免北山移。</text>
<title>端午</title>,<text>客裏逢端午。悠悠歲月新。綵繩如絆我。蒲酒不辜人。佳節空添恨。浮名豈爲身。一陰方動處。萬事亦紛繽。</text>
<title>道中</title>,<text>夾路靑山似畫眉。小溪刳木獨橋危。西邊白日東邊雨。正是行人立馬時。</text>
<title>蓮塘</title>,<text>一塘生水綠悠悠。萬柄新荷不勝柔。忽有小風吹雨過。晩香分得半江秋。</text>
<title>琴師金典律詩卷。次崔樗亭韻。</title>,<text>期牙一去少知音。何幸逢君有此琴。細聽寒泉絃上起。時聞靈籟指間侵。高山流水音猶在。別鶴孤鸞趣已深。一曲峩洋誰會得。聲聲彈盡故人心。</text>
<title>韓判書狎鷗亭詩</title>,<text>北斗泰山吏部才。堂堂勳業冠雲臺。誓曾永與黃河在。盟或時尋白鳥來。自止自飛還自適。相親相近不相猜。一生終始韓忠獻。萬古斯亭並屹哉。</text>
<title>送李都事赴咸吉節制幙下</title>,<text>長白山蒼蒼。關河何逶迤。聖主勤北顧。大將鎭邊陲。之子中幕賓。才名人所知。丈夫有大志。功名當及時。王事有裨益。宴安非所期。出門拂袖行。何曾刺刺爲。我有一長劍。炯炯光陸離。水可斬龍蛟。陸可芟虎熊。霜刃固所試。所以持贈之。相笑兩不語。爲作離別詩。</text>
<title>送許都事赴平安節制幙下</title>,<text>許君國士器。大被明主知。論事上前日。運籌府中時。郗生曾入幙。高適亦持麾。北顧今方切。行行展所爲。特達男兒事。君今仗大威。銅盤眞可歃。羽檄正如飛。細柳春風拂。紅蓮曉霧霏。行當輸壯志。定斬郅岐歸。</text>
<title>送黃參贊以進賀使朝京</title>,<text>丹靑臺閣倚勳臣。奉使觀光被寵掄。禮樂文明全盛日。車書混合中興春。衣冠百辟陪鵷鷺。人物三韓識鳳麟。專對歸來深眷注。黑頭台鼎屬何人。</text>
<title>平壤大同江樓船。次鄭知常韻。三首</title>,<text>故國歸來慷慨多。夕陽何處竹枝歌。江山萬古渾如昨。黃犢坡南白鳥波。桃花春渚漲痕多。穩泛樓船發棹歌。更待夜深扶醉去。碧天如水月如波。客舍靑靑柳色多。春風一曲渭城歌。爲報主人休進酒。今年別淚又添波。</text>
<title>成川江樓船</title>,<text>巫山十二曉峯尖。一水澄澄蔚似藍。花蘸碧波光亂滴。鳥飛靑嶂影淸涵。春風盡舫霏紅霧。明月高樓捲翠嵐。往事微茫登眺好。始知風物勝江南。</text>
<title>病中遇初度。述懷示尹淡叟庚兄。</title>,<text>四十逢初度。自嘲還自寬。才踈空膽大。語冷且心頑。碌碌難成事。悠悠不稱官。雖然有一拙。端不負儒冠。惟庚吾以降。今日白頭新。嗜酒妻頻諫。耽詩我自嗔。高談狂不諱。多病懶成眞。屋漏然無愧。分明似古人。世事多如髮。迂踈我自怡。寒無氈可坐。醉必鍤相隨。身世還如此。頭顱不卜知。功名留已足。擬賦去來辭。</text>
<title>再和</title>,<text>歲月堂堂去。乾坤蕩蕩寬。自慚多濩落。誰復記踈頑。有志非干祿。無才已曠官。如君眞特達。終不誤儒冠。百歲三分過。一生萬事新。狂難排衆謗。貧亦任妻嗔。高放陶元亮。風流賀季眞。嗟予生苦晩。邈矣世無人。俯仰一室內。陶然心自怡。詩書端不負。名實本相隨。白壁休三獻。黃金愧四知。交親唯子在。酬唱不須辭。</text>
<title>三和</title>,<text>久知塵世隘。轉覺醉鄕寬。宦興如鹽淡。人情似石頑。迂難營產業。懶不勝衙官。白髮還多事。居然已滿冠。侵尋唯病骨。滿眼時事新。隱几吾方樂。敲門客已嗔。讀書觀物理。嗜酒豁天眞。屈指交遊少。斯文皆可人。野拙本心性。悠悠長自怡。已聞詩可坐。誤噵妓相隨。菽麥愚難辨。雷霆醉不知。唯餘一生事。萬古托文辭。</text>
<title>送姜領相歸覲晉州詩</title>,<text>晉山蒼翠接蓬島。高堂瑞靄生萱草。中有鶴髮大夫人。天降繁祉錫難老。生兒已見極品尊。黑頭麟閣收奇勳。長得承恩去歸覲。祖席冠盖多如雲。母恩如此君寵厚。要赴良辰一稱壽。金盤初獻千年桃。銀甕試開紫霞酒。白日香風度蕭鼓。錦袍犀鞓綴彩舞。况看桂子與蘭孫。文彩照映珊瑚樹。門闌佳氣靑春溢。盛事驚傳萬口說。人間盛事古莫並。求之神仙亦第一。嗚呼人生天地中。爲子必孝爲臣忠。猗歟相公雙美全。流芳簡策應無窮。安得記事馬與班。千古萬古炳靑丹。且問此詩作者誰。舊時史官今禮官。</text>
<title>是日。餞罷領相。申左相，權右相。自漢江樓聯鞍徐行。佳妓數隊。前行歌舞。行至典廏署前街。有以壺酒來慰者。兩相於馬上。成小酌開懽。抵暮到權兵曹 懽 家。開筵極懽。夜分乃罷。居正 終始參末。不勝自幸。明日。吟成近體二首。伏呈兩相鈞軒左右。以資一笑。</title>,<text>江樓餞罷又重懽。兩相風流伯仲間。皓齒靑娥䭾細馬。舞衫歌袖拂雕鞍。誰家壺酒頻頻送。滿目溪山緩緩還。此是大平眞氣象。憑君須作畫圖看。黑頭勳業照麒麟。有暇東山興已新。禮樂百年全盛日。風流一代大平春。華山矗矗明銀雪。漢水粼粼起玉鱗。從此不妨爲故事。題詩落魄豈無人。</text>
<title>次韻沈判事 璿 豐壤別墅詩韻 六首</title>,<text>江鱸如雪蟹初黃。香甕新開酒滿觴。早卜菟裘君得計。無田可去我堪傷。黃鷄爛熟白醪香。野老相逢不計觴。畢竟何人爭子所。山林朝市異閑忙。淸時無暇事閑遊。兩字功名已白頭。未報君恩歸不得。故山松桂幾番秋。君向江湖取次遊。我今身世大悠悠。歸田有興吾能說。臨水登山事事幽。蜀魄啼殘月四更。山中事事緫關情。悠然記得詩成處。花有淸香竹有聲。山能偃蹇水能淸。相對依然愜素情。何日鏡湖蒙勑賜。好將骸骨送殘生。</text>
<title>又次別墅詩韻 二首</title>,<text>十里奇觀簇一亭。登臨暇日暢神情。四時花卉留春色。半夜松杉作雨聲。盤谷舊聞山水勝。輞川今見畫圖淸。佛岩我亦茅廬在。去矣終當老此生。紅槿花開白板扉。君家三徑故依稀。知章歲晩能耽酒。杜甫朝回可典衣。擧酌湖光迷瀲灧。捲簾山色轉霏微。無人識得歸田興。鷗鳥相親兩不機。</text>
<title>金子固邀至其第。設小酌。醉後有作。</title>,<text>勝日多餘暇。能來問子家。池荷經雨足。溪柳受風斜。狂客銜杯樂。妖姬密席歌。明朝醒已盡。此興定如何。</text>
<title>再和</title>,<text>西隣居士宅。東里醉翁家。楊柳千行直。菰蒲一徑斜。長身誰解舞。皓齒不停歌。縱使風情在。其於白髮何。</text>
<title>三和</title>,<text>昨過百花塢。隔墻黃四家。南山當戶滴。新月入簾斜。簷燕雙飛舞。池蛙兩部歌。紛紛浮世事。只可飮無何。</text>
<title>四和</title>,<text>落魄誰家子。常尋有酒家。鸎花馬蹄疾。風雨帽簷斜。無日不長醉。有時空短歌。百年只如此。此興君謂何。</text>
<title>端午 二首</title>,<text>又是天中節。光陰似轉丸。何人腰服艾。有客佩紉蘭。燕子微風動。榴花小雨寒。年年蒲節酒。自可養衰殘。吾生眞落托。倐忽換涼炎。世事如炊黍。功名似採蟾。紵衫輕細細。竹扇弄纖纖。佳節虛經過。居然白髮添。</text>
<title>子固家。大醉而還。二首</title>,<text>功名十載走長安。瘦馬凌兢骨似山。破帽短靴何處客。又乘微雨過蘇端。家在南塘第五橋。名園今復見榮招。前身杜甫人休笑。點筆題詩酒半豪。</text>
<title>再和 二首</title>,<text>髯斷詩成字未安。蹇驢行處聳肩山。幽花野草渾無賴。驅盡閑愁入筆端。柳陰深處百花橋。知有濠梁苦見招。滿座佳兒皆第一。休嫌老客獨麄豪。</text>
<title>重到南宮。書示同年尹正郞。</title>,<text>南宮重到愧諸郞。迂闊如予乏寸長。鬢髮多慚成白雪。功名可笑縮黃楊。狂言冷面誰能數。世態人情我不當。賴有年寮容我拙。悠悠又度四星霜。</text>
<title>戲贈成內相同年</title>,<text>僕再爲工，禮兩曹參議。一爲吏曹。嘗宣慰使臣於義州。又奉使朝京師。皆假腰金帶。自吏曹陞樞密。國家舊例。僕以不才薄命。亦不隨例。是可愧也。戲作數絶。爲斯文一噱。四十頭顱祗可憐。磨驢蹤跡又依然。功名到此吾知足。人說黃楊厄閏年。幾番金帶還銀帶。兩度工曹又禮曹。枉被人言年少者。南宮當日我年高。判書，參判。皆年少於我。同榜題名二十春。一時嘉靖四三人。我腰有分銀如舊。雙鬢胡爲又學銀。曾聞橘渡淮爲枳。今怪金過水作銀。嬴得故人長笑我。不堪白首被妻嗔。</text>
<title>辛巳立春</title>,<text>春爲歲之首。天事近於人。理自終還始。道應屈必伸。潛知六甲促。驚見五辛頻。萬物皆生意。吾今喜得新。</text>
<title>寄李僉樞</title>,<text>交遊冷落漸相踈。珍重故人折簡呼。徑欲携壺一相訪。其於風雪病難扶。憶昔匡山逢李白。一䆫風雨夜論詩。至今塔上題名在。復記摩挲幼婦碑。少日陪遊只數君。雲臺麟閣策高勳。一生苦被儒冠誤。我是前身鄭廣文。寂寞窮廬近歲除。瓦盆濁酒擁紅爐。一年强半身渾病。坐對梅花似我癯。</text>
<title>除夕</title>,<text>餽歲吾何事。靑燈一笑開。椒花傳舊頌。栢葉泛新醅。臘爲寅前駐。春從子後來。天時與人事。已被兩年催。</text>
<title>元日</title>,<text>四十是强仕。今添又二春。屠蘇宜後飮。老病已先人。身世何由健。生涯敢諱貧。殷勤一年事。梅柳亦精神。</text>
<title>人日獨酌</title>,<text>新年栢子酒。人日草堂詩。只欲無何飮。初非用意爲。梅花春欲鬧。雪色暖先知。說與靑銅鏡。胡然兩鬢絲。</text>
<title>正月初九日。外祖忌辰。與權右相三昆秀。同往開菴寺設齋。</title>,<text>淸曉聯鞍出禁城。滿山積雪馬蹄鳴。雲深不識招提處。樹隔遙聞梵唄聲。人向棧橋扶杖去。僧從石竇汲泉行。忌辰君子終身孝。此日同來四弟兄。</text>
<title>成川辛使君詩卷。次申左相，朴判書，李提學詩韻。六首</title>,<text>關西雲物重依然。今歲相逢似去年。驛路悠悠幾驅馬。郵亭寂寂且同眠。蹉𧿶世事嗟無地。珍重交親擔有天。却喜使君豪氣在。風流亦不减年前。酒罷樽前笑不休。感時懷古思悠悠。我曾開卷參經幄。君正抽毫侍御旒。此日偶成萍水會。頻年空費澧蘭愁。明春來歲定何處。信美他鄕不可留。爲州廉簡子當然。畫戟香凝日抵年。似說鄕村無鶻擊。曾聞閭落有庬眠。鸞棲枳棘終非地。鵬聳雲霄自有天。丹詔徵還應不遠。聲名當置寇黃前。冷言狂態盖棺休。碌碌眞慙物議悠。一字何曾補皇衮。十年長得侍宸旒。大器晩成君自屈。虛名早竊我堪愁。朝庭選用皆公道。頗信功名已足留。東風驀地花欲然。宦興羈愁又一年。老去何曾如特健。困來方欲學蠶眠。淸明寒食連三月。鴨水華山接一天。假寐郵亭成小睡。九重宮闕五雲前。馳驅南北幾時休。迢遞關河道路悠。水漲春江生錦穀。雪消陰壑綴珠旒。芳草暖烟抽別恨。桃花細雨釀新愁。繁華到處膓堪斷。莫學昌黎越笑留。</text>
<title>次大常博士高閏謁聖詩韻 使臣唱和。皆代人作。</title>,<text>巍巍我宣聖。德與天地齊。六經揭日月。萬古開黔黎。鑽仰何高堅。欲從不可爲。一脉不墜地。穹壤相與俱。文敎久東漸。皇天其我私。絃歌藹鄒魯。禮義皆文辭。千秋尊廟祀。衣冠咸在玆。左右儼籩豆。佩服兼書詩。皇華天上來。駕彼於焉來。孔聖昔欲居。此語誰能欺。我生千載下。尙想空遐思。泰山何崇崇。景仰安可希。三復謁聖詩。長夜今何其。</text>
<title>次內翰陳先生 鑑 謁聖詩韻</title>,<text>陪侍皇華謁廟靈。從容禮法見眞情。詩書旣已尊吾道。事業終期到列卿。妙句堪驚金地擲。踈才自愧瓦雷鳴。由來根本斯文地。更有流傳萬古聲。內翰承綸下玉墀。高才詎可管中窺。九重恩詔懷殊俗。萬里車書混四夷。家法予昂傳有自。使華殷侑繼伊誰。東來此日聲名大。一揖淸芬是我師。天上仙人白玉堂。珊珊鳴佩簉鵷行。篇三百詠詩無敵。斗十千傾酒幾塲。使節遠傳金檢煥。錦袍猶惹御爐香。偶然投我瓊瑤什。明月輝輝照夜光。</text>
<title>次陳內翰漢江詩韻</title>,<text>㟮兀瓊樓壓古津。使華風韻見天眞。已從滕閣吟孤。更向松江得細鱗。山水可供佳客興。杯盤長愧主人貧。放船落日傳觴急。剩判樽前醉倒頻。畫船蕭鼓水如藍。坐上天人樂且湛。絶壁緣江連漢北。輕陰拂席近終南。仲宣作賦登樓興。太白題詩倚酒酣。要識溪山留客意。晩風吹雨白毿毿。須信楊花特地幽。皇華伯仲見風流。金牋綵筆詩添興。雪膾瓊漿酒破愁。草樹遙連黃犢岸。烟波長送白鷗洲。西湖此會眞堪畫。妙手終煩顧虎頭。</text>
<title>次高太常漢江詩韻</title>,<text>澄江萬丈琉璃碧。美酒千鍾琥珀杯。好雨天敎留好客。更看明月醉扶回。鸞刀細切銀絲膾。美酒頻添白玉杯。微雨好風吹小艇。勸如不極不須回。又 二首十里西湖畫舸浮。使華行樂見風流。晴川芳草黃樓句。桂棹蘭橈赤壁舟。詩酒可供賓客興。笙歌解破古今愁。江山如此人如玉。此會吾應說白頭。山光水色共浮浮。萬頃澄波碧玉流。杜子秦淮題繡句。蘇仙赤壁泛蘭舟。檣帆鷗鳥來相近。笙管蛟龍聽亦愁。從此西湖留勝跡。燕山北望幾回頭。</text>
<title>楊州樓院。次姜景醇韻。</title>,<text>小雨平郊綠漸勻。江梅已子杏初仁。江山十里眞如畫。寫出新詩字字珍。誰家籬落掩柴門。柳暗花明又一村。日暮蹇驢不知處。小橋流水月明痕。道峯山下一精廬。滿壑松風萬籟噓。二十年前讀書處。祗今如夢又非歟。擧酒高樓一笑開。靑山無數矗成堆。十年空賦歸來興。白髮多情故故催。</text>
<title>寄書平安曹監司。求鷹。</title>,<text>梅花䆫畔讀書燈。身世吾今似老僧。有時攪起顚狂興。穩跨靑騘學臂鷹。</text>
<title>送康參判巡察咸吉道 二首</title>,<text>同榜聯名二十年。遊山往事夢相牽。交情依舊無深淺。宦路如今或後先。鉛槧區區吾已老。聲名藉藉子方賢。南宮此日叨參末。祖送東門倍惘然。鐵關東北路迢迢。幾度君乘使者軺。草木已能知姓字。兒童復喜擁旌旄。風翻黑水千層舞。雪壓白山萬丈高。也識威靈振沙漠。聖君方欲倚賢勞。</text>
<title>送耆伯之任咸悅 四首</title>,<text>耆伯我知己。文兼吏治優。幾年從薄宦。今日去爲州。驥足斯難展。牛刀試可游。如君眞悃愊。人物寡時儔。溧北孟東野。河東薛使君。當時雖小邑。萬古有淸芬。莫嘆鸞栖棘。行看鳳翥雲。他年碑德政。我欲跋斯文。作吏多稱俗。爲儒例說迂。才難適世用。事必合時須。我今違壯志。子可惜良圖。去去能相憶。吾詩政不諛。錦水連湖水。家山接郡山。風流彭澤後。行樂習池間。露冕靑春好。鳴琴白日閑。眞堪成吏隱。我欲一追攀。</text>
<title>述懷。寄姜景醇。</title>,<text>矍鑠容顏白髮添。功名蹭蹬病相兼。乖時無及三年艾。違世方成六日蟾。江上歸心濃似粥。世間風味淡於鹽。詩成遣興還堪祟。一字吟安斷數髯。</text>
<title>詠雪 効歐蘇體</title>,<text>昨夜狂風萬籟吹。起看庭院雪篩篩。乾坤上下皆包括。河岳崇卑可補裨。從此不嫌迷赤黑。由來端的匿瑕疵。紛紛世事休干我。閉戶高吟也自宜。</text>
<title>謝吳同隣見訪</title>,<text>少年意氣托知音。出處榮枯只此心。里閈不妨同富邵。富鄭公，邵康節。晩同里閈。 交遊寧復慕張金。墻頭濁酒時相送。篋裏新詩或共吟。昨賦高軒還有約。明朝有意更携琴。</text>
<title>次韻李同年次公見寄 五首○時次公。以事在絲絏。</title>,<text>不如意事古來多。休嘆南冠閱歲華。謠諑何人先吠雪。紛紜末俗競奔波。誰能鍛鍊銷膓鐵。未有斐萋眩眼花。共說冶長信非罪。只緣時運少蹉𧿶。造物由來戲劇多。君今蹭蹬爲才華。人情好惡生瘡髮。世事浮沈似水波。李白早知詞吐鳳。江淹已夢筆生花。有嘲宜遣揚雄解。暫蹶霜蹄不是蹉。我今兩眼閱人多。毀譽紛紛半實華。市虎三傳生衆惑。涸鱗一救望恩波。屈曲由來非竹性。淸芬眞箇是梅花。信知今日天將玉。莫嘆功名歲月蹉。儒冠例必誤人多。落托吾今鬢亦華。自古世途多檻穽。從知宦海足風波。病心已作霑泥絮。醉眼渾迷落井花。藥省風流如一夢。中間聚散各蹉𧿶。昭代羣賢濟濟多。自知悃愊我無華。滑稽政似東方朔。矍鑠眞成馬伏波。貧病隨身唯藥物。光陰閱眼幾鶯花。到頭萬事宜安分。莫遣人欺末路蹉。</text>
<title>再和 五首</title>,<text>男子何須慷慨多。人間得失似榮華。誰知高岸爲深谷。或見桑田作海波。未必春鶯欺夏燕。不嫌杏子笑梅花。動而得謗名隨在。世上寧無少跌蹉。李白高才世不多。家聲君已擅詞華。姸如翡翠巢紅沼。壯或鯨鯢戲碧波。脚底靑雲萬里路。頭邊丹桂兩番花。文章憎命何須怪。自古詩人例必蹉。少年豪氣减應多。攬鏡居然兩鬢華。歲月悠悠如過隙。功名碌碌只隨波。十載鸞坡曾演草。三年藥省又看花。南宮此日無毫補。長愧儒冠與世蹉。身世龍鍾病已多。殘年無夢事豪華。田園有約歸來逕。鷗鳥無心浩蕩波。天地一身同泛梗。風塵兩眼已昏花。頭顱四十還如此。百歲人生萬事蹉。春陰漠漠晩雲多。坐攬狐裘感物華。半壁殘燈紅吐艶。一杯新酒碧生波。陶潛晩節思衡宇。杜甫殘年愛浣花。我亦歸田曾有賦。先時猶勝後時蹉。</text>
<title>三和 六首</title>,<text>能讀書人古不多。多君才調富文華。壯心逸驥思千里。偉量長鯨吸百波。憶昔同趨靑瑣闥。退朝相詠紫薇花。悠悠過眼五年事。雨覆雲翻漸日蹉。狺狺搖喙爲誰多。衆嫉娥眉似舜華。白璧蒼蠅生小玷。濁涇淸渭不同波。人間指佞那無草。世上忘憂亦有花。珍重千金當自惜。蹔時毀譽豈迍蹉。直以踈慵物議多。一官持祿四年華。深慙補衮曾無字。長愧吹竿久混波。晩節歸心三徑菊。早年虛譽八磚花。功名亦識封留足。休說當時命運蹉。浮世紛紛萬事多。宜敎得喪付南華。扶搖已擬冲霄翮。煦沫誰憐涸轍波。久矣難堪肘上柳。頹然無奈眼前花。泰山爲小秋毫大。齊物終知理不蹉。春雲淰淰雪飛多。一夜東䆫混月華。冷入布衾堅似鐵。暖飄茶鼎旋成波。漫天已作顚狂絮。觸地能開頃刻花。直欲訪君乘興去。其於世事喜蹉𧿶。五斗區區百計多。紅塵萬丈暗東華。故園有夢山如畫。深院無人月似波。何處薄田宜種秫。好從荒逕爲栽花。急流勇退非難事。我意嗚呼或漸蹉。</text>
<title>四和 五首</title>,<text>嘆息新詩日又多。吟來字字入精華。堂堂筆勢萬仞嶽。衮衮詞源三峽波。今古無人酬白雪。流傳有體賦梅花。他時輸子絲綸手。愧我年來已老蹉。白髮年來鑷更多。肯從兒女事鉛華。無心喜俗爭趍勢。絶意同流更逐波。寂寂小山攀桂樹。紛紛九疇藝蘭花。古人已去餘芬在。可信人間行路蹉。偃蹇高懷齟齬多。敢將心事閱芳華。盤中苜蓿照紅日。瓮裏葡萄生綠波。渭北今年詠春樹。湖西何處訪梅花。狂歌痛飮從人笑。已分殘生滯屈蹉。新年樂事漸來多。滿眼欣欣物自華。野柳搖黃嬌作意。春江漲綠纈生波。百千一斗新豐酒。二十四番上苑花。佳節風流天不靳。人生此會豈蹉𧿶。靄靄君詩態度多。還慙魯縞報瓊華。韓豪李放眞同調。陸海潘江隔幾波。筆下龍蛇張旭草。腸中鐵石廣平花。一生苦乏驚人語。老矣詩壇夢亦蹉。</text>
<title>五和 七首</title>,<text>際會風雲我自多。眼看盛治叶重華。虞廷已頌獸皆舞。周史方書海不波。賢俊滿朝班玉笋。榮光許賜燭金花。小臣早竊非常寵。補乏絲毫意漸蹉。畜眼平生見未多。君才藉甚國能華。重遊桂窟參仙籍。早入薇垣沐聖波。子美靑梧埤有竹。謝家紅藥砌翻花。明時宜掌絲綸美。萬里雲梯路不蹉。風騷有將益多多。含咀爲榮吐出華。力幹乾坤提化柄。源深河海起頹波。無才我愧百穿葉。有筆君會五色花。今日多慙相往復。淡交寧復道𧿶蹉。立言誰與立功多。大雅文章日月華。兩漢浸淫猶近古。諸家浮靡漸橫波。五絃寂寞今無響。末業紛紜競有花。賴是斯文天未喪。更知吾道不跎蹉。管窺吾愧一班多。羨子文章燁衆華。武接班揚宜並駕。汗流籍湜已奔波。胷呑八九何會芥。筆落三千爛吐花。更識後生眞可畏。効顰能不愧吾蹉。我今觀物歲時多。一氣流行憔復華。世事翻雲還覆雨。人心合汚更同波。此身妄擬期氷檗。雙鬢徒然見雪花。萬事乘除眞有數。蹉𧿶不必久蹉𧿶。神仙有術學能多。何處黃精可掇華。駕鶴驂鸞飛白日。瀛洲弱水隔滄波。神淸洞裏三生石。簷蔔林中六出花。畢竟吾當從辟穀。莫敎心事歲時蹉。</text>
<title>用前韻。又寄子固。</title>,<text>浮生草草又新年。世事蹉跎只惘然。雪色全消人日後。梅花欲動上元前。門堪羅雀誰能到。樽有浮蛆客可延。蹭蹬吾今何所得。好詩猶或近三年。</text>
<title>將訪金子固。先寄此詩。邀盧子胖同話。</title>,<text>人生非意孰相干。有約同鄰擬往還。列子何須阻南郭。杜陵已喜過蘇端。供閑有策碁先拂。遣興無媒酒可懽。且問玉川相就未。不妨折簡此追攀。</text>
<title>古木圖</title>,<text>喬木偃蹇如龍形。不作低昂隨世情。風來有時作泓吟。無乃不得其平鳴。紛紛說汝不材耳。亦可以此終吾生。</text>
<title>畫竹</title>,<text>此君無曲性。由來大節明。獨立天地間。斯爲聖之淸。</text>
<title>辛巳正月二十日。夢得一聯云。平生意有在。百計隨所之。仍演字作十首。</title>,<text>大抵物之理。鳴皆因不平。我夢政如是。我詩出於情。人生百歲內。何用勞其生。庶幾保大和。樂以忘吾形。小小有大志。不爲時俗累。終然坐此辜。八九不如意。旣無何必有。旣可何必否。人生有是非。在人翻覆手。我無皮與毛。唯一肝膽在。胡爲不見容。大爲時所背。人生不盈百。胡爲空役役。所以古君子。谷神而辟穀。平生千萬策。歸田是上計。君看高飛鷹。一去誰能掣。古來有大患。名實不相隨。我今徒自守。我道無磷緇。我自不歸耳。我歸能無所。悠悠我行止。我獨心口語。吾將適萬里。稅駕安所之。聖賢亦可希。有爲亦若斯。</text>
<title>次韻子文見寄。四首</title>,<text>四十辛勤有此廬。聲名箕斗已成虛。早知儒術終難致。只信窮愁可看書。鸞坡十載直金廬。欲擬楊雄賦子虛。補衮今慙無一字。胸中只有五車書。乾坤蕩蕩是蘧廬。物理分明盈復虛。自笑年來乖世事。故人皆著絶交書。偃蹇靑山擁草廬。十年歸計夢成虛。何時共卜同鄰去。朝夕相呼折簡書。</text>
<title>金子固。邀至其第圍碁。先寄詩。卽次韻戱之。</title>,<text>世事年來機巧新。由來當局尙迷神。君言勝敗皆關數。我噵輸嬴只在人。介甫隨緣聊作戱。謝安賭墅不嫌親。偶無公事宜相訪。只恐楸聲震四鄰。</text>
<title>金公第。次李次公韻。</title>,<text>高帽尖靴匹馬遲。靑春浩蕩遍郊圻。黃歸柳線初回眼。白入梅花欲吐脾。酒或逢場能遣興。碁非好事爲忘機。相逢白也詩成處。落筆蛟龍滿紙時。金侯池榭春政濃。李子忽焉來適從。直把金樽開北海。高拘珠箔引東風。君應中聖同徐邈。我不狂醒減次公。更有主人調錦瑟。少年懽樂一時同。庭院深深絶俗紛。一池新漲蹙龍紋。畫堂蘄簟琅玕靜。玉子楸枰霹靂喧。北岳攢空明積雪。南山當戶起層雲。酒闌碁罷歸來晩。帽頂依稀月有痕。</text>
<title>寄姜景醇</title>,<text>衿陽何處是莬裘。歸去君今萬事休。李愿盤中孰爭所。陶潛宇內復焉求。一詠一觴皆暢敍。某山某水極優游。紅塵騎馬成何事。有夢相尋到白鷗。</text>
<title>寄咸吉道巡察使康參判同年</title>,<text>堂堂入眼陣雲高。橫槊哦詩意氣豪。筆下風生飛羽檄。腰間星動烱霜刀。銀潢洗盡黃塵淨。細柳閑嘶白馬驕。萬卷吾今將底用。當年悔不學戎韜。南宮獨坐四年強。碌碌無成鬢已霜。事業君應鐫碧簡。功名愧我縮黃楊。胷中豈乏孫吳略。世上虛傳駕李狂。二十年前交道在。相思日日幾回腸。</text>
<title>畫竹</title>,<text>誰畫江南黃竹林。令我不見歸意深。邇來三月亦不肉。耳邊髣髴聞韶音。</text>
<title>次李監正 仁全。字之安。 詩韻</title>,<text>龍門何幸早攀緣。交道殷勤三十年。耿耿一心明白日。悠悠萬事付蒼天。舊遊跌宕迷如夢。故友彫零散似烟。準擬逢君酬暇日。一樽相對好山川。新愁舊病巧夤緣。草草光陰又一年。美景賞心兼樂事。踏靑寒食又連天。嬌紅似拭花經雨。嫩綠如梳柳嚲烟。九十日春能瞥眼。不辭鯨飮吸長川。白首紅塵墮世緣。儒冠迂闊似當年。才非閏色慙無地。志不隨時誓有天。酒或逢場忘日月。詩如適意走雲烟。悠悠世事無窮盡。始信宣尼嘆逝川。未信求魚木可緣。只將心事感流年。田園欲立錐無地。身世曾窺管有天。姓字要須傳蠹簡。功名不慕上凌烟。歸心三逕濃於酒。晩節當從葛稚川。嶺南何處好因緣。皓齒靑娥二八年。晩雪飛飛梅似玉。湖樓隱隱水如天。一春花柳迷魂夢。兩地江山隔雨烟。莫說豐城離別事。傷心無盡淚犇川。</text>
<title>有擧子。將所製宋璟金筯賦。寇準請幸澶淵表。求題品。僕旣批抹之。仍書紙背。三首</title>,<text>廣平腸鐵石。寇準氣雷霆。賦詠新進士。題品老先生。孔明出師表。屈子離騷賦。千載有規範。愼勿浪馳騖。西崑有遺體。歐陽黜劉幾。我今批抹之。千載有吾師。</text>
<title>寄成同年重卿</title>,<text>生長同閭四十年。聯名三榜重依然。慙予聲減諸公後。羨子賢居列相前。萬事到頭宜地忍。一生知足却天然。只嫌聖代無絲補。竊祿悠悠已白顚。</text>
<title>麻浦。次李德輿詩韻。</title>,<text>終南西畔漢江流。芳草晴川自在愁。報了君恩當有日。白頭身世付滄洲。</text>
<title>明日。追憶麻浦之遊。作詩寄洪日休。</title>,<text>十載東華塵滿靴。春雲濃淡春愁多。顚詩癖酒故人識。啼鳥落花佳節何。黃鶴樓前詠芳草。滕王閣上吟落霞。昔賢寂寞我輩在。漢江綠漲葡萄波。</text>
<title>日休有和。次韻。</title>,<text>高帽欹斜雙脚靴。南馳北走人事多。流年華髮不相貸。新愁舊病無奈何。春江欲變酒如海。上苑又開花似霞。拔劒擊樽或一笑。西飛白日東逝波。</text>
<title>再和 二首</title>,<text>蹇驢破帽㢢烏靴。奔走東南歲月多。天地一身如寄尒。風塵萬事可如何。白鷗水淨拳踈雨。黃鶴天長閃落霞。茅屋石田何日去。一蒿漁艇泛滄波。誰敎老物強袍靴。五斗區區百愧多。白璧無瑕徒尒耳。黃金有命可如何。風前落帽頭渾雪。花下㘅杯臉似霞。直以迂狂招物議。從今我欲學隨波。</text>
<title>山水圖 二首</title>,<text>金鰲頭戴仙人闕。翠樹重重蔭淸樾。飛泉直下百千尺。矯爲玉虹噴爲雪。日暮孤舟何處客。江神爲借風如瞥。上有一天下一天。滿船載得江南月。江雲漠漠滿江樹。靑山如髮散無數。仙人樓閣揷雲端。竹徑松梢出歸路。桃花春水去悠悠。知是山中昨夜雨。芳草晴川愁殺人。蕩槳歸來斜日暮。</text>
<title>寄咸吉道副元戎康同年 孝文</title>,<text>小范胷中十萬兵。堂堂一代倚長城。煩君早勒燕然石。奏颽歸來佐太平。文墨區區豈潤身。才非適用語皆陳。明時竊祿顏何厚。碌碌南曹又五春。少日談兵壓白韓。中年蹭蹬誤儒冠。不知迂闊招人謗。壯志猶思掃百蠻。惆悵頻年髀肉生。閉門長日讀書聲。由來馬革男兒志。欝欝胡爲抱此情。長白山高揷大靑。山頭六月雪崢嶸。何時一嘯登高看。四海無塵鏡面淸。</text>
<title>老木圖</title>,<text>老木高風作意狂。靑山和雨入微茫。畫將無限江南景。來寄西䆫一味涼。</text>
<title>建除體。和洪日休。</title>,<text>建章門前朝罷回。走馬長安花滿開。除罷萬事無過酒。甕裏澄澄初發醅。滿酌一倒雙耳熱。拔劒起舞謌激烈。平生酷似杜陵老。許身妄擬稷與契。定知儒冠多誤身。蹭蹬聲名三十春。執心一飯不忘君。區區忠義雙鬢新。破帽蹇驢何所之。殘杯冷炙潛酸悲。危言駭俗徒取謗。苦吟大瘦誰能知。成都奇勝天下先。浣花草堂眞可憐。收芋拾栗未全貧。風流亦足爲儒仙。開卷完讀三四章。殘膏賸馥流芳香。閉戶長吟我何者。若比杜老狂更狂。</text>
<title>次韻洪日休</title>,<text>賢達豈不好。迂拙亦足味。旣爲時所賤。何用強料事。苒苒靑鏡中。白髮立相遲。丹丘羽可仍。從此欲遺世。</text>
<title>老木圖</title>,<text>憐渠聳壑昂霄態。磊磊落落非尋常。自古大材終大用。時來亦或扶明堂。</text>
<title>八音體。和洪日休。</title>,<text>金能躍大冶。時因衆口鑠。石宜補天隙。或可以爲錯。絲棼手自理。一一有經絡。竹性本不曲。何曾類纖弱。瓢大尙有容。嗟哉指濩落。土梗混眞贗。世道日紛㩁。革薄我無術。誰能重然諾。木散亦可壽。庶幾不隕穫。</text>
<title>三月晦日。吳居士寄詩。卽次韻。</title>,<text>東君未肯爲吾留。餞別悠悠自在愁。九十日春餘一日。相逢痛飮不須休。</text>
<title>次韻洪日休 三首</title>,<text>病中身世是漫郞。閑讀南華一兩章。滿架薔薇初過雨。午䆫情興付壺觴。皓首吾今已免郞。碧山招我又焚章。一生行止宜能斷。三逕歸來可引觴。瘦不勝衣似沈郞。一生大誤是文章。我今無意人間事。只合逢場喫酒觴。</text>
<title>次韻洪日休 三首</title>,<text>慷慨傾千古。風流盖一時。才名君若此。身世我依違。功業非初志。聲名減舊時。天心難自料。世事巧相違。有志空追古。無才可適時。百年長齟齬。萬事已乖違。</text>
<title>康參判 孝文。在北邊。次拙作見寄。卽走筆步韻以酬。</title>,<text>少年交道托同年。利勢如今百不牽。脫穎我無毛遂末。著鞭君有祖生先。勳名豈不思三傑。放曠終然似七賢。萬事到頭何足筭。人生隨分卽天然。回首關河道路迢。元戎推轂駕星軺。從容談笑開樽俎。出入威靈杖節旄。地接東溟烟瘴合。山隣北極雪霜高。胸中多少平戎策。肯向明時笑獨勞。旌旗漠漠朔風高。綠髮將軍氣槩豪。聲撼山河鳴鼓角。光搖雷電振弓刀。召伯封疆增日闢。漢家威德服天驕。莫言儒腐無長策。曾侍龍顏講六韜。知君膂力尙方強。沙漠威風凜雪霜。絶喜文章曾吐鳳。堪誇才藝又穿揚。一生得失緣詩癖。千載浮沈逞酒狂。聖代亦收樗散質。涓埃無效愧中腸。</text>
<title>與李提學胤保，洪中樞日休。登成參判重卿家後西嶺。飮酒聯句。醉歸有作。</title>,<text>西嶺佳氣欝䆫蘢。伯仲風流只數公。靑眼玉人今吏部。白頭坐客老南宮。樽前痛飮頹如玉。醉後長吟吐似虹。共惜百年開口日。歸來倒載月明中。</text>
<title>登西山翌日。洪日休作詩見寄。次韻。洪武韻</title>,<text>憶昨西湖亭上醉。黃金盤中白玉鱠。座中學士皆儒仙。南宮老人參高會。醉裏肝膽生槎牙。或發高談人共怪。落日欲沒西山西。醉扶花下驢倒載。闌街兒童拍手笑。笑殺醉翁迷似塊。醒來記憶醉中事。白頭狂顚作奇態。麻川學士送我詩。詩中一一當時畫。當時畫本莫浪傳。寧知我亦神仙來翫世。</text>
<title>日休又敍昨西山之會。作詩幷引以寄。詞頗奇巧。嘆賞不已。但韵高不能卽次。吟成近體一首。奉酬。</title>,<text>寂寥門巷日如年。獨倚繩牀穩作眠。百歲幾何頭種種。五經無用腹便便。葵花向日孤忠在。柳絮因風老態顚。忽得故人佳句至。蛟龍滿筆錦堆牋。</text>
<title>任判事 子深。邀日休與僕往漢江。一暢堙欝。日休作詩挑之。次韻。二首</title>,<text>漢水鱗鱗綠發醅。圜丘壇下路盤回。太常折簡招携去。樞院聯鞍笑語關。隔岸靑山宜偃蹇。近人白鳥忽飛來。更知珍重斯文會。樗散如予亦許陪。江頭遊興浩難裁。落日宜敎盡醉回。百歲光陰如此過。一生懷抱向誰開。江山有約吾當去。軒冕無心是儻來。爲報同年須記取。暮年田舍擬追陪。</text>
<title>遊漢江翼日。次韻日休見寄之作。</title>,<text>君不見竹林七賢幾人在。又不見飮中八仙無復會。麒麟萬古功名字。不博生前一懽醉。我昔乘興到醉鄕。我不願富復誰貴。是非憂樂都不關。適亦自適懽自懽。安得漢江變爲酒。有肴亦似終南山。南宮老人多款曲。况是諸君敬愛客。我醉拔劒或時舞。烏帽半欹頭半白。</text>
<title>次韻日休</title>,<text>欝欝復欝欝。彈我無絃琴。何曾勞十指。自有太古音。邈矣世無人。誰能知我心。本有丘壑趣。而不慕公卿。欲把種樹書。兼以相牛經。江山作知己。花月長吟哦。回頭十年非。碌碌隨犇波。百歲風中燭。富貴曾幾何。我言出於眞。聊復謌狂謌。</text>
<title>書懷。寄日休。</title>,<text>文章歇後語諧詼。竊祿明時愧不材。共謗賈生年尙少。誰憐顏駟老多乖。功名適足爲心累。造物還如與命猜。歸興故山濃似粥。聖恩何日許殘骸。聖時不欲久防賢。屈指唯須早退田。白髮可無埋骨地。靑氈宜有買山錢。此心莫莫休休裏。世事紛紛擾擾邊。說與故人知此意。詩成一笑又茫然。</text>
<title>次韻日休 二首</title>,<text>君詩變態自成家。光騰空萬丈葩。雅頌洋洋遺有響。典謨渾渾浩無涯。淸新雪月交暉映。老徤蛟龍闘攫拏。我欲詞壇一推轂。紛紛諸子亂鳴蛙。懶性眞同木石頑。人間有味不如閑。功名久判宜三去。身世終當付八還。風動花香連綠樹。雨餘嵐氣捲靑山。一生樗櫟材何用。也合悠悠了世間。</text>
<title>再和 二首</title>,<text>三逕荒凉未到家。虛經秋月與春葩。光陰苒苒老將至。身世悠悠生有涯。莫怪人情多反覆。厭看機事政紛拏。何由兩耳聞韶濩。俚巷紛紛沸似蛙。乾坤無地著吾頑。有底奔忙不暫閑。自笑磨驢空踏跡。多慙倦鳥尙知還。終敎隱几追南郭。莫使移文枉北山。自是官淸賓客少。岸巾長臥小䆫間。</text>
<title>復和前韻</title>,<text>官事兒癡百不諧。自知苦乏適時才。欲論大體爲人笑。或作高談與世乖。擔石皆空貧敢諱。杯觴雖在病相猜。何時暫試囊中法。羽化丹丘外百骸。平生出處慕前賢。去矣終當事石田。匣裏長鳴雷煥劒。囊中空澁杜陵錢。乾坤百歲杯樽裏。風月三生翰墨邊。昨夢江南孤艇月。相逢魚鳥又依然。</text>
<title>用麻川韻。送金同年 好仁 赴北靑。兼簡康元戎。二首</title>,<text>北闕㘅新命。東州展壯圖。吏才曾慷慨。將略轉豪麄。何代無黃霸。前身是亞夫。簿書應有暇。樽俎更投壺。吾衰違壯志。子去惜良圖。文武才兼備。張弛道不麄。聖主思良將。元戎特百夫。憑君煩問訊。何日共傾壺。</text>
<title>用庚辰端午詩韵。寄日休。二首</title>,<text>今年又端午。日月似跳丸。小雨新抽筍。光風欲泛蘭。醉穿衫袖薄。涼臥簟紋寒。何處鞦韆影。搖搖日未殘。吾生眞淡薄。世態喜趨炎。遣興思樽蟻。知音托硯蟾。竹風吹細細。林月落纖纖。大臥乾坤內。詩情晩更添。</text>
<title>送慶尙道李處置使 好誠。用諸公韻。</title>,<text>爲州推第一。制敵妙如神。文武才兼備。謙恭德有隣。憂分南閫去。懽奉北堂新。忠孝如君少。榮光已聳民。</text>
<title>端午翼日。用前韻寄日休。二首</title>,<text>百歲身多病。明䆫藥可丸。小風香菡蓞。微雨長芝蘭。酒傾霞液細。冰嚼水精寒。隱几宜高臥。悠悠送晩殘。天中纔瞥眼。時序向炎炎。欲覓三年艾。眞成六日蟾。山雲橫暗淡。簷雨送廉纖。更喜身無事。吟哦藁日添。</text>
<title>題李令伯圖 晉李密字令伯。有陳情表。</title>,<text>事親日短事君長。一表陳情只腎腸。萬古此心明耿耿。喜從篇簡揖餘芳。爲忠爲孝古應難。時運崎嶇蜀晉間。地下若能逢後主。也能無愧譬齊桓。</text>
<title>次韻洪日休</title>,<text>功名身後不須垂。擬向生前日典衣。久判踈慵人共棄。極知迂闊與時違。欲尋杜老靑精飯。先問王維白板扉。四十二年吾已誤。如今亦自悔前非。莫向回谿嘆翅垂。功名當念泣牛衣。誰知鷄肋爲人惜。頗怪龜腸與世違。病客長慙生白髮。故人頻見到黃扉。一生甘分爲樗散。敢使虛名惹是非。</text>
<title>次韻日休 二首</title>,<text>小黠何如守大癡。只慙齟齬不容時。百年人物存公論。一世交遊敢詭隨。莫使形骸勞役役。堪驚歲月老垂垂。烏紗巾上靑天在。屋漏分明有四知。嗜酒耽詩我獨癡。風流忻遇太平時。杖頭阮老錢常掛。醉後劉郞鍤必隨。休嫌老物雙毛改。只喜佳兒兩鬢垂。度送百年如此可。人情世態懶無知。</text>
<title>五月十五日。與宋中樞 處寬，洪中樞 逸童，李參議 芮，任太常 元濬，崔大司成 漢卿，田承文 相生，南少尹 䡍 與太常承文諸先生。出遊箭串樓。醉歸。明日有作。錄示任太常先生。轉示諸公。</title>,<text>漢水澄澄蔚似藍。登樓徙倚興初酣。好風吹倒烏紗帽。落日涼生白紵衫。杜甫題詩同渭北。退之聯句憶城南。斯文骨肉眞堪詫。狂簡如予亦得參。</text>
<title>日休敍昨日江樓之會。作詩以寄。次韻。</title>,<text>江樓重會幾時成。我本風流絶世營。萬古知音陶處士。一生托契趜先生。常思杜甫江頭醉。不學靈均澤畔醒。復記扶歸斜日晩。白鷗靑嶂畫圖明。把酒吟詩取次成。無心世事苦營營。不妨下澤遊鄕里。頗信窮途仗友生。中聖誰憐徐邈醉。逞狂長愧次公醒。悠悠身世眞如此。豈有涓埃答聖明。</text>
<title>金子固林塘。賞醉而還。</title>,<text>林塘眞絶勝。相對坐移時。旣醉三杯酒。還輸一局碁。榴花明薄暮。荷氣襲方池。更喜同閭閈。交遊只有詩。</text>
<title>移病</title>,<text>移病還無事。憑梧懶不冠。花香侵筆架。雲影落碁盤。鵲噪頻占客。蛙鳴豈爲官。居然忘俗慮。世味不如閑。</text>
<title>十五日小雨。命僮奴種蔬栽竹。又鑿沼一畞于後園。將欲種蓮。仍吟一絶。示日休。</title>,<text>園林雨亦好。地僻類村居。倩客譜移竹。呼兒課種蔬。護墻治薜荔。鑿沼養芙蕖。誰識此中樂。官閑客政踈。</text>
<title>復和日休</title>,<text>十里東郊草似藍。薰風陣陣送淸酣。元龍樓上新添興。子美江頭可典衫。座撼濤聲連漢北。杯搖岳色近終南。太常樞院驚人句。不分南宮末席參。</text>
<title>復和日休</title>,<text>誰能愛眞隱。我欲賦閑居。身世唯書卷。生涯只菜蔬。薰風抽綠筍。香雨拆紅蕖。却喜知音在。交遊信不踈。明時多俊傑。白髮誤儒冠。幾憶陶潛逕。終歸李愿盤。猖狂猶嗜酒。懶拙不勝官。只願身無事。何妨病得閑。</text>
<title>復次子固韻</title>,<text>風流公子宅。邂逅老翁時。醉愛揮金椀。閑同下玉碁。淸談塵拂塵。妙句草生池。雨過蘇端好。頻吟老杜詩。</text>
<title>送平壤判官禹圻。用諸賢韻。</title>,<text>一鶴一琴又一麾。箕城西去路逶遲。何人能賦河東序。有客長吟渭北詩。六載爲州眞可樂。蹔時分手不須悲。從今盤錯才應展。預識平都有後思。</text>
<title>昨於都試讌。沈醉而還。大臥熟睡。日已曛黃。忽開眼。有婢告曰。洪鴻樞遣長鬚。送詩二章。起坐一讀。復就枕。鼻息如雷。婢捽起。仍以筆墨進。督和之。予曰。宜報大醉。婢曰。長鬚云。今者不得和詩而去。受鴻樞苛譴。復來者。政爲如此。不得。死且不去矣。彷徨立督。予大笑曰。古云。酒令嚴於軍令。今知詩令又嚴於酒令也。亟命張燈。急就一章。問長鬚則已不得詩。抆淚而去。細君詰曰。以子不詩。責及長鬚。子如不飮。飮當不醉。子如不詩。詩可不作。每見子中酒過醉。苦吟撚鬚。予甚苦之。予甚苦之。曾未見一益。反受奴隷之責。小腸。不如不飮。惡詩。不如不作。僕曰然。相對拊掌一笑。乃吟一絶。錄呈左右。幸同與子深一笑。</title>,<text>誰識酒腸淺。自知詩料貧。大醉逢妻諫。苦吟被僕嗔。撚鬚難得句。拭吐不須巾。相對孟光處。呵呵一笑新。</text>
<title>次洪日休登馬場樓韻</title>,<text>地靈人傑儘風流。勝日同登百丈樓。白鳥無情背人去。靑山有力挽吾留。晴川芳草漢陽樹。桂棹蘭舟赤壁遊。莫笑南宮先醉倒。天崩地拆也無愁。</text>
<title>次韻吳居士見寄</title>,<text>旣雨晴亦好。山氣轉霏微。竹色遙連桁。苔痕半上扉。斷雲初薄薄。斜日更暉暉。杜老詩偏興。鄰家問不違。</text>
<title>吳居士又寄詩云。甕中有蟻常思客。復次以戱。</title>,<text>朝來小雨隔䆫欞。錯認糟牀壓酒聲。急喚丫鬟供一酌。老來雙耳不分明。曾向西鄰醉幾回。百杯轟飮響如雷。甕中有蟻知無恙。更辦樽前一笑開。</text>
<title>復次吳韻</title>,<text>午眠纔罷倚踈欞。寂寂東軒小雨聲。一頂烏紗慵不整。石榴開遍透簾明。靑蠅多事繞千廻。復有飛蚊急送雷。夏日苦炎兼雨害。世間無處好懷開。細雨廉纖洒曲欞。池蛙兩部鼓吹聲。日長無事開䆫坐。一朶南山照眼明。徤如黃犢走千廻。南北犇馳疾似雷。白髮卽今高萬丈。歸歟三逕幾時開。</text>
<title>復次吳韻 二首</title>,<text>何幸逢明聖。誰能賦險微。少年陪紫闥。晩節憶黃扉。事業旂須紀。功名史可暉。男兒當努力。莫使壯心違。漸知宦情薄。轉覺世緣微。老矣慙樗散。歸歟問竹扉。高情陶靖節。佳句謝玄暉。寂寞人間事。如何巧作違。</text>
<title>賀洪判書讌對馬島賊帥平茂續詩</title>,<text>東漸文敎洽邊陲。政値明良際會期。文武一身兼將相。封疆萬里鎭淸夷。上樽示寵懷殊俗。甲第開筵樂盛時。最是太平眞氣象。只堪圖畫不堪詩。</text>
<title>姜領議政挽詞</title>,<text>黑頭登相府。勳業畫雲臺。鼎鼐調羹手。經綸濟世才。人間亡一鑑。天上落三台。無復瞻山斗。那堪爲國哀。</text>
<title>苦熱。聞子固新開茅宇於蓮塘上。乘興欲訪。病甚未赴。因吟數絶。</title>,<text>三伏無從得一涼。漫膚多汗火燒腸。似聞池上新開宇。晝靜風微菡蓞香。君家庭院百花盆。次第相開各自春。我獨愛蓮將著說。濂溪眞箇是前身。吾家小甕最堪憐。新葉田田疊翠錢。從此不妨期遠大。花開百丈藕如船。翠盖紅粧擁一池。猊山居士有新詩。古今絶唱誰能和。直待花開傘雨時。</text>
<title>金頤叟借北征日課。久不還。又期以枉臨不至。肆述卑悰。錄以四首。</title>,<text>走馬燕都路四千。如今端坐思悠然。江山歷歷篇章裏。驛舘依依夢想邊。禮樂中原全盛日。人才東國太平年。欲將行錄爲家乘。不要詩名萬古傳。上國觀光利用賓。慙無所得報明辰。腐儒勳業如緣木。末路功名似積薪。四海聲名皆俊士。一方孤陋是何人。當時萬里詩爲史。寓閱時時可暢神。有約經過負好期。從遊漸覺減前時。君應已著絶交論。我獨長吟求友詩。老去情懷空跌宕。病餘身世更支離。雀羅門巷無人到。獨坐書空有所思。欝欝心懷不自聊。塵編時復閱皆鏖。七篇孟子皆迂闊。一字春秋備貶褒。杜老何妨希稷卨。留侯終亦勝蕭曹。雖然萬事吾休管。只喜新醪滴小槽。</text>
<title>再寄子固</title>,<text>新構華亭特地涼。南薰陣陣沃心腸。荷花十頃明如拭。盡日閑吟擁鼻香。淨植亭亭抵死憐。大如甕盎小如錢。日長無盡憑闌興。更欲風流泛畫船。碧筒誰使大於盆。有酒澄澄灧似春。已判月明邀我醉。可無纖手爲扶身。雲錦離披蘸碧池。香風細雨恰成詩。淡粧濃抹無人解。政是楊妃欲語時。</text>
<title>子固又期以蔡子休，一菴上人。同遊龍山江。喜而有作。用前韻。</title>,<text>人情翻覆逐炎涼。世事關心欲爛腸。幾向西鄰謀我醉。藕花無數滿池香。西湖勝槩最堪憐。明月淸風不費錢。有約故人乘興去。白鷗靑嶂泛蘭船。長天如水月如盆。漢水風流憶去春。天地無窮江不盡。一生長愧百年身。不必風流讓習池。高僧酒伴捴能詩。南宮有客何嫌老。妙舞狂謌助一時。</text>
<title>送李司藝 繼孫 謫熊川 二首</title>,<text>名宦多榮辱。嗟君數又奇。潮州行蹔屈。宣室召非遲。禍福寧知馬。行藏欲問龜。那堪深病骨。惆悵阻分離。南州奇勝地。一謫亦君恩。鵩鳥何須賦。鰐魚儘可文。鳳闕環應賜。熊江席不溫。蹔時離別事。聊復慰慇懃。</text>
<title>苦熱朝罷。起賞蓮之興。寄子固。</title>,<text>烈日彤雲韛火爐。朝衣纔脫汗翻珠。扇風無力勞雙臂。簟水宜人托一軀。苦聒蒼蠅眠未穩。若思紅藕氣全蘇。却羨西隣隱君子。北䆫長臥傲軒虞。</text>
<title>昨承小簡。仍賦一絶戱子固。且自嘲。</title>,<text>少日靑樓意氣豪。掌中纖細楚宮腰。文人自解藏樊素。詞客何妨愛雪濤。巫山雲雨休嫌惱。蓮沼鴛鴦苦見招。誰噵殘年能畜妓。東山寂寞已雙毛。</text>
<title>十一日夜。與吳居士，蔡子休。同訪子固家。賞蓮聯句。遲明還家有作。錄示吳君。幷寄子固。</title>,<text>有約同隣携手來。荷花月色兩佳哉。誰能解著濂溪說。我獨頻傾太白杯。醉後談論霏玉屑。坐來天地認瑤臺。丁寧有罰依金谷。滿座詩成霹靂催。垂柳陰陰拂面寒。一時人倚玉闌干。誰家長笛穿雲響。是處稽琴滿座懽。風生竹簟龍鱗細。酒酌荷筩象鼻彎。月落四更將秉燭。風流佳興不闌珊。</text>
<title>再和日休詩韻 四首</title>,<text>早歲頗聞道。殘年欲著書。膽曾當日大。才比古人踈。誰怜窮杜甫。自笑渴相如。屋漏還無愧。何人敢侮予。種種頭添雪。便便腹貯書。詩因窮必好。酒亦數斯踈。道直餘何畏。家貧且自如。平生有知己。生死不辜予。我無隨俗態。客著絶交書。垂老功名誤。平居禮法踈。世情聊爾爾。心性頓如如。寂寞茅齋裏。幽禽苦聒予。有意一中聖。無心三上書。風流眞落魄。潦倒更麄踈。世態愚難料。人情懶不如。回頭三逕菊。渺渺更愁予。</text>
<title>再用前韻。寄子固，子休，吳居士三君子。二首</title>,<text>荷花開遍暗香來。明月淸風亦快哉。客子多情携杖屨。主人滿意且盤杯。人世誰知有蓬島。醉鄕終必勝雲臺。從今準擬開蓮社。白髮難堪故故催。幽幽臺榭水晶寒。一點紅塵勢不干。花縱無心牽逸興。月如好事助淸歡。風恬玉沼平於鏡。簾捲珠闌曲似彎。髣髴乘鸞遊上界。仙人環佩響珊珊。</text>
<title>又用前韻</title>,<text>歲月侵人得得來。殘年懷抱尙奇哉。何妨長祝劉伶甕。寧復潛酸子美杯。身世無心營兔窟。功名有路上麟臺。賞蓮剩得西隣醉。却怕詩成擊鉢催。十載鷗盟愧已寒。何時歸去老江干。羹芹膾鯽眞堪樂。把酒持鰲亦足懽。南沼蓮開雙臉渥。東山月出一眉彎。至今未報君恩了。閶闔朝朝玉佩珊。</text>
<title>子休有和。復次。</title>,<text>百歲光陰鼎鼎來。悲歡得失兩悠哉。無何鄕裏無何飮。有限生前有限杯。塵土縱然迷宦路。雲烟長爲護漁臺。十年辜負江湖約。靑鏡那堪白髮催。何曾立志變炎寒。交道初非以勢干。別後三年成邂逅。燈前一夜說悲懽。梳山倚立屛千疊。灣水縈回玉一彎。恨不從君卜隣去。十年冠劒漫珊珊。</text>
<title>又用前韻寄子休</title>,<text>北牖淸風一陣來。岸巾危坐快宜哉。窮愁杜甫詩千首。渴病相如酒數杯。茅屋何嫌同廈屋。釣臺終不讓雲臺。悠悠人世無窮事。日月跳丸瞥眼催。夏燕秋蟬換燠寒。天時人事動相干。荷開北里約同訪。月白西湖期一懽。細柳轉腰輕嫋嫋。遠山浮黛曲彎彎。誰知子固琴中趣。玉走金盤響更珊。</text>
<title>次日休詩韻詠蠅 四首</title>,<text>營營何事集毫頭。拔劒無端怒不休。止棘已聞詩所刺。誅奸恨不入春秋。徧性區區謀口腹。黃昏得意亂縱橫。可憐貪不知幾早。畢竟端能誤爾生。尤忌由來是赤頭。尋香逐氣幾時休。性能變白能爲黑。胡乃春生直到秋。憶昔盤中夜五更。旅䆫新月一眉橫。通宵苦被肌膚噬。有夢如今似隔生。</text>
<title>申左相所藏景愚瓜子圖</title>,<text>宜瓜何地是東陵。渴病思歸苦不能。今日依然圖畫裏。令人頓覺舌生氷。</text>
<title>題禮曹壁上畫雀</title>,<text>愛爾由來羽翮齊。區區不用一枝栖。長天去路無窮盡。恠殺年年向此啼。</text>
<title>次麻川詩韻</title>,<text>又見新秋節。那堪苦熱時。引風開牖數。愛月下簾遅。瓜子黃金顆。蓴羹白雪絲。偶無公事在。細和故人詩。</text>
<title>又用前韻</title>,<text>慷慨思前輩。迂狂愧一時。壯心空濩落。浮世竟衰遅。已矣身如寄。居然鬢欲絲。有懷誰與語。獨坐強題詩。</text>
<title>昨訪淡叟于第。設小酌。令子石麒麟行酒。又命小娃彈琴。盡醉而歸。明日。又作詩以寄。詩中。有爲州養親之志。而望予吹噓。謹依韻以酬。</title>,<text>不辭剝啄叩君扃。倒屧忻迎有客經。驥子傳杯眉目白。念奴彈琴鬢鬟靑。淸談今夕逢王猛。高士何人似管寧。四十二年浮世事。相看同甲髮星星。當時同榜共聯名。出處窮通只此情。鮑叔自多知管仲。楊興空復薦匡衡。行聞北闕分符寵。喜見南州衣錦榮。自斷此生能取舍。爲忠爲孝兩非輕。百年光景度悠悠。尊酒相逢又一秋。故意重論頻刮目。新詩尤妙欲低頭。中年齟齬吾無計。晩節飛騰子有謀。杜甫窮途宜仗友。紛紛餘事不須愁。</text>
<title>再和前韻</title>,<text>多時歸夢到柴扃。萬事如今已飽經。衰鬢並從人眼白。故山長與我氈靑。世情翻覆雲爲雨。物化蒼茫竹已寧。惆悵同年幾人在。年來落落似晨星。擧擧靑雲早策名。離親仕宦十年情。西京文徤稱班固。南國才高數士衡。我欲吹噓慙力薄。君能揚顯足身榮。分明昨夜萱堂夢。五馬翻風彩舞輕。年來心事大悠悠。犇走紅塵兩鬢秋。豈有才華能澒耳。每從豪傑暗垂頭。心性胡然爲物役。功名已信與仇謀。可堪垂老踈慵極。擬學張平賦四愁。</text>
<title>題靑山白雲圖</title>,<text>爲報烟霞與鶴猿。年來不必枉移文。我今已決歸來計。先向靑山禮白雲。</text>
<title>三和淡叟韻</title>,<text>日長無事閉幽扃。花木繁陰小雨經。髮亦已因公道白。眼曾不爲俗人靑。敢要虛名傳碧簡。也須高興托黃寧。吾衰已甚嗟何及。如子斯文是景星。文字由來僅記名。交遊我輩獨鍾情。滿朝賢俊皆騰價。一代煕雍欲迓衡。誰數詞章窮杜甫。自憐經術老桓榮。何人獨有蒼生望。出處寧非係重輕。百歲吾今已繆悠。何人皮裏有春秋。功名政似食鷄肋。世事眞同探虎頭。語不識時無所適。才非經國更何謀。最憐鬢畔千莖雪。半爲吟詩半爲愁。</text>
<title>次麻川暴雨行</title>,<text>大風捲地從何來。黑雲閃飈飛狂雷。揚沙走石雨翻盆。滄溟震棹天柱摧。俄然天地洗昏濁。六合如鏡無纖埃。安得乘此大風挾飛雷。一往倐忽尋蓬萊。蜚昇白日駕笙鶴。下視濁世同塿培。我今汨沒走塵寰。兩鬢已白雙脚頑。行當試此囊中方。萬古獨立留朱顏。</text>
<title>昨訪李次公于第。詩以爲謝。次韻。</title>,<text>倒屣相逢趣已深。何須興盡返山陰。新詩醅似唐人法。妙筆渾如晉帖臨。世事百年曾破膽。交情十載細論心。一生鉛槧吾何用。撚斷踈髭獨苦吟。自慙牢落百年身。吟面狂言已忤人。有句時成能泣鬼。無錢可使敢通神。閑揮亂筆杉翻墨。悶閱殘編架拂塵。醉後時時雙耳熱。人生是處豁天眞。</text>
<title>再和 二首</title>,<text>珍重斯文骨肉深。悠悠十載度光陰。詩成日或來相問。酒熟時能許再臨。邂逅少年慙素髮。蹉跎中路豈初心。無人識得胷中趣。獨坐忘言擁鼻吟。自幸登庸逢盛代。分明出處似前人。封倫可使論仁義。宣室何曾問鬼神。輔國力微頭滿雪。歸田思切肺生塵。功名至此猶知足。丘壑從來我性眞。</text>
<title>四和尹淡叟韻 三首</title>,<text>金鴨銷香晝掩扃。分宜皓首坐窮經。生前雅興宜浮白。死後虛名愧汗靑。排闥山光長偃蹇。近䆫鸎語太丁寧。腐儒迂闊雖無用。喜見文明聚五星。敢以踈慵學釣名。百無一事稱人情。明時竊祿慙樗櫟。昭代掄才有鑑衡。老去文章多落價。少年侍從濫叨榮。平生出處誰能斷。富貴浮雲利勢輕。虛名薄宦兩悠悠。蹭蹬浮生四十秋。輔國才踈長袖手。逢人氣拙敢搖頭。東馳西走從人笑。莫粥朝饘與婦謀。縱有惡詩難遣興。醉鄕何地可埋愁。</text>
<title>五和淡叟韻 三首</title>,<text>石田茅屋掩雙扃。三徑依然夢屢經。酒自天然人面白。山多不俗佛頭靑。英雄一代皆遭遇。邦國千年致輯寧。自愧小儒無寸效。丹心耿耿拱如星。少年自許策時名。中道蹉跎豈素情。三策曾聞勤董子。六經終不負張衡。山林長往思難得。軒冕多時敢冒榮。四海百年知己少。人生然諾不宜輕。身世依違歲月悠。由來騷客苦悲秋。休論世事魚赬尾。自有人情烏白頭。兔窟不曾營老計。鳩巢堪笑拙生謀。靑燈昨夜同庚會。相對樽前說興愁。</text>
<title>復次李次公韻 二首</title>,<text>寂寂幽廬歲月深。老梧分得半䆫陰。慵鉤踈箔靑山近。閑讀黃庭白日臨。十載功名探虎手。一生湖海狎鷗心。人生行止寧非命。貧病侵尋白首吟。年過四十豈非老。客有相從皆可人。東野多窮詩作祟。伯倫乘醉筆如神。書生計活家無甔。國士淸廉甑有塵。世態翻雲何足數。到頭事事捴非眞。</text>
<title>冬至</title>,<text>一陽夜半子。萬物天下春。梅花枝上易。相對一笑新。</text>
<title>奉酬姜景醇村居雜興詩 十九首</title>,<text>漢水澄澄一帶羅。衿陽山水老烟波。知君好作菟裘計。有興濃於粥面多。細草如烟襯碧羅。桃花細雨漲新波。小船搖棹歸來晩。滿袖紛紛月色多。雲烟遠近羃輕羅。黃犢坡前白鳥波。家在江南圖畫裏。靑山無數夕陽多。香風餠餌漲紈羅。村甕新開灧綠波。社鼓聲催人散盡。柴門處處笑喧多。聖朝人物盡爬羅。國史方書海不波。渺渺江湖思魏闕。五雲深處夢魂多。柱笏看山獨倚闌。三年強半在村間。韋郞詩句王維畫。天地風流自在閑。藏春塢裏百花闌。香霧霏霏几案間。寫罷黃庭讀周易。此心還與此身閑。幽居寂寂歲時闌。不是逃名外世間。軒冕由來儻來事。人心著處也閑閑。小風吹雨濕輕闌。山氣涳濛積翠間。一夜稻田新水足。桔橰無語夕陽閑。光陰鼎鼎四時闌。須把人間比夢間。別種浮生滋味在。楞嚴一部伴僧閑。門掩落花同白墅。山多美竹勝黃岡。已作束書歸隱計。肯敎三逕久荒凉。步屧行行作意往。偶隨流水上崇岡。斜日更留高樹外。寒蟬咽咽助新凉。南山古寺依重嶺。西崦人家隔小岡。送客尋僧等閑事。晩風携袖立微凉。門前杉檜老蒼蒼。風動龍吟在半岡。落盡燈花人不到。布衾如水覺生凉。北闕南山兩渺茫。一廬岑寂對秋岡。夢回當日參經幄。一陣薰風殿閣凉。細草幽香滿院中。興來小酌細君同。踈簾捲盡山如畫。雲影悠悠簟半空。堯夫生死大平中。朝市山林出處同。自信蒼生終有望。何曾咄咄坐書空。兩山環翠似盤中。肥土甘泉事事同。更有何人爭子所。十年歸興便成空。塵土東華萬火中。凌兢馬骨與山同。記得江南昨夜夢。碧空如水水如空。</text>
<title>又用前韻。寄一菴專上人。十六首</title>,<text>蕭蓧門巷雀堪羅。世事無心強逐波。時有高僧來問字。淸談也自勒人多。楊柳依依剪碧羅。小池春水纈生波。淸時有暇尋僧話。坐對蒲團一味多。金剛山水甲新羅。俯視東溟日浴波。寺在虛無不知處。山中歷歷白雲多。上人曾遊金剛山。求詩於我。春寒惻惻透輕羅。南浦新愁漲綠波。莫說傷心離別事。無情白髮鑷還多。今春。與上人有松都延安之別。奔走功名歲月闌。歸心長在水雲間。紅塵滿面靑衫弊。逢著高僧愧不閑。桃盡寒燈夜未闌。杜鵑啼月隔䆫間。記得當時讀書寺。鬢絲禪榻兩閑閑。當面靑山十二闌。上房花木列中間。何時更借僧牀坐。嬴得浮生半日閑。策筇無語立東闌。春在紅紅綠綠間。過却一春閑不得。人生得意不如閑。一菴何處是禪房。千丈蒼松萬丈岡。半夜風聲吹作雨。小䆫分得十分凉。藏魚寺裏石橋傍。南畔是溪北畔岡。記得携壺送客處。十年往事夢凄涼。昔與上人。餞客藏魚寺。僕有詩云。藏魚寺裏尋僧到。遮日岩邊送客歸。日暮東風吹滿袖。小橋立馬思悠悠。師僧飛錫飽遊方。回首重岑與複岡。今日偶然供軟語。半簾斜日逗微凉。三生結願已凝香。擬結茆廬駐半岡。自有聲名繼支許。山門故事不凄凉。世態膠膠擾擾中。紅塵白首愧雷同。逢師面目眞如舊。一笑呵呵萬事空。梅花斜揷淡甁中。相對無言骨格同。直到夜深淸似水。一輪明月輾靑空。點檢容顏小鏡中。今年較不去年同。醉中往往逃禪去。錯被人欺誤學空。樓臺多少有無中。古木回岩寺寺同。我是前身狂李白。題詩醉墨灑晴空。</text>
<title>梁純夫，姜景醇約同飮橫城京邸。因病未赴。仍吟一絶以寄。</title>,<text>小雨薄如霧。好花濃似烟。時聞兩閣老。邀我同醉眠。白髮老如許。靑樓狂復顚。胡然負好約。抱病眞可憐。</text>
<title>子固遣女奴問訊。仍吟一絶以寄。</title>,<text>隣里交情日漸勤。女奴長遣問寒暄。憑渠爲說通家好。從此宜敎講細君。</text>
<title>送姜景愚赴京</title>,<text>燕山欝蒼蒼。道路何悠悠。君今仗使節。聊復歌遠遊。男兒事功名。晏安非所求。出門一笑去。意氣何揚揚。我有一斗酒。爲君別河梁。蕩蕩白玉京。遙遙蒼海傍。江山日以隔。我心悲以傷。去去惜良圖。慰我相思腸。我昔賦遠遊。爲謌遠遊篇。朝騎漢陽馬。莫上鴨綠船。鶴野浩漫漫。閭山長欝紆。長城吊祖龍。漁陽怒羯胡。空聞易水流。不見黃金臺。我生多好古。慷慨從中來。去去送君去。因之有所思。恨無雙飛翰。與君相追隨。</text>
<title>吳居士還自湖南。戱贈。</title>,<text>居士年來厭俗氛。掛冠十載掩高門。何須林下是眞隱。擧世紛紛不識君。居士今年賦遠行。湖南無地稱高情。歸來更與細君說。大隱無如隱市城。</text>
<title>與宋樞院 處寬，梁樞院 誠之，李參議 芮，任參議 元濬。同遊藏魚寺洞。</title>,<text>早歲同被鑾坡選。聯裾出入光明殿。朝退歸來香滿袖。曲江花柳開小宴。醉裏談笑吐虹霓。作詩揮翰相品題。中間世事何茫茫。雲離雨散迷東西。今夕何夕相邂逅。也宜秉燭繼白晝。城西古寺境幽絶。石澗冷冷雲出岫。臨流列坐飛羽觴。揷花滿頭紛淸香。雖無絲管可娛悅。亦有棋博歡逢場。落日欲沒西山巓。衆賓皆醉狂復顚。歸來馬上發高謌。大平盛事今當年。</text>
<title>三月三日。在秋部。送酒債于推刷色諸君子。</title>,<text>一年一度淸明節。三月三日天氣新。雖然酒債尋常有。解送如予有幾人。</text>
<title>李之安見和。卽次韻。</title>,<text>一年佳節是靑春。上巳風光滿眼新。五五三三何處客。出門皆是看花人。好風晴日安排暖。杏艶桃嬌次第新。報答靑春唯有酒。靑樓落魄屬何人。曲江花柳不勝春。日典朝衫發興新。明月杏花踈影滿。夜深扶醉倩傍人。我笑杜陵定後身。蹇驢烏帽白頭新。曲江三日空腸斷。背立東風是麗人。同榜交親二十春。白頭今已免如新。相對樽前論世事。靑雲知己豈無人。世事紛紜混贗眞。雲飜雨覆物情新。舊遊零落如風葉。我輩相從是故人。</text>
<title>又次李之安詩韻</title>,<text>伯仲招提壓水頭。讀書有暇弄閑鷗。追思二十年前事。且問居僧今在不。奔走紅塵已白頭。一生蹤跡愧沙鷗。故園歸興濃於酒。此興煩君似我不。豐水澄澄似鴨頭。釣船歸去不驚鷗。佛巖我亦茅廬在。晩節同隣肯許不。靑山數朶佛陀頭。春水如藍欲染鷗。回首江南無限景。不知曾似畫圖不。自古功臣少到頭。十年歸夢到閑鷗。悠悠身世紆簪紱。萬一君恩報得不。休論世事白烏頭。欲學滄波萬頃鷗。自斷此生難自斷。行藏可似古人不。</text>
<title>端午日。幸慕華館閱武觀射。侍宴有作。</title>,<text>天中佳節屬淸和。閱武城西駐翠華。甲冑風生雄羆虎。旌旗日射動龍蛇。武臣獻技皆穿葉。謌妓呈才滿揷花。曲宴未終甘澍至。太平恩澤一時加。</text>
<title>是日有雨。次鄭子文詩韻。仍奉別。</title>,<text>喜雨良辰有渰祈。天工造物本無私。村家預識豐年樂。賽罷田頭盡醉歸。佳節天中又上旬。江梅欲子杏生仁。送君嶺外無窮思。獨坐悠悠白髮新。</text>
<title>初八日。思政殿御前。講中庸鳶飛魚躍章。</title>,<text>從容咫尺近天威。又被宣恩講聖書。豈有小臣堪顧問。須知聖德自謙虛。鳶魚道體天淵裏。位育功夫養省餘。萬古帝王傳授法。願將中字獻宸居。</text>
<title>講罷。上命臣及吏曹參議臣任 元濬。註御製射侯詩。立進。</title>,<text>天章御札煥星奎。伏讀微臣首屢稽。振玉聲金有條理。經天緯地孰端倪。商周灝噩言猶在。雅頌汪洋道可齊。豈合微才添註脚。驪珠眩眼使人迷。</text>
<title>題畫蘆葦小扇</title>,<text>十年歸夢繞滄洲。奔走紅塵白盡頭。今日畫中無限思。蕭蕭黃葦滿江秋。</text>
<title>碧筩飮</title>,<text>高塘六月雨新足。荷葉翻翻大於席。折來作筩筩爲杯。滿眼盛酒葡萄碧。擧頭仰天雙手擎。象鼻彎彎香欲濕。一吸霜雪沃煩腸。再吸羽翼生兩腋。三吸居然到醉鄕。日月茫茫天地窄。我生愛蓮亦愛酒。此性此興天所癖。安得有酒長如澠。荷開萬丈長不落。盪槳歸去若耶溪。痛飮長醉江南月。</text>
<title>次韻李次公詩 四首</title>,<text>閑中身世黑甜餘。懶性宜堪水竹居。日轉樹陰移榻去。風來雲影滿空虛。山中何日收奴橘。池下今年種婢魚。多病關門少相訪。故人書信定何如。豆粥裯衾不願餘。只將踈散送諸居。慙無事業希君實。豈有文章擬子虛。自古守株難待兔。何人緣木可求魚。平生萬事宜安分。得失榮枯我自如。寂寂茅齋丈笏餘。焚香端坐是僧居。廉纖細草裙腰短。瀲灧新池鏡面虛。風捲紙䆫飛野馬。日長牙帙落書魚。作詩要學安排法。心似前賢語不如。奔走紅塵白首餘。幾番歸夢繞田居。幻泡身世徒爲妄。箕斗聲名亦本虛。晩歲山中看射虎。初心池上坐觀魚。小䆫終日多情思。倦鳥閑雲得自如。</text>
<title>次韻次公詩 四首</title>,<text>昔年重榜聯名姓。諫院風流又一時。階映紫薇風荏苒。砌翻紅藥雨霏微。朝回滿袖香紛郁。晩退鳴珂影陸離。當日詞人誰杜甫。尋梧埤竹謾題詩。嗟君妙藝今還屈。愧我虛名誤一時。只有詞章工篆刻。何曾性學透精微。宦途本自多榮辱。人世須知足別離。去歲東雲北樹思。一樽今喜細論詩。跌宕高談應忤俗。迂踈古態已違時。閑中縱博籌行熟。病後揮毫筆力微。已分楊雄甘寂寞。肯從莊叟學支離。小䆫睡起無餘事。坐對終南恰得詩。小池新水漲漣漪。興在扶筇獨立時。風動荷香來斷續。雲陰山氣轉熹微。中歲歸田思靖節。殘年學道擬鍾離。閑中歲月渾貧病。收拾風光只小詩。</text>
<title>卽事 二首</title>,<text>捲簾楸影落繩床。半頂烏紗睡味涼。一陣南風晩來雨。滿院都是碧荷香。小沼如盆水淺淸。菰蒲新長荻芽生。呼兒爲引連筒去。養得芭蕉聽雨聲。</text>
<title>去年六月十三日。與吳居士，蔡子休。賞蓮子固家。今日正當十三日。追憶往事。吟成數絶。錄示子固。四首</title>,<text>去歲君家荷政開。荷花月色兩佳哉。今年此興還辜負。肯喚鄰翁傘雨來。葉密且看傾似盖。花開曾見大於船。無人識我尋芳興。欲續濂溪說愛蓮。高談傾坐吳居士。妙句驚人蔡使君。當日主人彈錦瑟。東鄰有客獨醺醺。荷開較比前年勝。月亦應從此夜新。若使舊塘拚勝會。題詩落魄豈無人。</text>
<title>送金書狀 軺 赴京</title>,<text>去年持節到全燕。歷歷關河路四千。遼野閭山東際海。灤江薊樹北連天。一代人才全盛日。太平人物中興年。至今猶記鈞天夢。矯首時時望日邊。</text>
<title>次洪南陽韻 四首</title>,<text>今年足䨪雨。未足洗儒酸。任使琴書潤。長愁酒盞乾。巡園時杖屨。閉閤不衣冠。客有投詩者。沈吟仔細看。氷盤浮夏果。李杏雜甜酸。可使詩腸潤。何曾講舌乾。南郭長憑几。東門未掛冠。小塘荷政發。傘雨幾回看。世事心長熱。人情鼻自酸。但知琴上趣。不覺釜中乾。何日同鳧舃。多時愧鶡冠。有時聊遣興。寄與故人看。長年憂足躄。今日痛腰酸。自可重然諾。何曾患沒乾。喜情能折屐。怒髮欲衝冠。忽有雙飛鳥。無心仰面看。</text>
<title>再和次公詩韻 二首</title>,<text>知子蹉跎數載餘。安能欝欝此長居。生前富貴苦相逼。名下人才定不虛。已見明時來鳳鳥。肯從爾雅註蟲魚。吾生碌碌顏何厚。鵬鷃由來自不如。立志當初頗自奇。慙無所得效明時。憶曾姓字題紅紙。不日聲名動紫薇。歲月悠悠成蹭蹬。功名落落轉乖離。自多白首知音在。好遣長鬚日遞詩。</text>
<title>三和 二首</title>,<text>四壁圖書萬卷餘。塊然獨坐自居居。墻低碧岫頭頭出。簾捲靑空面面虛。老去何曾妾換馬。筭來寧復我知魚。人生貧富皆聊爾。倚市端知綉不如。垂老髮無還黑日。逢人眼有暫靑時。物情自古多炎冷。世事由來寢盛微。生擬百杯同李白。死當三尺近要離。世間有味閑爲最。獨坐沈吟改舊詩。</text>
<title>四和 二首</title>,<text>篋曾不足盎何餘。自信生來守索居。鞍馬顧非顏矍鑠。詩書長愧腹空虛。只願生前樽有蟻。休嫌門下鋏無魚。捲簾當戶南山近。偃蹇高姿我不如。兒癡官事百無知。勳業何能盖一時。自古英雄皆際會。由來將相起寒微。丈夫出處思三就。宦路浮沈嘆十離。獨坐撚髥無好句。煩君爲我一砭詩。</text>
<title>五和 二首</title>,<text>自是功名憂患餘。殘年直欲賦閑居。孤雲漠漠連平地。一鳥飛飛沒太虛。晩愛葵花來蛺蝶。早知荷葉蔭龜魚。閉門趺坐無人到。身與孤僧兩自如。止足由來知者稀。田園有計已多時。道情漸熟世情薄。歸興已濃官興微。荒逕春來花苒苒。薄田秋後稻離離。名繮盡脫吾當去。勝水佳山緫是詩。</text>
<title>閑中雜興 三首</title>,<text>茅簷剪剪小墻隈。無數葵花晩節開。睡覺午牎人正靜。日長唯有燕飛來。半畝方塘漲綠波。芙蓉短短長蒲芽。巡園落日移時立。細細香風滿袖多。燈殘月闇夜寥寥。竹簟藤床暑不消。不覺更深涼是雨。忽聞新響在芭蕉。</text>
<title>昨訪平仲。園中多種奇花異卉。盆甕亦一一羅布。艶麗可翫。歸來戱作以寄。</title>,<text>君家庭院絶塵纖。斛斛奇花興政酣。不用道人殷七七。已開詩老逕三三。風前獨倚烏皮几。雨後閑携白柄鑱。自笑小園池半畞。菰蒲菡萏似江南。</text>
<title>園中雜興 四首</title>,<text>小小荒園棘作籬。山薑已子芋生兒。朝來老婢供盤饌。相對夫妻樂足時。瓜蔓扶踈結子稀。紫茄時見雨霑肥。可憐高大芭蕉樹。却擬終年抱十圍。匏葉翻翻引架長。花開續續細生香。秋來劈作深盃看。倒盡千鍾洗腎腸。秋來芹子老無香。爲有蔓菁只可嘗。別種貧家滋味在。丁寧且莫說膏梁。</text>
<title>七月六日</title>,<text>七月六日苦炎蒸。詩句吾今憶杜陵。憊臥如泥猶中酒。渴心生火苦思氷。門前褦襶那無客。寺裏安閑愧有僧。却欲馭風凌汗漫。人生兩翰亦難能。</text>
<title>謝金少尹同年 永濡 送菠菜子</title>,<text>我有荒田數頃餘。秋來擬種滿園蔬。感君多送靑菠子。急喚僮奴送弊廬。圓莖如竹葉如磐。滿甕沈虀味自酸。預識秋來滋味足。煩君爲我一來看。</text>
<title>秋官卽事。書示日休。</title>,<text>明時無事訟庭空。獨倚烏牀睡政濃。小吏跪前呼罷仕。柳陰騎馬日方中。</text>
<title>用前韻</title>,<text>沈沈畫閣簟紋空。睡鴨焚香碧霧濃。一椀氷漿消暑氣。蟬聲高下綠陰中。</text>
<title>壬午七月旣望。與蔡子休，金子固，辛敬叔。出遊廣津。楊半刺 子淳 亦來會。五首</title>,<text>壬秋七望廣津頭。擬續前賢赤壁遊。月色有情今夜好。江流無盡幾時休。高謌長笛蛟應舞。妙句豪談鬼自愁。俯仰英雄嗟渺渺。蘇仙不獨擅風流。白沙如練水如油。快馬歸來更上舟。帆影飛飛同去燕。櫓聲軋軋起眠鷗。長風剩借新秋興。小雨纔添薄暯愁。醉臥江皐衣半濕。又邀明月泛中流。跌宕詩人子瞻後。風流刺史山簡前。一時盛事懽娛地。同甲交親少壯年。歲月幾何曾聚散。江山如此更留連。古今人物存公論。我輩聲名莫漫傳。江亭老樹露龍身。十畞濃陰坐萬人。滿袖淸風翻白紵。回頭落日岸烏巾。杯傾燒酒香如桂。箸下纖鱗縷似銀。擧目江山非昨日。暫時相賞莫辭頻。通宵樂極耿無眠。有意明朝復醉顚。望指終南移緩棹。流沿漢北更回船。搴篷小坐平看水。扣枻高謌仰見天。有約丁寧須記取。明年此日此江邊。</text>
<title>送金佐郞佐幕慶尙道 二首</title>,<text>南郡多才士。蜚英際聖明。郞官名不負。幕府選非輕。已有埋輪志。爭誇衣錦行。此行君自辦。負弩幾人迎。昔在南宮日。同僚笑語陪。如君眞大手。以我愧踈才。取次三年席。分離一酒杯。行當重刮目。徵詔日邊來。</text>
<title>姜景愚畫屛八幅</title>,<text>黃橘秋入霜林葉半無。黃金磊落壓枝低。后皇有意生嘉樹。誤被傍人喚木奴。栗木栗子如拳秋正熟。狙兒得意疾於飛。朝三暮四渠休管。飽食無言自在肥。西瓜瓊漿玉液舌瀾翻。種出西方品可論。莫說張郞多好事。世間不乏渴文園。茄子秋風茄子紫彭亨。步屧巡蔬眼忽明。今日畫圖風韻在。故園回首不堪情。石榴滿腹珠璣面渥丹。紛紜桃李緫無顏。世間肉眼滔滔是。錯把儒酸比汝酸。紅杮秋深紅葉晩凝霜。蚪卵牛心顆顆香。嚼破甜甘能悅口。邇來三月肉全忘。甜瓜山下吾家一兩區。秋風瓜蔓走龍鬚。呼兒欲摘筠籃去。仔細相看是畫圖。黃瓜看來碧玉嚼來氷。畫裏依然憶我曾。萬事只宜防納履。摘來休問是靑蠅。</text>
<title>賀崔新恩兄弟同登文武科榮親詩</title>,<text>君家文武弟難兄。籍籍聲名一代傾。虎榜已隨龍榜出。儒林爭與羽林榮。北堂衣錦雙親喜。南郡開筵萬目驚。可是邦家敦孝理。太平盛事屬科名。</text>
<title>有懷寄子固</title>,<text>世事驅馳歲月悠。芙蓉零落滿園秋。誰知池上魚之樂。莫使花前蝶也愁。</text>
<title>約姜菁川訪一菴專上人。以病不能。詩以爲謝。</title>,<text>上人喜儒者。我亦愛逃禪。曾共菁川約。去同松榻眠。豆腐軟堪炙。茶湯香可煎。蹉跎人世事。今又病相纏。憶昔藏魚寺。尋僧兼送人。聯詩違有罰。酌酒亂無巡。隨意坐騎石。忘形時脫巾。悠悠思往事。瞥眼十靑春。</text>
<title>再和</title>,<text>病餘坐閉閤。一味卽僧禪。欹枕閑尤樂。讀書倦必眠。龜腸多食忌。蟹眼點茶煎。白髮厭塵世。山門興自纏。正月到二月。餘寒猶襲人。屧曾看柳步。簷或訪梅巡。靜有烏皮几。慵無白㲲巾。誰知閑是病。春睡賞靑春。</text>
<title>三和</title>,<text>山僧亦喜俗。俗客多愛禪。會合有前約。團圞宜共眠。香爐栢子炷。藥鼎松葉煎。拂袖我當去。靑縢行脚纏。行携水上佐。坐倚竹夫人。縱筆一二紙。圍碁三兩巡。欲知酒中趣。莫負頭上巾。梅柳不堪興。滿眼今復春。</text>
<title>雲月軒</title>,<text>白白山上雲。皎皎天中月。雲兮本無心。月也自有色。上人坐相對。忻忻有所得。雲能有舒卷。月亦有圓缺。萬物有變化。大虛獨自若。師乎勤著力。往問安心法。</text>
<title>次吉昌相公詩韻。奉上列相座下。八首</title>,<text>滿城花柳一年春。小雨朝來發興新。有約訪人江上去。絶勝騎馬傍紅塵。今朝已辦醉江頭。勝日叨陪上相遊。欲上濟川亭上望。春江無際思悠悠。右上吉昌右相勝賞高樓滿座春。風流文雅一時新。漢江綠漲蒲萄酒。白鳥飛來不染塵。盖世功名尙黑頭。龍門自幸早陪遊。煩君能記貧交句。雉嶽驪江一夢悠。右上上黨韓相乘閑始出鳳城春。萬物欣欣生意新。已信廟堂霖雨手。乾坤潤澤絶纖塵。衮衮長江不盡頭。地靈人傑百年遊。風流宇宙無今古。赤壁黃樓往事悠。右上高陽左相池塘春草謝家春。萬古聲名五子新。兩相有詩人膾炙。不才何幸揖淸塵。儒冠跌宕雪渾頭。兩予功名事宦遊。賴有諸公容落魄。詩顚酒癖任悠悠。右自敍</text>
<title>到中山村墅 二首</title>,<text>走馬來村墅。茅廬已半傾。山爲仁者樂。竹也聖之淸。秔飯香流七。黍醪白滿甁。殷勤有隣叟。農話到三更。頗覺宦遊倦。今知野趣酣。討蓴携幼去。燒芋共僧談。過鳥飛靑嶂。遊魚出碧潭。晩涼携杖立。嵐翠濕輕衫。</text>
<title>送日休赴京</title>,<text>黃金闕下五雲低。重到燕山快馬蹄。遼野停車秋望鴈。秦關欹枕曉聞雞。市橋風冷沽新酒。驛壁塵昏覓舊題。預辦歸來軟行脚。春風爛熳聽鸎啼。</text>
<title>送日本機外上人。五十韻。</title>,<text>日域扶桑外。朝鮮漢水邊。鯨濤望不極。木道僅相連。聖主膺圖後。遐邦慕義先。上人眞韻釋。奉使續前賢。三百詩能誦。四方對可專。初聞名籍甚。相見喜跫然。道骨衣冠整。明庭玉帛虔。周旋儀不忒。進退禮無愆。淸淨心非累。空虛性自圓。旣能忘外想。亦復悟眞詮。面壁業曾白。遊方談又玄。一生那住著。萬里任蹁蹮。跡似浮萍草。身如脫殼蟬。死生眞露電。得失了蹄筌。自說東浮海。曾遊北抵燕。江湖兩足繭。宇宙雙眼穿。重到三韓國。追思數十年。自將眞面目。得閱舊山川。昭代漸聲敎。輿圖廣幅員。儀文多盛美。禮樂播昭宣。濟濟賢才盛。煕煕民物全。四方瞻舜日。萬井樂堯天。干羽兩階化。梯航重譯聯。宣威沙漠淨。獻捷凱謌還。定不勞三箭。投皆受一廛。無思心不服。有識頸皆延。遠被懷綏洽。親承眷顧偏。南宮頻設宴。東館幾開筵。鳳闕宣招數。龍墀寵賚騈。宮壼何瀲灧。內饌復芳鮮。樂奏能盈耳。花簪已壓顚。深恩肌已浹。盛德骨堪鐫。使節眞能事。往來是勝緣。流光亦云暮。行邁且言旋。乞句還盈袖。馱經已滿船。朔風吹似箭。臈雪亂於緜。飛錫鷄林月。浮盃馬島烟。搖搖孤艇疾。去去一帆懸。蜃市行觀海。鰲峯歷訪仙。晨征龍入鉢。夜宿鶴巢肩。祕術通三昧。奇遊遍大千。梅殘方丈下。松偃舊房前。此日能回棹。何時復坐禪。去宣聖化重。永使鄰好堅。兩國爲家日。三垂奠枕眠。天山弓可掛。滄海箭無傳。日月同文德。乾坤入化甄。師歸倘相憶。記我贈行篇。</text>
<title>二月初一日庚申。約與姜景醇，任子深，李平仲，姜國鈞同會。病不往參。戱書以寄。</title>,<text>四旬四甲子。首歲首庚申。喜見諸君會。空嗟獨病身。聯裾無外客。密席有佳人。寄語少年子。風流莫厭頻。</text>
<title>送鄭宰相 陟 赴京 己巳秋。景泰初卽位。正統北狩。以聖節使赴京。</title>,<text>中原多故聖中興。奉使間關屬老成。終子棄繻增壯氣。蘇卿持節仗忠誠。似聞塞上黃雲捲。喜見天中白日明。去謁彤庭紆異睠。歸來得意馬蹄輕。</text>
<title>賀李大諫 堣</title>,<text>靑雲萬里恣騫飛。一日聲名動紫薇。埤竹尋梧詩正就。淸時自覺諫書稀。二年承乏諫大夫。補衮曾慙一字無。喜見朝陽鳴鳳在。誰知物議似君孚。山花織織柳梳梳。大諫新開錦宴齊。堪笑先生狂復興。春風已判醉如泥。</text>
<title>吉昌權議政。獻大夫人壽于西湖亭。</title>,<text>鶴髮龍頭盛事新。西湖獻壽勝筵頻。人間富貴三公子。世上尊榮八袠親。躑躅花開紅細細。葡萄水漲碧鱗鱗。東風十里笙謌咽。盡是門闌同樂人。</text>
<title>園中四詠</title>,<text>松誰屈凌雲姿。種我一片石。恐此握中太。誤被胯下辱。竹直道不曾屈。大節明昭昭。三月不知肉。復此聽簫韶。蓮種出大華巓。根連雲夢澤。天之培者栽。我所種也德。梅陰陽送消長。古今亦異宜。我讀君子詩。大羹方在玆。</text>
<title>偶吟</title>,<text>人生有味不如閑。寂寂幽居晝掩關。客至不嫌生計拙。芙蓉數朶竹三竿。</text>
<title>次申知諫 自繩 同年韻</title>,<text>紅藕池塘細細香。好風携袖納新涼。一樽酒盡來山雨。此興此時誰與詳。草堂深處百花香。好雨廉纖送晩涼。醒亦自醒醉自醉。中間得失不須詳。</text>
<title>申同年 自繩。携酒見訪。詩以爲謝。</title>,<text>年來多病故人踈。多謝高軒枉弊廬。榼裏黃金初煮鳳。壺中碧玉欲浮蛆。情懷款洽談論裏。詩語淸新咳唾餘。屈指同年幾人在。殷勤亦復更相於。</text>
<title>次洪日休同年韻</title>,<text>廣文天下冷。中散一生慵。以我本無狀。於時免不逢。南樓邀好月。北牖引淸風。誰識閑中味。翛然一放翁。名宦苦相逼。浮生知有涯。酒杯聊救渴。藥餌豈扶衰。却怕頭毛改。頻驚帶孔移。人生適意耳。何可廢吟詩。才名君跌宕。世事我踈狂。往復百千首。縱橫三兩行。欲携烏有子。爲訪無何鄕。萬事有眞宰。蒼蒼誰主張。</text>
<title>送日本僧</title>,<text>天開景運海無波。萬里扶桑作一家。兩國講和通使節。上人㘅命泛靈槎。雲消蜃市層層閣。雨洗鼇岑點點螺。專對歸來富奇興。故山烟月護松蘿。</text>
<title>永川鄕園中八詠</title>,<text>松蒼蒼一握立中庭。意欲凌空挾震霆。可是貴人偏護惜。斸苓終必制頹齡。梅飛飛臈雪欲窮陰。生意津津自不禁。負手巡簷時索笑。南枝時復見天心。躑躅春山處處怨啼鵑。一夜花開暖欲然。不似畫堂催羯鼓。爛紅無數靠闌邊。柳東風䙚䙚黃金條。低拂瓊闌不勝嬌。自是高懷愛淸瘦。不須容易學纖腰。竹宜敎日日護龍根。隨意東風長子孫。更識主人勤解帶。會看高幹拂層雲。楓剗地西風玉露彫。紅扶野色上輕梢。凭欄秋興濃於酒。一片沆湘畫不消。菊花看花次第到黃花。秋興東籬晩更多。直把金英宜泛酒。揷來可怕損烏紗。蘆軒冕何曾累世間。雅興終不負湖山。黃蘆滿眼花如雪。身在江南自在閑。</text>
<title>送尹同年 子濚 佐幕慶尙道 三首</title>,<text>倚閭亦足慰。佐幕時所榮。子節兼臣節。文星照使星。才名浮物議。孝道重鄕評。揚顯能如此。君恩骨可銘。巡遊七十郡。飛馹不驚塵。幕府文書簡。庭闈省問頻。君能愛短日。親已享長春。欲和南侅什。由來不乏人。繁華足南國。處處好樓臺。登眺詩千首。風流酒百杯。今君持節去。昔我打袍來。憶得揮毫處。花錢九萬枚。</text>
<title>詠張槎</title>,<text>渺渺秋風犯斗槎。客星已報動銀河。崑崘源上天如盖。牛女橋邊月似波。漢武開邊無足哂。張郞好事莫須誇。殷勤爲向成都問。天上人間料不差。</text>
<title>奉和吉昌權相公詩韻。寄題西原。</title>,<text>西原勝事古無聞。衮衮諸賢聚似雲。同日聲名聯桂榜。一時文彩動梨園。明眸皓齒三行密。痛飮狂謌滿座喧。往事繁華曾一瞥。悲懽存沒不堪論。右捴敍少年豪氣洗儒酸。上黨吉昌伯仲間。旣許開樽同北海。自將携妓擬東山。英雄跌宕眞如此。賢達風流尙可攀。兩相聲名終不負。笑談麟閣到台班。右上吉昌，上黨兩相。落魄懽娛彼一時。重來物色夢耶非。故人奔月嗟何及。有客尋春恨較遲。暯雨朝雲俱寂寂。落花飛絮故依依。風光如許愁無盡。憾慨題詩知爲誰。右述李銀臺詩意。上吉昌。誰數當年白面生。自多花籍暗知名。黑頭宰相重遊日。靑眼佳兒一笑迎。只合風流紅袖拂。不須惆悵綠陰成。人何解聽琵琶曲。任是無情亦有情。右上銀臺李學士 文烱靑樓詩酒少年狂。屈指悠悠二十霜。縱是周墀今拜相。爲誰杜牧去尋芳。雲雨鄕中無復夢。鳳凰音裏有餘傷。雖然善謔男兒事。自信爲吾鐵石腸。右自敍</text>
<title>三月三日。書懷寄吳君子。</title>,<text>身世吾今四十四。風光正屬三月三。陌頭楊柳碧初細。墻角杏花紅政酣。萬事悠悠亦聊爾。一生役役非所堪。誰家有甕酒如海。行樂及時和且湛。</text>
<title>送尹同年 子濚 分巡慶尙道。仍覲親丹城。</title>,<text>一日除書降紫闈。春風騘馬疾於飛。北堂喜見斑衣舞。南郡爭誇晝錦暉。指佞飛霜增慷慨。宜男愛日最芳菲。一生忠孝餘何事。君寵親恩報不違。漢江新漲綠如醅。江上春風首獨回。我送范滂攬轡去。人驚暴勝持斧來。鷄林人物歸囊橐。鼇岫風光領酒杯。安得月明携玉笛。瞻星臺上共徘佪。</text>
<title>六月日。陪高陽領相，李判京兆 石亨，洪中樞 逸童。登興天寺樓遊賞。明日。寄題一菴。</title>,<text>六月興天寺。岑樓快共登。能詩皆好客。軟語有高僧。簷送蕭蕭雨。盤行點點氷。欲消三伏暑。捨此更無能。</text>
<title>對花有興 四首</title>,<text>短短茅簷小小齋。南山當面過墻來。日長無事亦無客。撿盡園花開未開。數朶香葵高十竿。紅紅白白間朱殷。前花未落後花發。七月將來六月殘。淺淺方塘貯小虛。好風吹雨折紅蕖。晩涼携杖移時立。滿意淸香襲兩裾。梅花直到菊花時。次第相看次第宜。昨日菊花和雨種。東籬把酒未應遲。</text>
<title>新拜大司憲</title>,<text>烏府淸班動百官。不才承乏愧朝端。何人自有風霜面。今我元非鐵石肝。直劒不辭終百折。曲藤何用要千蟠。幸逢昭代無封事。鳴鳳朝陽尙亦難。</text>
<title>送金子固赴韓相幕 二首</title>,<text>元戎幕下緫豪英。多子功名在此行。試看腰間三尺劒。逢人莫說是書生。長白山高黑水澄。胡兒愁眼似秋鷹。請纓自是丈夫事。白首如予愧不能。</text>
<title>江寧君洪公 元用 林亭詩韻</title>,<text>南陽忠義至今新。功業箕裘早致身。雅興東山曾作主。淸樽北海復娛賓。朝英滿座人人傑。國老題詩字字珍。先榜有兒吾輩在。殷勤不厭酒杯親。</text>
<title>卽事</title>,<text>剪剪茅齋一兩楹。綠陰幽草稱幽情。風前戱蝶堂堂舞。雨後閑蛙閣閣鳴。移竹自然依石砌。折花無數揷磁甁。焚香獨坐無人到。時聽鄰家鍛鐵聲。</text>
<title>曉詠自嘲</title>,<text>鄰翁鍛鐵四更初。我起朝參已盥梳。等是生前謀口腹。豈知忙裏送居諸。食功似汝慙何有。竊祿如予愧不除。聽得晨鍾促騎馬。功名亦是一蘧蒢。</text>
<title>九月十四日。寄洪日休。</title>,<text>君閑無事我奔忙。會合蹉跎數月強。月色更從今夜白。菊花渾似去年黃。風流到此濃於粥。門戶由來冷比霜。若使高軒如一過。應拚詩酒共顚狂。</text>
<title>秋興</title>,<text>英英東籬菊。時至亦可翫。我生喜幽逸。樂者逢此粲。悠悠時世情。苒苒歲月換。落葉滿階除。秋風吹又散。</text>
<title>秋夜月白。獨坐有懷。</title>,<text>山月皎如燭。紙䆫明似燈。無心眞似塑。有髮獨非僧。人語通宵寂。秋聲半夜增。最憐小童子。熟睡喚無應。</text>
<title>賀李公 坡，尹公 贊，李公 季全，申公 㴐，尹公 弼商。同日拜承旨。題寄李承旨 坡。</title>,<text>一日黃麻降紫霄。銀臺連袂五蟬貂。諸君承寵含鷄舌。獨子傳家有鳳毛。北斗天樞司帝命。東瀛地位屬仙曹。烏臺老物無長策。賢頌宜先賀聖朝。</text>
<title>偶吟 三首</title>,<text>無人坐盤礴。有興立徘佪。啄雀避人去。飢貓呼主來。風旛疑烈火。雪屐響乹雷。覓句時還笑。詩材富酒材。鳳凰今寂寞。牛斗欲徘佪。百歲堂堂去。長江衮衮來。明時遇堯舜。交道愧陳雷。二策皆吾短。文材似吏材。野雲生浩渺。簷日苦低佪。黃鶴上天去。靑山排闥來。年將頭似雪。時或鼻如雷。聖代方招俊。何人記散材。</text>
<title>至日曉起</title>,<text>亞歲是今日。晨鍾報五更。已於子之半。轉覺陽已生。添線非吾事。觀梅見物情。陰陽有消長。世道復時亨。</text>
<title>送金子固赴韓元戎幙下</title>,<text>今日是南至。念君將北征。關河幾千里。風雪又長程。古說從軍樂。那堪送別情。男兒當磊落。吾亦請長纓。</text>
<title>讀史 進退格</title>,<text>碌碌元非大丈夫。他年芳臭兩無稽。後人猶自論班馬。直筆從來說董狐。豪傑悠悠三尺劒。江山寂寂一丸泥。春秋衮鉞非吾事。撫卷多時惜壯圖。</text>
<title>醉起詠雪</title>,<text>昏醉睡已熟。北風吹更醒。不覺夜來雪。南䆫先曉明。</text>
<title>重九。侍宴序賢亭。次太祖御製詩韻。</title>,<text>眼中平看千萬峯。天地吾王度量中。聖子神孫至今日。八荒四海緫包容。神功馬上捷雲峯。萬古三韓德澤中。聖主卽今繩祖武。大平盛事孰形容。五雲宮闕華山峯。閱武脩文在此中。多小明良皆際會。行謌醉飽自從容。</text>
<title>寄咸吉道康監司</title>,<text>匡山同學舊書生。遭遇蜚英事可驚。白筆皀囊吾事業。碧幢紅幙子功名。關心且莫傷離別。努力當須報聖明。聞說北庭淸似鏡。何時更築受降城。</text>
<title>權舍人 綸。奉使耽羅。還說水路艱苦之狀。詩以誌之。</title>,<text>渺渺耽羅八月槎。使華風味定如何。回頭天地端倪少。入眼蛟龍出沒多。魚好能令腸作惡。橘香唯覺鼻生。憑君莫說當時事。皺盡紅顏白髮加。</text>
<title>送金子固爲西北從事官</title>,<text>金侯是我西道主。妙齡好文仍好武。西原門下號得賢。滿門珠履盈三千。君乎投筆慕宗愨。毛生穎脫非碌碌。所以入幕居上頭。國士當以國士酬。一索欲繫降虜經。淨掃朔漠明似鏡。嗚呼丈夫貴立志。功名磊落當如此。功名一戰封萬戶。安用腰間印如斗。且問大將今是誰。宋朝魏國韓太師。</text>
<title>奉呈李僉樞 宗儉，李參判 宗謙。兩大先生。時皆在陽智村墅。</title>,<text>二陸才名當日重。兩踈聲價晩年高。男兒出處終無愧。自信山林隔市朝。</text>
<title>恩津東軒。次李伯玉 石亨字伯玉 詩韻。</title>,<text>昏騰殘醉尙夢夢。四顧奇觀一望中。當戶靑山皆拱北。捲簾紅日已生東。黃花有信仍秋露。丹葉無心戰晩風。北去南來成底事。行藏終欲問漁翁。</text>
<title>全州。次圃隱先生萬景臺詩韻。</title>,<text>尙想甄郞意氣橫。紛紛成敗暗傷情。一朝自作蕭墻禍。百戰終非鐵甕城。大數眞人興白水。老奸何物誤蒼生。登臨豐沛龍興地。益切思君望玉京。</text>
<title>次全州東軒詩韻 二首</title>,<text>大勢須憑蚌𧑐觀。鴨鷄功業誓河山。秋風一爲甄郞哂。怒髮無端欲竪冠。故國繁華屬壯觀。名區次第好江山。休嫌過客龍鍾極。醉倩佳人爲整冠。</text>
<title>任實東軒次韻 三首</title>,<text>秋風吹斷宦遊情。萬里湖南湖水淸。驛樹依俙紅葉亂。鄕關迢遞白雲橫。流光背我堂堂去。華髮欺人續續生。獨坐客軒成小睡。忽回茅店午鷄聲。排闥靑山不世情。時聞爽籟有餘淸。長安回首三峯遠。故國歸心疊山橫。時將向達城 逆旅悠悠長作客。虛名役役豈謀生。大平堪畫村村景。鷄犬聲中打稻聲。行盡湖南見物情。江山無事樂時淸。酒狂肯爲詩狂屈。豪氣常隨劒氣橫。壯志何曾違白首。雅懷終不負蒼生。使君爲政淸於水。更喜絃謌六載聲。</text>
<title>獒樹驛樓次韻</title>,<text>萬里江山百尺樓。元龍豪氣淸難收。至今獒樹餘風在。徙倚闌干段段愁。</text>
<title>南原丑川亭詩 幷序</title>,<text>蒼龍壬午十月日。將之嶺南。道出名區。府使宋君 衣。設筵來迓于此。軍籍從事官高君 愼驕，尹君 孝孫，成君 允文，田制從事官吳君 凝，長興卞使君 袍，錦山李使君 始元，樂安鄭使君 沃卿，寶城秦使君 有經，綾城金使君 慄，淳昌崔使君 淵，茂長李使君 由義，金堤金使君 磧，珍原李使君 眞粹，高山李使君 文埤，康津權使君 璐，獒樹金察訪 仲舒 來會。從事官洪君 矜 亦在座。賢主人交好之雅也。若高，尹，成三從事。卞長興，金綾城，李珍原，金獒樹，秦寶城，李茂長。皆同年也。吳從事。僕再忝同僚於薇垣，春官者也。李錦山，鄭樂安，崔淳昌。皆斯文骨肉。金金堤，李高山，權康津。皆親戚故舊。而相友之善者也。我輩中因仕宦。睽離南北。有不得相見者或二三年。或五六年。今得一時邂逅於湖南千萬里之地。懽笑怡愉。獻酬交錯。樂可知也。吳，尹兩君語予曰。帶方吾鄕。今玆勝會。不可不志以傳諸後。遂求題咏。僕雖詞拙。雅意不可負。僅作近體七言三首。以記山川之勝。會遇之樂。非以爲詩。聊爲諸子先鳴。而爲後日題詠之張本也。詩曰。緣崖絶壁畫屛開。更有高樓石作臺。萬古溪聲流不盡。百年山色矗成堆。鐵牛何日能呼起。亭邊有鐵牛。名曰丑川。盖本於此。 黃鶴今朝可跨來。此是帶方佳麗地。風流題詠愧非才。邀我諸君一笑開。相逢携手共登臺。已將謌舞當筵樂。更有杯盤滿眼堆。情深不覺遲遲飮。大醉從敎緩緩來。一一南州賢太守。斯文數子緫雄才。百年懷抱向誰開。有興明朝復上臺。水落山間白石出。秋深岸上紅葉堆。流光奈此堂堂去。勝地何妨衮衮來。我欲留名無好語。落霞孤鶩是眞才。</text>
<title>廣寒樓次韻 三首</title>,<text>見說南州第一樓。登臨身在六鼇頭。一邊白水來無數。四面靑山散不收。芳草晴川追往事。茂林脩竹愜前遊。欲仍羽客丹丘去。方丈二山不外求。久倚瓊闌不下樓。開筵況復有鼇頭。金杯遞送時相勸。銀燭高燒夜未收。邂逅他鄕皆好客。風流勝地亦奇遊。雲離雨散明朝事。痛飮狂謌外豈求。豪氣元龍百尺樓。宦情羈思白吾頭。客中歲月消磨盡。筆下江山次第收。戀闕五雲長北望。思鄕萬里復南遊。何時報得君恩了。問舍歸田此可求。</text>
<title>次東軒詩韻 二首</title>,<text>馳驅山路飽辛艱。試此憑闌一解顏。太守開尊同北海。故人携妓擬東山。山河形勝蓬瀛裏。樽酒風流伯仲間。若被主人勤挽袖。傍人錯認謂予閑。使君爲政念民艱。謌頌家家喜滿顏。仁澤如今均似雨。聲名從此重於山。君心自許龔黃後。物議終歸召杜間。我欲他時碑德政。分明永使一方閑。</text>
<title>雲峯途中。題寄高，尹，成三從事同年。兼簡金綾城，李珍原兩同年。</title>,<text>交親珍重五同年。邂逅分離兩渺然。更上雲峯回首望。暮雲春樹思無邊。</text>
<title>雲峯東軒次韻</title>,<text>頭流山色揷靑空。洞府深深細逕通。妖霧百年爭戰後。神功一捷笑談中。四時雲氣長爲雨。萬籟秋聲易作風。安得攀緣凌絶頂。俯看初日海濤紅。</text>
<title>咸陽齊雲樓次韻 二首</title>,<text>岧嶢傑閣高揷天。自可登臨挾羽仙。歲月幾何頻作客。江山如此又開筵。故人跌宕詩三百。賢主風流酒十千。月白夜深吹鐵笛。白雲黃鶴想當年。咸陽佳麗別藏天。文酒風流卽地仙。徐邈一中曾樂聖。焦君五斗已驚筵。上界有層樓十二。孤雲已去歲三千。洞中靑鶴應無恙。許我何時學引年。</text>
<title>題崔彥甫所藏姜景愚靑山白雲圖</title>,<text>山靑幾百里。雲白千萬重。隱映招提古。稀微樹木濃。也須携客去。準擬約僧逢。却憶江南景。年年愁殺儂。</text>
<title>李議政 仁孫 妻氏挽詞</title>,<text>封大夫人福履繁。壼儀慈範更雙全。三公作配三遷敎。五子聯芳五榜賢。富貴光華當代少。哀榮終始後人傳。流芳衮衮應無艾。扶柩兒孫又滿前。</text>
<title>甲申重九前一日。病中書懷。寄吳隱君。兼簡耆伯。</title>,<text>光陰苒苒歲時移。獨坐西窓有所思。病似文園空有賦。瘦於杜甫不因詩。多情白雪能侵鬢。有約黃花已滿籬。欲作重陽明日是。樽中有酒不須辭。</text>
<title>送執義姜公 眉壽 出守陝川</title>,<text>白雲南北是君鄕。具慶堂前春政長。陝水晉江連次第。錦衣彩服雨輝光。鸞鳳畢竟棲非棘。駟馬歸來敬有桑。聖代屈賢因孝理。豸冠應不惜銅章。</text>
<title>次韻李次公見寄 四首</title>,<text>病中白髮滿烏紗。造物小兒奈我何。獨坐敲碁人不到。可人胡不許經過。世味從來薄似紗。風情老去可如何。揚推寂寞堪消日。問字何人載酒過。輕寒料峭撼窓紗。病骨酸辛長夜何。濁酒火爐燒榾柮。百年身世此中過。詩成到處碧籠紗。當代騷人舊姓何。湖南風月牢籠盡。袖草何時許我過。次公。新自湖南還。</text>
<title>再和 五首</title>,<text>古鼎燒香燭映紗。短屛孤枕冷衾何。年來老病唯耽佛。坐念彌陁百八過。富貴輕於蟬翼紗。儻來軒冕柰子何。分明昨夜江南夢。白鳥雙雙掠水過。梅花和月印窓紗。索笑巡詹奈興何。一夜冷香淸到骨。玉人何處弄簫過。剪剪輕寒薄薄紗。五更風雪一窓何。病餘自愧朝參懶。臥聽鳴珂滿路過。春衫何日試輕紗。擁褐高吟歲暮何。濁酒瓦盆生理足。從敎身世病中過。</text>
<title>三和 四首</title>,<text>白髮龍鍾滿皁紗。功名歲月曾幾何。冷官門戶淸於水。時有山僧問字過。醲或如醇簿似紗。交情其奈雀羅何。更知多病故人少。門外何曾長者過。相對南窓半頂紗。同年珍重意如何。自慙非分文章手。枉賦高軒日日過。神翰揮來岸幘紗。池塘春草句如何。前身杜甫君休笑。只覺讀書難字過。</text>
<title>四和 四首</title>,<text>北風捲地顫巾紗。爭奈黃塵白首何。自笑風情猶未減。靑樓時復醉扶過。靑天頭上隔烏紗。顚酒狂謌外又何。憶得去年花下飮。滿城桃李雨初過。手折花枝揷帽紗。高謌妙舞飮無何。醉中不怕金吾令。敲鐙鳴鞭走馬過。醉眼矇矓似隔紗。歸來和睡到無何。破除萬事無過此。百世光陰一鳥過。</text>
<title>甲申仲冬庚申</title>,<text>藥甌茶鼎火爐溫。病骨酸辛夜氣昏。羨殺兒童無管事。通宵不寐笑談喧。去年建子月庚申。棋友詩朋集四隣。惆悵今年空抱病。裯衾豆粥坐吟呻。大臥沈沈睡失明。晨興聊復一杯傾。小娃老婢爭相詑。坐聽隣鷄唱五更。</text>
<title>三尸篇</title>,<text>上帝何明明。日夕監在兹。人苟有善惡。禍福皆隨之。尸蟲是何物。𧍒蝡物莫微。穴處肌膚間。汚穢甘所滋。安能記人過。是是而非非。掉爾三寸舌。巧言如流簧。俯伏訴玉皇。好惡生髮瘡。玉皇不信讒。讒者反受殃。况予信無辜。平生不愧屋。雖百三尸蟲。何能蠅止棘。兒童拍手笑。笑予眠已熟。兩鼻如雷鳴。不知東方白。</text>
<title>寄金察訪同年 孟○四首</title>,<text>十年不見我同年。邂逅今朝夢宛然。知子恥居王勃後。慙予已着祖生先。擬見溟鵬搏九萬。曾聞櫪驥志三千。朝廷選用皆公道。刮目靑雲有此賢。斯文全盛憶曾遊。屈指悠悠二十秋。芸閣先生今老大。鑾坡學士舊風流。暮雲春樹頻年別。沆芷澧蘭幾日愁。白髮相逢靑眼在。劇談終夕不曾休。人言大器晩難成。頗信吹噓仗友生。四海百年知已少。一生萬事得時亨。書無薦鶚何吾面。鋏有呼魚奈子情。昨夜三刀來入夢。莫言無路請長纓。白髮紅塵事宦遊。田園回首十年愁。一生身世須知足。萬古功名少到頭。無才效力三宜去。有法安心四可休。自是不歸歸便得。達城山下有菟裘。</text>
<title>再和 四首</title>,<text>兩榜聯名世七年。中間聚散兩茫然。人生自古多離別。名宦由來有後先。老我胷中兵十萬。何人門下客三千。男兒得意寧無日。爲子行當頌得賢。旅食京華十載遊。黃塵烏帽鬢先秋。旁觀世事迷當局。勇退人情見急流。作賦相如憑壯氣。著書虞老爲窮愁。悠悠懶拙成何事。未盖棺前醉不休。多子才華已老成。虛聲箕斗笑吾生。善名更與文名並。吾道皆因世道亨。江上靑山曾有約。鏡中白髮苦多情。達城爲接盆城近。他日歸休共濯纓。嶺南何處可遨遊。十載睽離段段愁。鄕信聊憑犬黃耳。人情長愧烏白頭。一朝邂逅詩相和。萬事浮沈笑不休。自哂功名成底事。容顏皺盡弊貂裘。</text>
<title>三和 四首</title>,<text>臥病關門日抵年。乾坤俯仰思悠然。吾生自是前脩後。道在曾知大極先。博局時聞呼五百。書籤欲觸滿三千。燕閑所友餘何物。藥有君臣酒聖賢。兩腋何由汗漫遊。空餘皮裏晉春秋。頭邊白髮紛如雪。夢裏靑山滑欲流。宦路無人曾鑑轍。醉鄕有地可埋愁。才微補衮寧無愧。合退休時未退休。明窓淨几恰詩成。萬古知音有楮生。身上毛裘牛觳觫。爐頭石鼎豕彭亨。迂踈自昔多文癖。跌宕從來少宦情。回首白鷗波浩蕩。十年長愧縛塵纓。故人秉燭是良遊。有酒能消萬古愁。世事蹉𧿶生馬角。功名卑屈爛羊頭。狂謌痛飮生前樂。雄辯高談死後休。說與同年知此意。相逢欲典鷫鸘裘。</text>
<title>庚申後二日冬至。書懷寄吳居士。</title>,<text>昨夜庚申過。今朝至日臨。光陰眞造次。衰病易侵尋。羸瘦空餘骨。安閑只此心。無人可與語。有酒時獨斟。</text>
<title>又題寄吳居士</title>,<text>仲冬今始雪。庭院已堆塩。茅屋迎長日。梅花欲小春。豆糜香可飮。栢酒味方醇。擁褐高吟處。天時人事新。</text>
<title>是日錫宴。以病未赴。</title>,<text>五更鍾鼓敞金門。至日千官拜至尊。君子道長開泰道。聖人元化體乾元。齊呼共祝岡陵壽。錫賚均霑雨露恩。臣病未參魚藻會。幾番回首想班鵷。</text>
<title>金同年 孟。寄詩送丹棗，生薑。次韻以謝。</title>,<text>我今失調攝。我面多生瘡。故人珍重意。遺我續命湯。曾賢昔嗜棗。孔聖不輟薑。稽首拜嘉貺。日夕滿意嘗。</text>
<title>至日夕小風</title>,<text>亞歲日南至。仲冬風北來。小詩聊作草。大易欲觀梅。鬢雪分窓雪。心灰異管灰。不知添一線。只覺老相催。</text>
<title>病中。寄吳隱君。兼簡耆伯。</title>,<text>風高落葉滿庭除。養病閑居數月餘。學道無成吾已老。安心是藥語非虛。時聞茶鼎鳴蚯蚓。靜看書韱落蠹魚。堪笑少年餘習在。紙窓明處臥看書。十年長愧抱沈痾。造物小兒於我何。瘦面吟詩還強項。枯腸得酒易槎牙。多君早歲能投紱。許我何時學鍊砂。更擬殘年成二老。墻頭濁酒不須賖。</text>
<title>寄濟州姜分臺 遇文，李敬差 健。</title>,<text>水國三千里。相思十二時。翠禽翻雪萼。黃橘壓霜枝。君作江南賦。吾吟渭北詩。何時軟行脚。春樹聽黃鸝。</text>
<title>哭姜同年景愚</title>,<text>痛哭景愚而至斯。有才無壽最堪悲。百年人物如公少。萬古聲名獨我知。兒女縱多那有後。功名似顯竟無施。不禁老淚頻霑臆。病裏空吟况也詩。</text>
<title>蓮竹歎</title>,<text>有池莫種蓮。有池當種魚。有園莫種竹。有園當種蔬。有客拍手笑我癡。胡竹種園蓮種池。蓮花如甕竹如玉。不得爲子充甘脂。種魚魚肥魚可烹。種蔬蔬密蔬可羹。全家十口飫葷羶。亦可以此終吾生。聞君生計長齟齬。我昔不見今始悟。煩君火急從我榮。墾池爲田園爲圃。我拜稽首謝客良。客言正中吾膏肓。平生好古好淡泊。此外萬事都茫茫。花柳之癖聊爾耳。仕宦功名亦如此。悅目養性復何益。適口充腸差可利。好客一笑告我歸。我心不決空依違。雖然不有竹君石友吾何歸。不有竹君石友吾何歸。</text>
<title>寄金同年 二首</title>,<text>老矣金芸閣。胡然屈下僚。多情唯白髮。有信是靑袍。韓愈應披腹。陶潛久折腰。聖朝今可賀。俊乂已旁招。珍重斯文在。炎凉世態無。才名君藉甚。意氣我豪粗。往復詩相就。殷勤酒可沽。人生得意耳。大醉是良圖。</text>
<title>再和 二首</title>,<text>不才逢聖代。多病愧同僚。入夢唯松竹。嬰身是笏袍。江頭鱸縮頸。秋後米長腰。悵望思歸去。靑山苦見招。酒詩安足有。擔石本來無。畫虎才何益。安蛇計轉粗。英雄生隴畒。將相起屠沽。豪傑如君少。行行展壯圖。</text>
<title>三和 二首</title>,<text>濟濟多羣彥。師師盛百僚。風雲依輦路。日月動宮袍。白璧何須刖。黃金已滿腰。防賢能不愧。衆謗已先招。病裏三冬過。閑中一事無。茶湯思淡淡。布褐愛粗粗。橐富詩頻藁。囊空酒懶沽。眼所無可物。憐殺輞川圖。</text>
<title>四和 二首</title>,<text>焚香坐閉閤。寂寂似僧僚。往事思同榜。交情憶共袍。功名瘦馬背。書史滿牛腰。聖代雖非遇。堪嗟楚些招。豪傑應時出。賢良何代無。士當明出處。道亦有精粗。床頭金易盡。櫝裏玉頻沽。將相寧皆種。麒麟滿璧圖。</text>
<title>五和 二首</title>,<text>誰知養病處。亦有讀書僚。小醉聊憑几。餘寒可擁袍。煎茶生蟹眼。覔句得蜂腰。可客來何晩。唯且抵簡招。常懷千卷在。敢恨一錢無。體小心空大。論精見頗粗。誰言利可釣。我識名不沽。行矣將歸去。江山似畫圖。</text>
<title>夜坐卽事</title>,<text>惻惻輕寒雪滿窓。爐頭香煖酒盈缸。屛回八疊孤燈暗。閑與貍奴睡作雙。</text>
<title>晨興</title>,<text>年來病與老相攻。坐擁綿裘怯冷風。半頂烏巾驚白髮。滿窓紅日攬靑銅。吟詩子美憐長瘦。作賦昌黎送舊窮。夕直朝衙渾不管。瓦盆濁酒細君同。</text>
<title>寄梁吏部。薦金同年。</title>,<text>芸閣先生性自眞。靑衫依舊白頭新。平津得士人皆說。愧我元非薦鶚人。</text>
<title>申同年 自繩 送紅杮</title>,<text>小婢傳烏榼。開看杮子紅。味居蜂蜜上。香到盧橘中。頓覺肺消渴。從知頭愈風。故人鄭重意。報答思無窮。</text>
<title>題姜景愚畫 八首</title>,<text>田婦汲水蓬鬢荊釵茜色裙。一生井臼爾辛勤。長門寂寂蛾眉老。爭似渠家老瓦盆。野客騎驢高帽尖靴肩聳山。客行隨意柳陰間。騎驢如艇傘如屋。未信人間行路難。仙客圍碁喬木穿雲洞有天。手談相對坐翛然。從今我欲傍觀去。看到山中爛柯年。漁翁擧網結網殷勤爾可憐。當時意不在忘筌。纖鱗滿㫰何須數。待得巨鼇斫鱠年。田夫偶耕身世依遠又一春。石田茆屋夢頻頻。畫圖今日依然是。愧爾長鑱白柄人。竹初看根露走龍日。擬見予成栖鳳時。終始分明大節在。此心我與此君知。蘭肉眼無人採國香。人雖不採汝何傷。牧丹已死薔薇老。捨汝誰能近坐傍。梅氷雪精神鐵石心。梅兄千古少知音。西湖已遠放翁逝。相對南窓我獨吟。</text>
<title>金同年 孟。携酒肉來訪。</title>,<text>曾知多病故人踈。珍重同年不負予。抵簡相從非偶爾。高軒重訪又何如。珍羞滿眼新炰鳳。佳醑盈樽欲泛蛆。中貺一朝恩到骨。頹然不覺日將西。</text>
<title>金同年見和。復次韻。</title>,<text>儒冠潦倒更麄踈。世態人情孰記予。老去情懷聊爾爾。本來心性且如如。鏡裏不嫌頭似鶴。馬前已免背生蛆。自斷此身當自斷。功名已足漢征西。</text>
<title>豆粥</title>,<text>紅日芽簷短。淸晨豆粥新。然箕何用泣。啜菽只堪貧。倉卒劉文叔。咄嗟石季倫。古人今已遠。滋味尙津津。</text>
<title>夜詠</title>,<text>布被生寒紙帳鳴。一天風雪夜三更。花開燈盞自無數。珠滴糟牀時有聲。無柰鬂絲愁後亂。剩敎髀肉病中生。誰家長笛輕三弄。落盡梅花恨不平。</text>
<title>送人休官歸嶺南</title>,<text>漢江江水碧如藍。送子休官去嶺南。松竹滿園長醉臥。笑人白髮走靑衫。</text>
<title>兵曹判書尹同年 子雲。爲三道入居都巡察使。金同年 永濡。爲從事官。將行。詩以戱之。三首</title>,<text>司馬威靈動四方。先生入幕姓名香。南州自昔多人物。北道從今緫富強。補國無才吾已老。安邊有策子應長。平生知己眞難遇。從事賢勞獨匪遑。白髮休嫌佐碧油。人生行樂是風流。二三百郡繁華地。四五六年爛熳遊。鸚鵡杯深增跌宕。鴛鴦帳暖飽溫柔。可憐抱病同年老。藥鼎方書坐擁裘。嶺南佳麗接湖南。多少樓臺間翠嵐。從事榮華銀鈒帶。佳人媚嫵紵長衫。舊知不似新知樂。醒興那如醉興酣。自笑前身姜日用。使星纔動病難堪。</text>
<title>同庚蔡子休。回自燕京。數月未得相見。述懷錄似。子休之赴京。僕別鴨綠江頭。未幾。僕病還。幷誌之。三首</title>,<text>北去君遊日。南歸我病時。分離何草草。邂逅又遅遅。擬共閑中話。相論別後詩。邇來消息斷。獨坐多所思。中年多疾病。身世益無聊。漸識容顏減。誰憐髀肉消。老宜甘寂寞。夢亦厭紛囂。隱几無人到。爐香手自燒。良辰瞥眼過。同甲宿心親。欲作風流飮。俱爲聚散人。何能逢衮衮。尙憶語津津。此意知誰會。多君性自眞。</text>
<title>再用前韻寄子休。兼簡淡臾。</title>,<text>俊乂登庸日。功名少壯時。慙予僥倖早。恨子歷揚遅。素性非耽酒。雅懷只愛詩。和音惟我輩。生死兩相思。年來頭種種。漸覺耳聊聊。捫虱靑山坐。圍棋白日消。生涯眞淡薄。車馬隔喧囂。病識冬宵永。孤吟燭短燒。詩書今已倦。藥物只相親。世態慙新進。功名愧古人。美曾如曲逆。詐不學平津。莫說風塵事。紛紛混贗眞。</text>
<title>金同年孟。贈禮部韻。詩以爲謝。</title>,<text>韻書來自故人分。稽首吾今謝厚恩。可合書籤增萬軸。應敎筆陣掃千軍。要須制字窮蒼頡。不必識奇效子雲。况是雕蟲非我事。䧺文會見策高勳。</text>
<title>復用前韻</title>,<text>十載吹竽混未分。功名僥倖負宸恩。自知性懶嵇中散。莫咲數奇李將軍。世事浮沈紛似海。人情翻覆鬧如雲。倘來軒冕非吾事。大臥乾坤酒策勳。</text>
<title>栗子寄送。彥甫。</title>,<text>郭外茅廬小。秋深栗子香。當時共妻拾。今日寄君嘗。燒後黃於佛。剝來白似霜。聊共兒輩索。敢望助膏梁。</text>
<title>同庚尹淡叟問病而還。述懷錄呈。五首</title>,<text>自知多病故人踈。時有同年枉弊廬。邂逅悠悠離別後。情懷衮衮笑談餘。功名到手皆聊尒。世事當頭且自如。更向樽前成一𠽁。人生得失付籧篨。鏡中白髮滿烏紗。身世其於潦倒何。瘦面吟詩負杜甫。淸心念佛病維摩。襄腸諱食長供粥。噪吻思湯只啜茶。自哂風情猶未減。巡簷索笑訪梅花。靑燈半壁夜沈沈。獨坐思君萬古心。早歲有名沽白璧。殘年無夢到黃金。高山流水少知己。白雪陽春空好音。說與平生肝膽友。歲寒交道共深深。同甲情親自少時。今知四十四年非。君時佐幕踈還擯。我政埋輪病未歸。靑雲在眼何難取。白雪渾頭不蹔飛。共說逼人唯富貴。故人衮衮幾黃扉。病餘時復笑吾身。懶拙悠悠性自眞。酒或二三杯則醉。詩於五七韻如神。雕蟲篆刻才何補。置散投閑興已新。還怪邇來君不到。殷勤往復莫辭頻。</text>
<title>淡叟見和。復用前韻。兼簡蔡子休。五首</title>,<text>懶拙平生世與踈。閑中聊復愛吾廬。從來軒冕儻來事。自古功名憂患餘。共笑泠官鄭學士。誰憐渴病馬相如。焚香閉閤無人到。散髮飄蕭臥竹篨。宦情世味薄於紗。四十頭顱且病何。擧白有時增跌宕。汗靑無復事編摩。常懷少日牛心炙。欲譜殘年蟹眼茶。老去情懷渾少睡。五更風雪落燈花。功名宦海幾浮沈。鐵石平生只此心。未害許身希稷卨。不曾交道托張金。斯文已矣無顏色。可客跫然有足音。晩節香山差可擬。世緣終淺道根深。平生行止我依違。愧使功名惹是非。張翰蓴鱸長日好。陶潛松竹幾時歸。田園有約靑山近。湖海無心白鳥飛。記得江南昨夜夢。槿花籬落掩柴扉。一生長笑百年身。無柰淸往賀季眞。有酒相親頻樂聖。無錢可使不須神。功名困子靑衫薄。老病侵吾白髮新。同甲交親緣不淺。丁寧不惜寄詩頻。</text>
<title>三和前韻寄淡叟。兼簡洪吏部。應○五首</title>,<text>平生計闊輒生踈。四十辛勤有此廬。富貴由來骨相在。詩書自是糟粕餘。人情淡薄君休怪。世態醇濃我不如。兀兀形骸天地內。頹然眞箇一籧篨。白髮龍鍾滿皁紗。光陰瞥眼迺吾何。明時不分容樗散。往事無心復揣摩。安得病餘長徤飯。只知睡後苦思茶。悠然又發新年興。看到梅花又杏花。睡鴨香銷一炷沈。閑中聊復見天心。無方我學能飡玉。有法人言可鍊金。李杜生前當並駕。期牙死後少知音。殘年自哂平生事。鉛槧區區歲月深。天地中間六尺身。言談雖拙性情眞。時時有酒能中聖。往往吟詩或入神。靑眠故人渾似舊。白頭交道免如新。煩君爲報平津閣。無奈門庭畏客頻。</text>
<title>四和前韻。寄洪吏部，尹談叟。五首</title>,<text>曉攬靑銅髮漸踈。乞骸端合退村廬。三年刻楮才何用。十載吹竿愧有餘。尙憶宣尼吾已矣。不知曾點爾何如。似予病物將誰比。堪比人間竹席篨。北風剗地透櫳紗。孤枕寒衾病骨何。早歲希賢窮萬里。殘年學佛入三摩。敢思俠客羔兒酒。擬共山僧雀舌茶。一夜書窓淸似水。滿庭飛雪亂梅花。人情厚薄一升沈。喜子能堅歲暮心。笑語時親溫似玉。篇章日枉直如金。人才復見重興運。詩道忻聞正始音。潤色大平吾輩在。相逢莫惜酒杯深。少年往事思依依。老病而今計已非。一榜開筵狂復興。同庚判會醉扶歸。鑾坡詩酒吾顚倒。翰苑風流子奮飛。名宦邇來多聚散。幾年南北阻柴扉。僥倖登科早致身。無華悃福是天眞。誰知福過能招禍。自愛閑居可養神。十載榮枯交道在。一時冷熱世情新。知君已仗吹噓力。吏部時時枉駕頻。</text>
<title>甲申十二月初四日生辰</title>,<text>唯庚是初度。四十五春秋。富貴何須隴。功名已足留。兒無書可讀。婦有酒相謀。小醉酣乘興。能消百病愁。</text>
<title>翌日用前韻</title>,<text>一身虛度日。雨鬢颯先秋。詩酒生前有。功名死後留。懶因閑更甚。病與老相謀。晩節悠悠地。無心賦四愁。</text>
<title>又明日用前韻</title>,<text>四十眞強仕。英雄得意秋。無功棠舍效。有愧柏㙜留。敢作安身計。長懷爲國謀。君恩如可報。餘事百無愁。</text>
<title>薦金耆伯。呈吏部。</title>,<text>金公崇老眞可人。蹭蹬功名五十春。愧我曾非薦鶚者。三刀有夢屬平津。</text>
<title>金子固家春坊宴集。邀予同飮。以病不赴。詩以爲戱。</title>,<text>往事春坊似夢中。一時人物揔英雄。承恩北闕朝朝異。侍講東宮日日同。新丈開筵傳故事。先生赴召有遺風。病餘恨不參高會。想見斯文氣吐虹。</text>
<title>明日。又用前韻。</title>,<text>高燒銀燭畫堂中。滿座佳賓一代雄。多子已𢬵文字會。慙予未復笑談同。杯盤狼籍知今日。苜蓿闌干想古風。瘦病何能博強健。樽前痛飮快如虹。</text>
<title>題姜景愚畫 二首</title>,<text>浮雲出峀已無心。老樹如龍風雨吟。試問雨人相計事。入山猶恐不深深。當軒無數碧檀欒。滿意霜花面面看。欲識先生無限興。不如來此試憑闌。</text>
<title>題辛霜㙜 仲磷 詩卷。辛公以慶州判官。新拜監察分司御史。柳同年 孝潭。詩以送之。從而和者數十人。用其韻。三首</title>,<text>朝廷方有道。俊傑豈無人。留犢淸風在。乘騘豪氣新。功名終遠大。步武不逡巡。脚底靑雲近。看君兩鬢春。北闕詔還日。東都遮道人。分司詞語妙。監察紀綱新。賀席詩盈卷。離筵酒幾巡。莫言霜凜冽。滿面此時春。十載同閭閈。三年別故人。相逢靑眼舊。已免白頭新。折簡時能枉。談棋又數巡。溫溫眞不厭。有脚是陽春。</text>
<title>用尹淡叟詩韻。寄應之。</title>,<text>閑居養拙數旬餘。萬事紛紛我自如。熱地共言人灸手。冷官誰識出無車。自愧散才昭代用。始知多病故人踈。有時投刺非干謁。欲爲山公薦鶚書。</text>
<title>乙酉元日。立春。題寄吳同鄰。</title>,<text>是日是元日。今春今立春。一時逢令節。同樂共芳鄰。盤菜葱芽細。樽醪柏子醇。屠蘇誰後飮。慙愧少年人。</text>
<title>人日又題寄 二首</title>,<text>今日是人日。因之憶故人。七羹恩欲共。三醆與誰親。竹色猶仍臘。梅花已度春。歲初酬令節。從此勝遊頻。七日初頒賜。君恩寵若驚。一身無寸效。十口有全生。愧子欺干祿。知予可代耕。酒材倘可賸。同里共杯傾。</text>
<title>永川卿林亭次韻</title>,<text>風流一春事。庭院百花時。烏帽忻初頂。珠簾故不垂。高懷聊自適。有客似相期。時復揮金椀。何妨醉作泥。</text>
<title>謝金子固送饅頭</title>,<text>朱榼初開見。饅頭白似霜。軟溫宜病口。甜滑補衰腸。甕裏桃梅醬。盤中擣桂薑。居然能啖盡。厚意儘難忘。</text>
<title>次洪應之詩韻。兼呈景醇，淡叟。五首</title>,<text>門堪羅雀日長扃。僻地何曾好客經。濁酒盈樽人面白。終山當戶佛頭靑。袖中已草閑居賦。座右常親陋室銘。百念吾今灰已冷。安心有藥制頹齡。幽居寂寂類僧扃。洗手焚香讀佛經。髮爲病翁渾欲白。眼因俗客不曾靑。死生自有琴棋友。出入那無几杖銘。早識百年如寄尒。優遊聊復樂餘齡。擁被高吟雪半扃。會心唯有養生經。閑中情興梅生白。靜裏功夫竹殺靑。客至圍棋尋舊譜。病餘戒酒揭新銘。明時有味無能耳。樗櫟終然閱百齡。顚倒周公客叩扃。開尊聊復慰來經。豊年瑞雪天然白。寒歲貞松獨也靑。多病只知皮骨在。論交只可肺肝銘。如予懶拙人誰記。喜子情親自幼齡。華顚奔走利名扃。辛苦當年讀五經。自笑當官無皀白。可能馳譽有丹靑。忠勤前後孔明表。警省東西張子銘。回首故人嗟渺渺。不才慙愧際千齡。</text>
<title>再用前韻。五首後二篇。戱淡叟，景醇。</title>,<text>晝靜柴扉懶不扃。悠悠觀物歲時經。生前寄興思浮白。身後流芳有汗靑。不辱已持知足計。無思欲學息心銘。明時事業吾何敢。多子蜚英最妙齡。聖治如今戶不扃。太平盛事幸身經。文章人物優元白。將相英雄有霍靑。子有功名舟楫用。我無勳業鼎鍾銘。一心報國知何效。聖壽南山祝萬齡。三徑依稀半掩扃。此身自斷此中經。當軒萬竹玲瓏碧。排闥四山偃蹇靑。斗筲微才顏亦厚。乾坤厚澤骨堪銘。人生無似歸田樂。黃菊蒼松送晩齡。里仁爲美接門扃。伯仲相從日日經。馬乳面當風雨黑。梅花心爲雪霜靑。傳神滋味人誰料。倒架風流事可銘。行樂及時宜少壯。如予病骨又殘齡。葡萄倒架已頹扃。不覺門前有客經。主老鍾情雙脚赤。細君齎怒兩眉靑。龍鬚顚落宜圖畫。牛背蒼皇可鑑銘。何似東鄰姜學士。梅花樹下享椿齡。</text>
<title>庚申夜。題寄吳同鄰。</title>,<text>入眼偏驚物候新。新年樂事又庚申。五更窓送梅花雪。一夜樽開竹葉春。小妾不眠爭笑語。老夫多病絶貪嗔。想知此夕同鄰事。相對細君穩酌頻。</text>
<title>姨兄李其益。年五十九。中鄕試。戱贈。</title>,<text>平津七十始登科。八袠三公佐漢家。屈指兄今年未晩。今年偕計最堪誇。</text>
<title>和其益兄韻 二首</title>,<text>早年蹭蹬時難遇。晩節飛騰事不乖。鶴髮門生人莫笑。龍頭高選喜無涯。頭邊白雪渾無賴。榜上黃金大有情。共說六旬新及第。奎星天下更文明。</text>
<title>賀姜國鈞同年拜判事繕工監</title>,<text>判監官顯三品頭。是子靑雲得意秋。驥德非徒稱驥力。龍頭從此近龍喉。功名入手不難取。富貴逼人那得休。老去同年憑仗在。賀情吾亦儘綢繆。</text>
<title>寄朴同年 允儉 移桃樹</title>,<text>武陵何處訪羣仙。知是君家洞有天。若爲移種蟠桃樹。食實採花學引年。</text>
<title>春日。寄吳居士。進退格</title>,<text>小窓扶病獨支頤。頗覺今年帶減圍。只可安心親藥餌。不須談命問蓍龜。日烘花樹紅將密。雨入蓮塘綠漸肥。淸晝無人閑亦樂。烏巾不整坐移時。</text>
<title>見放海東靑</title>,<text>平郊試於海東靑。爲解蒼韝乍掣鈴。劃地纔翻輕似電。穿雲直上閃於星。一心能事黃金介。滿意雄飛白雪翎。更待上林親獵日。奇才逸氣萬人聽。</text>
<title>次韻吳同隣見寄 三首</title>,<text>賞春期約報君知。金谷當依罰不詩。花柳滿城初過雨。一年最是春好時。杏花消息雨中知。驅使閑愁入小詩。百五政當寒食節。三三五五踏靑時。病裏春歸揔不知。一春強半廢吟詩。南窓晝日溫如玉。政是幽人睡足時。</text>
<title>復用前韻戱之 二首</title>,<text>我笑靑春春不知。靑春應不酷耽詩。如何使我身多病。縱使詩成减舊時。君詩先寄我能知。君比靑春解愛詩。爲作惡詩三兩首。幽人扶病感春時。</text>
<title>病中書懷。寄李次公。四首</title>,<text>一春渾是病。多日苦無悰。身世孤僧樣。形骸瘦鶴容。交遊多冷落。人事漸踈慵。瓦甕芻新酒。時時憶子共。造物深爲祟。沈緜不可當。長因親藥餌。時復愎壺觴。梅柳春初度。簾櫳日政長。幽懷難自遣。信口作詩章。強飯身仍困。微醺睡亦酣。重裘猶掩體。短髮不盈簪。守靜人爲貴。馳名我豈堪。徒慙煩祿俸。有謗懶朝參。熱客何曾記。淡交尙不來。蓮塘依舊築。竹徑又新開。儻許時相訪。猶堪獲小陪。靑春難報答。老病苦相猜。</text>
<title>再和 四首</title>,<text>慙予空白髮。愛爾自丹悰。取友緣相合。趨時敢苟容。文園長日病。中散一生慵。捫虱靑山坐。無人笑語共。一春相阻隔。小雨更禁當。獨坐詩頻藁。相思酒滿觴。病根難自斷。愁緖爲誰長。知子閑中興。黃庭一兩章。春風燕已到。山雨蟻初酣。庭草將抽帶。階篁自盍簪。瘦軀如不勝。狂興復難堪。誰判蘭亭會。扶衰直欲參。幽居靜如掃。佳客不曾來。竹節頭頭出。桃花面面開。園林甘守寂。文酒憶追陪。白髮知何事。靑春苦見猜。</text>
<title>三和 四首</title>,<text>感時驚節物。多病少情悰。處世身如寄。開窓膝可容。頗覺衣冠懶。從敎盥櫛慵。瓦盆沽白酒。聊復細君共。茅齋終日雨。簷溜響郞當。小坐三薰沭。幽懷一詠觴。割愁蒲劒短。繫恨柳絲長。晝靜人來少。孤吟賦短章。踏靑佳節近。風日好淸酣。草軟氈宜坐。花繁帽欲簪。優游閑亦勝。行樂病何堪。願棄人間事。將心飽佛參。白日悠悠度。靑春鼎鼎來。功名顏已皺。人世口難開。桂榜當時會。薇垣幾度陪。至今渾似夢。相喜不相猜。</text>
<title>四和 四首</title>,<text>感君遺好句。知我瀝卑悰。淡交頸相刎。炎門足不容。謀生貧轉拙。處事病還慵。且喜高軒過。淸談日日共。一年最佳處。三月今政當。點也成春服。羲之泛羽觴。秉燭猶嫌短。看杯故遣長。淸狂餘故態。自擬賀知章。雨來晴亦好。物物逞春酣。池闊靑銅鏡。山抽碧玉簪。小桃嬌欲語。細柳弱無堪。俯仰觀元化。三才自可參。暮春鶯不到。社日燕初來。階竹商量碧。園花次第開。更期佳節過。長獲故人陪。造物還多事。年年病作猜。</text>
<title>寄崔同年彥甫</title>,<text>病中春事不相知。睡起東窓日政遅。燕子不來人又靜。一簾踈雨杏花時。</text>
<title>三月三日。又寄彥甫。</title>,<text>寒食東風三月三。桃花癡絶杏花憨。病餘情思禁難得。濁酒一杯生晩酣。</text>
<title>賀尹淡叟同庚拜奉常尹</title>,<text>太常宜用老成人。多賀同庚被選掄。重到已孚人物議。長齋應任細君嗔。功名藉甚輸君富。老病踈慵坐我貧。桃李滿城香雨過。一杯何日蹔相親。</text>
<title>吉昌府院君挽詞 四首</title>,<text>乾坤開泰運。星岳降元臣。策定艱難際。勳高佐翼辰。功名居鼎鼐。圖像上麒麟。忽此乘箕尾。何人不愴神。兩手親扶日。一心誓補天。功先多亂日。眼見大平年。聖主方崇德。皇天遽奪賢。堂堂寧復有。爲國一潸然。富貴曾無憾。堪嗟壽不長。回頭五旬事。得意十年強。已矣千鍾樂。居然一鑑亡。知公九泉恨。白髮有高堂。情鍾雨兄弟。夙昔有襟期。勳業人皆仰。風流我獨知。淸談揮玉塵。雅興映金巵。無復聞餘論。那堪涕泗垂。</text>
<title>奉常柳小尹 睠。惠鯉魚。</title>,<text>故人遺我鯉魚雙。相見春郊綠漲江。準擬與君携釣去。夜深明月倚蓬䆫。</text>
<title>夢謫仙詞</title>,<text>采石僊人騎鯨游。采石明月空千秋。好詩長留天地間。我不見人空長嘆。我夢昨夜見天眞。白晳鬒鬚眉目新。字我使前授一篇。非道非佛非聖賢。我不識字顏甚赬。仙人鼓杖鳴鏗硡。口占一詩進余賡。神叛手顫終不成。仙人嘕然哀我昏。手草瓊詞箋帝閽。帝頷太白分精光。磊落載腹皆文章。我拜稽首謝仙人。仙人不語駕飛輪。悵望行塵獻新詩。喜得吾家寧馨兒。嗚呼仙人不長見。我夢惚怳瞥如電。仙人一去來何時。唯有古今長短詞。</text>
<title>春日病起。書懷寄子休。五首</title>,<text>頗覺殘年病作媒。冷官門戶爲誰開。枕書九藥光陰過。寒食踏靑節物催。草色半勻烟漸暖。桃花欲放雨頻來。不知白髮非春事。有興時時橃甕醅。二月東風吹滿城。乍寒乍暖乍陰晴。柳絲拂地自無賴。竹色過墻如有情。杜甫典衣貧亦樂。義之修禊病難成。日長深院無人到。睡起南䆫沸藥聲。瘦骨稜稜鬢有絲。蹉跎歲晩坐書癡。閑知老物安心處。病是幽人養性時。自分揚雄甘寂寞。試從莊叟學支離。如君同甲方強徤。翻恨功名奈爾遅。老矣吾曹憾慨深。同盟宴會懶相尋。風流落魄當時事。寂寞蕭條此日心。薄宦憐君長蹭蹬。沈痾愧我費呻吟。丁寧有約酬佳節。低唱宜敎更淺斟。此身多病可休休。况復功名已足留。郭外薄田渾半石。山中老屋小於舟。曾聞有客騎黃鶴。知有何人狎白鷗。自斷此生當自斷。誰言是興謾悠悠。</text>
<title>甲子雨</title>,<text>甲子春來雨。連朝不肯休。欲知今歲事。當與老農謀。不識蒼天意。空懷赤地愁。聖君憂旱極。大有記春秋。</text>
<title>全中樞 循義。來點灸穴而去。遣女醫接常灸之。爲賦一絶誌之。</title>,<text>白髮鴻樞愈徤強。人言醫術最精詳。沈綿我病長年事。救活君恩幾日忘。頗信胸中多妙術。誰知肘後有良方。明堂訣罷還歸去。䙚䙚香烟艾炷光。</text>
<title>戱女醫接常</title>,<text>汝是女和緩。活人應有方。要須砭病骨。不必撓剛腸。信手渠能炷。顰眉我忍傷。深恩無以報。聊復慰壺觴。</text>
<title>蘭竹圖</title>,<text>檀欒石上竹。馥郁畹中蘭。胡爲伴一圖。以德非勢干。</text>
<title>寄同年申中丞 自繩。 時中丞。罷分巡居閑。三首</title>,<text>當年同牓卅三人。屈指如今半作塵。閭閈陪從唯有子。壺樽往復更相親。蹉跎抱病連三月。寂寞驚心又一春。惆悵朝來落花雨。倚闌無語岸烏巾。門庭如掃寂無人。閉閤焚香絶點塵。自有楮生聊可語。更無歡伯與誰親。苔錢滿地因循雨。花雪飛簾自在春。病裏不堪歸去興。呼兒直欲我車巾。兩字功名老却人。烏靴雙脚踏紅塵。狂謀謬筭將焉用。異論高談少見親。病裏蕭條僧結夏。醉餘搖蕩女懷春。百年萬事無如酒。莫負陶潛頭上巾。</text>
<title>再和 三首</title>,<text>同榜同隣我二人。聯鞍十載禁城塵。薇垣共列會相善。柏府分司又蹔親。愧我病餘雙鬂雪。多君醉後滿腔春。殘年擬結香山社。日日相從白㲲巾。已𢬵身世一閑人。寂寂園林隔市塵。老去功名皆外事。病中藥物只相親。閑雲倦鳥無非興。細草幽花各自春。靜坐焚香讀周易。淸心更整華陽巾。經旬閉戶謝時人。門巷曾無車馬塵。石友竹君閑亦樂。靑奴黃妳老尤親。大平有象醉醒日。天地無私花柳春。時復緬思今古事。英雄勳業一綸巾。</text>
<title>三和 三首</title>,<text>咫尺芳隣隔玉人。梨花明月澹無塵。杜陵樽酒煩同里。元亮琴書欲話親。暮鼓朝鍾浮世事。賞心美景及時春。雲臺死後功名字。可博生前漉酒巾。老年長愧少年人。百丈霜毛萬丈塵。魂夢尙迷黃甲會。往來無復白丁親。荼蘼滿架先烘日。芍藥當階欲殿春。急喚小娃供一酌。靜憑烏几頂紗巾。林下何曾見一人。此生汨沒利名塵。幾年酷負靑山約。有夢相尋白鳥親。痛飮往謌空度日。容身持祿動經春。歸來儻得陶潛趣。不乏先生錦里巾。</text>
<title>四和 三首</title>,<text>聖代登崇用俊人。蜚英冠盖九街塵。功名將相夔龍後。人物文章李杜親。禮樂中興百年日。謳謌同樂萬家春。英雄衮衮麒麟上。不用山林一角巾。甲子文科號得人。杏園飛鞚蹴芳塵。鑾坡忝選非吾分。栢府騰名孰子親。及見兩朝全盛日。忻逢一代太平春。腐儒自顧成何事。未報君恩雪滿巾。黃卷多時對聖人。洒然心地烱無塵。孔墻數仞思難及。顏巷一瓢只可親。豆粥裯衾長日樂。野花山鳥一般春。斯文未喪吾衰甚。上帝明明照我巾。</text>
<title>五和 三首</title>,<text>玉堂曾記一時人。不分踈才忝後塵。際會自多逢聖主。功名端爲奉慈親。悠悠未奏三千牘。碌碌今過二十春。僥倖明時慙竊祿。莫言身世誤儒巾。春來景物易橑人。小雨廉纖不動塵。飮啄雞兒渾漫與。飛來燕子故相親。溶溶院落梨花雪。瀲瀲壺樽竹葉春。欲向東鄰扶醉去。夜深明月滿烏巾。小䆫端坐病吟人。懶拂詩書滿架塵。鷄黍恨無佳客至。扊扅時復細君親。閑看庭院落花雨。夢覺池塘生草春。百世人生行樂耳。宦遊何用欲霑巾。</text>
<title>任子深，金頤叟兩禮部來訪。欲圍棋。適當針灸。末得開歡。明日戱呈。</title>,<text>殷勤兩宰相。時復訪頻頻。灸病因無暇。圍棋恨未親。不饒唯白髮。孤注是靑春。倘許重來過。輸嬴又一巡。</text>
<title>寄頤叟。求五加皮。</title>,<text>羸瘦空餘骨。沈綿病入脾。醫無三折臂。藥有五加皮。細切烹茶日。濃煎釀酒時。高軒如見枉。對酌不須辭。</text>
<title>寄頤叟。求對金飮子。</title>,<text>三人旣已諾。金子胡文來。一飮頭風愈。重煎冒熱開。梨園花滿座。春部酒盈杯。爲問膏梁客。何曾重藥材。</text>
<title>再用前韻寄頤叟</title>,<text>東郭居閑久。南宮枉駕頻。皮毛唯世態。肝膽獨情親。日者經寒食。風乎又暮春。此時如有約。對酌也無巡。</text>
<title>謝頤叟送五加皮。用前韻。</title>,<text>辛苦病纏骨。丁寧思壯脾。藥難頭馬角。借愧面牛皮。六日採蟾處。三年求艾時。慙無白雪句。望報黃絹辭。</text>
<title>謝頤叟送對金飮子。用前韻。</title>,<text>直惜詩篇到。斜封藥褁來。衰腸今可補。笑口此能開。細煎文武火。調下聖賢杯。有喜當勿藥。終然老不材。</text>
<title>春風謌。送明仲之燕京。</title>,<text>春風謌。春風開遍長安花。春江綠漲葡萄波。春風背我欲歸去。我送春歸愁奈何。此時君來告我別。欲別未別心似結。拔劒一笑車載膏。萬里燕山指如髮。鴨綠江頭落花雨。黃金臺前芳草路。行行直抵帝王州。五雲宮闕承雨露。君家曾高牧與稼。黃甲聲名動天下。乃孫才調有鳳毛。華人刮目稱▣籍。我昔觀光遊上都。關門不惜終軍繻。知君歷歷訪吾曾。歸來遺我驪龍珠。嗚呼男兒有奇抱。送君此去莫草草。奈此送君仍送春。春歸隔年君歸早。君歸早爲君謌渭城。沙頭酒盡雙玉甁。更起聽我春風謌。春風離別相思情。</text>
<title>卽事</title>,<text>久雨人皆喜雨聙。數竿紅日紙䆫明。老妻不覺高聲語。昨夜新蠶滿紙生。女奴火急走乘林。手摘新芽細似針。報噵今年風雨惡。春寒生意怯難禁。</text>
<title>同年尹兵判 子雲。 儤直禁內。寄書有細雨梨花情景撩人之語。不覺韻羨。率尒吟成近體二首。錄呈。</title>,<text>文物昇平屬盛朝。緫戎勳業冠兵曹。彤闈儤直天光近。淸晝多閑日影高。細雨梨花千玉樹。東風楊柳萬金條。從容奏罷平戎策。餘事珠璣動彩毫。一春衰憊阻朝參。尙想䕫龍晝接三。直禁多時霑賜酒。還家無日不傳柑。昇平潤色如君在。老病蹉𧿶豈我堪。安得梨花滿簾月。一樽相對細論談。</text>
<title>金子固邀銀臺。請相開筵招僕。病不往赴。二絶</title>,<text>重裘猶覺曉寒生。小雨天街意未晴。病起不知春已暮。滿簾紅雨落無聲。諸公衮衮赴華筵。病客長齋繡佛前。莫遣佳人催羯鼓。也能驚起午時眠。</text>
<title>子固更請赴召。戱贈二絶。</title>,<text>三月長安花滿開。南鄰請赴綺筵來。前身日用君休笑。老病年來諱酒杯。獨坐䆫前笑不休。病餘時復作風流。小娃試學南鄰會。爲折花枝揷白頭。</text>
<title>新得隙地于園東。闢爲菜圃。蒔香蔬數十種。病後巡園有作。</title>,<text>寸土由來貴於玉。我家從此重如金。誰知今日開畦意。始償當年學圃心。雨後尖新蔬子長。田頭斜整棘籬深。人生咬菜餘何事。立向東風興不禁。</text>
<title>子深，頤叟。約以重過不來。寄呈。</title>,<text>窮廬一蝸角。賢相兩龍頭。再賦高軒過。眞成暇日遊。客來難衮衮。春去政悠悠。滿院梨花月。無人簾半鉤。</text>
<title>崔彥甫寄紫豆種</title>,<text>病起眞成老圃如。扶筇日日課園蔬。春來紫豆君能寄。夏去靑苗我自鋤。結子宜兼炊稻飯。落其終可秣征驢。殷勤種罷堪乘興。昨夜田頭雨一犂。</text>
<title>讀李白詩</title>,<text>李白高才世不多。風流曾見八仙謌。沈香亭北花如海。採石江頭月似波。賀老交情松下土。汾陽高議日邊霞。騎鯨一去無消息。千載何人續大家。</text>
<title>次韻鄕人崔上舍 孟淵 見寄 五首</title>,<text>入林猶恐不深深。子有高蹤未可尋。愧我紅塵空白首。十年憔悴學南音。達城山下故山深。三逕荒涼有夢尋。已作束書終老計。早知林下有知音。茆屋竹籬深復深。山僧野老日相尋。人間無似田園興。浮世功名過好音。吾家盤谷窈而深。時復經丘壑可尋。稚子候門休悵望。憑君歸去報先音。琴湖流水半蒿深。笠澤鷗盟擬欲尋。更有公山多少寺。共君歸去聽松音。</text>
<title>同年趙稚圭第。諸同年賞花送春。以病不赴。</title>,<text>君家庭院百花時。年去年來賞有期。細細紅霞蒸躑躅。溶溶白雪瀉荼蘼。只因多病愁難遣。未赴華筵恨可知。欲餞靑春無客共。小娃穩酌勸傾巵。</text>
<title>海棠。移自景醇家。蒔園中七年。于今始花開矣。感而有作。</title>,<text>辛苦移來爲見花。七年始見喜如何。依稀高樹八九尺。點綴繁英三兩窠。嫋嫋光風深別院。遲遲紅日暖晴沙。古人解說嬌嬈處。開未開時態政多。</text>
<title>國俗。以玟瑰爲海棠。僕嘗考花譜。移景醇家者似是眞。然亦未知眞贗也。仍和前韻。</title>,<text>玟瑰名竊海棠花。肉眼紛紛奈汝何。好事我曾尋舊譜。移根今見綻新窠。臙脂初着迎朝旭。香玉飄殘點晩沙。莫說無香添五恨。看看終日賞心多。</text>
<title>同庚辛 敬叔 來訪云。我家亦有所謂海常者。卽遣童奴。折來示之。與移景醇家者相似。又和前韻。</title>,<text>兩家奇種一般花。折得相看閑事何。並蔕紛紛霞作蘂。同條點點錦成窠。最宜穠艶蒸紅日。可忍飄零糝白沙。錦里無詩眞寂寞。我吟長爲海棠多。</text>
<title>餞春</title>,<text>我送東君底事忙。黯然離別欲銷腸。殘花冷蘂皆無賴。戱蝶遊蜂亦自傷。天上留春那有訣。人間絆日苦無方。繁華一去經年事。爲惜餘暉酹酒觴。</text>
<title>絶句</title>,<text>光風香嫋海棠花。小雨池塘生綠波。遲日濃陰人寂寂。一雙睡鴨占晴沙。</text>
<title>牧丹</title>,<text>東君捲却一春殘。當日風流屬牧丹。欲識無心動人處。午醒初解凭闌干。</text>
<title>惜牧丹</title>,<text>不用催開羯鼓爲。開須緩緩謝遲遲。何人牋告天閽去。借得濃陰護四時。</text>
<title>荼蘼</title>,<text>朝雨淨如洗。荼蘼花滿枝。玉人相對語。瑤島幾時來。照水淸涵影。侵樽冷潑醅。我尤憐淡泊。欲去更徘徊。</text>
<title>初夏卽事</title>,<text>曲檻踈欞燕語慵。楊花撩亂透簾櫳。細君剪紵裁新服。婢子穿針學細縫。屋頭初唱午鷄聲。庭院深深晝景淸。稚子移書防燕汚。老婆臨紙看蠶生。</text>
<title>夏日</title>,<text>絶小茅齋面曲池。淸和四月最佳時。好風陣陣柳飛絮。細雨濛濛花滿枝。枸杞叢深眠鴨子。菰蒲影動露魚兒。病餘憑仗唯筇在。散步行行過竹籬。</text>
<title>偶吟</title>,<text>歲月如飛鳥。吾生似繫匏。才踈三兎窟。謀拙一鳩巢。多病眞如此。浮名倘可拋。等閑時讀易。隨意兩三爻。無言甘似薺。有味苦如匏。蝶愛連花啑。鸎看接葉巢。一生徒自苦。三業竟難拋。否泰皆關數。時時玩象爻。</text>
<title>書懷。寄可成，稚圭兩同年。</title>,<text>往事鑾坡卄二春。一時博士我三人。功名蹭蹬眞相似。心事蹉𧿶不可陳。頗信後生深可畏。唯餘舊物獨情親。分明物理乘除在。晩節相從白髮新。</text>
<title>明日。淨業院進瑞露。百官賀禮。以病未參。</title>,<text>奔走千官進賀牋。佳祥川至日相連。覺皇靈異三千界。聖代昇平五百年。小康已軼煕民物。上瑞頻煩記史編。不用別求兜率國。家家香火共安眠。</text>
<title>題雙梅堂集後。彥甫所藏。倩書題目。</title>,<text>作詩差易品詩難。具眼何人字細看。寫罷雙梅題目了。世無尼聖孰能删。</text>
<title>送戒澹還鷄龍故山</title>,<text>我送澹師去。鷄林路渺茫。晨征猿自導。夜宿鶴相將。一身浮宇宙。雙足繭風霜。東院他時話。三生結願香。</text>
<title>余早識岑上人。有不得相見者二紀。一日來謁余。仍言曰。岑卜地于鷄林南山。開精舍數楹。左右圖書。逍遙吟咏於其間。山中四時之樂。有不可勝言者。岑將老于此寂于此。日者遊方千里。來抵于京。明當杖錫言旋。幸先生賜一言。侈吾精舍。余久病之餘。閣筆停吟者有日。重違師命。走書近體六首。以贈行軒云。</title>,<text>何年精舍側金開。萬里江山入座來。鰲極天低連瀚海。鷄林日出近蓬萊。半月城頭黃葉落。瞻星臺下白雲堆。上人一隻乾坤眼。坐瞰東溟小似杯。右揔言精舍景趣春山寂寂一招提。隨意閑行輒杖鞋。竹色玲瓏侵小砌。花香荏苒渡前溪。閑雲倦鳥思無累。流水高山理本齊。出定有時還入定。禪心已作絮霑泥。右春靑山窈窕深復深。老樹如龍布樾陰。岩溜洒空渾作雪。松濤滿壑響於琴。白雲渺渺飛黃鶴。綠竹搖搖拂翠禽。未信人間汗如雨。軒䆫六月爽煩襟。右夏草堂秋雨滴梧桐。一陣新涼滿院中。水北水南葦花白。山前山後檉葉紅。乾坤萬里高飛鴈。風露三更獨語蛩。入夜情懷淸似水。碧空明月小樓東。右秋積雪飛飛玉萬層。山中無路滑凝氷。瓦爐終日香烟䙚。土突通宵火氣騰。松雪撼風鳴紙帳。梅花和月映紗燈。蒲團默默跏趺坐。客至從嗔喚不應。右冬不見上人今世年。重來面目揔依然。遊方始償三生願。面壁會參一味禪。交遊我欲同支遁。詩句師應繼善權。去去故山何日到。也知松偃上方前。右敍邂逅離別之意</text>
<title>蓮塘卽事</title>,<text>新荷出水疊靑錢。柳絮生憎白似綿。忽有雙飛靑鳥過。小塘分得半江天。</text>
<title>白雲一首</title>,<text>白雲誰道是無心。我望紛紛變態深。何事等閑遮日月。有時得所向山林。七年不用資湯旱。三日唯須作說霖。更要長風吹掃盡。乾坤萬里破重陰。</text>
<title>吳居士，金耆伯來訪。</title>,<text>長抱支離病。那堪寂寞心。一時皆附熱。兩子舊知音。倒屣時相迓。開樽夜已深。明朝如有意。莫惜更携琴。</text>
<title>種薑</title>,<text>茆屋朝來雨。巡園趣政忙。縱橫治舊壠。踈密種生薑。樣比龍頭縮。芽生雀嘴長。殷勤當護惜。不輟也宜嘗。</text>
<title>絶句卽事</title>,<text>枝頭乹地鵲。花下午時貓。忽有客經過。圍棋長日消。</text>
<title>尹同年 子雲 入都堂</title>,<text>麟閣丹靑倚重臣。潭潭相府尙靑春。誰知老物尤深賀。甲子同年第四人。區區末技是文章。病老年來愈徤忘。置散投閑宜我分。布衣之極足於良。</text>
<title>開䆫</title>,<text>開䆫虛入達。四顧是靑山。極目飛鴻沒。支頤倦鳥還。披襟風已快。容膝日長閑。身世知何處。羲皇上世間。</text>
<title>茅齋</title>,<text>綠樹三重蔭。黃茅一小齋。棋書聊適意。物我已忘懷。雪影初移枕。苔痕欲上階。朝昏眠且食。亦可送生涯。</text>
<title>申同年 自繩。用贈崔同年彥甫詩韻見寄。次韻。五首</title>,<text>病裏踈慵誰得知。日高三丈起眠遲。忽聞剝啄初驚覺。政是幽人折簡時。閑中春事或相知。捲盡踈簾小坐遲。要遣童奴休掃地。滿庭風雨落花時。夕直朝衙懶不知。巡園時復得歸遅。細看樹樹花開遍。記得前年移樹時。自哂閑居強事知。春歸大速客來遅。踏靑寒食皆消盡。都是幽人閉閤時。四十頭顱已可知。年來多病漸衰遅。一春強半愁邊過。辜負芳菲三月時。</text>
<title>再和 五首</title>,<text>子有才名一世知。如何作相十年遅。正當霖雨思賢日。擬見明堂作棟時。人間萬事可前知。物理分明有早遅。李白桃紅一時事。松篁可見歲寒時。濃淡人情百不知。功名眞似磨驢遅。妨賢十載寧無愧。未有絲毫補聖時。區區溫飽外何知。持祿客身歲月遅。自有古人先得我。堯夫生死大平時。翻雲覆雨我能知。莫說同年見事遅。老病侵尋官獨冷。交遊不似少年時。</text>
<title>三和 五首</title>,<text>相從里閈有心知。欲和新詩覓句遅。忽憶微垣當日會。梨花庭院雨晴時。花落花開次第知。芙蓉出水嗟較遅。問君能記年前事。翠盖紅粧細雨時。病骨陰晴聖得知。春宵苦短苦嫌遅。蕭蕭昨夜空階雨。恰似糟牀壓酒時。酒熟君家報我知。也須扶病飮遲遲。杏花踈影月明夜。看到衰翁醉倒時。萬事無如睡不知。悠悠身世且栖遲。直將閭閈同年會。看取耆英作會時。</text>
<title>卽事</title>,<text>病餘散步繞寒塘。萬事當頭已頓忘。脚力自因筇力徤。鬢絲還與柳絲長。魚兒潑潑新荷動。燕子飛飛落絮香。觀物自然閑亦樂。徘佪雲影共天光。</text>
<title>五月三日偶吟 二首</title>,<text>五月初三日。端陽隔一朝。剩看花滿眼。知復艾盈腰。歲月如炊黍。功名似揠苗。紵衫人盡試。病骨尙重貂。魯經書夏五。麗俗戱秋千。梅子初經雨。榴花欲帶烟。髮從飛艾亂。身與綵繩纏。擧酒聊成笑。昌陽可引年。</text>
<title>復用前韻 二首</title>,<text>良辰知已近。小雨又崇朝。老覺先搖齒。瘦知又減腰。樽醪浮細盎。盤菜嫩新苗。端午應頒扇。微才愧珥貂。堂堂楸樹下。隱映掛鞦韆。蹴地輕如燕。飛空不礙烟。浮名吾已繫。善戱尒何纏。瞥眼光陰過。天中又一年。</text>
<title>題尹僉樞 三山 畫竹</title>,<text>子瞻已逝子昂非。爲竹寫眞天下稀。今日鈴平遺墨在。風流淸韻正依依。憐渠元有拂雲心。盤石蟠根百結深。擬見子成栖鳳日。有時能作老龍吟。</text>
<title>永川卿宅花下小酌。胤保有戱詩。次韻。亦戱。</title>,<text>淺紫深紅次第成。百般嬌態一般生。何人惱殺看花眼。也是無情亦有情。紅殘綠密子初成。脈脈無言暗恨生。却怕秋風吹捲地。恩隨葉薄大無情。</text>
<title>石榴五株。陽川李太守 訥 寄送。種後園。有作。</title>,<text>殷勤石榴樹。移自孔岩頭。箇箇根相似。層層葉政稠。花開應可愛。子結復何求。渴病年來甚。如今百不愁。</text>
<title>卽事</title>,<text>日午薰風吹滿簾。南䆫細雨更廉纖。玟瑰爛熳低頭濕。芍藥玲瓏滿面霑。兩部蛙兒鳴小水。一雙燕子語前簷。悠然又起歸田興。山蕨再肥筍亦甜。</text>
<title>俄而雨下霈然。喜而有作。</title>,<text>今歲春澇倍舊時。田夫野叟自憂疑。雨油然下寧無喜。苗勃也興喜可知。陰陽爕理非吾分。天地中和捨我誰。謌詠大平眞盛事。來麰欲續厥明詩。</text>
<title>風雨後。榴花盡落。感而有作。</title>,<text>獨倚闌干怯雨來。榴花零落委蒼苔。天工可是多情思。明日風恬又滿開。</text>
<title>詠筍</title>,<text>抽抽新筍滿林斑。日日巡園幾度看。好雨一番高一尺。老夫乘興記漁竿。</text>
<title>辛同庚 肅，楊同庚 子淳 來訪。共坐池邊釣魚。小酌。</title>,<text>三人同坐小池邊。萬里江湖墮眼前。短釣輕投聊復興。小魚頻出亦堪憐。金刀細斫那無膾。翠椀新烹自有鮮。長笑家貧盤饌少。唯餘此物不論錢。</text>
<title>曉起聞雨</title>,<text>著瓦新聲又瞥哉。五更孤枕夢驚回。呼兒爲問南池漲。莫遣魚兒出水來。</text>
<title>端午戱題。寄崔吏部。二首</title>,<text>菖蒲細切泛醪盆。酬酢無人共細君。艾叟有何奔競事。今朝隨客立權門。家家端午酒杯馨。一酌何人吊楚靈。屈指獨醒無用處。與君痛飮不須醒。</text>
<title>次韻子固端午見寄 二首</title>,<text>蒲酒朝來小醉眠。隔林兒女鬧秋千。乍揮團扇淸風動。試著輕衫細雪聯。荷葉滿池新綠淨。榴花浥雨晩紅鮮。今年又負酬佳節。聊復圍碁學地仙。年來病與老相尋。勃欝情懷易滿襟。自有蘭湯新沐髮。可無菖歜古傳心。浮生幾度天中節。往事空悲澤畔吟。出處人生如適意。不論朝市與山林。</text>
<title>次韻咸吉道監司康 孝文 見寄 四首</title>,<text>棠茇陰連細柳營。高牙大纛丈夫行。挽河早洗黃雲淨。黑水龍江鏡面平。病▣身世費居諸。白髮如今萬丈餘。寂寞閉門人不到。幽禽多事聒茅廬。侵尋病骨少情親。藥卷方書度送春。萬里殷勤頻問訊。故人交道最情眞。長謌彈鋏食無魚。曾喜先生尺素書。我爲古人成一笑。誤言朋友數斯踈。</text>
<title>用前韻。又戱彥甫 四首</title>,<text>小池淸淺小於盆。淨友亭亭對此君。地僻林深堪吏隱。莫敎容易客敲門。當階枸杞暗生馨。九節昌蒲養性靈。多病諱杯聊尒耳。客來時復醉無醒。濁酒醇醲滿瓦盆。時時獨酌苦思君。休嫌老物頭長縮。自古冷官怕熱門。室雖卑陋德惟馨。人傑誰知是地靈。老我關門長臥病。知君無復片時醒。</text>
<title>團扇</title>,<text>團團手中扇。可比天上月。此月有時虧。此扇無時缺。珍重復珍重。願爲君子識。</text>
<title>題扇面</title>,<text>月樣規模人字紋。揮來安用撲飛蚊。好播仁風阜民物。聖君高拱坐南薰。</text>
<title>次韻李次公見寄 五首</title>,<text>雀羅無恙閉門深。只有詩盟日可尋。閱事古今雙眼在。傷心歲月兩毛侵。功名似我宜知足。富貴何人謾捧心。白雪陽春誰得和。踈髥撚盡不成吟。綠樹重重小院深。閑中無事事幽尋。衣巾翠滴竹陰合。杖屨香生花氣侵。媚嫵靑山如有約。顚狂白絮亦何心。怪來情思淸於水。步履行行盡日吟。園林猶恐不深深。俗客何須費討尋。松奮龍髥當砌立。笋抽犢角過墻侵。可憐薜荔徒依勢。時愛芭蕉欲展心。也識無人知此興。一杯思復與君吟。小塘水淺似杯深。種柳今成三四尋。兩岸菰蒲風影動。一邊枸杞晩陰侵。幽花幽草皆眞性。閑鳥閑雲亦本心。生死大平眞樂在。堯夫先我有詩吟。百丈紅塵沒馬深。田園歸夢日相尋。梧桐院落秋光早。菡萏池塘水氣侵。酒似黃鵝浮斝面。鱠如白雪落盤心。夜深搖艇江頭去。兩脚扣舷大醉吟。</text>
<title>復用前韻 五首</title>,<text>瘦骨如山病轉深。塵編滿眼懶重尋。靑春過眼堂堂去。白雪欺頭故故侵。浮世功名一時事。故人交道百年心。邇來怪底高軒阻。終日茆詹獨坐吟。久矣斯文望子深。玉堂往事夢猶尋。須知宦路功名遠。莫嘆儒冠歲月侵。當日才名高榜眼。只今聲譽落班心。知音唯有同年老。流水高山滿意吟。出門騎馬怕泥深。不向權門日訪尋。看劒引杯閑寂寂。枕書丸藥老侵侵。伶仃身世形依影。歸去田園口語心。堯舜慙無致君術。白頭事業付沈吟。殘杯冷炙愧深深。不用強顏逐氣尋。宦海愁城相與逼。詩盟筆陣或交侵。莫論世上蹉𧿶事。且放樽前慷慨心。拔劒我歌君試聽。奮髥時作老龍吟。誰將短綆能汲深。往事悠悠不可尋。舜典禹謨知揖讓。魯書秦誓只交侵。鳳兮衰德頻蒿目。麟也呈祥且棘心。萬古斯文猶未喪。白頭空對短檠吟。</text>
<title>三和 五首</title>,<text>同榜同年契已深。詩壇酒席幾相尋。功名似子不長屈。造物於子長見侵。食肉封侯元有相。乞墦求富果何心。平生萬事皆安分。惆悵何須學楚吟。由來義理最精深。枉尺何能可直尋。陋巷須知眞樂在。靈臺不受外情侵。湯征舜禪無非道。孔聖鄒賢只此心。立志平生知有處。簡編常對古人吟。落托生涯歲月深。眠魔詩祟老偏尋。何人有術貧能救。恨我無方病不侵。世事試知生馬角。人情莫怪食牛心。裯衾豆粥餘無管。挑盡靑燈半夜吟。盤中之樂窈而深。秣馬膏車幾日尋。歷歷江山渾在望。悠悠衰病已先侵。飛騰自是少年事。寂寞堪驚殘歲心。報答聖恩何日了。十年空費故山吟。樽酒平生不厭深。故人猶可約相尋。醉鄕風月自熙皥。柯郡乹坤無戰侵。飽見世情猶反掌。復何人事可關心。江湖落魄宜吾事。隨意長吟又短吟。</text>
<title>客至</title>,<text>竹間涼吹爽於秋。客至論談得自由。翠鳥飛來忽驚去。一聲晴雹落紋楸。</text>
<title>自笑</title>,<text>病裏圍碁如不病。閑中覓句亦無閑。求閑養病都無用。嬴被旁人拍手看。</text>
<title>金耆伯，吳居士乘雨來訪。聯句竟日而去。明日題寄。</title>,<text>滿街槐柳綠新齊。舍北舍南滑滑泥。雨過蘇端煩杜甫。句聯東野喜昌黎。淡交自古渾如水。雄辯有時欲吐霓。晩節陪遊君等在。殷勤莫惜屢招携。</text>
<title>又用前韻 三首</title>,<text>過墻新筍與簷齊。出水芙蓉不染泥。詩客何妨吟膾鯽。書生不分糝羹黎。已驚白首渾如雪。豈有蒼生望若霓。世味無窮閑亦樂。故人樽酒可重携。萬事何須悔噬齊。逢場自可醉如泥。功名芳臭唯編簡。老病扶持只杖黎。周雅何人謌旱魃。商霖今日答雲霓。憑君預說豐年興。里社鷄豚復可携。莊生何用物論齊。楚客堪悲欲掘泥。落魄少年同俠子。衰遲晩節似闍黎。欲雨南郊鳴鸛鶴。初晴西嶺掛虹霓。孤吟盡日無人到。管子時時手屢携。</text>
<title>櫻桃</title>,<text>五月園林小雨晴。櫻桃熣燦數枝明。摘來滿眼金丸轉。嚼處翻牙絳雪輕。來啄何時看翠鳳。偸含終日有黃鶯。丹砂粒粒眞堪愛。造化天然九轉成。</text>
<title>次韻子固 四首</title>,<text>面目眞如此。頭顱已可知。事當無後悔。心已悟前非。人世膠還擾。功名黠似癡。居然成濩落。正坐苦吟詩。慵與閑相伴。病應老自知。人情有炎冷。世事無是非。覓句時三昧。還書又一癡。飢來難煑字。不用酷耽詩。鐵須百經鍊。金亦四能知。今覺淵明是。行知伯玉非。兒無麟角瑞。翁有虎頭癡。自哂生前樂。唯存歇後詩。忽忽耄將至。悠悠昏不知。千年有鳥有。萬事非馬非。信我惟丹悃。從人笑白癡。窮居無一物。只有百篇詩。</text>
<title>金頤叟以左承旨。左遷僉樞。以病未唁者有日。今寄拙詩。且邀高軒。兼述戱意。</title>,<text>鳳沼重遊日。鴻樞再到時。宋都雖六退。令尹可三爲。自愧踈慵甚。其於賀唁遲。高軒如見枉。樽酒慰相思。</text>
<title>岑上人言山中四味。求予詩。走書以贈。</title>,<text>十年長護籜龍孫。一夜春雷起蟄根。忙待主人歸不得。森森如玉已當門。右筍靑葱枸杞滿山中。脩蔓如龍結子紅。煑茗沈虀渾細事。長生自可策奇功。右枸杞山中無數立長松。土脉如膏曖氣鬆。八月蕈花明似雪。嚼來滋味淡還濃。右松蕈採採山間蕨子腴。枯枝拾得煑春廚。草中悅口那無物。至味深深有若無。右蕨</text>
<title>高陽政丞。曾來問疾。又遣知印問訊。</title>,<text>三台光已照茅廬。復此殷勤問起居。一榜題名二紀後。同官忝席十年餘。白首祗今增感激。靑雲當日仗吹噓。故人無數麒麟閣。除子何人更記予。</text>
<title>卽事</title>,<text>枝頭杏子似金彈。風動時時落樹間。兩箇小童爭拾得。病夫無語倚闌看。</text>
<title>謝岑上人惠雀舌茶</title>,<text>上人長向山中居。山中樂事知何如。春雷未動蟄未驚。山茶茁茁新芽成。排珠散玉黃金團。粒粒眞似九還丹。上人乘興去携筇。採採已滿蒼竹籠。歸來好汲惠山泉。文武活火聊手煎。香色臭味眞可論。開襟爽懷多奇勳。上人遠念紅塵客。十年臥病長抱渴。裹以鷄林雪色紙。題封二三龍蛇字。開緘一一鳳凰舌。輕焙細碾飛玉屑。呼兒旋洗折脚鐺。雪水淡煑兼生薑。蟹眼已過魚眼生。時聞蚓竅蒼蠅鳴。一啜。滌我萬古勃欝之心腸。再啜。雪我十載沈綿之膏肓。豈但搜盧仝枯腸文字卷五千。亦可起李白錦肝詩句三百篇。畢卓謾向甕底眠。汝陽空墮麴車涎。那如飮此一兩杯。兩腋生翰飛蓬萊。何時靑縢布幭拂我衣。尋師去向山中歸。蒲團淨几紙䆫明。石鼎共聽松風聲。</text>
<title>謝陽川李大守送白鷺一雙</title>,<text>半畒方塘碧水溶。菰蒲獵獵藕花紅。忽添白雪雙飛鷺。一片江湖墮眼中。</text>
<title>送尹洪川之任。用諸賢韻。</title>,<text>選用皆公論。才名孰子加。公廉曾有道。悃愊本無華。擬見雙鳧舃。行聞五袴謌。鸞栖非枳棘。鵬路也應賖。</text>
<title>次韻岑上人 二首</title>,<text>自識幽居僻。曾無俗客過。靑肥竹曾笋。紅膩蓮已華。功名眞畫餠。身世愧隨波。時有山僧到。淸談一椀茶。身世磨驢跡。光陰隙駟過。病中衣已緩。鏡裏鬢先華。晩節陶彭澤。殘年馬伏波。悠悠成濩落。獨坐喫煎茶。</text>
<title>病中夜坐</title>,<text>獨倚烏牀子夜深。孤燈無焰靜沈沈。纏綿可迺三年病。慷慨空懷萬古心。安得容顏長矍鑠。不堪時序苦侵尋。欲呼小婢來茶椀。熟睡通場口自噤。</text>
<title>是夜大雨</title>,<text>午夜沈沈黑如墨。病夫無語坐於獨。東風捲地從何來。大雨颯颯隨犇雷。忽聞簷溜飛來聲。或如擊竹或達瓴。南池忽漲水半扉。東䆫濕盡紙翻飛。我有茅齋三兩間。屋漏如縷無由乹。小婢睡覺搔首髮。庭中曝麥已漂沒。蒼黃急走如顚狂。屐齒生響鳴長廊。頑奴曰告索蒿萊。可矣護此垣墻頹。呼燈無油火無薪。獨立咄嗟長嘆頻。病夫聞之可迺何。一生萬事甘蹉𧿶。默默空吟迨天詩。戒尒僮僕當自知。亦可自勖毋自欺。</text>
<title>卽事</title>,<text>六月陂塘上。深深院宇淸。荷香侵酒斝。竹色落棋枰。細雨蛙聲急。微風燕舞輕。浮生閑亦樂。何用尙虛名。</text>
<title>謝趙同年 秋 送薏苡</title>,<text>故人憐我病。薏苡寄來香。顆愛明珠炯。屑憐白雪光。也能扶言軟脚。亦可補衰腸。馬援空貂謗。吾今滿意嘗。</text>
<title>書懷寄頤臾</title>,<text>老病頭顱已可知。投閑置散分甘宜。龍驤我執金吾日。鷁退天將玉汝時。苦熱頗宜無褦襶。淸寒酷愧有扊扅。閑中事業知多少。獨坐投壺客至碁。</text>
<title>幽居</title>,<text>我愛幽居獨。人言吏隱兼。三三初卜逕。一一有懸籤。身世籠中鳥。功名竹上鮎。祗今甘寂寞。敢擬老夫潛。</text>
<title>戱贈岑上人</title>,<text>今日逢師笑一場。逃儒歸墨墨歸楊。塵中邂逅顏如舊。方外交遊味亦長。韓愈序傳文暢別。杜陵詩在贊公房。篇章往復慙非分。留與山門姓字香。</text>
<title>流頭日 六月十五日。鄕人就東流水頭作會。名曰流頭。</title>,<text>炎蒸方六月。時序又流頭。竹扇風無力。茅簷雨不休。寂寥今日事。行樂故人遊。多病唯須醉。良辰遣百憂。</text>
<title>卽事</title>,<text>茆齋晝岑寂。坐久山雨來。窅爾一心靜。忽然雙眼開。鳶魚分上下。風月共徘佪。物化終無盡。悠悠已感懷。</text>
<title>戱和岑上人採蓮曲</title>,<text>沙頭鷗鷺白雪衣。雙雙相對雙雙飛。雙飛忽上笑蓉花。花高百丈大十圍。日暯佳人拾翠去。脉脉淸謌緩緩歸。山僧不用空噓唏。</text>
<title>新得小舟。泛蓮池。岑上人作詩以戱。次韻。</title>,<text>十年空夢釣魚船。新買輕舠泛沼邊。爲喚小兒來蕩槳。誰將戱事畫中傳。</text>
<title>寄淸寒</title>,<text>我愛岑禪者。本來面目眞。道從惠能出。詩與無本親。高誼已聞主。淸談能動人。交遊多自幸。更結後生因。</text>
<title>淸隱携酒見訪</title>,<text>袖中般若湯。來餉紅塵客。旣雨晴亦佳。荷花淨如拭。今夕是何夕。兩人相對酌。挽袖更小留。山月將吐白。</text>
<title>淸寒訪還。詩以爲謝。</title>,<text>長安城中三伏霖。出門汨汨泥已深。門前車馬跡如掃。主人獨坐還獨吟。淸隱山人道高者。如何愛我如千金。日遣上佐來問訊。有興輒走來相尋。頂戴竹笠足木屐。杖頭酒錢袖詩軸。相對坐我黃茅亭。面目自然肝膽白。有蒲團睡有几憑。有醑則沽有茶喫。陶靖節遠法師。古人寂寞今何之。昌黎大顚豈無傳。杜甫齊己今有詩。東坡已逝佛印死。我與上人無迺斯。兩人拍手笑一場。情興直到無何鄕。主人况是淡蕩者。非孔非佛非老莊。日月爲眼天地心。風雲爲氣江河量。醉則自醉醒自醒。是非憂樂榮辱生死都兩忘。儘知上人記我眞。儘知上人愛我長。上人一來山雨來。上人一笑荷花開。對雨賞花亦不惡。落日晩風眞佳哉。上人欲歸苦挽袖。更待月出同徘佪。雖無盧仝六七椀。自有李白三百杯。我報上人著眼看。池水爲漲葡萄醅。</text>
<title>次韻淸寒見寄</title>,<text>園林高臥十經旬。浪酒閑茶復幾巡。管子楮生▣是主。竹君石友迭爲賓。一生不管榮枯事。百歲誰憐見在身。自哂鳩巢生計拙。入門長被細君嗔。</text>
<title>戱贈尹淡叟同庚。淡叟奉使嶺南。初還。</title>,<text>衰病年來瘦可驚。風流尙喜有同庚。君謌陶穀風光好。人比樊川落魄行。不信太常腸似鐵。似聞官妓肉爲屛。我心已作霑泥絮。賴有髮參惹起情。奉使風流此一時。老當益壯是男兒。淸齊大苦妻曾怨。行樂堪誇妓自隨。死別不如生別苦。好緣翻作惡緣期。丁寧更有重來約。不待成陰子滿枝。誰敎尤物兩三行。惱殺將還奉使腸。丹山路接星山近。一日程爲五日強。可憐洒盡男兒淚。不爲去遲父母鄕。且問葡萄重倒否。窨中元是戰爭場。</text>
<title>小園晩吟</title>,<text>小園日將晩。客散亭更幽。水氣渾如雨。風光薄似秋。榴花明淡淡。竹色碧浮浮。倚杖移時立。閑情散不收。</text>
<title>淸寒說遊方之樂。詩以誌之。</title>,<text>師說遊方樂。東西路渺然。錫飛楓岳月。杯度浿江烟。河海虛舟外。風霜短褐邊。鷄林淸隱地。面壁亦多年。</text>
<title>寄淸寒</title>,<text>頭邊日月疾如丸。行盡人間蜀道難。世故蹉𧿶憐我老。浮生膠擾愧僧閑。一生尙未拋三業。萬事終當付八還。獨坐焚香睡終日。滿園花竹雨聲寒。</text>
<title>又寄淸寒</title>,<text>閉門高臥送炎蒸。身世眞成結夏僧。朝粥午茶餘不管。閑吟困睡外何能。一生酷似飮河鼴。萬事終同攢紙蠅。客至從嗔呼不出。倚闌無語髮鬅鬙。</text>
<title>卽事</title>,<text>老去宦情薄。幽居淸晝長。獨吟憑竹几。客至共繩牀。有雨柳添重。無風荷自香。百年眞似寄。萬事睡都忘。</text>
<title>朝起</title>,<text>小雨通宵惱枕邊。日高始覺北䆫眠。家貧頗識經營少。官冷唯宜動作便。老婢行園挑菜甲。童奴掃徑斸苔錢。病翁盥櫛焚香坐。自信胸中氣浩然。</text>
<title>贈淸寒</title>,<text>年來行脚遠遊多。到處乾坤卽是家。海嶠雲深飛杖錫。禁城雨足濕袈裟。山中何日同煨芋。池上今年剩賞花。便欲盡拋塵世事。從師聊學鍊丹砂。</text>
<title>凄涼</title>,<text>凄涼十畞地。寂寞一生涯。免使居無竹。何曾食有鮭。山戟工排闥。苔錢恣上階。居然忘俗慮。嬴得佛前齋。</text>
<title>戱贈花山 二首</title>,<text>落魄南州奉使還。風流晩節謝東山。莫敎獅子尋常吼。怕見欄邊黑牧丹。退之老去辭桃柳。居易殘年別素蠻。多病吾今思換馬。風情都已屬花山。</text>
<title>贈淸寒</title>,<text>一鉢一衣又一筇。偶然飛下祝融峯。蛇喉尊者久相憶。虎背禪師今始逢。鼇岫秋深看夜月。鳳城春滿聽晨鍾。會須有約尋支遁。寺在烟霞第幾重。</text>
<title>次韻淸寒見寄</title>,<text>山寺尋僧憶我曾。祇今癡鈍似秋蠅。自從靑瑣班常點。頻想丹丘羽可仍。南沼蓮開秋色淨。西山雲起暮光凝。流光荏苒如飛鳥。安得人間繫日繩。</text>
<title>岑上人。贈靑草鞋寄詩。次韻。</title>,<text>走遍紅塵萬丈中。少年幾度哭途窮。烏靴早踏朝天雪。珠履曾慙入幕風。忽此來傳雙草屩。也宜閑傍百花叢。他時更著堪圖畫。蒻笠蓑衣細雨濛。</text>
<title>走次岑上人詩韻</title>,<text>長安多甲第。冠盖塡巷門。我有此屋廬。僻陋如荒村。三年長抱病。欝欝誰與言。可人復可人。乃能得此髡。曹溪有正傳。一派分其源。復遊戱斯文。上遡窮羲轅。曰典曰盤誥。討論忘晨昏。佩服尼丘聖。稱贊如來尊。出入千百家。左右如逢原。文章出天機。浩汗波濤翻。筆勢道以勁。意氣何昻軒。老我膝已跪。畏之如雷奔。我性癖淡泊。厭此塵囂紛。茆齋三兩椽。花竹爲墻垣。日逍遙於中。比之獨樂園。師來喜顚倒。一笑開壺樽。出語輒驚人。議論猶騰掀。詩酒懽逢場。技能難俱論。我今拜稽首。金箆刮我昏。歲月倐以颯。聚散如浮雲。忽此還告別。擧擧高飛騫。秋風吹祖筵。落日如金盆。携手復踟躕。欲語聲復呑。去去山中去。相思憶我否。君不見長安輕簿市道交。一生雲雨翻覆手。蘇學士參寥子。古人交道知者少。與爾托名傳不朽。</text>
<title>岑上人。用僕所寄詩韻。作坐住行三篇。見示求和。次韻。三首</title>,<text>山中久面壁。心火不曾然。䆫印梅花月。簾縈柏子烟。龍蟠禪鉢內。虎臥佛燈邊。要問修行處。雪山又六年。右坐見說牛鳴地。塵寰隔渺然。松蘿閑日月。水石老雲烟。寺在虛無裏。僧吟那箇邊。遊方曾有志。參證又三年。右住挑包出山去。行李儘飄然。一錫秋飛月。雙鞋曉踏烟。乾坤行脚外。歲月轉頭邊。松偃上方日。知師歸去年。右行</text>
<title>送淸寒遊檜岩寺。仍向松都諸山寺。</title>,<text>楊州直北古招提。歸路如絃定不迷。到得山中少塵事。杜鵑和月盡情啼。聚散悠悠不自由。芰荷香老又新秋。如何一夜相思夢。都在松山烟雨樓。</text>
<title>小亭卽事</title>,<text>小亭納涼日。隨意坐牀移。風定樹陰靜。雨餘花氣滋。一蟬吟不止。雙鳥立移時。忽憶詩成處。山僧冠倒欹。冠倒欹。一作舟倒騎。吾家池上有小舟。一僧騎而倒者三。</text>
<title>淸寒門徒戒澹。袖空紙求詩。戱書贈之。</title>,<text>淸寒岑上人。是我方外親。澹也從之來。一見面目眞。以我愛岑師。愛澹亦如之。岑來澹亦侍。岑去澹亦隨。如是月幾彎。情意通心肝。日昨袖軸來。求我詩其端。我詩三百篇。價不直一錢。師乎政安用。舍旃宜舍旃。無柰師年少。淡泊惟古好。好古豈不好。但爲時俗笑。哀公席大王杖。千載笑抵掌。况我歇後詩。豈足供翫賞。我聞浮屠氏。善幻多能技。自有金剛眼。自有三昧手。如汝岑首座。無可無不可。歸之有餘師。夫復外何假。澹也拜低頭。曰我將遠遊。仁者送人言。是以子之求。池水秋瀲灧。落日明菡萏。悠悠將別離。慼慼心有感。展此一張紙。聊書三四字。澹也一笑去。遂爲詩以誌。</text>
<title>草堂</title>,<text>草堂深處踞胡牀。雲影天光共小塘。一夜西風吹剗地。晩涼偸入藕花香。</text>
<title>送澹師從岑上人遊檜岩，天磨諸山寺。</title>,<text>曾傳首座鉢。又打行脚袍。路出雲中去。門從月下敲。檜岩鍾地氣。松岳入天高。去去遙相憶。新秋景物饒。</text>
<title>次韻淸寒見寄</title>,<text>我有樽中酒。我有池上月。而我樂幽獨。揮手謝鞅轍。小遊翰墨場。豪氣萬人敵。中歲苦沈綿。百憂心煎沸。以此生計拙。不暇謀朝夕。雙鬢雪飄蕭。兩眼花翳羃。逍遙寄人世。名敎地亦樂。功名儻來事。進寸而退尺。投閑分甘宜。知止乃不辱。事事長齟齬。不與時世合。寄傲園林中。聊以永今日。上人從何來。剝剝復剝剝。昔年托深契。比之鶼與蟨。中間忽參商。不啻秦與越。相思不相見。欝欝心似結。今夕是何夕。得此維摩詰。容姿何翩翩。談論高揭揭。以我狂且顚。飽此一味禪。金箆刮我眼。破此嗔恚眠。本來三昧手。臣筆如長椽。我喜使之詩。一珠玉聯。淸如春氷置玉壺。壯如蛟龍戱重泉。溫或秋陽曝江漢。甜如食蜜無中邊。閟者徹厚地。高者戛重玄。出入論鄒魯。道體極天淵。縱橫探老莊。其神其天全。我似韓昌黎。欲師冠其巓。師乎一掉頭。曰我前生緣。人生於世間。有命懸在天。但當守吾雌。莫非時運邅。我言出於眞。我詩足可宣。我拜稽上人。聞道宜吾先。我久在空谷。能不喜跫然。歲月倐以駚。世事浩且繁。高蹤邈難留。飛節不可延。去我塵中人。下視蠋蜎蜎。安得從之遊。去去挾飛仙。</text>
<title>次韻岑上人訪林亭。走筆。三首</title>,<text>閑餘步屧立庭莎。兩鬢蕭踈帽欲斜。莫道主人生計拙。十竿脩竹數盆花。徹底池明水見沙。菰蒲無數接圓荷。酒闌深院人初散。一夜詩成月在花。世事曾知似累丸。浮生有味不如閑。病餘頗愧朝參懶。臥想鵷班玉佩珊。</text>
<title>又用前韻 三首</title>,<text>不妨笠蒻又衣莎。恰有輕風細雨斜。滿眼江湖人不識。一秋風味屬荷花。昨夜秋風吹捲沙。嫩涼潛透小池荷。一聲驚罷雙鷗夢。飛傍靑林拂入花。荷盤露滴走珠丸。浪靜孤舟自在閑。新月似眉天似水。輕風小扇冷珊珊。</text>
<title>又用前韻 三首</title>,<text>獨就池南籍碧莎。一邊楊柳蔭斜斜。晝眠初罷無人到。坐久忘言數落花。怪石磁盆映白沙。葡萄一架蔭池荷。日長無事還多事。引水連筒灌砌花。榴花結子似金丸。竹徑狸奴睡占閑。忽聽秋聲疑是雨。飛來樹抄響珊珊。</text>
<title>寄淸寒。六言二首。</title>,<text>詩名本暢已上。道法能可之間。生涯竹杖芒鞋。身世白雲靑山。壁曾山中坐面。門從月下來敲。何妨金箆刮眼。要施玉帶解腰。</text>
<title>謝尹洪川送美蒜</title>,<text>六甲眞如此。五辛不可辭。終難拋口業。得此喜題詩。</text>
<title>次韻岑上人訪林亭有作 二首</title>,<text>荒園曾卜地。不費買山錢。水氣渾成雨。花香乍帶烟。雙鷗人與靜。萬竹徑相連。日暮納涼處。松風喧似泉。架揷鄴侯軸。襄空杜老錢。呼盧飛霹靂。落紙掃雲烟。枸杞花相映。葡萄蔓復連。無人知大隱。不必臥林泉。</text>
<title>題戶曹諸郞契飮圖。是七月七日也。而作契者七人。</title>,<text>民部淸華振鷺班。諸郞聲譽動朝端。大平氣象朝廷上。人物風流伯仲間。日日共拚文字會。年年長得簿書閑。何人好事開圖畫。病眼新揩仔細看。七月七日七賢會。一年一度一時新。八仙會上無多子。六逸圖中又幾人。美景良辰不可負。狂謌痛飮莫辭頻。他時記憶風流處。紅藕池塘月似銀。</text>
<title>送昌原李使君 壽生。用諸公韻。</title>,<text>人生五馬足爲榮。何况還鄕晝錦明。揚顯思親曾愛日。功名爲國更專城。庭闈昨夜斑衣夢。村巷明朝五袴聲。忠孝一生雙美具。滿城冠盖送君行。</text>
<title>次韻永川卿蓮亭夜飮詩韻。兼述戱意。用資一噱。</title>,<text>公子林亭敞綺筵。珠簾畫棟護雲烟。金樽影挹龍山月。玉笛聲高紫洞天。翠盖紅粧爭媚嫵。靑娥皓齒巧夤緣。從敎銀獨高燒盡。遞送心杯座上傳。龍山，紫洞。皆語逼公子愛姬。洛浦乘雲踏錦筵。凌波步步欲生烟。漢宮隔絶疑無路。仙洞歸來別有天。小醉不妨仍大醉。他生更結此生緣。風流富貴當時勝。要倩龍眠畫手傳。漢宮兒亦妓名。而寵衰者。</text>
<title>次永川卿詩韻</title>,<text>陣陣荷香勝水沈。夜深玉笛起龍吟。鸞笙人物知何在。文彩風流直到今百年何用恨銷沈。萬事浮休寄醉吟。紅藕如盤月如晝。一時行樂勝當今。</text>
<title>岑上人見訪。走題古風一篇。喜其迅速。依韻卽賦答之。</title>,<text>池水生玉鱗。荷花明錦縠。乍倚繩床坐。何妨紗帽側。久矣謝紛華。翛然樂幽獨。怪石謝雕琢。磁盆自細骨。投壺聲琳琅。呼博響霹靂。陶泓面已黑。管子頭亦禿。酒腸淺如勺。棋非國手敵。欲效伯倫醉。寧慕步兵哭。詩書樂優游。輪鞅無往復。僧從方外來。情已由中激。敍此久別離。爭柰抱沈緜。暑風微院宇。落日明枕筵。聊將東院話。博此北䆫眠。師行亦近只。我意方悄然。</text>
<title>曾從耆伯借陳簡齋集。耆伯請還。戱書一絶以寄。</title>,<text>吾兄見事何大遲。古說還書亦一癡。病客邇來無事在。新秋燈火簡齋詩。</text>
<title>送洪正字歸覲。用李次公韻。</title>,<text>有懷今復賦言歸。策馬秋風疾似飛。仕宦數年非碌碌。鄕關千里故依依。堂前自耀新袍錦。身上猶餘舊線衣。早識聖明崇孝理。憑君欲和白華詩。</text>
<title>月中姮娥圖</title>,<text>一自乘雲去帝鄕。廣寒宮殿桂花香。至今千古無人見。只待唐皇訪羽裳。</text>
<title>送金同年分巡咸吉道 二首</title>,<text>北方新御史。南郡舊賢才。受命辭楓禁。分司出栢臺。澄燈淸心似鏡。震動氣如雷。我送同年去。人驚直指來。福星臨一路。使節去迢迢。白日飛騘馬。淸秋急皀鵰。滄溟隨地盡。鐵嶺入雲高。盤錯才應展。聲名已滿朝。</text>
<title>送右議政南原黃相公賀登極使赴京</title>,<text>南原衮衮慶三槐。功業箕裘到上台。眞主新登開泰運。名藩專對仗奇材。春頒鳳曆初元瑞。日繞龍顏萬壽杯。蹈舞明庭應荷寵。五雲宮闕是蓬萊。</text>
<title>寄開慶住持一菴</title>,<text>山中古木老千章。樓閣岧嶤接上方。李白昔題水西寺。杜陵曾宿贊公房。深秋月色侵禪榻。半夜鍾聲殷客牀。更欲相尋供軟語。一䆫燈火坐焚香。</text>
<title>贈別趙進士。之翰○三首</title>,<text>北樹東雲幾斷魂。十年京洛始逢君。交情久矣皮毛少。談笑依然面目存。屈指故人星落落。回頭世事雨紛紛。偶然邂逅惟須醉。得失榮枯不必論。多子才華五鳳樓。如何有命與仇謀。英雄得志不長屈。富貴逼人那可休。晩似平津能拜相。貧如曲逆竟封侯。靑雲萬里行非遠。莫向滄洲弄白鷗。匹馬行藏心事違。北來數日又南歸。都門雪色迷楊柳。故國春風動蕨薇。似我知音關外少。如君奇數世間稀。相逢惆悵還相別。棋酒開懷似夢非。</text>
<title>又贈 之翰○三首</title>,<text>之翰謫南去。頗知會▣▣。十年鬂俱白。一見心尙丹。棋品本來下。酒腸今始寬。小䆫坐相對。衮衮如舊懽。知汝天將玉。崎嶇試此生。士窮知節義。人老見交情。歲月頻流轉。風塵慣送迎。西原是何處。復北有君行。陌樹猶殘雪。春城日半陰。蹉𧿶浮世事。去駐此時心。江湖留客久。魚鳥惱人深。去去還宜早。何須學越吟。</text>
<title>太公磻溪</title>,<text>當年不獲白魚祥。已讖磻溪得玉璜。直釣九旬垂鶴髮。後車一臘屬鷹揚。六韜奇策尙文武。千載高名師帝王。自古英雄終大遇。男兒早晩是尋常。</text>
<title>莊子濠梁</title>,<text>南華至樂道優游。聊復濠梁汗漫遊。非子是魚魚是子。果周爲蝶蝶爲周。養生不假庖丁術。知醜空令海若咻。畢竟物齊齊底物。塔然終日泛虛舟。</text>
<title>淵明問菊</title>,<text>大義君臣去就難。草中羞見寄奴顏。優游身世羲皇上。筆削春秋晉宋間。五斗不堪腰屢折。一䆫聊寄膝容安。黃花三逕依然在。笑指頭邊漉酒冠。</text>
<title>濂溪賞蓮</title>,<text>曾見濂溪活水來。亭亭淨友共徘徊。心乎愛矣無人識。栽者培之得地開。馨德芝蘭能伯仲。芳姿桃李總輿臺。殷勤著說君須記。君子花爲君子才。</text>
<title>伯牙鼔琴</title>,<text>流水高山坐鼓琴。平生鍾子是知音。斯人一去絃先斷。有客千年恨已深。無復至音彈白雪。空令遺像鑄黃金。紛紛蛙沸盈天下。誰識先生太古心。</text>
<title>子猷剡溪</title>,<text>一夜山陰雪政奇。故人遙憶剡溪湄。此時此興人休問。徑往徑還我獨知。千里湖山迷隱隱。萬竿篁竹照離離。風流人物今何在。我亦高吟招隱詩。</text>
<title>洛陽訪雪</title>,<text>積雪層層白玉巒。洛陽何處訪袁安。閉門不出非無興。僵臥無人可不干。志士淸貧甘餓死。使君仁政念飢寒。高名萬古淸如水。相對依然圖畫間。</text>
<title>拄笏看山</title>,<text>朝來爽氣滿西山。相對悠然一解顏。世事從人休料理。此心知我自安閑。風流跌宕諸賢後。時運崎嶇數賊間。欲識先生無限思。不如來倚此闌干。</text>
<title>在烏府。答春坊諸學士乞酒錢。</title>,<text>往事春坊十載前。盤中苜蓿想依然。如今慙讀題名記。自信先生不直錢。</text>
<title>送浩堂軒上人還海印寺 三首</title>,<text>伽山偃蹇陝水澄。寺在雲烟第幾層。惆悵去年山下過。白雲可望不可登。孤雲仙人去千載。三山渺渺有高臺。安得手携上人去。喚得孤雲一笑開。雲松居士好事者。山中奇事舌生津。春風無限嶺南興。說與浩堂軒上人。</text>
<title>寒食日。獨坐書懷。寄金耆伯，吳隱居。</title>,<text>白日堂堂去。靑春得得來。每逢寒食節。若憶故人杯。細柳烟初動。癡桃雨放開。東君多解事。故故爲誰催。晩節交游少。相從只數人。最憐談笑穩。莫厭酒杯頻。久識里仁美。更知交道眞。殷勤金剌史。此意不緇磷。</text>
<title>題滕王閣圖</title>,<text>地靈人傑古今同。畫棟珠簾杳靄中。我有江南無限思。江神肯借半帆風。</text>
<title>題黃鶴樓</title>,<text>白雲黃鶴事悠悠。芳草晴川不盡愁。今古登臨幾人在。崔侯傑句擅風流。</text>
<title>初解憲府。題寄花山從兄。約遊廣津。</title>,<text>廣津魚鳥待人忙。爲草封章訴玉皇。君政投閑吾亦得。明朝有約鼓蘭檣。</text>
<title>題山水圖 二首</title>,<text>雲外層巒矗。山中古寺遙。蹇驢忙底事。斜日半危橋。山色明於畫。詩情冷似秋。孤舟何處客。日暮欲登樓。</text>
<title>次天使金 湜▣竹詩韻 三首</title>,<text>天子龍飛拱赭袍。一時人物盡䕫皐。九重頒詔來丹鳳。驚見雲間五色毛。少日才名奪錦袍。灑來孤竹映寒皐。忽然滿座淸風至。使我蕭然髮竪毛。姑射仙人白雪袍。乘雲來比玉山皐。夜深月白歸何處。鶴背分明可數毛。</text>
<title>墨竹一首</title>,<text>此君奇節可同袍。玉立亭亭百丈皐。龍騰變化應多術。一夜風雷換骨毛。</text>
<title>題山水圖 二首</title>,<text>數峯高絶處。一寺架岩開。路出山腰去。人從樹抄來。懸泉白於雪。遠岫靑似苔。誰畫江南景。令人首屢擡。絶壁凌雲漢。樓臺半入雲。天長山不盡。野闊水平分。嵐氣和烟重。松聲作雨喧。渡頭斜日暮。人語隔溪聞。</text>
<title>哭密山君朴公 仲孫</title>,<text>談笑功名入手來。黑頭勳業上雲臺。優游晩節封君樂。憑仗當時濟世才。天意遽嗟亡一鑑。人心只恨不三台。同鄰一掬情鍾淚。無復龍門笑語陪。</text>
<title>題松竹契圖後</title>,<text>一時人物盡英雄。托契遊從氣槩中。已擬貞心大夫後。直將奇節此君同。棟梁有器還堪用。龍鳳爲姿不可窮。覆雨翻雲浮世事。歲寒交道屬諸公。</text>
<title>次韻吳同鄰見寄之作</title>,<text>大火西流秋雨淫。出門汨汨泥已深。羸馬凌兢帽如屋。南宮白髮森似林。秋雲漠漠陰未晴。減我十分秋月明。掃盡秋雲月亦白。細聽金杯鯨吸聲。荷花萬柄關滿池。餘外平生生事微。客來客去亦從汝。一醒一醉都不知。</text>
<title>洗心堂謌。爲尹大常。戱作。</title>,<text>洗心堂前酒如淮。洗心堂北花滿開。太常先生洗心坐。秋水精神氷雪懷。百年三萬六千日。一月二十九淸齋。有妻一生不相親。有酒一滴不入唇。對花脉脉不得語。時見蜂蝶過墻去。君不見梨園弟子三千人。謌舞顧盻生靑春。杜陵後身眼長寒。墻角睥晲背後看。此時洗心長苦心。有時吟出相思吟。請君洗心先洗眼。能令煩惱斷。君不見南宮先生鬢如霜。不如少年太常狂。心亦不洗光似霽。眼亦不洗淨如灑。有酒卽醉無則醒。不要世上流虛名。我今拍手笑呵呵。爲君一謌洗心謌。</text>
<title>送李御史 允孫 分巡咸吉道</title>,<text>烏臺御史舊同寮。三道分司物議高。莫說簿書多似織。試看盤錯快於刀。天低北極山長雪。地盡東維海不潮。騘馬雙翻蹄碧玉。同遊不信道途遙。</text>
<title>送濟州李判官 某 之任。兼簡李安撫同年。</title>,<text>知子功名舊壯圖。今朝佐幕佩魚符。由來意氣男兒事。萬里滄溟親坦途。酒盡沙頭雙白甌。君行拂袖上蘭舟。耽羅風景吾能說。籬落家家橘柚秋。憶君無日不相思。渺渺滄波天一涯。說與判官傳此意。頻年長詠澧蘭詩。</text>
<title>送權執義 侹 分巡南道 二首</title>,<text>法星昨夜照南陲。奉使中丞出禁闈。避馬新驚桓御史。開筵休喚杜分司。紛紛當道狐安問。擧擧長空鶻獨飛。珍重繡斧當自惜。脩名早立少年時。進退格明時遴選仗奇才。鯁直名標御史臺。頭邊有豸冠何負。眼底無牛刃亦恢。自信平生腹似鐵。人驚直指氣如䨓。此行所得知多少。去自堂堂得得來。</text>
<title>頃爲尹太常。賦洗心歌。尹語余曰。太常非戱侮之地。洗心非勉強之辭。子之詩出於戱。不可訓後。宜更賦之。予曰。子焉知夫戱侮之中。有箴儆者存焉。然雅意不可負。卽賦洗心唫贈之。嗚呼。此亦變而歸正之意也。</title>,<text>朝賦洗心謌。暮賦洗心吟。洗心復洗心。胡爲勞我心。太常先生我同甲。烏帽皀衫頭半白。前後太常何所得。能得淸齋洗心樂。無乃兩手挽天漢。洗盡奇奇怪怪磊磊落落之心腸。無乃一口傾滄溟。洗盡膠膠擾擾是是非非之世情。不用湯盤澡雪㵸。不用孟軻江漢濯。胷中了無査滓塵。萬事不干心地春。有鼻寧飮醋三斗。有口不飮一杯酒。醜妻惡妾不相親。况乃謌舞佳麗人。北畔梨園南酒樓。一生風味風馬牛。洗心吟洗心謌。洗心之樂知幾何。同甲老人顚復顚。近半百年猶少年。漢江欲變爲春醅。朝飮百壺暮千杯。一洗洗我千古萬古偃蹇跌蕩之心狂。再洗洗我十載百載渤欝槎牙之膏肓。天有酒星爲直星。地有醉鄕無時醒。人言莫作太常婦。我噵莫作太常友。百年洗心長如斯。世上寧有開口時。君不見堯舜，禹湯，文武，周孔，盜跖皆忘筌。酒不到劉伶，陶潛泉下眠。</text>
<title>題申典籤家藏八疊屛風</title>,<text>風雨圖江雲如漆雨昏昏。山北山南溪水渾。聞說前村山路惡。此時端合掩重門。雪釣圖峯巒遠近雪糢糊。樓閣依微有却無。蒻笠蓑衣風政惡。不如歸去坐圍爐。黃鶴樓白雲黃鶴思悠悠。芳草晴川鸚鵡洲。崔灝題詩今寂寞。若爲歸去一登樓。姑蘇臺姑蘇臺上昔人遊。人去臺荒今幾秋。日暮登臨何處客。烟波渺渺自生愁。村舍圖松霧霏微竹色蒼。一雙玄鶴一琴張。坐看纖月淸於水。相對繩牀納晩涼。古寺圖古木回巖樓閣重。寺在虛無杳靄中。擬欲尋僧一歸去。鬢絲禪榻聽松風。晩照江村圖松下茆齋三兩椽。竹溪深處泛漁船。日斜行客迷歸路。寺在烟霞那箇邊。漁村晩景圖靑山偃蹇白鷗波。短艇輕竿發棹謌。日莫歸來向何所。靑帘颺處是人家。</text>
<title>壬午秋七月旣望。與辛 肅 敬叔，蔡 申保 子休，楊 子淳 質夫，金 紐 子固。同遊廣津。相與言曰。壬戌之秋七月旣望。乃蘇子赤壁之遊日也。吾輩年齒俱暮。欲復見壬戌。必不可得。今年適壬。時又七月旣望。會合又在廣津石壁之下。世間能有此日。亦難再得。相與劇飮而罷。今日亦七月旣望。我輩各因仕宦。分散東西。僕又纏疾病。杜門高臥。追思往日廣津之會。悵然有作。寄子固。</title>,<text>壬午秋七月旣望。數子同遊廣津上。風流自擬赤壁仙。蘭槳桂棹流蕩漾。雲間月湧如金波。淸樽瀲灧浮黃鵝。俯仰乾坤寄蜉蝣。狂謌痛飮淸興多。子休高談一座傾。敬叔酒量如長鯨。子固半酣彈琵琶。孤嫠泣盡魚龍驚。通判風情壓習池。有時倒著白接䍦。四佳老人狂復狂。頻頻吐出歇後詩。當時行樂樂復樂。至今思之宛如作。赤壁以後四百年我輩亦足繼芳躅。嗚呼。人生聚散本無常。百歲荏苒如風狂。去年今年自不同。奈此南北爲參商。老夫今復抱沈綿。感懷疇昔心茫然。豈無樽中十千酒。豈無飮後三百篇。長江之水無時窮。終古明月懸天中。明年今日博身徤。與爾一往一笑同。</text>
<title>寄咸吉許元戎幙下</title>,<text>鎭北當年意氣豪。眼中無數陣雲高。紅蓮晝永投壺靜。細柳春深刷馬驕。黑水魚龍驚畫角。白山鷹隼落金絛。平生謾有平戎策。碌碌無成已兩毛。</text>
<title>用贈許元戎詩韻。寄咸吉康監司。</title>,<text>堂堂將相擅人豪。萬里長城屬望高。分陝今聞開地理。平胡曾見懾天驕。滄溟欲渴馬呑水。碧落無窮鷹解絛。萬卷詩書我徒耳。長槍安用事錐毛。</text>
<title>寄一菴上人</title>,<text>不見一菴久。秋風又颯然。相如長抱病。蘇晉愛逃禪。白雲生滿地。翠檜欲參天。松子山中好。歸來學引年。</text>
<title>用前韻 二首</title>,<text>浮生如寄爾。世事又茫然。已結三生願。將參一味禪。淸風吹滿壑。好月正當天。擬欲尋支遁。山中夜似年。前身是無本。當代推皎然。揮毫能得句。飛麈善談禪。開慶山中路。藏魚洞裏天。相尋幾兩屐。來往已多年。</text>
<title>詠酸漿</title>,<text>百花衰謝又秋風。獨有酸漿爛熳紅。屈子離騷雖見擯。羲農本草欲輸功。小娥細擷簪頭上。童子潛偸滿袖中。多病老翁成一笑。感時感物思無窮。</text>
<title>用贈康監司詩韻。送金御史年兄分巡咸吉道。</title>,<text>蜚英芸閣一時豪。萬里靑雲接武高。北闕優承金馬詔。東關試見玉騘驕。慙予老壯驥憑櫪。多子飛騰鷹掣絛。盤錯恢恢知有手。紛紜不必事吹毛。</text>
<title>寄尹同年 禮卿 楊根村墅</title>,<text>龍門山下有菟裘。十載風流愛一丘。身世免敎爲物役。功名莫嘆與仇謀。江山有約招黃鶴。河海無心狎白鷗。我亦歸情濃似粥。一江明月滿漁舟。世事曾知蜀道難。多君林下早休官。出雲倦鳥那無徑。肥土甘泉自有盤。丸藥枕書閑白日。捲簾拄笏好靑山。人間第一安心訣。不用還丹亦駐顏。</text>
<title>寄金同年庚 良臣 楊根村墅</title>,<text>五斗區區耻折腰。歸來卜築事逍遙。驪江綠染葡萄𤄃。龍岳靑攢劒戟高。家在輞川似圖畫。地幽盤谷遁龍蛟。扁舟直擬相尋去。秋水如今漲半蒿。</text>
<title>次韻送興德林太守 壽昌○二首</title>,<text>遊學橋門憶去年。同時雲路共揚鞭。沈綿抱病慙吾老。藉甚蜚英喜子賢。南浦一杯臨別酒。西關三疊贈行篇。他時欲作循良傳。知有聲名獨藹然。男兒名宦不區區。五馬今知剌史侯。要識政聲淸似水。試看行色淡於秋。依俙驛樹蟬吟急。迢遞關山鴈影稠。去去好施盤錯手。行聞徵鵠下螭頭。</text>
<title>李判漢城 純之 挽詞 二首</title>,<text>兩朝耆老幾人存。今見先生又九原。地下忻然逢世廟。一生知遇更何言。十載爲官杖屨陪。或從棋酒笑談開。邇來哀淚頻霑臆。病恨無能奠一杯。</text>
<title>廚蔬八詠</title>,<text>芋病口曾無可。蹲鴟早策勳。龍涎香欲動。牛乳滑堪論。啖擬山僧共。來從野客分。殷勤誰種汝。我亦望田園。蕨誰採西山種。能來滿眼前。宜充老人腹。解比小兒拳。滋味元來淡。靑香不染羶。何曾何似者。一食費千錢。芹芹子由來美。晨盤亦可羹。靑泥今日種。碧澗舊時名。已入詩人詠。堪誇野老情。區區吾欲獻。暴背坐南榮。菘生菘靑間白。一一飣春盤。細嚼鳴牙頰。能消養肺肝。誰知能當肉。亦足勸加餐。周郞先得我。歸去亦非難。蓴絶愛蓴莖滑。秋風興已添。飽看銀縷鱠。未下水精塩。擧筋何曾落。流涎已覺饞。不須生五恨。去欲季鷹參。薺食肉元無相。春廚薺菜香。和羹能悅口。佐食足撑腸。軟滑何須酪。甜甘絶勝糖。客來吾欲詫。第一是膏梁。葱五葷人所戒。我病不能無。箇箇黃金本。鬆鬆白雪鬚。多功扶藥餌。有味助庖廚。三斗誰能食。塩梅小所須。薑我有君臣藥。寧無子母薑。通神能去穢。帶辢暗生香。孔聖何曾撤。裴生奈不嘗。誰知眞性在。到老愈堅強。</text>
<title>送都壯元奉使耽羅</title>,<text>文星昨夜照耽羅。奉使今隨八月槎。水國秋深香橘柚。滄洲湖落露蒹葭。喜看節鉞光輝動。可怕蛟龍出沒多。老我一生空欝欝。憑君欲和遠遊謌。</text>
<title>哭同年李判書 克堪</title>,<text>磊落平生志。蜚騰早得施。功名君自許。意氣我曾知。麟閣圖形日。玉樓作記時。病中難執紼。揮淚獨題詞。</text>
<title>秦叔衡兄林亭。次金耆伯韻。二首</title>,<text>白酒黃花自一秋。東山高會又風流。榮枯得失非吾事。莫對樽前說此愁。宦情羈思淡於秋。更有何人退急流。直待功成名遂日。故山猿鶴不須愁。</text>
<title>次韻岑上人見寄</title>,<text>久別堪惆悵。多時惱病魂。相思魚不到。獨坐虱空捫。北岳雲如絮。東溟日似盆。分明昨夜夢。握手接溫言。</text>
<title>復用前韻。寄金同庚 良臣。</title>,<text>瘦病年來己減腰。相思南北歲時遙。誰知世事牛毛擾。自愧功名馬骨高。已許深情盟白鳥。會須行樂舞潛蛟。拂衣便欲相尋去。却怕驪江不受篙。</text>
<title>書懷寄金文良 二首</title>,<text>梅花䆫畔佛前燈。身世吾如有髮僧。忽起雪山無限興。快騎駿馬臂蒼鷹。十卷楞嚴一點燈。地爐茶鼎話高僧。殘年已決投閑計。未掣名韝愧似鷹。</text>
<title>金兼司成 新民 挽詞</title>,<text>聲名龍榜早。步武鼇禁榮。當代尊耆舊。斯文仰老成。誨人思玉振。敎子勝金籝。一掬門生淚。題詞不耐情。</text>
<title>池同鄰家開筵。醉歸。明日。吟成二絶寄似。</title>,<text>銀獨高燒夜政長。同隣勝會恣懽場。風情病後渾無減。醉舞佳人錦瑟傍。苦被主人挽袖留。杯盤狼籍飮無休。酒醒更記繁華事。綠髮將軍割鹿頭。</text>
<title>世宗大王御札蘭竹。賜注書辛 引孫。</title>,<text>奎璧昭回御札新。幽蘭猗竹自天眞。貞心自可期君子。馨德終然媲大人。妙奪化工圖揭日。恩深雨露物長春。餘芳衮衮應無艾。共作王家萬世珍。</text>
<title>謝慶尙咸監司寄茶墨椒脯</title>,<text>念我平生翰墨狂。題封寄與麝臍香。悠然又起臨池興。滿紙蛟龍字字光。年來病骨瘦槎牙。睡起東窓苦憶茶。忽爾嶺南春色到。坐看石鼎細生花。胡椒聞說出扶桑。顆顆明珠一一香。不用元家三百斛。圭刀亦復補衰腸。冷官生計自蕭條。肉食何曾骨相高。不分膏梁來滿眼。病餘口業亦難拋。</text>
<title>丙戌正月初五日。永川卿第席上走筆。</title>,<text>三元佳節一年春。入眼班班景物新。公子開筵能敬客。小蠻行酒更邀賓。詞人落魄休嫌病。甲第風流不厭頻。落日在簾扶醉去。烏冠欲整倩傍人。</text>
<title>又賦</title>,<text>我來謁公子。又此設華筵。元日將人日。今年似去年。梅花仍臘雪。竹葉且春煙。酩酊休嫌醉。題詩動彩牋。</text>
<title>謝永川送芭蕉</title>,<text>芭蕉移自貴園來。好向窓前得地栽。直待炎蒸風雨夕。晩涼淸興付盤杯。</text>
<title>題典籤諸郞官西湖宴飮圖</title>,<text>淸時無事樂爲官。嬴得西湖半日閑。旣使開樽同北海。何嫌携妓擬東山。江河雲物不曾改。賢達風流無盡歡。此是昇平眞氣象。憑君須作畫圖看。</text>
<title>送咸吉吳監司</title>,<text>詩酒薇垣已十年。南宮重會又依然。如予濩落老無策。多子蜚騰先著鞭。龍枋鳳池談笑裏。甘棠細柳寵恩邊。澄淸北道明於鏡。方信明君特任賢。長白山高黑水深。文星動與將星臨。上前借筋論奇策。嶺外分符布德音。建纛高牙今日事。哦詩橫槊少年心。經營政爲明時急。好向離亭酒一斟。</text>
<title>題畫屛 八首</title>,<text>遙山多少寺。小艇兩三人。何處村家在。柴門枕水濱。山高月仍小。水闊舟更遲。回首江亭晩。秋光淡似詩。江山雪包盡。松竹風擺殘。蓑笠孤舟客。歸來天政寒。風靜帆初定。江淸鴈欲涵。依然畫圖裏。忽尒憶江南。野店酒初熟。江村魚政肥。漁郞也隨意。秋興重悠悠。孤舟橫浦口。傑閣跨山腰。相對茅檐坐。悠悠野興饒。急雨梢山去。顚風捲地來。前江浪已惡。見却鈞船廻。山光渡江去。鴈影帶秋來。人去船初靜。沙明水似苔。</text>
<title>寄一菴專上人</title>,<text>洞裏杉松欲揷天。山中歸路直於弦。憶曾開慶讀書寺。半夜月明聞杜鵑。</text>
<title>次韻一菴用前韻見寄</title>,<text>世故多如髮。浮生似瞥然。香山思換妾。蘇晉愛逃禪。還丹留白日。靈籟響靑天。愧此紅塵面。悠悠三十年。</text>
<title>麴隱家醉還。明日。唫成數絶錄似。幸傳示茂松。以資一噱。</title>,<text>麴翁家在醉鄕邊。天地無私日月延。我亦歸來春滿面。從今不墮汝陽涎。我今問道麴先生。道在人間濁與淸。有耳莫聞天下事。四時長聽壓槽聲。君家亦有茂松君。麴老交情若飮醇。一斗百篇應似我。文星更與酒星親。三月長安花滿開。官橋柳色碧於苔。升平無事好時節。也可相尋麴秀才。</text>
<title>題扇面小畫</title>,<text>十年歸夢繞滄洲。奔走紅塵白盡頭。今日畫中無限思。蕭蕭黃葦滿江秋。</text>
<title>權承文 節。謝事居閑。優游自樂。一日。與許經歷 迪 來訪。方忻晤語。適李漢城 墅 來至。相對圍棋。承文已徑去矣。當局沈吟。展對失禮。不勝慙汗之至。明日。吟成數絶錄似。四首</title>,<text>交游零落病侵尋。惻惻春寒坐擁衾。剝啄忽聞佳客至。小窓相對細論心。論談未半酒初巡。客至圍棋復暫親。我自沈吟君徑去。始知當局定迷人。人生有味是居閑。五斗區區亦汗顏。宦海風波高百丈。藏身無似醉鄕寬。功名世事百無能。身世翛然有髮僧。已判此生終老計。楞嚴十卷佛前燈。</text>
<title>次韻永川卿春夜聞笛</title>,<text>梅花窓畔月三更。手折繁枝揷小甁。要遣佳人捻玉笛。洞房春事總關情。</text>
<title>次韻永川卿久別喜相逢詩</title>,<text>驀地東風燕燕輕。春花堪賞亦傷情。相逢莫說相思事。漢水平陽路幾程。</text>
<title>謝專上人送黃楊</title>,<text>珍重黃楊木。移來黑洞天。誰言縮閏月。自可閱千年。曾讀郭駞傳。更尋嘉樹篇。他時對淸樾。相對話高禪。</text>
<title>題貴公子滿壑雲烟圖</title>,<text>十年失脚墮塵寰。幾度移文枉北山。今日畫中先自愧。却疑斂霧更藏湍。</text>
<title>秋山平遠圖</title>,<text>山中歷歷白雲多。嫋嫋秋風水自波。且問江南何處在。棘蘺茆屋似吾家。</text>
<title>永川公子贈雲山圖。詩以謝之。</title>,<text>妙筆淸新絶代無。欲將劉郭作輿奴。以我十載歸盤興。坐對雲山水墨圖。</text>
<title>哭李參判 文炯○二首</title>,<text>纔送朝天去。俄聞訃語來。人生雖不死。此別復堪哀。于家曾有慶。伯道竟無兒。一掬同年淚。空吟况也詩。</text>
<title>謝崔監察送生薑</title>,<text>年來長抱病。口業竟難防。自有君臣藥。嗟無子母薑。俄然受嘉惠。可矣補衰膓。孔聖何曾輟。吾今滿意嘗。</text>
<title>戲賀可成得兒 二首</title>,<text>君家仙李子遲遲。何物今朝寧馨兒。愧乏金錢供賀席。爲君聊賦弄璋詩。吾今自賀未爲遲。白髮香山亦嘆兒。會有徐卿生子日。煩君續作杜陵詩。</text>
<title>約崔彥甫。同賀可成。先寄以詩。</title>,<text>隴西佳氣夜充閭。索紙吾今作賀書。晩節有兒金不直。初生似父玉難如。相傳僚友懽無數。共對夫妻笑有餘。明日擬成湯餠會。百花開盡滿庭除。</text>
<title>與秦叔衡，金平直。訪申直夫同年。適紅桃荼蘼盛開。相與劇飮。卽席賦詩。</title>,<text>一夜東風濃似醇。荼蘼開盡白如銀。殷勤更有紅桃樹。同榜風流我四人。</text>
<title>諸公見和。卽次。二首</title>,<text>交道由來若飮醇。相看雙鬢已成銀。大醉歸來春滿面。烏巾欲倒倩傍人。聖代人才賈董醇。一時同榜盡腰銀。榜中龍虎知多少。山斗如韓不乏人。</text>
<title>明日。又用前韻。寄直夫。</title>,<text>論談衮衮味如醇。滿眼金樽欲漲銀。今歲靑春非寂寞。明年復作看花人。莫厭頻傾栢酒醇。畫堂曾記燭銷銀。分明有箇荼蘼樹。醉覺今朝亦惱人。</text>
<title>辛監司 永孫 挽詞</title>,<text>孝思何至此。痛哭淚霑襟。功業今棠茇。才名舊翰林。沈緜經數載。揚歷負初心。五十人間事。居然成古今。</text>
<title>題景愚耕耘圖</title>,<text>春耕夏耨不曾閑。辛苦都存畎畝間。玉食九重天萬里。若爲移獻此艱難。</text>
<title>送李同年安撫濟州 二首</title>,<text>如君文武兩全才。杖鉞專城幕府開。北闕霑恩深似海。南溟俯瞰小於杯。身依日月酬明主。思逐風雲入壯懷。安撫三年無一事。綠紞金鎖卧蒼苔。耽羅人說小江南。君上蘭橈興已酣。雪滿花間鳴翠鳥。霜深蘺落熟黃柑。雲開蓬島鼇岑近。日出扶桑海氣涵。珍重布帆無恙去。歸來燈火共淸談。</text>
<title>中登俊試。稱觴恩殿。應製賦舞金剛山曲。</title>,<text>恩殿親臨策俊良。日官曾奏五雲祥。筵開北闕黃金榜。壽獻南山白玉觴。歌咽新腔傳法部。舞翻長袖接圓蒼。小臣何幸參高選。咫尺龍顏近耿光。</text>
<title>漢江樓忘年會席上</title>,<text>濟川亭上綺筵開。十二同年走馬廻。冠岳高攢靑似黛。漢江新漲綠於醅。長風細細雨催興。落日遲遲春滿杯。飽得聖恩歌旣醉。樽前莫惜玉山頹。</text>
<title>永順君宅。設恩門宴。</title>,<text>登俊榮科古未聞。泰平聖主重斯文。門生同宴宗英宅。座主親臨國老尊。壽獻南山齊玉筍。恩深北海灧金尊。百年文物今全盛。盛事驚傳萬古喧。</text>
<title>永順君宅斯文會。次座主高靈君韻。</title>,<text>宗戚登科眼見稀。如君忠孝兩暉暉。太平盛事眞堪畫。一百斯文盡醉歸。座客九十六人</text>
<title>登俊科同年會。次金壯元乖崖詩韻。三首</title>,<text>戰藝名高翰墨塲。當時妙手號穿楊。明廷吁咈追賡載。大策鋪張或對揚。再擢龍頭才愈健。雙飄鶴髮氣尤强。名聯四榜唯吾在。知有神交接渺茫。雄飛萬里恥爲雌。五摘驪龍頷下髭。聖主方恢羅俊綱。詩人爭賦好賢緇。殿前才調袍新奪。座上風流帽欲欹。一曲陽春誰得和。妙詩直壓鳳凰池。人才涵養百年中。更闡斯文萬古風。別試恩榮叨遴選。曲江讌會每從容。欲簪仙桂頭嫌白。拜賜宮壼面借紅。放榜當時雲五色。不知誰是魏韓公。</text>
<title>又用前韻以戲</title>,<text>三捷名推百戰塲。西京才思壓長楊。白丁往復當時少。黃甲蜚騰晩節揚。對客淸談宜用軟。倒人奇韻不須强。更思昨日同年會。酒態詩狂兩渺茫。男兒不用守吾雌。前輩猶能學染髭。靑鏡鑑君能鑷白。黃塵涅我欲成緇。殘年登第心猶壯。醉後題詩字半欹。點筆華牋皆絶唱。謝家春夢草生池。高燒銀燭畫堂中。羯鼓聲高午夜風。同榜風流增跌宕。當時佳麗詎形容。十千美醑葡萄碧。二八新粧石榴紅。落魄醉歸人拍手。白頭烏帽壯元公。</text>
<title>三用前韻</title>,<text>文章三昧戲逢塲。凌轢荀韓駕馬楊。四榜才名能伯仲。一時聲譽共游揚。筆鋒禿似僧頭禿。詩韻强於令項强。直擬賡歌追大雅。欲尋墮緖正茫茫。腰間雙劍吼雄雌。豪氣當年捋虎髭。兩眼漸看昏似墨。二毛何術染成緇。妖姬向日金釵動。佳客臨風玉樹欹。準備同年開勝會。小亭明月屬荷池。少日交遊氣槩中。相逢和氣坐春風。謫仙筆陣三千掃。大范心兵十萬容。播譽人間編簡碧。題名天上賜牌紅。榜中宰相多年少。白髮於公獨不公。</text>
<title>四用前韻</title>,<text>憶曾文酒少年塲。三月皇州暗綠楊。進士科中同榜出。長安陌上共鑣揚。功名衮衮諸公後。歲月悠悠二紀强。今日相看俱老大。橋門往事夢微茫。少年貧賤憶烹雌。十載功名白盡髭。已厭懽塲圍小妓。酷耽軟話共高緇。悠悠世事門長掩。寂寂生涯枕獨欹。只有詩書消遣日。或時揮洒興臨池。徐邈時時聖一中。風流不减故人風。平生自信踈顚態。漸老無堪矍鑠容。莫使樽空鴨頭綠。長敎花發猩血紅。憑君休笑同年老。我有醒狂類次公。</text>
<title>明日同年會回簡適至</title>,<text>今年秋雨苦紛紛。官冷無人獨掩門。謾有聲名動黃甲。只將談笑醉紅裙。同年讌集休嫌數。晩節風流不厭煩。衮衮諸賢繼芳躅。吏知天未喪斯文。</text>
<title>到廣津村墅</title>,<text>廣陵秋色接長江。門掩茅茨老樹雙。有雙樹亭。趙石磵云矻所種。 舟子爭誇魚入網。村僮來報酒盈缸。江湖萬里孤飛鳥。蘺落黃昏獨吠厖。土堗藤床欹枕卧。一眉新月五更窓。</text>
<title>題李銀臺所藏姜景愚墨竹 二首</title>,<text>曾見菁川戲墨時。筆端三昧動龍螭。如今畫裏依然是。數尺琅玕一兩枝。又眉山已逝子昂非。無復檀欒快一揮。知有後身姜學士。風流文彩也依依。</text>
<title>與李可成，趙稚圭，李次公。遊箭串釣魚。晩歸。</title>,<text>九月秋郊外。水淸可釣魚。同遊曾有約。晩興更何如。野菊花全少。山檉葉政踈。歸來一杯酒。聊復醉扶裾。</text>
<title>題原川卿竹軒詩韻</title>,<text>公子開軒萬竹林。倚蘭蒼翠淨沈沈。晴光散入玲瓏玉。日色平分瑣碎金。解籜春風看豹變。經枝夜雨聽龍吟。世間那乏錢州鶴。對此仍兼嚼與斟。</text>
<title>哭李參議 堣。字明仲。</title>,<text>明仲爲人世共知。有才無壽最堪悲。白頭可忍堂中母。黃口深憐膝下兒。十載功名竟何得。百年身世乃如斯。葭莩舊物誰如我。抆淚唫成况也詩。</text>
<title>送趙參議 瑾 朝天。次李判樞韻。</title>,<text>送子朝正萬里行。五雲闕下拜恩榮。遼西望豁山全少。薊北寒多雪未晴。仗節也能觀禮樂。棄繻端不負才聲。明年三月花開盡。軟脚春風熳爛情。</text>
<title>姮娥圖</title>,<text>何日乘雲到廣寒。天風吹盡桂花丹。似聞玉兎長生藥。乞與圭刀駐少顏。</text>
<title>羅浮仙圖</title>,<text>羅浮山下梅花樹。縞袂相逢思轉迷。惆悵酒醒人不見。參橫月落翠禽啼。</text>
<title>演雅回文六言。贈李次公。</title>,<text>貂蟬家世赫赫。鵷鷺聲名隆隆。霄騰逸驥掣電。浪簸摶鵬快風。毫揮翥鳳翔鸞。詞吐騰蛟起龍。豪情酒杯呑鯨。壯氣笑談蟠虹。皐夔載賡都吁。班馬齊驅深雄。高議君多薦鶚。薄才我愧雕蟲。</text>
<title>題春景小畫</title>,<text>白雲黃鶴護樓臺。松老如龍竹似苔。知是山中春已暮。落花無數滿溪來。</text>
<title>題冬景小畫</title>,<text>昨夜狂風雪意騰。起看天地玉崚嶒。珠簾捲盡開圖畫。人在瓊樓第幾層。</text>
<title>戲贈乖崖壯元</title>,<text>一室寥寥照佛燈。敲門車馬不須噟。手携一卷楞嚴坐。唯有頭鬚未是僧。</text>
<title>題菁川畫竹 二首</title>,<text>菁川三昧竹傳神。今見傳神不見人。賴有知心蘇學士。文同雖逝墨痕新。摐摐玉立烟雨姿。孟頫能之今似之。伯仲風流誰解賞。雍虞詩後四佳詩。</text>
<title>贈日本僧</title>,<text>上人專對策高勳。道骨淸癯禮貌溫。隻眼江湖探勝絶。一身天地出囂紛。滄海風恬開玉鏡。扶桑日出擁金盆。秋風吹斷還鄕夢。百丈高帆劈海雲。</text>
<title>戲李賭翁所藏畫馬 二首</title>,<text>十載功名走冷官。凌兢馬骨聳於山。畫中肥大眞堪羨。安得䭾紅意氣閑。章臺走馬少年曾。老去情懷淡似僧。祇有顚狂餘興在。快騎駿足臂蒼鷹。</text>
<title>送豐基金太守</title>,<text>憶曾送子去爲州。今日重看五馬遊。一別三年渾似夢。兩鄕千里若爲愁。政聲到處淸於水。宦興從前薄似秋。最愛平生晉山簡。習池待復舊風流。豐基太守古君子。悃愊無華吾獨知。種樹常尋郭駞傳。凝香且讀韋老詩。花落蘂城春去後。雪深竹嶺客殘時。訟庭如掃渾無事。彭澤何曾負酒巵。</text>
<title>哭金判牧 脩</title>,<text>憶曾萬里共朝天。往事悠悠七八年。慷慨公廉當代少。風流文雅古人前。揚歷生前名宦事。流傳身後子孫賢。一生無復瞻山斗。題罷些詞淚潸然。</text>
<title>醉題永川所畫可成家壁古木</title>,<text>槎牙古木畫耶眞。公子揮毫氣象新。傍人莫笑題詩錯。亦有當時大醉人。</text>
<title>又用永川韻</title>,<text>陰陰夏木靠闌干。六月炎蒸亦噵寒。安得此身長不老。一觴一詠此中間。</text>
<title>題畫</title>,<text>高堂忽生樹。樹老老無枝。揮洒王孫興。顚狂老子詩。</text>
<title>同年金正言 漬。說驪江村墅之樂。求予作詩。居正 少遊雉嶽，驪江諸山寺讀書。計今三十年于玆。自名宦以來。縳於卯申。一不往遊。深可恨也。玆承雅求。卽賦近體數首。兼述鄙懷錄寄。他日未必不爲信史也。</title>,<text>君家別墅是靑氊。來往風流幾十年。雉嶽翠浮飛鳥外。驪江白抹去鷗邊。莫言天下無盤谷。須信人間有輞川。待得功成名遂後。歸來不費買山錢。男兒行止儘悠悠。有可休休不可休。仕宦君今方得隴。功名吾已足封留。聖恩欲報深如海。世味從來淡似秋。記得黃驪昨夜夢。一江烟雨滿漁舟。</text>
<title>辛同鄰有報書。望一吹噓。詩以答之。</title>,<text>佳氣新年滿里閭。知兄不日有新除。一生愧乏吹噓力。欲獻區區薦鶚書。</text>
<title>送李執義 季町 兄分司濟州。兼簡李安撫同年。三首</title>,<text>南服雄州鎭海涯。烏臺盛選仗才華。牧之舊受分司節。博望今乘奉使槎。當日澄淸增慷慨。平生忠信任風波。明時公論宜無負。馬邑花山兩世家。似說耽羅景物饒。暉暉龍節動歸橈。星臨房駟多名馬。島接蓬瀛戴臣鼇。黃橘繁霜垂竹屋。翠禽殘雪拂花梢。簿書永日應多暇。坐對拏山細酌醪。問訊同年李安撫。相思不見又新年。驛梅動隔江南信。春樹長吟渭北篇。紅幕碧幢君氣象。靑編黃卷我沈緜。悠悠兩地無窮思。說與中丞字細傳。</text>
<title>人日有雪。書懷寄乖崖。</title>,<text>今年人日雪紛紛。自有春愁連上元。記憶題詩草堂老。新年都未問寒暄。新年又不賣前癡。世態人情百不知。自從元日到人日。枕書高卧出門遲。淸時有味是安閑。熟睡高眠日十竿。晩食始知能當肉。得詩猶勝得高官。瓦盆濁酒細氤氳。獨酌時時妙策勳。客自不來春又靜。南枝梅蘂不勝繁。</text>
<title>次鄭子文詩韻。兼柬趙之翰進士。</title>,<text>春風吹暖入新年。南北相思又惘然。江海留君鷗浩蕩。風塵攪我絮狂顚。數間欲破玉川屋。二頃已荒蘇老田。營得莬裘從此去。行裝應不滿孤船。今歲風光似去年。梅花欲動故依然。夢中邂逅頻靑眼。別後奔馳已白顚。竊祿深知招覆餗。逢人謾自說歸田。鎭江南畔風流地。載酒携琴月滿船。</text>
<title>夜坐聞風</title>,<text>東風吹吹轉羊角。終宵不止鳴屋角。年來常恨病沈緜。漸老頗怨長無眠。長無眠可奈何。風從何方來聲多。大塊茫茫一噫氣。孰吹噓是披拂是。萬竅怒號之膠刀。吹萬不同還寂寥。此時飄忽何蓬蓬。捲我黃茆三兩重。穿䆫透壁襲重貂。層氷欲結寒不消。雙鬢飄飄雪蕭瑟。兩手凍皴龜背裂。</text>
<title>楊州東軒次韻</title>,<text>同年邂逅申司憲。地主慇懃李使君。且盡陽關一杯酒。人生聚散似浮雲。</text>
<title>宿永平客館。用前韻寄申御史。兼簡李使君。</title>,<text>梨花如雪月如銀。空舘無人更憶君。過盡春宵渾不寐。子規啼破滿山雲。</text>
<title>楊州東軒次韻</title>,<text>十年一度到楊州。匹馬來遊憶去秋。無詩可許傳人誦。有酒何須與婦謀。歲月幾何頻作客。江山如此更登樓。生平自斷歸田計。且信功名已足留。</text>
<title>到麻田。寄漣川李太守。</title>,<text>葡萄綠漲澄波渡。躑躅紅蒸寶盖山。却憶離亭相送處。春風堪賞亦堪嘆。</text>
<title>松都。用前韻。</title>,<text>鵠嶺岧嶢憶復登。少年憾慨老尤增。英雄有骨埋黃壤。宮苑無人暗綠藤。壤屋新田皆易主。荒山古寺已殘僧。憑君莫說興亡事。滿眼宜沽酒似澠。</text>
<title>諫院諸先生。次僕題省中畫屛詩韻見寄。復次。二首</title>,<text>一一琅玕欲吐肝。直將忠義犯天顏。喜聞本院淸風在。依舊臣心亦寸丹。日長秋部試茶湯。苦憶薇垣酒盞香。何人爲判新來宴。自有風流舊省郞。</text>
<title>黃領相挽章</title>,<text>麟閣曾收第一功。箕裘事業到三公。君臣遭遇無今古。富貴榮華有始終。北斗泰山那復仰。浮雲流水本來空。悠悠六十年間夢。留取聲名簡策中。</text>
<title>送琉球國使同照上人</title>,<text>秋風百丈健帆開。知是球陽使者回。日出鯨濤明瀚渤。天低鰲岫護蓬萊。慣識倚舷平似馬。等閑渡海小於柸。歸來萬里乾坤眼。唫對窓前一樹梅。</text>
<title>送琉球國副使東照上人</title>,<text>球陽使者日本師。文彩照輝珊瑚枝。去年發棹球陽口。江樹江花飛作雨。今年維舟漢水皐。漢水綠漲金葡萄。隴西鸚鵡出雕籠。江南美酒琥珀濃。稽首拜獻黃金殿。黃金殿前催賜宴。百年文物全盛時。四海一家同春熙。師乎專對古無倫。九州之外豈無人。秋風策策理歸舟。驪駒一曲生遠愁。酒盡江樓雙玉缸。目斷牙檣飛鷁雙。蓬萊淸淺弱水深。天涯南北相思心。</text>
<title>水原樓。次朴延城韻。</title>,<text>㟮屼瓊樓上下池。白雲黃鶴起遐思。手攀北斗猶堪摘。簾捲西山故不垂。嫋嫋崇光風泛夜。亭亭淨植水明時。登臨佳節繁華地。鼎鼎淸懽不用悲。</text>
<title>到兎山村舍。招開慶住持專上人。適入城。詩以嘲之。</title>,<text>我在紅塵師在寺。我來靑山師入市。我戀靑山苦不歸。十年魂夢空依依。紅塵白髮三萬尺。烏帽龍鍾高似岳。羨師高卧靑山中。俯視塵世如蠛蠓。我來問師去何處。去向紅塵迷處所。不是新豐酒家費酒錢。定向靑樓十二高枕眠。我今拍手笑呵呵。笑殺山僧落節何。山僧醉後面如猴。紅塵雙足繭不休。朝遊酒家暮靑樓。我來靑山發興新。靑山滿屋如故人。偃蹇自與情相親。君不見山僧在紅塵俗客來靑山。昔忙者閑閑者忙。忙不長忙閑不閑。百年萬事政如此。付與樗蒲一局看。</text>
<title>次韻金乖崖壯元，金子固同年九日登高之作。</title>,<text>君正登高我罷休。西岑高會阻淸遊。龍山氣象追前事。藍澗風流又一秋。何處美人遙見背。當時座客錯回頭。休嫌白髮吹烏帽。笑把黃花泛碧酒。勝日懽娛難衮衮。佳期牢落亦悠悠。詩成戲馬誰如謝。字不題餻酷似劉。說與茱萸長健在。更看重九十千周。</text>
<title>再用前韻。寄乖崖，子固。</title>,<text>功名奔走苦難休。不作重陽爛熳遊。杜牧携壺思勝日。孟嘉落帽况淸秋。金杯還送不停手。黃菊已開須滿頭。北岳揷天明似畫。西湖涵鴈滑如油。來詩押酒字。遍考韻書。無之。酋字似近前詩代押。然亦無據。改油字。幸恕其狂僭。 良辰美景登臨好。古往今來歲月悠。詩自淸新追鮑庾。酒曾酩酊到陶劉。今年此會嗟辜負。惆悵嘉期歲又周。</text>
<title>次韻判禪宗</title>,<text>百尺竿頭步步平。情中有覺覺中情。祗園寶樹長年好。優鉢曇花幾日榮。一音演說舌長廣。萬法藏嚴身淨淸。我恨未參東院話。幽懷抖數與誰傾。</text>
<title>寄鄭子文西原村墅</title>,<text>沈痾無復更纏緜。雅興田園尙可憐。釀酒人言一千斛。取禾自信三百廛。靑山偃蹇皆聊尒。白鳥安閑亦自然。豈有林泉終滯子。靑雲萬里在途前。</text>
<title>送金同年 漬 佐幕江原。兼柬崔觀察同年。</title>,<text>竹西樓下花似堆。鏡浦臺前舟欲回。人面桃花留傑句。風流知有後身崔。</text>
<title>寄鷄林岑上人</title>,<text>回首鷄林出日邊。上人精舍白雲巓。月涵窓影梅花雪。風動爐香栢子烟。海近降龍長入鉢。山深仙鶴欲巢肩。我亦年來貪佛日。若爲歸去飽參禪。</text>
<title>寄姜景醇判書。落職往高陽別墅。</title>,<text>草草不相別。悠悠勞我思。人情薄於紙。世故紛似絲。得失焉知馬。行藏捴問龜。高陽曾負郭。來往蹔相宜。</text>
<title>送龍潭崔太守。次李次公韻。</title>,<text>酒盡江樓歌疊三。情深千尺桃花潭。兩毛犇走我方倦。五馬功名君政酣。畫戟尋常晝凝寢。金門記憶早朝參。湖南渺渺一回首。北樹東雲愁不堪。</text>
<title>景醇親掃松竹二幅。題詩其上。以贈子深。景醇有寵姬。曰梅。子深語予曰。古人以松竹梅。爲歲寒三友。景醇獨靳於梅。必有所嫌。亟命畫工裴連。畫梅一枝寄景醇。屬予用其韻戲之。</title>,<text>姑射仙人駕玉龍。瓊姿雪骨與誰同。廣平作賦膓如鐵。和靖題詩氣似虹。月下愁魂休耿耿。臘前生意已隆隆。松公竹友雖然好。那似吾兄在眼中。昨夜天公鞭起龍。滿空飛雪與梅同。輕盈粉頰何須獺。珍重丹心欲吐虹。淸氣人間金沆瀣。貞姿月下玉穹隆。相思脉脉無窮意。宜在尋常阿堵中。</text>
<title>景醇代予拜刑曹判書。奉寄。</title>,<text>一年承乏長秋官。物議悠悠亦汗顏。囹圄何曾淸似水。簿書深怕積於山。已將盤錯輸君富。却把踈慵賭我閑。珍重同年新令尹。慙無舊政與人看。</text>
<title>約與可成。歸陽川觀魚。</title>,<text>桃花水漲鱖魚肥。有約蘭舟一棹歸。明月正當三五夜。十分情興重依依。</text>
<title>賭翁送兩雙溪鴨。戲書以寄。</title>,<text>昨夜蓮亭一局開。忽然溪鴨兩雙來。輸嬴得失渾閑事。可詫男兒有大才。</text>
<title>小塘卽事</title>,<text>柳絮飛飛水滿塘。薔薇花發筍初長。一雙胡蝶關何事。飛去飛來却自忙。</text>
<title>題乙丑契飮圖</title>,<text>少年同甲最情眞。昭代蜚英捴搢紳。直以金蘭曾托契。更於綃幅恍傳神。從容讌集升平樂。伯仲風流氣象新。珍重交遊當自惜。功名衮衮富靑春。</text>
<title>次韻岑上人見寄</title>,<text>我有一畝園。孟夏草木敷。有蓮三百朶。有柳數十株。葡萄走馬乳。竹笋生龍雛。感時思故人。心緖欝以紆。回頭道峯山。極目空踟躕。昨日尺書至。詩思蕩春空。上言長別離。下言思無窮。我願與上人。爲一雲一龍。雲龍相倚附。何曾有別離。以此終萬古。萬古無休時。</text>
<title>巡園卽事。寄吳同鄰。</title>,<text>小雨霏微不作泥。巡園終日杖枯黎。荷錢點水靑能疊。筍角侵階綠已齊。花發蕪菁看蝶戲。絮飛楊柳聽鸎啼。近來賸得幽閑趣。不用功名到死迷。</text>
<title>送成上舍遊關東。兼柬金亞使，金蔚珍兩同年。</title>,<text>關東佳麗說無多。鏡浦寒松次第過。信馬行行白沙路。鷓鴣聲送海棠花。樓臺佳麗舊繁華。二八佳兒細馬䭾。亞使風流應見慣。鴻樞白髮老如何。蔚珍官舍海東濆。畫戟香凝日欲曛。吏散客稀公事少。何人擧白便浮君。</text>
<title>同李藝文題一絶。送咸吉李節度同年。藝文卽節度之弟。</title>,<text>明時敵愾策元功。又被恩榮捴大戎。心豁六韜藏虎豹。腰纏雙劍吼雌雄。從容樽俎笑談裏。鎭定山河指顧中。大纛高牙男子事。黑頭麟閣冠諸公。文武才高弟與兄。題名同榜一時榮。謫仙筆下三千首。小范胸中百萬兵。金馬玉堂長日事。碧幢紅幙十年情。憑君欲唱塤篪曲。先賀朝廷得俊英。</text>
<title>雨中賞榴花</title>,<text>坐愛安榴樹。花開自在紅。小風吹淡淡。微雨洒濛濛。色映柸盤裏。香侵杖屨中。秋來多結子。知爾有全功。</text>
<title>雨後</title>,<text>急雨方塘新水生。小魚翻動芰荷傾。踈簾半捲山如畫。落日樓臺一笛聲。</text>
<title>題蘭軒上人詩卷</title>,<text>幽蘭生九畹。重以淸露滋。揚揚香馥郁。燁燁芳葳蕤。以此服貞白。歲寒無改移。上人何獨取。無乃同襟期。我欲往掇英。路長山逶迤。朝採紉予佩。暯飡充吾飢。然後我於蘭。始可心自怡。悠悠獨操琴。日夕長相思。</text>
<title>驟雨</title>,<text>黑雲驅雨走雷霆。俄頃靑天白日明。大識龍公多變化。功成不有寂無聲。</text>
<title>七月仲旬。將如西都。途中有作。</title>,<text>觸熱長途思杳然。馬頭知復幾山川。平都更在松都後。岊嶺重遮鵠嶺前。垂老不如黃犢健。浮生那似白鷗眠。相逢逆旅多親舊。却愧風流减昔年。</text>
<title>題龍泉驛樓</title>,<text>近有吾友。有與情人相別於此。作賦以贈。其一句云。泉嗚咽以如泣兮。旭朝暾之凄涼。古人以事名其地者多矣。今改龍泉爲嗚咽灘。仍戲書一絶。與同志者共笑。皇恐灘前皇恐意。喜懽山下喜懽情。如何嗚咽龍泉水。却似情人哭別聲。黃州舘裏花滿開。前度劉郞三度來。嗚咽灘聲何日歇。朝朝送別哭如雷。</text>
<title>相思怨</title>,<text>時吾友有奉使黃州者。始寵安岳妓。後情鍾平壤妓。安岳見擯。不勝悽怨。語予懇至。遂作相思怨。令安岳寄呈奉使。以資戲噱。相思怨相思怨。始何恩深終何淺。始君愛我心。滄海深復深。一朝妖狐自西至。變作君心薄於紙。安得上方斬馬劍。磔盡妖狐鼎中染。君心復如春酒醇。鴛鴦和氣還津津。相思怨怨不淺。謂予不信。上有白日與蒼穹。臂上守宮今政紅。</text>
<title>晩登平壤城南樓</title>,<text>一上南樓眺望賖。風流往事想繁華。雲橫大野山連海。潮落平江水見沙。落日溶溶紅似藕。歸雲點點黑如鴉。晩涼狂興先扶醉。笑倩佳人整帽紗。</text>
<title>到黃州。送人戲書一絶。寄成內相同年。</title>,<text>老夫情興絮霑泥。重到箕城物色迷。浮碧樓前始相語。齊安舘裏苦分携。鸞膠可續前弦斷。鳳燭添成別淚啼。滿酌陽關一杯酒。渭城淸唱不須低。</text>
<title>題老婦騎牛圖</title>,<text>昭君出塞玉環塵。顏色由來解誤身。那似阿婆蓬鬢雪。行歌牛背大平春。</text>
<title>有金生名 浩生 者。以製筆爲業。號毫隱。搢紳諸先生。詩以贊之。自漁隱而下。詩者幾五六十人。毫隱求予詩。奉次諸先生韻。以塞雅求云。</title>,<text>知音萬古有中書。生死相從一草廬。試問年來何事業。優游翰墨外無餘。憶昔少年學草書。醉中天地隘蘧廬。多君起我臨池興。落紙縱橫態有餘。頃我蠅頭作細書。明窓淨几照茆廬。此間不可無毫隱。筆塚如山萬丈餘。衰病年來懶學書。閉門終日愛吾廬。筆花無復江淹夢。興在無心袖手餘。十載依違乞退書。靑山空望擁田廬。紅塵騎馬成何事。白髮居然百尺餘。</text>
<title>福慶生。喜書。戊子七月十九日也。</title>,<text>四十光陰又九霜。無心世事兀枯腸。去年登甲眞僥倖。今日添丁自吉祥。杜老徐卿詩正好。孔丘釋氏送應當。雪山海菓知誰記。身後吾猶有不亡。</text>
<title>世祖大王挽章</title>,<text>天生毫傑主。曆數中興年。草昧艱難業。生成造化權。乾坤歸整頓。民物入陶甄。巍蕩難名德。煌煌史可編。神武唐宗聖。規模漢祖宏。英雄捴顚倒。仁義効升平。七德形容盛。三章制作明。挽河洗兵甲。四境鏡澄淸。堯年未百歲。舜倦辭萬幾。玉策徽初擧。金縢事忽非。空聞遺後詔。無復覲淸威。大德思難報。抱弓淚血揮。</text>
<title>寄善山權太守同年</title>,<text>相逢歡笑憶金陵。挑盡郵亭一夜燈。別後悠悠今七載。紅塵白髮亂於繩。月波亭畔水西頭。我有茆廬小似舟。回首欲歸歸不得。百年身世愧閑鷗。明侯今見作遨頭。畫戟香凝日抵秋。欲稅塵鞅一歸去。習池長日侍風流。古舘曾看一老梅。樹高十丈花滿開。幾年空費相尋夢。相對依然侑酒杯。山下荒田數頃餘。奴頑婢拙生理踈。似聞仁政深於海。納糴輸租樂自如。</text>
<title>閑坐書懷。寄吳同隣。</title>,<text>西隣病居士。不見三月强。國令皎於日。門庭淸似霜。木爐宿火在。瓦甕新酒香。相對孟光坐。陶然懽一塲。五十老將至。有懷誰與言。行當妾換馬。已許兒應門。世事亂如髮。人心紛似旛。偶然得幽趣。炙背朝日暄。</text>
<title>再用前韻</title>,<text>逢君聞雅論。吾意亦差强。面目無塵滓。襟懷有雪霜。幽居人寂寞。陋室德馨香。城市眞堪隱。功名一戰塲。八達心如豁。三緘口不言。自甘蛙產竈。人或鳳題門。侑酒曾陪杖。降詩已竪旛。比來多鄙吝。聊復問寒暄。</text>
<title>送高同年覲親之耽羅</title>,<text>具慶堂高鶴髮垂。白雲渺渺一天涯。賜袍闕下靑春動。衣錦堂前白日遲。揚顯及親無恙日。功名報主有爲時。長風解纜還家興。說與君恩海外知。</text>
<title>題安山客舘東軒</title>,<text>陪領議政靑松沈公 澮，戶曹判書盧公 思愼，禮曹判書姜公 希孟。僕亦以刑曹判書。到安山郡。郡守申公 渙，敎官金公 兌生。皆諸公雅好也。開小酌灌笑。適隋城歌妓兩三輩來至。敎官酒酣起舞。詩以戲之。三部判書伯仲間。風流不减謝東山。白髮故人杜陵老。遙看背後眼長寒。</text>
<title>題安堅山水圖 八首</title>,<text>傑閣岧嶤揷碧天。松濤萬壑響於泉。何人泊近山前寺。半夜鍾聲到客船。漠漠平林遠近山。小橋倒影壓潺湲。日斜行客迷歸路。多少樓臺指點間。靑山無數苦相招。山下淸川水幾蒿。家在東皐門掩映。隔林人語渡前橋。木老岩奇水自澄。上方樓閣白雲層。布襪靑縢何處客。鬢絲禪榻話高僧。小風吹雨晩來過。老樹如龍影半斜。靑嶂白波眞似畫。棘蘺茅屋是誰家。遠山如黛水如藍。知有人家隔翠嵐。且問孤舟向何處。西風歸興滿江南。何山古寺層層閣。是處茅廬小小椽。岳色湖光迷遠近。短橋人影夕陽邊。萬里長空帖冷雲。山南山北雪紛紛。寒江獨釣歸來早。茆店黃昏已閉門。</text>
<title>試席。戲李學士醒唫。</title>,<text>兩試開塲棘院嚴。春寒剪剪晝陰陰。出題學士毫端玉。收卷諸生榜上金。茗椀自從今日大。酒杯仍憶去年深。門前桃李行應好。判却開筵滿意斟。</text>
<title>寄永川公子借種杜鵑花 二首</title>,<text>貴園曾見杜鵑花。紅艶繁開爛似霞。若使一枝分我種。春光應不背貧家。二十四番花信風。一番吹到杜鵑紅。梅花太冷杏花俗。此物正合花道中。</text>
<title>永川採花數本以寄。用前韻奉謝。四首</title>,<text>平生性癖好栽花。爛熳春風滿院霞。山石榴花更奇絶。分明移自貴人家。今年寒食雨兼風。尙有山花未放紅。安得道人殷七七。花開頃刻笑談中。一年春事遍開花。紅暖紛紜奪晩霞。知有王孫多雅興。不妨携酒訪吾家。物華生意滿東風。無數靑黃與白紅。秋興不如春興逸。人生行樂醉醒中。</text>
<title>次韻吳同隣見寄</title>,<text>杏艶桃橋柳色新。靑春欺我病慵身。淸明寒食踏靑日。佳節今年會此辰。功名僥倖已過分。四十之年加九年。若使拂衣一歸去。駕言吾欲復求焉。柳眼已回豈無意。桃腮欲放如有情。今年佳節不須負。醉亦自醉醒自醒。當頭世事欲浮白。知足功名思汗靑。里閈同遊俱素髮。一柸相屬又丹誠。</text>
<title>次韻沈護軍園中三詠</title>,<text>老松矮質雖然尺許長。渠心落落不尋常。龍根盤屈挾雷電。虬幹昂藏凌雪霜。老矣奇才空欝結。天然風韻獨凄涼。歲寒高節尤堪嘆。尙想宣尼數仞墻。竹友竹友三眞益。風聲遠擅塲。憐渠心勁直。比子德馨香。鳳實多年月。龍吟對雪霜。由來無曲性。大節已堂堂。菊秋光澄淨日暉暉。粲此黃華一兩枝。誰遣白衣來送酒。東籬情興故依依。白酒新香滿瓦盆。菊花開盡晩紛紛。十年愧我荒三徑。日日城南欲訪君。</text>
<title>秋部郞官契飮圖</title>,<text>秋部由來號劇曹。一時遴選盡英豪。平反有鑑明於水。盤錯爲才快似刀。囹圄久空多暇日。壺樽長醉樂同僚。升平氣象眞如此。人物風流畫不消。憶曾承乏長秋官。更信人言折獄難。獨我踈慵慙面目。諸君珍重瀝心肝。案牘從容杯酒裏。功名接武笑談間。相逢圖畫依然是。病眼新揩字細看。</text>
<title>次韻。書高山寺僧詩卷。</title>,<text>葱籠蒼翠接終南。漢水葡萄綠政酣。一上寺樓淸似水。剩拌終日軟僧談。</text>
<title>雨中雜咏 二首</title>,<text>好是知時雨。仍兼盡日風。連郊迷暗綠。滿地落殘紅。詩與愁同積。錢隨酒已空。安閑宜千睡。啼鳥小窓中。零落花枝雪。顚狂柳絮風。一邊飛雨白。兩岸夕陽紅。池闊澄明鏡。山奇揷碧空。誰家送春會。人語綠陰中。</text>
<title>謝永川君贈山水圖</title>,<text>多君貽我畫圖看。盡日閑拈半壁間。一望江湖千萬里。靑山何處是家山。</text>
<title>寄鄭子文</title>,<text>不見廣文今十秋。澧蘭沆芷思悠悠。君如陶令歸荒徑。我不錢郞退急流。靑瑣多時班振鷺。滄洲長日狎輕鷗。相逢欲說閑忙事。二字功名易白頭。</text>
<title>戲送一菴遊湖南訪光州牧使</title>,<text>聞說湖南也自憐。師行政趁好秋天。袈裟曉濕熊江月。杖錫朝飛鵲嶺烟。幾赴雨花天女會。應參開酒使君筵。浮雲行李尤堪愛。袖裏求詩近萬篇。繭足四方尒可憐。慙予獨守甕鷄天。東華車馬迷紅土。南國樓臺間翠烟。何處相尋猿鶴寺。有時或踏雲雨筵。光州刺史如相問。噵我酒狂詩百篇。</text>
<title>安堅萬壑爭流圖</title>,<text>安生筆法天下無。磅礴一掃水墨圖。中有萬里山嵳峨。元氣曠蕩靑模糊。秋風策策霜葉殘。山骨盡露呈峯巒。遙看萬壑明可數。飛泉幾道鳴潺湲。犇崖觸石瀉峭壁。跐珠散玉噴似雪。穿林捎雲走木末。雷霆迅閃箭一捩。壯或震掉聲喧豗。萬騎蹙踏從西來。細或涓滴鳴琮琤。五絃淸越餘音哀。或如玉虹揷長空。或如銀漢橫天中。平鋪或見生錦縠。勢激有時成銀峯。山下交流深幾尺。俯視澄澄鴨頭綠。其環無際下無底。明可爲鑑淸可啜。安得變作葡萄醅。一飮健倒三百杯。滌我十載紅塵蹤。弱水淸涉尋蓬萊。君不見昔時風流李太白。來遊匡廬看飛瀑。好句長留天地間。一洗徐凝詩拙惡。我今見圖開心昏。詞源欲倒三峽源。詩成且莫高聲唫。泓下老龍應驚魂。</text>
<title>次韻鄭子文見寄</title>,<text>何人膠柱瑟堪調。萬事如碁不著高。我坐功名空白首。多君隨意老漁樵。</text>
<title>寄善山權太守</title>,<text>山下茆廬二頃田。幾番長詠卜居篇。秋風吹我鷗邊夢。已到先生几案前。</text>
<title>送濟州牧使金同年 好仁</title>,<text>海上神山負六鰲。東風催興上蘭橈。地連仙島人居勝。貢入天朝物產饒。名驥已過宛腰䙚。香柑絶勝漢葡萄。滄溟不動明如鏡。柳細春深馬自驕。同榜聯名三十年。中間聚散似雲烟。別離南北惟丹悃。遊宦東西各白顚。紅幙碧幢君跌宕。靑奴黃嬭我沈緜。餘生盡節酬明主。相送江皐思渺然。</text>
<title>題利川愛蓮亭</title>,<text>高陽申相公名其亭。西河任判相作記。誰續濂翁說愛蓮。名亭端合古人賢。君應似德平生好。我亦虛心抵死憐。結子已聞圓似斗。花開曾見大於船。更須勤著栽培力。風月前頭興自顚。</text>
<title>洪應之拜吏判。寄賀。</title>,<text>已敎勳業上麒麟。吏部聲名動搢紳。同學故人空短拙。彈冠雖切白頭新。雪盡驪江新水生。春風吹倒帽簷斜。淸明寒食連三月。已見滿山山杏花。</text>
<title>賀茂松尹相公拜右議政</title>,<text>功名圖畫上雲臺。談笑從容到鼎台。同榜故人能不賀。聖君新政倚鹽梅。</text>
<title>贈風水僧一行</title>,<text>驪江江上始逢師。碧眼雙稜骨相奇。肘後豈無三昧訣。胷中自有五緫龜。江山到處靑烏在。甁錫遊時白鶴隨。我問君家龍虎法。笑而不答心可知。古有一行今後身。談天說地口生津。雌黃眼具廣長舌。堅白心如淸淨身。煨芋山中雪霜夜。觀梅枝上天地春。始知技幻浮屠事。我欲顚冠師莫嗔。</text>
<title>題古木竹林雙雀圖</title>,<text>竹林深處樹陰寒。雙雀飛來語自閑。莫近長安花柳去。五陵年少有金丸。</text>
<title>題栗樹飛猿圖</title>,<text>八月山城栗子纍。斷猿緣木疾於飛。朝三暮四渠何管。得食秋風自在肥。</text>
<title>三月三日。題示金子固。</title>,<text>春江初漲碧於藍。花柳芳菲日色酣。我在百年今半百。時當三月正初三。將軍筆妙曾脩禊。工部詩豪欲典衫。今古風流人物在。又逢佳節思何堪。</text>
<title>謝銀溪察訪崔同年送蓑衣</title>,<text>憶君長日思依依。千里關東馬似飛。忽起江南無限興。斜風細雨滿蓑衣。</text>
<title>送趙僉正 元祉 奉使湖南</title>,<text>湖南麥正熟。小雨梅子黃。玆晨客飛馹。繡衣何暉煌。慷慨志澄淸。凜若飛秋霜。我有一壺酒。叙此別離膓。出門泥百尺。咫尺遙相望。去去愼行邁。鞅掌▣▣▣</text>
<title>送南原梁君 誠之 詩。百韻。</title>,<text>東國千年運。南原一代賢。亞元登桂籍。高步上花磚。風裁人如玉。文章筆似椽。英靈星岳降。襟韻雪霜蠲。空北蹄初快。圖南翮自翾。箕裘眞素履。詩禮是靑氊。十載陪經幄。多時近御筵。披書靑簡古。演誥紫麻硏。華盖天常近。瀛洲地自連。含香瞻日角。聽履上星躔。綸閣明紅旭。石渠動碧漣。名高班玉筍。榮動燭金蓮。姿想孤鸞峙。胸看列宿塡。詞華起蛟鳳。筆刀掣鯨鱣。妙手通三昧。神工到百穿。異端驅虎豹。道學達魚鳶。騁氣鄒枚躅。籌時賈董肩。鋪張言十萬。剴切牘三千。浩汗文翻水。淵深思湧泉。言途開蕩蕩。王道佐平平。北闕論思切。東闈輔導全。雲龍遭遇盛。雨露眷注偏。際會眞如此。蜚騰孰敢先。鴻樞俄擢拔。烏府旋迢遷。銕石披肝固。風霜入手湔。獬神曾獨角。鶻健不空拳。白簡能搖嶽。靑囊早上天。批龍鱗自逆。鳴鳳翼高翩。諫草焚應避。臺蘭佩自拴。天官紆睿想。地望冠朝聯。釣軸當機要。權衡妙選銓。上書人幾薦。開閤士長延。鷙鳥那如鶚。貂冠又綴蟬。滿朝賢已籲。在野跡誰跧。桃李栽須滿。蔘苓備自圓。棘垣頻作主。藻鑑正如懸。肯綮屠牛坦。驪黃相馬歅。求才如白璧。選士幾靑錢。水部知淸貴。尙書荷寵憐。若工僉有擧。掌土獨提權。地理居民物。輿圖罄幅𢄙。弘文儲萬卷。典校購千篇。讎帙同劉閣。尋章笑鄭箋。芸香袖裏滿。藜火杖頭燃。仗節經遼碣。觀光到薊燕。衣冠瞻肅穆。玉帛更周旋。國耳心常篤。使乎禮不愆。遠遊增跌宕。獨處豈迍邅。題柱志應壯。棄繻憤未捐。周能稱季札。漢不數張騫。憂國夙夜謹。在公朝夕虔。小心長翼翼。慮事每惓惓。自信淸如水。人稱直似絃。貞心擬松栢。馨德譬蘭荃。姓字傳華國。聲名動海堧。忠誠能捧日。勳業自凌烟。黼黻謀猷壯。經綸德義宣。尋常依日月。頓整定坤乾。百藝皆能絶。三長又獨專。雄文司馬上。直筆董狐前。列聖規模大。兩朝實錄編。琅函繙奧妙。金匱閱深淵。有道皇王嫓。成書典誥傳。麟經垂畢日。石室祕藏年。魏闕絲綸密。甄都馹騎蹁。文星移峴外。卿月照湖邊。鵲嶺輝龍節。熊江泛鷁船。華筵開勝麗。佳妓擁嬋姸。舞艶翻羅袖。歌長出錦纏。風流擬安石。落魄笑樊川。作賦揮神筆。題詩動綵牋。行經金馬國。共指玉堂仙。桑梓猶恭止。楸梧益潸然。焚黃榮寵極。上塚孝情牽。若若腰金煥。暉暉衣錦嬋。美談歸父老。佳氣藹村田。好是承恩去。行看得意還。親朋多祖送。道路已闐騈。叙別猶須酒。贈言却勝鞭。公乎眞磊落。走也久攀緣。黌舍三千弟。橋門億萬圜。龍門叨汲引。鸞殿共蹁躚。紫閣時同直。靑綾夜共眠。將身近螭陛。滿袖動龍涎。燭向談時剪。茶從醉後煎。論交期皓白。信誓有蒼玄。管鮑曾投漆。期牙又續絃。一生思附驥。萬事又憐蚿。藝苑叨承乏。成均復備員。光陰嗟潦倒。老病獨沈緜。壯志雖衰矣。餘生可勉旃。自慙頭種種。人笑腹便便。眞契思磁鐵。虛名事槧鉛。自天承霈澤。無地効埃涓。上聖時難遇。中興頌可鐫。乾坤調玉燭。日月繞璣璇。萬物歸陶範。羣形囿化甄。八荒開壽域。四海戢戈鋋。鼎鼐鹽梅在。山河帶礪堅。與君崇令德。終始佐朝鮮。</text>
<title>臘月初四日初度 二首○壬辰歲也</title>,<text>今日是初度。靑春五十三。容顏衰已甚。仕宦力不堪。補衮才何有。歸田分自甘。細君聊爲慶。臘酒已先酣。衮衮將新臘。悠悠過小春。老夫驚晩節。故友賀生辰。滿眼杯盤雜。披肝笑語親。從今一百歲。來往莫頻頻。</text>
<title>重拜大司憲</title>,<text>先生無乃鐵爲膓。重到烏臺又十霜。昔日曾無陳儻議。今時那復振頹綱。平生所得皆迂腐。晩節惟須更激昂。吏報上官明日是。訟庭依舊栢蒼蒼。</text>
<title>李次公用演雅。賀拜憲長。依韻奉寄。</title>,<text>平生蟲篆竟何功。重入烏臺虛譽隆。默默當年慙立馬。行行何容避乘騘。空聞神豸邪能觸。自哂黔驢技已窮。鳴鳳朝陽非我事。畫蛇著足亦難工。</text>
<title>演雅。又用前韻。</title>,<text>麟閣叨參不分功。封君申錫寵彌隆。百年那有楊州鶴。十載重乘御史騘。鶻不空拳飛有道。獬雖獨角觸何窮。若爲借子屠龍手。諫草烏囊語轉工。</text>
<title>送三陟府使黃同年 允元</title>,<text>黃髯昨夜夢刀三。有父能將喜可堪。明日定應飛五馬。竹西樓下水如藍。人生聚散似搏沙。十載重離別恨多。何處春風能憶我。鷓鴣聲送海棠花。</text>
<title>奉次洪益城見寄 八首</title>,<text>曾無一譽聳臺端。十載重來戴法冠。見說乘騘人共避。煩君莫作等閑看。豈有涓埃答聖朝。虛名箕斗愧諸僚。雖然自信膓如鐵。爭奈雙髯雪亂飄。公事如雲汗鼻端。一生迂腐坐儒冠。如今更信迷當局。可怕傍人袖手看。南陽聲譽滿淸朝。二紀躋攀忝下僚。不分金吾陪杖屨。柏臺高處雪霜飄。萬事何能執兩端。多時驚髮欲衝冠。唯餘舊日臺前栢。晩節蒼蒼帶笑看。濫竊君恩已五朝。何曾綱紀肅官僚。偸閑置散宜吾分。江海歸心日夜飄。妙手無能刻棘端。豸冠今復沐猴冠。狂謀謬筭成何事。嬴被時人白眼看。講罷經帷早退朝。題詩寄我舊同僚。多君五鳳樓前手。百丈凌雲逸氣飄。</text>
<title>火山臺額字 二首</title>,<text>燭龍天上降。丹鳳日邊來。北闕迎新歲。南山獻壽杯。星斗低金闕。乾坤繞玉墀。赤鳥來獻瑞。同樂大平春。</text>
<title>除夜立春</title>,<text>除夕兼春立。悠悠感歲時。一年將盡處。三夜欲來時。銀勝簪頭重。屠蘇到手遲。有癡何處賣。空祭浪仙詩。</text>
<title>後苑觀火入待 二首</title>,<text>良宵觀火御園東。百戲皆呈氣勢雄。鰲負仙山浮海上。龍㘅光燭下天中。豪聲動地飛晴雹。壯態漫空吐彩虹。侍坐羣臣皆蹈舞。五雲佳氣靄葱蘢。百尺山棚矗幾層。坐看炎上勢飛騰。有時能作葡萄走。長夜渾成躑躅蒸。蜃氣樓臺紅隱映。電光天地紫憑凌。諸戎滿坐皆驚愕。盛代威靈見未曾。</text>
<title>人日</title>,<text>人日人來少。春天春氣多。靑看挑野菜。白已綻梅花。慣見陰晴事。頻驚歲月過。題詩慙杜老。有興酒宜賖。</text>
<title>在烏府。薇垣諸丈。送先生案求酒債。詩以爲戲。</title>,<text>幾尋壁上題名記。復憶屛間詠畫詩。僕曾題諫院題名記。又賦屛間詠芍藥牧丹詩。 醉倒春風渾似夢。大勝重戴豸冠時。五斗解酲諸本院。一錢不直老先生。誰言酒債尋常有。霜府年來到骨淸。</text>
<title>權同年寄詩。走筆次韻。</title>,<text>人間那有鶴錢州。自顧功名已足留。置散投閑宜我分。鏡中長愧雪渾頭。百年身世已摧頹。佳節難逢笑口開。爲有東隣同榜老。時時杖屨緩尋來。</text>
<title>丁丑覆試同年等。設門生讌於座主李領院邊宅。居正以公務。未獲參造。輒賦近體二首錄上。公今八十三歲。</title>,<text>乾坤間氣岳鍾靈。福履康强八十齡。鳩杖恩頒尊國老。鴻樞位極聳朝廷。狄公桃李多栽植。裴相權衡仰典刑。今日門生參座主。壽星應共瑞文星。五朝元老幾人存。德邵年高望獨尊。一代筮龜▣上相。百年砥柱屹斯文。靑春齊獻南山壽。白日長留北海樽。更酌綠醽加百歲。白頭吾亦報門恩。</text>
<title>送酒</title>,<text>懽伯今朝送爾歸。春風回首思依依。殷勤更約相逢處。秔稻香時鱖子肥。</text>
<title>稽古 三首</title>,<text>稽古才猶淺。經邦術亦踈。年今已云老。事更不如初。吏拙多公牒。君明少諫書。幾時能盡節。乞骨退田廬。籌時曾短拙。處世已迂踈。聖代人惟舊。吾生帝揆初。解嘲寧有賦。知止可無書。昨夜還家夢。靑山擁弊廬。無才慙世用。非病故人踈。已厭趍浮未。無由返古初。一中曾愛酒。三上不須書。百世宜吾範。淵明愛此廬。</text>
<title>奉寄趙直提學 秋 廣州村墅 二首</title>,<text>功名有力挽吾留。重入烏臺白盡頭。春夢不知公務急。尋春先上釣魚舟。十載空吟歸去來。廣津春漲綠於苔。功名死後麒麟畫。可博生前鸚鵡杯。</text>
<title>曉起卽事</title>,<text>病餘腰脚倍酸辛。坐擁紬衾夜向晨。小壁殘燈明復翳。雨聲催曉更催春。</text>
<title>贈寫眞裴護軍</title>,<text>五代經帷一老臣。晩年非分忝麒麟。煩君三昧傳神手。白日晴䆫爲寫眞。妙處常存阿堵間。從來復噵點睛難。虎頭此法唯君識。若畫三毛更壯觀。愧我何曾骨相奇。畫來堪笑復堪嗤。容顏定下裴承相。狂老全勝杜拾遺。裴承相度有畫眞自讚。王介甫有杜子美畫像贊。</text>
<title>春雨 二首</title>,<text>好是春朝雨。知時乃發生。風光連社日。節氣近淸明。柳艶搖黃線。桃嬌綻絳英。天公方降澤。吾亦恰詩成。忽報南池漲。看看綠漸生。陽和方駘蕩。生意自分明。柳岸搖金縷。梅䆫吐玉英。聖君能位育。天地極財成。</text>
<title>送沔川宋使君 一首</title>,<text>鷄岳蒼蒼熊水深。春風五馬去駸駸。爲州復得還家樂。字物能酬報國心。十里乘麻行露冕。千家襦袴坐鳴琴。此歸德政吾先認。遺愛西原說至今。</text>
<title>春日戲書簡景醇。在臺中作。</title>,<text>長西狂夫老更狂。年年春日作花荒。今年較比前年異。滿地春風滿面霜。</text>
<title>偶吟 二首</title>,<text>世共趍時急。人皆責已廉。臺評誰敢畏。物議我無嫌。毀譽難藏舌。論談或奮髯。朝來焚草坐。禿筆懶重拈。道直行何懼。官淸勢自廉。無因來謗讟。何計避猜嫌。酒易紅人面。詩能白我髯。偶無公事在。靑簡手長拈。</text>
<title>癸巳二月晦日。寒食。</title>,<text>百六逢寒食。時維二月闌。楡烟應復改。杏粥亦堪餐。舊習鷄兒鬪。新來燕子寒。名辰足可惜。莫使酒杯乾。</text>
<title>淸明日。李可成來訪。二首○芮</title>,<text>寒食淸明三日事。病身秋鬢一年春。鬪鷄走馬非吾事。聊復淸樽對故人。改火禁烟新歲事。尋花問柳故園春。憑君莫說田家興。亦有當時永去人。</text>
<title>春日臺中書懷。錄奉姜晉山。</title>,<text>簿書叢裏日遲遲。烏帽龍鍾鬢似絲。滿眼有花兼有柳。一春無酒亦無詩。</text>
<title>述懷 二首</title>,<text>吹竿知幾日。乞骨定何年。未得江頭醉。欲從甕底眠。魯公能退日。杞國謾憂天。移病還無事。龍團手自煎。白雪空侵鬢。黃精可引年。容顏如鶴瘦。身世似蠶眠。持祿慙無地。歸田誓有天。回頭浮世事。膏火口相煎。</text>
<title>再用前韻 二首</title>,<text>衰遲非壯歲。荏苒感流年。事業唯杯酒。生涯只食眠。戈難追白日。石豈補靑天。浮世無窮事。何須百慮煎。多時耽厚祿。何計送殘年。日月黃鷄唱。江湖白鳥眠。立錐自無地。坐井徒有天。老渴憐茶譜。唯須活火煎。</text>
<title>春日書懷</title>,<text>杏艶桃嬌又一年。田園歸夢日相牽。功名畢竟同蒭狗。身世飛騰愧紙鳶。自有白鑱脩廢圃。可無黃犢理荒田。趁春直欲休官去。獨釣淸江月滿船。</text>
<title>題嶺月軒惠上人詩卷</title>,<text>僧有袖詩謁。時維春三月。我不揮門墻。敎誨亦不屑。引之坐相對。得此眞面目。五蘊本空虛。誰歟是六識。何時出山來。面壁業已白。師看嶺上雲。色空空是色。這是本家事。師乎師自得。</text>
<title>卽事。寄高同鄰 台鼎。</title>,<text>雨餘池水綠初肥。日暖簾櫳燕子飛。老病重裘猶未解。今朝聊復試春衣。</text>
<title>光山府院君金公母氏挽詞</title>,<text>三從閨範盛。四德壼儀尊。鶴髮年齡遠。魚軒福履繁。蟬貂看四子。蘭玉見諸孫。封爵緣兒貴。踈榮荷聖恩。胡然炊臼夢。遽爾返娥魂。終始哀榮備。光山幹蠱存。</text>
<title>巡園卽事</title>,<text>忙裏誰知亦有閑。巡園聊復緩行看。薺萊已長菖蒲綠。紅杏半開梅已殘。</text>
<title>種樹種花於後園</title>,<text>種樹纔完又種花。殷勤護惜亦情多。平生所得能多少。深愧當年郭橐駞。</text>
<title>受賜新頒大明曆</title>,<text>龍飛第九載。鳳曆更頒春。萬里車書混。三韓道里均。漸東霑聖化。拱北仰深仁。拜賜長年祝。遐荒一老臣。</text>
<title>惜杏花</title>,<text>杏花開盡映殘暉。却怕明朝作雪飛。人事更隨時事異。賞情渾與宦情違。褰衣月影詩人老。吹笛天明醉興非。笑折一枝聊揷帽。少年遊樂重依依。</text>
<title>曾寄絶句二首於姜晉山。有和。復用前韻以酬。二首</title>,<text>春寒未放燕來遲。花落無聲柳撚絲。睡覺午䆫人語靜。小樓南畔立尋詩。浮生已作絮顚狂。三徑居然日就荒。自信此心淸似水。儘敎門戶冷於霜。</text>
<title>三用前韻 二首</title>,<text>常恨春宵苦不遲。凭闌情緖亂如絲。始知一刻千金直。月影花香匿起詩。日年顚倒似風狂。花月前頭志已荒。只坐此身長縳束。顏如瘦鶴鬢如霜。</text>
<title>四用前韻 二首</title>,<text>今歲梨花開較遲。海棠無語亦垂絲。還慙老物殺風景。春盡都無一首詩。封章慷慨减前狂。物議丁寧笑耄荒。問舍求田宜我分。十年不去換星霜。</text>
<title>聞許掌令患齒。以鐵如意碎去。戲贈。二首</title>,<text>十年吾已抱沈痾。萬事何曾掛頰牙。聞說幼輿今折齒。隣家何物解投梭。少日齒牙利勝刀。嚼呑堅硬也能消。如今豁落君休恥。我似昌黎亦動搖。</text>
<title>求麥門冬於車典醫</title>,<text>老病纏綿抱渴何。日長時復愛煎茶。殷勤爲借門冬飮。暖胃開腸學老坡。</text>
<title>送慶尙道觀察使尹贊成 弼商。用諸公韻。</title>,<text>坡平家世自箕裘。黃閣功名尙黑頭。出納非龍專獨美。澄淸有范讓爲儔。經綸蹔輟調羹日。慷慨能酬報國秋。慰答蒼生眞有道。徵還不日寵金甌。</text>
<title>蹔出城東</title>,<text>野塘高下水流渾。多少園林綠一分。昨夜東風吹雨過。屋頭晴日李花繁。</text>
<title>種瓜</title>,<text>南圃今朝雨似油。呼兒隨意理新疇。種瓜只爲深秋計。不向靑門學故侯。</text>
<title>寄高同隣 台鼎</title>,<text>春山如染蕨芽肥。夢裏思歸可得歸。不必妨賢空度日。明時自覺諫書稀。</text>
<title>奉寄孫同年七休亭 名舜孝。聞山池荷葉始生。二首</title>,<text>小池淸淺華山顚。荷葉新抽綠似錢。直待花時須喚我。看花萬丈藕如船。薄雲殘照雨紛紛。翠盖紅粧映兩宜。我亦風流玉堂老。賞蓮三到不須辭。</text>
<title>病卧。寄金侍御 自貞。</title>,<text>蘭臺重到料何曾。碌碌因人愧不能。鐵石心肝諸侍御。風霜面目一中丞。人間獨角那無豸。天上雄飛自有鷹。多怪邇來章奏少。大夫無乃病相仍。</text>
<title>次韻金侍御見和 二首</title>,<text>鐵冠頭上似吾曾。震懾臺端百不能。口自期期如吃史。耳常藐藐似聾丞。功名可怕編鬚虎。出處寧非掣臂鷹。報了君恩吾亦去。丹丘何處羽人仍。慷慨如君見不曾。迂踈似我謝無能。衰容長愧杜工部。時論方歸韋左丞。冀北騰驤追日驥。海東橫截得霜鷹。明時選用皆豪俊。憲長胡然老病仍。</text>
<title>移病在家。寄高同隣 台鼎 被劾不仕。二首</title>,<text>人生有味不如閑。移病無人晝掩關。睡覺小䆫春正靜。一簾紅雨鳥聲殘。春風顚倒不堪言。花落紛紛已一分。始覺臺官非好事。不曾章奏劾東君。</text>
<title>高同隣見和。復次韻。四首</title>,<text>身閑聊復得心閑。春興春愁兩自關。安得鸞膠三萬兩。手粘白日續春殘。海棠脉脉自無言。細雨臙脂膩十分。自是聖朝嚴酒令。此時擧白可浮君。雨入春江水漸肥。山禽何事復催歸。我緣老病臺應罷。我政歸時花政稀。江魚白白趁春肥。鱠縷紛紛作雪飛。自是不歸歸便得。不堪塵土汚朝衣。</text>
<title>春日。送人歸關東。</title>,<text>海棠花正好。江柳絮初狂。送別去關外。相思春晝長。</text>
<title>送春。寄申大司成同年。三首</title>,<text>臺官無事諫書稀。花落紛紛絮又飛。昨奏玉皇猶建白。鸞膠直欲續春暉。我送春歸春欲歸。明朝相別思依依。胡然不學人間住。纔學人間便是非。君家別墅漢江莊。花月春秋共作荒。惆悵花時歸不得。趁秋歸去釣滄浪。</text>
<title>三用前韻。寄金侍御。二首</title>,<text>燕山行邁憶吾曾。往事追懽不可能。奉使我非稱使使。爲丞君不負丞丞。悠悠歲月頭將鶴。歷歷江山眼似鷹。昨夜燈前讀行錄。新愁舊恨亦相仍。山中三徑往來曾。今日欲歸歸未能。自有山林眞宰相。不須鍾鼎作疑丞。歸歟敢學三藏兎。去矣終同一飽鷹。聞說北山曾獻議。功名長愧喜因仍。</text>
<title>聞河豚已上。悠然起興。有作。</title>,<text>漢江江上三月時。細雨桃花漲碧漪。好是河豚方有味。扁舟歸去悔遲遲。</text>
<title>閑中卽事</title>,<text>破帽籠頭獨坐簷。閑燒榾柮整書韱。落花滿地紅相襯。飛絮穿䆫白亂䴴。鶴髮梳殘風滿袖。鵝經寫罷日移簾。憑闌徙倚無人管。誰識吾居吏隱兼。</text>
<title>書懷</title>,<text>家僮曉報雨新晴。起視長安花滿城。直欲策驢山下去。雙柑斗酒聽黃鸎。</text>
<title>老牛嘆</title>,<text>老牛老牛何觳觫。瘡背血殷烏盡啄。田家近日催春疇。耕兒叱驅嗔不休。歸來長夜不充肚。水冷箕枯亦少豆。明朝且復事石田。羸瘦可堪受鐵鞭。生來爲人力穡事。力盡置身無寸地。君不見淮陰興漢多奇功。飛鳥已盡俄藏弓。老牛老牛功亦成。桃林早放休就烹。何不學鼠竊大倉。飽肥不暇寧憂傷。</text>
<title>卽事</title>,<text>光陰閃閃老蹉跎。生理蕭條事漸多。老婦辛勤嗔小婢。蠶稠爭奈葉稀何。</text>
<title>四月初一日卽事</title>,<text>空齋獨坐淡於僧。客至從嗔喚不噟。遮莫兒曹無事在。裁成小紙學糊燈。</text>
<title>安同隣 浚 送芹菜溪魚。謝之。</title>,<text>杜陵窮老鬢如絲。鮮鯽香芹喜有詩。我有同隣憐我老。一時滋味兩兼之。</text>
<title>次韻孫同年 舜孝 見寄</title>,<text>七休亭在何許。中有上世羲皇民。終南山靑未了。其下寬閑寂寞濱。不是弊廬歸孟浩。不是自家孫眞人。先生吏隱長盤桓。高義更與齊秋旻。君看世事等炊黍。功名自古同積薪。是非得失俱兩忘。滿懷拍拍渾靑春。過眼紛紛幾桃李。晩節亦復期松筠。當年烏府膓似鐵。美譽至今磨不磷。明朝賞蓮傘雨去。相對拍手一笑新。</text>
<title>初夏卽事</title>,<text>淸和四月續春天。花落無聲細雨邊。綠滿池塘無一句。山禽何事聒吾眠。</text>
<title>小樓卽事</title>,<text>濃綠如酥擁小樓。雨餘天氣淡於秋。荼蘼狼籍薔薇老。不管風流只管愁。</text>
<title>憶村家</title>,<text>梅迎今日雨。麥送故園秋。最識還家好。那堪作宦愁。江山雙蠟屐。天地一魚舟。歸去知何日。吾能昨夢遊。</text>
<title>詠筍</title>,<text>好風吹筍亂抽簪。忙待西園作竹林。細雨幾番能幾大。出墻今見玉森森。</text>
<title>奉送江原朴觀察使 楗 詩 三首</title>,<text>明時敭歷仗豪英。黜陟仍兼節制行。南國幾人思蔽芾。東關一路屬澄淸。輟班頻見虛前席。宣化行看慰遠情。且識經綸曾有手。更從黃閣答蒼生。關東人說勝湖南。使節風流興政酣。細馬若齋傳盛事。蘭舟朴相播淸談。四仙臺下山如畫。三日浦頭水似藍。韓鉞謝詩渾細事。棠陰幾處永留甘。鐵關分作嶺東西。歸路如絃傍海低。地近桑墟看日出。天隣楓岳望雲齊。尋常案牘歸盤錯。次第江山入品題。何處停驂能憶我。海棠紅襯鷓鴣啼。</text>
<title>初夏卽事</title>,<text>小草廉纖簇暖沙。陰陰高樹得庭多。日長深院鸎聲老。閑倚晴䆫數落花。</text>
<title>題畫</title>,<text>仙臺在何處。隱映見丹丘。遠岫頭頭出。長江面面流。閑雲白粘樹。斜日紅滿樓。晩泊客未去。一汀芳草愁。</text>
<title>有以小屛求題詩者。書屛後。</title>,<text>朝日暉暉竹滿亭。烏紗半頂鬢星星。蟾蜍拂滴薔薇露。磨了香臍寫小屛。</text>
<title>寄七休亭孫同年</title>,<text>終南山下七休亭。來往何曾有白丁。最識先生兼吏隱。朝烟滿袖讀黃庭。知子如吾酷愛蓮。方塘半畝葉田田。古來材大難爲用。何必開花大似船。江湖歸夢十年愁。去住悠悠已白頭。爲報七休休笑我。可休休日未休休。</text>
<title>園中卽事</title>,<text>閑花飛盡樹重陰。閑興閑愁兩不禁。簾捲南薰坐終日。蜻蜓款款蝶深深。</text>
<title>題靑山白雲圖</title>,<text>揷天樓閣跨飛鶴。滿壑松杉吟老龍。欲覓仙區不知處。靑山萬里雲萬重。</text>
<title>蓮塘卽事</title>,<text>如何病骨惱陰晴。白髮新添四五莖。一覺十年湖海夢。快聞荷葉雨來聲。</text>
<title>戲答平仲</title>,<text>平反臺老敢吹疵。慷慨澄淸倍昔時。爲報韓山知此未。臺評肯許外人知。</text>
<title>淨業院住持比尼挽詞</title>,<text>早悟無生妙。歸眞脫屣同。維摩非是病。法喜本來空。萬刦灰猶黑。千燈焰尙紅。人間那久住。兜率有天宮。</text>
<title>贈專上人</title>,<text>烏臺老憲鬢如絲。移病高吟日午時。欲識升平封事少。半簾微雨對僧棋。</text>
<title>卽事</title>,<text>小雨初晴潤似膏。黃梅肥盡繭新繰。小娘睡覺渾無事。白紵裁衣響剪刀。</text>
<title>送誾上人還龍門寺</title>,<text>回首龍門揷碧天。招提一路細於絃。携筇又入烟蘿去。四月山深屬杜鵑。驪江來往十年曾。悵望龍門不一登。已作晩年蓮社計。丁寧有約話靑燈。</text>
<title>奉寄盧贊成 思愼○三首</title>,<text>露梁水漲鯽兒肥。昔與君歸今未歸。白髮求閑閑不得。平生十計九還非。去年孤艇廣津潯。烟雨蓬䆫酒滿斟。昨夢晩山駄醉過。不知身世栢臺深。日日思歸未有期。縱歸未及麥秋時。丁寧又作蓴鱸計。細雨孤帆去不遲。</text>
<title>廬山瀑布</title>,<text>廬阜靑堆入紫烟。半空晴雪響飛泉。銀河一派知誰送。天遣蘇仙和謫仙。</text>
<title>蘭亭禊飮</title>,<text>多少文星合酒星。永和人物數蘭亭。淸虛誤晉非君事。莫比王家有寧馨。</text>
<title>富春垂釣</title>,<text>萬矗白雲萬矗山。一灘流水碧潺潺。早知不願劉家事。也合終身老釣竿。</text>
<title>西湖泛舟</title>,<text>西子湖邊十頃秋。雨奇晴好兩淸幽。風流小舫移時纜。樓外靑山散不遲。</text>
<title>園中晩唫</title>,<text>矮亭幽獨一園深。仕罷歸來坐樹陰。宿雨未晴雲自鬧。晩風初定日將沈。從敎竹露衣巾濕。付與荷香杖屨侵。且待東岑新月上。小娘纖手更鳴琴。</text>
<title>一菴屢訪。訪必索詩。才窘未易塞命。今日索之甚苛。走書數絶贈之。幸轉示景醇，重卿一二同志和敎。</title>,<text>老烏聲噤已多時。霜滿襟懷雪滿髭。欲賦歸田書未就。山僧何苦索題詩。升平無事策何勳。不用朝回諫草焚。老不休官吾正坐。爲吾先欲奏彈文。苦不還山謾說山。何人知我宦情闌。急流勇退那無相。爲報高師著眼看。入山長恐不深深。此意蹉𧿶老病侵。知有上人三昧手。劈開茅塞十年心。</text>
<title>移病 二首</title>,<text>趍衙長日事。移病暫時閑。隱几猶黃卷。開䆫怱碧山。小風生樹樾。久雨長苔斑。與世多相齬。輪蹄少往還。功名迷出處。山市異忙閑。據槁思東郭。移文愧北山。顏因公事瘦。髮爲苦唫斑。落日憑闌外。長天倦鳥還。</text>
<title>風雨圖</title>,<text>急雨顚風何處來。行人脚底一聲雷。問渠何不關門早。中道蒼黃足冷咍。</text>
<title>風雪圖</title>,<text>老樹槎牙葉盡枯。滿山飛雪白糢糊。蹇驢詩興能多少。白酒紅爐憶也無。</text>
<title>次韻送印上人之曹溪山松廣寺</title>,<text>頭流山屹鎭南交。曹山相峙烟霧膠。昇平古郡百濟寺。松濤滿壑聞天簫。白雲黃鶴天悠悠。斷碑零落星霜遙。至令勝跡說惠師。聞師住訪歸興搖。六花飛飛簷蔔林。自有世界眞瓊聊。湖南古說小江南。此地第一山水饒。我亦靑縢白幭在。欲往從之山路迢。最憶山中冬白花。臘月滿開香風飄。</text>
<title>哭金通訓</title>,<text>半面曾相識。平生福履長。官躋三品秩。壽到七旬强。玉潤已麟閣。金籝曾省郞。浮休常事耳。題挽不須傷。</text>
<title>李次公借鳳翔花。採送數十本。兼寄以詩。</title>,<text>紅白朱殷五彩明。何人喚作鳳翔名。殷勤爲說花枝送。不獨鳳翔已鳳鳴。</text>
<title>夏日</title>,<text>苦熱能鎖骨。空齋坐拄頤。雲藏雷殷殷。山送雨絲絲。蟻戰初酣後。鶯啼欲暮時。關心無外事。快意有新詩。</text>
<title>用前韻</title>,<text>人情皆腴面。世事難指頤。不用泣和璧。堪嗟悲墨絲。覺非追昨日。救弊要當時。矍鑠眞無用。蹉𧿶正坐詩。</text>
<title>朝回</title>,<text>金稜初旭暈紅濤。紫殿沈沈拱赭袍。螭陛東西分仗衛。鴛斑前後列官曹。公卿自古收名望。臺諫由來用俊髦。文物百年全盛日。不才何幸忝逢遭。</text>
<title>雨後小塘。卽事。</title>,<text>雨餘新水漲如藍。萬縷垂楊露碧毿。兩岸菰蒲深不見。不知身世是江南。</text>
<title>僧一菴。來請談棋。</title>,<text>僧來長喚欲談棋。慵拂棋奩故故遲。當局不迷終古少。輸嬴勝敗竟何爲。</text>
<title>登樓</title>,<text>殘年身世仗枯藤。緩步岑樓試一登。落日半山斜隱隱。暮雲千里倚層層。已携沽酒南隣客。更倩談詩北寺僧。小坐擬看山吐月。晩風吹我髮鬅鬙。</text>
<title>卽事</title>,<text>芙蓉花上雨絲絲。獨酌新酣欲睡時。且問小娘消底恨。手將金杏打鶯兒。</text>
<title>睡起</title>,<text>欹枕卧南軒。急雨響踈竹。夢覺廣津灘。夜月翻石壁。</text>
<title>林塘</title>,<text>山水灣環綠拍堤。菰蒲不剪與欄齊。一雙胡蝶深深見。兩箇嬌鸎恰恰啼。得雨病薑頻換葉。近池枯柳自生荑。輕衫小簟烏紗帽。坐對荷花晩興迷。</text>
<title>積雨</title>,<text>頗怪經旬雨。難禁積日愁。流光歸白髮。高價入靑蒭。乾坤悲泛梗。江海憶歸舟。好在南樓月。今宵得見不。</text>
<title>卽事</title>,<text>池樹交柯爽氣澄。浪揮蒲扇坐牀藤。莫敎臺吏來相見。錯比寥寥結夏僧。</text>
<title>對鏡</title>,<text>對鏡不須空鑷白。開爐自可學還丹。萬事無心卧高枕。且問落日餘幾竿。</text>
<title>六月十六日夜。積雨新晴。見月欣然有作。</title>,<text>黑雲捲天末。白月上山頭。已有登樓興。都無破屋愁。蓮塘消酷暑。竹塢易高秋。久欝今何在。幽懷不自休。</text>
<title>暴雨</title>,<text>雨脚垂天白似杠。瓦溝流水響春江。柳陰打罷鶯聲一。葦岸敲驚鴨睡雙。動地豪聲能撼屋。隨風猛勢亂穿䆫。須臾平地江湖漲。寒鬢蕭蕭骨欲𢥠。</text>
<title>漫書</title>,<text>世事三叉路。心懷八達䆫。蕭踈空病骨。有酒只盈缸。</text>
<title>奉次洪兼司成翁字詩韻 五首</title>,<text>我曾年少君未翁。三紀如今一夢中。姓字輸君先桂榜。功名讓我長芹宮。衰髯互捋看來白。舊面相逢坐對紅。往事南臺能記未。滿山晴雪月當空。玉色臨雍講異同。當時論難盛稱翁。情知德望師儒表。喜見邦家遴選公。韓愈諸生招館下。陽城太學播朝中。斯文砥柱如君在。已見狂瀾障必東。以纖當日愧臨洪。多子英才樂育功。道德瞻前還在後。文章肆外且閎中。從容自有三千弟。風詠寧無八七童。從此不憂官長罵。講餘扶醉學山翁。冠帶橋門是會同。談經我坐囁嚅翁。自知種種頭先變。人笑便便腹已空。牛馬襟裙眞不學。螟蛉敎誨竟無功。聖門終古多狂簡。不識何人是互童。聖貌深嚴仰閟宮。鱗鱗膠序接西東。圓冠矩屨靑衿子。博帶褒衣白首翁。佔畢呻吟寧費日。張皇補苴竟多功。如予短拙叨承乏。頭腦雖冬亦自烘。</text>
<title>遇澇</title>,<text>橫流江海曾嫌溢。暴富池塘爲戒盈。天意人心難自料。耕時欲雨艾時晴。</text>
<title>淵明歸去圖</title>,<text>依稀三徑羲煕中。今日歸來一笑同。報道春風五柳絮。莫敎飛落寄奴叢。</text>
<title>伯牙峩洋圖</title>,<text>流水高山合自然。道存目擊不言傳。世人豈識知音處。不在焦桐不在絃。</text>
<title>謝辛庚兄送朱李</title>,<text>朱李佳無敵。瓊漿味自甜。君無鑽核意。我避整冠嫌。</text>
<title>用三翁字韻。錄奉洪兼司成。九首</title>,<text>小小托契南陽翁。呼我少年謫仙翁。相對樽前笑拍手。黑髮翁皆白髮翁。我本起家田舍翁。談經長愧囁嚅翁。同僚喜得斯文老。人比紫陽無極翁。烏臺承乏何物翁。緘口無言如艾翁。頗愧期期周御史。何心更學蜜翁翁。欲問海上狎鷗翁。亦有避世紫芝翁。明朝拂袖我亦去。不是溪翁卽山翁。壺中橘中皆有翁。何樂復得如兩翁。囊中亦有飡玉法。何不學仙爲病翁。文章大家是涪翁。今日繼躅無乃翁。老物何曾具眼者。評點會學劉辰翁。六一居士號醉翁。文章出自昌黎翁。功名事業少前輩。後身亦有燕幕翁。時人。號洪公燕幕翁。處世無如彭澤翁。去作松菊主人翁。畢竟得失齊物論。會當往問南華翁。有非翁對無是翁。是是非非翁若翁。世間萬事一戲劇。造物兒耶造化翁。</text>
<title>奉寄吳同隣</title>,<text>泥途困騎馬。積雨幾時乾。歲月熟羊胛。功名呑鼠肝。高人欺俗客。隱士傲臺官。每欲相尋訪。其如白眼看。</text>
<title>睡起縱筆</title>,<text>東華黃塵萬丈强。我有白髮爭低昂。衫袖龍鍾帽如屋。馬背盡骨晨昏忙。悔不歸田計已早。昨夢還家縱幽討。門前白水潤於酥。樓外靑山淨如掃。</text>
<title>晩涼</title>,<text>粼粼槐影漾寒池。紅藕香涵笑語時。卧納晩涼伸小脚。葛冠全勝豸冠危。</text>
<title>奉寄姜景醇判書 三首</title>,<text>名將由來出大儒。一身雙美到君無。龍韜虎略名司馬。金匱玉堂筆董孤。經幄從容資啓沃。明廷賡載靄都兪。十年依舊臺中栢。噤口無聲愧老烏。往事鸞坡歲月深。相逢却怕雪盈簪。詞頭猶記葫蘆樣。卷裏長留芍藥吟。勳業至今攀驥尾。聲名當日謝牛心。莫言天下無知己。流水高山自有琴。不爲後生學染髭。故人樽酒喜追隨。平生知我有鮑叔。到處逢人說項斯。菡萏池塘風軟軟。葡萄院落雨絲絲。頗嫌白日流光短。挑盡閑燈細話詩。</text>
<title>苦雨嘆。枕上作。</title>,<text>苦雨嘆苦雨嘆。我嘆苦雨何時乾。今年大雨去年同。白浪拍拍連長空。江翻海溢憂懷襄。丘陵變作魚龍鄕。平田渺渺禾稼多。祇今露骨爲白少。去年害稼民未粒。死者相枕生者泣。今年害稼一至此。民靡孑遺而後止。雨勢相續如翻盆。終日厭聽通宵聞。我無籌策誅蛟龍。拔劍斫几空搥胷。空搥胷何可得。晨鷄無聲雨復作。</text>
<title>林塘卽事</title>,<text>炎蒸無處避。獨坐面庭陰。急雨損紅藕。晴雲呈碧岑。苔痕侵屐齒。竹影落琴心。老病交遊少。濁醪時獨斟。</text>
<title>久雨廵園。悵然有作。</title>,<text>屐齒斑斑印淺泥。短筇閑步小園西。廵來無復前年興。久雨殘蔬不掩畦。</text>
<title>再用前韻。答洪司成。五首</title>,<text>休將往事惱閑翁。猶記風流雪月中。金地山河銀色界。珠林樓閣水精宮。親明零落將衰白。身世犇忙尙軟紅。頗喜淡交淸似水。唯餘詩思藹春空。不分成均講席同。斯文重望盛推翁。桓榮有講逢非晩。韓愈於師說至公。道統流傳千載後。英材涵養百年中。不才幸値文明際。奎壁曾聞聚井東。乾坤萬物自纖洪。生育無非造化功。人物孔顏陶鑄後。詩書廉洛範圍中。鄒賢自任排楊子。宣聖還容進互童。萬古斯文期不墮。不知傳道屬誰翁。平生心事愧雷同。萬古知音只此翁。壯志南鵬鯤已化。高才北驥馬皆空。乾坤日月依黃道。薇盖星辰拱紫宮。自顧聲名非涑水。何曾姓字到兒童。少年才調建章宮。晩節光陰水自東。處世無如張酒酒。論詩莫學蜜翁翁。聖朝誰數狂踈客。昭代曾微細碎功。萬事敢求溫飽外。瓦盆濁酒煖如烘。</text>
<title>曉起池漲有作</title>,<text>爲憐荷沼護新堤。暴雨通宵意自迷。且問水高今幾尺。家僮走報與蒲齊。</text>
<title>蓮塘卽事</title>,<text>池面澄澄玉鏡寒。紅香綠影拂輕闌。雨奇晴好知誰領。喚作西湖十頃看。</text>
<title>謝安同隣送靑芹白葱</title>,<text>蔬食甘吾分。膏梁不自謀。芹靑宜病口。葱白愈風頭。細功調甜醬。閑烹揉滑油。平生聊自足。何羨鯖五侯。</text>
<title>詠書帶草</title>,<text>笑汝書帶草。何曾一字知。似我竊虛名。相對頗相宜。</text>
<title>二用前韻。答洪司成。五首</title>,<text>如余矍鑠已成翁。白髮頻添曉鏡中。縱有頑軀非木石。慙無妙律合商宮。深杯引處俄浮白。高燭燒時幾剪紅。邂逅眞成文字飮。何須咄咄坐書空。樽酒逢塲一粲同。兩人相對已衰翁。世間無計紅顏駐。天下深知白髮公。付與光陰詩卷裏。儘敎芳臭簡編中。長官承乏慙非分。文敎如今盛海東。聖澤無私雨露洪。優游昭代策何功。江山三昧詩三上。天地一閑酒一中。細字蠅頭嗟眼暗。破巾烏角愧頭童。功名自顧封留足。歸去終當學釣翁。今年天氣去年同。獨坐無言一病翁。積雨浪浪穿破屋。驚濤拍拍浸長空。經旬移病關柴戶。多日趍朝阻蘂宮。時憶高陽酒徒在。後生今復謝終童。回首田園一畝宮。十年名宦走西東。神工已謝屠牛坦。世事須論失馬翁。名敎由來多樂地。乾坤自古乏全功。滿䆫風雨人來少。古篆燒香火尙洪。</text>
<title>夢覺有作</title>,<text>家在廣陵江水明。風吹一拖古垣城。忽回枕上還鄕夢。雨滴芭蕉夜五更。</text>
<title>卽事</title>,<text>胷中襞積幾般事。世事盤根無斷時。捫虱靑山坐無語。小風顫帽吹復吹。</text>
<title>曉起</title>,<text>連旬苦雨放朝參。鷄正三呼睡正酣。小妾不知衙早晩。曉䆫初起熨朝衫。</text>
<title>掩門</title>,<text>十丈泥深晝掩門。一䆫風雨正昏昏。黃梅落盡紅蕖瘦。鐵鑄精神亦斷魂。</text>
<title>雨中。寄一菴，萬德兩上人。</title>,<text>上人昔在津寬山。石徑犖确連松關。香茶軟泡慰我行。白幭靑鞋時徑還。上人今在興天寺。蒲團竹扇邀我至。時我屭奰紅塵中。何曾側榻容鼾睡。萬德長老舊相從。結社早擬陶惠蹤。佛岩山中曾卜地。奈不謝此塵緣濃。長安六月雨浪浪。平地水深三尺强。相思一夜燈花落。兩師正在興天房。</text>
<title>寄金僉樞 石山。居振威村墅。</title>,<text>從來軒冕誤人多。雙鬢龍鍾可奈何。羨殺山林眞宰相。靑雲逈隔白鷗波。十年長愧北山文。悵望田園幾斷魂。知子惠菘眞有意。種來看得長兒孫。</text>
<title>以病辭大司憲。不允。</title>,<text>自有踈狂態。都無諫諍姿。事將時共變。病與老相隨。投散甘吾分。包容荷聖慈。悠悠慙物議。細和伐檀詩。</text>
<title>再用前韻。答姜景醇判書。</title>,<text>門閥菁川世有儒。箕裘勳業古應無。傳家玉樹思安石。歸院金蓮憶令狐。劍履幾時紆漢寵。笙鏞多日荷虞兪。如予鄙拙慙攀附。始信人情屋上烏。兩榜肩磨分已深。當時佳會盍明簪。衰遲無復靑春事。珍重難酬白雪唫。臺閣瞢騰連歲夢。江湖辜負十年心。何當更約西湖上。君作梅荒我抱琴。甲枝天上摘如髭。萬里靑雲脚底隨。步武看君眞若此。頭顱知我政如斯。董戎今見六花陣。演誥曾看五色絲。制作盛朝追大雅。憑君欲賦穆如詩。</text>
<title>芙蓉</title>,<text>芙蓉生小水。水淺不堪揭。採之豈不難。却恐傷根蔕。今朝積雨霽。顏色增美麗。迢迢若耶溪。採採邈誰繼。兩脚鼓板扉。聊以代鼓枻。</text>
<title>三用前韻。答姜景醇判書。</title>,<text>納納乾坤一腐儒。自知如蟹已膓無。飛難有翼追黃鵠。價不同裘集白狐。四海虛名孔文擧。一生拙手梅聖兪。老病孤寒眞自笑。可憐六歲只童烏。瘦面崢嶸病骨深。百年身世誤朝簪。匡郞上踈亦云老。楊子解嘲空苦唫。白髮已羞簪筆寵。靑山曾識掛冠心。秋風已動蓴鱸夢。明日歸舟載酒琴。曉攬靑銅鑷二髭。居然悲喜兩相隨。一生知足思榮啓。萬事當頭鑑李斯。歸興狂於綠楊絮。閑愁密似黃繭絲。誰知杜老思君意。一飮區區不癈詩。</text>
<title>積雨</title>,<text>積雨頑生脚。新晴快在心。年衰唯信杖。髮短不盈簪。花草幽蹊靜。茄瓜小圃深。田園空歲月。松竹入長吟。</text>
<title>次韻李次公見和 四首</title>,<text>槿花籬落映淸溝。門外雙溪碧玉流。夢裏還家歸不得。一江烟雨滿漁舟。昨夜南塘水拍堤。飛來翠鳥已心迷。雨餘所得能多少。點檢園筠與屋齊。久雨簾櫳燕子寒。殘紅無數撲雕闌。慇懃好種庭前菊。留待秋香晩節看。到得看詩眼孔明。持杯自可破愁城。邇來廢酒詩兼廢。挑盡閑燈月四更。</text>
<title>記六月二十八日夢</title>,<text>我夢神人試祕術。快手鍊得靑黑鐵。長作利劍編作甲。須臾變化如霹靂。手提我耳挈我面。好語一一陳歷歷。曰我身長三丈高。說得姓名最明白。萬靈護衛呵不祥。明神所惠心默識。我拜稽首謝神人。錫我百年兼百福。</text>
<title>李次公。用僕贈一菴專上人詩韻題寄。次韻。五首</title>,<text>病餘顏面異前時。時攬靑銅鑷白髭。小妾相看拍手笑。翁衰無奈坐耽詩。古篆香烟學細雲。一簾淸雨退炎焚。世事筭來無上策。低頭細讀北山文。朝來爽氣滿西山。半頂烏紗倚小闌。山色悠悠似我意。也宜拄笏盡情看。綠槐風靜影沈沈。淸簟踈簾暑不侵。欲夢江南成蹔睡。小鶯啼破故園心。僧來聯句客來棋。閑裏光陰不恨遲。老病事多不如意。人生名宦果何爲。</text>
<title>聞從兄秦參議有經下世。是僕甲子同年也。</title>,<text>悠悠百歲似風狂。五袠居然兩鬢霜。一榜親朋皆鬼錄。滿朝昆弟半仙鄕。今春屢得音書喜。此日翻懷紼翣傷。南向幾回聲痛哭。那堪落月滿空梁。</text>
<title>卽事</title>,<text>藤牀竹簟曲欄邊。懶閱殘編枕肘眠。何處紋楸送飛雹。一聲驚破睡鄕天。</text>
<title>病中書懷。奉寄牛溪李姨兄。</title>,<text>臺務如雲病不堪。一簾淸雨睡初酣。百年身世龜藏六。萬古人情狙怒三。白鳥蹉𧿶多日夢。靑燈牢落十年談。牛溪漁艇秋波滑。好在蓴鱸滿意探。</text>
<title>偶唫</title>,<text>茆簷將落日。僻巷少人過。風定鳥藏樹。波恬魚動荷。踈簾山色滿。老壁雨痕多。雅興憑誰遣。詩成信口哦。</text>
<title>再用前韻</title>,<text>花妥風初靜。池明雨更過。玉聲敲亂竹。扇影撼圓荷。籬菊移初晩。庭莎剪復多。一杯聊自樂。五字爲誰哦。</text>
<title>三用前韻</title>,<text>事本從頭起。年曾瞥眼過。節高憐苦竹。香歇慨殘荷。池淺觀魚易。簷虛得月多。消盈知物化。空復費吟哦。</text>
<title>四用前韻</title>,<text>功名身外事。歲月夢中過。擬欲栽桃李。何須製芰荷。効何曾一得。學已愧三多。老境安排法。無心袖手哦。</text>
<title>五用前韻</title>,<text>自有居瓢樂。人無載酒過。微風颺靑柳。急雨鳴綠荷。瘦腹圍新减。衰髯鑷更多。看書能引睡。除却此唫哦。</text>
<title>以病不赴臺者數旬。戲作。</title>,<text>烏臺承乏分非宜。時或狂言解客頤。獬自觸邪非識字。鶻能擊物是良知。椒雖合口口應辣。鳳不長鳴鳴更奇。病未趍衙增慷慨。傍人莫笑上書遲。</text>
<title>題學一詩卷</title>,<text>從來萬法皆歸一。珍重千峯爲指南。要識當頭在何處。師乎著眼七斤衫。</text>
<title>寄隣兄吳丈</title>,<text>去年耆伯騎鯨去。今日叔衡駕鶴歸。只有西隣吳長老。相逢話舊淚霑衣。</text>
<title>次韻吳丈見寄詩韻</title>,<text>吳公吳公眞可人。早歲投紱爲逸民。年來宦海多風波。獨自明哲能保身。牙籤萬軸書滿屋。甕裏盎盎長靑春。人言城市有巢許。復道名敎藏潛倫。香山九老行可圖。屈子蘭佩非所紉。東隣樗老鬢如絲。詩狂往往能相親。欲把靑銅照肝膽。百年萬事一笑新。</text>
<title>立秋</title>,<text>過眼跳丸日。驚心落葉秋。家貧猶足樂。官盛亦窮愁。已坐簪纓累。都緣口腹謀。田園祗攪興。天地入搔頭。</text>
<title>次韻金僉樞 石山 寄詩。兼送新粒。</title>,<text>秋入江村興味多。有田不去可如何。寄來得見長腰粒。軟飯香炊滑似波。十年歸夢繞江村。白首臺端坐舞文。誰識田家眞樂在。鶴曾生子犢添孫。</text>
<title>蓮塘對客小酌</title>,<text>獨愛寒塘淨。俄逢好客過。爲呼聖人酒。相對君子花。紫鯉或翻藻。翠禽時浴波。晩涼涵笑語。半頂岸烏紗。</text>
<title>讀漢史</title>,<text>鹿失悲黃犬。龍飛斷白蛇。靑鸞來漢殿。紫燕啄皇家。金馬嗟安在。銅駝恨轉加。曹瞞是何物。天地已分瓜。</text>
<title>本府齊坐。以病不參。三首</title>,<text>烏府重來飽鬼參。含糊立仗已多慙。彈章時或孚公論。準擬前賢作指南。諸公直氣正稜稜。志切澄淸更糾繩。頭上多慙簪白筆。鷹揚鶻擊果何能。臺栢蒼蒼凜似霜。狂言欲發愧烘堂。生薑漸辣生梨脆。衮衮相逢侍御郞。</text>
<title>禮曹六郞藏魚洞稧飮圖</title>,<text>天上六符皆文星。鍾奇孕秀儲英靈。一時來作人間祥。南宮淸絶同爲郞。兩手抉得天潢來。文章粲爛光昭回。南宮於序爲春官。制作禮樂明朝端。古說員外瑞錦窠。雄筆照映金盤陁。朝廷有道好靑春。大平無事多暇辰。蘭亭稧飮知幾年。羽觴流水今依然。藏魚寺前山似拭。遮日巖邊草如織。金樽白日開懽娛。長鯨吸盡滄溟枯。少年行樂當及時。丈夫功名寧得遲。送君衮衮上臺閣。白頭故人揩病目。</text>
<title>題茂松府院君尹公所藏大明奉使金大僕湜所畫十疊屛風 十首</title>,<text>梅花遜盡羣花獨後開。廵簷索笑幾徘佪。看看已被幽香惱。次第調羹入手來。雪竹生來直氣已凌雲。所性何曾曲處存。知有歲寒同調在。茂松高處又逢君。雜草無名小草滿幽蹊。隨意無人綠更齊。不用池塘費春夢。却來屛上看新題。葡萄誰敎引蔓走龍鬚。復綴眠驪頷下珠。馬乳分明堪手摘。不知能解渴膓無。折竹莫怨狂風吹折枝。夜來添箇籜龍兒。堂堂已抱干霄志。大節分明天下知。竹檀欒愛此兩三梢。復見生孫已錦苞。昨夜春風能起蟄。請君來看化龍蛟。石菖蒲丹丘何處種靈蒲。九節如龍絡石癯。百歲頹齡如可制。圭刀能復乞吾無。蘭光風轉轉泛崇時。淸露增霑九畹滋。馨德已爲人所採。遺芳遺臭可前知。靑山白雲尖靴矮帽愧龍鍾。宦興都銷歸興濃。悵望江南是何處。白雲擎出兩三峯。松蟠根瘦幹歲年深。聳壑昂霄只此心。却怕狂風渾落子。旋來屛上起龍唫。</text>
<title>秦參議叔衡挽詞</title>,<text>曾同耆伯出東城。箭串郊頭送叔衡。耆伯去年還夢蝶。叔衡今日又騎鯨。星辰落落悲親舊。秋鴈依依失弟兄。那識東城是死別。竹溪南望淚傷情。</text>
<title>送仲息上人遊楓岳。仍之五臺山。</title>,<text>師行何處非靑山。行處白雲相與閑。踏盡莓苔石徑滑。也逢一笑開蒼顏。五臺山接金剛山。白雲滿地猿鶴閑。參遍歸來一相見。呵呵拍手能破顏。宦遊馬骨高於山。百歲一日都無閑。憂爾東西與南北。愧余未洗紅塵顏。</text>
<title>謝李村老寄美梨 名訥</title>,<text>香梨肥軟更含消。京市今年價自高。珍重故人頻寄送。嚼來轉覺舌翻濤。</text>
<title>雪岑來求詩</title>,<text>聞說鷄林筍蕨肥。年來不復送師歸。煩師莫近人間住。久近人間惹是非。雨入山中水正肥。人間流入不還歸。山僧不似山中水。萬事人間無是非。</text>
<title>仁山府院君洪相公。允成 奉使翰天。陳內朝鑑。有送別詩幷序。使還。鄭河東，鄭蓬原，申高寧，崔寧城諸相公。皆有和詩。僕亦奉和。六首</title>,<text>英雄遭遇本多奇。一謁光陵受聖知。纔見靑雲起平地。旋扶紅日出咸池。奇謀帷幄良平得。大業經綸魏丙期。麟閣策勳誰第一。堂堂文彩盖當時。功名將相笑談中。黑髮釣衡少似公。上國揔知賢宰相。遠人爭說舊南宮。黃扉事業規模壯。紫塞風雲氣勢雄。出入多時紆睿想。姓名知已到兒童。間氣乾坤挺世英。文星曾與將星明。謫仙才調三千首。小范胸韜十萬兵。雨露金甌尊上府。山河鐵券屹長城。三朝翊亮扶元氣。陶鑄生靈見大平。重來穩步坐三台。奉使明廷屬大才。天襯燕山擎表入。雲開鳳闕侍朝回。海東人物驚中國。天下聲名照後來。內翰文章褒盛美。已敎名姓動瀛萊。傾海堂高揭繡簾。金樽日敞酒頻添。長鯨吸盡滄溟倒。浮蟻渾承雨露涵。雅興東山能自鏗。風流北海頗相兼。地靈人傑如公在。文物升平入勝談。春官三載忝僚儕。禮數從容笑語開。夏日畏兼冬日愛。小巫還謁大巫來。深堂幾得厭厭飮。劇醉仍敎緩緩回。攀附龍門眞不分。至今東閣許追陪。</text>
<title>八月十二日。入直忠勳府。</title>,<text>入直持靑被。宸居近紫樓。風聲連上苑。月色欲中秋。聖澤深難報。虛名老可休。悠悠渾不寐。坐待報鷄籌。</text>
<title>向曉驟雨。用前韻。</title>,<text>陰雲轉侵曉。驟雨急經樓。颯颯頭曾雪。淒淒骨亦秋。多時霑渙汗。何日許歸休。已乏經邦手。爲臺已拙籌。</text>
<title>種欝金草於庭除。秋來。莖葉茂盛。可愛。</title>,<text>後庭曾種欝金香。葉大芭蕉子大薑。到得秋來尤可愛。沈沈翠影拂簷長。</text>
<title>八月十三日夜雨 二首</title>,<text>蕭蕭晩雨弄淸秋。欹枕通宵聽不休。我比杜陵愁更大。紛紜臺務揔成愁。攬鏡深悲兩鬢秋。功名奔走幾時休。悠悠又起田園想。艾欲祈晴自在愁。</text>
<title>送誼上人還水多寺</title>,<text>曾聞水多寺。今復送高禪。僧錫住無住。祖燈傳不傳。珠林閑世界。金地好山川。倘可相尋訪。三生結穗烟。</text>
<title>幽屛</title>,<text>功名汨沒餘。幸此事幽屛。隱几文字間。花草生晝暝。聊得此身閑。亦復此心靜。庶可開昏煩。健倒一椀茗。秋雨忽西來。衣裳覺淒冷。反觀我靈臺。萬古長耿耿。</text>
<title>謝同年金經歷 孟 送瓜二百顆 四首</title>,<text>奔走功名兩鬢華。靴尖綻盡帽簷斜。多君早得田園興。何處靑門不可瓜。秋風昨夜入柴扉。已向黃臺摘更稀。珍重故人分惠意。故園歸思重依依。滿眼新瓜碧玉香。甜於崖蜜冷於霜。十年長抱文園渴。嚼破渾能沃熱膓。爲君長詠北山移。入谷鳴騶定幾時。世事功名嫌納履。悠悠歲月又瓜期。</text>
<title>送李參判 克墩 朝天 二首</title>,<text>大闢明堂洞入䆫。百年文敎洽東邦。聖辰更値虹流渚。使節初經鴨綠江。薊北秋山隨去馬。遼東曉雨濕行幢。誦詩專對眞能事。聲價曾踰白璧雙。憶曾躍馬過幷幽。老病如今白了頭。孤竹國前山自峻。黃金臺下水長流。會同得覩雙龍闕。才調深慙五鳳樓。燕市幾回沽酒醉。送君情况更悠悠。</text>
<title>尹淡臾。寄蘭竹畫簇二幅。</title>,<text>淸風孤竹傳。落日澧蘭辭。珍重故人意。秋來多所思。</text>
<title>聞鄭醴泉 宗周 下世。痛悼有作。</title>,<text>中年君已病纏身。蹭蹬功名已後人。廬毋三年增慘慽。叩盆當日損精神。沈痾轉劇嗟何及。大夢俄驚事已塵。惆悵慇懃無復叙。龍城南望淚霑巾。</text>
<title>尹參贊向。出按江原道。成獨谷，李騎牛以下諸公。有詩。計今六十餘年。外孫江華府使申公。裝潢爲軸。求詩薦紳間。爲題四十字。</title>,<text>坡平推閥閱。參贊仰儀形。北闕承恩露。東關耀使星。簪纓傾餞別。詩什動英靈。宅相當朝俊。家聲繼德馨。</text>
<title>寄慶尙道鄭監司</title>,<text>如何臺務日紛然。碌碌因人我自憐。萬事到頭聊復尒。祗堪長笑不堪傳。</text>
<title>寄具牧使大丘村墅 信忠</title>,<text>悵望家山那箇邊。丹岩歸路夢相牽。雖無季子三間屋。只有蘇君二頃田。我獨空唫懷土賦。君今先詠卜居篇。何當乞骨還鄕去。同醉琴湖月滿船。</text>
<title>送行上人遊香山</title>,<text>訪道年來飽遠遊。打包行色冷於秋。香山白接雲山去。浿水靑連薩水流。到處禪師稱虎背。誰知尊者是蛇喉。他時參遍歸來後。好借金篦刮膜不。</text>
<title>自哂</title>,<text>已足胡爲不知足。到頭未必勝當頭。人言老物三宜去。自識平生四可休。轉燭光陰眞閃閃。吹竽身世亦悠悠。投閑置散誠吾分。獨有何顏謾滯留。</text>
<title>偶作</title>,<text>栢府衙初罷。茅亭坐獨吟。分明方寸地。端的古人心。雖作焚岡玉。慙爲繞指金。淸宵渾不寐。纖月落風林。</text>
<title>又用前韻</title>,<text>補闕眞難事。彈章費苦吟。行非孚國論。動已忤人心。一黜曾慙馬。三緘不學金。空懷少年事。虛譽滿詞林。</text>
<title>又用前韻 二首</title>,<text>簪紱誤人事。江山動客吟。淸貧空到骨。閑適不如心。竹踈千竿玉。江春萬頃金。家山頻入夢。倦鳥已投林。漸覺秋宵永。閑共蟋蟀吟。蹉跎今日事。偃蹇百年心。三刖何須壁。四知自有金。靑銅怕相照。白髮欝如林。</text>
<title>絶句</title>,<text>薄雲含雨過寒塘。枕簟淒淒逗晩涼。客子不來人政靜。也宜燒燭引杯長。</text>
<title>僧雪岑來訪</title>,<text>岑也久相識。頻來訪小堂。顚詩似老漢。嗜酒如渴羌。竹葉晩增翠。菊花秋更香。怜渠多善幻。談笑亦逢塲。</text>
<title>成均館正錄。來告九月九日都會。</title>,<text>百年文敎已栽培。都試年年九日開。滿座斯文皆藻鑑。一庭多士捴英材。鍊金自古稱高選。穿葉何人是俊才。承乏胄庠慙不分。每忻佳會忝同陪。</text>
<title>寄趙提學村墅</title>,<text>功名汨沒白吾頭。落日思君更倚樓。我自不歸歸便得。廣津烟雨滿漁舟。白簡皀囊憂亦足。紫蝦黃蟹樂應眞。山林朝市由來隔。惆悵當年未去人。</text>
<title>家眷向廣津村舍。拘於職事。未去。悵然有作。</title>,<text>夢村村舍小於蝸。我送卿卿思若何。園圃已收梨栗足。江湖復喜蟹魚多。揚帆入浦多時夢。著屐登山幾日過。頭上豸冠能誤我。蒪鱸已負又黃花。</text>
<title>憶福慶隨母歸夢村</title>,<text>不見今三日。相思倍十年。鍾情因我老。發願望渠賢。江上有茅屋。山中多石田。傅家唯此物。準擬作靑氊。</text>
<title>復用前韻。寄吳丈。</title>,<text>天生萬物靈者人。聖賢有意橫目民。達則行之窮則藏。出處豈不由吾身。先生早年屣功名。杜門不出三十春。滔滔世上迷乾沒。似君高義超等倫。四佳老人走塵土。兩鬢雪白紛如紉。踈狂故態今猶存。與世齟齬無相親。明朝訪君作重九。白酒已熟黃花新。</text>
<title>雪岑爲山上人。索賦山中四時景。大醉。走書四十字以贈。</title>,<text>山中四時樂。山也心自知。花與鳥相悅。水從雲共遅。秋深過鴈後。夜永燒芋時。萬古一彈指。流光眞若玆。</text>
<title>高靈府院君申領相孫子三人。同中進士漢城試第一，第二，第三。詩以爲賀。</title>,<text>三顆聯珠叔仲昆。一時榜上策奇勳。傍人若問渠家世。上黨高陽內外孫。</text>
<title>送一菴歸海州。又遊江華。</title>,<text>上人今復事西遊。西海邊頭去路悠。鵠嶺萬松將落日。首陽孤竹又淸秋。白雲幾訪前朝寺。明月閑登古驛樓。隻眼江湖遍行脚。江都何處泊孤舟。</text>
<title>送梁中樞 順石 出尹慶州 四首</title>,<text>出尹東都廟議僉。金章紫綬映行幨。西關蔽芾人爭慕。南郡循良我已占。政以猛寬惟可濟。才於文武自能兼。河中借寇終難得。殷鼎應須傅說鹽。人言刺史古諸侯。何况鷄林是大州。人物繁華猶故國。江山佳麗自淸遊。靑娥皓齒圍歌席。紅燭絳紗擁畫樓。戟寢凝香晝無事。習池來往亦風流。白髮吾今戀舊遊。少年行樂夢悠悠。瞻星臺老山猶在。半月城空水自流。舞罷黃郞思往事。吹殘玉笛惹新愁。倚風樓上曾題詠。讀記讀詩憶我不。慈仁縣裏有先墳。榟樹靑靑鎖老雲。何日焚黃能上塚。此時浮白更逢君。政聲龔召尋前史。人物朱陳想古村。我有亡兄妻子在。長因地主謝殷勤。</text>
<title>寄李僉樞靈光村墅 名由義</title>,<text>盤中歸已早。渭北苦相思。未作退之序。長吟工部詩。曾逢賢嗣至。爲報好音知。白首爲名累。投冠愧自遅。</text>
<title>秋晴</title>,<text>九月非佳雨。快晴雨亦宜。高樓涵夕景。層樹戰涼颸。風霜催秋日。田園未去時。黃花祗攪我。響屧過東籬。</text>
<title>社後三日</title>,<text>裌衣扶曉坐。茆屋淨朝暉。側榻容猫睡。開簾餞燕歸。黃花計已熟。白鳥盟政違。多少胸中策。不如去拂衣。</text>
<title>花川君權公。瑊 晩生子。詩以爲賀。</title>,<text>充閭佳慶入懸弧。掌上方看五色珠。我以暮年愛䑛犢。知君此日喜生雛。鳳獜爲瑞何嫌晩。豚犬雖微却勝無。湯餠何人能赴賀。錦繃閑弄孟光俱。元白無兒世共悲。晩年堪喜各生兒。神駒有種姿應異。老蚌生珠價倍奇。已識家門曾有慶。莫言天道却無知。如君與我眞同調。戲續雪山海果詩。</text>
<title>又聞花川。焚黃于光山先瑩。詩以爲別。</title>,<text>鐵券封君到峻班。承恩上塚向光山。先靈已感焚黃去。古老爭誇衣錦還。須信邦家敦孝理。好從鄕里展懽顏。甄城老尹如相問。道我重臺鬢已班。</text>
<title>奉答江原朴監司</title>,<text>題跋曾相寄。垂書慰所思。關東頻悵望。渭北苦吟詩。</text>
<title>次韻吉城金太守 二首○甲訥</title>,<text>江山渺渺抄秋時。千里書回慰所思。昨又商山消息到。北堂無恙報君知。異政曾聞同渤海。淸詩亦復逼蘇州。行看闕下徵黃至。那得河中借寇留。</text>
<title>又酬吉城金太守 二首</title>,<text>北望關河道路賖。秋風獨有鴈南多。靑衫作吏君休怪。白首爲臺我自嗟。鐵嶺迢迢連黑水。玉關渺渺接黃沙。爲州亦復籌邊策。少壯非勤奈老何。年來邊塞息兵戎。鈴閣鳴琴樂在中。已使䧺文能去鱷。况看妙筆欲騰龍。臨民有道宜存恕。處物無私只在公。老我一生何事業。虛名自愧坐雕虫。</text>
<title>謝村人送芹子</title>,<text>秋芹人說敵膏梁。野老情深寄草堂。我欲九重仍獻進。區區此意耿難忘。</text>
<title>扈從盤松亭親閱</title>,<text>雲幕高張接上蒼。翠華影裏赭袍光。旌旗高下龍蛟動。士卒精䧺虎豹强。躍馬打毬能逐電。張侯射鵠妙穿楊。重瞳親閱天顏近。催賜黃封雨露香。</text>
<title>有贈雙鴈者</title>,<text>野人贈雙鴈。剪趐放前塘。得水偏相喜。思雲可得忘。雖無繒繳患。已被羽毛傷。遣送寧無日。前程萬里長。</text>
<title>秋日</title>,<text>劇官聊暇日。小室得幽栖。硯匣呼兒拭。書籤倩客題。霜催荷破傘。風攪竹喧溪。搖落深秋思。西隣正午鷄。</text>
<title>林塘</title>,<text>政坐爲官累。長懷未去愁。深園閑似野。別室小於舟。池水涵秋淨。塘林帶晩幽。無因三徑去。自擬五湖遊。</text>
<title>寄趙提學 秋 廣津別墅</title>,<text>聽得隣人說我鄕。今年荒似去年荒。醫瘡自剜心頭肉。救死誰傳肘後方。萊薺和羹甜有味。菘菁入粥軟生香。知君獨得渾家樂。白酒紅爐坐弄璋。</text>
<title>晩吟</title>,<text>散步林亭晩。移時倚短墻。長林分暝色。小水借明光。宿鳥驚新月。飛鴻帶遠霜。秋聲宜作賦。才調愧歐陽。</text>
<title>小圃</title>,<text>今年小圃學樊須。猶幸都城免納租。老莧曾收編馬齒。生薑新長斲龍鬚。芋能有子先供味。芥已生孫早入廚。十口禦冬眞得計。膏梁雖好不須圖。</text>
<title>靑山白雲圖</title>,<text>雲自天然白。山曾獨也靑。吾家在何處。隱隱見柴扃。</text>
<title>詠懷寄金侍御</title>,<text>憶昔爲臺不勝官。誤恩重到更何顏。朝廷有道淸無事。諫諍少姿老更頑。自識黔驢空技短。欲爲俊鶻亦才難。晴䆫坐和梅花賦。氷雪精神鐵石肝。</text>
<title>盆菊</title>,<text>黃花滿東籬。呼兒汲水滋。瓦盆移更好。茅屋對相宜。冷艶僧同賞。奇香蝶未知。南山詩不要。手摘泛金巵。</text>
<title>秋日獨坐</title>,<text>屋頭初日炫霜暉。瘦怯新寒却換衣。忍見綠荷和水冷。時看紅葉受風飛。靑山捫虱朝吟坐。白水盟鷗夜夢歸。不待淵明去來日。分明亦自悔前非。</text>
<title>園中菊花盛開。對月獨酌。有懷次公。三首</title>,<text>九月霜風吹弊衫。破紗短髮白毿毿。百年政値五十四。萬事無成百二三。自折黃花頭上揷。更有明月樽中涵。時敎小妾低聲唱。獨酌亦能成大酣。自酌一杯復一杯。擧杯問月月佳哉。極知黃花有妙色。莫曰白醪無奇才。俯仰乾坤耳生熱。浮沈身世心已灰。西風滿袖立於獨。猶有可人思不來。老不詩狂卽酒顚。只多天趣還自然。胷中何曾掛一事。天下亦知無百年。如此黃花可明月。自將白眼望靑天。明朝有意抱琴到。使我塵懷能痛湔。</text>
<title>搖落</title>,<text>搖落秋將晩。逍遙日抵年。藥方因病抄。花譜爲閑編。宦拙同頑石。家貧仰俸錢。長慙爲物役。身世要天全。</text>
<title>送文化李使君 文興</title>,<text>豸角峩冠日。牛刀試刃時。絃歌應有効。琴鶴自相隨。九月山前路。六年別後思。簿書多暇日。爲我酹檀祠。</text>
<title>洪同知 敬孫 病愈。詩以慰之。二首</title>,<text>知君氣味問何如。聞道秋深病漸除。石鼎剩餘新藥餌。棐牀雜置舊方書。淸羸尙復趨朝懶。愼重唯宜對客踈。獨有黃花不可負。相從直欲響藍輿。造物從來多戲劇。憎君矍鑠故沈緜。骨奇自可仙同調。道得何曾鬼乞憐。肺渴文園憑酒解。頭風工部寄詩痊。世間更有安心藥。惟靜惟閑可引年。</text>
<title>朝回</title>,<text>北闕朝參後。東門日上初。皀衣雙引路。白髮獨騎驢。早歲期三傑。殘年愧兩踈。還家何最樂。萬軸鄴侯書。</text>
<title>秋日</title>,<text>秋風策策紅葉飛。蓴老江南客未歸。憑闌目送南歸鴈。歸去應經我釣磯。</text>
<title>退衙</title>,<text>公事無多早退衙。西風吹顫鬢邊紗。曲闌閑立無人見。獨對東籬黃菊花。</text>
<title>秋日卽事</title>,<text>短日秋將盡。天高又落風。碧踈門外柳。紅逞水邊楓。江海孤飛鴈。乾坤一病翁。流光曾瞥眼。衮衮老英雄。</text>
<title>送李大司成 陸 榮親于槐山。兼簡家君。尊叔 墀 時爲槐山郡守。是我同庚也。二首</title>,<text>鐵城衮衮有兒孫。國子先生是狀元。報主已能遭盛際。榮親今復荷隆恩。南山獻壽期千歲。北海開樽凸十分。同甲故人能不喜。槐山回首思飛翻。君家詩禮是靑氊。滿眼千金直幾錢。天上麒麟曾有種。人間㹠大晩堪憐。錦衣今日龍頭貴。金榜明春鳳觜賢。老我不嫌爲座主。何妨此會設年年。</text>
<title>僧雪岑來訪。作詩求和。</title>,<text>紅葉高飛日欲西。僧來不語只詩題。一篇字字淸堪讀。可笑推敲二字迷。</text>
<title>秋思</title>,<text>秋日尋詩立小塘。藕花魂冷荻花香。西風吹盡江南夢。鴈字書空帶夕陽。</text>
<title>次韻李其益姨兄見寄 二首</title>,<text>百歲徒勞萬事非。功名太半與心違。牛溪何處君家在。白鳥滄波屬釣磯。魚婢每因賓客養。木奴長爲子孫栽。乃家盤谷靑氊在。肥土甘泉隔幾隈。</text>
<title>再用前韻</title>,<text>拙宦虛名惹是非。山林朝市兩依違。烏臺數朶庭前栢。不及牛溪一釣磯。蘭蓀庭下君多種。桃李門前我好裁。出處榮枯聊復尒。紅塵逈隔白雲隈。</text>
<title>奉送洪節度 伯涓 之鎭 四首</title>,<text>將門生將早箕裘。萬里靑雲得意秋。花縣憶曾留異績。柳營今復運良籌。氣雄虎旅三千隊。令肅龍驤萬斛舟。南顧君王寬聖慮。姓名從此入金甌。韓信旌旗謝眺篇。一身文武兩能全。談兵自可孫吳齒。報國端能衛霍肩。曾見黃堂絃有誦。今聞靑海箭無傳。麒麟閣上他時畫。不使聲名讓世賢。同甲情親自幼齡。如今五十四霜星。衰髯互將堪憐白。舊眼相逢不改靑。世上飽經多聚散。契中長嘆半凋零。共君晩節無他語。更竭忠誠答寵靈。黃花開處酒相斟。話盡平生古意深。金海繁華當日事。錦江遊眺此時心。紅旗黑槊君奇策。白髮烏紗我苦吟。若見槐山李太守。爲言同甲老侵尋。槐山太守李墀亦同甲</text>
<title>秋懷</title>,<text>天公造物本多猜。竹老荷殘柳亦衰。獨立西風成獨笑。黃花無數爲誰開。</text>
<title>奉送南陽趙使君 岷</title>,<text>宰出南陽去。恩從北闕頒。雖然得良吏。惜此辭近班。僉謀知選重。共理亦才難。所以慰別恨。離筵愧未攀。</text>
<title>望三角山</title>,<text>晩風無語立前簷。三角秋容露碧尖。憶昔小年讀書寺。雪䆫茶鼎月相兼。</text>
<title>秋晩 三首</title>,<text>落日孤亭上。晴秋一望中。蛛絲工絡壁。鴈字咄書空。遠岫呈尖碧。殘霞漏斷紅。行吟雙草屩。滿袖立西風。萬事皆身外。三秋在眼中。羣魚聚寒水。獨鳥過長空。嶺樹粘雲白。江流縷日紅。悲秋同楚客。策策滿庭風。歲月詩萹裏。園林杖屨中。長颸號樹盡。寒露入池空。髮自憂官白。顏非學道紅。故園思不去。誰借半帆風。</text>
<title>僧雪岑來訪</title>,<text>西風黃葉響空階。時有僧來慰病懷。世味椒辛徒自苦。禪談蔗境轉來佳。乾坤萬里烏藤杖。江海十年白草鞋。勇欲從師行脚去。可能於世外形骸。</text>
<title>林亭晩唫。次岑上人韻。</title>,<text>城市那無隱者家。林亭幽絶隔塵譁。年年爲種幾多樹。續續自開無數花。白蟻戰酣山雨至。黃蜂衙罷溪日斜。移時軟共高僧話。石鼎松聲送煮茶。</text>
<title>偶題 三首</title>,<text>老矣知天命。徒然愧地靈。知翁多矍鑠。有子豈寧馨。得句頭從白。求仙骨未靑。虛名政安用。靜坐讀黃庭。老可拋身世。閑宜養性靈。神交蘭有道。明德黍非馨。雲自尋常白。山曾邐迤靑。無心浮世事。馴雀啄中庭。未尋茆隱士。長愧草堂靈。桃李自能艶。菊蘭相代馨。聲名非赭白。圖像誤丹靑。入夜坐無寐。暉暉月可庭。</text>
<title>十月旣望。黃花滿開。明月政佳。獨酌有懷。</title>,<text>月色每向中秋奇。黃花自與重陽宜。今年中秋値雨來。今年重陽花未開。旣負中秋又重陽。我懷欝欝徒悲傷。今夕何夕十月中。黃花自與明月同。對月擧杯泛黃花。人生此樂知如何。君不見李白對月無此菊。陶潛對菊月不得。古今賢達尙不足。我何爲者兼所欲。問月問花如我無。年年此日莫相辜。我醉我歌我獨酌。黃花無數月不落。</text>
<title>朝坐</title>,<text>紙䆫朝日暈紅濤。宿醉猶存坐擁袍。病不趨朝仍告暇。梳餘短髮白刀騷。</text>
<title>送芮同樞 承錫 朝正 三首</title>,<text>十月風高霜葉黃。朝正使者攬裘忙。何曾刺語對妻子。已見利賓觀國光。鳳曆十年頒夏朔。麟經一月係春王。會同萬國三元節。五色雲中覲玉皇。憶曾擎表去朝天。往事如今十四年。海外人才少知者。朝中文物尙依然。周家文軌通蠻貊。禹貢輿圖罄幅員。嗟時未獻燕都賦。只得征西數百篇。子昔西京送我行。我今送子過西京。村童馬卒知名姓。土吏鄕官喜迓迎。浿江樽酒重遊興。遼野風霜遠別情。好待明春拚軟脚。上林高樹語流鸎。</text>
<title>齊坐仕罷</title>,<text>白衣門外喚申後。小吏庭中封樻時。監察鞠躬臺長出。誰知老憲鬢如絲。</text>
<title>夜雨</title>,<text>孤亭夜來雨。旣雨月還白。紙䆫俄報明。瓦溝有殘滴。</text>
<title>訪尹洪川幽居</title>,<text>公餘騎馬訪幽扃。相對繩牀坐小亭。佳菊自開依薜荔。盤松已老長茯苓。塵中歲月吾頭白。物外精神子骨靑。滿酌一杯論世事。集賢豪傑半彫零。</text>
<title>北風</title>,<text>北風昨夜撼危稍。葉盡分明露鳥巢。憶我山中有小屋。定應捲盡數重茅。</text>
<title>再用前韻。寄洪南陽。二首</title>,<text>落落南陽我不如。少年豪氣未全除。時從徐邈一中聖。不學退之三上書。共喜遭時昭代用。莫言多病故人踈。碧松亭下芹宮路。來往風流有竹輿。不見卧龍今數月。西風情思更緜緜。寄來詩句淸堪讀。病後容顏瘦可憐。莫嘆頭蓬秋更颯。似聞肘柳日能痊。何時訪我茅簷下。黃卷靑燈夜似年。</text>
<title>三用前韻。寄洪南陽。二首</title>,<text>十年多病渴相如。竊祿明時愧美除。已不詞頭修制誥。更無註脚讀詩書。功名老矣慙三傑。身世終然慕兩踈。樽酒斯文同晩節。大平氣象藹扶輿。日日秋風吹滿天。紬衣漸冷欲藏綿。愛鍾黃菊多生癖。味到白醪抵死憐。聲價漸低錢不直。詩疵疊出藥難痊。唯餘交道如君在。老去眞情倍少年。</text>
<title>將扈從豐壤離宮。忽患眩冒。擁衾危坐。有作。</title>,<text>時因講武幸離宮。侍從羣臣拜舞同。自愧老衰多宿疾。只憑藥餌効神功。旌旗拂日龍蛟動。鐵騎迷雲虎豹雄。欲獻長楊成小草。擁衾孤坐問天公。</text>
<title>邊宗簿 孝同 第。設戊午進士同年會。狀元申高靈以下諸相皆會。僕以臺官。且病未赴。詩以爲謝。</title>,<text>年來同榜曙星殘。遊宦東西會合難。今日畫堂眞勝宴。當時病客况淸官。靑娥正怕親烏府。黃菊應羞上豸冠。上相榮臨諸相會。風流伯仲盡情歡。</text>
<title>卽事</title>,<text>南北靑山捲小簾。日長無事卧前簷。晴光漸入貂裘暖。一片乾坤屬黑甜。</text>
<title>偶吟</title>,<text>天地悠悠一病翁。攬裘危坐小䆫中。人心姸醜何須鏡。世事施張自有弓。一字吟安髯半白。三杯飮罷頰微紅。歸心江海無窮盡。誰借孤帆萬里風。</text>
<title>四用前韻。寄洪南陽。二首</title>,<text>得失榮枯我自如。由來造物有乘除。袖中已草歸田賦。案上曾編種樹書。常遇熱官憂語冷。每逢佳士嘆才踈。一生伎倆唯鉛槧。堯舜君民愧子輿。昔日紅顏今白髮。始知老與病連緜。高飛長往眞難事。拙宦虛名捴可憐。長醉陶潛因菊興。沈痾韓愈得蓮痊。歲寒交道休相負。好待香山結社年。</text>
<title>卽事</title>,<text>庭空鵲頻噪。日落鷄欲栖。索飯憐癡子。催炊信老妻。爐紅燒木葉。羹碧洗芹泥。十月行將盡。黃花尙滿蹊。形癯同鶴老。性拙似鳩栖。未有經傳子。唯存瑟合妻。此心元匪石。長醉政如泥。時復廵園步。荒畦接小蹊。</text>
<title>五用前韻。寄洪南陽。二首</title>,<text>子有新詩錦不如。寄來驅我病消除。晴䆫好展高聲讀。拙藁添編細抄書。韓愈奫沄兼卓犖。稽君潦倒更麄踈。蠅攀驥尾慙非分。最識高名是德輿。老去心灰百不然。從敎雙鬢白於緜。嘔心自與世相忤。搖尾敢爲人所憐。道直如絃那可屈。詩窮有祟不堪痊。烏臺承乏何顏面。碌碌無成又一年。</text>
<title>夜唫</title>,<text>晩風吹雨又黃昏。悄悄幽懷坐掩門。萬木號怒天籟響。孤燈閴寂地爐溫。三間破屋蝸同小。十載高談虱獨捫。茶鼎松風時送響。一生風味渴文園。</text>
<title>六用前韻。寄洪南陽。二首</title>,<text>萬事初終漸不如。壯心應爲老驅除。已慙薇掖空焚草。復愧蘭臺少上書。物議由來重臺諫。朝廷誰更記頑踈。十年頭上重峩豸。誤被君恩寵得輿。小室焚香䙚細烟。紙䆫晴日暖黃綿。百年已覺雙毛改。一世何須衆目憐。花月作荒多日習。酒詩成癖幾時痊。半生已被功名誤。辜負鷗盟又十年。</text>
<title>杏村李文貞公。居正外高祖也。其嗣曾孫李僉樞。將玄陵御筆畫像及諡號以示之。有感。</title>,<text>鷲僧當日恣狐威。麟閣功臣已半非。淸讌傳神兼寫諡。如公終始史應稀。</text>
<title>七用前韻。寄洪南陽。二首</title>,<text>斯文氣脉近何如。忝長成均愧不除。國子未成進學解。諸生誰作請留書。範模人物功何有。陶鑄英雄術已踈。十載妨賢招衆謗。似君豪氣滿堪輿。重到栢臺料不然。簿書堆案亂如緜。烏飢枝上聲猶噤。馬立仗前默可憐。補衮才踈曾有闕。醫民術短竟何痊。聖朝無事封章少。持祿容身又二年。</text>
<title>八用前韻。寄洪南陽。二首</title>,<text>一室圖書淡掃如。時聞風葉響堦除。閑中細和淵明律。靜裏新楷孟頫書。世事極知方則止。人情長怪數斯踈。小䆫扶病無人訪。裹飯知誰是子輿。家貧坐客冷無氊。土堗蒲團暖勝緜。鼎裏還丹方未試。鏡中衰白鑷堪憐。退之文好窮能送。杜甫詩神瘧可痊。忙或得閑閑更妙。枕書高睡日如年。</text>
<title>卽事</title>,<text>晴䆫呵凍免毫尖。寫盡黃庭日轉簾。袖手孤吟成小坐。靜中風味淡於鹽。</text>
<title>九用前韻。寄洪南陽。二首</title>,<text>龍鍾身世老何如。破帽尖靴醜不除。麴老情深時頌德。錢兄交絶已成書。衰顏醉後紅猶著。短髮梳來白漸踈。晩節風流人莫問。相從閭閈有肩輿。矮䆫扶坐晩風顚。剪剪新寒入木緜。小妾點茶聊復興。癡兒索飯絶堪憐。窮愁子美憑詩遣。消渴文園仗酒痊。萬事自當知止足。百年如此送流年。</text>
<title>十用前韻。寄洪南陽。二首</title>,<text>心似孤僧髮不如。蒲團歲月坐消除。焚香羲易移時讀。洗手仙經課日書。濩落一身甘寂寞。經營十口大空踈。由來樂地皆名敎。果世何須學楚輿。幾年空費大官錢。補國曾知氣力緜。遺臭流芳皆細事。醉生夢死復誰憐。風塵面目能無愧。泉石膏肓竟不痊。報了聖恩當有日。碧松黃菊寄殘年。</text>
<title>偶吟</title>,<text>懶拙成何事。踈慵得自怡。鵶頭娃正小。犀角子全癡。獨坐靑氊穩。高眠白㲲宜。敲門無俗客。得句或神奇。</text>
<title>十一用前韻。寄洪南陽。</title>,<text>門巷蕭條野寺如。唯看馴雀啄庭除。眼昏厭見蠅頭字。手顫猶成鳥足書。紅葉受風飛更落。蒼筠隨地密還踈。晩年身世宜筇杖。詩復廵園喚小輿。冬寒料峭風滿天。瘦骨酸寒尙擁緜。兒已窺牛癡可愛。妾當換馬老堪憐。詩篇縱好居何補。酒盞頻踈病或痊。萬事當頭休料理。可將眠食送餘年。</text>
<title>醉後晩起</title>,<text>晴䆫已上三竿日。醉睡初殘四幅衾。爲倩小娃扶起坐。濁醪聊復解醒斟。</text>
<title>寄丹月朴察訪</title>,<text>歲月飛飛窘督郵。送迎南北幾時休。功名到處羊膓路。莫嘆馳驅易白頭。</text>
<title>扈從東郊</title>,<text>講武城東駕六龍。從官多少似雲從。羽林布野三千隊。獵騎圍郊數十重。日映旌旗連帳幕。風生鼓角撼巒峯。自慙獻賦無才調。催賜黃封雨露濃。</text>
<title>早朝</title>,<text>宵旰憂勤勵聖精。千官朝早趁鷄鳴。銀河耿耿連金闕。紫陌煌煌擁火城。待漏門前鸞響遠。齊班庭下鷺行明。三年頭上空峩豸。愧負蘭臺御史名。</text>
<title>聞琵琶</title>,<text>司馬靑衫盆浦泣。明妃紅袖塞天愁。我無今日愁兼泣。細聽絃聲不下樓。</text>
<title>製冠戲作</title>,<text>豸角奮無用。鹿皮新製看。只須元亮漉。不學貢公彈。</text>
<title>寄雪岑上人 二首</title>,<text>春山幽幽春雲濃。紫翠氤氳千百重。老樹回岩有鳥道。落花流水無人蹤。哀鵑晝叫裂蒼竹。閑鶴晩栖翻靑松。澗草岩蔬足時雨。道人昨夜鞭潭龍。靑山斗絶參可捫。石徑低回穿入雲。瀑布半空曉雪落。松風滿壑春濤喧。鱗鱗老樹蔭簾額。脉脉寒泉縈石根。山下行人汗如雨。樓臺六月驚心魂。</text>
<title>送一菴專上人遊嶺南 四首</title>,<text>西遊纔罷又南遊。甁錫孤蹤道里悠。竹嶺迢迢連月岳。花川渺渺接星州。頭流山下石樓月。首露國前金海秋。直到鷄林探勝景。黃龍寺古六鼇頭。打袍行色野裝輕。南北東西自在行。納納乾坤雙足繭。茫茫江海一身萍。道存面目參來得。詩已膏肓到處成。自哂平生卧遊者。年來髀肉如許生。長爲吾生獨冷咍。可能於世外形骸。人生行樂槐安國。宦路難危灎澦堆。白幭靑鞋空復興。紅塵烏帽自相猜。十年枉費江南夢。付與高師細討來。歲律蒼茫欲小春。嶺南何處無故人。丁寧方伯招邀數。多少州官問訊頻。勝地名區詩揔好。淸談軟話意還眞。歸來相對梅簷下。說盡江山齒自津。</text>
<title>戲寄平壤鄭監司 文炯</title>,<text>騎虎三年鬢欲絲。無心同賦碧團詩。何時浮碧樓前月。聽唱佳人江水辭。</text>
<title>十二用前韻。寄洪南陽。二首</title>,<text>虛名箕斗愧何如。竊祿多時近玉除。鑾殿早修黃紙誥。烏臺今上皀囊書。芹宮忝長顏何厚。藝苑掄材手已踈。不欲妨賢招物議。田園歸去有輕輿。行止悠悠歲月顚。長風吹盡雪飛綿。迂踈不合明時用。悃愊惟應故友憐。詩似孟郊寒更甚。傳如杜預癖難痊。白頭未熟靑山計。惆悵今年倍去年。</text>
<title>十三用前韻</title>,<text>南陽和氣玉溫如。使我昏襟頓解除。筆下犇騰三峽浪。胸中磊落五車書。少年膠漆情多厚。晩節松筠信不踈。更謝慇懃前日事。弊廬能復枉軒輿。往事南臺夢宛然。滿山晴雪玉聯緜。臨崖誓語尤堪笑。被酒眞情大可憐。我本思君詩屢寄。君今訪我病初痊。一樽相對雙靑眼。大平論談說少年。</text>
<title>十四用前韻</title>,<text>鼎鼎光陰瞥眼如。人情世態日消除。無心擬作三都賦。有意續編兩漢書。晩學唐詩猶澁癖。老楷晉字輒生踈。故園歸隱殘年計。萬矗靑山一竹輿。寒燈高枕夜無眠。幽思重重類楚綿。鶼蟨有情元自附。蚿蛇何事復相憐。酒兵易解愁城破。藥力能扶病骨痊。歲月悠悠頻攬鏡。宦情鄕思自年年。</text>
<title>十一月初九日夜。夢與一人。拜北斗七星者三四。一人曰。我是東方朔。覺而異之。詩以爲誌。</title>,<text>方朔千載人。音容不可追。夜夢與之遊。此理渺難知。維北有七星。衆星所拱之。異人同異星。瑞應諒無疑。北斗酌元氣。以之成四時。方朔三偸桃。壽筭知無期。稽首謝天公。聊復誌以詩。</text>
<title>題金吾諸彥讌會圖</title>,<text>地以金吾切。天曾玉汝成。朝廷方籲俊。豪傑共蜚英。簿領多閑暇。杯樽樂大平。仍思舊判日。看畫眼增明。</text>
<title>寄南原趙使君</title>,<text>不見同隣趙倚樓。三年奔走困爲州。如予亦坐功名累。重到烏臺已白頭。</text>
<title>奉賀金掌令 自貞 遷承文院參校 二首</title>,<text>十年重到長烏臺。竊祿明時愧不才。竹本無心無曲處。椒雖合口有時開。中丞指佞神如草。侍御驚人疾似雷。碌碌因人眞自幸。如今其奈阻僚陪。千載風雲際盛辰。自將踈懶亦容身。朝無弊事論何事。才不如人愧古人。細或吹毛慙失德。寬非得體恐傷仁。悠悠動輒招羣謗。萬事難諧兩鬢新。</text>
<title>再用前韻。答金參校。二首</title>,<text>同日承綸入栢臺。知君慷慨有奇才。英材俱得明時用。言路還從泰道開。一片忠言明皎日。九重恩語霽威雷。臺中往事煩誰記。槐院偏忻獲再陪。聖代何人嘆不辰。如予樗散亦全身。一生已免馬前卒。百歲定非牛後人。歸去田園思靖節。高閑身世愧安仁。偶然有暇無公事。半醉題詩發興新。</text>
<title>三用前韻。答金參校。二首</title>,<text>功名不分上雲臺。自哂元非濟世才。悃愊已爲明主識。殷勤長向故人開。風塵多日頭先雪。醉睡有時鼻送雷。多謝同鄰金侍御。十年樽酒忝相陪。小春今已又良辰。悵望田園愧此身。夢裏頻成長往客。樽前應說未歸人。高山偃蹇如無禮。古樹槎牙半不仁。何日投簪訪故隱。山中勝事也應新。</text>
<title>寄光州李樂安同庚 調元</title>,<text>鄰遊今幾日。遠別亦多時。道阻煩長夢。書來慰所思。湖南閑寂寞。漢北老犇馳。同甲如相見。應驚兩鬢絲。</text>
<title>頃訪吳隱君于其第。設小酌。且口占二十八字。僕醉甚。未暇賡和。近値病患。又廢吟哦。今日偶小閑。用前韻作淸狂老病四絶。錄奉。</title>,<text>凍梅晴雪又殘年。古鼎燒香獨自眠。欲喚西隣吳隱士。紙䆫相對學參禪。言其淸浮生長用酒爲年。日上三竿且熟眠。我是前身老蘇晉。醉中時復愛逃禪。言其狂矍鑠容顏愧少年。老來功業食兼眠。幻泡身世渾無管。且作蒲團一味禪。言其老病骨沈緜又一年。殘燈孤枕耿無眠。小娃閑事渾相笑。今見人間有髮禪。言其病</text>
<title>次韻洪南陽 敬孫 闕里閑居詠懷 五首</title>,<text>明倫高絶處。古栢滿庭陰。先聖遺風遠。明時化日臨。摳衣思往事。敷敎愧當今。樂育英材地。何人賦子衿。成均是風化。源本要深淸。以我叨承乏。多時似奉盈。文王思旱麓。國子愧陽城。宿德如君在。行潦詎測泓。道理乾坤大。文明日月亨。其於多士造。知復二人貞。物議輕新進。人心重老成。予何曾小効。喜子已先鳴。唐虞精一學。道統仰前修。聖孔何生晩。衰周又末流。鳳兮空日月。麟也自春秋。鑽仰吾何及。心從六籍遊。慈母三遷敎。薰陶不學知。橋門隣咫尺。闕里見依稀。時習皆籩豆。雅言是禮詩。知君自得處。道理自鳶飛。</text>
<title>南陽有和。復次韻。五首</title>,<text>君家梨峴北。路出碧松陰。地僻人兼少。山登水復臨。交遊眞自昔。來往記如今。忽得佳詩讀。焚香更整衿。興德寺樓上。風流意味淸。綠楊腰裊裊。紅藕臉盈盈。響屧行東郭。携筇上北城。知心有歡伯。身世友陶泓。幽齋吾獨坐。茶鼎對彭亨。竹節氷霜苦。梅心鐵石貞。遣懷唯酒在。愛靜恰詩成。高枕時聞籟。松杉半夜鳴。一園頗幽僻。小室可藏修。捲箔迎蒼巘。開䆫俯碧流。鬢邊空日月。皮裏幾春秋。何日歸田去。江湖取次遊。百年已過半。頭顱祗可知。投書移病數。騎馬訪人稀。跌宕唯憑酒。蹉跎政坐詩。悠悠浮世事。烏兔兩飛飛。</text>
<title>三用前韻復寄 五首</title>,<text>園林人寂寂。庭院樹陰陰。白也月須問。羲之池或臨。光陰朝復暯。世事昨還今。萬慮俱消遣。幽懷自滿襟。圖書開一室。心跡本雙淸。身瘦衣猶重。髮稀握未盈。詩能傾筆陣。酒易破愁城。昨夜江湖夢。孤舟漾碧泓。一代多豪傑。千齡際泰亨。徒然懷慷慨。愧不効忠貞。出處關行止。功名要遂成。得詩還獨笑。何物不平鳴。多生事鉛槧。身世老編修。納納乾坤大。堂堂歲月流。官情淸似水。詩味淡於秋。老境都無管。陶潛欲絶遊。老病是何物。年來頗自知。堪驚浮世事。漸見故人稀。時補滑稽傳。長吟歇後詩。冥冥誰得慕。身世愧鴻飛。</text>
<title>謝振威金僉樞 石山 餉鷄兒芥子</title>,<text>奔走黃塵兩眼昏。不堪回首望田園。今朝剩得村中味。鷄已生兒芥有孫。</text>
<title>十一月十九日。會于成均館。領相高靈申公，左相寧城崔公。坐北壁。居正與工曹判書成公 任。坐東壁。工曹參判李公 芮，咸從君魚公 世謙，禮曹參判金公 永濡。坐西壁。同知事洪公 敬孫，林公 守謙，禮曹參議尹公 孝孫。坐南行。學官李司成 淑瑊，閔司成 貞，張司藝 繼弛，盧直講 自亨，兪直講 鎭，金典籍 永壁。皆以次列坐。招諸生。講五經四書。講未半。上遣右副承旨柳 睠。齎宣醞內饌賜之。領相以下向闕四拜。謝恩。講畢。飮賜酒。諸公各以次行酒。酒酣聯句。夜分乃罷。明日。詣闕奉箋謝恩。未進箋。上先賜酒飯于賓廳。進牋。又命中官及上黨府院君韓公 明澮，昌寧府院君曹公 錫文。賜讌。此斯文千載之榮幸也。居正欲筆之於書。形容盛事。第以才拙未遑。李司成 淑瑊。先作長律四韻二首以寄。奉讀不勝喜躍。謹步韻以酬。二首</title>,<text>多少斯文集泮宮。衣冠濟濟講論同。唐虞敎化明今日。鄒魯詩書藹古風。一代雲龍遭遇盛。九天雨露寵恩洪。此時酬酢淪肌骨。旣醉賡歌舞蹈中。觚稜初旭報淸晨。再被雲需霈澤均。日月容光無不照。乾坤與物以爲春。霞分銀甕催宣醞。絲送金盤出御珍。不分榮恩稽古力。終期報効粉吾身。</text>
<title>冬至日。獨坐用前韻寄次公。二首</title>,<text>璧水橋門擁學宮。從容函丈喜君同。皮膚淺見明無日。骨肉斯文繼有風。所學何曾能取効。以纖知復愧臨洪。一時長貳皆豪傑。樂在英材敎育中。擁衾扶坐又良晨。半醉題詩字未均。風自北來見新雪。日當南至回小春。瓦盆豆粥渾家樂。磁梡芹虀與客珍。滿眼斑斑驚節物。不堪衰暮病纏身。</text>
<title>三用前韻。寄李次公。二首</title>,<text>憶曾朝早大明宮。酬唱詩聯賈杜同。頗識風流薇掖日。誰憐慷慨栢臺風。言官鐵石肝心固。聖主乾坤度量洪。千載自多遭遇盛。賡詩魚水一堂中。大學鹽虀又暮晨。功名苦晩李成均。詩篇浩浩無涯海。笑語溫溫有脚春。莫說步趨臺閣器。深知骨法廟廊珍。致君堯舜那無術。經術由來可致身。</text>
<title>四用前韻。答李次公。二首</title>,<text>至音自合中商宮。那有神交道不同。疇昔畏君如夏日。胡今使我坐春風。作人已詠周詩盛。遵道誰陳禹範洪。復喜當年聯講席。優游禮樂百年中。自將踈懶送昏晨。誤被洪私雨露均。報主丹心長向日。霑恩白髮又回春。自知棄物溝中斷。久竊虛名席上珍。一片靈臺誰得畫。平生謀道不謀身。</text>
<title>冬至。次洪南陽韻。</title>,<text>海晏千年一。嵩呼萬歲三。豸冠才不用。鵷列病難參。老自愎杯酒。貧猶儲藥函。一陽又南至。庭雪白毿毿。</text>
<title>送李生赴戎幕</title>,<text>藉甚益齋孫。遠爲戎幕客。弓馬非靑氊。顧眄更羞澁。男兒樹功名。先務宜所急。行矣莫踟躕。腰間雙劍泣。</text>
<title>聞丁丑重試同年。會成工判 任 第。以臺官勢難往參。加以近患疾病。瞻戀盛事。不勝堙欝。戲述卑懷。錄奉僉座博笑。三首</title>,<text>同年老憲病纏身。未向華堂接後塵。近日獨醒人莫笑。法星愎不酒星親。南至陽生又小春。天時人事一番新。烏臺正罷身長健。樽酒招邀不厭頻。慷慨當年鐵石膓。老衰翻作病膏肓。早知自不孚公論。合醉佳人錦瑟傍。</text>
<title>李次公。用僕前日菊花盛開對月獨酌詩韻。有次見寄。奉酬。三首</title>,<text>北風昨夜吹老衫。起看庭雪白毿毿。天下曾聞花出六。臘前今見瑞呈三。上下乾坤已包括。洪纖動植皆濡涵。麟經知復書大有。擧酒祝君仍大酣。我爲天公酹一柸。眼見三白眞樂哉。人間已有豐穰瑞。天下皆知澤潤才。四時相禪木改火。二陽又生葭動灰。石鼎煎茶坐無語。鳥飛更絶人不來。雪花欺我先入顚。白又如面還天然。纖塵不隔幾千重。殘臈欲盡今一年。遺蝗踪跡入深地。戰龍鱗甲飛滿天。明日城東伐狐兔。腰間銀鏃明似湔。</text>
<title>再用前韻 三首</title>,<text>烏府先生面如衫。鬢與白雪爭毿毿。歇後有詩是鄭五。殷勤讀書非孫三。望眼渾迷霽色眩。吟脾散入淸氣涵。紅爐白酒亦足樂。金帳羔兒從汝酣。呼娃健倒三百杯。發興題詩何快哉。瓊瑤字俗切深忌。鹽絮語陳非奇才。天地紛紛桂花雪。江雲漠漠豆稭灰。故人剡溪在何處。短棹直欲去還來。我今對雪多詩顚。無奈前身孟浩然。乾坤澄霽百萬里。風塵奔走三十年。依然置我銀色界。行矣訪君玉洞天。胷中了無一査滓。定挽天潢湔復湔。</text>
<title>奉和李次公詩韻 五首</title>,<text>運値天寧一。恩叨日接三。文章慙賈董。事業愧何參。栢府稀章牘。芹宮謾丈函。虛名政安用。鬢雪日毿毿。交道皮毛少。交情骨肉深。雍憐今日璧。榜憶舊時金。老病渾無賴。唫哦自不禁。蹉跎浮世事。珍重百年心。浮生身似寄。老病日如年。時復結跏坐。眞成炙背眠。風流金盞地。行樂玉壺天。閑或編茶譜。唯須蟹眼煎。百歲做何事。長年空若唫。山高應有骨。雲出自無心。未必頭全璧。那堪口鑠金。有懷終不淺。魚鳥戀江林。淸白傳家事。於詩獨不廉。宜爲高士識。不避俗人嫌。難或刮龜淸。危於編虎髯。雖然曾閣筆。亦復爲君拈。</text>
<title>洪南陽。用前韻見寄。次韻。六首</title>,<text>烏枝曾借一。兎窟敢營三。廷不孚公論。臺胡飽鬼參。簿書空滿眼。章踈屢封函。獨愛庭前栢。蒼蒼帶雪毿。淡薄交非淺。洋峩趣自深。有心期管鮑。無意托張金。愛子詩無敵。嗟予病不禁。休論浮世事。鄭重百年心。胡今空送日。憶昔矻窮年。老病唯杯酒。安閑且食眠。歸休宜早地。出處捴關天。獨坐還無事。茶思雪水煎。慣作烏臺吏。難酬白雪吟。才名今驥尾。聲譽早牛心。誰識連城璧。自憐躍冶金。有詩聊遣興。不必動詞林。天地分淸濁。跖隨異溷廉。是非緣好惡。得喪遠疑嫌。處世慵開眼。憂時怒竪髯。供閑有棋博。骰子手長拈。還丹知幾日。鑷白已多年。攬鏡成孤笑。披衾獨自眠。環看頭上日。幕作醉中天。長笑功名事。愁懷只自煎。</text>
<title>次韻李次公見寄 六首</title>,<text>閶闔門開九。宮壼鼓報三。衮龍陞殿坐。振鷺入班參。白日明金闕。紅雲捧玉函。退朝香滿袖。瑞雪舞輕毿。拙宦驚時晩。憂官抵日深。作肝曾有鐵。繞指本無金。悃愊只如此。踈狂難自禁。防賢今幾日。不去亦何心。屢得白雪句。曾同紅藥吟。風流一時事。交道百年心。時見揮毫玉。眞成擲地金。詩名從此大。高價滿鷄林。光陰已殘臈。節物向新年。小作澆膓飮。時成枕肘眠。起樓本無地。爲幕曾有天。百歲眞如寄。何人心苦煎。長笑廣文冷。自知御史廉。交遊眞有道。來往定無嫌。邂逅俱靑眼。衰遲已白髯。詩成聊共和。得酒憶重拈。身世猶今日。頭顱自昔年。未成南郭隱。聊借北䆫眠。晩節思金地。高名愧木天。閑中有眞味。白酒火爐煎。</text>
<title>冬夜對梅</title>,<text>沈沈三夜對殘缸。苦覓新詩冷滿腔。更識乾坤一淸氣。雪和明月到南䆫。</text>
<title>兒子福慶。與羣童爲樗蒲戲。</title>,<text>歲臘樗蒲聚小童。輸嬴終日竟何窮。英雄自古亦兒戲。劉項乾坤一擲中。</text>
<title>晝睡 六言</title>,<text>睡枕南䆫書帙。夢到東江漁艇。覺來半竿落日。坐對一炷香鼎。</text>
<title>用前韻。寄南陽，次公兩先生。六首</title>,<text>於時何補一。有徑欲開三。日問田家去。時從佛殿參。光陰消釣艇。身世付棋函。歸計宜須早。那堪鬢雪毿。功名衰白久。塵土軟紅深。鑄錯本無鐵。沽時寧有金。依違眞自愧。歸去復誰禁。多少平生策。悠悠只此心。時事異前事。今年非去年。功名鼈千里。身世蠶三眠。出處有餘地。行藏休問天。開懷杯盞在。莫學鼎鐺煎。何日盤中去。頻年郢上吟。靑山曾識面。白鳥亦知心。江靜玲瓏玉。秔香擺亞金。由來明進退。朝市遠山林。絃直何由曲。泉貪不改廉。芝蘭方有臭。薏苡枉生嫌。處世曾嘗膽。談時輒起髯。三年簪白筆。無興手重拈。南陽舊知己。祭酒是忘年。自幸叨寮寀。多慚伴食眠。斯文不墮地。大道本於天。孔孟嗟已遠。有懷空自煎。</text>
<title>雪夜</title>,<text>北風一夜冷凄凄。土堗如爐坐對妻。月上四更推戶出。雪深三丈與簷齊。</text>
<title>寄趙正郞木川村墅</title>,<text>閱盡機關鬢已絲。人間成敗緫如棋。山林莫說功名事。萬事年來君自知。</text>
<title>五用前韻。寄洪南陽。六首</title>,<text>幸値時千一。何曾德二三。栢臺慙再到。槐閣憶曾參。鐵券藏盟府。丹書在祕函。感恩歌旣醉。舞袖影毿毿。識時才已拙。稽古力猶深。櫝有待價玉。籯無遺子金。迂踈眞所稟。慷慨許誰禁。白首無奇策。空懷報國心。未免紅塵累。空成白髮吟。簪纓多日事。泉石十年心。有法能飧玉。何方更化金。悠悠觀物化。倦鳥自還林。漸謝麄豪氣。誰催老病年。有懷田舍去。無興酒家眠。盤上思甘土。壺中憶洞天。何方能却老。丹鼎也催煎。嗜酒曾傷性。耽詩不害廉。平生多蹭蹬。造物自猜嫌。歲月熟羊胛。功名將虎髯。居然又新歲。蘇酒讓誰拈。堂堂已殘臈。鼎鼎感流年。獨坐渾無語。孤燈耿不眠。松聲風滿壑。月色雪連天。文武爐中火。香茶細細煎。</text>
<title>詠雪。六言二首。</title>,<text>昨夜濃雲潑墨。今朝亂雪飛緜。此時密席深杯。何處短棹輕船。包括天地無餘。澤潤生靈有功。曾聞林藪掩瑕。復見山嶽裨崇。</text>
<title>題竹林七賢圖</title>,<text>向來賢不數山王。誤晉無非若輩狂。李核勤鑽是何物。區區忘世未全忘。</text>
<title>題八仙養氣圖</title>,<text>瓊花瑤草滿仙壇。道氣溫溫道骨寒。聞說碧桃開落盡。笙鸞何地學還丹。</text>
<title>臘月初四日。是初度之辰。裴將軍 連。寫吾眞來示。有感。述懷以謝。</title>,<text>吾衰甚矣知命後。皇攬揆兮初度時。長笑白頭妻共老。可憐黃口子全癡。襟裾牛馬那能免。圖畫麒麟本不期。生日對眞還自笑。壽杯纔罷謝成詩。</text>
<title>裴將軍 連。以一兒來見。年可六七歲。能誦千字，宋賢詩，孟子。詩以美之。</title>,<text>初看眉目認神童。六七年來大義通。百首宋詩唫似水。七篇孟子誦生風。窺牛氣象今無敵。吐鳳才華漸見工。裴氏興門應有日。草萊何地不生雄。</text>
<title>冬日何可愛</title>,<text>冬日何可愛。負暄坐南榮。溫溫正如玉。與我多深情。時復問羲馭。如何去不停。夏日亦當至。可畏從中生。冬日何可愛。我心安且寧。</text>
<title>臘日</title>,<text>今年非舊歲。臘日近元宵。料峭寒猶甚。崢嶸凍未消。瓦盆酒初熟。石鼎香滿燒。忽憶杜陵句。仍知暖尙遙。</text>
<title>除夕</title>,<text>古人重此夕。今我病兼貧。賓客絶相訪。妻兒唯共親。不成三夜睡。且作兩年身。明日屠蘇酒。知應不後人。</text>
<title>次韻吳隣兄見寄 三首</title>,<text>蜚騰暮景今除夕。珍重高懷有故人。病裏悠悠空守歲。明朝添得一靑春。明朝當作新年客。今日猶爲舊歲人。一刻今霄眞可惜。四更鍾動還是春。六十七年五十五。同隣有此吾兩人。他時擬結香山會。白髮紅顏自在春。</text>
<title>元日。占除夕人韻。題寄吳隣兄。</title>,<text>由來天道起於寅。人事方看故亦新。捴賣踈慵博强健。自將歡笑講同隣。三柸壽酒渾家樂。五色辛盤滿眼春。從此與君成二老。一生天地百年人。</text>
<title>是日。獨坐有懷。</title>,<text>千車萬馬九街塵。奔走功名世態新。獨坐關門睡終日。可能投刺學時人。</text>
<title>元日夕。書懷。</title>,<text>兒童閑事喜新年。歡笑團圝聒我眠。我亦少年如汝輩。如今却怕雪盈顚。</text>
<title>次李其益姨兄見寄韻 三首</title>,<text>嵇君曾嘆七難堪。卜築牛溪興已酣。乘者那無畝間十。歸兮應不徑荒三。須知山水工留滯。未信功名倚笑談。笑我宦途頭白盡。可能虎口手深探。世態人情百不堪。紅塵蹤跡夢沈酣。功名自信休宜四。身世從知去有三。碧水盟鷗尋舊約。靑山捫虱縱新談。君家盤谷靑氊在。許我何時得細探。三年臺務懶無堪。歲月駸駸老病酣。井底潛陽曾復一。臘前瑞雪已呈三。空懷問舍安身計。剛厭當朝奮舌談。聞說山中梅早放。趁春歸去好深探。</text>
<title>伯牙彈琴圖</title>,<text>峩洋當日有知音。妙在傳心不在琴。一別鍾君絃斷絶。可憐猶自鑄黃金。</text>
<title>人日。書懷。寄洪南陽。</title>,<text>人日年年恰得回。今年人日亦悠哉。盤憐細嫩杶靑萊。盆愛輕盈綻白梅。興逐人間春色動。恩從天上祿牌來。草堂遙憶知何在。欲寄題詩愧不才。</text>
<title>人日有雪。題寄吳隱君。</title>,<text>紛紛人日雪。獨坐多所思。長愧草堂老。空吟高滴詩。香醪仍臘咪。綵勝弄春姿。多病雖無賴。風情尙昔時。</text>
<title>次韻洪南陽松京懷古 四首</title>,<text>惆悵龍孫籙已終。鴨鷄功業旋成空。荒城草合傷心碧。廢苑花開濺淚紅。物換星移悲歲月。天荒地破改提封。百年憾慨登臨恨。流水無情日自東。王顚辛蹶運長終。往事悠悠一笑空。柳色愁深鴨頭綠。桃花泣斷猩血紅。故宮離黍長年種。老屋荒苔盡日封。欲酹英雄何處問。諸陵草色滿城東。麥秀詩成曲未終。浮雲往事轉頭空。漢宮駝泣魂應黯。蜀國鵑啼淚尙紅。天地已歸三尺定。山河誰借一丸封。憑君莫說前朝事。江漢如今盡向東。攻遼奇禍恨難終。王氣松山黯黯空。黃壤英雄骨應白。靑編將相面長紅。秦宮鹿失乾坤換。吳苑麋遊草樹封。文物衣冠今底處。五雲回首華山東。</text>
<title>次韻洪吉甫人日詩</title>,<text>衮衮流光知幾回。浮名薄宦安在哉。今年人日見來雪。昨夜春風吹到梅。七炙七羹與誰共。一談一笑無人來。獨酌數柸睡初熟。忘憂此物多妙才。</text>
<title>松京懷古。復次南陽壠西詩韻。四首</title>,<text>山河鐵券擔初終。勝敗如棋轉手空。遺恨王孫春草綠。傷情人面野桃紅。江山不語周遭在。宮殿無人寂寞封。憶我少年登眺處。天磨西畔五冠東。故國山河有始終。八頭三尾捴成空。深宮鬼火長年碧。殘寺禪燈半夜紅。丘壠今朝魂夢冷。公侯當日笑談封。傷心一掬前朝淚。日自西斜水自東。故都遺恨幾時終。王氣銷沈掃地空。月冷金莖露華白。風摧玉樹霜葉紅。可憐將相遺芳臭。無復君王事禪封。吊古客來增憾慨。半岑寒溜響丁東。龍岫山前日易終。望中飛鳥沒長空。雲埋秦樹荼蘼白。霞護吳宮躑躅紅。當日不從徙薪策。今朝無戲剪桐封。靈通半夜高僧語。往事微茫月上東。</text>
<title>立春 二首</title>,<text>淸曉臨銅白髮新。裁成小紙貼宜春。滿頭幡勝還羞澁。厭見盤中五色辛。坐對萊妻一笑新。穩斟柸酒慶新春。人生自有百年樂。不爲家貧說苦辛。</text>
<title>寄三陟太守黃同年 允元</title>,<text>竹西樓下水澄涵。開遍海棠紅正酣。太守風流山簡後。相思渺渺歲更三。</text>
<title>上元夜獨酌</title>,<text>春風吹雪安排暖。臘酒浮蛆漏洩香。入夜月色明似晝。梅花簷畔獨傾觴。</text>
<title>哭金頤叟</title>,<text>生別會相逢。死別終古隔。昨日會上賓。今爲松下客。淚滴孔融樽。塵滿陳蕃榻。傷心如見君。空梁落月色。</text>
<title>李同年。芮 代子爲大司憲。述懷錄奉。二首</title>,<text>重到烏臺鬢已絲。何人奪我鳳凰池。臺風尙似中丞日。愼勿如予馬默時。臺務雲紛病未堪。三年流汗洽朝衫。聖恩寬許歸閑地。炙背晴䆫坐睡酣。</text>
<title>謝申同年送紅柿</title>,<text>金榼初開見。團團杮子紅。軟宜消渴病。甜可愈頭風。盧橘何須數。張梨逈不同。病餘增口業。嚼破興無窮。</text>
<title>賀李平仲兄弟服闋除拜。兼述戲意。二首</title>,<text>韓山應不讓眉山。伯仲才名軾轍間。聖主得人同日用。更看雙璧照朝班。陽牧文章內外孫。龍喉曾見弟如昆。定應笑我儒冠誤。今見頭御兩將軍。時平仲兄弟。皆拜護軍。</text>
<title>初解臺務。書懷錄奉子固丈。</title>,<text>中臺舊御史。自哂多闊迂。立仗又慙馬。借枝曾笑烏。難靑一世眼。已白三載鬚。虎背得寧下。高陽尋酒徒。</text>
<title>送同年金林川 漬</title>,<text>悃愊金同榜。曾嗟屈小官。端能紆郡紱。亦未負儒冠。河內行應借。溧陽不勝酸。平生多少策。去矣試才難。</text>
<title>平仲見和。復次韻。四首</title>,<text>小韓山似大韓山。才調機雲叔仲間。五鳳樓前無敵手。詩名端可古人班。當朝人物謝東山。文彩風流氣象間。自哂文園空老病。懶朝三月阻淸班。君家白也有傳孫。金弟詩名似玉昆。已洗流傳江左體。不須輕比鮑參軍。小䆫閑坐撫桐孫。念爾能詩兩弟昆。旋糴黃梁動買酒。前身白髮病參軍。</text>
<title>三用前韻。寄平仲。四首</title>,<text>絶句淸新壓半山。唫來黃色起眉間。平生苦乏屠龍手。那有薰香到馬班。眉山晩節擬香山。置我何能兩子間。十載依違終老計。白頭猶自點朝班。鷄已生雛犢已孫。竹君石友弟兼昆。歸田有樂無人畫。妙手終煩顧將軍。愧無詩禮遺兒孫。荊樹無花少弟昆。賴有同門諸子弟。詩成使寫足張軍。</text>
<title>送申大司成同年遊湖南。病未奉別。</title>,<text>聞向湖南去。春陰未放寒。老知交道重。病覺別離難。鵲嶺雲粘樹。熊江雪漲瀾。殷勤一柘酒。恨不送江于。</text>
<title>仲春初三日。大風雨。晝昏。</title>,<text>新春風雨亂紛紛。病骨酸寒坐掩門。且問落日餘幾丈。黑雲分暝送黃昏。</text>
<title>次韻李僉正 瓊仝 見寄詩韻 三首</title>,<text>平生性不喜趨炎。遮莫春寒入弊衫。竹葉穩情頻酌酒。梅花索笑共廵簷。風鳴屋角聞踈雨。雪盡山顏露峭嵒。後圃泥深防步屧。小䆫捫虱坐鉤簾。怪底春深雪意多。吹來大半鬢邊加。早知世事迷當局。未信神仙解爛柯。冷怯手風書懶展。老愁肺渴酒頻賖。殘年有味閑爲最。萬事終當付甚麽。蕭條門巷冷於冰。世事深知三折肱。手自翻雲還覆雨。眼看深谷亦高陵。曾探虎口知何得。欲刮龜毛竟未能。遺臭遺芳等閑事。他年靑史不須稱。</text>
<title>再用前韻。寄李僉正。</title>,<text>轉頭時序變涼炎。須把春衫換舊衫。坐久輕陰生邃壑。卧聞新溜響踈簷。春臺正喜歌堯壤。霖雨知應起傅嵒。要見池塘深幾尺。朝來信手爲開簾。春陰漠漠曉寒多。斗覺殘年病轉加。靈運無詩得池草。陶潛有徑眄庭柯。吾衰白髮田猶在。子去靑雲路不賖。從此已成終老計。浮名畢竟正幺麽。頭御淸似一條氷。勳業何曾到股肱。放膽有時詩偃蹇。搜膓多日酒憑陵。此心自斷三宜去。於世深知百不能。愛子文章華國手。盛名終古豈虛稱。</text>
<title>寄林川金太守同年</title>,<text>加林山下古林州。携妓登山憶舊遊。似說山公新太守。習池來往亦風流。</text>
<title>頃得來詩。意謂大韓山所寄。次韻錄似。昨見小韓山。始知其爲所贈。我之誤多矣。戲唫近體一首。兼呈兩韓山博笑。</title>,<text>君家自有難兄弟。老眼寧知雌與雄。並駕文章軾轍後。一門道學頤顥中。早知雙璧名俱重。自有兼金價至公。莫怪惡詩曾誤寄。頭御兩子况相同。</text>
<title>三用前韻。寄李僉正。</title>,<text>閑中身世付羲炎。曾笑奔忙汗透衫。滿路塵埃靴綻縫。一天風雨帽低簷。蓴鱸江上月孤艇。猿鶴山中松半巖。卧夢故園初睡覺。滿䆫斜日轉踈簾。春風故故惱人多。老病精神健尙加。黃入柳條工彈線。紅歸桃萼細粘柯。呼兒爲說魚堪釣。與婦曾謀酒可賖。明日曲江拌一醉。浮生此外復何麽。冷衾如鐵半稜氷。能憶當年共被肱。謾擬歸來似彭澤。可憐老病如茂陵。投閑置散知宜分。捨此求他也未能。萬事依違空白髮。只堪長笑不堪稱。</text>
<title>高靈申領相之孫從濩。擢進士科壯元。詩以爲賀。二首</title>,<text>白眉曾識鳳毛存。又繼家聲擢壯元。從此箕裘能事在。盡將衣鉢祖博孫。內外祖翁兩政丞。少年魁榜見何曾。慶筵勝事無人畫。桃盡長安萬屋燈。</text>
<title>幽居</title>,<text>幽居是眞隱。盡日閑有餘。可飮寬愁酒。休看引睡書。移花呼客看。種藥課兒鋤。世味消磨盡。仍知白髮踈。</text>
<title>金子固參判。試罷出闈。適有雨。詩以爲賀。</title>,<text>少年學士主文時。二百門生鑑別奇。天故催君桃李慶。滿庭風雨碧絲絲。</text>
<title>子固有和。卽次韻。二首</title>,<text>水光山色倚闌時。晴好仍看雨亦奇。可是東風有才思。萬條楊柳撚金絲。曲樓西畔立多時。雪漲方塘又一奇。春意猶繁杏梢外。薄雲殘照雨如絲。</text>
<title>三和 二首</title>,<text>承乏文闈憶舊時。眼前桃李捴才奇。門生門下門生出。雙鬢居然白雪絲。場中白蟻戰酣時。食葉春蠶聲更奇。曾與歐梅同試席。詩成亦復寫烏絲。</text>
<title>四和 二首</title>,<text>梅花䆫畔酒醒時。獨坐無人月政奇。此夜此時詩更好。思君爲我撫桐絲。亭午南䆫睡覺時。池塘春草夢還奇。杏花消息雨聲裏。街柳黃金萬萬絲。</text>
<title>五和 二首</title>,<text>强半靑春卧病時。春山多態畫圖奇。廣津新漲葡萄碧。明日扁舟理釣絲。田園歸興幾多時。歸去知應事事奇。瓦甕濁醪香可愛。新蔬如王膾如絲。</text>
<title>六和 二首</title>,<text>沈香亭北牧丹時。醉賦詩章光焰奇。五代詞臣今白髮。夢中猶自演綸絲。十二同年登俊時。當時遭遇此爲奇。濟川亭上忘年會。曾見御珍絡如絲。</text>
<title>七和 二首</title>,<text>仲春乍暖乍寒時。草木園林生意奇。大是東風薄情者。不曾綠我鬢邊絲。九十日春能幾時。病懷磊落亦多奇。畫堂扶醉杏花月。要遣佳人撥錦絲。</text>
<title>八和 二首</title>,<text>賀李金龜換酒時。後身君我亦奇奇。相逢依舊風流是。不覺紅塵變素絲。晩節香山結社時。平生不負此心奇。妾當換馬吾將去。補衮曾無五色絲。</text>
<title>九和 二首</title>,<text>詩肩百丈聳山時。吟得推敲字轉奇。膓斷春風二三月。碧空無際舞遊絲。三杯軟飽黑甜時。知有靑州策已奇。啼鳥一聲初夢罷。半簷殘日耿蛛絲。</text>
<title>寄友菊齋借菊移種</title>,<text>高齋菊幾種。乘雨欲移栽。杜老何嫌晩。陶潛擬待開。馨香君愛德。隱逸我憐才。重九行當至。浮黃侑一杯。</text>
<title>題畫猫</title>,<text>畫堂高處睡狸奴。雲母屛前紫錦毹。憶昔牧丹花下看。雙睛炯炯夜光珠。</text>
<title>寶劍歌。贈魚將軍。</title>,<text>我有寶劍新磨礱。鐵精曾泣蒼玉龍。靑天劃破雷電裂。黑水斫斷鮫鱷血。十年金匣埋塵中。霜刃未試愁神工。今日贈君初發硎。靑萍紫電安足評。去矣直斬虜頭還。然後倚立長白山。</text>
<title>赤壁圖</title>,<text>赤壁東風一餉間。英雄勝敗復堪嘆。江東人物周公瑾。天下兇姦老阿瞞。炎鼎潛移顏已厚。火船新窘瞻應寒。蘇仙行樂唯堪想。月小山高水激湍。</text>
<title>再用前韻。寄李韓山。二首</title>,<text>靑氊詩禮傳家事。黃甲聲名昭代雄。人物風流簡編裏。文章灝噩元氣中。白眉骨法終當貴。黑髮功名必到公。忝主文盟能不愧。一門傳鉢許君同。天壤豈虗生俊傑。功名亦復老英雄。男兒芳臭盖棺後。世事升沈阿堵中。已判吟瘦如工部。未害醒狂似次公。耆舊淸眞彫落盡。風流晩節喜君同。</text>
<title>三用前韻 二首</title>,<text>人情鷸蚌喜觀變。世事觸蠻相角雄。白首膠膠擾擾裏。靑山漠漠休休中。古人誰愛魯連子。今我自憐龐德公。萬事一身已濩落。風流與子將無同。中聖風流祖徐邈。草玄寂寞嘲楊雄。乾坤納納酒樽裏。歲月悠悠詩卷中。何處紅塵可免俗。古來白髮唯至公。與君扶醉杏花月。一笑佳人歌舞同。</text>
<title>三田渡中</title>,<text>樂天亭下白沙路。楮子島邊江水濃。斜日蹇驢一鞭影。推敲字迷肩聳峯。</text>
<title>到夢村田舍</title>,<text>久不歸田今始到。春風先我到山家。山中昨夜一番雨。開遍滿山山杏花。</text>
<title>自村舍將還。途中有作。</title>,<text>晩出江郊上。看看野日荒。鳥飛天欲盡。驢倦路偏長。人語喧官渡。春風送客航。塵纓吾未濯。多日愧滄浪。</text>
<title>三月三日。題寄子固。二首</title>,<text>浮生百歲五旬五。佳節一年三月三。昨日香風吹雨過。桃花欲動杏花酣。幾憶羲之永和會。空憐杜甫麗人行。踏靑未得東郊去。浮白唯須北海傾。</text>
<title>是日。期訪景醇。適有雪不果。詩以爲謝。</title>,<text>知君今暇日。况復是良辰。白雪防歸路。靑春厭惡賓。相逢情可旣。不見意還眞。杖屨陪難得。從今願卜鄰。</text>
<title>戲贈牛溪</title>,<text>牛溪春水碧於醅。牛溪桃李花滿開。牛溪主人獨賞春。唯有社燕雙飛來。</text>
<title>次韻子固見寄 二首</title>,<text>須把金樽北海深。靑春有興便相尋。東風可是多才思。送盡靑紅已上林。淸明寒食踏靑時。風雨紛紛雪更奇。佳節屢從愁病過。年年空費送春辭。</text>
<title>復用前韻 二首</title>,<text>日長簾幙轉深深。春草池塘夢一尋。睡覺午䆫人政靜。誰知朝市有山林。官閑無事樂淸時。花月狂荒亦自奇。同閈交遊良不惡。抱琴來往亦何辭。</text>
<title>三用前韻 二首</title>,<text>老衰猶不怕杯深。花月前頭擬共尋。自是風流眞氣象。淸虛寧學七賢林。花荒欲作未開時。花盡開時不勝奇。一刻千金花月夜。須調錦瑟美人辭。</text>
<title>四用前韻 二首</title>,<text>春回草木生意深。雨後樊川細履尋。懶病極知官况少。殘年身世寄園林。鎖香古篆坐移時。心靜身閑亦自奇。復有春情禁不得。烏絲闌上寫新辭。</text>
<title>五用前韻 二首</title>,<text>一曲峩洋古意深。琴軒居士日相尋。相尋沽酒金龜在。賀監心知李翰林。珍重淸詩寄我時。吟來字字大奇奇。煩君更▣▣思調。白雪歌兼黃絹絲。</text>
<title>六用前韻 二首</title>,<text>詩酒膏肓歲月深。堪驚矍鑠老侵尋。南䆫獨坐觀元化。倦鳥猶知返舊林。江村好雨已知時。三徑春風事事奇。十口平生爲我累。頻年空袖去來辭。</text>
<title>寒食日。獨坐。占前詩同字。題寄李韓山。</title>,<text>過眼靑春一瞥同。今年寒食又多風。暖侵竹葉仍浮綠。寒勒桃花未放紅。天氣乍晴乍陰裏。人生半醉半醒中。此身已覺都無事。穩作南窓打睡翁。</text>
<title>又用前韻</title>,<text>淸明時候臘天同。尙擁狐裘怯冷風。客至有時呼五白。詩成亦復壓三紅。日長閉閤編書裏。春在廵園步屧中。聞說漢江新漲綠。扁舟歸問釣魚翁。</text>
<title>次韻朴監司見寄 二首</title>,<text>端如分陝日。更詠憇棠詩。已有當年化。寧無去後思。可續澄淸傳。休歌鞅掌詩。關東頻悵望。渭北正相思。</text>
<title>閑中書懷</title>,<text>旣無衙早晩。寧復管衣冠。長醉非無事。多吟亦不閑。頭顱頻攬鏡。歲月獨憑闌。强半一春事。悠悠老病間。</text>
<title>三月日絶句</title>,<text>三月東風淳似酒。今朝小雨潤於膏。白頭又被靑春惱。紅杏花繁碧柳繰。</text>
<title>次金乖崖韻。賀高陽領相子 洞 登第。孫 從濩 擢進士壯元。前二首。賀 洞。後二首。賀 從濩。</title>,<text>白眉年少早傳經。高占黃金榜上名。頗識眉山兒似父。更看筍氏弟如兄。摘髭科第傳家事。拾芥功名奕葉榮。遠祖高陽生八子。至今餘慶襲家庭。昔高陽氏。有才子八人。今高陽相國。亦有八子。一家丹桂幾枝芬。珍重姮娥屢見分。自古相門生相國。乃今文子有文孫。一聲雷雨初登鯉。萬里雲霄已化鯤。骨法端如鳳毛在。箕裘勳業續家尊。傳孫本自有葦經。又向春闈策大名。一榜作魁追乃祖。同時中選共難兄。緫知萬石皆醇謹。不必三槐獨顯榮。洗眠明年龍虎榜。更看詵桂照中庭。春風吹暖百花芬。慶席恩光爛十分。一座金貂賓與主。兩行珠樹子仍孫。驚聞丹穴生雛鳳。已見蒼溟運大鯤。衮衮流芳應未艾。平生福履仰彌尊。</text>
<title>次韻成重卿。奉呈永川公子。三首</title>,<text>佳人纖手侑金杯。花又多情自在開。玉笛聲高和錦瑟。王孫行樂亦奇哉。風流仙洞紫霞杯。懷抱唯須得好開。好是千金一刻夜。花香月影兩佳哉。幾憶生前有限杯。年年辜負好花開。▣知白髮非春事。小醉堪憐矍鑠哉。</text>
<title>卽事</title>,<text>愛此無人地。眞成獨樂園。鵲鳴高樹靜。魚戲小塘渾。躑躅紅將盡。荼蘼白政繁。安閑聊自適。稽首謝乾坤。</text>
<title>雨</title>,<text>何處奔雲急。俄聞驟雨聲。黑籠平野去。白立半天明。可忍打花落。偏宜穿竹鳴。幽人本無事。欹枕有餘淸。</text>
<title>次韻金子固見寄 三首</title>,<text>靑春一去挽難迴。無數飛花雪亂堆。小雨池塘草如織。日長時有燕飛來。淸和時節雨連天。惆悵春歸又隔年。急喚小娥供一酌。海棠花下醉沈眠。飛飛柳絮闌干外。續續花香几案間。睡覺午䆫簾半捲。坐看南北是靑山。響屧廵國日幾迴。漸看紅綠矗成堆。最憐雪色梨花樹。好待溶溶月上來。遊絲飛絮撩亂天。老病風流敵少年。白髮簪花眞可笑。坐來須倩老龍眠。鏡湖人去千年後。赤壁名高百載間。若也更携佳妓去。風流亦不讓東山。</text>
<title>盧贊成孝思亭。次河東鄭。</title>,<text>孝思亭在露梁頭。風樹▣▣▣▣休。▣▣▣▣▣露感。鄕成桑梓歲時流。鑑湖▣▣▣▣▣。▣▣▣家地自幽。退食歸來多暇日。倚欄▣▣▣▣浮。靑氊別墅碧江頭。雅興登臨未罷休。綠野▣▣▣事業。東山不獨擅風流。某丘某樹曾追感。一詠一觴足暢幽。出郭更知塵事少。飛來白鳥對沈浮。妙手須煩顧虎頭。此間形勝畫難休。山曾北向鰲頭聳。水自分西燕尾流。赤壁風烟長護惜。輞川雲物更淸幽。濠梁赴召今猶記。復擬蘭舟月下浮。</text>
<title>戲奉乖崖金相國</title>,<text>一生未作龍頭選。萬事眞成馬角難。七榜聯芳兒戲耳。壯元豪氣渺難攀。</text>
<title>乖崖有和。次韻。八首</title>,<text>落花飛絮撲雕闌。春去堂堂駐亦難。最是淸和好時節。風流諸子可追攀。壯元詩妙破天慳。白雪從來和亦難。不分當年陪四榜。至今東閣許登攀。欲驅春色入豪端。只愧吟安一字難。五鳳樓前無敵手。如君豪氣詎容攀。曾無聲譽振朝端。晩節功名出處難。位極鴻樞尊上相。泰山北斗仰難攀。惆悵春歸鬢已斑。由來入說四幷難。池塘風絮梨花月。樽酒懽娛可再攀。可休休日未休官。自信急流紅顏抵死難。好在靑百尺。登臨星斗手堪攀。光陰攬鏡曉頻看。駐得勇退難。只有元龍樓▣▣花塢。風流伯仲共躋攀。昨夜樽前列小鬢。相看脉脉語情難。醉中不覺龍鍾極。紅袖飜時手蹔攀。</text>
<title>春歸悵然。初夏漫興。</title>,<text>春歸有底急。餘興不闌珊。暖日薰楊柳。輕陰護牧丹。抽抽初筍角。點點小荷盤。漫興多情思。無人獨倚闌。</text>
<title>雨後</title>,<text>小園初過雨。濃綠透䆫櫳。細草抽新葉。幽花發舊叢。閑鳩啼向晩。輕燕舞回風。漢水應初漲。歸心一釣蓬。</text>
<title>夜聞雨。憶江村。</title>,<text>漠漠連江雨。靑燈半夜愁。風塵雙鬢雪。湖海一扁舟。</text>
<title>送權判事同年 得經 休官侍親之鄕 三首</title>,<text>百歲高堂鶴髮垂。滿懷都是白雲思。北來爲上陳情表。南望長吟陟岵詩。仕止最關親老日。聲名莫負主明時。朝廷孝理方敦勸。捧檄君恩不日知。去向庭闈慰倚閭。平友一笑樂何如。何曾奉養違天只。自是情懷愛日諸。商嶺雪深猶有▣。▣波▣合可無魚。憑君欲和南陔什。靑史終▣亦大書。有母能將孝可全。立揚曾顯大夫▣。▣▣▣▣▣身上。膝下斑衣戲眼前。▣▣▣▣▣▣▣。▣▣▣矣賦言旋。離親仕宦知▣▣。▣▣▣▣▣▣▣。</text>
<title>落花</title>,<text>莫恨顚狂昨夜風。落花無數滿庭中。明朝留與客同賞。休遣僮奴掃地空。</text>
<title>雨後廵園</title>,<text>小雨新晴後。廵園趣自長。嫩先歸菜甲。香已到茶槍。綠竹風鳴塢。靑蒲水滿塘。行行苔徑滑。屐齒宜相妨。</text>
<title>述懷</title>,<text>安閑甘老境。懶拙阻朝衙。北海思相滿。南山悔晩家。琴棋爲事葉。杖屐是生涯。莫說居蕭索。笙歌兩部蛙。</text>
<title>僧自成來訪</title>,<text>與師相對小䆫間。盡日淸談自在閑。急喚僮奴揮俗客。紅塵是處有靑山。</text>
<title>入直金參校讀書。戲贈。</title>,<text>蠅頭細字自引睡。鶴髮老翁長廢書。時聞隔壁讀書響。少年眼孔明似魚。</text>
<title>參校有和。復次韻。</title>,<text>磊落胸中載五車。少年讀盡天下書。如今白紛將底用。欲從爾雅註蟲魚。</text>
<title>卽事</title>,<text>懶性閑爲味。無人興自添。詩書聊隱几。▣▣▣▣簾。細草工遮徑。垂楊賸▣▣。▣▣▣▣▣。▣▣▣頻拈。</text>
<title>田家吟。到廣陵村。</title>,<text>廣陵原頭大麥熟。廣陵山下桑葉禿。田夫打麥聲如雷。野婦繰絲白於玉。當時生理稍自足。復憂幸未充租糴。昨夜水田雨旣膏。香風翻翻秧新綠。此時耘鋤當及時。大兒踉蹡小兒躍。丁寧相告務穡事。愼勿坐受縣官督。</text>
<title>書懷。錄奉崔應敎。淑精○二首</title>,<text>氷蘖功名四十年。立心常許古人前。何人更辨持金誤。萬卷詩書不直錢。廣水澄澄碧似苔。白頭悔不賦歸來。數間茆屋田三頃。是處靑山骨可埋。</text>
<title>小醉有作</title>,<text>少年豪氣盡消磨。萬事紛紛毀譽多。身世早知龜可縮。門庭自信雀堪羅。麒麟閣上榮名在。鸚鵡洲邊樂事加。醉裏是非渾不省。長歌擊缶岸烏紗。</text>
<title>題姑蘇臺圖</title>,<text>昔時吳王歌舞時。姑蘇臺上醉西施。寧知會稽愁嘗膽。胥江洶湧浮鴟夷。臺荒有基麋鹿遊。烏啼落日丹楓愁。功名誰似陶朱公。蛾眉一泛西湖舟。</text>
<title>題黃鶴樓圖</title>,<text>黃鶴樓中黃鶴遊。黃鶴一去雲悠悠。靑山歷歷樹高低。芳草晴川鸚鵡洲。崔侯傑句天地間。崔侯一去何時還。俯仰歲月成古今。江流衮衮無時閑。</text>
<title>卽事</title>,<text>小䆫踈雨午涼生。恰恰流鸎三兩聲。老喜得閑閑亦懶。從今文墨欲藏名。</text>
<title>述懷</title>,<text>世態人情薄似綃。鏡中華髮白蕭蕭。淸貧杜甫空耽句。寂寞揚雄謾解嘲。宦路不堪高馬骨。行裝曾不滿牛腰。石田茆屋荒三徑。多事年來苦見招。</text>
<title>漫書</title>,<text>南江細雨熟黃梅。餠餌新香麥已胎。政爾故山歸去好。瓦盆新酒潑淸醅。</text>
<title>無事</title>,<text>無事只堪樂。有門長不開。荷時風政好。梅月雨頻來。道屈名爲累。愁多病是媒。邇來車馬絶。庭院長靑苔。</text>
<title>遣懷</title>,<text>人間膏火日相煎。勃欝羈懷未易湔。老去不諳生有樂。筭來知復酒▣賢。杜陵遮莫生前瘦。蘇晉頻逃醉後禪。晩節始知閑處樂。落花啼鳥枕書眠。</text>
<title>歸去來篇</title>,<text>歸去來歸去來。我唫不歸今幾時。功成不退古所戒。當局者迷吾何爲。柴桑高義明日月。功名末路多危機。歸去來胡不歸。山中有茅屋。竹爲籬兮板爲扉。長江綠淨不可唾。高山壁立埋烟霏。我豈無蘇子瞻赤壁舟。我亦有玄眞子綠蓑衣。山僧自可供軟語。溪友亦足尋漁磯。酒酣兩脚歌鼓舷。人間萬事如雲飛。此樂於我苦相催。我老不去胡爲哉。歸去來歸去來。廣津新漲葡萄醅。</text>
<title>謝允上人送芒鞋</title>,<text>水鍾精舍壓龍江。松雨霏霏洒石矼。今日寄鞋應有意。相尋一去話禪䆫。</text>
<title>晩起</title>,<text>身閑不似早參時。朝日三竿睡起遲。知足一生能不辱。噬臍萬事亦何追。乾坤俯仰身如粟。歲月消磨鬢欲絲。瓦甕新醪今政熟。澆膓時復兩三巵。</text>
<title>述懷</title>,<text>愁時多慷慨。醉後更顚狂。身世堪衰白。行藏信老蒼。雨催新筍長。風送落花香。地僻都無事。扶筇立晩涼。</text>
<title>偶作</title>,<text>脫却朝衣已自閑。勿敎名利更相關。廣津新水今應漲。短棹孤舟任往還。</text>
<title>鏡中</title>,<text>鏡中雙鬢雪嵯峨。遲暮還如謗議何。自笑顚詩狂李白。誰憐多病老維摩。半山雨氣雲邊盡。深院風聲竹外多。頗覺安心是眞藥。由來宦海足風波。</text>
<title>漫興</title>,<text>世事蒼茫獨倚樓。半簾爽氣淡於秋。幾番風雨芭蕉老。千古英雄薏苡愁。早識世間皆妄想。不知林下有眞休。廣津山水今無恙。欲買扁舟老白鷗。</text>
<title>小醉。對月有作。</title>,<text>我欲鍊石補靑天。天無缺兮亦無偏。我欲入海探龍珠。海無底兮亦無邊。少年立志何麄豪。畢竟濩落如莊瓢。萬事眞成馬頭角。途窮已刮龜背毛。平生欲與髑髏友。悲歡得失都已箒。高歌對月月不落。陶鑄乾坤一樽酒。</text>
<title>病中夜唫</title>,<text>畏病還多病。邀名亦累名。燈爐書萬卷。風雨夜三更。得句有眞趣。聞鷄非惡聲。兒童方爛睡。萬事不關情。</text>
<title>小園</title>,<text>一園深僻雨晴時。杖屐閑行過短籬。落日小風吹滿袖。玟瑰梢上囀鸎兒。</text>
<title>對雨</title>,<text>霏霏芒種雨。滴滴響踈簷。旋覺渾身爽。都消覆覆炎。荷心能倚盖。薑角欲抽尖。小硯承殘溜。濡毫凝著潛。</text>
<title>雨中</title>,<text>小雨連朝勢不休。獨吟危坐思悠悠。寧知白酒紅人面。却怪紅塵白我頭。頗信殘年無興味。極知世事有沈浮。祗今心跡誰能辨。觸忌何須敢轉喉。</text>
<title>卽事</title>,<text>胡牀小坐手携筇。慵病居然睡政濃。忽有瞥然何處雨。寒聲先到半庭松。</text>
<title>對雨</title>,<text>淸晝無人雨滴梧。裌衣扶坐對薰爐。一生淡泊天應賦。詩自淸癯面亦癯。</text>
<title>美人怨</title>,<text>當時美人顏色絶。風流才藝俱第一。宮中名冠三千選。出入自倚傾國色。靑春安得鎭長好。紈扇秋風恩漸歇。洞房年年苦夜長。半幅鴦衾半分月。無金得買長門賦。杜鵑一聲階竹裂。</text>
<title>園林</title>,<text>園林初霽雨。杖屨討淸幽。草愛抽書帶。花看映佛頭。都能詩遣日。亦復酒忘憂。此興情奚適。歸歟老釣舟。</text>
<title>詠雲</title>,<text>坐看浮雲生遠岑。東西南北遍侵尋。白衣蒼狗須臾事。不識無心或有心。</text>
<title>小齋聞蛙</title>,<text>小齋如舫曲池淸。獨坐無言睡晩晴。頗厭邇來人聒耳。亂蛙莫更送繁聲。</text>
<title>卽事 二首</title>,<text>名宦無心客可麾。捲簾終日面荷池。閑吟懶睡餘何事。手抄唐詩課小兒。阿兒學字墨渾衫。提腕時時爲指南。詩禮傳家非所冀。老翁砥犢思難堪。</text>
<title>寓懷</title>,<text>瞥眼光陰逐水流。風塵萬事捴悠悠。英雄亦嘆烏三匝。貴賤同歸貉一丘。蜀道幾年長作客。酒泉何地可封侯。如今百念成灰盡。高卧元龍百尺樓。</text>
<title>自哂</title>,<text>蕭踈一室冷於氷。身世眞成結夏僧。一卷楞嚴慵不讀。閑燒榾拙暖騰騰。</text>
<title>重午前二日</title>,<text>夏五書麟史。天中又一年。心如菖歜苦。身似艾翁懸。綵索從來戲。丹符不必傳。明朝是重午。開酒近花前。</text>
<title>寓嘆</title>,<text>功名十載走風塵。萬事當頭混贗眞。自識胸中有何物。莫言天下無好人。淵明高節曾因菊。張翰歸心不獨蓴。悔殺白頭迷止足。悠悠出處暗悲辛。</text>
<title>重午前一日</title>,<text>今朝五月四。節序去堂堂。老至病兼至。日長愁亦長。開䆫通竹色。擧酒引荷香。以此空消遣。居然到睡鄕。</text>
<title>卽事</title>,<text>池邊人靜燕爭泥。踈柳參差落日低。忽有隔墻聞笑語。鞦韆影落畫闌西。</text>
<title>効院步兵一日復一日</title>,<text>一日復一日。一朝復一夕。二氣亭毒之。四序自成錯。物理固循環。禍福相倚伏。牽黃悲東門。墮樓傷金谷。麒麟或不時。鳳鳥亦衰德。吾家有烈祖。中聖老徐邈。蕩蕩醉鄕寬。膠膠天地窄。捨子將焉求。九原何可作。</text>
<title>重午</title>,<text>飽經五十八端陽。身世蹉𧿶白髮長。艾帶盈腰隨處見。菖醪滿眼爲誰香。乍揮團扇消淸暑。試著輕衫博嫩涼。千古悠悠一炊黍。無才有賦吊沆湘。</text>
<title>卽事</title>,<text>垂柳陰中近午天。女娘多少戲秋千。病翁無以酬佳節。小草題詩筆勢顚。</text>
<title>幽居</title>,<text>閑居開小室。傍柳出荒蹊。老去偏憐子。病來獨對妻。小風鵲頻噪。細雨蛙亂啼。欹枕不成睡。鷄棲月欲西。</text>
<title>自詠</title>,<text>自笑平生骨相屯。閑能成懶懶成眞。休嫌終日無輪鞅。所喜連旬不襪巾。托契曾深唯麴老。絶交知復有錢神。焚香坐睡日亭午。北牗淸風如故人。</text>
<title>初六日</title>,<text>無用於時政似蟾。黃菖白酒興初酣。頹然醉卧前簷下。閑看平林落月纖。</text>
<title>几坐</title>,<text>几坐空堂靜。無人晝政遲。老猫眠就竹。寒鵲語移枝。衰老身難健。淸羸病不支。閑居曾有賦。莫作四愁詩。</text>
<title>園中樂</title>,<text>四佳亭前多養竹。四佳園中唯種藥。種藥可却老。養竹能免俗。四佳園亭日無事。四佳老人頭半白。不有竹君藥君吾何歸。高歌擊樽月不落。</text>
<title>閑中卽事</title>,<text>逍遙晩節欲何憑。陰却圖書百不能。熟睡醒時雨聲急。高唫坐處花氣蒸。柴門深閉曾揮客。茶鼎開時密約僧。半岸綸巾欹枕卧。有何塵事更相乘。</text>
<title>夜有風雨聲。有感。</title>,<text>由來物理不平鳴。一夜滿園風雨聲。細撼紙䆫初睡覺。旋搖木枕乍魂驚。已知避謗先招謗。必欲求名亦誤名。坐擁寒衾不成夢。曉鷄聲裏又殘更。</text>
<title>叙懷</title>,<text>須知時屈道難屈。自笑身閑心不閑。萬古英雄只如此。閉門柱笏看靑山。</text>
<title>思歸</title>,<text>故園無日不思歸。心事依違歲月飛。二字功名百憂集。一生出處三徑非。茅簷低小山當戶。江路磐回水半扉。昨日村僮來報噵。南溪花浪鱖兒肥。</text>
<title>自笑</title>,<text>六十衰翁十歲兒。此身堪笑亦堪悲。縱然詩禮靑氈在。身後流芳未可知。</text>
<title>移菊</title>,<text>佳菊有至性。英英無俗姿。我愛一何深。帶雨移東籬。待得花開時。採採浮酒巵。千載柴桑翁。與我同襟期。</text>
<title>題畫屛八疊</title>,<text>黑雲飛過半山層。落日昏昏雨氣仍。客子蒼黃忙底事。閉門高卧愧高僧。右風雨圖一絲風裊晩江潯。老却漁磯歲月深。矮馬長途是何者。不曾知我釣鼇心。右釣魚圖長林隱隱又黃昏。不見居人只見村。宦路羊膓多覆轍。也宜終日閉柴門。右晩村圖緣崖一徑樹陰齊。過了前溪又後溪。俯視驚瀾深幾許。夕陽僧去短筇迷。右晩山圖矗矗峯巒翠似堆。遊人無數看山來。江湖萬里天無盡。風送歸帆箇箇回。右遊山圖江空水淨日暉暉。古渡維舟人始歸。鼇頂風流何處會。觴傳如羽馬如飛。右遊人圖詩客雙肩聳似山。蹇驢孤影雪蹣跚。可憐兩箇推敲空。凍口唫殘徹骨寒。右雪行圖懸空飛瀑散銀簾。屋角無人掛酒帘。白塔三層何處寺。樓臺隱映露雙岩。右野店圖</text>
<title>偶吟</title>,<text>海上歸徐福。遼東老管寧。古人今寂寞。老我自竛竮。日日雲生嶺。時時月可庭。還丹不可得。石鼎煮蔘苓。</text>
<title>老馬行</title>,<text>老馬本是渥洼種。毛骨非常神氣勇。過都歷塊蹄生風。一過冀北羣俱空。負重致遠裕所爲。一朝暫蹶天下欺。紛紛款段不足記。或時見之猶得意。嗚呼蹔蹶眞可憐。壯志亦復思三千。不如長爲大倉鼠。自飽自肥自容與。</text>
<title>姜晉山， 景醇希孟 李韓山 仲平坡。携酒見訪。感而有作。</title>,<text>少年交契盡儒林。生死浮沈只此心。韓山望與晉山重。酒海寬於愁海深。病後不知醺骨醉。談餘亦復挽髯唫。何須更撥峩洋曲。知我當年衆鑠金。</text>
<title>寄水鍾允上人 二首</title>,<text>龍津江上古招提。我欲尋師去不迷。兩耳莫聞塵世事。通宵坐聽杜鵑啼。山僧長與嶺雲閑。長在山間不出山。我墮紅塵空白髮。入山無計在人間。</text>
<title>寓懷</title>,<text>蝸廬天地可容身。時向晴䆫一欠伸。落日天長憐倦鳥。小池水淺感窮鱗。傷時賈傅何須哭。抱病相如不諱貧。頗覺閑中眞趣在。滿庭烏雀亦能馴。</text>
<title>卽事。六言二首。</title>,<text>老去吾知德衰。愁來可以理遣。尋常坐對聖賢。左右靑編黃卷。歲月烏飛兔走。功名夢迷酒醺。遊戲曰琴曰書。弛張一武一文。</text>
<title>夜雨</title>,<text>老屋殘更盡。寒簷聞雨聲。江湖千里興。遊宦十年情。破壁燈猶暗。虛䆫紙獨明。擁衾成小坐。瘦骨聳崢嶸。</text>
<title>謾題</title>,<text>茆檐長掃淨無埃。花落花開客不來。香餠已傳隣舍麥。酸漿又報後園梅。自憐衫袖風塵汚。無乃功名造物猜。老做世間無可一。頗知詩法自安排。</text>
<title>閑中書懷</title>,<text>邇來無復管朝衙。况値殘年感物華。種晩生薑多病葉。陰深小樹有殘花。無風池面澄澄鏡。欲雨雲容點點鴉。晩倚曲闌成獨笑。古今名宦似蒸砂。</text>
<title>晩唫</title>,<text>小園深僻類江村。楊柳池塘月一痕。可是主人無伴侶。短筇無語立黃昏。</text>
<title>夜唫</title>,<text>了無心事▣▣▣。對月高唫月落遲。轉覺夜深香滿袖。藕花池上立多時。</text>
<title>姜壯元國鈞承賓士斌兄弟。携酒見訪。僕飮四五杯。大醉。明日。覺而有作。</title>,<text>積雨久不晴。抱病長惻惻。交道日以踈。門巷可羅雀。龍頭忝同榜。駙馬曾下榻。玉壺綴金果。相訪慰幽獨。塵室久不掃。顚倒張几席。呼兒具壺觴。亦復開碁局。手談未云幾。迭起爲酬酢。我飮三四杯。昏昏到醉域。人生有知遇。死生何足惜。因思少年時。逢塲恣懽諕。以此窮朝曛。痛飮如鯨吸。枯腸不受酒。老衰至此極。安能博長健。百年相會合。不見古時人。殷勤時秉燭。</text>
<title>詠懷</title>,<text>雙鬢刀騷兩眼花。浮雲世事任蹉𧿶。退飛已見風前鷁。成病都因酒裏蛇。靖節有門堪種柳。邵平何地不宜瓜。逢人莫說艱難事。說得艱難恨轉加。</text>
<title>題畫 七首</title>,<text>山中古寺翠鼇顚。山下茅廬三兩椽。遠水似天天似水。無人故渡橫小船。望盡江天四五峯。小橋流水影如龍。夕陽甁錫僧尋寺。寺在烟霞第幾重。閑雲歷歷多山中。白白萬重靑萬重。記得去年讀書寺。僧䆫半夜聞松風。溪雲潑墨擁重巒。雪片飛飛掌㨾團。茅店閉門人語少。也應僵卧老袁安。夾岸松杉翠拂雲。山中茅屋不關門。依然小樹江橋路。想得吾家烟雨村。浮空積翠靄霏微。老樹涵風怪欲飛。頗識山中多雨勢。溪橋落日客忙歸。涳濛山氣翠浮空。木老嵒奇細逕通。南寺平看如北寺。暮雲樓閣有無中。</text>
<title>將如村墅。三田渡中有作。</title>,<text>樂天亭下箭郊路。年去年來自烟雨。晴川隱映漢陽樹。落日微茫麻田渡。我時艤船渡江去。靑山鱗鱗好無數。愁絶江南是何處。歸來鮑昭斷膓賦。</text>
<title>朝雨</title>,<text>朝來小雨細如繰。淸氣駸駸坐擁袍。煮茗有聲籠帽聽。作詩無味隔靴搔。艾醪已當羔兒酒。砧唱猶勝鳳尾槽。擊缶高歌拚小醉。莫年意氣尙麄豪。</text>
<title>晩唫</title>,<text>逕濕蒼苔竹影斜。寒林落日欲棲鴉。晩風獨立渾閑事。細數開花又落花。</text>
<title>扶坐</title>,<text>淸晨扶坐小䆫間。寂寂柴扉盡日關。淸鏡功名悲白髮。浮雲身世戀靑山。沈思萬事不如睡。斷送一生唯有閑。明日麻江搖艇去。竹溪深處聽潺湲。</text>
<title>卽事</title>,<text>五月園林雨氣深。梅黃如杏杏成金。百年時序悠悠盡。濁酒日長時一斟。</text>
<title>自哂</title>,<text>萬卷圖書一盞燈。跏趺默坐似禪僧。頭顱如此眞堪笑。面目由來最可憎。老去世情難料理。醉餘睡興更瞢騰。少年空詫長楊賦。晩節寥寥是茂陵。</text>
<title>對月飮茶</title>,<text>坐對半輪月。爲傾三椀茶。何由揷兩翼。去賞天桂花。</text>
<title>又吟</title>,<text>三更月不落。獨坐人未眠。莫恨此時缺。十分來夜圓。</text>
<title>李掌令玉如來訪</title>,<text>憶昔重入長烏臺。自信平生慷慨才。白簡陳情明似日。靑蒲論事疾於雷。今時諫諍多君盛。末路蹉𧿶愧我衰。萬事關心宜袖手。滿䆫花雨侑深杯。</text>
<title>寫扇面</title>,<text>執熱當年倚勢多。秋風颯爽轉蹉𧿶。炎涼代謝尋常事。用舍悠悠奈若何。</text>
<title>獨坐書懷</title>,<text>蛙聲院落雨廉纖。捫虱詩書坐捲簾。飽閱人情風裏纛。極知世味水中鹽。歸來擬學陶元亮。憂樂曾懷范仲淹。老病情懷空歲月。未應多愧老夫潛。</text>
<title>蓮塘晩唫</title>,<text>雨餘殘靄滴巾紗。晩立池塘數還鴉。一陣長風雲散盡。月光和水浸荷花。</text>
<title>詠欝金</title>,<text>春晩荒園種欝金。㚞森五月欲抽簪。秋來擬見高千丈。風雨聲中作鳳吟。</text>
<title>洗姑嘆</title>,<text>予於江邊。見一洗姑。容貌頗淨潔。忽陷泥淖中。羣兒聚笑。感而有作。江邊洗姑顏如花。小小澼絖爲生涯。朝洗白足如雪色。暮洗白顏如霜華。朝朝暮暮洗復洗。一身自潔心自多。繰白白於氷繭絲。夜夜白月鳴寒梭。織成纖縞裁爲衣。細於鮫綃輕越紗。江之水淸且漪。日日澡雪無休時。洗罷淡粧照水底。素娥讓潔羞江妃。忽有狂風天地黑。塵沙漠漠迷所之。蒼黃顚倒泥潦中。玉質已誤衣復緇。小娘出門待姑歸。姑洗姑洗來何遲。姑歸小娘拍手笑。醜惡不是吾家施。小娘年紀纔十三。當時見事猶兒癡。小娘小娘莫笑姑。此恨他年汝或知。</text>
<title>夏日</title>,<text>生涯寥落不嫌貧。烏帽白衫夏令新。頗怪背人鸎語少。自憐喚主燕來頻。塵中虛老稽中散。谷口當尋鄭子眞。五鼎一瓢何足問。欲憑泉石寄閑身。</text>
<title>漂母飯韓信圖</title>,<text>多君不用蒯生謀。鳥盡弓藏會有秋。一飯恩讎人莫笑。當年亦有頡羹侯。</text>
<title>張良請四皓圖</title>,<text>圯橋老眼識英雄。帷幄當時第一功。何事項顚嬴蹶後。安劉竟賴紫芝翁。</text>
<title>自詠</title>,<text>世事乘除理自然。小䆫危坐一爐烟。龜曾勿食猶能壽。櫟以不才亦自全。有眼邇來花掩翳。無心依舊絮狂顚。病餘只得安神法。何處黃精可引年。</text>
<title>題畫屛。九首。爲李 玉如 作。</title>,<text>春深檞葉樾千重。好向山中養得茸。世上禍機隨處足。何妨變化作眞龍。右鹿春山深處自爲羣。麝氣氤氳草樹薰。更待一千年後白。也須騎去訪眞君。右麑靑山窈窕樹陰齊。白月倒江猿夜啼。記憶少年讀書寺。至今淸夢使人迷。右猿胡孫飛捷疾於鷹。偸果攀枝性所能。取捨物情難自料。杜陵曾覓柳州憎。右獼猴寒瓜籬落兩貍奴。日午雙睛纈似珠。愛汝元來食肉相。可能驅盡鼠兒無。右猫九竅從來性不迷。中山穩睡草萋萋。問渠底用營三窟。可向蟾宮得地栖。右兔少日山中射獵行。相逢野獸不知名。畫中今又驚相見。毛骨非常亦異形。右無名獸誰傳西果種江南。至味深深蜜雪甜。我抱十年司馬渴。披圖不覺墮涎饞。右西瓜茄子彭亨瓜子長。一時風味蓼花香。依然攬我歸田興。白酒杯盤滿意嘗。右茄瓜</text>
<title>快晴對月</title>,<text>一簾風細快晴時。徙倚闌干睡政遲。雲掃長空萬里靜。月當三夜十分奇。生前庾老可無興。醉後翰林宜有詩。天地容吾不寂寞。此時此樂誰得知。</text>
<title>夏日卽事</title>,<text>破壁陰昏半上苔。香殘古鼎只留灰。滿池新水蛙聲老。坐數荷花開未開。</text>
<title>閑中演雅一首。錄奉玉如。</title>,<text>奇數當年病未堪。烏巾半岸雪盈簪。餘齡自可龜藏六。拙計曾無兔窟三。瘦骨人皆驚似鶴。長眠自哂老如蠶。一廬蝸角乾坤小。山雨頻來蟻戰酣。</text>
<title>金錢花</title>,<text>天工造物巧應多。鑄出金錢底樣花。入闥排門元有質。看來却怕在貧家。</text>
<title>耳聾</title>,<text>年來兩耳不分明。聽得雷霆百不驚。小雨朝回過竹去。誤聞童子讀書聲。</text>
<title>憶村家</title>,<text>老去循環念念非。至今身世尙依違。閑中歲月渾如醉。夢裏家鄕不是歸。點檢峯巒同我瘦。商量筍蕨爲誰肥。季鷹不待深秋去。萬里孤帆疾似飛。</text>
<title>題無盡亭</title>,<text>無盡亭下屋如斗。無盡亭前江似酒。落日欲沒西山西。廣陵歸客行路迷。蹇驢孤影雙童隨。兩脚鼓鐙鞭倒垂。君不見杜陵晩節多風流。瀼東瀼西復夔州。熊兒捉轡驥兒扶。千古浣花傳新圖。四佳老人應前身。仰天一笑山月新。</text>
<title>寓興</title>,<text>圖書一室頗淸貧。觀物悠悠趣自新。燕頷虎頭徒自貴。龜毛兔角竟非眞。愁來浮白功尤妙。老去還丹術不神。頗訝閑中多所得。天根月窟往來頻。</text>
<title>幽居</title>,<text>癖得幽居興。都無外物嬰。蛛絲骨破壁。鳥跡篆空庭。腐婢花能白。宜男草自靑。佳蔬能滿眼。生理倚園丁。</text>
<title>題畫十首。六言。</title>,<text>隱隱平林遠近。悠悠流水東西。樓臺隱映有無。峯巒多小高低。兩崖雲山萬矗。一區茅屋數椽。懸崖遙看瀑布。晩林何處繫船。架岩層樓傑閣。依山茅棟柴扉。日暮釣船來歸。滿江烟翠霏微。春山景物幽深。遊騎聯翩等閑。樓臺揷在雲半。石徑斜出林端。何山多少僧寺。此地兩三村家。芳郊快馬春深。極浦歸帆日斜。滿山黑雲黯黯。漫空白雪毿毿。誰家柴衡長掩。釣船蓑笠興酣。高低丹崖翠嶂。上下雕闌畫船。靑帘沽酒村店。白日談棋神仙。飛泉懸空似雪。長橋卧水如龍。古寺巖回木老。一徑水複山重。遠近山勢巃嵷。上下雪色離披。單僮匹馬者何。忍凍孤吟爲誰。仙臺飛簾畫棟。半山細雨斜風。小橋流水泠泠。歸客有底忩忩。</text>
<title>日長</title>,<text>杜陵有底願春遲。我恨日長長夏時。何似都忘塵事了。睡鄕深處醉無知。</text>
<title>晩起小酌</title>,<text>家僮怪我起眠遲。日上三竿尙不知。意適何妨欹枕卧。身閑直到結繩時。窩中自有安心樂。天下應無斷飮癡。小坐擁衾慵盥櫛。澆腸聊復兩三巵。</text>
<title>白髮自笑</title>,<text>捴說人間白髮公。年來種種逼衰翁。愁中更白三千丈。焉有人間白髮童。</text>
<title>落花嘆</title>,<text>昨日花始落。今日花又開。昨日花政好。今日花政衰。花開花謝眞可悲。勸君相賞當及時。君不見花邊歲月如奔流。昨日少年今白頭。</text>
<title>夏日酌酒</title>,<text>夏熱久聞如酷吏。酒樽今復對賢人。古來痛飮唯犀首。我亦三杯發興新。</text>
<title>次韻琴同年以 以詠 寄</title>,<text>浮生同泛梗。流序劇犇川。南北相思夢。悠悠又一年。黃菊陶元亮。丹砂葛稚川。古人嗟已遠。兀兀坐窮年。渴病同司馬。茶詩憶玉川。安心是靈藥。自可保天年。</text>
<title>予與白雲隱上人別。久矣。未知存歿。一日。忽來訪。倒屣相迎。引與之坐。上人曰。貧道入安邊府悟道山二十三年。于今入京師。欲謁諸縉紳求詩。仍袖出一軸示予。前日所作白雲軒跋及閑極說。讀之不覺悲喜。語未畢。上人又告別還山。遂賦近體三首贈行云。</title>,<text>二十三年始見歸。靑瞳雖似鬢毛非。袖中擎出故人句。身上弊餘慈母衣。有可與言方外少。得如心事世間稀。淸談未了還相別。悵望白雲何處飛。鐵嶺以東皆好山。上人精舍最淸閑。三山咫尺連雲外。一路微茫落世間。十年京洛求詩到。萬壑烟嵐拂袖還。珍重煩師好歸去。風塵無地可開顏。聞說招提壓海東。地連長白勢奇雄。龍歸仙島雲猶黑。鷄叫扶桑日已紅。客自少來心亦靜。山曾未了水無窮。我今不恨相分手。恨不相隨學苦空。</text>
<title>幽居卽事</title>,<text>柳拂輕闌翠靄霏。暑分淸氣入巾衣。時看翠鳥御魚去。低傍荷花故故飛。</text>
<title>自笑</title>,<text>自笑零丁老病翁。生涯寥落小䆫中。名途歷盡羊膓路。宦夢同經馬耳風。深院日長鳥聲樂。半天雲盡潭影空。香爐經卷跏趺坐。大槩山僧結夏同。</text>
<title>到夢村。醉後登山。望月縱筆。</title>,<text>長風飽帆漢水急。山中歸來酒初熟。枯膓得酒亦易醉。雙耳嗚嗚興自足。移樽飛上夢山顚。偸眼東峯對新月。新月瀲灎生雲端。水輪無角金波纈。須臾懸在天中央。九州四海皆淸光。擧柸問月月不噟。顧兔笑我多淸狂。古今愛月皆儒仙。騎鯨寥廓猶千年。赤壁何時舞玄鶴。伯仲豪氣天下先。一樽衮衮江無窮。今人古人將無同。五夜深深月不落。四佳醉老頭半白。</text>
<title>題畫 三首</title>,<text>蒼崖人立水旋油。老樹如龍倒蘸流。我欲詩成君試聽。碧泓深處舞潛虯。陰陰樹葉亂如雲。坐撫瑤琴日欲矄。一曲峩洋誰解聽。九原無處起鍾君。蒼官老去不知秋。竹樹深深翠欲流。小坐孤舟平似屋。一聲長笛晩江愁。</text>
<title>漫題</title>,<text>苦恨平生見事遲。悠悠身世鬢成絲。如魚安得悠然逝。嘆鳳今猶甚矣衰。處世人知無一可。歸田自信有三宜。孤帆萬丈長風健。不必行藏强問龜。</text>
<title>夜雨</title>,<text>暑消三伏嫩涼生。竹簟藤牀睡味淸。不覺夜涼都是雨。覺來猶聽滴蕉聲。</text>
<title>戲書</title>,<text>肘後已藏飧玉法。手中還抱鍊丹書。從今擬學長生術。煮藥聲中髮百梳。</text>
<title>閔斯文 奎 送鯉魚。寄詩。依韻奉酬。四首。</title>,<text>雙鯉傳書日。三旬抱病時。滿盤飛鱠縷。沽酒亦何疑。人情非昔日。物議異前時。白璧悲和氏。黃金愧不疑。碌碌慙前輩。悠悠負盛時。人心如面異。市虎亦成疑。溪水初肥日。鱸魚欲上時。佛岩茅舍在。歸去復奚疑。</text>
<title>紅藕歌</title>,<text>園池荷花。前年盛開。今年。只開一花。感而有作。去年小池水長滿。荷花千朶開滿眼。今年小池水半枯。只有一花開亦晩。去年對花傾金罍。今年對花復一柸。花開動人不須多。莫嘆今年花少開。物理盛衰本自然。安知明年勝今年。我願花開開萬丈。我願藕大大於船。我騎藕船桂爲楫。上窮銀漢下七澤。芙蓉城中訪眞君。袖得長生不死訣。他時賀老勑賜鏡。移我荷根數百柄。畢竟花開三萬頃。擧酒對月時自慶。</text>
<title>葵花</title>,<text>紅爛開時白半開。大於盤面小於柸。憐渠本有傾陽懇。浪蘂浮花不是才。</text>
<title>次韻李 玉如 掌令見寄 三首</title>,<text>三重破屋補黃茅。白首生涯未卽拋。琴已無心絃亦斷。碁曾具眼子頻敲。池荷得雨開紅藕。階筍因風落粉苞。水足寒塘坐垂釣。不知身世在江郊。踈髯撚斷費推敲。身世如僧日打袍。三叫唐虞嗟世遠。一時山院是神交。魚曾極樂宜深水。雲自無心出半嶅。坐我斗升頭白盡。十年長被北山嘲。萬事當頭付儘敎。虛名晩節未全拋。鏡中霜雪添雙鬢。陌上風塵顫兩骹。李白黃樓悲去鶴。蘇仙赤壁舞潛蛟。邇來觀物能多少。民物從前是與胞。</text>
<title>閑中書所見 三首</title>,<text>深院無人日自長。羣童喧笑走如狂。庭前有箇蟠桃樹。爭挽長條摘得嘗。婢兒小小面如灰。菜圃前頭匝百回。擷得菜苗筐已滿。菜花頭揷緩歌來。夏日當中政似焦。園丁鋤草不知勞。飯餘大卧田中睡。葦笠當胷屋樣高。</text>
<title>葡萄歌</title>,<text>我有葡萄三兩株。高架引蔓走龍胡。濃陰滿地翠雲敷。纍纍結子垂驪珠。甜於西瓜潤於酥。一顆入口沈痾蘇。安得釀成萬斛酒。我時日飮三百斗。一飮洗我風塵十載之昏垢。再飮瀉我胸中萬丈之堆阜。氣岸逈出陶劉右。風流敢居王謝後。生前豪宕隘九有。死後聲名傳不朽。君不見昔時少年顏已厚。一生只解謀十口。斗酒竟博涼州綬。</text>
<title>自詠</title>,<text>水亭孤絶小於船。拄笏看山又一年。歲月屢驚羊胛熟。功名曾怕虎鬚編。家聲不負狂徐邈。樗散眞成老鄭虔。晩節優游眞得計。竹林深處醉頹然。</text>
<title>寄傲</title>,<text>寄傲南䆫自一天。閑來喫酒醉來眠。鷄蟲得失皆聊尒。鵬鷃逍遙亦自然。身外極知都夢想。人間寧復有神仙。十年世路茫如海。細讀南華內外篇。</text>
<title>醉題</title>,<text>白頭身世尙兒孩。與世參差足冷咍。衆口鑠金元細事。一心全璧是雄才。功名畢竟邯鄲國。世路間關灩預堆。物理細推行樂耳。藕花開處醉傳杯。</text>
<title>憶夢村</title>,<text>山中矮屋小於舟。麥餠新香酒亦柔。水漲前江歸不得。一番風雨一番愁。</text>
<title>後薄薄酒</title>,<text>薄薄酒醜醜婦。薄酒醜婦世常有。物性由來有厚薄。人生安得無姸醜。所以醜婦可齊眉。所以薄酒可謀口。孟光擧案配伯鸞。無鹽如漆作齊后。杜陵白醪千憂散。稽君濁酒所願畢。不必吳姬越女可薦枕。不必玉蛆霞液可供樂。勸君勿醜婦醜醜。勸君勿薄酒薄薄。古來美酒伐人性。未有哲婦不亡國。君不見糟丘臺前秋月白。姑蘇城外春草綠。</text>
<title>晩吟</title>,<text>小小蓮塘水拍軒。憑闌終日滌襟煩。松聲正挾風聲細。山氣全憑雨氣昏。飽閱世情多冷暖。坐觀時序自寒暄。浮生百歲醒無用。欲典朝衫買酒樽。</text>
<title>寓懷</title>,<text>不知終稅駕。何幸得休官。身老才名减。君恩去就難。麒麟踰我分。鷗鳥已盟寒。滿院皆松竹。相期歲暮看。</text>
<title>夜唫</title>,<text>一年强半病相仍。瘦骨崢嶸短髮鬙。宦夢淒涼三夜雨。交遊零落十年燈。題詩紅婢那能解。熟睡靑奴此可憑。欲學香山老居士。殘年結社共高僧。</text>
<title>高同隣 台弱。用僕前日述懷詩韻見寄。復依韻奉酬。三首</title>,<text>菡蓞池塘月一纖。曲闌斜倚捲踈簾。停杯且進謫仙酒。調鼎先思殷佐鹽。靜裏江山眞自適。愁邊歲月苦難淹。浮生寂寞憑誰遣。休哂楊雄晩著潛。日高槐影綠雲屯。日涉園林趣自眞。脚健有餘頻杖屨。身閑無事懶衣巾。白頭半世渾迷夢。玄牝何年學谷神。閭閈相從尊酒在。時時扶醉倩傍人。骨相慙非退急流。平生出處大悠悠。依違忍使荒三徑。歸去終當老一丘。世事眞成炊黍夢。人情宜鑑頡羹侯。閑吟盡日渾無事。獨對靑山不下樓。</text>
<title>金僉知 貴枝 携燒酒見訪</title>,<text>今年三伏雨兼風。門掩蒼苔寂寞中。白髮舊僚來慰我。兩壺燒酒思無窮。</text>
<title>觀漲</title>,<text>昨日漢江綠如釀。今日漢江飛白浪。白浪嵳峩銀闕壯。鮫龍屭贔爭俯仰。我昔風流搖畫舫。牙檣錦纜流蕩漾。美人滿座皆宮㨾。金甕葡萄春盎盎。當時細細桃花漲。波恬日淨風一餉。今日駭浪千萬狀。我遙見之心膽喪。嗚呼昔日安流今奔放。宦海風波安可量。我願長風掃昏瘴。白日蕩蕩天地曠。與君觴詠江樓上。待看新月生靑嶂。雲山蒼蒼欝相望。我思美人空惆悵。</text>
<title>再用前韻。錄奉高鴻樞。三首</title>,<text>微風院落雨纖纖。坐愛荷花不下簾。欲學著書空冪醬。何曾得句解稱鹽。金樽影落靑山近。玉子聲高白日淹。且莫臨池照衰鬢。此間應有老虯潛。聖上龍飛濟世屯。英雄籌策自天眞。才疏傅說調羹鼎。閑學陶潛漉酒巾。老去容顏多矍鑠。興來詩酒亦精神。百年里閈交遊在。知復今人似古人。閑中詩酒亦風流。過眼蒼茫歲月悠。宦路多時行劍閣。醉鄕無地不糟丘。功名晩節慙踈廣。出處何人似武侯。回首故園空悵望。滿簾斜日獨登樓。</text>
<title>絶句</title>,<text>院落深深桐葉雨。池塘細細藕花風。小童學字渾身黑。老子㘅杯半面紅。</text>
<title>閑題</title>,<text>老子苦無事。步屐日廵園。鸎啼蘇小宅。雀立翟公門。花學鷄頭軟。蕉分鳳尾翻。雖非眞大隱。亦足避塵喧。</text>
<title>次韻孫上舍同年見寄 二首</title>,<text>燕老鸎殘時苒苒。鷄林鰲岫路悠悠。細馬䭾紅少年事。十載靑燈空白頭。歲月紫芝君邈邈。功名靑簡我悠悠。瞻星臺下舊歌舞。夜夢歸來天一頭。</text>
<title>西瓜行。病中作。</title>,<text>東門西瓜大似甕。朝來忽被園丁送。長刀快割如半月。隨刀紛紛落紅雪。甜於崖蜜淡於水。金橘是奴馬乳婢。老夫病渴腸欲熱。一嚼胡爲不口悅。忽然使我沈痾痊。白日換骨思神仙。去年服丸千萬粒。今年飮湯三百斛。紛紛毒劑損天和。神効不如東門瓜。邇來酷熱同酷吏。滔滔膓熱皆我比。安得此瓜分八垓。世無扎瘥登春臺。君不見年年西瓜子堪摘。金鼎九丹猶未熟。</text>
<title>無題</title>,<text>子美乾坤一腐儒。四佳迂䦚似耶無。枕書丸藥眞成適。看劍引杯亦足娛。死後臭芳渾瑣事。生前醒醉是良圖。千秋麟閣功名字。可博當年酒一壺。</text>
<title>書懷</title>,<text>何物愁來兩鬢秋。分明病與老相謀。恨無脚健如黃犢。只得身閑勝白鷗。天地風流靈運屐。江湖行樂季鷹舟。英雄心事非徒耳。默默靑山獨倚樓。</text>
<title>夢到村家。覺而有作。</title>,<text>十年茅屋破三重。紅槿蘺邊翠竹濃。枕上歸來初睡覺。滿城風雨五更鍾。</text>
<title>黃州吟。別權太守。</title>,<text>去年再遊黃州春。二月三月雲物新。朝來小雨如香膏。屋角杏花紅鱗鱗。曠遠樓中開綺筵。中原使華皆儒仙。金樽瀲灩葡萄醅。錦瑟玉笛春風前。主賓半酣迭酬酢。龍吟鳳嘯唾珠玉。金花滑牋麝劑香。兔毫象管飛颯颯。擲窮白紙霹靂走。蛟龍新愁鬼神吼。風流百年天地中。意氣崢嶸屬牛斗。退歸公館宴重開。嘉賓滿座天上來。三行佳妓嬌於花。羯鼓百面喧春雷。我時沈醉美人扶。玉纖玲瓏膚似酥。今年衰病頭白盡。夢到黃州膓已無。黃州太守來告別。詩成寫之一悲樂。松都過時莫開讀。座中亦有斷膓客。</text>
<title>村老權龍川。來說江村之興。</title>,<text>見君今日思依依。茅屋山中好在非。三徑欲荒元亮去。蓴鱸方好季鷹歸。雲開北嶺山容瘦。雨足南溪水面肥。說與鄕隣曾有約。殷勤護我舊漁磯。</text>
<title>哭李執義姨兄 紹生</title>,<text>堂堂意氣古人前。盖世淸芬七十年。名宦多時增憾慨。歸來晩節卽神仙。生前松菊餘三徑。身後兒孫足一廛。無復牛溪陪笑語。西風老淚眼雙懸。</text>
<title>獨坐有感</title>,<text>聞鷄無興管衙朝。獨坐空齋短髮蕭。欲買酒樽酬菡萏。慣經風雨老芭蕉。愁腸却羨無腸蟹。垢面長慙洗面猫。萬物早知齊得喪。南華先我賦逍遙。</text>
<title>老嫗嘆</title>,<text>東家老嫗年八十。白髮被面面梨黑。小小膺選入深宮。織錦刺繡天下獨。手獻五色衮龍袍。至尊一笑賜顏色。花冠玉簪復珠履。渾身綺縠金孔雀。內帑頒恩日萬錢。蜀錦越羅滿箱篋。女無悅己誰適容。一夜綺扇生秋風。生秋風可奈何。此身零落如葉同。年紀雖耄顏盡皺。眼明不廢紡績功。西家小娘年二八。茜裙藍衫白布襪。朝來脂粉迷塗抹。復挼花紅染爪甲。學得琶琶不成聲。猶倚韶華嬌且黠。一見東嫗抵死笑。何事年衰兼貌惡。嗚呼小娘莫笑嫗。人生兩井不多得。千金不得博靑春。百金不得買白髮。君不見北邙山下葬如雲。云是太半殤兒墳。</text>
<title>謝忠淸梁使相 順石 遣問</title>,<text>功名黃閣曾紅面。歲月靑山屬白頭。珍重故人千里信。滿䆫風雨一天愁。</text>
<title>詩成自笑</title>,<text>居正在閑寂中。病不能飮。眼昏又不讀書。終日端坐獨吟。但諷於口而已。不書于紙者亦太半。一日所著。或三四首。或六七首。或踰十首。非技癢也。非此。莫能消遣。且詩造次。不假雕飾。知不可以傳後。雖有一二句可以傳後。無賢子孫堪爲堂構。終爲瓿醬。必矣。知其爲瓿醬。而亦不廢吟。嗚呼可悲也哉。一詩吟了又吟詩。盡日吟詩外不知。閱得舊詩今萬首。儘知死日不吟詩。</text>
<title>獨唫</title>,<text>頗有獨園樂。斷無空谷跫。拄頤丁字杖。散髮午時䆫。花落二三點。燕飛四五雙。詩成添樂府。祗愧不成腔。</text>
<title>醉賦</title>,<text>朝來滿意斟白醪。老態尙存能發豪。明日南山欲射虎。何人東海同釣鼇。手中閑弄鐵如意。匣裏深藏金錯刀。兒輩紛紛莫輕笑。我曾三竊王母桃。</text>
<title>閑中所見戲題 三首</title>,<text>卯酒興酣沙椀一。午飧飣喜木楪雙。六月無氷難解渴。喜聞茶鼎響春江。一張油席滑於酥。卧坐皆便合病軀。熟睡支頭松木枕。覺來香縷裊沙爐。一奴鋤藥頭如鶴。雙婢繰絲手似龜。客到欲知誰是主。布衫藤杖黑駿巾。</text>
<title>紅藕歌。用前韻。錄似金乖崖學士。</title>,<text>我愛浮白長引滿。兩耳嗚嗚纈雙眼。荷花紅酣政如拭。香風吹吹生薄晩。安得此水變樽罍。一日三萬六千杯。腰鼓百面聲如雷。頃刻能遣花催開。花開一時皆嫣然。結子如甕三千年。我時喚得太乙眞。卧看玉字同騎船。長風爲帆浪爲楫。朝遊玄圃暮葛澤。歸來金鼎丹已熟。谷神不死傳妙訣。君不見高堂白髮瑣屑飛明鏡。又不見家人磎蒼黃揮塵柄。萬事於人皆害性。吾與乖崖後天地。酌彼北斗日相慶。</text>
<title>白頭鳥</title>,<text>花間時見白頭鳥。頭白古來因坐愁。我自因愁頭白盡。汝愁幾許能白頭。</text>
<title>夏日卽事</title>,<text>柳陰翠合槐陰重。日午主人初睡濃。一陣涼風覺身爽。雨聲正在紅芙蓉。</text>
<title>謾題</title>,<text>世態人情翟老門。更無徐榻下陳蕃。荒涼垂柳宅前徑。寂寞浣花溪上村。枸杞粘紅曾結子。篔簹搖碧又生孫。光陰占送花開落。二十四番今幾番。</text>
<title>偶作</title>,<text>吾生成濩落。天意惜艱難。瘦怯菱花照。愁憑竹葉寬。殊知火布熱。故作氷繭寒。萬事皆安分。無心學轉丹。</text>
<title>寄岑上人</title>,<text>師在山中無出時。我嬰塵網鬢成絲。淒涼十載黃扉夢。珍重百年白社期。種藥年來難理病。採芝何處可療飢。相從欲問安心法。莫遣人間俗客知。</text>
<title>伏日</title>,<text>日高三伏北䆫涼。已與陶劉到醉鄕。睡起高歌薄薄酒。傍人拍手笑吾狂。</text>
<title>尹鴻樞 壕 携鷄酒見訪。詩以爲謝。</title>,<text>長日幽齋坐結趺。喜君來訪得開娛。黃鷄烹熟堪垂筯。綠蟻新香已滿壺。醉後岸巾頭種種。睡來欹枕耳嗚嗚。百年安得都無事。閭閈交遊折簡呼。</text>
<title>醉後</title>,<text>百歲都緣四大忙。閑中杯酒亦膏肓。朝來猶未消前渴。石鼎濃煎雀舌湯。</text>
<title>棊罷卧唫</title>,<text>蟹眼香茶渴未消。小䆫高枕聽松濤。乘除有數那能遣。形影相隨不自逃。後世文章尖鼠尾。殘年勳業刮龜毛。極知世事如碁樣。國手無如不著高。</text>
<title>夏日絶句 二首</title>,<text>䨪天斷續無時雨。水閣留連盡日風。客自不來心又靜。閑唫閑睡小䆫中。去歲探春同蕩子。今年坐夏勝高僧。小水開殘紅藕盡。遠山高出白雲層。</text>
<title>乖崖金領樞。欲作乞骸牋。倩東人四六集。詩以戲奉。</title>,<text>少年曾見兩踈圖。千載今聞一領樞。五鳳樓前三昧手。不須依樣畫葫盧。</text>
<title>乖崖會佳妓於海邸。邀予同觀。以病不赴。奉次來韻。</title>,<text>衰病蹉𧿶又一年。花開無數爲誰姸。爭似乖崖老學士。肉屛風下醉長眠。</text>
<title>古意</title>,<text>海底珊瑚高幾丈。千年試作千尋網。萬牛挽出滄溟深。蛟龍屭奰霹靂響。榑桑日出紅濤熱。光芒照耀黃金闕。平生季倫麄男兒。一擊破碎紛似雪。紛似雪不足惜。從此至寶無顏色。</text>
<title>閔 誼 妻挽章 三首</title>,<text>驪江門閥舊傳家。一醮于歸婦則多。惆悵未能偕白髮。乘鸞今復去奔娥。一爲幹蠱一門楣。身後流芳已可知。物理死生元有數。移天其奈鼓盆悲。靑山埋玉嗟何及。白首齊眉事已非。我與主翁相識久。楚些題罷淚交揮。</text>
<title>對酒</title>,<text>撫躬携影我零丁。過眼流光隙駟經。白髮功名成落莫。靑雲耆舊半彫零。牛毛萬事唯須醉。蝸角一生不用醒。斷送百年詩酒在。待看南極老人星。</text>
<title>奉酬善山金太守</title>,<text>忻逢山簡爲州日。政値鄭虔置散秋。驀地西風吹正急。月波亭下共蘭舟。</text>
<title>答李韓城</title>,<text>長閑轉覺閑爲病。多病眞知病是閑。珍重故人頻問訊。一生閑送病中間。</text>
<title>睡起</title>,<text>園中桃李自成蹊。睡起南䆫正午鷄。却怪詩情淸似水。芭蕉葉上又新題。</text>
<title>次韻尹鴻樞和詩 二首</title>,<text>讀書䆫畔著雙趺。時復琴樽足自娛。衰年却怕臨銅鏡。半醉猶酣擊玉壺。白傳老思妾換馬。楊雄晩恨童有烏。張顏交分由來在。隣舍何妨恣醉呼。功名身後上龜趺。肯博生前事醉娛。客子長歌將進酒。山禽亦復勸提壺。一生身世籠中鳥。萬古人情屋上烏。月色政佳月旣望。開筵不惜費招呼。</text>
<title>泛舟廣津</title>,<text>蘭舟一泛廣津湄。赤壁風流妄自期。物換星移非昨日。山高月小似前時。高唫已覺蛟潛舞。長夜猶憐鶴到遅。二客從遊情不惡。手中閑弄碧參差。</text>
<title>田家行</title>,<text>田家田家樂未樂。一家辛苦皆仰力。主翁白髮親扶犂。大兒小兒皆耕耨。去年種粟田力薄。充租納糶猶未足。今年種秫因旱澇。一粒不收命如繰。南池菱芡猶未飽。昨夜府帖徵靑苗。欲向東隣賣黃犢。黃犢背瘡蹄盡斲。蹄盡斲可奈何。門前催吏如火急。</text>
<title>織婦行</title>,<text>霜風昨夜如箭瞥。機上絲頭半凍裂。機邊織婦續斷絲。兩手龜盡寒砭骨。理絲軋軋鳴寒梭。自恨身爲他人織。織成下機催刀尺。官租私債迷緩急。官私兩糶那可辜。此身寧忍無裙襪。嗚呼旣作田家婦。卒歲甘分無衣褐。終然不學娼家兒。爲人歌舞衣滿篋。</text>
<title>盧領府 思愼 權花山 瑊 來訪</title>,<text>領府威名重。花山物望高。情深玉壺酒。贈比金錯刀。氣槩存公等。陪遊愧我曹。應憐老徐邈。不减舊時豪。</text>
<title>漫成</title>,<text>造物於人豈有私。由來得失在人爲。功名僥倖遭時早。身世依違見事遲。長日可無犀首飮。少年元有虎頭癡。作詩要學安排法。不用悲唫撚斷髭。</text>
<title>次韻尹叔保見寄 四首</title>,<text>瘦腰曾减帶。短髮不盈梳。蹔拄西山笏。宜休北闕書。何能鍾養鳥。可嘆鋏呼魚。悔不歸田早。行當返故廬。居閑身似寄。睡起髮新梳。杜老會耽句。虞卿晩著書。百年如過鳥。萬事已忘魚。俯仰心無愧。乾坤一草廬。雲盡天如水。窺簷月一梳。靑奴宜枕簟。黃嬭誤詩書。有意傷弓鳥。無心縱壑魚。人生聊自適。天地是蘧廬。世事多如髮。心閑自可梳。都無迷簿領。試此伴琴書。花落飛靑鳥。蒲翻戲白魚。南山家悔晩。何日結茅廬。</text>
<title>申同年 自繩。邀遊漢江別墅。喜而有作。</title>,<text>年年行到漢江潯。江似桃花潭水深。見說游兒會見底。不如無底故人心。</text>
<title>將如別墅。由城東路。登南山後嶺。</title>,<text>木覓山高壓漢江。躋攀後嶺已心𢥠。荒荒日色連平野。淰淰雲容鎖斷矼。惱客已聞禽舌百。避人驚起鶴飛雙。岸巾小坐松陰靜。拂面風聲細作腔。</text>
<title>道中醉唫 二首</title>,<text>歷歷曾遊處。江山似故人。深知官是夢。除却醉非眞。笑把烏藤杖。狂遺白㲲巾。蹉𧿶驚老大。終老此江濱。問訊同年宅。臨歧細徑分。湖西林處士。剡曲戴徵君。垂釣絲千尺。論文酒一樽。預知歸去晩。馬首月紛紛。</text>
<title>題申大諫同年 自繩 漢江別墅 十首</title>,<text>昔。杜少陵遊何將軍林亭。留五言律詩十首。再遊。又題五首。極盡景物登覽之勝。今讀其詩。可想二老風流氣象。吾同年申大諫別墅。在於漢江濱。其形勝甲於東方。居正杖屨相從。已踰十稔。才拙一不題詠。今申侯索予一言。謹賦近體十首錄奉。非敢妄擬老杜。但記別墅之勝。賢主人高懷雅想。伯仲於將軍者耳。居正攀附交遊於其間。又豈非幸歟。詩曰。漢江別墅勝莊濠。珍重主人屢見招。極目天長兼水遠。沈吟月小更山高。盤心鱠落黃金縷。杯面醪香碧玉濤。早晩盡拋塵世事。與君來此釣靈鼇。祭天壇畔樹高低。路熟緣江快馬蹄。厭結香山白蓮社。來尋錦里浣花溪。萬頃寒光天上下。一樓淸氣月東西。江山如此人如玉。落日將歸興轉迷。朝回不用典貂裘。百榼淋漓一水頭。早歲知君長作吏。殘年許我醉封侯。欲辭袍笏開三徑。盡賣琴書買一舟。同榜故人同出處。平生心事豈悠悠。尺五城南勝槩全。多君收拾作靑氈。鳥過江去疑無地。鼇負山來別有天。風月欲招黃鶴共。烟波長爲白鷗憐。愧予十載紅塵面。須借長江一痛湔。詩酒風流自在身。誰敎名利强簪紳。金門早隱東方朔。鏡沼終歸賀季眞。燕蹴飛花紅細細。魚吹小浪碧鱗鱗。我今已袖歸田賦。隙地何妨許卜鄰。十里溪山罨畫開。幾番登眺共徘佪。三竿落日紅於藕。萬丈澄潭綠似醅。今日盡情扶醉去。明朝更約抱琴來。此間雅興無人識。馬上詩成白雨催。面面峯巒積翠重。閑情更與粥同濃。濟川樓下淸宵艇。出日庵邊薄暮鍾。萬壑雲松嘯危鶻。一江風雨吟老龍。更攀北斗傾銀漢。滌盡十年磊落胷。高人盖世揖淸芬。水北樓居絶俗氛。塵土斷無閑世界。湖山自有靜乾坤。時來安用辭卿相。年去端能畢嫁昏。何處玉人吹鐵笛。凭闌淸思月紛紛。山澤交非利勢交。我來終日對衡茅。西看栗島連花渡。東望麻津接箭郊。摩詰輞川飛白鳥。蘇仙赤壁舞潛蛟。明朝我欲盤中去。休遣北山更獻嘲。絶勝林亭舊姓何。我如杜老幾經過。綠紞金鏁朝參懶。銀鯽碧羹野趣多。喜見紅梅兼綠筍。狂遺白㲲把靑荷。石闌點筆題桐葉。自笑誰憐醉後歌。</text>
<title>途中戲唫 二首</title>,<text>碧眼黃髯黑面奴。驏騎瘦馬走平蕪。忽然搪突來前過。笑我山冠野服麄。嬴僮矮馬路逶迤。信口推敲得句遲。却憶前呵行滿道。未應淸趣似今時。</text>
<title>城東</title>,<text>城東一驢子。䭾醉晩駸駸。拂面憐松澗。披襟渡柳陰。黑雲將雨意。紅日下山心。又踏風塵路。長慙白首唫。</text>
<title>絶句</title>,<text>無瑕白璧能成錯。有價黃金不直錢。天日明明頭面上。湖山默默酒樽前。</text>
<title>閑中</title>,<text>閑中味味自堪憐。不是詩仙卽酒仙。滿屋黃金徒自貴。不曾賭我北䆫眠。</text>
<title>答忠州朴牧使 繼性</title>,<text>去歲中原挽袖留。不知白髮尙風流。金灘水漲帆飛急。更擬元龍去上樓。</text>
<title>自吟</title>,<text>八年黃閣混吹竽。補衮曾慙一字無。自笑胷中多少策。愧於詩句費功夫。</text>
<title>卽事</title>,<text>深院日長燕子風。槐花如雪撲簾櫳。睡餘心渴頻思酒。手折池荷作碧筒。</text>
<title>謝李平仲送熳烹鹿頭</title>,<text>鷄肋食微人自惜。鹿頭烹爛我何辭。思君更進一杯酒。獨坐浪吟千首詩。</text>
<title>叙懷</title>,<text>大隱誰知在世間。宦情塵思共闌珊。已諳一鐵能成錯。未信千錢可買閑。詩道中興黃太史。世緣終淺白香山。殘年心事憑誰語。笑把靑菱仔細看。</text>
<title>答趙承春提學來會村莊</title>,<text>此身長笑野雲忙。坐卧無心趣政長。籌畫嵒廊無面目。風流詩酒已膏肓。山童屢報脩衡宇。野客頻傳理釣航。南里故人尤悵望。白醪紅鯉也分嘗。</text>
<title>示福慶</title>,<text>多時拭淚語童烏。愧我年衰愛汝愚。䑛犢恩情當百倍。他年得見返哺無。</text>
<title>福慶答 二首</title>,<text>少年卿相列兒孫。富貴炎騰手可燻。造物乘除元有數。寧知天意厚家君。眼前花卉盛當衰。海上蟠桃結子遲。我擬高堂龜鶴壽。看兒白髮弄雛時。</text>
<title>次韻水州柳上舍村居詩卷 孝寬○二首</title>,<text>牢落儒冠一畝宮。山林高尙傲王公。倘佯盤谷風流在。歸去柴桑趣味同。歲月不曾饒白髮。功名何以貢丹衷。淸貧守道如君少。肯學昌黎賦送窮。讀君詩律中商宮。法度森嚴議論公。名宦何如時事晩。行藏自信古人同。去年樽酒靑雙眼。今日參商赤寸衷。此意翰林應報噵。江東渭北思無窮。</text>
<title>聞蟬</title>,<text>午䆫睡覺已閑情。聽得寒蟬第一聲。老去不須存兩耳。有聲皆作不平鳴。</text>
<title>答槐山李太守 墀 尊叔</title>,<text>年來同甲曙星殘。白髮還羞攬鏡看。河內今年君借寇。山中明日我歸盤。功名㹅說惜鷄肋。世事深知呑鼠肝。早晩四佳風雨夕。靑燈挑盡說悲懽。</text>
<title>見小兒圍棋。感嘆有作。</title>,<text>兩兒癡絶學圍碁。勝敗無心信所爲。老我傍觀成獨笑。人間何事不兒嬉。</text>
<title>詠退筆</title>,<text>百戰文塲奪錦袍。中書勳業孰爭高。莫言老去都無用。利世心存拔一毛。</text>
<title>聞金光城 謙光 移病</title>,<text>君病傷心我散官。相思不見月重闌。交情老去鸞膠固。世事年來鳥道難。白髮渾頭羞對鏡。靑山滿意獨憑闌。平生苦節知無用。故舊相逢欲吐肝。</text>
<title>小園</title>,<text>小園無客到。細雨捲簾時。笑把猩猩筆。唫成燕燕詩。世情閑更妙。句法老尤奇。癖有幽居興。移花間竹蘺。</text>
<title>客有語我者曰。斯文風俗日薄。恩門門生之禮頓廢。可爲吾道寒心。居正亦不得志於斯文門生者也。悵然有作。</title>,<text>古人愛斯文。今人絶斯文。古人敬恩門。今人辱恩門。愛則爲骨肉。絶則爲讎冤。敬則爲父子。絶則如羔豚。君不見唐家狄相國桃李榮。又不見高麗琴學士玉筍生。門生座主斯文光。千古藉甚流聲名。今時寧馨是何物。腹有劍兮口有蜜。欲喪斯文根。欲食恩門肉。四佳座主斯文老。獨坐胡爲淚霑臆。</text>
<title>辛敬叔，蔡子休，柳子馨來訪。醉倒。明日題寄。以寓謝情。二首</title>,<text>三十年來舊酒徒。白頭佳會更淸娛。閑論往事頻開口。醉發眞情或挽鬚。世態無常隨冷熱。交遊有道任榮枯。髯金爲撥峩洋曲。我輩相知古亦無。宗元惆悵屈多年。白髮靑衫老可憐。跪結久無廷尉襪。坐寒寧有廣文氊。今吾於世龜藏六。見子何時驥騁千。聞說晉山勤吐握。著鞭誰復祖生先。</text>
<title>流頭日</title>,<text>流頭時序又悠悠。何處臨流洗白頭。水餠團團崖蜜合。山醪細細甕蛆浮。風聲入竹憑陵暑。雨氣侵荷探借秋。車馬滿街汗如雨。何知僻處有高樓。</text>
<title>細雨是日作</title>,<text>細雨不成滴。長風吹未休。可憐花解笑。欲學草忘憂。禽影寒塘淨。蟬聲老樹稠。獨唫空白首。無處作流頭。</text>
<title>述懷</title>,<text>愧向明時玷姓名。閑中歲月聳崢嶸。無膓亦食眞如蟹。有耳難聞酷似鐺。橘子渡淮翻作枳。楊花入水化爲萍。紛紛物理窮難盡。世事乘除亦可驚。</text>
<title>行上人來訪</title>,<text>斗室小如許。終朝水氣涵。寥寥心抱一。默默口緘三。歲月苔封桁。乾坤月印潭。僧來時問字。揮塵可淸談。</text>
<title>謝趙承春提學寄蒲筍 三首</title>,<text>蒲筍全勝竹筍香。軟於薇蕨白於霜。年來食肉吾無分。野菜山蔬味自長。急喚女奴滿意烹。長刀細切十分精。煎油合醬加薑桂。絶勝東坡玉糝羹。年來口業野僧同。蔬筍功高蒭豢功。我是前身文與可。廣陵千畝在胸中。</text>
<title>閑題</title>,<text>覆餗知今日。吹竽愧昔時。身微一蟻角。面厚九牛皮。已作稽康懶。曾知李廣奇。誰憐閑事業。不酒卽爲詩。</text>
<title>次韻忠淸梁使相見寄 二首</title>,<text>人情自古少知足。世事由來難到頭。老我生平踰分極。榮枯得失百無愁。去歲東都花滿眼。今年南郭雪渾頭。愧煩使相澄淸暇。能慰幽人老病愁。</text>
<title>鄕村人有贈鼈魚者。詩謝之。</title>,<text>可矣馬蹄鼈。重之龍尾魚。老夫非肉食。驚喜定何如。</text>
<title>自詠</title>,<text>蕭條衰病一閑翁。萬事乾坤俯仰中。漢將理宜輕賈誼。唐賢勢自出王通。頗知掉舌元無益。休怪焦頭反有功。午睡覺來成小酌。半簾微雨藕花風。</text>
<title>立秋前一日</title>,<text>衮衮流光急。深深小院幽。荷花消酷暑。桐葉欲新秋。今日何郞瘦。頻年宋玉愁。江湖思不盡。擧酒獨憑樓。</text>
<title>夜唫</title>,<text>酒醒孤枕夢初驚。深院風梧半夜聲。傍砌寒蛩連枕語。窺簷好月近人明。白髮蹉𧿶終老恨。靑山歸去少年情。床頭袍笏塵空滿。手攬緜衣坐五更。</text>
<title>十九日立秋</title>,<text>一葉閑飛墮井東。數聲長鋏又秋風。今年好作蓴鱸計。十幅蒲帆在眼中。</text>
<title>漫賦</title>,<text>苦恨平生見事遅。宦遊南北鬢毛衰。年高踈廣懸車日。官勝陶潛解印時。圯上未尋黃石去。山中欲與紫芝期。秋風吹盡鷗邊夢。落日平臺有所思。</text>
<title>卽事</title>,<text>紅塵車馬汗翻漿。水閣沈沈產午涼。手種芭蕉高出屋。通宵留得雨聲長。</text>
<title>村人送新黃黍</title>,<text>早黍新舂粒粒黃。爛炊滿眼滑流香。百年欲得侏儒飽。莫學邯鄲夢裏忙。</text>
<title>閑唫</title>,<text>羲皇一去世無淳。北牖吾今作逸民。黃甲才名時已晩。白丁來往日相親。江湖浩蕩魚龍得。門戶淒涼鳥雀頻。自笑載書三十乘。由來一字不饒貧。</text>
<title>復次尹叔保見寄詩 二首</title>,<text>酒喜連朝醉。頭慵半月梳。著鞭無氣勢。稅駕有詩書。身世堂前燕。功名竿上魚。悠悠迷出處。長愧孔明廬。出屋山如黛。嚲簷柳似梳。我微隨俗態。客著絶交書。種樹無奴橘。開池養婢魚。百年眞是寄。寂寂愛吾廬。</text>
<title>幽懷</title>,<text>兒癡官事苦難諧。寧有明時効寸埃。蓬白渾頭老將至。槐黃滿眼秋又來。虛名千載復千載。濁酒一杯還一杯。高枕晩涼恩到骨。數聲啼鳥滿庭苔。</text>
<title>三次尹叔保詩韻 四首</title>,<text>多時謝簪笏。連月忘盥梳。蒲沼喧蛙樂。苔庭篆鳥書。圍棋敲玉子。沽酒典金魚。地僻同村塢。無人訪弊廬。萍蹤何處定。蓬鬢不須梳。病續煎茶譜。閑編種樹書。人皆愛金馬。吾欲火銀魚。往事渾如夢。星辰繞直廬。神仙今可學。一日髮千梳。飧玉寧無訣。鍊金自有書。遼東曾返鶴。濠上欲觀魚。何處丹丘在。行當往結廬。吾生眞濩落。世事已爬梳。有興一中聖。無心三上書。守株難待兔。緣木孰求魚。蕩蕩乾坤大。堪憐此小廬。</text>
<title>寄叔保</title>,<text>人心著處自難收。長愛吾廬僻更幽。坐數落花人寂寂。卧聞啼鳥思悠悠。懶從門戶頻騎馬。謾著書編已汗牛。同閈故人情不淺。詩筒日遞慰閑愁。</text>
<title>秋暑</title>,<text>酷暑兼秋氣。幽人易感懷。水光晴更瀲。山色晩尤佳。倚壁赤藤杖。上堂靑草鞋。焚香坐終日。酷似太常齋。</text>
<title>秋情</title>,<text>淒涼一園內。太半是秋情。有階盡花落。無樹不蟬鳴。黍飯扶身健。麥醪喚眼明。歸田計已熟。不用占時名。</text>
<title>送晉州李牧使 壽生。兼賀家君李府尹大叔父尊前。</title>,<text>爲州去日謁庭闈。驚見南關晝錦輝。始識毛君曾喜檄。定知老子更斑衣。晉山靑接善山近。洛水白連菁水肥。八袠堂前三釜養。人生此樂未應非。追陪杖屨憶前年。白髮紅顏望似仙。喜聽閑談揮玉塵。頻看醉舞踏瓊筵。連珠疊璧難兄弟。五馬雙鳧自後先。想得吾鄕開慶席。月波亭下夢相牽。</text>
<title>濁酒</title>,<text>濁酒三杯已發豪。高歌激烈鋏聲高。胷中籌策能多少。莫向樽前說二毛。</text>
<title>次韻尹叔保</title>,<text>三伏凌秋暑未收。水亭高枕儘淸幽。牙籤玉軸多生約。錦瑟金尊昨夢悠。東海今年尋白鳥。西關何日訪靑牛。小䆫未罷還家夢。滿院蟬聲惹起愁。竹下殘碁散不收。主人心地更閑幽。風塵面目巾衫弊。詩酒膏肓歲月悠。伯樂眼中無好馬。庖丁手下少全牛。似予迂腐終何用。咄咄書空但坐愁。</text>
<title>夜唫 二首</title>,<text>閑情愁思共淒迷。多事寒蛩向客啼。入夜無眠開戶出。碧空孤月老梧西。小塘半畝鏡澄澄。上下天光綴玉繩。何處一聲吹鐵笛。憑闌無語髮鬅鬙。</text>
<title>閑中自詠</title>,<text>人生何樂似休官。日對蓮塘又藥欄。白髮任從閑裏長。靑篇多向枕頭看。風歸密竹鏖殘暑。雨入高梧借嫩寒。怪底此心淸似水。紅塵半點不相干。</text>
<title>演雅</title>,<text>雖無官事室如蝸。日有黃蜂報兩衙。天下徒聞一角獬。人間頻見兩頭蛇。語煩賓主誰家燕。吠不公私是處蛙。鶴髮老人多慷慨。靑山捫虱岸烏紗。</text>
<title>曉唫</title>,<text>自憐老少睡。推枕舞晨雞。人笑翁迂拙。家無婦勃磎。何須悅蒭豢。亦足飽鹽齏。濁酒多奇氣。居然已到齊。</text>
<title>奉謝金大司憲問訊。兼述卑懷。</title>,<text>十年江海慣浮沈。高卧閑齋日月深。大識翟門貧富態。誰知徐榻去來心。九還未熟金丹鼎。一曲頻彈綠綺琴。屈指靑雲知已少。肯來聞我白頭唫。</text>
<title>題畫十首。爲崔藝文 淑精 作。</title>,<text>鼇岑高處有仙臺。畫舫何人載酒廻。野老身閑多事在。杖藜徐步看碑來。老屋如船竹似苔。茅亭更對好山開。野人談笑何曾俗。不說雲臺說釣臺。野人茅屋互高低。山北山南樹色齊。里閈相從宜杖屨。釣船多在晩江西。滿庭黃葉又秋風。絶頂登臨眼界通。見鴈欲傳千里信。如何謾學咄書空。西風昨夜響庭柯。村北村南霜葉多。水遠天長思不盡。碧空如水月如波。矮屋依稀半隱山。晩風孤艇泊淸灣。夕陽何處僧尋寺。寺在杉松積翠間。黃茅剪剪小亭尖。西崦人家颺酒帘。晩卧柂樓隨意去。仰看飛瀑散銀簾。上寺樓臺下寺同。觚稜飛瀑掛長虹。山前野店還相似。古木蒼崖細徑通。遠近峯巒淡欲無。曉來飛雪白糢糊。僧歸野寺銀蹤闊。過却前溪信杖扶。寺在層顚石徑危。一僧歸去夕陽時。誰家山下開三逕。客渡長橋步步遲。</text>
<title>有李生 惟淸，閔生 好達，權生 景祿。來問字。</title>,<text>少年來訪老斯文。識字吾非似子雲。三子詞華皆吐鳳。明春桃李屬誰門。</text>
<title>南原梁相 誠之 來訪</title>,<text>甲子曾叨門下名。鑾坡二紀侍文盟。炎涼異態他人事。生死論交只此情。白髮堪驚俱老大。靑燈自足話平生。携壺更感殷勤意。大醉狂歌膽已傾。</text>
<title>卽事</title>,<text>竹䆫深處嫩涼生。飮罷氷茶徹骨淸。一片炎蒸飛不到。更留荷葉著秋聲。</text>
<title>謝金同年 債 來訪</title>,<text>樽酒相逢似有期。滿䆫風雨話心思。細看衰鬢添新恨。爲挽長裾說舊時。濃淡人情如啜粥。輸嬴世事似圍棋。與君交道踰三紀。一曲峩洋心自知。</text>
<title>寄高城金太守</title>,<text>分憂當日阻離筵。回首多時思黯然。似說政淸如水鑑。曾聞境勝有神仙。扶桑海近先看日。皆骨山高半入天。未遂東遊空白髮。今年歸思倍前年。</text>
<title>寄杆城兪太守</title>,<text>東韓奇勝說關東。今日分憂羨我公。蓬渤神仙多勝跡。朱陳人物有淳風。蘇州讌寢詩應妙。山簡風流趣自同。老病閉門空白髮。卧遊情思墮涳濛。</text>
<title>次韻金同年見寄 三首</title>,<text>相逢依舊好襟期。把酒論詩慰所思。薄宦蹉𧿶君有日。虛名濩落我違時。古來時俗輕文字。觸處機關似奕棋。珍重百年交道在。此心應有老夫知。南沼荷花藕似船。身閑無事酒爲年。餘齡默想壺中樂。少日曾傳圯上編。子有淸詩追庾信。我無健筆倒僧虔。滿朝豪傑皆年少。老去心灰不復然。狂謀謬筭負淸朝。那有聲名到管蕭。苦節自持唯有竹。虛心不礙可無蕉。草深池館雙飛燕。花落簾櫳獨睡猫。白首已慙歸去晩。故園南望路非遙。</text>
<title>卽事</title>,<text>沈沈水閣靜。一聲何處雷。黑雲拖雨去。紅日下山來。波映藕心靜。風翻蕉尾開。幽懷難自寫。吟罷又㘅杯。</text>
<title>答礪山許太守 迪</title>,<text>折腰郡縣憐君老。失足嵒廊分我宜。他日相逢頭共白。暮年情勝少年時。</text>
<title>答安東安府使 迢</title>,<text>相思南望首重回。今日魚傳信字來。擬趁秋風賦歸去。映湖樓上共停杯。</text>
<title>謝珍原朴太守寄茶</title>,<text>年來病渴可如何。珍重煩君寄美茶。石鼎好煎生蟹眼。睡魔驅盡又詩魔。</text>
<title>用成昌寧韻。送慶尙觀察使金同年。永濡○二首</title>,<text>嶺南佳麗勝關西。按察巡宣物議齊。白日黃金龜照帶。靑春碧玉馬翻蹄。二八筵中鸚鵡舌。三千曲裏鷓鴣啼。行看一道澄如鏡。要遣籠紗護舊題。先聲今已動南民。早識春官第一人。卿月光分天北極。使星芒動嶺南春。靑錢黃紙聲名舊。黑槊紅旗氣象新。不日下徵龍尾詔。風雲聚會更精神。</text>
<title>應製狎鷗亭詩</title>,<text>居正旣序御製狎鷗亭詩。上黨求詩復切。謹依韻應製。六首。三代元勳第一流。悠然高興滿江秋。圖形幾上麒麟閣。乞骨終期鸚鵡洲。魏國曾傳扶日手。商家久倚濟川舟。江湖不與廟堂異。憂國憂民亦自愁。終南山壓漢江流。新構華亭別樣秋。天上何時降奎璧。人間是處有瀛洲。謝安已蠟登山屐。范蠡無心泛海舟。眼見大平無事日。從容進退復何愁。御札暉暉映碧流。江山動色又新秋。朝回北極黃龍闕。來賞南江白鷺洲。綠野逍遙開別墅。鑑湖歸去有孤舟。白頭耿耿丹心在。一飯何忘戀主愁。江湖晩節可風流。雅尙高名聳幾秋。畫棟珠簾膝閣雨。晴川芳草漢陽洲。靑山窈窕長當戶。白鷗安閑不避舟。莫遣是非聲到耳。醉鄕天地百無愁。乾坤納納水長流。拄笏看山又一秋。北岳岧嶢撑碧落。西湖隱映接滄洲。曲江張相時還第。赤壁蘇仙日泛舟。好是功成名亦遂。堪憐杞國謾生愁。不必明時退急流。委蛇退食樂淸秋。溪山圖畫王維輞。雲物風流謝眺洲。事業幾年留汗簡。江湖無日不虛舟。當時雅望歸王謝。敢向河間賦四愁。</text>
<title>絶句 二首</title>,<text>麒閣丹靑萬古春。歸來沙鳥亦情親。若論終始功名事。北斗以南惟一人。漢家帶礪有深盟。晩節何曾冒寵榮。自是狎鷗家世事。鴟夷空有五湖情。</text>
<title>七夕前一日雨 六日雨。謂之洗車。</title>,<text>河漢微雲雨滴踈。香風一夜入紅蕖。明宵牛女成佳會。天爲雙星爲洗車。</text>
<title>七夕</title>,<text>長笑星官會合難。一年一度爲誰關。銀河烏鵲橋難就。玉枕鴛鴦夜易闌。天上也應多聚散。人間不必說悲懽。可憐十載長門恨。幾羨牽牛織女看。</text>
<title>讀乞巧文</title>,<text>平生蹇拙不須驅。乞巧寧知反有虞。造物亦難能予奪。只宜長守柳州愚。</text>
<title>送崔監察赴京 淑卿</title>,<text>崔家兄弟聯雙璧。昔時機雲今轍軾。大崔早年選鑾坡。文章華國鸞五色。小崔今年入烏臺。峩豸乘騘膓鐵石。大崔去年遊帝都。唾落萬斛皆驪珠。小崔今年又如京。伯仲豪氣天下無。君來告別我喜之。看君意氣何奇奇。胸中文章爛星斗。筆下字畫拏蛟螭。腰間瑩瑩秋水刀。拔刀起舞歌聲高。男兒功名惜壯圖。安用刺刺悲兒曹。燕山萬古帝王州。黃金臺前天地秋。棄繻不學終童狂。觀樂可與吳賢儔。聖朝禮樂文物新。眼高四海空無人。歸來所得孰仲多。鴒原一笑回靑春。老夫少年如兩君。兩脚快踏幽燕雲。才▣志大吾奈何。無由榮得觀光勳。當時脚健只如犢。夢裏舊遊猶歷歷。如今髀肉高似山。閉門獨坐頭盡白。</text>
<title>將如村舍。夜有大雨。江漲。悵然有作。</title>,<text>思歸待明發。夜雨滯歸期。欹枕客怊悵。隔䆫鷄啞咿。田園無廢日。江漢有晴時。去矣吾將老。陶潛不復疑。</text>
<title>明日。雨又不止。不出遊村舍。</title>,<text>朝來雨不霽。新浪急前灘。兀兀愁騎馬。悠悠獨倚闌。心隨江水急。行逐蜀途難。稚子曾相俟。今朝眼已寒。</text>
<title>有感</title>,<text>豪傑明時已立登。如予短拙百無能。讀書早信心肝苦。處世那知面目憎。白傅文章閑處妙。歐公聲價謗來增。悠悠老病無窮思。把酒成詩恨可憑。</text>
<title>池塘偶成</title>,<text>荷花未謝蓼花開。一片江湖入眼來。欲擬廣津搖艇興。芒鞋竹杖立俳佪。</text>
<title>秋雨</title>,<text>秋雨連三日。乾坤萬里陰。飛騰前日夢。去住此時心。謾作鷦鷯賦。空悲蟋蟀唫。柴桑松菊在。寧憶兩䟽金。</text>
<title>又用前韻 二首</title>,<text>朝衙無早晩。行止管晴陰。以此歸田興。其如倚柱心。乾坤孤鶴唳。湖海老龍吟。晩節存丘壑。何須季子金。有意歸陶徑。無機學漢陰。蒼茫時世事。落莫利名心。已矣慙齊瑟。居然作越唫。平生還自信。可負四知金。</text>
<title>述懷</title>,<text>十載防賢愧有天。如今謝笏敢圖前。以予大是悠悠者。於世何曾數數然。囊底雖無方朔粟。杖頭猶辦阬孚錢。細思口腹餘身外。典盡朝衫大醉眠。</text>
<title>用前韻</title>,<text>生涯蝸角別藏天。往事蒼茫在眼前。悔殺六經掃地矣。歸歟三徑却天然。欲尋方外求仙訣。不省人間使鬼錢。飽閱雨雲翻覆手。到頭萬事合長眠。</text>
<title>促織</title>,<text>秋宵獨不寐。促織爾知音。切切如相語。淒淒亦共吟。樹頭風更響。屋角月初沈。入耳聲相續。其於慷慨心。</text>
<title>送洪元戎 伯涓 赴幕</title>,<text>堂堂元戎我同甲。胷中六韜才衛霍。去年授鉞鎭南陲。碧幢紅幕森畫戟。從容談笑護轅門。海濤鏡靜無妖氛。宣召歸來將五衛。眼中一一識陣雲。由來內僕用老成。君先被選人皆榮。天閑龍種盡調習。玉蹄安閑神不驚。尋常咫尺侍龍顏。睿睠日隆誰能攀。聖主宵旰重邊疆。登壇授節輟近班。君承寵命專閫寄。大纛高牙擁鐵騎。貔貅陣前虎豹旗。琵琶帳底橫鼓吹。方今文德舞干羽。攙搶盡掃捲重霧。將軍無事坐投壺。玉騘閑嘶細柳雨。牽黃臂蒼時出獵。狐兔東西多似織。金鞍細馬䭾小娥。玉壺載酒三百斛。彎弓一發雉帶箭。馬首紅翎紛似霰。蛾眉一笑三軍同。擊鼓傳觴急飛電。從來百步穿楊手。誓欲蒿街懸虜首。數奇不數李射虎。封侯可壓陳戶牖。古今將才何紛紛。幾人策得麒麟勳。多君際會風雲期。會有功名能出羣。我昔少年攻儒術。儒術知非萬人敵。虛名箕斗復何用。晩節姓字錢不直。秋風昨夜響庭柯。病中慽慽離思多。黑槊紅旗送君去。靑奴黃嬭吾奈何。</text>
<title>題古木圖</title>,<text>老樹高槎牙。歲月飽霜雪。盤根自百結。虯枝森屈鐵。飛騰龍變化。雷雨半成濕。下有千歲苓。去矣吾當拾。</text>
<title>題賞雪圖</title>,<text>江雲昏似漆。朔雪白於屑。山河與大地。一夜瓊瑤窟。幽人開竹扉。眼界迷空闊。孤舟蓑笠翁。款乃聲欲裂。</text>
<title>題靑山白雲圖</title>,<text>摩詰已死郭煕無。何人畫此雲山圖。山自靑靑雲白白。靑靑白白相糢糊。峯巒遠近碧芙蕖。老樹暗淡長林踈。此間山水美無度。豈無遁世淸隱居。我欲掉頭去攀躋。湍藏霧斂歸路迷。歸路迷可奈何。耳邊髣髴聞鵑啼。</text>
<title>秋霖不霽。負歸田之約。有作。</title>,<text>怪底秋霖久不晴。天公猜我故園行。愁看漢江滔天勢。怕聽雷霆劃地聲。甕裏味衰憐舊釀。匙間香滑憶新秔。乾坤開霽寧無日。也有山童解送迎。</text>
<title>七月十四日</title>,<text>蓂報中元節。蘭供幾處盆。斯文暗風雨。異敎遍乾坤。結夏僧闌會。悲秋客斷魂。悠悠空歲月。極目望田園。</text>
<title>秋懷</title>,<text>剗地西風暑已殘。故園情思疾於丸。山中頻憶遂初賦。世上飽經行路難。開徑陶潛曾解印。歸盤李愿豈耽官。蓴鱸已老吾行晩。雨勢漫空獨倚闌。</text>
<title>題畫十首。爲申同鄰 允宗 作。</title>,<text>觀瀑圖樹影如龍布石壇。高人閑倚玉闌干。仰看瀑雨高千丈。飛作人間六月寒。水閣圖竹陰松翠細紛紛。水閣淒涼絶點氛。相對畫闌人政靜。博山香縷裊氤氳。對月圖月本可憐酒可愛。樽空月落無奈愁。擧杯對月月長好。一笑空山天地秋。茅齋圖剪剪茅檐竹似苔。落花流水碧灣回。半山紅日無人到。唯有山童袖卷來。松亭圖茅亭絶小聳崢嶸。風送松濤細有聲。獨對薰爐睡終日。可憐侍坐小童淸。撫琴圖入山猶恐不深深。衣露風林坐撫琴。一曲峩洋無盡思。世無鍾子孰知音。山亭圖松霧霏霏竹色深。靑山捫虱坐高唫。孤舟日暮歸何處。鴈落西風字字沈。泛舟圖泛泛蘭舟信所之。半蒿新水碧漣漪。誰知無盡江南興。都在柂樓晩卧時。渡橋圖畫橋流水影如龍。行色蕭條一短筇。日暮行行安穩過。曾驚劍閣幾千重。雪行圖奚奴半凍馬凌兢。風雪前頭骨欲氷。何似上方僧擁褐。地爐終日暖騰騰。</text>
<title>七月旣望。有雨。不泛舟翫月。悵然有作。</title>,<text>七月旣望月當白。意欲泛舟擬赤壁。造物小兒多戲劇。年來於我苦相逼。廣津水漲不可渡。泥深馬滑箭橋路。出門悵望入門愁。奈此昏陰天又雨。天上有月知幾秋。赤壁之水萬古流。天爲蘇仙有此夕。江流月白仍泛舟。當時豪氣盖乾坤。一賦膾炙今猶存。有舟不泛月不賞。慷慨我欲牋天閽。天心予奪不可知。世間萬事多參差。負舟負月吾奈何。兩鬢颯爽生涼颸。</text>
<title>夢侍光陵。覺而有感。三首</title>,<text>光陵迢遞慕羹墻。夢裏分明近耿光。覺後不知身是夢。溫醇天語耳洋洋。潛龍當日荷恩憐。又侍龍顏十四年。終始一身涵聖澤。攀髯無路淚長懸。昭代功名得保全。先王遺澤至今傳。年年白首詞臣淚。每洒光陵石馬前。</text>
<title>贈克敬上人</title>,<text>解夏德方寺。能來訪小齋。何妨揮玉麈。亦復借金篦。秋榻身披褐。夜牀脚別鞋。爲師成半偈。知我本忘骸。</text>
<title>題祝小卿孟獻山禽竹石圖</title>,<text>祝老戲墨天下無。忽此眼明看新圖。竹君石友同一區。山花野草兼汀蘆。春晴萬物潤如酥。百禽得意鳴相呼。小塘兩兩戲錦鳧。江柳飛飛雙燕雛。我初驚見白頭姑。忽此喜聞勸提壺。布穀脫袴泥滑途。催歸喚起聲音殊。我昔少年閱書廚。飽識衆鳥眞頭顱。最忌百舌同讒諛。不堪鶗鴂百草枯。尤怒一物名訓狐。矜兇挾詐非常麄。披圖使我長睢盱。羽毛一一皆珍珠。已無亂雀啄粟虞。安有城烏尾畢逋。欲作禽言極張鋪。只愧才薄非聖兪。</text>
<title>應製狎鷗亭詩 幷序</title>,<text>上黨府院君韓公明澮。構亭漢濱。扁曰狎鷗。成化十二年丙申十一月日。上製七言近體絶句各二首。親札賜之。明澮欲侈上賜。旋卽繡梓。粧以金靑。恭懸于亭壁。朝夕對越。天章宸翰。輝映宇宙。在廷之臣。咸歌詠讚述。詩旣成編。上賜覽嘉嘆。於丁酉七月日。又製七言四韻四首賜之。明澮俯伏拜嘉。感激流涕言曰。是何非常之寵。不分之榮。如是其稠重乎。又求歌詠於縉紳。屬居正颺之。臣惟君臣賡載。實天下之盛事。然天下雖大平。非好文之主。則不遑於文治。雖有好文之主。若時値多艱。則又何暇從容賡載者哉。是故。虞有雍煕之治。然後有君臣明良之歌。周之盛時。鹿鳴以下五詩。君讌其臣。天保一詩。臣祝其君。其上下相與之際。辭氣委曲。情意款洽。非若後世君臣道乖。澤壅不下。言絶不通之比也。後之論者。以漢高大風之歌。爲伯心之萌。武帝秋風之辭。爲悔心之作。是不可以與言於賡載者矣。惟唐文皇，宋太宗及我大明大祖高皇帝。時與臣鄰歌詠。然皆出於讌閑遊衍之中。皆不若我殿下優禮大臣。拳拳於進退行止之間也。臣伏覩殿下聖學緝煕。絶意於聲色玩好。而留神翰墨。惟其天縱多能。故其發於神藻者。日精月華。陽闔陰闢。融然爲卿雲。粲然爲彩霞。藹然爲春風。杳無神化之跡。御筆之妙。心畫超詣。又不可以言語形容。然聖製聖筆。未嘗輕以與人。而上黨受賜。前後不一。盖自古人臣。遇知於人主。昵承爵命之寵。在笥之頒。上尊之賜者多矣。至如宸章御翰。錫賚便蕃。天光昭回。充溢巾箱。藻飾亭宇者。求之前史。絶無而僅有。豈不以公累世之勳。篤棐之忠。能感動天心。而聖上圖任老成。一出入一進退之間。丁寧眷顧。而待遇之益隆者乎。其君臣相得之深。雲龍感會之機。夫豈偶然。而賡載之盛。又何多讓於虞周者哉。臣不佞。獲覩盛美。不可闇無歌詠。謹再拜稽首。而應製云。詩曰。趨朝待漏五更霜。退食歸來日轉廊。對越宸章奎璧煥。昭回御翰斗牛光。宮壼頻送黃金醞。仙液曾分白玉漿。晉接日三天眷切。求閑無乃聖心傷。身際風雲雨露旁。只緣憂國鬢蒼浪。早年廊廟籌應熟。晩節林泉趣自長。畫舫徐牽風解纜。珠簾半捲月侵牀。江湖魏闕無窮思。祝對南山手炷香。時序堂堂妙化機。十年情興付苔磯。尋盟江海鷗堪狎。極目雲林鳥倦飛。綠野人誇裴相出。鑑湖天惜賀賢歸。子房心事君先得。自信封留極布衣。霖雨功成本在雲。歸休寂靜水生紋。靑山相對曾非俗。白鳥閑飛自不羣。聖倚鹽梅殷鼎手。人思帶礪漢家勳。晩年乞退優游地。終始功名到十分。</text>
<title>寄峻上人 二首</title>,<text>我識峻師久。杳然心地閑。幾尋正印寺。曾送妙香山。衮衮相離別。悠悠少往還。李甥傳信字。風韻更追攀。名傳文暢後。心許已公知。曾作韓生序。頻唫杜老詩。會尋黃蘖去。已有白蓮期。爲問安心法。呵呵▣笑時。</text>
<title>送戒浩上人覲親歸平山 三首</title>,<text>興天聽罷講筵鍾。遠訪庭闈意頗濃。可惜十年行處衲。猶存少日別時縫。一庵法授三支論。兩祖禪傳五法宗。樂道淸貧兼孝友。如師眞箇釋中龍。一師松院曾相見。四老蓮亭幾獲陪。道眼射人光似月。禪談驚座轉如雷。白蓮有約終當社。紫芋無心昔共煨。已仗呪功行脚健。關西石路滑蒼苔。平山在望白雲鄕。杖錫飄然入渺茫。鵠嶺葉黃尋古碣。猪灘水碧渡飛梁。留題幾處光明偈。迎送皆聞解脫香。四重有恩皆可報。夜牀鞋脚竟相忘。</text>
<title>題畫十二首。爲權護軍作。</title>,<text>捕魚圖山下茅廬水半扉。孤舟擧網得魚時。依然畫裏江東興。張翰蓴鱸幾日歸。觀棋圖黃冠皓髮野裝輕。相對圍碁笑語淸。一局山中猶未了。人間勝敗幾輸贏。平林圖靑山矗矗水悠悠。故渡無人橫小舟。古木平林是何處。白頭吾欲卜菟裘。秋亭圖瀟洒閑亭俯碧流。江南遊眺屬淸秋。數行鴈字西風外。兩箇漁舟古渡頭。秋山圖扁舟欲泊晩江潯。鴈落西風字字沈。知有人家深處在。藏湍斂霧渺難知。村家圖山前山後兩茅茨。老樹扶踈不設蘺。落日渡橋人影轉。晩風搖棹釣船遲。釣魚圖萬頃滄波一釣絲。此翁心事有誰知。渭濱寂寞嚴灘遠。男子惟須出處奇。渡橋圖一驢行色渡江橋。知有靑山苦見招。何處君家盤谷在。可能於此飽逍遙。釣船圖涳濛嵐翠掩柴扉。夾岸橫橋水政肥。且問野人生計事。一船留得釣魚歸。晩村圖無數峯巒浪作堆。長風吹送小舠回。家在山中不知處。晩山雲氣撥難開。晩山圖嵯峨古樹與雲參。石老岩奇水滿潭。更欲乘鸞吹鐵笛。夜深明月過江南。雲山圖兩崖樹色翠繽紛。遠岫依稀黛未分。也識朝昏山氣變。晩風吹作滿山雲。</text>
<title>送平安道鄭 積 評事</title>,<text>鄭侯早有文武略。應選爲佐關西幕。關西重鎭界鴨綠。元戎氣槩今衛霍。手挽天潢洗朔漠。天山掛弓傳箭息。幕府無事靜牙纛。投壺雅歌傳觴急。少年書記老文墨。揮毫草檄風颯颯。胷中十萬范兵甲。借箸有時籌亦熟。謝詩韓鉞俱第一。鷹眼愁胡那反側。君記老僚來告別。我無所贈心惻惻。我有古劍少雕飾。十年磨淬刃霜雪。我衰無用長在匣。夜夜龍騰自飛躍。用之何有不平物。陸剸兕虎水鮫鱷。我今贈君君自惜。丈夫功名須磊落。我慙書劍兩不得。獨坐送君頭盡白。</text>
<title>謝一庵專上人來訪 四首</title>,<text>雀羅門巷斷跫音。時有閑僧乞句尋。坐對軟談淸到骨。秋風吹盡藕花心。甁錫高踪不可攀。師言又自佛岩還。我時細問山中事。石澗松巒鶴共閑。黃堂無分吾何面。白社相期只此心。老病香山世緣淺。入山長恐不深深。小廬如舫佛岩西。手種篔簹與屋齊。長愧年年枝上鳥。催歸日夜盡情啼。</text>
<title>到廣州村墅</title>,<text>最識還村樂。秋深興更顚。長腰炊正滑。縮頸鱠方鮮。蟻綠新浮盎。蟹黃不取錢。野翁情繾綣。醉袖舞相聯。</text>
<title>自諸富村墅。晩還夢村。</title>,<text>日暮村西路。西風爽氣澄。陂流寒咽咽。野樹暗層層。路黑迷魚市。溪明認蟹燈。隔林茅屋在。一犬吠相噟。</text>
<title>村家夜吟</title>,<text>入夜村家靜。藤牀卧獨慵。菘虀香更軟。秫酒冽還濃。土室饒人語。糠燈急夜舂。生涯隨處樂。從此事明農。</text>
<title>與野老數人。觀魚蛤藪。醉還。</title>,<text>廣氷南邊蛤藪前。蓼花深處繫漁船。忻逢諸老開談笑。宜復淸樽共醉顚。擧網得魚蘇老興。持螯把酒畢郞賢。年年此興休辜負。十載紅塵思惘然。</text>
<title>晩渡廣津</title>,<text>日斜廣津渡。立馬猶喚船。水繞蒼崖下。帆飛白鳥前。汀蘆飛細雪。祠栢撼淸烟。晩坐柂樓上。詩懷轉渺然。</text>
<title>送永川卿遊長源亭 十首</title>,<text>松都雲物欲淸秋。公子鸞笙又勝遊。去向長源亭上望。古今人事㹅悠悠。龍孫別苑有遺基。水色山光不勝悲。莫向夜深吹玉笛。無人解唱竹枝詞。鵠峯落莫入平湖。行殿荒涼草自蕪。當日君臣無遠略。區區海島作王都。琪樹秋風已寂寥。更無遺老話前朝。傷心莫說興亡事。只有靑山送晩潮。淡烟踈雨禮成江。一望江都意轉𢥠。往事已隨黃鶴去。倚闌閑看白鷗雙。楓浦童津鏡面鎔。摩尼山色翠芙蓉。鵠岑黃葉英雄恨。酒瀉仙郞磊落胷。鶴背如船坐弄簫。前身風骨是王喬。夜深莫近星壇過。知有眞君一笑邀。西風鴈字咄書空。白馬山高秋色濃。月白夜深船近岸。琵琶聲斷恐驚龍。丘壑風流十載心。百年何用恨銷沈。殷勤地主來相訪。杯酒更將人意深。碧瀾渡口棹船回。更有何人侑酒杯。紫洞有仙頻悵望。王孫爲報早歸來。</text>
<title>次高同鄰韻</title>,<text>黃紙書名料不然。聖恩稽首大於天。只慙補衮曾無効。莫遣親朋吉語傳。</text>
<title>送辛書狀 季琚 赴京 二首</title>,<text>大廷白日策賢良。親擢龍頭御墨香。擧擧中臺爲糾正。行行上國又觀光。人驚當路風霜面。自信平生鐵石膓。此去聲名應藉甚。遠遊况復壯文章。燕山北望去途脩。送客頻年憶舊遊。丁鶴悠悠遼月老。盧龍漠漠薊雲愁。灤河孤竹連官道。易水金臺近帝州。一夢鈞天猶在眼。卧遊容易白吾頭。</text>
<title>戲次吳同隣詩韻 孝永○四首</title>,<text>白室怡神眞自適。紅塵蒿目有誰憐。如君眞箇人中佛。大隱城中七十年。萬事噬臍眞自悔。一生謀口亦堪憐。虛經踈廣懸車歲。漫擬香山結社年。夢裏羆熊嗟已晩。眼前豚犬復當憐。吾園又種蟠桃樹。擬見三千結子年。樂天鬻妾君曾錯。伯道無兒世共憐。女嫁男婚渾細事。孟光相對樂餘年。</text>
<title>重九。會成均館。課諸生。二首</title>,<text>年年重九課塲開。聖代涵濡樂育才。試罷諸生酬令節。黃花無數入杯來。館閣諸君盡老成。斯文盛會樂升平。從容觴詠衣冠盛。落帽龍山愧孟生。</text>
<title>大閱三田渡南炭川邊。扈從有作。</title>,<text>聖君干羽致升平。時復南郊閱大兵。野擁貔貅嚴士馬。雲開龍虎動旗旌。行宮地湧山河壯。御座天臨日月明。扈從詞臣多似織。何人獻賦擬西京。</text>
<title>行帳曉唫</title>,<text>郊原繚繞水流澄。行帳相聯上下層。五衛軍容嚴夜令。四更鼓角報晨興。西岑落月明金鏡。北嶺殘星綴玉繩。更俶戎裝呈燭坐。平生鞍馬愧無能。</text>
<title>聞丘判書同年下世 從直</title>,<text>憐君軀幹最魁梧。七尺長身二尺鬚。自說聦明過管輅。人言道學繼程朱。官躋一品三朝貴。壽俯八旬五福俱。身後流芳應未艾。眼前諸子似聯珠。</text>
<title>假寐待早朝</title>,<text>東城飮罷醉如泥。壁上殘燈夜氣淒。栩栩未殘孤枕蝶。喈喈又聽五更鷄。簾櫳有雪風來北。霄漢無雲月在西。爲整衣冠聊小坐。朝天路上馬頻嘶。</text>
<title>同年會席戲作</title>,<text>珍重同年會。風流伯仲間。羞將雙白髮。坐對一紅顏。酒可商量飮。懽宜自在閑。主人頻報噵。待月醉扶還。</text>
<title>村家。與趙，權兩老同宿。朝起有作。</title>,<text>人生會合苦無多。坐久挑燈落盡花。趙老能成聽鷄舞。權翁自唱飯牛歌。黃螯在手宜先斫。白酒盈盆不用賖。醉後分離各南北。三竿初日轉簷牙。</text>
<title>哭韓西城 致仁</title>,<text>同閈知多少。情親少似君。晨昏頻杖屨。花月幾壺樽。浮世眞如夢。重泉已隔雲。山陽他日笛。凄斷不堪聞。</text>
<title>應製月山大君風月亭詩 六首</title>,<text>文物升平百載中。公侯池館又春風。宸章初賜星辰煥。御醞頻頒雨露饛。一水漣漪生鴨綠。百花粧點染猩紅。樓前花萼承恩醉。朝退松筠作主翁。十二闌干面碧塘。高懸金額動龍光。天慳地祕千年勝。柳暗花明百和香。簾幙受風全退暑。池臺得月嫩生凉。東平樂善人無間。鷄狗何曾數孟嘗。玻瓈水色冷涵亭。晴旭暉暉轉綠萍。鐵撥調絃彈錦瑟。金龜換酒送銀甁。夜涼月透荷心冷。天淨風飄桂子馨。一代維城人似玉。河間禮樂享康寧。池面鱗鱗動纈紋。碧空如水淨無雲。金尊影細穿花見。玉子聲高隔竹聞。別院笙歌春浩蕩。仙曹環佩月繽紛。眉間時見浮黃暈。錫宴新霑醉臉醺。堂堂時序去侵尋。美景良辰更賞心。選勝開筵花氣襲。納涼移席柳陰深。新編樂譜分淸濁。曾購圖書雜古今。雅興風流兼淡泊。小闌明月伴孤斟。藏春深䲧煖烟生。中使宣傳拜送迎。錦韀錢騘穿柳過。金鈴繡鴿拂花鳴。九重雨露尋常重。上界星辰咫尺橫。珍重聖恩應感激。南山萬壽祝深情。</text>
<title>用前韻</title>,<text>蓬島烟霞一苑中。銀鉤珠箔捲東風。梅粘玉蘂魂猶冷。柳撚金絲睡政饛。宿鷺聯拳霜趐白。游魚撥剌錦鱗紅。此間賸有江湖趣。不必行藏問釣翁。名園勝槩簇林塘。繡幙羅幃上下光。水接天源來太液。花分日色下披香。風生菡萏鏖殘暑。雨滴芭蕉博小涼。玉案賜珍多似織。香橙霜橘客分嘗。天開一鑑繞華亭。畫舫徐牽劈盡萍。綠蟻黃鵝分酒甕。團龍焙鳳滿茶甁。魚搖荷葉粼粼影。燕蹴楊花細細馨。退食日長無箇事。揮毫染墨寫黃寧。黃寧。卽黃庭。平鋪竹簟滑成紋。一炷爐香學細雲。好整牙籤閑始閱。時拈玉笛靜堪聞。天低緱嶺招眞侶。地勝濠梁絶俗紛。咫尺軟紅飛不到。午䆫高睡帶微醺。蟠根仙李百千尋。眞主常敦友愛心。麟趾時誇公族盛。龍顏日賜聖懽深。西周仁厚曾聞古。東海謙恭又見今。法部新腔歌棣萼。𦨻船一拍對花斟。夾岸桃花錦浪生。忘機魚鳥慣相迎。千竿竹槊因風響。萬柄荷盤得雨鳴。琴上鳳凰音妙絶。筆端龍虎勢縱橫。名區勝地思難得。神物撝呵似有情。</text>
<title>哭曹昌寧府院君 錫文</title>,<text>堂堂麟閣畫。穩步到三台。好展經邦手。堪誇阜國財。山頹無復仰。川逝可能回。滿眼皆黃口。令人不勝哀。</text>
<title>答善山金太守</title>,<text>萬事悠悠老病日。百年衮衮天地秋。故山遙憶政無恙。恨不歸休買釣舟。</text>
<title>福慶從師讀書</title>,<text>區區豚犬汝堪憐。負笈尋師總角年。我有一經聊附汝。我無家世有金傳。</text>
<title>福慶輩讀書</title>,<text>吾伊䆫下讀書聲。四五兒童似弟兄。勸尒寸陰眞可惜。龍猪他日正分明。</text>
<title>賀玄大司憲 四首</title>,<text>當年憲長愧非才。君作中丞濫獲陪。三載于今還拜長。盛名從此動烏臺。直以精忠遇聖知。龍喉豸角摘如髭。明時自有朝陽鳳。洗眼看君大設施。風雪容顏鐵石心。知君謇諤古如今。升平無事封章少。壁上頻吟御史箴。前後居臺卄六弦。因人碌碌仗諸賢。題名記又重新記。拙業唯憑拙手傳。</text>
<title>寄平安李監司 坡</title>,<text>相思日日首重回。珍重今逢信字來。昨夜大同船上夢。三行紅粉綺筵開。</text>
<title>送禮曹許判書巡察平安道 三首</title>,<text>南宮學士緫戎權。文武才高一代賢。小范胷中兵十萬。謫仙筆下字三千。旌旗影拂關西月。鼓角聲搖塞北天。鷹眼愁胡應破膽。挽潢不日洗狼烟。早識魁梧七尺軀。腰纏雙劍奮長鬚。從容樽俎歸談笑。鎭定山河屬指呼。心上籌謀應自熟。目中胡虜已全無。堂堂衛國長城在。勳業雲臺更畫圖。百年遭遇値升平。文墨區區竊姓名。自哂鬢毛空颯爽。賸敎髀肉坐崢嶸。談論表餌慙迂闊。敦說禮詩尙老成。何况年來叨㹅管。莫敎容易說書生。</text>
<title>到高山寺。再題玄上人詩卷。四首</title>,<text>溫溫初日照䆫南。穩坐蒲團一味酣。醒得十年塵土夢。焚香終日飽禪談。少年山寺遍東南。勝地名區趣政酣。最愛高山獨淸絶。逢師依舊十年談。紅塵白首走西南。浮世功名一夢酣。羨殺高僧無箇事。地爐香鼎坐淸談。一江風雨滿城南。山寺歸來睡獨酣。世事由來膠復擾。不須捫虱謾高談。</text>
<title>送辛同年 柱 赴邊</title>,<text>平生早識辛將軍。將門將子仍將孫。猿臂燕頷骨法奇。龍韜豹略兼武文。東征西伐功已高。佩印如斗金橫腰。去年杖鉞去鎭邊。胡馬不嘶黃雲消。今年一謫緣數奇。霜蹄一蹶聲名隨。聖君拊髀思頗牧。頗牧之賢非子誰。一朝賜環戍塞北。一一君恩應感激。目中螻蟻將何逃。要須挽河洗兵甲。看君腰間吼雙劍。蛟龍騰躍雷電閃。陸剸犀象水鼉鱷。樓蘭一頭行可斬。嗚呼男兒心事不寂寞。丈夫功名當磊落。去矣好策大樹勳。聖朝方闡麒麟閣。</text>
<title>永明寺</title>,<text>大同江上牧丹峯。寺在烟霞第幾重。三十年前題詠在。始知紅袖勝紗籠。</text>
<title>丁酉冬至。病唫。</title>,<text>漸知六旬近。復見一陽來。豆粥新呈椀。椒醪又滿杯。生涯本多病。造物爲誰猜。否泰寧無數。時觀枝上梅。</text>
<title>多病</title>,<text>多病無來客。關門動浹旬。盤饌多忌諱。藥物雜新陳。老拙從時議。淸貧樂性眞。何人能辟穀。我往卜東隣。</text>
<title>書懷</title>,<text>老病情懷更悄如。功名世事已籧篨。不如歸去田園好。無可奈何齒髮踈。往事十年孤枕夢。故人千里數行書。年來自許機關盡。一任傍人笑索居。</text>
<title>閑題</title>,<text>北風吹歲暮。南日潑晴光。坐擁紅爐火。閑燒白朮香。欲成千日睡。却掃百年忙。因病還多暇。居然學坐忘。</text>
<title>夢遊驪興碧寺</title>,<text>馬岩東畔古招提。烟鎖樓臺樹木齊。歸去驪江一艇月。夢回孤枕五更鷄。</text>
<title>至日後。村人有贈黃蟹者。</title>,<text>雪滿江皐凍未消。此時黃蟹價增高。贈來手劈持杯看。風味全勝畢卓螯。</text>
<title>潦倒</title>,<text>百年嗟潦倒。萬事緫無心。人訝詩顚甚。妻愁酒癖深。藥方閑始抄。琴譜病難尋。一室淸於水。挑燈坐擁衾。</text>
<title>申司諫同年 自繩。以病賃屋南山。</title>,<text>憐君衰鬢早驚秋。身世今胡與病謀。似說南山家悔晩。曾聞北闕書已休。新年季子三間屋。少日元龍百尺樓。我亦蹉𧿶今已久。相思雲樹幾番愁。</text>
<title>寄黃同年 允元 春川村墅</title>,<text>不見髯黃今七年。相思依舊夢依然。天圍濊國山藏宅。水拍昭陽月滿船。父母壠深蒼柏外。弟兄庭近紫荊前。聖君方注思賢夢。不日徵書下九天。</text>
<title>冬暖</title>,<text>冬暖如春暖。半陰兼半晴。嬌雲飛不定。輕雪落無聲。自可科頭坐。何妨跣足行。豐穰應有兆。拭眼看升平。</text>
<title>微雪獨坐</title>,<text>晝靜天微雪。無人獨坐時。樽憐浮蟻少。牀許老龜支。踈懶生前習。蒼茫歲暮悲。居然剡溪興。已作灞橋詩。</text>
<title>雪後以病諱酒。戲吟。</title>,<text>雪後寒猶甚。病餘先諱杯。未消膚上粟。空聽腹中雷。已失陶潛興。從知屈子哀。老來存口業。醫術竟何哉。</text>
<title>病中書懷。錄奉子固。</title>,<text>刁騷雙鬢雪霜黏。身世居然老病兼。歸興濃於酥點粥。宦情淡似水和鹽。平時毀譽牛毛擾。末路聲名鼠尾尖。誰識一生閑適處。碁奩藥裹又書籤。</text>
<title>病中述懷</title>,<text>歲月如飛鳥。生涯是卧駝。耽詩狂子美。多病老維摩。牀下猶聞蟻。杯中已怯蛇。蹉𧿶暮容色。慷慨自成歌。</text>
<title>夜吟卽事</title>,<text>小廬如斗紙糊塗。落葉新燒煖地爐。三幅紬衾溫且穩。年來勤著睡功夫。</text>
<title>又賦</title>,<text>年來勤著睡功夫。身似山僧獨有鬚。世事榮枯拋已盡。繩牀蒲薦學跏趺。</text>
<title>寄平安道廵察使許陽城</title>,<text>盤松亭上朔風吹。濁酒荒詩送別時。何處鐵衣冬戍樂。此時金燭夜歸遲。裹尸馬革男兒事。演誥螭頭學士宜。說與廣文應報道。東雲北樹幾相思。</text>
<title>戲奉李蕃仲</title>,<text>燕頷新將軍。龍頭舊壯元。虎鬚曾快捋。獅吼可堪聞。換馬吾慙老。驅牛子策勳。眉蛾渾在眼。夢蝶也紛紛。</text>
<title>都捴府入直夜詠</title>,<text>六朝經幄忝淸班。三㹅戎兵亦汗顏。狹器已盈慙鼴海。重恩難報似蚊山。火溫金鴨香猶在。水滴銅龍夜未殘。坐擁靑綾淸不寐。朔風吹老鬢毛斑。</text>
<title>自廣陵村墅。還京途中有作。</title>,<text>今年三度到村莊。旋覺歸來味自長。白鳥相親知我鮑。靑山不俗起予商。年高䟽廣乞骸骨。官勝陶潛辭郡章。自斷此身胡不斷。紅塵歸路又忙忙。</text>
<title>雪中偶唫</title>,<text>一簾撲撲雪糢糊。乍掩孤屛擁火爐。穩酌香醪酡半面。閑眠分與小狸奴。</text>
<title>福慶學字</title>,<text>吾家㹠犬十靑春。不識之無懶自眞。今日臨池初學字。龍鍾衫袖墨光新。</text>
<title>哭姪李洌</title>,<text>汝作湖南倅。吾時漢北居。睽離三載後。消息兩行餘。賦鵩嗟何遽。懸魚事已虛。此生那復見。老淚自霑裾。</text>
<title>贈吳鄰老 孝永</title>,<text>吳君大隱市城頭。龜鶴精神七十秋。早歲掛冠眞自適。浮名脫屣復何求。朝廷豈少嵇中散。閭里皆稱馬少游。自愧功名頭白盡。十年行止謾悠悠。</text>
<title>夜吟</title>,<text>草堂建子月。風雪最顚狂。紙帳明如晝。紬衾冷亦霜。病知宵永苦。老覺歲徂忙。曉起扶頭坐。何須愎酒觴。</text>
<title>送徽上人</title>,<text>水鍾寺裏一沙彌。妙寂庵來住幾時。今日行隨流水出。昔年心與片雲期。拈毫曾續高僧傳。袖軸還求學士詩。明發打包歸去路。蒼苔白石滑無泥。</text>
<title>寄水鍾寺允禪老</title>,<text>龍江山上古伽藍。細徑崎嶇入翠杉。憶昔屢邀靈運過。至今猶阻遠公談。溪邊呪鉢龍應伏。石上繙經虎更參。白襪靑鞋吾亦在。相逢一笑虎溪南。</text>
<title>臘前雪夜</title>,<text>明朝是新臘。獨坐惜流光。䆫印梅花月。爐浮栢子香。病難酬酒債。老更坐詩狂。積雪寒如許。何堪夜正長。</text>
<title>偶題</title>,<text>老病知誰健。踈慵少見親。行隨木上佐。坐倚竹夫人。酒盡宜謀醉。詩多不救貧。自憐生事拙。長被細君嗔。</text>
<title>老病</title>,<text>病與老相逼。功名愧未休。面曾癯似鶴。心本拙於鳩。浮世槐安夢。長年杞國憂。光陰頻攬鏡。心事轉悠悠。</text>
<title>寄姪李 演 三昆季</title>,<text>爺孃已矣悲存歿。弟妹胡然嘆別離。箕豆休論荊樹傳。鴟鴞不及鶺鴒詩。形骸細事都爲妄。骨肉深情後必知。眼見人情紛似雪。白頭危坐嘆如斯。</text>
<title>戲趙 之漢 喪新妾</title>,<text>佳姬二八新樣粧。男子何人鐵石腸。惆悵犇娥何太急。人間難得返魂香。</text>
<title>寄申司成 子橋。時喪明。在南原。</title>,<text>不見髥申歲屢更。嗟無信字報丁寧。相思已覺潘毛白。縱見難成阬眼靑。徒有高陽應就醉。行非草澤莫言醒。塞翁失馬焉知福。似說南州見壽星。</text>
<title>入直</title>,<text>冬寒料峭雪晴時。金鴨香殘漏亦遲。小醉閑眠不知夕。紙䆫明處樹陰移。</text>
<title>入直曉起</title>,<text>敦化門樓報曙鍾。衣冠已整坐從容。靑綾尙覺風霜重。黃醞新頒雨露濃。衛國干城皆李郭。明廷制作㹅夔龍。經帷戎府叨承乏。自愧微臣不世逢。</text>
<title>臘日</title>,<text>今朝是新臘。節物眼中新。白入梅花雪。靑歸竹葉春。酒非楊惲樂。詩似杜陵眞。索寞悲徂歲。談懷少可人。</text>
<title>廣陵村墅韻。金乖崖見和。復次。</title>,<text>吾家舊有百淙莊。匹馬單僮路不長。繚繞雲山開活畫。丁東岩溜學淸商。江湖萬里浮鷗鳥。洞壑千尋老豫章。自識布衣留亦足。白頭歸思轉茫茫。</text>
<title>又用前韻。呈乖崖。</title>,<text>乖崖高調倒蒙莊。載筆何須數子長。灝噩文詞追典誥。鏗鏘詩律中宮商。閑抽龍藏三千軸。靜寫鵝經一兩章。同榜故人空短拙。欲尋墮緖奈茫茫。</text>
<title>又用前韻錄似</title>,<text>數朶靑山擁小莊。藍輿來往趣偏長。江船曾約釣魚客。野店頻逢沽酒商。栗里將歸陶靖節。鑑湖終老賀知章。與君更結香山社。晩節風流興渺茫。</text>
<title>臘月初四日初度</title>,<text>今日是初度。衰容異昔時。花曾生兩眼。雪已遍雙髭。我自憐黃瘦。人皆笑白癡。妻兒情不惡。次第勸深巵。</text>
<title>再遊廣津伯仲寺。次柳太初韻。自註。少與成重卿，柳太初，李之安，李升卿。遊伯仲寺。有是作。計今四十年。今年秋。重脩是寺。有僧於楣間。得是詩見示。感念疇昔。遂錄家橐云。</title>,<text>昔年伯仲寺裏遊。今日重過又一秋。桐葉題詩君復興。菊花泛酒我無愁。蒼蒼山色知何意。衮衮江流不盡頭。醉裏猶唫赤壁賦。更隨明月上孤舟。</text>
<title>追次前韻</title>,<text>江湖早歲飽淸遊。屈指如今四十秋。水色山光渾似舊。菊花桐葉使人愁。故交零落皆黃壤。老我蹉𧿶已白頭。遙憶匡山無恙否。春風直擬鼓蘭舟。</text>
<title>次韻閔斯文 奎 見寄</title>,<text>故人遺我詩。珍重雙南金。君非避秦者。胡然隱山林。歲月如跳丸。兩鬢霜雪侵。羲皇世已遠。栗里多淸風。四時自相禪。生成有始終。潮汐以爲曆。春秋在胷中。終當去卜隣。庶幾開盲聾。自註。來詩。有借曆之語。</text>
<title>再用前韻。答黃同年 允元。</title>,<text>頻年苦憶老同年。回首春城思黯然。此日空懸徐孺榻。何時同上李膺船。逢迎定在靑春後。惆悵其如白髮前。四十年間交分在。分明頭上有蒼天。</text>
<title>寄琴同年以詠高靈村舍</title>,<text>嗟君去國滯南荒。嶺外攻逢淚數行。往事十年三折臂。相思一日九回膓。帝思賈傅召宣室。天故謫仙流夜郞。造物乘除元有數。靑雲萬里屬飛黃。</text>
<title>用姜晉山景醇韻。答琴同年。</title>,<text>我思美人天一方。星巒欝欝連高陽。桂樹叢生蘭芷香。云是桑梓之故鄕。去年一謫辭鵷行。江湖短艇歌滄浪。雲山幽幽水流長。經丘尋壑隨壺觴。平生出處信老蒼。身世已倒羲與黃。愧我黃塵汗流漿。功名犇走如風狂。無由長往脫名韁。養生試學南華羊。君時一蹶何足傷。禍福倚伏猶康莊。今朝不用悲參商。與爾宵漢同飛翔。</text>
<title>登俊試同年。會金子固家。以病未赴。述懷寄子固以戲。二首</title>,<text>丙戌同年㹅俊雄。嗟予病不勝筵同。花曾翳眼肘兼柳。茅已塡心頭又蓬。風流不讓諸公後。衰朽應先一榜中。且問誰家續高會。滿城桃李又東風。佳節年年約勝遊。病餘心興轉悠悠。梨園弟子雖靑眼。學士先生已白頭。豪氣陳登猶未減。狂言杜牧不曾收。他時博得身强健。雲雨鄕中醉作侯。</text>
<title>立石庵有作</title>,<text>小出城西路。來遊立石庵。回岩隨地異。古木與天參。客至題僧壁。禪閑對佛龕。歸來松徑窄。晴雪落毿毿。</text>
<title>題小畫</title>,<text>竹涼松翠護茅簷。野老相逢共軟談。短艇歸來何處客。天長水遠是江南。</text>
<title>偶題</title>,<text>小堂淨如洗。坐對古銅爐。眠穩如蠶老。身閑似鶴癯。紅殘衰裏面。白盡病中鬚。笑攬靑銅鏡。頭顱似舊無。</text>
<title>題兵曹郞官契飮圖 凡八人</title>,<text>司馬官居夏。郞官上應星。同時膺妙選。接武立明廷。膠漆心猶固。芝蘭契已馨。風流八仙後。高會續蘭亭。</text>
<title>賀安敎授 瑚 授吏曹正郞</title>,<text>烏臺曾識鐵心肝。謫宦三年事可嘆。頭上分明天鑑在。喜看宣召佐天官。君時遷左坐儒冠。只愛從容不避艱。最識朝廷公論在。敎官有幾得淸官。中丞玄已擢鴻樞。侍御今爲諫大夫。抱屈長憐賢侍史。如今高步立亨衢。憲長年來白盡頭。中間謗議死堪羞。只是聖恩渾未報。可休休日未休休。</text>
<title>奉寄許都廵察使 二首</title>,<text>聖代廵宣重。將軍畫策良。蚪鬚儀可象。猿臂挽應強。白雪明遼左。黃雲捲靉陽。臂鷹時出獵。撾鼓且傳觴。楡塞天文動。文星帶將星。揮刀光似雪。飛檄疾於霆。北望龍江黑。西來鴨水靑。幕中無一事。歌妓莫聲停。</text>
<title>答諫院</title>,<text>尋梧埤竹掖垣深。樽酒風流古到今。虗譽當年慚本院。一錢不直況千金。</text>
<title>吳居士同鄰宅。醉歸有作。</title>,<text>居士大隱城市邊。不出門前三十年。樽中有酒深如淮。邀我勸之三百杯。痛飮痛飮醉如泥。歸來亦復迷東西。滿街兒童雙手拍。笑我醉翁頭雪白。</text>
<title>立春前一日夜吟</title>,<text>獨坐悲長夜。流光苦逼人。子前猶是臘。雞後卽爲春。白髮不饒貴。靑燈那負貧。老妻頻勸酒。滿酌見情眞。</text>
<title>立春</title>,<text>我於百年內。五十九逢春。日月雙飛鳥。乾坤一病身。靑歸盤菜細。白潑甕醪醇。節物堪驚眼。人情喜得新。</text>
<title>題一菴道人所藏山水圖</title>,<text>一庵道人山水癖。龍眠畫手三昧法。霜縑一幅絶奇勝。楷眼森寒動高興。靑山鱗鱗羣龍走。長江三面綠如酒。遙看傑閣揷層霄。天遊一一皆仙曹。林端隱映何處村。竹翠欲滴松濤喧。野老杖屨復樽壺。豪談促膝掀長鬚。桃花春浪漲幾篙。漁郞隨意飛蘭橈。柂樓載酒歌鼓舷。相忘湖海皆蹄筌。我亦平生巖壑姿。道人有約今幾時。畫中虎溪在何所。白蓮卜社復何許。香山居士柴桑翁。何不著此圖畫中。道人道人更畫無。我思不見三笑圖。</text>
<title>寄平安道許廵察使</title>,<text>入居廊廟出邊廵。將相安危佩一身。自笑虗名老學士。頭顱如此鬂絲新。</text>
<title>送知禮鄭使君 錫堅</title>,<text>家世廣文舊。才名傳至今。誰知報檄喜。欲慰倚閭心。愛日百年短。望雲千里深。如君計自得。可惜遊子吟。</text>
<title>一庵專上人房醉歸。明日。吟成數絶。錄奉。</title>,<text>惠遠前身一庵老。淵明高調四佳翁。相逢不覺呵呵笑。身在廬山圖畫中。十年來往贊公房。杜老詩狂老更狂。一局手談柯已爛。更於何處覓仙方。珍重禪家般若湯。策勳三昧洗枯腸。醉鄕廣大無窮盡。不省人間四大忙。</text>
<title>村家醉後</title>,<text>茅屋小於艇。松風喧似江。五更殘酒醒。月色可東窓。</text>
<title>送平昌李郡守</title>,<text>鐵城淸白舊靑氈。衮衮簪纓又此賢。佐幕曾看能展驥。爲州今喜試烹鮮。更逢陶令之官日。猶記劉蕡下第年。郡僻政閒書可讀。會看桃李映門前。</text>
<title>孝子圖十詠</title>,<text>劉殷天芹母病沉緜獨叫閽。忽逢神女賜天芹。人間臘雪盈千尺。綠葉靑莖逐白雲。董永貸錢孝誠珍重格皇天。天遣織女償萬錢。一月足縑三百匹。乘雲歸去杳茫然。伯兪泣杖兒昔逢笞不泣之。兒今垂淚復何爲。只緣母力衰猶甚。兒不痛時得不悲。王祥剖氷蟻牀慈母抱沉痾。雪亂天寒可若何。忽此剖氷雙鯉躍。天心報答亦應多。閔損單衣薄薄蘆衣不禦寒。嚴顏明察御車難。一言誠感千金重。羣弟皆完後母完。劉氏孝姑旅窓姑病幾經旬。齧蚋驅蚊極苦辛。刲股和羹渾細事。如劉孝婦古無人。田眞荊樹同氣連枝是弟兄。分財一夕事堪驚。珍重堂前紫荊樹。分來憔悴合來榮。曾參孝親養親惟在悅乎親。日向山中爲採薪。齧指動心因孝感。踰垣投杼更何人。郭巨埋子白頭親欲堂中養。黃口兒從地下埋。忽得千金滿一釜。分明天鑑亦昭回。楊香搤虎何物寧馨一女兒。能騎虎背救親危。紛紛人子何顏面。不及高堂定省時。</text>
<title>李同隣第醉歸。有作。錄奉。</title>,<text>銀燭高燒照畫堂。同隣次第勸金觴。自憐白首風情在。起舞佳人錦瑟傍。東風楊柳撚金絲。小水鱗鱗漲碧池。笑倩蛾眉扶醉飮。笙歌院落得歸遅。</text>
<title>謝玄風吳太守送楮生次韻</title>,<text>憐君五斗鬂雙華。南望相思日轉加。寄我剡藤還自愧。年來無夢筆生花。</text>
<title>答許廵察奉戱</title>,<text>春水澄澄鴨綠江。紅旗黑槊碧油幢。莫言丈夫本無淚。知有將軍別淚雙。</text>
<title>次韻黃 允元，允亨 昆季見寄</title>,<text>交遊閭閈十經年。別後音容又渺然。却恠凝塵徐孺榻。無由棹雪剡溪船。功名當惜靑春裡。歲月堪驚白髮前。伯仲才賢眞軾轍。雙飛不日鶴冲天。</text>
<title>次韻黃同年</title>,<text>滿城楊柳動黃金。節物依依惱客心。更待杏花明月滿。與君同醉管絃音。</text>
<title>漢江舟中。次蔡子休韻。送韓山李太守。</title>,<text>自笑徐邈已中聖。爲送李白將遠行。江南漢北幾千里。陽關三疊無盡情。</text>
<title>舟中。與盧子胖，李和伯，蔡子休，柳子馨飮懽。醉歸。</title>,<text>送客客已去。中流酒幾廵。小風帆飽腹。細雨水生鱗。盡醉扶頭後。相邀挽袖頻。歸來天政暮。月色馬頭新。</text>
<title>明日。又占廵字作長篇。奉寄子休，子馨。</title>,<text>二月東風如酒醇。漢江綠漲生玉鱗。蘭舟送客流中流。客行未行酌無廵。當筵雙妓翡翠裙。高歌欲遏靑天雲。美酒十年蘭陵香。杯心瀲灧凸十分。盧玉川李謫仙。高談豪笑能傾筵。蔡邕之子柳州孫。風流醞籍如少年。座中中聖老徐邈。顚狂如舊頭盡白。鯨呑虹吐亦不讓。滄溟欲竭蛟龍怕。嗚呼樂極悲奈何。自古聚散如摶沙。小李別兄泣挽鬚。踟躕不成驪駒歌。山蒼蒼水悠悠。年年春草生汀洲。人生會合可懽娛。莫作遠遊離別愁。</text>
<title>小齋閒題</title>,<text>晩節宜閑適。優游一小齋。風流思五柳。功業愧三槐。靜坐盤雙脚。虗心外百骸。世情曾擺落。詩律自安排。</text>
<title>春日</title>,<text>漠漠長空雨乍晴。滿城花柳近淸明。午窓睡覺寂無事。細聽糟牀壓酒聲。</text>
<title>春思</title>,<text>池舘靑春半。牽愁柳色新。何須醒送日。頗覺老隨人。病後惟添懶。花時不稱貧。西鄰浮甕蟻。杖屨莫辭頻。</text>
<title>社日</title>,<text>今年又社日。第一憶歸田。處處巾車動。村村賽皷傳。一犂膏雨後。雙燕小風前。飮欲遭田父。其於世網牽。</text>
<title>題省敏上人詩卷 四首</title>,<text>靑眸白足面稜稜。傾盖深知善幻能。於不二門通一路。自無始後續千燈。儒風久慕師支遁。佛日深耽我少陵。自笑贈言多好事。古人詩愛字多僧。方外論交老漸稀。白頭今喜遇高師。挑包爲贈黃金橘。袖軸求賡白雪詞。敢作退之文暢序。未成杜甫贊公詩。從今數面忻羊胛。三笑廬山也不遅。聞師技癢讀南華。莊釋於心孰與多。蝶栩鵬摶聊復爾。龜毛兔角定如何。百年可哂蠅攢紙。萬事終同鼴飮河。目擊道存吾豈敢。胡然邂逅笑呵呵。紺岳山高磨遠天。招提一路細於絃。深春榕葉黃鸝外。明月梨花杜宇前。欲尋懶子燒紅芋。肯許香山社白蓮。我亦前身老蘇晉。醉中時復愛逃禪。</text>
<title>春仲偶興。以待花期。</title>,<text>花時今未到。預作賞花心。倩婦催新釀。呼兒理古琴。樽須盈北海。月亦直南金。一座皆佳客。相酬滿意斟。</text>
<title>春日</title>,<text>金入垂楊玉謝梅。小池新水碧於苔。春愁春興誰深淺。燕子不來花未開。</text>
<title>賀柳大司憲 輊○三首</title>,<text>聖代堂堂言路開。喜君超擢長烏臺。升平無事封章少。朝罷香烟滿袖廻。憶昔中臺濫再叨。曾無少効報淸朝。𨀉看今日鳴陽鳳。長愧當年合口椒。壁上高懸御史箴。神羊一角畫森森。煩君讀我題名記。同列相規古到今。</text>
<title>僧雪岑來訪。索詩。</title>,<text>山僧不浪出。何日出山寮。酒向花前飮。門從月下敲。閑雲輕似葉。小雨細於繰。軟語兼詩話。從來勝雉膏。</text>
<title>賀承文李判校 吉甫 拜兵曹參知。幷戱之。</title>,<text>廣文淸淡水中塩。兵部超遷物議僉。說與賀賓須着眼。頭邊白玉脚靑韂。</text>
<title>小寒食 寒食前一日</title>,<text>今朝小寒食。驟雨又顚風。池草慵抽碧。園桃勒放紅。炊烟稀近市。蠟燭出深宮。強飮思工部。詩成愧不工。杜甫有小寒食詩</text>
<title>寒食</title>,<text>百五風光寒食天。今年風雨如去年。生憎弱柳不堪折。無賴小桃還可憐。悵望松阡負上塚。閑過綺陌皆禁烟。沽來冷酒莫辭醉。未到淸明携被眠。</text>
<title>淸明</title>,<text>怊悵淸明管物華。三分春事二分過。東君誤學花權柄。二月終旬未放花。</text>
<title>畫梅二十韻。奉敎製。</title>,<text>梅是花中聖。無人識性情。氣鍾天地秀。心與雪氷貞。子半陽初復。枝頭卦已生。千紅俱閴寂。一白故輕盈。玉蘂天機玅。金鬚帝鑄成。龍根橫偃蹇。鶴幹瘦崢嶸。自信全身白。從來到骨淸。恥隨春冷暖。喜與月將迎。馨德蘭同調。淸風竹舊盟。影搖蛟背細。香動麝臍縈。脉脉踈還淡。依依斜復橫。高芬淸可挹。雅致逈難爭。冷艶蜂應怕。寒葩蝶自驚。人間最淸絶。畫裡轉分明。髣髴風霜操。霑濡雨露榮。到頭存淡泊。換骨幾豪英。玉色程明道。鐵腸宋廣平。不須求面貌。默已合神精。勝韻疇非慕。芳心我自傾。要宜多採實。商鼎爲調羹。</text>
<title>畫梅</title>,<text>梅花馨德如高人。鐵石心肝氷雪身。天地中間一淸氣。玉色獨立無緇塵。孤芳不與衆芳兢。臘前生意猶津津。萬彙無心共寥寂。南枝一白傳消息。一陽來復先占春。紅者未紅白未白。風流定居百花前。風雨雪月捴奇絶。此兄風韻絶可憐。畫裡一見還依然。輪囷老幹如龍鱗。繁英滿枝霜雪纏。紛紛蜂蝶獨何事。相干非意猶狂顚。嗚呼愛梅非獨花。得梅性情知無多。氣鍾陽和類君子。相對不俗心無邪。平生知音宋廣平。紛紛諸子何須評。要須結子三萬斛。手調商鼎爲和羹。</text>
<title>送三陟崔使君 景禮○三首</title>,<text>碧松亭下少年遊。潦倒如今各白頭。自媿功名踰我分。嗟君晩節去爲州。關東人說勝關西。白雪沙鳴碧王蹄。夾路海棠紅似海。飛飛無數鷓鴣啼。訟庭春草綠芊綿。畫戟凝香日抵年。山簡風流今似舊。竹西樓下水如天。</text>
<title>春日書懷</title>,<text>光陰瞥眼過淸明。小雨朝來已快晴。垂柳踈篁亦自得。小桃癡杏皆有情。長郊細草廉纖色。深院幽禽自在聲。釀酒邇來無秫繼。不如歸去學春耕。</text>
<title>春懷。寄吳隣兄。</title>,<text>老願春遅春不遅。醒吟又逼踏靑時。丁寧更待花時節。拚却樽前醉似泥。無花無酒過淸明。悵望重三惱客情。自笑前身杜陵老。年年空賦麗人行。</text>
<title>書懷</title>,<text>宦遊四十載。奔走似風狂。已往何能諫。餘生只可傷。不妨詩作陣。端合醉爲鄕。幸値花兼柳。休敎負酒觴。</text>
<title>二月晦</title>,<text>今日正當二月晦。唯餘二日隔重三。杏花欲吐桃花小。柳色已深草色纖。傳語風光莫流轉。好憑樽酒長醉酣。蘭亭往事今猶想。曲水流觴趣政湛。</text>
<title>三月一日</title>,<text>二月已闌三月來。光陰如水挽難廻。小塘漸綠菖蒲長。深院初紅躑躅開。走馬頻沽姚合酒。姚合詩。沽酒怕遅令走馬。 傷唇莫厭杜陵杯。醉鄕有德誰能頌。愧我顚狂老不才。</text>
<title>三月二日</title>,<text>春光欺老病。節物惱心腸。白愛芹羹細。靑憐艾餠香。開筵賓欲到。沽酒婢先忙。明日重三是。踏靑興已狂。</text>
<title>又用前韻</title>,<text>流光驚鶴髮。世路飽羊腸。酒可濡頭醉。花曾到骨香。未愁三日近。長恨百年忙。擧世崇名敎。誰憐阮籍狂。</text>
<title>三用前韻</title>,<text>何時生馬角。多日抱龜腸。酒有劉伶德。衣無仲郢香。人情多冷暖。世事亦奔忙。可是靑春樂。花狂復月狂。</text>
<title>四用前韻</title>,<text>自笑氷霜鬂。空餘鐵石腸。歐蘇難伯仲。班馬孰薰香。俯仰乾坤老。馳驅歲月忙。慙無適俗韻。詩酒况顚狂。</text>
<title>五用前韻</title>,<text>生涯兩蝸角。世味一蟬腸。竹愛多生靜。梅憐抵死香。江山容我老。日月爲誰忙。白髮非春事。詩懷狂更狂。</text>
<title>六用前韻</title>,<text>自知僧有髮。政似蟹無腸。坐盡三丁燭。閑燒一炷香。流觀鶯燕禪。却恠兎烏忙。爲報毋多酌。醒狂似舊狂。</text>
<title>七用前韻</title>,<text>依舊葫蘆手。從前莧藿腸。心遊虛白室。跡愧軟紅香。好作安身計。何須爲口忙。前生四明老。人笑本淸狂。</text>
<title>八用前韻</title>,<text>處世無靑眼。謀生只冷腸。要憑文字老。不愛姓名香。可惜百年短。如何四大忙。愛花兼愛酒。知我謫仙狂。</text>
<title>九用前韻</title>,<text>書籤能滿屋。茶椀已搜腸。風定柳初嚲。雨晴花更香。鶯鶯知我老。燕燕向誰忙。佳節三三近。題詩喜欲狂。</text>
<title>十用前韻</title>,<text>人情三刖足。世事九回腸。滿意梨花酒。薰心栢子香。少年迷出處。晩節半閑忙。春服今方試。猶存點也狂。</text>
<title>三月三日成均館都會。醉歸。吟成近體一首。錄示李次公，李蕃仲。</title>,<text>斯文冠盖盍朋簪。人物才名斗以南。上巳風光一年一。良辰行樂三月三。彈琴韓愈文尤健。作記羲之筆已酣。多謝諸君容老拙。不妨沈醉且豪談。</text>
<title>蕃仲見和。復次韻。二首</title>,<text>靑春白髮愧盈簪。行樂無人我指南。寒食流光經百五。踏靑佳節屬重三。杏花癡絶桃花小。草色萋迷柳色酣。欲典朝衫沽美酒。一樽相對細論談。曉攬靑銅雪滿簪。懶尋芳草出城南。宜沽美酒斗千十。相對故人杯兩三。老去漸知春去速。醒時不識醉時酣。功名死後猉獜閣。可博生前一笑談。</text>
<title>三次蕃仲韻 二首</title>,<text>白頭長愧未投簪。家在廣津津水南。處世自知宜去七。逢人謾說可休三。討蓴剪薤詩還妙。餞菊迎梅興已酣。更有野人情不惡。壺樽杖屨日淸談。謝池春草碧抽簪。躑躅遍開山北南。長恨百年不盈百。可憐三月重遇三。當時詩老眼空冷。何處美人心政酣。五五三三踏靑去。也應羞殺捫虱談。</text>
<title>送順天府使李公之任</title>,<text>昇平人說小中華。燕子樓前勝槩加。八馬有碑今在否。他時賢政孰君多。</text>
<title>賀金中樞 之慶 之子 應箕 選入藝文館</title>,<text>早識白眉有鳳毛。鑾坡地切選尤高。經帷啓沃傳家事。父子同僚愧我曺。</text>
<title>四次蕃仲韻 二首</title>,<text>讀君佳句整冠簪。不覺書窓日已南。歇後無能吾鄭五。辛勤有得子孫三。詞源灝噩歸元氣。筆勢飛騰倚半酣。大瘦如今慙似杜。多時索共阿戎談。短髮刀騷不滿簪。雄飛無夢更圖南。上林曾借烏枝一。高枕誰營兎窟三。老去深知世緣淺。閑餘且復春睡酣。多君早有箕裘手。已信功名只立談。</text>
<title>五次蕃仲韻 二首</title>,<text>十載奔忙坐珥簪。不堪惆悵望江南。眼中時序鳥過一。世上人情狙怒三。溪柳受風碧初撚。野桃得雨紅政酣。自慙白髮非春事。且向花前賭笑談。江上靑山玳瑁簪。紅塵滿面走東南。蹉𧿶於世腸回九。練漉而今臂折三。歲月爛柯棋未罷。功名炊黍夢方酣。東風驀地催花雨。浮白何時許共談。</text>
<title>哭申大司成 自繩 同年</title>,<text>卅三同榜餘幾人。今哭申兄倍愴神。閭閈陪遊叨戚屬。壺樽談笑見情眞。畢成婚嫁餘何望。大抱才名竟未伸。托後一言猶在耳。題詩雙淚已霑巾。</text>
<title>行幸孝寧大君第賜讌。次鄭河東詩韻。</title>,<text>雲需霈澤天同大。桃李芳園日自長。一曲鈞天猶在耳。昇平何處不仙鄕。</text>
<title>謝平壤朴監察惠鯉魚</title>,<text>早卜菟裘樂有餘。近來消息問何如。大同江水今猶舊。千里傳書足鯉魚。</text>
<title>洪亞相林亭。次姜晉山韻。二首</title>,<text>尺五城南一望通。孤亭斗起揷雲中。漢江春漲葡萄碧。華岳雲開菡萏紅。隔屋豈無蘇小小。當筵亦有蜜翁翁。諸君盡是穿楊手。悔不當年苦學弓。斯文勝會屬高人。不分踈才接後塵。荏苒光陰經上巳。風流行樂又良辰。芳園秉燭須長夜。曲水流觴値暮春。白首風情空老大。杏花踈影醉扶身。</text>
<title>六次蕃仲韻 二首</title>,<text>人老花枝不可簪。看花步屐過池南。龜曾有術能藏六。鵲自無依謾遶三。雨洗江山增媚嫵。日烘花木倚淸酣。也宜拚却尋春會。傾座何人玉麈談。箕斗虗名誤紱簪。倚闌多日唱江南。可憐碧柳門垂五。悵望黃花徑有三。江漲葡萄初綠凈。山蒸躑躅晩紅酣。分明記得歸田興。野老山僧共軟談。</text>
<title>七次蕃仲韻 二首</title>,<text>恠底花時雪一簪。緩尋芳草出郊南。水中散作東坡百。月下分成李白三。傳語光陰惜流轉。好憑樽酒博沉酣。行行又近淸和節。次第春光入笑談。白頭渾欲不勝簪。老去詩狂杜錦南。日復搜腸茶椀七。時能遣興酒杯三。花色漸隨春色老。醉鄕相接睡鄕酣。倘來軒冕非吾事。宜向樽前信口談。</text>
<title>題畫鴨</title>,<text>敗荷枯葦一池秋。家鶩依然得自由。好向庭除時飮啄。何曾枉費稻粱謀。</text>
<title>八次蕃仲韻 二首</title>,<text>豪傑登庸盛履簪。聖朝文敎被東南。河淸更値千年一。岳祝曾聞萬歲三。壽域乾坤仁澤遍。春臺日月惠風酣。家家飽得昇平樂。挑盡燈花萬口談。百年長愧窘袍簪。勝日尋芳漢水南。佳境也知天下獨。神山不必海中三。登樓高興鶴招近。泛艇豪吟龍睡酣。如此江山不可負。牢籠風月入詩談。</text>
<title>九次蕃仲韻 二首</title>,<text>老病踈慵忘盥簪。小窓危坐日西南。神仙可學丹還九。歲月不留海變三。秉燭更謀長夜飮。看花只得一春酣。年來詩酒偏成癖。世事牛毛不用談。悠悠身世未拋簪。閱眼光陰鴈北南。有道自持心抱一。無人可語口緘三。芹塘雨足蛙聲老。花塢春深蝶夢酣。世事輸贏皆物理。手談知復勝玄談。</text>
<title>暮雨卽事</title>,<text>細雨西山暮。微風北寺鍾。冥冥雲氣合。漠漠樹陰重。已矣看花罷。翻然待月慵。呼兒成小酌。聊可慰愁容。</text>
<title>又用前韻</title>,<text>雨暗先催日。山深不礙鍾。花香連淡淡。柳影羃重重。得水鳧兒喜。含泥燕子慵。春雲亦多事。黑白爲誰容。</text>
<title>近者。日復沉醉。每讀君詩。醒然不知倦也。忘其老拙。輒步韻以求斤正。此詩韻強。已滿二十首。不亦有技癢者乎。然莫非縞帶兼金之深意也。寄蕃仲丈。三首</title>,<text>韓山衮衮滿朝簪。佳士由來出錦南。大手曾脩樓鳳五。深源已倒峽流三。詩於一斗醺時妙。筆到千軍掃處酣。珍重新篇今滿篋。如予老拙不容談。蹉𧿶身世雪渾簪。奔走東西與北南。不學神仙陶八八。會當歸去逕三三。頭邊日月雙輪轉。夢裡功名一枕酣。明月杏花踈影滿。也宜詩酒打閑談。朝參久懶不巾簪。步屐尋花小塢南。有興徐家酒中一。無心韓老書上三。綠沉金鎖少年興。黃妳靑奴晩節酣。名敎由來多樂地。風流不必晉淸談。</text>
<title>尹同隣 壕 第。與李僉樞 約東，權僉樞 至，鄭僉樞 忱，辛濟用 肅，吳隱君 孝永。飮酒聯句。大醉而歸。</title>,<text>芳園樂事叙天倫。桃李花開柳色新。也可續成眞率會。壺樽杖屨講同隣。北海樽開客滿來。高談驚座疾於雷。雖無絲竹聯詩好。金谷無詩有罰杯。</text>
<title>三月二十日。功臣仲朔宴。河東府院君鄭 麟趾 獻詩。命在座功臣皆次韻。鄭 昌孫 以下四十餘人。各有詩。</title>,<text>銅壺水滴響丁東。魚藻開筵樂未窮。羯鼓留春聲浩蕩。龍旗拂日影冲融。誓存帶礪山河裡。人在乾坤雨露中。萬歲重瞳臨舜殿。五絃琴上播薰風。</text>
<title>商山君黃公 孝源，同知中樞金公 紐，僉樞卞公 袍 來訪。開小酌盡懽。且復聯句。明日。吟成近體一首。錄寄子固金公。</title>,<text>子固憐君是可人。高軒辱枉更情眞。日長小院桃花雨。興逐深樽竹葉春。錦瑟有聲能起我。金釵無計小留賓。狂歌痛飮逢場事。一任傷多杜老唇。</text>
<title>上洛府院君金公 礩 挽詞</title>,<text>聖代時逢舜。良臣岳降申。功名調鼎鼐。形象上猉獜。國已資龜筮。運胡屬已辰。叨盟緣不淺。題挽倍傷神。</text>
<title>三月二十八日</title>,<text>謝塘春草碧抽抽。新水粼粼生鴨頭。滿地落花深一膝。賞春無興送春愁。</text>
<title>送春吟</title>,<text>我欲挽春春不留。我欲問春春不語。九十日春能幾何。堂堂背我向何處。珍重遺我雙白髮。奪我少 缺</text>
<title>月下詠茶蘼</title>,<text>茶蘼開盡雪層層。月上三竿色正澄。一夜吟懷淸似水。愛花猶自曲欄凭。</text>
<title>題村墅。拗體。</title>,<text>三月四月江南春。花開無數愁殺人。翡翠叢深影細細。鴛鴦水淺波粼粼。靑山幽幽偃蹇意。白鳥故故飛來親。我來高臥北窓下。五柳處士應前身。</text>
<title>贈蔡應敎 壽</title>,<text>高麗官制。有藝文應敎。秩雖卑。必擇其有文章重望。他日可主文盟者爲之。其選至重。本朝仍之。我外祖陽村權文忠公道德文章。爲百世師範。甞經藝文應敎。終典文衡。止齋文景公踶。克承先業。文景傳之韓山李文烈公季甸。文烈卽陽村之外孫。傳之寧城崔文靖公恒。亦陽村之外孫壻也。居正承乏。繼寧城。居正雖不肖。亦陽村之外孫也。一家之內。八九十年之間。由父及子外孫三人。相繼爲藝文應敎。終秉文柄。官躋一品者。千古所罕。寔由我外祖積善之慶。詩禮之澤也。蔡公。陽村之弟梅軒公之外曾孫。於陽村。再從外曾孫。今授藝文應敎。他日。亦不得辭吾家相傳衣鉢矣。况蔡君之再擢巍科。居正皆忝主席。私竊喜幸。吟成數絶錄奉云。蔡子聲名斗以南。藝文應敎帶頭銜。不才敢道傳衣鉢。只喜門生靑出藍。陽老文章道德尊。傳家正印止齋存。外孫相繼今三葉。又屬文忠再從孫。</text>
<title>送金參判 永堅 赴京 四首</title>,<text>漢陽四月春已歸。落盡羣花無數飛。自古別離多慷慨。此時分手更依依。北望燕山路四千。蓬萊宮闕五雲邊。知君曾誦詩三百。况復觀光屬妙年。行過鴨綠江水明。山海關前萬里城。奉使由來丈夫事。棄繻元不羡終生。黃金臺下道途平。十二樓臺白玉京。少日奇遊渾似夢。如今髀肉坐崢嶸。</text>
<title>落花嘆。寄高同隣。二首○高時喪妾</title>,<text>昨日君家花正好。今日君家花政衰。只願花開長不落。花開花落知爲誰。三月已闌四月回。無數花開次第催。好向花園高著眼。薔薇雖謝芍藥開。</text>
<title>到廣州村舍</title>,<text>田園今始去。茅屋傍山開。麥送新秋至。梅迎小雨來。討蓴時政好。剪薤興方催。野老曾相約。黃昏上釣㙜。</text>
<title>晩到夢村別墅。仍宿。用前韻。</title>,<text>向晩投村店。柴門掩不開。幾時頻悵望。今日獨還來。遠水晴光瀲。長林暝色催。野人情不惡。滿眼具▣㙜。</text>
<title>五月初一日</title>,<text>深深院落小晴時。細草幽香動碧池。新甕試開端午酒。玟瑰花上囀鶯兒。</text>
<title>出城西</title>,<text>雨催重午水生溪。夾路垂楊蔭小堤。薄暮西城馱醉過。野棠開處翠禽啼。</text>
<title>小重午</title>,<text>光陰逢夏五。土俗事秋千。白紵風生袖。黃梅雨滿天。樹踈花落後。竹老筍生前。明日逢佳節。滿杯次第傳。</text>
<title>訪一庵專上人。金光城 謙光，李韓城 塤 亦至。終日圍碁。抵暮乃還。</title>,<text>上方閴寂可圍碁。相對無言日自遅。薄暮欲歸僧挽袖。滿階紅藥雨紛紛。</text>
<title>書安上人送行詩卷</title>,<text>上人飛錫指關西。萬水千山一草鞋。定向樹雲深處宿。杜鵑花老杜鵑啼。</text>
<title>重午</title>,<text>老逢重午日。節序去沄沄。蒲綠浮杯面。榴紅妬舞裙。當門憐艾父。狎座愛桐君。今日江心鏡。何人幸見分。</text>
<title>兒子輩皆帶艾。詩以爲戱。</title>,<text>望渠長自浴蘭湯。艾已盈腰最可傷。菖歜古風今寂寞。靑蒲細切泛輕觴。</text>
<title>夏日獨坐</title>,<text>雨人方塘水政肥。深深院落暑猶微。荷翻有影魚跳出。花落無聲燕蹴飛。未可暫時辭酒盞。頗宜長日不巾衣。牛毛萬事人間世。五十九年念念非。</text>
<title>憶村家</title>,<text>野蠶成繭燕生雛。餠餌新香酒滿盂。家在江南何日去。一天歸興滿蓴鱸。</text>
<title>卽事</title>,<text>香塵一霎雨初過。人靜簾櫳燕影斜。碧玉新抽湘竹筍。絳紗方皺石榴花。眼昏已厭蠅頭字。肺渴深思蟹眼茶。兩鬢久判霜雪白。只將詩酒付生涯。</text>
<title>詠牧丹</title>,<text>風流富貴百花尊。國色天香到十分。如何箇㨾花開大。不及區區芥子孫。</text>
<title>詠竹</title>,<text>愛此團欒滿一園。萬竿如束氣凌雲。人間枉尺知多少。眞直如今見此君。</text>
<title>又用前韻。寄一菴。</title>,<text>小窓微雨坐敲碁。有底山僧訪亦遅。一酌無人判獨醉。新詩吟罷寫烏絲。</text>
<title>送安上人 二首</title>,<text>高僧骨相瘦。曾見一庵寮。面壁久盤脚。遊方今打包。山行猿自引。野宿鶴先招。繭足方歸去。端知後會遙。又向關西去。何山是舊山。鵠峯晴隱隱。猪浦響潺潺。月照鄕村近。雲埋岳寺閑。東枝今已偃。歸夢頗相關。</text>
<title>詠白紅芍藥</title>,<text>紅間白時白間紅。奇姿異態一園中。人間初見西施白。海外誰傳利市紅。由來富貴花王亞。畢竟才名藥使同。見說楊州多美種。若爲歸去賞春風。自註。事林廣記。眞臘國。舟行。北風十日可到。每嫁娶則男歸女第。最可笑者。國人生女。至九歲。卽詣僧。誦經作祝法。以手指。挑損童身。取其紅。點其額。其母亦用點額。喚爲利市。如此。其女嫁人。諧好懽洽。宜其室家。凡女十歲卽嫁。若其妻與客合。卽喜詫云。我妻有姿色也云云。劉後村蜂媒詩。有疑是纏頭利市紅之句。</text>
<title>攬鏡</title>,<text>造物於人戱劇爲。每嗟心與事相違。靑銅一攬翻成笑。黑盡雙瞳白盡髭。</text>
<title>夏日卽事</title>,<text>小晴簾幕日暉暉。短帽輕衫暑氣微。解籜有心因雨長。落花無力受風飛。久拚翰墨藏名姓。已厭簪纓惹是非。寶鴨香殘初睡覺。客曾來少燕頻歸。</text>
<title>卽事</title>,<text>曾見玫瑰滿意開。可堪狼藉點蒼苔。小娥睡▣▣無事。爲拾殘紅緩步廻。</text>
<title>答人求書詩軸</title>,<text>小日曾誇筆似椽。揮毫亦復走雲烟。眼昏不作蠅頭字。誤染鵝溪白繭牋。</text>
<title>雨後。惜落花。</title>,<text>白白紅紅數朶花。春歸粧點老人家。狂風急雨無情思。一半朝來减却華。</text>
<title>送全羅道觀察使金公 永濡○五首</title>,<text>靑錢學士老南宮。杖節行觀四道風。士向棘圍思賈餗。人從棠舍說康公。江山百濟封疆裡。人物二南敎化中。使罷明年歸報政。龍顏有喜識重瞳。民俗甄邦異昔時。使華風化我曾知。馳驅當日雙龍節。慷慨前人八馬碑。獒樹雲烟應護惜。燕樓風月已凄悲。湖南自是囊中物。採採諏咨小雅詩。藩邦節鉞下靑冥。南斗知應避使星。金馬行尋箕準國。鐵牛時訪丑川亭。堤通碧骨江鱸白。山近頭流洞鶴靑。信美溪山應遍盡。煩君爲我著圖經。髀肉書林四十年。臥遊長愧遠遊篇。自憐野鳥籠中日。只識醢雞甕裡天。皁盖朱轓長節鉞。紅樓翠幕幾山川。歷揚中外君能事。洗眼黃扉見着鞭。交遊尙喜自童兒。今日相看各鬂絲。終始也宜明出處。悲懽不必說分離。澄淸有志君何負。悃愊無華我亦知。分陜由來多物議。好將勳業策明時。</text>
<title>夏日卽事</title>,<text>頭戴鬃巾足草鞋。手藜徐步小欄西。黑雲將雨催詩過。槐影如龍鵲自啼。</text>
<title>晝睡</title>,<text>晝睡南窓一枕高。小風吹雨送松濤。年來無夢吾衰甚。不問周公吐握勞。</text>
<title>題畫</title>,<text>矮驢扶傘僕携琴。落日行穿松徑深。定向山陰尋道士。黃庭滿袖換鵞心。</text>
<title>詠寶祥花</title>,<text>淺深紅白淡還濃。一架層層雨勢重。到底愛花誰似我。前身定是蝶和蜂。</text>
<title>松風</title>,<text>滿壑松風灑石矼。寒聲斷續響秋江。上方一夜淸宜耳。半在長空半在窓。</text>
<title>三月。種欝金。至五月不苗。開視。已腐爛無生氣。感恨有作。</title>,<text>擬見秋來翻鳳尾。何知今日腐魚腸。從此已添臣鬂白。無由得獻御袍黃。</text>
<title>夏日。登漢江樓。</title>,<text>觸熱停驂獨上樓。倚欄千里思悠悠。日烘褦襶催行客。風借籧篨送去舟。芳草不堪崔灝恨。斜陽無奈子䀚愁。江山如此吾將老。薄暮將歸又小留。</text>
<title>幽齋卽事</title>,<text>榴花簾幕日晴酣。客至焚香共手談。晩酌一杯聊復興。鶯聲正在柳梢南。</text>
<title>送崔佐郞 信漢 出守順安縣令 三首</title>,<text>南宮曾妙選。北道又專城。五斗人稱屈。雙符我謂榮。絃歌期俗美。琴鶴任骨淸。此道惟君識。他年有盛名。縣小斗許大。客過雲㨾紛。無心事邀譽。有手能剸煩。地連平壤近。山自妙香分。十考知應最。公廉在簡勤。迢遆關河路。一麾君獨歸。北來編戶少。西出故人稀。壠麥秋方熟。江魚雨更肥。上官時政好。相送思依依。</text>
<title>移菊。寄居昌君愼公 承善。</title>,<text>三三小徑初移菊。九九良辰可擧杯。我欲今朝因雨種。君宜當日抱琴來。</text>
<title>送黃海監司李公 封。兼簡伯氏平安監司李公 坡。以病未餞于郊。聊寄拙詩。情見乎詞也。六首</title>,<text>黃梅時雨未全晴。玉節遙遙出禁城。未進陽關一杯酒。病窓扶坐若爲情。去年平仲手相分。今日悠悠又送君。零落一門還往少。可堪北樹隔東雲。駒嶺胡然隔雨鄕。浿江一葦可容航。何時風雨關西夜。共被從容話對牀。風月樓前菡萏秋。使華文雅更風流。逢君若問交遊事。報我書帷白盡頭。曠遠樓高揷碧空。靑娥皓齒玉玲瓏。相逢兩使風流日。肯念狂詩矍鑠翁。</text>
<title>月下彈琴</title>,<text>春溫如玉羅幃幙。屋角桃花紅錦萼。綠窓珠戶捲繡簾。水沉一炷黃金鴨。高人早有遺世心。整襟坐撫瑤徽琴。淸夜沉沉一輪月。高山流水無知音。</text>
<title>竹林圍棋</title>,<text>東風如醇雨如油。萬竹檀欒翠欲流。桃花爛熳蒸紅霞。無乃此地爲丹丘。畸人相對坐圍棋。▣▣▣高淸晝遅。一局未了柯已爛。嬴顚劉蹶▣▣▣。</text>
<title>桐葉題詩</title>,<text>秋風一葉墮金井。花▣▣▣▣▣▣。▣▣▣▣▣夜聲。鳳凰枝老飜翠影。葉大如盤滑如▣。▣▣字字蛟龍騰。點筆題詩者誰子。無乃前身杜少陵。</text>
<title>槐陰晝枕</title>,<text>老槐偃蹇如虯龍。綠陰滿地涵淸風。珠箔錦幕深復深。淸晝睡味如粥濃。一夢賭得南柯天。南柯日月無中邊。枕上片時百年樂。不必羽化登神仙。</text>
<title>菊逕開樽</title>,<text>金風驀地昨夜霜。籬菊盡開無數香。看看一一自佳色。紅紅白白間黃黃。兩人對酌侑深柸。十分瀲灧葡萄醅。他年此樂我亦有。袖中已草歸去來。</text>
<title>燈下看史</title>,<text>一霎凉颸轉畫闌。秋堂夜靜零露漙。烏牀棐几淨如洗。金檠玉缺焚膏蘭。牙籤觸手白於雪。欹枕吾伊聲不輟。勸君慇懃讀五車。會有燃藜來太乙。</text>
<title>梅底尋香</title>,<text>臈梅開盡爭雪白。南枝北枝繁吐萼。主人愛梅已成癖。起傍花枝訪消息。愛兄本有鐵石心。貞白絶世無知音。廵簷索笑復幾回。西湖風味傳至今。</text>
<title>園中踏雪</title>,<text>行雲點點黑如鴉。寒風料峭飛六花。君家庭院銀世界。瓊林琪樹相交柯。乘興響屧扶短筇。玉色獨立天地中。絶勝騎驢孟襄陽。忍東孤吟肩聳峯。</text>
<title>送僧還山 二首</title>,<text>黃葉滿庭除。秋風掃飛去。飄飄如落葉。師行向何處。峯一萬五千。岹嶢揷空碧。下山復上山。相隨鶴一隻。</text>
<title>題晉州鳳鳴樓額後</title>,<text>逸少妙筆天下稀。傳家骨法生五之。柳巷善楷冠海東。亦有耳孫麒麟兒。虎生三日便窺牛。頭角嶄然非凡儔。年今十歲藝老成。手跡亦復追箕裘。昨書大字大於斗。風雨颯颯一揮手。氣雄初驚虎豹躍。勢壯或見龍蛇走。雪庵大字傳者少。兒乎何處得此妙。秋蛇春蚓何足數。家鷄野鶩不須効。驥子鳳雛何代無。䀚䀚政似千里駒。渠家有祖上黨老。珍重懝兒掌中珠。老我眼孔閱人多。如汝神童曾幾何。弱齡書法乃如此。他日定應名大家。晉山蒼蒼晉江流。雲物蘩華鳴鳳樓。銀鉤鐵索照華額。兒名與樓垂千秋。</text>
<title>送秋</title>,<text>節序推遷似水流。送秋今復思悠悠。西風捲盡秋光去。何獨留吾兩鬢秋。</text>
<title>夢有詩。但記一聯。云天敎黑誌瑞佳兒。覺而誌之。足成一絶。</title>,<text>夜夢依俙作一詩。天敎黑誌瑞佳兒。覺來猶自分明記。足作新篇備後知。</text>
<title>韓贊成 繼禧 挽詞</title>,<text>髫齔相從白髮新。中間交道托雷陳。聲名山斗昌黎是。家業箕裘柳巷親。位望貳公居鼎鼐。圖形千載照麒麟。西風灑盡情鍾淚。無復人間見玉人。</text>
<title>送菊 二首</title>,<text>黃菊東籬滿意開。幾回淸賞繞徘徊。北風一夜霜摧盡。送別傷心又一杯。揖送吾家隱逸花。情鍾我輩復如何。明年重九應相見。何處登高揷帽紗。</text>
<title>謝晉山餉美粥</title>,<text>老病年來齒頰衰。何能健飯粥便宜。今朝忽此承嘉惠。一啜方知可救飢。</text>
<title>題諸賢箕城萍水圖</title>,<text>大同江水碧玉流。風月樓兼浮碧樓。朝天石上雲千秋。麒麟窟前鸚鵝洲。西都形勝天下無。蘩華佳麗逾杭蘇。天敎諸子此邂逅。使星更與文星俱。靑春白日開錦筵。望之一一皆神仙。靑蛾皓齒滿三行。鳳笙龍管聲相連。風流文彩勝當時。鯨呑虹吐安足辭。箇中豈無紫雲者。落魄樊川知是誰。</text>
<title>送尹壯元還鄕榮親</title>,<text>看君頭揷壯元枝。又被天恩得意歸。好向庭闈開慶席。萊衣交暎錦衣輝。龍頭有子捧金巵。鶴髮高堂一笑時。君寵母恩今可報。爲君長詠賈同詩。三千禮樂字縱橫。一日才名動玉京。此去鄕人皆洗眼。耳邊長聽壯元聲。</text>
<title>畫貓。一百四韻。應製作</title>,<text>乾坤妙亭毒。物化正茫洋。獸族滋蘩庶。毛蟲詎數量。麒麟來獻異。獬豸解呈祥。獅澤神誰比。雛虞德已彰。犀珍名海嶠。象貢入梯航。隱霧斑猶蔚。負堣闞莫強。熊羆威震懾。貙貊力劻勷。龍馬生從冀。天星上應房。權奇愛騕褭。倜儻看驌驦。桃野多遺種。蹊田幾服箱。寢訛時降飮。觳觫可悲傷。獫猲才應熟。韓盧技亦良。無虞知卽鹿。爾牧想來羊。風脚駞千里。銅蹄貉一行。狙猴空躁詐。狐兔自披猖。蹶乳與含齒。負陰還抱陽。橫生多蠢蠢。昧性亦倀倀。猫子知何物。狸奴虎亦當。名曾著韓土。姓本出苗鄕。性質偏跳捷。心情喜虣剛。已能工覬伺。亦復巧騰驤。活眼珠生暈。斑毛繡錯章。磨牙兵利戟。抽爪劒生鋩。倐似飛星過。急於迅電忙。飽將食肉頷。養得飼魚腸。瞥爾矜趫足。狺然事扼吭。睛猶分子午。鼻可卜炎凉。自愛便身臥。爲誰洗面妝。輕儇深造次。睥睨異尋常。相鼠持疑豫。欺人善盜贓。害苗饞孔棘。食角罪無償。穴屋誠難制。穿牗未易防。容奸先托社。逞黠詐循墻。秘跡潛窺甕。竄形暗嚙筐。誰敎居溷廁。正爾耗陳倉。早避張湯磔。曾逃道客欀。投因嫌器忌。發必伺機張。多欲固常態。爲謀胡不臧。黃昏長自恣。白晝遠深藏。此輩紛狂擾。誰能快伐戕。憑渠常鼓勇。制彼肆跳梁。齩齕張金鉅。唅呀聳鐵槍。尖鬚驚辟易。悍目走顚僵。奰屭纔搪突。攫挐旋奪搶。孤雛思搏噬。弱肉志呑甞。擣穴探還盡。傾巢種欲亡。形軀屠異處。肝腦血流滂。有腐鴟鳶嚇。無骸螻蟻搒。曾消蠹國害。更絶損民殃。謂物莫些小。論功孰頡頏。古人斯鄭重。祭蜡爲迎將。里社還相語。祈禳曷不蘉。享神誠必格。擊鼓響其鏜。除害眞能事。興農庶有望。禮經書著見。豳雅報豊穰。處處人皆護。家家畜不妨。烏瞳誠媚嫵。黃耳謾徜伴。獝彼驅魚獺。頑然疐尾狼。紛紜何足數。瑣屑竟難方。出入親懷裏。從容近座傍。醉眠憑綵罽。飽睡藉茵床。職自司匡篋。才應敵斧斨。去貪法吏峻。誅暴武夫洸。從此聲名重。相傳族譜昌。害人咄義府。乳子瑞唐王。祐甫文辭麗。昌黎著說汪。阿誰工戱墨。特此畫縑緗。吮筆初盤礴。凝神入渺茫。欲追閰立本。願効顧長康。劉郭爲糟粕。韋韓等秕穅。丹靑增炳煥。繪綵轉焜煌。恍惚形容是。依俙骨骼詳。深知臻要妙。細不失毫芒。氣勢猶精悍。鋒稜尙駿彭。雌雄相顧眄。母子互低䀚。彪或明於錦。白曾皎似霜。柔毫凝淡墨。軟毳著輕黃。狡獪知千狀。嬉娛又一塲。竦身疑奮趯。妥尾訝踉蹡。鼴見魂應黯。鼯聞膽亦恇。新圖儘奇絶。異景未渠央。雲骨千年石。霜姿百尺篁。繁陰籠細細。靜影覆蒼蒼。紅綻花初艶。靑嬌葉更芳。色偸猩血膩。芬送麝臍香。蝶使來蘧栩。蜂媒對浩倡。飛飛雙繚繞。故故兩回徨。又此蜻蜓匝。翩然上下翔。金牋曾賁飾。玉軸巧裝䌙。拭手摩挲久。揩眸展翫長。幾年藏秘府。今日揭華堂。似被豚魚信。來同鳥獸蹌。聖神尊御極。端拱儼垂裳。恭儉居無逸。憂勤戒不遑。嚴寅恒抑畏。祗懼豈寧荒。箴木心傳舜。銘盤德媲湯。御屛粘諫踈。經幄集書囊。奇玩皆踈外。細娛盡斥攘。像形思傅野。山水鄙玄皇。所寶非珍異。惟幾念聖狂。小臣生下土。多日近天光。睿德難裨補。王休敢對揚。矢詩眞不佞。當宁願毋忘。賡載慙皐稷。恭陳稽首颺。</text>
<title>晉山君夫人挽詞</title>,<text>竹溪舊家閥。來配晉山門。四德閨儀盛。六珈母則存。魚軒繁福履。月殿返精魂。蘭玉餘芬在。移天奈鼓盆。</text>
<title>壬寅十二月初四日生辰有作</title>,<text>今日是生日。年光六十三。揆兮初以降。衰也老何堪。兩眼花曾翳。雙髥雪更毶。擧盃聊自慶。不覺醉成酣。</text>
<title>立春五殿春帖字 應製。自上命韻。</title>,<text>大王大妃殿長樂椒圍瑞日長。令辰今復値三陽。金回御柳初添色。玉拆宮梅細送香。和氣絪縕庭上下。祥烟繚繞殿中央。聖孫能盡三朝孝。母德尊臨享壽康。仁粹王大妃殿葭管灰飛暖始回。九重椒掖慶雲開。人間又見三陽泰。天上知應萬福來。玉斝浮春涵瑞色。金幡映日巧新裁。女中今幸逢堯舜。壽獻仙桃第一枚。王大妃殿三陽初動日舒遅。五色雲光繞玉墀。天地有春方發育。宮闈何福不來宜。曹高盛德邦人識。任姒徽音國史知。千歲光膺長樂慶。天敎壽筭等須彌。大殿大殿如天仰至明。春回萬物更生成。榮頒銀勝知佳節。酒瀲瑤觴賀大平。日抱五雲呈上瑞。風消六雪報新晴。體元聖主敦仁化。佳氣葱蘢藹鳳城。中宮坤元協德御中闈。母範三宮早嗣徽。麟趾禎祥方有慶。雞鳴警戒更無違。同光馬鄧今初見。儷美任莘古亦稀。况値三陽開泰運。自天諸福畢呈禨。</text>
<title>迎祥詩 五首</title>,<text>大王大妃殿天届三元節。陽回萬象春。宮符桃換舊。御醞栢呈新。漢殿尊長信。周南被至仁。椒盤恭獻瑞。祝壽効封人。仁粹王大妃殿璇極乾坤轉。金闈殿閣深。初元逢歲首。諸福享天心。蓂莢呈佳瑞。椒花頌德音。永膺長樂慶。盛事耀當今。王大妃殿三元開泰運。萬彙已亨通。物候東風裏。宮闈北極中。雪消鴛瓦白。日透繡簾紅。擬獻南山壽。長秋樂未窮。大殿麟史春正月。龍飛十五年。重華瞻舜日。大德仰堯天。盛澤乾坤內。深恩雨露邊。大平眞有象。梅柳萬家烟。中宮元日開閶闔。天低北斗斜。上樽浮竹葉。新頌獻椒花。一氣洪鈞轉。三春景物嘉。千秋御坤極。福祿自來加。</text>
<title>二十八日。觀儺侍宴。</title>,<text>金吾令日進儺來。黼座天臨玉殿開。十隊俳優呈百技。一時宗宰醉千杯。春回太液黃金柳。臘盡昭陽白雪梅。明日三元賀新歲。嵩呼動地殷如雷。</text>
<title>癸卯元日</title>,<text>又値三元日。年今八八年。一身猶似舊。萬事不如前。白雪雙髯上。玄花兩眼邊。穩斟柏葉酒。就醉且陶然。</text>
<title>二日。用前韻。</title>,<text>元日又明日。今年如去年。功名是身外。行樂且樽前。柳色東風裏。梅花小雪邊。避人聊隱几。酌酒自欣然。</text>
<title>三日。又用前韻。</title>,<text>衰顏非舊日。斗酒慶新年。身遇升平日。心遊太古前。靑春來不盡。白日照無邊。車馬馳相賀。踈慵我不然。</text>
<title>哭金執義 命中 同年</title>,<text>當年同榜卅三人。屈指如今四十春。三十二人爲鬼錄。惟予獨在暗傷神。</text>
<title>題醜丈夫邀飮美人圖</title>,<text>鷹眼虬髯黑面奴。擧觥時復撫雙壺。回頭轉矚麄豪甚。笑隔花枝有美姝。</text>
<title>題美人遇醜丈夫圖</title>,<text>何處濃粧黃四娘。扇風花氣玉纖香。探春小立翻惆悵。不見子都乃見狂。</text>
<title>題李藍浦廬墓詩卷。用金乖崖韻。</title>,<text>六年哀慕侍親廬。頭上明明有帝居。自古求忠必求孝。人生忠孝外無餘。伯仲當年接玉廬。自將詩酒送諸居。兒孫滿眼多於織。知是傳家積慶餘。九峯深處構精廬。留與高禪水石居。丹荔黃蕉香瓣在。平生追遠不求餘。</text>
<title>送黃海道權都事 景禧○三首</title>,<text>早識當朝傑。今爲佐幕賓。才名誰與敵。籌畫正如神。盤錯簿書簡。詢咨原隰頻。西關凋弊極。第一要安民。朝廷重方面。僚佐屬才豪。遴選皆公道。馳驅敢獨勞。誰知賢主事。不是老功曹。努力觀風事。飛騰會有遭。陽關一杯酒。今復送西歸。北雪梅初落。東風馬似飛。首陽山窈窕。岊嶺路依俙。仍憶曾遊處。江山似舊非。</text>
<title>送鄭東萊赴京</title>,<text>君昔誦詩三百篇。才高專對共推賢。文章可置子長後。禮樂已觀吳札前。別㨾龍香磨鐵硯。新番鳳管掃花牋。行行編作西征錄。知有珠璣示我傳。</text>
<title>送李執義 命崇 充書狀官赴京</title>,<text>靑蓮居士謫仙老。風流詩酒天地少。今見耳孫玉堂豪。傳家文章五色毛。早登瀛洲妙高躅。歸院寵錫金蓮燭。當時賢相韓魏公。手捧芝匭達帝聦。君爲御史隨使節。膓如鐵石面霜雪。拔劒一笑謌遠遊。何曾刺刺兒女愁。回首北極燕山高。大明日月麗雲霄。星辰環拱白玉京。雙龍殿閣五鳳城。赭袍端拱坐明堂。衣冠環佩鳴丁當。禮樂百年盛當時。滿朝卿相皆皐夔。朝鮮使者如白璧。價重連城傾上國。觀光亦復利用賓。眼高四海空無人。誰知九州外九州。亦有人物非凡流。擧擧君今上寥廓。一擧千里追黃鵠。送君贈之雙錦段。歸來遺我靑玉案。梅花如雪柳如金。春風別離相思心。燕市邊頭酒初潑。黃金㙜前杏花月。</text>
<title>題李參議 季基 積城別墅 三首</title>,<text>傳家李老又歸盤。晩節風流自在閑。鼎裏還丹仙訣妙。樽前浮白醉鄕寬。波光綠接澄波渡。嶽色靑連紺嶽山。魂夢已迷塵世界。十年沙鳥未盟寒。進退格楊州西畔積城東。家在烟雲杳靄中。錦里已歸杜工部。鹿門早隱龐德公。中宵閑倚南樓月。永日高眠北牗風。作好山林眞宰相。功名富貴轉頭空。白髮吾今已滿頭。十年長愧未歸休。廟堂籌畫思難得。丘壑風流憶共遊。昨日喜聞南郭信。明朝欲掉剡溪舟。靑山滿地無錢買。肯許東鄰卜築不。</text>
<title>春日 二首</title>,<text>池水鱗鱗不染泥。桃花欲動小樓西。東風二月春將半。楊柳烟籠十里堤。草欲芳時花欲開。輕陰羃羃護樓㙜。平生酷愛杜陵句。漸老逢春能幾回。</text>
<title>春日廵園卽事</title>,<text>小雨新晴後。桃花向舊蹊。帶根移果樹。䟽土起蔬畦。徑掩陶潛柳。門編子美柴。園林春事足。竹杖更芒鞋。</text>
<title>送上黨韓公奉使朝京 三十首</title>,<text>門閥西原擅海東。蜚英一代冠群公。商家鼎鼐塩梅手。漢室山河帶礪功。五長黃扉紆紫誥。再扶紅日上靑空。堂堂將相勳庸在。終始汾陽伯仲中。右東韻人物山川間氣鍾。風雲千載際奇逢。金貂已極三朝寵。鐵卷頻頒萬戶封。功業何須論衛霍。都兪自可友夔龍。泰山北斗人皆仰。德邵年高一代宗。右冬韻雄豪氣槩鼎能杠。大度汪汪萬頃江。相業魏公傳第一。家風國士繼無雙。銀㙜曾寵親黃衮。玉塞頻廵建碧幢。從古聲名傳簡策。卽今嘉靖佐殷邦。右江韻早謁光陵會遇奇。每從帷幄備論思。深謀祕計知誰並。勁節精忠只自知。仕止聖賢明出處。行藏邦國繫安危。深源一爲蒼生起。偉烈殊勳照鼎彝。右支韻每被宣招上禁闈。爐烟細細惹朝衣。身隨日月依黃道。心與星辰拱紫微。鷄舌尋常趨御殿。龍顏咫尺近天威。世間富貴眞難事。如子雙全古亦稀。右微韻已敎姓字動堪輿。令德仍兼有令譽。緫說周公勤吐握。曾聞蕭相愛圖書。高飛喜見凌霄鶴。得意眞同縱壑魚。萬里靑雲生脚底。功名可信笑談餘。右魚韻聖君興運握瑤圖。輔佐忠良德合符。出入嘉謀紆睿想。調和元氣斡洪樞。龍興炎祚良平策。鳳集虞韶稷契謨。眼見太平眞有象。春㙜處處頌康衢。右虞韻光霽胸襟氣吐霓。旋看平步上雲梯。朝中物望尊黃閣。天上恩光降紫泥。耆舊老成當代少。風流文雅古人齊。尊高戚里心猶小。日日偏承雨露低。右齊韻盛時文物已同儕。濟濟謨明又弼諧。干羽舞前朝舜殿。茅茨影裏拜堯階。魚游玉藻皆天寵。鳳浴金波盡聖涯。夙夜在公心匪懈。一生忠節道相偕。右佳韻四敎形像畫雲㙜。相府潭潭接上台。當代聲名齊萬石。傳家福慶擬三槐。明時自任經邦策。公論皆推濟世才。絲絡御廚頻寵錫。霈恩知自九天來。右灰韻天地鍾靈嶽降神。丹靑更憶老成臣。襟懷寬似無邊海。氣象溫於有脚春。東晉風流追謝傅。西京延訪笑平津。功名亦極尤淸謹。憂國憂民髮似銀。右眞韻鍾鼎當年策大勳。更將堯舜致吾君。編脩金鏡千秋錄。黼黻玉皇五色雲。八表雍煕歸壽域。三邊鎭定掃妖氛。百年耆老典刑在。靑史他時挹盛芬。右文韻翟茀朱輪耀一門。九重恩錫日便蕃。高情暫寄東山屐。佳會常開北海樽。退食委蛇心自適。功名挹損道猶存。狎鷗亭上求閑日。却勝溫公獨樂園。右元韻曾長天官與夏官。當時淸譽動朝端。早聞池上龍喉舌。今見班頭鳳羽翰。許國盡敎雙鬢白。愛君唯有寸心丹。朝朝待漏東方曙。銀燭焜煌玉佩珊。右寒韻龍門早歲忝躋攀。今日相看各鬢斑。環佩共趨靑瑣闥。衣冠齊拜紫宸班。文章愧我王盧下。相業多君魏丙間。頗識此身同出處。相期晩節共投閑。右删韻才高專對仗忠賢。今歲觀光似去年。聖詔許朝恩不次。內藏分賜寵無前。眼瞻日月雲霄上。身在乾坤雨露邊。好達吾王封奏意。會看恩誥降中天。右先韻五雲宮闕麗層霄。環拱星辰共北朝。百辟盡趨周典禮。九成方奏舜簫韶。御爐烟吐龍涎細。宮扇風搖雉尾翹。華人刮目朝鮮使。韓一荊州累葉貂。右蕭韻欝欝何須此繫匏。送君今復出西郊。風吹白雪消梅塢。日借黃金撚柳梢。遼野停驂聞語鶴。灤河泛艇起潛蛟。想知朝覲明庭日。祝壽南山似竹苞。右肴韻聖朝賢相擅時豪。麟角無雙鳳九毛。王謝人才輕管樂。杜房事業比蕭曹。月卿出自東方顯。星使欣瞻北極高。萬國梯航同拜舞。日華暉暎欝金袍。右豪韻燕山北望欝嵯峨。憶昔觀光似夢過。日照麒麟輝玉砌。月明鳷鵲揷銀河。猩紅染出昭陽樹。鴨綠鱗生太液波。白首閉門空髀肉。送君又作遠遊歌。右歌韻三月東風好物華。帝城春色十分加。千街柳嚲廉纖雨。萬井紅燃熳爛霞。閶闔雲開嚴虎豹。旌旗日暖動龍蛇。自天有命頒恩賜。俯伏彤庭拜寵嘉。右麻韻日下迢遙指帝鄕。聖神端拱坐明堂。鴨江渺渺隣玄菟。鶴野漫漫接白狼。碣石至今思禹貢。長城依舊吊秦皇。幸逢四海爲家日。最好遊觀上國光。右陽韻天上迢迢白玉京。山高萬壽聳崢嶸。三千殿閣雙龍闕。十二樓㙜五鳳城。觀樂已曾慙季子。棄繻元不數終生。也應宣召虛前席。外海藩臣罕世榮。右庚韻謳歌共協仰前星。奉表君今達帝廷。陳奏已能誠懇切。兪音終見降丁寧。一行十札頒綸誥。千載三韓荷寵靈。完事歸來勤賜宴。九重仙樂殷雷霆。右靑韻已喜通津早立登。名高位極絶驕矜。人情共識推三達。睿眷尤深錫百朋。鶴髮酡顏增蘊籍。星軺玉節去飛騰。皇家盛事難容說。挑盡千家半夜燈。右蒸韻姓名曾寵覆金甌。人物東韓第一流。才合使乎曾壯志。心專國耳亦奇謀。飛翔早已追黃鵠。浩蕩終期狎白鷗。進退古今全者少。如君宜向簡編求。右尤韻憑君欲和遠遊吟。歷訪其於慷慨心。萬古興亡憶幽薊。百年爭戰想元金。閭山翠接燕山渺。遼海白兼瀚海深。回首東溟看日出。故鄕情思亦難禁。右侵韻帝德如天四海覃。頻年優被聖恩涵。周賓又貺弨弓一。晉錫應霑晝接三。文物百年曾煥爀。鶯花四月轉淸酣。如予老病空皮肉。欝欝窮陬只可慙。右覃韻高步巖廊已具瞻。一身文武况能兼。高名自信韓忠獻。憂樂常懷范仲淹。使節卽今星北拱。皇恩自古海東漸。何時軟脚藕花月。錦瑟聲高玉指纖。右塩韻聖朝三五已登咸。天地神明格至諴。禮樂鋪張追漢宋。山河鞏固敵殽函。花明紫陌紅於錦。柳拂靑郊碧似衫。我昔頻沽燕市酒。臥遊今復墮涎饞。右咸韻</text>
<title>春日卽事</title>,<text>小池垂柳碧廉纖。風送輕條拂畫簷。墻角杏花昨夜雨。滿枝菩蕾已紅黏。</text>
<title>種花</title>,<text>移花次第滿園栽。更擬明春爛熳開。戱蝶遊蜂皆得意。浮英浪蘂莫相猜。</text>
<title>種蔬</title>,<text>蔬筍由來性所宜。謀非肉食復何期。種蔬滿地殘年興。我亦從今學圃爲。</text>
<title>寒食前二日。癸卯春。</title>,<text>百五近寒食。兩三思暖杯。睻曾抽草細。寒或勒花開。池活魚兒戱。簷邀燕子來。家家嚴火令。睡鴨冷殘灰。</text>
<title>寒食前一日</title>,<text>南郭雨晴日。東風寒食時。其於春荏苒。不奈病支離。已攬歸田興。仍懷上塚思。明朝傳蠟燭。更憶古人詩。</text>
<title>寒食</title>,<text>冷節今朝是。家家食更寒。棗餻甞不得。杏酪覓應難。味撥葡萄甕。香傳苜蓿盤。良辰不可負。小醉折花看。</text>
<title>聞姜晉山下世。悼甚有作。</title>,<text>昨日見君面。今朝聞訃音。思之是死別。已矣長痛心。一一言存耳。浪浪淚滿襟。從今一世內。無復伯牙琴。</text>
<title>寒食後一日。用前韻。</title>,<text>日自安排暖。風猶料峭寒。流光相代易。佳節欲酬難。早茗開烹鼎。新蔬已飣盤。悠悠感時物。勳鏡每頻看。</text>
<title>淸明</title>,<text>又値淸明百六日。更傾美酒十千杯。曲闌西畔鉤簾看。躑躅半開山雨來。</text>
<title>春興</title>,<text>城上春雲濃欲低。杏花一院山鳥啼。幽人睡起坐無語。小池一夜芳草齊。</text>
<title>春宵吟</title>,<text>冬宵苦長長不眠。春宵苦短眠不足。天工造物難自全。折長補短亦不得。昨夜樽前講淸歡。淸歡不足東方白。安得春宵換作冬夜長。花開不盡月不落。</text>
<title>題畫 十首</title>,<text>靑山半入雲。翠栢欲參天。縈紆石徑回。一道鳴飛泉。泛泛一靈槎。黃河接銀河。欲得支機石。爲向成都誇。峨峨復洋洋。彈盡相思心。知音天地少。爲有緱仙禽。擧手下子遅。賭此山中閑。爛柯者誰子。歲月非人間。賢哉二君子。相對讓黃金。黃金可再得。不可改此心。山高在其上。水流走其下。江南渺何許。長風送輕舸。破此桃花浪。駕彼蓮葉船。泛泛流中流。無乃太乙仙。以汝濟川手。盪槳向何處。隔岸問津者。相看欲相語。天幕地爲席。醉鄕一何寬。夜深不知醒。白月如銀盤。捴說江南好。景物天下無。不得去江南。空見江南圖。</text>
<title>炚湖樓行。送別安東權判官。</title>,<text>映湖樓上春似海。映湖樓下水如苔。去年春去花盡落。今年春到花滿開。花山兒童齊拍手。竹馬競迎遨頭來。遨頭遨頭來何晩。旣來歌誦聲如雷。遨頭本有愷悌心。遨頭况抱循良才。映湖樓上開錦筵。映湖樓下浮畫船。幨帷棨戟多似織。賓主一一皆神仙。君不見當年玉輦一廵遊。八字金書照銀鉤。又不見今古英雄題滿壁。珠璧光芒射斗牛。我昔少年快登樓。元龍豪氣浩不收。一登騁我千里萬里遊眺之遐矚。再登洗我百載千載㪍欝之閑愁。如今臥遊空白髮。送君去賞樓上月。湖外一望芳草茵。湖邊萬株杏花雪。</text>
<title>春思</title>,<text>物華生意暖胚胎。春信曾傳燕子來。小雨淸朝酥㨾潤。山禽啄盡小桃開。</text>
<title>春望</title>,<text>驀地東風暖律回。人間何地不春㙜。無人得見春來處。只認杏花開處來。</text>
<title>探春</title>,<text>春來樂事許誰知。興在廵園步屧時。說與庭前百花樹。開須早早落須遅。</text>
<title>對花吟</title>,<text>昔年花開我年少。今年花開我年老。年老對花潛悲傷。花開不可無壺觴。我祿盡爲釀酒材。我衣盡爲沽酒財。對花酌酒面雙酡。對花不飮愁奈何。</text>
<title>晝睡</title>,<text>二月饒昏睡。更知春晝長。踈簾初轉影。古鼎已殘香。暫爾憑書几。居然到醉鄕。客來休剝啄。身世我都忘。</text>
<title>二月晦 二首</title>,<text>三月將來二月闌。三分春事二分殘。紛紛墻角杏花雨。坐對黑爐相與閑。淸明寒食都過了。又近踏靑三月三。悵望家山春草綠。又隨殘夢到江南。</text>
<title>戱書。錄奉尹鈴原。三首</title>,<text>二月將闌三月來。紅紅白白花滿開。何事空房工獨坐。恨無小妾勸深杯。日長深院燕飛來。病後時時笑口開。相對細君供小酌。更敎兒子遞行杯。園丁挑菜送靑來。小甕新醪試撥開。持贈高軒深有意。也宜自酌自添杯。</text>
<title>明日。三月初一日上巳也。</title>,<text>明朝是三月。又近踏靑天。上巳風光好。良辰興趣顚。欲追永和會。愧乏右軍賢。花柳多情思。韶華滿眼前。</text>
<title>初二日。弘文館諸君子。設筵申校理 從濩 第。以病不赴。奉寄一絶。</title>,<text>桃花癡少杏花憨。又逼踏靑三月三。欲赴華筵拚一醉。其於衰謝病難堪。</text>
<title>三月三日</title>,<text>三三逢令節。一一劾前人。曲水桃花浪。深杯竹葉春。詩憐工部妙。筆愛右軍眞。往事皆陳跡。多慙老病身。</text>
<title>題永川卿春勝事集 二十首</title>,<text>梅雪月前頭白玉梅。又乘鸞鶴下瑤㙜。相看索笑兩淸絶。天地中間無點埃。竹蟠根入地蟄龍知。壯志凌雲又一奇。大節分明無曲性。此心曾與此君期。柳誰染黃金萬萬條。東風吹攪細於繰。主人自愛天然色。不必輕盈學女腰。躑躅無數春山躑躅花。風流第一擅繁華。栴檀心性臙脂面。曾向花壇作大家。野桃昨夜如酥山雨來。幽禽啄盡小桃開。不須輕薄隨流水。曾向玄都觀裏栽。山杏滿枝黏綴小紅開。已被佳兒羯鼓催。說與主人宜護惜。倚雲吾欲日邊栽。杜鵑何處春山蜀子規。一聲啼了一番悲。梨花月色明於晝。一片閑情誰得知。布穀屋頭紅杏錦鳩啼。喚得前村雨一犂。忽然攪我歸田興。家在廣陵西崦西。喚起三竿紅日小窓前。禁得兒曹聒我眠。莫遣山禽催喚起。也疑驚破醉鄕天。鸂䳵小塘淸淺碧鱗鱗。多少閑禽養得馴。鸂䳵一雙尤可愛。往來相近亦相親。尋花古寺尋花直到梵王家。意在尋僧不獨花。苦被高僧勤挽袖。百花深處話煎茶。餞客溪橋長橋臥水作龍形。送客橋頭雙玉甁。一曲陽關各分散。江南無盡長短亭。疊嶂晴雲疊嶂高尖碧玉簪。春雲漠漠乍晴陰。會成霖雨蘇群槁。似是無心亦有心。烟村酒旆東風花柳颺靑帘。人在瓊樓揭繡簾。要把金龜頻換酒。擧杯時復爲君添。晴川素月淸宵對月俯長川。明鏡誰分上下天。身在㙜中銀世界。寧知我亦是神仙。半峯殘照數峯擎出玉芙蓉。落日蒸酣菡萏紅。一望江湖天不盡。樓㙜多少有無中。原頭牧竪細草春深綠更菲。牧兒收放犢兒肥。日斜牛背平於艇。短笛橫吹穩跨歸。岸上行人滔滔四海已迷津。歧路蒼茫萬丈塵。且問行人何日了。東西南北無盡人。隔林聞笛風流獨上渭南樓。春半如秋思轉悠。何處玉人捻鐵笛。一聲拈起暮雲愁。月下琵琶鵾絃鐵撥照銀蟾。皓齒靑娥玉指纖。歌舞畫堂眞樂事。可憐司馬泣靑衫。</text>
<title>卽事</title>,<text>春雲漠漠陰復低。細雨廉纖不作泥。芳草池塘未成夢。小紅桃上翠禽啼。</text>
<title>踏靑日 應製作</title>,<text>天届三三節。時維是踏靑。春光方浩蕩。物色捴芳馨。脉脉東風細。霏霏小雨冥。猩紅開爛熳。鴨綠漲淸泠。嫩線垂金井。繁英照玉欞。蝶飛深造次。燕語大丁寧。如此良辰好。由來樂事幷。風流思晉俗。稧飮想蘭亭。勝境應天秘。群賢盡地靈。流觴如箭急。曲水訝龍形。鯨飮思何渴。鸞翔筆不停。銀鉤光射日。瓊韻燄騰星。往事成陳跡。前修有典刑。臣生後百歲。運撫屬千齡。時遇陽和泰。恩承雨露零。宣招朝漢闕。賡載忝虞廷。柳映琉璃陛。花明錦繡屛。右軍書妙絶。俗體字竛竮。不必追前輩。唯思答聖聽。聊歌大平曲。盛澤濶滄溟。</text>
<title>復拜議政府左贊成</title>,<text>重入黃扉又八年。更驚雙鬢雪飄然。多慙弘化非吾分。置散投閑合避賢。</text>
<title>賀孫判書拜崇政</title>,<text>多子才名斗以南。已從殷鼎早調塩。犀腰更比金腰顯。可信功名只笑談。</text>
<title>春宵</title>,<text>春宵花月直千金。閑倚闌干獨坐吟。忽喚小娃彈錦瑟。一聲拈起一春心。</text>
<title>對花有吟</title>,<text>百花時節更風流。坐對百花笑不休。爲折花枝簪白髮。花應羞上老人頭。</text>
<title>寄姜承旨 子平 貶所 二首</title>,<text>龍頭曾見作龍喉。惆悵年來又謫遊。世事乘除元有數。功名得失不須憂。南來空費思親夢。北望長勞戀主愁。知子前身韓吏部。忠州無奈是潮州。君今莫歎蜀途行。此去天應玉汝成。蘂岳尋花曾雅興。金灘泛艇亦風情。今朝赤壁遊坡老。明日長沙召賈生。好向惠州長飽飯。玉堂金馬竟誰爭。</text>
<title>三月仲旬。春寒大甚。有作。</title>,<text>春寒陣陣釀春陰。生怕梨花冷不禁。起攬綿裘成小酌。晩風吹雨更侵尋。</text>
<title>因病未赴會闈試席</title>,<text>聖朝賢俊藹如雲。自愧多時忝主文。衰病未能參試席。今年桃李屬誰門。</text>
<title>春旱</title>,<text>枯旱三春麥未胎。荒田不理沒蒿萊。誰將澤潤乾坤手。鞭起龍公送雨來。</text>
<title>夜臥聞暴雨聲。喜作。</title>,<text>病牀僵臥睡難成。忽聽瓦溝暴雨聲。誰識老夫偏有喜。耕田欲雨刈祈晴。</text>
<title>晉山君挽詞 二首</title>,<text>黃甲當年擢大魁。堂堂人物盖時才。已敎形像圖凌閣。恨不功名到上台。金鼎人間丹未熟。玉樓天上記誰催。情鍾白髮同年在。老淚霑襟不勝哀。早從詞苑共聯芳。妙手推君獨檀塲。筆法王鍾傳骨格。文章班馬已薰香。死生知己非顏面。少壯論交只腎膓。惆悵九京那復作。不堪沉痛迫悲傷。</text>
<title>春日卽事</title>,<text>一渠春碧細生鱗。密竹繁花次第新。自笑主人無事在。玉壺沽酒酌頻頻。</text>
<title>落花歎</title>,<text>東風驀地吹暖回。滿城紅白花滿開。昨夜風狂雨復顚。落花如雨翻成堆。一年春色已闌珊。坐對落花空長歎。空長歎可奈何。鏡裏倐忽凋朱顏。</text>
<title>次韻武靈見寄 四首</title>,<text>莫歎崎嶇蜀道行。風流豪氣尙崢嶸。雄文已見騰天燄。妙句時聞擲地聲。人說才名能獨步。自知心跡本雙淸。美如曲逆能長屈。不日宣招荷聖情。雙髥如雪北風吹。大不如前少壯時。無意更成鸚鵡賦。有心追和鷓鴣詩。去年訪我來窮巷。當日逢君到遠陲。老去筌蹄浮世事。狂歌痛飮是吾師。珍重斯文揖盛風。龍頭聲譽滿天東。將身遭遇千年運。披腹精純一箇忠。暫向鼇城尋舊隱。已從麟閣紀元功。英雄得失尋常事。今見蜚騰阿堵中。凌雲豪氣更飄然。圖畫凌烟最少年。自信心堅堅似鐵。誰知筆大大於椽。明時鱗翼能攀附。盛代乾坤已轉旋。想得丹墀曾獨對。縱橫禮樂字三千。</text>
<title>紅桃已謝。有感。</title>,<text>庭前好箇紅桃樹。雨打風敲花正稀。却怨東君大情薄。一朝奪我雲錦歸。</text>
<title>紅桃已謝。黃薔薇盛開。有作。</title>,<text>惆悵紅桃送爾歸。靑春恰恰到薔薇。黃娘睡起嬌無力。已妬佳人金縷衣。</text>
<title>三月二十九日。病中有吟。</title>,<text>九十日春都是病。今年春似去年春。雖然辜負探春興。春欲歸時亦愴神。</text>
<title>晨興小坐</title>,<text>淸晨力疾坐。春盡小園中。楡莢空階雨。薔薇滿架風。雖然添嫩綠。可忍損芳紅。細酌渾成醉。窮愁一洗空。</text>
<title>惜春</title>,<text>白髮悠悠老病身。每逢佳節暗傷神。落花飛絮渾無賴。添却閑愁爲送春。</text>
<title>餞春</title>,<text>三月已闌四月臨。堂堂春去何處尋。靑春政是人間客。纔得相逢又別吟。</text>
<title>遣懷</title>,<text>病後靑銅雪滿簪。一庭風雨落花深。甕頭已熟茶蘼酒。墻角誰同芍藥吟。索寞生涯重悄悄。蕭條院落轉沉沉。久拚踈懶乖時用。百歲其於慷慨心。</text>
<title>謝金直講送蓴菜鯽魚</title>,<text>雨入春溪水政肥。蓴絲細滑鯽兒飛。忽然攪我江村興。惆悵思歸苦未歸。</text>
<title>水州行。贈永川貴公子。</title>,<text>水州佳麗天下少。水州三月春光好。百花爛熳東風前。萬株楊柳黃金嫋。繁華第一雲錦樓。畫棟珠簾入斗牛。樓下碧沼生玉鱗。樓外靑山娥黛浮。王孫風流盖世豪。探春勝日來遊遨。桃花駿馬飛流星。白玉爲鞍黃金鑣。樓上錦宴開瓊樽。十千美酒欝金薰。靑蛾皓齒滿座春。珠鈿花冠翡翠裙。鵾絃鐵撥聲相催。羯鼓百枝喧晴雷。美人起舞飄輕裙。翩躚試學飛燕回。琉璃鍾琥珀濃。玉盤煮鳳仍炰龍。一座傳觴疾於箭。酒花入面臙脂紅。良辰行樂當及時。鯨呑虹吐安足辭。王孫百杯始半酣。乘興又吐瓊琚詞。龍香墨鳳管筆。雊眼紫石堅似鐵。十幅蠒紙滑於油。一掃字字龍蛟躍。佳妓重重紅作圍。快覩爭挽王孫衣。但願一笑王孫留。不願一別王孫歸。人生自古會合難。巫山雲雨猶盡歡。鴛鴦帳中春宵短。相思無盡淚闌干。淚闌干可奈何。恨不生平鐵作旰。君不見分司御史杜老狂。一語自詫回三行。靑樓薄倖難逃名。風撥花落猶尋芳。又不見陶糓學士爲時賢。江南一夜郵亭眠。相思枉作風光好。因緣妄擬別神仙。可笑兩儒酸復酸。一生冷氣無由删。那如今時貴公子。文彩氣象傾人寰。優游自得溫柔鄕。肉爲屛兮仍爲盤。莫說水州人物尤。不曾越笑三年留。君不見紫霞洞裏別藏天。世間何處無丹丘。緱山公子可伯仲。紫洞仙人爲伴儔。乘鸞駕鶴逍遙遊。上窮三島下九州。蠛蠓人世三千秋。</text>
<title>閑中卽事</title>,<text>老病朝參懶。安閑晝睡遅。鳥啼欹枕後。花落掩門時。宦味一鷄肋。春愁千繭絲。廵園聊復興。響屐過東籬。</text>
<title>戱書贈戒仁上人。兼示淸隱師。淸隱今長髮還俗。</title>,<text>淸隱居士本儒者。中年薙髮身已捨。入山出山皆適意。於儒於釋無不可。上人何以得此詩。立意措辭何詭奇。中間隱然排釋氏。胸中所存從可知。今聞隱也顚其冠。卒變至道夫何難。賈島橫渠死已久。此亦可置伯仲間。旣歸何不斯受之。從此我不門庭麾。由來傳鉢在傳心。此道無奈傳吾師。師乎欲學淸隱否。遅汝反本還源時。</text>
<title>因旱。蓮沼盡涸。悵然有感。</title>,<text>小沼塵生長綠苔。荷盤五月小於杯。若爲學得眞人術。鞭起行龍作雨來。</text>
<title>卽事</title>,<text>小雨輕風不動簾。博山香炷爲新添。小娥睡起渾無事。白紵閑栽作舞衫。</text>
<title>村老餉新麥</title>,<text>麥秋時節憶田家。歸計蹉跎奈病何。野老爲傳新粒至。爛炊滋味更偏多。</text>
<title>端午 二首</title>,<text>一年時序又端陽。細切菖蒲泛酒觴。九節何甞能却老。不曾饒我鬢邊霜。瓜子櫻桃節物新。鞦韆高樹影粼粼。閉門獨坐幽亭晩。默默無言學艾人。</text>
<title>謁光陵 二首</title>,<text>風雲遭遇際明時。一十四年被聖私。當日龍髥攀不得。寢園來謁不勝悲。今日雙陵宅兆親。岡頭金粟瑞氤氳。白雲渺渺仙何去。不死微臣白髮新。</text>
<title>貞熹王后挽詞 五首</title>,<text>坤順配乾元。椒闈御至尊。堂堂女堯舜。繼繼文子孫。一代宮儀盛。兩朝母範存。願膺長樂慶。壽考福彌繁。稱制臨朝日。憂勤旰昃勞。德侔漢鄧馬。功盛宋曹高。聖后慈仁極。神孫大孝昭。如何乖玉體。丹扆軫心焦。日者湯泉幸。天乎大數催。六宮淚如雨。萬姓哭成雷。不見鑾輿返。空瞻羽黼來。都人皆躃踊。天地亦悲哀。頗厭人間世。乘雲上紫微。金縢那復吉。玉冊已揚徽。閴寂欑宮閉。悽悲縞仗圍。愚臣萬行淚。淚盡血霑衣。光陵宅兆勝。今日寢園同。天上星文協。人間地氣鍾。幽明元不異。感應默相通。咫尺玄宮近。乾坤配始終。</text>
<title>普願上人詩卷。次孫水部韻。五首</title>,<text>五月山城景物新。上房終日味還眞。坐來情思淸於水。况有高僧更可人。相對呵呵一笑新。知師面目本來眞。如今又起遊方興。便是東西南北人。劇雨翻雲世態新。膠膠擾擾損情眞。却將十載紅塵面。愧爾山中閑道人。一幅花藤雪色新。水曹揮翰草兼眞。荒蕪詩句欹斜字。那有文章可動人。碧眼雙棱瘦骨新。如如心性本皆眞。跏趺面壁觀空處。傲視人間迷路人。</text>
<title>送永安道李節度 季仝○三首</title>,<text>才高文武逈難雙。節制雄藩佐大邦。鎭定山河揮白扇。從容樽俎建靑幢。虎彪諸將皆驍健。鷹眼羣胡早欵降。會挽銀河洗兵甲。投鞭直渡黑龍江。姓名曾已覆金甌。建節轅門尙黑頭。心上六韜蟠虎豹。腰間雙劒吼龍虯。籌邊已熟孫吳策。出塞終成衛霍謀。從此九重寬北顧。長城萬里復何求。昨夜將星照北隅。君今分閫壯雄圖。波恬蒼海無傳箭。雪壓白山早掛弧。營柳碧稠春繫馬。幕蓮紅膩日投壺。毛錐豈合長槍用。白盡雙髯愧腐儒。</text>
<title>夏日卽事</title>,<text>五月南薰院宇淸。榴花開盡透簾明。瓦溝忽送終朝雨。暴富池塘蛙亂聲。</text>
<title>送晉州尹判官 三首</title>,<text>晉陽重僚貳。廷論子居先。令譽岑生上。高名范滂前。爲丞非落魄。從事稱才賢。去去遇良牧。行看坐嘯年。大才如大器。所適無不宜。盤錯要須展。賢勞那得辭。鸞棲或非地。鵬聳終有時。歷試聊暫屈。屈而名亦隨。智嶽有靑鶴。菁江多白鷗。山河已淸絶。人物亦風流。憶我昔探興。送君今作州。何時一樽酒。矗石共登樓。</text>
<title>送伊上人覲親之湖南</title>,<text>忽起思親念。今從湖外歸。鄕關遙在望。杖錫去如飛。鵲嶺翠於潑。鶉江綠政肥。何當重刮目。相別思依依。</text>
<title>送浩上人遊智異山</title>,<text>頭流鎭南紀。翠色欝千層。宇宙一身小。江湖雙眼稜。雲深靑鶴洞。路暗紫龍藤。去去健行脚。高處最先登。</text>
<title>送田上人歸白巖寺</title>,<text>白巖在何處。一路入長城。鳥外嶽重翠。鷗邊湖更明。此身那復着。所在卽爲生。去謁道庵老。欣然倒屣迎。</text>
<title>喜雨</title>,<text>數月驕陽萬姓愁。喜看甘澍澤南疇。錐無立地吾猶慶。何况田家望有秋。</text>
<title>久雨</title>,<text>淫霖旬日廢耘耕。江海犇流隴畝平。造物於人難適意。旱曾求雨雨求晴。</text>
<title>攤飯 三首</title>,<text>攤飯坐無事。岸巾時獨眠。自知身是寄。頗覺日如年。相近簷前燕。深藏葉底蟬。親朋來往少。寂寂似僧禪。攤飯坐無事。午眠仍夕眠。自憐羸瘦質。又値病衰年。浮世露如電。流光鶯又蟬。前身老蘇晉。時復愛逃禪。攤飯坐無事。讀書懶欲眠。宦情無一可。人世非百年。長短鳧而鶴。黠癡螳更蟬。吾衰忘萬慮。自擬小乘禪。</text>
<title>沛鄕十詠。次府相李韓山韻。</title>,<text>慶基殿手提金尺靖東韓。閟殿眞容爲奉安。好是龍興根本地。千秋蕉荔謹黃丹。甄萱都猾賊當時事險微。蕭墻奇禍不堪譏。可憐四十年間業。城郭依稀鶴語非。萬景臺㙜高千仞倚靑空。俛仰乾坤萬里通。莫說甄郞興廢事。靑山默默鳥飛中。麒麟峯山河磅礴瑞輪囷。仙李盤根弈葉春。豐鎬由來形勢異。請君來此看麒麟。鳳凰巖甄家兩顆不才兒。梟獍爲心豚犬姿。當日鳳凰去何處。如今覽德自來儀。乾止山虎擲龍疲一霎空。江山依舊雨昏濛。傷心莫問濟羅事。多少峯巒露碧䓗。德津淵以德名津語不空。澤民曾有濟時功。誰知泓臥龍行▣。十雨時能又五風。拱北亭北望神州稽首欽。華山高聳碧抽簪。南州冠盖多於織。戀闕思君只此心。濟南亭濟南佳麗惱人多。憶昔瞢騰盡醉過。爲問今時老 九字缺。快心亭畫棟朱甍對碧岑。竹林蒼翠轉深深。何時賢尹一樽酒。快盡平生未快心。</text>
<title>新晴卽事 三首</title>,<text>小院雨初霽。踈簾半上鉤。花香渡水遠。樹影得庭幽。頗信詩成瘦。何曾酒箒愁。浮名慙晩節。身世合歸休。池水綠初漲。呼兒理釣鉤。槿花一籬靜。竹樹三徑幽。憑仗琴樽興。消磨老病愁。宦途雙白髮。何日是眞休。繞屋山如戟。開簾月似鉤。地偏客自少。身靜心更幽。歲月因循過。田園宛轉愁。此心吾已斷。莫莫更休休。</text>
<title>流頭日卽事 三首</title>,<text>悠悠時序又流頭。小雨生凉枕簟秋。六月荷花開較晩。半簾香霧細浮浮。雨後方塘綠政肥。一庭芳草燕飛飛。烏巾猶帶花香濕。步屐巡園得月歸。</text>
<title>卽事</title>,<text>深院無人淸晝長。香爐一炷書滿牀。荷花淡淡動秋色。槐影粼粼生晩凉。病後有時自丸藥。渴來多日思啜漿。優游老境愛蕭散。一任四大忙不忙。</text>
<title>謝允上人寄芒鞋</title>,<text>烏靴雙脚踏紅塵。長愧山中白足人。忽得靑鞋能起我。爲尋蘭若莫辭頻。</text>
<title>立秋</title>,<text>時秋雨新霽。一葉落庭梧。頗覺容顏减。堪悲歲月徂。浮名厭簪紱。歸興滿江湖。落日庭除靜。閑行信杖扶。</text>
<title>送敬敏上人還五臺山 四首</title>,<text>葉落庭梧暑欲殘。送師還向五臺山。洞中知有金獅在。一吼相迎禮佛壇。山隣楓岳互高低。歸路如絃去不迷。更上五峯高處看。海門先曉唱金雞。奉先寺裏久攀躋。玉麈淸談蔗境佳。幾度飽霑香積味。秋風相別若爲懷。熱惱人間謾沸騰。黃塵萬丈髮鬅鬙。殘年斷欲尋歸去。寺在烟霞第幾層。</text>
<title>題瓊上人待價軒詩卷。次乖崖韻。</title>,<text>禪心蘊玉自能珍。素質無瑕不受塵。待價本非求衒者。磨光刮垢要全身。</text>
<title>題畫</title>,<text>仙岑擎出玉芙蓉。寺在烟霞最上峯。古木危巖懸似鐵。斷橋流水影如龍。歸帆晩飽風前腹。遠峀新呈雨後容。悵望東吳是何處。蓴鱸有興粥同濃。</text>
<title>送守伊上人住松廣寺。卽席走書贈之。七首</title>,<text>湖南佳麗說昇平。松廣伽藍更絶淸。持律高僧今住寺。緇徒雲會競來迎。秋風摵摵響高梧。甁錫蕭然過兩湖。行到海山將盡處。平生遊興始無辜。南天氣暖四時春。臘月靑靑菜色新。寺裏山茶開遍盡。飛來翠鳥日相親。上人顏色美無儔。此去休登燕子樓。皓齒靑娥常滿座。相思無奈暗▣頭。古州迢遞天一涯。今古流傳八馬碑。爲報上人高着眼。古賢淸節可爲師。白雲何處是家鄕。去謁高堂獻壽觴。誰道釋家能割愛。如師誠孝見何甞。今時方伯我同年。太守賢如亞使賢。一遇上人如問我。爲言垂老愛高禪。</text>
<title>題雙林心上人所藏十畫</title>,<text>廬山飛瀑廬山瀑布天下奇。膾炙古今李白詩。又有我家詩不惡。紛紛肉眼那得知。虎溪三笑廬阜高僧臥不出。風流二老時往携。問渠三笑笑何事。不覺今朝過虎溪。潘閬倒驢長笑潘郞多性癖。生平抵死愛靑山。愛山何不山中隱。倒跨驢歸指點看。杜甫醉馱草堂幽處浣花溪。馱醉歸來山日西。遮莫傍人笑拍手。熊兒捉轡驥兒携。李白問月靑蓮居士謫仙老。獨立風流天地中。擧杯問月月長在。月不落兮樽不空。陶令歸田斗米折腰非我事。豈無漉酒頭上巾。歸來身世羲皇上。三徑秋風五柳春。韓愈藍關秦雲藍雪幾山川。何處潮州路八千。說與阿兒詩有讖。此行已定十年前。六祖䓗嶺菩提非樹鏡非臺。衣鉢相傳一笑開。庾嶺歸來彈指頃。本來無住亦無來。翠壁晴川懸崖萬丈瀉晴川。却認銀河落半天。六月人間飛作雪。更驚毛髮泠蕭然。靑山白雲靑靑白白白還靑。山自萬層雲萬層。却憶少年讀書寺。此時此景閑共僧。</text>
<title>七夕</title>,<text>盈盈隔一水。脉脉長相思。相思不相見。忽此値佳期。小雨洗長空。河漢且淺淸。鵲橋渡仙馭。鳳梭聊暫停。鴛鴦合懽牀。奈此夜苦短。一年一相見。一喜還一歎。丁寧話離別。雙雙淚如綫。雖然天作配。不是參與商。明年有此日。小可寬心膓。猶勝漢嬋姸。白首守孤房。</text>
<title>秋懷</title>,<text>滿城風雨又新秋。閑靠危欄惹起愁。更翳玄花今日眼。新添白雪去年頭。田園有約江山阻。天地無窮歲月流。滌蕩幽懷無似酒。歸來更與細君謀。</text>
<title>又用前韻</title>,<text>幽幽庭院動高秋。磊落襟懷宛轉愁。桐葉飄殘山北面。荷花開遍水西頭。雨晴河漢明如洗。雲捲峯巒滑欲流。出處悠悠還自愧。閑情終與白鷗謀。</text>
<title>送心上人 四首</title>,<text>師將還雙林故隱。到弊廬留別。又贈以詩。卽席步韻。奉酬雅意。仍書永川詩後。以爲諸君子追和張本云。一筇行色淡於秋。南北東西自在遊。詩好合居靈澈後。道高還與惠能儔。無塵拂拭非臺鏡。何物虛空不繫舟。隻眼江湖雙足繭。胷中如許藏九州。儒釋相從今幾秋。十年踪跡托交遊。東坡已逝我何望。佛印雖非師可儔。浪迹却慙同泛梗。禪心曾信似虛舟。白蓮結社終如約。聊復相尋訪趙州。雙林搖落又淸秋。知有房松待舊遊。眞界如如能自得。高蹤莫莫許誰儔。朝征雞嶽雲生屐。夜泊熊津月滿舟。還向上房盤脚坐。紅塵幾丈隔神州。故山松桂欲深秋。白襪靑鞋又勝遊。出峀無心雲作伴。印江當面月爲儔。錫飛空去何須鶴。杯渡江來不必舟。支許相從終古事。留衣且莫笑潮州。</text>
<title>秋日卽事</title>,<text>三竿斜日紙窓明。桐葉題詩字字淸。忽有小風吹樹過。豆花深處小蟲鳴。</text>
<title>哭表弟權僉樞</title>,<text>抱病沉綿久。生涯六十年。弟今尙已矣。兄可不潸然。老母悲堂上。諸兒哭柩前。未能終大孝。此恨飮重泉。</text>
<title>次伴閑亭詩韻</title>,<text>明哲如君見未甞。菟裘早卜已張皇。柴桑歸去陶彭澤。錦里風流杜草堂。白日最長樽酒地。紅塵不到水雲鄕。由來朝市山林異。子政安閑我政忙。</text>
<title>秋雨初晴。次福慶韻。三首</title>,<text>朝來小雨乍霏霏。潑眼秋江綠更肥。昨夢蓴鱸政無恙。孤帆風借幾時歸。晩晴池館灑餘霏。紅藕花殘子政肥。閑倚小闌看月出。夜凉如水澹忘歸。一艇江南細雨霏。稻花香裏鯽兒肥。數聲何處南飛鴈。鴈政歸時客未歸。</text>
<title>用李次公韻。戱奉全羅李奉使。四首</title>,<text>有樓高處莫閑登。惹起愁城矗百層。空館夜深人不到。胡床獨坐似禪僧。年來衰謝病相仍。雙鬂新添雪一層。使節西南無復夢。閑齋繡佛學高僧。南國風流勝西道。一層塔上加一層。此行可樂還堪笑。多蟹當年削髮僧。興罷嬋姸金捍撥。夢尋巫峽玉稜層。君時抉讀滑稽傳。可作參禪一笑僧。</text>
<title>奉送鄭元戎之鎭</title>,<text>節制雄藩屬俊英。文星行帶將星行。廣文筆下曾三絶。小范胷中復幾兵。物議僉推歸上帥。宸心獨注倚長城。徵還檼步黃扉上。似說金甌覆姓名。一身文武已雙全。出入勤勞又十年。黑槊紅旗黃紙後。綠紞靑鎖碧幢前。指揮羽扇綸巾在。鎭定金城鐵甕堅。更挽銀河洗沙漠。鴨江如帶可投鞭。昔送東藩曾作序。今歸西鎭又題詩。想君躍馬揮戈日。是我雕蟲弄翰時。腐儒身事妻兒笑。上將聲名草木知。更進渭城一杯酒。陽關到處幸相思。</text>
<title>送道庵上人還白奄寺 五首○幷序</title>,<text>白奄寺。高麗侍中杏村李文貞公願刹也。子平齋文敬公。孫容軒國老。承先志。擇子孫之出家有操行者。或選緇徒之有聲望者。主寺。相傳護守。百有餘年。頃者。杏村外曾孫判禪宗事松隱蒙大師。住是寺。其高弟曰道庵成上人。松隱傳之道庵。道庵亦山門之有宿望者。駐是寺。今幾三十餘年。宣揚道風。高禪韻釋。歆仰爭趍。如蟻慕羶。仍念居正昔謁松隱興天寺。松隱以居正爲族姪。待遇欵至。仍索松隱說。松隱還向白庵。居正作說。因道庵奉寄。後松隱語居正曰。子之說。深得老僧本趣。顧語道庵曰。當誌之。未幾。松隱示寂。今思松隱。不得見。見道庵。聊復自慰。道庵本楊州佛巖里人。居正別業。亦在其鄰。道庵。弟於我五歲。往復相從。幾五十年。上人常駐錫白庵。或來京師。必先訪我。今春。來興天寺結夏。秋序漸凉。亦復還山。再來留別。且曰。白庵。鐵城子孫世守之願刹。公亦杏村之外玄孫。願得一語。永爲山門之榮。居正曰。杏村內外子孫。今簪紱立朝者幾千百人。至有貴接椒房戚里者。雖非眇末外孫如居正者。亦必有張皇者。復何言哉。姑書絶句五首奉送。兼寄地主曹斯文云。南國名藍是白庵。樓㙜多少間晴嵐。何時鞋襪尋師去。明月雙溪共軟談。寺有雙溪樓。牧隱李先生記之。秋風欲落湖水澄。去去行藏一瘦藤。猿鶴滿山應悵望。靑山依舊白雲層。天下聲名李杏村。宜敎願刹鎭長存。子孫滿國多於織。且問何人衛守勤。松風蘿月護山門。何况深蒙地主恩。爲報斯文曹太守。杏村吾亦外玄孫。牧老雄文賁寺樓。三峯妙筆亦風流。莫將拙句高聲讀。知有山靈不點頭。</text>
<title>金灘泛舟曲</title>,<text>金灘。在忠州姜國鈞貶所。代國鈞之意有作。國鈞若泛舟一遊。必有感於此曲。秋江綠漲琉璃淨。秋空渺渺鴈飛影。秋聲淅瀝蘆葦響。明月一竿搖短艇。玉露冷洗芙蓉房。香飄雙袂芝蘭芳。忽憶美人漢之陽。悵望歸去鳴飛榔。水遠山長歸不得。相思脉脉空斷腸。空斷腸可奈何。鴛鴦驚起雙飛翔。安得長風破巨浪。忽然置我於其傍。兩脚鼓舷謌滄浪。</text>
<title>題無事堂卷</title>,<text>夜夜小蟲忙促織。時時幽鳥勸提壺。可憐微物還多事。不及山堂一事無。</text>
<title>竹溪浮鴨圖</title>,<text>竹自檀欒水自流。兩般淸絶一般秋。山塘勝景無人管。留與雙鳧得自由。</text>
<title>戱奉李次公</title>,<text>詩如凝惡傳家法。才不𥠧賢忝祖風。中聖醒狂吾與汝。謫仙之後今次公。</text>
<title>秋日。社稷入淸齋祭後作。</title>,<text>秋日淸齋社稷壇。壇高遙在翠微間。焚香終日無人到。獨倚晴窓對碧山。萬籟無聲夜正中。分壇左右燭燈紅。一心對越誠無間。知復神人默感通。</text>
<title>途中</title>,<text>雨後長途澁馬蹄。龍鍾衫袖半霑泥。漏雲斜日長林晩。無數山禽種種啼。</text>
<title>宿開慶寺</title>,<text>半壁高拈一紙燈。蒲團土突暖騰騰。夜凉窓外梧桐雨。玉屑淸談坐對僧。</text>
<title>寄永安李節度</title>,<text>綠髮元戎萬里城。邊塵掃盡息戈兵。風傳笳鼓山河壯。雲擁旌旗幕府淸。敦悅詩書文武略。折衝樽俎笑談聲。功成破虜歸來早。麟閣他年耀姓名。</text>
<title>中秋</title>,<text>好是中秋月。今秋似去秋。賞心勤買酒。高興屬登樓。銀漢姸姸淨。金波灧灧流。通宵看不厭。欲落更添愁。</text>
<title>題古木畫屛八帖</title>,<text>二龍爭夭矯。志在凌天衢。會必得雲雨。霈然澤寰區。槎牙聳壑姿。歲老枝葉脫。其下有佳樹。何時布淸樾。爾身何臃朣。爾腹亦空洞。莫恨無適才。才大難爲用。蟠根絡水石。危梢拂上蒼。誰料孤高心。歲晩作棟樑。或直立以伸。或曲倒而屈。曲直不須論。後彫同一節。霜皮太古溜。流肪苓與珀。采采制頹齡。靑我雙鬂白。松老不記歲。樹高能半空。由來磊落材。不與羣卉同。生來坐不才。已無憂世心。自可終天年。永免斤斧侵。</text>
<title>秋日感蓮衰</title>,<text>昨夜秋風零露漙。紅衣搖落已香殘。芳心欲覓覓無處。留與金房玉子看。</text>
<title>題海棠花圖</title>,<text>香風嫋嫋泛崇光。也是無香勝有香。如何未博杜陵句。憑仗吾詩欲發揚。</text>
<title>欲歸廣陵村墅。先寄州牧李尊叔。</title>,<text>秋風歸興滿田園。歸去應蒙地主恩。想得廣津滿松月。白魚黃蟹間靑樽。</text>
<title>花石亭</title>,<text>花石亭上雲千秋。花石亭下江自流。花石主人謫仙後。風流詩酒能箕裘。主人何年此卜築。無奈靑氊舊別業。不是李愿盤之中。定是德裕平泉宅。主人早策靑雲勳。急流勇退歸田園。江山風月作知己。過眼簪紱如浮雲。亭中四時花滿開。紅白熳爛雲錦堆。亭前流水去悠悠。綠漲恰似葡萄醅。有時乘興泛輕舠。蘭槳桂棹截江濤。中流泛泛縱所如。豪談轉雷驚龍蛟。把酒對月月色多。月不落兮江無波。左招黃鶴右白鷗。蠛蠓人世於吾何。嗟君此樂無人知。如君明哲今古稀。我亦菟裘在長湍。十載欲歸今未歸。安得風帆破巨浪。載酒萬斛一相訪。鯨呑轟飮醉如泥。高謌兩脚鼓雙舫。</text>
<title>晩塘卽事</title>,<text>狼藉芙蓉乍有香。晩凉▣月立昏黃。秋光背我堂堂去。何獨留吾兩鬢霜。</text>
<title>福慶和吾韻。卽次之。</title>,<text>傷心紅藕暗銷香。菊亦東蘺未着黃。無限秋懷禁不得。夜深簷月白於霜。</text>
<title>卽事</title>,<text>小婢操刀剝栗甞。嚼來雙頰響宮商。老來佳果渾無味。何物能敎補朽膓。</text>
<title>到村家</title>,<text>滿園芋栗已全收。老瓦新醪碧更蒭。白頭苦被紅塵惱。纔到村家興未休。</text>
<title>泛舟廣津</title>,<text>碧空如水水如空。鴈字聯翩落晩風。蘆葦滿汀花似雪。月明人語釣船中。</text>
<title>閑吟</title>,<text>鏡裏頻驚大瘦顏。衰髯斷盡兀如山。作詩已滿十千首。百歲何曾一日閑。</text>
<title>慵甚。欲扁軒以慵。有作。</title>,<text>容顏黃瘦白髭鬚。天地中間一腐儒。今古英雄知幾箇。踈慵如我定應無。</text>
<title>送鄭僉樞僚兄合眷還鄕。仍拜塚。走書戱贈。五首</title>,<text>歸心無日不田園。秋後歸心倍十分。羡子還鄕方八月。白魚黃蟹綠盈樽。君家先壠欝松楸。風樹悲懷幾日休。釃酒椎牛上塚後。妻兒對酌亦風流。帶方何處是君鄕。樓壓蓼川萬丈長。落魄少年渾似夢。重遊其奈鬢如霜。丑川亭下水悠悠。今古流傳有鐵牛。也識便金當有日。與君擧酒更登樓。禮部高名莘野後。武靈妙句柳州前。相逢若問吾何事。癖酒狂詩已白顚。</text>
<title>寄武靈柳君參判尹君</title>,<text>南望多時憶兩君。暮雲春樹思紛紛。莫辭甫白詩相和。宜復伶潛酒策勳。林泉雅興濃於粥。廊廟虗名薄似雲。明日鳴騶當入谷。北山猿鳥莫移文。</text>
<title>李觀察使挽詞</title>,<text>才名曾籍甚。遭遇早飛揚。已擢龍喉長。常含鷄舌香。旋聞持使節。何遽促泉裝。故舊斯文老。題詞倍慘傷。</text>
<title>題淮月軒詩軸</title>,<text>月在天上水在地。中間九萬八千里。月胡爲乎在水中。我自不知其所以。月亦分身千百億。有水於是亦有月。淮之水淸且漣漪。月來印之光更白。由來萬殊本一理。一月分千理自爾。師乎去讀月印千江曲。道本不一亦不二。</text>
<title>送寧海鄭太守之官</title>,<text>送子之官屬暮秋。陽關情思更悠悠。也應好展醫民手。治化南州似北州。東海波恬鏡面澄。觀魚臺聳幾千層。當年作賦渾如夢。與子攜壺更一登。</text>
<title>孫七休罷憲長。戱呈。五首</title>,<text>可休休日休方好。休不休時休亦羞。三四休並七休客。休休今復更休休。當年再度長烏臺。口似川椒合不開。玉碎瓦全誰得失。多君聲譽振如雷。前後爲㙜近三載。心霜消盡鬂霜多。駭機易解如君少。一笑一猜又一嗟。知君無事飮無休。新釅秋開綠政蒭。直欲訪君成大酌。也宜先與細君謀。終南山色欝嵯峨。中有能休孫昉家。好道吾今家悔晩。卜隣君亦我於何。</text>
<title>奉賀鄭殿中拜拾遺</title>,<text>廣文家世獨聲名。萬里靑雲脚底平。曾向栢㙜能接武。更從薇掖好蜚英。聖明自是登良俊。㙜諫由來用老成。人物一時公論在。喜君今復鳳陽鳴。左掖當年老大夫。烏㙜再長亦糊塗。事君只有孤忠在。補衮多慙一字無。滿國皆稱君慷慨。居官莫學我踈狂。白頭更憶題名記。姓字叨參壁上圖。</text>
<title>芭蕉</title>,<text>如何枝葉捲還舒。舒捲由來得自如。欲學新心長新德。此言吾欲問橫渠。</text>
<title>荔枝</title>,<text>皺縫初綻子如金。雪酪氷漿一味深。蘇老不知閩蜀去。何曾爲汝一長吟。</text>
<title>送全羅吳節度 二首</title>,<text>將軍黑髮作元戎。出鎭名藩節制雄。莫說禦戎無上策。端知制寇有奇功。投壺歌雅笑談裏。橫槊哦詩氣槩中。幕府卽今無一事。邊塵不動海無風。昇平佳麗冠南州。節度開營鎭海陬。野外貔貅新號令。樓中燕子舊風流。應敎塞上無傳箭。早向樽前好運籌。自笑黃扉何事業。狂謀謬筭已霜頭。</text>
<title>九月初八日。獨酌。寄子固。三首</title>,<text>已送蓮歸待菊來。小槽催釀亦新醅。丁寧好箇重陽近。惆悵無人獨擧杯。寂寥深院斷人來。娘說烏甌已發醅。落魄牧之猶酩酊。明朝且可共㘅杯。良辰九九瞥然來。誰遣葡萄染綠醅。爲報西隣躄學士。東蘺杯勝翠微杯。東蘺。指淵明。翠微。指杜牧。</text>
<title>戱刑曹魚判相 時判相之弟爲戶判</title>,<text>弟資憲後兄資憲。兄判書前弟判書。司寇司徒誰甲乙。難兄難弟弟兄如。</text>
<title>送金中樞歸善山 三首</title>,<text>霜鴻叫斷碧雲秋。送子還鄕惹起愁。黃葦滿汀花白雪。歸舟應泊月波頭。月波亭下水如苔。先壠松楸酹一杯。爲報鄕人須洗眼。同時父子荷恩來。琴湖水接月江波。我憶琴湖奈別何。家在琴湖歸不得。琴湖何日亦還家。</text>
<title>餉薑金子固</title>,<text>後圃曾培數本薑。秋來收子亦辛香。題封爲寄斯文老。孔聖從來不輟甞。由來調藥不如薑。切入茶湯味亦香。多病年來尤可愛。如何裴老不曾甞。</text>
<title>題秋江釣船圖</title>,<text>白鷗靑▣鏡光寒。船泊蘆花第幾灣。風月一江都管領。金章不換此漁竿。</text>
<title>鄭正言次拙韻。且寄花牋。依韻奉酬。兼呈朴大諫先生。二首</title>,<text>謇諤由來豈好名。言官論事要公平。陽司諫是當朝傑。杜拾遺爲絶世英。紅藥紫薇時醉興。尋梧▣竹又詩成。如余腐拙知何者。立仗曾慙默不鳴。衰病吾今已矣夫。南㙜左掖憶來塗。鬂霜彫早尋常有。膓鐵銷殘太半無。范老當時官是諫。馬公從此號爲迂。寄來深謝花牋膩。欲畫薇垣禊飮圖。</text>
<title>九日。移病獨坐。吟成數絶。寄七休。三首</title>,<text>九九良辰奈病何。無時無酒慰黃花。君家應辦龍山會。落帽宜容老孟嘉。長笑劉郞不識餻。牧之酩酊尙登高。我今空負黃花節。頭揷茱萸愧二毛。一徑黃花滿意香。白頭六十四重陽。黃花歲歲霜尤好。白髮如何不耐霜。</text>
<title>九日後六日。吟成數絶。寄七休。三首</title>,<text>君家佳醑漲葡萄。我亦新醪滴小槽。不必登高當九日。菊花開日可登高。▣地西風霜葉殷。秋山如畫勝春山。愛山自有登山興。且問主人閑不閑。江山不語休休裏。世事無心寂寂中。醒亦自醒醉自醉。也須此興與君同。</text>
<title>寄東萊嚴太守</title>,<text>憶曾登眺海雲㙜。臘月山茶滿樹開。爲報主人高着眼。馬山如誌海如杯。</text>
<title>送金中樞同年再按黃海道 三首</title>,<text>西關是大道。按節再廵宣。眷注知偏重。劬勞敢獨賢。山河歸鎭定。民物入陶甄。好在甘棠樹。今年似去年。重臨前事少。負弩幾人迎。好展澄淸手。能酬慷慨情。兒童皆識面。草木亦知名。聖主寬西顧。徵還荷寵榮。四牡曾遊地。三秋欲暮天。樓㙜新棨戟。樽酒舊山川。錦耀重還日。紗籠幾處篇。簿書應有暇。能憶老同年。</text>
<title>歎老</title>,<text>江海風流詩酒顚。回頭三十二年前。當時往事渾如夢。今又加三十二年。</text>
<title>題畫 十首</title>,<text>飛泉圖萬丈飛泉掛半天。過橋行色冷蕭然。草亭有客閑相對。玉子聲高落晩船。對月圖雙峯聳碧出雲頭。絶頂登臨滿意秋。白月近人堪手摘。徘佪斗牛更淸遊。風樹圖黑風剗地勢顚狂。擺亞長林半欲僵。可笑當時飛傘者。如何失手謾蒼黃。風帆圖飛亭越絶架層巖。山下誰家颺酒帘。極目江南千萬里。長風吹盡飽歸帆。江村圖遠山高下送靑來。樹影鱗鱗翠似堆。茅店半扉閑寂寂。夕陽人語釣船回。風雨圖顚風驟雨滿空來。水漲南溪碧似苔。蓑笠閑翁撑艇立。蹇驢行客向誰催。雪山圖黑雲釀雪亂飄颻。客子行穿上下橋。驢背風寒禁不得。玉樓雙聳與山高。雲山圖山自層層雲亦層。靑還爲白白還靑。十年未甞雲山興。揩眼雲山看畫屛。靑嵐圖嵳峨粉堞截高空。樓閣烟嵐杳靄中。蘺落家家依綠樹。南村更與北村同。村望圖隱暎茅茨又一村。竹林蒼翠漾壺樽。山頭遙見知何寺。殿閣層層半出雲。</text>
<title>早起</title>,<text>早起緣多病。翛然坐結趺。小風搖細竹。踈雨響高梧。燈影分沙壁。香烟裊瓦爐。朝參今亦懶。身世更踈迂。</text>
<title>白髮自笑。戱作。</title>,<text>去歲白髯雪半黏。今年髯白十分添。問髯何事白如許。曰坐吟詩苦撚髯。</text>
<title>白菊</title>,<text>輕盈玉蘂殿秋開。氷雪精神欲鬪梅。相對無言淡如水。更看明月上梢來。</text>
<title>嘆菊</title>,<text>小院曾開徑有三。秋來時復興淸酣。今年頓覺風流减。老却黃花不典衫。</text>
<title>謝沈同隣寄四色菊花一盆 璿</title>,<text>紫朱紅白錦成窠。陣陣淸香擁鼻多。可笑陶潛空自愛。一生猶識說黃花。</text>
<title>醉題廵廳 四首</title>,<text>偶然今復此登樓。斜日暉暉欲暮秋。二十年前曾此宿。白頭情思夢悠悠。將軍才武佩銅符。夜夜廵更膽氣麄。老我年來齋繡佛。何曾有夢怕金吾。一更更盡二更催。三四更中雪滿來。數幅冷衾寒似鐵。何人滿酌勸深杯。諸大將軍氣象豪。令嚴三夜寂無囂。如予老拙成何事。短枕寒屛睡度宵。</text>
<title>九月二十九日。福慶生子。喜而有作。二首</title>,<text>汝年十六又生兒。八八乃翁喜可知。坐對細君供賀酌。欣然賦得弄璋詩。白髮生兒又得孫。再三稽首謝乾坤。以吾愛汝兒孫意。更感吾先父祖恩。</text>
<title>送河敎授還慶州 三首</title>,<text>今日是何日。送人兼送秋。功名君蹭蹬。離別我悲愁。物論公猶在。儒冠命或仇。鷄林亦故國。文化異諸州。聖代重文敎。儒官要得賢。曾開函丈席。莫厭廣文氊。經義湖蘇後。詩書鄒魯前。似聞諸子弟。今復近三千。說與河夫子。師嚴敎亦尊。吾生愛吾黨。斯道在斯文。首蓿朝盤冷。燈爐夜榻溫。殷勤訓誨事。舘閣策高勳。</text>
<title>夜酌引睡。戱吟。二首</title>,<text>白頭長愧未忘骸。耿耿無眠夜漏催。引睡大都憑酒力。呼燈危坐獨斟杯。細君嗔我酒成魔。報道殘年嗜飮何。多謝卿言眞藥石。雖然醉睡孰醒多。</text>
<title>題牧兒騎牛圖</title>,<text>牧兒驏騎小黃犢。草綠坡南次取行。駟馬高車天上事。一蓑烟雨足平生。</text>
<title>送正朝副使張公。卽席醉賦。</title>,<text>君家博望有才長。君亦如今使四方。滿國皆知讓專對。頻年亦復利觀光。三元節序當正月。萬里梯航覲聖皇。完事歸來應荷寵。也須軟脚杏花香。</text>
<title>寄全州崔敎授 三首</title>,<text>完山佳麗勝星山。前後風流老敎官。未必牧之空落魄。如君亦可洗儒酸。映湖樓上共君歡。笑倩佳兒爲整冠。往事悠悠渾似夢。白頭情興已闌珊。鄕校一樓曾作記。甄都十詠又題詩。爲報先生須和得。和來宜復報吾知。</text>
<title>寄權參議德原別墅</title>,<text>多兄决意早休官。有夢何曾點鷺班。賢達幾人迷出處。急流勇退似君難。昏昏醉走利名間。白髮黃塵亦強顏。報了聖恩吾亦去。若歸何處不靑山。</text>
<title>送曹博士榮親還鄕 三首</title>,<text>家世文章子建親。早攀蟾桂立通津。九重闕下天恩渙。具慶堂前晝錦新。壽獻南山期百歲。樽開北海屬三春。朝廷孝理仍文敎。慶席輝輝也動人。鑾坡才子富詞華。經幄從容被寵嘉。日草白麻文似錦。時臨靑李筆生花。夜分歸院燒金燭。曉起趨朝響玉珂。好向庭闈開盛宴。門闌佳氣沸笙謌。爲子功名要顯揚。此行忠孝兩輝光。親恩已報乾坤大。君寵深涵雨露香。陔華有什子應和。風樹無情我獨傷。父母俱存眞至樂。明時敢道不遑將。</text>
<title>次韻孫七休甕浦別墅。絶句二首。</title>,<text>朝簪暫謝訪漁磯。往事臺評似夢非。聖主未忘前席寵。天書不日下重闈。滄波白鳥屬苔磯。肯向功名說是非。身在江湖心魏闕。幾番魂夢繞金闈。</text>
<title>送平安李觀察使 三首</title>,<text>明時遴選廟謨僉。觀察仍敎府尹兼。按部自能輝節鉞。行春亦復露帷襜。箕疇舊俗由來在。召伯遺風此去霑。好是故都繁勝地。兩銜雙印聳觀瞻。平安一路福星臨。使相承綸布德音。咫尺暫辭前席寵。經營爲答遠人心。廵宣北塞籌謀熟。存撫西都利澤深。出入勤勞紆睿想。策勳知復冠當今。少年來往憶箕都。落魄風流似我無。醉倩蛾眉時整帽。閑敎玉手試投壺。荷開澄沼紅於海。柳拂雕闌碧似酥。晩節衰遲空復夢。重遊其奈白髭鬚。</text>
<title>又用前韻寄七休</title>,<text>莫將麟閣較魚磯。麟閣雖榮惹是非。獨坐於磯塵事少。靑山元不管彤闈。桃花水漲蓼花磯。悵望江湖心事非。辜負鷗盟今十載。白頭猶自戀朝闈。只合殘年老釣磯。至今慙不悟前非。他時我乞餘骸去。君自飛騰侍禁闈。</text>
<title>又用前韻寄七休</title>,<text>雪後漁村月滿磯。溪山如此畫耶非。縱然飽得江湖趣。無奈時時戀主闈。一笠一蓑又一磯。江山無是亦無非。傍人莫作漁翁看。白簡當年動紫闈。剗地北風雪一磯。玉壺銀界似還非。急喚小娥供細酌。醉中豪氣隘寰闈。野老相從過石磯。風流雖勝故人非。中丞往事君能記。酒令方嚴醉棘闈。昔予之忝主試席也。君爲執義。亦參試。時酒令方嚴。墮吾術中。日飮福酒。歸心無日不鷗磯。白首功名計已非。六代經帷恩寵極。縱歸能不念宸闈。</text>
<title>花草飛禽圖 十首</title>,<text>鵑啼梨月梨花如雪最繁枝。月色溶溶又一奇。蜀魄通宵聲欲裂。不知啼血爲誰悲。鶯囀柳風誰鑄黃金染柳堤。因風裊裊舞腰齊。香塵不動春陰靜。留與閑鶯自在啼。棠迎鷓鴣嫋嫋光風泛海棠。何人錯認是無香。鷓鴣啼拂花梢過。紅雪紛紛勢更狂。竹藏翡翠萬竿蒼碧淨沉沉。戛玉篩金捲地陰。喜見飛來雙翠鳥。閑調巧舌送淸音。鵲啄葡萄滿架龍鬚倒復扶。壓枝時見綴驪珠。堪嗔饞鵲無情思。啄盡吾家雪駱奴。燕掠芭蕉一種芭蕉鳳尾齊。香莖嫩葉淨無泥。可憐燕子丁寧語。故故閑飛東復西。杏塢錦鴿小雨初開紅杏花。東風第一占繁華。喜聞錦鴿金鈴響。繡背鮮明粉翹斜。蓮塘繡鴨翠盖紅粧蔭碧漣。一雙花鴨錦成鈿。江湖繒繳何曾管。閑倚晴莎穩作眠。鷗眠紅蓼深秋水國蓼花明。無事閑鷗睡不驚。一見畫圖還自愧。十年今已負前盟。鴈拂白蘆蘆葦迎霜白雪花。鴈飛低拂影斜斜。忽然攪我江南興。家在江南天一涯。</text>
<title>花樹走獸圖 十首</title>,<text>春芳眠麝雨餘春草碧初齊。麝自安閑睡不迷。莫向網羅多處去。由來買禍爲香臍。午花睡貓漠漠春陰午景遅。牧丹花下睡貓兒。誰知眼孔神通法。能辨乾坤十二時。寒猿掛樹老樹槎牙雲與齊。斷猿閑事費攀躋。如何峽客傷心處。月落更深更苦啼。狡兎藏林中山奇種說良㕙。狡性由來不可馴。到處置罦機已熟。也宜林下解藏身。栗梢飛鼬八月山城栗子肥。鼬兒騰躍疾於飛。朝三暮四渠何管。無數偸來摘得稀。蓮房黠鼠蓮房秋後似蜂房。玉子瓊肌味亦香。何物鼠雛營口腹。敗荷深處詐跳梁。竹根䶉兒竹根閑逬走如龍。時見䶉兒態味濃。腰腹如何大於甕。渭濱千畒滿心胷。松嶺胡孫松巒蒼翠倚崚嶒。誰遣胡孫自快登。躁性已應天所賦。如何不博柳州憎。牛背撼樹陰陰樹樾翠如流。何許魁然一海牛。壯爾摩痒能撼樹。何曾弱力似蚍蜉。羚角觸枝渠家注簿號長鬚。別㨾山羚骨格殊。有角只堪爲世用。更無肥肉合庖廚。</text>
<title>題銀臺宴會圖</title>,<text>銀臺諸內相。鳳沼一時春。霄漢高飛隼。朝廷獨角麟。將身依日月。接武上星辰。雞舌天香動。龍喉地位親。嘉猷資黼黻。大手演絲綸。咫尺瞻顏近。尋常注意頻。早司帷幄密。行擬廟廊珍。晉接當淸晝。宣招趁早晨。恩光蓮燭動。寵渥獸袍新。玉署連黃道。金鑾接紫宸。飛騰今若此。遭遇古無倫。僚佐皆豪傑。才名已選掄。六符曾協瑞。雙璧更同茵。出納文書簡。升平氣象眞。八仙拚盛會。一世揖芳塵。日色明鼇禁。雲光擁繡闉。綺筵人似玉。綃幅畫傳神。熊白珍羞異。鵞黃御醞醇。花明紅細細。柳嚲碧鱗鱗。此會眞堪羡。吾曾不分人。</text>
<title>患足疾。未赴餞席。寄詩江原成監司 俔。</title>,<text>江山迢遞雪糢糊。使節暉暉佩兩符。惆悵祖筵參不得。前身我是躄浮屠。</text>
<title>送黃海道朴監司 繼性○三首</title>,<text>觀察古方伯。選君廷議僉。薇垣名已著。棠舍化應霑。六轡詢咨遍。雙符節制兼。澄淸當不日。西海亦波恬。九重初授節。一路福星明。黜陟爭公論。謳謌藹政聲。端能酬素志。亦可答蒼生。褒詔徵還日。知應荷寵榮。西關將歲暮。北雪遍山川。離別傷今日。交遊憶去年。攬銅俱老矣。把酒却茫然。只有相思字。時時仔細傳。</text>
<title>次孫七休詠雪詩韻 五首</title>,<text>雪擁山扃莫遣開。閑敎小妾穩斟杯。半醉高臥三竿日。笑殺朝參客未回。雪裏玄花眩眼開。馬蹄隨處散銀杯。此時我欲相尋去。却怕山陰興盡回。昨夜梅花妬雪開。暗香踈影冷涵杯。十年辜負西湖興。起傍梅花復幾回。浮蛆初潑甕頭開。坐對紅爐煖酒杯。爲喚同隣李學士。籃輿時復醉扶回。凍口吟詩噤不開。何人對雪愎深杯。誰家解釀羔兒酒。善飮能無李萬回。</text>
<title>次韻武靈見寄 三首</title>,<text>歲暮湖南苦憶君。思隨飛雪亂紛紛。閑占魚鳥當年興。曾策麒麟舊日勳。身外虗名如過鳥。眼中時事似浮雲。文章著述今多少。應有家聲續柳文。靑氊別墅勝封君。更愛幽居遠世紛。已向醉時頌酒德。却於工處策詩勳。曾聞著說同劉向。不必解嘲學子雲。當日東門近南海。也應賦得鰐魚文。此心端不負天君。自笑如今嘆白紛。承乏巖廊慙不分。叨參盟府復何勳。閑思靈運登山屐。靜愛陶潛出峀雲。杜老尋常憶李白。一樽何日細論文。</text>
<title>冬至</title>,<text>仲冬日南至。子半生一陽。瓦甕白醪熟。砂盆豆粥香。一梅傳小信。三雪報佳祥。坐對細君語。呼兒獻壽觴。</text>
<title>夜雪不眠。有作。三首</title>,<text>老病年來睡不能。擁衾扶坐一孤僧。夜窓雪色明於晝。起訪寒梅暗小燈。才名於百一無能。迂濶眞同粥飯僧。遮眼昏花揩不得。十年牢落讀書燈。詩雖短技老無能。敗筆如山禿似僧。只有夜長風味在。呼兒呼酒更呼燈。</text>
<title>謝七休寄白魚。次韻。二首</title>,<text>白白江魚味自長。知於鱗族是爲王。寄來偏感恩情重。凍筆呵來和短章。銅盤喜見玉槎長。芹曝忱誠欲獻王。喚作燖羹兼作膾。衰膓能補助文章。</text>
<title>癸卯十二月十三日夜。夢見大明高皇帝來幸我家。語臣曰。我大戰大捷。汝何不馳書以賀。臣對曰。方大捷之時。不馳書表賀。禮部之罪也。高皇曰。禮部雖不賀。汝亦不賀。何耶。臣對曰。人臣無私賀。是以不賀。高皇曰。然。忽不見所之。俄而驚覺。罔知所措。仍有作誌之。</title>,<text>夢裏吾今謁聖皇。丁寧天語耳洋洋。試▣大捷知何事。似說王靈掃朔方。</text>
<title>甲辰元日</title>,<text>靑春六旬五。白髮千丈三。矍鑠眞堪笑。龍鍾只可慙。椒花符已就。竹葉酒初酣。同閈爭相賀。年年多壽男。</text>
<title>寄金子固</title>,<text>一生長愧病沉綿。五到黃扉已白顚。新歲擧杯聊自慶。雙三十又單五年。僕再爲四宰。一爲三宰。二爲二相。故曰五到黃扉。雙三十單五。先生事。現滑稽傳。</text>
<title>寄同隣居士</title>,<text>鏡裏曾驚雙鬂蓬。堂堂歲月又春風。羨他同閈病居士。七十七年無事翁。</text>
<title>次韻浩上人寄紙</title>,<text>上人胷次玉精神。寫出新詩字字珍。復寄花牋白於雪。文房從此不全貧。</text>
<title>人日</title>,<text>人日無人到。無人憶故人。人心與人事。人日更悲辛。</text>
<title>上元</title>,<text>節序經人日。風光屬上元。靑春方駘蕩。白雪正紛紜。竹影粼粼見。梅花細細聞。傳柑思故事。相對細君論。</text>
<title>題薇垣讌會圖 四首</title>,<text>聖主虗襟言路開。諫官要必得人才。諸君盡是舊朝傑。慷慨風生疾似雷。豈無名繼陽司諫。自有詩傳杜拾遺。焚草邇來封事少。只將樽酒樂淸時。尋梧埤竹共淸暉。紅藥翻階對紫薇。當日大夫今白首。披圖一見思依依。往事薇垣三十年。春風醉倒夢依然。慙無一字於時補。聲價如今不直錢。</text>
<title>題秋部圖</title>,<text>人言秋部古司寇。一代諸賢被選掄。也識平反曾有道。須知剖决正如神。似聞囹圄淸於水。喜見杯樽盎若春。承乏當年慙短拙。如今却羨畫圖眞。</text>
<title>送尙州</title>,<text>南州煩劇說商州。剸治才賢子已優。通判古稱能佐理。功曹今不讓參謀。鸞來棲枳還非地。鵬去搏霄自有秋。爲報好施盤錯手。聲名會向簡編求。</text>
<title>送姪李判官之任安州 四首</title>,<text>憐汝遠州作判官。殘年親戚別離難。以吾別汝無窮意。知汝辭吾意未闌。汝知乃叔本迂濶。乃叔知無贈一言。所得平生只六字。公廉正直且淸勤。金牧通家是切親。丁寧待汝示情眞。若能問我今何事。爲說相思白髮新。先君遺政至今傳。回首五十有六年。願汝家聲期不墜。我家淸白是靑氊。</text>
<title>題雲山君所藏春山圖</title>,<text>虎頭已逝龍眠非。畫家妙法傳者稀。何人盤礴畫此圖。鵝紈一幅生光輝。靑山遠近淡又濃。亭亭玉立芙蓉峯。水南水北花萬樹。一時開遍紅鬆。初看乍疑是杏園。更見恍惚移桃源。鴨綠水邊鵝黃柳。松老如龍▣似雲。層樓傑閣互高低。金碧照耀山東西。珠簾繡箔珊瑚鉤。錦幛羅幙靑雲梯。綠窓朱戶十二闌。氤氳香麝排春寒。金樽試酌紫霞酒。倚柱賞花淸晝閑。誰家少年遊冶郞。閑馱細馬遊尋芳。烏帽大靴是誰子。隨意踏靑聊相將。何山古寺架層巖。是處酒村搖靑帘。沙鳥羣飛白於雪。天長水遠江之南。嗚呼此畫美無敵。掛君高堂之素壁。花不落兮春不老。春復春兮樂復樂。風流公子更文雅。愛花愛詩無不可。日者求詩寄我來。知我亦是好古者。雖然我非詩聖杜子美。無才題詠吳松半江水。安得三昧手段如王維。詩中有畫畫中詩。</text>
<title>夜吟</title>,<text>惻惻春寒睡不成。梅花開落雪空明。時聞壓酒糟牀響。錯認晴簷濺溜聲。</text>
<title>金子固宅。詠紅白梅。五首</title>,<text>君家紅白兩般梅。春早猶仍臘雪開。別㨾淸奇一段興。摘將春蘂浸金杯。子固以梅蘂泛杯。飮之。香亦可愛。氷姿雪骨月精神。一室依然對玉人。至道由來存目擊。看看不語意還眞。右白梅鐵石心腹不受埃。偶然試學小紅開。傍人莫把桃花比。纔比桃花俗了梅。右紅梅詩酒君今作大家。忍敎詩酒負梅花。梅花亦不負詩酒。倍送淸香入醉哦。梅花淸節苦無多。不向羣芳鬪麗華。我亦平生淡泊者。每將心事訴梅花。</text>
<title>送禮曹李參議出牧羅州。次公有贈詩。得淸字垂字。</title>,<text>聖君宵旰念蒼生。爲輟南宮五馬行。魂夢幾勞金殿陛。風流獨擅錦官城。習池山簡時時興。香寢韋郞句句淸。去讀漢書循吏傳。有何人不到公卿。九重闕下魚書下。具慶堂前鶴髮垂。君寵親恩今可報。文才吏治昔曾知。蟾津水隔庭闈近。鵲嶺天低道路遅。晝錦何人能作記。憑君欲和白華詩。</text>
<title>問白髮</title>,<text>春寒白雪亂飄颻。處處銀山萬丈高。昨夜暖風消已盡。如何鬂雪不全消。</text>
<title>寄忠淸孟節度</title>,<text>紫電淸霜看武庫。碧幢紅幕是元戎。哦詩橫槊渾無事。曾寄芳緘慰病翁。</text>
<title>送全羅李都事 三首</title>,<text>承綸辭闕北。佐幕向湖南。從事賢勞獨。參謀遴選僉。澄淸才可展。廵訪化應覃。爲報徵還後。棠留幾處甘。才名今第一。文雅古無雙。靑玉文書案。碧油幕府幢。燕樓且獒樹。鶉浦又蟾江。佳麗風流地。題詩筆似杠。西道稱孤竹。南州說碧梧。人情有深淺。物態曾有無。簿領應多暇。杯樽自可娛。江山隨處勝。何地是杭蘇。</text>
<title>寄玄風楊太守</title>,<text>君昔歸時未別離。君今去後幾相思。相思無盡情無盡。謾賦東雲北樹詩。</text>
<title>海雲臺行。送柳斯文之東萊。</title>,<text>海雲臺上山蒼蒼。海雲臺下水茫茫。我曾飛馹快一登。恍然坐我神仙鄕。蓬萊三山復何求。咫尺隱映金鼇頭。我時徘徊斗牛間。左招黃鶴右白鷗。海雲之仙喜我來。臘月頃刻花滿開。姑射眞人玉雪膚。紫霞瓊液黃金罍。我欲滌蕩千古愁。鯨呑䨓飮那復休。醉中談笑吐虹霓。詩成一讀驚龍虯。孤雲孤雲是儒仙。風流往事今千年。我欲喚起孤雲來。孤雲不來心茫然。君今去訪海雲㙜。爲我一酹孤雲來。贈君以遠遊萬里之長歌。酌君以陽關三疊之一杯。我憶海雲天南極。悵望思歸歸不得。海雲臺上萬矗雲。海雲㙜前一輪月。</text>
<title>題永川卿畫 八首</title>,<text>四皓圍碁於世於名已兩逃。閑圍一局子頻敲。此中妙手無人識。會有安劉一着高。李白問月沉香亭北牧丹香。立賦淸平光燄長。時復擧杯問明月。月應知我謫仙狂。韓愈藍關秦雲藍雪幾山川。此去潮州路八千。佛表一封喧宇宙。衣胡珍重爲留顚。孔明草廬慷慨劉家大耳兒。三分天下中興時。自從龍起南陽後。歷歷忠誠再出師。虎溪三笑不出廬山三十秋。如何來過虎溪頭。相逢儒老成三笑。千古山門勝事留。毛寶放龜當日毛郞解放龜。陰功已報渡江時。可憐微物能酬德。可以人而背德爲。剡溪雪船一夜山陰雪一舟。剡溪歸興正悠悠。偶然乘興興盡返。天地中間亦勝遊。廬山瀑布懸空飛瀑幾千層。噴玉跳珠雪欲騰。今見畫圖還自笑。惡詩吾亦似徐凝。</text>
<title>題天安朴瓜亭詩卷</title>,<text>九龍山下水雲鄕。九龍山前花石莊。云是君家舊靑氊。君今歸隱閑多年。君能擧擧脫名韁。山林丘壑成膏肓。幽居景物何淸奇。也宜行樂當及時。有花相續四時開。有酒滿甕長發醅。或時開筵賓亦嘉。樊素起舞玲瓏謌。有時馱醉遊江湖。熊兒捉轡驥兒扶。風流當在香山右。文雅肯落錦里後。君不見昔時李愿賦歸盤。當時序者昌黎韓。又不見摩詰逍遙輞川時。詩中有畫畫中詩。今之別墅無乃是。君之聲名亦如此。我昔飛馹遊南方。路上矯首遙相望。遙相望不相訪。至今名園入我想。昨夜東風如酒醇。滿眼花柳皆精神。安得雨脚皷鳴榔。忽然置我於君傍。相對劇飮醉如泥。高歌細和歸來辭。</text>
<title>送李玉如省墓歸善山 五首</title>,<text>二月東風抵死吹。陌頭楊柳撚金絲。君今歸興濃於粥。我政思歸奈別何。月江新漲碧生鱗。鶯鵡洲前芳草春。丹荔黃蕉上冢後。知應野酌亂無廵。月波亭下子菟裘。來往風流未罷休。我憶琴湖歸不得。送君時復思悠悠。憶昔頻年嶺外行。樓㙜何處不詩成。衰遅已减南遊興。白髮渾頭髀肉生。吐鳳詞華倚馬才。錦囊收得幾篇來。明月杏花拚軟脚。讀君佳句醉傳杯。</text>
<title>詠木筆花  一名辛夷○二首</title>,<text>辛夷花發仲春初。箇㨾形模木筆如。我欲濡毫終不得。中書君亦不中書。落盡梅花不見花。辛夷第一吐芳華。幽人不奈看花興。手折花枝揷帽紗。</text>
<title>題𩣭馬圖</title>,<text>諸君衮衮上烏臺。共指乘𩣭御史來。物議紛紛當自惜。某忠某直某奸回。廿四臺官總俊良。一時峩豸振朝綱。憶曾長憲頻相見。氷雪精神鐵石膓。</text>
<title>陽城君李公挽詞</title>,<text>龍榜當年擢壯元。鑾坡高步藹高騫。文章一代能華國。經幄三朝獨荷恩。雅望玉堂眞學士。深盟鐵券舊封君。南宮九載功名事。恨不巖廊久策勳。天工應忌子文章。大數纔經六十霜。交道曾論知我鮑。言詩今失起予商。凄凉無復琴樽會。寂寞難追翰墨塲。莫說人間多少恨。玉樓天上記應忙。</text>
<title>三月三日成均館課試。大醉而歸。</title>,<text>辛夷花老杏花酣。政値淸明三月三。今日斯文眞勝會。不須載酒向城南。</text>
<title>閑園卽事</title>,<text>春政濃時花政開。小塘新漲碧於苔。半竿斜日闌干外。啼盡錦鳩燕又來。</text>
<title>黃判樞挽詞</title>,<text>家世翼成後。箕裘事業傳。九旬膺上壽。一品到崇聯。耆老儀刑在。康強福德全。餘香應未艾。八子揔才賢。</text>
<title>送韓參議以安胎使歸大丘。大丘。吾鄕也。以病未得郊別。吟成近體二首錄奉。兼簡林太守。</title>,<text>南望達城那箇邊。君今飛馹去翩翩。公山早釀胎宮瑞。琴浦新撑使客船。太守風流和靖後。水曹文雅退之前。百花開盡春如海。賓主交歡酒十千。老病多時憶故鄕。送君時復思茫茫。三間茅屋昔曾破。數頃石田今亦荒。猿鳥北山應悵望。鱸魚南國未全忘。秋風準擬好歸去。索共遨頭一詠觴。</text>
<title>暮春</title>,<text>昨夜方塘雨更肥。初來燕子故飛飛。東風吹盡杏花雪。淡淡斜陽春欲歸。</text>
<title>昨夜淸齋于政府。夢與君論梅花。覺而聞之。皷已三籌矣。夢髣髴作詩。惟記一句。足成一絶。讀之不覺失笑。仍成三絶。錄奉子固丈博笑。</title>,<text>山杏花紅滿意開。東風簾捲燕飛來。池塘綠滿無詩夢。夢與故人說討梅。憶昔訪君梅政開。梅花亦喜故人來。如今却被杏花笑。不說杏花惟說梅。梅花首出百花開。桃杏紛紛耀後來。梅杏不須論早晚。杏能自杏梅自梅。</text>
<title>春晚</title>,<text>細草池塘生意長。東風狼藉落花香。晴窓獨倚傷春去。一片閑情屬海棠。</text>
<title>題諸郞踏靑圖 三首</title>,<text>桃花癡小杏花憨。政値淸明三月三。想得踏靑行樂處。終山東畔鳳城南。蘭亭已遠曲江非。人物風流又一時。自有題詩如杜甫。可無落筆似羲之。如此良辰不可辜。歸來大醉倩人扶。勝遊亦是升平事。喜見諸君禊飮圖。</text>
<title>甞用趙學士孟頫所書赤壁賦。作絶句十六首。爲二短屛。刊于晉州。中間。或得或失。又重刊于原州，淸州，平壤，咸興者。頗有換句錯誤處。今幸得元本。錄於家藁。然亦一二可疑處。姑存之。</title>,<text>自倚天人盖世雄。旌旗千里蔽長空。不知終坐周郞困。寄與漁樵一笑中。蘭陵美酒斗十千。美人窈窕謌舞之。風流未盡客徘徊。烏鵲飛飛星斗稀。嫋嫋秋風水自波。扣舷唯有飮無何。飄然萬里江東興。獨倚蘭槳月下謌。烏江江口酒旗風。獨立蒼茫興不窮。一望荊吳千萬里。山光水色有無中。萬里淸江接上空。扁舟一葉駕長風。客子徘徊無盡興。洞簫聲在月明中。秋空白露月如波。客興其於獨酌何。山下長江流不盡。風吹漁棹一聲謌。世上消盈也是虗。江南風月不孤余。蒼蒼絶壁長天暮。泛泛蘭舟縱所如。蒼山斗絶枕江明。自喜漁樵寄此生。滄波萬頃孤舟月。天地中間無盡淸。山川相繆欝蒼蒼。渺渺余懷天一方。與客泛舟遊赤壁。蘭槳桂棹遡流光。山下滄江江上山。長風如縷月如盤。一杯且盡樽中酒。此地此興非人間。長風渺渺江月白。上下空明爲一色。扣舷聲在斗牛間。西風萬里孤舟客。我興南望終南山。洞壑窈窕而欝盤。幽人洗耳世相遺。則與麋鹿遊閒閒。有客有客臨淸流。自歌自舞而自酌。天地萬物於吾何。一尊酒盡山月白。擧酒問月月長在。泛舟中江江自流。人生於世渺蜉蝣。獨立一笑天地秋。秋風秋月秋江上。一杯一杯又一杯。蘇仙旣非少陵逝。今者不樂何爲哉。一生襟抱詩爲友。安得匏尊酒不空。盈虗相代物無盡。山自蒼蒼水自東。</text>
<title>送根上人還五臺山</title>,<text>吾聞五臺之上高穹隆。銀河倒蘸靑芙蓉。文殊住處天下知。瑤花琪樹紛葱蘢。名藍多少山東西。高僧絶粒多幽棲。昔聞上人居山中。高風邈邈難攀躋。問師何日出山中。浮雲柳絮本來空。隻眼江湖遊遍了。又來京華踏軟紅。軟紅塵土高百尺。公侯第宅多似織。師胡先訪四佳老。喜一得見眞面目。道骨稜稜秋山癯。雙瞳炯炯如紺珠。引之小坐供軟談。金篦刮膜開我愚。師幻技能又工詩。揮毫落紙騰蟠螭。靈澈已逝皎然非。無乃上人今得之。袖出花牋雪色軸。諸賢傑句盡珠玉。求我詩文復何用。老我文章轉麄俗。我無錦里驚人句。肯爲己公賦茅屋。我無昌黎放膽文。肯爲文暢序相別。廬嶽三笑倘可得。白蓮一社如復結。詩酒往還無休時。師爲遠公我靖節。師聞此語拜低頭。書以贈之記相憶。師又拂神還舊隱。石徑蒼苔滑復滑。五臺山中半間雲。五臺山下千江月。</text>
<title>題松竹契圖</title>,<text>梅兄竹友是知音。勁節貞姿一㨾深。說與諸君須托契。相期共保歲寒心。</text>
<title>題西原鄕閭契會圖</title>,<text>忠淸佳麗說西原。人物朱陳有別村。托契金蘭非細事。春秋讌會樂琴樽。</text>
<title>題𩣭馬圖</title>,<text>慷慨乘𩣭客。蜚騰一代賢。豸曾惟獨角。鶻亦不空拳。面似氷霜凜。膓如鐵石堅。紀綱當自振。名節要須全。</text>
<title>孫七休還自蘂城。戱贈。五首</title>,<text>兼銜曾帶金吾去。實職今爲判尹來。小妾懽迎開小酌。爲言春甕漲新醅。春欲去時君亦去。夏初來日子還來。何時軟脚梨花日。我甕葡萄亦綠醅。流光頭上堂堂去。故友樽前衮衮來。時政淸和花政好。杯心莫厭瀲金醅。餘閑準擬尋花去。大醉從敎步月來。莫說樽中酒將盡。漢江吾欲變春醅。東風吹盡南風至。三月闌時四月來。向日葵花開較晚。荼蘼花下試香醅。</text>
<title>送旭上人還俗離山</title>,<text>俗離山色翠千重。寺在烟霞第幾峯。何處雲深時跨鶴。幾回潭淨夜降龍。蛇喉尊者昔曾見。虎背禪師今又逢。何日飽參東院話。定敎深省發晨鍾。</text>
<title>四月八日。友人家。扶醉而歸。</title>,<text>佛祖生辰四八日。都人發願千百燈。明月梨花吾醉去。人間妄想夢何曾。</text>
<title>謝金都事寄綿魚</title>,<text>江魚肥膩號爲綿。却勝江南縮頸鯿。老病年來無可口。寄來不覺墮饞涎。</text>
<title>送海州房 玉精 判官</title>,<text>送君作宰向關西。爲向離亭惜解携。孤竹風聲依舊在。首陽蕨子使人迷。千村垂柳留鶯語。四月飛花襯馬蹄。去去好施盤錯手。歸來高步上雲梯。</text>
<title>因送客西郊。大醉而還。</title>,<text>花落無聲絮亂飛。西郊送客醉扶歸。白頭正坐紅塵惱。不但昨非今亦非。</text>
<title>送永安道申監司 四首</title>,<text>維嶽崧高世降申。箕裘勳業照麒麟。龍頭選又龍喉選。鳳沼春兼鳳閣春。揚歷諸曹公論在。廵宣兩道睿恩頻。早知經濟君家事。喬木三韓儘有臣。由來方伯選膺難。况是雄藩說永安。南國曾廵能布德。北州新撫更騰懽。鐵關有路連蒼海。玉塞無雲見白山。黜陟時還能節制。胡兒鷹眼膽生寒。曾謁文忠識白眉。蜚騰喜見際昌期。▣君出入宣勞日。愧我衰遅抱病時。萬里山河歸鎭定。一方民物屬詢咨。澄淸海嶺須臾事。姓字終敎草木知。東海周遭數十州。皇華行邁路悠悠。淸和正値看花節。送別那堪折柳愁。蓮幕折衝賢李使。龍津辭退老權侯。煩君相見如相問。道我相思已白頭。</text>
<title>題老松屛風 八首</title>,<text>龍身鶴幹高萬丈。磊落偃蹇志亦遠。莫言材大難爲用。由來大器成必晚。昨夜風雷暗林壑。二龍夭矯騰天衢。四海蒼生望霖雨。要使霈澤蘇羣枯。蒼官何事遇祖龍。當年一得大夫封。縱然枉被秦官累。堂堂志節千古同。圍大曾經大古溜。根蟠入地千百絡。我有長鑱白木柄。去矣欲斸苓與珀。䀚霄聳壑是本志。獨立山中歲月多。自信合抱有奇才。不遇匠石悲奈何。我今失笑蒼髯叟。已無夢到十八公。憑君要得長生訣。採花拾子顏如童。天下不患無欂櫨。所需欲得梁與棟。終然大材柱明堂。紛紛細木寧適用。君家素屛畫松樹。氷雪精神鐵石心。松似君耶君似松。相對半夜龍虎吟。</text>
<title>謝孫七休送酒債</title>,<text>梨花落盡柳花飛。四月淸和小雨霏。剩得酒債拚一醉。從今不必典春衣。靑草池塘燕燕飛。南薰吹雨乍霏霏。玉堂讎校渾無事。大醉淋漓半染衣。</text>
<title>卽事</title>,<text>白頭身世厭塵喧。過盡靑春獨掩門。燕子日長無客到。黃薔薇下戱兒孫。</text>
<title>池亭卽事</title>,<text>池面澄澄上下天。新荷出水矗靑錢。荼蘼落盡鶯聲老。簾捲南薰穩坐眠。</text>
<title>題𩣭馬契軸 二首</title>,<text>一時二十四臺官。氷雪容顏鐵石肝。爲報朝臣須早避。乘𩣭御史後身桓。諸君談笑氣如雷。呼鬼聲高動栢臺。自哂舊時老憲長。披圖不覺眼重揩。</text>
<title>關東行。送江原柳都事。兼簡成監司。</title>,<text>君不見稼亭李先生東遊記。又不見謹齋安大夫瓦注編。關東形勝天下少。風流往往皆儒仙。我今臥遊空白頭。送君情思何悠悠。鏡浦何處蘭舟月。白鷗有信寒松秋。竹西樓下水如苔。雲錦樓前荷滿開。四仙亭上丹書字。三日浦頭潮欲回。叢石岩嶤揷牛斗。金蘭有窟迷洞府。觀瀾水接永郞湖。春風綠漲葡萄酒。楓岳一萬二千峯。五臺山聳靑芙蓉。俯瞰東溟小於杯。咸池日出金盆紅。鳴沙白白白於雪。海棠開遍紅鬧熱。時有飛來鷓鴣啼。輈鉤磔格泥滑滑。是知關東勝關西。使華飛馹翻雙蹄。關東行關東行。關東雲物在在奇。樓臺何處無新題。方伯文雅推第一。亞使才名能甲乙。稼亭之記謹齋編。兩君得之誰最先。兩君手段本妙絶。上探霄漢下溟渤。滄海驪珠如可得。扶桑甕繭如可摘。歸來遺我資文章。五色黼黻舜衣裳。</text>
<title>端午書懷。寄金子固。</title>,<text>不見琴軒今數旬。况堪佳節阻同隣。孤吟滿酌見蒲酒。獨立傍門唯艾人。楊柳簾櫳鶯語老。芙蓉池館燕來頻。女娘纔罷鞦韆戱。濶袖裁成白苧新。</text>
<title>工郞讌會圖 四首</title>,<text>郞官自是應星躔。起部諸君総俊賢。萬里靑雲生脚底。何人先着祖生鞭。一時人物滿淸朝。遴選冬官望更高。自有詩傳杜工部。可無名繼何水曹。參議當年廿七春。判書重到兩毛新。請君讀我題名記。前後英雄復幾人。西風吹鴈咄書空。丹葉晴蒸晚照紅。樽前風流大平事。不知身在畫圖中。</text>
<title>卽席。別三陟韓太守。四首</title>,<text>關東人說勝關西。五馬行翻碧玉蹄。水遠山長白沙路。海棠開遍鷓鴣啼。一生喜識荊州面。知有才名出衆賢。想見習池行樂處。竹西樓下水如天。竹西八景憶曾題。頭白悠悠思轉迷。何日對君樓上坐。梨花月明聽鵑啼。客簡官閑一事無。訟庭靑草遍階除。有時莫惜相思字。江海年年足鯉魚。</text>
<title>錦江行。卽席。別公州金牧使。</title>,<text>錦江江上錦江樓。黃鶴一去今白鷗。聚遠樓前山似畫。按舞亭下江自流。錦江太守年年改。錦江雲物年年在。愷悌君子神所勞。太守太守當自愛。君不見三異政第一治。不在於他在守耳。重爲告曰在守耳。此語君能記。</text>
<title>送具僉樞往浴公州溫井</title>,<text>梨花如雪絮如綿。政是淸和四月天。湯井一遊當令節。渭城三唱惜離筵。熊江拖白眠鷗外。雞嶽攢靑過鵠邊。昔日使君今日客。樓臺雲物捴依然。公曾爲公牧驪泉靈異說無窮。歸興君今似粥濃。點瑟已追春暮撰。湯盤會見日新功。水煎不必資金鼎。波煖知應隱火龍。一雪沉痾都已盡。翛然兩腋欲生風。進退格柔城溫室憶曾遊。屈指如今卅四秋。地主慇懃頻問訊。鄕官珍重費潦溜。當年我是初遊宦。今日君爲舊牧州。想見一鄕勤送迓。往來如復亦風流。</text>
<title>題山水圖八疊</title>,<text>其一峯巒多少揷層霄。飛瀑懸空萬丈高。人語遙聞橋上下。竹聲如玉遞松潮。其二四山無數翠如堆。眼豁林亭罨畫開。何處歸帆初解纜。長風吹送晚船回。其三飛來驟雨暗平湖。老樹涵風亞欲低。隱映樓臺迷遠近。野船遙駐小溪西。其四數峯擎出玉芙蓉。樹樾陰陰影似龍。客子蹇驢山色外。半橋人立水聲中。其五長空如掃月如波。驢背高吟奈興何。有底回舟晚來急。棘籬茆棟是渠家。其六木老巖回樓閣風。南寺依俙北寺同。短艇歸來斜日暮。何人獨立晚山中。其七天上瓊樓萬玉妃。人間來舞學花飛。擁衾僵臥知何者。斷鴈聲中獨掩扉。其八凍雲如墨撥難開。六出飛飛巧剪裁。天地中間銀世界。琪林無數接瑤臺。</text>
<title>送炯上人遊香山</title>,<text>妙香山色欝嵯峩。遊訪師今不憚賖。萬里行雲隨杖錫。一天飛雨濕袈裟。開都平壤轉頭見。浿水薩江彈指過。桑下已無三宿戀。祗林何處不爲家。</text>
<title>寄詩根上人。借三色葵花。</title>,<text>無數葵花寺院中。能殷能白又能紅。我今酷愛師休怪。向日丹忱似我同。</text>
<title>流頭日。書懷寄子固。</title>,<text>百年曾瞥眼。今日又流頭。身世還多病。功名愧未休。荷花明似拭。竹色爽於秋。隱几無來客。高吟賦四愁。</text>
<title>又用前韻。四首</title>,<text>十年長病肺。一月不梳頭。携卷慵還睡。銜杯醉則休。荷風消酷暑。桐雨送高秋。地僻無輪鞅。幽懷只自愁。山僧靑我眼。雪已白吾頭。晚節三宜去。殘生四可休。芭蕉今夜雨。松桂故園秋。軒冕皆身外。悠悠莫謾愁。萬事刮龜背。一身藏鼈頭。風塵何草草。名宦且休休。古屋三更雨。踈簾六月秋。孤燈扶病坐。呼酒瀉新愁。藤牀臥伸脚。竹帽坐蘢頭。拙計生何補。狂言死乃休。百年空度日。雙鬂已驚秋。悵望田園阻。江山惹起愁。</text>
<title>謝允上人寄靑鞋</title>,<text>烏靴雙脚踏塵黃。兩鬂居然已雪霜。一緉靑鞋能起我。尋僧何日到山房。</text>
<title>賀孫七休拜兵曹判書</title>,<text>司馬威靈動六卿。多君今日更蜚英。筆曾獨掃三千陣。胷已能呑十萬兵。西嶺於菟應殪死。北方戎虜也擒生。憶曾承乏無長策。干舞惟知佐太平。</text>
<title>巧夕。次福慶韻。二首</title>,<text>烏鵲橋邊月似波。星官會合思如何。年年乞盡人間巧。有底吾今拙轉多。耿耿銀河欲曙波。離懷衮衮奈愁何。一年一度寧嫌少。猶勝人間遠別多。</text>
<title>中元日有吟。寄子固。二首</title>,<text>一年又是中元節。苒苒浮生奈老何。赤壁幾番經壬戌。更無人似老東坡。池館朝來小雨過。碧梧陰靜挾秋多。盂蘭供佛非吾事。穩酌香醪對小娥。</text>
<title>子固見和。復次。四首</title>,<text>壬午秋七月旣望。邀金子固，蔡子休，楊質夫。出遊僕廣津村墅。泛舟中流。飮酒樂甚。時廣陵謌姬二人來佐歡。計今二十三年矣。子固用此事寄詩。予亦以此答之。四首。廣津新漲鴨頭波。萬頃蒼茫縱葦何。况値壬秋七月望。寧知我輩後身坡。鼎鼎流光瞥眼過。衰髯如雪鑷還多。廣陵人物渾如舊。無計能挑兩小娥。江山如畫月如波。往事風流奈老何。昨夜分明廣津夢。白鷗洲外黃犢坡。交遊漸冷少經過。老病情懷覺倍多。百歲悠悠儘如此。殘年誰復怨羲娥。</text>
<title>用前韻。復寄海州房判官斯文。</title>,<text>年年送客出城西。三疊陽關酒幾携。別恨離愁▣悵惘。宦情覊思▣▣▣。▣▣▣▣▣▣▣。▣▣▣▣碧玉蹄。聞說海陽多勝地。臥遊無計▣▣▣。</text>
<title>病中詠荷花。錄奉子固。</title>,<text>相對芙蓉仔細看。也宜北面百花班。盧郞麤俗無情思。錯比人間小牧丹。性爲君子自天眞。獨立淸高不受塵。相對無言似相識。人似花耶花似人。亭亭亭上日相從。人物風流伯仲中。我亦愛蓮曾有說。前身無奈我濂翁。君沼當年亦種蓮。花開百丈藕如船。莫嫌才大難爲用。會使沉痾萬姓痊。</text>
<title>延城府院君樗軒李公 石亨 挽</title>,<text>一代三韓傑。一年三榜魁。功名判樞府。勳業上雲㙜。忽此文星墜。其於梁木摧。陪從四十載。執紼不堪哀。</text>
<title>秋雨</title>,<text>秋雨蕭蕭篁竹林。客懷寥寂伴蛩唫。未成王燦登樓賦。一片斜陽萬里心。</text>
<title>廣陵村墅 拗體</title>,<text>家在廣陵江水湄。黃茅簷外紅槿籬。王維早歲輞川畫。杜甫殘年夔府詩。白髮悠悠不長往。靑山默默無盡思。急流勇退已辜負。廣受乞骸當有時。</text>
<title>落葉</title>,<text>風吹木葉亂飄零。撲砌敲䆫似有情。莫說秋聲無處著。夜深無物不秋聲。</text>
<title>詩酒</title>,<text>自笑平生任性眞。顚詩癖酒兩毛新。莫嫌詩酒顚仍癖。無酒無詩易老人。</text>
<title>江湖</title>,<text>江湖萬里又淸秋。閉閤高吟只臥遊。醉憶東陵燒筍脯。夢尋南浦泛蘭舟。閑情寂寂三間屋。豪氣堂堂百尺樓。白首至今迷出處。會當歸去狎沙鷗。</text>
<title>夜詠</title>,<text>年來多病倍淸癯。坐對靑燈隻影孤。松院寒聲風颯爽。竹䆫踈影月糢糊。閑揮短柄龍髯麈。爲炷奇香鵲尾爐。擺落無窮身外事。有時不語學僧趺。</text>
<title>聞蟬</title>,<text>數尺踈簾寂寞垂。枕書終日起眠遅。蟬聲斷續來無數。啼在高槐第幾枝。</text>
<title>蓮亭</title>,<text>水亭終日獨徘徊。點檢荷花開未開。睡鴨閑閑如我意。翠禽多事亦飛來。</text>
<title>感寓</title>,<text>白髮紅塵歲月飛。故園情思謾依依。一區寂寞子雲老。三徑荒蕪陶令歸。早識才名隨日减。更知身事與心違。世間自有忘憂物。莫向樽前說是非。</text>
<title>卽事</title>,<text>梧桐院落靜沉沉。策杖時廵碧沼潯。日暮小童初罷釣。蜻蜓飛上藕花心。</text>
<title>詩成</title>,<text>詩成不必巧安排。得處深知蔗境佳。隨意詩成今萬首。只慙俚語半詼諧。</text>
<title>芙蓉池</title>,<text>芙蓉池畔竹如雲。香色皆奇絶點氛。淨友此君吾所愛。相看終日挹淸芬。</text>
<title>寓懷</title>,<text>浮世虛名未卽拋。白頭長被故人嘲。無心投轄能留客。有興歸田請息交。碁譜喜從閑裏著。藥方時向病中抄。獨吟終日門長掩。不許時時俗客敲。</text>
<title>再用前韻</title>,<text>老去詩書漸欲拋。安能瑣屑事吟嘲。喜聞管鮑死知己。不省山嵇生絶交。畢老霜黃螯可斫。杜陵雲白飯堪抄。問奇載酒無人到。時有閑僧剝啄敲。</text>
<title>三用前韻</title>,<text>韶華如此等閑拋。不學揚雄作解嘲。白髮已迷三徑夢。靑燈時話十年交。嘉蔬爲倩隣家摘。香稻還憑野老抄。驢背吟詩慙賈島。如何迷得字推敲。</text>
<title>書窩</title>,<text>池上書窩小似舟。靑菰紅蓼是汀洲。等閑又被荷花笑。無酒無詩又到秋。</text>
<title>李直講同年來訪</title>,<text>君訪茅廬我挽留。論談一一憶前遊。擧杯相目更相笑。幾箇同年能白頭。</text>
<title>對月</title>,<text>東峯月出灎金波。影入梧桐半在荷。靜夜深深人不到。捲簾無語奈愁何。</text>
<title>閑齋</title>,<text>閑齋新掃淨。秋氣愜淸幽。竹色晴逾好。荷香晚更稠。詩傳工部興。賦憶仲宣樓。身外無餘事。高吟得自由。</text>
<title>獨立</title>,<text>獨立黃昏晚。新涼滿意生。螢飛分暮色。蛩語助秋聲。步月仍成趣。思鄕易惱情。何方增老健。衮衮樂餘生。</text>
<title>兀坐</title>,<text>兀坐尋常擁鼻吟。花能翳眼雪渾簪。意行自有尖頭筆。音斷曾無焦尾琴。鼎鼎悲懽千古事。堂堂時序百年心。秋風吹斷相思夢。門掩誰家急暮砧。</text>
<title>夜詠</title>,<text>薰香燒盡古銅爐。照壁殘燈乍有無。斗覺客懷淸似水。坐看涼月轉踈梧。</text>
<title>閑題</title>,<text>當頭世事緫茫然。小醉多時慣作眠。妄說壺公能縮地。可憐杞國謾憂天。機關病後都消盡。膏火人間亦苦煎。已信此心無物我。誰知一味卽癯禪。</text>
<title>用前韻</title>,<text>俯仰乾坤理自然。羲皇身世北䆫眠。蚊肩負岳無多地。蝸角爭邦自一天。四大由來都是假。七情從此不相煎。坐趺終日吾先笑。無乃前身杜撰禪。</text>
<title>夢村田舍梧亭 二首</title>,<text>瀟洒梧亭上。登臨眺望通。長江橫一抹。列岫露千重。葉密能遮日。枝踈不礙風。田園有眞趣。野老喜相逢。乾坤雙鶴髮。天地一蝸廬。玉粒間黃黍。銀蓴兼白魚。新香浮甕釀。嘉味入盤蔬。丘壑隔城市。高吟亦自然。</text>
<title>自夢村。將如諸富墅。途中有作。</title>,<text>秋光濃淡雨新晴。閑跨驢兒緩緩行。野路盤回山窈窕。村田高下水縱橫。鋤禾處處人相語。舂麥家家杵有聲。回望廣津靑似染。風帆一幅夕陽明。</text>
<title>諸富村墅 三首</title>,<text>松菊餘荒徑。茅茨是故園。候門憐稚子。入室喜深樽。密樹鳴簷角。淸泉漱石根。江山頗幽僻。亦可避塵喧。北臨廣津渡。南對日長城。丘壑情偏適。江山眼更明。三間屋雖小。二頃田可耕。乞骨寧無日。優游送此生。栗里來何晚。盤中今始遊。採山仍釣水。尋壑復經丘。猿鶴已騰笑。雲泉能解留。有時心語口。何不早歸休。</text>
<title>三田渡箭郊途中</title>,<text>江水澄澄潑眼明。箭郊如掌望中平。半竿落日蹇驢影。萬里長空孤鴈聲。蘭芷已香秋漸老。溪山如畫雨新晴。南來北去成何事。辜負平生白鳥盟。</text>
<title>諸子弟來迓箭溪。醉歸。</title>,<text>諸君來迓箭溪潯。次第行觴滿意斟。忽有小風吹雨過。醉騎羸馬晚駸駸。</text>
<title>賀李承旨拜吏曹參判 三首</title>,<text>銀臺學士亞天官。高步蜚騰孰可攀。天眷已隆人望重。鐵城佳氣藹門闌。兩榜題名五十年。當時君乃未生前。君今老大官尤盛。白髮如予益可憐。捴管威名吏部賢。一身文武更雙全。如予老病將何用。長愧封君費俸錢。</text>
<title>曉吟</title>,<text>老屋凄涼徹底淸。挑燈危坐已殘更。空階一夜蕭蕭雨。滴碎古今無限情。</text>
<title>送金山權太守 三首</title>,<text>好去金山守。新承玉殿恩。雙旌聯皁盖。五馬綴朱轓。公論曾推重。高才可剪繁。絃歌將六載。聲譽藹孤騫。慷慨無前輩。公廉有此賢。政應如製錦。治要似烹鮮。鳧送王喬舃。琴鳴宓子絃。徵黃知有詔。臺閣更周旋。使君才第一。古郡美無雙。山色連星嶽。溪流八月江。民宜勤撫字。俗可化淳庬。會作循良傳。何人筆似杠。</text>
<title>晚吟</title>,<text>秋早梧桐剗地陰。嫩涼透入藕花心。閉門寂寂黃昏雨。坐數寒鴉返故林。</text>
<title>頭顱</title>,<text>一生如許舊頭顱。癖酒顚詩老更麄。已約高僧尋白社。將携佳客訪黃壚。將身無地巢蚊睫。有手曾驚捋虎鬚。酷愛梅仙林處士。移家將欲近西湖。</text>
<title>夢遊鷄林。訪崔學士致遠。二首</title>,<text>孤雲學士是詩仙。千載高名萬口傳。昨夜分明夢相見。鷄林林畔月城邊。憶曾登眺海雲臺。欲喚孤雲一笑開。聞說已乘靑鶴去。洞門深鎖不歸來。</text>
<title>秋日賞蓮</title>,<text>深秋簾幙雨頻來。無數荷花續續開。獨倚烏床賞終日。佳兒時復勸深杯。</text>
<title>憶村家</title>,<text>蓴老鱸肥一半秋。歸心湖海水同流。籃輿鳴軋欲歸去。家在廣津津上頭。</text>
<title>寄吳居士 三首</title>,<text>長老康強壽八旬。閉門三紀養精神。里閭耆舊消磨盡。白髮相從有幾人。病中身世又新秋。攬鏡吾今白了頭。咫尺相思同萬里。對林何日說淸愁。杏亭高處絶纖埃。不許敲門俗客來。若喚東隣四佳老。從容談笑可深杯。</text>
<title>地僻</title>,<text>地僻如丘壑。官閑似退休。山容呈舊態。竹色挾新秋。對客時捫蝨。忘機欲狎鷗。功名聊復耳。身世亦悠悠。</text>
<title>卽席。別鍾城洪判官。二首</title>,<text>秋風策策葉辭柯。南浦傷心又綠波。三疊高謌一杯酒。人生遠別白頭何。達城山下是吾鄕。鄕有君家具慶堂。我欲爲君傳信字。信書聊可慰愁膓。</text>
<title>與李廣原 克墩 圍棋。李大敗。不復枝梧。李參判 瓊仝，金留守 自貞。旁觀大笑。詩以戱之。</title>,<text>相逢昨日對圍棋。金李旁觀一笑時。我手雄豪如鶻擊。君才劣弱復狐疑。蚊肩負嶽終難得。螗臂當輪不可支。七縱七擒眞我事。知君早已竪降旗。</text>
<title>睡覺</title>,<text>竹瘦荷殘庭滿苔。幽齋終日斷人來。午䆫睡覺思煩渴。一椀香茶敵酒杯。</text>
<title>絶句 二首</title>,<text>籬落西風落業多。鷄冠無數晚開花。閑門久雨靑苔滑。時有閑禽下白沙。幽懷牢落不宜秋。雨滴梧桐惹起愁。獨坐尋詩尋不得。晚風吹鴈過南樓。</text>
<title>次逍遙亭見寄詩韻</title>,<text>秋風摵摵動金商。時復思兄更斷膓。頭白幾年傷遠別。眼明何日其淸觴。愁城眞與羅山聳。歸興還同洛水長。北樹東雲頻入夢。夜深無語坐繩床。又朝市林泉參隔商。人間無處不羊膓。早年乞退辭簪紱。多日偸閑對酒觴。松徑槿籬田舍靜。竹溪花塢野情長。開都賢主頻相訪。那問元龍上下床。又讀君詩律中宮商。出處閑忙已了膓。謝老一生愛丘壑。陶君千載稱酒觴。掩門獨坐靑山近。揮麈高談白日長。斗室蕭然無俗物。藥爐茶鼎共琴床。又言詩今有起予商。知子從前錦繡膓。杜曲風情時泛艇。蘭亭行樂或流觴。尋花問柳閑相適。臨水登山趣政長。且識幽居長物在。牙籤萬軸滿書床。又渺渺長天轉素商。紛紛景物攪詩膓。黃粱初熟宜炊飯。綠酒新蒭更擧觴。喜見蒸鷄金佛膩。更憐鱠鯽玉絲長。夜深斗覺饒秋興。風滿踈簾月滿床。又我生於世轉參商。老去功名亦冷膓。遣興尋常詩滿稾。寬懷憑仗酒盈觴。靑山入夢千重翠。白髮緣愁萬丈長。帳望田園歸不得。髀間生肉膝穿床。</text>
<title>客去醉睡</title>,<text>客來何晚去何忙。小坐談懷侑一觴。醉倚短屛呼不醒。竹風吹送雨聲涼。</text>
<title>夢百花潭</title>,<text>夢尋杜甫百花潭。覺後猶知雅興酣。不似去年鄕國去。白鷗春水滿江南。</text>
<title>聞鴈</title>,<text>風高霜葉下。月白明星燦。南北相思心。不堪聞一鴈。</text>
<title>秋夜思</title>,<text>秋雨淒淒響踈葦。西風淅瀝打䆫紙。孤缸耿耿坐不眠。半被生涼淸似水。時聞寒蛩不停語。鴈度長空向何處。我思美人天之涯。碧雲千里敻以阻。夜如何其夜未央。夢魂中斷歸路長。秋夜思可奈何。相思脉脉空斷膓。</text>
<title>鳳翔花</title>,<text>花開無數映雕闌。五色分明翥鳳鸞。帶露秋香尤可愛。折來閑揷膽甁看。</text>
<title>蓼花</title>,<text>蓼花淸瘦向秋開。玉露金風巧剪裁。池院吾家似洲渚。恨無漁艇拂花來。</text>
<title>蘆花</title>,<text>雨入寒塘動碧漣。蘆花開盡白於綿。我園從此多奇絶。一片江南在眼前。</text>
<title>流光</title>,<text>流光如駟隙。拙計是鳩巢。瓦甕餘醇酒。磁盤具菜殽。書從隣客借。門許野僧敲。欲絶人間世。無心作解嘲。</text>
<title>悵望</title>,<text>悵望田園阻。思歸歲月多。盤桓曾有逕。安樂可無窩。身世垂頭鶴。功名畫足蛇。分明昨夜夢。烟雨滿漁蓑。</text>
<title>聖上憐臣衰病。日賜內廚𧿶酪一器。榮幸無比。拜祝冞切。吟成一首。</title>,<text>謬承天寵極。日食內廚酥。玉潔光尤瑩。霜凝味更腴。至恩深雨露。霈澤浹肌膚。粉糜思難報。尋常萬壽呼。</text>
<title>悲秋</title>,<text>西風憀慄動高秋。落日蒼茫獨倚樓。蘭芷紛紜芳渚恨。芙蓉零落晚江愁。碧空渺渺雲傳鴈。黃葦蕭蕭水繞鷗。搖落不堪騷客思。擬從宋玉賦離憂。</text>
<title>挽全義君李 德良</title>,<text>千載風雲際聖明。早年揚歷更蜚英。籌邊策妙推良將。經國才高到列卿。忽此已辰催歲月。當時帶礪載勳盟。秋風一霎紅旌颺。老淚難禁薤露聲。</text>
<title>對蓮塘</title>,<text>雨後方塘漲綠䤃。荷盤多少翠如堆。閑䆫獨坐渾無事。細數晚花開未開。</text>
<title>晝坐</title>,<text>湘箔踈踈水氣涼。井梧一葉下書床。黃庭寫罷燒香坐。閑興無如睡味長。</text>
<title>思歸</title>,<text>秋日思歸苦未能。低頭長作在家僧。南江新漲澄如酒。何處鱸魚不下罾。</text>
<title>秋懷</title>,<text>流光冉冉不曾留。烏帽西風怯白頭。出處由來難自斷。閑忙自古不相謀。陶潛歸去欣瞻宇。杜甫行藏獨倚樓。我亦歸田曾有賦。欲將身世老扁舟。</text>
<title>秋晴</title>,<text>積雨慵欹枕。新晴快捲簾。乾坤雙白鬢。身世一靑衫。雅興詩將就。微涼酒可拈。坐看山月上。古鏡出塵函。</text>
<title>卜居</title>,<text>卜居曾遠市。多病愛幽栖。晚果紅初墮。新蔬碧更齊。親朋時隔絶。稚子日提携。十載功名事。殘年意轉迷。</text>
<title>投閑</title>,<text>深得投閑趣。都無用世心。欲辭虞令幘。曾破戴逵琴。歲月飛雙轂。田園隔幾岑。悠悠空白首。天地少知音。</text>
<title>古劒歌 八月初五日夜夢。內賜古劒。有是作。</title>,<text>夜夢玉殿頒古劒。龍泉三尺明可鑑。鋒稜瑩拭鷿鵜膏。紋藻細吐芙蓉艶。明璫爲飾玉爲匣。星芒錯落電閃爍。水剪鯨鯢陸犀象。百怪盡懾魑魅泣。如此至寶古無多。爲倩神物煩撝呵。我腰時有蛟龍吼。會見虹光射牛斗。</text>
<title>夜唫</title>,<text>西風短髮白鬅鬙。獨坐挑殘一盞燈。羸馬齕蒭聲斷續。家僮熟睡喚無應。</text>
<title>秋日</title>,<text>王粲思鄕易感秋。山陽聞笛轉多愁。碧天如水鳥飛盡。淡淡斜陽不下樓。</text>
<title>卽事</title>,<text>荷滿池塘竹滿蹊。刺桐枝上翠禽啼。由來騷客多秋思。紅葉題詩意轉迷。</text>
<title>酌酒戱題</title>,<text>休敎膏火日相煎。自可銜杯樂聖賢。早識杜康天下士。皆言賀老酒中仙。穩斟不惜花前飮。劇醉何妨甕底眠。獨酌我今還獨笑。一中風味是家傳。</text>
<title>述懷</title>,<text>烏帽何曾稱白鬚。時時對鏡獨盧胡。隨身自有雙芒屨。遣興唯餘一瓦壺。醉嚼佳瓜甜似蜜。閑烹晚筍潤於酥。殘年歸去眞長策。且問何時乞鑑湖。</text>
<title>晚吟 六言</title>,<text>綠荷千朶萬朶。白雨一點二點。夕陽影在簾櫳。小風涼生枕簟。</text>
<title>用前韻。錄奉鄭吏郞。錫堅○三首</title>,<text>明時選用公道開。選部郞官况俊才。人物提衡曾有手。聲名一日動如䨓。醞藉容儀有脚春。蜚英昭代姓名新。山公已遠昌黎逝。吏部才華不乏人。雲斤月斧斲心肝。題品人才在筆端。銓軸元非廣文冷。如何依舊客氊寒。</text>
<title>再用前韻 三首</title>,<text>桃李門前幾度開。當時座主愧非才。斯文骨肉恩情重。邂逅高談劇轉雷。星郞磊落滿腔春。身上恩袍翡翠新。日草宣麻香滿袖。更將佳句動驚人。當年烏府鐵爲肝。藉藉聲名說雜端。今日天曹有藻鑑。澄淸如水近人寒。</text>
<title>三用前韻 三首</title>,<text>脚底靑雲萬里開。送君飛步倚長才。如予老物將何用。曾愧黃鍾間瓦雷。槐院陪從過十春。相逢愧我鬢絲新。悠悠身世知音少。屈指交遊有幾人。直把靑銅照膽肝。時看黃色起眉端。與君交道皮毛少。珍重深盟不可寒。</text>
<title>四用前韻 三首</title>,<text>懷抱何時得好開。詩狂如我是麄才。鄭虔家世兼三絶。才調龍門變化雷。碌碌功名五十春。一身多病二毛新。有田不去何顏面。出處依違愧古人。些小塵寰一鼠肝。浮雲變態亦多端。至交自古淡於水。終始相期保歲寒。</text>
<title>五用前韻</title>,<text>晚節荷花自在開。獨吟終日窘詩才。居然自酌三杯後。高枕閑眠鼻送雷。嶺南行樂憶前春。花柳芳菲觸處新。醉後不知雙鬢雪。烏帽欲整倩佳人。世事當頭欲吐肝。白頭長愧點朝端。分明昨夜江湖夢。百頃蒼波鏡面寒。</text>
<title>晚吟</title>,<text>滿園猶晚色。捲箔更秋風。留客先炊黍。呼兒爲剪菘。林深還宿鳥。天濶落飛鴻。濁酒汝誰造。消愁最有功。</text>
<title>用前韻</title>,<text>千家豆花雨。一院桐葉風。美酒孔羣秫。香羹周顗菘。南䆫看倦鳥。北塞問哀鴻。荏苒催時序。蒼茫造化功。</text>
<title>寓懷</title>,<text>紛紛世事日侵尋。惆悵無人悟昨今。曲堗徙薪眞上策。守株待兎是何心。一生自苦憐操瑟。千載高懷想破琴。老病迷途吾已甚。白頭長愧未投簪。</text>
<title>白鬢</title>,<text>曉攬靑銅鏡。皤皤雙鬢白。逝水不復返。白鬢無由黑。我有一斗酒。聊復慰愁膓。不見少年子。纍纍葬比邙。</text>
<title>秋日卽事</title>,<text>秋容濃淡坐開䆫。舊恨新愁未易降。細聽隔枝鸎囀百。閑看掠水燕飛雙。花開菡萏霏紅霧。酒潑葡萄漲綠江。把筆題詩時遣興。江湖歸夢繞漁艭。</text>
<title>中秋十四夜。翫月。</title>,<text>二七今宵月。氷輪滿九分。乾坤淸似水。河漢澹無雲。露浥荷盤淨。風吹桂子芬。賞今將午夜。時復酒微醺。</text>
<title>中秋十五夜。詠月。二首</title>,<text>端正中秋月。明光此夜多。初看開玉鑑。漸覺灎金波。皎潔渾淸氣。晶英絶點瑕。羞將雙白髮。獨坐對嫦娥。本無梯雲術。何曾取月來。好從今夜賞。更擧故人杯。庾子登樓興。歐陽作序才。良宵眞可惜。佳節隔年回。</text>
<title>書懷</title>,<text>百年世事謾悠悠。未盖棺前未罷休。曲逆長貧曾不愧。陶朱速富本非求。拙謀無計營三窟。高興終當老一丘。自信此心無物我。渺然終日泛虛舟。</text>
<title>用前韻</title>,<text>晚節功名轉謬悠。欲將身世早歸休。一間破屋今猶在。十頃荒田亦易求。自可探花仍問柳。不妨尋壑復經丘。忘機漸覺鷗盟熟。載酒携琴日泛舟。</text>
<title>兩兒</title>,<text>大兒踉蹡捉蝴蝶。小兒啼號覓梨栗。阿姆提携諭兩兒。團餠如掌復如明。斯須兩兒上堂笑。獨坐老翁頭似雪。</text>
<title>送李敎授 晟 之任公州 四首</title>,<text>我愛李夫子。才名出衆賢。斯文選尤妙。吾道敎爲先。絳帳開師席。靑衿列講筵。也應函丈下。歸弟近三千。廣文又之任。依舊客氊寒。日色連槐市。風聲想杏壇。自能宣聖化。莫說誤儒冠。從此聲名重。蜚騰拜大官。議論超先輩。矩規範後生。英才宜樂育。學校要修明。鼓篋多涵養。橫經已作成。他時長國學。亦不愧陽城。公是人才藪。君今訓迪精。𨀉看龍虎榜。相繼鳳凰鳴。鷄嶽千重翠。熊江一帶明。可憐歌舞地。勤苦讀書聲。</text>
<title>村奴餉新粒</title>,<text>長腰新米白於霜。爛熳炊來齒頰香。粒粒農奴辛苦力。愧予先汝得饞嘗。</text>
<title>村奴餉新栗</title>,<text>栗子秋深顆顆香。剝來肥軟味尤長。兒孫爭覓還相笑。爐火燒黃滿意嘗。</text>
<title>憶福慶</title>,<text>邇來數日暫分離。一日相思十二時。昨夢分明見汝面。曉䆫看月倍相思。三間茅屋四山深。憐汝居廬戀母心。珍重起居當自愛。乃翁頭白病侵尋。</text>
<title>題黃正 允亨 春川明農亭詩卷。用成觀察 俔 韻。六首</title>,<text>三面鼇岑夾兩湖。捲簾蒼翠滴盤盂。桑麻杜曲少陵宅。山水輞川摩詰圖。千柄香蕖紅細細。八竿脩竹碧敷敷。問君閑退知何日。深荷當年睿睠紆。遭遇蜚英被寵靈。斯文藉甚姓名馨。才華擅世來祥鳳。人物當朝覩景星。雅興已追陶令醉。狂言不學次公醒。昭江一帶靑如染。歸去風流有草亭。又別墅君今擬鑑湖。葡萄美酒灧金盂。一區雲物神仙界。滿眼溪山水墨圖。有約田園多日興。無私花柳亦春敷。慙予白首不歸去。愁緖年來百段紆。人傑由來是地靈。春川種德久芳馨。早聞擢第鳴昭代。曾見爲郞應列星。南郡憂勞何暇醉。西都佳麗不宜醒。夏山謌舞雙娥句。想得分携泣別亭。又不必蛾眉泛五湖。倚樓明月爛銀盂。君思衡宇饒淸趣。我墮塵寰惜壯圖。萬事一生多齟齬。四時百物自紛敷。何人明哲知機早。世路羊膓幾曲紆。此生長愧草堂靈。陋室曾銘有德馨。多病一身何草草。扶衰雙鬢轉星星。幾思杜老江頭醉。每笑屈平澤畔醒。何日與君同乞骨。携琴載酒會江亭。</text>
<title>秋望</title>,<text>望盡江皐八月天。荻花風送釣魚船。紅塵白首慵騎馬。惆悵思歸又一年。</text>
<title>感時</title>,<text>百物榮枯在眼中。芙蓉開謝自秋風。天工造物憑誰問。看取人間白髮公。</text>
<title>漁郞</title>,<text>策策西風紅葉飛。碧波靑嶂繞苔磯。漁郞不管秋深淺。落日孤舟緩棹歸。</text>
<title>讀赤壁賦</title>,<text>誰識堂堂盖世雄。掀天鼓角下江東。九原不起周公瑾。賴有蘇仙作賦工。</text>
<title>讀歸去辭</title>,<text>肯把長腰折督郵。特書甲子晉春秋。平生出處將誰友。不是留侯是武侯。</text>
<title>讀草堂詩</title>,<text>百花潭北碧鷄坊。萬首新詩一草堂。伯仲風騷渾細事。平生忠義熱中膓。</text>
<title>閑園</title>,<text>誰識吾家獨樂園。尋常自擬浣花村。梅兄自昔知音在。竹弟從前托契存。多日從容惟翰墨。有時談笑只壺樽。逍遙亦可終殘歲。得失榮枯不必論。</text>
<title>自顧</title>,<text>自顧才無用。於時老不堪。聞鷄時起舞。捫虱或高談。五柳陶潛宅。百花杜甫潭。風流同晚節。衰病愧朝簪。</text>
<title>秋晴</title>,<text>深秋剛厭雨紛紛。快意新晴坐負暄。枸杞子成紅閃閃。芭蕉葉大翠翻翻。花前小鴨眠初穩。枝上流鸎語正繁。薄暮蓮塘移坐席。待看明月聳金盆。</text>
<title>寄福慶 二首</title>,<text>杜甫示兒曾有句。退之念子又留詩。兩賢豈是無情者。老我如今多所思。已喜攤書吟玉案。免敎誤字改金根。養兒不敎父之罪。望汝成人志已勤。</text>
<title>野老送蟹。喜作。</title>,<text>玉螯金甲內黃侯。風味江湖第一流。可惜無膓空郭索。不辭五鼎近糟丘。</text>
<title>琴軒金子固家醉歸。明日題寄。</title>,<text>玉露漙漙金風緊。芙蓉已老蒹葭冷。陰陰簾幙淸晝長。轆轤宛轉響桐井。高人坐撫一張琴。峨洋眞趣深復深。世間不復生期牙。眼高四海無知音。閑寫黃庭一兩章。花牋象管仍龍香。銀鉤鐵畫珊瑚柯。鸞翔鳳翥蛟龍僵。時看甕頭初潑醅。折簡招邀里社來。朱絲綠綺張錦筵。葡萄斂灧黃金杯。雙娥二八翡翠裙。艶詞淸唱能遏雲。歌罷玉纖彈瑤琴。一絃一柱更淸新。爲倩佳妓頻勸酒。鯨呑虹飮不停手。馱醉歸來滿街笑。風流四佳今白首。風流四佳今白首。</text>
<title>送永川崔使君 潤身</title>,<text>家聲已繼崔秋浦。邑宰眞同柳永州。人物古今誰伯仲。送君時復思悠悠。大抵撫民如種樹。須知爲政似治繩。政當勿擾民當愛。捨此他求不可能。二水前頭明遠樓。江山佳麗憶曾遊。至今題記題詩在。縱使重遊奈白頭。數頃荒田一草廬。姪兒生理甚全踈。使君仁政深於海。謌袴歌中樂自如。</text>
<title>謝籍田金判官餉松蕈</title>,<text>秋雨松山落葉深。蕈花蒸出玉森森。香酣肥軟多滋味。珍重先生餉我心。</text>
<title>松蕈餉金子固</title>,<text>松蕈尖新玉數莖。香宜炰炙軟宜羹。贈君爲獻高堂上。聊表區區一寸誠。</text>
<title>晝眠</title>,<text>攤飯移時坐。居然到黑甜。案頭惟硯匣。架上只書籤。落日斜穿樹。微風自捲簾。鵲聲初睡覺。無筆夢江淹。</text>
<title>寄金子固甕浦別墅 二首</title>,<text>尺五城南漢水頭。君今歸去卜菟裘。芙蓉峯下石橋路。鸚鵡洲前芳草秋。盡日夷猶召黃鶴。幾年浩蕩盟白鷗。有時作賦登樓興。豪氣元龍浩不收。深愧濠梁負好期。籃輿更欲欵巖扉。芹羹鯽鱠將軍宅。桐葉石欄杜老詩。許我他時同結社。對君終日澹忘機。功名自笑依違久。松菊歸休有四宜。</text>
<title>閑人</title>,<text>早年揚歷際昌辰。五入黃扉白髮新。晚節優游惟筆硯。儘敎人喚作閑人。</text>
<title>秋思</title>,<text>旅鴈南飛萬里秋。西風吹老木緜裘。仲宣作賦還家夢。閑倚高樓自在愁。</text>
<title>再用前韻</title>,<text>滿目江山剗地秋。酒壚何處典狐裘。轉頭歲月消磨易。莫對靑樽謾與愁。</text>
<title>三用前韻</title>,<text>雙鬢蕭蕭又一秋。舊腰新瘦不勝裘。芙蓉零落梧桐老。坐對靑山宛轉愁。</text>
<title>四用前韻</title>,<text>雲物淒涼斷送秋。坐來時復攬衣裘。蛩吟蟬噪頻添恨。桐雨蘆風緫是愁。</text>
<title>題騘馬契軸 三首</title>,<text>烏臺諸彥鐵爲肝。鶚立朝端戴獬冠。共避乘騘桓御史。霜威澟澟照人寒。法星昨夜照霜臺。卄四郞官遴選來。一曲霜臺誰解聽。高謌起舞醉扶回。再長蘭臺憶去年。臺監一一緫名賢。後來豪傑皆如此。綃幅傳神更宛然。</text>
<title>用前韻寄子固</title>,<text>宦遊容易白吾頭。弊盡西風季子裘。痛飮狂謌空度日。登山臨水更悲秋。紅塵我愧慵騎馬。蒼海君今慣狎鷗。莫向樽前論世事。閑情爛熳浩難收。</text>
<title>重九前一日。大雨。恐負登高之興。</title>,<text>一年時序逼重陽。怊悵連空雨脚長。衰鬢已添今日白。菊花欲吐去年黃。龍山落帽思難得。藍澗題詩計亦涼。欲學牧之宜酩酊。甕頭佳醑又新香。</text>
<title>九日亦雨</title>,<text>正當重九日。陰雨未全開。已負登高興。誰能送酒來。淒涼栗里宅。寂寞菊花盃。衮衮風流地。深思戱馬臺。</text>
<title>是日旣雨。未能登高。菊亦未開。客又不來。獨酌有作。</title>,<text>東籬黃菊未曾開。乘雨無人爲訪來。急喚女奴供小酌。一年佳節不重回。</text>
<title>送崔校理 溥 奉使耽羅。四首</title>,<text>嫋嫋秋風水自波。送君千里動悲謌。才名早著金閨籍。使節今乘銀漢槎。鯨海波恬開島嶼。鼇岑天襯老烟霞。平生自信仗忠信。遮莫魚龍出沒多。漢拏山色入雲齊。日出扶桑聽曉鷄。利涉東溟凌汗漫。望依南斗欲攀躋。香傳橘柚黃金顆。貢入驊騮碧玉蹄。雪裏山茶開滿樹。飛來無數翠禽啼。天地東南象緯開。雲烟浩渺接蓬萊。遠遊司馬憑豪氣。奉使張騫仗大才。滄海泣珠秋月滿。長風破浪晚帆催。可酬弧矢男兒志。俯瞰東溟小似杯。慙予欝欝滯荒隅。磊落如君是丈夫。不用浮沉騎欵段。何如遊覽歷寰區。爲停別酒論前事。更撫長刀惜壯圖。好是明春拚軟脚。杏花踈影倩人扶。</text>
<title>成均館都試。大醉而歸。三首</title>,<text>斯文根本是成均。課試年年會大臣。自笑白頭老知事。一時諸相揔靑春。粉布諸生衮衮來。風簷寸晷疾如䨓。自知未具雌黃眼。不識何人是俊才。試罷諸生勝讌開。黃封灧瀲凸金杯。老夫痛飮那辭醉。白髮烏巾倒載回。</text>
<title>題東宮嘉禮都監郞廳契飮圖</title>,<text>歲在強圉協洽春。始開春宮嘉禮局。提調列相國柱石。獨我不才參末席。僚佐諸君盡可人。姿儀醞藉美如玉。杯酒從容滿座春。風流文雅皆第一。珍重金蘭托契深。髣髴傳神綃一幅。六逸七賢難與共。飮中八仙宜伯仲。何不畫我於其傍。看我白頭詩酒狂。</text>
<title>菊花不開。悵然有作。</title>,<text>佳菊今年開較遲。一秋情興謾東籬。西風大是無情思。不入黃花入鬢絲。</text>
<title>功臣仲朔宴後。醉歸有作。十韻。</title>,<text>駕馭英雄仰聖神。良辰錫讌八功臣。蕭曹籌策知誰得。賈鄧勳勞或有人。千載山河存帶礪。一時圖像上麒麟。鹿萍佳會儀初盛。魚藻同歡樂更眞。黼座依俙瞻日月。瑤墀咫尺拱星辰。澤涵洪造乾坤大。恩洽生成雨露均。瀲灧仙壺浮綠蟻。鏗鈜天樂動蒼旻。叨參盛際顏何厚。偏感深恩骨已淪。醉飽賡謌周雅什。謳謠煕皥帝堯仁。平生愧乏涓埃効。只祝瑤圖憶萬春。</text>
<title>杪秋到村家</title>,<text>杪秋搖落到村家。蘺菊蕭踈尙未花。剗地西風吹不盡。滿江烟雨響蒹葭。</text>
<title>村興</title>,<text>西風穩送木蘭舟。家在廣津津上頭。夜月飮乾鸚鵡盞。曉霜起攬鷫鸘裘。閑搔白髮高千丈。笑折黃花了一秋。茅屋竹蘺村興足。餘生此外復何求。</text>
<title>金正同年 慶孫，盧奉事 漢石 來訪。</title>,<text>村廬閴寂斷人來。小雨霏微滿砌苔。多謝故人携酒訪。從容談笑好懷開。</text>
<title>登夢村望月峯</title>,<text>扶衰獨上最高峯。手摘星辰咫尺中。歲月無情天地老。江山不盡古今同。悲秋作賦思潘岳。蠟屐登山憶謝公。淺把涓涓一杯酒。莫將身世嘆飄蓬。</text>
<title>絶句</title>,<text>天地淒涼蛩雨夜。芙蓉零落鯉魚風。悠悠無盡登高興。漠漠江湖鴈影中。</text>
<title>過古垣村趙石磵故居</title>,<text>古垣村裏已斜陽。石磵遺居草樹荒。人物英雄今底處。田園無主子孫亡。</text>
<title>廣津路上懷古 二首</title>,<text>當年麗濟角雄強。一水中分彼此疆。歷歷戰塲今尙在。昇平閭落富農桑。日長城下故王都。宮殿遺基掃地無。今日廣州開大牧。江山雖是城郭殊。</text>
<title>登諸富村舍後嶺妙高峯</title>,<text>北嶺岧嶤紫翠堆。年年登眺遠眸開。江流不盡兼天去。山色無邊捲地來。安得白鷗同浩蕩。欲招黃鶴共徘徊。何須謾墮牛山淚。酩酊唯宜盡醉回。</text>
<title>野逕</title>,<text>野逕當秋晚。江村味亦長。水寒魚尾白。霜落蟹臍黃。秔飯炊初軟。秫醪釀更香。已宜謀口腹。何必羨膏梁。</text>
<title>四更</title>,<text>四更山月報䆫明。萬籟沉沉夜氣淸。高枕酒酲渾不寐。臥聽羸馬齕蒭聲。</text>
<title>田園</title>,<text>十年奔走軟紅塵。今日田園樂自眞。致仕還鄕應不遠。何須容易說傍人。</text>
<title>夢村</title>,<text>夢村無奈浣花村。生事雖微樂事繁。橘柚是奴魚是婢。篔簹生子竹生孫。黃虀已熟分磁椀。綠酒新蒭滿瓦樽。且喜朝昏滋味足。一瓢五鼎不須論。</text>
<title>吾廬</title>,<text>靑山無數擁吾廬。秋入江村興有餘。映日黃花金不敵。媚霜紅樹錦難如。肥螯膏腹那無蟹。巨口細鱗亦足魚。從此盡除浮世事。水邊林下老樵漁。</text>
<title>九月晦日。與權參議 侹 及諸村老。更上望月峯。小酌有吟。</title>,<text>今日正當九月晦。又携諸子上高丘。蒹葭淅瀝汀洲晚。鴻鴈橫斜澤國秋。有約湖山靑我眼。無情歲月白人頭。登臨幾度空回首。萬里烟波惹起愁。</text>
<title>歸去</title>,<text>歸去嗟何晚。田園興不禁。功名成蹭蹬。歲月苦侵尋。落日聞寒鴈。西風急暮砧。有懷噤不語。天地少知音。</text>
<title>在村家。晚聞盧宣城 思愼 拜右議政。不勝欣抃。唫成數絶錄奉。三首</title>,<text>談笑從容到上台。聖君珍重倚塩梅。邇來休暇居村墅。賀席深慚未獲陪。雙鬢刀騷白似銀。引年致仕在明春。袖中閑却經綸手。擬向田廬老此身。諸君衮衮策高勳。誰數酸寒老廣文。范老江湖亦憂國。杜陵一飯不忘君。</text>
<title>村望</title>,<text>露下碧梧老。風吹紅蓼愁。乾坤千里眼。湖海十年秋。塞北聞歸鴈。江南認去舟。靑山吾舊隱。復此費淹留。</text>
<title>村廚八詠</title>,<text>秔秔稻春來白雪光。軟炊方爛細生香。杜陵雲子眞堪比。我亦匙抄滿意甞。秫酒種秫元因爲酒謀。釀來村甕綠堪蒭。劉郞五斗酲能解。帚盡人間萬古愁。鯽膾霜落寒江鯽子肥。揮力雪縷細紛飛。不知放箸盤空盡。銀膾頻思杜老詩。蟹鹽當年郭索且蹣跚。那料沉虀五鼎間。獨殼雙螯俱有味。也宜黠酒更加餐。爛鷄短翅䀚頭不健飛。秋來嬴得稻梁肥。爛烹割肉兼溫軟。不用牛刀妙手揮。蒸蝦水田淸淺蝦可罾。廚子殷勤爛赤蒸。也可晨昏供一饌。食前方丈愧何曾。芹羹朝來碧澗採香芹。杜甫羹中欲策勳。我與野人同此味。區區只欲獻吾君。菘虀西風吹送晚菘香。瓦甕塩虀色政黃。先我周顒曾愛此。嚼來滋味敵膏梁。</text>
<title>與權利川兄弟曁諸彥。又登望月峯。</title>,<text>又携諸子更登臺。客思紛紜未易裁。鴉背夕陽抄樹去。鴈將秋色過江來。莫論白髮蹉𧿶事。且盡黃花自在杯。北望神京三十里。五雲佳氣擁蓬萊。</text>
<title>籃輿</title>,<text>落日蒼茫西嶺西。籃輿鳴軋渡山谿。村童拍手笑何事。笑殺醉翁歸路迷。</text>
<title>重到諸富村墅</title>,<text>江皐昨日送淸秋。重訪柴扉野興幽。地僻江山隨處好。年登禾稼趁時收。陶潛尋壑經丘興。李愿挆山釣水謀。七十明年當致仕。欲將身世此歸休。</text>
<title>更登妙高峯</title>,<text>躋攀更上妙高峯。身在蓬萊第幾重。仰摘星辰猶在手。俯看湖海欲呑胷。登臨此日同騎鳳。歸去他年更釣龍。無盡江山無盡興。風流不讓飮千鍾。</text>
<title>自諸富村墅。乘晚到夢村。</title>,<text>浮生嗟潦倒。別墅足遨遊。田畝餘三頃。烟霞足一丘。飄零難自定。名宦復何求。此意知誰識。深盟在白鷗。</text>
<title>憶妙高峯。欲更登。</title>,<text>憶昨登臨華子岡。霜風琪樹半靑黃。鍾聲和月來華盖。帆影隨潮入漢陽。芳草晴川連浩渺。浮雲倦鳥落蒼茫。明朝更欲凌高頂。俯視人間隘八荒。</text>
<title>廣州牧使半刺來訪</title>,<text>地主來相訪。村廬最有光。盈門森棨戟。滿眼具壺觴。景物深秋色。論談又夕陽。居然沉醉臥。厚意重難忘。</text>
<title>村晚</title>,<text>斜陽淡淡江水波。閑倚林亭數返鴉。時見村娥頭揷菊。行謌採採木緜花。</text>
<title>孤村</title>,<text>孤村斜日半平江。老樹號風未易降。知林宿鳥來無數。遵渚飛鴻去自雙。野老廵園携竹杖。漁人撑艇捲篷䆫。登高無盡英雄思。笑對金風倒玉缸。</text>
<title>江湖</title>,<text>東西南北是吾州。隨意江湖得自由。且可一觴又一詠。猶知某水仍某丘。欲與子眞歸谷口。何妨杜甫老夔州。年來自許機心盡。更擬凌風汗謾遊。</text>
<title>十月</title>,<text>十月霜風鴈正高。滿汀蘆葦響蕭蕭。我來剩得江湖興。右手持杯左手螯。</text>
<title>愛閑</title>,<text>白頭身世愧朝班。剛厭繁華愛得閑。少日才名黃太史。殘年行樂白香山。經邦事業知誰得。華國文章不我關。獨酌一杯還自笑。風流豪氣未曾删。</text>
<title>更登妙高峯</title>,<text>又携筇杖上崔嵬。萬壑千岑次第開。歲月已隨黃鶴去。烟波長送白鷗來。半邊落照紅於燒。三面澄江綠染苔。却恨才非李太白。無詩得似鳳凰臺。</text>
<title>送賀登極副使武靈柳公 子光○二首</title>,<text>今年元日。侯以賀正使赴京。冬十月。又膺登極使之命。縉紳諸公。皆嘖嘖稱美曰。京師。諸夏之表。奉使。賢大夫之事。侯於一年之中。再膺妙選。聖心之眷注。物議之推重如是。豈不榮矣乎哉。居正 衰病。掩門長臥。徒有臥遊之興。今玆之別。可無一言哉。正朝之別。略贈小序。故謹述卑懷。賦近體二首錄奉。非以爲詩。聊慰行邁之勤。談笑之資耳。詩曰。山西氣槩復山東。自是麒麟第一功。曾賀王春値正月。又朝帝震趁冬風。一年跋涉寧辭數。萬國梯航要與同。專對才名應獨擅。使乎知禮孰如公。男兒弧矢氣豪麄。欝欝何曾老一隅。碣石過時思夏禹。閭山行處憶唐虞。乾旋坤轉開新運。虎踞龍蟠壯舊都。使罷歸來詩幾首。袖中萬斛揔驪珠。</text>
<title>送賀正使李參贊 崇元 詩 二首</title>,<text>九五龍飛仰大明。元年正月紀麟經。四時欽若頒堯曆。七政初齊協舜衡。六合一家逢盛際。三呼萬歲祝皇齡。才高專對誰如子。敷奏彤庭荷寵榮。進退格黃甲才名第一流。利賓今復飽觀周。滿朝人物夔龍盛。當代文章賈蕫優。玉帛交馳來遠服。金湯鞏固控神州。眼高四海旋歸日。黼黻經綸贊大猷。</text>
<title>謝忠淸金監司 礪石 送福泉妙墨</title>,<text>福泉烏玉品多奇。十笏分來喜可知。珍重文房堪作寶。摩挲病腕興臨池。</text>
<title>禮判柳公 輕 生辰。醉歸。明日。承問戱作。</title>,<text>秩秩斯干制作新。况逢初度屬佳辰。多慚白髮如泥醉。猶記娥眉勸酒人。</text>
<title>寄李判書 封。時赴京。</title>,<text>弘濟溪邊話別離。回頭北望費相思。鴨江鶴野關河阻。盧塞燕山道路遲。五色雲中瞻黼座。三呼嵩裏拜瑤墀。誦詩專對眞能事。知有聲名四海知。鳳闕岧嶤拂紫霄。聖皇端拱欝金袍。鏘鏘環佩千官肅。濟濟衣冠萬國朝。賡載虞廷推稷契。功名漢室數蕭曹。觀光所得知多少。禮樂三千眼更高。門閥韓山稼牧孫。早年金榜擢魁元。傳家詩禮曾專美。華國文章又策勳。河東欲獻揚雄賦。海外應傳陸賈文。待得明春拚軟脚。杏花踈影月當樽。</text>
<title>同庚柳公 允謙。拜同副承旨。詩以戱賀。</title>,<text>喜看高步擢龍喉。同甲胡然已白頭。七十明年當致仕。爲君聊復且休休。</text>
<title>夜詠 二首</title>,<text>寂寂三四更。悠悠千古心。人生駒隙間。胡爲長苦吟。北風撼紙帳。殘燈已銷沉。時作有聲詩。和以無絃琴。一生抱愚拙。白首空落托。晝短苦夜長。時序如轉燭。積雪滿庭除。西岑月亦落。寒鷄已報曉。扶坐時一酌。</text>
<title>挽權花川 瑊</title>,<text>早年聲譽動朝端。麟閣功名一品班。百世勳盟期永好。十年尊酒幾同歡。堪嗟痼疾治無効。可惜浮生駐亦難。身後知應有遺憾。眼前黃口揔斑斕。麻渡之西楮島邊。如今卜葬掩重泉。鶴歸天上何時返。龍臥泓中幾日眠。輔國早知勳烈盛。傳家必有子孫賢。平生榮貴如君少。未畢嫁婚只可憐。</text>
<title>送申從事 從濩 鴨江之行。戱奉四首。</title>,<text>龍灣迢遞道途脩。鞍馬當年事遠遊。歷歷江山渾在眼。送君今復思悠悠。永明寺裏麒麟窟。浮碧樓前鸚鵡洲。穩泛畫船移棹緩。少年携妓亦風流。鳥沒臺高鴨水深。幾番豪嘯快登臨。吾今髀肉高千丈。北望多時白首吟。昔日重過燕子樓。佳人雖在將白頭。如今惆悵已奔月。無計尋芳只自愁。</text>
<title>送權參判 健宣慰關西。戱贈二首。</title>,<text>西都形勝古箕邦。去去君今渡浿江。今日使華誰第一。少年風彩自無雙。佳人二八黃金髻。美酒十千白玉缸。杜老才高應落魄。半酣題詠筆如杠。七佛臺前薩水流。繁華麗勝百祥樓。風流學士今陶糓。謌舞佳人古莫愁。鸚鵡洲前催羯鼓。鴛鴦渚畔泛蘭舟。少年行樂眞堪羨。白髮如吾只臥遊。</text>
<title>冬夜吟</title>,<text>萬籟不鳴虛白室。紙帳蕭蕭明積雪。白頭病客耿不眠。三幅裯衾冷如鐵。爐頭茶鼎架頭書。十曲屛風短柄燭。長夜漫漫末渠央。曉鍾一聲半䆫月。</text>
<title>丁未十一月庚申</title>,<text>今當月壬子。更値夜庚申。冉冉流光急。悠悠物候新。北風催臈日。南至近佳辰。老病渾無寐。堪驚鬢似銀。</text>
<title>夜詠</title>,<text>仲冬日南至。長夜深復深。香殘一爐火。氷合三幅衾。落落百年事。悠悠千載心。小詩不成律。聊復長短吟。</text>
<title>七旬</title>,<text>七旬身世轉踈迂。少日風流大半無。聊把靑編遮病眼。不禁白雪上衰鬚。閑中獨坐親香鼎。醉後長謌擊唾壺。預喜明年當致仕。蒼波白鳥老江湖。</text>
<title>曉吟</title>,<text>慽慽寒風紙幛低。孤燈耿耿四更鷄。世間無限榮枯事。獨坐無言思轉迷。又邇來多病懶朝參。撲撲昏塵滿笏衫。且復知非謀肉食。文章經濟我何堪。</text>
<title>寄濟州崔敬差 溥○二首</title>,<text>滄海茫茫天一涯。憶君時復費相思。相逢軟脚知何日。桃李春風二月時。橘柚黃時雪正霏。山茶花上翠禽飛。得詩已滿三千首。去自堂堂得得歸。</text>
<title>丁未初度日。邀領敦寧鈴原尹相。</title>,<text>惟庚我初度。六十八春秋。朽質終何用。衰顏皺可羞。功名知已足。世事復焉求。準擬同閭閈。一杯聊獻酬。</text>
<title>聞李廣原回自平壤。戱奉。</title>,<text>多病經旬白盡鬚。聞君新自返西都。靑娥皓齒三行密。人物風流似舊無。</text>
<title>上黨府院君韓公挽章 三首</title>,<text>天啓中興運。英雄必有遭。武侯遇先主。謝傅扶晉朝。公生千載後。名與兩賢高。龍飛逢盛際。扶日上層霄。出入爲將相。邦國仗安危。五長岩廊日。四圖麟閣時。勳盟期帶礪。人物擬筮龜。國舅尊誰比。恩榮福祿宜。經濟三朝相。人皆仰老成。如何木稼怕。忽此天柱傾。彝鼎留勳烈。衣冠想典刑。聖朝優禮數。終始極哀榮。</text>
<title>寄濟州崔敬差</title>,<text>鯨濤浩渺漢拏山。蓬島瀛洲咫尺間。十幅籧篨高萬丈。東風穩送使船還。</text>
<title>臈雪</title>,<text>江雲漠漠雪飛花。妬絮欺梅變態多。老病㶚橋無復興。擬從陶老細煎茶。</text>
<title>次韻權僉知 節 見寄</title>,<text>雙鬢刀騷白雪華。年將七十亦堪嗟。卯君何事亦如我。互捋衰鬚恨轉加。來詩珍重似瓊華。賡韻何曾辦咄嗟。何日論文一樽酒。狂謌醉舞興交加。知君經術富才華。有底功名末路嗟。我亦年來衰已甚。相逢慷慨也應加。</text>
<title>再用前韻</title>,<text>強顏袍笏走京華。經國才踈獨自嗟。白髮渾頭高百丈。玄花兩眼日增加。臈雪紛紛換物華。又驚時序幾回嗟。明年致仕歸田去。白鳥蒼波興倍加。文章於道本浮華。老更生踈不足嗟。知子詞壇無敵手。珠璣萬斛價尤加。</text>
<title>三用前韻</title>,<text>我曾齊物似南華。得莫欣欣失莫嗟。屈指交遊皆白首。一樽談笑更何加。殘年無夢到繁華。一夜寒燈八九嗟。若遣玲瓏謌妙曲。也應豪氣醉中加。松竹前頭菊亦華。田園歸計動悲嗟。依十載成何事。斗覺霜毛一半加。</text>
<title>夜詠 二首</title>,<text>歲月自崢嶸。長夜何漫漫。一臥八九起。幽思千百端。忽聞四更鷄。起舞空盤桓。擧世少知己。孑立良獨難。我懷本坦蕩。慷慨從何來。旣讀古人書。而無古人才。於世無適用。樗櫟爲散材。古人不可作。三叫空悲哀。</text>
<title>賀權大司諫 侹○五首</title>,<text>聖君容諫言路開。薇掖如今得俊才。會見朝陽鳴鳳日。封章慷慨疾於䨓。上前論事伏靑蒲。獻納訏謀睿睠紆。時復避人焚諫草。聲名直與古人俱。風流藥省日暉暉。埤竹尋梧間紫薇。酬唱也應追賈杜。昇平轉覺諫書稀。當時我亦老司諫。蹇諤何曾批逆鱗。衮職慚無一字補。三緘默默似金人。某直某忠某詐回。諫官箴警久傳來。勸君讀我題名記。公論由來可懼哉。</text>
<title>寄濟州崔敬差</title>,<text>觀德亭前山似畫。朝天館下水浮空。奇遊萬里男兒事。應向扶桑早掛弓。</text>
<title>謝潭陽郭使君 垠 送籃輿</title>,<text>年來衰病可何如。白髮龍鍾百丈餘。已向紅塵厭騎馬。喜君今日送籃輿。</text>
<title>丁未十二月晦臈</title>,<text>臈日共除夕。感時仍感懷。乾坤容我老。節序爲誰催。歲律行將盡。春光恰得回。三元明日是。且可進椒杯。</text>
<title>戊申元日</title>,<text>元朝還自慶。六十九靑春。厭作椒花頌。先呼栢酒親。稀年將致仕。殘歲敢謀身。只願長強健。優游樂盛辰。</text>
<title>奉寄金留守 自貞○三首</title>,<text>龍鍾白髮病沉綿。已到稀年致仕年。多謝故人珍重意。分明頭上有蒼天。浮世功名老不堪。尋常移病懶朝參。滿朝冠盖知音少。可與言人十四三。燕山鴨水憶同遊。窟指悠悠三十秋。君是平生知我鮑。年年其奈別離愁。</text>
<title>答咸陽曹太守 偉○二首</title>,<text>白髮鬅鬙萬丈餘。始知多病故人踈。南州太守是知己。感激時時寄素書。功名末路喜蹉𧿶。七十年高奈老何。準擬今年當致仕。達城城下有田家。</text>
<title>人日</title>,<text>好日是人日。題詩憶草堂。花風纔報信。梅雪尙仍香。盤菜呈新綠。樽醪灧舊黃。多慚我衰病。銀勝汝鮮粧。</text>
<title>長夜</title>,<text>晝短胡爲夜苦長。通宵不寐起彷徨。癡兒夢魘時喧噱。老婢沉眠半死僵。終夜補虛唯米屑。多時解渴只茶湯。忽聞隣舍鷄三叫。起舞踉蹡故作狂。</text>
<title>初八日</title>,<text>人日纔經未立春。朝來晴雪爛如銀。樽中臘酒香仍在。節物盤中細菜新。</text>
<title>夜坐</title>,<text>閑愁萬種抱沉痾。長夜無眠坐結跏。土堗布衾寒似鐵。滿䆫風雪落燈花。</text>
<title>久病</title>,<text>久病何由避。新年亦倍愁。藥殘工部。縫綻放翁裘。脛弱扶筇懶。顏枯攬鏡羞。頭顱眞若此。身世亦悠悠。</text>
<title>送權大司憲 健 謫南 五首</title>,<text>少年遷謫問如何。閑事天公戱劇多。宣室召還應不日。暫時分手不須嗟。韓愈之文子厚詩。當時一謫盛名隨。古來賢達皆如此。此去文章子益奇。今子偏承聖主思。南冠暫著出都門。倚閭只是關心事。得失榮枯不足論。白頭身世病侵尋。其奈今朝惜別心。恨不離亭供一酌。暗然聊復費長吟。人日纔經近立春。新年梅柳亦精神。如何匹馬南遷路。觸處風光愁殺人。</text>
<title>病裏</title>,<text>病裏情懷日苦煎。舊方無效已都捐。虛傳玉屑宜和藥。未信金丹可引年。大抵肺傷因酒癖。近來口渴坐茶顚。百年身世渾如寄。萬事無心付自然。</text>
<title>送平安道李評事 宗準○三首</title>,<text>好去李評事。今爲入幕賓。才名誰不重。籌策正如神。聖代敷文敎。邊城息戰塵。况逢賢主將。肝膽照相親。司馬是精選。參軍眞丈夫。談兵時借箸。謌雅日投壺。細柳晴如拭。紅蓮膩似酥。弛張文與武。莫說是迂儒。萬里靑雲遠。君今展驥初。腰纏三尺劒。腹貯五車書。平戎樽俎裏。飛檄笑談餘。催詔徵還日。承明直禁廬。</text>
<title>大歲日</title>,<text>嘗讀杜工部大歲日詩。註云。大曆三年歲次戊申正月丙午朔。則初三日。爲大歲戊申日也。今年適戊申。而十三日亦戊申。故効杜甫有作。戊申大歲日。忽憶杜陵詩。謀拙仍多病。才疏豈合時。年光何荏苒。心事轉參差。爲作新年慶。香醪醉不辭。</text>
<title>立春日。次李玉如韻。兼謝送春菜。</title>,<text>新年多病鬢如絲。春色欺人過竹籬。喜見盤中細生菜。少陵風味我先知。五辛盤縷細於絲。半畞新蔬隔短籬。急喚女奴斟栢酒。一春情興許誰知。勝裏金花簇錦絲。飛來綵燕入東籬。半酣爲寫宜春帖。新歲佳祥不卜知。</text>
<title>病起</title>,<text>人生天地間。百年如過隙。我年六十九。雙鬢如雪白。苦乏衛生術。疾病日侵迫。容顏已衰謝。筋骨亦銷鑠。歷觀世間事。吉凶相倚伏。天運苟不窮。焉知來者福。爲酌一杯酒。聊以慰幽獨。</text>
<title>病中書懷。寄金同年 永濡。</title>,<text>兩榜當時姓字聯。回頭五十有餘年。君今矍鑠靑春後。我政衰遲白髮前。已擬引年箋致仕。會當乞骨賦歸田。舊交零落新知少。老病情懷益可憐。</text>
<title>更長</title>,<text>更長渾不寐。坐久落燈花。老病維摩室。淸貧居士家。寬愁憑麴老。煖足倚湯婆。寂寞中宵月。淸光覺倍多。</text>
<title>次忠淸金監司 礪石 韻 五首</title>,<text>九重深邃敞天門。出入銀臺荷聖恩。當日才名推第一。明良遭遇際風雲。昵承綸命拜金門。杖鉞觀風布德恩。一飯何曾忘魏闕。夢魂長入華山雲。黃麻初降紫宸門。褒詔丁寧示寵恩。俯伏拜嘉增感激。遙瞻北極繞紅雲。童冠成行立聖門。一時齊唱感君恩。南州到處歡聲遍。和氣春風藹似雲。多病頻年坐掩門。時時偏感使華恩。欲賡高韻慙才拙。寂寞誰憐老子雲。</text>
<title>用前韻。寄金同年。二首</title>,<text>謬將文墨忝朝聯。碌碌無成五十年。盡節欲攀諸子後。立心妄許古人前。一區自有楊雄宅。二頃那無李子田。出處英雄當自斷。功名僥倖敢求憐。珍重君今寄好聯。知應記我老同年。爲文莫嘆居王後。成佛何妨在謝前。此日貪榮仍竊祿。何時問舍更求田。百年身世渾如寄。心事蹉𧿶只可憐。</text>
<title>讀宣和遺事。有感。三首</title>,<text>南北分爭最可嗔。鸞輿自屈竟蒙塵。奸邪誤國由來事。何不當年退小人。童蔡當朝作禍機。道君晚節悔前非。不知五國城何在。天地無情歲月飛。治亂由來在聖狂。衮衣藍褸亦堪傷。千秋殷鑑分明在。宜把遺編戒後王。</text>
<title>讀明皇戒鑑。有感。</title>,<text>玉眞宮中顏似玉。楊家熱官手可灸。錦䙀胡兒作弄雛。日賜金錢恣歡娛。開元大平忽天寶。八騣如飛寒馳道。沉香亭北牧丹開。金杯瀲灧葡萄醅。笑中有刀非虛言。漁陽鼙皷如䨓喧。鸞輿西幸峨眉顚。蜀道之難如上天。馬嵔仙骨化爲塵。空有錦襪誇後人。當時五王醉扶歸。花萼一樓相映暉。一自縱欲墮聲色。聲色寧知誤人國。閨門流臭不可極。四海蒼生半魚肉。賴天金鑄汾陽王。唐家日月重輝光。</text>
<title>病中書懷。寄金子固雙溪齋。三首</title>,<text>桃源洞裏是雙溪。梅塢風流接竹蹊。我欲籃輿一相訪。氷崖雪徑滑難躋。新年梅柳媚新晴。獨坐焚香一室淸。半醉有時彈錦瑟。閑敎小妾唱低聲。年來多病白髭鬚。尙擁重裘學坐趺。巷柳園桃皆換馬。應門唯有一童烏。</text>
<title>送潭陽南府使 季堂○二首</title>,<text>潭陽何處祝堯樓。送子星軺五馬遊。密勿絲綸頒北闕。繁華雲物冠南州。錦屛邐迤千岑矗。玉槊尖新萬竹脩。喜見腰間印如斗。今時刺史古諸侯。朱轓皁盖綰銀章。多少親朋祖席張。中酒自慙徐邈聖。吟詩聊和次公狂。渭城柳色傷心碧。何遜梅花入夢香。擬見湖南治第一。何人大手傳循良。</text>
<title>次權逍遙亭詩韻。寄長湍別墅。綸</title>,<text>兜羅山下洛河北。君卜菟裘近兩京。踈廣從容曾早退。陶潛歸去復高情。寬閑歲月身長健。登眺江山眼更明。我亦今年當致仕。一樽知復笑相迎。又少年金榜擢巍科。紫綬銀章炫綺羅。明哲如君天下少。急流勇退古無多。多君早袖經邦手。愧我虛勞用世心。七十年來方自悔。入山猶恐不深深。</text>
<title>送安邊南府使 季堂。次武靈韻。四首</title>,<text>彈琴鈴閣播薰風。神化能回造物功。褒詔丁寧頒十札。高名藉甚冠諸公。割鷄妙手湖南最。展驥雄才冀北空。從此徵黃應不日。廟謀廷議已僉同。慷慨公廉有古風。承流宣化見神功。治如召杜聲名早。政比龔黃物議公。盤錯簿書隨手斷。掃除疾苦轉頭空。鸞栖枳棘終非地。他日蜚騰孰子同。先君當日揖高風。交道漸磨早見功。天上麒麟曾有種。人中龍鳳孰如公。雙淸心跡傳家有。獨步才名絶代空。眼底靑雲平萬里。著鞭應與祖生同。年來衰病又頭風。輔國曾無細小功。白傅有心將結社。辛毗那計忝爲公。風流行樂少年事。零落親朋太半空。惆悵與君相遠別。渭城聊復一尊同。</text>
<title>送慶尙成監司 俶○三首</title>,<text>九重綸綍荷恩榮。黜陟仍兼節制行。千里山河歸鎭定。一方人物屬澄淸。使星更與文星合。愛日還從畏日明。去去廵咨宣聖化。棠陰知復樹風聲。南國繁華甲海東。君今杖節繼家風。君之伯父中樞恭惠公。仲父議政襄靖公。皆按慶尙道。 三千佳妓謌謠日。七十州官拜舞同。范轡張輪曾慷慨。謝詩韓鉞復豪雄。丁寧更爲南民說。分陜如今得召公。達城山下我菟裘。中有茅廬小似舟。七袠今方乞骸骨。四休終欲臥林丘。病懷歷歷眞如此。遠別悠悠只自愁。預賀徵還應不日。姓名知已覆金甌。</text>
<title>謝高中樞送柑 三首</title>,<text>珍重黃柑滿一盤。看來一一走金丸。十年長抱相如渴。細嚼渾驚舌欲瀾。耽羅人說是名區。知子千頭有木奴。摘得年年分異味。甜於崖蜜滑於酥。何曾謝帖似羲之。落瓜淸霜憶杜詩。坐讀東坡甘吉傳。人生嗜好正如斯。</text>
<title>晝寢 二首</title>,<text>長夜昏昏睡不堪。如何淸晝亦眠酣。已迷蘧栩南華蝶。枕上黃梁不足談。杜陵晝寢絶堪憐。夢裏中原豺虎邊。不似今時四佳老。淸風北牖醉長眠。</text>
<title>再用前韻。寄權參議。三首</title>,<text>君已歸休開別墅。我今奔走滯神京。黑甜軟飽閑中興。倦鳥出雲物外情。盤谷昔年送李愿。鑑湖今日歸四明。已從野老休爭席。里社鷄豚喜迓迎。江湖君已鷗相狎。門戶吾今雀可羅。衰病年來空白髮。宦情日淺野情多。兩地相思十載夢。一生深契百年心。何時樽酒開靑眼。杯面澄澄不厭深。</text>
<title>三用前韻 三首</title>,<text>戀主君時瞻魏闕。憶兄我日望開京。高山流水期牙趣。北樹東雲李杜情。繞屋靑巒長偃蹇。捲簾白月轉分明。閑中身世渾無管。春去秋來慣送迎。江澈千尋面臨渡。山高萬丈背兜羅。悠然未罷登臨興。三徑依稀雅趣多。酒愛靑蛆浮甕面。鱠憐白雪落盤心。桃紅柳綠詩中畫。家在輞川深復深。</text>
<title>閏正月有雪</title>,<text>新年時序緩。閏月雪霜繁。白酒膓初煖。紅爐手暫溫。衰髯撚皆斷。病眼揩更昏。何日春光好。朝暾灸背暄。</text>
<title>翌日大風</title>,<text>昨日霏霏雪。今朝剪剪風。籟先喧萬竅。茅已破三重。自信同飛梗。何須問轉蓬。居然成小酌。獨坐送高舂。</text>
<title>夜吟</title>,<text>春寒積雪滿庭深。老病貂裘冷不禁。手酌一杯成小睡。殘燈孤枕夜沉沉。</text>
<title>獨坐遣悶</title>,<text>老病襟懷不痛湔。可堪膏火自相煎。日思王粲登樓日。年過賈生垂涕年。身外不用醒獨悴。生前惟有醉差賢。功名得失筌蹄耳。萬事無心揔在天。</text>
<title>雪後</title>,<text>積雪初消霽景澄。曲闌無語爲長憑。披書頓覺精神减。攬鏡堪驚骨相稜。老去詩名慙杜甫。少年豪氣愧陳登。蹉𧿶世事憑誰說。擬學山中面壁僧。</text>
<title>感懷</title>,<text>少年虛譽倚文章。碌碌無成鬢已霜。事業敢期留碧簡。功名自笑縮黃楊。生前不得攀豪傑。死後何論有臭芳。磊落襟懷猶似舊。高歌日日酒澆膓。</text>
<title>次逍遙亭權兄見寄詩韻 六首</title>,<text>浣花溪上草堂詩。正是逍遙得意時。從此吾將賦歸去。丁寧亦復報君知。紅塵白髮已殘生。身世多慙賀四明。我亦菟裘在山下。卜隣終欲話深情。詩中有畫畫中詩。花落鸎啼自四時。家在輞川人不識。後身摩詰我曾知。吟苦年來大瘦生。玄花滿眼不分明。誰知南北相思夢。一寸心容萬斛情。晚節蹉𧿶正坐詩。風流豪氣减前時。雖然鐵石心猶在。頭上明明有四知。賢達由來愛麴生。君今出處似淵明。世間肉眼紛紜耳。誰識先生高世情。</text>
<title>春日</title>,<text>驀地東風吹似醇。滿城花柳亦精神。珠簾乍捲西山雪。金盞時傾北海春。百歲流光逢令節。一生多病笑吾身。年來吟瘦如工部。勳業時時攬鏡頻。</text>
<title>靑春曲</title>,<text>瓊樓畫閣雪未殘。曲闌剪剪餘春寒。流蘇帳暖錦屛開。羊羔兒酒鸚鵡杯。美人低唱金縷衣。十纖宛轉朱桐絲。攬鏡韶華又一春。曲渚鴛鴦愁殺人。</text>
<title>穩坐</title>,<text>穩坐南䆫春晝長。老龜猶復可支床。淺斟綠醑翻成醉。時嚼黃柑細有香。世事飽經三折臂。愁懷斷不九回膓。靑山繞屋應無恙。有夢多時到故鄕。</text>
<title>送徐斯文 赳 之任谷山郡 三首</title>,<text>斯文太常寺。四載忝僚朋。酒喜君孫邈。詩慙我祖凝。指徐邈，徐凝事。 臨民如種樹。爲郡似治繩。去去勤宣化。臨分別恨增。我昔宦遊日。閑登滌暑樓。山連岊嶺去。水入大同流。不見一黃鶴。時看雙白鷗。官閑公事少。宜日習池遊。悠悠四十載。歷歷記前遊。賢主庾開府。惡賓徐兗州。我今長抱病。君已去分憂。預識六年政。循良第一流。</text>
<title>流年</title>,<text>靑鏡流年兩鬢秋。蹉𧿶世事與仇謀。若爲長得華胥樂。強半空懷杞國憂。欲向山中看射虎。還從海上講盟鷗。晚年豪氣都消盡。閑臥元龍百尺樓。</text>
<title>晩節</title>,<text>吾生當晚節。景物已春華。世事多如髮。人情薄似紗。欲尋白蓮社。更和紫芝歌。苦被名韁縛。其於遁世何。</text>
<title>懷古 三首</title>,<text>靑蓮居士謫仙老。黃菊王人逃世翁。嗜酒嗜詩兩無敵。高名獨立天地中。浣花行樂杜工部。赤壁風流蘇雪堂。千古文章有正印。無人襲馥仍傳芳。北海開樽古稱達。東山携妓今無人。昔賢寂寞不可見。只有肝膽空輪囷。</text>
<title>送金堤崔太守</title>,<text>慷慨今誰比。公廉古亦無。民皆歌有父。俗不嘆無襦。已渡南江虎。應還合浦珠。徵黃催詔後。高步上雲衢。爲送崔秋浦。慙非李白詩。去年纔邂逅。今日又分離。爲郡鳴琴日。還鄕衣錦時。參商將六載。知復費相思。</text>
<title>春日</title>,<text>鼎鼎靑春節序闌。重裘猶薄未遮寒。愁來不厭盃心凸。病後堪驚帶眼寬。柳色尖新金欲嚲。梅花開落雪初殘。龍鍾怕跨紅塵馬。嬴被傍人冷笑看。</text>
<title>病後</title>,<text>曾聞病與老相隨。老病如今我自知。白髮斷無還黑日。黧顏寧有更丹時。方書散亂空遮眼。藥物紛紜未救衰。朝粥暮饘聊適意。百年身世復何爲。</text>
<title>光陰</title>,<text>光陰如逝者。世事忽淒其。憔悴形容變。鬅鬙鬢髮垂。空懷投紱興。恨乏買山貲。天地知音少。蒼茫獨詠詩。</text>
<title>謝孫七休見訪。兼述鄙懷錄奉。三首</title>,<text>堂堂廊廟棟梁材。談笑知應到上台。老病如予誰復數。感君榮訪獲追陪。四十五年名宦客。百千萬首苦吟詩。中間所得知多少。病已膏肓鬢已絲。歷判六曹慙不分。兼知四館愧非才。黃扉五入終無效。七十今年擬乞骸。</text>
<title>閑中 二首</title>,<text>逃名逃不得。獨坐晝關門。自有園林趣。曾無市井喧。藏頭龜已縮。信手蝨空捫。飽閱人間事。浮雲變態紛。茅簷餘積雪。瓦甕潑新醅。不用空彈鋏。唯宜數擧杯。吟高將日晚。睡足已春回。眺覽觀時物。頻驚節序催。</text>
<title>病中吟成數絶。送安岳尹太守 晳。兼簡金都事 浩 斯文。</title>,<text>春風五馬疾如催。百里分憂仗俊才。多病未能參祖席。荒詩一首當三杯。牛山如黛翠千重。更有華亭接筆峯。莫說關西故人少。相逢亞吏醉千鍾。繁華雲物說黃州。我昔重登廣遠樓。頗識安山隣咫尺。靑娥皓齒更風流。</text>
<title>賣藥叟</title>,<text>山西白髮賣藥叟。賣藥得錢卽沽酒。沽酒健倒鯨吸川。醉鄕日月無中邊。行年七十無一妻。無屋可居田可犂。朝昏不繼粥與饘。是非憂樂皆蹄筌。君不見長安無數將相賢。富貴炙手仍薰天。功名役役焦精神。保全終始知幾人。賣藥叟爾可憐。一生不竊大倉錢。方其賣藥賭醉時。天崩地拆那得知。</text>
<title>閏正月二十二日。親祀先農。病不陪祭。</title>,<text>親祀東郊闡大儀。鸞與旋軫日遲遲。梨園弟子呈歌舞。芹館儒生獻頌詞。父老欣逢稀代事。臣工齊捧萬年巵。阻參盛會緣多病。恨不淸光近玉墀。</text>
<title>垂老</title>,<text>垂老宦興少。逢春鄕思增。退飛嗟宋鷁。直上羨莊鵬。世味曾嘗膽。人情屢折肱。早知文字誤。遣興酒堪憑。</text>
<title>處世</title>,<text>處世三無慍。安貧百不憂。病中親藥餌。慵裏度春秋。矍鑠身難健。伶俜跡已浮。十年歸老計。湖海一扁舟。</text>
<title>薄酒</title>,<text>薄酒取醉是得計。破裘禦寒眞良謀。安用黨老羔兒酒。安用秦王狐白裘。薄酒破裘志願畢。此外屑屑餘何求。擬續東坡老居士。薄薄薄酒聊消憂。</text>
<title>懶病自嘲</title>,<text>閑能成懶懶能癖。病亦思歸歸亦難。門掩蒼苔春寂寂。枕書高臥日三竿。</text>
<title>漫題</title>,<text>白頭却怕臨靑鏡。黃嬭偏欣遇黑甜。西日岸烏閑倚枕。南山捫蝨坐鉤簾。</text>
<title>閑吟</title>,<text>北牖閑情歸坦腹。東山雅興入支頤。高唫未夢江淹筆。半醉時成李白詩。</text>
<title>兎毛筆</title>,<text>幾日狡藏窟。今朝能拔毛。中山推族譜。管子策勳勞。飛白功尤妙。草玄價更高。他時催作詔。珠玉在揮毫。</text>
<title>春懷</title>,<text>負暄終日坐前簷。景物撩人費遠瞻。開盡澗梅香靨瘦。擺殘堤柳舞腰纖。陽崖風暖花先識。陰壑氷消水自添。樽酒風流一春事。如何世味淡於塩。</text>
<title>漫成</title>,<text>少日才名頗自奇。中間萬事易參差。人情却怕鴟鳶嚇。時勢堪驚鷸蚌持。歲月消磨雙草屩。乾坤賭擲一枰棋。無人共話心中事。說與江南白鳥知。</text>
<title>煎茶</title>,<text>龍團名第一。雲脚雪芽新。活水煎初細。枯膓味更眞。盧詩吟轉苦。陸譜語皆陳。司馬長年渴。惟宜自酌頻。</text>
<title>放慵</title>,<text>久矣身多病。居然日放慵。琴樽幽興足。花竹雅情濃。明月開踈箔。靑山倚短筇。斷無浮世夢。行欲學喬松。</text>
<title>述懷 進退格</title>,<text>老大追思少壯時。中間萬事與時違。未成彭澤歸田計。謾擬香山結社期。擧擧何能逃世網。昏昏猶未蛻塵機。滿朝豪傑多於織。衰病如予退亦宜。</text>
<title>謾題</title>,<text>碌碌功名白盡鬚。晚年心事轉踈迂。何須苦乞宗元巧。且復甘心武子愚。天地無情飛歲月。田園有約近江湖。故山昨夜歸來夢。松竹淒涼菊亦蕪。</text>
<title>相思怨</title>,<text>請君小停綠綺琴。聽我小妾相思吟。憶昔紅顏二八時。珍重百結相思心。比翼之鳥連理枝。丁寧信誓無盡期。如何一朝秋風颯。視如紈扇棄如遺。妾心耿耿明似鏡。惆悵鏡中孤鸞影。君心正似風中絮。飄搖南北不自定。明月有時復盈。君心爲妾何時明。相思怨可奈何。天長地久無盡情。</text>
<title>移病</title>,<text>連旬移病坐怡神。俗味從前厭苦辛。無奈光陰如過客。不妨身世作閑人。風霜砭骨今三月。花柳爭姸又一春。擬向江頭拚勝會。典衣沽酒答佳辰。</text>
<title>詠懷</title>,<text>十年宦海信浮沉。不用機關枉費心。翫世誰如陶令酒。知音未遇伯牙琴。紅塵白髮乾坤老。黃卷靑編歲月深。安得春光鎭長在。百花叢裏短長吟。</text>
<title>白髮</title>,<text>白髮有深根。種種日繁滋。鑷之不可去。霜雪又被之。酌酒問白髮。白髮如有辭。我非勞汝形。汝自酷耽詩。耽詩多苦日。不見榮華時。汝復當自惜。我言只如斯。</text>
<title>偶吟</title>,<text>人間歲月走如丸。鏡裏堪驚兩鬢斑。無酒可招佳客飮。有書聊許小兒看。滿城桃李春初暖。一院松篁雪欲殘。獨坐無言觀物化。天時人事頗相關。</text>
<title>戊申二月初三日夜。夢作五言四韻三首。中夜睡覺。歷歷可記。平明。盥櫛而坐。欲書于紙。則盡忘之。但記千金元有價。一璧本無瑕一句而已。吟成一絶誌之。</title>,<text>黃金有價璧無瑕。至寶人間儘可誇。碌碌如予錢不直。夢中佳瑞向誰多。</text>
<title>送謝恩使成中樞 健○三首</title>,<text>天子龍飛第一春。遠頒丹詔遣詞臣。皇恩漙博乾坤大。睿澤汪洋雨露新。千載一時逢盛際。八荒四海仰深仁。朝鮮優荷殊尤寵。感激無由徹紫宸。君能早誦三百篇。奉使如今對可專。壯志豈居司馬下。大觀當置穎濱前。三千禮樂規模壯。百二山河表裏堅。昭代揚休眞盛事。明庭敷奏况才賢。大明宮闕屹岧嶤。黼座天臨覲赭袍。雲擁瑤墀分五色。日暉金殿麗層霄。衣冠接武千官盛。玉帛盈庭萬國朝。去矣飽觀周禮樂。也疑身世控鸞簫。</text>
<title>寒食有感</title>,<text>悠悠逢冷節。忽忽感流年。已宿茶爐火。曾寒粥竈烟。堪嗟辜拜掃。自是抱沉緜。身世眞如此。無由費酒錢。</text>
<title>福慶歸廣州。拜掃。</title>,<text>寒食東風又一年。憐渠奠掃拜新阡。紙錢燒罷歸來後。山北山南哭杜鵑。</text>
<title>寓興</title>,<text>獨倚繩床岸帽烏。春光濃暖潤於酥。黃扉勳業時將晚。白首文章氣轉麄。萬事無成慙面目。一生有命信頭顱。細思物理都爲妄。拔劒高謌擊酒壺。</text>
<title>春雪</title>,<text>臈前何不呈三白。春後還來鬪百紅。乍學梅花粧夜月。先偸柳絮舞東風。可憐見日都消盡。無計成氷旋作空。頃刻玉山非我愛。驚心篁竹失靑葱。</text>
<title>春日書懷</title>,<text>世事商量薄似綃。光陰容易雪同消。摩挲未試三稜劒。濩落無容五石瓢。好對靑山長偃蹇。閑眠白晝可逍遙。春愁春興誰深淺。紅杏粘枝月半霄。</text>
<title>春閨怨</title>,<text>春風昨夜吹洞房。杏花零落桃花香。短屛月色瑠璃光。半被老却雙鴛鴦。強撥琵琶不成曲。淚痕點染臙脂額。春愁如許深似海。靑鳥一去無消息。</text>
<title>寄子固</title>,<text>君家人說是桃源。春政佳時花政繁。一點紅塵飛不到。能容俗客許敲門。一春強半病侵尋。牢落閑愁抵海深。羨殺主人謌舞地。小娘纖手撫瑤琴。</text>
<title>閑題</title>,<text>風光流轉歲時遷。老病蹉𧿶自可憐。携妓靑樓迷昨夢。抱孫白髮又殘年。劍如有用何須匣。琴木無聲不用絃。經濟才踈衰亦甚。要憑文字永流傳。</text>
<title>謾唫</title>,<text>一簾微雨寂無譁。兩眼昏花兩鬢髿。殘醉瞢騰春拍拍。高吟取次日斜斜。曾知世故多於織。休怪人心薄似紗。荏苒光陰不容瞥。小園開落無數花。</text>
<title>春懷</title>,<text>崎嶇世味飽辛酸。節序如流走急灘。布糓催耕呼雨至。子規啼血怨春殘。優游頗覺江湖大。俯仰方知宇宙寬。白首窅然迷出處。夕陽無語獨憑闌。</text>
<title>走次鄭大司成 孝恒 見寄詩韻 四首</title>,<text>佳麗南原別有天。思君不見又三年。一封信字千金直。說與來人仔細傳。杏艶桃嬌又一年。春風柳絮白於緜。可憐如此好時節。恨不相逢一粲然。出處行藏自有天。山林高臥送流年。聖君方急思賢夢。徵詔明朝驛使傳。雲物今年似去年。天涯芳草綠芊綿。白頭靑眼相逢處。樽酒開歡豈偶然。</text>
<title>幽居</title>,<text>幽居殊寂寞。病骨倍淸癯。歲月烹羊胛。功名捋虎鬚。誰騎仙鶴駕。難得睡龍珠。伎倆吾全少。文章足自悞。</text>
<title>虛名</title>,<text>虛名五十載。却怕二毛侵。中散交遊少。文園渴病深。夢尋芳草句。醉賦惜花吟。天地知音寡。宵宵月滿琴。</text>
<title>小院</title>,<text>小院春長在。孤扉晝不開。呼兒栽藥草。隨意坐莓苔。舊硯時還洗。新詩且細裁。幽懷難自遣。聊復擧深杯。</text>
<title>春日感懷 三首</title>,<text>小塘芳草燕飛飛。花發無言春欲歸。我亦趁春欲歸去。故山薇蕨也應肥。頭邊歲月疾於飛。春政歸時我不歸。滿地蔞蒿荻芽出。河豚欲上盡情肥。柳絮因風作雪飛。幽禽喚起又催歸。山中昨夜一犂雨。水入前江綠政肥。</text>
<title>卽事</title>,<text>鵲噪高枝午夢醒。空齋不語倚踈欞。無人倩寫換鵝帖。有客虛傳相馬純。閑愛香爐燒榾柮。渴思茶鼎煮蔘苓。悠悠身世眞如此。千載聲名愧汗靑。</text>
<title>小院</title>,<text>小院深深春晝長。感時觀物思微茫。廉纖細草安排長。點綴幽花斷續香。歲月悠悠詩滿篋。乾坤蕩蕩酒盈觴。無人知我平生興。李白風流杜甫狂。</text>
<title>儒冠</title>,<text>儒冠多落托。昭代幸遭逢。著述慙司馬。文章愧士龍。宦情與綃薄。歸心同粥濃。功名知不分。卄載忝君封。</text>
<title>次權參議韻 三首</title>,<text>可憐晉室爲劉室。自是淵明似孔明。三徑柴桑一處士。煌煌史筆特書名。右詠淵明幕天席地身如寄。枕麴藉糟樂亦隨。已向醉鄕頌酒德。紛紛餘事都不知。右詠劉伶鵬鷃由來自不同。須知稟性出天公。區區齊物齊何物。欲喚南華爲折衷。右詠莊周</text>
<title>次權參議韻</title>,<text>已謝浮名開綠野。不須大藥駐朱顏。三杯軟飽黑甜後。杜宇一聲春晝閑。多君早退能全節。愧我虛名已誤身。悵望兜羅歸不得。春風到處蕨芽新。</text>
<title>戱次李次公詩韻</title>,<text>水鍾寺下月谿路。水入龍津漲幾蒿。伐木詩人吟已苦。從流舟子價應高。身世自知同泛梗。江河曾信不容舠。閉門終日蕭蕭雨。坐對靑銅鑷白毛。騕裊垂楊拂小簷。因風乍學舞腰纖。庭心芳草綠初遍。墻角杏花紅滿粘。値此一春好時節。不須四美能得兼。誰招病客拚高會。終日深杯滿意拈。</text>
<title>再用前韻</title>,<text>崎嶇宦路知幾曲。平地風波亦沒篙。自笑詩名時漸減。如何物價日增高。人情飄轉隨風絮。世事浮沉駕海舠。忽得新詩眞寡和。吟安一字刮龜毛。歸來燕子語廵簷。芳草池塘碧更纖。愁本有根和雨種。春曾無繫煮膠粘。霜餘竹節同詩瘦。風送花香與酒兼。老病情懷空寂寞。多時閣筆懶重拈。</text>
<title>金堤崔太守 潘 送生薑。走筆以謝。</title>,<text>殘年纏百疾。無物補枯膓。自有君臣藥。那無子母薑。丁寧書已至。珍重義難忘。我亦學尼父。從今不輟嘗。</text>
<title>睡起有作</title>,<text>狂謀謬筭又殘年。身世陶然北牖眠。萬事堪驚雙鬢改。一生何事百憂煎。已成王粲登樓賦。欲和謫仙問月篇。桃李滿園香雨過。賞春何惜費千錢。</text>
<title>三月三日。以病未赴都試。</title>,<text>六十九年三月三。春光雖好病何堪。風流尙想斯文會。桃李滿開紅正酣。</text>
<title>偶吟</title>,<text>身世蘧蘧夢未醒。年來耆舊盡彫零。老懷已作霑泥絮。浪跡還同逐水萍。可惜花鬚如我白。不知柳眼爲誰靑。春風吹倒烏紗帽。晚節風流擬管寧。</text>
<title>次曹咸陽 偉 韻</title>,<text>使君聲譽不蹉跎。東閣吟梅舊姓何。自笑白頭老學士。殘年寂寞子雲家。功名自古患憂餘。進退行藏愧兩踈。多病掩門今二載。故人皆著絶交書。相思南北歲蹉跎。花落春歸可奈何。忽得新詩聊自慰。文章知復已成家。頭流山聳萬丈餘。學士樓前竹影踈。盡日訟庭淸似水。吟詩纔罷又看書。百年世事已蹉跎。衰病其於白髮何。悵望故園歸不得。宦遊無日不思家。酒癖詩顚態有餘。自知經濟術還踈。稀年致仕今年事。已草歸田乞退書。</text>
<title>暮春</title>,<text>去去春如客。遲遲日抵年。與花同一笑。共柳更三眠。小雨初移竹。新晴爲種蓮。安閑聊自適。不必學神僊。</text>
<title>次正使翰林侍講董越登漢江樓韻</title>,<text>畫棟飛甍蘸碧江。奇觀可與岳陽雙。南薰一陣開珠箔。東日三竿上綺䆫。遠岫浮空屛邐迤。驚湍觸石玉琤琮。使華五鳳樓前手。健筆縱橫大似杠。又使節駐江濆。層樓高入雲。題詩壓崔顥。作記倒希文。磊落才誰敵。風流氣不羣。高談方衮衮。不覺已西曛。</text>
<title>次泛漢江韻</title>,<text>樓前碧玉流。盪槳興難休。花落鷓鴣岸。草萋鸚鵡洲。蒼崖隨地盡。白浪蹙天浮。晚向西湖去。長風穩送舟。</text>
<title>次獻魚韻</title>,<text>漁子雙鬢蓬。得魚爭効功。鯽曾思杜曲。鱸已勝吳中。浦口初齊舫。竿頭爲捲蓬。江湖無盡興。先問釣鼇筒。</text>
<title>次楊花渡韻</title>,<text>不用張騫犯斗槎。漢江春浪漲桃花。徐牽錦纜緣蒼壁。閑倚珠闌望白沙。近海已迷蓬島路。尋源欲訪武陵家。玉堂學士東遊日。山水登臨眺覽賖。</text>
<title>次望遠亭韻</title>,<text>海門斜日更登樓。豪氣元龍未罷休。遠近峯巒來拱揖。一雙鳧鴨對沉浮。喜看滕閣留神筆。宜復蘭亭記勝遊。他日錦袍鑾殿上。可能記我海天頭。</text>
<title>次副使工科給事中王敞漢江韻</title>,<text>纔罷瓊筵更下樓。徐牽畫艇作淸遊。蘭亭觴詠時方好。赤壁風流可小留。取次沿流仍解纜。從容尋壑亦經丘。晴川芳草知何處。歷歷漢陽鸚鵡洲。漢江新漲幾蒿深。面面遙岑聳碧簪。萬頃滄波噴白雪。千條弱柳撚黃金。落花飛絮三春興。流水高山大古心。惆悵星軺留不得。神州遙指馬駸駸。又漢水綠如染。風花高下飛。波光迷瀲灧。山氣轉霏微。已識放船好。唯須待月歸。佳期不可再。勝賞莫相違。水國東西岸。澄光上下天。魚龍驚鼓角。鷗鷺避樓船。花氣蒸紅霧。山光羃翠烟。暮春當令節。斗酒詩百篇。登樓仍泛艇。在在興淸酣。玉斝傾新酒。金盤薦美柑。江山多絶勝。風月可論談。星使驚人句。才名斗以南。</text>
<title>次望遠亭韻</title>,<text>水去無邊白。山來未了靑。蠶頭連古渡。鼇背起新亭。已辦江頭醉。堪悲澤畔醒。夜深宜酩酊。更起倒雙甁。月出黃金餠。溪回碧玉灣。江山足登眺。樽酒亦闌珊。邂逅緣非淺。分離意頗關。明朝回使節。矯首望燕山。</text>
<title>茅簷</title>,<text>茅簷短短柳陰陰。扶坐晴䆫獨苦吟。春晝正長誰問疾。有時拈取古方尋。</text>
<title>暮春卽事</title>,<text>柳嚲鶯嬌花更繁。氤氳和氣遍林園。等閑又被靑春惱。竹徑蓮塘置酒樽。</text>
<title>寄雙溪齋桃花洞</title>,<text>北嶽攢靑矗幾層。雙溪流水碧澄澄。桃花萬樹紅如海。未必桃源在武陵。</text>
<title>惜花</title>,<text>有底風花急。堂堂春欲歸。居然綠已暗。忽爾紅正稀。點水魚吹去。穿林燕蹴飛。可憐衰病客。獨此惜芳菲。</text>
<title>春暮</title>,<text>瞥眼靑春去。渾頭白髮垂。詠歸思點也。脩禊憶羲之。花柳自無語。江山如有期。詩成還自笑。不似少年時。</text>
<title>題秋部禊飮圖 二首</title>,<text>古說秋官是劇曹。諸君遴選一時豪。平反有道明於鏡。盤錯如神快似刀。簿領多時除弊事。壺樽長日樂淸朝。風流盛事無人識。宜倩龍眠上畫綃。行樂諸君日幾回。聯鞍今復出城來。藏魚寺裏山如畫。遮日岩邊水似苔。松竹玲瓏搖綺席。葡萄瀲灎凸金盃。江山如此歡無盡。扶醉歸來逸興催。</text>
<title>蘇仙赤壁圖</title>,<text>玉堂學士東坡仙。風流人物天下先。赤壁形勝擅黃州。天敎一謫逍遙遊。蘭槳桂棹截紅流。月小山高天地秋。手攀牛斗相徘徊。潛鮫已舞玄鶴來。當時行樂絶代無。二賦流傳天壤俱。先生氣節凌宇宙。先生文章煥星斗。追憶先生四百年。赤壁風月還依然。我今爲賦赤壁詩。欲喚先生酹一巵。</text>
<title>戊午同甲契軸</title>,<text>戊午是初度。諸君伯仲間。同時班玉筍。永好托金蘭。人物咸推重。功名孰可攀。尋常拚勝會。高興未闌珊。</text>
<title>惜春</title>,<text>未成終老計。空有惜春心。竹下碁先拂。花前酒復斟。園林殊寂寞。山水欲登臨。身世衰兼病。幽懷自不禁。</text>
<title>移病</title>,<text>移病居閑頗寂寥。交遊零落更無聊。流光都付書籤過。幽憤全憑茗椀澆。柳嚲長條齊水面。竹抽新筍過墻腰。倚闌無語斜陽外。何處玉人吹洞蕭。</text>
<title>送柳正郞 陽春 還鄕 六首</title>,<text>落花飛絮感流年。送別情懷倍黯然。疾病沉緜吾已老。功名蹭蹬子堪憐。儻來軒冕皆身外。此去家山墮眼前。謌罷陽關翻一笑。英雄行止揔關天。自古名塲足駭機。年來心事子多違。人情膠擾多飜覆。物議崩騰惹是非。自信篔簹曾抱節。那知薏苡亦招譏。南歸莫作仍留計。催詔行當不日歸。覊懷官况揔悠悠。進退行藏不自由。無奈文章憎宦達。頗知才命與仇謀。能詩子美將誰敵。作賦相如已寡儔。肉眼紛紛知者少。轉喉觸忌亦堪愁。造物由來戱劇多。蹉跎如此奈君何。曾知世事紛如織。休怪人情薄似紗。別酒深深春拍拍。離愁段段日斜斜。榮陽何處君家是。南望山川道路賖。珍重柳州報國心。如何偃蹇少知音。一毫已錯元非鐵。萬口能鎖自有金。我愛仲宣樓上賦。君追莊舃越中吟。離亭楊柳傷心色。北樹東雲思不禁。惆悵年年慣別離。一杯三疊渭城詩。平生知己有鍾子。到處逢人說項斯。宣室承恩當有日。斯文高價已多時。才踈薦鶚何顏面。公論分明我自知。</text>
<title>書懷</title>,<text>讀書萬卷竟何功。千首新詩亦坐窮。麟閣槐堂曾過分。白頭身世面長紅。</text>
<title>卽事 二首</title>,<text>看花有客携琴到。載酒無人問字來。步屧廵園拖健竹。夜涼明月更徘徊。乳燕飛飛鸎亂啼。小塘春草碧萋萋。悠然攪起歸田興。家在廣陵江水西。</text>
<title>詠新荷</title>,<text>亭亭亭下一池蓮。出水今年矗似錢。擬見花開高萬丈。更邀太乙共登船。</text>
<title>三月晦。寄柳正郞。更叙別。</title>,<text>今日正當三月晦。送春兼復送君歸。春未回時君正返。離亭不必怨西暉。</text>
<title>四月初三日。園中卽事。</title>,<text>老槐陰合蛟龍影。柳絮飛飛覆桐井。閑鉤踈箔倚輕櫳。燕小鶯嬌晴晝永。政値淸和時節好。落花如雨憐不掃。穩斟一杯時打睡。謝家池塘夢春草。</text>
<title>走次孫七休韻 三首</title>,<text>山影雜花影。松聲交水聲。七休老居士。宜醉不宜醒。擧酒對山色。憑闌聞鳥聲。風流君可羨。長愧吾獨醒。南山昨夜雨。潤物細無聲。池塘夢春草。宿酒猶未醒。</text>
<title>送富林君之湖南 三首</title>,<text>湖南佳麗天下稀。公子聲名盖一時。紅雨落花風細細。綠烟芳草日遅遅。繁華雲物當時勝。眺覽江山次第奇。况此淸和逢令節。風流何處不相宜。雕鞍駿馬五花明。得意南州取次行。喜見鶯鶯隨處有。可憐燕燕爲誰輕。金釵濃興三行密。玉麈高談四座驚。說與傍人須洗眼。王孫豪氣聳崢嶸。錦江樓下泛蘭舟。鵲嶺以南復勝遊。柳外驕嘶紅叱撥。花前列坐玉搔頭。鷓鴣絶唱思無盡。鸚鵡深杯醉不休。惆悵少年行樂處。送君今復夢悠悠。</text>
<title>書懷</title>,<text>貧病相兼憤未舒。多時諱客且閑居。自知身世無關鍵。詩酒顚狂禮法踈。</text>
<title>醉時歌</title>,<text>百年三萬六千日。一日亦復十二時。三萬六千十二時。有酒不飮知何爲。李白日傾三百杯。風流豪氣由天眞。哀哉屈平非達者。一生長作獨醒人。</text>
<title>初夏園興</title>,<text>淸晝無人趣政長。眄庭終日屢移牀。雨抽荷葉方塘淨。風墮桐花小院香。乍捲葦簾看月出。浪揮蒲扇引風涼。有誰知我閑中興。興或題詩或酒觴。</text>
<title>夏雨</title>,<text>光陰曾瞥眼。四月雨頻來。軟綠初抽筍。輕黃已著梅。薔薇曾擺落。芍藥已繁開。多少園中興。尋常擧酒杯。</text>
<title>邀李廣原圍棋</title>,<text>荷葉如錢點小池。南薰一陣雨絲絲。日長深院無人到。獨坐敲碁有所思。</text>
<title>睡起卽事</title>,<text>槐影鄰鄰蘸碧潭。日長危坐晝眠酣。隔林幽鳥多閑事。啼破還鄕夢裏談。</text>
<title>福慶歸廣州。因憶望月峯。</title>,<text>幾回携杖上高丘。終日登臨汗漫遊。不見江流水窮處。却疑天與山盡頭。千年往事思黃鶴。十載深盟到白鷗。李白後身空愛月。一樽行樂亦風流。</text>
<title>閑中</title>,<text>此心閑靜絶囂紛。翻覆多時笑野雲。更無開口驚人語。只有衰顏借酒醺。</text>
<title>病骨</title>,<text>病骨尖纖不勝衣。十分今已減腰圍。東牀坦腹渾如夢。人瘦誰言尙可肥。</text>
<title>蓮塘</title>,<text>荷花出水帖靑錢。淨洗無塵最可憐。忽有長風何處雨。晚香分得小江天。</text>
<title>謝成上人惠杖</title>,<text>年來渾似躄浮屠。雙脚蹣跚大半枯。忽得贈來烏竹杖。不須坐立倩人扶。</text>
<title>馬山途中</title>,<text>碧蹄山接馬山來。穩坐籃輿逸興催。日暮長風吹不盡。滿汀無數野棠開。</text>
<title>臨津渡</title>,<text>早涉臨津渡。朝回兩岸平。粼粼蒼壁影。泛泛白鷗聲。迎送煩殘驛。奔馳愧此生。松巒森在眼。回首十年情。</text>
<title>長湍西軒。與崔斯文 灝元 同賦。</title>,<text>幾向桃源洞裏來。客軒雲物似仙臺。相逢太守開歡笑。更與故人勸酒杯。盡日長風飜翠麥。連朝小雨熟黃梅。同遊崔子眞詩聖。黃鶴樓中舊俊才。</text>
<title>待許吏部不至。用崔韻更賦一絶。戱之。</title>,<text>久倚西軒待不來。也應雲物惱陽臺。懽情未罷鴛鴦夢。別淚仍添鸚鵡杯。慣見纖腰欺碧柳。可憐寶靨妬紅梅。傍人指點風流使。北斗泰山吏部才。</text>
<title>麻川途中</title>,<text>風輕江燕引雛語。雨歇林鳩呼婦啼。鳴軋肩輿向何處。山長水遠行路迷。</text>
<title>過桃源村</title>,<text>昨夜江城雨一犂。野田高下水東西。村家農務時方急。稻葉初抽麥穗齊。</text>
<title>過白蓮驛里</title>,<text>松楠遠近樹蒼蒼。石徑盤回歸路長。馬蹯野棠花影去。晚風衫袖細生香。</text>
<title>望田家</title>,<text>耕罷原頭牛政肥。野蠶成繭桑葉稀。田翁豈識世間事。白髮靑山無是非。</text>
<title>瑞谷道中</title>,<text>綠楊十里拂沙堤。納納溪橋快馬蹄。茅店閉門人語靜。屋頭初唱午時鷄。</text>
<title>東坡驛</title>,<text>逆旅知幾日。客行五月時。鷪穿細柳語。馬嚼芳草嘶。北嶺山來遠。南江水去遅。催歸向官渡。薄暮雨絲絲。</text>
<title>醉眠</title>,<text>芍藥階邊池水明。黃梅院落絲雨晴。醉眠盡日無人管。驚覺流鸎時一聲。</text>
<title>園中卽事</title>,<text>時序端陽近。園林遍綠陰。蠶繰抽白雪。梅子染黃金。舊燕花間語。新鶯柳外吟。日長饒睡興。一酌滌煩襟。</text>
<title>閑中</title>,<text>白髮紅塵閱世間。世間何樂得如閑。閑吟閑酌仍閑步。閑坐閑眠閑愛山。</text>
<title>池上偶作</title>,<text>小塘新漲碧漣漪。多少花枝間竹枝。掠水幽禽瞥眼過。尋芳戱蝶隨意移。馮唐已老才何用。中散多慵事可知。長日閉門空寂寞。或謌或酌或唫詩。</text>
<title>廵園</title>,<text>手携烏杖獨廵園。瓜蔓緜緜芋葉翻。肉食廟廊非我事。擷蔬聊可助盤飧。</text>
<title>送忠州黃牧使 允亨○三首</title>,<text>黃丞相後山谷孫。家業箕裘又見君。早歲才名殊藉甚。明時揚顯藹孤騫。曾知溫郡孚公論。今牧忠州策大勳。已有先聲動南國。懽迎父老擁朱轓。今時刺史古諸侯。受命分符寵渥優。直以循良頻出宰。更將盤錯好爲州。謳謌襦袴千家樂。雨露桑麻百里稠。掃盡簿書淸似水。鳴琴閉閤自優游。光膺妙選作遨頭。忠又東南第一州。畫戟韋郞香晝寢。習池山簡醉風流。金灘波灧龍紋細。月岳雲開黛色浮。憶得少年宦遊處。送君情思更悠悠。</text>
<title>端午前一日</title>,<text>一年時序又端陽。細切菖蒲酒滿觴。六十九年浮世事。可憐雙鬢白如霜。</text>
<title>述懷</title>,<text>繁華無夢已多年。老病情懷又悄然。手顫尙堪傾酒盞。眼昏猶未閱書編。東䆫明月眞知己。北牖淸風不費錢。晚節逍遙聊適意。何須大藥學神仙。</text>
<title>卽事</title>,<text>閑憑竹枕岸巾紗。時有奇香動芰荷。蛺蝶飛飛不歸去。滿庭開盡鶯粟花。</text>
<title>高隣兄。請菖蒲，艾葉。持贈之。仍寄一絶。</title>,<text>蓬頭何用艾盈腰。可切靑蒲泛白醪。蘭芷亦芳驚節物。滿䆫晴日讀離騷。</text>
<title>端午</title>,<text>五日是重午。一年方令辰。居然炊黍飯。忽爾逢艾人。池藕紅初細。庭蘭綠更新。一杯蒲節酒。獨酌與誰親。</text>
<title>漫吟</title>,<text>一生心事與時違。垂老飄零已覺非。靖節何時三逕去。季眞誰許四明歸。携兒盡日廵蔬圃。諱客多時掩竹扉。記得田園昨夜夢。小溪新漲鱖兒肥。</text>
<title>夏日卽事</title>,<text>方塘五月藕花開。梧影如龍臥碧苔。獨倚小䆫冠不整。晚鶯啼破黑甜回。</text>
<title>詠筍</title>,<text>昨夜園中雨如酥。土脉起膏肥且腴。朝來蔣徑篁竹林。籜龍無數生新雛。尖新逬出犀角攢。錦䙖新濯豹紋斑。揷棘編籬宜護視。擬見如束靑琅玕。蜿蜒百里蟠深根。危梢萬丈高拂雲。伶倫合律來取之。亦有食實栖鳳時。如何後人殺風景。剪伐燒烹五味鼎。文同太守食已饞。玉版老師滋味添。平生我無燒笋心。珍重愛惜雙南金。不學白香山。愛之不思肉。不學蘇雪堂。爲賦篔簹谷。此君亦復有此孫。貞心勁節餘風存。我當勤著栽培功。與尒切磋全始終。</text>
<title>有感</title>,<text>當年金榜卅三人。卅二人爲松下塵。白髮唯餘老物在。感時懷舊暗悲辛。</text>
<title>閑題</title>,<text>黃塵萬丈沒烏靴。奔走東西兩鬢華。晚節優游聊自適。芙蓉院落寂無譁。</text>
<title>述懷</title>,<text>文章經濟術皆踈。揣分唯宜早退居。廷尉宅前今有雀。孟嘗門下本無魚。老來簪紱徒爲累。死後聲名亦是虛。自斷此身當自斷。人生天地一蘧廬。</text>
<title>移病</title>,<text>移病無公事。幽居得自閑。開䆫臨碧沼。捲箔對靑山。細雨荷花膩。淸烟筍籜斑。雖然在城市。亦不似塵寰。</text>
<title>梳頭</title>,<text>年來頭髮白於繰。顫手時還強自搔。一日千梳仙訣在。平生無意學松喬。</text>
<title>感懷</title>,<text>六代經帷侍從臣。立朝四十五餘春。當時豪傑皆凋謝。獨我飄零白髮新。</text>
<title>謾書</title>,<text>屈指交遊似曙星。獨携形影瘦伶俜。一生狂興思浮白。千載虛名倚汗靑。何日得成南郭隱。多時自愧北山靈。蹉跎於世終何用。紗帽風流愛管寧。</text>
<title>峩洋</title>,<text>峩洋一曲少知音。自信平生磊落心。羞把烏紗籠白首。解衣盤礴老松陰。</text>
<title>自笑</title>,<text>竊祿崇班已素餐。才踈補衮亦何顏。只將翰墨供淸翫。時復壺觴講小歡。自笑嵇康慵是性。人欺元結漫爲官。白頭遍試人間事。轉覺功名兩字難。</text>
<title>旣賦自笑詩。又成一首。亦所以自嘲也。</title>,<text>自笑今時矍鑠翁。少年交道盡英雄。紅塵萬丈頭雖白。白酒三杯面已紅。每憶古人心默契。若聞時事耳偏聾。一生憂樂皆安分。肯學昌黎賦送窮。</text>
<title>觀物</title>,<text>萬機花錦萬錢苔。幾日天工費剪裁。物物自然生意足。老夫觀物思悠哉。</text>
<title>嘆老</title>,<text>雙鬢毿髿兩眼昏。百年懷抱向誰論。有時欲蠟東山屐。多日頻開北海樽。滿眼詩書閑歲月。掩門花竹靜乾坤。殘年尙友南華老。獨據枯梧喪我存。</text>
<title>謝韓鄰兄送櫻桃</title>,<text>含桃一一似金丸。至味淸甜絳雪寒。嚼破還驚凡骨換。不須仙鼎九還丹。</text>
<title>自寬</title>,<text>雲龍際會早攀緣。咫尺淸光近御筵。不分犀腰可知足。多情鶴髮已垂肩。慙無方朔三千牘。剩有放翁一萬篇。遮莫傍人欺醜拙。他時名字要靑編。</text>
<title>閑居卽事</title>,<text>錦鳩催雨一雙啼。閑捲湘簾小檻西。忽有長風吹不盡。落花繚亂送香臍。</text>
<title>蓮塘</title>,<text>芙蓉開盡淨無泥。香霧霏霏月欲低。忽此隔花聞笑語。不知身在若耶溪。</text>
<title>戱書道經後</title>,<text>長日難消遣。陳編架拂塵。病訝醫方誤。老耽道訣眞。不慙垂鬢雪。自信滿腔春。若見老君面。宜先問谷神。</text>
<title>僻地</title>,<text>僻地柴門逈。編茅補小齋。百年堪寂寞。萬事自安排。歲月雙飛鳥。行裝一緉鞋。居然此身世。物我緫忘骸。</text>
<title>賞蓮</title>,<text>荷花無數灧方池。綠影紅香雨更奇。盡日看看吟不足。晚涼扶杖立多時。</text>
<title>夏日池亭</title>,<text>小風一線顫巾紗。閑倚靑奴睡味多。日復帚愁惟有酒。時能解渴可無茶。臨䆫龍影梧桐樹。隔水麝香菡萏花。獨坐無人過夜半。碧空如水月如波。</text>
<title>永川申使君詩卷 二首</title>,<text>遴選知公論。爲州子所能。撫民如種樹。履事似治繩。襦袴千家樂。謳謌萬口騰。他年治第一。褒詔爲催徵。有美明遠樓。樓臨二水頭。使君推渤海。雲物勝蘇州。地接鷄林曉。天低鼇岫秋。政成無一事。日復習池遊。</text>
<title>自詠</title>,<text>斗室蕭條膝可容。坐來詩思轉醒鬆。柳濃庭院鶯聲老。花盡園林蝶舞慵。病後尋方求藥草。閑中閱譜煮茶茸。有時自酌三杯酒。爲盪從前磊落胷。</text>
<title>閑趣</title>,<text>藥圃蔬園共接籬。僻居閑趣少人知。槿花枝上絲絲雨。政是幽人睡足時。</text>
<title>殘花</title>,<text>一夜紅芳風擺殘。榮華消歇已無顏。依俙寶靨看猶在。惆悵香魂返亦難。深院日長春寂寂。空階雨滴夜漫漫。悠然更待花時事。討菊尋梅次第看。</text>
<title>白髮</title>,<text>雙鬢蕭騷白雪垂。半因多病半吟詩。無心更鑷偸年少。攬鏡時時笑我衰。</text>
<title>幽居獨酌筩杯</title>,<text>頗得幽居趣。全拋塵世心。江山供病眼。花竹屬閑吟。正坐耽詩癖。堪嗔戒酒箴。無人來共飮。獨愛碧筩斟。</text>
<title>池亭卽事</title>,<text>晴池瀲灧鏡開奩。爲愛荷花不下簾。入夜襟懷淸似水。香風滿袖月當簷。</text>
<title>借竹。寄沈豐山 膺。</title>,<text>君家脩竹滿園栽。露葉烟叢翠似堆。珍重此君吾所愛。何妨分與一枝來。</text>
<title>種竹</title>,<text>新梢帶雨綠含滋。手植庭除亦得宜。何日春雷能起蟄。靑靑生長籜龍兒。</text>
<title>護竹</title>,<text>舊竹又兼新竹徑。今人誰繼古人風。子猷一去知音少。只有四佳一老翁。</text>
<title>蓮亭。雨後對酌。</title>,<text>溪雲初起山日斜。小雨洗拭芙蓉花。呼兒且問有酒無。酒熟不須東家賖。三盃取醉發興新。老覺肝膽生輪囷。詩成隨手霹靂催。揮毫落紙如有神。人生行樂貴適意。富貴榮華非所覬。世間得失謾紛紛。畢竟輸嬴一局戱。君不見四佳亭前三徑菊。四佳亭後一畞竹。南池紅藕大於艇。臈前梅花如雪白。四時萬物各流形。隨遇感興怡神情。醉則自醉醒自醒。不用萬古身後名。</text>
<title>卽事</title>,<text>庭院深深晝政長。岸巾揮麈坐焚香。晚風一快荷花雨。帶得南池水氣涼。</text>
<title>雨</title>,<text>五月林塘靜。崇朝雨未收。簾櫳全退暑。枕簟欲生秋。嫩綠初添筍。嬌紅已綻榴。幽懷難自遣。酒可屢行籌。</text>
<title>衰顏</title>,<text>衰顏黃更瘦。短髮白無餘。落托從人笑。蹉跎與世踈。浮生如過客。樂地卽吾廬。機事都拋盡。壺樽且自如。</text>
<title>題晝</title>,<text>花映簾櫳柳掩扉。鶯聲遞送燕雙飛。美人睡起渾無事。笑揷花枝步月歸。</text>
<title>述懷</title>,<text>白首詩書歲月淹。架頭惟有萬牙籤。宦情漸覺蕉心卷。閑興方知蔗境甜。風送竹聲喧小枕。日移花影可踈簾。自堪寂寞供消遣。不學揚郞解著潛。</text>
<title>荷花</title>,<text>千丈花開萬斛香。牧丹曾愧作花王。風流醞藉知無敵。錯料何人比六郞。</text>
<title>荷葉</title>,<text>初見新荷疊小錢。漸看千朶翠如烟。可憐葉大眞如許。會作神仙太乙船。</text>
<title>荷藕</title>,<text>曾聞藕大大於船。奇種分明出華顚。霜骨蜜脾香更脆。嘗來端可愈沉緜。</text>
<title>荷筩</title>,<text>手把荷筩喚酒嘗。彎彎象鼻更尖長。擧頭一吸香仍洌。絶勝瑤池九醞觴。</text>
<title>荷房</title>,<text>秋來喜見露蜂房。玉子瓊珠箇箇香。嚼罷渾驚兼至味。淸心可補十全湯。</text>
<title>閴寂</title>,<text>閴寂松扉晝不開。馴庭鳥雀少驚猜。慵來大臥頭渾雪。醉後高眠鼻送雷。自信名途多齟齬。誰知心地絶塵埃。有時洗手焚香坐。細讀柴桑歸去來。</text>
<title>閑題</title>,<text>淸簟踈簾漾水紋。書籤藥裹謾紛紜。蜀葵當檻紅於燒。湘竹翻階翠似雲。少日虛名黃叔度。殘年多病沈休文。臥消歲月長岑寂。時復吟哦借酒醺。</text>
<title>茅齋</title>,<text>小小幽齋剪剪茅。閑扉不許俗人敲。可憐狡兔榮三窟。獨愛癡鳩守一巢。綠竹嚲烟森玉筍。黃梅經雨凸金梢。日長睡味濃於粥。便腹邊韶一任嘲。</text>
<title>烏木杖</title>,<text>可憐烏木杖。來伴白頭翁。坐立全無力。提携大有功。殘生憑仗在。到死起居同。只恐葛陂夜。雷風化作龍。</text>
<title>病後述懷</title>,<text>十年多病渴文園。獨坐尋常對酒樽。處世多時不如意。逢人到處無與言。求賢聖代才難得。用拙斯文道尙存。自笑此身無一可。要將淸白遺兒孫。</text>
<title>叙懷</title>,<text>面骨崢嶸鬂已皤。功名晚節亦蹉𧿶。紅塵浪跡雙蓬轉。靑鏡流年一鳥過。不信有方醫酒癖。深知無術制詩魔。十年辜負歸田興。白鳥滄波奈爾何。</text>
<title>夏日卽事 四首</title>,<text>浮瓜沉李渾閑興。燒笋烹葵亦賞心。獨倚南䆫日卓午。煮茶聲裏費淸吟。荷心紅映催詩雨。蕉尾靑翻解慍風。燕語呢喃初睡覺。詩成半醉半醒中。竹徑開碁邀客到。蓮塘揮麈約僧談。蓴羹已滑香堪愛。麥飯新炊味政甘。絲絲細雨熟黃梅。安石榴花落又開。坐對靑山捲踈箔。好風吹送竹聲來。</text>
<title>虛名</title>,<text>昇平逢盛際。文墨盜虛名。輔國多蕭相。哀時笑賈生。靑春空荏苒。白髮又崢嶸。多少英雄事。端非月旦評。</text>
<title>小塘</title>,<text>小塘深處獵風蒲。水淨沙明喜浴鳧。萬柄荷花香雨過。十分淸興敵西湖。</text>
<title>紅葵</title>,<text>南薰簾幕日初長。紫艶玲瓏翠萼香。莫說區區能衛足。丹心依舊識傾陽。</text>
<title>白葵</title>,<text>氷姿雪骨玉精神。淡白輕盈不受塵。珍重 缺 誠能向日。不須輕比道裝親。</text>
<title>池院</title>,<text>池院淸陰裏。幽閑一事無。編籠收鴿子。揷竹護鷄雛。竹槊森森玉。荷盤顆顆珠。何妨消暑飮。酒可遣兒沽。</text>
<title>雜興 三首○六言</title>,<text>歲課千卷萬卷。日用一杯二杯。苒苒春來春去。悠悠花落花開。世事雲翻雨覆。功名酒醺夢酣。江山自可怡悅。風月亦足論談。當面竹君石友。知心管子楮生。白晝黃梁一枕。烏巾白髮千莖。</text>
<title>走次七休韻 三首</title>,<text>南山當戶絶纖塵。衫袖龍鍾醉墨痕。誰識亭亭亭上興。滿池紅藕一番新。休休院落隔紅塵。屐齒斑斑印蘚痕。移病掩門長諱客。半酣詩句轉淸新。不分龍門接後塵。題詩斧鑿有餘痕。陽春一曲知難和。白髮年來種種新。</text>
<title>復用前韻。但痕字落韻。改用人字。三首</title>,<text>終南山遠軟紅塵。吏隱如君有幾人。自笑七旬老學士。名韁未脫鬢毛新。萬朶芙蕖不染塵。紅粧翠盖似佳人。若敎七叟來相訪。醉舞狂謌發興新。脩竹千竿不受塵。黃梅籬落已生人。逢君如欲消長日。滿甕浮蛆色味新。</text>
<title>病後述懷</title>,<text>殘年生活日飄蕭。多病沉綿不復聊。衰謝早搖韓子齒。瘦消先減沈郞腰。人情政似分狙栗。世事眞同覆鹿蕉。自笑襟懷多磊磈。有時憑仗酒能澆。</text>
<title>謝曹咸陽送扇</title>,<text>酷熱如酷吏。淸風來故人。尋常在掌握。奉揚使君仁。</text>
<title>小醉縱筆</title>,<text>小䆫寄傲對南山。萬事浮雲不我關。未信還丹能却老。不如浮白且偸閑。極知毀譽皆身外。須把功名比夢間。自哂踈狂詩酒癖。醉吟披豁露天慳。</text>
<title>對荷花有感</title>,<text>昨夜顚風狂雨來。朝回菡萏半紅頹。看看一嘆翻成笑。次第餘花續續開。</text>
<title>雨</title>,<text>崇朝簾幕雨。亦足洗炎氛。細愛花間聽。淸宜竹上聞。荷心珠可數。池面縠生紋。獨坐閑相伴。詩成俟酒醺。</text>
<title>三用前韻。寄七休。七首</title>,<text>自古山林隔市塵。急流勇退絶無人。如予亦是悠悠者。白首功名歲月新。幾年京洛走風塵。箕斗虛名愧古人。七十明春當致仕。一生終始聖恩新。年來多病肺生塵。酒困詩荒易誤人。子有鹽梅調鼎手。殷勤自惜姓名新。性癖平生厭俗塵。知音除子復何人。白頭飽閱世間事。覆雨翻雲變態新。斗室生虛自不塵。北䆫高臥一閑人。光風霽月尋常興。衮衮天機物化新。茅齋日掃淨無塵。松菊前頭作主人。隱几高眠消酷暑。葛巾蒲扇紵衫新。朝來香雨浥輕塵。相對荷花是故人。急喚小娥供一酌。題詩葉上語尖新。</text>
<title>夏日池亭有懷</title>,<text>老梧百丈龍鳳影。濃陰羃羃覆甃井。朝來小雨響蘆葦。小鴨睡殘猶未起。荷花滿沼特地奇。高揭湘簾覓句遅。悵望江南思美人。美人不來空傷神。</text>
<title>病後自遣</title>,<text>光陰鼎鼎向誰催。雙鬢紛紜雪滿堆。叔夜養生仍養性。劉伶忘死未忘骸。生涯自昔淸於水。心地如今寂已灰。斗酒半酣詩百首。人間此樂亦悠哉。</text>
<title>夏日</title>,<text>淸風院落臥前簷。隨意吟哦興轉添。秫酒椰杯香更妙。豆湯崖蜜味新甜。竹聲瑣碎長留砌。花影扶踈半入簾。閉閣直揮褦襶子。待看東嶺上銀蟾。</text>
<title>卽事</title>,<text>滿庭開盡蜀葵花。日晚黃蜂未罷衙。睡覺小䆫思轉渴。一甁新水自煎茶。</text>
<title>小醉</title>,<text>羊膓世路幾崢嶸。白髮欺人續續生。千首詩成渾漫與。欲憑酒陣破愁城。</text>
<title>故園</title>,<text>故園吾有徑三三。水色山光浸碧嵐。且問何時搖艇去。鷓鴣烟雨滿江南。</text>
<title>大雅</title>,<text>大雅寥寥久不聞。不才長愧忝斯文。生無奇論傾時輩。死亦何人揖盛芬。作賦敢窺屈宋奧。著書難繼班馬薰。自笑生平蛙沸耳。如何亦復白頭紛。</text>
<title>演雅</title>,<text>宦遊無處不羊膓。破帽蹇驢歲月忙。無力負山同䘊蠓。何心拒轍擬螳蜋。龍鍾身世從人笑。鶻突聲名信我當。睡覺午䆫人政靜。閑烹雀舌味尤長。</text>
<title>荷花始衰。有感。二首</title>,<text>臨池終日對荷花。觴咏多時雅趣加。箋告天公鎭長好。綠多紅少奈愁何。池水澄澄鏡面開。藕花零落錦成堆。餘香馥馥來無數。倚杖閑吟步月回。</text>
<title>叙懷步</title>,<text>臨銅却怕鬢如絲。心事渾非少壯時。長抱一生玄晏病。更無三絶虎頭癡。風流落魄都因酒。慷慨蹉跎正坐詩。晚節至今迷出處。行藏直欲問蓍龜。</text>
<title>廵菜圃有作</title>,<text>君不見早韭晚菘周覬興。菰菜蓴絲張翰樂。又不見文同太守饞筍脯。易簡學士愛虀汁。人生適口是眞味。咬菜亦自能當肉。我園中有數畞餘。年年滿意種佳蔬。蕪菁蘿蔔與萵苣。靑芹白芋仍紫蘇。薑蒜葱蓼五味全。細燖爲羹沉爲葅。我生本是藜藿膓。嗜之如蜜復如糖。畢竟我與何曾同一飽。不須食前方丈羅膏粱。</text>
<title>紅塵</title>,<text>萬丈紅塵岐路長。出門何處覓亡羊。從今盡棄人間事。擬共閑僧學坐忘。</text>
<title>睡覺</title>,<text>紗帽籠頭紵袖輕。藤牀竹簟小風淸。日方卓午眠初穩。驚覺荷盤滴雨聲。</text>
<title>用前韻</title>,<text>芳草池塘燕燕輕。深深院落樹陰淸。靑山相對鉤簾坐。聞得新蟬第一聲。</text>
<title>三用前韻</title>,<text>竹影松陰羃地輕。納涼池館更淒淸。晚來一快南風雨。最愛芭蕉葉上聲。</text>
<title>苦吟</title>,<text>早歲功名累此心。曾無報効到如今。逢人莫說爲儒貴。白盡髭鬚獨苦吟。</text>
<title>對月小酌</title>,<text>娟娟一輪月。照我無絃琴。甕頭初發醅。滿意成獨斟。停杯謝明月。夜夜頭上臨。更願揚淸輝。明我千古心。</text>
<title>幽懷</title>,<text>幽懷何悄悄。往事政悠悠。處世三無慍。論時百不憂。未堪詩壘將。欲乞酒泉侯。荏苒時將晚。蒼茫獨倚樓。</text>
<title>卽事</title>,<text>花滿階除竹掩門。我家籬落似江村。鵓鳩啼罷溪雲黑。山北山南雨氣昏。</text>
<title>池上晚吟</title>,<text>半畞方塘貯碧流。菰蒲蘆葦弄輕柔。日斜垂釣悠然興。占得江湖十頃秋。</text>
<title>走次閔斯文 奎 韻</title>,<text>老去衰顏借酒紅。也宜多釀願年豐。君能五斗醒初解。我亦傳家時一中。</text>
<title>雨後池塘</title>,<text>新水玲瓏鏡出匳。晴波炫日漾踈簾。軒䆫六月涼於水。身世陶然付黑甜。</text>
<title>殘年</title>,<text>殘年索寞坐無能。雙鬢堪驚雪百層。有夢尋盟親白鳥。無時快意臂蒼鷹。詩書自信心膓苦。言語人皆面目憎。長愧防賢空竊祿。江湖歸思極蜚騰。</text>
<title>李次公來訪。奉寄。</title>,<text>百年交契托心知。才思飄飄盖一時。請子休誇鸚鵡賦。慚余空詠鷓鴣詩。黃金難償虛名誤。白雪能欺兩鬢衰。帚盡紛紜浮世事。相逢莫惜把深巵。</text>
<title>三伏 三首</title>,<text>三伏炎雲大地爐。滿街冠盖汗翻珠。病衰閑寂誰如我。北牖淸風颯雪鬚。一椀香茶小點氷。啜來端可洗煩蒸。閑憑竹枕眠初穩。客至敲門百不應。疊雪輕衫闊袖裁。平鋪竹簟滑於苔。開䆫拄笏靑山晚。頭上催詩雨亦來。</text>
<title>自慙</title>,<text>自慙非分主斯文。物議崩騰不可聞。豈有摛章詞吐鳳。初無作賦氣凌雲。逢人敢詫黔驢技。衛國曾微汗馬勳。老去酷耽文字飮。肯隨年少醉紅裙。</text>
<title>足疾</title>,<text>年來病躄已忘形。時復蹣跚曳杖行。跛鱉可憐猶蹩𨇨。蹇驢何事獨竛竮。石頭無計一蹺足。鑿齒由來爲半丁。斷不紅塵迷失脚。可能徐步摘明星。</text>
<title>客來</title>,<text>客來相對坐圍棋。一局消殘擧酒巵。客醉欲歸勤挽袖。芙蓉葉上勸題詩。</text>
<title>題詩</title>,<text>題詩長愧拙還蕪。消遣情懷捨此無。瘦處始知同飯顆。癢來方覺似麻姑。速成那得入叉手。苦詠眞能雙撚鬚。馬上推敲迷二字。浪仙無奈是吾徒。</text>
<title>流頭</title>,<text>殘年驚短髮。今日是流頭。暑退林塘雨。涼生竹院秋。乾坤容病骨。江漢滌塵愁。三五月當好。悠悠獨倚樓。</text>
<title>林亭</title>,<text>絶愛林亭靜。琴書亦足娛。幾年磨鐵硯。終日對銅爐。池淺魚生子。簷虛燕引雛。客來聊笑語。無酒遣兒沽。</text>
<title>題薇垣圖 二首</title>,<text>紫薇花下紫薇郞。接武蜚英揔俊良。已見批龍能諫職。更聞鳴鳳動朝行。從容奏對趨丹陛。慷慨封章上皁囊。焚草歸來無一事。尋常高會醉霞觴。憶曾承乏爲大夫。補衮還慙一字無。勁節何嘗膓鍊鐵。踈才自信口含胡。追思當日題名記。喜見諸君設讌圖。爲說他時拚盛會。宜容老物費招呼。</text>
<title>閑寂</title>,<text>流光苒苒去難追。晚節衰遅異昔時。司馬可憐多病渴。竇郞其奈坐書癡。雖無北海樽長滿。自有南山句或奇。頗厭繁華愛閑寂。此心應獨老蒼知。</text>
<title>得鷿鵜膏拭刀。戱作。</title>,<text>我家元有寶金刀。夜夜虹光燭九宵。出匣驚看露刃炫。摩挲更拭鷿鵜膏。</text>
<title>池上卽事</title>,<text>朝來小雨乍霏微。池面澄澄綠正肥。垂釣閑童隔荷語。翠禽驚拂蓼花飛。</text>
<title>謝寧越朴太守寄和製。走筆以謝。</title>,<text>年來多病瘦崚嶒。百藥千方不可憑。忽得使君分妙劑。詩成欲謝愧無能。</text>
<title>胡蝶辭 二首</title>,<text>菜花籬落風更香。胡蝶飛來飛去忙。採採行謌白紵衫。東家娘似西家娘。瓢葉翻翻花雪白。胡蝶飛飛如自得。兒童赤手捉胡蝶。狂走蘺東復蘺北。</text>
<title>寄永安李 封 方伯</title>,<text>七十殘齡萬事非。交遊零落族親稀。多君今日觀風好。知我明朝致仕歸。遠別幾何驚物換。相思無盡减腰圍。書來珍重聊開慰。南北年年有鴈飛。</text>
<title>晚吟</title>,<text>枯旱連旬雨不來。飄飄病葉滿庭苔。日斜深院無人到。唯有飛蚊繞鬢雷。</text>
<title>謝永安方伯送崖蜜，海錯。</title>,<text>老來口業倍深長。飽德如今不可忘。崖蜜甜濃蘇病肺。江魚肥滑補衰膓。朝饘暮粥猶能辦。海錯山珍已備嘗。飫得醲鮮身更健。侯家何獨擅膏粱。</text>
<title>閑中卽事 三首</title>,<text>鴨脚樹連羊棗樹。鷄頭花映鳳翔花。自知閑處是樂處。人道吾家似野家。鼠鬚筆落蠅頭字。鷄舌香銷鵲尾爐。高睡多時有黃嬭。閑憑無日不靑奴。蕉尾翠飜搖鳳尾。花鬚香細啑蜂鬚。風敲笋籜森森玉。雨浥葡萄顆顆珠。</text>
<title>工曹郞廳讌會圖</title>,<text>古說星郞重。諸君緫俊髦。昔時杜工部。今日何水曹。遭遇千年盛。才名一代高。風流開讌會。氣象頗麄豪。</text>
<title>自述</title>,<text>一杖一鞋又一巾。逍遙自在更恰神。功名事業非吾分。壽到稀年有幾人。</text>
<title>自笑</title>,<text>可休休日未休休。嬴被靑山笑白頭。記得田園昨夜夢。鱸肥蓴滑滿江秋。</text>
<title>煩熱</title>,<text>煩熱何由避。幽居日抵年。欲追南郭隱。時復北䆫眠。小雨鳴寒玉。淸風直幾錢。生涯隨意足。何必學神仙。</text>
<title>池亭卽事</title>,<text>靑蒲綠葦滿寒塘。風攪荷花柄柄香。一點紅塵飛不到。黃庭寫罷倚烏牀。</text>
<title>立秋</title>,<text>三庚消酷暑。一葉報新秋。雨滴梧桐老。風吹菡萏愁。東吳鱸正美。南國稻初收。攪我歸田興。滄浪泛釣舟。</text>
<title>謝李同年 孟智 餉鱉</title>,<text>老病多時膓已虛。朝朝厭見滿盤蔬。感君持贈殷勤意。炰鱉嘗來味有餘。</text>
<title>寓懷</title>,<text>壯志飄零只可憐。白頭身世轉蕭然。匣中自有屠龍劒。篋裏全無使鬼錢。攬鏡多時驚鶴瘦。臥床終日學蠶眠。浮名浮宦非吾事。宜復詩狂與酒顚。</text>
<title>嘆老</title>,<text>百歲浮生黍一炊。中間得失似兒嬉。馮唐已老嗟何及。賀監雖狂晚自奇。酒盡三杯聊興快。詩成萬首足名垂。今年致仕吾當去。曾愧求田問舍遅。</text>
<title>秋宵</title>,<text>秋宵苦不寐。攬衣獨徘徊。涼風颯以至。蟋蟀鳴亦哀。悠悠感時物。慽慽傷我懷。大化自坱圠。四時迭相催。流光背人去。閃倐如奔雷。而我已遅暮。心事日摧頹。竊悲漸消歇。幷與秋草衰。念之不得語。感慨從何來。</text>
<title>兒子福慶。構別墅於馬塲里。邀予一遊。任西河，金光城亦來訪。喜作。</title>,<text>兒子城東小墅開。兩君珍重爲尋來。乘閑出郭聊相値。揮塵開談喜獲陪。剪韭討蓴仍野飯。羹芹鱠鯽更村杯。日斜西嶺消殘暑。滿袖淸風恰得迴。</text>
<title>途中</title>,<text>石逕依山轉。板橋渡水危。停鞭同駐馬。信口更聯詩。細草眠牛穩。長林返鳥遅。歸田從此始。靖節復何疑。</text>
<title>明日。更憶馬塲。有作。</title>,<text>山圍茅屋水圍村。桑柘陰中不設門。䆉稏稻粱迷壠畞。喧啾鷄犬繞蘺藩。溪魚初釣肥堪膾。麥酒新蒭已滿盆。說與祐之勤護惜。靑氊世世遺兒孫。祐之。福慶字。</text>
<title>西瓜</title>,<text>西瓜斜割月生稜。嚼罷渾驚骨欲氷。已覺此時生爽塏。更於何處避炎蒸。秋霜皎潔光尤妙。崖蜜甜甘味更仍。世事年來嫌納履。靑門無地訪東陵。</text>
<title>池院</title>,<text>池院無人晝正長。白衫烏帽可新涼。蜂鬚花蘂香先聞。燕觜芹泥濕不妨。嘉果遍嘗宜病口。淸茶細啜沃煩膓。閑中游戱唯詩酒。世事榮枯已兩忘。</text>
<title>幽居 二首</title>,<text>頗喜幽居愜。高懷誰得知。相如長抱病。杜甫酷耽詩。沽酒本無債。買山寧有貲。生涯知自足。其奈更衰遲。老覺功名錯。閑知歲月淹。竹聲連小枕。花影入踈簾。忽爾遇黃嬭。居然遊黑甜。世情都已遣。白髮爲誰添。</text>
<title>悶雨</title>,<text>火雲萬里恣飛騰。坐視田疇兀似僧。當代豈無霖雨手。如何無澤及黎蒸。</text>
<title>小雨</title>,<text>朝來小雨乍霏霏。俄頃靑天白日暉。下土微臣似蟣蝨自慚無力幹天機。</text>
<title>煎茶</title>,<text>絶愛仙茶妙。初從嶺外來。澹甁新汲水。古鼎故鳴雷。北焙分春早。南柯喚夢回。我如玉川子。三椀要詩催。</text>
<title>豆粥</title>,<text>豆糜烹作粥。濃淡自津津。倉卒劉文叔。咄嗟石季倫。何人能學古。今我亦嘗新。崖蜜兼氷片。啜來味更眞。</text>
<title>謝咸陽曹太守贈山谷詩集</title>,<text>太史詩名萬古傳。至今鱠炙幾千篇。當時模範陳無己。後日注箋任子淵。元祐諸君皆屈膝。西江一派孰齊肩。雖然蘇老譏評在。伯仲才華孰後先。</text>
<title>憶廣津</title>,<text>廣津曾卜草堂開。秋興悠悠日夜催。誰免一生老病死。不如三徑歸去來。黃蘆紅蓼連花塢。白鳥蒼波繞釣臺。已擬封章乞骸骨。登山臨水日徘徊。</text>
<title>縱筆</title>,<text>酒或一中多曠達。詩於三上亦淸新。自知酒興兼詩興。莫說今人異古人。</text>
<title>睡起</title>,<text>徑竹參差與屋齊。榴花開盡壓枝低。小鶯啼罷還家夢。家在廣陵西崦西。</text>
<title>閑吟</title>,<text>白日宜高枕。靑山可小䆫。時聞鶯囀百。或見蝶飛雙。荷藕大於艇。松濤喧似江。平生有幽趣。欲訪鹿門龐。</text>
<title>新涼謌</title>,<text>昨日大炎汗如雨。今日新涼生尾麈。炎涼倏忽手反覆。百年悠悠駒過隙。我獨胡爲長抱病。高堂白髮悲明鏡。安得長繩繫蟾烏。千古萬古懸天衢。自然玉燭調四時。炎涼寒暑皆得宜。我亦鼓腹長煕煕。</text>
<title>秋夜</title>,<text>淸夜沈沈睡不成。寒燈挑盡欲殘更。開簾月在梧桐上。蟋蟀胡然惱客情。</text>
<title>送忠淸道姜都事 參○三首</title>,<text>物議重從事。才名推水曹。澄淸曾有志。跋涉肯知勞。佐理能籌策。宣風更節旄。况逢賢使相。知復喜相遭。舊有通家好。今誇佐幕行。埋輪當代少。負弩幾人迎。喜動山川色。懽騰父老聲。明時精選在。努力策功名。執檄君先笑。甄城望白雲。家山隣咫尺。定省可溫存。忠孝兼雙美。榮光藹一門。此行直得意。別酒敍慇懃。</text>
<title>病中閑坐。戱吟。三首</title>,<text>兩足蹣跚行步難。無心騎馬傍長安。閉門不出餘三月。荏苒炎涼轉似丸。一朝扶病出門前。小坐藍輿聳兩肩。滿路兒童渾拍手。此翁矍鑠倍前年。纏緜病骨苦吟呻。擁被孤眠夜已晨。自笑斷無雲雨夢。任他小妾暗相嗔。</text>
<title>有感 三首</title>,<text>四十五年經幄臣。承乏文衡廿二春。尙把詞章闘年少。多慙七十白頭新。少年才士揔能文。奎璧精神五色雲。老病吾今思已窘。詞場無夢策奇勳。國老提衡自古傳。眼前桃李揔英賢。如予碌碌何顏面。老去文章不直錢。</text>
<title>七夕</title>,<text>一水盈盈隔幾何。一年一會亦堪嗟。鵲橋淸淺秋光早。鸞馭從容月色多。合裏蛛絲知幾處。竿頭犢鼻獨吾家。雙星渺渺問無路。須借張騫犯斗槎。</text>
<title>病後把酒</title>,<text>力疾擡頭把一觴。且將身世已都忘。生前自可醒還醉。死後休論臭與芳。百藥何能蘇病骨。千金無計駐年光。殘年尙忝封君祿。乞取移封老醉鄕。</text>
<title>茅廬</title>,<text>乾坤納納一茅廬。懶性從來愛僻居。閑與壺樽時漸熟。病於文字日相踈。園林暑退三秋後。簾幕涼生一雨餘。晚步小塘翻百感。西風其奈老紅蕖。</text>
<title>秋宵</title>,<text>秋宵多爽塏。病骨乍輕淸。蟋蟀共人語。梧桐留雨聲。愁腸幾千結。幽夢三四更。頗憶江南興。白鷗新水明。</text>
<title>閱久藁</title>,<text>天敎老子好吟哦。詩律慙非作大家。李杜雄深希者少。島郊寒瘦奈吾何。病餘自笑焚書槀。老去都無夢筆花。且可生前聊遣興。他時瓿醬不須嗟。</text>
<title>懶病</title>,<text>懶病無堪不出門。閑中自有靜乾坤。題詩已逼西崐體。把酒頻思北海樽。屈指故人星落落。回頭世事日紛紛。更無名宦關心地。獨據枯梧喪我存。</text>
<title>老病自寬</title>,<text>荏苒歲將晚。蹉跎數又奇。功名多蹭蹬。疾病更支離。自是蘧廬客。休嗔造物兒。平生無長物。詩酒頗相宜。</text>
<title>閑詠</title>,<text>光陰空瞥眼。物我緫忘骸。白日門長掩。靑山闥可排。借人唯有馬。留客本無鮭。萬事皆聊耳。吾生也宜涯。</text>
<title>憶村家</title>,<text>白頭身世厭塵喧。秋後那堪憶故園。準擬掉船穿柳岸。或時携酒問花村。飯炊玉粒香仍細。鱠下金虀滑更翻。却恨當年歸不早。空敎稚子候柴門。</text>
<title>夜吟</title>,<text>昨夜梧桐雨。淸秋暑氣微。虫聲喧在壁。水色冷涵衣。老病無由徤。田園有夢歸。仲宣空作賦。惆悵壯心違。</text>
<title>中元 二首</title>,<text>雨霽新涼斷送秋。一年時序劇悠悠。無人解賞中元節。千古風流赤壁遊。感物興懷頗自傷。盂蘭供佛最荒唐。地官下降何人見。我欲相逢侑一觴。</text>
<title>村興</title>,<text>村興秋偏好。歸心日夜催。白舂秔飯細。靑入笋盤堆。行李雙芒屨。風流一葉杯。故人曾有約。乘月抱琴來。</text>
<title>曉吟 二首</title>,<text>病骨酸辛睡不成。擁衾危坐到鷄鳴。却將無限心中事。厭聽隣家鍛鐵聲。破壁殘燈焰半銷。空齋不語似僧寮。邇來移病經三月。待漏何時趁早朝。</text>
<title>世故</title>,<text>世故多紅面。年光已白頭。乘除皆造物。生死任浮休。道直行何懼。身閑可自由。悠悠迷出處。落日獨登樓。</text>
<title>觀魚行。池上作。</title>,<text>魚兒出沒一池水。小者如針大如指。水淸到底無處潛。洋洋圉圉得所止。君不見北溟之上千里鯤。倐忽變化凌靑雲。又不見東海鯨鯢大如岳。揚鬐鼓浪掀乾坤。鰌鱓鰋鯉及魴鱮。紛紛鱗族何足論。池魚池魚最可悲。相忘江海知何時。物理不齊本如此。濠梁一見那得知。</text>
<title>送沔川李使君 禮全○三首</title>,<text>太守早相識。賢能第一流。聲名動京兆。遴選宰名州。愷悌人誰比。循良史可求。徵黃應不日。借寇竟難留。再作西關守。今分南道憂。當時公論在。所至政聲優。襦袴千家樂。耕桑百里謳。褒嘉應有詒。姓字覆金甌。滿酌渭城酒。秋風別恨添。看君靑兩鬢。愧我白雙髥。惆悵六年別。從容半日談。江山自迢遞。信字莫相淹。</text>
<title>草堂</title>,<text>草堂俯壓小塘開。日日吟哦得幾回。花影巧隨簾影轉。松聲遙答竹聲來。峯巒繞屋如相識。鳥雀馴庭絶不猜。誰識一般淸意味。光風霽月照靈臺。</text>
<title>膠擾</title>,<text>膠擾人間百慮煎。何如閑適送殘年。手中短麈禿無尾。膝上古琴焦斷絃。北海風流孔融後。東籬情興陶令前。引年無似安心藥。不用還丹學羽仙。</text>
<title>衰遲</title>,<text>誰數衰遲客。自憐見在身。病中嘗藥遍。渴後憶茶頻。狂醉非緣酒。閑愁不爲貧。無人可與語。聊復樂天眞。</text>
<title>消瘦</title>,<text>容顏消瘦壯心摧。賴有愁襟仗酒開。頗認事隨眼中改。那知老從頭上催。駑駘自信終無用。樗櫟甘爲棄不才。懶自似閑閑亦懶。杖頭生菌筆生埃。</text>
<title>曉吟 三首</title>,<text>病餘瘦骨倍稜稜。眠食唯知亦不能。半夜憶茶思解渴。侍兒熟睡喚無應。夜深松籟送驚湍。秋氣駸駸半被寒。獨坐開䆫耿無寐。月華星彩曉將闌。忽聽街頭鼓五撾。紛紛車馬趁朝衙。年年移病關門臥。竊祿其於覆餗何。</text>
<title>福慶初度</title>,<text>今日是渠初度日。乃翁衰病雙鬢絲。一任人間豚犬子。敢擬天上麒麟兒。窺牛壯氣尙安在。舐犢深情乃如斯。我無籯金可遺汝。家世靑氊唯禮詩。</text>
<title>秋懷 二首</title>,<text>老病侵尋日。淸秋搖落時。安仁悲作賦。子美興題詩。歲月雙飛轂。功名一下碁。數聲何處笛。喚起十年思。經旬畏炎熱。今日喜逢秋。政爾踈團扇。居然攬弊裘。愛閑長閉閤。多病倦登樓。最憶江南景。蒼波繞白鷗。</text>
<title>紅槿花</title>,<text>紅槿花開秋更催。朝開暮落復朝開。可憐續續開無盡。猶勝情人去不來。</text>
<title>鷄冠花</title>,<text>絳冠朱頂復丹心。引頸昂頭似翰音。却喜年年不飛去。依稀闘距小庭陰。</text>
<title>詠李白</title>,<text>天上英靈太白分。風流人物古無聞。承恩翰苑才尤健。高調沈香酒半醺。吐鳳詞華掀宇宙。騎鯨豪氣照乾坤。玉樓記罷歸來未。采石江頭日欲曛。</text>
<title>病躄</title>,<text>病躄工能坐。扶頭穩作眠。靑雲難闊步。白屋合深跧。健足慙非馬。加趺酷似襌。履危那可得。終免蹈禍權。</text>
<title>遠遊歎</title>,<text>少年弧矢志磊落。遠遊四方長作客。東西南北亦自在。髀肉已消繭雙足。抱病十年長閉閤。雙鬢如雪千丈白。安能欝欝老一隅。駕風鞭霆遊八極。此計蹉𧿶可如何。夜夢車輪生四角。</text>
<title>秋思</title>,<text>小風全退暑。微雨乍生寒。晚節當蒲柳。芳心屬蕙蘭。葦花先露白。楓葉未霜丹。攬物仍多感。流光疾似灘。</text>
<title>病吟</title>,<text>多日詩爲祟。長年睡作魔。誰憐窮孟浩。自笑病維摩。只是少歡適。何曾妨嘯謌。若敎身再徤。萬事任蹉跎。</text>
<title>病餘</title>,<text>病餘無可口。飯饌只隨宜。白粒間紅豆。靑菘共綠葵。飪烹從老婢。喫著似嬰兒。蔬筍適吾性。膏梁非所期。</text>
<title>村墅奴餉。早稻十餘斛。三首</title>,<text>山下荒田二頃餘。老奴力穡勸犁鋤。早秋今復收香稻。絶喜貧家甔石儲。佳實離離鶻眼黃。舂來粒粒白於霜。不須更覓靑精飯。滿意新炊滑更香。昭代功名五十年。一家生理仰官錢。有田欲去頻回首。長詠陶潛歸去篇。</text>
<title>一室</title>,<text>一室淨如掃。眞吾獨樂園。閉門思泄柳。下榻憶陳蕃。遊戱圖畫在。扶持藥物存。悲歡頻攬鏡。鬢雪白紛紛。</text>
<title>蘆雁圖</title>,<text>西風剗地吹淅瀝。澄江渺渺共天碧。飛飛忽有南來鴈。低拂蘆花紛似雪。江南地暖天下秋。隨陽知止餘何求。湖山無處不繒繳。愼勿枉作粱稻謀。</text>
<title>風雪圖</title>,<text>北風黯黯雲似漆。雪花如掌復如席。天地中間銀色界。纖塵不動鳥飛絶。何處僧歸雙足白。漁舟已泊晚山曲。千村萬落景奇絶。恨無灞橋騎驢客。</text>
<title>宦海</title>,<text>十年遊宦海。泛泛一虛舟。汗漫知何適。微茫祗自浮。迷途實未遠。利涉復何憂。更値河淸運。何妨納細流。</text>
<title>出處</title>,<text>出處行藏未易期。依違身世已多時。乞骸踈廣知機早。屯骨虞翻去國遲。天地無情催我老。江湖有約許誰知。悠悠撚斷踈鬚盡。拄笏靑山頗自奇。</text>
<title>題拙稾後</title>,<text>文章體格似詼諧。自愧才名價日低。老去放翁餘舊癖。愁來王粲有新題。閑中諷詠無非興。馬上推敲不用迷。急喚尖頭聊戱筆。硯池秋水動龍臍。</text>
<title>寄靈光權上舍同年</title>,<text>戊午忝同榜。今經五十年。相思渺南北。惆悵白頭新。山林君隱逸。名宦我馳驅。自識閑忙異。休論出處殊。</text>
<title>西風</title>,<text>梧桐挾雨聒西風。物候凄涼淡又濃。月落一庭蛩織夜。雲收萬里雁書空。芳心黃菊爲誰艶。瘦骨靑山與我同。衮衮天機流不盡。衰顏無復舊時紅。</text>
<title>秋日書懷</title>,<text>宦情羈思日悠悠。欲上元龍百尺樓。天地一身空病骨。江山萬里又淸秋。雨聲長入芭蕉老。風色先催菡萏愁。記得江湖昨夜夢。白蘋紅蓼木蘭舟。</text>
<title>閑忙</title>,<text>閑忙因出處。朝市異泉林。歷歷江山阻。悠悠歲月深。未尋三徑去。空愧二毛侵。四海知音少。秋宵月滿琴。</text>
<title>夜詠 三首</title>,<text>病餘空腹手摩挲。其奈深秋永夜何。急喚女奴供小酌。獨憑孤枕落燈花。七十光陰病日增。百方千藥救無能。香醪一滴聊憑仗。絶粒渾如面壁僧。徐家肺不沈家脾。暮粥朝饘不滿匙。口業如今拋已盡。紫芝何處可療飢。</text>
<title>佛巖山</title>,<text>佛巖山下有茅廬。當戶峯巒畫不如。今日追思謝公屐。當年幾倒潘閬驢。落花流水仙家是。古木回巖寶刹餘。猿鶴年年應悵望。袖中已草乞骸書。</text>
<title>秋雨</title>,<text>蕭蕭一簾雨。滿意洒餘淸。篁竹深秋色。梧桐昨夜聲。漸知紈扇歇。轉覺苧衫輕。惹起田園興。江湖爛熳情。</text>
<title>孫亞相 舜孝，金參判，李參判 瓊仝 來訪。</title>,<text>寂寥門巷遍蒼苔。多謝諸君爲訪來。頗恨數旬還往少。不妨終日笑談陪。金侯酒量江湖窄。孫老詩聯霹靂催。更有玉如才思徤。風情如我獨摧頹。</text>
<title>古人</title>,<text>古人賢達去何之。寂寞千秋姓字垂。彭澤身閑松竹菊。廣文官冷畫書詩。斗升那復腰常折。樗散曾驚髮似絲。惆悵九原呼不起。欲將蕉荔酹芳巵。</text>
<title>初見瀛奎律髓。名集之意頗艱險。讀所集之詩。與唐詩鼓吹三體詩不同。其評論批點。不及須溪。遠矣。嘗看圓珠處。有苔色照人衣者。有雨裏得䆫光者。極口稱譽。是不知何等語耶。仍吟數絶云。</title>,<text>作詩差易揀詩難。分別雌黃豈一端。律髓評論批點在。何人具眼細尋看。須溪老手古無多。評點張皇幾大家。千古何人續遺響。紛紛諸子奈渠何。</text>
<title>小屋</title>,<text>小屋蕭條一膝餘。時時泰宇白生虛。生逢漢宋重煕後。志在羲皇大古前。學步功名今轉拙。效顰世態輒生踈。一心自有天君在。得失升沈且自如。</text>
<title>相思怨</title>,<text>仰觀天上明月光。俯視庭中幽蘭香。洞房寂寂秋夜長。半被老却雙鴛鴦。我思美人空斷腸。美人邈在天一方。欲往滄海無舟航。我無羽翼能翺翔。紅顏皺盡半死僵。兩眼如雨霑衣裳。不怨美人怨彼蒼。哀鴻叫盡飛淸霜。</text>
<title>白髮</title>,<text>白髮長年病。烏巾盡日閑。茶甌蚯蚓竅。香鼎鷓鴣斑。隱几消淸晝。開䆫納遠山。高吟聊遣興。倦鳥亦知還。</text>
<title>遣懷</title>,<text>短髮刀騷不滿梳。光陰荏苒似蘧廬。功名未了一張笏。計活猶餘千卷書。蹭蹬有詩憐杜甫。流傳無賦似相如。半生已被儒冠誤。何不歸休早卜居。</text>
<title>夢見黃翼成公 喜 來訪</title>,<text>黃翼成公壽九旬。平生福德古無倫。夢中來訪知何意。衣鉢當傳老病身。宣尼行道轍環流。恨不衰年夢見周。我夢見周那可得。黃公入夢亦嘉休。</text>
<title>閑吟</title>,<text>紅塵身是累。靑鏡鬢成斑。歲月駟過隙。功名鮎上竿。高情孔北海。妙句陳后山。勇退知何日。由來止足難。</text>
<title>謝孫七休惠黑豆</title>,<text>種豆南山收幾斛。贈來虬卵滿盤堆。漆身豫讓初相見。白眼嗣宗又復來。</text>
<title>讀李白淸平調</title>,<text>風流誰似謫仙才。天子呼來醉似堆。高調淸平擅今古。沈香亭北牧丹開。</text>
<title>讀杜甫麗人行</title>,<text>三日曲江多麗人。紛紜香麝綺羅春。風流村老人休問。背後遙看發興新。</text>
<title>書懷</title>,<text>身在醢鷄甕裏天。眼前萬事劇悠然。從敎靈運後成佛。絶喜王喬曾學仙。白髮依違南郭隱。靑山寄傲北䆫眠。出門騎馬將何適。多路亡羊已十年。</text>
<title>送李參判 瓊仝 歸全州</title>,<text>西風策策秋日暉。李侯別我湖南歸。湖南昨夜夢庭闈。家山入望馬如飛。甄城佳麗文物新。高堂一笑回靑春。銀甕試開紫霞醅。金盤香送蟠桃來。繡幙羅幃揭白日。蛾眉滿座皆絶色。玉纖錦瑟歌遏雲。羯鼓十枝如雷喧。李侯起舞獻壽觴。彩衣錦衣交輝光。經筵學士黃金腰。天香馥郁薰獸袍。兵部才名滿國知。韓信旌旗謝眺詩。鄕井父老多似雨。仰若山斗爭怏覩。如此恩榮古不多。忠孝雙美知幾何。我於李侯葭莩親。昔年曾謁尊夫人。萱草堂前淸晝長。桃李園中綺筵張。百花爛開翻錦萼。萬竹森立攢玉槊。我時痛飮醉如泥。落紅無數襯馬蹄。如今臥遊空白頭。送君情思何悠悠。麒麟峯下山如蛾。萬景臺前月似波。</text>
<title>有感 二首</title>,<text>光陵至治協天心。人物英雄似盍簪。當日朝臣臣獨在。鼎湖瞻望淚霑襟。不才踰分入花磚。咫尺重瞳近御筵。四十五年渾似夢。蜚英當代愧時賢。</text>
<title>園中。黃楊綠竹。相對而立。悠然有作。</title>,<text>移病多時晝掩扉。園中日涉趣多奇。何人得見黃楊縮。今我高吟綠竹猗。矮質昂藏閏月後。貞姿瀟洒歲寒時。秋風剗地紅蕖老。感物悠悠有所思。</text>
<title>促織</title>,<text>長夜深深不自由。蟲聲四壁聒淸秋。未知絡緯催何織。不織秋衣織得愁。</text>
<title>螢火</title>,<text>夜靜無風月落初。忽看螢火照窮廬。不須䆫外頻來往。我病年來廢讀書。</text>
<title>自述</title>,<text>竊祿明時五十年。時時攬鏡白髮顚。一中自笑醉徐邈。三絶曾非老鄭虔。麟閣圖形叨盛際。鑾坡載筆愧諸賢。誰知耿耿丹心在。千載虛名信簡編。</text>
<title>詠懷</title>,<text>淸秋氣蕭爽。寂寞似僧家。揮客科頭坐。偸閑信口哦。落葉書爲紙。香芽煮試茶。從來踈懶性。亦復厭繁華。</text>
<title>用前韻</title>,<text>風雨已穿屋。詩書空滿家。雖然嬰疾病。亦不廢吟哦。靜寫蠅頭字。閑烹蟹眼茶。逍遙聊自適。荏苒送年華。</text>
<title>三用前韻</title>,<text>名本皆虛譽。詩難作大家。供閑惟有睡。遣興莫如哦。李白一杯酒。盧仝三椀茶。故人皆寂寞。今我鬢先華。</text>
<title>書菊軒崔上舍詩後</title>,<text>上舍崔 倬。屢屈場屋。終身眊矂。道遇水災。窮餓而死。嘗有詩云。春軒之後菊軒翁。壽到稀年兩頰紅。一事只應方寸愧。謾將樗櫟位三公。人問曰。是何詩也。倬 曰。是 倬 年登七十。位至三公之詩讖也。一痤皆笑。今見詩編。有感而作。菊老乾坤一腐儒。終身眊矂颯雙鬚。堂堂自是奇男子。落落元非賤丈夫。醉發談論增慷慨。戱成詩讖竟虛無。我今一讀遺編在。悵望江皐骨已枯。</text>
<title>賀權大司諫 仲麟</title>,<text>南宮地位達亨衢。今復榮遷諫大夫。骨鯁直言持白簡。從容論事伏靑蒲。紫薇垣掖連紅藥。綠竹埤尋接翠梧。焚草歸來香滿袖。朱衣雙引喝前途。</text>
<title>少壯</title>,<text>少壯時難再。襟懷欝不開。老曾驚鶴髮。病已怯蛇杯。睡被閑情惱。詩憐逸興催。滿朝皆俊傑。潦倒愧非才。</text>
<title>謾題</title>,<text>東華萬丈軟塵紅。自笑乾坤一老翁。久病尙餘肘上柳。新愁自約鬢邊蓬。畢郞持蟹淸秋後。張翰思鱸昨夢中。悵望江湖歸不得。明朝欲借半帆風。</text>
<title>秋霄</title>,<text>碧天無際鴈行高。半夜松風細送潮。渺渺家山歸夢斷。玉人何處捻鸞簫。</text>
<title>病後戱作</title>,<text>醫士勸吾休飮酒。儒家欺我酷耽詩。今朝破戒翻成笑。醉酒顚詩自不知。</text>
<title>謝江原曹監司幹 寄人蔘</title>,<text>藥聖人蔘出古方。一枝三椏最爲良。忽承佳惠能無感。病骨還蘇喜欲狂。</text>
<title>孫七休畫竹一枝。贈李君 泙。僕走書古風一篇。別李君。仍戱七休。</title>,<text>君不見文仝畫竹天下奇。又不見東坡畫竹又能詩。今之七休無乃是。一幅花牋橫竹枝。細看筆意新又新。一一點檢眞非眞。中間形似不須說。直以此君比故人。僚佐李侯才第一。奉使嶺南快飛馹。白雲渺渺花山前。去謁高堂垂白髮。惟忠惟孝在此行。所以勸勉何丁寧。竹無曲性何堅剛。竹有大節何分明。期君以通中外▣。凌霄萬丈之高標。擬君以虛心瘦骨。傲雪歲寒之淸操。下視桃李揔麄俗。聲中律呂諧虞韶。長歌猗猗淇澳篇。切磋忠孝能雙全。不用曠達追六逸。不用淸虛學七賢。不羡渭濱千戶侯。不效蔣徑遊羊裘。君似竹耶竹似君。伯仲高致眞風流。深根入地蟄龍知。有時食實鳳凰儀。人生何可居無竹。俗士無竹不可醫。重爲告曰。竹兮竹兮百卉魁。勸君愛之好栽培。年年生長籜龍兒。森森織織成奇才。玉筍班中推第一。千古聲名垂簡策。七休畫意人莫問。請看四佳詩一律。</text>
<title>偶吟</title>,<text>蒼海有朝暮。靑山無古今。蕭條一生事。磊落百年心。自有黃梁枕。何須綠綺琴。窅然迷去就。抱膝獨長唫。</text>
<title>演雅</title>,<text>隙駟光陰逝似流。鷄蟲得失謾悠悠。何人善馭王良馬。有客空謌甯戚牛。兔角龜毛難自料。獐頭鼠目復何求。平生未盡屠龍技。浩蕩終期狎白鷗。</text>
<title>衰病</title>,<text>衰病將何用。形骸不可逃。才名尖鼠尾。世事刮龜毛。白屋身如寄。紅塵目已蒿。田園空悵望。江漢不容刀。</text>
<title>西風</title>,<text>西風籬落豆花肥。簾幙深深竹映扉。宋玉悲秋無盡思。登臨其奈送將歸。</text>
<title>遣懷</title>,<text>靑鏡依然白盡髥。新愁舊恨日相兼。病難救急三年艾。用已乖時六日蟾。酒帚詩鉤心自適。書籤藥歲將淹。人間萬事都無管。身世優游付黑甜。</text>
<title>野人餉蟹</title>,<text>野人來贈蟹。病客喜題詩。自有蹣跚態。誰憐郭索姿。形模雖可笑。風味最多奇。况此雙螯美。還宜吏部持。</text>
<title>秋宵</title>,<text>秋氣涼於水。高吟坐捲簾。長風輕似箭。新月曲如鎌。客夢蛩邊惱。鄕心鴈外添。宵長耿無寐。扶杖更巡簷。</text>
<title>秋思</title>,<text>白露橫秋水接天。蕭蕭黃葦簇寒烟。不須空費江湖夢。擬釣槎頭縮頸鯿。</text>
<title>秋夢</title>,<text>碧天如水鴈飛飛。綠芰紅蘂已半非。夜夢更隨楓葉亂。片帆歸去就鱸肥。</text>
<title>有感</title>,<text>過眼光陰七十霜。容顏消瘦鬢蒼浪。生前行樂詩千首。死後虛名紙半張。老去英雄還蹭蹬。時來人物自飛揚。更無浮世升沈夢。閑讀黃庭一兩章。</text>
<title>自嘆</title>,<text>妙齡通籍忝金閨。萬里亨衢步可梯。意氣冲霄看鸑鷟。文章探海掣鯨鯢。中年揚歷思猶健。晚節才名價自低。時復高吟還自笑。此心已作絮霑泥。</text>
<title>對月</title>,<text>龍鍾烏帽顫西風。坐對氷輪輾碧空。李白風流一杯酒。詩成半醉半醒中。</text>
<title>江湖</title>,<text>江湖秋政好。夜夜夢還鄕。鱠鯽思工部。持螯憶吏郞。黃憐新稻熟。靑愛晚菘香。野老罷爭席。相逢具酒觴。</text>
<title>敍懷</title>,<text>年來復此愛吾廬。落落交遊信字踈。老去常思妾換馬。病餘喜見兒讀書。南池明月圓還缺。北嶺閑雲捲復舒。秋夜深深耿無寐。挑燈獨坐眼如魚。</text>
<title>書文翰類選後</title>,<text>雅頌遺音久矣亡。中間荒怪笑蒙莊。賈生對策鳴隆漢。韓子文章擅盛唐。詩道中興推李杜。詞場獨步數歐黃。餘芳賸馥今猶在。誰繼前賢更發揚。</text>
<title>黃塵</title>,<text>門外黃塵已沒靴。獨騎瘦馬帽簷斜。追思七十年間事。百計蹉跎兩鬢華。</text>
<title>夜詠 三首</title>,<text>容顏已老病爲媒。破榻欹危夜漏催。假寐忽驚風雨驟。松聲交作竹聲來。空庭月落夜深深。秋氣侵尋入布衾。我不憂時如祖逖。聞鷄起舞是何心。一盞靑燈翳復明。攬衣危坐瘦堪驚。女奴手撥寒爐火。時聽沙甌沸藥聲。</text>
<title>送天安崔郡守 璘。次李陽原韻。</title>,<text>妙手何勞宰一州。風流時復習池游。聖君應下徵黃詔。民物皆思借寇留。宣化樓前碧山晚。鼓庭門外紅葉稠。六載絃歌治第一。循良人物復何求。</text>
<title>寄林川金太守</title>,<text>聖興山下古加林。我昔登臨盡日吟。最憶今時賢太守。相思南北十年心。</text>
<title>閑中</title>,<text>求閑甘守寂。多病懶朝參。白酒持螯笑。靑山捫蝨談。儲書籤滿架。縱筆墨渾衫。萬里秋風落。登樓思不堪。</text>
<title>自笑 二首</title>,<text>明時豪傑滿朝端。鎭定邦家將相歡。白髮詞臣無伎倆。小䆫紅日抱書看。五判列曹無小效。再爲亞相竟何成。十年又忝封君祿。長愧虛名竊寵榮。</text>
<title>村人送魚蟹</title>,<text>昨夜江湖夢。今朝眼忽開。喜看魚婢至。復此蟹奴來。晚飯多兼味。新醪又一杯。衰腸良可補。病口興先催。</text>
<title>擬古</title>,<text>焚香終日坐書齋。渺渺前賢不可儕。叔夜養生先養性。劉伶忘死未忘骸。悲歡得失非吾累。出處行藏與道偕。人物文章思賈董。可憐方朔謾詼諧。</text>
<title>高中樞所藏崔 涇 畫山水八疊</title>,<text>尖峯尖峯高聳揷靑空。多少樓臺上下同。山下晴江明似鏡。晚船人語水聲中。鴈行數行鴈字咄書空。弟弟兄兄落晚風。借問爲誰傳信字。望鄕人在畫樓中。岧嶢岧嶢傑閣護烟霞。山下松篁野老家。兩箇漁舠向何處。半竿西日已橫斜。奇巖立立奇巖枕水邊。上方樓閣架層顚。杖黎一徑僧尋寺。夜半鐘聲到客船。山中山中古寺喧松籟。山下幽廬靄竹扉。羡殺溪翁垂釣坐。溪流新漲蟨兒肥。風雨狂風號怒雨昏昏。水漲前溪路不分。客子蹇驢忙底事。半橋零落又西曛。兩山兩山元自一山分。南寺遙連北寺門。遠浦橫舟迷近浦。後村籬落似前村。新雪飛飛新雪白於緜。懸瀑如銀掛半天。山店閉門人語少。寒江何處一漁船</text>
<title>古意</title>,<text>我有無絃靖節琴。生平斷不遇知音。夢中說夢元非夢。心外求心不是心。地闢天開寬蕩蕩。風光月霽趣深深。古人寂寞將誰適。座右當銘警誡箴。</text>
<title>中秋前一日。詠月。</title>,<text>嬋姸二七月。待滿近中秋。最愛金波灎。誰將玉斧修。星辰隨斗轉。河漢界天流。萬里淸輝遍。通宵不下樓。</text>
<title>中秋月</title>,<text>今當三五夜。月色十分圓。玉鏡初開匣。金輪輾上天。可憐蟾魄滿。絶愛桂香偏。達曙宜淸賞。追懽又隔年。</text>
<title>自述</title>,<text>人間歲月聳崢嶸。白髮鬆老可驚。世味不知如啖蔗。塵蹤自信似浮萍。曾無勳業追三傑。妄擬文章學兩京。晚節優游聊復爾。從前箕斗愧虛名。</text>
<title>秋樹</title>,<text>玲瓏秋樹蔭寒塘。句引蟬聲餞夕陽。一枕微涼初睡覺。閑情詩興兩茫茫。</text>
<title>惜蓮</title>,<text>紅殘綠謝不禁秋。空使幽人惹起愁。賴有小塘方寸地。白蘆黃葦似汀洲。</text>
<title>獨坐</title>,<text>獨坐身猶寄。殘年意轉𢥠。竹聲喧午榻。花影可晴䆫。衰鬢紛於雪。空腸咽似江。有懷難自遣。安得筆如杠。</text>
<title>送盧大司成 自亨 乞退還鄕 三首</title>,<text>急流勇退古來稀。今見先生乞骨歸。可與兩踈相伯仲。高名靑史映輝輝。聞說南湖似鑒湖。江山更擬輞川圖。知章雅尙王維興。去去君今兩得無。同僚廿載忝交遊。愧我衰遲白盡頭。七十明年當致仕。送君今復思悠悠。</text>
<title>攤飯</title>,<text>攤飯南䆫獨自憑。烏巾半頂髮鬅鬙。壯遊萬里思司馬。歸興三秋憶季鷹。竹影篩簾金破碎。浪花翻壁玉崚嶒。自知多病防趍拜。客至敲門喚不噟。</text>
<title>閑中寓懷</title>,<text>一身多病且衰遲。物議紛紜百不知。白髮悠悠長袖手。靑山默默獨支頤。書籤筆架閑相伴。藥鼎茶甌老更宜。晴日小䆫酣打睡。忽驚喜鵲語簷枝。</text>
<title>矮松</title>,<text>手種矮松三十秋。如今長不出墻頭。憐渠晩翠遲遲節。許我終同老一丘。</text>
<title>自笑</title>,<text>迂腐何曾達古今。經邦濟世力難任。平生所得能多少。勤苦看書枉費心。</text>
<title>偶吟</title>,<text>過眼星霜換。驚心老病催。送窮窮不去。符富富何來。托契毛錐子。知音麴秀才。悲秋空作賦。頻上望鄕臺。</text>
<title>用前韻</title>,<text>只益丹心苦。休嫌白髮催。燕知社日去。鴈帶秋色來。蒲愧爲殘質。樗甘是散才。有懷空跌蕩。欲上妙高臺。</text>
<title>題美人賞春圖</title>,<text>竹籜嚲烟藏翡翠。荷盤擎雨盖鴛鴦。美人睡起嬌無力。閑捲珠簾看海棠。</text>
<title>題美人避暑圖</title>,<text>珠盤和露黃金果。銀椀點氷白玉槳。紈扇小風淸似水。閑調錦瑟和霓裳。</text>
<title>秋懷</title>,<text>日月跳何急。秋懷老可驚。蜻蜓迷晚色。蟋蟀送寒聲。江海三年夢。田園一片情。不如歸去好。何用占時名。</text>
<title>秋晴</title>,<text>小堂秋日靜。移坐趁晴輝。地僻門長掩。官閑客亦稀。黃知一葉落。靑愛四山圍。感物悲雙鬢。明朝又授衣。</text>
<title>客來</title>,<text>客來相對坐圍碁。敵手能無勝敗時。直擬邀留聊遣興。終然一笑勸深巵。</text>
<title>客去</title>,<text>蒲團終日笑談同。相視心肝照膽銅。薄暮主賓相揖別。半輪明月上梧桐。</text>
<title>上將秋狩。政府六曹進宴。臣以病不參。悵然有作。</title>,<text>聖君高拱欝金袍。佳氣氤氳靄紫霄。上下螭階嚴虎豹。東西鵷列簇蟬貂。壽觴瀲灎呼齊岳。仙樂鏗鏘見舞韶。臣病未能參盛會。只將丹懇祝神堯。</text>
<title>聞鴈</title>,<text>遠山如黛復抽簪。黃葉飛飛間翠嵐。獨倚高樓聞鴈過。夜深和月落江南。</text>
<title>草書行。贈金子固。</title>,<text>二張已逝右軍非。章草稱聖天下稀。中間作者多似雨。家鷄野鶩不須數。君從何處得草訣。筆畫超詣頗奇絶。如今爲我書數張。風雨颯爽生中堂。鸞翔鳳翥蛟龍躍。玉樹交柯纏鐵索。一肥一瘦骨肉均。飛動變化驚鬼神。不必學顚長史濡頭醉狂突。不必見公孫娘技劒舞混脫。下視崔杜爲僕奴。直與衛素爭並驅。四佳老人非具眼。得之朝夕作珍玩。君不見李太白草書行。一爲懷素揚名聲。又不見杜子美草書詩。更爲張旭能發揮。我欲鋪張爲君謌。才非李杜知奈何。才非李杜知奈何。</text>
<title>曉詠</title>,<text>萬籟膠刀徹夜鳴。燈殘月落欲殘更。年來多病聾雙耳。錯認松聲是雨聲。</text>
<title>黃花欲開。悵然有作。</title>,<text>頭邊歲月似飛梭。斗覺霜毛已半加。欲討蓴鱸時已晚。一秋情興屬黃花。</text>
<title>卽事</title>,<text>殘年抱病懶朝衙。身世眞成畫足蛇。歸興當秋濃似粥。宦情垂老薄於紗。未尋廬岳高僧話。欲訪西湖處士家。搖落情懷轉蕭瑟。不妨新酒遣兒賖。</text>
<title>陰雲</title>,<text>陰雲將欲雨。虛閣自生風。落葉敵階竹。寒聲入井桐。塵埃迷野馬。霄漢羡雲鴻。潦倒交遊冷。乾坤一病翁。</text>
<title>多病感秋</title>,<text>多病工深坐。酣眠喚不醒。吾頭多日白。俗眼幾時靑。玉露汀蘭郁。金風月桂香。田園秋收好。欲謝草堂靈。</text>
<title>望月峯</title>,<text>有峯奇處獨登臨。萬里乾坤萬里心。芳草晴川崔顥句。高山流水伯牙琴。白鷗可狎滄溟近。黃鶴難招歲月深。立向西風增慷慨。英雄萬古恨銷沈。</text>
<title>書拙稾後</title>,<text>僕少有詩癖。凡懽娛悲慽。寓目屬耳。一於詩發之。有書于稾者。有不書者。不知其幾。今搜閱舊稾。已萬有千首。猶不廢日課。誰知不切於時。無益於後。亦不自已。癖之甚。一至於此。嗚呼悲哉。删後無詩繼亦難。何人今古擅詞壇。杜陵名續風騷後。李白才高天壤間。陸海潘江皆婢膝。郊寒島瘦亦兒顏。我今萬首將何用。畢竟誰家羃醬看。</text>
<title>酣眠</title>,<text>病後頭慵半月梳。一簾梧竹伴幽居。酣眠盡日心無管。閑却牙籤萬卷書。</text>
<title>道中</title>,<text>烏巾半倒撼西風。收拾江山阿堵中。驢背聳肩詩滿袖。儘敎人喚一詩翁。</text>
<title>寄專上人</title>,<text>物態人情已備嘗。世間無地不羊腸。軟談憶共高僧坐。豁我煩襟沃雪霜。</text>
<title>送權翰林 五福 榮親之醴川 二首</title>,<text>早登龍榜入金鑾。今復榮親衣錦還。綺席爲開樽北海。瑤觴更獻壽南山。鄕閭聳見挑燈話。親戚齊聲滿坐歡。聖代崇文更崇孝。一時佳氣藹門闌。紫宸闕下荷恩綸。具慶堂前一笑春。物色淨兼秋色好。斑衣交映繡衣新。少年擢第多揚尹。晚節誇鄕笑賈臣。爲報聲名當自惜。更將忠孝答君親。</text>
<title>送成上人還白巖寺 七首</title>,<text>長城渺渺隔湖南。古刹蕭條是白巖。政尒秋風吹更落。故山歸去更禪參。一甁一錫仍一鞋。蕭寺還同一鶴栖。臘雪滿山人不到。山茶花下翠禽啼。蕩蕩乾坤送路賖。師行到處卽爲家。挑包又向山中去。流水浮雲天一涯。師今贈我一烏筇。鶴樣龍形自化工。老病年來雙脚軟。扶携起立最多功。一封雀舌十分香。汲水閑煎折脚鐺。魚眼已過生蟹眼。啜來端可潤枯腸。杏村積德鐵城門。今我三人亦外孫。願刹主僧成萬德。也宜珍重護深恩。白巖。杏村願堂也。今監司李公諿。亞使尹公坡。皆外玄孫。居正亦外女孫故云。爲報長城河使君。君於鐵李亦連姻。白巖願刹宜先護。主寺今逢成上人。</text>
<title>秋興</title>,<text>藤床竹簟覺生涼。紈扇知幾已退藏。失志池荷餘舊綠。得時籬菊艶新黃。霜風容易靑山瘦。世事商量白髮長。我似淵明偏有興。十分秋色近重陽。</text>
<title>夜吟</title>,<text>獨坐挑燈落盡花。旋聞街鼓已三撾。枯腸病後如雷吼。手切薑蔘點小茶。</text>
<title>卽事</title>,<text>歲月垂垂赴壑蛇。心情練漉更蹉跎。平生最有酖花癖。黃菊開時逸興多。</text>
<title>思歸引</title>,<text>長空無雲月如餠。鴈飛一一江涵影。山南山北紅葉多。渚淸沙明蘆葦花。白酒已熟黃鷄肥。鱸魚政美螯可持。放船落日何處客。萬里一瞥帆飽腹。渺渺余懷江之南。石田茅屋荒徑三。悵望思歸歸不得。西風一夜頭雲白。</text>
<title>閑趣</title>,<text>漸識閑中趣。能通蔗境佳。扶身烏竹杖。行脚靑草鞋。不學飛仙術。時逃繡佛齋。北䆫高枕臥。身世已忘骸。</text>
<title>三秋</title>,<text>日色三秋淨。風聲萬籟豪。頻思陶令酒。誰送畢郞螯。紅葉同搖落。黃花共寂寥。無才能作賦。有興欲登高。</text>
<title>節序</title>,<text>節序堂堂不暫停。一生心事漸彫零。多時長笑吾頭白。何術能敎俗眼靑。海上豈無仙子藥。天南知有老人星。期我已遠知音少。一曲峩洋誰解聽。</text>
<title>明䆫</title>,<text>明䆫淨几坐焚香。頗覺閑中趣味長。交絶陳蕃懸客榻。詩多長古滿奚囊。一生已誤謀身計。百歲何須却老方。但得有錢勤買醉。是非憂樂兩相忘。</text>
<title>對菊</title>,<text>性癖平生戀物華。百花種種賸天葩。吾心淸苦憑誰訴。不訴梅花訴菊花。</text>
<title>門掩</title>,<text>門掩苔痕半上扉。交遊漸冷曙星稀。滿庭落葉無人掃。時復隨風上下飛。</text>
<title>白頭</title>,<text>乾坤容易白吾頭。歲月駸尋已暮秋。奔走塵埃雙短劒。風流湖海一扁舟。誰憐杜甫吟詩瘦。謾擬江淹作賦愁。九九良辰今不遠。欲扶衰病上高丘。</text>
<title>寄鄭大司成 孝恒 南原村墅</title>,<text>磊落前身老鄭虔。故園歸去興悠然。士龍自有三間屋。季子能無二頃田。人物風流盤谷後。江山圖畫輞川前。聖君方急求賢夢。鶴詔知應起舊賢。</text>
<title>秋聲</title>,<text>小院深深爛熳晴。閑搘高枕聽秋聲。逬林竹槊因風語。滿壑松濤作雨鳴。何處晚涼吹鐵笛。幾時淸露滴金莖。此間不可無高韻。欲倩桓伊坐撫箏。</text>
<title>卽事</title>,<text>葉落空庭錦作堆。門堪羅雀斷人來。幽禽喚醒江湖夢。坐數黃花開未開。</text>
<title>秋懷</title>,<text>納納乾坤大。悠悠歲月催。人從荷共老。秋逐鴈同來。落葉明村逕。寒江繞釣臺。十年湖海興。白鳥是良媒。</text>
<title>述懷</title>,<text>十年多病抱支離。鏡裏堪驚兩鬢絲。交道一生誰鮑叔。知音千載少鐘期。錢兄交絶書曾著。麴老情醇契亦宜。晴日滿䆫秋色淨。黃庭寫罷又題詩。</text>
<title>讀岑嘉州集 二首</title>,<text>盛唐人物緫能詩。詩聖皆推杜拾遺。時復唱酬岑與賈。杜甫岑參賈至有大明宮唱酬詩 才名藉甚足攀追。嘉州句法亦淸新。賸馥餘芳丏後人。淨几明䆫時一讀。渾如啖蔗味津津。</text>
<title>重九前二日</title>,<text>一樹梧桐秋色老。落葉滿庭憐不掃。晚風籬落數叢菊。顏色鮮鮮爲誰好。四佳老人雙鬢白。對此絶艶三嘆息。世無陶令吾誰從。頭上葛巾高似屋。</text>
<title>重九前一日</title>,<text>老病襟懷未易湔。每逢佳節思悠然。黃花今日如前日。白髮今年異去年。桑酒已香宜盡醉。萸囊雖在向誰傳。明朝準擬作重九。酩酊還思杜牧賢。</text>
<title>重九 戊申</title>,<text>佳節重陽興頗饒。無人邀我共登高。自憐陶令空耽酒。長愧劉郞不識餻。滕閣開筵殊絶勝。龍山落帽亦狂豪。良辰不可虛辜負。手掇黃花泛白醪。</text>
<title>是日。客來小酌。醉唫。</title>,<text>客來聊復講歡娛。酩酊仍敎驥子扶。莫遣西風吹帽落。羞將短髮揷茱萸。</text>
<title>浮碧樓行。贈成都事。兼簡李方伯博笑。</title>,<text>浮碧樓中雲千秋。浮碧樓下江水流。浮碧仙人去不返。白雲黃鶴空悠悠。永明寺裏麒麟窟。大同城外鸚鵡洲。我昔少年頻來往。風流行樂取次遊。闌槳桂棹截紅浪。靑娥皓齒載畫舫。鵾絃纖撥殷晴空。羯鼓百技春浩蕩。百花爛熳雲錦堆。十千美酒黃金罍。𦨻船十分掉已空。醉倒玉人非人推。有時作詩霹靂急。蛟龍新愁鬼神泣。月明牛斗相徘徊。蜉蝣天地渺一粟。無奈後身東坡仙。赤壁山水還依然。歸來醉臥風月樓。荷花百丈大於船。今時方伯廣原老。落魄與我眞同調。巫山雲雨腸已惱。嬴被傍人拍手笑。君今去作幕中賓。一一爲我開詳陳。多君奇遊値少年。少年安得長靑春。四佳老人年七十。閉門盤脚頭雪白。髀肉已生高於山。尙想舊遊腸欲裂。腸欲裂可奈何。爲君一唱陽關歌。陽關西出無故人。萬古不改唯山河。牧丹峯上月似盤。朝天石下江自波。</text>
<title>書懷</title>,<text>名已儒冠誤。官宜老病休。逢人長失足。遇事或低頭。幾向屠門嚼。何勞杞國憂。詩書聊自適。世事謾悠悠。</text>
<title>再用前韻</title>,<text>歲月駸尋去。功名取次休。半生長病躄。數月不梳頭。榮老謌三樂。張衡賦四愁。乞骸書未就。身世更悠悠。</text>
<title>三用前韻</title>,<text>人間多變態。林下孰眞休。歲月悲靑鏡。功名枉白頭。江山千里夢。風雨幾番愁。悵望田園阻。浮生轉繆悠。</text>
<title>懷古</title>,<text>坐閱詩書欲白頭。英雄今古事悠悠。張良勳業封留足。劉向封章爲漢謀。松菊黃涼三徑月。烟波浩渺五湖舟。前身趙嘏人休笑。長笛聲中獨倚樓。</text>
<title>夜詠</title>,<text>秋宵耿無寐。獨坐手焚香。邵老行窩樂。莊生泰宇光。簾櫳俱閴寂。星月斗凄涼。已絶繁華夢。江湖意不忘。</text>
<title>居正與金光城 謙光，金留守 永濡，李參判 約東，任西河 元濬。會安東京邸。兩金一李。皆年過七旬。居正年六十九。西河年六十六。</title>,<text>昨夜南極老人星。照此安東京邸家。今朝五老忽相逢。年皆七十雙鬢皤。容顏矍鑠多淸癯。行步蹣跚信杖扶。起居隨意禮數寬。論談衮衮開歡娛。座中老妓三兩人。鴉鬟散亂愁暮雲。揮手促令罷謌舞。我非少年醉紅裙。時秋菊花爛熳開。美酒瀲灎黃金杯。我輩年衰皆諱酒。只見盤中山果堆。徘徊不覺日西暉。更有小雨來霏微。穩跨藍輿各分散。老來會合還依依。</text>
<title>題乙卯契軸</title>,<text>豪傑皆同甲。蜚英際盛辰。金蘭曾托契。綃幅更傳神。樽酒交遊數。風流氣象新。丁寧膺福壽。共作老成臣。</text>
<title>尹鈴原宅醉歸</title>,<text>詩酒顚狂醉不休。何妨秉燭費淹留。有時落帽樽前臥。遮莫佳人笑白頭。</text>
<title>有感</title>,<text>五十年間事宦遊。平生心跡大悠悠。乾坤不貸一身病。歲月無私雙鬢秋。往事歸來迷柱鶴。閑情浩蕩約沙鷗。浮沈鄕里餘無管。欲學當時馬少游。</text>
<title>欝金</title>,<text>小園多種欝金黃。秋後能高百尺強。盡日小風吹不斷。時搖鳳尾送淸香。</text>
<title>送表掌令 沿沫 分巡平安道 二首</title>,<text>昨夜法星照西北。今朝侍御馬如飛。明時慷慨宜廉訪。當道澄淸屬指揮。玉斧威聲傳藉藉。繡衣光彩更輝輝。平生疾惡如風手。按部行行得意歸。氷雪精神鐵石肝。分司聲譽動臺端。豺狼遠遁驚心膽。鵰鶚高飛振羽翰。朔北江山多絶遠。關西民物說彫殘。知君夙抱醫民術。去去能宣聖澤寬。</text>
<title>卽事</title>,<text>寥寥庭院霜葉多。獨倚闌干對菊花。老去生涯轉蕭索。有詩無酒奈醒何。</text>
<title>瘦骨</title>,<text>秋風瘦骨倍稜稜。吟苦從前似杜陵。老去功名頻攬鏡。十年牢落讀書燈。</text>
<title>秋夜</title>,<text>閑愁無盡秋夜淸。半被生稜睡不成。忽有南飛何處鴈。數聲和月打寒更。</text>
<title>述懷</title>,<text>悠悠身世飽辛艱。流水光陰挽不還。靑鏡有時悲白髮。黃金無術駐紅顏。平生畏病還多病。晚節求閑未得閑。欲試囊中飧玉法。紫芝何處是商山。</text>
<title>老去</title>,<text>老去公私事事癡。開懷非酒卽爲詩。滿朝豪傑多於織。長愧歸田問舍遲。</text>
<title>官閑</title>,<text>官閑無復管朝衙。棐几牙籤自一家。病眼看書多翳膜。枯腸得酒欲槎牙。北風剗地山新瘦。西嶺凌霄日易斜。獨坐吟哦空白髮。晚霜籬菊尙餘花。</text>
<title>夜雨</title>,<text>十月蕭蕭雨。通宵未肯晴。驚殘孤枕夢。滴碎故鄕心。燈影迷䆫影。松聲和竹聲。擁衾坐無寐。歷歷數寒更。</text>
<title>賀李大司憲 則○三首</title>,<text>臺諫由來用俊才。喜君今復長蘭臺。聖君容諫開言路。慷慨封章氣似雷。乃祖容軒李政丞。三爲憲長早蜚騰。箕裘事業君休負。終到台班亦可能。不分曾叨憲大夫。十年重到白雙鬚。如余碌碌何須數。補衮曾慙一字無。</text>
<title>送雲峯卓使君之任</title>,<text>昔過雲峯縣。縣分兩道疆。山形連智異。地勢近咸陽。接屋民居勝。參天樹木長。送君今作宰。朝選得循良。里閈情偏重。分離思不禁。莫辭一杯酒。相憶六年心。畫戟蘇州寢。鳴絃宓子琴。徵還應不日。高步冠朝簪。</text>
<title>次李郡事 調元 見寄詩韻。寄光城村墅。</title>,<text>同甲又同閈。交遊自少時。中間多聚散。歲月劇奔馳。衮衮傳音耗。悠悠費夢思。年今皆七十。鬢髮各成絲。又多君早上乞骸書。白髮紅塵定笑予。丘壑風流已自得。壺樽行樂還有餘。陶潛早愛田園樂。杜甫長憐水竹居。我亦今年當致仕。問君歸去就鱸魚。先生別墅景森羅。花滿幽蹊竹滿家。時倩佳姬歌白雪。日開美醑酌銀河。當年名宦危機足。自古山林樂事多。如我功名知不分。可堪衰老抱煩痾。又別來已過十重陽。南望關河道路長。老去情懷倍年少。一封書寄九回腸。</text>
<title>送慶源黃府使 士恭○二首</title>,<text>少年名將氣豪英。出鎭雄藩杖鉞行。紫電靑霜看武庫。紅旗黑槊照兵營。懷綏殊俗籌應熟。撫字邊氓政亦成。宵肝從今寬北顧。堂堂衛國作長城。長白山前雪政霏。暉暉節鉞馬如飛。折衝樽俎歸談笑。鎭定封疆屬指揮。閑愛幙蓮紅細細。靜看營柳綠依依。北門自此風塵靜。會見燕然勒石歸。</text>
<title>賀安大諫 瑚○四首</title>,<text>鑾坡學士寵恩殊。今復榮遷諫大夫。聖代如今言路闢。如君慷慨古應無。尋梧埤竹掖垣開。馬首朱衣喝道來。自是聖明封事少。紫薇花下醉傳杯。承乏曾叨右大夫。二年默默口含糊。壁間只有題名記。補衮還慙一字無。當年烏府忝同官。憲長才踈愧滿顏。七十吾今頭白盡。喜君飛步立朝端。</text>
<title>戊申冬至。以病阻朝賀。</title>,<text>至日陽生一。淸晨鼓報三。光陰易流轉。衰病懶朝參。豆粥添崖蜜。柏醪浸乳柑。良晨眞若此。年老我何堪。</text>
<title>以足疾。未赴柳武靈 子光 榮招。仍寄以詩。</title>,<text>可憐病學士。今似躄浮屠。半月慵騎馬。多時睡據梧。衰遲空落托。感激費招呼。恨不忝高會。蹣跚信杖扶。</text>
<title>寄任西河</title>,<text>邇來謗讟幾驚心。頭上明明帝有臨。今見一門同日慶。白頭年老喜難禁。</text>
<title>寄金光城</title>,<text>功名多蹭蹬。疾病且纏緜。世事渾無味。悠悠七十年。</text>
<title>謝崔校理 溥 寄黃柑</title>,<text>相思日日憶湖南。七十年來病不堪。多謝故人心鄭重。一封書寄十黃柑。</text>
<title>寄成中樞 俔</title>,<text>燕山萬里好言旋。篋裏珠璣幾百篇。直欲訪君快一讀。其於衰病苦纏緜。</text>
<title>送禹節度使 賢孫○二首</title>,<text>將軍橫槊氣英豪。萬甲蟠胷壯六韜。北闕承恩分節鉞。南藩出鎭擁旌旄。指揮豪傑謀猷壯。鎭定邊疆畫策高。紅幙碧幢無一事。雅歌聲裏酌春醪。昇平形勝古今奇。燕子樓前八馬碑。黑槊紅旗開府日。靑娥皓齒押筵時。扶桑暾出蒼溟靜。細柳春深白馬嘶。更挽天河洗兵甲。長城萬里鎭邊陲。</text>
<title>雪</title>,<text>禪家初喜皎然至。詩壘還逢白也來。羞作顚狂春後絮。相從淡薄臘前梅。</text>
<title>小雨</title>,<text>朝來小雨更廉纖。落絮飛花滿一簾。九十日春今已暮。病餘杯酒懶重拈。</text>
<title>麻浦夜雨</title>,<text>百年身世政悠悠。夜雨江湖惹起愁。袖裏歸田曾有賦。已拆終老白鷗洲。</text>
<title>卽事</title>,<text>小沼如盆水淺淸。菰蒲新長荻芽生。呼兒爲引連筒去。養得芭蕉聽雨聲。</text>
<title>次尹洪州梅花詩韻兼柬吳君子</title>,<text>梅花如雪雪如梅。白雪前頭梅正開。如是乾坤一淸氣。也須踏雪看花來。</text>
<title>春日</title>,<text>金入垂楊玉謝梅。小池新水碧於苔。春愁春興誰深淺。燕子不來花未開。</text>
<title>卽事</title>,<text>十年面長瘦。一月頭不梳。久病兼新病。閑居類隱居。圍壚供藥酒。點筆寫方書。自信經營拙。仍知故舊踈。</text>
<title>獨坐</title>,<text>獨坐無來客。空庭雨氣昏。魚搖荷葉動。鵲踏樹梢翻。琴潤絃猶響。爐寒火尙存。泥途妨出入。終日可關門。</text>
<title>小雨</title>,<text>小雨鏖殘暑。涼飆動古枝。破窓時見月。老壁半題詩。逆旅少親舊。人生多別離。如何連曉夢。未有不歸時。</text>
<title>七夕</title>,<text>天上神仙會。年年此日同。一宵能有幾。萬古亦無窮。月色蛩音外。河聲鵲影中。雖無文乞巧。得句語還工。</text>
<title>三田渡道中</title>,<text>羸馬三田渡。西風吹帽斜。澄江涵去鴈。落日送還鴉。古樹明黃葉。孤村見白沙。靑山將盡處。遙認是吾家。</text>
<title>夜詠</title>,<text>扶病坐無寐。蕭蕭雪鬢雙。茶聲喧小鼎。燈影照殘缸。月穿簾入室。風撼紙號窓。飽閱人間事。閑愁自滿腔。</text>
<title>送昌原府使</title>,<text>憶昔重過月影臺。檜山依舊翠成堆。高吟落日欲將去。爲喚孤雲猶不來。滄海有潮環古壘。短碑無字半荒苔。風流太守仍文雅。爲我閑登酹一杯。</text>
<title>誕辰賀禮後作</title>,<text>誕辰陳賀紫宸朝。稽顙瑤墀拜赭袍。金甕初開千日酒。玉盤齊獻萬年桃。奇逢幸際雲龍會。霈澤深涵雨露饒。醉飽小臣賡大雅。更申華祝頌唐堯。</text>
<title>少日</title>,<text>少日豪談奮兩髥。年來斂鍔遠人嫌。從前宦路羊膓險。抵老才名鼠尾尖。詩不驚人吟又改。酒能忘我醉還添。欲書折簡招碁伴。凍筆如錐不可拈。</text>
<title>扶安</title>,<text>十載東西信轉蓬。登樓聊喜使君同。雨聲長在芭蕉葉。春色深留芍藥叢。身世已拚杯酒裏。光陰空費路歧中。醉餘猶記江南夢。萬柄荷花十里紅。</text>
<title>李監司 鐵堅 贈黃山谷集</title>,<text>元豊太史筆如椽。第一江西正派傳。句法能追杜陵後。詩名或在蘓老前。生平鑄錯緣文字。身後流芳足簡編。謫宦東西三十載。黔南雲物夢潸然。</text>
<title>龍鍾</title>,<text>天地龍鍾一病翁。岸巾危坐小窓中。黑雲暗淡葡萄雨。紅霧霏微菡萏風。燕語自能知主客。蛙鳴元不管私公。了無官事眠初覺。只把詩聯課小童。</text>
<title>諸富別墅將開。遣僮奴起功。</title>,<text>中年好道晚當歸。卜地山中頗自奇。豈有行窩追邵老。當營別墅擬王維。石田有種宜供稅。草屋無人爲寄貲。寄語卜鄰諸野老。他時爭席我爲誰。</text>
<title>三月三日。題示金子固。</title>,<text>春江初漲碧於藍。花柳芳菲日色酣。我在百年今半百。時當三月正初三。右軍筆妙曾修禊。工部詩豪欲典衫。今古風流人物在。又逢佳節思何堪。</text>
<title>夏日卽事</title>,<text>小晴簾幙日暉暉。短帽輕衫暑氣微。解籜有心因雨長。落花無力受風飛。久拚翰墨藏名姓。已厭簪纓惹是非。寶鴨香殘初睡覺。客曾來少燕頻歸。</text>
<title>漫成</title>,<text>紅塵騎馬十年忙。一日偸閑趣亦長。卯酒醺人聊復醉。午風吹袖欲生涼。脫巾散髮從人笑。索紙題詩作意狂。却勝前時衙罷去。靑衫濕盡汗翻漿。</text>
<title>七月七日</title>,<text>迢迢銀漢鵲橋通。天上神仙此會同。牛渚波寒三夜月。鳳機梭冷五更風。蛛絲乞巧吾無與。鶴駕登仙事已空。曝腹庭前聊復爾。乘槎何路問張公。</text>
<title>朝坐</title>,<text>小窓扶坐倚烏床。瘦骨如峯鬂似霜。多病已曾嘗藥遍。㥘凉猶復攬衣忙。蕪菁細切靑蔬軟。薏苡新炊白粥香。萬事不如眠食穩。何須苦覓養生方。</text>
<title>送洪節度 伯涓 之鎭</title>,<text>將門生將早箕裘。萬里靑雲得意秋。花縣憶曾留異蹟。柳營今復運良籌。氣雄虎旅三千隊。令肅龍驤萬斛舟。南顧君王寬聖慮。姓名從此入金甌。</text>
<title>試院曉坐</title>,<text>試院深深夜未朝。玉堂學士盡英豪。庭中似海燒紅燭。門外如雲立白袍。空北驊騮誰俊逸。圖南鵬鳥已扶搖。天公許我分仙桂。說與諸生着力高。</text>
<title>南至後二日。入淸齋。寄子深。</title>,<text>老病情懷已索然。靑銅曉攬感流年。日南至後初添線。風北來時欲折綿。紙帳遮寒成獨坐。木爐偸煖穩長眠。詩家風味依然在。喚取龍團雪水煎。</text>
<title>用安陰詩韻</title>,<text>百歲光陰晴復陰。當頭細事怕臨深。一生踈懶嵇中散。萬古風流李翰林。老病尊前花翳眼。功名鏡裏雪盈頭。十年空草歸來賦。何用區區學越吟。</text>
<title>長夏</title>,<text>長夏深園瓦屋低。官閑心跡似幽棲。客稀門巷堪羅雀。兒戱庭除政闘鷄。永日鳴琴尋舊譜。小窓分紙寫新題。綠陰驀地門長掩。留與嬌鶯自在啼。</text>
<title>題玄旭上人詩卷</title>,<text>我嘗坐東窓。旭日來臨之。明光不容瞥。忽此西飛暉。窓明復窓暗。不知誰所爲。師看變化相。種種亦如斯。明暗當復還。汝問汝祖師。</text>
<title>七月十九日夜。始陰雲。三更小雨。自四更大風。五更而止。樹木盡拔。屋廬皆毀。京城飛瓦。積如山丘。百草百穀。太半枯損。風變之異。近古所無。今年自正月不雨。至于四月。赤地千里。五月大雨。水患不可勝言。六月又旱。七月之初。又暴雨。至今日大風。一年之內。大旱大雨大風。災變重重。天之譴告深矣。是用悲傷。作詩以誌。</title>,<text>大雨尙可言。燥者蒙其利。大旱尙可言。濕者受其賜。大風不可言。百物盡憔悴。如何一年內。三灾同荐至。三歎復三歎。是用詩以誌。</text>
<title>月影臺</title>,<text>月影臺前月長在。月影臺上人已去。孤雲騎鯨飛上天。白雲渺渺尋無處。孤雲孤雲眞儒仙。天下四海聲名傳。高騈幕下客如織。才氣穎脫黃巢檄。顧雲學士詩告別。文章感動中華國。東還時運何崎嶇。鷄林黃葉寒颼颼。英雄失志知何爲。永與綺皓相追隨。伽倻山中藏鳴湍。海雲臺上騎笙鸞。江南山水牢籠畢。江南風月無閑日。一自孤雲去不還。萬古自如唯江山。今人空自說孤雲。幾人得見孤雲墳。飛昇已作上界仙。桑田滄海今千春。我來擧酒酹西風。欲喚孤雲一笑同。摩挲短碣立斜陽。孤雲不來空斷膓。</text>
<title>醉歌行</title>,<text>鳧何若短鶴何長。蚿何有餘夔不足。物理由來自不齊。天公天公多戱劇。折長補短我無術。損之益之我無策。夷齊餓夭兮盜跖壽富。秦隋暴興兮鄒魯窮阨。仁未必壽德未位。淫未必禍善未福。老蒼默默懸在上。我胡爲乎徒惻惻。劉伯倫賀季眞。古來賢達推第一。但愛醇醪不離口。世間萬事皆外物。功名富貴皆筌蹄。生死醉鄕能事畢。君不見四佳老人性本愚。是非善惡都不別。有酒卽飮無則沽。日醉嗚嗚雙耳熱。兩鬢胡爲白如雪。</text>
<title>蓴菜歌</title>,<text>蓴菜生南國。野老勤採得。持以贈故人。色味俱絶特。滑復滑細復細。輕於絲潤於酪。我本藜藿膓。平生嗜淡薄。物性與我合。所以愛之酷。或以爲膾或爲羹。塩豉始和椒桂馨。金虀玉糝何足論。異味不羡五侯鯖。江南山水天氣早。三月四月亦堪討。至今六月老軟美。不待秋風歸去好。老夫晚年口業增。悵望江南歸不能。歸不能可如何。頭白長愧張季鷹。</text>
<title>安堅萬壑爭流圖</title>,<text>安堅筆法天下無。磅礴一掃水墨圖。中有萬里山嵯峨。元氣曠蕩靑糢糊。秋風策策霜葉殘。山骨盡露呈峯巒。遙看萬壑明可數。飛泉幾道鳴潺湲。奔崖觸石灑峭壁。跳珠散玉噴似雪。穿林捎雲走木未。雷霆迅閃箭一捩。壯或震掉聲喧豗。萬騎蹙踏從西來。細或涓滴鳴琮琤。五絃淸越餘音哀。或如玉虹揷長空。或如銀漢橫天中。平鋪或見生錦𣪺。勢激有時成銀峯。山下交流深幾尺。俯視澄澄鴨頭綠。其環無際下無底。明可爲鑑淸可啜。安得變作萄萄醅。一飮健倒三百杯。滌我十載紅塵蹤。弱水淸淺尋蓬萊。君不見昔時風流李太白。來遊匡廬看飛瀑。好句長留天地間。一洗徐凝詩拙惡。我今見圖開心昏。詞源欲倒三峽源。詩成且莫高聲吟。泓下老龍應驚魂。</text>
<title>古意</title>,<text>海底珊瑚高幾丈。千年試作千尋網。萬牛挽出滄海深。蛟龍贔奰霹靂響。榑桑日出紅濤熱。光芒照耀黃金闕。平生季倫麤男兒。一擊破碎紛似雪。紛似雪不足惜。從此至寶無顏色。</text>
<title>七月旣望。不泛舟翫月。悵然有作。</title>,<text>七月旣望月當白。▣欲泛舟擬赤壁。造物小兒多戱劇。年來於我苦相逼。廣津水漲不可渡。泥深馬滑箭郊路。出門悵望入門愁。柰此昏陰天又雨。天上有月知幾秋。赤壁之水萬古流。天爲蘇仙有此夕。江流月白仍泛舟。當時豪氣盖乾坤。一賦膾炙今仍存。有舟不泛月不賞。慷慨我欲牋天閽。天心予奪不可知。世間萬事多參差。負舟負月吾柰何。兩鬢颯爽生涼颸。</text>
<title>漢都十詠</title>,<text>藏義尋僧三峯亭亭削寒玉。前朝古寺多八百。古木回巖樓閣重。鳴川激激山石裂。我昔尋僧一歸去。夜闌明月共軟語。曉鍾一聲發深省。白雲滿地不知處。濟川翫月秋光萬頃琉璃靜。畫棟珠簾蘸寒影。長空無雲淨如掃。坐待月出黃金餠。乾坤淸氣骨已徹。明光一一數毛髮。午夜深深更奇絶。倚遍欄干十二曲。盤松送客故人別我歌遠遊。何以送之雙銀甌。都門楊柳不堪折。芳草有恨何時休。去年今年長參商。富別貧別皆銷膓。陽關三疊歌旣闋。東雲北樹俱茫茫。楊花踏雪北風捲地萬籟響。江頭雪片大於掌。茫茫銀界無人蹤。玉山倚空千萬丈。我時騎驢帽如屋。銀花眩眼髮竪竹。歸來沽酒靑樓飮。醉傍寒梅訪消息。木覓賞花尺五城南山正高。攀緣十二靑雲橋。華山揷立玉芙蓉。漢江染出金葡萄。長安萬家百花塢。樓臺隱映紅似雨。靑春來賞能幾何。白日正長催羯鼓。箭郊尋芳平郊如掌草如茵。晴日暖風濃殺人。朝來沽酒典靑衫。三三五五尋芳春。飛觴轉急流水曲。淸尊易枯長鯨吸。歸來駿馬踏銀蟾。玉笛聲殘杏花落。麻浦泛舟西湖濃抹如西施。桃花細雨生綠漪。蕩槳歸來水半篙。日暮無人歌竹枝。二山隱隱金鰲頭。漢江歷歷鸚鵡洲。夷猶不見一黃鶴。飛來忽有雙白鷗。興德賞花招提金碧照水底。荷花初開淨如洗。霏霏紅霧拂瓊欄。香風欲動飜袖紵。有時碧筒飮無數。白日高談揮玉麈。居僧挽手待明月。小樓一夜凉似雨。鍾街觀燈長安城中百萬家。一夜燃燈明似霞。三千世界珊瑚樹。二十四橋芙蓉花。東街西市白如晝。兒童驚走疾於狖。星斗闌干爛不收。黃金樓前催曉考。立石釣魚溪邊怪石如人立。秋水玲瓏照寒碧。把釣歸來籍綠蕪。百尺銀絲金鯉躍。細斫爲膾燖爲羹。沙頭屢卧雙玉甁。醉來鼓脚歌滄浪。不用萬古麒麟名。</text>
<title>七月六日有雨</title>,<text>銀河淸淺月低徊。烏鵲橋成鶴駕催。明日星官應邂逅。不須啼作雨聲來。</text>
<title>聒耳</title>,<text>長林蟬噪又啼鴉。蛩語時還亂吠蛙。苦厭幽居爭聒耳。世間無地不喧譁。</text>
<title>夜詠</title>,<text>黯黯孤燈已半宵。滿窓風雨響松濤。分明記得江湖興。白鳥滄波漲幾篙</text>
<title>七夕</title>,<text>一年一會已嫌遲。有底相逢卽別離。洒淚飜成今日雨。也應惆悵隔年期。虗傳博望支機石。堪笑宗元乞巧絲。銀燭畫屛秋色冷。高吟更憶牧之詩。</text>
<title>貧家</title>,<text>貧家生理未全踈。懶學陶朱養得魚。急喚童奴鋤菜圃。豆花籬落雨晴初。</text>
<title>閑中</title>,<text>淡淡輕風細雨天。盆花開落一窓前。細思寸晷無閑暇。纔了吟詩又醉眠。</text>
<title>次日本釋子七人題陳員外杏林亭詩軸韻</title>,<text>花開花謝一園中。陣陣奇香剗地風。自信栽培曾得地。日邊長得倚雲紅。樹密花稠子亦多。君家日用定如何。似聞歲收三千斛。乞藥多時許客過。嘉樹敷榮倚化工。淸遊都屬主人翁。桃源風景依然是。春色長留院落中。瓊林金杏是誰家。菩蕾粘枝護晚霞。昨夜香風吹雨浥。一時開遍無數花。食實嚼花腹五倉。栽桃不必學劉郞。藥爐文武丹應熟。已喜仙劑擁鼻香。杏林依舊一臞仙。種秫何須滿石田。醫國醫民曾有手。濟生餘澤浩無邊。錦坊千杏是君家。底用採蓮向若耶。想得枝頭春意閙。若爲歸去飽看花。</text>
<title>曉吟</title>,<text>短屛孤枕一殘缸。茶椀香爐復酒缸。困睡不知天欲曙。月斜梧影可西窓。</text>
<title>到村家</title>,<text>行到廣津倚晚舡。蹇驢馱病問村田。十年一覺歸來夢。三徑荒凉屋數椽。</text>
<title>無題</title>,<text>一簟淸凉一扇風。悠悠身世▣樓中。沈吟遍倚闌干立。秋色先歸玉井桐。</text>
<title>讀李白詩</title>,<text>李白騎鯨不復還。明珠萬斛散人間。英雄今古知多少。幾箇詩家見一斑。</text>
<title>次日本僧送元鷟詩</title>,<text>日邦千里隔封畿。來往風帆瞥似飛。我欲留禪勤挽袖。山禽何事喚催歸。日出扶桑第幾枝。相尋無路海無涯。如今得見高僧面。訪道時還苦乞詩。閑僧非是囁嚅翁。杯渡重溟破浪風。旅舘挑燈盤脚坐。扶桑回首日輪紅。爲求千軸萬函經。叱馭蛟龍涉海溟。惆悵相逢卽相別。人生聚散似浮萍。一見知師頂有光。熟桑門法又庚桑。蘧蒢十幅高千丈。憑仗秋風返故鄕。滄海桑田幾變遷。兩邦依舊好山川。打袍嬴得雞林句。莫向天東漫與傳。</text>
<title>憂旱</title>,<text>今方五月事三農。萬里炎雲日政烘。大地煎熬困爐鼎。老天胡乃視夢夢。</text>
<title>旱甚池水盡涸群魚失所悵然有作</title>,<text>小小方塘水盡枯。群魚喣沫自相濡。江湖萬里無窮盡。鼎裡浮沈爾可吁。</text>
<title>悶雨</title>,<text>火雲萬里熾如爐。煮海焦山百物枯。欲展平生霖雨手。爲分天澤洽寰區。</text>
<title>喜雨</title>,<text>雲忽油然雨霈然。生成萬類洽陶甄。體元眞主調元相。靑史宜書大有年。</text>
<title>櫻桃</title>,<text>含桃爛熟火珠繁。摘取盤中味可飧。冷似淸氷甘似蜜。也能解渴策奇勳。</text>
<title>將如村墅。道中有作。</title>,<text>五月江村梅政肥。絲絲小雨不沾衣。却望吾家看漸近。槿花籬落故依依。初收壠麥稻苗靑。種豆家家叱犢聲。辜負十年歸去約。擬將松菊送餘生。瓦甕新醪熟已香。盤蔬滿眼亦堪嘗。白頭未償莬裘債。屑屑往來有底忙。</text>
<title>翠鳥</title>,<text>翠鳥一雙錦作衣。池邊刷羽弄淸暉。誰家鐵笛兩三弄。怕有數聲驚且飛。</text>
<title>小院</title>,<text>小院無人月一池。荷香脉脉更淸奇。夜深萬籟俱岑寂。箇是幽人覓句時。</text>
<title>盆花</title>,<text>閑花槲槲無數開。爲有淸香遆送來。終日倚闌看不足。月明扶杖繞徘徊。</text>
<title>夜吟</title>,<text>滿窓明月夜沈沈。妻病兒癡獨苦心。坐對靑奴渾不睡。數聲何處急寒砧。</text>
<title>偶題</title>,<text>世間風味水中塩。老去才名鼠尾尖。擧世滔滔皆肉眼。無人知我隱書籤。</text>
<title>詠翠鳥</title>,<text>錦翎金觜耀朝暉。紅藕池邊得意飛。有底不知湖海大。窺魚空自費心機。</text>
<title>詠蠅</title>,<text>說與靑蠅爾可憎。營營終日竟何能。止樊已被詩人刺。拔劒疇非老益增。</text>
<title>詠蟻</title>,<text>穴聚群居性自然。分行成陣屢移遷。力微大樹人誰撼。可笑區區志慕羶。</text>
<title>詠蚊</title>,<text>細眇於軀曰黍民。喜穿懷袖噬人身。自將利觜甘爲毒。昏夜潛行似小人。</text>
<title>芳桋洞有感</title>,<text>平生曾不信靑烏。陶郭從來術亦粗。自笑吾今坐此界。芳桋洞裏閱山圖。</text>
<title>思歸</title>,<text>杜老行藏逈莫齊。晚年身世瀼東西。有田不去何顏面。却怕依違到死迷。昨夢分明到夢村。稻畦麥壠接蔬園。覺來獨坐翻惆悵。心事何人細討論。野人籬落快新晴。舍北舍南打麥聲。待我歸時酒應熟。候門稚子亦歡迎。</text>
<title>浮世</title>,<text>浮世光陰疾似流。堪嗔白雪已渾頭。細思心事多於髮。無地能埋萬種愁。</text>
<title>黃楊</title>,<text>手種黃楊歲月多。飽經霜雪矮條柯。憐渠志節同松栢。厄縮其於閏月何。</text>
<title>決明花</title>,<text>今年六月雨頻來。堂下決明花滿開。杜老詩中曾一見。爲憑醫眼好栽培。</text>
<title>小坐</title>,<text>小坐池亭欲落暉。荷花如拭雨霏霏。無人知我傷心處。悵望犇娥歸不歸。</text>
<title>矮帽</title>,<text>矮帽籠頭臂弊衫。低頭終日坐前簷。閑眠不覺曛黃暮。風滿踈簾月滿潭。</text>
<title>曉吟</title>,<text>星斗闌干月欲低。西隣頻唱五更雞。擁衾危坐翻惆悵。夢裡分明對故妻。</text>
<title>久旱小雨喜作</title>,<text>桑林禱雨幾經旬。一雨油然澤已淪。大慰雲霓天下望。天工造物亦如神。</text>
<title>夜詠</title>,<text>麥酒新香一小缸。深村閴寂斷人跫。心中不盡平生事。風卷踈簾月滿窓。</text>
<title>廣津</title>,<text>廣津津水碧於苔。匹馬吾今幾往來。坐對篙工還自笑。何曾如汝濟川才。</text>
<title>移竹</title>,<text>此君淸節我曾知。醉日移栽頗得宜。準擬蟠根龍蟄處。會看成子鳳鳴時。</text>
<title>移蓮</title>,<text>淨友神交自少年。極知眞性君子賢。莫言才大難爲用。何物人間大似舡。</text>
<title>移菊</title>,<text>由來霜傑性通靈。晚節芳心德又馨。泛酒餐英渾細事。百年吾欲制頹齡。</text>
<title>移蘭</title>,<text>幽艶貞姿倚國香。歲寒高致飽風霜。世間鼻孔無人嗅。採採吾將紉佩囊。</text>
<title>三田渡</title>,<text>樂天亭下路迢遙。行渡三津泛小舠。却認我家來入望。靑山窈窕水周遭。</text>
<title>奉寄李直講 孟智。兼戱金司成慶孫。</title>,<text>司馬聯名五十春。如今存者四三人。功名得失皆身外。絶喜相逢白髮新。金兄曾重司成望。李仲今陞直講班。可笑當時末坐客。謬承知館押同官。屈指交遊半百年。白頤靑眼故依然。同時同榜同僚少。何日君家辦勝筵。</text>
<title>年來。百病交侵。日就衰謝。悵然有作。</title>,<text>爲攬靑銅鏡。堪悲白雪鬚。人呼肓宰相。自笑躄浮屠。久矣齒曾豁。居然膓已枯。一生空病骨。荏苒歲時徂。</text>
<title>煎茶</title>,<text>煎茶坐淸晝。石鼎咽春江。竹色搖淸簟。槐陰罩小窓。柳深鶯囀百。花發蝶飛雙。只得閑中趣。無由學隱龐。</text>
<title>用前韻</title>,<text>平生愧莘野。何處問桐江。大隱思南郭。高情愛北窓。風流誰第一。閑適我無雙。人物他時論。誰能譬蜀龐。</text>
<title>有感</title>,<text>懶拙渾如塵。交遊不似前。嵇康書已絶。徐孺榻空懸。衮衮悲歡地。悠悠老壯年。人情翻覆手。世事已忘筌。</text>
<title>五月</title>,<text>五月陂塘上。扶筇步屐遲。今當竹醉節。幾見柳眠時。山影臨桐井。花香隔槿籬。炎蒸何處避。風月足攀追。</text>
<title>送吳度節純。次坡平韻。</title>,<text>九重分節鉞。萬里作干城。橫槊開談笑。挽河洗甲兵。碧幢曾建策。白羽更揚靈。細柳閑嘶馬。春深驃騎營。</text>
<title>夜雨</title>,<text>蕭蕭夜來雨。獨坐聽寒聲。冷透琴書潤。涼涵枕簟淸。無心成小睡。不語度殘更。念及田家事。何當快盡晴。</text>
<title>用前韻</title>,<text>平生甘寂寞。永日樂栖遲。岸帽憑闌處。撚髭覓句時。苔逕連花塢。槐陰覆竹籬。流光空荏苒。衰病愧難追。</text>
<title>秋日</title>,<text>風光消酷暑。雲物動高秋。菡萏香初歇。芭蕉葉政愁。憂來頻攬鏡。病後倦登樓。無限蓴鱸興。江湖一葉舟。</text>
<title>光陰</title>,<text>光陰何荏苒。身世愧依違。老欲拋書帙。閑思問釣磯。殘花經雨盡。病葉受風飛。搖落悲秋日。登樓客未歸。</text>
<title>官閑</title>,<text>官閑如致仕。心靜似參禪。客絶陳蕃榻。家無鄭老氊。未成南郭隱。剩得北窓眠。何以消長日。莊周內外篇。</text>
<title>長夏</title>,<text>長夏苦炎蒸。起居亦不能。誰言虱堪養。自識蠅可憎。香鼎添微火。茶甌小點氷。科頭盤脚坐。身世酷如僧。</text>
<title>用前韻</title>,<text>一生兼衆短。萬事少全能。性懶招人謗。家貧免盜憎。鄕情濃似粥。官興冷於氷。草屋如蓮社。翛然有髮僧。</text>
<title>又用前韻</title>,<text>當時無寸效。於世竟何能。自信心膓苦。人知面目憎。文章慙甫白。筆法愧斯氷。終日坐無語。還同入定僧。</text>
<title>卽事</title>,<text>竹簟身便穩。花階步自遲。閑猫睡終日。喜鵲語移時。翠滴葡萄架。香傳枳棘籬。莫言生理拙。留客有琴棋。</text>
<title>矮屋</title>,<text>矮屋少來往。陳徧時卷舒。西山已薄日。北闕休上書。花竹是知己。盃尊能起余。功名可止足。何不還故廬。</text>
<title>秋日</title>,<text>此日非前日。今秋似去秋。荷花風色惱。桐葉雨聲愁。渺渺山陽笛。悠悠王粲樓。蓴鱸今政好。歸興滿孤舟。</text>
<title>屛跡</title>,<text>衰遲甘屛跡。恬靜可怡神。賓客過經少。隣親問訊頻。盤飧殊淡薄。藥物自新陳。更學安心法。殘生養性眞。</text>
<title>小榻</title>,<text>小榻因仍坐。踈簾寂寞垂。樹風飛鳥毳。簷雨炯蛛絲。瘦杖携堪愛。輕衫睡更宜。如何垂老日。癖酒又狂詩。</text>
<title>苦雨</title>,<text>雨自連旬苦。門長盡日關。開窓看綠竹。捲箔對靑山。蒲劒參差碧。苔錢點綴斑。聖恩長許暇。身世更投閑。</text>
<title>老屋</title>,<text>老屋身如寄。閑眠日抵年。簟紋人字細。扇樣月輪圓。蔣逕常尋竹。濂溪獨愛蓮。未成歸隱計。空詠卜居篇。</text>
<title>福慶讀書喜作</title>,<text>憐汝能耽讀。晨昏不廢吟。寸陰當尺璧。一字勝籯金。若識古今事。能知賢聖心。慇懃更努力。要必免牛襟。</text>
<title>園丁</title>,<text>園丁秋後報。菜甲雨餘嘉。早薤肥靑葉。新薑長白芽。先燒與可筍。更嚼邵平瓜。晚食能當肉。甚於落齒牙。</text>
<title>晨起池亭有作</title>,<text>昨夜南塘雨。澄澄綠可餐。蒲芽抽似劒。荷葉大如盤。魚亦焉知我。蛙曾不屬官。臨池空有興。逸少杳難攀。</text>
<title>謀生</title>,<text>謀生知短拙。卜地愛淸幽。水灎寒塘靜。陰深老樹稠。小風蒲獵獵。細雨筍抽抽。閑適餘何事。吟哦得自由。</text>
<title>寓題六言</title>,<text>樹頭花開花謝。簷前燕去燕來。生涯三萬書籤。心事一兩酒杯。入室携幼盈尊。倚窓出雲倦鳥。前身三逕處士。今時四佳詩老。錢兄自少絶交。竹友到老深契。只欲偸閑一生。不要流名百世。</text>
<title>曉起。聞壓酒。戱吟。</title>,<text>老病相仍渴肺膓。喜聞新酒壓糟床。憶曾托契同歡伯。畢竟封侯老醉鄕。中聖何妨祖徐邈。盜隣知復慙畢郞。詩鉤愁帚非虗語。半醉吟哦狂復狂。</text>
<title>殘年</title>,<text>殘年無術救沈綿。藥有君臣酒聖賢。異跡敢追黃橘叟。高蹤欲擬紫芝仙。是非自可時三必。得喪何須要十全。頗識知音天下少。如今已斷伯牙絃。</text>
<title>寫懷</title>,<text>當頭萬事輒生踈。得失榮枯亦自如。廷尉宅前今有雀。孟嘗門下舊無魚。閑敎稚子時丸藥。爲喚園丁日課蔬。多病掩扉空白髮。故人應著絶交書。</text>
<title>幽居</title>,<text>幽居閴寂絶塵譁。聊復逍遙送歲華。靜愛飛禽穿竹▣。閑看睡鴨倚荷花。撑膓不足廣文飯。潤吻有餘盧老茶。晚節生涯宜自適。更於何處覓丹砂。</text>
<title>謾題</title>,<text>一陣南薰送晚凉。高鉤踈箔倚烏床。閑揮短柄靑蒲扇。小炷微薰白木香。世事十年三折臂。愁懷多日九回膓。故山猿鶴應無恙。悵望何時問草堂。</text>
<title>用前韻</title>,<text>北牖淸風納小凉。紛紛書帙亂堆床。高低樹木參差影。多少芙蕖斷續香。天下何曾生馬角。人間無處不羊膓。功成名遂眞難事。誰似風流綠墅堂。</text>
<title>小簷</title>,<text>小小簷楹翦翦茅。滿庭花竹影相交。可憐狡兔謀三窟。自愛癡鳩守一巢。子厚何心文乞巧。揚雄有意書解朝。我今短拙成何事。長愧虗名未卽拋。</text>
<title>用前韻</title>,<text>眞人何處訪三茅。自是幽居絶俗交。信步每携山竹杖。停盃長對海棠巢。欲從陶令東皐嘯。休怪周郞北岳嘲。金鎖綠沈少年事。如今無興已全拋。</text>
<title>小窓</title>,<text>小窓跌坐似僧房。閑閱塵編日幾行。高樹影籠書帙靜。落花飛入硯池香。欲尋綺皓同棋局。須喚劉陶共酒觴。世事升沈休料理。人間歧路已亡羊。</text>
<title>閑題</title>,<text>閑倚輕闌戀物華。小風吹過顫烏紗。池魚故故搖新藕。簷燕飛飛蹙落花。棋博歡娛邀酒伴。江山收拾付詩家。紅塵愁殺慵騎馬。斗覺霜毛一半加。</text>
<title>悼妻</title>,<text>琴瑟相諧五十霜。那知死別亦蒼黃。無由遺肉如方朔。不復齊眉見孟光。昨夜已成炊臼夢。今朝謾作鼓盆傷。樂天山谷能先我。作賦題詩爲悼亡。</text>
<title>光陰</title>,<text>光陰荏苒白吾頭。三伏紛紛雨未休。紅藕花殘已徂暑。碧梧葉落先報秋。山來不語能排闥。花謝無言亦墮樓。感物感時仍感興。有錢沽酒復何求。</text>
<title>偶吟</title>,<text>身似浮萍鬂似蓬。光陰虗度小窓中。已同中散堪成懶。欲學昌黎賦送窮。籬落霏霏梅子雨。池塘淡淡藕花風。無心身外無窮事。消遣惟須仗酒功。</text>
<title>日本國員外郞陳祖田杏林亭詩卷</title>,<text>日邊紅杏倚雲端。樹樹濃陰拂玉闌。花正開時圍錦幄。子初成後綴金丸。人居橘叟神仙上。家在桃源伯仲間。肘後良方多妙用。不須勤覓九還丹。</text>
<title>送日本僧等堅</title>,<text>日邦人說出高禪。今見堅師道骨全。飛錫鰲岑驚鶴夢。浮盃鯨浪起鷗眠。才高專對詩三百。思透圓機偈八千。隻眼乾坤今歷遍。袖中已草遠遊篇。</text>
<title>謝豊山君沈公寄竹二盆</title>,<text>我家無竹俗難醫。感子慇懃寄數枝。結實豈無栖鳳日。取竿終有釣鰲時。輕梢瘦幹凌雲志。勁節貞心傲雪姿。蔣詡已非子猷逝。平生癖愛舍吾誰。</text>
<title>一身</title>,<text>一身多病更踈慵。閑坐多時睡味濃。琴本無絃同靖節。巾曾折角是林宗。新梢纖弱初移竹。老幹昂藏舊種松。已約故人同結社。要憑詩酒話從容。</text>
<title>夏日</title>,<text>六月炎蒸火日燒。門無車馬更寥寥。雨多已損欄邊葉。風怒能翻屋上茅。詩句每於閑裡得。愁懷更向酒中消。可憐稚子渾無事。爲斲荒庭種菊苗。</text>
<title>苦雨</title>,<text>却㤪連旬苦雨來。頑雲萬里撥難開。漫天水勢高於岳。捲地濤聲吼似雷。無乃龍公多戱侮。欲煩風伯掃淫䨪。乾坤光霽▣無日。坐對氷輪健倒盃。</text>
<title>我家</title>,<text>我家籬落類村家。地僻林深絶世譁。風定莎庭鳥留篆。日斜花塢蜂退衙。功名過眼輕於鳥。詩酒藏身縮似蝸。書靜人稀酣打睡。夢中解渴手煎茶。</text>
<title>老向</title>,<text>老向靑銅鏡裡催。功名自與懶相猜。病餘頗覺閑爲藥。醉後方知睡是媒。日遣稚兒沽酒到。時邀可客看花來。一生逍遙無良策。懷抱何人共好開。</text>
<title>古人</title>,<text>古人賢達▦難▦。▦六▦▦元轉迷。北海高情酒常滿。東山▦興妓▦▦。▦年忘氣吾猶壯。晚節才名世所低。閑倚北闌▦吟▦▦。▦桐枝上小鸎啼。</text>
<title>崢嶸</title>,<text>崢嶸瘦骨鬂如霜。兔走烏飛有底忙。妄擬文章追屈宋。何曾富貴慕金張。誰知依舊迂兼懶。自哂如今老更狂。終古知音天下少。滿窓紅日撫琴張。</text>
<title>少日</title>,<text>少日襟懷頗自辛。十年落托漸乖離。田園何不悠然逝。身世還慙▦▦衰。萬事當頭皆膽落。一生自足只心知。閑居無事還多事。吟苦多時撚斷髭。</text>
<title>述懷</title>,<text>風滿踈欞雨滿簾。新愁幽興自相兼。孔丞已分二宜去。嵇老其於七不堪。靜裡看書花翳眼。愁來攬鏡雪盈簪。六朝聖澤思難報。碌碌虗名只自慙。</text>
<title>閑題</title>,<text>數載封君霑厚祿。官閑無事少奔忙。竹君蓮友尋常到。菘子芥孫次第嘗。豆麵尖新聊可口。桑茶香潤更搜膓。一生眠食餘何管。小醉題詩老更狂。</text>
<title>謾成</title>,<text>塵世難逢笑口開。無人可與共談詼。愁應千種復千種。酒可一杯還一杯。山果纍纍成子落。池荷冉冉送香來。直揮俗客休干我。長晝高眠鼻送雷。</text>
<title>三用前韻</title>,<text>蕭條斗室復荒凉。孤枕短屛又矮床。小酌葡萄時解渴。閑燒榾柮細生香。病衰轉覺凋雙鬂。憂患難堪攬寸膓。安得百年長健在。韶光背我去堂堂。</text>
<title>述懷</title>,<text>容顏消瘦鬢如蓬。往事浮沈阿賭中。客笑陳登床上下。自憐陸老屋西東。求閑守靜惟須懶。守道安貧莫送窮。多病十年盤脚坐。始知天地一樊籠。</text>
<title>到諸富農舍</title>,<text>廣陵別業廣津邊。卜築今將二十年。得米不須一千斛。取禾聊擬三百廛。蓬門草閣踈籬隔。竹塢桑林細逕穿。已作此間終老計。高吟靖節去來篇。乾坤納納一江湖。茅屋眞堪着老夫。李愿已求盤谷序。王維自畫輞川圖。知機不早嗟何及。投老將歸計亦迂。安得健帆高百丈。東吳一去討蓴鱸。</text>
<title>登村墅後嶺</title>,<text>爲上高岑聘遠眸。廣津澄碧去悠悠。淡烟芳草黃牛嶺。小雨平沙白鷺洲。待月蘇仙仍縱筆。登皐陶令或臨流。回頭北望長安近。落日蒼茫任去留。</text>
<title>道中望村墅</title>,<text>殘年雙鬂雪鬅鬙。問舍歸田愧未能。錦里風流杜工部。輞川行樂王右丞。多時奔走慵騎馬。何日寬閑快臂鷹。更爲北山猿鶴語。移文且莫謗騰騰。</text>
<title>到夢村別墅</title>,<text>山下茅廬八九椽。二年重到思依然。四山矗矗靑環屋。一水澄澄綠護田。紅槿籬邊鷄亂叫。黃茅隴上牛飽眠。此身可笑還堪惜。未乞殘骸已白顚。</text>
<title>夜雨</title>,<text>茅屋紛紛雨似繩。夜深無語坐挑燈。蛙爭聒耳緣誰怒。蚊聚侵膚最可憎。天水蒼茫愁不盡。鄕關阻隔去無憑。今年飽閱秋霖苦。作歎頻思杜少陵。</text>
<title>老矣</title>,<text>老矣吾今七不堪。靑銅白髮滿朝簪。醉思五柳陶潛宅。吟憶百花杜甫潭。高躅未成東郭隱。閑眠只睹北窓酣。多生結習詩書在。不必淸虗麈尾談。</text>
<title>種蔬</title>,<text>小園如掌棘籬低。爲種佳蔬一兩畦。綠薤靑菘香更妙。紫蘇紅蓼味應齊。茄瓜佐酒仍共飯。芹芋宜羹亦可虀。肉食廟堂如昨日。閑居數載夢還迷。</text>
<title>近因炎䨪。命停經筵。臣以病休暇。未獲侍講者。已踰三四朔。有感而作。</title>,<text>六朝長拱紫宸闈。咫尺淸光顏不違。衰病淹留休暇數。從容陪侍講筵稀。鵝黃屢賜宮壺醞。狐白曾頒寶藏衣。更憶少年催詔日。玉堂金燭夜深歸。</text>
<title>小窓</title>,<text>小窓淸坐膝容安。滿架牙籤懶不看。才調早追黃太史。風流晚擬白香山。軟風池舘開紅藕。細雨階除長紫蘭。身世依違慙白首。急流勇退古應難。</text>
<title>遣懷</title>,<text>強半光陰病裡消。岸巾扶坐鬂蕭蕭。邊韶嗜卧嘲便腹。陶令思歸懶折腰。那得向人誇矍鑠。便當遺世飽逍遙。日長無事圖書靜。時復拈香手自燒。</text>
<title>自敍</title>,<text>今古功名兩字難。謬將文墨竊崇班。人譏垂老猶耽祿。自愧踈才久曠官。天地無情雙白鬢。田園有約一靑山。自從廣受辭歸後。出處何人似謝安。</text>
<title>再用前韻</title>,<text>經濟文章兩得難。虗名曾愧動朝班。敢將短技爭長技。不用冷官怕熱官。曠達開尊思北海。風流携妓憶東山。一生正坐耽詩癖。撚斷踈髥字未安。</text>
<title>三用前韻</title>,<text>年來衰謝起居難。懶逐衣冠點鷺班。投轄陳遵長愛客。能詩元結漫爲官。何須隱几追南郭。深愧移文在北山。樗散不堪昭代用。會當僵卧學袁安。</text>
<title>四用前韻</title>,<text>蕭曹勳業策應難。豈有文章擬馬班。戀主長思終報國。逢人敢道欲休官。淸新南國庾開府。奇恠西崑李義山。我亦郊寒兼島瘦。騎驢長愧走長安。</text>
<title>香鼎</title>,<text>香鼎氤氳裝細烟。淸晨匡坐續韋編。人譏學士今陶穀。自笑冷官古鄭虔。空有靑氊書萬軸。着無紫橐牘三千。深慙覆餗招群謗。碌碌含糊又一年。</text>
<title>自詠</title>,<text>曾同叔夜一生慵。無物能來芥我胸。轉覺老懷增鶻突。早知病骨自龍鍾。多時官興塩虀淡。長日歸心豆粥濃。書几琴床聊自適。高吟豪笑坐高舂。</text>
<title>七夕</title>,<text>銀漢迢迢拂暑流。佳辰七夕又新秋。鵲橋天上雙星喜。桐井人間一葉愁。捫腹無書裩可晒。寓心若拙巧何求。穿針陳果女兒事。何處繁華百子樓。</text>
<title>書藁後</title>,<text>安有文章作一家。吟哦聊復送年華。已成飯顆山頭瘦。未得麻姑癢處爬。少日有聲辭吐鳳。殘年無夢筆生花。他時傳藁誠難料。處處留題有碧紗。</text>
<title>古意 三首</title>,<text>架上書萬軸。牀頭酒一甕。風流友陶劉。文章奴屈宋。岸巾髮蕭爽。袒衣腹空洞。萬事休苦心。百年如一夢。人生天地間。倐忽如過隙。吾年近七十。鬢髮盡衰白。疾病苦沈綿。衛生無大藥。胡爲勞形役。矣守幽獨。人生有智拙。智拙何所先。拙爲人所愚。智乃人所賢。用智機已深。用拙道可全。智者不可及。拙以終天年。</text>
<title>蓮塘曲</title>,<text>萬柄芙蓉蘸碧水。花開爛熳雲錦綺。夜來風撼靑玉盤。聲聲驚聒䲶鴦睡。朝來露珠圓又圓。欲粧雲鬢黃金鈿。如何傾瀉珠復碎。芳心已缺還復憐。中有藕絲千尺長。織成可裁公子裳。藕絲中斷不成章。誰家美人空斷膓。</text>
<title>烏夜啼。效古人體。</title>,<text>烏夜啼。風凄凄月欲低。孤燈愔愔冷無影。堆枕不眠人語靜。梧桐葉落氣蕭爽。芭蕉雨滴送悲響。輕寒細透白苧衫。短髮如雪紛毶毶。烏夜啼。淚如綫。天長地久相思怨。</text>
<title>短歌行</title>,<text>冬日一何短。夏日一何長。長短苦不齊。脉脉空斷膓。新月出東峯。落日沈西崗。晝夜相代明。輪轉何太忙。人生百年知幾何。歡娛甚小憂日多。君不見馳車峻坂不停轍。揚帆大海無停波。又不見昨日大醉今日醒。纔見開花又落花。勸君毋惜買酒錢。酒盡更須沽十千。勸君百年長自愛。少年安得長少年。古人賢達幾人在。造物戱劇不相貸。陶劉墳上草離離。空使後人悲感慨。</text>
<title>演雅</title>,<text>鯤鵬能海運。鳳凰自岡鳴。已識屠牛法。曾傳相馬經。蚕絲工利物。蛛蝄誤傷生。蟻穴有行伍。蜂房分戶扃。可憐蛙黽怒。堪笑蠻觸爭。喜見穿雲鶻。堪誇出谷鸎。鷹揚牧野戰。龍起草廬耕。共向螭階下。恭陳燕賀誠。</text>
<title>送日本僧元鷟還國</title>,<text>朝鱗鎭華岳。日域近扶桑。木道時來往。鯨濤浩渺茫。上人隨使節。昭代快觀光。道骨如山瘦。詞源共海長。眞詮應自惜。外想已全忘。獨契三乘妙。寧勞四大忙。幾年坐面壁。今日遠遊方。飛錫經仙島。浮盃渡大洋。無生眞面目。了性本心膓。軟語初歡洽。鈍根已斂藏。法音元自在。道韻亦鏗鏘。臨濟傳遺響。廬陵續舊芳。十方金作界。三昧劒生鋩。已認我人慧。自薰解脫香。去留無滯跡。遊戱亦逢塲。遠被懷綏篤。親承寵渥滂。東平聊舘寓。南省幾筵張。鳳闕宣招數。龍墀禮遇彰。聖恩深不次。睿澤出非常。奉使眞能事。懷歸亦未遑。方興徂暑日。何處望雲鄕。畏景當離席。長風送去檣。馱經應滿艇。乞句已盈囊。蘭欲香新渚。松應偃舊房。晨征龍入鉢。夜宿鶴同床。入夢鷄林碧。回頭鵠嶺蒼。悠悠飛歲月。去去愼行裝。正値同文日。何勞遠別傷。兩邦交玉帛。萬里接梯航。應說吾王化。昇平邁漢唐。</text>
<title>次正使安州遇雪韻</title>,<text>飛飛春雪遍諸州。銀海花飜凍玉樓。肩聳似山吟孟浩。衾寒如鐵卧黔婁。蝗應入地已多日。麥想搖波乃亦秋。不用剡溪尋隱士。使星佳會薩江頭。</text>
<title>獲承佳什。圭復不已。敬依來韻。聊復效顰。乞賜覽斤正見敎。</title>,<text>次過博川韻。崎嶇叱馭幾長途。路入三韓興轉孤。鴨水微茫連瀚渤。鰲岑隱映近蓬壺。曾無薏苡隨行橐。只許茵蔯入客廚。奉使賢居殷侑上。詩才亦不愧王蘇。次過淸川韻雪消新水幾篙深。穩泛樓船快一臨。酒送春光浮盞面。鱠隨雪色落盤心。隨身自有蘇卿節。懸橐曾無陸老金。且莫詩成一高讀。老龍泓處已愁吟。次登百祥樓韻名樓勝槩四時宜。晴後還能雨亦奇。赤壁可無蘓老賦。秦淮曾有杜生詩。百年往事山猶在。萬古長江水自遲。芳草晴川留傑句。憶君時復賦相思。次百祥樓却妓韻鐵膓元不撓娉婷。不是都迷禮重輕。粧點姬娥猶舊習。懽娛賓主是眞情。觀風採俗誠能事。納汙匿瑕亦大名。莫說風流陶學士。信君心跡本雙淸。</text>
<title>次晚登肅寧舘韻</title>,<text>春寒料峭乍晴陰。春興春愁兩不禁。王粲他鄕懷土賦。杜陵一飯戀君心。欲彈流水高山曲。誰和陽春白雪吟。看盡東韓奇絶處。六鰲頭戴四仙岑。</text>
<title>伏承盛作。奬誘踰分。不勝惶愧。謹步韻錄似。冀賜一粲。</title>,<text>高才應不數劉叉。伯仲蘓黃儘可誇。妙句已追吟柳絮。鐵膓曾解賦梅花。臨風玉樹多新態。出壑銀氷絶點瑕。喜識中朝有麟鳳。要將題詠碧籠紗。</text>
<title>次晚宴安定舘中韻 宴時。勸酒。有天寒滿酌不須辭之語。</title>,<text>天寒滿酌不須辭。賓主相勸此一時。斯道百年存古脉。神交千里樂新知。樽開北海將三夜。壽獻南山又一巵。兩使驚看雙白璧。衣冠復覩漢威儀。</text>
<title>次憩江亭韻 以下六首。次副使韻。</title>,<text>承綸兩星使。弭節住江亭。遠水鷗邊白。遙岑鳥外靑。倚船時復興。▣棹晚堪聽。野酌莫辭醉。天寒吹易醒。</text>
<title>次淸川江韻</title>,<text>東韓襟抱好山川。博水溶溶薩水連。往事孤隋堪一笑。聖朝耕鑿萬家烟。</text>
<title>次百祥樓韻</title>,<text>樓下長江鏡面澄。興來長嘯一間登。珠簾捲盡山如畫。人在蓬萊第幾層。高樓勝宴好懷開。星使文章倚馬才。至味由來存淡泊。今時人物古罇罍。</text>
<title>次却妓詩韻</title>,<text>前輩風流豈一端。或堪長笑亦堪觀。郵眠一夜魂應斷。越笑三年膽已寒。頗信紅顏金縷惜。從敎錦瑟玉纖彈。牧之落魄名猶在。何況留侯鐵作肝。</text>
<title>次肅寧途中韻</title>,<text>雪消原野水縱橫。滑滑泥途怯馬行。孤舘殘燈春夜永。使華風味十分淸。</text>
<title>復用前韻。錄似正使大人文侍下。次過博川韻</title>,<text>春泥仄滑響脩途。野渡歸來一艇孤。溪鯽有時來入鱠。山禽多事勸提壺。可將風月供詩料。誰挽江山補畫廚。試上百祥樓上看。人間塵土已▣蘓。</text>
<title>次過淸川江韻</title>,<text>春光無際深復深。小坐危欄可怕臨。當日濟川知有手。此時觀海若爲心。聲名籍甚連城璧。詩律鏗鏘擲地金。萍水相逢是何處。澧蘭沅芷憶君吟。</text>
<title>次百祥樓韻</title>,<text>地靈人傑兩相宜。星使遙臨又一奇。芳草晴川崔灝句。白雲黃鶴謫仙詩。梅花吐白春猶早。蓮燭搖紅夜政遲。聚散由來元有數。東雲北樹幾相思。</text>
<title>次却妓韻博笑</title>,<text>古來賢達惜娉婷。公子歸來燕燕輕。雲雨巫山空復夢。鴛鴦野渚謾多情。風流白也誰能躅。落魄牧之亦有名。使節高懷誰得似。廣平膓鐵抵梅淸。</text>
<title>卽席</title>,<text>使華聲價重連城。臨水登山一舸橫。北闕絲綸初奉詔。東韓草木亦知名。傳杯且可逡巡飮。緩棹從敎取次行。浮碧樓前拚一醉。生陽歸路馬蹄輕。</text>
<title>次韻</title>,<text>使節駈馳俶曉裝。蘭舟暫住浿江陽。寒梅嫩柳春方好。急管繁絃晝正長。弭節東韓千里地。回頭北闕五雲鄕。燕山漸遠漢陽近。宦興覊愁正渺茫。</text>
<title>次登浮碧樓韻</title>,<text>高樓直壓大同淸。望盡東郊掌樣平。有興危欄客未散。無人古渡潮自生。遠遊司馬四方志。奉使張騫萬里情。身在江湖心北闕。幾番回首望神▦。</text>
<title>次謁箕子廟韻</title>,<text>白魚當日瑞周王。殷土茫茫社已亡。洪範彝倫明日月。朝鮮茅土有金湯。八條美俗檀君後。九尺遺墳浿水陽。丹荔黃蕉千載祀。空令過客爲悲傷。</text>
<title>次浮碧樓韻</title>,<text>樓壓澄江倚晚風。人間咫尺隔塵紅。靑來未了山從北。白去無心水自東。望斷孤舟橫古渡。眼穿獨鳥入長空。鵠峯漸近鴨江遠。回首蓬萊是帝宮。</text>
<title>次登舟韻</title>,<text>晚棹樓船故故移。朝天石畔浿江西。永明浮碧登臨地。古木回巖李白題。</text>
<title>次韻平壤懷古</title>,<text>大明文化東漸海。天子龍飛十二載。梯航萬國文軌同。百二山河形勢在。百年文物涵升平。文章粲熳奎璧橫。夔龍接武贊廟謨。衛霍萬里爲長城。東藩世世守荒裔。屢荷皇恩報無地。民部先生持詔來。燕山鴨水四千里。紫薇垣中瑞紛攘。震索毓慶封儲皇。堯明舜哲協重光。離照暉暉燭四方。謳歌萬國賀接踵。早建東宮過大宋。我王事大出忠誠。遣使奉表脩獻貢。先生才藝况老成。筆繼先秦文西京。早知中國有人物。祥麟威鳳何昭靈。朝鮮開國久合倂。金城湯池關岊嶺。天山掛弓海無波。刁斗不鳴寧四境。隋唐黷武笑區區。聖代包荒今古無。錫貢相望同一家。千秋萬歲佐皇啚。我生見聞苦穿鑿。恨不中原事遊學。井蛙安足語大海。望洋今復羞海若。天遣先生爲一來。目擊道存心孔開。我有扶桑之繭大於甕。助君文章五色裁。</text>
<title>次自浿江至生陽舘有作韻</title>,<text>古驛長林喬木。春郊暖日嬌雲。客路長亭短亭。此時逢君送君。江流新開玉鑑。山勢或分金叉。何山多少仙臺。此地兩三村家。茆屋人烟孤起。板橋春雪平鋪。客中殊驚時序。馬上閱盡長途。黃州不可無竹。滕閣難再盛筵。星使文章獨步。天朝雨露深偏。</text>
<title>次雪後黃州韻</title>,<text>霏霏曉雪玉成堆。十里溪山罨畫開。虗白遙連仙境界。軟紅幾隔世塵埃。人從天上星堪摘。雲向樓中鶴共來。今古登臨幾人在。使華題詠捴雄才。</text>
<title>次和陳黃門韻</title>,<text>雪餘乘興復登樓。霽景撩詩豁兩眸。司馬奇遊增跌宕。謫仙絶唱更風流。江山萬里歸圖畫。民物千家樂穡疇。若對使星詩又酒。人生不要鶴錢州。</text>
<title>次和金太僕韻</title>,<text>文星昨夜照黃州。妙手曾修五鳳樓。鯨海茫茫天不盡。鰲岑隱隱地還浮。吟詩彩筆初飛動。對雪珠簾已半鉤。聖代才名誰獨步。文章今不數枚鄒。</text>
<title>次道憩亭中小酌韻 二首</title>,<text>一區山水老雲烟。春雪新消綠護田。行盡鳳山西海路。碧天浮水水浮天。野酌無巡滿斝春。江魚種種白於銀。山村人物猶情思。指點星軺看鳳麟。</text>
<title>次登鳳山環翠樓韻</title>,<text>民曹手捧紫泥封。徠播皇恩雨露濃。五色文章曾吐鳳。千金妙技已屠龍。謫仙詩句三千首。杜甫烟花一萬重。王事有程宜鞅掌。馬蹄又踏鳳鳴峯。</text>
<title>昨日。蒙賜鳳山賦。昔左思作賦。門墻藩溷。皆置紙筆。十稔乃成。今先生。倚馬而百韻俱成。視左思軼而過之。顧僕何人。強效西施之顰哉。然盛意不可負。復次鳳山環翠樓詩韻。用拗體錄奉。賜覽一粲。</title>,<text>箕子祠碑荒蘚封。大東城上春雲濃。黃州竹實見棲鳳。環翠松潮吟老龍。滄海西頭幾千里。慈悲北上三萬重。龍泉劒水是何處。落日半竿愁亂峯。</text>
<title>次登鳳山環翠樓次陳內翰詩韻</title>,<text>玲瓏環翠接雕甍。人在瓊樓最上層。劒水蒼松間送籟。鳳山白石自生稜。馬蹄踏散銀盃雪。樓角齊垂玉筯氷。準擬芳菲三月半。更携樽酒與君登。</text>
<title>次絶句</title>,<text>奉使他鄕豈定居。黑頭身世赤心孤。箕裘事業吾能說。袖有君家圯下圖。</text>
<title>次至龍泉舘韻</title>,<text>自別燕山月幾環。龍泉孤舘仲春間。輕陰濃淡連平野。積雪嵳峩遍四山。暫許樓臺供小坐。未將樽酒博長閒。皇州四月花如海。使罷行行得意還。</text>
<title>復次前韻。錄奉求敎。</title>,<text>暉暉初日亂紅堆。長嘯登臨一笑開。黃鶴白雲空歲月。彫欄畫棟出氛埃。雪如金谷墮樓去。山似樊侯排闥來。兩使題詩眞伯仲。半山猶讓郭生才。又次暮天霞共飛甍。踏上一層又一層。小水中分流細細。遙岑高出瘦稜稜。須知六月膚應粟。不待三冬骨欲氷。如此江山可無句。才名似我愧陳登。又次瀟條孤舘似僧居。老壁寒燈不可孤。我報東韓奇覽處。袖中擎出海山圖。又次溪流如帶復如環。信馬行行積翠間。悵望白雲猶隔嶺。回頭紅日已㘅山。征鴻薄暮分飛去。啼鳥深春自在閑。惆悵年來慣離別。不堪他日送君還。</text>
<title>辱贈佳篇。步韻以謝。</title>,<text>揮毫霹靂賦新題。長笑三都久締思。莫說八叉爲大速。曾知七步亦云遲。禰衡鸚鵡人休詑。阮籍鷦鷯我自知。他日明光堪入献。宜敎彩筆寫烏絲。</text>
<title>次龍泉舘韻</title>,<text>古舘歸來暮。危樓眺望賖。春聲鷗泛水。晚景齊霞。江碧偸僧眼。山靑學婦髽。殘燈過一夜。惆悵感年華。</text>
<title>次寶山舘韻</title>,<text>九十日春已強半。餘寒惻惻掩山舘。博山一炷香氤氳。牙籤玉帙可供玩。遺我古劒霜纏紆。蛟龍犀象堪剸屠。君不見古道今人棄如土。琴到無絃知者無。</text>
<title>次韻 金巖途中。遇雪。效禁體。</title>,<text>江雲黯黯雪亂飛。東風捲地來隨之。無乃龍公試妙手。▣弄造化無休時。乾坤包括多奇才。瑾瑜匿瑕無纖疵。所以三白曰爲瑞。萬物霑沐涵蕃滋。我今遇雪陪星使。乘興安敢辭驅馳。有履不學東郭行。有氅不學王恭披。紙帽尖新似高屋。馬蹄仄滑官道歧。玉樓已粟銀海花。吟安一字撚斷髭。先生雅懷嗜淡泊。崇蘭九畹露三危。兔園當年才第一。白戰又駕歐陽詩。不羡黨家黃金鍾。珠璣萬斛東海陲。歸來孤舘淸夜深。梅花窓畔月初䂓。</text>
<title>次正使韻 開城小詠十首</title>,<text>一朶松巒高入天。荒城落日鎖寒烟。傷心莫問前朝事。雲物渾非全盛年。壞垣牢落樹層峨。故國歸來慷慨多。過眼興亡如一鳥。百年不改老山河。五百年前文物新。英雄有骨盡黃塵。君看崧岳由來峻。今古生申不乏人。金遼往事笑區區。岊嶺關前草欲蕪。宋史著稱三大國。傍人莫比古丸都。薩水前頭海霧昏。靑山默默怒濤喧。憑君莫說孤隋事。故壘無人潮自痕。渺渺君山海島靑。禮成港口一舟橫。誰謂宋遠江南近。猶是揚帆六日程。自君山島達宋六日程三山海上翠岧嶤。天上星分使者軺。紫洞仙人邀一笑。也宜控鶴捻鸞簫。開城有紫霞洞家世靑氊第一淸。聖朝人物獨才名。滔滔聒耳皆蛙沸。一曲峨洋無盡情。來詩多論雅俗樂詩道忻逢蔗境佳。淸篇一一爽秋崖。都官瘦苦無人識。千古知音畫舫齋。和氣溫溫有脚春。不才何幸挹芳塵。人言四海皆兄弟。莫說今人非古人。</text>
<title>次過臨津舟中韻</title>,<text>蘭舟穩泛坐中間。一水澄澄碧玉環。謾說海邊鷗可狎。貪看林下鳥知還。天連滄海疑無地。船泊孤洲忽有山。安得春江變春酒。與君終日賭長閑。</text>
<title>次韻 副使詩過臨津</title>,<text>黃犢坡南白鳥波。春江無際凍雲多。詩成却怕蛟龍聽。袖手低吟緩棹過。小坐樓船瞰碧流。一漚分作百千漚。東風漠漠轉羊角。新水粼粼生鴨頭。</text>
<title>再和過臨津韻 正使韻</title>,<text>兩使風流伯仲間。淸詩妙絶玉連環。滄江衮衮無窮盡。白鳥飛飛自往還。雅興叨陪開北海。高懷曾信壓東山。春光滿眼濃於粥。人在中流自在閑。</text>
<title>再和副使韻 二首</title>,<text>一帶臨津漲綠波。由來雲物惱人多。自從星使題詩後。聲價都能百倍過。畫舫牙檣漾碧流。靑樽瀲灧沸金漚。名區勝地神仙會。妙手須煩顧虎頭。</text>
<title>三和前韻</title>,<text>兩岸層崖紫翠間。長江西去碧灣環。從敎綺席遲遲飮。好遣蘭橈故故還。已有杯尊酬歲月。可無詩句答溪山。蘓仙赤壁堪追想。牛斗徘徊氣象閑。</text>
<title>三和副使詩韻</title>,<text>春光綠染葡萄波。菩蕾粘枝生意多。一陣東風醇似酒。江城昨夜春雨過。瞥眼光陰江水流。人生聚散如浮漚。明朝鴨水一相別。渺渺燕山天盡頭。</text>
<title>次正使曉發碧蹄舘詩韻</title>,<text>碧蹄驛裏已殘更。騎馬平明到漢京。一札十行頒帝詔。三呼萬歲動宮城。中原人物鳳麟瑞。奉使才名氷蘗聲。父老滿街扶杖聽。導宣霈澤說君行。</text>
<title>次副使發碧蹄韻</title>,<text>鷄鳴何處店。曉色未分橋。自是勤王事。何曾嘆獨勞。</text>
<title>奉閱行藁。自燕山至鴨江四千餘里。凡於物像。隨所感觸。莫不諷詠。長韻短律。舂容典雅。餘數十篇。誠富矣哉。今承雅敎。輒依韻奉賡。不亦有雷門布鼓之譏乎。冀垂仁採納。</title>,<text>次韻奉使出京地官聲譽屬靑年。曾奪宮袍五色鮮。筆陣自能傾十萬。詩篇復道近三千。乘軺持節皇華使。步玉登金粉署賢。手捧芝綸辭鳳闕。先聲已動海東邊。次韻過楡關早建皇儲爲正名。謳歌四海仰昇平。使星鰈域頒新詔。卿月楡關照故營。鴨綠行看龍節過。猩紅曾賜獸袍輕。詢咨亦不遺邊策。會見挽潢洗甲兵。次韻登山海鎭東樓樓與浮雲一樣齊。憑欄徙倚思凄迷。山窮形勢長城盡。天襯滄溟落日低。聖代卽今淸漠北。將軍應不數征西。江山猶記曾遊處。板上紗籠認舊題。次韻發廣寧都憲諸公餞于東郊文章老詞伯。萬丈▣光燄。風雲入壯懷。錦繡供揮染。奉詔出神京。行裝自淸儉。巫閭碧層層。凌河晴灧灧。春色引行騶。旅況殊不厭。故舊餞城東。相將鋪几簟。一一具壺觴。話語頭相點。朔漠望無涯。長垣倚天險。道途阻且脩。雲雨開還掩。意氣增跌宕。落落少拘檢。談笑吐虹霓。長歌撫腰劒。陽春調更高。酬唱眞竊忝。我手袖已久。區區愧鉛槧。次韻高平道中高平行又到。閱盡古幷州。薊樹在人背。遼雲生馬頭。晴暉連碣石。夜氣接盧溝。奉使能專對。終非博望侯。次韻三叉河三叉是何處。萬里欲歸人。泛水鷗聲早。連空野色新。馬鳴長塞外。船泊古河濱。須識皇恩大。多方息戰塵。次韻尖山觀獵作雉之飛雉之飛雄與雌。五彩燦爛輝朱衣。角角粥粥鳴相依。刷羽弄影相追隨。不怕獵火紅四圍。雉之窮誰汝跡。原頭獵騎來相逼。銀鏃橫斜逭不得。猛士如雲競誇績。幕府傳觴多喜色。歸來笳鼓擁三軍。塞天萬里飛晴雲。次韻廣寧道中宿土民家正月寒圍未解兵。廣寧歸路尙稜稜。只堪索酒尋村店。不用顚茶訪野僧。閭岳千層橫劒戟。長墻一面繞丘塍。晚來投宿茅廬靜。獨坐吟殘半夜燈。次韻將至鴨綠寄遼陽潘侍郞陳憲副亂峯晴皺暮雲平。鶴野龍灣復幾程。別後寄書皆故舊。明時盡節爲功名。關河風雪雙旄落。天地氷霜一橐淸。原隰縱然懷靡及。閒情亦不負詩盟。次韻過鴨綠江鞍馬風霜度▣遼。鴨江東下路迢迢。回看鶻岳明如畫。細聽龍川夜送潮。五色絲綸頒下國。萬年日月麗層霄。邊人報道皇華至。車騎喧塡迓遠橋。次韻宴義順舘騑騑四牡路逶遲。飽閱江山又一奇。酒送鵝黃浮盞斝。江分鴨綠上屛帷。驚心月色涵鯨海。回首春光滿鳳池。草草邊城拚小宴。可能無愧享多儀。次韻良策驛滿崗春雪冷侵房。草草賓筵具酒觴。遠接如今慚禮薄。曉天行色馬蹄忙。太平民物盡春臺。四海八荒壽域開。似說離明重照日。星分天上海邊來。次韻車輦舘盤松奇材胡屈大途傍。聳壑昂霄自有方。根露紫龍長偃蹇。枝翻翠鶴欲飛揚。生來磊落凌風雨。晚節孤高飽雪霜。擬見茯苓成琥珀。傍人且莫視尋常。次韻林畔舘東林城郭古咸關。道出崎嶇兩岸間。白雨滿空迷後嶺。黑雲擁樹失前山。誰寄梅花憑驛使。忽看春色遍人寰。茅蓑油帽江南路。宦興覊愁不可删。次韻雲興舘鵓鳩聲裡雨新晴。公舘無人晝不興。綠蟻剩看浮酒斝。蒼蠅時聽叫茶甁。西南蜃海千尋碧。東北鰲山萬疊靑。多少邦人爭拭眼。海東昨夜照文星。次韻嘉山嶺嘉嶺躋攀勢轉高。江雲白白細於袍。香山遙認橫鴉髻。博水平看湧雪濤。萬里客懷猶北闕。一年春事已東皐。使華行處皇恩重。車馬轔蕭擁節旄。</text>
<title>次副使宿良策舘韻</title>,<text>二月初旬來海國。江山雖好異風光。春寒尙凜貂裘薄。小雪霏微濕不妨。</text>
<title>次副使曉發林畔舘韻</title>,<text>海天渺渺馬如飛。曉霧空濛半濕衣。北去一聲何處鴈。燕山回首寄書歸。</text>
<title>次副使宿新安舘韻</title>,<text>西海茫茫萬里餘。登樓縱目凭欄初。丈夫弧矢平生志。安用鄕閭下澤車。</text>
<title>次副使過堂於嶺韻</title>,<text>薄酒春愁未解圍。江雲黯黯雨霏霏。躋攀欲上堂於𡽹。石徑盤回出翠微。</text>
<title>次韻正使朝鮮雜詠 十首</title>,<text>隋家事遠征。勞師渡遼水。旌旗翳白日。舳艫彌千里。威靈振東海。城守俱風靡。一朝兵不戒。將軍陣前死。晉陽眞天人。好大亦無幾。剛強不足恃。勝敗無定軌。年年江自波。欲雪萬古恥。妙香山嵳峩。浿水發源派。來經松壤都。襟抱玄菟界。古來爭戰地。毒螫劇羣蠆。緬懷隋與唐。紛紛幾成敗。往事旣如此。江流自澎湃。窮黷古所戒。虗內而事外。檀君逝已久。箕子遺風淸。民淳俗可封。井地仍薄征。東明天帝孫。富國能強兵。孱孫失其道。戰伐飽所更。堂堂李將軍。克捷成大名。王氏開西京。雉堞天中橫。我朝作東藩。金湯壯地形。瞻彼首陽山。盤根幾千里。茫茫西海水。極目無涯涘。昔人一何奇。來往倐彼此。無因躡其踪。有術不我示。望望去何之。颯颯風生耳。至今已千載。欲尋良不易。獨立望大洋。日暮風濤起。津流何太急。太急不可臨。公乎無渡河。渡河烟沈沈。良人去騎鯨。靑鳥無來音。紅顏隨以逝。一一愁人心。我聞箜篌引。浪浪霑我襟。珍重霍里子。聲名橫古今。謫仙不可作。聊效西崑吟。有金四可知。所寶非璧尺。嗟哉巖與山。揭號何物色。煌煌天上使。矯矯百夫特。惟善以爲寶。淸風動槐棘。孔兄非所友。薏苡難眩惑。投我以明月。報之愧沙礫。貴義而賤貨。二者在所擇。願保千金軀。千載崇令德。丹丘有羽人。雪膚仍玉面。六鰲頭戴山。蓬瀛時隱見。袖有黃金丹。飛騰術已衒。飄然駕笙鶴。九州遊已遍。界上十二樓。仙風吹又便。玉盤千年桃。拜獻瑤池宴。我欲往從之。弱水今淸淺。有箕生傅說。有嵩乃降申。豪傑應時出。千載流香塵。先生光岳精。聲名四海聞。擧擧瀛洲仙。堂堂廊廟珍。奉使來我邦。風裁一何新。君看九州外。或亦有其人。海上有扶桑。旭日出其東。琅玕以爲幹。珊瑚以爲叢。金鷄栖其上。仙蚕騁神功。五色成文章。矞雲光相同。可以資黼黻。萬國宣皇風。我欲解一纜。飮馬咸池中。手摘如甕繭。爲獻明光宮。白日照中天。重陰捲海嶠。行行過朝鮮。往事亦難料。有樓可徙倚。有山可登眺。豪氣盖九州。聲名溢荒徼。壯此風雲懷。渾成霹靂嘯。慷慨多新詩。一一陽春調。我今挹下風。斥鷃愧鵬鳥。</text>
<title>次韻副使却女樂</title>,<text>大平舘裡起遐瞻。松竹前頭雪正嚴。惟有多情陌上柳。春風枉學舞腰纖。牧之淸節負生平。贏得靑樓薄倖名。多君索共梅花笑。鐵石肝腸氷雪情。曾聞前代樂升平。亦有梨園弟子名。自是東韓遵古禮。敢將雲雨惱高情。</text>
<title>次韻副使謁聖</title>,<text>先聖堂堂百世師。鑽堅瞻忽起余思。萬古時中明日月。休論和惠與淸夷。春秋三百任君師。麟自呈祥慰我思。二百四十年筆削。尊王抑覇辨華夷。斯文千載仰先師。詩禮傳家到子思。道統至今來有自。綱常寧復間華夷。</text>
<title>次韻正使謁聖</title>,<text>廟宮深處禮先師。神在洋洋綏我思。人說朝鮮一鄒魯。文風終古不陵夷。尼丘山屹勢奇雄。宣聖高明日月同。遺敎杏壇風不墮。斯文泗水脉相通。鳳兮衰德周流後。麟也呈祥述作中。萬古素王嚴廟貌。東韓典禮極尊崇。希聖從來亦聖徒。橋門衿佩 缺。作成藹藹多周士。穿鑿區區笑漢儒。先輩何曾輕俊輩。前途端可取長途。文章一洗隋唐陋。多喜新詩起老夫。</text>
<title>次韻</title>,<text>寒食淸明又遠鄕。不堪風雨▣顚狂。漢江行樂唯須早。花渡歸心亦太忙。勝水佳山同北固。地靈人傑擬南昌。從敎扶醉歸來晚。月色如銀滿野航。</text>
<title>陪遊漢江樓。承雅命。先賦近體詩二首。錄奉求正。退之詩曰。投章類縞帶。佇答逾兼金。僕以拙作。安敢妄擬縞帶。但冀和敎耳。無任慚汗之至。</title>,<text>樓中佳麗錦筵開。樓外靑山翠似堆。風月不隨黃鶴去。烟波長送白鷗來。登臨酬唱三千首。賓主風流一百杯。更待夜深吹玉笛。月明牛斗共徘徊。漢江春漲綠葡萄。雨後新添復幾篙。一纜徐牽驚白鳥。三山高揷跨金鼇。銀盤細膾飛紅縷。玉斝香醪皺綠濤。星使文章驚滿座。詩成如我更麤豪。</text>
<title>滿江紅。效顰。</title>,<text>尺五城南形勝。地畜眼未有。自太古尾星分野。巨鼇孕秀。宅都定鼎金湯堅。分裂元非麗濟舊。蘭槳桂棹。風流行樂漢江口。鷁首飛鼉面吼。瑠璃鍾琥珀酒。使佳會安得天長地久。江山是壺中物外。人物非王前盧後。明日𠫰商。南北何處空搔首。</text>
<title>次韻副使遊漢江</title>,<text>西湖落日泛樓船。人在蒼茫鏡裡天。錦纜牙檣驚鷺夢。鵾絃鐵撥起龍眠。山當鯨海靑還盡。水到蚕頭碧更濺。雨散雲離明日事。回頭漢水夢相牽。</text>
<title>次韻正使</title>,<text>楊花渡口繫蘭船。須信人間別有天。不必神仙同鶴駕。要將圖畫倩龍眠。日明鼇背黃金浪。風撼龍頭碧玉濺。須把西湖比西子。江山其柰興相牽。</text>
<title>次韻正使</title>,<text>風流江海十年情。坐對湖光撥眼明。山似高懷長偃蹇。水如健筆更縱橫。柁樓擧酒日初落。官渡哦詩潮自生。更待月明扶醉去。杏花踈影不禁淸。登樓豪氣有餘情。泛艇西湖一鑑明。酒量已嫌江海窄。劒光直上斗牛橫。祁奚好善傳家有。徐邈狂言故態生。揮麈高談客未散。楊花渡口管絃淸。</text>
<title>次韻正使龍頭山晚酌</title>,<text>解纜初登渡口峯。奇觀愈富思無窮。生來氣習詩三上。今復豪狂酒一中。山勢周遭天宇逈。江聲斷續海潮通。座中盡是神仙客。咫尺東華隔軟紅。</text>
<title>又用前韻拗體</title>,<text>西湖之西蠶頭峯。千古萬古江無窮。長天欲盡去鳥外。落霞已齊孤中。騎危却怕斗牛近。浮槎直與河漢通。春酒春江孰深淺。夕照一抹芙蓉紅。</text>
<title>次韻副使龍頭峯二絶</title>,<text>漢水春風碧玉灣。楊花嶺上共登攀。使華藩國風流地。大覺昇平氣象還。西湖㶑灧又春晴。豪氣元龍意氣橫。靑嶂白鷗圖畫裡。一竿斜日半江明。</text>
<title>次韻副使登大平舘樓</title>,<text>皎皎白玉京。遙遙滄海陬。駕言使者軺。來登賓舘樓。俛仰一今古。徙倚凝兩眸。長嘯吐虹霓。豪氣浩不收。信美非吾土。旅況兼春愁。燕山欝岧岧。鶴野何悠悠。薄言賦旋歸。行行大刀頭。下可慰慈親。上可答冕旒。</text>
<title>臨津渡。謾賦一篇。錄奉求正。</title>,<text>春光駘蕩天氣新。春江綠漲生玉鱗。長風吹吹泛樓船。兩使風彩如神仙。豪吟已見蛟龍驚。揮毫落紙雲烟橫。座間中聖老徐邈。狂言屢發何磊落。明日况是暮春初。蘭亭渺渺能起予。蘇仙風流四百年。赤壁風月今依然。詩如不成可浮白。人生佳會難再得。嗚呼樂極悲柰何。聚散自古如摶沙。他日相思渺南北。江草江花豈終極。</text>
<title>卽席。伏承和韻。巧速無比。不揆鄙拙。復步韻。錄奉博笑。</title>,<text>臨津江水藍色新。初日照曜黃金鱗。春醅㶑灧棹觥船。縱筆試學東坡仙。先生高談四座驚。先生意氣霜鶻橫。余生荒陬之渺邈。有材無用空濩落。憶昔少年賦遂初。至今白髮能愁予。堯夫生死太平年。平生得失俱茫然。文章何用追甫白。亦可安排隨所得。詩成話別可柰何。塞天漠漠飛黃沙。我自東還君已北。落日看看下鼇極。</text>
<title>次韻正使重渡臨津江</title>,<text>千古東藩是我邦。金湯襟抱壯湖江。天恩已感彤弓一。星使驚看白璧雙。湯網恢恢洞三面。堯門蕩蕩開八窓。地官高調誰能和。詩壘▣幢已竪降。</text>
<title>三月三日。途中且遇寒食。述懷。錄奉賜粲。</title>,<text>江湖索寞斷人烟。百五正當寒食天。節物今年差較晚。風光觸處動相牽。金巖日暖初楊柳。劒水春寒未杜鵑。辜負踏靑酬令節。客中時序劇悠然。</text>
<title>次韻正使見和</title>,<text>桃花癡少杏花憨。旅舘風情三月三。杜甫麗人今不見。羲之禊會邈難參。登樓作賦憑豪氣。把筆題詩倚半酣。上巳當年屬何處。龍泉西畔鳳山南。春深客路好風烟。又値淸明上已天。幾樹早花仍雪澁。千條弱柳受風牽。似聞遼左有歸鶴。何處涪南無杜鵑。膓斷關西二三月。感時傷別思茫然。老病心懷已大憨。人情飽閱狙四三。自知驢技止如此。今愧龍門猶謬參。白雪陽春難報答。暖風晴日轉淸酣。使華高節如君少。端合才名斗以南。</text>
<title>次三月三日途中絶句 十首</title>,<text>淸明又寒食。節序去分明。白髮非春事。臨流空復情。春山仍臈雪。三月猶未花。昨夜已雷蟄。抽抽初筍笌。江城杏花雨。盡日江草風。客路幾千里。雲山西復東。山禽亦何事。喚起又催歸。最愛重來燕。年年傍主飛。依依陌上柳。萬萬黃金條。折以持贈客。莫學女兒嬌。客路定何處。送客兼送春。長江去不盡。日暮愁殺人。貂裘尙三月。惻惻春政寒。一別四千里。頻年吟澧蘭。忽忽已春晚。行行恰得詩。似曾相識我。燕子故差池。傳家舊淸白。落落非時流。君橐金寧浼。我囊錢已羞。相逢一萍水。歲月如郵亭。白髮悲靑鏡。別離飽所經。</text>
<title>次韻副使重過金郊驛</title>,<text>九重紆睿想。萬里數歸程。蘓武曾持節。終軍舊請纓。風雲開際會。天地屬寧淸。好展經綸手。蜚騰佐聖明。</text>
<title>次韻副使重過龍泉六言二首</title>,<text>衰柳輕漾嫩綠。墻桃半綻嬌紅。佳辰令節難再。旅況春愁何窮。依俙驛舘江北。多少人家崦西。雲去間拖驟雨。日斜忽放晴霓。</text>
<title>次韻副使寒食寓鳳山 二首</title>,<text>誰家踏靑處。五五更三三。山杏紅初艶。汀莎綠正毿。風光連海北。雲物勝江南。時序今如此。馳駈我不堪。西笑君今向帝畿。一年春事已辛夷。淸明寒食連三日。急雨顚風似昔時。</text>
<title>次韻正使淸明寓黃州有感</title>,<text>長程催馬爲登樓。小雨霏霏欲濕裘。莫遣靑春空寂寞。擬招黃鶴共遨遊。晴川芳草新添興。落日浮雲愈起愁。辜負良辰足不惜。一生猶幸識荊州。妙手推君五鳳樓。贈來珍重鷫鸘裘。羲之觴詠曾脩禊。司馬文章又遠遊。沂水春衫可言志。曲江破帽枉生愁。芳辰勝地題詩處。豪氣須看隘九州。</text>
<title>次韻副使次祁正使詩</title>,<text>百五風光更上樓。故園何處是菟裘。我因遊宦迷佳節。君憶長安說勝遊。千里關山千里夢。一番風雨一番愁。香車寶馬誰家會。怊悵今年滯遠州。日暮行裝獨倚樓。春衫未試尙重裘。還家捴說江南好。作客其於海上遊。紅雨落花生晚興。綠烟芳草長新愁。三分春事二分過。醉閱關河數十州。</text>
<title>黃州近體詩十律。承雅敎奉酬。</title>,<text>眞主龍飛鳳曆新。絪縕一氣轉洪鈞。星辰北拱環天上。聲敎東漸及海濱。治軼元和歌聖德。才多炎漢頌賢臣。新聞鶴禁三朝慶。益鞏瑤圖萬萬春。盛代車書混四方。際天極地接微茫。周官禮樂尊中夏。禹貢山河罄外荒。北闕違顏同咫尺。東藩荷澤異尋常。君臣齋沐聞天詔。在笥推恩亦寵光。仙軺飛渡鴨江淸。爲播綸音示寵靈。愛日已能兼畏日。使星知復帶文星。晉朝人物推祁子。唐室功名數九齡。專對歸來紆睿眷。好將勳業佐宸庭。聖皇至治已登三。猶復民天顧畏巖。禮樂三千追雅頌。山河百二壯殽函。鳴崗有鳳爲周瑞。吟澤無人怨楚讒。似說明良賡載盛。煩君珍重寄遺緘。句麗鼎峙濟兼羅。往事茫茫瞥眼過。隋將胡然經薩水。唐兵無復渡遼河。金元僭竊幷呑久。幽蘇紛紜戰伐多。四海卽今淸似鏡。漢皇空賦大風謌。檀王元不與周通。箕子封來履大東。五畒田桑姬制日。八條治化禹疇風。龍蛇分戰曾三國。鷄鴨神功又一雄。自幸朝鮮逢聖代。百年文物太平中。東風草木雨新霑。驅馬從君遍海閻。當代文章應獨步。一身忠孝自雙兼。無錢可贐囊應澁。有句如神藁自添。擬見使還前席罷。潭潭相府具民瞻。黃甲才名擅一時。民曹▣▣荷鴻私。詩曾雅古追高適。賦或鋪張倒左思。任重周官時地利。才高大雅賦驅馳。使華淸切如君少。姓字東韓草木知。堂堂豪氣吐虹霓。磊落胸中萬卷書。擬向明廷瑞麟鳳。肯從爾雅註虫魚。楷書獨繼永和後。詩道中興大曆初。不分當年陪杖屨。霏霏玉屑笑談餘。朝鮮邈在海東頭。使節言旋不可留。國俗由來心變魯。藩邦終古義尊周。涵濡帝澤天同大。藉甚君才史可求。老我胸中多少策。臨分含笑看吳鉤。</text>
<title>次韻副使重渡大同江</title>,<text>要遣蘭舟取次過。晚來詩興柰狂何。大同江上春光好。浮碧樓前月色多。心本虗舟那彼此。語憑重譯半澆訛。醉中爲贈干將劒。霜刃如新十載磨。</text>
<title>次韻正使重過大同江</title>,<text>浿水吾今幾度過。故都興廢淚雙沱。天荒地破江山變。物換星移歲月多。過客每瞻箕子廟。行人遙指發盧河。隋唐渺渺俱陳迹。不用登臨慷慨歌。天上星官海上過。雨分恩澤更滂沱。日移簾幕花陰轉。春擁樓臺柳色多。滿眼芳菲驚節物。傷心送別隔關河。醉中遮莫傍人笑。更起樽前擊劒歌。</text>
<title>大同江舟中。謾賦一篇。錄奉求正。</title>,<text>天上之星人中龍。風彩濯濯春風容。浿江暖添桃花浪。錦纜牙檣搖畫舫。城頭柳色黃如鵝。白鷗似雪雙飛過。浮碧仙人來相迎。芝輪羽盖吹鸞笙。銀甕試開紫葡萄。玉盤爲獻千年桃。人間俗子▣如烟。喜一得見瀛洲仙。瀛洲之仙亦一笑。白日政長靑春好。上帝高拱蓬萊宮。待君瑤池歡宴同。浮碧仙人挽不留。飄然駕鶴還帝州。只有驪珠三萬斛。散落人間收不得。天漠漠江茫茫。送君霄漢空斷膓。朝天石上雪浪白。麒麟窟前春草綠。</text>
<title>次韻正使寄題箕子廟</title>,<text>邦國興亡繫一身。玉杯其柰竟商淪。可憐誥語敷心處。歷歷忠誠已露眞。大廈元非弱木支。三仁心事可堪悲。東韓蕉荔千秋祀。寂寂殷墟草自離。直以忠言忤一夫。操琴幽憤可何如。九疇一爲周王授。千聖相傳自有書。分茅東土後檀君。禮樂詩書燦有文。萬古朝鮮民受賜。一盃聊復酹孤墳。</text>
<title>次韻副使重過大同舘</title>,<text>箕都形勝地。時復一樽同。水漲桃花浪。船搖柳線風。使華名已重。藩國禮尤崇。酬唱曾非分。還慚語不工。</text>
<title>次韻副使重過安興舘</title>,<text>張旭傳神筆。徐凝愧惡詩。樓臺重會合。雲物又淸奇。樽酒生前夢。江山別後思。一聲何處笛。人在晚船吹。</text>
<title>次韻正使萬景樓</title>,<text>畫棟瓊樓拂紫氛。登臨勝槩愜前聞。山橫野外鴉鬟細。水到灘前燕尾分。身世却疑凌汗漫。文章長愧乏奫沄。夷猶直擬招黃鶴。倚柱微吟日又曛。燕山回首是皇畿。客路東風吹滿衣。日暮湖光迷㶑灧。雨餘山氣轉霏微。天長獨鳥穿雲去。浪靜孤舟緩棹歸。南去北來春亦暮。轉頭時序疾如飛。</text>
<title>次韻副使重登百祥樓</title>,<text>滿汀芳草綠芊綿。納納江湖萬里天。㶑灧波光靜沈壁。涳濛山氣冥生烟。蒼崖斗絶藏僧寺。白鳥輕飛送釣船。始信人間有仙境。紅塵身世復堪憐。閒倚闌干坐大還。一樓高揷斗牛間。潮生水國是官渡。日落海門知遠山。身在江湖思魏闕。夢隨鵷鷺響朝環。人生會合無多地。樽酒風流可解顏。萬里關山正渺綿。帝都西去路如天。盧溝曉接遼東月。碣石晴連薊北烟。雪盡更回高嶺馬。春深穩泛潞河船。星軺欲挽思難得。脉脉相望只自憐。使罷行行得意還。蓬萊矯首五雲間。乾坤自繞雙龍闕。日月常低萬壽山。上苑開花金燦爛。御溝流水玉回環。君歸前席應敷奏。咫尺重瞳識聖顏。</text>
<title>次韻兩使重過淸川江</title>,<text>萬頃樓前古渡頭。一樽相對更夷猶。孤帆破泿動高興。春草滿汀生晚愁。老我幸叨徐孺榻。傍人錯比李膺舟。江山如此人如玉。赤壁何曾擅勝遊。</text>
<title>博川江。用前韻。錄上求敎。</title>,<text>亭午來過博水頭。從敎緩棹小夷猶。供吟且可商量飮。惜別新添自在愁。身世吾今伏櫪驥。功名誰是濟川舟。玉堂天上長年事。夢裡何曾記舊遊。</text>
<title>次韻兩使重過博川</title>,<text>東風吹暖已消氷。官渡孤航又共登。野馬飛時狂是絮。春山燒盡禿於僧。不堪客裡愁如海。須借樽前酒似澠。日暮傷心是何處。一聲淸唱半江菱。</text>
<title>復用博江詩韻。以寓景慕之意。離別之恨。錄奉文侍下。若一下覽。足知區區下情矣。</title>,<text>使華淸節蘗兼氷。深愧龍門忝一登。詩句曾驚癯似鶴。行裝自信淡於僧。嘉山落日紅蒸藕。車嶺垂楊碧染澠。明向江頭持贈客。晚汀何處採芳菱。丰儀灑落出壺氷。萬里通津已立登。原道昌黎文表佛。能詩鄭谷字多僧。宮袍賜處紅翻錦。御醞頒來綠漲澠。一別雲泥逈相隔。思君日日採江菱。</text>
<title>昨承和韻。相別日逼。情不自勝。又和元韻。以抒下情。</title>,<text>松竹高標傲雪氷。聖朝良俊已崇登。調和可作塩梅相。迂闊終非粥飯僧。鈍似駑駘寧望驥。才高湖海莫言澠。海東儒老中華使。肝膽唯應照鑑菱。正坐儒冠冷欲氷。一生豪氣愧陳登。空踈自信無膓子。淸苦眞成有髮僧。培塿何曾齊華岳。隴瀧應亦讓齊澠。葡萄苜蓿非吾有。爲採江蘺間海菱。鶻岳龍灣已泮氷。送君時復費攀登。相思脉脉傷春女。獨坐寥寥結夏僧。天上有人瞻北斗。人間無酒變東澠。驚心莫唱陽關曲。不似當年聽採菱。銷愁恨不似春氷。有水可臨山可登。留飮敢同投轄客。輕裝大勝打包僧。終期泰礪仍河帶。不用肴陵復酒澠。日暮離亭多少思。東風吹盡滿江菱。文章李杜筆陽氷。端合瀛洲十八登。逃酒敢期蘇晉佛。留衣曾笑退之僧。千軍詩陣能摧岳。三峽詞源可倒澠。他日八珍天上宴。倘能記我海東菱。</text>
<title>次韻正使和詩</title>,<text>春溫如玉旋消氷。與客東皐一嘯登。蕩槳誰家採蓮女。携筇何處化糧僧。山曾未了靑如岱。水自無邊綠似繩。日暮香風吹不斷。江湖滿地無▣菱。爲喚瓊漿小點氷。晚樓扶醉快重登。留侯有骨還同婦。房琯前身定是僧。宦路崎嶇危似棧。光陰荏苒疾如澠。平生幾度關西路。又見春光已上菱。先生藻鑑炯如氷。不分詩壇共許登。語妙君非烟火客。氣酸我似蔬筍僧。蛙曾守井寧論海。鯨已呑江不用澠。衆卉紛紛空滿眼。崇蘭香芷異殘菱。殘年心事似雕氷。壯歲鈞天憶夢登。獨坐眞成卧遊客。遍參不如行脚僧。心隨江漢能朝海。思入臨淄欲訪澠。何日從君東廣去。吳江楚澤討蓴菱十年宦海履春氷。無計飛揚要路登。晚節香山思鬻妾。中年靈運酷耽僧。虗名何用隴兼蜀。眞味不殊淄與澠。南望達城家萬里。夢魂長繞故園菱。</text>
<title>次韻副使重過林畔舘</title>,<text>不分龍門揖盛芬。天涯樽酒叙慇懃。他時知我相思處。渺渺江東日暮雲。</text>
<title>奉別兩使大人</title>,<text>傷心遠別白頭新。鴨綠江頭酒數巡。篋有珠璣詩総好。車無薏苡橐全貧。帝思宣室虗前席。人自藩邦望後塵。珍重角弓嘉樹▣。流傳亦不愧前人。初旭暉暉映錦袍。還朝知復列諸曹。天開閶闔星辰近。雲擁蓬萊日月高。帽壓宮花紅躑躅。甕分宣醞碧葡萄。太平文物追周雅。爲奏皇華慰獨勞。</text>
<title>次韻正使留別</title>,<text>白頭身世少知音。枉費機關十載心。龜木千年緣不淺。峩洋一曲趣尤深。春風無盡相思調。落日空成惜別吟。自古贈言仁者事。新詩珍重勝南金。靑靑官柳碧於苔。三疊陽關酒一杯。馬自籋雲天上去。鳳曾㘅詔日邊來。浮雲聚散傷心事。流水光陰瞥眼催。一望燕山四千里。相思莫上最高臺。</text>
<title>承雅敎。題遼東醫生孔志學惠愛堂詩卷。</title>,<text>家傳洙泗術歧黃。皮裡春秋肘後方。藥有君臣劑入妙。火分文武鼎生香。對君浮白金杯灧。遺我還丹玉粒光。珍重更煩三昧手。年來詩酒已膏肓。某遇孔君於鴨綠江。偕至漢京。又送江頭。陪遊浹四旬。孔君又遺我妙劑。</text>
<title>次韻副使重過鴨綠江</title>,<text>歲月悠悠水自流。人間萬事似浮漚。明朝鴨綠江頭別。一曲陽關白盡頭。</text>
<title>次韻正使鴨綠江別韻 四首</title>,<text>送君一杯酒。不覺雙淚流。分手空臨水。傷心莫上樓。曳裾嗟已晚。結韤分纔投。極目長汀晚。遙遙望去舟。隱隱鶻山晚。悠悠鴨水流。穎濱方仗節。王粲更登樓。已見軔初發。何能轄可投。渡頭人散盡。落日下孤舟。時序驚春晚。離愁抵海深。陪遊兩月事。交道百年心。潭淨玲瓏玉。灘喧破碎金。遼陽是何處。魂夢正相尋。交際皮毛少。斯文骨肉深。傳名思驥尾。虗譽忝牛心。價倍連城璧。才慚躍冶金。百年離別恨。歲月老侵尋。</text>
<title>次韻正使渡鴨綠江西還</title>,<text>西日淡芳渚。輕烟翳林薄。汀草綠更纖。巖花開又落。長風從何來。吹吹捲雲幕。此時開別筵。獻酬無算酌。君詩三百篇。一一皆佳作。浩若江海翻。蔚然龍虎躍。而我才短拙。自視寧不怍。人生有聚散。世事雜悲樂。忽爾長別離。令我懷抱惡。行行策驊騮。去去上臺閣。傷心馬訾水。奈此風濤虐。君有濟時手。行看試盤錯。定州禹判官。回自遼陽。傳盛作。謹依韻和奉。鳳凰山 正使鳳凰山色蔚齊天。鳳去山空事渺然。雉堞有基棲孽虜。鶴樓無地訪飛仙。江山麗濟分爭日。天地金遼割據年。我亦開州曾吊古。長林老樹鎖寒烟。次韻八渡河複嶺重岡八曲河。少年曾此再經過。鱗鱗細浪涵風皺。咽咽寒聲得石多。壯歲覊懷殊跌宕。老來豪氣半消磨。如今髀肉生如許。慷慨時時拔劒歌。次韻高嶺東望高嶺岧嶢揷半霄。憶曾騎馬度山椒。一區風月詩新就。萬壑烟嵐畫不消。日下長安看漸近。天涯海國望還遙。荒涼野次渾無寐。半夜松聲細送潮。</text>
<title>次韻山行紀東寧土俗 正使</title>,<text>昔過東寧路。鄕風訪所由。俗曾存儉朴。人自業耕疇。黍粟田宜性。桑蚕利倍收。遐荒寬賦稅。胥吏絶誅求。昏媾同閭落。畋漁共壑丘。茅茨連棟宇。樹木蔭田溝。瓦甕晨篘酒。沙缸夜潑油。笑談喧柵內。謌鼓賽祠頭。零落防身劒。蒙茸御臈裘。居常隣醜虜。日復戍邊樓。雨露皇恩大。乾坤協氣浮。烟塵靜四海。風化覃九州。禮俗人皆變。訛音爾可羞。咨諏使者事。辰告是良猷。</text>
<title>次韻光山下營</title>,<text>良將鎭邊屹似山。營高細柳馬嘶閑。龍堆鴈塞誰分塹。鐵甕金城又壯關。早識陣雲明眼底。試看霜刃吼腰間。請纓我亦從軍去。不斬樓蘭未擬還。</text>
<title>次韻開州道中遇雪</title>,<text>東海茫茫天一涯。開州西去站程賖。二年客路連逢雪。三月邊城不見花。孽虜孤棲城郭在。胡元強噬歲時遐。朝鮮萬古藩維壯。聖代車書混一家。</text>
<title>次韻九連城</title>,<text>聖皇干舞息紛爭。衛霍當朝萬里城。謾向策廷論表餌。賈生眞箇是書生。</text>
<title>次韻董家峪</title>,<text>東藩世世奉王春。有道曾聞守在隣。寵命荐加天子聖。詢咨大雅豈無人。</text>
<title>曉發</title>,<text>五更風露濕征衣。出向西門信馬歸。弘濟院前分曉氣。大慈庵畔淨朝暉。溪流九曲隨山轉。野路三叉入洞稀。行到齋堂成少憩。樹陰深處暑風微。</text>
<title>滿月臺</title>,<text>禾黍離離滿故宮。崧山落落又秋風。渾將五百年前事。付與英雄一笑中。</text>
<title>登箕城城樓 二首</title>,<text>一上南樓眺望賖。風流往事想繁華。雲橫大野山連海。潮落平山水見沙。落日溶溶紅似藕。歸雲點點黑如鴉。晚凉狂興先扶醉。笑倩佳人整帽紗。老夫情興絮粘泥。重到箕城物色迷。浮碧樓前始相語。齊安舘裏苦分携。鸞膠可續前絃斷。鳳燭添成別淚啼。滿酌陽關一杯酒。渭城淸唱不須低。</text>
<title>行到東城</title>,<text>峽裡人家近。松風喧似溪。暮山迷遠邇。行路互高低。踏雪人留迹。衝泥馬澁蹄。浮生同泛梗。飄泊幾東西。</text>
<title>望江南</title>,<text>欲見江南路。危岑試一登。江南不可見。千里暮雲層。</text>
<title>公州客舘宴集</title>,<text>五月江南好。華亭敞綺筵。風流一時盛。豪傑數州賢。絃管荷香助。杯盤柳影偏。多余參勝會。淸興欲狂顚。</text>
<title>陜川東軒</title>,<text>鞍馬驅馳髀肉銷。關河千里路迢遙。錦江湖水揮鞭過。星嶽伽山入眼高。分陜東西皆美郡。隔雲南北是天朝。功名鞅掌宜吾事。莫向秋風歎二毛。昏昏殘醉日瞢騰。過却名山訪未能。不見孤雲臺下月。欲尋海印寺中僧。初來太守邀相笑。熟睡佳人喚不噟。酒醒明朝還復興。澄心樓上更先登。</text>
<title>次明遠樓韻</title>,<text>未信愁膓日九廻。百年懷抱向誰開。江流不盡兼天去。山色平分捲地來。二八佳人彈寶瑟。十千美酒凸金杯。興來欲喚蘓仙起。赤壁前頭醉共徊。</text>
<title>題天安客舘</title>,<text>雪片如手飛長安。懽城走馬來盤桓。旅舘無人坐不寐。夜深星斗空闌干。狐裘薄薄紙窓鳴。霜風剗地凄以▣。呼燈早起成小酌。兩耳生熱排冬寒。</text>
<title>用安東韻</title>,<text>地盡東南海一邊。登臨今古幾多賢。座中尤物女中選。天上使華地上仙。明月似人人似月。碧天如水水如天。若敎艇得西施去。不用區區負郭田。</text>
<title>廣津遇風。小坐江邊。</title>,<text>日暮廣津渡。長風浪似山。黃頭郞倚棹。白髮客憑鞍。獨鶴盤旋去。羣鷗自在閑。十年南北路。來往亦間關。</text>
<title>廣津感舊遊 三首</title>,<text>平野晚天碧。半江斜日明。悠悠羸馬影。泛泛白鷗聲。山高黃葉落。潮退白沙明。何處江南客。夕陽回棹聲。遙岑一點碧。新月半輪明。隔岸人家近。黃昏笑語聲。</text>
<title>登毋嶽</title>,<text>百二山河表裡同。欝葱佳氣五雲中。乾旋坤轉星文協。虎踞龍盤地勢雄。百雉秦城籠近郭。九重魏闕倚長空。何人解作三都賦。欲效班生語未工。</text>
<title>登木覔</title>,<text>漢家宮闕對南山。繡柱珠簾北斗間。第宅連雲皆將相。閭閻撲地揔衣冠。百年文物今全盛。萬古山河屬壯觀。不用登臨先作賦。百壺淸酒醉扶還。</text>
<title>乘雨暮還</title>,<text>平明策馬去。薄暮敲鐙還。雨氣欲呑野。日光猶漏山。風情老敵少。詩興忙勝閑。路逢謫仙子。拍手靑眼看。</text>
<title>驟雨</title>,<text>忽然何處一聲雷。雲暗前山撥不開。雨脚連天銀箭立。波頭捲地雪山堆。漁翁船上披簑去。行客橋邊手傘來。惆悵滿園花落盡。紅英顚倒撲蒼苔。</text>
<title>暮春</title>,<text>寒食淸明瞥眼過。天時人事共蹉跎。冠童何日同沂水。賢達無人似永嘉。白髮刀騷能幾醉。靑春牢落不成歌。池塘生草方成夢。老去詩情覺倍多。</text>
<title>春雪少飮</title>,<text>春半如冬雪正嚴。亂堆庭院到前簷。誰敎沽酒金甁盡。不怕傳觴玉手纖。已挽微紅回兩頰。莫嫌衰白點髥。夜來不覺寒猶甚。簾捲東風月似鎌。</text>
<title>三月三日</title>,<text>浮世而今五旬二。風光正屬三月三。荼蘼酒熟白新潑。躑躅花開紅正酣。俯仰蘭亭已陳迹。風流工部留勝談。我詩欲就復誰和。郊野踏靑窮遠探。</text>
<title>立春前一日。夜吟。</title>,<text>獨坐悲長夜。流光苦逼人。子前猶是臘。鷄後卽爲春。白髮不饒貴。靑燈那負貧。老妻頻勸酒。滿酌見情眞。</text>
<title>立春</title>,<text>我於百年內。五十九逢春。日月雙飛鳥。乾坤一病身。靑歸盤菜細。白潑甕醪醇。節物堪驚眼。人情喜得新。</text>
<title>春日</title>,<text>三月東風淳似酒。今朝小雨潤於膏。白頭又被靑春惱。紅杏花繁碧柳繰。</text>
<title>春晚</title>,<text>靑春一去挽難回。無數飛花亂雪堆。小雨池塘草如織。日長時有燕子來。</text>
<title>三月三日 二首</title>,<text>浮生百歲五旬五。佳節一年三月三。昨日香風吹雨過。桃花欲▣杏花酣。幾憶羲之永和會。空憐杜甫麗人行。踏靑未得東郊去。浮白惟須北海傾。</text>
<title>元日書懷</title>,<text>兒童閑事喜新年。歡笑團圝聒我眠。我亦少年如汝輩。如今却怕雪盈顚。</text>
<title>除夕</title>,<text>古人重此夕。今我病兼貧。賓客絶相訪。妻兒惟共親。不成三夜睡。且作兩年身。明日屠蘓酒。知應不後人。</text>
<title>春雨 二首</title>,<text>好是春朝雨。知時乃發生。風光蓮社日。節氣近淸明。柳艶搖黃線。梅嬌綻絳英。天公方降澤。吾亦恰詩成。忽報南池漲。看看綠漸生。陽和方駘蕩。生意自分明。柳岸搖金縷。梅窓吐玉英。聖君能位育。天地極財成。</text>
<title>寒食</title>,<text>百六逢寒食。時維二月闌。楡烟應復改。杳粥亦堪餐。舊習鷄兒闘。新來燕子寒。名辰足可惜。莫使酒杯乾。</text>
<title>送關西方伯</title>,<text>使相風流儘可誇。西都自古說繁華。大同江上山如畫。浮碧樓前月似波。錦纜牙檣隨處樂。靑蛾皓齒惱人多。送君憶得曾遊地。縱使重過奈老何。</text>
<title>申相國 叔舟 挽 八首</title>,<text>乾坤鍾秀氣。星岳降英靈。一代孚公論。五朝秉國衡。巖廊重入相。麟閣四圖形。勳業眞如此。煌煌有汗靑。光陵挺上聖。大運屬中興。漢主恩元亮。唐宗倚魏徵。乾坤扶整頓。日月佐明昇。卄六功臣字。前編見未曾。聖主風雲會。元臣柱石材。胡然亡一鑑。遽爾落三台。金櫃紬垂筆。玉樓記已催。山河應帶礪。終始極榮哀。少年叨兩榜。十載共金鑾。久下陳蕃榻。頻彈貢禹冠。敢忘傳鉢語。長抱絶絃嘆。墜盡情鍾淚。空梁月色寒。</text>
<title>題安山</title>,<text>萬里雲山似畫圖。初晴物色潤於酥。已憐社後開新酒。不必江東有美鱸。海近魚塩同百越。地饒秔稻敵三吳。丁寧試爲田翁說。欲問東家許得無。</text>
<title>通津梁誠之大補谷別墅八詠</title>,<text>北山靑翠四時同。聳壑昂霄意未窮。爲有好風吹不斷。海濤聲在半空中。右北岡靑松日出雲消島嶼開。鴉鬟點點翠成堆。此間定有蓬壺在。鰲戴神山跨海來。右南海諸島三峯高揷玉芙蓉。地闢天成造化工。渺渺江湖思魏闕。蓬萊殿閣五雲中。右東望三峯摩尼山聳碧雲端。知有三淸古石壇。頗識閑居塵事少。黃庭讀罷禮星官。右西拱江都遙看葛峴翠千重。寺在烟霞第幾峯。老去不關名利事。一窓深省五更鍾。右葛峴僧舍桂陽秋色惱人多。水遠天長月似波。何處夜深吹鐵笛。半篙漁艇隔蘆花。右桂陽秋月今年禾黍足豐登。何處漁村耿夜燈。捴說江南秋水減。白鱸黃蠏亦堪罾。右隔岸漁火帆檣織織簇如麻。租賦南方較舊多。獨喜靑山漕不得。年年長屬野人家。右南浦漕船</text>
<title>廣州望月峯</title>,<text>長風飽帆漢水急。山中歸來酒初熟。枯膓得酒亦易醉。雙耳嗚嗚興自足。移樽飛上夢山顚。偸眼東峯待新月。新月㶑灧生雲端。氷輪無角金波纈。須臾懸在天中央。九州四海皆淸光。擧杯問月月不應。顧兔笑我多淸狂。古人愛月皆儒仙。騎鯨寥廓猶千年。赤壁何時舞玄鶴。伯仲豪氣天下先。一樽衮衮江無窮。今人古人將無同。五更深深月不落。四佳醉老頭半白。</text>
<title>水鍾寺</title>,<text>秋來雲物易悽悽。宿雨連朝水拍堤。下界烟塵無地避。上方樓閣與天齊。白雲歷歷誰堪贈。黃葉飛飛路欲迷。我擬往參東院話。莫敎明月恠禽啼。龍津江上古伽藍。石徑崎嶇入翠杉。憶昔屢邀靈運過。至今猶阻遠公談。溪邊呪鉢龍應伏。石上翻經虎應參。白幭靑鞋吾亦在。相逢一笑虎溪南。</text>
<title>伯仲寺</title>,<text>招提架蒼巘。何日倒金開。落葉無人掃。空堂有客來。山形臨水斷。水勢觸山廻。坐共高僧話。胷襟自不埃。</text>
<title>次驪州淸心樓韻</title>,<text>樓高百尺揷雲端。豪氣元龍似舊顏。莫遣移舟驚白鳥。也宜柱笏看靑山。鶴隨明月歸天上。龍抱光珠睡水間。天賜鑑湖難自料。買山終欲此來閑。</text>
<title>驪州八詠</title>,<text>人生百年內。百年亦不滿。況嬰塵網中。何能任蕭散。瞻彼驪江水。水淸纓可澣。我無適俗韻。不隨時冷暖。老矣謝簪笏。行與赤松伴。右驪江少小遊黃驪。四紀今轉頭。登樓俯長流。慷慨無時休。黃鶴去不返。草萋鸚鵡洲。題詩憶崔侯。傑句傳千秋。君今繼家聲。美名水同流。右渡舟貝多古名藪。盤欝江之滸。昔我揚帆過。繫纜古槐樹。上有神仙宮。下有蛟龍府。緬懷雲夢藪。伯仲可誇詡。我非楚醒者。獨不見漁父。右八大藪長江瀉疋練。一徑緣江湍。我昔訪甓寺。界淨非人間。燒香普濟眞。歲月雲長閑。未結白蓮社。先到靈鷲山。懷我李牧老。古碣苔斑斑。右甓寺巖以馬爲名。奇奇而怪怪。騰驤自屭奰。堅固亦不壞。海若已悸魄。驚濤此崩殺。我欲鞭作橋。可忘砥柱債。終當鍊補天。高名擅江介。右馬巖喬山象設嚴。衣冠藏寢殿。岧嶢金粟崗。䓗欝佳氣遍。八駿嘶向前。儀衛森傘扇。聖王重園陵。祠官肅陳薦。鼎湖雲漠漠。矯首黃驪縣。右英陵樓高淸我心。其下有流水。綠淨不可唾。可以滌心累。山川欝相繆。千里又萬里。槌碎黃鶴樓。比語我曾恥。豪哉老元龍。擧擧蛻塵滓。右淸心樓使君昔未來。田里不土着。使君旣下車。豐穰烟火夕。左右飧又粥。村謳雜農笛。去月減官租。今月蠲軍役。擊壤歌衢樽。愷悌民所樂。右烟寺</text>
<title>利川愛蓮亭</title>,<text>誰續濂溪說愛蓮。名亭端合古人賢。君應以德平生好。我亦虛心抵死憐。結子已聞圓似斗。開花曾見大於船。更須勤着栽培力。風月前頭興自顚。</text>
<title>楊根大灘</title>,<text>淸秋昨夜快登樓。小艇沿流亦自由。白石前灘藏齒齒。靑山兩岸出頭頭。柂前小坐穩於馬。篷底孤眠閑似愁。仰面龍門高萬丈。又乘殘醉過楊州。</text>
<title>楊州德海院</title>,<text>誰家籬落掩柴門。柳暗花明又一村。日暮蹇驢不知處。小橋橫水月明痕。擧酒高樓一笑開。靑山無數矗成堆。十年空賦歸來興。白髮多情故故催。</text>
<title>水落寺</title>,<text>水落山中水落寺。水落石出山中暮。黃鶴去邊近靑天。黑雲拖處飛白雨。去年尋僧此來遊。積雪滿壑山月白。今年尋僧此來遊。巖畔春花欲開落。去年今年自來往。山川歷歷如昨昔。杖藜一枝苔蹤滑。石泉激激風生腋。飯後鍾聽舊時聲。壁上有詩塵欲撲。紅袖古今豈獨寇萊公。我一笑王公豪氣少。三十年來始得碧紗籠。</text>
<title>水落寺詩叙</title>,<text>少時。讀書諸山寺。往來水落山者亦再。偶留此詩於壁上。計今三十餘年矣。日昨。一庵寺上人。謄寫來示曰。得於長湍白太守口誦。索余正其誤字。余於詩。旋作旋棄。無片言隻字留於箱篋間。況少年狂踈。無意流傳。安有肯藁錄乎。三十二年之事。怳如夢中。當時題詠。尙不得記憶。又焉知誤字。然一讀過。押韻下字。有未盡處。似是余稚過。抑誦者失之。姑存之。慨念疇昔。能不有感乎。遂賦近體六首。錄奉一庵法座下。一庵時在佛巖寺。距水落纔十餘里。他日。相携一遊。當畢其說。山中古寺昔曾遊。屈指如今三十秋。步屐多時携客去。愛閑長日爲僧留。花濃竹細連幽境。木古巖回擁小樓。更欲携師一歸去。少年往事夢悠悠。悠悠往事少年曾。醉裡豪狂筆勢騰。我本無心題板壁。僧偏多事寫花藤。碧紗紅袖慚非分。白髮黃塵老可憎。更欲携師一歸去。有峯高處快重登。重登準擬最高峯。歷井捫參可盪胷。白日頭邊過一鳥。靑山眼底戱羣龍。金銀佛刹三千界。錦繡山河百二重。更欲携師一歸去。煑茶聲裡坐高舂。高舂落日煑茶聲。偃蹇靑山不世情。俯視片雲平地起。仰看飛瀑半空明。滿樓花雨沾衣濕。欹枕松濤徹骨淸。更欲携師一歸去。靑蓮結社送殘生。殘生結社是初心。惆悵年來雪滿簪。結願誰知非淺淺。人山長恐不深深。蟬貂久矣無心戀。猿鶴依然有夢尋。更欲携師一歸去。佛巖村墅近叢林。叢林近在佛巖山。山下吾廬屋數間。三徑陶潛雖寂寞。一區揚老可盤桓。討蓴燒筍尋常事。送菊迎梅自在閑。更欲携師一歸去。暮年身世共追攀。</text>
<title>朔寧</title>,<text>閱盡崎嶇到朔寧。棧橋氷滑馬蛉。江流東去無邊白。山勢北來不斷靑。細聽寒松送靈籟。平看橫嶂圍畫屛。送君有手能盤錯。春草年年遍訟庭。</text>
<title>漣川</title>,<text>滑滑春泥怯馬蹄。楊州行路互高低。大灘已怕水猶薄。諸嶺回看雪尙齊。破帽輕裘增料峭。宦情覊思轉凄迷。漣川客舘依山靜。欹枕高眠日向西。</text>
<title>正因寺</title>,<text>木魚有響朝岑靜。石馬無聲曉寢寒。珠樹鵑啼春寂寂。鼎湖龍去月漫漫。</text>
<title>公州獨樂亭</title>,<text>少年聲價孰如君。脚底平看萬里雲。暫屈朝班還舊隱。更從榮宦策高勳。功名造物眞如戱。出處男兒未易論。却恐鳴騶催上道。北山猿鶴更移文。名園並壓錦江低。我昔相尋路自迷。何氏林亭知最勝。杜陵桐葉不曾題。膏車恨未從盤谷。雪艇終須訪剡溪。莫遣藏湍仍斂霧。似聞桃李已成蹊。</text>
<title>按舞亭</title>,<text>按舞亭前江山好。按舞亭中風月老。當時按廉眞豪英。酒酣起舞玉山倒。風流跌宕天下先。盛名自與亭相傳。後來奉使何索莫。江山風月閑多年。我聞錦江賢主人。改構雲物猶精神。殺此風景是何者。白頭監司眞惡賓。昔人欲搥黃鶴樓。黃鶴一怒天公羞。樓可搥兮。江山風月不可搥。至今千載笑不休。君不見昔時按舞亭。黃金美酒白玉甁。皓齒歌細腰舞。客亦婆娑雙袖輕。又不見今時按舞亭。寒叢敗葉潮滿汀。禽鳥歌蛟龍舞。遠山爲學蛾眉靑。古人今人不同時。醉舞醒吟誰得之。人生自可行樂耳。此外餘事都不知。</text>
<title>公州十景</title>,<text>錦江春遊濯錦江邊天地春。二月三月天氣新。玉壺沽酒尋芳菲。遲日暖風惱殺人。晴江新漲金葡萄。蘭橈隨意移畫舠。杏花踈影醉扶歸。玉笛山聲山月高。月城秋興秋風嫋嫋江自波。山南山北紅葉多。登臨有興濃於酥。十千美酒金叵羅。黃花滿揷帽欲欹。鯨呑虹吐安足辭。請君莫學宋生酸。一生枉作悲秋詞。熊津明月熊津之水淸且漪。熊津有月來何時。百濟往事如鳥過。我問明月月應知。一自樓船駕海來。國社已墟唐府開。落花巖前春正愁。釣龍臺下潮自回。鷄嶽閑雲鷄嶽岧嶤揷層碧。淑氣蜿蜒自長白。山有湫兮龍則蟠。山有雲兮物可澤。我昔試遊於其中。靈異不與他山同。會作霖雨澤天下。龍使雲兮雲從龍。東樓送客錦江江上錦江樓。黃鶴一去雲悠悠。宦遊南北知幾人。芳草別恨何年休。去年相別髮如㓒。今年相別白於雪。江流別恨誰淺深。一曲陽關愁斷絶。西寺尋僧艇止山中古招提。緣江一路高復低。十載尋僧閑往來。靑藤白幭雙草鞋。我亦平生支許徒。結社有約何曾辜。欲倩龍眠老居士。畫出虎溪三笑圖。三江漲綠三江元從銀河來。合爲錦水靑於苔。昨夜小雨漲半篙。蒲萄之酒初發醅。誰家日暮三兩舫。蘭槳截破桃花浪。簑衣蒻笠玄眞子。我歌滄浪欲相訪。五峴積翠公城之勝天下甲。五峴嵯峨鎭四角。遙看積翠連空濛。松檜森森聳霄壑。人間幾番換炎凉。四時不老唯蒼顏。我欲山中斲黃精。鸞笙鶴駕閑往還。金池菡萏天孫爲織雲錦機。綠爲裳兮紅爲衣。宜風宜雨又宜月。輕烟細霧香霏霏。何年移自泰華顚。蜜雪入口沈痾痊。雖然才大難爲用。何用藕大大於船。石甕菖蒲百濟古物惟石甕。腹大濩落將底用。誰知菖陽天地精。開雲斲石北移種。根盤九節蛟龍老。性通神靈天下少。餌之可以延脩齡。何用區區拾瑤草。</text>
<title>林川題詠</title>,<text>見說唐兵曾駐此。如何羅將苦相侵。熊江一帶兼天淨。馬邑羣峯接地陰。</text>
<title>全義題詩</title>,<text>地分車峴自東西。路入全城高復低。山勢周遭圍近郭。樹陰繚繞護長堤。</text>
<title>燕歧題詩</title>,<text>龜嶺行多險。燕歧路自平。山連鷄峀翠。水入錦江明。有客頻來往。何時了送迎。凄凉孤舘夜。惱殺遠遊情。</text>
<title>平澤題詠</title>,<text>一壠差高四面平。歸來日暮上孤亭。地曾近海饒魚蠏。野已深秋足稻秔。雲盡長空涵鴈影。潮回古渡帶龍腥。我家數頃荒田在。何日來尋白鳥盟。</text>
<title>庇仁八景</title>,<text>萬里鯨濤萬里天。圖南鵬擊幾三千。泓深知有神龍睡。牛渚靈犀我欲然。右微茫大海鰲岑神聳碧波中。海氣昏昏盡日封。最識此間奇畫處。晴能㶑灧雨涳濛。右隱映小島雲濤雪浪已崚嶒。蜃閣浮雲復幾層。也識老龍三昧法。如何喚起竟無譍。右重重蜃樓遙岑出沒白雲間。鴉髻烟鬟黛色寒。渺渺蒼波連弱水。此間無乃有三山。右點點螺髻東海如今靜不波。令嚴貔虎更無譁。將軍高枕方濃睡。時有轅門鼓報撾。右芚營戍鼓百年身世一羊裘。欲釣金鰲釣始休。半幅籧蒢風飽腹。夕陽歸去一扁舟。右烟浦歸帆年年三五月當空。夾岸江楓樹樹紅。何處仙曹拈鐵笛。夜深人語小樓中。右松坪秋月寺在烟霞第幾岑。聲聲搖月落平林。悠然使我發深省。洗盡紅塵十載心。右觀寺暮鍾</text>
<title>海美題詠</title>,<text>白馬驕嘶細柳營。雄藩節度作長城。閑看建纛高秋影。細聽投壺盡日聲。螺髻欲浮山繚繞。鯨波不動海澄淸。西風吹盡綿裘薄。遠客那堪萬里情。</text>
<title>稷山濟源樓詩序</title>,<text>奉使嶺南也。道于稷。稷之客舘東北隅。有一樓。登臨小憩。問主人曰。樓之名謂何。主人不知。問諸左右邑人曰。濟源。坐客不知濟源之意。居正曰。此邑。百濟氏之故都。其曰濟源者。得不以百濟之源源於是乎。盖百濟始祖溫祚者。本高句麗東明王朱蒙之子。逃難南奔。史書。溫祚登負兒岳。相其可居之地。而都于河南之慰禮城。世傳爲稷山。居正常以負兒岳。距此可二百里。安能相其可否者乎。且所謂河者。指何水乎。居正道過此非一再。而因行迫。未暇一入矣。望見地勢褊狹。無磅礴扶輿之氣。非建都之地也。心竊自疑。去年。撰三國史節要。歷考諸書。稷之爲百濟始都。無疑矣。溫王之後。自稷遷南漢山城。卽今之廣州也。後徙錦江。卽今之公州也。又徙泗泚。卽今之扶餘也。百濟氏。自漢成帝。經于唐高宗時。終始凡五百餘年。溫王在流離播遷之中。能建邦設都。與新羅高麗。鼎峙爲三國。非豪傑英偉之才。能然乎。至于後嗣。屢遷厥邦。恃強喜戰。不知唇齒輔車之勢。與強敵構禍。國勢日蹙。加以義慈昏淫。納讒者之說。拒成忠之諫。唐兵渡海。而國隨而亡。嗚呼悲哉。玆登是樓。不勝感慨。詩以弔之。百濟遺墟草自平。我來感慨一傷情。五龍爭罷天安府。雙鳳鳴殘慰禮城。始祖祠深紅樹合。聖居山擁碧雲深。登樓多少秋風思。何處吹殘鐵笛聲。</text>
<title>木川</title>,<text>宴罷西原尙早朝。木城歸路更遙遙。黑山漠漠雲遮寺。綠野粼粼水拍橋。老去頗知官况少。醒來無乃旅魂銷。晚投公舘簾櫳靜。落絮飛花共寂寥。</text>
<title>報恩</title>,<text>靑山兩岸夾江流。野渡歸來倚小舟。幽峽多奇頻駐馬。斜陽自好更登樓。黃雲䆉稏稻初熟。紅錦飄零楓正愁。草草一身同泛梗。明朝又向嶺南遊。</text>
<title>永同澄淸亭</title>,<text>芙蓉山下欝孤城。一水潺湲鏡面淸。怕有蛟龍泓下聽。題詩不敢語高聲。</text>
<title>黃澗駕鶴樓</title>,<text>黃州儘淸絶。欲往更遲留。鶴去樓仍在。山高水自流。俯看飛鳥背。直上巨鰲頭。衮衮登臨興。長歌賦遠遊。</text>
<title>忠州萬景樓</title>,<text>萬景高樓揷半霄。登臨佳致儘難消。獺川綠接金灘去。鳥嶺靑連月岳高。浩蕩白鷗盟未熟。夷猶黃鶴賦堪招。送迎南北何時了。山自蒼蒼水自遙。</text>
<title>丹月驛</title>,<text>破屛孤枕短檠低。殘醉瞢騰已曉鷄。吏報五更推戶出。半輪明月老梧西。</text>
<title>陰城</title>,<text>陰城是古縣。陽谷淨朝暉。山好屛千幅。溪明玉一圍。白鷗兼水靜。黃鶴與雲飛。小坐林塘密。從敎翠滴衣。</text>
<title>堤川</title>,<text>邑古江山勝。亭新景物稠。烟光浮地面。嶽色出墻頭。老樹參天立。寒溪抱野流。客來留信宿。詩思轉悠悠。</text>
<title>栗峯驛</title>,<text>壠麥初胎梅已仁。江南行客動傷神。小塘依舊荷花淨。不見當時勸酒人。</text>
<title>慶州十二詠</title>,<text>鷄林靈異金鷄啁哳樹蒼蒼。九百年來葉盡黃。朴祖開邦傳鵲祖。金王納土似錢王。傷心三姓皆顚蹶。滿目諸陵已廢荒。千古英雄無限恨。淡烟衰草更斜陽。鰲山奇勝海上金鰲眺望宜。風流文物異前時。破碑或見金生字。古寺曾留致遠詩。甲第有基荒薺合。名園無主短墻危。春愁如許深於海。鐵笛何人滿意吹。鮑亭感懷鮑石亭前立馬時。沈吟懷古思依依。流觴曲水基猶在。醉舞狂歌事已非。未有荒淫不亡國。那堪慷慨獨沾衣。行行吟過五陵路。石堡金城共落暉。蚊川騁望行渡蚊川過別村。古都遐想不勝繁。烏啼深樹思金甲。蛙吠寒塘憶玉門。白乳荒唐崇像敎。黃童慷慨報君冤。水流不洗前朝恨。蕩滌須憑北海樽。半月古城半月城頭日欲西。遠遊情思轉凄凄。靑浮楊麓雲烟老。黃落始林歲月迷。明汚村南雲渺渺。興輪寺北草萋萋。百年坎軻知何用。嬴得尊前醉似泥。瞻星老臺古臺牢落號瞻星。遺跡依然近月城。地悴天荒年已久。風摧雨剝勢曾傾。孤山落日金仙影。故壘悲秋玉笛聲。三姓千年曾一瞥。不堪登眺更傷情。芬皇廢寺芬皇寺對黃龍寺。千載遺基草自新。白塔亭亭如喚客。靑山點點已愁人。無僧能解前三語。有物空餘丈六身。始信閭閻半佛宇。法興何代似姚秦。靈妙舊刹舊刹岧嶤接上蒼。千年往事已凄凉。石龕零落埋幽徑。銅鐸丁當語夕陽。遺老至今談女主。古鍾依舊記唐皇。摩挲短碣移時立。剝落莓龍字半荒。五陵悲弔徐伐千秋王氣銷。五陵深處吊前朝。馬嘶龍誕曾荒恠。鵲浦鷄林共寂寥。玉帶寶隨金樻盡。銅駞影接石羊搖。更無齒餠能傳祚。春樹年年語伯勞。南亭淸賞城郭人民是又非。倚欄豪嘯淡忘歸。閼英殿裡龍應去。脫解海邊鵲不依。蘿井樹陰依舊暗。竹陵筍籜至今肥。可憐當日繁華地。天地無情幾夕暉。聞玉笛聲故國興亡一笑新。當時三寶盡成塵。金輿自屈知何主。玉笛仍傳又幾春。愛惜只堪存古物。風流不必效前人。殘城落日休三弄。長使英雄淚滿巾。過金庾信墓金老墳前石獸危。千年劒氣尙奇奇。綸巾白羽追前業。丹荔黃蕉起後思。有客題詩誇壯烈。無人穿塚近腰離。天官寺古知何處。萬古蛾眉姓字隨。</text>
<title>蔚山太和樓</title>,<text>蔚州西畔太和樓。倒影蒼茫蘸碧流。汗漫初疑騎鶴背。依俙却認上鰲頭。山光近接鷄林曉。海氣遙連馬島秋。萬里未窮登眺興。滿天風雨倚欄愁。</text>
<title>題客館</title>,<text>鶴城形勝擅東南。晚倚蘭舟興轉酣。樓敵岳陽天下一。地鄰蓬島海中三。蛟潛幽壑時時舞。鴈度靑江字字涵。安得長風能破浪。遠遊情思滿歸帆。</text>
<title>梁山澄心軒</title>,<text>蒼翠玲瓏萬竹林。一軒雲物更澄心。風吹細浪鱗鱗玉。月透踈簾瑣瑣金。欲喚仙曹騎鶴去。已將佳句動龍吟。憑欄有思無人識。段段離愁夜向深。</text>
<title>新寧縣題詠</title>,<text>繞砌灣環小小溪。萬竿蒼翠竹枝低。一軒情思淸於水。種種幽禽自在啼。</text>
<title>機張</title>,<text>馳驅病與老相兼。來坐東楹懶捲簾。落日凍雲猶淰淰。微風小雨更纖纖。山腰路出羊腸險。浦口峯遙馬耳尖。寂寞客懷悲永夜。城門鼙鼓報宵嚴。</text>
<title>醴泉快賓樓</title>,<text>襄陽樓上晚風寒。簾捲靑山獨倚欄。竹嶺天低瞻北斗。花山路出接東關。豪吟轉覺江湖窄。大醉從敎宇宙寬。可笑功名思爛熟。不知身世是槐安。</text>
<title>龍門寺</title>,<text>再到龍門寺。山深絶俗喧。上方僧榻靜。古壁佛燈燻。一道泉聲細。千峯月色分。居然發深省。聊復喪吾存。</text>
<title>豐基小白山</title>,<text>小白山連太白山。逶迤百里揷雲間。分明畫盡東南界。地設天成鬼破慳。</text>
<title>奉化題詠</title>,<text>蒼磴攢空樹木交。兩三村屋覆黃茅。居民豈識江湖味。採採山蔬具酒肴。</text>
<title>眞寶楸峴院</title>,<text>雲磴崎嶇石逕盤。山腰有院兩三間。雷聲轉壁雙溪合。雨脚連空萬木攢。馬踏羊腸雲外去。人看鳥背嶂中還。顧余不是風流客。何事空吟蜀道難。</text>
<title>比安題詠</title>,<text>雙溪合抱玉灣回。公舘依然島嶼開。馬度翠橋鼇背過。鳥飛蒼壁畫中來。</text>
<title>禮安題詠</title>,<text>水複山重路屈盤。飛飛紅葉送征鞍。他時記我曾遊地。過却名區仔細看。</text>
<title>龍宮水月樓</title>,<text>身閑不得況心閑。白盡雙髭簿領間。謾說靑山歸不得。南采無處不靑山。</text>
<title>大丘十詠</title>,<text>琴湖淸淺泛蘭舟。取次閑行近白鷗。盡醉月明回棹去。風流不必五湖遊。右琴湖泛月烟雨涳濛澤國秋。垂綸獨坐思悠悠。纖鱗餌下知多少。不釣金鰲釣不休。右笠巖釣魚龜岑隱隱似鼇岑。雲出無心亦有心。大地生靈方有望。可能無意作甘霖。右龜峀春雲一年十二度圓月。待得仲秋圓十分。更有長風箒雲去。一樓無地着纖氛。右鶴樓明月出水新荷疊小錢。花開畢竟大於船。莫言才大難爲用。要遣沈痾萬姓痊。右南沼荷花古壁蒼衫玉槊長。長風不斷四時香。慇懃更着栽培力。留得淸芬共一鄕。右北壁香林遠上招提石逕層。靑滕白襪又烏藤。此時有興無人識。興在靑山不在僧。右桐寺尋僧官道年年柳色靑。短亭無數接長亭。唱盡陽關各分散。沙頭只卧雙白甁。右櫓院送客公山千丈倚崚層。積雪漫空沆瀣澄。知有神祠靈應在。年年三白瑞豐登。右公嶺積雪水自西流山盡頭。砧巒蒼翠屬淸秋。晚風何處舂聲急。一任斜陽搗客愁。右砧山晚照</text>
<title>密陽十景</title>,<text>牛嶺閑雲牛嶺迢迢揷層碧。嶺南佳麗天下獨。瓊樓畫棟金鰲頭。閑雲繚繞長五色。誰言雲是無心物。澤潤生靈元有術。何曾蔽日漫遮天。大旱成霖應不日。鈒浦漁燈鈒浦朝來新水生。碧空涵水秋夜淸。踈林葉盡江無風。漁燈耿耿排明星。野老相喚喜欲顚。今年魚足休論錢。白酒黃螯復相慰。孤舟夜泊蘆花邊。栗島秋烟樓前十里鸚鵡洲。栗花如雪香浮浮。纍纍結子如繁星。秋來萬斛黃金收。樹杪拖白烟非烟。萬家烟火遙相連。大平氣象無人畫。妙手我欲煩龍眠。瑩峯初旭金鷄啁哳扶桑晨。六龍扶出初日輪。蒸紅閙熱珊瑚光。洪濤萬頃金鱗鱗。須臾飛上萬丈岡。一日一周天蒼茫。我欲長繩繫九烏。萬古懸在天中央。羅峴積雪紅雲黯黯濃潑黑。雪片飛飛大於席。天地中間一淸氣。無有一片纖靄隔。由來三白瑞豐年。家家白玉千頃田。遺蝗入地已千尺。明年應取禾百廛。西郊修禊春日可人溫似玉。西郊芳草細於織。滿郊花雨紅紛紛。春波粼粼流水曲。鄕隣修禊簇如雲。飛觴轉急皆醺醺。風流不減永和春。醉札誰似玉右軍。南浦送客朝來小雨潤如膏。官街碧柳細於繰。單童匹馬雙白甁。送客直過南浦橋。人生聚散如浮雲。富別貧別皆傷神。驪駒一曲歌而闌。天長水遠愁殺人。馬山飛雨東風簾捲十二欄。一望眼界東南寬。長林隱映浦隔浦。馬山一點靑鴉鬟。忽有江雲黑如㓒。白雨飛飛銀箭瞥。長風吹掃過江去。半邊靑山㘅落日。凝川漁艇凝川遠從銀漢來。樓前綠染蒲萄醅。昨夜小雨漲半篙。漁舠隨意沿流廻。桃花細浪鱖魚肥。盤心鱠縷紛雪飛。半酣鼓脚歌滄浪。麟臺黃閣都不知。龍壁春花龍頭山上春正好。躑躅滿山春意閙。一夜好雨如酒醇。花開已遍紅似燒。誰家少年錦障泥。携壺遊賞東復西。日暮歸來春滿面。無數飛花襯馬啼。</text>
<title>慶山題詠</title>,<text>古縣大於斗。使君才似江。賢名曾第一。治化定無雙。山色濃低檻。秋聲細入窓。斯文佳會盛。題詠筆如杠。</text>
<title>河陽聳碧樓</title>,<text>望中飛鳥入雲遙。樓在虗無揷半霄。壯節脩篁千玉槊。纖腰弱柳萬金條。晴川句好今安在。孤才高不用驕。俯仰登臨多少思。半山飛雨又崇朝。</text>
<title>開寧扶桑驛</title>,<text>亂山歸路互高低。行到扶桑正午鷄。雲度小風高嶺北。雪殘流水斷橋西。光陰逆旅身如寄。覊宦他鄕思轉迷。自笑詩狂猶古態。壁間重檢古人題。</text>
<title>泗川</title>,<text>南來無處不淸遊。隱映鰲岑近海頭。孤島烟橫深水晚。荒城日落角山秋。驚濤夜撼蛟龍窟。殘雪香留橘柚洲。珍重斯文楊太守。一樽談笑亦風流。</text>
<title>金海金剛社</title>,<text>歷盡名區信馬蹄。盆城城北訪招提。金官故國乾坤老。玉輦曾遊歲月迷。始祖陵深山寂寂。將軍樹老草萋萋。伽倻古物琴猶在。要遣佳人唱更低。</text>
<title>首露王陵</title>,<text>金陵往事與誰論。千古猶存首露墳。龜旨曲亡人不見。伽倻琴在妙堪聞。銅駝故里山如戟。翁仲遺墟樹似雲。百六十年能享國。可憐荒壠幾斜曛。</text>
<title>昌原將星樓</title>,<text>第一南州蛤浦營。明時節制盡豪英。三千貔虎金蛇陣。百二山河鐵甕城。民樂羽毛欣有色。令嚴士馬寂無聲。將軍已熟籌邊略。手挽天潢洗甲兵。</text>
<title>固城樂悅亭</title>,<text>小島截入滄海潯。萬竹如束靑沈沈。行穿萬竹坐盤石。一洗萬古塵土心。扶桑初日紅珊瑚。波濤萬頃鱗鱗金。雪中黃橘垂繁星。飛來忽有雙翠禽。且問何處有丹丘。三山咫尺金鰲頭。欲招子晉騎笙鶴。十二洞天窮淸遊。下遊九州復九州。蠛蠓人世三千秋。</text>
<title>題客館</title>,<text>關河渺渺鴈南征。行遍天涯到鐵城。並水山形隨地盡。漫空海色近人明。缺</text>
<title>鎭海</title>,<text>粉堞嵯峨鎭海邊。新樓斗起鳳孤騫。鴉鬟點點呈羣島。鯨浪鱗鱗帖一天。日落漁村閑占月。潮回塩竈煖生烟。悠悠遠客多情思。徙倚欄干眼欲穿。</text>
<title>益山</title>,<text>南湖白白益山蒼。往事微茫夢一塲。濟國遺墟空老樹。箕君故殿幾斜陽。百年無語憐金馬。萬古多情記石羊。白髮遠遊多慷慨。登臨無處不傷神。</text>
<title>萬頃</title>,<text>澤國風烟異故鄕。覊懷宦況共茫茫。靑山斷處地應盡。白鳥去邊天更長。晚雨來時雲似㓒。夜風吹盡月如霜。小樓一夜凉如水。淸瘦年來倍沈郞。</text>
<title>金溝</title>,<text>日暮倚樓處。行藏問草堂。有詩花滿徑。無夢草生塘。高樹留殘照。虛簷延晚凉。海山尖似劒。端可割愁腸。</text>
<title>扶安</title>,<text>天街小雨又崇朝。誰撚黃金染柳條。洞壑淸風生遠籟。海門殘月落寒潮。一樓岑寂宜高枕。古渡荒凉只卧橋。隨處江山堪作賦。多慚拙筆竟難描。</text>
<title>龍安</title>,<text>縣大大於斗。客多多似雲。納凉開北牖。岸幘倚南薰。遠峀鴉鬟細。前溪燕尾分。吟詩無好語。酒可策高勳。</text>
<title>送靈巖李使君</title>,<text>似說黃原鎭海隅。送君今復佩魚符。德津水淺橋猶在。道岬碑殘字半無。梅塢早花翻雪萼。竹林新筍長龍雛。白頭辜負遠遊興。誰寄湖南著色圖。</text>
<title>濟州題詠</title>,<text>雪滿花間鳴翠鳥。霜深籬落熟黃柑。雲開蓬島鰲岑近。日出扶桑海氣涵。</text>
<title>順天燕子樓</title>,<text>鵲兒嶺外一獒樹。燕子樓前八馬碑。白髮孫郞人莫笑。牧之曾賦子枝詩。樓外年年燕子飛。樓中好好已成非。風流人物今安在。一曲琵琶伴落暉。昔。大守孫億。眷官妓好好。按部互遊。好好已老。通判張鎰有詩曰。霜月凄凉燕子樓。郞官一去夢悠悠。當時座客休嫌老。樓上佳人亦白頭。</text>
<title>豐川八景詩 幷序</title>,<text>豐之山水之勝。爲關西之最。西河君任公元濬。以府八詠索居正詩。余惟。古人云。人傑地靈。盖地靈則人必傑。人傑則地尤靈。莘於尹。渭於呂。隆於孔明。瀨於嚴光。昌黎之於退之。夔州之於子美。眉之於蘇。涪之於黃。滁之於歐。皆以人而地尤靈。然其傑。未必非地之靈也。任氏自高麗侍中子松。大振家聲。世濟其美。今西河擢大魁。圖麟閣。登岩廊。有子若孫。俱顯當世。其以地而人亦傑。可知。不揆鄙拙。書八絶。爲題詠張本云。海上鰲峯聳碧簪。閑雲漠漠弄輕陰。當春好作知時雨。似是無心亦有心。右椒島春雲風恬浪靜秋月明。大地山河無盡淸。波底也知珠有淚。故應喚起睡龍驚。右 業靑 秋月方塘上下碧漣漪。紅藕繁開又一奇。採採有時搖畫艇。何人解唱若耶詞。右雙池菡萏誰撚黃金萬萬繰。春風多事弄嬌夭。縱然吹作狂顚絮。愼勿風流學女腰。右一徑楊柳縳石山前雪勢稠。靑娥一夜白渾頭。想知曉起詩成處。銀海花搖凍玉樓。右縳石積雪寺在寒山第幾層。鍾聲和月曉風澄。聞來自可發深省。詩有何人似少陵。右淸涼曉鍾山深祠邃且神明。多少居民苦乞靈。靈亦年來應自愧。瘡痍何事未全醒。右望德靈祠古樹槎牙閱幾春。年來皆作老龍鱗。故家文獻今猶在。又見龍頭第一人。右環舘喬木</text>
<title>平海八詠</title>,<text>海棠岸金鰲頭戴山重重。兩岸夾走盤靑龍。一夜光風吹嫋嫋。海棠開遍紅鬆。誰家幽賞駿馬嘶。落花狼藉飜雄蹄。鷓鴣飛來不驚去。日暮更上梢上啼。越松亭平沙十里鋪白罽。長松攙天玉槊細。仰看明月黃金餠。碧空如水浩無際。客來一捻吹洞簫。風流盡是神仙曹。我欲從之讌瑤池。飛來靑鳥㘅碧桃。鳥道棧蒼崖萬仞臨海堤。鳥飛不度靑天低。縈紆一棧細如縷。丹梯十二勤攀躋。行人失脚馬頻僵。危於灧澦高太行。君看宦道多覆車。人間無處非羊膓。鯨波海天地之鉅海爲最。其環無際亦無外。由來觀海難爲水。眼高四海如許大。我欲試往仍丹丘。睥睨三島戱十洲。待見桑田潮亦至。煩君爲我添一籌。臨漪臺臨漪有臺高嵯峨。蛟龍熟睡鯨無波。扶桑咫尺出紅日。金濤閙熱蒸晴霞。雲間掩映見仙島。琪樹瓊花長瑤草。曾聞有棗大於瓜。擬訪安生事幽討。望槎亭望槎亭上神仙家。望槎亭下魚龍波。銀潢一帶接溟渤。渺渺秋風犯斗槎。一自博望尋靈源。至今來往皆神仙。歸來乞我支機石。我欲爲鍊補靑天。通濟菴懸崖百丈如削鐵。上有黃金一寶刹。十笏禪房深復深。松濤萬壑洒晴雪。一點紅塵飛不到。俗客由來迹如掃。芒鞋竹杖欲歸去。白雲滿地迷海嶠。湯沐井六鰲屭奰山高掀。九龍護井通靈源。湯泉溢溢盎似春。鬼神呵衛無埃氛。聞說一勺沈痾痊。輸以兩腋骨亦仙。我今詩酒成膏肓。欲往快雪仍痛湔。</text>
<title>送閔貞赴任原州</title>,<text>雉嶽山中讀書寺。少遊歷歷記前時。法泉庭下詩題塔。興法臺前墨打碑。當日行裝驢不滿。至今歸路夢先知。白頭未遂重遊興。送別悠悠攪我思。</text>
<title>鐵原</title>,<text>國破山河作一州。泰封遺跡使人愁。至今麋鹿來遊地。依舊魚龍寂寞秋。斜日淡烟天共遠。落花飛絮水同悠。當時鏡讖歸眞主。可笑弓王事逸遊。</text>
<title>戊戌秋九月。居正受中宮胎室證考使兼安胎之命。卜地于醴泉之龍門洞。未幾。仍命臣居正。爲本道巡察使。歷諸州。五旬之間。四到醴泉。今又宿多仁縣。太守陳公 克忠。 少年執友。鄕人孫公 次綱。 戊午生員同年也。相與話懷。仍成數絶。非以爲詩。聊志歲月云耳。</title>,<text>古說襄陽天下奇。今時人物似前時。太守淸德知何處。他日須看墮淚碑。右上陳太守孫郞老不遇知音。慷慨時成白石吟。世事蹉跎君不說。一樽相對百年心。右上孫同年當年載夙俔天祥。胎室仍安瑞更長。麟趾螽斯方有慶。此鄕終作帝王鄕。右 缺</text>
<title>陜川澄心樓</title>,<text>關河路綿邈。歲月日侵尋。衮衮登樓眼。悠悠倚柱心。山回靑㠉合。洞密白雲深。更有澄心處。寒溪觸石吟。</text>
