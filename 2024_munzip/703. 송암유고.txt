<title>過檜淵懷鄭道可 逑○甲申。時鄭寒岡新除同福縣監。</title>,<text>久淹山中之白雲。倏然變作靑雲出。世人休道本無心。歲暮天陰歸捧日。</text>
<title>訪鄭寒岡</title>,<text>渡碧穿靑路幾漫。濟深踰險不曾難。春回倻水金沙岸。正是梅園玉雪寒。又渡碧穿靑路幾漫。水雲深處別人間。溪居莫道漁翁靜。志在求魚未必閒。</text>
<title>次河覺齋 沆 贈韻 時先生居憂。覺齋來訪吟贈。</title>,<text>我留苫席裹。君自遠方來。野鹿鳴雖切。庭烏哭轉哀。那堪風樹痛。空抱蓼莪懷。未盡春暉報。終天恨莫裁。附原韻平生矜式雅。今日惠然來。白髮披雙白。哀情展兩哀。我枯看菊眼。兄絶見梅懷。子夏高柴痛。論輕重莫栽。</text>
<title>與鄭寒岡諸賢。汎舟開山江。寒岡拈萬頃滄波欲暮天七字分韻。先生占得欲字。</title>,<text>江湖何幸奉諸賢。斫玉傾霞興不俗。充然有得又何求。今日留菴是所欲。煙艇汎淸波。良朋來自遠。誰知今日遊。曾不意千萬。玉山李起春 季郁荷花朝共看。暮宿金山境。高會摠羣賢。片帆凌萬頃。晴暉堂李承 善述勝會欣來赴。扁舟萬頃滄。斜陽無限意。回首更微茫。洛濱李弘宇 季容平生何事爲多。今日船遊亦可歌。邂逅良朋仍共醉。斜陽倒影照平波。寒岡鄭逑 道可勝集偶然成。扁舟任沿泝。輕陰動凉飈。莫愁江日暮。大庵朴惺 德凝隔濶良朋已半年。淸江邂逅思無邊。中流叩枻陶陶醉。不覺煙霞物外天。六一軒李弘器 仲容</text>
<title>與郭養靜 䞭 遊龍門 爲見崔守愚永慶往晉州。與郭存齋先遊龍門。次見黃溪瀑布而後各歸。</title>,<text>雷厲霆嚴萬壑號。世間塵穢逐滔滔。當時變化驅昏濁。可想龍門氣像高。</text>
<title>辛卯春。以工佐在京。感恩偶吟。</title>,<text>少年經過飽分憂。老去方知不量羞。公信元來終望望。展禽時復任由由。天高地厚恩難報。身病神疲仕可休。畢竟還山何所向。夢魂長繞漢陽州。</text>
<title>辭官歸鄕。疊前韻。</title>,<text>莫謂行藏付樂憂。君恩未報是臣羞。無才工部空懷志。多病中郞屢告由。考績嚴明宜罷黜。原情寬恕得歸休。天生地養無窮德。徒祝堯年嶺外州。</text>
<title>幽居講學</title>,<text>嗟吾君子學。天理勝私情。須得如溪水。秋來日漸淸。</text>
<title>松下茅齋</title>,<text>松下茅齋齋下池。天光雲影暎淸漪。主人老病將安適。梅竹深邊靜坐宜。</text>
<title>贈鄭士偉</title>,<text>贈藥年來面發紅。靈根應採太華峰。須添醫國安民術。保濟蒼生水火中。</text>
<title>玉山精舍</title>,<text>精舍蕭然枕水邊。登臨高爽逈人煙。山河南北無窮地。日月東西不盡天。飛鳥每隨軒外過。浮雲將繞檻前遷。明窓日夕知何事。端拱雍容對聖賢。</text>
<title>送侄</title>,<text>雲捲離亭雨乍晴。塵淸歸路馬蹄輕。倻溪流水流千里。那似阿翁送子情。</text>
<title>爲惑符章有感</title>,<text>巫覡禱神旣以訛。馬蹄禳鬼亦應羞。紅囊怪語君休信。主一工夫勝百邪。</text>
<title>紅梅</title>,<text>氷精微吐淡紅葩。玉魄兼因赧赭華。一作獨隣巢許雪氷花。造物如今變態多。 四皓入朝仍酒醉。姮娥窃藥 一作奔月 帶羞嘉。芳姿肯興春風媚。雅標端宜雪飛姱。一作氷肌玉骨元來好。紫麝丹砂點化加。 莫使 一作休信 北人渾杏見。天香 一作淸香 別自出梅査。</text>
<title>小盆梅竹</title>,<text>靑白雙條共一盆。韻香貞節不須繁。猗猗自具剛柔性。浥浥誰招玉雪魂。知已淸風掀綠葉。會神明月暎黃昏。年來病廢交親絶。猶幸幽襟托季昆。</text>
<title>病梅 二首</title>,<text>紛紛世事觸風花。莫歎梅遅香亦訛。惟有南山與北岳。屹然高尙竟無阿。無人不道看梅花。叔季聞香幸不訛。誰識更來調鼎實。終然難口在山阿。</text>
<title>松</title>,<text>落落長松豈凡材。時逢匠石萬牛回。明堂已毁無人起。幾度風霜老澗隈。</text>
<title>葵</title>,<text>衰病年來寢食遅。日高呼粥起持匙。此身無事皆君賜。長對窓前向日葵。</text>
<title>蓮 二首</title>,<text>中通外直似君子。物性於人亦可倫。若非馨德程夫子。正是濂溪洒落人。獨立秋江孰爾 缺。世間花卉自殊倫。千年明月眞相識。萬古淸風是故人。</text>
<title>桐</title>,<text>紅白爭春次第謝。蜂蝶無處覔餘芳。誰知㝡晩桐花樹。留待鸞鳳別有香。</text>
<title>汎月文淵。吳隆甫 汝穩 不勝杯酌。枕盤石仰明月而卧。戱吟以贈。</title>,<text>矯首何爲仰明月。高人雖醉未忘情。人間着處皆塵土。仰看靑天無限淸。</text>
<title>挽 缺姓名</title>,<text>號號冬雷示變時。此日英靈去騎箕。兩朝匡濟君臣契。四紀 缺 勤天地知。身際艱危 缺三字。志存休致竟差池。森庭玉樹皆俊 缺。餘慶綿綿未有涯。</text>
<title>行軍到新倉有感 壬辰。先生行軍過居昌新倉。見閭落蕭條。民物瘡殘。慷慨太息曰新亭楚囚之泣。正今日事也。遂賦此。</title>,<text>國破家亡虜報忙。領軍三度 一作三道 到新倉。莫言賊衆吾兵少。思漢民心不敢忘。</text>
<title>軍中有感</title>,<text>自愧龍鍾樸陋稠。獲蒙英主寵恩優。東海一霜揮尺劒。北宸千里望危樓。</text>
<title>松庵精舍諸賢詩</title>,<text>敬默齋 鄭寒岡菴高松下枕池塘。此地偏開禮義塲。門對江湖蕭洒野。軒臨花石寂寥鄕。游魚飛鳥心期合。夜月朝雲氣味長。中有雍容君子學。薰陶德業送年光。幽逸軒 金東岡松關南闢竹扉東。四面方墻一道通。半畒塘邊精舍卓。百花堆處綠陰融。行藏動靜遵尼父。德業文章體晦翁。孝友元來無愧怍。申申氣像藹豐隆。修義齋 朴大菴五柳門邊盖碧松。白梅塢角立靑桐。方塘檻下荷香惹。複道庭中竹影濃。揖讓雍容迎衆客。慈詳愷悌訓諸童。禮經一部恒耽讀。性理羣書益遍通。翠竹軒 郭存齋居然精舍數間成。特揭斯軒翠竹名。推法聖賢眞事業。薰陶德義這心情。鴻文碩學遵先世。至孝懿行詔後生。濟濟靑衿今又會。吾師安宅倍神明。默一堂 河暮軒草堂蕭洒小溪傍。君子頤神任徜徉。入戶泉聲閒趣味。繞軒花色好風光。肯隨時俗修邊幅。樂與親朋把酒觴。暖日晴窓多理會。程朱事業化中長。</text>
<title>吊亡詩[具思孟]</title>,<text>忠義根心衆所知。勤王倡起嶺南師。功名未了身先死。雪涕空添爲國悲。</text>
<title>到石谷有感[鄭蘊]</title>,<text>聞說松庵老。恢恢氣宇雄。乘危提義旅。爲國奏膚功。星隕嗟何遽。人亡事可恫。至今留陣處。惟見野花紅。</text>
<title>挽章 三首 [李魯]</title>,<text>仡仡長身稱世豪。更兼好學踐謙勞。天山昔鞏黃牛革。地水今紆赤豹韜。忠誠自激寧徯顧。寵命雖加匪爲褒。飛鳥俄遺音忽過。長敎志士涕▣袍。腥海漫澶鯨沛奔。關河千里漲妖氛。生靈刳割傷心見。車駕播遷痛哭聞。隻手擬撑天柱拆。孤忠期復地維分。從今萬事都休了。後死吾儕耐羡君。貞松勁竹世聯芳。鳳下人瞻羽彩祥。金契已從精義合。蘭香時向酒杯揚。悠悠悵望倻山月。踽踽徘徊漢水陽。紫府作賓公第二。定應携手與翺翔。</text>
<title>挽章[尹景男]</title>,<text>碧松窩裹先生居。偏積程朱二子書。俗物豈曾留几案。囂塵不敢上衣裾。身投危難功成大。學自家庭德有餘。千里伽倻山下路。那堪淸曉送靈車。</text>
<title>挽章[鄭惟明]</title>,<text>儒院追隨問幾人。我公道學獨超倫。詩書舊業今仍在。忠孝遺芬久未淪。哀輓寫情知也否。新阡云卜夢耶眞。家聲有子於無子。善報將看福慶臻。</text>
<title>挽章[成彭年]</title>,<text>敬順以來幾葉聯。固知王者有孫賢。受庭舊業人人頌。輔國嵬勳處處傳。承接儀容渾是夢。陪隨杖屨更何年。當時丈席呈詩手。忍書凄凉䪥露篇。</text>
<title>挽章[金應鑑]</title>,<text>慶源之胤量田孫。功業文章聚一門。泂泂若氷能拔俗。溫溫如玉獨超羣。雄豪氣度終難接。淸雅聲音更莫聞。螟子趍庭如鵠峙。終看滾滾襲遺芬。</text>
<title>挽章[李奎壽]</title>,<text>松菴經學擅東京。立幟騷壇獨主盟。乘化歸眞須莫恨。佇看螟子鳳毛成。</text>
<title>挽章[盧士㑘]</title>,<text>却思丈席久連裾。哀挽今朝不忍書。異日瓊筵論道處。何人呼韻勸留余。</text>
<title>挽章[李誠植]</title>,<text>曾從道義托交情。不意君今有此行。曉日紅旌看漸遠。輓歌回首獨呑聲。</text>
<title>挽章[鄭宗慤]</title>,<text>仁慳遐壽理難諶。長者儀形孰不欽。一片靑山何處土。無端埋却此球琳。</text>
<title>挽章[權應銖]</title>,<text>幷世而生敢比肩。會文無處不聯翩。五十年來忠與孝。至今都付夢魂邊。</text>
<title>挽章[柳仲龍]</title>,<text>如公德業獨超倫。忠孝雙全五十春。大將之啣君子器。說來時事淚霑巾。</text>
<title>挽章[辛轍]</title>,<text>無處不逢和以詩。便成往事更難追。如今墨跡留塵案。感舊那堪涕淚垂。</text>
<title>挽章[鄭以禮]</title>,<text>每仍道義接芳鄰。何事公家壽欠仁。師友淵源無處問。哀詞今日倍傷神。</text>
<title>挽章[郭履常]</title>,<text>鄕隣感悼丈人亡。五十年光隙駟忙。冥漠泉臺何處在。獨歌䪥露倚蒼茫。</text>
<title>挽章[李允植]</title>,<text>憶昔逢迎日。談論禮法塲。別來多歲月。仙去太怱忙。案上書留跡。鞘中劒晦光。追遊成一夢。臨挽淚滂滂。</text>
<title>挽章[金俊民]</title>,<text>新羅王氏後。家世有賢孫。斷斷忠臣節。嵬嵬孝子門。淵源千載起。杖屨一塲痕。哭送泉臺下。交情孰與論。龍蛇錄曰鶴峯金公爲挽詞三幅以送云。而今無所存。姑俟後考。</text>
