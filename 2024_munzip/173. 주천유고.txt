<title>錄懷奉伯氏</title>,<text>寒月窓前白。殘燈榻上明。永懷愁不寐。千里弟兄情。</text>
<title>吟懷。錄奉伯氏。伏丐和敎。</title>,<text>嶺路連天遠。溪風滿袖寒。郵亭何處夜。獨對曉燈殘。又三夜燈前會。依依夢與爭。參商常作別。雲樹兩關情。洛水波濤定。烏山霧曀晴。不知何歲月。嬴得耦而耕。</text>
<title>見德陽遺稿。有感贈人。</title>,<text>己卯年間事。吾嘗欲問之。還嫌哀淚下。不敢讀遺詩。</text>
<title>敬和伯氏韻</title>,<text>▦幾縛縛到頭多。咫尺其如不見何。拂袖早尋南去路。▦林深處好相過。</text>
<title>奉別伯氏</title>,<text>握手斜陽外。臨歧淚濕巾。孤山分萬壑。一水下千津。中有行身路。差容適國人。馳歸母久滯。風月十分新。</text>
<title>謹次</title>,<text>寂寞村居興。從今問幾多。淸嵐環戶合。寒竹繞梅斜。鳥語風邊緩。波紋雨裏華。怡怡共嘯嗷。至樂自吾家。</text>
<title>挽八松</title>,<text>奪我達尊去。天心薄後生。讀書非志穀。封事豈千名。月窟雲江趣。松亭草野情。何方編作傳。等與逸民評。</text>
<title>次伯氏韻</title>,<text>鶴向松窓喚夢驚。整襟推枕起三更。炎炎鄒火光初動。濯濯齊山孼欲生。楊柳庭前風嫋嫋。梧桐院裏月明明。試尋活水方塘上。一沫源泉徹底淸。</text>
<title>敬奉伯氏短律 二首</title>,<text>顔何人也我何人。稟性曾同一箇仁。不向到頭便格物。却從那裡可修身。高堅田地雖難躐。博約工夫自有倫。勉勉循循須勿替。此心明處見天眞。又臨鏡堂前春事新。山容水色摠精神。梅深右砌香初歇。柳擁長堤綠半勻。雨後薇芽知幾茁。尊中亥酒也應醇。良辰孤負芳園會。夢入南天夜夜頻。</text>
<title>別伯氏之南鄕 今年寒食。三月之四日也。二月八日。家兄歸嶺南。將糞先壠。恨予牽故不得歸。吟成數句。以爲別。</title>,<text>雨露濡松楸。烏山哀慕切。哀懷兼別恨。斜陽殘淚落。願言好往來。鳥嶺路峻絶。嗟余歸不得。悵望空佇立。舟川無恙否。爲我報魚鴨。塵中非久留。好約終無失。</text>
<title>鸚鵡洲辭</title>,<text>羣山走兮立立。一水中注兮悠悠。落日兮晻晻。芳草萋萋兮江之頭。騷人兮延竚。中洲結幽蘭兮夷猶。世淟涊不可爲兮。何必遑遑操瑟乎臨淄。厲階兮詬閽。江夏遠兮天之涯。留耀辭兮暎后。慧晷匿兮湖之湄。馬鬣兮寂寞。今千秋兮草荒涼。人景仰兮不可忘。額芳洲兮永傳芳。煙愁愁兮四浮。滿江波濤激激兮下愴。彼棹歌兮何心。謾勞遷客兮倍沾衣。招英魂兮不極。愁容與兮忘歸。</text>
<title>桑林禱雨賦</title>,<text>昔天之旱。殷七祀也。萬丘草焚羣江水死。爞爞虐熖。遍焫天地。望斷西成。民在阻飢。天儆極此。奈此君司。爰命太史。爲予占之。太史曰咨。式遄其祈。不牷不粢。當以人爲。王曰咈哉。來汝太史。萬黔啼飢。由予小子。籲天告悶。實爲我民。爲民以禱。忍犧牲人。予臨萬邦。德愧于右。旻天弗吊。降喪殷土。曷不身當。以回天心。祗台身先。庶天監臨。於是童乃頭第乃身。去乃瓜一乃神。齋心兮薦誠。肅將祀乎桑林。雍雍兮穆穆。血舟忱兮敷襟。克反求而陳責。默飛精於蒼蒼。曾祀儀之未卒。雨千里兮霈霶。涸鱗沾波。枯草承澤。朝占有秋。野賀穀腹。信乎天之格思。曾不容乎寸髮。然則此禱也。見天之荒殷有年。儆之極也。見天之降澤蘇枯。應之邀也。見成湯之禱天。不事於事。理之在也。求天心。不必於外。求在我之主宰。求主宰。不必於外。求在天之一理。天人兩間。所具底事。俯仰察之。理一而已。天雖冥冥。理則人同。人雖藐藐。心與天通。觀其高高在上。若無有管於人生。及夫有感斯應。不啻若谷應山嗚。然其致感。豈無其來。在我旣積。方乃有回。反余之祈。罄余之中。誠已積而中實。又何難上徹蒼穹。瞻涓涓之細流。必待漸靡而穿石。況彼倒日而反風。夫豈有孚於一夕。必也久而不息。終然庶徵之有合。是知人之感天。其感也必有始。天之應人。其應也豈無自。惟其思無邪也。是以默契穹昊。況此禱也。不禱於禱。禱於不禱。其禱也不在玉帛。其感也不於六責。由是觀。心是本。禱是末。應心雖速。應禱則稀。盡我之心。天不我違。身何力於格天。理一般兮天自格。此湯之所以禱雨。不於桑林。而禱之有日。此天之所以雨。湯不於身牲。而感之已久。或不能積實悠久。日百禱兮何有。咄咄乎世下而俗汚。徒於外兮不於內。雖年年籩豆之狼籍。竟未聞有應於何代。自招災而致戾。謾徒事乎祈祀。伏塑龍於玄寺。起泥人於闕里。神無神而不祀。禮無禮而不將。勞暴露於靈壇。卒無有於愆陽。明勸敎之術方。非致雨之良具。胥迹末而忘本。心間天兮莫相孚。擧托假而望實。效不一於千百。今悲古兮后悲今。貫古今兮長太息。</text>
<title>一將功成萬骨枯賦</title>,<text>濔迤平原。沙平蓬短。壘毁草枯。巨淃骨積。空谷鬼呼。滿目戰場。刀痕箭瘢。於是僕本志士。俯仰長嘆。哀哀齊民。而有何辜。無少無長。骨寒魂孤。將之者誰。莫之敢指。驅我蒼生。遠戍千里。才成一功。四野骨白。民生到此。胡寧忍說。俶在上古。俗美風淳。好大無君。喜功無臣。耕食鑿飮。安爾室家如何叔世。亂日常多。君無明哉。將喜徼功。驅兵深入。暮西朝東。兵戈日尋。四海同塵。飮血褁瘡。重功輕身。策民卒之疲乏。希徼倖於萬一。凱歌間奏於一隅。鬼哭已遍於四域。一將飮至策勳。萬骨空暴霜雪。長平一戰。士卒如麻。星火矢石。澒洞干戈。四十萬卒。一時就坑。天愁地慘。獸駭鳥驚。秦築長城。用防蠻戎。誰尸厥功。曰維蒙公。功高位尊。赫赫將軍。骨暴血濺。哀我民斯。離邦去里。怨魂疇依。粉堞東西。摠是白骨。漢葉傳六。武皇乘極。君喜拓地。臣饕功名。赳赳武夫。踴躍用兵。枕骸遍野。王庭遠移。燕衍山上。虛立頌碑。玆三數人。殘民亂坑者。謂創國業。虐民築郭者。謂慮後日。窮兵黷武者。謂拓邦基。出師雖異。戮民則一。成功班師。將得其樂。塡淃之尸。亦獨何罪。生者生還。蹈舞奏凱。死者何爲。異域怨魄。瞻彼將士。旣歡且悅。寂寞戰地。鬼號啾啾。家山萬里。骸骨誰收。桓桓將軍。佩紫列候。孑孑孤魂。百年流落。抱恨積怨。將向誰說。孰無父子。孰無夫婦。慈孝唱隨。寔天所賦。胡爲是日。遭世不淑。遠赴征戍。死生誰識。父子永隔夫。婦難尋。日居月諸。憤惋益深。欲樹功而鏖萬姓。吾不知何有於爲國。是豈特庸將之過。亦可刺當時之人牧。尙焉忍驅吾之赤子。寄身命於鋒鏑。仁義利於甲兵。地利不如人和。行王道而字吾民。庶可以塵不起兮海不波。不必從事於征戰。頑苗自格兮玁狁自逐。咄彼后主之昏惑。謾徒事乎兵革。徒注心於開邊。日窮黷而未已。小功無補於大患。根本已搖兮。能國者解矣。今悲古兮后悲今。洞古今兮長太息。故於末而竝錄。願以聞乎後來之誼辟也。</text>
<title>矛盾賦</title>,<text>紛紛天下萬物兮。擧皆觸余目而勞余心。彼與此奈何不可同兮。氷忌炭兮商去參。釐而爲兩。兩相背馳。莫之能合而一之。矛也楯也。爲器不相適。安得處相同而用相似。或司刺兮或可捍。奈此勢不可兩存。欲廢其一。力不得兮。反之三隅兮。萬理一源。事事物物。何往，不然。同不同兮世間事。薰蕕之性不類兮。黝堊焉得以共器。況古今人事之紛紜。亦豈能皆一而無二。言言行行。胥有同異。判抵捂兮莫之容。人之是兮巳之非。兩相殊兮難與同。物之邪兮我之正。竟未免爲楚與越。滔滔喜同而惡異兮。言離行暌。終不能二爲一。非異者自以爲異。所以異之者自是異。淸議鳳鳴於聾俗。忼慨驚駭於衆耳。正學日明於長夜。惜其僞之者。當時枘鑿之不相入兮。無怪夫千百其分離。非同氣勢難共濟。是以有消長之數。彼兵具固不當去一。胡爲乎有可去而不能去。長留古今宇宙。祗足敎志士膽裂。在草野私有隱憂。竟無益於上下之隔。祗戰懼於一心之出入。慮不克主主而客客。防之萬。甚於防矛。日恐夫盾之不固。彼賊來暗。無形與迹。悶余禦之遲暮。俯而思。仰而察。杜諸未來。隣人鬼而布陣。噫噫。吾見之晩矣。天地間何事不矛盾。</text>
<title>蜘蛛隱賦</title>,<text>天地中間。散在者理。事有萬族。理無彼此。式穀格窮。物我無間。蓬心旣久。近取者罕。蜘蛛有網。多感予臆。設機張羅。旣巧且黠。翩翩飛亟。紛紛來撲。處處蠢蠢。擧成聚血。血而不悟。滔滔一樣。綱自張空。物自來網。物當自遠。網豈自網。網之網物。物之自就。余乃長嘯天地。忨愾宇宙。卽物興感。所懷何窮。觸機陷禍。人與物同。回視世間網恢恢。俯仰今古興一哀。潛機隱設。知覺者誰。靑紫有力。利祿如飴。宦子仕客。目醉心悅。脈脈雲臺。揚揚紫陌。一朝禍至。倉皇嚏跋。矯首欲跳。六漠一罟。身殃家敗。畢竟何補。歸來萬右。覆轍相尋。觀物窮理。惕然傷心。已禍網之高張。孰遠擧而自脫。非獨微虫之可惜。在人世而如一。蛛網有形而網物。世網無形而網人。無形者世所難見。宜先覺之無人。在往昔猶或可悲。盍反求於吾身。昔余之未有知兮。謾縈情於勢榮。玷姓名於華秩。希立身而揚名。尙不知世路之羊腸。矧宦海波濤之飜覆。茫茫然韁鎖塵籠。類癡蛾之赴燭。幸柯則之不遠。觸所覩而心得。惕驚悟而自儆。覺今是而昨非。往者不可諫兮。冀來今之可追。謝簪笏於百齡。遠禍機而高擧。憾見知之苦晩。芥功名而歸去。一拂長袖。天廣地大。行行止止。無利無害。居閑寘散。自分軒軒。人生到此。富貴寧論。悲夫物之納禍。都是自召。深逝之魚。固非詹何所釣。高飛之鳥。亦豈蒲且所弋。丹穴之鳳。何憂乎病翼。九眞之麟。何畏乎折足。苟遠引而高蹈。機雖巧兮於我何。散物物其皆然。豈獨蛛網於興嗟。嗼專慮而冥會。顧千載而永唏。物其物而罔覺。胥及溺於欲水。知殷監之孔昭。反觀省而律已。相緍蠻之黃鳥。亦知止于丘隅。況伊人之最靈。何處身之無智。感彼起予。願箴終始。然則奈何。歸歟歸歟。其虛其徐。旣亟只且。</text>
<title>一竿漁父傲三公賦</title>,<text>澤國秋晴。水府波殘。紅蓼花邊。眠鳧閑閑。扁舟短棹者誰氏子。簑衣箹冠。雪鬢霜髭。雲鎖篷窓。月印波頭。生涯一竿。身世虛舟。一簞一瓢。百年契闊。我之無榮。人孰我辱。我之無非。人孰我是。咫尺人間。遠如千里。安分身閑。負乘寇至。古今宦海。幾度飜覆。牽犬難再。逐兔不復。富貴須臾。勳業亡羊。何如江上。萬事都忘。濯纓濯足。淸濁滄浪。興亡何知。進退無心。邯鄲夢絶桃源可尋。一身何管。滿江淸興。時移節換。景物紛更。閑立磯頭。我興則一。方其春回水滿。風恬波寂。千棹百漿。滿步星列。綱而不釣。罟必用數。不奪不厭。取必盈欲。籊籊竹竿。所樂何樂。行止食飮。只從其意適而已。及夫秋來風急。水落石出。檣傾楫摧。十步九溺。前不知戒。後不知懲。載胥及溺。覆轍相仍。蘆花江渚。所憂何憂。臨風釣雨。祗足於浮體而已。孰爲可賀。孰爲可吊。其憂其樂。摠是自召。江東一帆。桐江一裘。榮耶辱耶。樂耶愁耶。所謂萬事無心一鈞竿。三公不換此江山者乎。噫。彼皆知所樂之爲可慕。而不知此樂之可以慕。此亦知所樂之爲可久。而不知彼樂之可以久。彼所慕者爲可久耶。宦海迅駃。此所樂者爲不可久耶。江山無事。如處之則將焉取乎。樂乎樂乎泛乎水。願同歸於扁舟子。</text>
<title>素王賦</title>,<text>嗚呼噫噫。道與天下孰大。貫天地而磅礴。德與王位孰尊。洞萬古而無雜。肆我夫子。天縱之王。德尊百王。王百代兮何傷。道大天下。王天下兮無怍。吁嗟哉。生世不淑。縱不能得位當日。胡爲乎托素而爲號。竊不能胸中之無惑。吾不知致洽當年。孰若垂敎千億。抑不知冕旒一世。孰若萬世血食。三綱張布。王之效也。五倫昭著。王之敎也。以言其王之化也。則古與今幷爲一國。以言其王之敎也。則古與今幷爲一民。以其化而觀之。則彝倫炳炳於今古。以其功而觀之。則大道恢恢於中土。王敎百世。百世長春。王敎萬民。萬民同仁。不王而王。非眞而眞。瞻彼帝王。化不遠揚。雍熙之治。止於唐兮。風動之化。止於吳兮。況乎厥辟。焉足說乎。王哉我王。長王中夏。國大於國。化遠於化。素以號之。不亦傷已。以予觀之。賢於堯舜遠矣。</text>
<title>迸擊磬襄入海島賦戊申作 戊申作</title>,<text>哀時命之不及古人兮。夫何余生之多艱。摻子袪兮不得留。薄言祖乎中灣。臨蒼茫兮慘將別。魂廷廷若有亡。欲敍襟而爲贈。言未發而涕滂。噫噓唏。人而不仁兮。其奈禮樂之爲用。自二南淳化之死去兮。喪阿閣之嫡統。滔滔天下之皆是。鼓鄭衛之妬淫。謇余生晩而好古兮。幾懷古而悲今。幸摯也之有傳兮。粲翕繹以成音。共布列而節奏兮。襲遺響於千古。期蕩穢而消滓兮。庶見蹌蹌之率舞。何人事之不可期兮。羌中道而懷歸。河漢深兮沄沄。齊楚迢兮依依。洋洋之不得以復聽兮。怨余聾之不卽。方將庶幾其返兮。子又胡爲乎海國。海國闊兮片帆孤。余一不知其所懷。遡凄風兮永言。聲斷續兮難諧。天何心兮忍予。天邈邈乎難知。謂子去兮果哉。子之去兮遲遲。山負慚於林放兮。服亦微於城之門。顧磬也聲和而節中。誰忍爲子言也。苟去就猶豫而虛徐兮。人或謂子狂也。然余心有所不舍兮。搴汀蘭兮周章。想頎然而弄操兮。云望予乎西方。西方之人不可以一見兮。立斜陽以沾裳。渺此身之獨處兮。將心事兮誰語。余豈不知潔身而高世兮。又豈不知望望而遠去。然君子各有所期兮。顧初服其猶未然。望闕里而遑遑兮。靡仲尼吾誰與權。君歸兮余不歸。歸不歸兮同一悲。命矣末之也已。何必海島之之也。乃歌曰。泛彼扁舟。泛泛其流。彼其之子。不與我留。不我與留。我心則痼。悠悠蒼天。此誰故也。</text>
