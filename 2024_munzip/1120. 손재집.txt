<title>夏日訪愚山</title>,<text>盡日尋幽處。緣溪逕轉斜。暗香時撲面。風動野棠花。</text>
<title>自劒潭。至淸巖。三絶。</title>,<text>一水去迅駛。千巖屢迎送。桑麻互蔽虧。村犬吠如夢。劒潭及淸巖。沿緣三里餘。雖無眺望勝。端合置茅廬。淸江飮作泉。白石坐爲茵。但使有釣竿。足以老此身。</text>
<title>宿道南書院</title>,<text>江氣涵虛上翠樓。月明人語在汀洲。三更醉夢無人喚。風打松篁滿院愁。</text>
<title>除夜書懷。寄愚山子鄭士仰。宗魯。</title>,<text>紙牕風撲小燈懸。病思悠悠歲暮天。每到新年如有得。閱來除日却茫然。天邊遠鶴雲生翅。壑裏孤松雪滿顚。欲鍊神丹成九轉。何時凡骨換眞仙。</text>
<title>宿竹門</title>,<text>秋日竹門宿。茅簷缺月懸。水聲中有石。山勢北無天。</text>
<title>春日</title>,<text>睡起寒廚報晩蔬。客來時復笑談攄。遲遲日晷悠悠過。慚愧牀頭數卷書。</text>
<title>過道院</title>,<text>古廟蔭松枏。儒賢吾道南。雲深層壁立。江靜夕陽涵。香火儒風遠。烟霞客意酣。千秋絃誦閴。秖有暮朝嵐。</text>
<title>陜川</title>,<text>南邊雄府陜州城。官道旗亭住客行。竹葉碑西斜日落。孤雲寺下亂山平。坐看世態浮雲變。行趁春風芳草生。但使此心隨處穩。科塲何必費經營。</text>
<title>靈源庵。步溪邊濯足。</title>,<text>薜洞深無底。巖蹊細作層。微泉響淙瀉。老樹氣陰凝。濯足同遊客。鳴筇獨去僧。行歌山日暮。坐見嶺雲興。</text>
<title>次愚山子用杜集中韻</title>,<text>古人不可見。宇宙來無盡。同心在默契。何論遠與近。况復生並世。潛深伏林隱。交臂或相失。往往由拙謹。所以求之遍。不避流俗哂。出門皆鑿枘。且復容隱忍。之子名賢後。緩步有規準。脫去文藝習。欲學古顔閔。維時夏孟月。翩然枉蓋軫。掃榻如宿約。令我形迹泯。淸談逮夜分。味道破薺菫。妙語追唐賈。推手動京尹。吾病未濟師。子壯宜擁盾。棄置何足道。勉哉訥而敏。</text>
<title>棲黃嶺寺。復寄愚山子。二絶。</title>,<text>蘭若住白雲。白雲無朝暮。東風似故人。隨我竆山路。千山夜寂寥。老釋睡相向。春月多意態。娟娟梅嶺上。有共棲梅庵之約而不來。故云。</text>
<title>過陽山寺</title>,<text>秋深萬壑夕陽低。黃葉索索鳴馬蹄。溪邊白石瀅無塵。流水被之淸粼粼。胡爲捨此會心境。汩沒東西無日靜。繫馬林間空歎息。仰視曦陽萬丈壁。</text>
<title>和柳煕甫 榮春 次濂溪先生大林寺韻</title>,<text>春陰連臘雪。遙峽遞微明。小砌憐禽語。疎林辨鹿行。詩成牕月白。睡失曉鐘淸。幽寄此焉久塵心漸覺輕。</text>
<title>代人輓伴鷗亭主人</title>,<text>雨歇烟沙草色微。白鷗無語自孤飛。圖書滿架藏遺馥。棟宇臨江掩落暉。地上眞仙元識字。世間淸福在忘機。知音山水淸無盡。留與佳兒理舊徽。</text>
<title>登德峯。望愚山栗里。</title>,<text>水轉山回二子居。山邊小屋夕陽虛。遙知半榻明牕下。午睡初醒好看書。</text>
<title>次愚山子白雲詞四絶</title>,<text>白雲性靜閒。不管行雲去。散入峯嶺中。淡月明宿處。幽人愛白雲。莫敎山外去。却恐人來尋。不言雲在處。我欲尋白雲。川原杳難去。願隨明月影。直到孤峯處。孤高誠可貴。塵紛自遠去。但恐徒自愛。難得到上處。</text>
<title>宿淸溪店</title>,<text>茅窨寄在亂山交。揷竹爲門疊石橋。枕底山溪鳴㶁㶁。不嫌吟病度殘宵。</text>
<title>竹門秋事</title>,<text>深秋峽氣日蕭森。萬樹丹凋響夕禽。種秫居民兼悍樸。佩茱佳節迭晴陰。風傳遠瀨吼仍咽。鳥度寒空瞥更沉。步出前溪尋勝去。佛龕仙舃散幽襟。</text>
<title>曉發嘉興</title>,<text>江臯江氣曉霏微。遠峀雲烟一色圍。出日透紅雲氣薄。老枏脩竹盡依依。</text>
<title>舟行遇風。回泊三洲。</title>,<text>扁舟如畫水如空。柳暗花明落照中。却怪江神多戲劇。無端吹送滿帆風。</text>
<title>自龍山到西江岸上亭觀羅絡</title>,<text>朱欄畫閣迥臨空。十里烟沙活畫中。頗恨主人迷醉夢。一春花柳任東風。</text>
<title>入宋洞。訪鄭祖胤書莊。</title>,<text>逕轉松陰復澗濱。桃花深處小齋春。城南別榭人誰在。谷口惟逢鄭子眞。</text>
<title>秋懷 四首</title>,<text>秋氣日以悽。園林日以疎。槭槭感素懷。悠悠尋荒墟。落葉翳寒逕。凉飆振枯株。燦燦黃金菊。芳華猶自如。永懷林居子。歲暮守竆廬。秋懷感人心。所感諒多歧。憭慄以變衰。楚客悲遭罹。蕭條同老朽。達士歎書帷。而我異於是。默念年光馳。眞同弱喪者。棲棲靡所歸。驅車駕言邁。周流洞八極。俯憫流俗卑。遠慕天游闊。汎覽無竆際。徊徨歧路側。鬢髮颯已衰。忽如夢自覺。顧視還在此。仰望不可越。冄冄逼頹景。默默數平昔。寡過思學蘧。鄰雞每攘月。摧頹病沈痼。坐求三年藥。因仍甘懶散。其如近自畫。努力期桑楡。日夕望三益。</text>
<title>君子亭 在安義花林洞</title>,<text>君子經行處。千秋盤石存。老苔斑遺馥。淸水活來源。卽地追心賞。何人理緖言。歸來臥禪室。宵夢滌塵煩。</text>
<title>迦葉庵 在猿鶴洞</title>,<text>聞說奇庵碧嶂尖。望中雲樹束如髥。斜通一竅珠穿線。戌削千層陛盡廉。泉汲石間鍾乳窟。烟生崖底木皮簷。居僧亦解遊人意。笑指前山掛玉簾。</text>
<title>輓南野朴公 孫慶</title>,<text>春來霜氣厚如銀。巖畔梅花欲損神。南野先生今下世。東都處士遂無人。徐公行義終資學。韓子文章力返淳。可惜吾東無史傳。高風誰使振頹湮。</text>
<title>寄愚山</title>,<text>端居秋意正難刪。俯仰乾坤屬一環。寒梅隴上無來信。䕺桂山中獨往攀。白雪寡諧吟自苦。金丹未鍊鬢先斑。卽今三逕殊牢落。籬菊將凋月欲彎。</text>
<title>寄張蓬巢 漢師</title>,<text>竆居久無客。長夏掩蒿蓬。天地惟吾輩。江山自主翁。雨連遙夜黑。燈宿小牕紅。此際憐滄老。吟鞭拂海風。</text>
<title>曉發石串</title>,<text>杪秋月警眺。曉行已凜惕。遠樹標餘霧。高峯點初旭。喔喔亂雞喚。泠泠幽澗滴。趁投甘泉店。煖酒慰行役。</text>
<title>盤石</title>,<text>盤陀一石勢平攲。橫壓溪流濺濺飛。可合安排營小閣。更將還繞作方池。危懸竹檻供垂釣。劣拓松楹倚著棊。復有前林添勝賞。秋來柹栗剩霑飢。</text>
<title>自警十一絶</title>,<text>躁則不耐事。狹則難容人。二者相爲用。一朝忘其身。苟非性者姿。孰能無褊疾。所以古人學。惟在變氣質。氣質是何物。二五之所賦。隨淸濁厚薄。有昏明駁粹。寄寓形體內。主之者心君。變之果何以。知行如翼輪。平居知得徹。是非森方寸。臨事更硏審。硬脊行不倦。久久無間斷。然後方變得。知明氣變濁。行美質變駁。吾儕浪有意。急處渾無賴。細究其病源。豈無所因祟。每從偏處見。不向偏處克。這邊雖或明。零碎竟何益。那邊轉暗塞。安得望矯揉。况又塵俗累。日以心爲構。卒然撞利害。依舊氣質用。平生讀書功。盡被俗人哄。我亦迷方者。靦然發深省。矢辭諗同志。共勉在矯警。</text>
<title>敬次東巖亭韻</title>,<text>東山小築倚巖頭。晩歲藏修愜地幽。密密開交尋岸馥。源源來續看川流。不嫌淡泊從吾好。要警澆漓向外求。萬事人間無可說。陳編勘訂是歸休。</text>
<title>次李際可 秉運 韻</title>,<text>僕馬來尋崖路崎。墟烟暝樹月窺時。君詩如畫水生菡。我意欲歌山有枝。征邁新功年富日。激昂高節歲寒期。况當邪沴橫流世。大樹家聲益勉之。念慮萌時計較先。纔生計較便非天。被它點却虛明體。雜種紛然方寸田。右慾人於忿懥未能無。每見它人不見吾。它人是非何關我。弄得眞成一箇愚。右怒</text>
<title>輓張蓬巢</title>,<text>雅潔孤高無與倫。寒梅瘦竹見天眞。忍令仙骨埋深土。誰識千秋若箇人。一室圖書左右深。四時花藥暮朝吟。柴門爲我開相向。談笑能消鄙吝心。琅然笑語出簷端。一片精神秋月寒。死後未應隨物散。泠泠風瀑在山間。</text>
<title>輓惠寰居士 李用休○代人作</title>,<text>十年瞻仰少微星。我欲從之河漢盈。流水高山嗟已矣。死生無那負平生。不讀先秦以後書。高懷磊落謝蟲魚。玄亭獨閉無人問。照字藜燈限石渠。攲枕晴齋玩古易。小牕開闔亦乾坤。雞鳴犬吠渾眞境。門外朱輪任自喧。弘道先生有耿光。先君曾掃舊門牆。餘生落拓風塵外。往歲夤緣拜匡牀。短敍長篇贈我行。水光山色共崢嶸。摩挲古篋餘光怪。傳誦山南識正聲。古堤垂柳斷厓春。麥雉朝呴馬亦神。二老丹靑皆造化。先生又是七分人。猿啼月出五更殘。白首香山淚不乾。大筆揄揚題斷隴。土中冤魄渠應寬。鑾燭恩榮草詔多。世間爭說小東坡。一代誰能傳大硯。梅山家世有光華。</text>
<title>輓崔參判 光璧</title>,<text>自出名賢宅。彌甥我亦同。孤蒙依外氏。憐撫記閼逢。重以夤緣久。頻承眷誨隆。敢言鋪盛美。粗有效微衷。竦直肩劉子。端凝目李公。名關透妙歲。典訓著新功。莅邑懷如子。趨朝筮匪躬。超資擢卿月。範俗殿儒風。秩繼松亭峻。門增訒老崇。愈思謙以牧。自視欿然空。縕藉非隨骩。堅貞却內充。風翻波幾盪。玉遇石彌攻。往歲鍾懸舍。前階菊滿䕺。蓮袍攜小阮。柏府侍阿戎。情話欣親戚。衰顚歎懶慵。春來方報健。客地忽傳凶。鄕社虛遵席。庠衿撤庇幪。那堪過友榭。風瀨咽雲松。</text>
<title>輓順庵安公 鼎福</title>,<text>儒宗廣成子。邦國達三尊。博學無餘物。眞知不二門。陶匀關世運。優逸荷君恩。漢水分箕斗。文明此地存。冰壺貯秋月。遠有淵源尊。星老曾抽鍵。邵翁共得門。編分千古事。圖揭一家恩。縱有天資美。那無學力存。世道日澆薄。不識師儒尊。於是倡西學。居然榛聖門。深憂豈好辯。羣怨競忘恩。此禍甚洪水。先生功始存。兒時隨長老。耳熟順庵尊。頹墮馴流俗。衰遲媿及門。十年承厚誼。千里負深恩。尙有輸情地。編摩一事存。</text>
<title>輓趙承旨 錫龍</title>,<text>驅馬斜陽過洞門。甲山寥落勝溪奔。科聲一世三聯璧。位望同堂兩納言。周社春秋尊齒德。柳家晨夕謹凉暄。明時未效剸繁手。餘恨堪將滯淹論。</text>
<title>輓孫菊村 昌顯</title>,<text>澹如止水絶纖塵。晳面蒼眉露性眞。慣從前輩聞稱道。盡許天資近道人。少時詞藝擅科塲。華國承家屬望長。一臥漳濱成濩落。晩來康濟付籬黃。人世推遷劇海桑。兒喪未闋又翁喪。由來殃慶多乖舛。題罷哀詞欲問蒼。</text>
<title>仙遊洞雜詠 幷序○癸丑</title>,<text>仙遊洞。在聞喜西五十里屯德山下。山之東曰曦陽山。西曰淸華山。曦陽。石峯揷天。淸華。巖巒奇秀。兩山之間。壑谷深邃。異境羅絡。或以雄偉壯麗勝。或以奇詭幽峭勝。甲於嶠嶺。其窈窕幽閒。皓妙奇潔。又可占地卜築。爲久遠計。莫如仙遊洞之爲最。屯德山。無奇秀而山形敦厚。類有德者。亦可敬也。溪水出山北衆谷中。合流東行七八里。踞一大石。爲上下二龍湫。湫之形。上陷如甕。下圓如匜。甕東缺而匜東亦凹。甕傍石面瑩滑四低而入甕。觀者神𢥠足滑。不敢側窺。水自谷中來者。到甕上爲懸瀑十餘尺。直墜甕中。噴薄崩騰。久猶殷殷有聲。甕滿而溢於缺處。承之以匜。匜滿而溢。出於凹處。乃演迤徐去。又折東北行數矢。約北過仙掌壁下。壁高幾數仞。巖面深畫。如巨人掌痕。五指宛然參差。可異也。又東行一里。爲蜂巖村。是故李尙書縡別庄。舊有亭。今廢。又東一里餘。爲玉舃臺。是爲仙遊洞第一曲。洞凡九曲。而曲曲異趣。玉舃臺，鸞笙瀨，觀瀾臺，濯纓潭。尤奇勝。兩岸皆層巖古壁。長松掩映。楓薜交絡。水行其間。而全石以爲底。或刳而如槽。或窪而如釜。或累級如階戺。或平鋪如茵席。雖間有亂石沙礫之積。而以大水盪而滌之。則一壑皆全石也。水之爲湍爲瀨爲泓爲潭。縈流漣漪。曲折萬變者。因石之形也。石之瑩淨滑膩。玉磨砥平。上下數里。皓然一色者。得水之力也。自洞門入者望谷中。晶熒若有光。水淸石潔。相映射然也。玉舃臺東巖。大書仙遊洞三字。不知誰氏所刻。而九曲石刻標題。皆故處士鴻亭申公 弼貞 所刻也。第三曲北阜。稍平衍向陽。谿水彎回。有土田數畞。肅廟丁亥。申公始卜築於此。東爲僧寮。西爲亭舍。寮燬於火。亭亦頹圮僅存。歲丙午。余以貲獲之。擬修葺茅棟。讀書養性於其中。以終吾年數足矣。獨恨夫自融結以來。已有此奇勝。而託在荒山絶峽。一未遇文章之士爲之闡發而品藻之。雖非名區之所以損益。而名實顯晦之際。理宜有不然者。近世農巖金學士 昌協。 文章妙一世。尤工於摹寫景物。而嘗以淸風守來遊。有紀勝一篇。其詞平凡無奇致。豈簿領之暇。悤悤遊歷。未盡山水之妙耶。是又重可恨也。余忝爲林壑主人。而文詞拙陋。不足以發揮靈妙之趣。於是略敍水石勝槩。且步農巖詩韻。遍以乞靈於當世詞宗諸君子云爾。仙遊洞 用朱子雲谷第一絶韻何必羽衣客。爲仙遊此谷。每一入山門。飄然遺世獨。靈槎石不繫銀河渚。偃臥此深谷。無人來問津。也自嘯詠獨。洗心臺不息故無累。請看流水谷。所以川上訓。晦翁發謹獨。觀瀾臺涓涓山下水。艱難透壑谷。坎亨同物格。此理橫渠獨。濯纓潭不受微塵涴。終日湛空谷。濯纓猶不願。濯足子何獨。詠歸巖石澗淸且漪。盥濯堪此谷。詠歸同數子。妙趣誰覺獨。鸞笙瀨松影舞峭壁。灘聲韻遙谷。緱嶺誠有無。靈籟吾聞獨。玉舃臺琉璃瀉玉流。晶瑩滿一谷。石上偶成窪。奇勝渠豈獨。</text>
<title>次農巖向仙遊洞韻</title>,<text>西南望峽口。我行寧暫歇。晶光髣髴來。異境迤邐出。尖峯列左右。旂戟森未輟。澄灣戴盤石。空潭倒秋日。溪邊數茅屋。瀟灑更幽絶。所以鴻亭老。高臥謝簪紱。</text>
<title>又次</title>,<text>峽坼溪流駛。平鋪一白石。當中刳玉槽。高下舂黛色。仙子何時遊。舃留忘足適。繚繞八九曲。曲曲環巖壁。窈窕各成趣。摺疊還相隔。玆境信奇絶。每遊如新歷。朗然心自怡。豈惟耽靜寂。雲關何隈隩。永杜俗人迹。苟非尙平儔。誰肯竆探覓。而我有宿緣。採山漱泉液。</text>
<title>曦陽山 用雲谷第一絶韻</title>,<text>曦陽何處是。穹林蔽邃谷。忽見半空裏。突兀立於獨。</text>
<title>夜遊巖</title>,<text>邈邈崔仙翁。夜遊明月谷。石上字不滅。勝事千載獨。</text>
<title>白雲臺</title>,<text>削平白玉盤。橫截飛流谷。爽闊兼幽奧。許爾嶠嶺獨。</text>
<title>陽山寺</title>,<text>伽藍創羅代。糚點一山谷。誰爲好事者。無令智證獨。</text>
<title>外仙遊洞</title>,<text>矗立蒼玉屛。璀璨水晶谷。奔流瀉其間。奇壯三洞獨。又 用雲谷第二絶韻步隨流水洞。萬山穿積翠。山開得盤石。耳目始朗麗。</text>
<title>八仙亭</title>,<text>仙人去不歸。海外三山翠。借問蓬瀛中。還有此奇麗。</text>
<title>瀑布</title>,<text>噴薄嗽飛雪。逼窄束麤翠。巴串與玉霞。猶應遜巨麗。</text>
<title>鍊丹鑪</title>,<text>何人此鍊丹。石鑪苔紋翠。齊諧那足徵。但添一巨麗。</text>
<title>洞門</title>,<text>峽盡平野出。巖洞忽峭翠。化翁太多巧。種種作怪麗。</text>
<title>華陽洞鳴巖 用雲谷第三絶韻</title>,<text>淢汩如有聞。窈冥不可尋。物性有空洞。泉聲感虛陰。</text>
<title>巴串</title>,<text>巴串却平鋪。崎嶇經幾谷。向來頗費力。得處還自獨。</text>
<title>凌雲臺</title>,<text>高臺占形勝。九曲不待尋。只怕山氣險。當前攢積陰。</text>
<title>龍遊洞</title>,<text>吾聞東海上。奇詭萬物谷。世人蔽所見。遂疑龍遊獨。</text>
<title>雙龍</title>,<text>華翁昔去亂。高棲此山谷。我來撫遺跡。古木巖上獨。故北伯李公昌庭。光海朝。隱居于此。自號華陰。</text>
<title>大井村</title>,<text>桑麻蔭茅屋。窈窕開別谷。此中經濟足。何必離人獨。</text>
<title>龍湫</title>,<text>窞深不可測。積水沈黛翠。夕陽來照之。恍惚騰怪麗。</text>
<title>龍遊洞盤石</title>,<text>淸華山之陽。有洞名龍遊。大石亘一壑。皓瑩承溪流。澄灣與激湍。往往作奇麗。石壯尤詭怪。驚駭久乃諦。或陷如甕盎。或窪如釜錡。或如裂幅帛。快刀恣分披。又如耕肥壤。鐵杷疏溝塍。平處更成紋。鱗甲細相承。異哉鐫鑱巧。班倕莫能施。氓俗多好怪。相傳龍所爲。達士騁辯博。鋪衍駕奇說。龍者木之神。石乃爲土骨。其理有相克。龍行不見石。所以揮霍處。若蚓行泥跡。蟠屈成窪坎。挐攫卽分坼。神物逞技巧。幻變那可測。此言甚高妙。下士聞瞠若。嘗思天地內。奇詭無竆極。山經及地誌。試擧其萬一。端溪花草石。點染誰臻妙。零陵石屛障。剪裁何整巧。叢石千萬柱。一一如繩削。金剛萬二峯。箇箇如鏤玉。大塊本多般。豈盡龍倆伎。吾意融結初。萬有形於水。査滓凝作核。肌理間硬脆。洪流常蕩漾。齧去其脆理。谽谺成空隙。屈曲隨水勢。不見木假山。蕩蝕湍沙際。膚盡骨乃存。窈然生巖壑。人皆不之怪。爲是常目擊。以常觀其變。變非常理外。智者知之過。轉入幽且昧。爾來千萬年。不聞龍攫石。龍神有所憑。豈在爪與角。雖有大英雄。自用則自輕。使龍眞攫石。何以爲物靈。張華著博物。汗漫流荒虛。雄辯一以出。靡然世爭趨。循常雖近局。不隨流俗壞。爲詩述迷陋。敢附不語怪。</text>
<title>以陶山應製入格。因上敎再赴覆試。宿旅店有感。</title>,<text>偶然一初試。再度入京師。聖世優殊典。腐儒愧素期。荒郊霜落蚤。深店月生遲。寒夜那堪永。秋蟲四壁悲。</text>
<title>向淸溪寺 進退格</title>,<text>不識淸溪寺。緣溪路欲竆。野人云十里。店女指高峯。杉檜依微見。巖巒曲折通。暮投關壁裏。禪室歇遊筇。</text>
<title>向俗離山遇雨</title>,<text>仙山遙指有無間。玉筍瑤簪自在閒。應厭世人來指點。故敎雲霧鎖孱顔。</text>
<title>中獅子</title>,<text>縹緲奇庵曠奧兼。一山形勝滿虛簷。巖前絶壑開還擁。天際遙峯聳更尖。花待淸遊開樹晩。月憐遐眺掃雲纖。丹藜共向文臺去。會酌甘泉渴喉霑。</text>
<title>輓族大父 鼎㸁</title>,<text>吾門耆老日凋零。賴有公存尙典形。不憗遺公乘化去。曉天寥落沒長星。惇宗厚意極醲醇。每向宗中說懇諄。先事由來多未了。卽今收拾更何人。齒比先人共篠蔥。牀前納拜撫髧蒙。閒時故事津津聽。怳似身從樹穴中。中歲移居匪擇仁。南村卜宅幾勞神。桑鄕臯復知非偶。英爽分明返得眞。</text>
<title>輓李丈 坤宅</title>,<text>憶曾驅馬訪衡門。竟夕虛襟笑語溫。鄒魯鄕中薰德士。月蒼家裏襲休孫。有時筇屐風流社。半世耕農窈窕園。享得稀齡乘化去。更憐諸子典刑存。</text>
<title>輓李昌遠 世陽</title>,<text>芳草江郊春日遲。人亡室邇漭生悲。定巖詩債猶前日。西塾文遊又此時。緗篋遺書誰整頓。篠驂舊伴半凋萎。哀哀孝子纔離膝。我見猶傷况父慈。</text>
<title>夢見李士善 行裕。 得四句。覺而足成。以寄贈。</title>,<text>西疇二月節。種禾禾茁苗。持鋤日以耘。常恐稊稗驕。地澆時又晩。人功當百之。不有四體勤。焉得嘉實垂。若復悠悠過。奈此秋風吹。</text>
<title>陶淵 以下東遊錄○丙辰</title>,<text>久聞落淵勝。今訪陶墟來。特地驚三峽。晴天吼萬雷。雲深巢鶴樹。石老臥龍臺。敬拜穹碑下。淸風百世嵬。</text>
<title>珠樹嶺 英陽平海界</title>,<text>珠樹何崔崒。登臨陡覺愁。沈沈疑地陷。窅窅見天浮。崩磴身常撞。攀崖足暫留。但能存儆戒。險處亦平丘。</text>
<title>月松亭</title>,<text>傍海臨湖勢敞寬。老松疎竹更森寒。樓頭月上烽烟靜。閒臥人間萬戶官。</text>
<title>又次壁上韻</title>,<text>古戍平城北。飛樓出萬松。登臨水無際。徙倚日高舂。海渚憐馴鳥。仙坡憶化龍。浦官仍不罷。風景動天容。</text>
<title>望洋亭。次壁上韻。</title>,<text>欲竆東海大。試上望洋亭。倏忽坤輿失。冥濛野馬橫。雲霾江戶國。日出鬱陵城。底獨無潮汐。吾將問蜀平。</text>
<title>召公臺 黃翼成公喜按廉時布政處○進退格</title>,<text>迢遰高臺壓海墉。召公傳號爲黃公。東關惠澤同春雨。南國甘棠有古松。人去千年留勝蹟。客來斜日挹遺風。秖今使節經行處。幾箇登臨不愧儂。</text>
<title>東海碑</title>,<text>禹篆殷銘壓海東。魚龍猶識許眉翁。疑塚碑文人膾炙。不知世有數三公。</text>
<title>竹西樓次石川韻</title>,<text>江湖絶勝境。天地不羈人。會待蟠桃熟。重尋閬苑春。樓下多桃樹</text>
<title>又次李艮翁 獻慶 韻</title>,<text>第一眞珠關。曾於畫裏看。登玆消暇日。令我罷愁端。絶壁登城迥。澄江抱檻寒。蓬瀛知不遠。便欲學劉安。</text>
<title>海巖亭 在竹樓東十里海上。高麗禮儀判書沈公隱遯處。</title>,<text>不知海巖勝。奇怪更千般。簇簇筍皆逬。蹲蹲獸未頑。化工多戲劇。節士此盤桓。已占金剛意。翩然興莫刪。</text>
<title>鏡浦臺。次崔楊浦韻。</title>,<text>三島十洲說有無。六鼇成霜海波淺。春風一上鏡浦臺。眞箇蓬瀛許親見。</text>
<title>又次安謹齋 軸 韻</title>,<text>繫馬斜陽古濊城。鏡臺佳景最多情。澄湖碧海彎回幷。細麓長沙點綴成。神語誰賡楊浦後。仙遊今躡永郞行。一番吟賞猶餘恨。未趁中秋月色明。</text>
<title>洛山寺。伏賡御製韻。</title>,<text>海上蒼然三兩峯。蹇驢暮踏樹陰濃。襄陽城外洛山寺。永述仙應此處逢。</text>
<title>又次孟浩然峴山亭韻</title>,<text>名勝襄陽府。洛山稱古今。滄濤樓下撞。赤日檻前臨。物鉅詩成拙。神遙酒把深。歸來收灝氣。纖芥不容襟。</text>
<title>觀音窟</title>,<text>小庵留異蹟。古佛現金身。僧語徒誑俗。梵宮信駭人。浮空依蜃氣。駕海役龍神。日暮風濤起。𢥠然不可濱。</text>
<title>淸澗亭</title>,<text>澗亭何事澗爲名。畫者緣名畫澗淸。世事紛紛多可笑。浮名終古誤平生。</text>
<title>海山亭。次崔昆侖 昌大 韻。贈蓬萊主人柳天瑞 範休。</title>,<text>太守吟痾晝掩關。相逢喜氣上眉間。開簾直對扶桑日。倚檻常看削玉山。草沒空庭羣鹿下。雲深何處一僧還。朝朝爽籟盈襟抱。却怕吾曹太漫閒。</text>
<title>帶湖亭</title>,<text>南江江上小軒櫺。右抱金剛左七星。面面風光無限好。海山亭外又斯亭。</text>
<title>四仙亭。次李澤堂 植 韻。四絶。</title>,<text>寥朗四仙湖。蘭舟艤夕渚。微波鋪錦紋。蕩漾東西去。右三日浦仙人去不歸。淼茫東海水。塵緣猶未了。名字留巖裏。右丹書巖埋香古誰子。奉佛待千秋。留作一奇蹟。但供閒者遊。右埋香碑永郞南石昔曾經。騎鶴何年上翠冥。最愛夕陽氛翳淨。七星峯影入虛亭。右四仙亭</text>
<title>又次艮翁壁上韻</title>,<text>明湖開鏡面。三十六峯圍。舟似三山去。人疑白日飛。香埋計何左。丹刻字還非。向晩微風度。重洄錦浪歸。</text>
<title>夢泉寺。次崔簡易 岦 韻。</title>,<text>簷外屛城六六蛾。門前環以萬重波。携家一入藏扁艇。不識人間歲月多。</text>
<title>永郞湖</title>,<text>石峯高迥立湖心。十里烟波罨夕陰。水合扁舟供泛翫。巖宜小閣備登臨。風流不減丹書浦。淪落無端碧海潯。物理由來多不偶。騷人遺恨豈徒今。</text>
<title>次蓬萊主人韻</title>,<text>千里高城五月來。此行非但訪蓬萊。凌虛閣裏淸宵話。絶勝仙人石榻開。</text>
<title>通川途中</title>,<text>通川風土異。貊國近爲隣。五月猶思絮。長途不見人。眼玄瞻卵島。頭白問魚津。賴有名區在。能令客意新。卵島。在海中。遙望一點如黑雲。頭白。通川津名。</text>
<title>叢石亭</title>,<text>誰把頑然劚削加。六稜齊遫不攲斜。也知鍾得純陰氣。形色應如雪作花。張華志博物。此石未聞曾。箇箇稜如削。層層整若繩。海濤常戰退。天柱欲擎崩。推究茫難詰。高亭更一登。</text>
<title>九龍洞</title>,<text>步入深深洞。羣峯異態容。險途還忘倦。佳處屢欣逢。素瀑驚雙鳳。玄潭怕九龍。淸泉和秋露。道氣滿胷襟。洞中有飛鳳瀑，舞鳳瀑。</text>
<title>九龍淵瀑布</title>,<text>千尋鐵壁百重圍。瀑布遙遙落翠微。滿壑寒飀淸客骨。仙山五月雪花飛。</text>
<title>楡岾寺</title>,<text>余到楡岾寺。山僧出古蹟。五十三金佛。來自天竺國。鐵鐘跨大瀛。石船泛一葉。萬里驀一瞬。遂抵安昌泊。轉入金剛山。爰止古楡木。羅王大驚異。創寺以奉佛。寺名良以此。千載有遺䠱。此事誠誕妄。排闢詎不力。所以秋江老。六條明辨晳。石無浮於水。金又重於石。海濤千萬里。飛鳥不能越。金石自浮渡。其理萬無一。又况年與代。一一違史牒。種種皆破綻。歷歷見誣飾。其言信有徵。足以破迷惑。但聞浮屠人。善幻皆伎術。凝心感魑魅。往往驚愚俗。傳說雖多夸。作怪乃其法。假饒出奇詭。秖是魔鬼役。反常悖天理。不必論虛實。虛固無所憑。實宜尤嚴斥。正道久衰弊。邪魅肆其孼。人神互雜糅。禍福紛誘怵。不念厥類彰。妄希求冥漠。福田因果說。遂成膏肓疾。人情競好怪。高明先誤入。智蕩騖神奇。念切祈利益。陽抑內信篤。奉事遂崇極。金碧被土木。齊醮遍山嶽。愚者競慕效。體膚無所惜。同氣不相恤。萬僧飯不足。民生日困竆。異敎恣猖獗。佞佛詞人輩。張皇大敍述。堂堂禮義邦。將爲野魅窟。細究其禍源。都由一念錯。謂佛有神異。能作人禍福。欲知彼虛妄。何不務竆格。苟明死生理。百怪俱淨廓。先務盡人事。經正邪不作。存順沒惟寧。廟享郊則格。擧世壽而康。是謂眞福澤。孰如求渺茫。抵死不可得。大明一中天。陰燐自起滅。安得此世內。復見煕皥域。感歎作此詩。或備風人掇。</text>
<title>隱仙庵次金公 世鎬 韻</title>,<text>誰謂仙居不可登。吾今白日倏飛昇。水臨鵬擊三千里。壁對虹垂十二層。落照人烟渾點點。揷天瓊嶂競騰騰。此心縱得無量大。險處操存更上乘。</text>
<title>萬瀑洞</title>,<text>摩訶衍下衆香南。十里烟霞白玉函。誰抉銀河懸作瀑。忽開鏡面靜成潭。龍挐虎攫蓬萊筆。鬼護神扶普德庵。却恨名區多戲劇。比年風雨十埋三。</text>
<title>歇惺樓。望衆香城。四首。</title>,<text>香城東望氣霏微。玉鏤冰空透夕輝。萬二千峯看不厭。歇惺樓上憺忘歸。分寸躋攀上翠微。衆香仙窟靄淸輝。依俙見到終無用。底得靈丹換骨歸。見處難精力易微。衰慵無計住楡輝。蓬萊太守眞仙侶。倘許提携與共歸。欲寫名山筆力微。沈吟樓上對斜輝。倘敎愚谷詞宗在。收拾晶光一槖歸。</text>
<title>又次蔡樊巖相公 濟恭 韻</title>,<text>海中謾說有蓬壺。天下神山卽此區。倚疊瑤臺浮瑩潔。奔騰玉節攢尖孤。高樓占得精神聚。夕照添來態色殊。盡日超然遊象外。九分仙骨一分愚。</text>
<title>海金剛 三首</title>,<text>萬二千峯雕刻奇。化工衒巧有餘思。海中更試一塲劇。幻出金芙三四枝。紛紛俗客雜旋還。楓嶽今成平地山。孤嶂却嫌人狎翫。故敎鯨浪護雲鬟。時時蜃氣架空虛。銀闕瑤宮隱有無。海外神山應此類。秦皇漢武漫狂愚。</text>
<title>漁村十絶</title>,<text>漁人理漁網。維舟碧港裏。昨夜金剛雨。刀魚上春水。漁人言古刀魚上來。數人乘舟載網。餘人登岸望魚。上岸候魚陳。下舟急搖枻。搖枻向何處。海鷗噪水際。魚隊在處。海鳥羣噪。向晩棹歌歸。得魚知多少。女娘爭拍手。白旗翻夕照。津俗多得魚。豎白旗船上。縱喜多得魚。其如官稅急。數魚供天廚。情緡滿二十。一進上情。錢二十兩。一年進上十四次。一供二十緡。一歲滿三百。又有營官納。破產猶不足。一家旣破產。一家兼二稅。所以漁津戶。十戶無一二。皮盡毛安傅。此事明如燭。縱有賢太守。况也空歎息。每稱上供重。小官不敢言。何不報營門。方伯以上聞。方伯重事體。亦言不敢爲。上下依文法。各自便其私。監門猶上書。况是字牧官。誰能畫漁戶。奏獻九重關。</text>
<title>次愚山韻。留別蓬萊主人。</title>,<text>半世分離苦索居。相看華髮各蕭疎。羨君能作眞仙吏。愧我全拋古聖書。三浦同遊風有信。數旬情話日無虛。迢迢嶺海還相隔。千里寄懷在鯉魚。</text>
<title>留別柳燁如 晦文○二首</title>,<text>同遊千里不同歸。回首那堪別後思。最是淸秋赤壁夜。仙舟獨泛月明時。合散無常各有歸。解敎千里慰相思。袖中一部西山訣。好是吾人著力時。</text>
<title>次燁如送別韻</title>,<text>嶺寺憐分榻。湖亭憶共舟。平生知己伴。一月會心遊。楓樹霞應爛。香城霧亦收。君歸主人病。終負海山秋。</text>
<title>輓東巖柳先生 長源</title>,<text>處士宗儒合一人。七旬無事養淸淳。海東絶學重開運。湖上傳心獨得眞。衛道誠深編輯富。誘蒙功大話言諄。那堪經過東臯外。岸柳巖花只殿春。</text>
<title>贈申孟實 禾</title>,<text>梅花欲綻送君歸。莫待明春花已稀。種得嘉禾方茁茁。鋤荒何惜露霑衣。</text>
<title>輓柳大至 川休</title>,<text>我年纔舞象。遊學於外氏。公時在貳館。見我便色喜。謂言似天瑞。執手相嬉戲。丱弁雖非倫。託契自伊始。沈深有氣槩。鬱若劒登淬。範圍大鑪冶。濯磨成利器。朋儕皆遜讓。將期一大試。別來數十年。喪憂困悲悴。秋霜隕碧蕙。芳蕤化枯瘁。延婦晩入門。歡迎仍倒屣。相看髮已華。無復舊豪致。猶能少出氣。高占上庠士。守分無外慕。循序趾先美。恭惟先先生。道承師門旨。明辨豈不晣。擧世少臧否。操存一言重。特許於其子。人皆信無私。深知故應爾。嘗聞學問道。求放無他已。此心旣存存。所發循其軌。竊覸日用際。默默專向裏。文字無多辨。孝弟不忘跬。退然如不勝。確乎安所履。曰余病浮躁。欲師其一二。縱未去箇矜。猶能漸知恥。及此同衰暮。益切相仗倚。吾生雖苦晩。幸躡賢俊趾。旣許臭味同。申以葭莩誼。公溫玉在璞。艮剛河中砥。相期指歲寒。皓首無磷滓。邇來未十稔。次第零落矣。郢質今已喪。吾斤安所詣。出門空倀倀。馬首靡東指。萬懷題一幅。秋風來吹紙。</text>
<title>次黃穉見 龍漢 韻</title>,<text>所思何在白雲邊。欲往從之路杳然。秋水遙涯回剡棹。陽春古調輟牙絃。風標歷落郵傳地。心事蒼茫歲暮天。衰懶如今逾厭鬧。巖居何處斷人烟。</text>
<title>敬次舅氏素庵金公 鎭東 韻</title>,<text>聖朝搜賢野無遺。優老勿迫恩何渥。丌頭秉燭老彌篤。日對朱書辨毫忽。所以臯鶴聲聞天。嗟哉吾黨莫謾悠悠送歲月。我年舞象始鼔篋。所學不過通史書。憐我孤蒙勤敎學。察我愚憃痛刮除。時隨杖屨弄烟波。汀草侵衣花著屐。門下丱童今白首。四十年光倏忽鳥過目。秖今孤負奬詡意。誓將黥刖追補息。生不成名何足歎。但恐道理無竆力已竭。丈夫事業只在辨義利。孰知同行有異情。貞松不辭戰風霜。歲晩昂然獨也靑。珍重古風噓枯朽。會敎衝星古劒發新硎。</text>
<title>輓申郁如 秉○辛酉</title>,<text>忠信而好學。在古亦難見。得見其次者。醇心以向善。此又未易得。所見惟儇皎。况今世逾降。競趨機變巧。吾黨有申君。人物非衰俗。器宇何偉然。操履頗剛確。承家振中替。收族無疎戚。門中有大事。一言重金石。惓惓賢師友。常恨學不早。聞善思執鞭。見惡如傷抱。家徒四壁立。視財猶垢膩。周竆不謀婦。接賓常歡意。讀書要有用。一句是一事。微吟徐以嚼。泯然忘我爾。閱盡五車書。買櫝競還珠。孰如得一字。反躬嚌其腴。訓勵諸後生。舌耕於學圃。會見東陽氏。彬炳復往古。大廈久凌震。尺木難獨支。人定若可勝。鬼伯一何猜。驊騮蹶長塗。喬嶽折中峯。宗族安所仰。出門迷西東。鄕邦失介士。朋友喪彊輔。相逢輒相弔。淚隨言如雨。而我最深慟。不獨私情爲。質樸古人風。猶及君在時。自夫哭君後。濩落無典刑。况聞臨化際。訣語悲丁寧。我有大拘忌。不得送玄扃。於乎負之矣。惟有寸心明。</text>
<title>輓崔彥輝 鳳羽○丙寅</title>,<text>吾黨崔彥輝。居今古與稽。古人已灰塵。其心在素緹。我識古人心。渾渾無角圭。賢愚咸自得。淸濁少相睽。淳樸一澆散。世道多岸谿。况復益衰暮。但見風悲悽。君姿信天得。純心自佩觿。藹然仁厚意。相對照靈犀。款言不厭煩。傾倒去畛畦。過與非傷惠。疎財破俗迷。常愛邵子醺。不屑山翁泥。風流傾四座。謙謹益自提。傳家孝且慈。和氣釀醇齊。歸視其庭除。怪不狗乳雞。旃蒙孟冬月。使我靑眼睼。信宿於茅廬。山蔬噉若臡。所託何鄭重。愧無刮眼篦。別意更惓惓。仙峽春囀鸝。少我僅十稔。那知鬼先擠。笑語猶在耳。月不三彀兮。古心與古義。隨風付一啼。燦燦三珠樹。柯葉垂蘩媞。提携相慰勉。日落松山西。</text>
<title>聾女 乙丑</title>,<text>是非何嘵嘵。師曠亦難分。不如爾耳聾。初無聽人言。</text>
<title>次愚山韻 戊辰</title>,<text>偶題木居士。常愧好爲師。處世多虛奬。徇名豈素期。案書憐漸遠。牕晷惜初遲。歲暮幽吟罷。梅簷小雪飛。</text>
<title>慣看賓客兒童喜</title>,<text>俗客談俗事。好客說好書。日日聽好話。慣看亦不虛。</text>
<title>次六宜亭韻</title>,<text>霜楸深處六宜亭。肯構良圖在顧名。藥草兼魚供晩食。秋香泛月把深觥。無勞撿僕憂呼癸。且喜課兒免識丁。事業閒中無不足。東華何必羨簪纓。</text>
<title>入仙遊洞志懷 丙寅</title>,<text>不向仙亭已四年。風軒獨倚思悽然。山靈嗔我來遊闊。故遣狂霖漲前川。</text>
<title>次贈金穉弘 養休○丁卯</title>,<text>山齋寂寞暮雲深。宅相於君見素心。從古淵源惟一脈。卽今爻象奈儒林。身如處子常存愼。志似堅城不許侵。旬日遊方眞枉事。更將箴說好推尋。</text>
<title>又次端字韻</title>,<text>賴君尋寂寞。令我罷愁端。剛喜工能篤。翻嫌日未寬。泥途虛跋履。風袂不勝寒。吾老前期窄。奈無多往還。</text>
<title>贈權循如 道相</title>,<text>使我開靑眼。是時歲履端。讀書幽草長。探理小齋寬。此會歡成悵。前期暑改寒。吾衰且無聞。却愧每虛還。</text>
<title>次泉齋諸君詠雪韻</title>,<text>一夜東風雪漫山。泉齋遙憶客襟寒。少眠不妨惺惺法。養得淸虛滿臆間。</text>
<title>次金穉弘韻。送柳公晦 徽文。○戊辰</title>,<text>巖亭邂逅歲年深。每向誠公寄素心。聞說高才驚一世。斂來精識返儒林。透關妙鑰須敎徹。琢玉微疵莫見侵。常恐虛名多誤了。君今何事遠相尋。</text>
<title>鄭象觀叔顒字辭</title>,<text>鄭生象觀。初字用賓。蓋取諸觀。六四之文。余謂觀國。光華信美。惟中有孚。乃觀于外。矧爻取義。只效其動。未若卦德。該乎體用。請取彖辭。字叔顒甫。大觀在上。正其儀表。若盥未薦。致其淸潔。穆然無爲。人自顒若。我儀圖之。惟德之敦。敦德伊何。曰誠斯存。存誠伊何。曰敬是程。惟誠故觀。惟敬故誠。惟玆誠敬。務積不散。苟或輕用。四方奚觀。是以君子爲己務本。守智若愚。含光斯混。嗟爾叔顒。妙歲英材。彪炳育珍。藹譽倫魁。德未厚積。聲怕先播。灼彼園花。君子所戒。勉思觀盥。以蓄其德。純潔其心。內蘊莫出。言要謹默。行要恭遜。才茂愈約。氣盛愈損。一欲上人。是謂輕發。燁然其華。本之則蔑。涵育渾全。優游厭飫。蓄之久久。厥修斯沛。由是而進。賓于王都。爲天下觀。罔不在初。顒乎念哉。及時努力。顧名思義。羲訓是迪。</text>
<title>三從弟漢憲叔度字辭</title>,<text>名汝漢憲。叔度爾字。蓋慕漢季。牛醫氏子。慕之維何。請師其德。其德淵深。不澄不濁。若在孔門。可希殆庶。奮乎百世。聞者心醉。我儀圖之。致此非偶。資稟固異。充養蓋厚。究厥所養。庶幾想得。最是可觀。喜怒泯跡。人情所好。莫若尊己。賢彥稱師。曠不屑意。人情所歉。莫若貧賤。終老竆巷。頹乎處順。其大如此。小者可知。不見幾微。渾渾無涯。已見大意。廓其胷次。物來過前。視若纖芥。士欲希賢。盍求其要。沿河達海。眞源可泝。嗟爾叔度。氣浮心麤。浮則易動。麤則易乖。動而多乖。往往顚錯。喜或無常。怒尤失節。爲人笑侮。豈無心恥。充無恥心。自今伊始。大小輕重。先要辨明。旣立其大。外物自輕。當事硏幾。驗其素講。按抑浮躁。理會氣象。喜戒循情。怒思付物。眞積不懈。久久充拓。古人閫域。縱難企及。自家氣質。漸可矯革。由是而進。進乎淵深。在我而已。何限古今。天質旣迥。人功當百。惟日奮礪。無墮積習。因循自恕。是曰暴棄。顧名思𨀣。尙友千載。</text>
