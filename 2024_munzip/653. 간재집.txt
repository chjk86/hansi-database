<title>催菊 壬申</title>,<text>弱枝花未綻。使我空嗟歎。晩節誠高致。重陽柰厚顔。直須連夜發。深欲擧杯看。庭際回徨久。裳衣不任寒。</text>
<title>代菊答</title>,<text>天機有淹速。而子亦奚歎。蘭茝非同操。風霜不損顔。惟知能自保。何必要人看。老圃秋容淡。山空素月寒。蘇老泉菊詩。淸風絶蘭茝。</text>
<title>題凍梧</title>,<text>某人。爲全齋先生。作雪中碧梧一株。以遊初凍梧詩爲題。其下又有某人一絶。皆淸警可誦。先生命愚次韻。冬日凄凄亂雪侵。可憐榮瘁不關心。爲語邨童莫相謾。月明猶自見疏陰。先生用朱筆。圈第四句。</text>
<title>秋夜</title>,<text>高林寒露滴。皓月滿空山。曠然散煩懊。未須怯夜寒。超忽無與晤。臨風一浩歎。</text>
<title>高臥樓見志 癸酉</title>,<text>南陽高臥潯陽又。千載如何曠感多。大義已明出師表。壯心空有荊卿歌。廬山寓詠堪揮淚。龍石名亭擬鑿河。農巖次臥龍潭詩。漢道昔橫潰。九河方未鑿。時有一武侯。忠義獨磊落。 小子而今狂且簡。敢將遺意㴑餘波。</text>
<title>漫題 二首○己卯</title>,<text>飛泉響幽谷。落葉滿空山。中有巖栖客。手書坐竹閒。山齋瀟灑極。宴坐燒香人。淸風時一至。何處著纖塵。</text>
<title>長谷寺</title>,<text>山靜禽相語。靜中有動。 花開水與明。體立用行 今來識此理。儘覺愜幽情。</text>
<title>堤柳</title>,<text>靑靑楊柳樹。風流頗可愛。時有遊客至。杯酌閒相對。邨斧一經過。生意復焉在。殘枝自搖落。何年更薆薱。故人棄如遺。自顧無怨懟。東風似有情。曉暮吹不息。低佪懷未已。感歎情何極。</text>
<title>和陶 六首</title>,<text>胷中昧經史。宅邊無麻桑。徒有高世志。各利視粃糠。麋鹿以爲友。木㵎以爲糧。孰無疾惡性。我又患太陽。譽者豈我知。訾者豈我傷。何必容憂喜。此其自修方。緬憶古賢聖。日飮太和觴。一部紫陽書。萬世開人目。時君何不用。終令老杞菊。先生雖已沒。至今有遺馥。疇將疏箚類。經筵拜進熟。史記。進熟于天子。註。進熟。美語。如成熟者也。○尤翁嘗繕寫朱子奏箚中切實若于篇。以進于孝廟。孝廟亟加歎賞。其後顯廟朝。玄石朴公。於榻前。請看朱子封事奏箚。讀書學古人。最要辨華實。躳行爲急務。餘事在文筆。聖人何常師。君子能好匹。矢函豈異性。嗟哉愼其術。徒尙口耳者。四不能美七。心事務光明。氣象要溫栗。汝苟能如此。何須忘憂物。時敎兒輩。以陶公責子詩。因步其韻以示之。西山啖薺翁。高臥長苦飢。德義旣飽足。何用慕粱肥。優戲戴幅巾。士友結鶉衣。道否正堪憂。身因不足悲。季路嗟未達。還疑夫子非。沈賊誣十罪。萬年臭應遺。道州知何在。父子視如歸。爲師立奇節。卓乎百世師。紫陽爲僞魁。夫子謂盜丘。德業何巍巍。得與天地儔。幸哉當世士。顔曾黃蔡流。我生何苦晩。恨不一從遊。倭使時往來。叵測難究情。覘國最可怕。奚恃續好名。廟筭知何在。漏船載蒼生。疆土時見侵。聞之夢亦驚。求賢以保民。庶幾王道成。</text>
<title>甲申三月入華陽洞</title>,<text>先帝何年萬歲山。英魂凜凜薄玄閒。廟前空有遺民哭。太歲居然五涒灘。</text>
<title>晩竹書社。次李白紫極感秋韻。</title>,<text>堯舜山下邨。秋風動脩竹。居僻塵囂遠。踽涼疇與掬。羣彥誤見訪。慰我抱羇獨。空疏媿無報。桑下但三宿。所言問何依。殆同君平卜。熊魚亦早辨。聖訓宜反復。此志誓無改。山沒滄江覆。路脈料如此。孶孶會當熟。</text>
<title>次華西鼓風板韻 辛卯</title>,<text>冶傭踏著鼓風板。造化分明在自身。誰是主張此事者。宅中原有無爲人。愚按華老取譬之意。以板諭氣。以人諭心。則固亦無害。惟以心爲理。此卻可疑。蓋心是有爲之氣。理乃無爲之性。如之何其可以通看也。若曰性外別有一物。可名爲理。而有有爲之能云爾。則千古聖門。無此議論也。今僭率次韻。爲下一轉語。蓋以板諭形氣。以冶傭諭心神。以無爲人。諭性理。未知如此取譬。得無病否。栗翁嘗言氣不動而理動。萬無是理。今若以鼓風板爲氣。踏機人爲理。如牙山金某之言。則無乃置華老於栗翁所斥之中也耶。</text>
<title>代𥳑答李太鄰</title>,<text>故人書勸救斯民。何不諒余匪席珍。黽勉胡元休學魯。許氏 拗過天地獨稱仁。明儒陳幾亭。以仁山白雲之隱居。金華與夷齊之不食周栗。倂稱而謂之拗過天地。 且從荷蕢俱逃世。如遇執輿卻指津。苟欲商量經濟術。更將敬義大書紳。</text>
<title>自誌</title>,<text>卑微拙直一儒巾。師曰希陽父聽天。欲闡斯文空白首。但求明月照丹田。浮名積毁三千里。晦集尤書四十年。今日品題誰定得。醉醒自有後人傳。</text>
<title>誦牛山與浦渚書中詩。因次韻。反其意。</title>,<text>渺茫東海萬尋流。千歲神龍不見鉤。養成一顆明珠得。白馬玄禽亦且休。</text>
<title>次崔勉菴新安齋韻</title>,<text>天生栗老眷吾東。德義崇深莫與同。寒水照來千載月。光庭坐了一春風。專心尊性爲宗旨。協力除戎是鉅功。誤者改焉攻者止。優遊自在𠄵 古聖字 天中。</text>
<title>贈金思禹</title>,<text>莫把今蘭擬古蘭。香通花葉是眞蘭。十分相似要須辨。休遣陳公著盜蘭。正道異端。君子小人。天理人欲。都要剔發。○朱子離騷辨證言。古之香草。必花葉俱香。今之蘭蕙。但花香而葉乃無氣。陳遯齋閒覽云。楚騷之蘭。當以澤蘭爲正。今人所種者。名幽蘭。非眞蘭。故陳止齋著盜蘭說。以譏之。</text>
<title>自警</title>,<text>蓼莪詩廢十餘春。欲答君師獨有貧。靑翰信天猶有種。寒號經雪尙餘身。羣賢脚下單傳法。萬物䕺中一樣人。髮落齒搖無別願。杜門且埽案頭塵。</text>
<title>過亡友金伯存墓</title>,<text>海天寥廓古沙邨。埋卻當年金直軒。舊日蘆漪同學士。一回膽戀一回冤。</text>
<title>步陳陶悲哉行 時大旱</title>,<text>隔倂一何極。嗸嗸愁萬方。閭里鬻妻子。朱門玉斝香。山裏有淸士。松鬣以爲粮。奇氣無與比。千仞翔鳳皇。我欲往從之。力短懼失常。時人莫相笑。百世仰華陽。</text>
<title>約齋寄詩言。夢中相話。次韻卻呈。</title>,<text>桐樹庭中覆葉柯。更敎䕺竹護山家。慇懃孤鳳時來宿。休道春林放百花。</text>
<title>言志</title>,<text>大志平生宣聖學。是身到處李臣邨。爲邦爲道何時辦。未死猶須養本源。</text>
<title>悲枯木</title>,<text>仙人曾遊巖。巖閒遺松子。偃蹇歲寒姿。鳳霜幾百禩。可惜明堂材。大匠誰肯視。山林夷欲借。一朝忽枯死。畸人行見之。摩挲爲墮淚。山林川澤島虜。請借五十年。</text>
<title>雪中 丙子</title>,<text>數枝殘菊已經霜。忽見疏籬雪脚長。枕邊賴有寒梅樹。賸作山家一線陽。</text>
<title>怨婦</title>,<text>我昔二十時。結髮爲君婦。金石託歡愛。誓天不相負。妾性頗傷直。拾金認爲咎。古人去婦辭。蒸棃與叱狗。有罪當自知。用心一何厚。郞今不能然。無或困於酒。君心鏡破匣。妾心絲連藕。石田百畮荒。伯鸞誰與耦。采桐聊題詩。折花不簪首。新㛰未必嘉。乃以琴瑟友。君子貴好德。餘事妾蒙垢。旻天頭上在。君衷終必誘。</text>
<title>次龍溪酒後答人韻 龍溪金公止男。光海朝以執義。面折凶徒廢母議。有文集四卷。行于世。</title>,<text>客有攜酒至。告余避謗說。我言文尼聖。厥慍亦不絶。莫言謗損德。苟有實修磨不滅。寧使謗隨身。肯逐名利中自熱。莫言謗病人。謗者還被明神喝。寧使謗溢世。肯敎道眼笑我黠。君莫擧與世推移語。且莫歎吾儒露筋骨。同流合汙聖所惡。似忠似廉難可詰。古來賢愚同歸盡。誰見鄕原至今活。三萬六千爲上壽。我今已得二萬日。此聯全用龍溪語。 吾儒宜存仁義心。九州被兼萬閒室。仇敵林立皆家人。厚道當期化薄質。我誠一日克己盡。洞然八荒皆我闥。六籍無慮累萬言。只要敎人扶此物。與子且傾壺。聞心見秋月。</text>
<title>庚戌流頭日。率諸生。謁孔朱二夫子像。次晦翁拜濂溪像韻。</title>,<text>天地二人像。用河西詩語。 奉揭海山堂。願將悾悾質。竊依几杖傍。忽有惡風至。日夜聞淜滂。風擊物聲。 小子無力排。懔悷泣無疆。</text>
<title>慕陶陸</title>,<text>歸休西晉陶元亮。歎息南朝陸務觀。夢遇兩公相與話。世緣無復到靈關。</text>
<title>贈田亨鎭</title>,<text>從古元無擇世術。而今宜盡回天功。萬般籌策皆虛妄。擧勸諸君聽此翁。回天別無異訣。只要讀書明善。小心尊性兩事而已。</text>
<title>憶亡子 寄鎰孝，鎰悌</title>,<text>汝性樸拙命又涼。生受飢寒死裸葬。翁子弟妻孰非人。當年啼哭心惻愴。日往月來或易忘。誰歟孤墳奠一觴。病父避世入海島。曉起念爾懷自傷。二月三日。兒子亡日。 汝兒雖非萊公奢。視汝蹇難猶勝些。寇家老僕刺心語。人子聞之淚如河。朝來寫寄雲龍室。冀其念親且守拙。我死誰復敎誨爾。千金難買一點墨。</text>
<title>感吟</title>,<text>殷邦淪喪有微箕。况復採薇聞伯夷。斫木蛇聲仁且惡。含薰蘭德士宜師。仰思手摘星辰語。尤翁詩語。 朗詠心同水月詞。晦翁詩語。 惡口罵翁何足問。高情本不欲人知。</text>
<title>向陽花</title>,<text>可憐庭畔草。知有赤心藏。非但迎朝旭。更能向夕陽。根莖一直節。風雨無佗腸。試問鶖犈客。對玆不泚顙。</text>
<title>君山時栽向陽花。有短律。後至王島。從者又蒔數根。蓋知余意也。</title>,<text>海上遺臣戀帝城。向陽種子好栽成。赫曦露景元相著。氛霧迷方亦自傾。誰言草木無知覺。莫是乾坤做性情。七耋彾㣔豈無義。書囱相對媿吾誠。</text>
<title>寓歎</title>,<text>吾聞仁聖者。四海如一室。爲人輸肺肝。欲彼俱立達。柰何莫肯可。只爲俗入骨。同惡喜相濟。牖迷嫉如敵。詩禮等烏喙。忠孝是鴆毒。微顯交猜傲。上下互攻奪。樂羊 爲功食子。 豫章 果羅爲利誣師。 輩。後車蹈覆轍。看渠面皮厚。元無半點血。如欲一二數。尀耐心隱惻。安得三古士。對牀話衷曲。</text>
<title>示諸生 時奉鶴九，金孝述。在精舍。</title>,<text>性命大原一。綱常元氣同。德無忠孝懿。聖極矩仁功。道熄靈關裏。世沈利海中。此爲生死路。仰首視天翁。中庸大本。朱子獨以天命之性當之。而心則以爲立大本者。而至公之心。猶不許大本。嶺人乃指心爲性。而曰若判心性。則大本不一。此說甚可怪也。顯與朱子背馳 綱常之說。吳康齋謂三綱五常。天下之元氣。一身一家。亦然。無元氣則天下國家墮矣。扶綱常。所以扶元氣也。淸人乃欲以破綱常之說。爲保天下之策。此說至無道也。故首揭性命綱常。而下句忠孝矩仁。分承其旨。深矣。嶺人雖若合心性。心性無分。已是聖門大禁。 然其言曰。太極惟心可以當之。性則不可獨當。則其所謂大本者。可知也。其人又以靈覺爲性爲理。而以之爲本。朱子譏禪家。但以虛靈爲性。而無具理以下之事。則靈之非理明矣。 則性學不期廢而自廢。故云道熄靈關裏。淸人又以利字。爲學問綱領。此又使全世界。擧陷於膠漆盆中。而莫能自振也。從古至今。性理綱常之禍。未有甚於此時者也。大抵本心與本性。尙利與尙義之閒。是人之生死路頭。學者當以天理。爲第一大原。故尾聯以仰首視天。結之。</text>
<title>題成公 斗彩 行錄</title>,<text>吾友成璣運。知是席上珍。旣醇且聰悟。風采絶世塵。成君有賢翁。少貧善事親。伯兮鰥靡室。保護意肫肫。婦家無主鬯。置田俾精禋。歲饑族子幼。旣養復成姻。市中得遺布。守之歸主人。敎子有團誠。望當成麒麟。或値風雨夜。負兒至塾門。成君何所勖。立德酬親恩。稱善推其翁。芝醴有根源。</text>
<title>呈蒼巖朴正瑞 二首</title>,<text>力排梁敎。牢卻倭金。使人敬歎。巍巍魯叟徒。誓死斥邪敎。堂堂韓帝臣。誓死卻讎鈔。歷觀蕭艾輩。陋矣何足道。及此歲寒日。見公松柏操。遙憶雲山裏。何處蒼巖老。隱遯君莫怪。卽此是吾道。製荷亦蔽體。採菊可忘飢。高義誰與儔。擧輿吾不辭。</text>
<title>讀史有感</title>,<text>罔爲臣僕箕聖謨。白馬朝周史遷誣。微子去之聖稱仁。面縛銜璧出野人。厚齋無媿圖偓儔。胡元山長如雲浮。牧隱高義終難屈。不仕朝鮮不拜佛。我觀古來鼎革日。名節多被俗汙衊。所以太䔢老居士。遯世長往爲是爾。王厚齋宋亡。不出二十年而卒。其爲元時山長之誣。全氏祖望。辨之明矣。○牧隱守義。象村集屢言之。可信無疑。</text>
<title>趙君士益 志謙 千里而見余。將歸求言。書此爲贐。</title>,<text>仲尼太極紫陽神。天地綱常賴二人。欲學孔朱心本性。要知妙敬是爲眞。世界怪鬼。方且畔孔侮朱。而尊佛宗穌。技破綱常。而甘爲禽獸。故首聯特揭孔朱綱常。以爲標的。近世儒流。又有謂性不可獨當太極。尊心爲天下之大本者。然則心不必以性爲本。而自用亦不害道。豈聖門本天用敬之眞傳乎。故尾聯又擧心本性敬爲眞。以結之。讀此詩者。宜知此意。</text>
<title>憂心</title>,<text>曾聞禪宿夜中泣。見朱子答黃直卿書。 忽見潭州城裏降。見語類性情門謙錄。 性命綱常都錯亂。何人大筆鼎能扛。近世淸人蔡爾康。指宋儒爲蠱毒。康有爲梁啓超。破瓌綱常。尤不可說。嶺南一種學問。就朱子議論。變亂原指。使聖傳翻覆。而儒流往往投降。大可憂也。</text>
<title>腐儒</title>,<text>身是蘆漪舊學徒。扁舟入海渺歸途。三年補血仙人酒。在暀疇。每日得人乳飮之。 八耋潛心太極圖。勳業無非閒準擬。衣冠豈是別枝梧。看佗豪俊終何事。自分迂疏做腐儒。</text>
<title>與諸生相警</title>,<text>醜師 吳澄 潘子 名音 恥。魔弟蔡禪憂。蔡元賢西山後孫。爲僧。因其徒不法。而歎魔鬼入室。 殷鑑何嘗遠。無貽百世羞。</text>
<title>答人問愁</title>,<text>問君壽學復何愁。老未籛翁德未周。反己審天眞道脈。嚥津納息是丹頭。長年正欲觀時變。入室方能解我憂。幽憤齊山那可忘。不論利鈍盡心休。</text>
<title>奉和松梅亭韻 安子玉鍾珉。先祖亭子。</title>,<text>牖後遠謨亭以成。硏經夜夜趁雞鳴。奇巖洗耳知超俗。古鏡磨心可用誠。滿壑松濤風裏起。一囱梅影月中生。五峯遺響多英俊。世世儒門續舊盟。</text>
<title>題篤守尹子遺集</title>,<text>集中。有戊辰次愚韻。末聯云。願言賢者無長往。四海顚連視一家。顧以何人敢承此意。屈指星霜。倏忽四十有六年。而九原不可作。豈勝愴悌。時愚竄身絶海。與世相辭。守翁勸我無長往。四海顚連視一家。辜負當年珍重意。摩挲遺墨恨無涯。</text>
<title>憶亡友張舜矩 柄志</title>,<text>猗歟立菴子。與余同師門。中經幾變亂。寸心不相諼。臨命有遺囑。欲余識其文。賢胤寄郵筒。發函淚泉奔。八耋病濱死。伏枕神識昏。鉛槧久已疏。何以慰幽魂。默默中自悲。惟期晤九原。</text>
<title>敬次尤翁韻。呈吾道山人。</title>,<text>道微無內大無邊。月在寒潭正寂然。採藥歸壺眞妙訣。豈徒屈子壽千年。</text>
<title>詠懷。次呈金永植。</title>,<text>曩賢傳授總由眞。近世縱橫盡喜新。著脚要如山氣象。開襟誰契月精神。長沮底意忘天下。孤竹當年居海濱。休怪別人訾謗語。吾猶展手摘星辰。</text>
<title>送李啓宇，鄭禮殷，鄭寅榮，鄭寅協歸三水。</title>,<text>綱常天地。元氣周孔。古今聖師。邪魔破壞。幾盡小子。虔心奉持。</text>
<title>桐菴，峿堂二丈。以詩見贈。不揆樸陋。輒敢次韻以呈。幸賜斤正。</title>,<text>來者無期往者過。長年度世竟如何。邇來積謗光華大。老去初心媿負多。此世誰能鄒聖辯。平生不作楚狂歌。願言諸丈攻吾闕。深懼無成鬢髮皤。</text>
<title>和陶集擬自挽歌辭 三首</title>,<text>人生財幾時。崦嵫俄已促。凍餓不自念。榮耀諒誰錄。夕死無朝聞。同腐有草木。惑者聞之喜。誰歟賢士哭。一自形神離。恩怨不復覺。厚葬旣不稱。溝壑未爲辱。願言陽界人。務求百行足。山月爲我燭。江水爲我觴。夜臺有賢愚。誰與我同嘗。魂氣與化遊。無內亦無傍。地底羣陰積。願爲一寸光。于以育萬物。庸此報帝鄕。日月何悠悠。天地亦央央。有願功未就。鬢髮先蕭蕭。一曙瞑兩目。丹旌出遠郊。神扉人散盡。但見山嶕嶢。從古貴顯者。誰靡此蕭條。達人識斯理。來去等夜朝。可憐塵中客。營營竟爲何。生順死則安。如旅得返家。百年一瞬過。浮生當笑歌。身名兩悠悠。翛然入天阿。</text>
<title>夜臥有感</title>,<text>夫君在萬里。獨臥一閨空。憂心亦旣殷。杼柚不廢功。轉眄芳歲闌。綺囱驚秋風。戎虜日以深。冀君早施雄。歸來輔吾王。紫宸見治隆。願君壽萬年。不願爲卿公。夙夜愼德行。庶事皆天工。聞君誠如是。歡與燕私同。云何音信斷。淚灑羅襦紅。願將妾衷情。說與君夢中。</text>
<title>謁宋先生墓</title>,<text>邪魔外道喙爭鳴。志士仁人淚欲橫。隻手暲瀾誰復辦。九原欲起老先生。</text>
<title>峿堂老丈見贈之章。得諸舊紙。追步其韻。</title>,<text>機心未可分深淺。譖說寧容較短長。開卷要知無味味。對花誰識不香香。展來粉紙描新畫。磨得靑銅照故鄕。作事難期每人悅。卿圓孰與皁爲方。附峿堂原韻雪後梅花德庄里。承君滯客意何長。身邊野服兼文繡。袖裏朱書記瓣香。汾上弦歌空有志。淮南雞犬更何鄕。忘憂只是桮中物。莫學靈均獨醒方。和桐菴丈贈艮齋。</text>
<title>哭晩柏洪公 理禹。用朱子聞呂伯恭訃後所賦韻。</title>,<text>卓哉晩柏翁。大布爲冠裳。心事何白直。瀅瀅曉月光。摳衣三賢門。推以敎一方。憫時欲叫閽。奇氣凜素商。世儒論多歧。爲道憂履霜。胡不見憖遺。直欲詰老蒼。</text>
<title>和友人</title>,<text>故人病臥靑華邨。白華山館欲銷魂。珍重詩筒颺風至。忽敎心目破塵昏。寒梅憔悴損年芳。知子獨歎繞我園。今年草草負幽期。冰質爲無步障溫。惜余不熟梅花譜。禪囪展卷對朝暾。歲暮歸來山雪盛。拂衣先叩袁安門。有唱無和媿才短。覿面相呈夢裏言。物理人事往應復。來歲共傾花下樽。</text>
<title>丁亥元朝。讀一事編有感。</title>,<text>父子原來分一體。那堪存歿又西東。三歲恩情懷抱裏。二人顔色羹牆中。猥辱明君認皋鶴。重慚全老期儒鴻。在三之事何由盡。誠立纔能道不竆。</text>
<title>奉題瞻慕齋 倂小序</title>,<text>宜寧宗英相武書來。輒徵其先世墓齋記。愚不能作。聊掇數語。以詶其意云。邇來何法門。君臣已倒寘。父子且無涉。遠祖那復記。烝嘗謂虛文。只爲道未聞。追遠本人情。繼孝亦聖經。閻謂古祭墓。周氏卻辨正。鄒書有乞墦。是豈非明證。歲時一奠獻。遺裔心乃恔。誰肇魔鬼說。使人棄厥孝。遙想瞻慕閣。巍然爲世的。</text>
<title>次歐陽公贈學者韻。示鄭基化。</title>,<text>人生稟氣秀。其本眞且靈。譬如溝渠中。潛藏寶珠明。先民有遺訣。一一皆準繩。聖神儘高妙。勉之終可成。三德行五典。樞紐在一誠。世華等浮漚。豈若天爵榮。須知讀書樂。如聞奏英莖。此非余言耄。小子毋或輕。</text>
<title>立春祝</title>,<text>春日瓣香所禱何。皇天后土理無差。心祈鄕曲農家富。血願儒門士類和。塾有老成明孝弟。朝多賢俊息干戈。讀書餘暇閒來往。喜聽㡽衢擊壤歌。</text>
<title>五書五經吟</title>,<text>小學聖賢起自敎孩嬰。何事鄕人不重輕。三代全書始皇滅。六篇大法晦翁成。遠自唐虞近關洛。敬如父母信神明。暗補別編何等語。小家惡口任奇齡。毛奇齡。以朱子小學。爲暗補別錄而譏斥之。大學孔經曾傳日星陳。千古斯文賴洛閩。明德功夫通動靜。明德五條功夫。皆要通貫動靜。此意須細察。 新民極致合天人。喚夢爲醒非外物。戒欺求慊潤吾身。帝王安富從可得。絜矩中閒妙有神。論語仲尼盛德配乾坤。言行遺書二十篇。首章三段持身法。先進一言用世源。宋潛溪曰。上論首章。是持身法。下論首章言禮樂。是持世法。 聖師善誘文兼禮。高弟難聞性與天。聞說諸夷亦知誦。舟車所至擧尊親。近聞西洋諸夷。亦有讀論語者。孟子三遷母敎如何忘。洙泗從來獨擅揚。二字大功何赫赫。程子曰。仲尼只說志。孟子便說養氣。只此二字。其功甚大。 千年一炬儘煌煌。保民而王莫能禦。好辯之稱非所當。古來賢聖誰無謗。試使時人誦萬章。萬章篇云云。詳見焦循孟子正義。中庸其父析薪子負荷。能令聖祖一歡娛。仁知中庸心本性。鳶魚神鬼誠爲樞。天命流行無小大。仲尼祖述有唐虞。若於戒愼無休歇。不顯神情亦可符。詩經問爾六旬何所學。面牆噤口良堪嗟。列國之陳俗有異。一言以蔽思無邪。獸禽草木誠多識。鄕國家邦摠用歌。不能爲政與專對。誦數雖多空落華。書經學人先辦大胷襟。從此方能識奧深。一體君臣經世法。千年神聖敬天心。今文多晦反難讀。古樂惜亡無處尋。湯武至仁堯舜義。推求到此更微吟。禮經書首一言爲大本。三千曲禮儘昭彰。聖神精髓都流露。天地心肝總寄藏。橫渠語錄云。曲禮乃天地五藏魂魄心府。寓於其事。尤菴曰。天地非實有五藏也。蓋言天地閒。義理耳心疑六字之誤。 唯諾走趨仁做體。冠昏喪祭敬爲綱。閒有漢儒之附會。學人審擇亦何妨。易經隨時變易爲從天。今卻從私謂道眞。靠數談經歸邵老。由辭明理信伊川。朱子曰。易中只有奇偶。是自然底數也。大衍之數。是揲蓍數也。惟此二者而已。康節卻盡歸之數。恐聖人必不爲也。又曰。康節說伏羲八卦。大槩近於附會穿鑿。故不曾深留意也。○慈溪黃氏曰。易傳專主于辭。發理精明。如揭日月。又曰。吉者。必其合乎理。凶悔吝者。必其違乎理。因理爲訓。使知所趨避。自文王孔子已然。不特伊川也。若康節先天之說。則易之書。本無有也。雖據其援易爲證者。凡二章。亦未見其確然有合者也。 修身何必勞龜筮。郭璞過顔含。欲爲之筮。含曰。年在天。位在人。修己而天不與者。命也。守道而人不知者。性也。自有性命。無勞筮龜。 瞞世眞同畫鬼神。朱子答方賓王書曰。易之一書。最不易讀。而今人喜言之。正所謂畫鬼神者。殊不知。只瞞得不會底。於自己分上。成得何事。 晦父難看尼晩喜。少年窾啓孰能硏。朱子曰。易與春秋。難看。非學者所當先。今人才理會二書。便入於鑿。又言某纔見人說看易。便知佗錯了。春秋大義炳然天象垂。卻於微旨更難窺。如何斯可謂之契。無敢強其攸未知。不妨諸公自主見。且聽夫子家奴辭。晦翁明睿亦難讀。後進又何穿鑿爲。朱子嘗語學春秋者曰。今如此穿鑿說亦不妨。只恐一朝。夫子家奴從地中出。說夫子意不如此爾。○後漢五行志註。載漢末。有發霍光女壻范明友奴塜。奴猶活。說光家事及廢立之際。多與漢書相應。</text>
<title>次李山雲韻</title>,<text>啄木儘啄木。古木潰心腹。朱子論靖康時。元城，了翁在。亦了不得。方伯謨曰。是時心腹潰了。 未摧已飛去。何患無渠屋。使人義膽輪囷。</text>
<title>敬題聯芳集 縣監田公時雨。進士好雨。○壬子</title>,<text>民受天地之中。以爲義與仁。父子君臣有大倫。人或蚩蚩不知此。殆同犬鼠加冠紳。吁嗟潭陽北軒翁。扈駕守城竭吾忠。翁季有默軒。昏朝廢母歸田園。難兄難弟一何美。經術爲本固如是。嗚呼今日是何日。販君弒后爲薄物。我欲一洗夷虜風。九原安得起二公。</text>
<title>題田公行錄後贈煕舜 辛丑</title>,<text>天來孝友人做成。蚤喪怙恃泣一生。行傭葬親在早歲。豎碣養松出力耕。捆屨購書敎諸子。獨延館客入家黌。盡室啗麥不辭苦。晨晡爲師別炊秔。竟致二胤文詞妙。不幸盛年皆見傾。繼有嘉孫能從學。知是賢祖一團誠。勸君殫力立門戶。萬事無如天爵榮。</text>
<title>次崔秉心林章佑行路難韻 不憤世不尤人。只要反己自盡。乃君子之道也。</title>,<text>方寸何曾埽卻塵。雙眸又苦不知人。苟能厚積吾仁義。孰有柢看爾賤貧。休嫌世上多戈戟。秖去胷中剗甲鱗。行路易難非在外。太和薰氣物皆春。</text>
<title>養氣詠</title>,<text>人生正氣稟於天。體段原來浩浩然。喬岳泰山還覺小。鳶飛魚躍豈曾玄。扶持道義功程妙。斡轉乾坤體用全。試看夫夫都有此。須將直字更精硏。</text>
<title>奉同國中士類求仁</title>,<text>從來特達與愚蒙。父母乾坤一體同。除卻眞胡種子外。孰非先聖春風中。我邦素擬中華國。吾黨宜禔禮義躳。歲月悠悠無盡界。百般恩怨竟成空。</text>
<title>尹貞婦 乙巳</title>,<text>聞說貞婦尹家女。閨中弱質掌中珍。十四嫁與金相夏。夫婦相視嚴如賓。豈意十六阿郞亡。柏心竹操誓蒼旻。族子墮地母便死。貞婦抱持如玉麟。縱爲乞乳至鄰家。冒雪植立辭就溫。邨婦知是守貞意。敬爲哺兒不敢嚬。兒壯取婦遂繼絶。追憶疇曩淚滿巾。果穀封貯不佗用。累世烝嘗敬養神。一朝殉節誠亦奇。孰與終身志彌堅。蓬首垢裳寄孤闈。七十竟似處子身。日月光耀名俱明。貞婦不作泉下塵。應旌未旌所遇異。惡可執此爲定 缺。</text>
<title>戒懼</title>,<text>坦途還有駭機伏。幽室那無上帝臨。幽室坦途尙如此。不知何處可寬心。通動靜。</text>
<title>愼獨</title>,<text>半畮方塘一鑑開。俄然忽有微風來。不於此處明開眼。九法三綱次第隤。</text>
<title>呈道成金丈 旻煥</title>,<text>嶺松古高節。園花時世粧。方其同茂日。人咸惜春光。春光不可恃。轉眄已履霜。榮華未或存。使我心悲傷。大冬雪滿壑。寒松獨蒼蒼。所以千歲鶴。不宿春林香。</text>
<title>代風月亭主人。答二者同異之問。</title>,<text>尤翁詩曰。風淸月亦淸。月白風不白。二者同不同。請問亭裏客。月淸風亦淸。以其色則月白而風不白矣。論其氣則互貫。故月淸而風亦淸也。 風響月無響。以其氣則風淸而月亦淸矣。語其形則一定。故風響而月無響也。 形氣分同異。其如示諸掌。老洲曰。五行質不能相踰而氣則互貫。</text>
<title>和人次陽明韻 甲申</title>,<text>義路如砥仁宅安。要將前訓反身看。須知貴富求無益。可柰中庸易卻難。忘世亂倫譏沮溺。獻書求用愧王韓。從來客氣銷難盡。更向閒中細驗觀。</text>
<title>次崔命喜行路難韻自警</title>,<text>六十無成大可悲。而今不勵更何爲。休嫌世路多戈戟。只恐吾心作蒺藜。處逆境中生萬樂。從謙字上埽千危。怨尤原匪吾儒事。躳厚薄人最得宜。</text>
<title>己亥中夏。見金永胄收斂說。次東坡韻。</title>,<text>愼勿怨謗讒。乃我得道資。淤泥生蓮花。糞土出菌芝。賴此善知識。使我枯生荑。此東坡答王定國詩。王深寧困學記聞。論此篇云。和靖所謂困竆拂鬱。能堅人之志而熟人之仁也。詩曰。佗山之石。可以攻。玉。余於蘇王之言。皆看得極有意味。藥爲磨鏡用。石爲治玉資。霜嚴方稱菊。土和始生芝。謗讒何負余。纖惡儘芟荑。</text>
<title>鳳山書社。次崔秉心韻。示諸君。</title>,<text>斯文晦明天來事。世道以之繫汙隆。天地缺齾須待補。是知前聖有大功。後聖不作無所傳。茂草埋沒夫子宮。異說蠭起莫能遏。人眼如眯亂西東。有識憂歎何時已。千載遙遙仰晦翁。彝倫斁滅欲何爲。四顧茫茫若鴻濛。中華不行中華道。其勢自應召裔戎。千秋必反理之常。要在汲汲振儒風。源泉欲進須盁科。鈍金之利必待礱。荀子曰。鈍金必將礱礪。然後利。 願與四海同胞人。優游涵泳仁天中。功夫要處只些子。所有德性用心崇。源泉以下數句。宜細翫而實體之。</text>
<title>寄題山泉齋</title>,<text>權君子三載達。奉其大人命。屢求山泉齋記。余未之作。近出古詩一篇。以答其意。然詞理陋拙。不足觀。可媿也已。養己養人皆利正。欽承仁義是定命。邪說歧趨更可懼。君子操心常畏敬。我有以感彼求我。志應如響契執左。啓蒙何以得道亨。迎機相示當其可。上知絶罕養成多。治平盡從這裏過。敎與性道三合尖。思聖立義問如何。</text>
<title>專門四書</title>,<text>論孟庸學。天下道理。盡在其裏。此四書倂朱註。一一透踐過來。天下何義不可精。何仁不可成。自家直是孔曾思孟。豈不是天下古今第一流人。宋時朱陸之辨。且勿問。至於本朝人物聖凡性心同異。心性理氣。帥役本末。種種不一之論。亦不待別作商量。而自有竹破冰釋之勢矣。四書平易註精當。義理都涵八百章。大學十一章。中庸三十三章。論語四百八十三章。孟子二百六十章。總七百八十七章。 潛思實履無遺筭。應許儒門第一郞。</text>
<title>庚辰南至。與宋正求。讀朱子至日有感之作。因次韻以自勵。</title>,<text>天時際坤復。我心雜薰蕕。一日復一日。恐貽百世羞。微陽雖已生。衆慝尙堪憂。念昔賢君子。所愼在獨幽。</text>
<title>見金上舍書題此</title>,<text>橫議在讎爲淤塞。小心奉道竢河淸。儒門一幟終難倒。絶大兵威慮敗成。</text>
<title>酬金炳周</title>,<text>憶昔乘桴曰。諸子皆失色。往年入安陽。文伯有悃愊。擔笭至桂花。辛苦爲館客。一心要近講席閒。非因寒餓求衣食。拏舟見訪非一再。悤悤莫能倒胷臆。今自安陽還入海。時値讎夷覆邦域。文伯相隨已兩旬。獨立西風淚徒落。贈我三篇語悲壯。讀之使人懷作惡。守死善道君無忽。別後寄情無餘託。</text>
<title>呈同志</title>,<text>十六劫韓邦士。二千年魯叟徒。了無別樣準擬。秪有這个規模。</text>
<title>題石灘亭 亭在高敞。亭主。察訪柳公澐。</title>,<text>謝紱成眞趣。起亭付世傳。九原如可作。太息舊山川。</text>
<title>題聽琴亭 申允執先人。碩均。</title>,<text>聽琴亭裏聽無聲。理徹幽明在一誠。禁閉邪心存繼述。人稱賢子是親榮。</text>
<title>謝汶園問覺睡訣 汶園。洪參判承憲號。</title>,<text>汶老何須尋覺訣。終宵假寐是眞訣。也知夢裏見周公。驅虎戮廉應有訣。</text>
<title>寄題金謹齋 守中 壁上</title>,<text>小心若深淵。持身如處子。斯爲謹之本。造次必於是。千萬吾且往。鼎鑊視如無。斯爲謹之用。豈非大丈夫。吾友金光國。歟有賢父。人號爲謹齋。非名實有取。平居常惴惴。遇變便矯矯。趨庭有二孫。勸爾奉爲標。珍重一謹字。世世光明寶。先要擇得中。纔能盡其道。光國已九京。誰復知我者。俯仰何寥廓。把筆老淚墮。</text>
<title>次贈金應一 源中</title>,<text>月明海上屋。梅蘊囪間春。喜子來相訪。金華一輩人。</text>
<title>贈崔亨植四十八字 理氣位分。學問功程。略具矣。</title>,<text>性全善無纖疵。是爲無極太極。由其無爲而爲極本之主宰。故曰尊我德性。希聖學兮。其尊心者。必外道也。 心體明用或暗。氣靜淸動有雜。聖人得二五之至秀者。故其氣動靜皆淸。而其心體用俱明。 惡由氣心失正。心邪非盡氣使。朱子云。心之不正。未必皆氣使之。愚故曰。譏異端本心。正爲是爾。 心苟自明自誠。所明所誠。指性言。兩自字儘索眼力。 氣用無復渣滓。氣得澄淸。則心之運用。與性合一。而吾儒之能事畢矣。</text>
<title>有感</title>,<text>聞奉君處中。善事大人。不勝風樹之感。題此以寄奉君之子鶴九。翁性嚴兒性孝。滿堂和氣春融。鄕閭頌室家化。有始欽欽克終。</text>
<title>次謝尹君肜德</title>,<text>休歎世閒文士陋。要知門內異端非。百世宗師今幸得。栗翁傳得舊書衣。</text>
<title>得健中二孫。步晦翁歲寒心事韻。意致皆佳。以是勖之。</title>,<text>凄凄風雨晦暝時。曠野行人看漸稀。吾欲汝曹深閉戶。鶉衣蠧簡願無違。</text>
<title>答金景聞 鶴洙○癸丑</title>,<text>愚昔嘗從友生。仄聞台監高風偉度截然。非挽近卿宰之比。雖未敢遽通名姓於將命者。然其傾慕注仰。有不能自已者矣。顧以人微德薄。又不善韜晦。以致積謗如山。不敢尤人。及至邦國傾覆。道術熄滅。自以無所抱負。不能出而死天下之事。又不能退而闡往哲之傳。但有媿汗而已。不謂台監過於仁厚。察於衆惡。而施以古道之書。寄以託子之義。而曰。此子能觀感而不爲夷獸之歸則幸矣。又言賴天之靈。得免亂賊之名。則父子受恩。顧不大歟。愚奉簡沈思。不知明公何以自貶之過而求助之左也。旣而惟之。宋呂紫微記其叔父舜從之言曰。某從諸賢遊。過相與重。然某自省所爲。才免禽獸之行而已。未能便合人道。何過相與耶。前輩自警如此。明劉念臺臨終。謂門人。我今日自處。無錯誤否。對曰。雖古之聖賢。何以過此。曰。某安敢望聖賢。只求不爲亂臣賊子而已矣。愚于二公之言。未嘗不深有味焉。今承尊諭。何其省己之周。察理之密也。於是乎。尤不勝斂袵敬歎之至也。第愚癃病已甚。舊聞盡失。新知無得。未有可以小補於高明之下者。只將平日所思兩語。以告令子。使歸而咨稟於過庭之際也。其言曰。精硏乎中正仁義之妙。以至心目瞭然之謂透徹。循蹈乎規矩繩墨之嚴。以至體用渾然之謂純熟。話頭雖若太高。然竆理居敬二者。自是聖門始敎之目。目下要訣。豈復有外於此者乎。竊想尊意。亦應無異辭矣。至若以尊先梅山先生文稿。託以存刪。命以序引。則非惟識淺難任。亦懼神秏莫及。竊欲奉還。而令子令且留之。愚亦深欲愛玩而聽之爾。書末頫囑一款。亦非病昏之所能堪者。令子告歸。瞖眼草此。不成書禮。未緣瞻奉。臨紙悵惘。尙祈台體保頤。少慰拳拳。</text>
<title>答金景聞 丁巳</title>,<text>韓昌黎慰人子喪詩云云。尊諭謂詩已非守禮謹嚴之道。而其歡欣之云。又豈理耶。此正合鄙見。愚每謂喪子而哀。天理也。而古有連喪三子者。答人書云。敬以畏天。此句極佳。 達以破哀。哀非可破之物。但當節之。毋使過中爾。至於愚。則又宜默數平生。悔過念罪。以敬受天命。若夫從古聖賢遭氣數之變者。不敢援以自寬也。第今八耋殘縷。雖非慘毒。元自難支。若死於時月之間。恐有誤蒙人譏之慮。是爲所兢兢焉耳。賢胤資美學富。愚得此人。甚自慶幸。但觀其性氣太勁直。恐少俟磨礱。故勸其靜敬涵養。以成就遠業耳。孟子英氣。程門謂其甚害事。此意不可不念也。</text>
<title>與金景聞 己未</title>,<text>凍江不響。雪華崢嶸。依俙超居景色而思之。天涯其遙矣。伏問台起居節不瑕損。樂天採薇一闋。淸烈悲壯。似爲台監準備語。但老人不有賢胤道義之養則難矣。區區始爲之怛焉動懷。終亦仰其爲邦國之光。己巳。愚乞死竆海。八十一縷。諒亦悲不幾時。見方料理先師大碑。其文則猥以薄材嘗爲役。實懼累及純德。如蒙台公苦節峻望。賜以寫。銜愚之愚。得以文其文之陋。而庶幾免爲忝師之罪焉。則愚之幸也。亦士林之榮也。念古來金石刻之傳於今者。未必盡係文章之工。往往藉寫者名德文章取重。而其人之事蹟。遂不朽於世。求之今日。可託以不朽者。微台公。其誰歸。愚竆廢無狀。懼不當辱尊者。或者以先師之靈。得徼惠否。不腆尺帛。伏幸視至。懷慚再拜。</text>
<title>與宋晦卿 炳華○癸丑</title>,<text>愚自少有一癖性。身後誌狀之屬。已令子孫門人。毋得生意矣。年前聞林君奭榮。欲於愚死後。乞文於門下。今此人已死矣。佗日或有不諒鄙心。而就求文字者。專望道兄以理諭而止之。如曰彼已瞑目。復何所知。不妨數行見情。是豈石交之所宜施於愚者哉。愚言不再。</text>
<title>與宋晦卿</title>,<text>金德卿德行節操。近儒所罕覯。其性理典禮之論。又皆鑿鑿有據。非耳食所能及。雖謂之輔世人物。恐亦非過也。愚不敢友視。而待以師表矣。今見其門人排纂事行。詣門求狀。而篇中所載。質而少文。可尙也。但有不能盡發其所蘊。此爲未盡。切乞老兄。分外抒思。使有發明。如晦翁之勸東萊撰陸子壽文字。則實吾儒扶世敎之一事也。</text>
<title>與宋晦卿</title>,<text>中流砥柱。百世淸風八字。舜在承尊命。與諸生。就此島磨厓刻之。愚晩始聞之。大驚懼。令撤已始之役。旣而歎曰。約齋有高識長慮者。而乃有此失耶。一邊諸人。謂愚被削受金。甚者至比於仁弘。而今以此八字。大書深刻。而高揭標榜。愚之增人多口。損己實德。已無可言。雖老兄之賢。亦恐不免爲時所笑矣。何苦爲此以自敗耶。今有小詩云。中流誰砥柱。孤竹獨淸風。寄語精廬士。爲余謝約翁。未審尊意以爲如何。緬服之權厝永窆。各伸三月。鄙之欲遵梅翁。與盛意不謀而同。幸甚。</text>
<title>答宋晦卿 甲寅</title>,<text>鄙鄕諸族。自先世。大斂只用一衾。而入棺時。又用地褥天衾。蓋出於古禮。大斂二衾。一藉一覆之遺意。而情文尤似完備。當遵恐無疑矣。謹聞命矣。楔齒。不用角箸。而用摺紙。鹿門取之。鄙家。亦依此行之。愚亦曾用摺紙。但去之之時。上下齒合。不得不微壓面部。此大不安。故紙亦不用。而欲納米於脣齒之閒。未知如何。經傳。雖不明言不冠云云。所敎詳悉有據。何敢復有佗言。但幅巾。旣非古制。掩亦恐與禮服不相稱。故欲依晦翁論神主尺度。得一書爲據之訓。擬用公西華治師喪之禮。以布爲冠而用之。或不至大得罪於禮家否。不勝主臣。尤翁說。是答小尹者云云。愚亦每謂尤翁說當遵。而近見淵齋集。卻以除官不就者。旌，主不書職銜爲非。故頃者有問。今承來諭。謂神主親之神靈所依。豈可舍本意而從佗稱耶。令人灑然。</text>
<title>答宋晦卿</title>,<text>空心守氣皆多事。一粒靈丹是敬存之句。諷詠以還。不覺其味之永而意之至矣。尾擧尤翁屈子壽千年之詩。以祝賤子之壽。是其寄意之深遠。難與俗子言也。顧此癃廢已甚。水火不濟。形神欲離。安能盡反復無竆之世變。如楚辭注說耶。惟以所賜一粒靈丹。虔心服餌於屬纊之前。是爲吾儒後天不老之術也。尊兄曾以繼華易界火。近聞某門子弟已有非之者。若百世淸風。中流砥柱八字。任佗厓刻。其詬罵更當如何哉。今此盛諭。又以華島陽里之故。據濂溪紫陽之義。以爲華陽二字隨處題額而常目之。以不忘尤翁罔極之恩。亦何不可。昔年李臣孔學之謗。適足以明長者之志。此尤見尊兄壁立不動之象。然在愚負釁多累者。卻不無謹閟之意爾。程子以伯夷不食周粟爲隘。佗日又謂粟祿也。小學小註取後說。少日所聞長者之言亦然。石帆趙丈至作蒙求絶句。謂此馬遷言外之意。後見正學集。卻言天下歸周。天之命也。潔身自遠。斯可已矣。使正學在野。而遇永樂之變。必不死矣。 何乃恥食其粟而獨食其薇。庸非周土之毛乎。過中失正。恐未至乎堯舜之道。此以明王直伯夷十辨觀之。不食餓死。決然無此事也。古史考所記聞婦人之言而死。尤爲可笑。不知老兄于王氏十辨。以爲然乎。不然乎。語類㽦錄云。若以能爲春夏秋冬者爲性未是。所以爲此者。是合下有此道理。如以鏡子爲心。其光之照物處便是情。其所以能光者是性。見程書門。 按以能爲四時之能。推之於下文。則照物亦當以能照物看。又以所以能光。推之於上文。則所以爲亦當以所以能爲看。此義不難知也。但陳安卿論理。有能然處云。惻隱者。氣也。所以能惻隱者。理也。動靜者。氣也。所以能動靜者。理也。此亦當云能惻隱能動靜者。氣也。所以能惻隱所以能動靜者。理也。如此則當曰理有所以然。不當曰理有能然。不知陳語無病否。尋常疑晦。而欲質於人也。又先生答語無貶辭。而又別出所以然一義。此亦未敢知也。</text>
<title>與宋晦卿 乙卯</title>,<text>竊聞尊體諐和。此雖老人常例。然今儒林蕭索。後輩所依賴。只有門下一人。萬乞厚加調養。用就強健。第念賢兄天資豪邁。不肯留心修養。此固君子任運自在之道。然豈不聞三閭度世之願。淨安參同之講乎。今雖晩矣。亦望時取楚辭遠遊。以資怡神硏精之需焉。因有一段質疑。晦翁解虛待无先云。於應世之務。皆虛以待之於無爲之先。此以無滑魂存一氣之效言。曾見性命圭旨云。天地之陽氣至則急採之。採氣工夫不外吸舐撮閉四字。 未至則虛以待之。不敢爲之先。遂引屈語以爲證。愚竊謂此說似得原指。未審高明以爲如何。愚之不肖。如何遽及涪翁下世之年。自顧生平持守。未有一半分可以藉手見古德于泉下者。深庸痛悼。願賢兄。時賜所得之妙。使之用於未去之前。此意眞切。如視爲常語而不以敎之。是負我也。能無媿乎。愚近得性師心弟四字。雖自信其妙。而不能據爲己有。玆以鳴其煩惱。幸爲我下頂門一針也。遺書十一卷。明道曰。天地之大德曰生。止 人特自少之。何耶。愚竊意先生以生之謂性一句。揷入於天德生意元仁之閒。其不以爲弗性之性。章章明晳。故朱子以爲天命之性矣。農翁亦以爲凡言性。舍生字不得矣。如何後賢。多指生性爲氣質。雖老洲先生亦然。尋常蓄疑而未解也。近來後進之士。才見人生來在氣之性。輒認做弗性之性。將有覓性於生字之外者。甚可歎也。愚竊謂無生幷無性。未審知道者以爲如何。</text>
<title>答宋晦卿</title>,<text>性師心弟。愚妄竊以爲得先聖之遺旨。而闢心宗之亂道。今承四字甚妙之諭。尤足以自信。但磨心之功。未甚精細。所以于尊性之實。未有所得。此與上心自恣者。無以自別。今得誠君敬臣妙對之眞訣。庶幾爲心聽性命之資。何幸何幸。抑又念之。愚少日旣受主誠之親敎。又承茂虛之師訓。而體之不力。到老無得。豈勝痛恨。今玆來書。發實誠虛敬之義。以見敎。於我心。復有所戚戚焉者爾。再諭。今天下無誠君敬臣久矣。所以心弟反奪性師之位。以至於此極。極可浩歎。此非不然。但君之誠臣之敬。皆由心之學性而立。然則性師心弟四字。畢竟是聖學築底處。如何如何。有謂理纔在氣。卽爲氣質性。必就在氣之中。單指其理。乃爲本然。又以論語性相近章或問理之在是者。謂之性。亦謂之氣質性。又謂凡人庶物之受生也。隨其氣質之偏全善惡。而理之稟賦。亦有偏全善惡。聖人之理全。中人之理偏。遂引大全氣之偏者。便只得理之偏者。答杜仁仲書。 及語類稟得來全。稟得來少等語。以爲受理原不同之證。未知此說如何。語類僩錄。稟得此氣。理便搭附在上面。故云性卽氣氣卽性。若只管說氣便是性。性便是氣。更沒分曉。戊午後語。 據此以觀之。所謂性卽氣。氣卽性。只說不離而已。其理氣界分。未嘗不分曉。柰何。前賢往往指此性爲氣質。竊所未安。氣質。淸者本而濁者末。雖至濁之人。其本之淸者未嘗無。故至急切處。尤易發見。愚見亦嘗如此。但洲，梅二老。亟稱農翁四七說。我輩後生。不能無兢兢者耳。俯敎墓籍一說。亦聞命矣。昔陳幾亭言。道理本天然一定。亦有勢竆情極。必須從權者。如徐庶本惡曹。因毋爲所執。遂往降之。此情極而從勢也。執其本然。不與情勢遷移。則道理反失矣。今士流本不欲爲墓籍。是一定之理。因慮掘燒種樹而爲之。是權宜之道也。陳眉公云。好名之過。使人不復顧君父。今之士多認墓籍爲損名節而不肯爲。爲自己名節。不顧父祖遺骸。恐非人情天理之所宜出也。彼始也。陵夷我人。不從則終必掘移矣。掘移二字。彼酋對宜寧田斯文相武。發此言。 纔一破墓。其禍不可言。大典汙穢尸體。與殺人同罪。則子孫不籍。而至使體魄。遭罔測之變。是與父祖被殺同。此如何可忍。忍痛含冤。迫不得已之遺訣。不得已而用之矣。來書所擧或說。與此爲一義。而所引朱子答南軒書。論祈請事。類例不倫。如何如何。立後無啓下處處義。尊諭謂若大宗。則且依宋書告廟例行之。不甚害義。鄙見亦然。然非大宗而用此例。則異日罷系歸宗之人。亦不少矣。此卻不可不慮也。退溪答宋寡尤論釋菜書。每有意於此事云者。平日看得是日拜先聖事。今來書卻似指爲釋菜者。恐當更商。至於崇諭所謂名爲士類。而無眞實向學之誠。徒欲係籍聖人。則是侮聖慢神之尤者。說得痛快。令人爽然。沈蓑是文人。惡能免惡儒之習。其與鳳汝書。侵及全翁。語極乖悖。其所謂仰天歌。尤不忍正視。大抵其人性氣異常。見識又低下。至有剃頭從衆爲時中之說。此見於金德卿答沈書。試一撿看。可知已矣。今此李臣孔學二詩及陽下尩人之譏誚。恐非但文人滑稽。如來諭之云也。天下皆晴爾獨蓑。李臣孔學卽晴蓑。不識此簑陰雨備。傍人浪笑獨晴蓑。此眞天下絶唱。朗詠以還。不覺胷懷爽然。而緣尊兄氣象宏達。足以感人。故彼卽媿服曰。吾不敢復言李臣孔學詩。因相笑而罷。使愚處兄地。不免一番罵破。此伊川所謂不及家兄處。豈勝媿服。所示農翁六偉文中。浴沂風雩。冠童春日語。想來悠然有會心處。但至恨徹骨。雖遇良辰。亦無登臨之興。柰何柰何。虛待無先。非惟修養爲然。凡酬世應物。皆當用此。向論王裒事。愚本意蓋爲其本魏人。又爲父讎而不欲臣晉。故詩傳之謂晉王裒者。恐冤矣。所以微問之耳。非爲其爲曹魏盡節而疑詩傳也。用影祭。今此考據甚衆。而近翁不之許者。以有伊川祭不用影之訓而然歟。但伊川又云。庶人無廟。可立影堂。此卻與前說異矣。近來士流之私立聖賢祠宇者。往往行釋菜。然私家行禮。豈敢僭擬學宮之儀乎。但於朔朢。焚香拜謁爲得。如何。炳友文字。不知已下筆否。尊兄地步甚高。而謂此友爲大儒。可知其人亦不易得。愚今病如此。甚欲見其文字。幸爲早早究竟。朴君大鉉。立菴朴公之後也。與愚共學。而資性醇美。又能敦本務實。實不易覯之材也。今爲請誨而往。幷謁其先狀。蓋立老。是屛門五學士之一。而梅翁有奠章隧誌以揄揚之。題目旣好。又有誄銘。可做原狀。只就兩篇。略行櫽栝。便可成文。兄必樂聞而喜爲之矣。</text>
<title>答金德夫 在敬○丁巳</title>,<text>愚十載瘴癘。八耋癃病。視聽矇䏁。魂魄沈散。惟有乞死而不可得。如此而遠士之誤來者。日以益衆。從而築室講學者。又十數輩也。第今邪慝幷興。世道交喪。從古賢哲。無不被衊。鄕邦襟紳。擧皆喪氣。而後進之興起者。曾不少衰。其閒質美行篤。而議論見識。可與進於道者。亦往往焉。或者天不忘吾黨。而爲異時陽復之漸歟。顧此衰病濱死。空疏無聞。莫能提倡而振作之。甚自媿也。所寄五百蚨。此是舊時流行者。固已今世所罕見。更讀崇諭云云。其意尤非一時苟然相饋者。愚不敢言辭。但李郞所傳。是少輩所自設。非老成所宜參涉。乃轉而附之於先師大碑之用。而記尊銜於諸公之列。則於義若可爲也。未審崇意以爲如何。私藏有棉布一端。敢玆拜呈。得蒙勿卻則幸矣。</text>
<title>答金德夫 庚申</title>,<text>承諭諸生百數。爲今世罕有之樂。從外觀之。非不然也。顧愚病殘日甚。神短目昏。舌又澀訥。無以副其遠方衆至之誠意。豈非有名無實之一浮華也。華島之名。聞於天下後世。來諭之云。恐亦歸於虛談。而詬聖罵賢之流。睥睨不已。區區殘命。任與彼輩。朱宋二先生之頭黏頸上。僭不敢援引。要之以若賤陋。爲先聖死。暮年榮寵。顧不大歟。如尊兄者。亦應自詑其有友。不應爲之嗟悼也。所諭今日後學中無如博川金承謨者。其以公心爲主。造謗爲病。此誠罕覯之人也。但恨累年不相聞。不知其輪翼長進何如耳。弟之病證。不可枚擧。最是對人對書。無不瞌睡。非惟氣象不好。亦覺事務有闕。尤翁所謂亦一物怪者。眞先獲語也。別紙俯敎心性理氣。不可人人諭之之意。可見戒訟慮患之深衷。敢不服膺。第念三代以前。聖賢在上。故士子自無異論。自周衰以後。異言喧豗。邪行爭起。子思用著書俟後 四字來書語。 之計。孟子不免遇人道性善。爲世闢異端。以盡寧社稷打邊境之事功。而不顧好辯之嫌矣。至若朱子與人辨論。至於遭讒見逐而不之悔。此意見於大全語類者。不啻明白。蓋皆爲世道悲人竆而然。非欲與人爭。亦非欲求己勝也。近世乃有尊心爲大本。降性爲兆民。而遂使聖人所本之性天。䵝昧而不見。枉戴洛閩。觝排栗尤。幾幾乎禪陸之流派。而使後進之士。捨純善之性。主靈覺之心。而見聞眩惑。路陌差失。因致信心使氣之病。無復尊賢敬長之風。使孔子復起于斯世。恐當極言竭論。以明道器有上下之分。性心有本末之辨。以定一世之士趨。不應緘口囚舌。一任異端亂眞之說。而恬視後進誤路之歸而已也。愚迷之見如此。不審高明以爲如何也。盛敎所論。恐近於儱侗無界之過。佗姑無論。虞廷道心兩字。是千聖說心之源。而道是性命。心是靈覺。此若混淪無辨。紊亂無序。其流弊漫漫。不可收拾矣。只於此處。另加再思。特立正論。非小事也。外閒閒是非。任佗紛紛。不須計較也。</text>
<title>答金參奉 永善○己未</title>,<text>上皇賓天。普切罔極。而如愚者。忍痛抱冤。尤異餘人。恨不能卽死而無聰也。一自奉違。阻信數十年。雖辭世入海。然其嚮往之私。未嘗遂已也。忽於轉遞。獲拜手敎。謂臶遭鶺鴒西河之痛。而所得又有癃病已甚。區區驚怛憂想。不知何以奉慰也。愚亦年來。季兒與兩弟。相繼逝去。寸腸斷盡。幾死僅生。此正與執事相似。而年齒之積。幾滿八十。宜其加勉於此學。而老益喜錯。謗益溢世。頭黏頸上。雖不敢援。受矢如的。無可逃避。此則視執事。更加一層矣。而見愛如執事者。不加以規箴誚責之辭。乃反以道尊德卲。爲世達尊。爲士林矜式等語。泛然見稱。區區私心。不能無憾焉爾。見今世界陸沈。長德星隕。後生少輩。無所於歸。遂相率而入海。不顧世禍。而惟古之是問。愚之耄昏。無以應副。甚自媿也。然追惟昔年承誨於先先生几席之下。每以韜晦進修之方。懇懇告語之。愚也不能盡心受用。致使仇敵堵立。性命難保。士子坌集。材器易壞。豈不深可媿懼哉。擎玩來書。至不廢課讀一句。心目俱開。而恨無由面論。徒用欽想。愚亦常閱朱子文集語錄。看得老人之學。要當有要約處。不須博涉。但要存心養性。而時時將切近文字。沈潛玩繹。庶幾書理身心兩相滋助也。未有參對之期。惟有馳注不止。伏祈厚加頤養。遠慰鄙抱。</text>
<title>答金正斯 商悳○戊午</title>,<text>愚賦性愚癡輕麤。自少日已爲世儒所疾病。遂陷於凶詐之流。而幾不保軀命。以故不敢自比數。玆者執事以喬木世臣。値此屋社之變。社門自廢。而且此先施誨墨。謬以星門一人。朝廷待以憲臺。士林視爲模楷等語見稱。此正區區不善韜晦。以取禍敗之由也。高賢不告之以善後之道。乃復擧擔當斯道繼前牑後之責以擬之。至諭以欲免了翁之責沈。引用昌黎之書贄。是則雖曰君子撝謙之德。獨不念聖人失言之戒。而使愚之賤陋。不知所以措其躳而報其禮也。竊念士之相交。貴規過以輔仁。愚今七十八歲。追惟平生。時時錯行。事事錯行。懷慚而冀改。雖已晩矣。若蒙執事施以法語。使未死前得有尺寸之進。豈非厚幸歟。愚於高明。如有可獻忠者。亦不敢自外而空受仁誨矣。伏惟諒察。徐君柄甲書來。往往奉及承誨受益之幸。今得道義自勵。鄕黨追服之諭。愚亦與有光矣。蓋此人。自其先世。積德累善。久爲嶠南稱豔之家。而孤寓殊鄕。蹤迹栖屑。幸得執事與志山。相視如故交。是爲渠感篆萬萬。</text>
<title>答金正斯 己未</title>,<text>海上賤臣。頑忍苟活。又値臘念。忍痛懷冤。五情如沸。忽忽無生意。際玆。伏承下賜寵牘。披赤道素。上而見忠義之摯。下而篤交際之誼。奉玩累回。未覺隔面模眞也。至若賢德雅量。於人取其片長。於己見其不足。而有若求助於老耄荒廢者然。此君子盛節。曷不敬歎。第其執禮過恭。如云齋沐奉書某翁丈丈及晩生姓名恐懼再拜之類。絶非卑微者所敢安。亦非罇酒簋貳之義。是宜改以用中也。閔桂庭其忠節卓然。凡我邦士民。無不被其光耀矣。今夏其季胤光植。奉其重闈二夫人命。入海求敎。顧非所堪。特以欽服乃爺之心。推之於其後人。而冀其有所成立。如之何不懇懇爾切切爾乎。每對渠。必擧揚其先烈而繼之。又曰。有父如此。而從事儒門。宜其立志堅牢。行己正直。明而副義方之敎。幽而慰先人之望。而始終不貳。名實相符。有以超然於俗下庸庸者之表也。萬一因循悠泛。無所成立。則其受人嗤點。豈不更甚於鄕里子弟之有初無卒者乎。旣而又默禱乃爺之冥佑。以爲百世可傳之偉蹟。則區區忠赤。可揣而知也。第自以非陶鑄之神匠。爲媿焉爾。何幸執事以桂公金石之交。嘉其遺胤從學之意。寄書以致懃懇篤摯之誠。是足爲衰俗之模範。愚不勝感歎之至也。今年士流之投書西國。或爲或不爲。正所謂飮水冷煗。蓋各行所知。而不必於其同也。愚之以此負謗。甚於執事。然且自默默忍耐。不必嘵嘵辨理。爲目下第一義也。如何如何。夫內訟改過。是爲爲己切實之學。今世之所罕聞。而尊諭乃有云云。甚可敬仰。區區平生所願從事者。小學四子。而苦未易得力。記得宋先生丁巳元月答李畏齋書。勸以此五書用功而語其効。則曰。不覺其心與理會。而操存不期固而自固。踐履不期實而自實矣。愚謂此三句。自非大賢。莫能及而見過自訟。亦在其中。因擧以奉聞。庸作晩暮交勖之需。竊想崇解。不以爲己見之昭陵而忽之也。心與理一。心與理合。洛閩文字。多有之。今此心與理會。亦是此意也。心與性理一物。心與氣質一物之說。近世誠有之。然謂理與理會。謂氣質與理會。皆似說不通。未知如何。尊諭謂愚以八十大耋。愈孜孜仡仡。仍擧丹書懿詩以頌之。豈勝媿赧。曾記象山銘楊庭顯墓。其首句云。年在耄耋而其學日進者。當今所識。唯四明楊公一人而已。楊年八十二而卒。慈湖𥳑父。 私竊以爲古人血氣益衰邁。而進道之勇益厲。如愚者。賤齒今僅七十有九。而疾病已如此。雖未嘗不欲自奮。以冀有寸進。然神已去幹。所對書隨看隨失。無復貯蓄以爲充養之資。甚恨從前虛擲可惜光陰也。伏惟執事。未滿稀年。精力強悍。尙可與簡編爲敵。而不憚諷誦之勞矣。幸益加勉。用資竿頭之進焉。</text>
<title>答金正斯 庚申</title>,<text>伏承下章。長牋短牘。幾盈一掬。病倦雖甚。日夕捧玩而不釋手也。第苦天熱便阻。遂至經時而稽復。區區悚仄。亦復深至。竊念執事之於愚。徒有睠與而不及細悉裏許。故凡所稱詡期待之者。全然不相近似。非惟愚自慙赧。亦恐議者深致疑怪於藻鑑之差失。此義非徒有繫於一人一時之事已矣。伏乞從後刊去過情詞語。惟以務盡規箴。爲相與之道焉。別幅坤下無陽之慮。以今所見。不是過語。但上天至仁。千秋必復。古之常也。吾儕幾人。宜同心協力。以扶不絶如線之一脈。柰何。幷世諸家。不念天下大勢。不懼吾黨孤弱。乃反尋事相殘。以自取滅亡之禍也。令人痛心。錄示尊叔高祖寒㵎公戒末學之辭。再三玩繹。有以仰窺前輩宿德。不尙口耳。務修躳行。使內而寡過。外而息爭之深憂遠計。如愚者恨不早聞預用。而遂至無得於己。獲罪於世也。大抵平生用功於小學四書。而有一斑之窺。豈至於此。此愚所以自悔而獻忠於尊座。不謂高明喜聞而不之罪也。徐斗益亦有意於近思，小學之敎者。今得與執事與志令。鄰里相從。竊爲之賀幸也。所當仰報。將夾片奉陳。而不敢自是。惟望俟便下敎正遠。伏惟崇體神相貞吉。以慰鄙悃。頫敎丁未傳受二字。先帝儲君所不知一段。誠不勝切骨之恨。然近得韓國痛史觀之。其第三編百卅三板所載丁未秋禪位事。始以代理有敎。終被賊脅。不免行傳位儀式矣。愚以是問於士友之可問處。則曰。此諸賊萬剮不贖之罪。然傳位則傳位爾。宗社焉告之。天下焉布之。傳授國寶。別開正殿。詔除朝請之隆煕。不之光武。凡四年矣。而謂先帝儲君不知。豈得爲稱停之辭乎。吳震泳。 又曰先帝但許皇太子代理。而逆賊輩脅持外寇威勢。做成強奪之事矣。此雖非先帝之意。旣行儀式。故擧國遂有上皇今皇之稱。崔秉心。 此外又有徐君鎭英所論。而大槩與吳，崔二說同而加詳焉。未審執事於此。又以爲如何。不知曾與志令爛商。更望子細消詳明白敎示。賊徒所刊槿域日月構誣元陵之說。愚嘗槩聞而未之見也。萬世必報之讎。不獨行弑之賊。來諭之云。信知言矣。渠輩不畏天命。不恤人言。乘時肆惡。靡極不至。至於指斥先帝。而起訟於彼。直禽獸之不若。不足言矣。但東邦以禮義見稱於天下。而及莫亡也。乃有此變。使人痛恨。不如無聰也。所示兩篇答問。鄙皆無異見也。愚曾答人問。亦以三年爲斷。非止一再。不謂嶺某誣枉以爲己援。湖士抑勒以爲己讎。噫。世路眞險巇也。但愚依三淵已例。不受衰。或曰有據也。或曰未安也。其不入臨。非惟先賢所行。亦緣自廢之故也。答徐友書。謹悉尊旨。愚以鄕里謏見。初認爲復辟。而用馬東平存趙氏之書。書因亂回來。傳書人。因民閒萬歲。被引逃避。故不得附書矣。 旣而知其裏許如盛諭之云。則縱被煎迫。亦不之許。故得反覆之誚而不之悔矣。滿地桀犬。何可一一叱咤。此義非曰不然。然身爲士子。目見凶變。一番聲討。義亦當然。但鄕士若事事與京儒共爲之。則未知又如何耳。日前與林炳志書言。鄙社諸生答通後。人道趣旨書列錄諸人。有若爲桂花報復者然。恐乖事宜。如見李參奉。相珪 爲傳吾意。勿復如前也。韓君東愈書後題。辭義嚴正。讀之。使人懔然。彼兢賊當受誅。而不敢啓口矣。</text>
<title>與金正斯 庚申</title>,<text>國祥臣民除服。俟禫從吉。自是常禮。今聞有祥後仍著白笠之說。不知誰論。而流行於京鄕。 然宋徽欽喪。未嘗復讎。而只行三年。年前明成皇后喪亦然。今如何獨用不除服之禮乎。幸賜誨示。前書所敎愚在國恤中麻布衣笠外無佗道之諭。固當然也。臘月祥後。欲仍著素笠衣帶。蓋用以寓亡國遺民之恨。若乃子孫門生。不必然。此義未知如何。後聞徐斗益所傳。則韋公以余祥後仍著素衣帶之說爲善。</text>
<title>與金元五 福漢○戊午</title>,<text>淸儒張伯行言。論人品。當取先儒長處。以決趨向。論學問。兼要知先儒錯處。以定從違。非苛責也。正恐辨之不明。以致貽誤後人。此語甚是。今我後輩著實理會。著實受用。庶幾立得正當見得。精到意有所會。</text>
<title>答金元五</title>,<text>樊遲問知章。於答問仁。加仁者二字。何歟。愚亦嘗疑之。今因來示。再考之。得仇滄柱云。本文上段。無知者。下段有仁者。亦互言以見意耳。故註中竝標出知者仁者說。於是始灑然也。大哉堯之爲君章。惟天爲大。惟堯則之則字。釋以與之準。孟子許行章註則曰。則。法也。何有此不同耶。蔡陸二說。備矣。○蒙引則。法也。與論語解齊準義。亦同。蓋法天。則與天同其大矣。困勉錄曰。則天則字。註訓作法字。然仍是論語準則之義。蓋法字。亦可作準則意講也。不是效法之法。柳開仲塗章。弟婦。仲塗之弟婦耶。抑仲塗之叔母耶。金本菴引呂藍田家法。明其爲仲塗之叔母。而夫兄斥弟婦以若等。恐是未安。○本菴以爲據其皇考而言。攷之集成。此出仲塗叔母墓誌。則可知矣。又謂何氏語林。呂汲公在相位。其兄晉伯。自外郡還。相與坐堂上。夫人降階趨謁。二婢掖而前。晉伯遽曰。丞相夫人。不須拜。微仲 汲公字 解其意。叱二婢去。夫人亦於亦日中。盡禮退。晉伯略不顧勞。柳公斥弟婦以若等。呂公見弟婦拜。略不顧勞。由今人觀之。奚啻未安。但唐宋間風俗如此。只得依本菴說已矣。禮疑類輯。遂菴曰。五代祖喪。宗孫似當承重。陶菴曰。宗子衆子。皆服齊衰三月。而其喪則最長房仍主之。以終三年。而其服則只當服本服而已。設或無佗長房。而只有宗子。則亦當齊衰三月。主喪三年而後。奉以埋安。南塘，屛溪，近齋。皆從遂菴之論。濯溪，老洲。從陶菴之說。未知何所適從。而陶菴說中以終三年云者。恐失照勘。蓋無服旣除。而筵几獨存之禮。如何如何。禮只言曾祖齊衰三月。而不言曾祖之父母。非經文之脫漏也。蓋曾祖之名。統上世而言之。見日知錄五卷。 朱子亦言四世以上凡逮事者。皆當服齊衰三月。據此則五代祖以上喪。其宗孫承重。無可疑矣。未知如何。所後子服制。遂菴。南塘。主斬衰之論。陶菴則曰。終是正而不體。從何論則爲正。古者。非大宗。不立後。而猶取支子。其本生父不降此子而仍服朞。爲重其後大宗也。本親且然。况所後父獨不重其爲先祖之適孫。而不服斬可乎。且以人情言之。此子降其所生父母爲朞而服斬於我。而我則不視爲所生而只服朞。豈天理人情之所當出乎。且雖立後後生子。亦只以入繼者爲適子。然則其父有子兄弟。而都無服斬之適子。亦豈禮也哉。家禮斬衰章。父爲適子當爲後者。今此入繼者。非適子乎。據程子陛下仁宗之適子。可見也。大學章句序。適子亦何嘗分所生所立乎。傳文正體之正。應經文長子之長字。傳文正體之體。應經文長子之子字。前人已有此說。今適子二字。亦以正體替換看。則無不可通矣。如何如何。栗翁云。人之理是物之理者。理之通也。人之性非物之性者。氣之局也。又曰。物則性不能稟全德。此二性字。有本然，氣質之異否。二性字。皆指氣質性。若作本然。則當曰人之性卽物之性。如中庸章句云。人物之性亦我之性。是也。又當曰物性亦稟全德。如語類僩錄云。人物皆稟得健順五常之性是也。此是先生六十九歲以後語。凡大全語類之有異同者。皆當以此爲正。而不可更容佗說也。夔孫錄。論人氣質性處。有云。氣稟偏則理亦欠闕了。有據此以爲人亦有性不能稟全德者。則許之否乎。 大抵本然性。當屬理通。而不可以偏局論。且栗翁言氣偏則理亦偏。所偏非理而是氣也。而遂翁乃以天命之性爲氣局。此與朱子所謂天命之性通天下一性。尤翁所謂章句言人物同得此性之意者。一切不同。未知盛見於此能灑然無疑否。願聞回敎。尤翁作李相景奭賜几杖序。壽而康三字。世皆謂之有意。而南塘則以爲無心。未知如何。此以尤翁因李箚待罪疏。見大全十三卷廿六板。 答尹復元書。見大全八十七卷二十二板。 及宋書隨箚論壽而康一段 二卷廿一板。 觀之。其作序之時。已有微意明矣。南塘之謂無心。未敢知其何以也。尤翁作金昇平瑬碑文。推之以光明俊偉嚴毅正直。攷其平生行事。則全出於利慾之私。著不得光明正直四字。先生亦嘗曰。吾於名人文字。則未嘗放過。今於此碑許之如此太過。何也。且南漢之狼狽。當歸罪於金。而以不早專任。爲之發明。實有不敢知者。如何如何。此段。愚未敢臆斷。以俟後世之明者而已。金將軍之封遼東伯。不見於公私文字。南克寬之譏斥勿論。渼湖亦疑之。而以不得掃門仰質爲恨。尤翁無所攷據。而遽書於金石之刻。未知如何。此段。果係疑端而今詳見於宋書隨箚。試就考之如何。此碑中所書金襄毅公 景瑞 降虜事。亦失實。後有淵齋所論也。遂菴於崔相錫鼎。至有禮記類編之事。而終不斥絶。丈巖兩度書勸。而亦不肯從。必有義諦。而不敢知也。禮記類編。未曾親見其書。若只如程書分類之例。則似不當斥絶。故遂翁不用丈巖之言歟。未敢質對。屛溪撰華陽碑也。渼湖以銘句未安。以爲當年未決之案。不可卒然登之於先生廟碑。竊攷銘中論心性數句。則皆出尤翁定論。而且尤翁之世。無以心性之說爭辨者。則今謂之未決之案。而必止刻樹者。恐甚未安。尤翁論中庸首句。則曰章句言人物同得此性之意。見答農巖書。 論犬牛人性。則曰孟子亦言氣質之性。見雜著。 據此則屛溪所撰碑銘中語。未知與此二說者。果何如也。且此碑恐當專主春秋義理。未可攙及心性議論。且當年未決之案。恐似指湖洛兩邊。各據尤翁說。以爭辨而未定。故渼湖云爾歟。農巖嘗擧中庸至誠盡性章句。而問於尤翁曰。人物之性。固可言異。若人之與我。宜無其別。而亦言有異。何也。是時農巖年二十八歲。其言主人物性異。及後五十五歲。與權癯溪論思辨錄也。改爲人物性同之說矣。曾見鄭性堂集。以農巖初說爲正。恐未及細考年月早晩而然也。 尤翁之答。以爲人與物旣有別。則堯與桀更無其別乎。此爲尤翁七十二歲時往復。當爲晩年定論。而其言如此。則凡言人物人我不同。皆當屬之氣質性矣。不然。聖凡本然之性。亦不同矣。豈不害理耶。此處最宜著精彩看。勿宜草草放過也。如何如何。程子曰。鳥獸草木之心。便是自家之心。亦皆有虛靈知覺。與人同歟。豈有爲而發耶。天地間至一之神。無物不體。故天地所生之物。未有無此神者。恐程子之意如此。非謂一切萬物皆有具得體用本末全備之心。讀者宜斟量看。老洲以爲人物非徒性同。心亦同。旣是性同而心又同。則物之終不做人之事。竊所未諭。心同。大槩以神同言之。至於物不能做人事之疑。則以下愚不能做上知之事推之。亦可以三隅反矣。又如病者。不能爲健者之所爲。亦非心不同之故。此類不難見也。如何如何。老洲曰。國朝四百年。儒賢輩出。若論其倡明斯道。學純德備。發微闡奧。功存繼開。則莫盛於靜菴，退溪，栗谷，農巖也。獨不言尤菴。恐甚未安。曾記農巖云。靜菴之倡明表準。退溪之沈潛闡繹。栗谷之發揮運用。當爲本朝儒賢之最。老洲因其言。而用之於農巖從祀疏耳。非始創此言而特去尤翁也。如以此爲欠。則不擧沙翁。獨無嫌耶。老洲於李新齋度中。欲尊栗翁爲李子。以敦本實。捄文弊之意。止之者。不必疑。而至於答季弟士默第二書。尊之以萬世之師。旣知爲萬世之師。而持難於子字之號。恐甚未安。如何如何。假使陶菴時。已定爲李子全書。後來有欲敦本捄弊。而改以栗谷全書者。以之質於老洲。則未知果許之否乎。此意須以老洲答李參判 采 書。本集五卷十七板。 子細參究而斷之。未可以不足於子號而止之。致疑於其間也。李參判書。旣言濟濟我後生。均受栗翁罔極之恩。則其季弟書之言萬世師者。亦是一串貫來者也。鼓山集梅山語錄。以巍巖爲南向之屋。南塘爲北向之屋。是歸南塘於異端也。如是勘判。爲可乎。恐未安。梅山答林屯塢書云。遂菴啓湖學之盛。屛溪，巍巖，南塘羣賢。咸出於其門。求闡華陽之風烈。雜錄述李某之言曰。南塘有學問底諸葛亮。又嘗論遂菴承華陽衣鉢。其門人有若韓南塘，李巍巖。云云 卽所云八學士。又嘗論元陵之世。儒賢之出者。厚齋，南塘在世道淸明之時。有鳳儀鴻漸之美云云。執此以觀之。謂語錄爲未安。而不如其刪之則可。謂之歸南塘於異端。則恐似非本意也。且愚在先師門下數十年。未嘗聞其直斥南塘爲異端矣。未審令意復以爲如何。</text>
<title>與金元五 己未</title>,<text>愚伏聞執事義聲溢於天下。吾黨之士。與有光矣。傷我一髮我必死。此一句七箇字。千斤不足重也。此一句。徐友書所示令公語。 高明平生所學。正要今日用。區區下交。不欲爲兒女子軟腸語。計應有神會者矣。</text>
<title>與金元五 時在公州監獄</title>,<text>遠想六旬病翁。孤臥板屋。手不匙。體無被。耿耿丹心。惟素位行是務。愚爲誦陸太常獄中詩。以助其思云。一身曾許國。九死敢忘恩。空庭對明月。古道照乾坤。可謂金志山實錄也。陸震明。正德時人。詳見淸王崇炳所繤金華徵獻略三卷。</text>
<title>與金元五</title>,<text>前札皆覽否。日夕憂虞之際。得徐友書。審已還第。此固喜聞。彼之不敢犯手。尤足爲一邦士流之光。此乃是大幸也。令監在獄日。愚不慮其殺身。只怕其毁形。不可謂非善禱也。今後所冀。只有益勉敬義。用副鄙懷。</text>
<title>答金元五 庚申</title>,<text>自聞徒御還山。欲探體用。何如苦無信遞。日以爲憂。忽拜臘月回札。細審近節。慰幸深矣。第其禍患以來。元氣之受損。勢所必至。料得敬和愼攝。當不日而復常矣。前所進獻。出於衷愛。而今承崇諭。未死前恐墜恐陷。免得大狼狽。以卒受德意。此雖若撝謙之辭。然我輩晩暮所當惕勉者。豈有佗哉。愚之賤齒。適滿八十歲。就木不遠。只有操心束氣。以奉循帝衷聖誨一事。而病昏日甚。常恐其不遂願而溘先朝露也。幸相與切偲。俾有輔仁之功焉。歲已新矣。春將始矣。國家神魂。幾時而歸。儒門風波。何日而平。有識之憂泣。何年而已也。</text>
<title>答金元五 辛酉</title>,<text>金君錫麟歸。得見令監告南塘墓文。有宇宙三人之贊。竊意此恐有合商量者。凡後學於前贒地位高下。固未敢妄論。且自己眼目。須是高於晦翁後。諸老先生。方敢斷其孰優孰劣。而使幽明之閒。俱得相安。今後之士。皆無異議矣。未審高明自信其能若此否乎。區區於令監。相推之至。相信之深矣。然且有其然未然之思。則凡世閒羣彥。乍見其文者。未知更有何等議論。方切瞿然。不敢安意以處。故病中略此貢稟。未知崇意以爲如何。</text>
<title>答金元五 壬戌六月二十九日</title>,<text>激於迫問。不免隨答。素乏存養之功者。安得免多少不中乎。此雖令監自道之辭。亦足爲傍觀參量之資也。愚所喜聞。而又有嘗自驗而反省者。言必有中而口無可擇之辭。實有養有德之發。信乎其難矣。苟能以是自訟。而不至於尤人。則人亦有感而喜聞之矣。老洲心術不正。令監自謂初無萌於平日心頭者。亦可幸也。若能因而益翫老洲之言。益察老洲之心。眞見其正直無些私曲焉。則豈惟愚輩所願聞。實亦令監終身進德之大助矣。其於梅山。亦自謂未嘗以小人二字斥之。此二字。愚亦始見於成君所帶書。而推其語脈。則似於高君書矣。昨召高君問之曰。自有某事。子未嘗見余。余又無一點墨。此二字。何從得之。高君深謝曰。此只是傳聞。非出門下書。傳聞之說。載之於書。大失誠敬之道。因自服而去矣。欲論梅山皇姪獻議之得失。須先問議中單言親屬。並陳唐宣宗故事。以爲今日援證。又須細看眞宗祧遷獻議及請勘前議之失。又須先察梅議。前國家先已用皇考皇兄及純考之例。最要虛心平氣。就退翁始誤終改後。梧陰稱之以一國賴之。其利博哉。此說見於宋子大全答閔屯村書。愚每謂近世諸家之苛評苟訾者。果皆贒於昔之君子也耶。宜反覆審究。然後可以斷此案矣。欲論梅山薦人之得失。須先問栗翁爲留仁弘。而彈不欲彈之靑陽。及尤翁迫於大尹之嗔責。此句。見宋子年譜。 不得已處驪鑴於講職。是皆爲欺君虧節。如近儒之譏梅山。可謂竢百無疑。然後可以斷此案矣。鄭尹兩人。終爲如何結局。某處實無大釁咎矣。</text>
<title>與柳明化 志聖○癸丑</title>,<text>彼金志節之士。視若穢物。至有死而不受者。是爲心之本於性也。愚皆以詩贊之。知舊中。如李尹諸人。不免失義而辱師。愚又絶之。是亦本性之心也。竊聞執事令黨正。勿書給生年。而得無玷累。此何等淸高。眞可景仰。竊與諸生。共增寵光爾。</text>
<title>答柳明化 丙辰</title>,<text>愚病伏海島。苟遣歲月。不謂執事寄書存撫。幷捐厚粮。使之祀先育眷。不知愚陋何以獲此。因思親知中執事與蒼巖之賙。未之或辭。以其誼可受爾。然二公之仁心則同。而愚之義情。卻不免有少異者。何也。令孫時常入海相處。見其識解操履。日殊而月異。少輩莫之或先。愚亦往往有賴於其助。前頭造就。殆未可量也。故每承腆遺。庶可以安意矣。至於朴妙。性氣不定疊。莫肯上學。愚之勸誘警責。未嘗不瀝盡心血。其柰飄然如風之過耳。何哉。然而其翁之誠意。有加而無替。此昔賢猶難。况季世乎。愚亦實心敬服。而以其子之故。得其周急。輒覺不安矣。執事旣八耋癃老。難於遠出。愚亦遯迹有拘。未由奉眄輸心。臨書增悵。千萬加餐強學。以相期於千載之下。</text>
<title>答柳明化 戊午</title>,<text>愚精脫神散。自分閻羅究勘不遠也。回念七十八年。空費世間絲穀。尋常媿忸。伏蒙寄惠粮資。全家賴活。兒女輩時頌爲佛地位中人也。末俗薄惡。骨肉胡越。安有樂善好義如執事者。夫善義。性之得於天者。好樂。心之原於性者。彼嶺海間一種士流。視性師心弟四字。如邪說而惡之。無怪也。程，朱，栗，尤腳下人。亦復隨衆發惡。殆近於日用而不知者也。令孫學識長進。于此一義。實能篤信而無疑。賤子身後。可保無失也。比有饋以扇布者。欲以備暑天之用而納往。幸視至焉。</text>
<title>答沈世卿 相喬○甲寅</title>,<text>老年書問。略亦無嫌。此歐公之眞意也。執事乃以鄙書不周詳爲絶交。豈戲之歟。晦翁與誠齋書云。病中自力布此。僅能問何如。佗皆未暇及。願執事爲愚之誠齋也。劉忠定晩年。得知舊書。悉不啓封。東坡又言。親知書問。動盈篋笥。終歲未答。對之但太息而已。執事遇此。將上門怒罵耶。七十者。縱有喪。略其禮。所以全其易盡之期。此先王制禮之意也。喪事且然。况輕於此者。又安可責備乎。聖人言老者安之。則病者獨不可矜乎。竊望執事無徒用心於詞章。益復留情於仁禮也。愚以虛名。得友諸公。所親非執事一人而已。逐日得問死生，講禮義之書。不減數十。欲無答乎。則必得罪矣。欲悉謝乎。則將速斃矣。子孫門生。見愚病中費神於往復。每諫止之。輒戲答云。我死後擧𥳑牘以招魂。則回生矣。此可見其實也。 使執事見之。必勸其省繁文養眞元。以盡天年矣。又何忍責其不剗地委曲詳盡。使人翕然稱之乎。此一段。晦翁因論疲精神於應接書𥳑。而不暇理會大事者發也。 執事若曰。吾則長於爾數年。且以親筆長書數致意。爾何敢言老病。吾又有說。此如富人作事。不知貧漢擧動之難。是亦宜加勉於爲仁之功也。別紙尊諭此漢愍見國家存亡迫在呼吸。而聖上之際遇方隆。執事之求退太急。不得不有商確處云云。愚奉𥳑沈思。有以見執事憂念邦國之忠。愛惜士流之仁。顧雖頑迷。豈不欽仰而感激哉。第竊惟之。夫君相之進人也以禮。儒者之膺用也亦以禮。不然。上下去禮而懷利。如此而可以有濟乎。假使愚眞賢者也。朝廷未嘗一番敦召。而曰際遇方隆。賊臣未曾一步出門。而曰求退太急。此皆不著題語也。若不問禮之有無。而徒以除官載報。爲際遇之隆。因而爲儒者出身之義。則古之聖賢。亦有行之者乎。昔有問於栗翁曰。伊川三辭而就徵。牛溪何以終不就也。先生曰。伊川當時有嚮用之意。故就之。牛溪則無其意而徒爾抱徠。故不就。昔年先師所處。正得此義。而昧者議之。可笑。 栗翁豈不欲國家之治。儒道之行哉。誠以徒文不足以致賢。賢者不可以虛拘也。夫以牛翁道德。宣廟屢召而不輕出。盛見於此。能無疑否。 况如愚之蒙陋。無召自往。以辱朝廷而羞儒林乎哉。况不幾日已遞其職。雖欲冒進。顧可得乎。愚平日認得執事。爲老大識體者。今殊不然。無乃只從世習上起見。其於士子量己量時之義。或有所未透也耶。所求四先生說錄。在下方。幸視至焉。○程傳云。有量能度分。安於不求知者。○朱書云。自家一箇身心。尙且柰何不下。如何說得行道救時底話。眞是可笑。○栗書云。若使上自三公。下至參奉。皆是求退之人。則國家自升大猷。不患其不扶持也。○宋書云。成敗利鈍。是鞠躳盡瘁者事。鞠躳盡瘁。非有抱負者。不可。故康節云。死天下事易。譏其無所有而輕易擔著也。陽下之論。尤不近情。蓋若以秋陽，紫陽爲傳道統。則漢陽，潭陽爲承國統。而奪宗統者乎。執事獨非陽下人乎。幸無嘲戲人而勉力於抑陰扶陽之義焉。昔年李臣孔學之謗。出於俗輩。而識者無不笑之。執事豈不知此。但見愛之至。懼其有苟訾者。故特爲發之歟。用意雖厚。而擇義則未精。幸再思之。</text>
<title>答金得中 洛鎭○癸丑</title>,<text>承諭欲令令子。敬服師訓。無忝所生。此意甚好。但師訓不如古訓。而古訓莫如禮義。先王先聖所以維持世界者。惟此二字而已。故修身及家。以至平治天下。靡此無以爲體也。彼自㬥者非之。尙伯者假之。若夫瞿曇之耽於虛寂。耶穌之陷於邪僻。啓超之騖於勢利者。又皆決裂而畔棄之。遂至驅人類爲夷獸。大可痛也。愚欲令子于此二字。細繹而敬服之。終身而無變也。是豈非毋忝所生之第一義乎。然而孟子曰。非禮之禮。非義之義。大人不爲。此又指天命精微之極致而言。如非從師友日夜講劘。殆未易明晳而無疑矣。不然。自謂禮義者。安知非反戾於大中至正之道也乎。</text>
<title>答愼子陽 㘽葵○丁巳</title>,<text>在昔賢者。乃可受賢者不面論道之書。今也愚。愚不肖。安敢當此禮哉。惟來書所擧夫子朝聞道夕死可矣之訓。爲彼此交修之資也。所謂道者。只在目前。不容遠求於如愚之無得者。請專從日夜言動瞬息上。一一務合道理。則庶幾張子六有之敎矣。竊聞執事今七十八歲。目力雖衰。而心志尙強。其於經傳。逐一記得。如愚者。視執事差少一年。而心目俱廢。加以胷無半字。豈不深自慙歎。</text>
<title>答黃▣▣ 箕信</title>,<text>愚伏承古道書。恭審執事與賢閤孺人。欲託子於鄙生。此宜施於當世之高儒。而乃委之於無所肖似之一病夫。不知執事何所取。而鄙生何敢承哉。令子曾於十年前。一見於恩津客館。固已識之于心。今復遠來贄見。雖無以敎誨之者。然其於道義交修夷險一致。亦竊有願焉爾。天涯相望。無緣際會。伏睎靜攝膺福。以慰遠懷。頫敎尊先文字。愚素昧製作。又苦精衰。莫可勉強。兼被世俗尙華少實。難於揀擇。一自昨年以來。揭牓絶筆。瀝誠懇辭者。不下數十家。今亦未敢破例。謹將此委。說與令子。千有餘里。費力往還。固知其難艱悵缺之甚。然鄙生心事。實是如此。令子賢明。想應悉燭。而細達於唱喏之際矣。</text>
<title>答金鶴老 頤壽</title>,<text>上帝之降。先聖之敎。只有仁義兩字括盡。如柳相浚之私印師稿也。使愚不鐫責而一任其誤。則於事師交友之道。可謂無憾於仁義矣乎。其責續集之不底體裁。亦是義當如此。然其前後書竝行刪沒。此又厚道也。 彼旣改錯從正之日。使愚猶念舊失而不與其新。齎志蚤世之後。愚且不相哀憐而莫肯序稿。可謂遵仁義之道乎。後來柳樂淵之指私爲公。文過諱改。而欲陷先師傳道之徐，尹也。愚又畏其險譎。慮其傾軋。而謾且詭隨。則此於仁義之性。又何如也。及乎變幻事文印行謗書之日。愚若不念自修無辨之義諦。不顧國破君囚之痛冤。卻與鄕里小家惡口。對壘爭鬩。以損儒門之體。亦可謂之仁義之學矣乎。至於老兄書來。有多少誨語。而略擧前事。以奉聞於左右者。未審聖人以爲心馳於外而事不合宜。遂斥之以不仁不義之人也否。未敢自信而無疑。願有以卒敎之也。柳樂淵苟有半分識慮。則於其子私印之始。宜卽呵叱。令詣謝諸公而改行公印。此爲善處於父子師友之間者。此義可謂直上直下之正理。千人千然。萬人萬然。 不此之爲。及遇諸公聲討。然後始乃膽掉心怯。而使其子累日乞宥。然後乃得畢役。可謂九竅煙霧之人也。柳正錫稟性姦猾。每恨不先擊蘆沙而得爲名人也。及見樂淵懷忿於被聲討。則錫也與之醞釀排布。欲向任門爲網打之計。而不敢發者。畏士論也。至於倭夷傾國。洋邪亂道。新聞罵賢。學報詬儒之日。始敢稍稍露出話頭。而深冀愚之瞑目。此有曲折。昔愚與徐公。以愼文之故。有所攜貳。其後又序柳伯明文稿。故彼輩暗忖以爲某處於吾事。應無異論矣。此眞童孺之見矣。 及愚諭以是非利害。而示其不與之意。則於是竝與此漢而醜辱之。遂將前後事實。彼此文字。一切顚倒變幻。而至於印播。然猶不敢示其近邑士流。而違布於湖嶺之間。則其難罔以非道之實。昭如視掌矣。</text>
<title>與金鶴老 癸丑</title>,<text>某處所傳彼人持金入旺之說。不知其意如何而有是言也。年前新聞載愚被削。使愚絶海黑窟中受金。深山無人處被剃。不過幾日。國人皆喧傳矣。奚獨某某知之。老兄某丈喪時。以書來云。當有訃書。竟不見。今又收納柳哥讒書。則其存意。可知已矣。兄雖以柳事致辨。未必有覺而或反見疑。千萬愼之。但惜其人以憎愚故。不甚自別於時輩也。</text>
<title>答金鶴老 乙卯</title>,<text>癃老疾苦。荐罹重哀。情理未易處。又遭犺狼之變。掃盪家事之外。又及於先龕與士友書蹟。竟使老人漂散無栖。聞之驚怖悲惻。無以爲心。從古賢者多遇奇數。未有如老兄之酷也。然究而論之。人生萬事。皆是命也。嘗聞往哲有言。吉凶禍福。是天主張。毁譽與奪。是人主張。立身行己。是我主張。三者不相奪。此語最妙。今爲老兄反復熟思。只有小心循理一事而已。佗未有仰助也。示及古人不校詩。詞意甚佳。兄之敎我至矣。但我無少失而遇彼犯我。乃可使不校字。若我于十分中有絲髮誤。而彼之橫逆有過分處。此名受責。不可言犯。不可言不校。理宜反己而審天。改過以謝人。此中取益。豈少乎哉。別紙所諭乙秋事。高著眼目而觀之。人見不同。人心不平。自屬佗事。我無與焉。可省多少煩惱。此是古賢遺法。吾輩所當守也。但以時義論之。國危道傾之日。柰何不相厚愛。乃擧高識不疑之事。相與怒斥以自弱耶。所諭學者何學。只是善一字。而欲爲善者。先明是非數句語。雖平常而意實精確。蓋學與明。是心之功也。善與是。是性之理也。愚近悟得性師心弟四字。庶幾得門路之正。而足以醒勢利之昏。破心理之誤矣。來諭與之相發。幸甚。佗人之只從門外走者。我輩柰何不下。只得自心學性。以至終身。所謂萬丈深穽之中。一脈陽氣不失者。來書語 正在此也。點雪之戒。下語過分。而敎意則切矣。區區感刻。但某也所記。實有關於儒門之弊。故前有云云。此又是明是非學性理之一事也。</text>
<title>答金鶴老</title>,<text>修齊治平。一宗栗翁之諭。無容改評。而其曰。諸賢之論。或有異同。決從栗翁。而無疑否云者。愚未敢妄斷。但農巖四七說。雖有不同。而辨論禮遜。兩行不礙。非如蘆猥無發揮之益而有譏嘲之象者比也。農巖說。洲梅兩門。有發前未發之贊。然愚未免有一二聽瑩處矣。李大山亦有與栗翁相背處。只是見未到耳。與近世嶺儒指栗翁爲主氣之學者。氣象意思。截然不同矣。華西一派。非曰不尊栗翁。而世閒識者。往往歸之佯尊。派此則恐難稱冤。而其害吾道。益以大矣。小心循理。兄自謂躐等。欲藉敬謹公平。虛心無己。以爲梯。此似說得倒了。敬謹雖與小心爲一等。若乃公平無己。其地位煞高。此非識得道理。是非毫髮無疑者。惡能及此。况晦翁雖對初學。亦敎以揀別是非。而去彼取此。取此卽是循理。何必待義精仁熟。然後始可言循理耶。謂性師心弟無疑者。是矣。但謂寂感皆心。則體用動靜。似有不稱者。卻恐未之思也。寂感固是心。而寂感之理原是性。性對情言則屬乎靜。包情言則貫乎動。豈有不相稱之慮乎。告更思之。敬天天字。所包甚廣。夫天何時無有。何所不在。故云所包甚廣。若無不敬者。卻是用功之周。彼此有能所之別。非可以能爲所也。犺狼輩。彼何嘗目書傳耳義理。其不顧佗人之憤死。何足異乎。若乃吾林中。有談仁義纂史傳。而甘爲氣慾之犺狼。搏噬善良。視爲能事。而曾莫之恥。此乃爲變異之大者也。</text>
<title>答朴正瑞 晩煥○癸丑</title>,<text>搜索文書。疑於不疑之諭。可駭亦可笑也。衡書謂。一邊不度時不量力者。潛吹狙詐。恐有城火池魚之慮云。此無足怪。然人之死生禍福。蓋自有天。非人所爲也。程子言。夫行一身。至於天下事。苟無其器。與不以時而動。小則括塞。大則喪敗。自古喜有爲而無成功。或顚敗者。皆由是也。論解卦。 尤翁又言。成敗利鈍非所逆睹。是鞠躳盡瘁者事。鞠躳盡瘁。非有抱負。不可。此義知者。蓋鮮矣。 故康節云。死天下事易。今人以死爲第一難事而曰易。此宜潛思。中庸白刃可蹈亦然。 譏其無所有而輕易擔著也。此等精義。非某某之所能識也。此片只與衡夫一看。便可戢之。不知者以爲詬病也。</text>
<title>答朴正瑞 甲寅</title>,<text>聖廟爲夷獸汙穢。此時士類。另立影堂。以爲瞻依之所。誠可爲也。若因而欲行釋菜。則有退翁之嚴戒。不可違也。蓋其言曰。朱子晩年。以道統之傳。有不得不自任者。故設此禮而不疑。若恒人而效顰。非大愚則大妄也。見答宋寡尤書。 是宜十分警惕而不敢率爾也。韓希甯集答鄭應善書。亦引退溪此訓。而言其不敢爲之意。又言新安精舍記。要淵齋作。而以釋菜之故不許。 詳見本集五卷末。 愚竊意此事。今不可苟徇近俗之謬例。以貽識者之譏。千萬照察。</text>
<title>答朴正瑞兼示朴銖</title>,<text>頃索辨心帝說。今始寫納與衡夫。共加訂示。因此再思。彼道釋二家之降帝。已無可言。道流。尊老子。爲太上道君。而昊天上帝。反坐其下。曾見僧徒。亦言釋迦尊於上帝。 若乃儒者而認心爲理者。或自言若我見得。父兄不見得。是父不如我。兄不如我 語類論陸學如此。 或言學貴得之於心。求之於心而非也。雖其言之出於孔子。不敢以爲是。出陽明集答羅整菴書。後儒謂如此。則陽明之心。在孔子之上。 或言朱子以心性分物則。是無甚綱領時說話。出華西集答人書。 或謂朱子心說。至甲寅始大定。出寒洲集答人書。○朱子以心爲物。以性爲則之說。終身未嘗改。則亦終身無甚綱領矣。○寒洲自言。從少已見得心卽理。而謂朱子至六十五歲。始有定論。則寒洲之見。明於朱子矣。况朱子終身認心爲氣分上物事。則亦終身無定論矣。 此四家之言。分明是其心自尊之病也。甚則欲伸辨人心之錯。而歷擧氣數之變。以擬於上帝。又甚則推尊此心。以爲聖君聖師。而貶降性字。爲億兆之衆。曰聖君則無尊於此者矣。曰聖師則無善於此者矣。曰兆民則不得不見治於君而受敎於師矣。 噫。帝性之辱。未有甚於此時者也。大抵家有父兄而也不尊。世有聖賢而也不尊。天有上帝而也可褻。身有天性而也可貶。噫。認心爲理之禍。至於此也。於是。始信聖門以禮制心以心尊性之傳。乃爲萬世無弊之敎也。</text>
<title>答朴正瑞</title>,<text>所諭心宗貽害後進之弊。辭意嚴正。有足動人心目。尤深敬歎。竊觀古來本心不本天之學。始於詭經侮聖。慢天藐性。而與吾儒尊君父。敬賢聖。畏上帝。尊德性之正傳。相冰炭。原其情。豈欲其如此。只被心雖靈明。而竟是比理較麤。不以禮義制之。則輾轉至此。此甚可懼也。愚近自省言行心意。亦自不免反戾聖賢之敎者。往往而有。此則號爲主理。而實則使氣。卻與一種本心之學。不甚殊別。此尤大可懼。而不得不蚤夜戰兢。至死而不敢少肆者也。旣以自警。因復獻規。伏想賢明。亦必視爲愛敬之辭而不少忽也。</text>
<title>答朴正瑞 丁巳</title>,<text>惠寄百顆。無患判作兩貫。一象六十四卦。一作三十六宮之春。適足無餘欠。每淸夜無寐之時。往往憂憤萬端。莫能按住。輒取摩弄。用擬程先生所與涑水翁一串珠子。然又恐不知者以爲某也晩學禪客也。奉呵。</text>
<title>答朴正瑞</title>,<text>頃索崔生益翰心理書。南靜涵持以示吳而見。久不見還。所以未呈。然朱子謂徐侍郞所欲鏤板之書。亦不必看。徒亂人耳。答王晉輔書。 潘子醇書。頃亦見之。蓋雜佛老而言之。亦不必觀。答程允夫書。 愚謂彼之胡說亂語。只可麾之。朱門之外。不須看。亦不須辨。今彼纔勝冠。而於愚僅一見耳。歸而忽寄書六七千言。只此已是不循禮。其所述又只是撥拾陸，王之緖論。而欲以附於洛閩之正傳。其所見固已誤矣。而其用意。亦甚勞矣。昔朱先生謂陸氏。只說一箇心。便都道是了。如何得。愚見嶠南諸人。旣認得自心爲理爲道爲性爲太極。則亦只一箇心。便都道是了。此非與陸氏同歸而朱子背馳者乎。片言可以折獄。奚須多辨。若又惡其聲而曰。我但言心理而已。不曾如象山之一心是了。則所謂理與道與性與太極者。畢竟是未滿足。欠分數底物事。此則可以自立於朱子腳下乎。任爾安安排排。畢竟輳合不成。豈非所謂琉璃甁子禪乎。愚每語從遊諸生。君輩自視己心。常恐其昧理。必使之竆經精義。又懼其踰節。必使之循塗守轍。此是千聖相傳旨訣。先賢所言心卽理，理卽心。是就聖人分上。指其心用之脗合於理體言。故孟子稱舜由仁義行。則張南軒言。其身與理一而非二。眞西山言。舜身卽理。理卽身。渾然無間也。嶠南諸人。何不竝引張眞二說以爲證。而乃單據退翁所斥陽明創爲心卽理之說。以眩後生之耳目也。先賢所言心爲太極。亦以心之涵理言。彼不察此意。而輒揭起爲選鋒。然朱子之謂兩儀。又爲太極。彼將如何處置。一言以蔽之曰。小心畏天者。正學也。尊心貶性者。異端也。蘆沙集。以太極爲天地之性。陰陽爲天地之心。此述朱子之說。而在天地。在人物。再無二理矣。其門人鄭厚允。棄其師說。而附於李氏。得其褒歎。此正與南軒門人胡季隨師門身後。遂與陸氏最相款合者。同一流也。如胡，鄭二人者。正朱子所謂背其師說而淫於老佛者也。</text>
<title>與朴正瑞</title>,<text>任參奉坎宰書來。錄示勉菴年譜載起兵時事云。徧告金，李，郭，田而無應者。此何言也。愚當時在尊先山齋。而會者四五十輩。執事亦逐日往來矣。有誰見勉菴書者。使實有之。愚不過以平日所執謝之而已。然初無苗脈。而空載此文。以示今與後。未知於義何如。金修謙誦其所聞於宋監役楨鏞曰。泰仁李相來。在勉菴幕下。聞欲通於愚。進曰。此丈處地。與大監殊異。如果有意。則聞此起兵。當相同事。如其無之。不如且已之。勉菴默然。樂安林炳纘。從傍告曰。某處方遣人求祭酒。雖書告。必不應矣。此皆宋傳也。林之所云。使人噴飯。李某似是曉事人也。黃芝川詩云。只合任佗牛馬我。蒼空來往白雲浮。權石洲批云。丈夫如是。愚平生所得人言。豈止於此。此可付之悠悠耳。</text>
<title>答朴正瑞 丙辰</title>,<text>昔陳龍川於晦翁生辰。千里專人。獻蝶戀花新詞。爲先生壽。幷致裘材香果。其風義甚高。使人敬歎。今執事因愚生朝及歲杪。必再遣僕隷。涉海衝雪。寄以衣，藥，米，肉，餠，果之屬。遂成年例。其視同甫。尤加難焉。顧愚無德以承之。且欲與玉胤。做時月文會。以效微誠。而亦未易就。徒受稠疊之恩。而深懷慙歎之私而已。似聞胤哥近有鑄錯。方且大懲創。若乘此機會。遣來與諸生相觀。因仍留連。以施數月之功。則庶得悔舊就新之益矣。朱子書七卷。是淸儒張伯行所編。而自爲詮釋者。愚使門生朱昌欽。用活字印布於世矣。蓋大全節要卷多。未易翻閱。此則𥳑要。且世所稀見者。故一部仰呈。以備晩暮玩繹之資。</text>
<title>與朴正瑞 丁巳</title>,<text>頃承巾舃戾止。穩話數日。足以降我心也。旣而。又得家兒構屋佽助。旣而。又蒙賜健孫一石稻。用濟新寓之窘。此眞施不見報而不輟之恩。如蒼巖者。可謂佛地中人。不知何以答之也。第更有所懇乞者。蓋健也前嘗虧行。爲家門羞大矣。渠向以長者歷臨賜誨。至心激切。今若復以手𥳑睠睠。以謹身修行以慰父祖之意。勸誘之。渠更當涕泣受敎。庶幾有回頭轉腦之漸。伏望仁者視猶子孫。而時與警誨箴砭之。俾得其力。區區感刻。可但以幾貫銀幾秉粟已哉。愚謹再拜以請。此紙召令胤。使之一讀。而有以自奮。則亦一事也。</text>
<title>答朴正瑞 庚申</title>,<text>影祭非禮。鄙每主伊川，近齋之說矣。比細考之。朱子於濂溪書堂。有竦瞻德容。跪薦寒流之詩。於滄洲釋萊。用宣聖像。然則近俗所行。亦不可非之。然朱子答吳伯豐書。卻言橫渠像。歲久不復可得其眞。但當兼收以見尊仰之意而已。其謹重之意。亦可以仰揣。如非端的無疑之眞本。恐難率然祭拜也。况家塾祀夫子。朱子又以爲於古未聞。而退溪先生又謂恒人欲效滄洲釋菜。則大愚大妄。嶺南新安精舍儒生。請記於淵門。而以嘗行釋菜不許。玉山講堂亦曾誤行此禮。而韓希甯以爲不可再誤。據此諸說。今日吾輩。不可率意妄行。以違前誤後也明矣。</text>
<title>與朴正瑞兼示金煕鎭</title>,<text>伏聞二老又爲賤身事。將入詩山。鄙心如何可安。蘇君所指。始認爲埋標處。今聞有塚。然則雖空得。且不肯。况費錢而爲惡乎。愚之此言。是仁義之心。爲子孫，爲親知者。皆當善而順之。何苦強其所不欲也。縱路過其下。亦不必顧視也。惟恃二老平日知心。而謹此陳白。平生讀書。正當於此等處用之。萬勿生意。以犯神明之怒也。</text>
<title>與尹君瑞 膺善○乙卯</title>,<text>梅山先生論吾儒交際。每以心心相照。事事取大爲言。此誠至敎。今吾二人者。同是梅翁私淑。而値國亡道熄之日。孤弱極矣。同講究先賢緖餘。胥敎誨晩景功夫。以無負全，毅兩翁傳受之恩。爲第一義。佗餘資性異同。儀文疏密。恐未須細較。如何如何。</text>
<title>答尹君瑞</title>,<text>下章有求仁去私之問。或謂此是儒林常語。未必出於中心。愚謂不然。凡吾儒所以自期。期於心與道一。 心元非道。故有是言。 而人有身便有自私之理。理不自私。自私元屬氣事。 所以與道難一也。夫克伐怨欲不行。猶以爲難。况克去己私乎。此克己所以爲最難。以其最難也。故孔門唯顔淵得聞之。是顔亦未免微有心術之私。孰謂晦堂而無私可去乎。旣有私則其問去私之術。又何疑乎。特訪之於愚。則其所失也。然愚也實滿腔子。是私心者。因此而相與講質。以至眞去私而心與道一焉。則豈非全，毅兩翁所望於愚與執事者乎。蓋嘗思之。天理者有至公而無少私。凡私之一字。不問大賢小子。竝不問有心無心。其發纔不合理者。人生而靜。天之性也。故曰發而後始有不善之失。凡言未發見前有差者。皆誤也。 皆私也。故必先明公私之辨。而後施猛省之功。又而後用大壯之力。如此則可以去私也耶。愚竊有意於此。而元初賦性昏弱。此所謂氣質之性。然昏弱二字。是氣質之病。不干性事。 故纔旣悔恨。旋復萌作。于今輥到七十有五歲。死亡在卽。而廓淸無期。願從執事之後。而幸或有少進。伏冀高明有以敎我。我亦欲少致酬報之誠矣。</text>
<title>答許勁能 駿○己未</title>,<text>理有眞而無假。心易假而難眞。心之眞者。本於理也。其假者。亦心自爲也。六書精蘊。人心有假者。修於昭昭。肆於冥冥。 心能自修而去僞而存眞。是則所謂眞心爲愼。愼者。心之所當止。止者。必至於是而靡所遷移之謂也。淵齋命名之意。未知如何。而如是用功。恐似有輔。如何如何。</text>
<title>答卞汝傒 應洙○戊午</title>,<text>尊先祀事。始認爲鄕賢俎豆之例。今因令孫細聞之。乃本孫之行私不祧也。此於禮律。俱無所據。陶菴先生答楊應秀，金承祖二書。令令孫錄往。一覽。可以知其所處矣。</text>
<title>答權潤萬 德晩○戊午</title>,<text>愚再承亭記之託。而又復辭免。極知未安。然以精力不逮。避求文如避讎。宋潛溪語。 已有年所。今若重違勤敎。而僶勉爲之。往者之怨。來者之求。有不勝其喧聒。如復爲此。而一一應之。則陳五經之操觚隕命。將復蹈矣。此於崇諭仁義之學。俱無所當。故不獲已再拜乞免。以全其垂絶之喘。伏想君子體仁強恕。而不之罪也。皇廟事。思之心膽墮地。言之氣湧如山。爲之柰何。昔年停享時。儒賢上疏請復。士林痛哭作詩。如斯而已。未聞有死者。今如有因而殺身者。曷不贊揚。又有謹守朱，宋忍痛含冤之傳者。夫誰曰不可。淺見似此。未知高明之士又以爲如何。</text>
<title>答權潤萬 己未</title>,<text>朱子於明德明命。有以理言處。蓋心性纔拈一。便帶一故也。然大全講義曰。天之明命。卽人之明德也。六十五歲告君之辭也。 愚之合做一物事。實原於此也。天人字。先後不須拘。如言天所賦爲命。物所受爲性。不分先後。皆是理也。如言天以二五生物。而物受以爲形。亦不分先後。皆是氣也。如何如何。纔說性性字。愚亦尋常作本然看。不謂盛見亦與之同也。朱子每言。纔說太極。便帶著陰陽。纔說性。便帶著氣。纔說天命。便氣在其間。要在讀者善看得本意出來。來書所擧。纔說氣質底。便不是本然底。是語類賀孫錄。而佗日說話。又多不如此。是亦有初晩之異歟。更詳之。心對形則爲理。尤翁此語。巍巖亦嘗疑之。盛見亦然。善矣。但善看。則亦可通也。近覺得朋友多說理氣。而未能體之於身心。恐不如且就事爲上。尋得一箇當然之理。而實實體得之爲善爾。</text>
<title>答權潤萬</title>,<text>愚輾轉病席。忽伏承墜翰。蹶起奉讀。宜若慰豁。乃反心火益焰。降之不下。何也。昔嘗讀退陶先生答洪恥齋書。言其推重無當而冒受之。天亦非之。怛然不寧。敢以回納。截去二三行。補以佗紙。略言向道慕義拙修勉強之意。還以見寄。旣而又曰。人有爲學之名。人必以百責歸之。此危道也。况自相以無實之辭。稱美推許。以招笑怒哉。愚竊思之。恥齋篤行賢儒。必不以諛辭溢美。而先生之告戒如是。况愚以多口少容之流。今此來書四五百言。非有大德。不堪承當。而流入於人眼。則必添幾分罪案。而終陷於不可復赦之科矣。是又退翁之戒金而精載禍相餉者也。區區私心。如何不惶惕憂熬哉。伏望再思而棄其草本。勿授人以隙也。</text>
<title>答李舜瑞 學淵○乙卯</title>,<text>愚直一擯棄不齒之人。乃蒙執事遠賜寵函。執禮遣辭。有若待賢者者。愚之不似。已深蹜踧。兼令胤率子入海。託以敎學。此又非空疏耄昏所能及。終之又以尊叔曾祖正言公傳後之文見敎。而復引梅翁之志。全老之例。而責其勿辭也。顧此後進小生。惡敢不揆賤分。而妄受大任乎。瑟縮皇駭。罔知所以仰復也。第竊惟念。正言公當正廟朝。賊臣動撓長秋。坤宮將傾。出萬死一生之計。抗疏盡言。終爲國母立慬。其危忠直節。與日月爭光。愚雖不肖。氣義攸感。欲取吳君所撰。略行櫽栝。而目下神思昏塞。莫可抖擻。且俟異日令孫之歸而呈納。以備鑑正。伏幸照察。</text>
<title>答李舜瑞</title>,<text>令孫資性。祥和謹恭。重之以家庭薰陶之力。則亦何遠之不可到哉。古德云。爲治不在多言。顧力行何如耳。愚亦謂少輩讀書。只理會文義。不體貼身心。竟無益。專要力行所知。方是眞學問。近世又有不務躳行君子。只要口談天理之學。如此者。只好資爭競敗風俗。深可戒也。如何如何。</text>
<title>與鄭大卿 奭采○庚申</title>,<text>如聞尊兄曾至灆溪書院。有所問於鄭道鉉者。信然乎否。誠如是也。是理外之事。愚未敢知。而請質焉。夫尊兄所聞八箇字。淵齋不過童子之見。 豈士者之所可道也。亦豈智者之所可疑也乎。理已躍如。而志且惑焉。此愚之所未曉者。一也。使傳者是忠信不欺之人。亦須徐審明覈而後。移書。於愚。責其妄罵長德壞破分義之罪。豈非所以仰體先丈眷愛之至情。而不此之爲。乃爾輕信輕發。外而傷友道。內而取人侮也。此愚所未曉者。二也。愚之多仇。兄之所知也。顧雖瞑迷。能不懔懔度日。乃敢肆口饒舌。以促其垂盡之殘命乎。是不難知。而兄且宣露於稠廣之中。是何異於見病羊之被逐。縱虎以助之搏噬乎。此愚之所未曉者。三也。見今外寇爲利慾而肆虐於我邦。以冀吾民之靡有孑遺。世儒爲名利而造謗於國中。以幸士流之自相呑噬。此最大患。兄且無畏而自墮於其術中。此愚之所未曉者。四也。凡此云云。非直爲賤子一身而發。實爲斯文世敎而布此衷蘊也。右八箇字之虛實。勿論。其於尊門。獨非可厭可恥之辭乎。 尊兄若見此無悔。而只啞然一笑曰。我之絶彼久矣。彼乃向我忉怛若是。是亦爲無腸公子者。則愚敢謂高明自害其仁義之性。而甘心於流俗之科矣。於是乎愚之憮然而沮。惻然而悲。亦人情之所不能已也。</text>
<title>答崔錫胤 永祚○庚戌</title>,<text>尊先遺集之入於押收。莫克示後。天下事眞無所不有也。然大義炳然如日月之光。彼雖一時掩翳。理應百世輝暎。區區賤衷。惟是之恃焉爾。垂諭欲及今努力。以遂朝聞之願。而冀得藥石之言。此意殷切。使人敬歎。愚竊嘗承敎於先生君子。曰。士之爲學。惟敬以循理而已。此一句。是徹表裏，貫寂感，通上下，包常變語。夫敬者。小心翼翼之謂也。循理者。知理如是。奉而行之之謂也。今於先悳遺烈。于羹于牆。日誦其言。行其行。繼述其志業。則所以承家範而紹聖緖者。孰大於是。顧此薄識。雖莫能致小補。然其所奉祝於哀執事者。則在是也。又蒙盛諭。揆以時象。聖賢復起。但當儉德避難。潔身長往。而無佗道也。區區所執。亦竊自附於斯義。而往往有譏罵之者。今乃得此。亦可以自信矣。但賤齒已至七旬。命道大家不好。閱歷無限風霜而不死。雖自誦萬劫終歸韓國士。一生竊附孔門人之句。然亦覺得身勢之支離也。</text>
<title>答崔錫胤 丁巳</title>,<text>有人奉老親筮仕。至議官。陞通政。而一未出腳。當庚戌之變。招其弟及子姪。託以養老。遂服毒自盡。傍人救穌。以其夜竟投水而死。其忠憤氣節。可謂洪流砥柱。而或者以不孝譏之。此必不樂成人之美者也。竊惟已若爲人獨子。而不顧終養。爲此徑情。則固未免莫大之罪。而旣有子若孫。則自家之能辦一死。非但爲臣盡分。亦可爲全歸之孝矣。未知盛見如何。此人忠憤氣節。可謂高人一等。來諭之贊頌。宜矣。記得退翁栗里絶句云。卯金竊鼎勢滔天。擷菊江城有此賢。餓死首陽無乃隘。南山佳氣更超然。此或爲一道耶。父母墓與外祖同託一山。則祭當先外祖。此退溪先生語也。豈以外祖尊於父母而然歟。然非親祖父。則舍父母而先祭。其能安於心乎。鄙見恐難苟從。或無大悖否。外祖與父母。情之親疏。服之輕重。誠有不同。至於墓在同岡而行祭。則但當以親心爲心。先祭外祖。不當復計其情與服之懸。此退翁所以有先外祖之敎。而沙翁之以爲得之者也。</text>
<title>與崔錫胤 庚申</title>,<text>愚冥頑苟活。幽憤欲死之際。忽遇崔舜瑞。日夕談話亹亹。奉及先台監而不已者。實以晦翁世亂思君子之意爾。未審執事所以繼承志事者何如。而可以慰知舊之望否。區區爲之憂懼。自謂有非泛交之比也。愚素來拙不解事。所以不敢輕動。而世之下石按劒。視若應然。而不敢少有怨尤也。竊有欲與朋友講質而未定者。假使華翁而在者。其寄書遠人以圖事。如茶之爲乎。抑不然否。因筆略示破爲幸。向答志令子魯東。謂吾儒存者。如曙天之星。而世之行間者。自不爲少。從今約以毋信流言。以自墮彼術之中。此意蓋有在。吾儕宜深體之。</text>
<title>答崔錫胤</title>,<text>愚氣輕學淺。甘爲世棄。誰科執事不彼而垂憐。每於時人之訾嗸。輒以君子所爲。衆人不識衛護之。不知愚陋何以得此。向來下石按劒之云。俯示以爲似涉過激。然近日則愈甚於前。而遂至於受矢如的。耐彈如綿。媿向愛余者道也。曩者亞變。使人痛心。聽諸生一番聲討。不謂會中強列相從諸人之名。有若微受賤指者然。甚可異也。</text>
<title>答崔錫胤</title>,<text>苟得復辟。寄書遠人。雖極難安。區區迷見。不惜一身之死。而初欲爲之。旣而聞之。時人之意。不在復辟而卻主共和。不在尊孔而乃在西術。然則君臣之義。聖賢之敎。一切廢置而後已。已不可爲矣。且聞茶公國未及復而身先爲夷。則尤不敢生意矣。於是時人謂之反復而惡詈之。至有不堪聞之言矣。今承崇諭。謂華翁而在者。只有杜門自靖。以待天下之淸而已。決不與世俗之人同浴矣。據此以觀之。使其門下諸賢而當之。亦必無佗道。區區者於是乎可以自信而無懼矣。示諭茶公昔得先台監書答之云云。此則愚時在古阜山齋聞之。至於愚則未嘗承書。及聞起兵。齎書。使金澤述及家孫鎰健。追至井邑山寺。不及而還矣。近聞先台監年譜。鄙名亦在其中。此非當時實事也。假使有書。愚必以無才辭矣。愚於四方義旅。日夜望其勢盛而有成。此是衆情之所同。柰何昭義新編載金演祖誣書。謂愚斥義旅。爲黃巢，葛榮。是豈毫髮近似之言耶。大抵當起與不起。惟在量能度勢。而自處而已。柰何不起者誚起者。起者誣不起者。以自壞了體面。可異也已。</text>
<title>答李友明 聖烈○癸丑</title>,<text>亡國儒生。宜死不死。乃見台監問書。一字一咽。不忍再讀。惟願我輩反己審天。無爲戮民而已。愚今七十三歲。平生弱質。六年瘴鄕。癃病尩孱。日甚一日。然不欲出陸。故至繼華。治棺待盡。蓋此亦海上孤島。但比暀較淺耳。未歸前一晤。無復可期。臨書悽然。惟珍重珍重。</text>
<title>答李汝慶 學禧○丙辰</title>,<text>令子仁矩。阻餘喜見。愚始謂此郞。終成箇器物。以孫女妻之。後因身疾家務相掣。未免蹉過幾年。常切慨惜。今渠疾愈。可以從學。惟家務究是排遣不去者。宜就此行義。且渠有佳話云。生事畢竟有定命。士子要當持勤儉兩字。旣具此正識。直須以道自治。若學道而不顧乎仰事俯育之業。程子曰。爲弟子之職。有餘力則學文。不修其職而先文。非爲己之學也。象山曰。處家遇事。須著去做。若是褪頭。便不是子弟之職已缺。何以謂學。 幹蠱而有礙於爲善去惡之功。朱子曰。家務叢委。每事看得道理。不令容易放過。更於其間。見得平日病痛。痛加翦除。則爲學之道。何以加此。 則聖賢已敎人棄家逃空以成其道矣。柰何反指釋子爲亂倫之人。且念人生百年。若瞬息耳。何待不力。佛家輪廻。亦謊誕耳。何恃不修。愚已將昔賢兩者幷行之言與事。口授指意。渠亦樂聞而深領之。幸因其晨昏之進。而申之以詩禮之敎焉。</text>
<title>答李汝慶</title>,<text>遠辱手柬。感荷無量。令子敬循。志堅守固。不失舊步。何喜如之。昔方正學賀兪大有。有賢子便可。百無所憂。千金不足多。此可爲執事獻也。勿縶以家務。縱之使學。人稱德門有鳳雛驥子。所得孰與肩哉。旣欲徙宅湖西。宜早決無緩。湖西蓋多講學之士也。</text>
<title>答陳叔甫 冕珪</title>,<text>河岳成灰。禮義爲壤。而愚也苟延病喘。常懷痛冤。忽伏拜下牋。不惟問死生，道情愫而已。復有海東全局先生一人之云。不謂老成篤實。乃發此虛夸無當之辭。使鄙生顔騂。外人齒冷也。儒流相與。貴相箴警。况今彼此皆八耋將逝。不施切磨。更待何時。區區者。敢因求言策衰之意。而敬獻近日自勵之語曰。懶散二字。立身之賊也。千德萬業。日怠廢而無成。千罪萬惡。日橫恣而無制。皆此二字爲之。甚麽降伏得此二字。曰勤愼。勤愼者。敬之謂也。以上。見呂氏坤呻吟語修身篇。 竊意千古羣聖所以光明正大崇深高遠而不可及者。其惟憂勤惕厲一句。是其基本。用此一句。制彼二字。庶幾有濟。我輩平日。空言而無實。已是大罪。今至臨年。復蹈前轍。眞非人哉。未歸前無復奉誨之期。惟以是各自努力。乃可不負前聖之敎。仰想崇意以爲好箴規也。</text>
<title>答田輔默 溶台，士中 起和○庚申</title>,<text>病淹牀第。㱡㱡欲死。匪意僉宗氏專遣佳胤令孫。入海問學。兼致惠狀。存撫肫摯。滿心欣感。如得世外奇珍也。二子天資佳甚。發軔修途。而兼以仙鄕士友之策勵。可保其遠到也。雖然。茫茫大宇。曙色未透。惡獸縱橫。邪魔作怪。志義之士。宜倍加兢惕。分外挺特。竊望僉宗氏。勿計前頭之通塞。另施穀誨。俾二子策起志帥。始終不怠。磨得敬鏡。表裏洞澈。淬得義劒。常變一致。則庶幾耕翁所闡之正學。壄翁所樹之義烈。將爲吾家傳世之箕裘矣。僉宗氏勉乎哉。豐卿妙年齎志。遽入黃壤。鄙情猶不勝痛惜。况僉宗氏乎。欲構數行短誄。以致區區悼傷之意。而精魂遁喪。收拾不上。可歎。</text>
<title>答崔允固 炳植○癸丑</title>,<text>愚苟活不齒。乃蒙執事令令胤率其子。入海遠訪。此意何可忘也。近世敎子者。類多趨利入邪。此誠未足言矣。其稍優者。亦不過依違雅俗。騎牆珮劒。對之。令人嘔吐。乃見執事以儒術導率子孫。縱以此忤世。所獲多矣。但須令盡去世味。堅持古範。卓然以往哲爲準。如此。方始盡美矣。</text>
<title>答李聖韶 儀翼○甲寅</title>,<text>愚樸拙戇愚。不能與流俗合。雖號爲有名士。纔帶得世習。亦不肯詭隨。此所以罪釁日積。而仇怨堵立。然又不知悔改。惟欲以是終身。而不敢自齒於士君子之後。執事以宿德雅望。乃先施以古道之書。復許以自靖之義。旣而又奉尊先玄洲公遺集以見寄。不知何所取而俯逮如此。豈非其胷中皎潔無一點俗塵故。乃肯違衆惡而問孤蹤歟。愚嘗從沙蘭宋兄。得伊山世稿序讀之。其卒章有云。今天下大亂。雖其父祖壁立萬仞之下。倒東歪西者滔滔。聖韶晜季。獨能隱居講學。將以詩書之積，仁義之實。光其先而裕其後。是豈非樂其身治而可與議道者耶。愚執卷而歎曰。是爲何如人。而能處羣陰之中。恃必反之天。而行獨復之道也。想望其高蹈而已。今承下章。而審知其爲執事。則滿心喜浣。殆若親叩其門而款承音旨。以豁吾窄胷也。愚嘗有聞於王厚齋。以爲周宗旣滅。哀痛深矣。猶以敬畏相戒。聖賢道學。守而弗失。中夏雖亡。而義理未嘗亡。世道雖壞。而本心未嘗壞。君子修身以俟命已矣。有味哉言乎。此與李隆山所發剝之大象與時偕行之義。相表裏。每讀至雖處剝之時。而不至於咨嗟慼憂而變其所守者。知其後之必復。而屛心忍耐以待之。不覺慨然發歎息。以爲安得與同志君子。日夕相觀。以養重泉之微陽。而見聖人設敎之神道耶。今乃於執事而相遇。可以遂吾願也。惜乎犬馬之齒。今已七十有四。而衰病已甚。不能少須臾無死。時時承敎。以庶幾得桑楡之收也。先集斥和箚子中。誠宜據義直斥。以國斃之。無媿後世。有辭天下數句。是天地間直上直下之正義。讀之。使人凜凜有生氣。宜乎尤翁之贊以義烈奮張。寔扶綱常也。往在乙丁之閒。廷臣有以此箇道理。奏聞天陛。得而用之。豈有今日之恥辱哉。螻蟻賤臣。撫卷叩心。繼之以痛哭也。</text>
<title>答盧仁吾 東源○乙巳</title>,<text>愚以庸材。徒懷大志。不及成業而浪得虛譽。以致不悅者堵立而交讁。吾旣無如之何。則反欲資之以警省也。今者。伏承執事遣令子。奉尊先玉溪先生大集以遺之。愚謹再拜受之。旣而復得俯賜書惠。讀之。所以引據而奬借之者。有若昔之賢人能成材化俗以振世敎之衰頹者然。又從而託令子。而使之鍛鍊而成就之。顧玆空疏。何以能堪。但有媿汗而已。第觀世之爲人父兄者。類多如北齊一士夫自多其子。年十七。略曉書疏。又解鮮卑語及彈琵琶。以之伏事公卿。而覬其有進者。而其稍勝者。又只敎以詩文。使與世之才子相從。朝夕之所從事者。名利也。寢食之所用心者。名利也。語及世間聲華。則不覺驚喜。勸以孝友敬禮。則欠伸思睡。究竟成就。不過一浮薄文人而已。以故立朝則不識事君之禮。莅郡則不念生民之苦。以辱其先人也。又其最高者。亦或使子弟。從事經術。而要亦未免於名利之習。故其出言造行。無非巧麗鍊熟以求悅於人者。其遇以古道自守。鄕原爲戒之士。輒謹避而不敢親就也。夫世風如此。天下豈復有善人乎。執事之敎子。乃不於彼數者。而卻令從遊於如愚之拙直不偶者。豈不異哉。竊嘗聞尊先祖信古公。手書晦翁箴銘。以敎玉溪先生。其中學古齋銘。有惟古是學絶今不爲之句。先生之學。以孝爲本。聖賢爲準。後賢至有鑄陶唐虞。翹首程朱之贊。則其有得於家庭之傳。不其的然乎。於是乎可以驗執事義方之敎。其淵源之所自者遠矣。第愚無以副其意。則殊庸歉歎。惟欲與講所聞於師友者。以少助其一日千里之行。則不能無其意矣。</text>
<title>答盧仁吾</title>,<text>愚孤露生朝。重以國家傾危。悲泣無聊之際。遠拜下狀。滿幅皆憂國憤世之辭。讀之。使人涕零。見今時義。旣不能乘桴浮海。則口有守死善道四字而已。但所謂善道云者。良非易事。須得士友講明義理。擇中而用之。乃爲庶幾矣。古人有變姓名棄妻子。以逃左衽之禍者。宋汝爲。 有握髮痛哭。流寓山海。全髮以終身者。徐孚遠。 有聞薙髮令。碎所珮玉曰。寧爲玉碎。毋爲瓦全者。周卜年。 有自謂存此不屈膝不剃髮之身。以見先帝先人于地下者。徐汧。 有閉門讀易。執至金陵。不剃頭而死者。華鳳超。 吾輩於此。當擇而用之已矣。</text>
<title>答盧仁吾</title>,<text>天下國家斯文世敎。罔不待人而立。以故帝王以養賢爲本。儒門以立敎爲務。大夫士庶以訓子爲要也。近俗於子弟。每勸其謁時宰求官。從夷人學語。其有詣儒門問學者。便呵叱而禁戒之。如此則後生何從而識禮義。風俗何由而得醇正耶。區區常竊痛之。今承下章。乃以賢子見託。愚甚敬服。第自以固陋。恐不堪事。然此非一時偶然之敎。亦何敢爲儀。謹當盡心。相與講貫。以進德學。庶幾有補於天下國家斯文世敎之萬一。則或不負執事眷眷見囑之意矣。</text>
<title>答盧仁吾</title>,<text>時變罔極。惟有仰吁俯泣而已。往年勉台。承召入京。竟至被拘於虜獄。去冬淵丈。承召登對。又至見欺於賊臣。早春又有收上經書之令。此豈非李斯之嚆矢耶。吾輩恨不早入深山無人之中。麋鹿友而根莖食也。崇諭旣歎世變之罔極而繼之。又曰。上下數萬年。胡爲生於此時。備經前人所未經者。此誠絶痛之言也。然試觀宋元明淸之際。實不下於今日。而彼時羣賢所處。亦綽有餘裕矣。且聖賢之生。無擇世之術。而有濟世束世遯世避世之道焉。夫君子修其禮義以自立。此一句。內有無限工夫在。 則隨其所遇之高下逆順。而所施有廣狹久近憂樂死生之分焉。今吾人只要於禮義兩字。益加講明踐履之功。而與後生輩。就深僻去處。鹿豕與遊。草木爲生。以待天下之淸而已。此爲先聖所謂賢者避世。而可行於今日者也。第未知若此者。其胷中冷冰。更無憂世之一掬熱血乎。見就巖間禪室。閉戶獨處。世慮宜熄。而宗國之念。道術之憂。時時潛發於隱寂之中。而有莫能自遏者。彼果於忘世之人。獨何心哉。比有一語自贈云。大韓天地無名氏。太極陰陽有性人。因笑曰。後世有田子明者。當有以識此心也。愚不曾起義。亦不自裁。故云無名氏。蓋以所處之地不同而然耳。</text>
<title>答盧仁吾 癸丑</title>,<text>盛諭衣變而心不變此句。說得理錯。而致得人疑之源。夫衣之變者。心變之影也。安有形直而影曲之理。數尺衣袂雖微。而華夷大防繫焉。夫華夷大防。如何做人情。聖賢定法。如何做人情。愚則不敢開此蹊徑也。幸更以尊先申義二字從事。內而不失世傳之敎。外而可爲鄕里之表焉。所詢愚身後誰可爲得其傳者。愚自無所見。其佗更何問也。程門諸子。晦翁且謂其倍師而淫異。甚矣。傳道之難也。炳菴無恙日。愚意其邃學正識。堅操厚德。可以上續全翁之緖。此友不幸遽九原矣。自餘諸子未有可擬望者。區區不免禪宿之淚爾。</text>
<title>答宋景範 泰玉○丙辰</title>,<text>僕曾見一名卿賢大夫。曰。今世何古道書之多。蓋異之也。僕之爲人。非此公比。而遇此亦多矣。甚者假手而爲之。不知其意何在也。今承高明書詩。猥以斯文道德。過化存神推之。旣而又寄之以南極老人之像。終之以拜書執贄之辭。僕反復思惟。是雖七旬老成之事。而區區未敢以爲應然而冒受之也。何者。以高明未及細覈其實。而輕施其禮。知其未合乎中也。夫人之施諸己者。未合乎中。則己之應乎人者。宜審其理而不敢受也。無以則有一焉。使高明之學日益邃。尩羸之命不卽絶。而彼此眞相。了然自見。則孰可爲師孰可爲弟。始得而定矣。是則可爲也。如何如何。頫詢天道。僕何足以知之。第嘗聞天人一也。知人道則天道亦可得而推之。人道惟克己而爲仁者壽而吉。反是則所値必戾矣。在人之仁。卽在天之元。而爲生物之理也。古人云。善言天者。必有驗於人。豈亦此類之謂歟。</text>
<title>與鄭致學 誾敎</title>,<text>昨歲華翰。勤厚至矣。惡字報謝。不謂其尙遲登覽。豈人之解惜人阻懷。反無情羽鱗之不及哉。咄咄怪事。玆因吳君而見從嶺外來。憑審尊體履道困亨。深慰卑微之私悃。吳君又謂執事憂士流之孤弱而不相愛。至垂涕而道之。愚聞之感歎。竊以爲此正孟子所謂惻隱之心仁之端也。苟人人而體此。庶幾海遠兆廣之奠安有日。而噫乎其未有爾也。第今名利二字。爲遮眼之葉。爲蝕心之蠧。喪其本然而昧於大體。遂爾戈之室。敵之舟。以保其垂絶之陽脈。此豈夫人之所爲哉。實氣數騰倒。爲輥轉之不已也。惟知者知之。惟仁者憂之。其執事之謂歟。愚旣感歎而思以效其愚。則惟有從事晦，栗撿氣復本之敎。以達於魯，鄒仁義之源。是爲釋乖爭而得和平。淸氛祲而豎太極之法也。執事高明。以爲如何。愚嘗讀昌黎詩云。雙鳥不停鳴。大法失九疇。洪曰。凡在天地間者。皆不得其所。 周公不爲公。孔丘不爲丘。柳曰。周孔之道。亦絶滅矣。 噫。此正今日天下之謂也。彼二聖人者。亦不得爲聖人。則如我輩人。豈復自齒爲儒流耶。昌黎詩又云。得病不呻喚。泯默至死休。洪曰。忍死受害。不敢復言。 區區願從竝世之高賢。共守往哲遺規以終身也。</text>
<title>答鄭士煕 煥植○乙卯</title>,<text>愚亡國遺民。未死苟活。銜恤海上。朝夕待盡。向得令子入島。因而與聞執事賢德之一二。今辱以書先之。稱以淵源之正。廊廟之資。自任開來。三德俱達等語。不知執事何乃自輕而以萬不近似之說。加之於負謗惕息之人。惶駭慙靦之餘。又竊爲老成德人惜也。惟欲相告語以收桑楡之功。則意深而義正。不敢徒辭孫而止。以冀得藥石之言。以自策勵。故謹將近日所得性師心弟四字。以獻于棐几之下。而求正其得失也。蓋此四字。語雖創新。而意則有自如鄒書之歸而求之有餘師。程書之師者。理也義也。固性師之謂也。魯論之學道學禮。和靖之學仁義。語類之學而不論性。所學何事。又皆心弟學性之義也。大抵性之理。無所不在。無時不見。而心之學。又不可一事放過。霎時休歇。是宜翫味而體當也。近來尊心貶性之說。頗行於吾林之間。恐使學士輩。有向別處去之慮。故僭率發此。以庶幾相與戒懼而不失聖門之敎也。未審高明以爲如何。所示佳章。諷味以還。有以見意興濃而感慨深。至於尾聯之云。尤有遠趣。蓋居今之世。腥穢熏天。利欲蓋地。願見古人而不可得。誦其書。繹其義而反諸身。則超然三古之象。列於目前。藹然仁義之氣。生於胷中。是其爲樂豈有竆已。而其貽謨豈不深且遠矣哉。愚素乏詩才。未由仰酬。聊以此語。用替無韻之詞爾。</text>
<title>答鄭士煕 戊午</title>,<text>崇諭一區華島。爲不食之果。竊恐言者不智而受者得罪也。豈若以責善輔仁之道。爲晩暮相與之義諦乎。第金華諸賢。拗過一世。而卒承考亭之傳。則雖後生小子。皆當立此志槩。而時時自奮。事事自力。以無負前聖所望於來裔之意矣。願與執事翁子。不顧流俗訕笑。幷不計自己利害。惟以第一義爲額上貼。仰想不以爲不然矣。</text>
<title>答柳舜敎 炳大○甲寅</title>,<text>所需珍言。恐無踰於陸老遯迹一篇。其所謂遯荒忍貧。布葛畢身。毫不喪眞。而以古爲鑑。知天勝人者。固已可警省矣。第三聯。臨食致思方下箸。讀書有得每題紳之云。則尤可作座右銘。而日三復者。區區服膺之餘。欲以拜獻。謹此寫納。諷誦再三。想以爲至言矣。</text>
<title>答林子明 哲圭○甲寅</title>,<text>所諭心做性不得。性做心不得兩語。深得孔，朱人道對待立言之意矣。蓋將心做性。則心非至善之理。將性做心。則性無知覺之能。如何可互換得。若欲渾淪說。則形亦可喚做性。器亦可喚做道。奚獨心不可謂之性乎。然異學家常喜混合。而不肯分開。蓋分開看則忌性爲天命。而妨於心之自用。混合說則恃心有知覺。而藐性之無爲。此所以雖曰心卽理。而終歸於心與理之二矣。若吾儒則謂性無爲而尊爲自然之主。謂心爲氣而必本至尊之性。此所以雖曰心非理。而終致心與理之一矣。此是將本體工夫。一齊說出。使學者。曉然知心性一而二，二而一之妙矣。</text>
<title>答林子明 乙卯</title>,<text>承諭及心宗之害道。此正所當憂也。今有一法可設。而彼道自熄者。如虞廷之言心。今曰人理惟危。道理惟微。自不成說。有解之者曰。道理太極之知覺原於性命。則豈不使人噴飯。又如湯之以禮制心。文王之小心翼翼。易之洗心。如何說做心理。論語孔顔之心。大學之心有忿懥。孟子之不動心。此又說做心理得否。程子之心如穀種。生之性是仁。張子之心能盡性。性不知撿其心。朱子之人心有覺。道體無爲。此等心字。縱欲硬做理字說。其於名不正實不合。何哉。只此數詰。彼不能復開口矣。我輩不必另立說以闢之。但當據此爲主。而斥彼無證。則可以省得幾多口舌文墨。豈非至嚴至簡之正法乎。彼如擧程書心卽性。啓蒙心爲太極。我又詰之曰。程子又言氣卽性。啓蒙又言兩儀爲太極。公等何不虛心 假如言虛理。亦得否。 以究其混淪立言之本指。乃欲與指椀爲水，認指爲月者。同科而竝驅也。此亦可以省得幾多閒爭競也。愚見似此。未審明者以爲如何。</text>
<title>答林子明 丁巳</title>,<text>熊賜履。以明人仕於淸。尊朱子而詆陸王者也。所著學統。附以異統。異統非可入於聖統之書。未知崇解云何。梅山先生。嘗議其出處之非矣。心宗之據心統性情。未足爲疑。朱子雖有統百萬軍之諭。此但言性有五德。情有四端七情。而一心以兼包之。語類。論此統字。屢以兼包明之。 非以爲上下之分也。語類。有天子統攝天地語。豈謂天子尊於天地乎。心爲嚴師之說。此心運用。必本於性而後。可謂之嚴師。若纔自用而悖理。則爲形役之不暇。安得爲嚴師乎。故尤翁云。凡事依古則寡過。師心則易差。據此則心宗之說謬矣。安君之釋疑。亦見其公正之見。爲之欽仰。</text>
<title>答林子明栗谷全書疑義 丁巳</title>,<text>理一分殊賦。太虛亦有以理言者。如由太虛有天之名。是也。當隨文看。答朴思菴書。萬象森然已具。朱子誠有以理言處。答呂子約書。卻又以形而下者言。見大全四十八卷十六板。 此亦當隨處活絡看。心性情圖。氣質包心。心包性。故心中著性字。心下著氣質字。恐無礙。如以後世心氣質無辨之說爲慮。則近日心性一物之說。獨非可慮乎。愚見似此。未審雅意如何。犬牛人性。各一其性。朱子有以本然性言者。有以氣質性言者。太極解云。隨其氣質而所稟不同。所謂各一其性也。答徐子融書。亦然。兩存無妨耶。如何如何。七情包四端。孟子固有以是非之心。爲智之端。而先賢又有指知是非者。爲智之說。今栗翁不細論智之端。而只將七情。分屬四端。則其立言之際。不能該備。亦其勢然也。恐不必深疑之。合心性而總名曰明德。此處明德是渾淪說。故其言如是爾。若輯要首章按說所謂天命之性。明德之所具。率性之道。明德之所行者。卻是主心以言明德。彼此恐兩不相礙。或原或生。公私之異。私未必皆指人欲。或原或生。公私之異此句。勿與天理之公人欲之私。混合說而做病痛。朱子亦有人心道心分公私之說。今見中庸序小註。讀書。最忌執一義以害佗說也。四端。卽道心及人心之善者。四端是從性理上說者。故謂之道心。固可也。今竝人心之善者。謂之四端。則此心見形身將被人打。而有怵惕傷痛愛護之念。此不可謂仁之發乎。此心知罟獲陷穽之殺身而不敢入。非智之發乎。此心知蓬頭跣足之失儀而整之。覺貪饕淫辟之無恥而斷之。亦不可謂禮義之發乎。或疑此當屬於道心之裁制。而非可以言人心者。曰。昔有問飮食男女之欲。出於其正。卽道心矣。此又如何分別。朱子曰。這箇畢竟是生於血氣。是可以決此疑。元亨利貞。以流行之用爲序。元亨利貞固是體。今以春夏秋冬配之。則不得不以流行言。故栗翁云爾歟。</text>
<title>與林子明 庚申</title>,<text>氣化雖異。太極何曾異。此理一之體也。時勢雖異。某安敢變。此伊川先生體道之心也。今我輩。遭此危難之世。宜明理而守心。願與老兄。交相勉勵焉。時有謂氣化流行之時。所乘之理。亦隨而異者。又有謂民族自決之世。儒者之出處語默。亦與古義不同者。區區迷見。皆不能無疑。未知盛解以爲如何。願承明敎。</text>
<title>答李季衡 喆榮○己未</title>,<text>嗚呼痛矣。天何爲生我輩於此時。罹此不可忍之凶。安得與高明。相遇於殘山剩水之間。望天末一慟而罷。竊聞高明于今者之變。至情所激。夷輩亦動。區區歎羨不已已。如愚者。不能善媚時人。相與造爲勿服之說。欲陷之於凶逆之罪。令人身靑。昔晦翁被無君之章。尤翁遭卑主之疏。此則聖賢之戹會也。至如賤臣者。由行己之不善。夫誰怨尤。直欲鑽地而入也。乃蒙仁賢獨垂察於衆惡之中。旣數賜問訊。又以理氣精奧之說。告語諄諄。使之審思而無失乎前賢之指。竆途之感。尤不可盡言也。栗翁所敎明德是心性情之總稱者。非曰不然。但未審於其中都無賓主輕重之分耶。章句一以字。旣有主心之意。講義以萬理粲然。應乎事變兩句。揷入於虛靈之下，不昧之上。而結之。曰所謂明德也。此又以心爲主之明據也。如此看。則雖曰明德是主心底。然具理應事之性情。何嘗不總包在裏許。而有乖於栗翁之敎耶。若此處相契。則小小異同。論亦可。不論亦可。以故凡來示諸說。不必一一請誨。未審盛見以爲如何。</text>
<title>答李文三 根汶○丁巳</title>,<text>愚少容多忤。爲世所棄。兼以罪積喪子。八耋慘毒。理應卽絶。尙此視息。眞昔賢所謂一物怪也。俯仰媿怍。忽忽無生世意。不謂執事遺以古道之書。歷敍殷師以後上下數千載諸先正。相與扶植綱常。闡明道術之已事。而迆邐下及於賤子。擬以箕聖自靖之義。而引易之敦艮厚終。以爲愚今日之止。豫有默定者。此決非如愚之迷頑苟活者所可髣髴矣。未審盛意何以立此論而媿此漢也。第嘗聞退陶先生栗里絶句云。卯金竊鼎勢滔天。擷菊江城有此賢。餓死首陽無乃隘。南山佳氣更超然。區區竊自附於此義。而不知世間節義之士以爲然乎否也。篇終執事之自道。則乃曰。稍知義理之所在而不死。尙存惕厲之心。罔知攸措。豈亦有感於淸聖之事而云爾歟。記得程先生言。夷齊不食周粟誠隘矣。退翁之詩意。正出於此。然程子又豈不曰。不食周粟粟祿也乎。史記小學註。皆載此說。後學亦可以知所處矣。執事旣年過七旬。而愚之就木。亦非朝卽夕。末由一會而話心。伏紙增悵恨爾。</text>
<title>與金仁叔 浩根○戊午</title>,<text>黃山谷與潘邠老書云。西方之書。論聖人之學。以爲由初發心。以至成道。唯一直心。無委曲相。此最近之。此似與吾儒立心以直之敎無異。而其終之所就邪正懸別。何也。或以爲彼所謂心。與吾儒之神明靈覺者不同。或謂彼此所認之心。只是一樣。語類謂釋氏。摩擦得此心。極精光。直認做性。不知此正聖人之所謂心也。 但吾儒其心不敢自聖。而必以此性爲大本主宰。彼等其心自認爲佛。佛覺也。覺卽性也。彼之所見原來如此。 而直指其發爲神通妙用。此其所以異也。此二說。孰爲得之。因筆示破。</text>
<title>與趙周卿 秉瑜○辛酉</title>,<text>愚曾在李臣山中。獲蒙巾舃臨賁。又爲誦尊先悔軒相公。我趙本以漢陽人。三百年來李氏臣之句。以解世人斥愚之謗。今忽忽已近三十年矣。自後隔絶。漠然若望古人。惟耿耿耳。愚以不才。未敢爲倡義之擧。固已見棄於公私矣。至於近年諸公投書遠人之事。顧以未見精義之所在。故日被煎迫。亦不敢率爾。然未能自信。鄭仲禹傳執事謂在儒規當如此。此在意望之外。而得知我之言。如何不感歎。旣而又因此友。得睹執事論國禮諸說。恍然而疑。豁然而醒。殆若再瞻顔色而恭聆德音也。然時有一二獻愚之說。不勝惕息矣。</text>
<title>答崔聖覲 光烈○辛酉</title>,<text>愚自童子時。蒙先人敎以誠勤。旣長又得先師。喩以韜晦。使其能眞實體此。則德已成而身名亦全矣。今乃反是。無以見父師於地下。日夕惕息不自寧。執事何所取而先施以昔賢心交之書。喩以同道同志。許以成己成物。旣又稱以一世大標準。而究竟于綱不淪法不斁。賴有賤子在耳。凡此云云。皆非如愚空空鄙夫所敢承當其萬一。而其中有兩句。所云謗讟海漫而不之顧。仇敵堵立而不之恤者。於鄙心極有戚戚焉。蓋世閒士友。固有寄書求交者。其實未曾細察其心術內行之如何。徒有取於游聲之四馳者。而漫且施之。區區尋常不樂聞而不深許矣。今執事旣悉知其爲世所棄。而猶且不忍鄙外之。此其所存。豈一時胷無秤尺。信筆擧揚者之比己哉。愚於是。竊喜其晩得知己。而輒傾注焉。心旣如此。理宜盡情相輸。以求其箴規如來敎之云也。愚平生大病。在輕淺兩字。輕故不能持之以誠勤。淺故不能養之以韜晦。遂至於爲人所憎惡。而貽羞辱於父師矣。月前三衂。失血踰半斗。死而復生。生亦如鬼。住世無幾。然尙欲隨分矯治氣習。以小進跬步。此意眞切。伏願執事用其所已得者。而睠睠喩及於垂死之物。庶幾或有改焉。執事所以見與之意。不歸於空無之域矣。曾從金君成執。細聞高明篤實之名。而私竊記識。以寓景仰之誠。今得屈己而見與。則愚亦願執事于所引禮義二字。視爲性天而盡誠奉持之。用資晩暮竿頭之進。以開黑世界窟裏之眼。區區所深幸爾。</text>
<title>答宋聖韶 相燾</title>,<text>所喩收拾殉節人事實。以爲合編。不亦善乎。此仁人之心也。匹驢足跡。殆遍邦內。搜剔爬櫛。雖爨婢耘丁。賣餠衣紙。期無一人腐化於黃塵野草之閒。良工苦心。可令人涕零。以授異日太史氏筆削之資。苦忠殊節。有以昭布日星於人耳目者。將不賴乎此篇之存也乎。但遺金擧沙。欺璞鬻玉。誠如所諭。以若公正之見。精切之度。加審愼之意。夫何難之有。所編脫稿。則區區正願一覽。朝暮臨年。何可必也。</text>
<title>答金成五 汶泰○辛酉</title>,<text>執事以賢父肖子。自爲師生。而講修慈敎孝箴之道。將何所不足。乃千里遣子。引晦翁東萊故事。以喩不佞。愚固已愧縮不敢當。又擧先丈遺囑。以勵令胤。渠亦應深刻銘矣。愚也少麤老懈。德旣未成。小訾大仇。身且難容。如何敢爲後進師。以增其罪戾乎。第念世變已極。謂聖可斬。謂君可讎。謂伊川亡北宋。晦菴亡南朝。目石潭爲主氣。華陽爲假義。甚者謂性命爲不足以當大本。指心靈爲極天下之至尊。於是。客氣日盛。利慾日熾。士習披靡。民志橫肆。而禮義視爲臭腐。夷獸甘與隊伍。恥所不當恥。不恥其所當恥。而恥心亡矣。愚以一介竆陋。不量己分。欲以口舌文墨。辨而明之。掃而除之。則詈辱無論。戈戟交加。不知區區殘喘。安所歸宿也。今得令胤。與之切磋講磨。惟有伊川時勢雖變。某安敢變。晦翁壁立萬仞。吾道有光之義。而繼之以謹愼二字。則庶幾不爲聖門之羞矣。</text>
<title>答金國卿 東鎭○辛酉</title>,<text>病榻伏承餘子難得之手牋。反覆諦玩。有以見懲世結舌。深藏不售之高操。因而自歎。我亦早用此義。修德遠罪。可以兩得。而從容自在。惜乎其見遲而莫追也。李君徽在。錄示所聞。隱顯語默之義。道竆有死之執。皆非近時羣儒所能及。區區未料高識之至於斯也。但其所以奬與之意。則甚非淺庸所當得。而恐爲賢明品藻之累也。令胤恭承慈諭。諸生虛受仁誨。隱然爲吾黨之耿光矣。第念我輩于世事。都無所爲。惟有上承先典。下啓後進。爲本分當爲之職。幸勿過自珍秘。愚老病俱極。鬼事日迫。無復可以自勵之望。但懷枉生枉死之恥己矣。</text>
<title>答趙善吉 性謨○壬戌</title>,<text>自古無無異端之世。錦溪之言。是矣。但指愚爲傳道之宗。則未矣未矣。愚方自以異端見斥於時儒。安有傳道之可言哉。蓋學之得正。號爲難事。程先生繼往聖而辨邪說矣。門下諸賢。多流于禪學。是豈易言哉。惟以小學四書爲本。而日用躳行爲務者。學之正也。其或騁文藝而賤道術。急事功而壞出處者。又或據偏見而藐先賢。用客氣而亂正宗者。皆當別論。非所以爲眞正儒者也。所論主一之義。忠孝各是一事。其中又有節目。如進盥進食執圭相擯四者。各是一事。皆當專王一事。不可攙佗爲二三也。一是事而理在事上。</text>
<title>答河聖洛 祐植○壬戌</title>,<text>國服不除。傳者誤也。戊午以前。愚常戴白冠。以寓宗社之痛。今亦如是也。然其行正祭。却用黑緣冠衣。此可見也。宋末之朱。明亡之宋等語。極使人惶愧。不知所以措躳也。竊望朋儕之見愛者。時常告以朱宋之道。而使不畔於繩墨塗轍。則實大惠也。世間務事功者。往往見引。第以德薄才拙。未敢與共謀。則受譏見責深矣。是皆由於士友之推奬過當以致然。此諸公之所宜念也。年前耽羅少輩。至茶田。其門徒謂華島卻酒肉學禪。聞者皆笑。其後得權公立書曰。有謂某處陸學。何必與之往復。此又異言。未知吾友亦聞此否。愚雖無所能也。其所主朱栗也。所疑而非議者。象山陽明也。豈以其言心尊性故歟。朱子大全尊我德性。希聖學兮。將如何區處。使陸氏果以心屬氣。令心尊性。是與朱子同。吾何爲避之。特以其認靈覺爲極。而上面不欲加一字。正如近世心宗之見。此鄙所以歸諸異派而未嘗許者也。昔年鄭艾山。對田璣鎭。謾問子之師尊性云耶。愚心竊非之云。尊性是異學。則主心爲聖傳耶。近年以來。又有指尊華爲迂見者。則內夷爲正論。天下無不對也。以心尊性。世學多疑之。昔朱門人。有疑橫渠以心克己之言者。先生曉之曰。克己。是心克之。爲仁由己。非心而何。言忠信行篤敬。這不是心。是甚麽。凡此等皆心所爲。但不必更著心字。如喫飯須是口。寫字須是手。更不用說口喫手寫。見語類張子書門。 今言養性盡性。非心所爲而誰爲之。不知高明曾如何看。害仁鑿性。亦是心。心其可尊乎。</text>
<title>答李君奭 庚萬○壬戌</title>,<text>所詢人物性同異之分。論稟賦之初。氣雖有萬。而性則無二。觀發用之際。性之一者。不免隨氣而異。於是有堯桀之殊。人物之分。而華夷之判。儒釋之異。亦皆從此而見矣。故孔子敎人。常就用處理會。未嘗直向未發時。加矯揉之功也。性理之體。學問之術。端的如此。然不宜與各立門戶者。爭同爭異。彼此無益而枉生事端也。淺見似此。不審崇意以爲如何。來示朱子答徐子融書。已自明白。更以答徐元聘書參考。尤無可疑矣。</text>
<title>答金士賢 錫璘○壬戌</title>,<text>栗谷先生言。學者必誠心向道。然後爲學有基址。人雖有誠心。而又必曰向道。則心之不可恃。可知已矣近世乃有恃心之論。而目先生爲氣學。其弊必指心爲道。而不復以道爲事。然則其所謂道者。可知已矣。禪佛陸王認心爲道 愚聞先生是左海孔子。而諸家敢於議到。此於先生。有何加損哉。特念吾東尊先生時。士習一而風俗淳。自詆先生以後。儒術分裂而世道交亂。竊惟今日後學。一味尊仰先生。而讀其書。循其敎。以馴致乎立己德而正士趨。則庶不負先生之恩矣。程子言學者不可以不誠。雖然。在知道本而誠之耳。朱子於論語請車章集註。有誠心與直道語。則先生之言。卽程朱之言也。背之者自歸於異蹊矣。</text>
<title>答李舜弼 灃鎬○壬戌</title>,<text>愚孤島俟死。得高明古道書讀之。何其言之大而無當也。感篆之餘。使人瑟縮不已已。夫人之生也。性至善而無跡。心至靈而不滯。以至靈而具至善。其於持身而處物也。宜無一筭之可遺。惟無跡也故常難見。不滯也故亦易失。於是乎心爲氣之所蔽。而性不能發見得全。身陷大慾。世入長夜。聖人爲是之憂。心則欲其常操而存之。性則欲其常明而尊之。此古今天下帝王匹庶。復其本然。躋夫太平之妙道精義也。愚也聞得似此而行之不力。居然爲尩廢人而止。今於高明情懇之下。不敢輒以漫辭浮辯。相欺奬而去。未知雅裁復以爲如何。</text>
<title>答李景洛 秉華○壬戌</title>,<text>所諭令胤爲學節度。皆得往哲遺矩。無以更贊。敬歎罔已。長胤讀禮。次胤讀詩。昆弟相將。宮商互奏。其樂無竆矣。戴禮今難悉行。而其條例節目。有足以撿攝身心。裨輔世道矣。至於文章。非急先務。崇諭已得之。愚嘗有一段論此。今錄在別幅。以呈覽焉耳。若夫人獸判於一念。燕越分於一步之戒。尤見謹畏之至。非惟德門子弟當佩服。凡世界上諸少輩。皆宜誦繹而作爲平生元符也。妖說鬼文。當如淫聲美色以遠之。愚亦嘗提警於子孫門生者。而今承縷縷見及。敬當明揭而爲常目之箴矣。或問文章以潤身澤世有道乎。曰有。其柰何。曰。吾雖未能。而思之有及焉。存心以正。養氣以義。熟讀經傳以厚其積蓄。愼思理義以審其脈絡。如此則文章可以潤身而澤世矣。嗚呼。眞可謂有德之言也。其掇拾於後世文。以炫燿於當時之人者。未足與語眞正好文章也。</text>
<title>答金汝剛 庸升○辛酉</title>,<text>孔子言學。朱子以心明性而復初釋之。此方是學之正。若此心自性而不肯竆理而盡性者。路徑已差。愈學愈習。而愈錯走矣。故陽明斥朱學。爲洪水猛獸。其失不待辨而明矣。何北山言。近溫習四書。覺得義理自足。意味無竆。須截斷四邊。祇將本書。深探玩繹。方識其趣。若將諸家所錄來。添看意思。反覺散緩。王魯齋稱北山。晩年精詣造約。竟得勉齋之傳。愚欲汝綱歸家。似此用功夫。</text>
<title>答金景孚 種嘉○辛酉</title>,<text>學者。惟有理會踐履二事。而敬則貫乎其中也。此雖常語。亦有妙理。但覺氣習已錮。遂致添得二事外閒雜思慮冗長云爲。所以實德未充。而虛華徒增。甚可憎也。明道先生曰。學者今日無可添。惟有可減。減盡便無事。不知此語曾如何看。看得席文輿解此云。人性上。不容添一物。添便所當減的。故不添便是減。然人自氣質用事。無日不添。無時不添。故又須猛力減去。纔見不添本色如是。註解恐得本指。愚自十數年來。欲不添而終未能減盡。所以竟未有𥳑精潔淨氣象。想見聖門顔曾之學。決不似此煩惱勞碌。而今忽接高明珍札。欲賢者勿犯鄙人罪過。而以追眞正學問也。</text>
<title>答鄭宅新 鍾燁○己未</title>,<text>所傳嶺士之言曰。某也。自是栗尤梅全好淵源。柰何創造性尊心卑性師心弟之說。以自誤也。愚聞之。以爲性尊心卑。出於孔氏之尊德性。奉天時。畏天命。都是一理。 而卑以自牧。性師心弟。本於論孟之歸求有師而君子 心 學道 性之德。○學仁義學禮。都是一理。 也。嶺士其或未考乎此歟。抑未曾反身自體也。佛者語魔鬼曰。汝自壞。吾法不壞。愚亦僭謂疑者自誤。吾說不誤。若使其人譏我以但能言之。不能踐行。愚當再拜以謝罪。體太極，依中庸，不踰矩，不違仁，悅理義，止至善。此類甚衆。而皆理爲心體。心爲理用之妙也。子細體究。自見意味深長。受用的確矣。來諭有卑心字。語頗生澀。蓋以性心分尊卑。則當曰性尊心卑可也。今曰。尊性卑心則未穩。如言天尊地卑則無礙。若曰尊天卑地。則卑地之云。語意未妥。鄙之謂心卑。非特地將心字賤而下之。惟對性則較卑耳。以大臣對君則雖卑。然其在百官萬民之上。則何嘗非尊貴之人乎。若就用工夫處說。則小心望道。 文王。 低下著心。依道理做。朱子。 卻又切當。不得不爾也。</text>
<title>答許▣▣ 性憲○己未</title>,<text>性師。是朱先生所釋孟子之言。不啻明明白白。而近日心宗一派。不少審愼。無難譏訿。只此便見佗師心自恣之習。吾如彼何哉。不謂執事卻又以爲心爲嚴師之意。愚不敢再請也。心弟之云。頗涉創新。然以聖人君子學道一句觀之。君子非人心之有覺者乎。道非道體之無爲者乎。學非心學之乎。然則指學者爲弟子。豈悖理之言乎。心君之義。識者少。如使此心。不曾存得誠敬之功。以師性命之理。特一形役。誰復指爲天君乎。所示行窩私議末章。有無上天君四字。故玆略陳白。大抵執事之斥愚。豈非盛心看得鄙說之悖道而然歟。夫悖道者斥之。非性理所當出乎。只此便是心學性也。但未知盛見果合於道否耳。執事以與生俱生。有疑於師弟之說。愚又謂朱子嘗有理君父氣臣子。仁母心子之譬。是皆以先後生而云爾歟。以是槩之。盛見不免有疏脫去處。未可以自反歟。</text>
<title>答田聖宗 溶彧○己未</title>,<text>學問。當以天命聖謨 皆兼知行之理而言。 爲歸宿。而日夕寅畏。 兼知行之功而言。 惟懼其違戾。如是積數十年之功。由淺而至深。漸進而會熟焉。則簪纓珮玉刀鉅鼎鑊。都不足以動我一髮。玆承來書。有外議所奪之諭。夫外議之於天命聖謨。其輕重不待較量。而知其相懸矣。今旣自知其志不堅牢力不猛利而致此。已而復求良藥可已疾者。此似未免握燈而索炤也。夫志力之堅利。只在自下手。非由人能替爾。無已則有一焉。曩所擧畏天命畏聖謨兩語。是其回元散也。</text>
<title>與金克魯 永毅○己未</title>,<text>所論克復之說。蓋禮是一定不易之體。而心則變動無常。未可以爲大本。故欲操心省克以復於禮也。若信心自用。則必至於褻天命而悖人極矣。此成湯所以以禮制心。而爲反之之聖也。子其欽哉。</text>
<title>答黃舜輯 瑞九</title>,<text>若外面未嘗正衣冠肅容貌。則內面無緣得專精矣。今須自此處先下工夫。不數月。便覺得減卻分數矣。孝經先先王之服。孟子先服堯之服。敬箴先正衣冠。元來聖人之敎。一一如此。近世儒先。往往脫略繩墨。崇尙文辯。故其學者。亦多無得於本源之地。遂成言詮矣。如欲爲學。直截以聖人爲師。經傳所載言行。一一將來。就身心上體驗過。如有不相似處。大段加敬惕厲。以吾身與書理。合而爲一。自餘姦人讒夫。百謗千毁。一似不曾聞相似。乃可以成學矣。</text>
<title>答李舜七 起璇○己未</title>,<text>百行萬善。總要靠實兩字做成。近世主心之學。非靠實也。何以言之。由心虛而理實也。理有爲三字。只是好聽。究竟虛誕無實之言也。要之。此心用敬竆理。而歸宿于中正。乃爲靠實也。</text>
<title>與李範五 基鎣○己未</title>,<text>苟菴大爺。以正衣冠。尊瞻視。爲治平之權輿。此似迂論。然以中庸九經觀之。的是如此。且如孔子之敎曾氏。孟子之告曹交。皆以服先於言行。敬齋箴又特擧此以爲首。聖賢立敎之意。可見也。近世儒林。視此爲無甚緊要底。豈非道學之遺筭耶。</text>
<title>答曺▣▣ 命圭○己未</title>,<text>來諭所歎世變。是小學題辭第九節之謂也。高明欲愚立言以救之。此又有秉彝罔墜。輯書垂敎之晦翁。則今亦只勸人讀小學。使知君親之當忠孝。聖賢之當尊敬。禮義之不可棄。夷獸之不可爲。則天下之亂。自止矣。此聖人本天之敎。而太極無變之理也。如何如何。或言氣化不同。則所乘之理。亦隨而不同。然則太極亦變耶。太極亦變。則天道如何可言常。而人性如何獨不墜耶。彼言大謬矣。</text>
<title>答姜德卿 渭靑</title>,<text>國有賢臣則興。家有良子則昌。今尊得升樞。爲起家之佳嗣。雖千金不願易也。幸自努力幹蠱。縱渠使游從於士友之間。得而盡其材而成其德焉。可但爲姜氏一門之福已哉。區區亦與有光矣。</text>
<title>答朴子類 正錫○庚申</title>,<text>晦翁先生論爲學。旣言只是堅立著志。順義理做去。佗無蹺跂也。又言須是低下著心。順佗道理做去。余謂道理是自在至善。不待人功而爲心志之主宰。若夫心志。必待其低下著堅立著。然後依順道理功夫。始可以言也。晦翁此訓。與孟子存心養性。是一般意趣。子欲爲學。最要于心志上。痛下磨礪制御之功。庶幾有濟矣。</text>
<title>答張誠伯 永喆，張▣▣ 霖○庚申</title>,<text>諭及世變而求淬礪之方。意甚善矣。俄示尤翁一段。宜日三復也。其所謂依違兩間者。終必入於陰與利與黑者。天下之至戒也。余謂順理則裕。師心者差。凡事依古則寡悔。師心則易差。亦尤翁語也。所謂心是指虛靈知覺。非謂精神魂魄也。 依違於心與理之間者。未有不背公而向私。舍正而趨邪。是亦人情之所便。君輩宜先竆理而制心也。</text>
<title>答李和賢 敎聖，聖一 敎玟○己未</title>,<text>愚直一癡拙書生。未足爲世重輕。不知如何得爲先伯父淸溪公所傾注。猥承枉簡託子之義。旣而再蒙臨行訣書之命。奉讀以還。不覺淸血入紙也。况其辭旨。先敍尊門世守栗，尤之傳。復稱賤子猥筆之役。而睠睠欲得生前一握之便。旣不能遂。則終以相期於栗翁門牆之下。愚敬以惟之。先伯父丈謬加相與之意。可謂貫徹幽明。而區區者不敢當。亦不敢忘也。顧以犬馬之齒。比及八旬。癃病之狀。幾成鬼物。莫能收回餘魂。立得一篇文字。用敍彼此情蘊。以副僉執事之意。只以數行奠章奉寄。幸望恕其老耄垂盡。而勿責其莫克成禮焉。</text>
<title>與宋性善 柱希○己未</title>,<text>比讀何書。做甚工夫。吾人入道之要。愼獨爲最。而實未易得力。故曰君子之所不可及者。其惟人之所不見乎。溫公平生所爲。無不可對人言者。每將來反身點檢過。則難啓口於人者甚多。故知其未易也。今於子尹行。輒擧以奉勸。可能視之。勝於駟馬拱璧之進否耶。</text>
<title>與徐景祉 昌錫○丁巳</title>,<text>今日讀論語爲己爲人章。反己自體。極有警醒處。蓋吾人爲學。只爲欲不失天畀之重而已。天畀之重。本體也。不失之功。妙用也。 不關利害毁譽之自外至者也。此箇路頭不早辨。文學富贍。議論霶霈。禮儀嫺習。畢竟爲別人耳目而已。何補於吾事哉。</text>
<title>答宋景元 濂在○丙辰</title>,<text>愚於先先生。生平相與。有同親懿。今得其遺文全部而敬玩之。有以益見其所未見。而墓草遽已宿矣。區區痛恨。有不可勝言者矣。至若校讎爬櫛之役。義不敢辭。而只恨精力難強。又恐識見不逮。無以承當。而惟幸原本已極精選。又有成舜在。與曺宋諸公。與之詳訂。而愚則從傍與聞其槩。而亦不敢不盡心焉。先丈有碩德邃學。爲世名儒。後進之士。無不仰之。今爲哀侍計。惟有勵志劬經。謹禮愼身。用紹家學。是爲事親第一義也。區區此語。出自赤心。勿視爲書牘間尋常勸規。而力加勉旃。</text>
<title>答金聖培 元直○庚申</title>,<text>秉彝天性。人心之所同受。不問氣稟如何。祇有一理而已。再無隨氣差異之理。夾揷在其閒。 而爲天下之大本也。或有認心爲大本者。恐與釋子之本心無別。 知誘失正。衆人之本心 謂本於心也。 而牿其性也。知止存誠。賢者之主理而事其天也。程子曰。顔子四勿。所以事天也。 學者於此。苟能細玩而實體之。不但可以知工夫之得失而已。心理本末之分。亦可以見矣。凡讀書飭行。皆以此意推之。幾矣。</text>
<title>與任禮卿 正宰○辛酉</title>,<text>聖學正脈。有一箇禮字在。今盛銜旣用正字。請以禮卿表其德。竊觀先聖之門。父子師生授受之際。無不以禮爲宗。涪翁言。非禮四勿。所以事天。橫渠先生亦言。除了禮。再無道。聖賢之於禮。其所重何如。子宜以知禮而謹禮。爲終身事業也。禮之當謹。何時不然。在此世尤爲切務也。涪翁嘗言。禮一失則入於夷狄。再失則入於禽獸。後學於此。可不明著眼目。牢著腳跟耶。凡遇事。先要辨別邪正。於正一邊。又須審取無過不及之中。敬而行之。</text>
<title>答鄭纘緖 承鉉○乙卯</title>,<text>愚以故國遺民。不死苟活。與世相辭。忽拜下狀。命以先府君隧道之表。此在令公爲不及察。在愚爲不敢承。蓋愚素遲鈍。未嘗學作文。或爲知舊所煎迫。妄有一二篇。皆爲有眼者嗤點。且自變故以來。竄身海島。不復爲人握管。十年之閒。所瀝誠以辭遣者。百有餘家。今難復開此路。以取人怨。加以耄荒尩羸。再親筆硏。不啻畏斃。所以百拜乞免于下執事。賤違尊指。死罪難逭。如未蒙強恕。區區皇仄。如何可諭。令胤性質無疵。詩禮有聞。可與共學。顧愚衰秏。無精力可以講授。只將晦菴夫子絶今不爲。惟古是學。流俗何知。毋爲彼梗。及忍痛含冤迫不得已之義。款款語及之。庶幾理義志節。兩有所助焉。令胤請愚爲師。顧愚病昏多忘。又念渠一時意氣。未可恃而不肯。則曰。此有親敎。非由專輒。故不免抗顔而進之以誠字之說焉。夫表裏如一。始終無貳之謂誠。中心旣懷學聖之志。外面亦當用聖人之規。且聞晦翁之敎曰。古聖論下學。莫不以正冠肅貌爲先。蓋必如此然後心得所存。而不流於邪僻。竊伏惟念。文獻先生遺法自在。何需愚言。特以後生或不免憚繩檢喜縱肆。而有時乎擺脫衣帶。放過容儀。則切望令公必加訶叱。使之勿去廣袖。此爲今日急先務。至於有初克終之道。尤不可以不愼。切幸留神焉。</text>
<title>答田重睍 九煥，性乃 中煥○丁巳</title>,<text>所諭性心尊卑。正邪分判。誠然誠然。竊觀古聖賢。無不以小心兢惕爲尙。近日士流。其心往往妄自尊大。無復敬畏。而下視性命。欲以其說塗人耳目。及其聞欽承仁義之說。此句。出尊德性齋銘。 猶讎敵然。甚可畏也。然易之卑以自牧。非此心自卑之謂乎。其曰大人奉天時。君子尊德性。君子畏天命。四勿所以事天之類。非此心尊性之謂乎。愚又嘗讀晦翁崇德齋銘曰。尊我德性。希聖學兮。竊謂此是正道異蹊。八字打開處。蓋尊性爲聖學。則其不尊性而尊心者。將自命爲何學。彼雖張皇震耀。其於天下萬世不可易之理何哉。此未須與之爭校。惟務自進吾學。以合于聖賢之敎。彼自不能立矣。</text>
<title>答全彝叔 希大○己未</title>,<text>國哀哀痛。已甚甚矣。愚之冥頑也。只恨殘喘之遲絶已矣。愚之癡妄。常得罪於竝世士流。不敢自比數。千萬謂外。執事誤認爲可與語者。而以某文之故。勤勤垂誨。多至累數千言。而辨駁之不已。笑斥訶叱之不遺餘力。愚於此。復何開喙。但自懔惕而已。大抵其文因鄭氏聞之。昔嘗有取於某公行狀。則區區迷見。以爲必非全然無據者。且意其或出於一蠧先生。而略有所云云者。今承高誨。節節句句。無一字得完。區區昏荒愚昧。如何敢逐一供對。以釋執事滿腔疑難耶。且念此是儒門公共事體。愚何敢身質言語。以得罪於今與後之賢者。只得存疑以示謹重之意而已。抑又思之。灆溪書院諸章甫書來。謂以此文廣詢于全邦斯文。無不脗合。而獨全斯文某以爲決非先生之所述。愚於是竊以爲諸意大同云爾。則雖執事高見。亦宜稍存謹愼謙讓意思。必須虛心細繹。遜辭明辨。以俟後世之明眼。恐爲得體。未審此意如何。</text>
<title>答張景觀 榮國○戊午</title>,<text>愚比年讀書。得愼生二字。心之寂感。氣之運用。形之動止。皆是也。人能於此。將一箇愼字貫將去。何患德之不成。聖之不齊乎。來書謹疾。是其中之一事也。</text>
<title>答張景觀 庚申</title>,<text>令孫晜仲。迭相往來。來輒承書。書意殷摯。使人敬歎。大郞欲令理會氣象。此意誠善。但渠自無浮藻淺促之態。此則不須慮。第恐其少奮迅勇詣之象。然此亦非強作得成。只有從師友。講經訓。以反諸身。而見諸行事。則是爲先將身心。鑽入書理。復將書理。露出身心之術。而要之非積累之功。未可遽見其效也。小郞天資佳甚。令我愛賞。一何德門之多俊乂也。來敎欲令嚴立課程。而必令成誦。此晦翁之所謂學者第一義也。然此亦立志高邁。不屑流俗。然後始見其功也。崇諭謂此實初學。欲寬裕以待之。優遊以得之。則太早計者。誠然誠然。惟幸得與金龜洛。日夕共處。不令少悠泛。亦必有長進矣。</text>
<title>答張景觀</title>,<text>翰敎韻語。一時騈墜。意到辭到。使人傾倒。第讀至夷而禽獸。後生不免。誠可懼懼。不覺心膽墮地。然只得將道學節義。日夕諄諄告語之。使之淪肌浹髓。不致點汙名行。是爲儆戒維持之術爾。尊意於此。想當愈切。而德門後進。庶幾可免矣。</text>
<title>答李化允 治衡○乙卯</title>,<text>聖門敎學。切實勇猛。故見過內訟。過勿憚改。吾輩中心。未必以有惡自處。改錯爲事。每回顧其行。殊覺可憎。來書乃謂志不堅固。學亦悠泛。是亦當改之失也。今須懲浮脃而期牢確。去優閒而就勤勞。悔恨深切。洗濯舊染。必以復性命之初。造聖賢之極。爲目下第一急務。方可謂之實學。欲與高明偕勉。敢玆跽陳耳。</text>
<title>答林永安 鍾河○壬子</title>,<text>向來所看遺書。聖人只睹一箇是。蓋是是性命之眞體。睹是心靈之妙用。聖人之心。無時不在性命上。雖不思而自見。不勉而自合。故其佗竆通利害之類。都不入於眼中矣。今後學先要尋箇是處。此爲知邊功夫。若果漸明。則思慮踐行。亦漸與是處相近。近而至於合。生而至於熟。則殺身成仁。舍生取義。亦只是結裹得此一箇字爾。幸與彼中諸少。日加講習。使勿陷於自心自是底邪說坑中也。近世士流。無不與人爭性理心氣之論。今此云云。卻是就日用實處。求如此下手著腳。竝無嫌於躐等妄想之歸。蓋此實而彼虛。此平而彼險。其功夫規模。大故懸隔。不可不察也。</text>
<title>答申永弘 喆休○癸丑</title>,<text>胤君賢後。後進中不易得。精之以經傳之旨。約之以玩索之深。終之以德義之準。則奚但湖南之士斂袵敬服。顧愚識解未徹。體察又疏。旣不足爲師。今又癃病垂死。思也思不出。說也說不辨。聽也聽不瑩。不能爲諸生倡。執事不察而誤託。愚但有慚赧而已。</text>
<title>答鄭公瑞 河泳○甲寅</title>,<text>愚罪釁甚於癩癘。人皆走避。獨老兄遣孫問字。又時惠瓊翰。訪以死生。敎以處謗之道。人之好惡殊絶。乃爾耶。自處孔子。下視宋子。此是愚死罪之八字結案。諸公之意。可見也。但念今雖殺之。後必有冤之者。愚將含笑入地。以見宋子於九泉之下矣。</text>
<title>答安正賢 守恒○己未</title>,<text>愚冥頑不死。遭此罔極之痛。苟活之恥。益不可言。顧以生質拙塞。終身無一事可稱。世皆誚以無筋骨。甚者直以排節義詬之。默默甘受。而居然爲八耋垂死之鬼。不省戶外事。將負媿而入地。伏蒙仁恩。誨之以大義。愚雖癃殘。豈不知萬萬感激而至於泣下也。第以所處旣僻。所聞未的。又不識時務。所以懷憤含冤。如癡如狂。而莫知所爲。徒切腐心而已也。幸將夫子告子路臨事懼好謀成之道。子細委曲以敎誨焉。</text>
<title>答朱昇汝 景舜○庚申</title>,<text>俯囑文字。顧以病昏。未易撰定。然從當聞命矣。少俟之如何。尊先淸溪公世系源流。有此諸書之確證。惜乎未及奉聞於尤菴先生。而得發揮於當日也。大抵未得明據之前。本孫且莫之詳。淵丈之疑。亦無怪矣。須與其門人子弟。議定一篇文字。如淵丈之辨訂金襄毅公事。則恐合事宜。幸亟圖之。尤翁於金將軍碑。書金景瑞降。亦未詳事實而然爾。其後本孫擧前後節義。與朝家褒贈之實。陳告於淵丈。而得辨訂之文矣。</text>
<title>答禹敎彥 孝卨○戊午</title>,<text>尊諭有求言之意。豈眞以助我望於愚。而愚則欲以管窺奉質於明識。以正其是非也。比因讀往訓。有所推究者曰。上帝以天道。命敎于人心。朱子曰。直指道體。則以字下不得。○天道是元亨利貞。無爲之眞體。人心是虛靈神明有覺之妙用。 是之謂德性。與天道相應。 本心用敬功。奉承乎天命。是之謂道學。敬承天命句。是徹上徹下語。蓋自致知克己主靜愼動。以至立敎垂世致君澤民保生守死。許多事功。無不包在其中矣。○道是性。學是心。 愚見似此。敢請執事回敎。</text>
<title>答權應天 大煥○甲寅</title>,<text>愚自省過誤日積。訾毁日增。玆奉哀諭。戒勿以老耋自畫。用叔子時雖變某不變之訓。食息佩服。此眞萬金不博之厚賚也。夫不自畫則可以進德。不敢變則可以固守。守固而德進。不可入聖乎。滿心感勒。誠不可忘也。因以竊喜哀侍胷中。懷仁義而存忠信。所以發此德言。而使人敬服也。愚思朋友致慰。多言約情就中。然區區卻以節哀謹禮二者相勉。蓋節哀屬於形氣之私。不甚勸而能矣。謹禮本於道義之正。更要勉而及之。愚之所云云。實爲衰世禮敎而發。非直喪者保嗇之計。今望哀侍。深念先闈止慈之情。更體往聖制禮之意。旣慮傷生。又勉盡制。是爲兩行而不廢者也。僭率奉聞。想以爲德愛之言也。向後願時得一兩句警誨。愚亦不敢不報。庶幾彼此互相資益。惜乎賤齒已至七旬有四。恐無以久受仁恩也。韓友文集見此展玩。追惟名驥逸足。當一日千里。而忽已化去。爲之撫卷愴涕。誰能復起希甯于地下哉。</text>
<title>答權應天 丙辰</title>,<text>比看朱子所釋道心之說。每自驗之。所謂心覺原性者。將心性二者。八字分開。若纔混淆。則理氣帥役無界分。道學功夫無頭腦。且見得此心不敢自爲本原。而必以性做主。然後思慮云爲。始有靠實得力處。不然。則此心上而戾於性命。下而拘於形氣。莫能使百體從令矣。不知高明於此曾如何驗得。幸子細諭及。朱子謂敬是此心自做主宰處。學者於此。宜細玩而實體之。蓋此心以理爲主則曰敬。不以理爲主則曰肆。然則敬字。亦此心原性功夫。此爲聖門正傳。願與高明共勖焉。近世諸家極力推戴心字。又極力貶降性字。如此則動不動。只靠著一箇心足矣。此與釋氏本心，陸氏信心，王氏主心。有以異乎。試爲訂示至懇。</text>
<title>答權應天 戊午</title>,<text>前稟瞽說。謂以救弊。誠然誠然。第曾見朱子譏釋氏。專認此心以爲主宰。故不免流於自私。鄙說所謂此心不敢自爲本原者。實本於此也。朱，宋二先生皆以性爲主。一見大學講義。一見心經釋疑序。鄙說所謂必以性做主者。實本於此也。元無可疑。而厚山非惟過慮。亦近杞憂。今以一書報去。幸須共訂而回敎焉。</text>
<title>答權應天</title>,<text>承諭讀石潭全書。想其於心事之明快公平。固已悅服之不已矣。至於理氣心性等說。迷眼疾首。未免長廊數柱。愚竊以爲先生於此。可謂通透明快。可以敎後學而不錯於路徑矣。自近世三數家議論出而後。士之讀此書者。頗致疑眩。區區以爲理之無爲。心之屬氣兩端決。則自餘許多葛藤。不足言矣。夫理之無爲。朱先生釋孔夫子之言曰。道體無爲。則道體之在天在人。豈有二乎。心之屬氣。亦只於此章集註人心有覺者。可以決矣。孔朱二夫子旣以人心道體。對待立言。則道之非心。心之非道。豈難見之理乎。又考大學或問曰。人之所以爲學。心與理而已。使所謂心者。果卽是理。如陸王之見也。則將曰人之所以爲學。心與心而已。理與理而已。皆沛然無少窒滯否。中庸章句序曰。心原於性。此亦曰理原於性。亦得否。夫心旣不可直指爲理。則不得不屬之氣分。心旣屬於氣分。則凡天地聖賢造化運用。不得不歸於心。而道體之爲無爲。而爲有爲者之本原主宰。亦不得不然之理也。以是而觀於先生之論與譏訾先生說者之得失。恐不難見也。愚於執事。厚蒙睠與。故不待下問而徑進瞽說。其意可以默會。而其言之謬誤。則當不惜痛與剖示矣。愚謹拱而俟之。</text>
<title>答李陽來 道復○戊午</title>,<text>愚故國遺民。苟活可恥。乃蒙尊兄遠寄兩函情札。稱以吾林主盟。壁立千仞。此則君子一言之不智也。繼而又慮性尊心卑近於陸王之尊性主理。而反復曉諭。使得不陷於異說之科。嗟呼至哉。高明之愛我也。竆途之感。不知何以報也。第嘗聞異學之士。類多喜渾合而惡剖析。遂使心性無道器之辨。朱陸無邪正之分。陸氏自言。某只是信箇心。識得一心。萬法流出。更都無事。晦翁譏陸氏喜說心而不言性曰。學而不論性。不知所學何事。愚竊謂陸氏以心爲理。而不以竆理爲事。是心性一物之見也。朱子於徐孟寶公心爲大本之說。且不之許。而必以明理爲歸宿。是將心學性之傳也。 故愚是之懼。而敢述性尊心卑之說。以明其主心貶性之誤。以庶幾聖人本天 程子 心覺原性 朱子 之敎。不墜於地也。近聞嶺湖心宗諸家。視之如毒藥。惡之如血讎。而飛書走疏。連篇累牘。以罵之詬之。於斯時也。爲栗尤流派者。宜相與同心協力。以扶護此說。而排擯彼論也。乃反右袒於彼。而不顧師友傳授之正傳。如湖南之趙成汝。是也。今者又承尊兄未及細察鄙指。而卻將心卽理。理主氣僕者。比而同之。區區於此。不能不稱冤。而亦不得不一番略說破。以聽尊兄之明諭也。蓋自虞帝之言道心。心原於性。則心非卽是性。雖愚者。且知之。 以至於孔，孟。無不以心性二者。分開立說。如曰以禮制心。有言逆于汝心。必求諸道。望道如未之見。心不踰矩違仁。理義說心。猶芻豢悅口。來書引仁人心爲證。然以理義悅心推之。此只是言仁是心之德。非把仁字來訓心。觀集註。可見矣。若不以爲然。則如仁也者人也。又何說而通之耶。 皆是也。如程，朱，栗，尤之言。聖人本天。釋氏本心。又言。後之言性者。多雜佛老。所以將性字。作知覺心意看了。非聖賢所說性字本指。玉山講義。○來諭心性一物。恐犯此戒。 又言中庸序。先下一心字在前。則心是氣也。此壹句。自柳㮨以來。斥之以爲大誤者也。愚之謂心性八字分開者。出於性卽理心是氣之兩言。尊兄之非之。不知何所見而乃尒也。 或原或生。無非心之發。則豈非氣發耶。栗翁此段。兄其虛心詳玩。且尤翁辨柳㮨疏。尤宜細檢。 又言聖賢論心。以知覺爲主。而知覺。卽氣也。問心之虛靈。只是氣歟。曰。是氣。又問分明是氣歟。曰。分明是氣。四先生之言如此。此何可直把心性爲一物。而不得言八字分開歟。竊恐以尊兄之宿學。恐似未免感冒得嶺外心理家之風氣。而不自知其違了吾聖門相傳正宗也。曾見尊先師答人書。明明言心性非一物。見載於文集。不知尊兄與趙成汝。何故棄之如遺。而有此葛藤耶。竊爲二公深惜之。</text>
<title>答鄭士珍 海瑾○戊午</title>,<text>宗孫代盡。長房遞遷。家禮也。朱子晩年議論。卻謂祧主當瘞。無支孫遞祭之說。此屢見於大全語類。故愚當以是爲正。而曾議及於宋約齋。其意亦以爲然。但東賢之尊信家禮已久。猝然改之。恐有人言。此亦深長慮也。今承俯詢。未敢自斷。惟在博議而審處之耳。梅山答徐夏卿書曰。語類祧主。只言埋。不言遞遷。則家禮遞遷。恐是初年說。若家禮不中佚而致再修。則遷遞一款。仍舊不刊。未可知也。</text>
<title>答權稚昫 暻煕○戊午</title>,<text>世衰道微。師異敎。人異論。於是乎士之立身就正。戛戛乎其難矣。誠如來諭之云也。然此以聖人之言之行觀之。不難於折衷矣。夫堯舜不止於心之而必性之。孔顔不止於心。而必曰矩與仁也。曾傳旣曰明明德。而又必曰止於至善。中庸首言性道而不及心靈。 序文亦不以靈覺爲本。而又必曰原於性命。 孟子不徒言心。而其究竟則曰心之所同然者。理與義也。程子之言聖學。不曰本心。而曰本天。朱子之言聖德。不曰心者。而曰性者。千古羣聖之心。其所主本與所師法者。無不以性爲言矣。然則彼佛，禪，陸，王之專主乎心而不根極於性者。自歸於畔道倍天而不可學矣。今我輩後學。但當小著心。低著心。靠佗性理做將去。自餘紛紛之說。可一掃掃盡矣。至於來諭之謂愚承栗翁明道學。使衆流不至波蕩。士類有所依據。則是猶指螢爝爲日月之明。擬丘垤於華嶽之崇。亦出於人心之自錯。非原於德性之本然。非惟區區所媿。亦恐執事未免於識者之笑矣。幸亟改見而時賜警箴。則愚之所大願也。</text>
<title>與蔡大奎 龍臣○庚申</title>,<text>第今山河改色。弓劒遽遺。區區微衷。只有握髮痛哭。從容俟死。以拜陛下於九天已矣。何幸先帝睟容。執事妙絶神筆。摹寫以惠。使此未死賤臣。得而奉瞻。此意何敢忘也。不腆衣材。用誌鄙情。伏望視至。</text>
<title>答田文擧 在悅</title>,<text>人心只有一箇性。若不能全得。更做甚人。此洛閩遺旨也。心而不能全性。靈覺而已。與異敎無別。奚貴於心哉。如使此心。專務衣食。以保軀殼而已。此流俗之所以爲私欲也。誠能精究經義。以全性命。則是吾儒之敎所以爲公道也。後素無恙日。每道文擧資性謹拙。無甚虧缺可指。故愚昔以全字奉勖。今復用是言。勸進晩年功程。而愚則朝暮且死。媿無充其所見耳。</text>
<title>答殷德五 鳳祥○丁巳</title>,<text>愚頓首再拜。古人固有眞好賢而偶誤採者。今執事于愚。亦未免焉。如以持菴爲據。則此老固非妄譽人者。然豈能保其無萬一之差耶。雖然。使愚也不敢以老耄自諉。而始加策勵。不遂爲小人。則二君子者。殆其免矣。嘗聞朱夫子有言。只纔理會自家道理。則事物之理。皆在這裏。一語一默。一動一靜。一飮一食。皆有理。若盡得這道理。方成箇人。方不負此生。不爾。只是空生空死。愚今七十有七歲。朝夕就木。然旣往未來。都勿問。只檢束心覺。此是勉齋論敬功語。甚妙甚妙。 不使違了道理。雖一日一旬得如此。不猶愈於全然瞢倒而去耶。來書欲愚有一言之獻。竊謂只此亦是聖人本天之敎矣。敢請執事旣取以自省。又轉以告持菴而賜之訂誨焉。則愚之大幸也。</text>
<title>答李景博 種文○己未</title>,<text>愚少從全齋先師聞之。曰。栗谷先生。海東孔子。愚無所知識。只緊守心屬氣理無爲之訓。而意其無爲之理。爲有爲者之主。有覺之心。爲無爲者之用已矣。凡世之直斥先生爲異端者。姑無論。已至於號爲尊先生。而實變其宗旨者。不得不視愚如仇讎而中傷之。然而愚也篤信先師之敎也。故終不以禍怵而改其見也。玆者。伏承執事以先生之賢孫。不以愚之無狀而棄之。遠寄石潭九曲畫本。愚盥手奉玩。有若親履其地。而瞻仰先生光霽之容。諦聽先生歌詠之詞。而心神融和。不自知此身在腥羶世界也。何幸如之。</text>
<title>答崔佐卿 燉恒○己未</title>,<text>執事但知愚之有虛名。而誤寄奬辭而已。不知愚之有積謗。而難與相從者爾。愚請略陳其由。以聽高明之決擇。愚自少聞栗尤二先生理氣之說。爲得洛閩之傳。每欲使此心之用。必本於性善之理。而卻被學之不力。竟不能成矣。然其與幷世心派諸公。往復商論。不敢棄其所信。而謾從其所未信之說。因而爲世所仇疾。被以小人之名而不足。卒復加之以亂賊之號矣。今承執事不察其由。而欲得愚之一言。以爲終身之用。使愚也。自昧其心而不以實對。則有負盛情大矣。不得已而復發狂言。以取正焉。蓋心字始見於虞廷。而所謂心者。不過是靈覺之物。不可信之爲大本。象山自言。某只是信箇心。近日嶺學。又認心爲大本。 故必以原於性命者。爲道心而始得爲一身之主矣。如使心不本於性。而欲自處以天君。則後儒非惟不許以天君。乃反斥之爲形役。此可不反思其故矣乎。愚願天下同志之士。於其視聽思慮動作之際。必以天理從事。而定其勿與不勿之準的。如是積累久之。自然心與理一。而不自知其入於聖人之域矣。未審執事能不以爲己見之昭陵。而一意傾聽否乎。</text>
<title>答孟士幹 輔淳○己未</title>,<text>石友踰嶺曲折。計已關聽。是豈沮溺冷腸。然此在草木中人扶老之前。今則雖賢兄輩。恐決無使愚復蹈其覆轍之義矣。故不復細稟。遣書後。分明復得李氏宗社。而不許統領名色。分明立得孔子道敎。而掃除耶穌邪術。分明洗得君父之冤。分明驅得仇讎之夷。分明禁得髡首之制否。凡此數事。皆所以使環東土億萬人士。得免爲禽獸者也。諸公於此。果可以擔保而不少疑慮否。如此則可以從命而身作萬段。亦且含笑而入地矣。萬之一未然。是諸公之勸署名。究不過爲一時之名而爲之。不過爲一身之禍而爲之。某人所傳兵脅之計。諸公聞之否。 是豈吾儒平日居敬致知之本意耶。諸公之志義雖高。而區區陋見如此。決不可以替署賤名也。慶氏謂是李門人。曾見其師雅言。所以排斥洋說。不啻如犬羊。使華西而在者。定不肯獻書於彼。而爲僅復疆土之擧矣。慶氏於此。不知曾思之爛熟而斷之勇決否。况愚不見其所撰書辭。而漫且許其署名耶。</text>
<title>答金宙彥 昌宇</title>,<text>愚行己迂疏。衆皆鄙賤。反身自省。亦覺可憎。執事乃施以古人不面之書。竝擧尊先濯纓先生年譜畀之。非惟蓬蒿增輝。殆亦敎愚勵志節。以追前賢爾。其爲感勒。豈尺蔡拱璧所與易哉。至於尊諭所稱述。則卻與不肖實際截然不相髣髴。最是愚不死不起。只緣無勇無才。今乃以晦迹爲時中而贊之。竊恐執事所取裁者。未免失於精審。而使愚益增慚赧爾。所敎文字。豈賤儒朽筆所敢撰述。特以附名於前賢丙舍。爲平生光寵。而冒納荒辭。其僭越可罪。而慕仰濯翁之誠。則有可取者耶。愚從舜在。稔聞執事儒雅德善。操行可法。而無從參承。嚮風馳義。</text>
<title>答柳子三 八源○己未</title>,<text>中庸首天字。前輩有以氣言處。而弟則從少日。常疑其未穩也。每以尙書降衷上帝。程書主宰之帝。語類理爲主之帝當之。記疑四段。只是此說。使聖賢觀之。亦應點頭矣。不謂老兄白地覓得所不言之氣字。以枉費辭闢。豈上帝降衷之上。更有天命之性一段道理耶。豈或認帝字爲流行發育之氣而然耶。請賜虛心更商以敎之。來紙許多訶叱。雖出於衛道之苦衷。然未免勒立罪案之過矣。今不必逐條辨難。以犯言愈多而理愈不明之戒。故只就原文。逐句略註數字以往。覽訖還賜敎示。至懇至懇。近世心理一派。力主理有爲三字。愚尋常以爲此欲掃卻孔，朱非道弘人。道體無爲之訓而然也。不謂栗尤腳下諸公。更添理雖無爲而實有爲之句。以助彼勢。而使無爲而爲有爲者之主宰底道體。降同於有覺識有運用之氣字。愚竊憂之。只此相契。則佗餘小小議論。論之亦可。不論亦可。如何如何。</text>
<title>答柳子三</title>,<text>愚之名愚。字子明。先師之所肇錫也。旣而又取艮之大象。爲齋箴以見敎。竊嘗惟之。天下無道而欲與易之。橫逆犯我而自反不校。行一不義而得天下不爲。王伯可期而不先見諸矦。皆似愚而不明於利害之數者也。又極而言之。幽獨得肆而不敢不愼。老而好學而不知年數之不足。鞠躳盡瘁而不計利鈍。不以存亡易心之類。由俗眼觀之。皆所謂甚愚而無智巧之術者也。然非天下之至明。孰能與於此哉。是皆艮學之不獲身不見人之道也。先師所以敎小子者。可謂至矣盡矣。顧愚思之未精。體之不力。今至八耄就木之日。只成箇癡獃不慧。靡所底止之漢也。今承老兄謁愚堂之記。而病莫能操筆。但自鳴其悔懊。以俟明者之鑑戒。而益勉乎好學破愚之道焉。</text>
<title>答柳子三 庚申</title>,<text>千里一函。大豁幽懷。但不須歎老嗟病。惟欲求鷦鷯之枝。以安性命之計。則不容不相與綢繆也。吾人果能栖於仁義。繫之以敬。取忠信爲巢。而奉聖言以紩之。則可謂無遺筭矣。</text>
<title>答姜聖文 敬煕○丙辰</title>,<text>愚累釁多口。人畏之如癩客。高明違衆見訪。再枉手牋。重以子弟門生見託。區區自顧。無以堪此。無以報此。第念近世心學盛行。而性爲之屈。遂成偏而不全。 謂性不可獨當太極者當之。 卑而不尊。謂性爲億兆之民者當之。 二而不一。謂心一而性二者當之。 異而不同 謂天命之性。面貌不同者當之。 底物事。愚之不肖不勝慨惋。乃敢極力說出心本於性。性體心用。性師心弟等語。一一有據。非敢杜撰。 自謂爲性字盡忠。然由是而受謗覯憫。如山如海。而亦不之悔也。何幸高明。深有取於其言。而反復體究。往復商確耶。愚答約齋書末所擧五段。承此詢及。勉彊條對。蓋以病昏。莫能精思。望加細繹。而明示得失。庶幾未死前一半分受用之資也。令子與諸生。皆許納拜。所以勉副勤敎。然癃病遺忘。無以應其所求。恐徒有生師之名。而未見傳授之實。此則在高明諄諄善誘之如何耳。別紙呂正獻父子。皆學佛。佛氏所謂性。正聖人之所謂心。 佛氏以下。朱子語。蓋認靈覺爲性。 然則呂侍講語。豈非以心爲靈覺之用乎。故孟子或問駁之曰。懼其不純儒者之說歟。目視耳聽。手擧足運。見於作用者。固是心。其不睹聞無作用而立於靜中者。與其參天地贊化育而行於事者。獨非心乎。况吾儒天命之實理。佛氏悉以歸諸空無。而上蔡學佛。以覺言仁。而曰性體心用。故朱子譏之。五峯言性無善惡。朱子曰。近釋氏。 又言心無死生。朱子曰。幾於輪廻。 而曰性體心用。故朱子以爲此自上蔡失之。語類心不可謂性之用。考見本文。則曰。如說性之用是情。心卽是貫動靜。卻不可言性之用。竊意此方以性情分體用。以心爲貫動靜。故云然。若論此心之存主運用皆本於性。則其說又別矣。性爲本體。心爲妙用。又朱子之所雅言也。如答能盡得眞實本然之全體是盡性。能盡得虛靈知覺之妙用是盡心之問曰。然者是也。此是沈莊仲記朱子六十九歲以後語。當爲最晩年定論也。朱子又嘗以性爲太極。心爲陰陽。而曰太極是體。陰陽是用。此亦可見也。鳳巖指心性分體用。爲二歧之惑者。此無本集。不記其所以非之者如何。今不敢臆斷也。然朱子以性心只是體用及太極陰陽體用。性爲本體。心爲妙用諸語觀之。鳳巖豈或未及細勘而云爾歟。俟更檢詳。</text>
<title>答金正中 在明○戊午</title>,<text>夫子之所志。顔子之所學。子思，孟子之所傳。皆是學也。此朱先生語。竊意夫子之所志。志乎矩也。顔子之所學。學夫禮也。思，孟之所傳。傳其道也。道也禮也矩也。皆性也。其志與學與傳者。皆心也。是豈非心之存主運用無不本於性之謂乎。今欲自心自省。以知性而盡性而已。凡世之認心性爲一物者。恐未免畔孔，顔，思，孟。而尊佛，禪，陸，王者也。賢者誤有求於愚。而愚惽無知識。只誦所聞而告之。未審盛解以爲如何。</text>
<title>與任動萬 震宰○甲寅</title>,<text>旭也造弑師之說。則同門諸公及君之兄弟。皆移書絶之。淵也造陷師之說。則韓順齋叔姪 順兄之從姪景春。當時親持討柳君私印通章而往。傳目擊渠父子恇怯狀。而傳說於士友間矣。 及諸同志。聯合寄書。責以是非。諭以義理。而使之改削誣語。而獨君不聽潤萬誠諫之言。乃藏誣先之書于先師祀板奉安之家。先師之靈。豈肯安於冥冥之中乎。君試思。我此言。爲自家而發乎。爲先師而發乎。由前則我只與樂淵一般人。豈不負媿而死乎。由後則四海九州之人。千世萬世之人。苟其處門弟之列者。無有不深惡而痛絶之。孰肯一日飮默而獲罪於天地神明乎。公共義理。何自家佗家之可分哉。君自言士友是非。都不交涉。此是回互之言。非白直之道也。夫是非之心。人皆有之。如何無得。况先人被誣。而怵惕惻隱之心。一無萌芽。忿憤憎惡之氣。了無發見。則孟子所謂無四端之心非人者。豈虛語也哉。且誠不欲干與是非。滿篇是非之書。又何爲受而不還。心迹云爲。一切不相應副。人誰信諸。昔年。先師因朝令告廟之後。果忘君忘先而擧酒引飮。被愚覆桮而病遂沒乎。君時年十四。今記其有此事乎。設眞有之。旭也盍卽聲罪。乃於金誄事後。始發此言乎。此所謂司馬昭之心。路人知之者也。當時德洞朴丈。對衆叱斥峿老。又言君當被反坐之律。 夫被弑惡名也。孔子爲先君諱之。况今正終而做出凶言。豈非春秋之罪人乎。此何可與之復和乎。李思復。洪在龜門人。及洪做柳弑師之說。遂引義告絶。如使外人。謂任某之視其先人。不及李之視金監役。則吾何以置辨。宋原明對吳君震泳言。全齋集某段云云。先人未嘗如此說。故子姪門生。都不聞知。何獨對柳某如此說乎。又曰。旣稱辨明而載此等。不足田某之說。是辱錄。豈辨錄乎。此言足破老膽。君嘗見及此否。終歲不讀一字書。所以見識暗塞。施爲顚錯。不堪當士眼看。切望從今以往。須與令弟及兒曹。時時讀聖賢書。庶幾開心明目。而不陷於坑塹矣。 然則何必師事陷於不義兩句。的是樂淵誣錄。此事可容忍。何事不可容忍。非惟全門之所當斥逐。亦淵門之所當何問。而不可放過者也。○何問。謂以罪詰問也。此二字。是吳君所傳宋氏之言也。 君如不能斥逐其書。但當使彼改削錄中誣及先師處。亦足以減得外人譏罵。此又不能。則誣先師者。非柳也。乃君也。噫。老子命薄。旣失艮宰。又將不得於動萬。嗚呼冤矣。心膽墮地。鬼神亦泣矣。柰何柰何。</text>
<title>答姜悳元 震馨○乙卯</title>,<text>愚以故國遺民。儒門老生。山河灰燼。栖遑海島之閒。直偸生耳。乃蒙高明遣子齎書。稱奬過中。復引程周故事以爲諭。此殆垂察於衆惡之中。施恭於羣訕之地也。愚未堪承。而不知何以謝也。第嘗聞金仁山見王魯齋。問爲學之要。王擧胡子言以告之曰。立志以定其本。居敬以持其志。志立乎事物之表。敬行乎事物之內。又問讀書之要。曰。自四書始。愚欲添小學字於四書之上。 仁山門人許白雲之設敎。以五性人倫爲本。以開明心術變化氣質爲先。以爲己。爲立心之要。以辨別義利。爲處事之際。是爲儒敎之全體。後學之津筏。愚雖病且死。欲以與玉胤偕勉。期至聖賢門庭。竊想高明于此。當亦喜聞之矣。</text>
<title>答姜悳元</title>,<text>諭及約公之逝。不覺心折。顧愚衰病寡識。惟高明往復質辨。可以開懷。今忽孤立無儔。豈勝慨痛。念其豪爽襟期。雄文博學。世豈復有斯人。其所化者形質耳。以聽命之人心爲道心。善看則無礙。此如指不踰矩之心。謂心卽理。周旋中禮之身。謂身卽道。如此則栗翁之言。恐不爲正見之累矣。若不善體會。而硬將聽命者爲道心。不聽命者爲人心。則大非虞廷兩下對說之指。此以中庸序聽命後不直把做道心。而終是以危安微著判別以言之者觀之。可見其誤矣。此類只分合看。可以兩不悖也。所示伊川告少監文一段。愚意恐先墓遇賊開發。而求其所以處之之道。則失傳與遇害。輕重自別。伊川不得已而用權也。然其私有標識。而不使至於失傳。則更善矣。</text>
<title>答姜悳元 丙辰</title>,<text>古者斬衰。用深衣承之。今之直領中單。當視深衣不斬。墓祭。參降先後。後來如何定。今日見宋子大全。朴是曾擧先降爲問。先生以墓祭先參後降而考之不詳。警之。又曰。鄙家墓祭。亦先參矣。此是先生七十九歲書。爲最晩年定論也。愚之所行。恐不爲無據矣。</text>
<title>答姜悳元</title>,<text>墓祭先降。所示詳矣。但南塘，近齋，全齋，立齋諸先生。又皆以先參爲是。其在後輩。且當各行所知。恐難一主而一奴之也。家禮非朱子作。非惟高明疑之。愚亦嘗不從其說矣。近見苟翁。於此有二說。一則以王懋竑之言。爲非鑿空。當存之以備一說。不遽加抹摋之。一則謂朱敬之所還得竊去原本。其果有可疑者耶。皆疑之而無斷辭。今亦未敢以淺見質言。更待後人如苟翁之言。爲得耶。爲長子斬者。平凉子較勝於白笠。尤翁所謂布裹笠。正指此。遂菴以爲黑笠。恐未若陶菴之謂白笠也。 而縱著白笠。至於大祥。恐無變白戴黑之理。必至禫始著黑笠。恐合情禮。未知是否。幸更詢考而回示之也。親迎條。只曰某氏者。蓋於納采時。已告姓名。今不妨略之故也。恐非闕誤。至於女氏告祠堂條。不曰某氏。而旣曰姓名。則必補以之子某三字。意始足矣。</text>
<title>答姜悳元 戊午</title>,<text>婦見舅姑。有祖舅姑。當先見祖舅姑。區區所見。自來如此。實以三山齋答李善長書。爲正義而然爾。今承縷縷誨示。亦合鄙意。但尤，塘，黎，梅諸先生說。皆不如此。此爲所兢兢者耳。</text>
<title>答姜悳元</title>,<text>所示練衰之說。考據精博。可敬可敬。牛溪，尤菴後。後賢多主衣裳用練之論。不疑其所行也。補編用生之說。亦被檀弓疏正服不變之云者所誤也。服人白笠。據栗翁答問。恐泛指五服。惟在好禮者行之之如何耳。所示補編橫圖。殿下於內喪在先白笠。亦可爲朞服白笠之公案也。梅山於孝顯王后喪卒哭後大殿燕居服議。內喪黑笠之論。與補編白笠之說。栗谷所行所言不同。恐難從也。</text>
<title>答姜悳元</title>,<text>晨謁焚香。愚以家禮爲主而行之。比見竹本諸說。疑其未穩而奉質。何幸盛見之相同也。每日焚香。只是獻誠。非以降神。不可謂之褻也。語類所記。自是一義。當別看也。雖添階閒字。其兩度拜禮。近於煩。未敢質言。</text>
<title>答姜悳元 庚申</title>,<text>逼拶先聖。至於此極。此非德泳兩賊之罪。實由近世執國命者輕蔑先典。尙文學家侮慢前賢之習。有以驅之也。今我輩諸人。惟有舍命守正。以不汙儒門一事而已。顧此不肖猥入惡詈。而竝參其末。豈非光華之太。而恐懼之甚者乎。來諭引重過當。而規箴不及。甚非所望於相愛之地也。惟高明之日與黃卷中人。講討義理。爲斯世之第一義也。洋妖邪說。充塞宇內。時務諸人。宜知所以憂慮。而未有聞也。後生少輩。又多醉狂。其棄父師而甘爲夷狄。區區瑣力。莫能遏止。默默垂泣。惟願早死而已。墓祭序立西上。聞沙溪兩宋先生後孫。皆如此。此當遵而行之。國亡後服制。禮無所論。宋亡後。搢紳先生。終身衰服者。或是受國厚恩不可知。今則金確齋，奇松沙，金韋觀諸公。皆以平凉子終身。至於儒生。或用黲笠素帶。如來諭亦得。所詢重峯先生錦山事。先生旣云君父安在。主辱臣死。正在今日。則只當以是爲正。若先生身。係國之存亡君之死生。則其處義。恐或有異。如來諭云云耳。</text>
<title>答姜悳元</title>,<text>以文勢觀之。至于廳事。是綱領。升自阼階西階。是條目。然則東西階。恐當以廳階看。奠鴈之在廳。增解圖恐與本文相合。若奠鴈於堂。則與下文女出中門。壻揖之者。卻相齟齬。未知如何。婦見舅姑。壻見外舅姑。皆有答拜。是古禮。而家禮不盡從。禮壻如常儀。恐非指拜儀。而儀節所謂如納采禮賓之儀。觀下文跪扶之云。則亦非指拜。且納采條。主人交拜揖云云。以常日賓客之禮推之。亦是長幼懸殊處。恐未必答拜也。</text>
<title>與任潤萬 坎宰○癸丑</title>,<text>先師命削愼狀之意。非謂文字爽實。只因本家受文得書而無答。則疑其不以爲重而然也。○尊先師徐丈言。此是吾外家伸冤後一初儒賢文字。不容不傳後。何敢不重之。但外叔貧甚無幣。難於空簡致謝。所以久無答也。先師在世。而稟此曲折。豈不見許。因而泣下。愚重其孝思。議入續編。而徐丈令愚更思之。因此議論未定之際。柳君相浚。與令兄動萬。私相議定。遂將草稿。近得林章佑書云。動萬謂艮齋重違徐言。而不盡校正。亦可曰無過乎。據此則見行文集。非余校本。不其明乎。 暗地開板。不令長德一人知之。此何事體。遂仍前定刊所公任掌財。然事至於此。不得不歸於私印矣。徐丈聞之。專書令止之。不從。不得已發通聲討。書止不從。然後聲討。亦見仁義竝行。 時余在嶺南。追聞柳變。亦馳書鐫責。假使顔子當之。不責之乎。動萬對韓景春言。不意艮齋亦倍師。正指此書也。近聞沈承旨周澤。見韓達善言。柳之私印。艮齋所使。古今天下。安有似此繫風捉影之言乎。可付一笑。 而赴星田之會。則柳已納稿請罪。尹丈叱曰。盜印文集。何以流布。因令辦納再印之費。旣而動萬亦許入愼狀。則徐丈使柳畢役。於是爲公印矣。○黃勉齋集林黃中祭文。眞西山集傅伯壽行狀。在所當刪。使有遺命刪出。而門議未定之日。梁寧翁， 黃門人。 程叔運。眞門人。 與黃子木， 勉齋長子。 眞仁夫 西山子。 議。遵師敎而暗地剞劂。則其羞辱遺文。輕慢同門。果如何。而饒雙峯， 黃門人。 王潛齋 眞門人。 諸公。皆噤口袖手已乎。且使勉齋，西山有靈。豈肯曰吾有持公策勳之高弟也乎。况愼氏行狀。初非貽累師門。如林誄傅狀之類。而柳某父子敢行私印。以爲儒林之瑕玷爾乎。且使梁，程家翁。讆言造謗。如今柳樂淵之悖習。則何物怪鬼。以爲可信。而與彼爲一類矣乎。噫。如樂淵者。秖見其傷殘己骨之子。爲飾私迷復之流已矣。豈不哀哉。○柳家被通狼狽之說。傳播遠邇。無人不知。彼之無色甚矣。余以一書慰藉之。此只言其速刊之幸。非稱私印之善。此如易之鼎顚趾。利出否。因敗以爲功而已。天下何許癡漢。贊鼎顚爲順道而可賀也。近年宋心石撰柳碣。而印集事。無一言及之。蓋已聞其生前狼狽而然也。彼柳樂淵印出其家家傳就碣文中。暗添印集後艮齋特書賀之之語。以證私印之爲是。及其樹碣也。又不敢載其語。乃改云。某年印出先師遺集于家。凡一文字。而原本家傳本墓刻本皆異。天下安有如此閃姦打訛底事。只此一款。已可見其行詐欺人之實矣。宋門子弟門人。宜切責其私改長者之文。而令改家傳墓刻矣。不知俯首閉目。令其自恣。使其父師爲人所賣。而不以爲恥否耶。 ○老柳撰其子行錄末云。薇齋鄭公，艮齋田公。尤所取法。是時老柳良心未死。 又印其子遺稿。欲求序文。而無可託處。以被通狼狽之故。無人肯撰其序者。 乃遣孫稱師於余而請之。余悲其擇義未精。指印集事。 齎志早世。而以偉志務實。有補世學等語。擧揚於序文。庶幾刷去舊恥而洗發新面矣。因此其家感刻不忘。○老柳欲報徐丈聲討之怨。磨牙鼔吻。欲含沙而射之者久矣。而特未得其會。不幸國家傾覆。道術滅亡。新聞學報。詬罵儒林。靡極不至。則乃於事過後二十七八年。始敢露出話頭。或曰。徐尹棄師。吾子立功。或曰。此事專由於徐某行私之罪。或曰。當時通文。全是誣謗。而皆出於徐某。余謂假使徐丈未及聞私印而病逝。則當時諸公。都無一人聲討者乎。彼人心竅全塞。不可與言。 愚每告之曰。伯明改過而死。今欲飾私爲公。指改謂無。豈不反爲亡者之累乎。且當時徐公書諭而不從。故不得已而發通。且不徵取再印之費。而仍許畢役。是皆厚意。今悉忘之。反欲擠陷。豈非背恩棄德之爲乎。再三巽辭以解之。此非惟爲徐丈。實亦爲伯明地也。彼昏不知。幷認我爲害其子而讎視之。余嘗有詩云。朽檣敗柁犯鯨波。船上癡夫醉自歌。傍有漁翁欲相救。非惟不省反仇何。正指老柳之昏迷執拗也。○老柳暗忖余昔與徐丈異議。而得談於其門。則意其瞑目於渠之今日事。而竟不如意。故深恨之。諺云怒生於親。正謂此也。余之昔日立異於徐丈。固是重先師臨終之遺囑。今日右袒於徐尹。又是重先師傳道之深意。蓋莫非義也。彼之童觀。惡能知此。○老柳遂與妖人正錫。取前後事實彼此文字。一切變幻。印出謗書。稱以辨明於艮齋。實則反噬乎徐尹。而向任門行一網打盡之計也。今動萬不察其姦謀。喜納其凶書。豈非自陷其尹師與徐舅爲無狀人乎。二公而爲無狀人。則先師所以簡拔二公於衆人之中。而立之爲高第弟子者。豈不爲眼不識人之失矣乎。於是動萬又未免自陷其先人矣。此誠何心。大可痛也。○老柳以余不從渠言。三數年齮齕之餘。遣其姻親南啓夏。請余贊許私邱。而與之解仇。余謂其子已過之改。今何可追文。而使死者爲心迹不同之人。此吾不忍爲也。此使孔顔當之。其肯誣改過之善士。以媚文過之癡翁否也。吾于此事。俯仰無媿。幽明無憾。而可以俟後賢矣。</text>
<title>答任潤萬 甲寅</title>,<text>正錫辨明書。字字句句。無非構虛捏無。其設心做計。罔有紀極。其誣不辨而自辨矣。昨及於約齋丈。則曰。此書出然後。可辨其君子小人。艮翁則少無玷累云云。其書宜滅。但爲其來問者而辨正。故姑留置矣。柳伯明事顚末。約老便同親見。故其言如此矣。但沃川宋某。不問老柳妄添心石文字之罪。乃獨喜傳其謗書。此實被欺於變幻文字顚倒事實而然。然其不察謗者與受謗者之分。則亦迷惑之甚矣。故某某諸人。或面戒。或書規。此則出於愛惜之心矣。其不然者。往往指爲黨邪而害正。深可歎也。李定軒丈長逝。痛䀌甚矣。先人忌辰。年年來參。至衰老不得躳親。則使子替行。今年則闕焉。尤切存沒之感耳。受金事。子不告其父而私受云。吾於李友用誠於師門一款。未嘗不深歎賞之。但其生前議人。非直過峻。往往刻核。有可紓究。而一味不容。至於故舊相棄矣。今乃以自己之壽考。子受讎人之賜金。惡可曰在家不知。惜矣惜矣。又如李參奉文玉。平日待物論事。奚啻如霜雪劒㦸。亦親受讎金。非久死去。觀人須待蓋棺而後定也。以彼之方嚴。猶有此失。如鄙人者。見此七十有四歲。而聖人在得之戒。甚可畏也。俗中好事者。相傳倭人持金入暀島。某某亦樂聞而喜播之。凶矣凶矣。李承旭昏說。已爲佗定。而明年成禮爲料耳。此人本以汙衊先師。而見絶於子弟門生矣。如何可與議親。令兄因此。大得談於士友間。今幸破昏。甚令人豁然也。鄭士宗性甚悍愎。後與承旭爲昏。宜乎其投書李址鎔。而稱之爲功存社稷。澤被生靈也。鄭於乙巳變後。以此語。製疏及獻李書。議諸承旭。則旭也止其疏而勸其書矣。此輩。豈有人理者乎。</text>
<title>答任潤萬 丙辰</title>,<text>伯氏卒哭前。値先先生諱辰。設虛位焚香哭拜。據語類在旅中遇私忌。設卓炷香無害之文。今載便覽忌祭之末。 高明所行。未爲不可。葬後行祭。朱子答王子合書。以爲喪中節薦。亦待卒哭後行之。故要訣立文如此。而陶菴，老洲，梅山諸說。皆以卒哭爲斷。若乃尤菴三虞後殺禮行之。南溪卒哭前與未葬有間之說。竊所未信也。</text>
<title>答任潤萬 丁巳</title>,<text>今値夷變。往往斂訖旋葬。初再虞卽行。三虞則追行。有尤翁說。而前詢不浹旬遽撤奠之疑。比更思之。以虞易奠常也。三虞前設奠。不容已之情也。父師諱日。在外未參。設位炷香。哭再拜。設卓炷香。出語類呂燾錄。設位望拜。出大全答葉仁父書。 若初喪聞訃成服。當依家禮無拜。來示所引先先生答肅老書。恐無可疑。但每疑國恤望哭有拜。此又何義。縣館則有殿牌故拜。山野望哭。亦有拜。未知何意。喪中祖先忌祭。出主告辭。渼，老，梅，全諸先生。皆不書屬稱。其意以改題前異於粉面。爲難而然也。然祔祭祝已書屬稱。恐不必拘。而老洲以爲此乃告辭而非祝。則不可援祔祭祝比竝說。此又似有不然者。吉祭時改題告辭。亦從喪者屬稱。何必祝文而後然乎。但有一疑。父題妻主云亡室。若未立主而遇母忌。紙榜當書亡室。此似難安。然只得如此而降神。告辭自當云顯妣遠諱云云。祖考妣以上。倣此。殤喪撤筵。禮意則無論長中下。皆當待服盡之日。而世俗多不設筵。鄙家亦然。蓋非禮也。愼齋墓前一虞埋帛之敎。以不滿殤者言也。</text>
<title>答任潤萬 己未</title>,<text>示諭勉菴所奏李，崔，任賜諡事。不載本集。故欲於先師碑後不添入。此意似然。而當時事。朝野皆知之。雖仍存。恐無害於義矣。如何如何。勉菴集。尙未得見。今承示其譜語。而第一條癸酉任公有詩云云。記實也。第二條丙子儒賢疏云云。指先師言。而所謂身不出故言亦不出。是朱，宋法門。而此譜所載之意。則以爲未盡於義者。此自是一邊議論。而金監役代洪在龜疏。至斥之以死法而不可用。則其無所畏憚極矣。第三條丙午決擧義之策。致書于李判書容元，金判書鶴鎭，李觀察道宰，李參判聖烈，李參判南珪，郭俛宇鍾錫，田艮齋愚。勖以赴國難。而皆不相應云。當時愚在古阜山齋。會者三五十輩。聞崔公在泰仁擧義。李，金諸台許。有書與否未聞。郭公答書。有害及於上。禍流於民兩句而不應。至於愚。相距不過五六十里。而不見一字書。而姓名在諸公之末可異。假使有書。而鄙則果以無才未赴之意。謝之矣。然無書而謂致書。恐非誠實之道也。今有與朴察訪晩煥書。寫在別幅。覽之可詳矣。</text>
<title>答任潤萬 庚申</title>,<text>黃君書來。亦有如金令說者。而語益深重。欲細辨則不免多言。故姑無答。如相見。爲道病昏莫能謝。且令看韋齋行狀載贈職事。若以職名之創見爲疑。則自古帝王變更官制。不啻多矣。亦不必致疑。昔年儒賢上疏稱陛下。桂丈旣有敎。淵丈又有行。然則所贈官諡。卽吾君之命。故淵集載諡號。華西門下。亦應用上命矣。以此意轉語之如何。自古官職變更。非一非再。臣民之從時王定制。有何不可。來諭之云。恐得之。不書贈職。而但書諡號。非但不成事理。且二者皆是君賜。而臣子一取一捨。恐乖分義。非惟來諭謂然。鄙見亦自如是。故不嫌而書之耳。</text>
<title>與任潤萬</title>,<text>年前高峯後孫。以先師所撰神道碑。引牛山所謂湖南道學河西爲最。高峯次之之語爲嫌。而還送其草本。愚當時。只出示高峯祭河西文及所與河西護喪所書。而曰。稱先生後學。一如退溪之例。則牛山語何所歉於高峯。而至於回送旣受已刊之文耶。今日閱退高往復書。其上退溪書云。某之罷歸。正欲依河西先生以講舊學云云。又曰。後拜河西先生。以稟其說云云。據此數書。亦足以見高峯之稟學於河西矣。且以我東諸先生所論觀之。亦可以見兩賢之品第矣。</text>
<title>與申求禮 澤秀○丁巳</title>,<text>愚之先師全翁行狀之載在尊先大集者。與昔年定本時。有不同處。而愚與任君兄弟。皆未嘗承聞於無恙時。甚可恨也。蓋前本旣出。門人知舊謄寫傳布者甚多。而與文集所載有異。此宜如何處之。愚不敢請悉用前本。而其中不可不存者。只數條而已。且篇末鰲谷語一段。雖若拕長。然鰲老於先師生前。撰得此贊美之辭。以置諸文集中。此是近世友道之所罕聞者。亦可謂先師小行狀。恐決不可刪沒。如何如何。愚以先師行狀事。欲作書於執事。而聞諸申景行。則始謂其流寓無定所。繼而又謂其從近入島相訪。此聲甚的。故雖已裁書。而只得佇聞跫音。不謂其竟無信息。而居然歲寒。有難涉海。故遂決意遣書。而又因詢問所住。復經幾旬矣。至今年元初。忽哭第三子。八耋殘喘。幾何不摧殘以盡乎。因念此事。賤身屬纊前。不及究竟而歸。則將爲千古不瞑之恨。玆以收召餘魂。一番陳說。以聽高命。幸早賜明指。愚於尊先大爺。雖未曾純師。而愚之依仲。與先大爺之視之也。何下於世儒之曰師弟子者耶。今於全翁行狀之事。萬之一有些累及於先大爺分上。而敢忍而爲之。則上帝鬼神。其將殛之疾矣。</text>
<title>答田允章 平鎭○丁巳</title>,<text>人之敎子。莫不欲其入於善而懼其或陷於邪僻 欲懼是七情。而天理之發。實無小礙。但其欲與懼。皆上文人字之運用也。然則是心氣發而性理乘也。特從其所發之源而言。故亦可曰理之發也。 然理未素明。氣未及養。則其子力持正義。而爲世俗假冒儒名者之所訕笑。則爲父者未免恥羞。而或反非其子之是焉。夫恥羞是非。豈非四端之發。而氣餒智昏。亦有此未中之病矣。今宗氏欲誨其子。以學古道。宜先明理而養氣也。如何如何。 人之學道。卽是心學性也。</text>
<title>答權公立 命煕○癸丑</title>,<text>庸學兩解。合做一義。而謂天命明德。非有二物。竊恐未然。蓋氣以成形而理亦賦焉。此而字。只是承接語辭。而所重在理字。虛靈不昧以具衆理。此以字。卻是賓主界分。而所重在虛靈。恐難做一義看。氣與虛靈旣異。理賦 具理亦別。 栗翁云。天命之性。明德之所具。此豈非八字分開處乎。如此曉告。而猶且渾合。則豈復更有說乎。 且天命之性。通人物而言。明德。單指人而言。此又見於章句或問之書。未審執事謂明德亦無分於人物耶。且朱子之解明德盡心。無所異同。而執事之論心與明德。以理氣區而別之。此區區所未諭也。來諭小學明命赫然。亦可謂氣。愚謂泛言氣。則粗底亦在其中。若論明命。須要做虛靈光明。萬理粲然。酬酢事變而不昧者。方爲精當。 而與中庸之天命異乎。此問卻似緊要。前此與諸友商量。有二說。其一曰。小學明命。承上文人性來則據明命所具者。直喚做性。亦無所礙。明命具理。語似創新。然朱子常言明命卽是明德。明德具性。則明命獨不然乎。 其一曰。小學題辭。此節全用大學本指。以立文。而大全講義曰。天之明命。卽是明德。栗翁又曰。天命之性。明德之所具。則明德明命。豈非同歸於具理應事之心乎。夫性旣不可直指爲心。則題辭此節。雖只依大學傳文本指看。亦何害其與首節人性渾淪說做一義。先賢於心性。亦有渾淪說處。 愚見此二說。恐似皆通。未審盛意以爲如何。朱子於明德明命。一則曰光明燦爛。再則曰光明洞徹。三則曰虛靈鑑照。四則曰忽然閃出這光明。五則曰顧諟是常要看敎光明燦爛。照在目前。六則曰天之明命。卽是氣。便有許多道理在裏。七則曰會說話行動。人心惟危。道心惟微。皆是天之明命。此類恐未可便將來說做天命之性。且徧考大全語類論中庸首句處。罕見有此話頭。然則性與明德。如何可喚做一物。但性是具於明德而爲本體之理。明德是具此性而爲妙用之心也。雖然。載道之器。亦曰器卽道。稟性之氣。亦曰氣卽性。具性之形色。亦曰形色天性。至於花草之出於理者。亦曰滿山靑黃碧綠無非是太極。則何獨明德明命不可以理言耶。雖然。若直指其本色。則是虛靈光明。以具理應事之心。非可與沖漠無眹。自然無爲底性體一例看者也。昔我正宗大王。以聰睿之資。嘗於書筵。下問於宮僚曰。明命有何影象。而曰赫然明盛也。師傅所對。未甚昭暢。今請執事替思其所以對者當如何。或疑朱子嘗言。這道理光明燦爛。此言何謂也。曰。先生譏釋氏。眞箇見得空理流行。又譏子靜說識得一箇心了。萬法流出。佗實見得道理如此。所以一向胡叫胡喊。竊意道理字。當隨文異看。不可執定說做理。亦有光明燦爛。轉向異端去也。○宋約齋詩云。心光明處理光明。愚嘗稱其形容神理之妙。可謂情矣。執事疑愚說知覺不根於性。後面論心處。往往有此疑。愚讀之。不覺微哂。蓋愚自少時。卽不喜心自爲理不復本性之說。每與朋友講論。輒擧老洲性爲心宰一句。以爲欛柄。最復又自造心本性三字。以爲千聖旨訣矣。夫性爲心宰。卽理爲氣主之意。是從上說下來也。心本性。卽聖人本天。心之知覺。原於性命之意。是從下說上去也。特諸人以其創聞。而或疑或譏。至今四五十年。一意力守。而不敢改也。竊恐執事未及細詳鄙意而云爾也。後面諸詰。不必逐一對辨。心之知覺與知覺是智之用。雖皆朱子說。然尤，農二先生於大全潘謙之書。皆以知覺智之用爲初說。而知覺屬於心者。爲晩年所定。豈執事未之考歟。農巖集答閔彥暉金道以諸書。論此甚詳。試考之。崇諭謂身與心對。心爲主。心與性對。性爲主。又謂若知覺獨心之能。而無關於性。則知覺爲性外之物。而性不得爲心之主宰。此兩段卓然。非世儒之所能及。甚可敬服。若改無關爲不本則更精。 蓋心爲身主。以能然言。性爲心宰。以自然言。此理的然無可疑矣。世儒之尊心爲理者。其惡聞性爲心宰。容亦無怪。至於宗本栗，尤者。亦或以性之無爲。疑不足爲心之主宰。此卻可異也。愚謂以其無爲。道體 故爲有爲者 人心 之主。若乃有爲。則不得不爲無爲者之役矣。如何如何。退翁理發之說。竊見古書。有言天理發見。又言太極動。又言仁之理應。又言性發爲情。栗翁於輯要。亦用此句。 如此類極多。蓋皆從源頭說下來。元無可疑。但於理發下。纔著而氣隨之四字。似有理不待氣而自發之嫌。氣不動而理動。萬無是理。此語不可粗略看過。 又詳來意。謂中節之節。是理以之對發。發當屬氣。此似然。而又有不盡然者。蓋七情亦有不中節者。恐難如崇諭。又恐退翁之意不如是也。記得退翁言理之用活活。故不待氣而發歟。未審執事於此。作如何解。從源頭說。則七情亦可言理發。如此下語有病否。頫詢長子斬。尤翁因賈氏三世之說。而至有累代之論。此則未敢知也。朱子子喪服斬。而尤翁言朱子高祖振是支子。而朱子所行如此。此亦疑辭。恐亦推之太過也。 其論昭顯之禮。則不拘仁祖之入繼。而謂之當服長子服。竊意此乃是王家莫重莫大之典禮。而先生至審至愼之定論。後學之適從。不難知也。</text>
<title>答金允範 在洪○庚申</title>,<text>愚資麤而行錯。衆共棄之。加以老醜已甚。鬼事日迫。不敢自比人數。不謂執事諸公。不甚究察。因華宗文伯。徵以尊先文字。顧何敢於是役。第伏念樹隱先生。與愚旁先耒，耕二祖。共守大義。垂光百世。固無說之可解。且賤身所値。不無曠感之思。所以不揆僭妄。力疾構數行跋語。附之簡末。其中用與否。惟聽諸公鑑裁。來書斂袵敬讀。有以見公心正見。遠出世儒萬萬。但稱奬過中。至擬無狀於賢者之列。不知高明何以有此。無乃益增不悅者之多口歟。令人踧踖不自安也。</text>
<title>答安子玉 鍾珉○甲寅</title>,<text>竊念今日人物眇然。惟望哀侍寬中。無傷天和。謹禮以裨世程。兩者宜幷行而不可偏廢也。愚從少日浮名致毁。因毁。有少省改。自變後。辭世入海。已七載。尩羸轉甚。客氣漸銷。庶幾減得人疾病以餞餘年。近者因辭宋書校正之任。忽復紛紛以自處孔聖。藐視宋子見罪。至曰北邨老相。今雖無勢。豈不能殺一田愚乎。聞來令人身靑。顧此殘喘。直一癩僧癘漢。何必需毒拳。乃可斃之耶。雖然。猶能時誦尤翁上天手摘星辰易。處世身無毁謗難之詩。以自釋耳。凡喪三日而殯。三月而葬。先王制禮。自有精義。而彼虜不仁不孝。無禮無義。不分貧富貴賤。咸令旋斂旋葬。此仁人孝子之所不忍爲。而彼人至行焚尸之法。此尤無道之甚者。今承哀諭。成服第六日。就先壟下結幕。奉柩入處。待四旬而後襄奉。庶幾處變事。而不失其正也。廬墓者。練後晨昏哭塚。以王偉元徐節孝事觀之。自是情理之所不容已。而問者以祥後言故。退溪先生謂之本非禮意。而君子不貴歟。喪者之子孫。就堊室行定省。恐不害禮。至於子婦孫婦。與男子異。間數日一省。未知如何。</text>
<title>答柳善一 相大○庚申</title>,<text>上帝與明德與神。泛然說做形而下之氣。則誠少曲折。若以之對天道人性與理。則微有喜怒知覺靈明應用之迹。所以難可直指爲理。此皆當子細稱量。不可粗淺論斷去處。今不敢妄有質對。伏惟幸仁以強恕。智以明燭。而勿深罪之。</text>
<title>答柳善一</title>,<text>俯敎尊先文字。非惟大病濱死。無以自力。且念平生鐵限。莫可踰越。所以終於違命。幸賜仁恕。但家狀有東方道學之宗艮齋是已之語。愚病中讀之。不覺惶汗浹體。望卽削出。以安賤分。千萬至幸。所示金說辨。多得之。甚仰甚仰。大抵心物也。性則也。農巖之言道心。且以爲物之循乎則者。况泛言心字。尤何可直以爲則乎。 此吾聖門相傳定論。若其混合說處。非惟心可以理言。如人字身字器字惡字。亦皆可以理言。兩儀四象八卦。滿山靑黃碧綠。亦皆指爲太極也。金氏最晩年於柳持平分心性爲物則之論。亦與之爛漫同歸。則其疑老洲說者。亦自歸於未定之見。今日吾儕。可以省得多少氣力也。</text>
<title>答南養之 浩直○丙辰</title>,<text>承諭凡人學聖。要在變化氣質。而其道又在敬之一字。此爲至簡至當之論。愚之昏廢。深有警發。何幸何感。近世乃有氣上都無修爲之說。又有不肯小心尊性之學。今執事旣得此訣。自是而默默加功。期以終身。則久當自有奇驗矣。但念持敬。敬齋箴已盡其方。而首之以正衣冠尊瞻視之聖訓。蓋必如是而後。可以存心。存心而後。可以收功矣。近日儒流往往擺脫繩墨。而忽於制外養中之功。心不得其養。而能撿束其氣以復其性之本然者。未之聞也。</text>
<title>答金處中 錫基○己未</title>,<text>孔子自言。三人行。必有我師焉。其不善者。固是常人。其善者。亦豈必聖人。而皆以爲師。其取善之廣如此。所以聖益聖而人不可及也。大抵不善者。以其畔性也。善者。以其合於性近於性也。近日某人。以中品之資。其聞性師之說。輒奮筆肆罵。如仇敵然。其人何嘗有一日求道之心乎。吾見其可哀也已。</text>
<title>答金處中 庚申</title>,<text>來示憂歎之意。誠然誠然。世間有才而無識者。如飛蛾之撲燈。而自取焚身之禍。此無明業火之發也。今德門子弟。旣皆謹愼。又從欽齋。日夕薰陶。可保無慮。此豈非人家歡喜事耶。彼淺見之人。欲以髮易官。官未必得。又不知有愈貴而愈賤，愈賤而愈貴之理。令人代悶。</text>
<title>答金處中</title>,<text>學。所以學爲人。爲人模範。無如小學。此書所載。上自唐虞。下至濂洛。其言行事文。無非至理。苟能體之以身。驗之以事。則帝衷聖訓。皆可師法。而自有餘裕矣。若徒玩其文而無補於實。則豈晦翁編輯垂敎之本意哉。</text>
<title>答任承汝 思胤○戊午</title>,<text>賢胤令孫。遠來相守。志固業勤。可與共學。昔宋呂芸閣學於橫渠。修身好學。行如古人。其婦翁張御史。橫渠弟 常語人曰。吾得顔某爲壻。其爲人所重如此。又其兄子義山。早能立志。傳其家學。亦嘗請業于伊川。能傳師門往復之語。其有得於學可知。今愚於德門子孫。蓋亦深有期望於呂芸閣叔姪也。</text>
<title>答金允仲 洛種○己未</title>,<text>急水灘頭泊小舟。切須牢把這繩頭。驀然繩斷難回避。直得通身血逬流。此高峯禪偈也。今日吾儒之艱危。奚啻急灘小舟。非能辦得一箇堅牢心子。抵死把得這義理者。繩斷之日。烏能免通身血流之患。心乎心乎。愼勿自恃。到底靠著箇理。來章所論艮學。亦不過此。</text>
<title>與金敬禹 洛，洛九 丁巳</title>,<text>吾儒爲學。要知道體可靠之爲主宰也。纔移一步。便落在形而下之科矣。故雖此心之原於性命者。亦未可直指爲道體。何則。以道體無眹無迹。而道心有覺有爲也。本心明德。良知良能之屬。亦然。 且自非聖人之心從容中道者。心中道非卽是道。 大賢以下。其道心有時而有過不及之差矣。如顔子之瞻前忽後。有過有違。曾氏之大杖不避。七日不食。晦翁之言道心欲其無不及。四端亦有不中節之類。是也。今當就心事上。逐一愼思其中而敬守不失焉。是爲學道之準的也。此是心之學性。而爲全體不息之仁也。</text>
<title>與金敬禹 洛，洛九 戊午</title>,<text>吾聞聖人于誠明。不甚費力而自能也。以爲聖人未易及也。然昔人有言。卽心是道。心皆仲尼。至謂滿街都是聖人。信如此言。聖人亦不難做也。然終是聽瑩而未能信及矣。不料近世前輩。亦有言心如聖人者。於是疑信相錯。而尙冀平生所欲究而未達者。所願行而未成者。或可得而知且能也。不遂得罪於天地父母矣。果如是也。其爲慶幸。詎可量乎。雖然。氣質昏亂而蔽得心聖之光明。則事又未可必矣。更有喜聞之論曰。氣不須明。氣不須治者。是則氣亦無足憂矣。何幸何幸。雖然。徒聞其言而未見其實。又惡可深信乎。不如且自撿心撿氣。以遵吾聖人之敎。而毋少疏漏。全體 罔或懈怠。不息 期以終身而後已焉。則聖人門庭庶幾可及也。</text>
<title>與金聚五 錫奎○戊午</title>,<text>愚嘗喜誦遺書一卷二板左末段。蓋人道不出此數者。只被人不曾致思。所以莫能盡其分也。故曰學原於思。思則得之。大哉思之功也。然又必愼思之。思之不愼。猶無益也。道之精微。豈胡思亂想所可得哉。理字以上。性之本體。無聖庸之分。乃至尊之道也。常思而盡分。心之功夫。有能否之別。乃至靈之器也。近日一種學問。推戴心字爲至聖之君師。貶降性字爲偏小底物事。不知如何有此意見。殊不可曉也。</text>
<title>答金聚五</title>,<text>陸氏信心而不喜人說性。朱子不靠心而以尊性爲聖學。二家之學不得不異。而後儒乃欲援而同之。謬矣。孔子不止於從心而必以矩爲準。此朱學之所本也。栗翁嘗言幸生朱子後。學問庶幾不差。不意近日忽有尊心貶性之論。而亦自謂宗朱。遂致門戶之分裂。甚可歎也。來諭大槩。辨得彼此是非。而有所取舍。甚可敬也。中間語句未安處。別錄以往。覽可悉也。</text>
<title>與金聚五 庚申</title>,<text>聞令女壻。以盛年無一箇血肉。而奄然觀化。此雖輕服。情理則大不可耐也。然而反覆思想。竟無如之何矣。旣知其然。又復自傷天和。得無爲未仁者歟。天下惟理可循。如其情愛。當以禮節之矣。是爲小心奉性之學。幸愼思而善裁之也。有崔某出入某門。才性過人。能言心理。以與長者辨詰。比忽毁形爲夷。猥曰。我爲蒼生。遇李某勸髡首。不見從則已。又囑李轉勸令胤共事。眞可謂不知世間有羞恥事者。良可哀也。</text>
<title>與黃敬信 煕根○壬子</title>,<text>宰相賢則邦國寧。子弟賢則家世昌。亨中聰悟謹質。稽古敦行。其入於道也必矣。更賴座下不辭幹家之勞。一以敎養成就爲期。天監在玆。理必有應。孟子云。人樂有賢父兄。春翁云。世間萬事不如有好子孫。區區竊爲德門賀。大抵敎養兩字。直與天地造化相參。故中庸將敎字。與天命之性合尖。大易以聖人養賢以及萬民。爲頤之時大矣哉。爲人父師者。可不懋哉。可不愼哉。</text>
<title>答閔聖信 忠植○丙辰</title>,<text>愚雖嘗出入先生君子之門。而體之不力。得之不深。繼而又遭天地翻覆之變。未卽滅死。尋常慚悼。不敢自比士流。謂外伏承執事遣子致書。歷數幷世羣賢之處不肖者。以爲不知其人。見其友而可以論世矣。旣而復擧區區心性神理之說。行藏語默之義。許以洛家宗旨。而使令胤委身事之。此前代賢哲爲子擇師。以傳道術之懿蹟也。在執事雖甚盛擧。而在不肖爲負媿之大者。惡敢不辭讓而偃然當之哉。且八耋病昏。有同生鬼。借使有意。而其於晦翁所云某老矣無氣力。看亦不盡。行亦不得。說亦不辦。何哉。惟以平昔所嘗聞者。互相箴儆。庶幾有輔仁之助。則恐亦無不可者。是爲未死前所存。而不敢忽焉爾。未審崇意以爲如何也。</text>
<title>答鄭善吾 觀錫，曺和綏 榮來○乙卯</title>,<text>愚病昏垂死之中。因嶺外儒生從石邨至者。聞尊先師觀化之報。已於前月小晦。望天末一慟。今二日。行加麻禮。越九日。承僉賢書。細審尊師欲告訣于愚。而莫能擧筆而止。止於夢中遇愚來診。翌日見鄙書曰。豈有相感者存耶。其再明屬纊。嗚呼嘻矣。此何變也。滿腔痛苦。豈寸管尺楮所能盡耶。默默視天。柰何柰何。自餘葬祭以禮。校文守敎。種種責任。有諸公在。吾不憂矣。勉旃勉旃。海山悠遠。臨書於悒。伏希各加珍勵。以慰師友之望也。別紙師服之遵行。門下所定。是先師遺敎云云。白布。指麻布之練者。白帶。尤翁云麻綿俱可。皆用練者。 或用白絲帶。而恐未若遵尤翁說也。環絰。用熟麻幾條。圍而作單環。復以數條纏繞之。其大用指尺三寸五分之長。絜而量之。委貌。今用紙作樣以往。榮來。方在本生親心喪云云。本生心喪中。遭師喪者。帶之黲白。各服其服。來示得之。平居與出外。則恐當用黲。未知如何。喪中言不文云云。本生朞後。亦當用言不文之禮。必待心喪盡後。爲文祭師。所示得之。</text>
<title>答曺和綏 丁巳</title>,<text>出後從叔。據禮意。當云再從叔。如朱子大全代劉平甫撰其兄行狀。稱從弟玶狀。宋子大全年譜。先生從兄師傅公時瑩出後故。先生稱以再從兄弟。祭文亦然。此爲正當道理。勿疑其所行也。</text>
<title>與曺和綏，宋瑩叔 炳瓘○丙辰</title>,<text>昔全翁敎愚以敦艮。蓋以久終之爲重也。夫晩節難保。平世猶然。矧今純坤之時。其可畏。更當如何哉。愚見兩賢之見識云爲。而知其所受於蘭門者。亦皆止其所之敎也。今愚與兩賢。惟篤志于處始不難，厚終爲難之戒。以無負師門之傳。爲究竟法耳。愚今病且死矣。猶不能無望於兩賢之夾持焉爾。</text>
<title>答宋瑩叔 瑩叔。以或人說問之。答之如此。</title>,<text>明德。是從吾人得氣之秀而最靈處說。夫其氣秀而其心最靈也。故足以具得許多道理。足以應得許多事務也。道理非單指靜體一邊。實則總包動用之理而言也。事務亦非單指一點明處。實則竝擧竆理盡性參贊化育之極頭而言也。 是豈庶物之得偏塞之氣。而其心之明。僅通一路者所可擬議哉。章句人字裏面。包括得至正至通底氣質而言。此一字。非可以草草看過也。若乃下愚之不移。聾啞之不通。則千萬人中僅一見者。不可以其不能自明。同於禽獸。爲物亦有明德之證也。或人所謂大學做工夫。故章句但言人而不言物。此恐不然。蓋明德之明。專屬於德。非關工夫。若如其言。則中庸之主性命。獨無盡性至命之人功而竝言物耶。且以五常之德。明德之德爲一。而謂物亦具明德者。亦甚未妥。蓋五常之德。是沖漠自然之理。雖枯木頑石。亦皆具矣。明德是光明正大神活能然之心。非人之至靈。不可言矣。至於神之一字。雖與心字同一部位。而其視明德。則所指不無闊狹之異。且如一掬冷灰。播之于田。有能使物蕃之神。此則只可如此說。不可將冷灰做虛明靈活。以之具衆理而應萬事。參天地贊化育之能者。看也。</text>
<title>答表明淑 正埈○戊午</title>,<text>器亦道。道亦器。不離之謂也。理自理。氣自氣。不雜之指也。近日一種議論。直以不離。爲心理一物。此固誤矣。其不復以不雜者。辨心理眞靈之界。而不慮夫儒釋本原之混。此又大病。而一向高談大論。不可救勸。爲之柰何。晦翁先生言。理會義理。須先剖析得名義界分。各有歸著。然後於中自然有貫通處。雖曰貫通。而渾然之中所謂粲然者。初未嘗亂也。今於名字界分。未嘗剖析。而遽欲以一理包之。故其所論。旣有巴牽合之勢。又有雜亂重複支離渙散之病。而所謂先難下學實用功處。又皆倒置錯陳。不可承用。先生此訓。正中今日認心爲理。不復以治心循矩者之膏肓也。嘗讀孟子以仁禮存心之敎。而知此老未嘗指心爲性。而其稱文王爲望道如未之見。則亦見文王之心。非卽是道。而惟禪陸之徒。乃有卽心是道之論。而使人有信心自然之想。則其與吾儒不恃心之具理。惟恐心之違道之傳。正相南北也。</text>
<title>答表明淑 己未</title>,<text>頫諭目今世變。以愚觀之。彼異類固不可以人類望之。惟本邦士流。宜可以相保。而同室相殘。日復日無休期。豈不懷恨之深。且况栗，尤腳下。如李陽來，趙成汝諸公。乃以性尊心卑，性師心弟之說。爲大變而疑其不必疑。辨其不當辨。而趙氏受得外譏不貲。良可歎也。不知諸公不曾見尊先師答姜景益書。駁論心性一物之非。而若是多言歟。抑已見而惟欲此漢之斥。故倍師淫異之嫌。猶不暇顧歟。竊不勝其怪訝也。夫心性一物。淵源於竺氏。而金谿姚江祖述之故。至今爲聖道之蟊蠈。而基天下之亂本也。以諸公之老成。復蹈其覆轍。而甘心於鬩牆。何也。無乃七聖皆迷而然耶。李兄一往復後。不復云云。趙氏一辨再辨。而不知止也。吾不知栗翁有心性一物之論耶。沙，尤有心性一物之論耶。可異也已。</text>
<title>答表明淑 庚申</title>,<text>日間視聽言動。有幾多錯誤。夜中思慮意欲。亦有幾多邪妄。此皆心之所爲。若曰非也。是甚麽做出來。 須是撿束此心。使無錯誤之患。則天理之本然者。呈露無蔽。而流行不滯矣。今一邊人。不如此自治。謂心自治。 乃直認此心爲天理。而無復戒懼兢惕之功。如何得。竊想高明於此無少疑貳矣。卽就此實實下手。久久不息。可不入道乎。然則只此已是一篇涵養齋好文字。未知如何。</text>
<title>答南重則 致權，劉周鎬 武鍾○癸丑</title>,<text>來諭謂讎夷覆邦。淫邪滔天。驅民物爲穌梁。豈非斯文之亥會。此誠然也。但得好人出來。一番整理過。可收廓淸之功矣。夫人者。二五之秀氣。天地之心也。今二君。各得軫渫一佳胤。苟能辦取大胷襟。身計通塞也不問。世俗訾謗也不關。期以養成一代人豪。用紹千古正傳。則佗日掃除妖氛。扶植人紀底大基本大功業。皆將出於二君矣。無徒委責於癃廢如愚者。只宜反求諸己。益懋於義方之敎焉。</text>
<title>答南重則，李舜七 震復○庚申</title>,<text>愚於靜涵誠晦。愛之深而倚之重也。每遇疾痛。恐不及面訣。輒寄書願見。今承二公善體人情。爲辦資斧。千里起送。使愚得見於未死之前。其爲荷幸。如何可言。第念世亂道衰。正需人材。今得二公生此佳胤。俾作儒門金湯。其功尤大矣。竊願二公。先要自力於立身行己之本。務盡慈敎義方之道。以助成遠業。得爲世閒傑然大丈夫也。愛二子之深。率爾及此。想必以爲赤心之發也。時事正所謂去去須彌。將何時出場耶。自去歲以來。俗下好事之流。輒誚儒者以忘世。而毁侮之言。首及於門下矣。雖然。懵滯之見。時務諸公。或進民權而退君綱。或慕雞鄭而忘仙李。或崇洋鬼而貶孔氏。假使儒者實有可爲之機。決不可不分涇渭。同其流波。馴致大界懷襄之變。此非門下之所含默於今日者歟。苟使我一言。而復國復辟。則投書裔流。雖非儒者正經。雖使截頭破腹。而我亦爲之矣。後更詳聞。則時務諸人所欲爲。有如今所示之計。而茶公之辱。又大可畏也。故雖衆人煎迫令署名。而竟不之從矣。然則毁侮之外。又有兵脅之說。而一切置之不管矣。答重則。第今九有昏黑。萬怪呈態。平日之少有持守者。往往差手失腳。伏願先生於其操几之日。輒以歲寒後凋，至死不變之義。循循敎詔。知所體念。如何。來諭立義甚正。讀之可敬。第念後凋不變。皆聖人之訓。斷當奉行。若理義未精。而徒憑靈覺以爲極。則或有守死而不能善道者。此吾儒所以深戒異學之本心。而必師德性之正理也。今與玉胤就此講究商訂已矣。答舜七。</text>
<title>答黃靜有 炳中○丁巳</title>,<text>所需平和之劑。無踰於魯論。人能識得此書。悉體之于身。豈不是聖人。己所未能。徒言可媿。百穀登豐。不托易得。四千年道脈不墜之諭。不覺發一笑。嘗聞淸聖餓死。而能扶綱常。顔子屢空。而能敎萬世。如愚者縱使百年膏粱。竟無益於一日儒術矣。豈高明病餘視昏。錯認螢爝爲太陽耶。宜多服退雲散。如何如何。</text>
<title>與黃靜有</title>,<text>權勢威武。可以動俗士。若學道之儒。權勢威武。豈能動得佗。今儒者處於危亂之世。苟非擇義之精。養氣之盛者。如何能爲歲寒松柏。而無貽百載之羞辱哉。此二者。宜刻刻存心。勿令少有放鬆也。</text>
<title>答黃靜有 庚申</title>,<text>心喪。無服而只有哀戚之情。今欲以白笠從事。則心喪之名。乖矣。朞功之白笠。弔喪之不用玄冠。皆以服飾情。恐未可以此準彼。此等處。只得謹守先賢已例。不宜師心出己以爲多也。</text>
<title>答申景行 泰庸○乙卯</title>,<text>苟翁文。非吾友厚睠。何以得睹。日夕奉玩。莫窺其精蘊。然摩挲手墨。怳若親承音容於三淸藍溪之間。而墓木已拱。桑海已遷。感慨之餘。繼以愴涕也。豕亥可檢。存刪不敢。至於弁卷之文。決非後生小子所能及。非知之深。孰能盡其美。來諭之云。殆誤矣。所已來者。總爲四十七𢎥。其餘從後續寄。至仰。來書。深以不得朝夕參對爲恨。嘗聞曾子言。士當弘毅。夫仁道。廣大悠久。誠能敬愼以植其根。硏竆以精其識。誠正以修其身。可謂弘矣。負荷得此道。如擔百斤擔子。硬著脊梁。不計功程。不立期限。惟以必達爲心。可謂毅矣。如此則與同室聯牀。奚異。</text>
<title>答申景行 丙辰</title>,<text>先師行狀。本家所受。文集所載。多有不同處。至於二十餘條。小小字句。又三十餘處。 未知當日如何不令子弟門生知之。先是任門之傳布者甚衆。而佗日文集之出。非惟子弟門生受詬於百世之下。雖苟翁。亦未免後人之疑矣。此不可不深長慮也。佗皆依文集所更定。只心性議論。鰲谷贊語幾條。不可不依前本還入。此意欲與華宗面商。而苦未易得。深望高明從速轉報。得及病漢未死前決處。至幸至懇。此事。非適爲全翁而已。亦是爲苟翁地也。○心性說。儒林間元自有異同。恐未可以此而刪沒之。鰲谷贊語。又出其遺稿。亦未可去也。</text>
<title>答宋振五 翰默○甲寅</title>,<text>求是。是上蔡論格物語。而爲朱先生所取者也。但所謂是者。有槩是。有極是。所以欲就正於有道也。若見不到只一無二之是處。則於行己觀人之際。往往認得非禮之禮，非義之義。以爲十分極頭。終未免落在粗見之科。此由察理未精而然。故程朱二先生。每以識見爲先也。然旣揀得箇極是處。又須用十分心力。以恭敬奉持之方。是求。是之究竟處。</text>
<title>答愼伯三 元晟○甲寅</title>,<text>愚自國變以來。忍恥苟活。已有年所。雖有箕夷管陶。以及仁山東海之不死而全節。然海山寥廓。隻影自弔。亦安能無嗚呼不盡之恨哉。今承來章。亦自言不死餘生。悲思舊之操。痛握髮之哭。可見彼此同一心事也。但遠遣玉胤。使之受誨於賤子。而欲得固竆守身之訣。以卒保餘年。此則區區所不堪也。然來章旣云。兩年積誠。發於一朝。而而見亦云。渠翁誠於義方。繼之再曰。此雖年少。實七日復之種子。愚固非有師道。亦豈無奬勸後進之心。呼玉胤而告語諄諄。庶冀至於前賢門下。且念此事體大。非可以才性得。專藉一團切志而有成。今須養之以深潛厚重之道。此則惟在高明與諸友夾輔之功。幸惟諒察。若夫固竆之方。有箇忍字在。修身之法。有箇義字在。是必高明所已稔知。不勞奉勸。</text>
<title>答朱士衡 戊午</title>,<text>愚見此伏枕乞死之際。遠蒙不逮。告以深仁大義。反復沈思。不覺感歎。而至於流涕也。然事必待人而後集。苟非其人。雖勞無勩。故善觀人者。不必於負天下重望。此句來書語。 而必於深藏不市之士求焉。顧雖昏愚。惡敢以不肖之身。奉累大業。祇有一言。欲以獻諸左右。凡干思慮云爲。務主道義。而勿立己見。常懷兢惕而懼失天理。如此。庶幾有濟矣。腆賜以心受之。而原件敢以還內。切希不罪。追告愚旣癃廢。無以應承指麾。虛受儀物。甚似未合。故於原幅。敢致辭意。李君相珪勸道崇禎皇孫禮幣之致于先生。今日是千古奇事。願留之爲壽具。待萬歲後。襲爲巾帽。謁寧陵大王華陽先生以詫之。亦可作泉臺奇談。愚於斯言。不覺悽切曠感。顧廉未遑。謹留以爲榮。叨此再黷。深祈鑑亮。</text>
<title>答黃季方 瑗○丙辰</title>,<text>伏承遠寄下狀。擎讀悶塞。莫知所以仰復也。蓋愚之衷情。理之極處。已悉陳於前書。竊料仁明優與赦宥。而無復餘戀矣。豈意再度垂敎。累數百言。一一從誠懇中流出。愚雖硬頑。亦有人心。何忍一直控辭。違拒高命。第念愚初不學作文章。不敢爲人圖不朽。非徒不敢。亦深所不肯。蓋嘗有懲於昔人諛墓利市之譏而然也。一自國變以後。縱不能死。凡干文具。一切刊落。十載絶筆之間。誼分之難恝。誠懇之難孤。往往有過於執事者。顧以鐵限不可踰。一例辭遣。以此得罪於世好之家。取怒於交朋之際者。未可殫數。今一變動。前者之怨罵。已不可聞。後者之煎迫。又不可拒矣。昔有病衰不作文者。被勢家所求。而勉出一篇。旣又有請而不得許者。恚曰。彼則應之。如我者何復顧念。不得已起草。未終篇而奄忽。此可謂得正而斃乎。今愚之情事。殆將類此。此於天性。豈當爲佗人之求。而自賊其親之遺乎。故敢此瀝血而乞免焉。伏惟高明強恕改圖。而勿復譴責也。萬一不爾。愚從此齰舌惕息而俟之已矣。</text>
<title>答李進華 鍾燁○甲寅</title>,<text>理弱氣強之諭。古今何人。誰能免此。朱子言。聖人所以立敎。只要救這些子。雖曰些子。然卻是天下大患。故程子曰。君子莫大乎正其氣。至我栗翁。又極力說聖賢千言萬語。只使人撿束其氣。使復其本然而已。夫氣復其本。則性之無虧。不待言也。撿氣之云。雖始於栗翁。然古者敎胄子。亦是此法也。近世一種立異無忌之學。乃曰氣上無半分修爲。此非惟吐棄石潭。竝虞帝亦外之矣。今我後學。幸生栗翁後。得聞此箇旨訣。便當用實心做實功。以成實德。乃爲眞主理之正傳。若但視爲好話。將來口頭說。紙上寫而已。豈不爲侮聖言之罪。而反被假仁借義者之所笑乎。區區常患氣強而理不能管攝佗。今承來諭。不覺怵然有警于中。遂將所欲從事者以復之。未知盛見云何。</text>
<title>答宋禹一 箕洙○己未</title>,<text>愚原屬薄材。今復癃殘。無寸善可紀。不堪列儒流之後。令姪秉徽。遠來相見。固已欣睹。而又得崇牋細敍。生平志業。家庭擩染。而深求朋友之箴誨。冀逭神明之譴責。是其存意眞篤。遠非流俗所能及。又其中間所以道譽稱引之者。極非庸陋之所宜聞。則奉簡蹜踧。而不敢率爾仰對明矣。但嘗聞程叔子之言曰。老喜學者。尤可愛也。今執事年踰七旬。而志氣不摧頹。不肯豎降旛於對壘之敵。而欲具利其器械之方。何其勇也。使在伊雒。其見褒與。必不在呂晉伯之末矣。愚於是。不勝歎仰之情。敢擧平日所自病者。寫之別幅。以奉助晩暮深省力詣之功。區區亦益有儆飭於屬纊之前。而不遂至於惡終矣。別幅。卽戊午人日所記。臼山日誦者。</text>
<title>答趙周伯 琪𤨭</title>,<text>嘗讀孟子性善堯舜之說。竊自惟之。堯舜之盛德神化。與天竝齊。然其始則由此心之欽恭親睦起頭。而此又出於性善之理。故晦菴夫子特揭天命之性。爲天下之大本也。近世一種異學。乃有以心爲大本。湖西梁某。 而性不可獨當太極。嶺南李氏。 其亦自外於聖門正傳者歟。前後來書。每以父子不克自修。仲氏栖遑。姪子浮荒。爲歎。今以敬身敦倫之本於性者。睠睠爲座下一門誦之。愚亦以自勉焉爾。大抵心與事。本於性則正而治。不本於性則邪而亂。是其所繫。顧不重歟。故雖聖人。其心未嘗不以憂勤惕厲自存也。</text>
<title>答丁允五 常鉉○戊午</title>,<text>愚從師友游。餘五十年。宜其有得。只被氣麤志輕。實無所進益。此是眞語。 而枉得浮名。致誤羣賢遠訪或寄書。而虛聲益馳矣。今日高明之事。亦其一也。此在施者爲好賢之懿。而在不佞爲欺盜之罪也。况復加之以遠承潭，華。近接梅，全。出處明白。脗合中庸等語。而使識者笑之。不悅者疾之。非惟不敢自安。亦復畏而欲避之。是豈交際之善物乎。竊意士君子相與。與其如是虛奬。曷若胥敎以心術之正，言行之謹。指古賢豪以爲歸之爲美乎。今以簡辭觀之。高明之資之旣美。志之亦遠。如此之難。則其庸言庸行之欲謹欲愼。不需問而可以仰揣矣。然且引退翁三十而不立。其終也已之訓。以自况焉。其不自滿足。益求其極之意。溢於楮墨之表。而使此八十而無立者。益知所媿。而猶冀其進也。明者之賜。厚矣大矣。所諭每夜誦愚示人篇。今不記何語。而乃謂中庸首章之義。隱然鋪敍於其中。而出於濂洛之間。則可與西銘相上下。雖略有好意思。而似此推說。得無爲寸木岑樓之齊耶。儒者立心。最要以謙虛退孫戒愼恐懼爲本。不當少有夸大輕肆之象。以內疚實德。外增多口也。向後千萬識戒。至於性師心弟之云。語雖創新。而義有所稽。其於學者。所補不細。而於希聖之學。本天之傳。救時之道。闢異之術。亦有眞實可據之資也。彼嶺南心理一派之視爲惡言而力遏之。則無足怪也。不意有出於祖程朱，禰栗尤之門者。亦妄造心性一物之說。以斥心弟之爲異端。重言復言而不知止也。不知其所受於師友者何說。而所見之錯。所發之乖。一至於此也。無乃異說益熾。吾道益衰之兆歟。何幸高明特有見於衆眩之中。至謂之前賢所未發。性師自孟朱起。而花潭行狀。亦有之矣。心弟。學仁義學禮學道。皆是也。 而曰。惟幸所賦不異。故於公正之論。自不覺其渾然同歸。愚願明者繼今以往。每於性善發處。雖曰性發。而必因心而著見。故曰氣發而理乘。此處宜儘索眼力。不可順口讀過也。 必加精察之功。而用奉持之誠。精察。出參乎一貫章集註。奉持。出回之擇中章章句。宜細究之。 期以歲月之久而不已焉。此處。有全體不息之功。 則將有見道分明，體道堅確之驗矣。區區老友。望於允五。非尋常餘子比。故不覺傾倒至此。應有以默會矣。別紙服人黑笠。東俗之弊習也。古者遭服。以衰絰從事已矣。孔子喪。門人絰而出。亦可旁照。 張子持朞喪。有笑者。後雖大小功。亦服之。人以爲熟。此如今之只用巾帶。安有人笑人熟之理。世人但知隆考妣。功緦不見。我心悲。此又張子亦持緦服之的據也。問有服者白笠何如。栗翁曰。古人雖弔。不以玄冠。况有服乎。頃見華人。白巾而食肉。問之。乃有服者。此只云有服。可見輕服。亦不戴黑也。洪萬戶某大功用白笠。而栗翁以爲常事。具柏潭 名鳳齡。退溪門人。 言。李僉知珥氏。兄喪著白笠。尤翁論妻喪出入。用生布衣布笠帶。此等禮文。鄕閭小人。未見而未行。猶可說也。至於先賢後裔。旣不自行。或反非之。甚可歎也。見今夷狄亂華。禮義掃地。讀書儒者。正宜奮力持制。無論某服。皆須戴白。以爲民望可也。愚在瑞山 時。始用朞喪白笠之敎。今則湖嶺士子。多行之。幾於成俗矣。 如不能然。朞大功白笠。斷不可已也。如何如何。○尤翁曰。私服中墨笠白帶。豈合於禮哉。不過時俗然耳。頫示蓄疑一款。何幸癃病垂死之日。得聞舊釁而庶幾開悟也。滿心喜悅。眞不啻如其言也。昔年北方有往來長德之門者。竊某賢之銜。以刻其先碣矣。往年遠鄕人傳某說。而自言所聞頗的。愚意此決非名閥巨族之爲。故試令問其誰某。此則理勢之或然者也。若使知尊門之見誣。則當下便訶叱其言者已矣。今承所示。不覺其駭然驚而懔然汗也。若遂置而不問。愚將永爲尊門罪人。今因高明傾倒。愚得摧謝而歸於末減之科。何幸何幸。八旬殘喘。匪久將絶。然惟望其獲聞箴警。得有分寸之進。願高明時惠德音。告之以錯誤。則愚當敬以受之。千萬勿吝。</text>
<title>答魚致海 命佑○己未</title>,<text>愚以拙直褊滯。不善涉世。世之人不問淸濁。無不詬詈。常欲塞竇懾處。以盡餘日。不圖尊座再入絶海。竟以令子見託。此義甚高而其事異衆矣。昔高瓊與諸子。論蔚昭敏李斌之爲人。諸子曰。此衆之所非也。瓊曰。二人忠質一心。無銖髮敢欺朝廷。衆之所非。吾之所取也。愚讀此而得三善焉。忠信不欺。一也。衆非獨取。二也。敎子義方。三也。夫人道唯在忠信。心術最貴不欺。學者要于此煞用工夫。竊爲令子願之。假使有特立獨行之士於此。流俗姑無論。已雖號爲名位隆顯文章氣節者。亦多惡之。甚則至於構誣而欲殺之。今乃於衆怒羣猜之中。不顧傍人是非。獨以實心相與。則非具隻眼剛腸者。定不能爾也。世之敎子者。類多使之過上義下利之門。趨急知後實之師。而終或至於敗禮喪節矣。凡世之爲人父師者。可不爲之深省而屢戒之哉。</text>
<title>答鄭悳文 洪植○甲寅</title>,<text>黃魯直言。人生須輟生事之半。養一佳士。敎子弟。爲十年之計。乃可有望。此意極善。世有不必如此而得佳子者。此偶亨運相値爾。今悳文生得好資質底兒子。子又嗜學。爲父兄者。宜用黃氏術。但苦無半輟之貲。卻當伏費二十分心力。期以鑄成一箇賢子弟。內可以立門戶。外可以輔世道。則所得豈千金之比已哉。</text>
<title>答鄭悳文 己未</title>,<text>來書。自訟以未能謹守禮法。此省甚善。道四未一。聖人且云爾。况後輩乎。夫禮法者。性之理也。謹守者。心之功也。其未能者。心之罪也。要在此心自責而已。常念未來之憂。旣知其爲偏。則須竆其無益而勿念。便是正。只要當下思勉其所當然而已。只此是所求存心養性之眞訣也。</text>
<title>答鄭悳文 庚申</title>,<text>與其常憂未來之憂而身心催老。曷若精審見在之理而預備未來也。昔嘗得當下當然一句。與朋友共勉。今承盛諭。臨事先憂。不知孰爲當勉。孰爲無益。竊謂當然之理。無時無處無不在。只要隨事精審其理。而竭盡吾心以守之。切忌思前筭後。以分了目下專一功夫也。</text>
<title>答朴文謙 綜烈○丁巳</title>,<text>愚寢啖猶人。而氣形如鬼。浮雲萬事。無復留神。一旬郵書。已踰數百。而禮疑典故。性理問難。文字督囑。紛然而列於前。旣不能爲劉元城不啓封之事。又無陶士行筆翰如流之才。欲無答乎。則誚責四至。欲悉謝乎。則性命難保。不知如何爲得中。前狀略謝。每常歉悚。不謂大度復寄以書。而敍盡衷蘊。披覽。歎息不已已。今亦神思昏荒。艱倩不盡。惟冀以聖人安老。王制制禮之意。強恕而求仁焉。所論德行功業文章三者。皆須自道學中出來。甚是甚是。所謂道學。只欲敬以明當然之道。而愼以成五倫之德而已。所謂功業。亦只就所處之位。行其道而施其澤者是已。所謂文章。亦只將所得之蘊。著諸書而垂之後者是已。今人所謂學問。或有只靠著心以爲大本。而認其發以爲至理。是爲主心之學。非吾所謂道學也。其曰功業。亦是不量力。不度時。惟以擔著爲主。而不知晦翁所論舜伊事業後來偶然之義也。其曰文章。亦是不明理。不養氣。性以硬說爲勝。而不知涪翁所譏有之無所補，無之無所闕之病也。有志之士。宜戒而不宜效也。</text>
<title>答宋允章 柱憲○丁巳</title>,<text>殷之頑民。必無不喪舊君之理。况夷齊乎。我邦守義之士。異日所處。不須多言而可決矣。嶺南某氏與人書。正論此禮。令令胤寫去。○南軫永寄愚書曰。曾見湖上士流於上皇。或有不服之說。至發難言之言。區區下衷。但切莫助之歎。今見郭參贊答崔雲擧書。語意忠厚。恰似曩日之所聞於席間者。心甚喜幸。謹玆寫上。門下之士。或有及此。告以某處亦有此等議論。如何。○郭參贊書曰。別錄見叩。此是名理盤錯處。旣不得聖人而質之。則如鋾之愚。不足以語變。不敢一一貢白。亦不食馬肝之義也。至若我太皇帝。則臨御四十載。仁心惠澤。衣被匝域。失國之過。又不于其躳。雖不幸遭彼之廢。在臣民。猶夫吾君也。萬歲之後。朝之舊臣。野之遺民。安得不以吾君服之哉。只爲盛問。故及此。然天若祚宋。白日之仰。當復如舊正統，天順之已事。可以鑑矣。爲臣民者。豈敢輕發此等難疑哉。賢者殆未之思也。易曰。古者。不封不樹。疏。不積土爲墳。不種樹以標其處。檀弓疏亦云。封壤爲墳。種樹以標。今中原大葬。多種樹墳上。卽此禮也。然我東則不須議此。</text>
<title>答宋允章</title>,<text>帝王廟碑。如以蕩蕩無能名。而當無銘云爾。則虞帝廟碑亦有銘。將竝與朱子而謂之未安耶。梅翁年五十二歲。遭外艱。雖盛暑。不脫絰帶。此見年譜。又其與老洲書。論其胤子遭本生喪。私室持衰之禮曰。衰服所以表哀。非直爲臨喪莅祭而設者。私室持衰。不欲其奪情云云。立齋集亦載此事而曰。傳聞則盍以躳行手書爲準。而不削於文集。使人疑眩於執禮耶。其意未敢知也。立齋云。梅山謂衰絰。祭服也。饋奠受弔。但用頭巾中單云。 梅翁在喪。不燃肉燭。立齋旣曰其意嫌其華侈。而不用於居廬則然矣。而又曰。第未知先輩如是否。意頗不以爲然也。然其意苟善矣。往例有無。恐不須問。且安知古來先輩。都無一人如此者耶。</text>
<title>答宋允章 己未</title>,<text>所示一喜一愕。而喜小而愕大也。天地閉。賢人隱。正理也。願自今以往。勿復以此等措諸意間也。玉胤終年不讀一卷書。涉迹於非禮之地。是雖爲親而然。然前頭失足。大可憂也。此在尊。豈不爲得不補失之歸耶。萬望牢關堅坐。父子讀書。以爲門戶遠大之計也。非賤拙。孰有以是言進耶。諸公以賤子爲一國宗匠。而令居太學師位。風動四方。使天下後世。知國有仁賢之效。此爲諸公一時未察之言。尊何不止之。乃反勸諭也。此漢才德之無所蘊。癃病之不可強。尊豈不知之耶。切望汲汲移書諸公。諒此情實。勿復以是見招。乃爲相愛之正也。此意令玉胤。子細陳白。千萬照燭。無使八耋將死之人。終作跋前疐後之人也。</text>
<title>答宋允章 戊午</title>,<text>四拜非古也。程朱上疏。亦云再拜。 而今則不得不從之。一坐再至。本謂八十拜君命也。今之四拜。一跪而手四至地。非必皆八十者。則未知竟可作正證否也。衣周衣。只堪作燕居服。恐非可以承祭者也。道袍。愚亦聞是中州道士所服。然以此承祭。便成時王之制。尤翁言行錄。亦以深衣，道袍幷言。梅山禮說。亦言道袍出自皇朝。而始行於宣廟時。然則恐似勝於今俗周衣也。道袍。本道釋所服。則誠似不雅。然今旣已成禮俗。則無乃不必拘也歟。盤領本出胡制。焚香本出僧家。而後世諸賢。皆不嫌而用之。此或可爲旁證也耶。不敢質言。 韋丈今改以深衣則更善矣。</text>
<title>答崔 浩俶，劉 大鉉，李 相龍○丁巳</title>,<text>愚本不肖無狀。未足爲不朽人者。偶因妄撰安渾齋文字。而得罪於諸賢。大矣。今又僉執事。不遂誅斥。乃反遠寄事實。而垂諭勤懇。使之知過而改之。惟恐其或陷於黨惡誣賢之科。嗟乎厚哉。區區感篆。若何可言。第今犬馬之齒。七十有七。而加以哭子餘喘。朝夕垂盡。莫能收召殘魂。細檢前後文案。而決定彼此是非。得而回頭轉腦。幸獲免於僉執事之棄絶。反躳自悼。無以仰諭。柰何柰何。竊念古之人往往有被誣而至著於誌碣者。不十不百。而未聞其後人一切禁截之。則各立文字以辨明之。以俟百世之公論。實天理之所當然。亦往例之所已然也。伏請僉執事頫諒而善處焉。所寄冊子。肅此還內。幸視至焉。</text>
<title>答韓文淑 德履○丁巳</title>,<text>宗孫遠遊。其族弟値高祖忌辰。紙榜代祭。此則情理之所當出。至於正祭。恐難議及。陶菴答人書曰。時享替行。君家已成家法。今無可疑。而吾則必欲見可據之文而後行之。此則以親子弟言。而猶且云爾。今以族弟。何可代擧正祭。繼曾祖之宗。權奉高祖祀板。則曾祖以下正祭。恐難獨行。蓋高祖闕薦。而高祖之子與孫。如何受享於同宮耶。聞高祖本不立主。而只設虛位行忌祀。則自己所奉三世正祭。恐不須拘也。</text>
<title>答盧致明 永壽○丁巳</title>,<text>來諭昔之異端。猶可說也。今之異端。尙忍言哉。愚竊意端是端始之意。近世所謂耶穌。只是妖邪幻惑之說。以之擬於楊墨。則楊墨元學仁義而差失者。必勃然不悅曰。而何曾比余於是。是安可謂異端哉。今有能一日從事於明倫敬身之學。不待多言。而知穌說之爲邪誕欺罔。賊倫戕性。而俗中文士之無見識者。乃欲推而置之儒學之上。如此者。可謂人化爲蛇。不知下體之已變爲蛇而頭目姑在也。今使人家子弟。一味以禮義爲準。程朱爲師。不顧利害。不恤死生。而終始毅然自立焉。則彼無所施其計。而吾道猶有可望矣。</text>
<title>答朴和遠 淳暢○丙辰</title>,<text>愚一直陋人耳。執事乃寄古道書而託以令子。區區非所敢承。但念禮義亡而人材衰。未知前頭事將何所究竟。故每從士友後。質其所聞。以助其躳行。則世間高明之士。有以異於己。而目之爲主氣。斥之以排節義。而視之如仇敵。然此則來諭所嘆分裂壞敗者。卽其事也。然愚之所欲講明者。以爲自事親事君以往。至於日用云爲。皆心之事。而一切以主於性命者。爲聖門之傳爾。今於令子之求。亦豈有佗說。竊見龜山稱西銘。是發明事天底道理。所謂事天者。循天理而已。止此。 夫事與循。心之事也。天與理。性之德也。性心本末體用之分。不其如視諸掌乎。吾儒敎學。豈可本于心而止也。亦曰又必本於性命也。然此非剛毅之人。不至於內被己私所牽。外爲人言所撓。而棄其所謂天理者鮮矣。故繼以晦翁所稱橫渠嚴密剛勁。用功最親切。直是可畏之說。告之。使其稟質於唱喏之際。未審崇解以爲如何。</text>
<title>答田光五 炳棋○丁巳</title>,<text>承諭就天靈山中。構得翠微亭。奉藏先王考晩仙公所聚書籍。身處其中。而敎兒孫。此誠天下至樂。世間至要。聞來不勝敬歎之至。愚嘗謂敎小兒。是天下大本。何以言之。小兒善而長大。則在野爲鄕先生。在朝爲賢宰相。是皆任輔世長民之責者。豈不足爲天下之大本乎。雖然。子孫之本。父若祖是已。蓋非父祖之賢。則子孫何所觀法而爲善人乎。此則旣然矣。如非聖賢經傳。則人家長少又何以知義理之極。而成敎學之法乎。然則聖言又豈不爲父祖子孫之本也乎。奉勸宗氏。關了門。斷了路。取所藏之書。父子祖孫。苟能讀得熟。則自然心與氣合。舒暢發越。記得牢固。思得精。則自然心與理一。浸灌浹洽。永遠不忘。體得實。則自然身與書法作一片。受用不竆。此是讀書第一要法。幸試之。</text>
<title>答金公直 學範○癸丑</title>,<text>來書每有求助之意。而病撓未報。今又見意。謹誦所聞而復之曰。論語註云。天卽理也。其尊無對。但當順理。蓋理一而已。非有在天在人之別。故人性謂之天理也。人性至尊無對。但當順性而已。順性者。乃爲道學。道是性。學是心也。若言天卽心。但當順心。如何得。蓋媚竈媚奧。逆理獲罪。皆心之爲也。若能反此而順理以合天。是亦心之爲也。然則爲心者。斷不可自認爲至尊。自命爲大本。而陷於褻天之罪也。只此便是聖學的傳。請父子終身服膺而勿失焉。</text>
<title>與田德卿 煕文○丙辰</title>,<text>哀侍飢困日甚。爲之心惻。但觀古昔賢達。多從這裏鍛鍊過來。要在大著心。高著眼。謂氣質如何囿得人。凍餒如何動得人。肯俯首細心。讀小學四書。期以繼續先人遺緖。昔許魯齋擧此五書。以語其子曰。吾敬信如神明。能明此書。佗書雖不治。可也。切宜信取此話。若曰俟衣食稍足然後爲計。則水流不回。木老難榮。何時可及。</text>
<title>答權應現 球煥○壬子</title>,<text>性尊心卑之說。高明之心甚惡之。是其心隱隱有與性俱尊。不肯尊性底意脈而然。此不可作小病看。世儒之惡聞性爲心宰。與此同一證候。 高明旣知性理心氣之分。只此便可作療疾之妙藥也。今以形而上下言。性上心下。上尊下卑。豈難知乎。高明篤信愚山。此友心說有云。性譬則君也。心譬則宰相也。宰相固尊矣。對君則卑矣。此不可易之道理。爲宰相者。何敢有一毫僭逼之心哉。易曰。君子卑以自牧。君子以心言。此與人能弘道之人字相似。敬請高明。此亦指心言。 自卑以尊性。罔或自尊而藐性也。此是正道異端分派處。不可以不審也。華西集。有心如聖君。性如兆民之譬。寒洲集。有性不可獨當太極。惟心乃可以獨當太極之說。此爲自卑耶。自尊耶。爲尊性耶。藐性耶。</text>
<title>答權應現 丙辰</title>,<text>頫詢性心奧義。非惟已所未晰。亦厭人多爭鬨。所以誦味晦翁答呂克齋第六書。而惟欲緘口治身。庶或寡過而已。今從仲實細聞。高明于管見。不甚斥外。而又下得朴實工夫者。蓋獨持正見於羣咻之中。又頗激起同志於邪世之間。故不敢自疏於相信之地。謹將窾啓。別紙寫往。幸有以訂謬而指迷。則愚之望也。昔退翁與人書云。節要分布。更須審處。若非心好者。不但爲越人之章甫。或不免明月之按劒矣。况此瞽說。如示及佗人。其得罪必矣。只一自看而戢之。爲幸。別紙性爲形而上之道。心爲形而下之器而二者無須臾之離。此不可易之定理也。特人之用功。有間斷時節。彼凡庸之昏狂者。不須論。若君子之尊德性而希聖學者。此朱子齋銘。這箇工夫。豈容有霎時間斷乎。 靜而保守道體。動而持循義用。皆是小心尊性之功也。雖値怵惕惻隱驀然發出。不及措手之時。前此戒懼存養之力。豈容忽地隔塞消泯。而毫無關涉也乎。是以所發之情。自然循軌。而不至於悖性矣。心性。以本分地位言之。性固當爲心之主。雖以運用工夫言之。爲心者。亦當以性爲主。不敢萌與性互主 二字來書語。 之念。何以云也。如竆理盡性。豈不是此心運用工夫。但可謂之主理。決不可謂之主心之學。又如非禮勿視。心有能視之才。如何不敢視。以上面有箇禮字。語類云。子靜之學。只管說一箇心。本來是好底物事。上面著不得一箇字。○試觀近日心理家議論。與子靜說。有些子不同處否。 自爲至尊無對。不宰之宰。故爲心者。不敢自主。而必主於性而運用。乃能克己而爲仁矣。萬一不然。欲舍理而自主。則其不爲形役而鑿性者。絶無矣。若但就文字語勢論之。朱子以氣配道義。爲氣爲主。此但言其語勢如是耳。曷嘗謂氣與道義。可以互相爲主乎。願且虛心平氣。毋主先入。毋雜佗說。專意就日用工夫處。熟察其性爲心宰，心爲性用之實。則其得失從違。不至甚難見矣。愚雖有此意。如非高明問得切。何緣說得到此。此非細幸。自作主宰。亦須此心尊性而有是妙用。不然。必爲形役矣。</text>
<title>答李道汝 炳圭○乙卯</title>,<text>所諭備悉誠意。但區區不欲作人家文字。非惟文才不足。精力不逮。深恐末俗僞滋。不欲爲妄語人。見兪鳳栖集 又慮事實難究。不肯爲不通今之宗匠。見顧亭林日知錄 今老且死也。皮皺齒落。如枯枝敗萍。只是二三分人耳。雖欲勉強。其道末由。如徐臨齋，閔沙塢。皆近世賢儒。且同淵源。亦不敢副其誠懇。自餘再拜而謝遣者。不減百家。今一破例。前者之怨。後者之炒。大不可堪。所以立得鐵限。來者輒拒之。但恐左右不及細究。而未免懷恨。故玆遣敬父。款款告諭之。想有以曲諒而不之嫌矣。</text>
<title>與奉處中 憲祚○丁巳</title>,<text>二哥入彼。彼欲勒制。而力拒義拒。竟得無事。渠雖冠者。年則成童而能此。足以見義方之有素。爲之敬歎不已。夫義理者。物我之所同。愚之喜幸。實無異於子孫之能樹立也。渠之是心。足以聖矣。須因而勸奬。俾之力學謹身。內爲門戶之光。外爲同輩之倡。則非細補也。</text>
<title>答金道謙 鎭南○乙卯</title>,<text>易言敬以直內。非指聖賢已成之德。實是徹上徹下之功。高明看做太高。欲以敬直內。而反疑先賢之非之者。此似體察未熟也。蓋人能整肅主一。則心自直矣。非先有敬底心。又有心將這敬去。直那箇心也。故程子曰。心敬則內自直。朱子曰。敬立而內自直。若欲以敬直內。卽非矣。眞氏亦言。敬則此心無私邪之累。內之所以直也。 觀此。可以知其得失矣。</text>
<title>答金致範 錫泳○戊午</title>,<text>明德。心性情之總名。誰曰不然。但其中。須看得賓主輕重之分始得。蓋旣曰虛靈不昧。則分明是心。又曰具衆理。則亦是主心言。中間一以字。從虛靈串下來。况不曰衆理具。而曰具衆理。則栗翁所謂具衆理。指心言。而乃指爲性。未穩者。更分曉。輯要按說言。天命之性。明德之所具。此尤八字打開處。若不如此子細剖析。只以三者。總名合幷說而已。則今人每藉口於心者理氣之合。性者理氣之合等語。以爲籠罩之計。如此則安有理氣賓主之可言哉。</text>
<title>與李元命 膺鎬○己未</title>,<text>以一心而受衆慾之攻。嗚呼。其存者寡矣。第嘗聞士之克己。譬如孤軍猝遇強敵。萬死一生。鼓勇向前。誓不退步。如此而後。堂堂天君。庶幾復其位矣。天下大勢。非腐儒所敢言。且將自己分上事。論其下手取驗之實。未爲不可。而近可以諭遠。小可以况大。幸須默會而受用焉。</text>
<title>答李元命</title>,<text>所詢壇享。世多行之。愚則尋常疑之。來書所引朱子始基之祖。得存墓祭者。謂祭墓而非壇祀也。又引庶子望墓爲壇。亦是就墓南爲壇。非因墓遠而爲壇於佗鄕也。老洲答人問。有墓而又爲壇。非特無經據。魄歸于土。魂返于堂。則魂壇之稱。恐甚不類。今愚之固陋。不敢妄爲之說。幸惟鑑裁。</text>
<title>答李▣▣ 澤鉉○戊午</title>,<text>愚愚無似。不謂僉執事。猥以尊先祖貧郊公大集寄惠。而使知曩哲之嘉謨懿範。其何幸如之。尤菴先生所稱秉心甚正一語。已足以見其本源。而行狀所載挈北使下榻。置詔其上。而上始行四拜一款。令人增百倍之氣也。使人臣皆得如此。國家安有恥辱。恨不起公於今日也。</text>
<title>答金公博 溥奎，權▣▣ 相用，徐羲瑞 錫龍</title>,<text>愚從蔚士。獲聞尊師文丈韜彩蘊哲之實。又聞其於愚。不甚鄙夷之。竊覵世儒往往炫長延譽。而乃有此深藏不市之賢且也。愚以積釁多口之人。卻爲高眼之不彼。旣甚敬仰。又庸媿惕矣。豈料諸公遠寄長牋。首先自敍其生平。旣而謬稱鄙生。爲孤燭砥柱。保得一脈。而至有昭示詮訣。使得振發之諭。因而幷擧所聞函席之言。以爲有幷世之幸。而恨相問之未也。愚於是。反復思繹。而竊推其意中間奬許數句。未免失言。而自餘縷縷。亶出於憂患道術，愛好朋儔之仁心義性。區區不勝歎服。而願承講誨之情。旣已深矣。至於誦其所聞以小致切偲之意。則亦豈無之。顧此老病毒慽。神散筆朽。欲行末由。惟擧前訓。相與商確。以資履行。豈不賢於尋常寒暄靡所裨益者耶。別紙顔子聞四勿之敎。而默識其理。又自知其力有以勝之。故直以爲己任而不疑。所以進於聖人也。曾子亦嘗自言。仁以爲己任。死而後已。至其功夫。則於道之用處。隨事精察而力行之。所以悟一貫之旨也。二子之於仁。眞能銳然擔夯而不辭。又其默識力行。有非羣弟子之所能及也。竊意仁爲五性之首而道體之全也。已是明健弘毅之心。而能察能行之主也。夫仁非心。不能自著。心非仁。又無所本。二者有體用相須之妙。眞靈微異之分也。今我後輩之於仁體。雖未嘗少遜於二子。若其識解之精。力量之強。則視二子不翅天淵之判矣。須將博約知誠之傳。蚤夜竭力。期以終身。而勿忘其所事。勿求其近功焉。則或可爲小心學仁之道也歟。敢將愚見。質之高明。幸以轉稟於師席而訂示其得失焉。</text>
<title>與金應晦 燦○庚申</title>,<text>子有父母在堂。宜和敬以承之。須先取小學明倫深愛稽古能子兩章。日日熟誦。時時實體。久之將自有習與性成。親與子一之驗矣。呂氏呻吟語倫理篇。有和愉敬愼一條。亦宜取而熟玩之。</text>
<title>答鄭啓先 在沃○庚申</title>,<text>來書言。天下陸沈。邪說滔天。又有創新立異。眩聒視聽。學者就正。豈不難哉。此誠可歎。有人誦河西詩云。洙泗言湮久。何人集大成。考亭參後死。非子我誰程。愚因櫽栝其語。以見志云。朱道姚江亂。有誰繼厥成。潭翁參後死。萬里作行程。大抵此翁。我東孔子。後來羣賢見識德行。恐無能出其右者。凡百君子。無或歸於不知量也。竊想雅見亦必以爲然也。朱子以大學。爲行程曆。今聖學輯要。可作儒門行程曆也。</text>
<title>答宋道成 箕玉○己未</title>,<text>賢郞美質遠志。濟以儒術。卽將大成立。但所師者。非陶鑄人材之匠。深懼不能盡其才耳。玆者。伏承翰敎。囑託勤摯。而惟疾之憂。憂道之意。溢於辭表。愚讀此而有所感涕者。昔嘗受先子聽天翁之命。就學於全齋先生。所敎皆愼生進學之功。而一似聞於家庭者矣。不肖守之不勤。今年七十有九。而衰邁疾苦。遽已如此。仁義道德。又無所成。不知異日何以拜見於泉下也。雖然。且欲與賢郞日夕就臨深履薄處用功。庶幾養氣養德。一擧而兩進也。</text>
<title>答鄭▣▣ 中模○庚申</title>,<text>來諭人之所貴者。綱常也。綱常滅則人而禽獸矣。此語極是極是。愚以一言相啓發曰。心之所本者。仁義也。仁義隱則心而空寂矣。心要靠實。靠實仁義。綱常賴而立矣。夷俗熾則綱常滅矣。心學盛則仁義隱矣。</text>
<title>答金▣▣ 永煥○己未</title>,<text>吾儒遭此亂世。苟非小心。難保其不動氣而生事。又非慧眼。如何能不失理而錯行。又非有大壯之力。未必不爲風潮所倒而克終遠業。區區欲與高友共修焉。故玆敢奉聞爾。</text>
<title>答申善仲 惠均</title>,<text>尊王考蒼溪丈。有倡義勦賊之偉功。有有勳不伐之懿德。而實記一篇。荷此轉示。病枕略綽奉閱。不覺起立。恨無如椽巨筆。發揮擧揚。以警示世人眼目也。老身見此大衄。幾死僅生。罔克治鉛槧役。有意莫遂。柰何柰何。惟望哀侍日夕之間。將心不自欺，死不苟免兩句。貼在額上。以爲立身紹先之元符也。</text>
<title>答安保卿 容默○乙巳</title>,<text>所論非禮弗履。甚善甚善。但此事不貴多談。只是是底盡力行之。非底務決去之。如斯而已。其讀書工夫。不過欲明是非而已。此豈非至簡至易底事業耶。只爲後儒說得太幽深玄遠。使人摸捉不得。所以多爭競而少實用也。</text>
<title>答安保卿</title>,<text>愚有謂今年運氣不佳。近得兩語云。奉性爲宰。虛心俟命。見此持循而懼其未純。自餘旣過未來。總屬閒商量爾。所求要語。亦只于此體得。蓋虛心則義理要歸。漸易了徹。尊性則氣慾習染。漸易銷除。此於盛見。如何。</text>
<title>答金汝尙 相煥○己未</title>,<text>玉胤情事。誠不易處。然道無所不在。親有疾。仁以盡心。禮以節情。是所謂知理如是。奉以行之者。但所謂理者。非用精誠以愼思之。敬行於格致之中。 如何看得透。此須偸隙硏經。從人講義。漸次推究。旣已知得。又須用小心以謹守之。敬行於踐履之中。 如是久久不輟。安有不進之理。淸儒魏象樞。有三省賢賢兩章講義。平日看得極有味。故今召玉胤。面授文義。令終身佩服。想渠必敬聽而弗失之矣。</text>
<title>答李玉汝 玄基○己未</title>,<text>所詢禮疑。長子長孫兩世夫妻俱亡。而更無立嗣之道歟。祖父生時。曾命次子之長子承重否。如無此二事。則此孫遽自承重。恐未可率爾也。只以服朞。權攝爲宜。而几筵三年後始撤。祝辭自稱攝祀孫。鄙見如此。未敢自信。</text>
<title>與李承析 荷永○甲寅</title>,<text>小學公明宣章。宜子細究勘。聖門最重孝敬仁慈。舍此別無可學。苟能于此。日夜殫誠竭力。靡有餘憾。是爲眞正大學問也。然觀曾子所以警之者。凡德行必本於見識。若不稽古。無以知聖賢之成法。究義理之至當。故以不讀書爲不學。此意更要精察。仍將小學。爲終身專門。</text>
<title>答朴公協 濟性</title>,<text>昔之賢者。爲子求師。無不謹而審之。正緣敎子是立家輔世之本。如何可率爾。須擇得士友中。上尋性命不易之理。次究國家有用之業。可以紹先典而垂後範者。使之敎子。乃爲盡義方之道也。今愚也無體無用。自濟不贍。何望其及人。乃承崇諭云云。不知所以爲對也。若使之誦傳舊聞。以爲令子進修之一助。則亦不敢牢辭。伏惟頫察。</text>
<title>答金聖九 魯東○辛酉</title>,<text>毋將閉門看書第一義。不與自家同事。則驅民於洪水猛獸兩條辨說。皆似得正。然看佗意氣。一時師友不足念。羣聖訓辭不須顧。至於萬世大防不難壞。髡者謁聖以心非貌。 不知前頭。又有何等議論。何樣擧措。極爲李友憂也。已旣信心。又敎人勿看書。此晦翁所深歎於陸氏者。而此友親蹈之。非惟尊丈憂之。區區亦所深慮。而不敢顯言之。以召不虞之謗。子亦愼口可也。</text>
<title>答金聖九</title>,<text>世間無耻尙氣之變。的是只尊心不主理之病。今若依晦翁所敎。低著心。順佗道理做去。則安有此患。來喩爲賤子。護萬古綱常。講萬古經傳。至公血誠。此等語亦未免尙氣騁辯之疵。從後每以胥敎訓爲務。庶幾得仁天眷佑。千萬識戒。所示某所事。尤難關涉。某某參名於男女混名之書。賢者之謂令人驚歎。眞先獲語也。蓋此等失措。例多緣主氣不主理而生。第於此處。猛著精神。審著手腳。用成善讀小學之士。區區於高明。相愛不啻如骨肉。想應刳心以納之也。</text>
<title>答盧拓齋 碩鉉○辛未</title>,<text>所疑佗人害我。正是妄想。不可一時滯在心裏。若未能卽克去之。祇將死生有命一句。便打破疑惑桼桶。蓋彼欲殺我。被佗一刀兩段。亦是命數如此。豈恐怯忿疾所能逃哉。不如此斷置。卻是昏了心靈。悖了天命。今把世閒一切榮枯得喪。放敎空豁豁地。逐日或靜坐將息。或緩步徐行。務要安心定氣。切忌胡思亂想。但使此心。專一在九容上。細細撿察。久之。必有應驗。</text>
<title>答韓希殷 序敎○癸丑</title>,<text>所引朱書一段。答子澄書。吾徒之力。無如之何。 讀之。使人感歎。但吾輩于講學修身。須有眞實下手得力處。然後後生有所取法。而他日濟世安民之助。乃可期也。若吾人倡率有未盡處。正先生所笑陣法雖精。而旗鼓如此。不免有誤三軍耳目者。甚可懼也。北來諸生。一竝令看小學。而責其恪遵。此如得力。或須有補於將來矣。淸陰身任天下綱常。而名聞華夷者。尤翁謂文公小學爲之基本。愚之平生。專尙此書。夫豈無所受歟。</text>
<title>答韓希殷，金景周 容濂○甲寅</title>,<text>二兄所示朱子答劉子澄書。正爲今日準備語也。夫講學修身四字。是精一博約明誠知敬之敎。可謂吾宗眞傳。今日師生朋友。苟能相與靠實下手。使此箇義諦。不墜於地。則豈不爲佗日濟世安民之基礎乎。先生旣自歎已亦無如之何。而猶復有望於後世。其仁愛之心。深遠之思。爲如何哉。讀之。直使人感激嗟歎。而至於流涕也。第觀異學文士輩。亦豈不曰講學修身。但講其本心之學。而行其無禮之身。本心程子論釋氏語。無禮。朱子譏陸氏語。 而今佛禪陸王餘派。自認其心爲太上。不復知有性爲心師。心要學性之義。不肯以禮律身。而傲慢放恣。無少忌憚。不可救藥。甚者至於打破綱常。侮詈聖賢。以壞亂天下。禽獸斯民。此吾儒之所當明辨而痛闢之者。萬一於已少有依違之態。於人纔存恕宥之意。此已是不尊德性。不畏上帝之心。近世有其心自尊而卑性。自上而下性。自大而小性。自君而民性。自全而偏性者。又有其心有過錯。而歷擧氣數之差舛。以爲上帝亦有失者。觀此頭勢。可怕可怕。愚謂自有天地以來。性帝之禍。莫甚於今日也。 異時必有無竆之害。而我輩先且得罪於天地聖賢矣。吁可不懼哉。可不愼哉。願二兄與同志諸公。于接引後輩之際。宜深存此戒。使之明審路陌而快定趨舍焉。</text>
<title>答韓希殷 乙卯</title>,<text>生之謂性。指鄙說爲儘覺當然。老兄之眼明心公。眞難及也。彼朴寅和之斥全翁爲異端者。其亦不自知其分量也。與人爭競無補之說。比見友生。不務自體。專談理氣者。往往陷於侮慢前賢。陵轢同輩之罪。故向書云云。若遇虛心以求明道。反己以驗進步者。我亦當盡心究索。不憚曉告。以補其人之仁。此卻不可少也。武王封箕子。箕子朝周。馬遷信野人之言而云爾也。蔡九峯，金仁山，陳定宇，曾廬陵，金東峯諸儒。皆不免承用矣。至尤翁。每云殷師東來。不書封箕子。近世梅山先生。作朝周辨。痛闢史記之誤。而後始灑然矣。其曰以稱十有三祀。而知箕子之不臣於武王。以稱王訪于箕子。而知武王之不臣箕子。非武王之聖。不能虛遜訪道。非箕子之聖。亦不能授法不慳。是所謂天地氣象也。二聖相與而不相失。有如是者。何曾受茅於周廷。亦何曾班瑞於靑邱哉。史記曰。武王封箕子者。是不知武王箕子之心者也。是可謂發前人所未發。而有功於二聖。有補於萬世者也。旣不封則朝周之誣。又何待辨說而後明乎。况彼狡童之歌。豈箕聖之口氣乎。直是無理。尤不足掛齒牙閒者也。梅翁辨全篇。令朴鳳燮寫往。須印出一通。以附箕子志之後。非小事也。</text>
<title>答韓希殷 丙辰</title>,<text>性是千聖之所敬奉。而近世忽有貶降之論。是豈小小變異哉。愚不量己力。力與辨斥。欲令今與後之學者。知所本而不陷於異蹊矣。心宗諸家。視若仇讎而欲殺之。昔我尤菴先生自言。使我東魯之人。粗知朱子之道。爲得孔孟之傳。則雖使鐵輪轉吾頂上。亦何所憚哉。見大全答芝村書。 愚於天命之性。亦云爾。顧瞻今世。惟老兄與景春。爲知我者。敢以相布也。中節之和屬理。觀經文及章句或問。已明矣。更以程子言致中和是達天理。又言知天命是達天理者。比類以觀之。亦無可疑。朱子之以和爲形而下。恐是一時之言。或記者之誤。非其平生定見也。栗翁氣機動而爲情。此又以性情分理氣。則其說又別。故其答牛溪書。却云子思論達道而遺卻理一邊。豈非大欠乎。此又當與前說。各做一義看。至於先師氣合理之云。非曰不然。但子思此處立意。不重合理之氣。只重合理之理。以明其爲達道。達道直喚做氣。無乃有礙於言性情之德。以明道不可離之意之說歟。愚見終是如此。更願二兄商敎之也。</text>
<title>與韓景春 晦善○癸丑</title>,<text>全翁集中。答閔參判書。以和屬氣分。是愚之代草。而見許於函席者也。所據則有朱子之訓在。傍照則又有栗翁說。然佗處太和。佗處善情。有可以屬氣者。至於思傳之和。則決然是理。蓋大本是道之體。達道是道之用。中和是天地之中。在人則爲性情之德。未發爲中。發而中節爲和。合而言之。則一中也。故曰中庸也。顧氏 憲成 曰。中者。就不睹不聞之時。直指夫天命之性而名之者也。和者。就莫見莫顯之時。直指夫率性之道而名之者也。此與章句或問合。愚前以質於順兄而未蒙印可者。欲聞盛見如何。幸與商確而回敎之也。老兄於先師與肅翁生性之異。曾如何看定。愚竊意凡言本然性。一切舍生字不得。天命之性。德性性善註。朱子皆用生字。 非生無性。此不可易之理。生是總包心靈氣形而言。人之齊聖。固是生字之功。陷於夷獸。亦是生字之罪。弟近因一後生生性之論。而悟得愼生之妙。其味深長。而功夫切實。但愧無以充其所見而據以爲己物耳。氣質性。固是合理氣言。而本然性與仁。亦有言合虛與氣。亦有言合理與木氣者。氣質性固有言兼氣質夾氣質者。而人生而靜。天之性。孟子性善。亦有言兼氣質夾氣質處。並見語類。 愚謂量洪者。可以讀書。合理氣。理氣不離。有以氣之拘性言者。亦有但言理之寓氣者。此非具得一隻慧眼者。如何得四通八達。愚也欲以此話告夫肅門諸公。而與之爛漫同歸。未知兄意云何。</text>
<title>答朴▣▣ 奎顯○甲寅</title>,<text>孔明所處劉璋事。程子皆謂不是。而似聞執事謂孔明優於栗翁。故前書微問栗翁肯爲此否。今承來示。此事專歸於昭烈。此與朱子謂孔明敎先主殺劉璋者。異矣。又直謂孔明自誠而明。而栗翁優於孔明。歸之東儒之言。而非天下之公論。區區於此。正如夏蟲之聞冰也。大抵吾輩。俱非葛李以上人。如何辨得兩賢優劣。恐未若且俟吾學純正。然後更議未晩也。</text>
<title>與柳可浩 鍾源○乙卯</title>,<text>十載海山。平生故舊如尊兄者。莫之所往。不能致一字。今遇李生基鳳。謂嘗從牌下讀書。因詢知比徙安義而筋力淸健。敎授勤懇。甚慰鄙抱。且安義二字。正堪作我輩顧思之需。古今士流。往往見識未精。非義之義。或且安而爲之。此已可慊。至於讎人之金同門如李某。李某平日議論慷慨。人不可犯。及乎庚戌後。冒受不當受之賜。此尙顚蹶。佗復何問。不知老兄不遭此變。得而無事否乎。如愚彼旣目爲大頑固。初無遺貨授職之事。蓋無益於渠。而徒得殺士之名故耳。吾輩所謂義。不但是也。日用事爲之微。靡不與所謂義者相涉。非精而察之。未有不認麤爲精。而終陷於非義之義者也。蓋察者。心之爲也。義者。性之理也。心須學義。乃爲道宗。此見性爲本體心爲妙用之實也。衰亂之中。稍以古學相講。正吾人之職耳。李生行作此授之。令獻諸几下。不知幾時得回敎。臨風增情。</text>
<title>答柳景晦 基春○甲寅</title>,<text>邪魔詈道。靡所顧忌。平日往來者。或反印行謗書。以傾陷之。惟尊門三世。獨將一片公心。照此冷局。恩意稠疊。無以爲報。今得玉胤在側。欲與之從容啓發。令入妙悟精詣之地。庶幾伸情。顧此神明去幹。莫能細繹道理。用補其德學。惟擧所當持循者。敬爲尊門一誦之。昔李草廬歎尤翁所執每在第一義上。竊謂此一義。是人人同有之理。顧此心所就。乃在氣慾世習之中。其稍有名稱。而人視之爲太上者。亦鮮有見及第二義。甚可歎也。愚雖老且死。猶願與尊門三世。互相勸酬。使日閒所執。每向至善上著腳。不計自己利鈍。莫顧外人稱譏。只此是艮。背不獲身。不見人之學。然此地步儘難到。須是藉平日竆經明理之力。乃可及也。 一直做將去。久久不輟。此是敦艮法門。先師以此二字。詔愚令勿失。 漸漸進熟。必有奇驗。其視一種隨勢進退者。直狐鼠之賤耳。</text>
<title>與柳景晦 丙辰</title>,<text>玉胤天姿。元自近道。比來造詣踐履。又復長進。老拙喜而不寐也。昔晦翁嘗歎人家不善敎子弟曰。風俗弄得到這裏。可哀。當時且然。使其見今日世界。當復如何。愚竊謂使此黑暗時節。苟有父兄師友。養成後生。得有聖賢坏樸。豈不爲吾道賀幸也。若高明者。眞可謂百不憂也。鄙家兒孫。喚起不醒。扶竪不立。老夫死後。其目必不瞑矣。寧不悲哉。</text>
<title>答朴恒善 辛酉</title>,<text>君子曰。學不可以已。木受繩則直。金就礪則利。故君子。居必擇鄕。遊必就士。所以防邪僻而近中正也。此出於荀子勸學篇。而其言却極是。今愚與高明。皆八十歲外內人。宜亟用朝聞夕可之訓。來書所引 視自家身心。如木如金。聖賢指引。爲繩爲礪。日夜以削磨爲務。而不少已焉。則不待擇鄕。而邪僻之行已遠。不必就士。而中正之德已立矣。此爲至簡易至精妙之法。旣以自用。又以傳之子孫。而永享胡福矣。涪翁曰。老喜學者。尤可愛。愚以喜字。奉揭高明讀書之室。因思晦翁自言。十數歲時。見孟子聖人與我同類之文。以爲聖人亦易做。喜不可言。今高明年七十九。不廢學道之功。宜自喜聖賢門庭可策而進。日夕殫誠而罔或少懈也。一擧動。心不循正路上。已是陷身牢獄。一瞬息。心不在腔子裏。便是無主荒屋。</text>
<title>答田畯基</title>,<text>所訪敬字工夫。非曰能之。蓋有聞焉。夫敬者。操心以保性之謂也。宋賢主一無適。敬箴十章。皆爲此一句發也。心能體當。卽自覺其妙。不然。只是此心自肆。而陷於鑿性之罪矣。</text>
<title>答鞠珽煥 丁巳</title>,<text>比讀夫子朝聞夕死章。覺得纔七字。而天命人心體用上下之妙。無不包涵於其中。玩而味之。心若可樂者。蓋道。是事物當然之理。集註。此句極平實。早已闢破異端玄虛之病。俗學麤淺之失。此意不可不察也。 而出於天命精微之極致。而乘載在靈覺上面。故曰至尊者道也。濂溪語。○陸象山謂心上不可加一字。而朱子病之。 人之知而信。順而安者。此心運用之妙也。抑又聞之。道無成壞。而心卻不免有死生。此形而上下之分也。朱子曰。知覺是氣之虛靈處。與形氣査滓。正作對也。魂遊魄降。則亦隨而亡矣。橫渠反原之說。程子蓋嘗非之。朱子此說。出於六十六歲矣。胡五峯嘗言。心無死生。則朱子謂其幾於輪迴而駭人之聽矣。南軒五峯門人。而亦曰心無死生章。當刪去。 今我二人。俱是七八十歲。于世味。閱歷已盡。無復開眼處。只有敬以操心。愼以思道。蚤夜不敢休息。久之或須有悟處。庶幾無復乖理。而屬纊時。幸無大恨也耶。久之二字。在高賢可。在愚深恐化翁拍掌也。 然此非辦得一團眞切精誠。定未易可冀。及今不力。更待何時。</text>
<title>答金永植 辛酉</title>,<text>昔者。高明之就余。在金門詬斥之日。至今三十年。一心傾注。不少變動。區區不自知其所以然。而還疑高明未免有金注之惑也。今則彼此皆八九十歲人。更當刻厲自立。可以見往哲於泉下也。比見雲柯往復。蓋柳持平。更定華門心說。而金監役始罵終合矣。然則其仇疾於賤子者。可以冰釋於萬年矣。於是。高明之排衆論而取孤弱者。豈可謂無所見也。然其私淑諸人之於此漢。一向仇對。愈往愈甚。此則任之而已。高明胷中。想亦無復餘痕。惟欲小著心以尊德性。如晦翁所謂希聖學兮之云也。來書常自語云。當此時艱。天降大任於一身。以體天地之運。擔綱常之責者。卽吾先生也。必有天日再明之期。從師出世。復覩漢家威儀之盛。拱手而俟之。此段無乃俗所謂德談歟。愚從四十歲時。常祝上天必生聖人。使之整頓得此世界。此乃爲仁心之發。若來喩之云。不免於近儒尊師之習。而見笑於識者也。</text>
<title>與金永植 甲寅</title>,<text>理活自用。或曰。理能知覺。或曰。理能操縱。 吾未敢信其必然。我輩栗尤後學。不須多言。但當操心以奉太極也。凡人知覺操縱。皆是心之所爲。而有得有失。不可倚靠。今使此心存主運用。必合於理。乃爲眞主理也。朱子曰。天命個心了方是性。按天如君父。心如臣子。性如君父之命。爲心者。當於思慮言動之閒。必須戒愼恐懼。以不失乎付卑之重也。又曰。心所得乎天之理。謂之性。按理是心之所得。非心卽是理。如御史是銜命之臣。非御史卽是君命也。又曰。性不可以死生言。按性非有知覺能運用底。非惟不可言死。亦不可言活。在天在人之理皆然。又曰。五峯心無死生之說。近於釋氏之見。而駭學者之聽。按心有死生。則心非性非道非理非太極明矣。以上四條之說。與近世心宗之見。同乎異乎。鄙人所揭心本性三字。非惟於心性理氣之辨。有所發明。亦於學問主腦之說。更極有力。後賢有作。其必有以取之矣。</text>
<title>與曺錫祚 丙辰</title>,<text>今日少輩多戲豫爲度。禮義何用。此世界之所以日益傾陷而莫之救也。子以六十九歲人。且有意古道。可謂勇矣。年數之不足。不足憂矣。顧愚長於子七年。朝夕且死。然記得晦菴先生謂齊宣王興甲兵。危士臣。構怨於諸侯。可謂極矣。及其不忍觳觫。而有善端之萌。肯從此做去。三王事業。何患不到。論易復卦有此語。 愚謂此一肯字。是吾人回生靈丹。因自念我癃癈已甚。而德業未就。恰似齊王之狼狽。然其尙冀有寸進之念。又似見牛而惻隱。苟能從此做起。聖賢門庭亦或可及矣。子雖衰晩。視我則豈不愈乎。晦翁又言。縱使八九十歲覺悟。亦當據見在箚住做去。甚矣。士之不可諉以老耄而自懈也。今吾與子之所當做者。敬愼以持志。奮勵以超俗。劬經以長識見。務實以敦行誼。不爾。將不免欺世偸名之譏矣。可畏哉。</text>
<title>與裵景煕 乙卯</title>,<text>學問之道。以禮爲準。故治身心則曰以禮制心。以禮律身。御家邦則曰正家以禮。爲國以禮也。昔顔淵問爲仁。夫子告之以非禮勿視聽言動。問爲邦。又告之以四代禮樂。蓋禮者。聖人之所天也。今學者。能敬以履禮而至於安。則聖而天矣。但其始當自正衣冠。尊瞻視。動容貌。整思慮起。</text>
<title>答金洛弼</title>,<text>大凡人性皆純粹全善。人心亦皆靈明不昧。此是元來稟得如此。初不關氣質如何若何。今高明能舊勵激昂。今日硏精一義。明日勉成一德。日日如是。莫要因循解弛。一味緊緊鞭策前進。不踰半月。便見奇驗。幸記取勿失。</text>
<title>與崔命喜 乙卯</title>,<text>醇菴學訣三言。看來極切要。愚每驗之。此心一瞬目間。乍昏乍亂。甚不易存得。須是常惺惺了了。戒懼之敬。不少閒斷。方始在腔子裏。至於愼言。先要審得時。然後更要起草於心。而傳寫於口。庶幾寡尤。最是行己一欵。是人生第一大事。自彜倫平常之地。以至利害生死之際。都要精察其是非之極。而敬循其中庸之理。方不墮落於非禮之禮。非義之義矣。</text>
<title>答崔命喜</title>,<text>勉菴集金小石遺稿序。極贊揚之曰。其云理無爲而氣有爲。故理有時不明者。非理之罪也。乃氣之所掩。聖人千言萬語。皆欲使人下氣也。氣不用事。然後理可得而明者。可藥石於近世主氣之說。而雖使前輩復起。亦將莞爾而笑。止此 此說似是。而與極贊活理翁之句。與理活氣死之云。卻似相戾。未知有界分而然歟。勉公此評是倒說。何也。金氏之曰理無爲而氣有爲者。卽栗翁之言。而爲老，梅，肅，全之所篤信謹守者也。金氏之曰聖人千言萬語。皆欲使人下氣者。卽栗翁所謂聖賢千言萬語。只使人撿束其氣之言。而爲老，梅，肅，全之所篤信謹守者也。嘗讀論語集註。有云人心有覺。心猶陰陽知覺。是氣之虛靈處。皆朱子語。 道體無爲。又讀語類論理弱氣強之病。而曰。聖人所以立敎。正是要救這些子。此栗翁說之所本也。然則老，梅，肅，全所守之說。卽從上羣聖所立之敎也。勉公乃欲以老，梅，肅，全所守之說。歸之主氣之科。旣已誤矣。自栗，尤以來。諸先生。以爲心雖神明靈識之主宰。畢竟當屬之氣分。故欲檢制心氣。以原本乎至善無爲之理。至善無爲四字。決非心字所能當也。夫至善無爲之理。在天爲太極。在人爲性。起見如此。立論如此。下功如此。方是始眞主理也。 且於其師理活氣死之說。及他人贊華西爲活理翁之詩。皆嘗篤信而擧揚之矣。眞如其言。而活理爲死氣所掩而自失其明。則豈不類夫死諸葛走生仲達者歟。好笑好笑。且氣是死物。則又如何能用事而掩得活理乎。大抵一邊之意。欲尊理而抑氣。此固當然。然却將有知覺能運用之心。尊之爲聖人在君師之位。極力推尊心字。心字上面。不可著一字。 反以至善無爲之性。目之爲億兆之民。極力貶降性字。性字之辱。無以復加矣。 然則其所謂活理。的是指心之辭也。名雖主理。而實則主心。華門之主心。與釋陸之本心。何所異乎。勉公之評。却認自底爲主理。佗底爲主氣而藥石之。豈非倒置之甚乎。恨不及於無恙之日。與之明白商確而決其是非也。○或疑金氏所謂理。是明德。明德有情意識神。能運用酬應底。惡可謂之無爲乎。又疑所謂氣。是氣質。氣質固是掩理者。心之爲不善。朱子以爲未必皆氣使之。心獨非能掩理者乎。况近時諸先生。何嘗認氣質爲心而主之乎。勉公之言。以此以彼。都無著落。而終歸於病中得藥。不服而遺無疾者矣。氣使之氣。雖本指血氣言。而今移作氣質說。亦可通。</text>
<title>與崔命喜 丙辰</title>,<text>我輩。固是有志無成者。第念上天旣與我以純粹精英之心性。又處我以艱難苦恨之時位。今須要隨所遇而盡其分。庶幾不負上天耳。追惟往昔。事事失理。時時貽悔。今幸老壽。始生覺識。若又未改而死。豈不深可痛悼。第其功夫。只在小心黜氣。務求循義而已。</text>
<title>與崔命喜 庚申</title>,<text>淸人成性自言。無日不會客。所不會者。塵容俗狀之人。無日不言懷。所不言者。增租益室之談。因歷敍郭林宗以下數十人。而曰。此諸人者。一日不會則鄙吝生。一日不與言則心胷結。是其立意非不高曠。然何不會堯舜以下至宋賢。而與之講質道義也。余固而惟之。栗，尤二先生。異趣之詆毁。固其所也。至若自謂尊二先生。如鄭，趙諸人。其所欲會話者。不得不與心卽性，心卽道之釋禪輩。精神意脈。自然契合。其於二先生。雖勉彊相會。亦自不肯將心內所蘊。亹亹說不已矣。</text>
<title>答崔命喜 辛酉</title>,<text>伊川之奉太中祀。以宗法言。則極爲未安。不可爲訓也。但立廟自伊川始。太中有遺命。而宋制又如此。故然也。後朱門人。擧候師聖說以爲問。先生曰。亦不見得是如何。其微意可知也。沙翁長子夫妻俱沒。國典無與受者。不得立後。故傳重於愼齋。愼齋只有庶子。故又傳於第三子。是爲梅翁答全齋先師問。而其不立長子後之疑。乃其前答鏡湖書。而當歸之未定說也。愼齋只有庶子。故傳於第三子。非梅翁本文。而今問目如此。故取佗賢說而添入。觀者詳之。</text>
<title>答韓泰孝 丁巳</title>,<text>昔賢有詩云。仁義是膏粱。禮法爲袍笏。牧隱 又云。簞食是金液。陋巷乃蓬島。容齋 是皆孟子囂囂之遺意也。我輩後進于道德。雖曰思勉。如有一處愧怍。卽是吐棄天性也。于貧賤。雖曰不敢不守。如有霎時苦腦。卽是貪慕外物也。是宜蚤夜兢惕憂畏。</text>
<title>答鄭邦鉉 丙辰</title>,<text>先師每以忠信爲敎。而其實則本於自修之誠也。臨終亦以學者之無實心爲憂。而至發盈天盈地都是虛僞之歎。其平日蘊結於中心者。可見矣。今夜看老洲集。論中庸二十五章。有曰。人之所以行道者。惟其有實心。方可以踐是實理。此章之必以心爲重者。其以此歟。止此 愚昔侍函席。每稱先丈忠信敦篤。未易多得。使其得延壽命。庶有以救得末俗澆漓之習。而惜乎其未也。又見洲翁言。此書爲明道而作。故篇中說知也詳。而天道之終。以聖人之知至誠結之。其意微矣。止此 今承高明務學之篤也。故歷擧先師前後之敎。與洲翁再度之言。以告之。想有以見諒也。</text>
<title>答鄭邦鉉 戊午</title>,<text>義理無竆。屬性 知識有限。屬心 如非卽物竆理。硏經精義。而眞有得於體會之功者。不自知其不足也。文王望道如未之見。孔子道四而未能一。此類非出於自道之辭。學者用心求道。豈有竆已。近世乃有指心理爲一之說。不免於自誤而誤人也。</text>
<title>與朴世容 己未</title>,<text>伊川先生。見秦少游。問。天若知也和天瘦。是公詞否。少游意其稱賞之。拱手遜謝。先生云。上穹尊嚴。安得易而侮之。少游面色騂然。此以言語侮之。至於獨居幽室。亦有上帝臨之。吾以宴處其間。而容儀不莊。思慮不正。是以身心而侮慢上帝也。厥罪視少游更甚。豈不深可警惕而改之哉。人性出於上帝之命。經書成於聖人之手。二者皆全是天理。故心當尊性。而至於盡分。則可以對上帝。士當尊經。而至於體道。則可以齊聖人矣。性之所蘊。經之所載。盡是道理。須要一一潛心究索。盡心力以奉行之。如此而已矣。</text>
<title>答朴世容</title>,<text>心自尊自主。而不復以性爲尊爲主。則若是者。名雖主理。心自謂我是理。故云。 而實則主氣也。心本是氣分上物事。故云。 其心不敢自認爲理。而必恭敬奉持夫此性。以爲之模範者。師者。人之模範。 始是眞主理也。此處儘索眼力。牢著腳跟。</text>
<title>答金永述 戊午</title>,<text>志之於士。所繫大矣。志乎道義。則習於道義。而進於正大之域矣。志乎名利。則習於名利。而趨於汙下之科矣。蓋起於一念。而差以千里。定於俄頃。而及於終身。今欲得道義而入聖豪。似不必多門以求之。但當以小學論語。爲第一要道。而日夜熟復。期於以身體之也。然世之誦習二書者。衆矣。其躬行而成德者。未之多見。豈非以名利之念。夾帶於隱微之中而然歟。故學貴於純而無雜。雖至於聖神之地。竟亦不過此一義而已矣。</text>
<title>答金永述</title>,<text>時變更不可言。嘗謂雖聖賢。本無擇世之術。惟有處世之道矣。我輩後學。但當劇讀經史。究見義理精微。以養其本識。取與廢原委。以進其用也。若夫一身死生。蓋自有天。只要看得一箇是字。奉身以就之。期無負天地父母生成敎育之恩而已。</text>
<title>答李相默 丁巳</title>,<text>眼下無非新字。不堪熟視。幾成目疾。忽承先王舊民先祖舊孫歸拜地下之喩。迷見爽然。殆同撥雲看天也。愚欲添一句云。先聖舊徒。今能無愧此。方全得上二舊字。愚每喜讀易訟之六三食舊德。貞厲終吉。程淳所釋。極有床。 今敢爲高賢一擧。似計應有犂然相契者矣。</text>
<title>答李相默 庚申</title>,<text>高明之於愚。五十年同門故舊。一朝寄書爲贄。稱以先生弟子。未審高明如何而爲此非常之擧。使老病將死者。惶踧不安。而難於應酬也。况愚不善行己。一自全翁下世。國家多事以來。幾年所遭。無非刀山劒樹。而近日又有凶賊。罵辱孔聖。尾附賤子。而曰此輩不使復出於世。固知光華之已極。然彼之用心。必欲滅去儒者而後已。高明乃以此時。益復自立。可謂難矣。但來書所述身任天下世道之責等語。深恐益增時輩之疾。以促賤子之禍已矣。惟將規箴。爲晩暮交修之資。則乃所願也。綱，常是天地元氣。栗，尤是孔，朱正脈。今我士流于此兩義。必須明著眼目。牢著腳跟。以死守之。庶幾不陷於夷獸。不流於邪僻矣。天下萬善。皆心之爲也。然天下萬惡。亦皆此心爲之。故佛氏之本心。程朱皆斥之矣。蓋心果是純粹至善之理。而理能自爲也。則達摩之何苦修行。陸氏之一心都了。王氏之滿街聖人。皆爲洞見道體者。而若舜之道心。心非卽是道。必原於性命。乃名爲道心。 湯之制心。文之小心。孔之洗心。孟朱之操存檢束。皆爲杞國之憂。而未免於誤人也歟。今我輩爲學。只靠著一箇性字爲主。莫徇別派信心法門也。</text>
<title>與金炳允 庚申</title>,<text>順理則裕。逆理則獲罪於天。此程朱二先生。垂示萬世之大勸戒也。凡聖賢之言。順天奉天。畏天尊德性不違仁。此類皆順理之義也。 今欲順理。必先明諸心。知得此理之在人心。不問氣稟如何。未嘗有一毫疵缺。或認理爲隨氣不同而異稟於人者。自家立見旣誤。而其害天理亂人心。亦大矣。此皆湖洛諸先生所未有之論。而累度開喩。終是自是。不信人言。甚可惻也。 而務盡其分也。只恐此心有是自用。或至於逆此理也。須是就用處。敬以審之性。幸今適七旬。精力已衰。無由博觀羣書。只將小學敬身篇。多誦遍數。而精思實踐。使心與理不相違戾。此必有妙驗矣。</text>
<title>與金炳允</title>,<text>道不遠人。人之爲道而遠人。不可以爲道。道是性理。人是人心。不遠於人以爲道。是心之善也。爲道而遠於人。是心之失也。心有得失。而道無變易。無變易者。理之一定而爲心之準的也。有得失者。心之二三而異於理之定體也。心其可以倚靠乎哉。</text>
<title>答田相武 癸丑</title>,<text>頫喩譜序。敬悉崇指。但此事係是數百年來。幾多先輩所未定之疑案也。而愚以後生陋見。何敢質其是非。而立爲百世不刊之正論乎。萬一有差。將獲罪於天地神明。是豈非二十分愼重。不敢率爾之事耶。昔年所撰大譜序。已覺其失。而至於還收。矧敢再乎。竊聞達宗不議於愚。而自印鄙文。此決非子孫爲先之體。宗族相與之義也。不謂吾宗中。乃有此駭異之事也。 由其如是。故不敢聞命。而自謂得疑事毋質之禮也。抑又有一言可復者。使愚也的知達牒之誤。則諸公之聽否勿論。愚將一番諫止。不但已也。顧其誤旣不明核。而其正亦不確信。此所以默無一言。而亦不肯作序以贊其成。區區所存。庶可諒矣。○此事義理。未能曉然。故心不敢自斷。此是心主於理。而爲吾儒之宗旨。若此心自認爲理。而任意行之。此爲實行主氣。 此氣非麁糙底氣質。乃以湛明靈覺之心而言。 而假名主理之學也。世閒何事不如此。此朱子所以言必有是理然後有是心。有是心而後有是事。有是事然後有是言。四者如形影之相須。而未始須臾離也。</text>
<title>答田相武 乙卯</title>,<text>愚直一海上多口不齒之人。名流庸輩。無不訕罵。宗氏乃嶺湖間老成士。士友推之。異類敬憚之。竊覸雅存。每有相師之意。愚旣不敢承。又不知高見何爲如此。頃遇舜衡。又道崇命而勸其勿辭。今又專書。誦其懷東平十返之贄。慕公明三年之學。而勤勤懇懇。惟以一出門下。爲平生之願。區區于是益見高明不憚屈己下人之盛心。又知愛擧世之所惡。敬衆人之所慢。此古人之行。而非今世之易覯者。愚不敢終逆尊意。則謹以前人所謂師友之間者待之。而慙靦之私。有不可言者矣。仍有所仰聞者。愚嘗讀心經易坤六二章。至附註第一條。是程伯子之言也。首言不必遠求。只明人理敬而已。戒躐等務博而示守約矣。程子曰。學者。有所得不必在談經論道間。當於行事動容周旋中禮得之。○按今之士。專務懸空談理。高占地步。其於應酬是非。容貌敬慢之際。全不留意。遂爲口耳之習。甚可歎。 旣而並擧敬義。而謂至于聖人。亦止如是。言由賢入聖。只有一塗。次及天人無二。而敎以養氣。終以思無邪毋不敬結之。蓋思無邪則誠。誠則聖矣。毋不敬則可以對上帝矣。上帝朱子謂之理爲主。栗翁謂之無一毫私僞。則其無一毫過錯明矣。近儒乃有指氣數之舛。爲上帝之失者。不知何據也。人之心能毋不敬。則亦是理爲主而無私僞。故可以與帝相對而無愧矣。 百回莊誦。有以知其味之雋永。歎其言之周徧。學者用之。可以賢而聖而天矣。愚雖未能。旣見其切於日用之功。故奉以爲獻。幸反己而自體。因以通讀一部心經。如退陶先生信之如神明。尊之如父母。而終身佩服焉。區區不勝懇禱之至。示及入悔篇。意想誠切。而其中朝聞夕死之云。尤有餘味。論語本章集註。須要仔細理會。豈可徒然一發於吟咏而遂已也。程子以史記不食周粟。爲不食其祿。則餓死只是竆餓而終身之謂也。近日編史者之謂無餓死。蓋緣程語及史註而然也。然或有指諫伐餓死爲逆天者。眞是孫覿順天之流。其無恥無義。何足責乎。明儒王直所著伯夷十辨。使馬遷復起。恐無可開喙也。滔滔一氣氣字。若指心氣質無辨之說。猶或可也。然謂之亡國。則未知湖論諸賢孰爲當路者。無乃爲抑勒語耶。若指栗，尤，農，老心屬氣分者而云爾。則尤爲笑話。蓋自家認得氣之知覺神靈以爲理。而有此詩。豈非自呼其名者耶。近聞湖士以人物性同。爲亡國之罪。何其罪洛論者之多也。淸之考證家如楊愼紀匀輩。謂北宋亡於程子。南宋亡於朱子。又謂程朱亡天下。今此嶺湖云云。無或近之歟。</text>
<title>答田相武</title>,<text>心師。竊意張子之意。以心之原於性命者言。若只憑靈覺爲師。是禪佛之見。決然不可也。此尤翁所以又發師心易差之說。以盡其義矣。至於性師。孟子直從性善處說。故朱子以隨處發見。無不可師者明之。夫性旣可師。則師性者非心而誰。愚故創立心弟二字。以告夫天下之爲心者。使於知思應酬之際。一一視性。爲模範而師法之。庶幾上可以守聖門本天之傳。下可以訂近儒心理之誤也。盛喩歎或有驅一世之後進者。愚謂此只驅得不明者而去。若遇明者。便成琉璃甁子學。何必與之辨詰。二字。來書中語。 以犯交口競辨之戒。而博流俗訕笑之資乎。俯詢明剛兩字下手處。如精一博約。格誠擇執之敎皆是。而程子曰。聰明睿知。皆由敬出。伊川。 又曰。敬則無己可克。明道 此又敬爲此兩字之本。最宜留神無忽。愚嘗謂敬宜如何用功。曰。心本性而無自用。彼硬將心爲理。而不肯以性爲主者。恐似不曾向己分上。用敬字功夫。心苟不敬。將何所顧憚而不爲惡乎。所謂惡。豈必待別出一心以行乖悖。然後謂之惡乎。只此自心自認爲性爲尊。而不肯俯首受敎於純粹至善之性。已失欽承之體而犯了昏狂之罪矣。君子於此。詎可不長慮卻顧而惕然悟，幡然改乎哉。欽承昏狂。出尊德性齋銘。</text>
<title>答田相武 丁巳</title>,<text>前承動靜二患。愚亦正苦此爾。向呈心經易坤之說。固是當劑。旣而讀中庸首章。思得一愼字。亦自可濟。蓋常存戒懼之中。加以愼獨之功。自無透漏處。近因論明道生性之義。得愼生二字。生者。氣也。靈覺氣形。皆生也。靜之思慮紛擾。動之氣火憤激。來書語。 皆是這生字爲崇。若能以一愼字持之。彼二者。將漸次入塗轍矣。日夕閒專以此用功。如何。此似與前稟不同。然五峯居敬所以精義之說。晦翁稱其精切簡當。况愼獨又與義方爲一類。則彼此無不同矣。</text>
<title>與田相武 辛酉</title>,<text>孔子曰。天下有道。某不與易。此聖人濟世之仁也。事之正也。朱子曰。衰亂已極。雖有聖人。亦拱手而不能有爲。此聖人制物之義也。事之中也。世人以愚之不與共事爲非。吾不知聖人居今之世。果不分華夷。而欲救世之焚溺也耶。高明如遇智者。試擧而質之也。</text>
<title>答田相武 壬戌</title>,<text>修譜之事。如海受水。淸濁皆歸。以其所從來者。皆水也。苟是祖之孫。雖有美惡。而譜不得不載。亦理勢然也。海之受水。是無情識無辨正之物。至於人之修譜。安得無好惡之情，是非之識。亦安得無順逆之辨，黜陟之正乎。二者。恐不得無辨也。春秋之義。寓褒貶於一字。則譜規之從是例何如。一字褒貶之說。朱子深以爲非。如云今要去一字上。理會褒貶。如何知得聖人肚裏事。又云春秋只是直載當時事。要見治亂興衰是非。於一字上定褒貶。是也。今於譜規。不知當如何從之。○徐家祺作春秋宗朱辨義序云。紫陽先生自易詩外。如春秋亦第言其槩。而疑前此一字褒貶之說。不可以比例。後之學者。仍執一字之褒貶。附會牽引。不顧其安。使聖人故爲隱深曲異之文。於彼於此。幾不可測云云。假使先生。獨修派譜。則門內之毁形者。如何措處。門子姪之毁形異服。甘心從夷者。是彼自絶於祖宗。如何渾載於譜牒而示後孫乎。昔包孝肅公家訓云。後世子孫。仕宦有犯贓濫者。不得放歸本家。亡沒之後。不得葬於大榮之中。不從吾志。非吾子孫。方正學集宗儀。有謹行章云。斁天倫者。天之所誅。人之所棄。生不齒。死不服葬不送。主不入祠。譜不書其名。今以尊明斥元而杖斃之壄隱。爲國禦倭而戰死之判官。爲先祖而髡首爲夷者之罪。視諸包方兩賢所論。其輕重何如。而可以列于譜乎。世級日降。子弟之慮後修譜。何必力折。傍人之勸同事。何必歸之無父與棄師。此皆管見所不能出也。爲先祖而不欲載後孫之得罪者。正爲異日子孫慮也。傍人不知而勸則已。若知厥父誓不爲辱先之行。而猶且勸之。則子而無父。弟而無師之責。安得免乎。</text>
<title>答趙性欽 丁巳</title>,<text>愼生功夫最妙。生。氣也。心靈氣質形骸。皆氣也。 自愼思愼獨愼言愼動。以至愼於未發。皆是此兩字功夫。而其能此者。惟心欽承性命之理。旣自撿束。勉齋曰。敬是束得虛靈知覺住。又曰。虛靈知覺。吾無以撿之。則爲氣所昏。爲欲所亂矣。 因而撿束其氣。朱子栗谷。皆有此敎。不可忽也。 羈束其四體。使皆不敢踰越乎規矩繩墨之外。此是盡性至命之學也。此愚近年所得之說。而未之有進。敢以奉聞。不審盛解以爲如何。</text>
<title>答趙性欽 己未</title>,<text>學。安敢不學之學。安。願安承敎之安。言。各言爾志之言。三句造語甚妙。可堪咀嚼。大抵吾人合下欠卻誓死求道之志。志是心之之道。是性之德。涪翁云以心求道。愚亦云將心學道。 故未嘗不承聖人之敎。而莫能安意而學焉。遂被幺麽胡孫所亂。幾作沒主宰無骨力底人。而輥到七八十歲。豈不可愧可恨。晦翁言。一息尙存。此志不容少懈。何其言之有味。每讀之。未嘗不感歎爾。</text>
<title>答趙性欽 庚申</title>,<text>艮論甚合鄙意。蓋艮是心之妙用而時止時行者也。背是理之本體而無聲無臭者也。故學。要治心以求合乎理而已。此句。是聖門正傳。 近世乃有心卽理之說。是認能爲所。又有理有爲之說。是指所爲能。兩皆差誤。此處不明。卽流於別派矣。士之居於今世者。時當止乎。時當行乎。竊意天地閉賢人隱。聖人點醒吾儒行止之義。時人不達。罵其無爲。任之已矣。</text>
<title>答李起薰 庚申</title>,<text>近見學者。多以言語觀聖人。亦喜以言語節自己。而莫能反己實體。以求盡夫元來所稟天理之無些不足者。故下者以文章辯論爲工。上者口講指畫。全要拈得一介心字。定爲至尊物事。雖至善之性。亦在其下。其於聖人語默動靜。正見隨在是此實理。吾儒理會踐履。都要觸處盡是正道。彼二家全然不識。故究竟落在形而下之科。此可戒而不可學也。</text>
<title>答韓道性 壬戌</title>,<text>性同氣異只此四字。晦翁以爲包含無限道理。若於此見得。則於聖賢之言。都無窒礙矣。此處氣字。當主氣質。而兼形字看。朱子論入物處。每兼言形氣。 巍近二說亦然。來喩本然五性。聖凡人物皆同。但因氣稟而所發有全不全之異。此說正得洛閩遺意。以此立定綱領。則此餘諸說。可因而疏決矣。</text>
<title>答李圭哲 戊午</title>,<text>虞廷授受。是道學之源。而人道者。心之名目也。中者。道之本體也。精一者。此心學道之功夫也。精一之義。中庸章句序。已揭其奧矣。語類又有一段云。志氣淸明。思慮精一。炯然不昧。而常有以察於幾微之間則精矣。立心之剛。用力之勇。毅然自守。而常有以謹於毫釐之失則一矣。此視序文。尤加詳密。而學者。可以體驗於身心之間矣。後有明儒呂抱獨 坤 云。只有一毫粗疏心。便認理不眞。所以說惟精。不然則衆論淆之而必疑。只有一毫二三心。便守理不定。所以說惟一。不然則利害臨之而必變。愚謂是雖差異於朱子。然於吾儒鍛鍊此心以欽承帝衷之道。亦極有補矣。</text>
<title>與李源在 乙卯</title>,<text>人身上有形氣心性四者。而性卽天所賦之理。不以堯舜而全且善。不以桀跖而偏且惡。只敬以奉之而已。形體愆和。則尋醫求藥以療之。氣質發用有失。未發用前。無濁駁蔽心性之失。此一義。宜子細理會。 而物累世習。與之夾揷。生出無限敗闕。則爲心者。宜加猛省痛克之功。是亦可以有濟矣。客氣宜並與物慾俗習而克除之。 惟心有邪妄奸慝。則此天下大患。而又無能治得心者。將若之何。思之便可痛哭 惟此心。自慚怍自省克。則上可以事性天。愚嘗有一心事天語。此可以續前緖而闢異學矣。 下可以御形氣矣。日自求己之疾苦。假如有十種。每日去其一。則十日當盡去。有百種病痛。亦用百日工夫。誓克除之。苟能此道矣。焉有不入聖者乎。</text>
<title>答鄭斗鉉 丁巳</title>,<text>卿欲師我。能悉僕平生而然歟。抑憑外面虛聲而然歟。僕賦性輕駁。每檢點疵累。總是氣疾。夫君師父兄。不善事也。是氣疾。爲禮不敬。有喪不勉。聞義不服。見過吝改也。是氣疾。遇事不思。爲善不力。幽獨不愼。樞機不審。辭受無節。性命不能尊畏。心不自操。德不自明。諸如此之類。不勝枚擧。而都被氣字壞了。行年八十。無一善狀可以對人言者。如是者。爲人弟子且不可。况可以爲人師乎。况今三官俱廢。百務皆曠。七分是鬼。縱使有學有德。不能與人講授。爲人模範矣乎。無以則有一焉。宜以要訣小學爲基礎。語，孟，庸，學成宮室。其他聖賢書。皆以爲目下酬應之助。則庶幾能事畢矣。</text>
<title>答趙大鏞 戊午</title>,<text>程子曰。顔子視聽言動。不敢非禮。所以事天也。朱子曰。佛家只認那視聽擧履便是道。更不問道理如何。此是聖學主性。異端主心之一大公案。有志之士。所宜精察而明辨之。凡古今異端之士。無不以視聽言動。爲道爲性爲理。而信心任意。無復顧忌。千古以來。如印一板。吾儒必須用戒愼恐懼之功。雖至聖人地位。亦無不憂勤惕厲。以保存天理也。</text>
<title>答金秉燮 甲寅</title>,<text>聖人 心 之學。學夫性也。能學者心也。所學者性也。孟子道性善。言必稱堯舜。夫渾然至善之性 太極全體。 一也。汩於私欲而失之者心也。無私欲之蔽而盡之者。亦心也。此聖人所以每言制心操心。每言畏天命尊德性也。若爲心者。自謂我是性。我外無性。性外無我則非心之學性。乃心自學也。然則程子何必譏釋氏之本心。朱子何必稱惟聖之性者。卿須反己自省。如何是性。如何是心。必使心用敬致知。以學仁義也。</text>
<title>答金秉浣 壬戌</title>,<text>愚昔二十一歲。讀大學。先師全齋先生見敎曰。格致固是初程。誠意實是第一緊關。其意蓋曰。雖知未至之前。而好善惡惡之意。則且隨所見分數。而到底實之也。如溫公元城。知處尙欠幾分。其用心則不可謂不誠矣。昔墨翟以詐僞詆孔子。沈繼祖，余嚞等。目朱子爲僞學。近日又有指梅山先生爲僞學者。此於聖賢。實無所損矣。然我輩須是十分靠得眞實地頭。雖毫髮虛僞。亦要細細洗滌得盡。方可謂之誠字學矣。</text>
<title>答李治鎬 丁巳</title>,<text>所示備經蹇難。此是今世常事。只有守正一義而已。斯義也涪翁於易之蹇卦發之。正好受用。苟菴申先生言。孟子之不動心。只是敬。愚亦謂聖人之死生在前而元不動心。只是誠。伊川遇風波。心存誠敬。拜宜參會。 今吾輩遇小小事變。亦不能不動心。固是識不到。亦緣誠敬欠分數。要更於此三者。加之意焉。</text>
<title>答李治鎬</title>,<text>道理在吾身心。誠然誠然。讀書以竆理。反身以體道。使書理涵入身心。身心依傍書理。久久不息。必有人卽道道卽人之驗矣。此事言之雖易。而行之甚難。宜大家著力。無使師友講論或歸於空言也。以情屬理。以神屬氣云云。蓋情雖載理。而其惻隱喜怒。實心之發用也。神雖妙理。而其靈明光彩。卽氣之精英也。若以惻隱之情。明性之善。則指其所載以爲理。以不測之神。爲道之用。則幷其所配以爲理。此又自爲一說也。</text>
<title>答黃中極 壬子</title>,<text>愚舊所得古道書。不減百數。常患不得其實。所以未敢直應之。今愚與高明。幸而得黃汝强爲介。黃卿直諒士。決不欺人。高明旣以實心問道。愚亦可以實心報禮。愚也少有所受於全翁者。曰艮其背。不獲其身。不見其人。旣而再承敦艮之敎。今至七十餘歲。宜若可以有成。顧以材不美。究之亦淺。尙不識個背字。甚自忸焉。雖然。不敢以癃疾自畫。猶且求之不已。高明年迫六旬。料亦衰矣。視愚尙少幾日。當自策勵志氣。竆經講義。以求這箇字而止之。不問利害禍福。並不恤稱譏與奪。駸駸至於其道光明而還以輔我。庶幾生師俱立。世道有賴。而爲不負黃卿矣。</text>
<title>答金敎潤</title>,<text>鞏豊言。飢信粗。旅信奴。病信藥。老信書。苟翁以爲若藥或誤病。老而不能信書。亦將如之何哉。愚謂書亦有誤人者。今須將石潭要訣所擧諸書。信之如神明。無一字一句誤得人。其勸之者力行。戒之者勿犯。以是而終身焉。莊子稱至人無己。子綦喪我。而吾儒亦有聖人無我。不獲其身之說。此如何辨。今我輩又當立己克己。都要細會。近見士流。多要己尊己勝。而竟至於失己。可歎也已。</text>
<title>答金潛</title>,<text>伯程子曰。以氣明道。氣亦形而下者。據此則亦以氣行道。如人能弘道。君子道四。某未能一。皆是也。這箇氣字。非麤糙渣滓之氣。乃至神至靈之心。蓋非至神至靈之心。莫能明道而行道也。但心之爲物。與理無閒。而疑於形而上者。故程子特區別以示人。其慮後世也遠矣。若乃氣質精神之屬。何待說亦形而下者耶。今學者工夫。專要自心自省。自去昏亂之病而後。明道行道。可得而言矣。</text>
<title>答鄭雲敎 乙卯</title>,<text>崇喩謂君心民性之說熾而倒竪本末。不可爲也。仆表毁坊之行作而徒事事功。不可從也。此數句說得的當。夫心吾知其能爲善。而亦能爲惡。性吾知其本至尊。而自爲心宰。爲心者。能俛首受學於性師。孟子歸求有餘師。師正指性善之理。程子師者。理也。義也。論語學道學禮學仁義。皆心學性之說也。 則不失正路。而德行自成矣。至於事功。則又當以道義爲主。亦奉性爲師之學也 而遇可爲之地。則敬以爲之。臨事而懼。非獨行軍爲然。凡事皆當畏愼。不可放膽自用。 不然。雖使掀天揭地事功在前可做。若于禮義有些未安。一不宜妄動。是則所謂非義之義。非禮之禮。大人不爲者也。若是者事功。自道學中出。只見道學。不見事功。從古聖賢。維持世敎之豐功偉烈。初不係於隱顯出處之分。士之識此義者殊少。可勝歎哉。夫內而心性位置。外而事功成就。無不得宜。是爲儒者全體之學。聖人本天之敎也。今當以尊所聞行所知。爲相與勉勵之術。可矣。昔年枉顧之日。亡友金仁父與之偕。今者書贄之禮。仁父不可見。噫。其可悲也已。此友庶幾事親之仁。而差欠察理之智。其最後一著。未免爲過於孝。而遺恨於百載之下。此程，朱，栗，尤諸老先生所以以識見爲先者也。夫人識到。則氣到行到。而可以成全德君子矣。切願高明於此。加之意焉。識見爲先之說。更宜精察。若如近世以來。不務實德。專談理氣。相與角勝。而終陷於無禮不遜刻薄害仁之罪者。雖說得儘相似。畢竟歸於無識之科矣。其就身心彝倫上。隨時隨處。究見得至當不可易之道理。以成就了無過不及之事行者。乃可謂之眞識見也。今遇吳而見。盡談高明心事。而使愚洞悉於胷中。亦一仁事。而總以論之。其慈祥和厚之性。精義明理之學。及吾門者。殆鮮其儔。我死後。庶不失先師之傳。賢輩宜與之麗澤相資。連峯對起。以張吾軍也。</text>
<title>與鄭雲敎</title>,<text>論語是天壤間獨一無二之書。開首第一字。要識得透徹。後覺者效先覺之所爲。能覺是氣之虛靈處。所覺乃性之全善者。所爲爲字。兼知仁勇言。所爲所字。是君臣父子夫婦昆弟朋友之道也。聖門論學。固多端。其歸在於小心以復其性而已。思傳鄒書。皆以開道學門庭。而首以性命仁義爲的。朱子于小學大學。亦皆以四性明復做箇頭腦。足以見堯舜以來相傳正法。端在於學性。而其諸舍理而主靈。貶性而尊心者。不得不歸於傍蹊矣。夫性善之理。無大不包。無微不入。則此心學性之功。亦當無一事之或遺。無一息之或閒。千古聖賢。所以日乾夕惕。而無須臾之懈毫釐之差也。今我輩時習體道之功。惡可不戰兢策勵。以終其身哉。今夜無寢。念到高明。欲以對訂而不可得。則未免以書替發。而不覺至於多言。如招仁父而同看。當得無竆歡喜。只恨九原不可作。把筆愴涕也。</text>
<title>答徐相珉 丙辰</title>,<text>聖學。以去人欲爲要。人欲去則天理存。其始以篤志劬經爲務。而今太賢已六旬矣。羣經未易輪誦。先將語孟二書。潛心硏究。是爲入書之法。從而殫誠踐履。是又出書之術。如此則要而不煩。簡而易明。以躳行爲重。不以文具自誤也。昔賢言。學聖人者。但自用意。語，孟之篇。心旣有所主。則散看諸書。方圓輕重。皆爲規矩權衡所正。語孟諸經所載。皆吾人性命之理。而學者將心去硏究體行。以爲無爲之主宰。是爲性師心弟之說也。</text>
<title>答趙東奎 丁巳</title>,<text>一眴息一毛髮。皆受生於天地父母。而眴息毛髮。咸有禮義。所謂禮義。與生俱生。不問氣稟如何。而禮義之體。大全無缺。純善無疵。自玆以往。一念慮一喜怒。一喫著一解行。亦莫不有禮義。而不可須臾離也。然而此心不自戒愼恐懼。以至於虧損其所謂禮義者。則豈所以爲事天事親之仁孝矣乎。夫子而悖親。人而褻天。其爲罪孰有大於此者乎。須先擇善而固執之。而二者又皆當用敬字以貫之。</text>
<title>答李敦炯 庚申</title>,<text>古學切實而效驗亦然。今學反是。而茫然無所得也。蓋顔子始亦仰鑽瞻忽。未遽有得。必從博文約禮之敎。日夜不休。然後前之恍惚者。到此始端的有見。曾子初亦無入頭處。只就道之用處。隨事察行。漸次捱到。方悟得一貫之指。非獨二子爲然。雖孔子先好古敏求。不食不寢。喫盡辛苦。然後始得通體都是道理。今人日用禮儀。全然疎闊。先就上面無形影無稽考處。妄想胡說。故切近工夫。遂成厭苦。都沒滋味。此儒門之至戒也。愚之喜擧小學論語。緣此書無一句說玄說妙。只敎人就低平處下手。循循有序。積以歲月。自然心與理一。不知不覺。此身已入聖賢之域矣。老夫不欺誑。子宜舍命信取。</text>
<title>答徐相洪 丙辰</title>,<text>道在邇而非遠。在易而不難。思之可得。勉之可中。今人往往忽其邇易。而犯聖人懸空竆理之戒。故非惟言愈多而道愈不明。或反辨愈詳而爭愈不息。然則其於勉之之功。尤何可問乎。夫學原於思而成於勉矣。然必思之愼而後。義可得而精矣。勉之篤而後。仁可得而熟矣。人自頂至踵。無非道之所在。從朝抵暮。無非道之所行。只從邇與易處。求其是而蹈其是而已矣。在邇在易而無爲者。道之所以爲形而上者也。能思能勉而有功者。心之所以爲形而下者也。道爲性之德而純善無惡。故無修治之功。心爲性之器而時或放逸。故有存省之戒。</text>
<title>答徐柄甲 丙辰</title>,<text>方遜志正統論。夷狄，賊后，簒逆三者。雖統一天下。不得以正統許之。此義至嚴。不可違也。彼雖用華制。而秉史筆者。但當書之。以微見其嘉之之意而已。不可遽將先王之正統以與之。此正所以存天下之大防。以垂萬世之至戒也。愼獨之難於得力。誠如所喩。但常用敬。令此心炯炯不昧。而卓然自主。期以隨事精察而力行之。此八字。見論語一唯章註。 如是漸習漸精。而持守漸力。則浮念亦漸減少。其邪思之萌。亦漸易覺而易於刷除矣。晦翁所謂不向用時勤猛省。卻於何處味眞腴者。眞不我欺也。隨事之事。用時之用。皆已包得獨字。在其中矣。操心也危。常如臨百尺之崖。過獨木之橋。則私意人慾。安從生乎。欲得力於愼獨。請從持敬始。</text>
<title>答徐柄甲</title>,<text>志山乙巳討逆疏。聞而未見。爲恨。今得卿寫寄來。盥手莊誦。有以見忠毅之氣。上薄蒼穹。而其爲國辦一死之志。足令鬼神懾伏。不覺斂衽敬歎之至。其小貼子薦人一款。亦是不可已之事。而當時雖得施用。畢竟歸於曾傳所謂無如之何矣。然其亡也。君上死社稷。諸臣死君父。猶足以有辭於後世而不至如今日之汙穢矣。惜乎其未也。但其以賤臣充其一焉。是則志令之失。而鄙生之愧也。顧此癃病垂盡之日。不能不念此令不棄之意。而不敢不謹愼於言爲之際。則區區之受賜。不爲不厚云爾。</text>
<title>答徐柄甲 丁巳</title>,<text>鳳西金公學問淵源及踐履規模言論風旨。聞之甚可敬歎。如非高明。何從得此。此可自幸。心純善三字。出自何賢。試問於志令翁子而示之。如得全文。尤幸尤幸。宋子年譜。告孝廟有心純善語。然是宜活看。不可與性善同科也。蓋心只可言本善。若謂純善。則與朱子有未合也。韋觀可謂世湖而言論公正無偏。至於同異之說。置之不辨。意象甚好。其尊塘老一款。吾輩亦豈不然耶。但尊敬辨明。有不可不兩行者耳。邪說盛行。陵侮聖賢。靡所不至。至於士流。尤被凶虐。而年來後進上學者甚衆。諸人雖未必皆英才。其中往往有可望者。豈天意有不忘者歟。只愧倡率之無術耳。卿亦有學徒十數輩相從。甚善甚善。大抵指引以躳行爲重。而躳行以當然爲主可也。當然之極。是人性之善。天命之正。而吾心之準的也。此則日使之講明而不可舍。至於心性理氣所從出之源頭。人物同異所由分之名目。且俟十數年後。徐徐究之。未晩也。</text>
<title>與徐柄甲</title>,<text>魏莊渠私淑於胡敬齋。其與李獻吉論學。極言天根之學。須培養深沈。切忌漏洩。其平日。又每言人心須立箇主宰。萬事可治矣。又曰。天之主宰曰帝。人之主宰曰心。又曰。虛靈主宰謂之心。其論性則曰性上添不得一物。只是他純粹至善底。又曰。性惟本善。故除卻氣質不善。便純是善。如此說處極多。未暇盡擧。又曰。荀，揚，韓論性淆亂。伊川一言以斷之曰。性卽理也。彼皆不攻而自破矣。此外又有論性論學諸說。而都無一半句性惡心惡之云者。而向來志山之疑莊渠謂心惡。韋觀之目以荀揚學者。竊恐未及細考而云爾也。但莊渠嘗言。靜時性被氣稟夾雜。先藏了不善之根。故動時。情被物慾汙染。不善之萌芽始發。區區於此言。深所未曉。而南塘集淑慝種子之云。與之近似。故愚昔年猥擧。魏語以擬之。遂被湖中諸公罵之以譏斥塘翁。豈不冤乎。近求明儒學案。檢得如此而畧與呈似。高明只可自看。不須與人校辨。蓋恐別生他梗也。它梗非謂志，韋兩公有言。大抵傳者或衆而訛。則安知其必無年前李誣之起耶。吾輩于今日須謹之又謹。不使卞莊子從傍用術。實爲士流相愛之道也。</text>
<title>答徐柄甲 戊午</title>,<text>睡翁告尤菴曰。栗谷後朱子。尤翁告門弟子曰。栗谷先生。眞朱子之嫡統也。見答兪公佐書。 夫栗翁之處心行己論人議事。與凡心性理氣之說。皆萬世而不可易也。昔年某人。跋蘆猥。有指後賢之尊信栗翁。云㬥揚其過失於天下後世。其言之無嚴。至於如此。此人不歸於異蹊而何歸焉。嶺南一派。直斥栗翁爲氣學之源。而以某人爲知道。其流弊漸闊。莫可救止。柰何柰何。朱子曰。太極是陰陽五行之理皆有。句。 不是空底物事。若謂人物同具太極。而物則不盡具五常。則五常是五行之理。五行之理之外。更有五常之性歟。可疑。</text>
<title>與徐柄甲，金聖九</title>,<text>尤翁丁巳十月。答朴景初書云。所謂性惡者。是於發時隨氣或剛或柔。而發之不中。非於未發之前。與善性相對而立也。又云。來諭謂未發者雜糅。則所發者不和矣。此說大誤。又謂性發不中。則謂之惡。以已發而言者也。是爲先生七十一歲往復。而與湖中先輩未發前氣質性有善惡及氣質性不可言於發後之說。不同。未審盛見於此。以爲如何。</text>
<title>答徐柄甲</title>,<text>聖人不令人懸空竆理。此朱子語也。愚小時不免此病。後來覺得無補於實際。又見並世諸公亦多如此。究竟只資口耳而反害心術。其害道極大。以故比年來。痛改故習。纔擧心性。便從涵養處立論。纔說氣質。卽向矯揉上著語。如此。非惟不淪於空無之失而已。其意味與享用。亦覺大異於前日規模矣。如遇不如此靠實下功。而徒欲騁辯取勝者。但自默默加省察。而未嘗與之上下其說矣。卿亦取用此法爲善耳。動箴性字本然氣質皆通。而鄙見心經釋疑。初說恐得正義。蓋聖賢多將習與氣對說。如太甲論語近思錄陳克菴諸處皆然。故愚常主氣質看。其以本然言者。龜峯梅山又如來示。此等處。兩存無妨。</text>
<title>答徐柄甲 己未</title>,<text>愚嘗讀論語。見得吾人身上心字是有爲底。心上道體是無爲底。如言士志於道。又言心不踰矩。是也。此理曉然無可疑。而近世乃有指有爲之心爲理。而遂使朱栗理無爲之訓。不復著明於世。而世之人所見。眩瞀不明。紛撓無定。再不見得道理自在之體。因以天理爲有知覺能運用底物事。而不免與佛性陸理幾幾乎同歸一轍。大可憂也。後之墨守其說者。不信聖賢之訓。而不覺至於埋沒性理。夫號爲學道。而其病至此。不知其何所學也。今愚因力守朱栗。而被其誣衊。假使遂致滅死之𥚁。但當含笑入地。了無毫髮㤪悔也。所示呂圭亨鄭萬朝金澤榮輩。攻斥尤翁。罔有紀極。此從前稔聞。而其文字則不見矣。然此輩此習。不敢發之於前日。而乃因天下大亂孔孟被衊之時。而稍稍露出凶腸。其不足爲光華。亦已甚矣。昔崔鶴菴取看仁弘文字。則尤翁責之曰。彼所謂衣冠之寇。正指牛溪，松江而言。其凶慘亦甚矣。何必舍聖賢之說。而硬讀其書也。今彼旣攻斥尤翁。則其凶何下於指牛松爲寇耶。今愚以微未小子。猥受詬罵於此輩。其爲榮寵。顧不大歟。來喩欲但當明吾道正吾學。以俟後世具眼者之取舍。此意甚善甚善。未發前氣質性有善惡。南塘之意。亦非謂此是大本。此則令聖九。可更消詳。至於發後不可言氣質性云者。果與前賢之言不同。大抵此等。不須數數言之於儕友之間。且當涵養體察。久之。自有昭晰呈現之日矣。承喩六十一歲方覺得平日所聞無非無極之妙。而不外乎日用之間。不待求之於冥漠之中。此是道理見識長進之驗。然須是隨事實體。而無霎時之違。方是足目俱到。心理相契。而庶幾於仁矣。但此只是說而已。未曾實體於身心之閒也。今愚垂及八旬。而每被客氣所撓。而無極之妙。遂至於埋沒不可見之境。甚可懼也。</text>
<title>答徐柄甲</title>,<text>理有善惡。朱栗二說。如盛解善矣。朱子亦有以實理說處。善看皆可通也。所論心理一派。得志恣行。安知其無士禍。此以金所以待柳者觀之。亦似然也。某令看金文。不知所見云何。愚之有小進。實賴其訾嗷之力矣。此意余於答李默信書。言之詳矣。毁辱潛跡。不關世事。此不察出處語默之義。而只憑胷臆以肆口氣者之事。如何將文墨抵當得。道理久則自明矣。且如茶公聞已懲削。甚可驚駭。大抵國未及復。而身先爲夷。恐聖賢不肯爲。吾於某令。心竊愛賞。而其不如茶遭。未可知。則日夜憂慮。不能小置也。順天李哥之說。鄙之初聞。任之而已。大抵世之欲中傷者。環立而俟隙。然曾讀論語。推類而得兩句云。人之將生也歟。命也。人之將死也歟。命也。彼諸人者。其於命何。我心便自貼然無事矣。遏慾存理。聖賢定法。尊華攘夷。春秋大義。兩事。都要精識妙敬。</text>
<title>答徐柄甲</title>,<text>來喩謂孔，孟沒後。始有朱子。則有不學。學之。當以朱子爲宗。旣宗之。又必以集註章句爲主。文集語錄或問之有異處。當隨其所指而通之。不宜因彼而疑此。此是鐵板正案。不可移動也。又謂愚盡死力。從事於朱子者。誠區區志願之所在。今得高明道得出來。可謂知我者矣。若曰眞箇是超越卓異。非餘人所及。則何敢云爾。惟願高明之實踐其言也。志令相見。有何說話。如以此擧自滿。士所當爲者不止此。此田承君告鄒志完語。吾輩于此令。當以第一等十分道理。相期也。</text>
<title>答徐柄甲 庚申</title>,<text>孟子牛山章正文三箇氣字。不知曾如何看。以爲心氣。則與良心相疊。以爲血氣。則血氣不能存心。不得不以氣質當之。而其元初之淸明。據集註可見。然則心與氣質有辨。氣質本體淸明。皆如視諸掌紋矣。近聞一老成學人。聞余此說。大斥曰。氣質體淸。卽是心。心氣質無辨。是自爲湖論。而誤後學。試以是微叩於志令。看有何語。因筆示及。尤翁作集義齋記云。陰陽生於太極。而陰陽運用乎太極。此篇之作。似在癸丑。先生年六十七歲也。此一義。大全屢見焉。心理一派。於運用太極之云。深疑之。愚見朱子每謂性太極。心陰陽。與此心運用此理。而尤翁之言。實出於此矣。諸家於此。並與朱子而不之信矣。淵齋續編近思錄。不收尤翁此說。豈亦被一邊之言所動而然歟。若謂心無運用則已。如曰有運用。則非運用此理。而何所運用。謂陰陽無運用則已。不然。舍太極之理。而何所運用乎。此爲易見之理。尙且多言。况其他乎。臣子稟命於君父。而君父之命。爲臣子之所運用。用命賞于祖。非尙書之文乎。</text>
<title>答徐柄甲</title>,<text>所示道心明德不可直指爲理。未發敬畏之心。亦原於性命之說。志令幸皆歸一。又於金柳心理云云。皆謂怪悖。至於栗，尤。學之全體。誠無閒然。而心性之見。不敢以爲是。是爲金說。而志令以爲妄率且主氣。此亦是矣。但柳於晩年。改定心說。始被金斥。至謂陷師射父。大起風波。爻象不好。及其沒前四十餘日。始許柳說。然則柳當爲華門第一功臣。而金又不次也。然則前者未定之說。不宜追咎矣。但柳於明德。終是以爲理。遂與栗翁定論背而馳矣。甚矣。見道之難也。師喪加麻。葬訖除之。非惟志令以爲然。此閒柳永善檢考得來。極明詳。可喜耳。</text>
<title>答徐柄甲 辛酉</title>,<text>延平答問心與氣合之氣。非以氣質言。果如盛喩也。心與氣質有辨。大學或問氣質有蔽之心一句。分明道破。其他諸語。善觀之。亦可以見矣。今且擧一二。以槩其餘。程子皆水也。至海無汙。氣質。 何煩人力。心。 下文澄治之功。心。 張子有氣質之性。氣質。 善反之。心。 楊氏四者 愚魯喭辟。 性之偏。氣質 使知自勵。心。 謝氏從性偏難克處。氣質。 克將去。心。 呂氏昏明強弱之稟。人所異也。氣質。 誠之者。所以變其異也。心。 諸如此類。不勝枚擧。特一邊士友。不甚致察。故云云耳。</text>
<title>與權永巽 乙卯</title>,<text>以性爲惡者。荀况也。謂善惡混者。揚雄也。謂無善無惡者。王守仁也。以性爲人欲者。今之洋妖所以易天下。不知何日殄滅洋說。而反之於性耶。正可作復性書矣。此苟菴說也。竊意四者皆足以禍性。何特擧洋而欲殄滅之。豈彼皆有前人辨斥。而西妖則爲見今天下慘毒之禍。故然歟。近日又有以性爲不可獨當太極者。有指性爲心君之民者。有以爲小理下理者。又有以性理爲隨氣異稟而元初不齊者。此類又如何。試並思之。</text>
<title>與權永巽兼示黃鍾復 庚申</title>,<text>壬午秋。愚至訥巷。金仁父，黃啓陽亦至。與令再兄士精及座下。共詣鳳巖。拜蔡丈。話閒有傳淸閫具完植。率兵入京救亂。士率父母妻子。送至蜈蚣市。相與哭別。蔡丈與諸人。登屋後山脊見。軍皆白衣不持兵。無伍散行。蔡丈歎曰。軍容如此。何以禦賊。幾日後聞坤殿復位。愚與蔡丈及諸君。無一人知其裏許者。是歲賤臣獲忝儒選。久後扈駕被選之說。稍稍流行。此出於李某。宋金兩門。皆有是說。溪雲金丈聞之曰。當時家兒參奉在京。知杓亭移書金某。令薦某授官云。頃來兪晩往以布衣直除持平。非所以待儒者。今田某宜從初仕陞六而後。轉授臺銜。可也。其書家兒親見。而傳於我矣。如以扈駕之故。則豈有滿朝無知者。而獨李某知之。近日南中後進。有問其曲折者。愚以是答它。然此等訛言。例多千口成公。久傳成實。然亦無如之何矣。惟士謙與啓陽。皆當日參席者。聊此奉白。○使賤臣居近而知坤殿還宮。則此爲何等大歡喜事。出伏道左祗送。何至大罪。而况初無是事耶。而金監役對衆誦言曰。此可以知其人矣。使自家而處此地。則必恬視而止。豈分義之所當出乎。使知言者聞之。未知以爲如何也。</text>
<title>答崔中謨 庚申</title>,<text>小學書。不講久矣。世道日卑下。問學無靠實。以至今日。入于夷獸之域。可勝歎哉。今卿奮起衰俗。自能用功。足見向學篤切之志。益加勉旃也。</text>
<title>答黃鳳立 癸丑</title>,<text>示喩柳邊人專談鄙短。余謂此無傷而有益也。如人有個屋子。不能善修治。被他指點。因而葺理。豈不是有益。爲主人者。只知爲幸。何用罣懷。且彼雖毁我。而使爲無狀小人。此猶是易事。至於自家自省。銷得一片勝心倒。是至難。賢輩雖推我而名爲上知大賢。此猶是易事。至於諸子自勵。完得一團實心。豈非難事。須以此兩端審處焉。</text>
<title>與黃鳳立 甲寅</title>,<text>孟子杯水車薪之喩。正今日之謂也。聖人救世之心何如。而到不得做時。亦只恁休了。吾願儒流諸人。一以頭戴仁天。心畏聖言。躳行常道。爲大根本而培植之。此外如心氣宜操束。名利宜黜遠。又如蓋地事功在前可做。義少未安。心便勿動。無根毁訕。入耳可怒。學本在己。理定勿校。此個義理。玩之有味。體之有得。須寫一通。徧示同志諸生。令虔心奉持。罔或失墜。此爲老夫將死之善言。卿宜識之。</text>
<title>答黃鳳立兼示北艮諸生</title>,<text>來示天下萬物。皆非我有。惟有存心養性。是吾事。愛親敬長。是吾事。從師講學。是吾事。斂膝正容。做事眞實。以至動靜語默。循環無違。皆是吾事。而其要亶在敬之一字。此段立意甚好。子路問君子。孔子曰。修己以敬。夫修己以安人安百姓。不出於首句之外。今此云云。庶幾得此意。可敬可敬。古人云。說得一丈。不如行取一尺。說得一尺。不如行取一寸。吾於此言。甚有愧焉。願與諸君。共持循無失。示喩諸人必欲打破吾道。非惟彼中然也。擧世皆然。夫所謂吾道。是人心所嘗稟命於天而爲性之德者。亦人生所當奉行於己而爲天下法者。如何打破得。古人云。天下賴兩種人保命。耕夫織婦是已。世人不甚重之。是自戕其命。愚謂天下賴一種人保性。前聖後儒是已。今不惟不重之。乃反侮之。侮之不足。又欲殺之。噫。不思甚矣。誠一思之。豈不㤹然動而憬然悟矣乎。豈不赧然悔恥而奮然興起矣乎。然吾儒于彼之不思何。只宜存矜惻之念。是爲吾道之一粒仁種也。我輩後生。雖不足重輕。畢竟是士林中物。如今貿亂之世。已亦不宜自輕。人之待之。亦須存愛惜之意。而彼我俱不能然。旣以自愧。復以傷世也。窄袖一款。近世士流。先自占便宜。以至於此。此可歎也。愚每謂士子廣袖。雖不過數尺。直從黃帝堯舜累數千年。世守而不敢廢者。柰何去之。聖人言夷狄之有君。不如諸夏之亡也。使其復起而見今之士。豈不曰夷狄之有袖。不如儒流之亡也。令人傷歎。柰何柰何。學是心之能事。而所學是性之至理也。心學性豈新奇創造之說。亦豈深奧難知之理乎。惟其心自上自大自道自聖者。最惡聞之。然天理之實如此。六經之傳如此。此是天地閒所元有之大義。千萬世不可破之正論也。今旣幸見得此理。亦必要踐得此言。方可謂恢復得自家舊傳之物。欲踐其言。須是費得幾多歲月。用了無限心力下。得精一博約許多功夫而後。可矣。 若但揭空言。言者。心之聲。 以號於衆曰。是聖傳也。此又何補於性命之實理乎。道之在天地也。其體則未嘗亡。而其在人者。則或曰。幽厲不由。或曰。知愚賢不肖之過不及而已。古之聖賢。未嘗以道之不明不行。而自殺其父母之遺體也。愚從事儒術五十餘年。所親知往來。不知幾千人。而平生所作誌狀之類。不過數十篇。故以惜文號於世。以不酬應。取怒於人也。伯棠性偏滯。所聞又誤。不免疑之過矣。</text>
<title>與黃鳳立 乙卯</title>,<text>閱十二萬九千六百年。終不可以爲人者。今之所謂流俗也。洋毒入髓。其心非人類。特其形似人已矣。此苟翁語也。聖人言鳥獸不可與同羣。而愚嘗云鳥獸同羣倒似中。甚言流俗之不可近也。或擧韓文云。有顔如渥丹者。其貌則人。其心則禽獸。惡可謂之人。此意如何。程子曰。人只要存一箇天理。止此。 如此。方是心貌皆人而與天合。此一箇存字。關繫甚大。因此思之。某甲謂人隨氣質之異。而所稟之理元來不同。不待發後始異。元來不同。是本然不同之註腳。而彼又有單指則同之說。不待發後始異。是未發已異之註腳。而彼又有未發皆同之說。甚可笑也。 今學者。欲從事於程子之敎。當存得異稟底。抑當存得皆同底。若曰當存得一同之理。不當存得異稟之理。則上天至仁。何故賦人以不當存底贅疣物耶。彼謂天所賦本同。而人所受自異。此人不曾讀中庸或問耶。怪哉怪哉。 若曰氣質之異理。本然之同理。只是一理。此又逃躱之說。稟受以後發用以前。各異之理。那箇時分變形幻身耶。遁辭知其所竆。孟子豈欺人哉。愚嘗病異說之尊心踰於尊性。而與人言。必曰心當自卑而尊性。嶺南一老儒。語田璣鎭曰。子之師尊性。蓋譏之也。吾儒豈有不尊性。而可以希聖者乎。爲此語者。恐其心失其尊。而不覺其陷於褻天命。則惑亦大矣。今見苟菴集說證篇。言考證之言曰。宋尙道理。天下豈有舍道理而可以爲人者乎。此厭惡道學之言。而不自知其身之不可以爲人。則不知孰甚焉。愚讀此以爲。此古今人之遙遙相對。而貽禍於性道者也。考證。指楊愼，閻若璩，朱彝尊，周密，毛奇齡，紀匀也。此輩。專以詆毁朱子爲平生事功也。匀視朱子爲血讎。不欲與之俱生。啓口握筆。無非詬罵汙辱之辭。故苟翁以爲天下之亡。由於考證。近日一番人。往往侮詈栗谷先生。至謂之氣學。而指尊栗翁者。爲㬥搨其過失於天下後世。噫。自心自尊之弊。一至此哉。</text>
<title>答黃鳳立 丁巳</title>,<text>子因父惡而死者。恐難言。渠亦命。我亦命。若老夫者。只有敬以畏天。勉以及禮爲中道。而此又是難能也。太上忘情。恐未合中。子死而哀。是禮也。特不當過乎中耳。來示。自謂危坐默誦性爲心師心要學性八字。以爲畢生之符。甚善甚善。近見嶺人變作性父心子以辨斥之。然性母心子。出於朱子論四端處。而彼未之考耶。然鄙人師弟之說。必自有孔孟程朱之訓。而爲不可易之道理。則彼雖云云。不足畏也。學禮學道學仁義。歸有餘師。師者。何也。理也義也。性善之發。無不可師。皆有明據。今日士子。誰不能言太極陰陽天命性道。及撞著事。卻與所嘗講者不同。此甚可懼。昔陸門人楊敬仲言。讀書者盈天下。省己者萬無一千無一。朱門人廖益仲言。今之言學者滿天下。家誦四子之書。人習四子之說。究觀其實。不惟應事接物。與所學不相似。而其擧足動步。全不類學者所爲。此兩語者。今日我輩之所不能無愧也。請繼此以往。將所讀經傳。視爲日用笏記。不問難易遠近。只要隨讀隨行。使書中道理。書中道理。卽心中性理。亦卽世間事理。 一一從身心上體貼出來。習之旣久。所就必別。○身心是載道之器。久久成德。始可言身心卽是道理。道理卽是身心。未至此。大苦惱。已至此。極快活。</text>
<title>答黃鳳立 戊午</title>,<text>心之本體。固無聖凡之殊。但其用則不能無純雜之別。昔陳明仲。自謂其心與孔孟無異。則晦翁謂其言之過而不自知也。今吾輩學人。須將聖賢之言。言卽心之聲而理之寓也。 反求諸心。驗其所存所發果能不悖於理。然後孔孟之心。始可得而識矣。吾黨諸子。最要策英豪之志。而存敬畏之心。以成明誠博約之功。而進於參贊化育之地。其閒衛闢尊攘辭受出處之道。只須藉敬知愼行以得之。非別有一箇事功。今之士往往不務其本而專事其末。所以成就得雜糅而不純正。宜可戒也。參贊化育地位。非始學所及。但所志。則不可不以此爲準也。</text>
<title>答黃鳳立 己未</title>,<text>所示李斯文憲紀。不安於心學性。驟看。容或無怪。但再問公之所學是何物。必曰道也。中庸道不可離註。有云性之德而具 於心。論語人能弘道註。亦以性解之。孟子人之有道註。又以性解之。 再問公之身上何物是學道底。不得不曰心矣。豈非心學性乎。心而不學性則自用。自用則其弊當何如哉。自古無學心之說。學所以正此心也。此是呂晩邨語。見載汪訂論語心不踰矩頭註。</text>
<title>答黃鳳立 庚申</title>,<text>某人所謂此何時代而談心性相雌黃者。恐合商量。今日大事。尤宜以綱常爲重。以尊攘爲務。而舍禮義莫可下手。夷狄之敎。以三綱平等爲是。是從心而不從禮也。時務之人。謂髡首胡服無害。是從心而不從義也。雖行軍臨陣。非仁義不可。而誤認心之所發。直以爲理。則必敗無成。觀於古人兵書。可見也。某人平昔云云。恐只是口耳。而不曾實體於用心行事之間。故不自知其言之誤也。然不必聲言以益其紛紛之習也。</text>
<title>答吳信泳 甲寅</title>,<text>學者何所學。學夫性也。誰學之。心學之也。或曰。學者學夫心也。此異端之說。不可從也。蓋人身上。只有性心氣形四者而已。將謂性學心乎。則性是無爲底。如何能學。謂氣與形學心乎。則是又皆無靈覺無好惡底物事。如何能學。然則不得不曰心自學心矣。夫心一而已。安有一心而復學一心乎。此決然誤矣。吾聖人門下。萬難容著。或曰。學性有據乎。曰。學道學禮學仁義。皆學性也。</text>
<title>答朴蘭緖 甲寅</title>,<text>士雖竆居。獨善其志。當思有益于天下。欲有益子天下。須先從自己分上揀別是非兩字。令十分淸楚。無一毫拖帶。凡是中之非。非中之是。似是而非。似非而是者。都要細辨。是底縱礙于目前。必達於異時。非底雖合於俗情。必戾於天命。今不問如何若何。惟務去非而就是。是爲善自修。亦爲善補世也。比見儒林。或不暇究核是非。未免詭隨世俗。是者反指爲非。非者強喚做是。是爲瞞心昧己。而甚於竊劫之盜也。士而用心如此。君子之道。何所賴而明且行哉。宜乎本心上利者之衆。而聖傳晦塞。天下貿亂也。噫。自薰于此。其知所以勉戒也。</text>
<title>與朴蘭緖 庚申</title>,<text>程子曰。順理則格。朱子曰。逆理則獲罪於天。此二先生垂示萬世之大勸戒也。必先致知。見得此理之在人心。未嘗隨氣而有一毫之疵偏。近日此說。頗行於士友間。 而後又必殫誠畢力。一味依順將去。如是積累久之。心與理一而始見合德於天矣。或者。槩指凡衆之心爲理。而敎人以天自處。不復以性爲本。眞異學家言論也。 只被此心有時失於思慮。而不免於逆理。如是時爲心者。必深庸自責而亟改之。不可妄引天地氣數之失正者。以爲吾心之有錯。亦類是云爾也。余每於此理逆順之分。輒不勝兢惕之至。今遇自薰。因論學而及此。此是吾儒緊要處。不可不明辨而謹守之。</text>
<title>答趙宇衡 庚申</title>,<text>我輩爲學。須知大本而後。用心以求至其地也。朱子曰。大本者。天命之性。天下之理。皆由此出。吾故曰。凡世閒千般善萬般善。無一非性之善。而所謂心者。但能爲善者也。如忠孝臣子之職所當爲。而聖庸之心所共有也。然人有盡其道者。有不能盡其道者。何也。由其心有敬有不敬也。前告小心奉性爲師。高明旣以爲然。而復以鈍質爲憂。愚以爲天雖賦我以魯鈍之資。而不能禁我之敏功。敏功久則氣質變而心性合矣。此聖賢遺意。高明其勿疑焉。</text>
<title>答吳時泳 丁巳</title>,<text>此學。只要此心純一於天理。此句。便見心理非一物之實。亦便見眞箇是主 理之妙。未可草草看過。 若是毫髮氣欲之雜。其德必敗。故聖人敎人。于其雜處。子細辨別。斷然決去。而猶恐有餘孼殘賊。或復侵突。日夕兢惕。不敢少解。南軒張子擧武侯漢賊不兩立。鞠躳盡力兩語而稱之曰。其扶皇極正人心。挽回先王仁義之風。垂之萬世。與日月同其光明。今高明年已六旬。而不計功程。銳然向道。使人敬歎。雖然。有一於此。此心或不能一於理。而有氣欲之夾帶者。是猶漢賊不兩立。王業不偏安也。須要精白純一。而期以死而後已。與武侯之志同。然後方可以有辭於聖賢之門矣。高明勿以賤子老耄無成。而蚤夜盡心焉。</text>
<title>答文錘 丙辰</title>,<text>承喩以人性皆同而氣有不齊。故有師敎以變化而復其性。因以求助於愚。顧此陋劣。每患爲氣所勝。至於老而無成。如此者。何能爲人謀乎哉。若使擧其所欲勉者。以相與進修。而得近於前賢之門。則恐無僭踰之罪矣。夫人之肆欲妄行。欺天罔聖。萬般釁累。無一不自氣上造出。此栗谷先生所以敎人撿束其氣。使復其氣之本然而已。蓋降伏得此一字。他無足憂也。此可謂要言不煩矣。然非自創。實出於朱子。蓋胡伯量戊午所聞之語曰。口之欲味。耳之欲聲。人人皆然。雖稟得氣淸。纔不撿束。流於欲矣。此爲朱子六十九歲定論也。吁。彼異言之士。不曾體驗于己分。並不曾考檢于前言。而乃敢斥之爲氣學。殊可笑也。夫撿束其氣而使欲不肆。可不入聖乎。雖氣淸者。朱子之敎且如彼。况今之士。其質未必盡粹。而徒據夫氣之靈明精英者以爲理。而曰我爲主理之學。愚意與其執虛名而無其實。又孰若撿氣則私勝性復而爲眞主理乎。近時嶺儒有以爲氣上無一半分修爲者。此尤怪妄之論。而不足與辨也。</text>
<title>答文錘 己未</title>,<text>有言氣發而偏惡時。性亦隨而偏惡。此說大謬。且如晷刻放之。千里其奔。此只是心之事。性則自在。又如顔子違仁。亦是心自如此。仁何曾隨他去不仁。爲此說者。不曾反己體察。只作口耳家計。故全說不著。今須是靠著性理爲主。治得心氣爲輔。聖學切要在此。</text>
<title>答金思珉 戊午</title>,<text>學者。學聖人也。聖莫如堯舜。而語其德者。不過曰性之。故小學首擧性命。而曰俾爲師者知所以敎。而弟子知所以學。學之所本。可知已矣。雖然。僧徒稱佛。亦曰聖人。而此乃以靈覺神識爲本。而卒不可與入堯舜之道矣。故曰惟聖性者。而不曰惟聖心者。故又曰性焉安焉之謂聖。而不曰心焉之謂聖。此學之邪正判焉。子其愼哉。時講多不重性字。余甚怪之。朱子論性命處。輒用恭敬奉持嚴憚欽承字。苟非陸主餘派。孰敢非議。借曰朱子差誤。至於易之奉夫時。論語之畏天命。思傳之尊德性。通書之至貴者道之類。亦一切差誤耶。將謂時命性道四者。原無奉畏尊貴之理。而聖賢強戴之耶。區區左見。認得性命是至尊無二底。惟恐其或褻焉。故纔見不甚重之者。便與之辨難。至於遭讒受辱。而不之悔也。心之於性。且不肯敬。則他如立朝莅官。臨事承祭。執經請業。居室趨庭之類。一切萬務。都不須敬。紂之謂敬無益。不幸而近之矣。心之於性。且不背師。則三人行必有師。姑勿問。便聖人不足師。人之爲聖。以其性之而然也。梁啓超自謂學陸，王。而敎人勿爲聖賢之奴隷。是其心已高於聖人矣。 六經不足師。經之爲師。以其載道而然也。陸象山自言。六經皆我註腳。何必讀六經。是陸氏之心。可以爲六經之師矣 自餘大賢，小賢，四書，小學。又何足以之爲師矣乎。若曰我亦未嘗如是云爾。則是聖賢經傳。皆高於性命而然歟。可謂遁辭矣。</text>
<title>與金思珉 己未</title>,<text>石潭先生天分絶異。不待矯揉。而氣自循軌矣。後學之失理。只緣氣失本然。故先生使之撿束其氣。眞要言不煩也。語類撿束其氣。見胡泳錄。撿束此心。見徐寓錄。先生之言。實出於此矣。昧者。譏之以氣學。使人代慚。 而承學之士。莫肯熟究而實體之。甚可愧也。今希彥欲聞學要。愚敢以己之所未能者告之。子其誠心受用。使先生之訓。不墜於地。而希彥之德。得齊於聖人也。因請以景石。名其讀書之室云爾。</text>
<title>與金思珉 辛酉</title>,<text>聖賢隱見之分。有鐵板定本。乃立古今異宜一題以壞之。華夷內外之判。爲麟經大義。卻將功利爲重一念以混之。我輩于此兩義。宜細加究勘。</text>
<title>答張垠九 己未</title>,<text>朱子因答曾氏戰兢之問曰。此是戒謹恐懼。常恐失之。君子未死之前。此心常恐保不得。愚竊意所謂此心。是兼動靜，該知行，統出處貫死生而言者。勿認保心爲偏靜底功夫。須觀下文內而思慮外而應接云云。可見矣。其下又曰。人道危微。只理會這箇道理分曉。此見戒懼裏面。包得世閒許多功夫。無數事業。而惜乎。讀者不察。而只做得一邊靜功看也。</text>
<title>答孫允吉 甲寅</title>,<text>伯程子曰。以氣明道。氣亦形而下者。晦翁曰。今講學用心。卻是用這箇氣。去尋道理。此皆以心氣言。心氣當操制也。中庸之百倍其功。鄒書之善養其氣。皆爲竆理盡性地爾。卿于日間。專須就氣上。喫緊下手。不使有違仁鑿性之失也。如此則方可謂之眞本天實主理矣。若借銜於理字而不管心氣之自用者。不過爲五伯之久假而不歸也。</text>
<title>答崔鍾和 丙辰</title>,<text>所示或說。近世誠有此疾。但恐所矯過其直。而反成一枉。卿以爲甚有理。豈亦有激而云歟。昔有以詩書自爲一說。觀學者向背而寵辱之。使靡然趨己者。晁以道譏以較之焚坑。其術更甚。若此者。眞可惡也。使孔門諸子。有爲乖僻之言。或借堯舜以節己說。爲正道之害者。當時師友避嫌而不之辨。辨之不從而愈甚焉。且畏人言而任之而已。是豈儒者衛聖闢異公心直道之意哉。又使當時之士。槩認儒門爲勢塗讒窟。而慕異端之玄虛。以自託於造化之遊。則豈不爲有識之笑乎。試思之。中庸章句人物性同之說。眞西山以爲生我者。太極也。成我者。先生也。時有劉某者。學于朱子之門。晩年不滿中庸註說而曰。如此則犬之性云云。當如告子之見。因著就正錄。而張皇其說。欲朋友皆如其見。則眞氏引觴解之曰。平生竊笑漢儒聚訟。吾儕豈可又爲後世所笑。姑各行所學而已。眞氏。此一著甚好。後賢及近日士友。殊不然。 愚謂所見不同無害。但其論至曰天命之性專言人。而或者謂必兼人物。似也而差也。此以或者目朱子。不知此人之禮性埋沒在甚處。其眼中有師友乎。立心發言如此。而談說性命。何所補乎。假使劉氏欲己說之勝。吳柏豐沒後。誣造吳語。以欺罔同門士曰。某也無恙日。謂余曰。師門理氣說。多異前賢。必貽後譏。則高明以此爲何如人。且如同門士。有聞其說者。避讒謗之嫌。而不敢公誦於師友之閒。則當時識者。以爲如何。</text>
<title>答崔鍾和</title>,<text>梅翁祝式獻議後。復上疏自陳其未正。正與退翁事相類。心事光明。義理正當。當爲後人法也。近世諸家往往訾毁。其亦向退翁詬詈乎。昔韓忠獻篤信歐公。故於濮議。至欲尊爲皇考。此大謬也。故溫公議中。斥政府爲欺罔天下之人。然其後作韓公祠堂記。稱其有大功於社稷。爲神祇所相佑。使近世諸家。遇韓公之誤禮不改。則其所齮齕何如哉。可見古今人見識度量。相懸如霄壤也。</text>
<title>答崔鍾和 丁巳</title>,<text>五禮儀疑。目昬莫細檢。無以明析。愧歎。○殿下同牢無拜。豈因士昬禮而然歟。○王世子冠畢。先拜師傅。其儀簡。至於朝謁殿下王妃。其儀稍繁。故後行歟。○王世子弔師傅時。只哭而無拜。以上文卽哭位註云。先拜靈。乃卽位故。不復拜歟。○祭宗廟社稷山川。爵皆在南端。惟文昭殿懿廟。俗節朔朢及忌辰。盞在北端。此誠可疑。更考山陵親享及四時俗節。爵在北。厲祭。盞在南。此又非一例。不知如何而乃爾耶。朱子釋菜儀。爵在北。而後世文廟。與此不同。又何也。近年禽獸逼人。利欲滔天。綱常禮義。幾於滅亡。識者之憂泣已久矣。重以吾東之倡心理者。尙事功者。能文章者。病黨目者環立。而視儒流如私讎然。然而遠近後進之來者。日以益衆。或者上天悔禍。默有以相之歟。第以精力日衰。疾病日劇。無以酬其誠意。甚可憂歎耳。未知彼中何如。而所以敎導之者何說。愚見恐只令熟讀小學四書。而親切體行。使之立大本爲先。若心性理氣名義之爭。有損而無益。稍加戒嚴可也。愚每喜說小心尊性。此天地間不可易之道理也。夫性尊而心卑。故有此禮也。心而不欲尊性。是僭矣。近日心理一派。視心卑兩字。如惡毒之物。必盡力以打去之。殊不知佛禪陸王盡皆尊心先生。何故相率而甘爲其弟子也。尹和靖曰。何以有是差等。一本故也。朱子解之曰。旣是一本。其中便自然有許多差等。二本。則二者幷立無差等矣。愚亦曰何以有性心尊卑之等。一本故也。若性心俱尊。則二者幷立而無復差等矣。然則聖人之本天。釋氏之本心。更無邪正之別。其不爲率天下而禍仁義者。鮮矣。</text>
<title>與蘇學奎，蘇昌奎 庚申</title>,<text>三綱。天地之元氣也。而謂君可讎。父可棄。不祭祖先。亦一類也。 夫可離。聖人。萬世之宗師也。而謂何必爲其奴隷 不敬近代先賢。亦一心也。 性者。萬善之源。而有謂非大本者。謂性爲心之下者。同一所見。 敬者。百務之本。而有欲打破者。擺脫衣帶。亦非細故也。 今日吾黨急切之務。只於此數者。盡死力以反之。不然而曰尊華攘夷。衛正闢異者。皆無眞實得力處也。</text>
<title>與李裕興 乙卯</title>,<text>孟子曰。存心養性。所以事天。此心猶是合尖于天者。至於程書所謂聖人本天。人以心言。此心卻是源本于天者。故愚嘗有一心事天語。說至于此。彼心宗諸家。更無轉身一路。可謂寸鐵殺人。今就晦翁墨刻。集此四字。印得二本以往。幸切體之。圓覺經疏云。眞理卽是此心。何乃將心更觀眞理。宋儒楊氏𥳑曰。此心卽大道。何必更求歸宿。求歸宿。反害道。明儒李氏中曰。心卽理。理卽心。何以言存天理。凡言存天理。心尙與理爲二。嶺儒李氏震相曰。性卽心也。而曰心能盡性。又似別有心。此如以心使心。若判心性。大本不一。愚謂四家皆認靈靈昭昭能知覺視聽者。以爲理。而謂之心卽理。理卽心。其所主本者。可知已矣。吾黨諸子。宜識戒焉。</text>
<title>答李裕興 辛酉</title>,<text>明道說。氣外無神。神外無氣。謂淸者爲神。則濁者非神乎。愚亦曰氣外無心。心外無氣。合陰陽五行言。○啓陽。以陰陽爲元。氣。五行爲遊氣。 謂元氣爲心。則遊氣獨無心乎。朱子曰。謂淸爲道。則濁中果非道乎。愚亦曰元氣是心。則遊氣中獨無心乎。啓陽見此。未知如何立對。程，朱二說。皆爲張子淸虛一大而發。橫渠言。客感客形。與無感無形。朱子曰。未免有兩截之病。聖人不如此說。今啓陽以陰陽遊氣。判作兩片。謂一有心靈。一無心靈。恐聖人不如此說。陰陽無聚散。則當如啓陽之言。然周子言。無極二五妙合而凝。凝。聚也成也。 程子言。元氣會則聖賢生。朱子言。易大傳所謂物。張子所謂物。皆指萬物而言。但其所以爲此物者。皆陰陽之聚散耳。大學或問亦言。所謂陰陽五行者。必因其聚而後有是形。語類言。陰陽聚散。非止一再矣。啓陽認陰陽無聚散底。故於氣聚爲心。農巖 形壞心亡 朱子 之說。未免聽瑩也。然此友自信已篤。不肯輕改。且此非今日急務。不必與之紛爭也。二五皆本善。非二獨善且靈。而五乃降而兼善惡。且無精英而爲遊氣也。若論其末則二五皆有淸濁善惡。中庸章句言。天以陰陽五行。化生萬物。雖上知大聖。亦稟此氣。語類論與道爲體云。如陰陽五行。爲太極之體。此何嘗截二五爲兩層。如啓陽之見乎。此只可自理會。不必與人辨詰也。</text>
<title>答高濟奎 庚申</title>,<text>有爲心尊之說者。曰心統性情。曰心者性情之主。曰心運用性情之理。余謂此皆似也。而又有可詰問者。曰天子統攝天地。曰王者宗廟社稷之主。曰臣子運用君上之命。書曰。用命賞于祖。 則其尊卑之分。何如。吾故曰不反諸身而用功者。不可與言理氣也。</text>
<title>答金洛奎洛斗 乙卯</title>,<text>聖賢敎學宗旨。世儒 二字。勿太淺看。 未曾理會到底。今學人欲求道立德。豈可看他眼尾。管他鼻息。以爲伸縮。彼未曾自身做得。何嘗夢到義字界分。任佗間言語。我自端的向是處著腳。撓動不得。是處。是事理至善處。</text>
<title>答金洛奎洛斗 丙辰</title>,<text>幷祭。當用一分饌之說。非梅翁所創。據古禮及後賢說。則自周禮一敦一几。禮記鋪筵設同几。小牢特牲。皆用一几一筵。張子全書。同几一位。以精氣合也。五禮儀考妣合饌。鹿門集。若各設。惡在其同几之義乎。老洲集。精氣合之義。豈有閒於尸與主耶。此皆梅山說之所本也。國朝羣賢。雖有各饌之論。恐不宜舍古禮而從之也。</text>
<title>答金洛奎洛斗 丁巳</title>,<text>示喩夜裏所思而期之者。纔及天明。一切掃如。此緣只憑精神做主。不以道義立本而然也。蓋精神有時聚。有時散。而道義無須臾閒斷。故本乎道義者。爲聖學。今以十五志學章觀之。志立不惑。知順不踰。皆心之本於理也。 至乎精神者。爲異術。孔叢子所載孔子言。心之精神。是謂聖者。是僞書。而其指意。決非聖人之言。而陸門人楊敬仲。平生欛柄。全籍此一句。以爲陸學之傳。 晦翁言夫子之所志。顔淵之所學。子思孟氏之所傳。皆是學也。止此 夫安老信友懷少。天地之仁也。克己復禮。明善誠身。集義養氣。無非爲仁之術。而總之。不過聖人本天之傳也。聖人以心言。天以性言。本以妙用言。而爲人天心理合一之機栝也 今必敬以存心。誠以竆理。正以行己。使心之所思。身之所行。一一不違規矩。久久不輟功夫。是爲全體不息之道也。苟能此道矣。則斥邪繼統之責。不必誤歸於愚。而將自任之矣。願與賢昆仲。交修互勉焉爾。周尺。曾從石帆趙丈。鼎淳。深於禮學。 見本朝所印鐵尺。乃與便覽合。當以此爲正。朞服人笠子白黲之說。恐當以栗谷語錄爲正。而陶菴黲笠之說。是在裒成栗谷全書之前。而未及修改而然。不然。何不一言及於栗語。而但主黲制耶。來喩觀玄冠不弔。則雖緦。亦當用白。如此則豈不善乎。而難可人人責之也。</text>
<title>答劉綺豐 乙卯</title>,<text>向得兩規。極知其爲老人養氣。後輩循序之道。曷不欣然領納。但念諸生之來。非有世俗之求。只欲得講討之益。則雖知病中多言之損氣。然且與之語爾。至於言性。又有其由。非苟然也。蓋近世有推戴心字過隆者。曰。心大性小。心君性民。心當太極而性不可獨當太極。則異端本心。聖門主性之辨。將見倒置。而性學不復可聞於吾林之間矣。又有主張氣字太重者。曰。性纔在氣。便非本然。遂使上帝所降聖門所本之性。不免爲汚雖不淨虧缺不全之物。而性雖百年在氣。依舊是渾然至善。未嘗有惡之吾宗單傳。將晦塞而不明不行。則惡可坐視性命之厄。而不極言竭論以救之哉。且况雖後生小子。其日夜思惟而運用者。無非此心此性。而性弱心強。弊病百出。莫可持保。所以不免指示大體。使之知大本而趨正路也。此以小學首揭天道人性。每篇篇題又言性命。以爲一部骨子者觀之。恐無躐等陵節之病也。雖然。此只言所以言之意而已。非所以拒諫自聖也。因書輒以法言見警。吾當佩服而無斁矣。</text>
<title>答李喜璡 癸丑</title>,<text>來喩定省拜揖。晦翁未曾確定。故朝夕哭。不言拜歟。此恐考之未詳。家禮晨夜唱喏。語類每日受早揖。小學唐氏每日拜姑。此皆明據也。王裒廬墓。亦常侍而朝夕拜謁。此不可移行於几筵耶。几筵常侍無拜。高明疑得來是。蓋父母舅姑在而子婦常侍。且行朔朢之拜。晨夜之損。何獨於朝夕哭云然乎。家禮二卷廿六板右。南溪所引朱子說。見語類居喪禮。而常侍者無拜五字。南溪所添。非本文也。鏡湖宜畧與辨破。而不免放過矣。</text>
<title>與李喜璡</title>,<text>性相近性字。明是氣質之性。饒說大意雖善。但非集註本指。汪氏非之是矣。第其所引帶著氣質理與氣合二段。卻須細勘。嘗見前賢論氣質性時。固多以兼襍帶合言者。其於言太極性道處。亦用此等字。不可不察。如云纔說太極。便帶著陰陽。纔說性。便著帶氣。又云周邵說太極。和陰陽滾說。又云一陰一陽之謂道。道須合理與氣看。又云凡人說性。只是說繼之者善。便兼氣質了。又云人生而靜。已是夾形氣。此類豈可因兼合夾帶和滾之字。而遂指太極性道。一倂打做氣質了。學者讀書。須要得活法。不然。通於此而礙於彼。行於東而躓於西。終未見四通八達。胷次灑然之象矣。學者最要於理氣夾帶滾合之中。見得眞精有辨之實。用得尊卑不亂之敬。始是眞竆格實進修也。</text>
<title>答李喜璡</title>,<text>某氏贊華西以活理翁。正指心之致中和而云爾也。夫以心爲活物。前賢已言之矣。然孟註以羣聖之憂勤惕厲。爲天理之所以常存。而人心之所以不死。心旣對理。則非理明矣。又以憂勤惕厲。爲心之不死。則人生時心且有死。况氣盡而死者。其心又安所寄乎。大抵理之無死生。元無可疑。至於心則何必又蹈五峯之失。以駭學者之聽。如朱子之所譏乎。然則心卽理三字。當不待攻破。而自不得立矣。禪家謂其心。光輝靈聖。天生完具。瀰滿世界。千萬億劫。不死不滅。凡性命道德仁義禮智。都是此一物而異名。此說詳見於陳北溪答鄭節夫論陸學書矣。性是太極渾然之體。故一而無對。心是二氣精英之聚。故兩而有對。金監役所謂心一性二之云。則其門人柳稺程。亦以爲最所不安處。此則置之。勿復道可也。</text>
<title>答李喜璡 乙卯</title>,<text>李堯卿所擧程子百官萬務一段。愚見用敬致知二者。功力到時。將有遇萬變無一事之驗矣。朱子所謂吾之所以爲心者如何。而能無入而不自得者。亦只於此二者而得之。來喩云云。無乃說得太多耶。意若未契。欲聞回敎。辟領。用周書則摺之爲方四寸。領之加於前後。各只二寸。恐太短。須用家禮之制。前後各得四寸。今欲從大全。未知其意安在。願聞之。</text>
<title>與李喜璡</title>,<text>近世心宗一派。硬將神明心覺之類。皆指爲性爲理。此與外學。同一議論。然而猶自謂吾宗朱子。絶不可曉也。中庸序言。知覺原於性。答徐子融書言。釋氏以識神爲本。若吾儒則此乃心之妙用。如何無得。但以此言性。則無交涉耳。又言。前書云性有昏明。則又將性作知覺看矣。玉山講義言。復世之言性者。多雜佛老而言。所以將性字。作知覺心意看了。非聖賢所說性字本指也。此等訓辭。與彼說相冰炭。而彼每曰我朱子。朱子有靈。豈不大苦之耶。今我們爲學。必使心意知覺神明之屬。一切自處於形下之位。又必以仁義之性。爲大宗師。而日夕戒懼兢惕。庶幾免於大罪戾矣。昨所看勉公與朴楊口書。所論分明與朱子說異矣。中散爲萬事。晦菴先生以知仁勇九經祭祀鬼神當之。觀此。申仲肅漲問。自不立矣。呂抱獨言。越聰明底人。越不可敎。余謂不可敎而欲敎之。是自家先失言也。申以達德爲理。而爲聖人所獨。則亦將以九經祭祀鬼神。皆爲聖人獨擅之理乎。</text>
<title>答李喜璡及諸生</title>,<text>所疑章句禮樂刑政。似未包得敎。以學問格致之功者看得。更如何。因人之所當行者而品節之此句。恐該得知字。夫行云者。有單說行處。如言篤行之是也。有兼言知處。如言所以行之者三。是也。章句之禮樂刑政大綱說。而以之屬兩字。廣其所指。又看政之一字。非獨言制民之產。而學校之政。亦在其中。則凡民誠不可使知之。至於入學之士。自有古者敎人之法。而三綱八條之說。皆立學官以敎之。固非不敎之以知。而徒然使之硬行也。况或問又言聖人因是道而品節之。以立法垂訓於天下。則其說尤分曉。而其敎更極周備矣。如是講貫。得無病否。竊又思之。君子之戒愼。是體道之功。體道如言盡性。盡性元該知行。况戒愼恐懼四字。非但可用於踐行之時。亦宜施於格致之地。如病夫處下而窺高。戒其陵躐也。愼思正言愼也。竆索之際。有恐其遊騎之出太遠而無所歸也有懼其粗心之思未精而無所得也。况所謂道者。無物不有。無時不然。然則格致之事。亦物也。思索之頃。亦時也。而何獨無道之可行者。而不加戒愼恐懼之功也乎。况自未發而遇事物之至。思慮之萌。則是又可謂格物致知之正面。凡此云云。只因自家一時所見而發。非有前賢議論之端的可證明者。不敢自信。願高明與諸生同共商量。明白示破。</text>
<title>答李喜璡 丙辰</title>,<text>柴也愚。民有三疾兩章註中性字。豈非所謂當初稟受氣質性者耶。此一句。是栗翁語。而卿與濟卿。于此區處不下。因生出極殊性異與賦同受異之說。以與諸人爭詰者也。 然則四偏三疾。是當初稟受得種種各別之理歟。今依來說而云。單言氣則當曰氣愚氣狂質魯質直。合理說 此理是一同底。抑萬殊底。請更子細示破。 則當曰性愚性狂性魯性直矣。未審氣愚性愚。何所分別歟。性近註云。氣質性。上知註云。承上章言氣質相近之中云云。上著性字。下刪性字。此的有單言合說至妙。至妙底道理而然歟。克己註。性偏之性。應是當初稟受之性。而亦可曰合理說歟。雖愚必明註。變化氣質。此氣質。亦是當初稟受底。而又當曰單言氣。而與性偏之性。有可以分別言者歟。古有動心忍性忍氣呑聲語。忍性忍氣。亦有單合之妙歟。來書所據語類有是理則有是氣。有是氣則有是理之說。是有惡理則有惡氣。有惡氣則有惡理之謂歟。 偏全昏明緩急倣此。 淺拙之見。竊謂是字不重。只是有理則有氣。有氣則有理之意也。然昏眊特甚。未敢自信。以俟明者正之。呂註云。反其同而變其異。以卿與濟卿之言推之。非但變其氣之異。亦必變其理之異。乃可謂圓滿工夫歟。朱子自言。某之氣質。病在忿懥。東萊自言。小時性氣粗㬥。不知朱子氣質單言氣。而不可謂之氣質性。東萊性氣合理說。而不可謂之氣質歟。負性帶氣。殘生傷性。皆當以單合區而別之歟。性癖氣癖。高朋皆將以單言氣合理說之云者。言之於稟受之初歟。性癖。見蒙齋筆談。氣癖。見裴相辭爵表。性質氣質。又將如何分。比見士流於人物性。不從湖不從洛者。類多高占座席於九層臺上。俯視陶巍塘屛諸先生。而揚臂掀髯。高談大筆。其勢可畏。然以禮孫之性觀之。幾於鑿而傷之。不意卿與濟卿。俱染此疾。區區甚憂甚恐。而莫知所以救之也。</text>
<title>答李喜璡</title>,<text>近日覺得空談性理影象。不如實做存養功夫。欲做存養功夫。卻先須識得心是氣之有覺而爲性之妙用。者。性是理之純善而爲心之本體者。心而日有覺。則性之無覺可知。性而曰純善。則心之本善可知。心而曰性之妙用。則上而與理無間。下而與氣質有辨可知。性而曰爲心之本體。則凡心之所以體太極配天地者。皆出於性而非心之所自辨。可知也。 而又須用誠敬二字。以充其所見。乃爲聖門眞傳也。</text>
<title>答李喜璡</title>,<text>九月書追見。而所論浩氣血氣之說。據集註。不如來說。更加檢詳可也。敬父云。浩血本未之說。曾聞自覺其誤。然則無復可言者。若乃所主謨錄。不能淫移屈皆低之說。尤不可曉。今不欲多爲說以增其錯。只請更將大丈夫章白文及集註及語類閎祖大雅二錄。子細硏究。盡將舊見一洗洗去。然後更敎之也。至如閒中問答所論人物隨氣而稟性不齊之說。此於四書註說。庸學或問。有一二字依俙近似底影象否。其評洛說處。恐高明未曾夢見諸先生腳板。如何敢大開口耶。其說上而與奇門相似。下而與鄭某同歸。不知近日讀書硏理。存心擇義如何。而胡叫亂喚。至於如此耶。朱子答江德功書。言其易說之乖戾。而曰。朋友淸素朴實。無世間種種病痛。未有如德功者。私心常竊愛慕。欲以補萬分者云云。自頃至今。所見愈僻。展轉支離。日益乖張而不悟。不知用心何故至此。更不可曉。但竊歎恨而已。此詳見大全四十四卷四十六板。試詳檢看。愚於高明。所嘗愛慕。與今日歎恨。恰如朱子之於德功也。使愚之所見。自不免錯誤。而眞有如洪柳之指師說爲亂命者。則猶云幸也。萬一不然。則高明將得罪於前賢。貽譏於後世矣。是豈不分外審愼而可以肆口矢言。奮筆胡寫者耶。千萬更加虛心以察之。如未卽改見。不如且置此等性理說話。但將操存省察之說。逐日自用功夫。久久回頭看。今日議論。將自不覺其可笑而卽與棄滅之也。</text>
<title>與李喜璡 丁巳</title>,<text>平生性直。不解微詞廣譬。道人於善。故見人有失。每忍而不欲言。至於不得已而有言。則衝口而出。必至於傷事而後已。此亦太陽之餘證也。此朱子答呂東萊書也。愚每患性氣徑直。待人必至於傷忤。今已八耋衰耗之日。遇事不如意。輒發㬥悍之辭。勢將抱此惡疾而死。甚自悼歎。每見季潤。天稟寬裕。與物無忤。欲學而未能自醫治心。甚愧忸耳。因此思得。晦翁性直。是元初所受氣質之性。此只是稟得陽氣偏多者。非關性理同異。如鄭濟卿之見也。至於認此性字。爲爲氣所拘之本然性。如金行源之見。尤覺說不去。而季潤始頗疑難於二子之言。未審比來見得。更脫灑無餘痕耶。近見後進中。往往發出異說。恐誤他人。以此頗生心恙而不能平。柰何柰何。愚性徑直。季潤天稟寬裕。二者亦與性理有交涉耶。試幷勘校。</text>
<title>答李喜璡 戊午</title>,<text>昨詢未發道體之疑。愚略有所對。不知竟作如何究勘。竊意道體。被人不敬後便不立。若能敬。道卽在此。今倣佛語云。只怕敬不純。不怕敬純後道體不立。晦翁嘗言。人纔敬時。心便在身上了。愚繼之曰。心纔敬時。道理便在心上了。晦翁更言。人能存得敬。則吾心湛然。天理燦然。無一分著力處。亦無一分不著力處。此語宜細體。然如非敬得純者。竟亦體不得。</text>
<title>答李喜璡 己未</title>,<text>所論湖洛同異。其然而未然。愚不敢謂然。且問理同之理。是天命性外。又有一物歟。則非愚所聞也。性不同之性。是所稟本然之性歟。湖說如此。 抑所發氣質之性歟。洛說如此。 只此數語。理會得有下落處。則彼此同異。始可得而判矣。不然。只是說自己意見。卻與兩家所說。本指不同矣。大抵讀書講義。異者異。同者同。惡可強捉異者。硬作同者耶。</text>
<title>答李喜璡</title>,<text>來書言。氣異則理亦隨異而稟於人。自解云。氣理皆以在人者言。此謂男女之氣異則男女之理亦隨異而稟於男女耶。知愚華夷之生。亦皆然耶。且稟於人之先。已言理異。則豈不爲稟受前氣質之性耶。高明喜引孔隙日光之喩。未知方圓長短之隙異。則日光亦隨而有方圓長短之異。而入於孔隙耶。且日之入隙。旣有此許多分裂。則孔隙分上日光全體。卻於何處見得耶。凡此皆所未曉。自恨其昏塞之甚也。近世心學熾而性小性賤。使人憂懼不堪。今高明再以理異稟人之說。助其餘波。而不顧尊性主理之學。不復可行於人世間。此雖繫運氣。然每一思至。直令人臆塞而氣短。柰何柰何。羔輿張路四賢肧胎之初。其氣已異矣。然則四賢之理。亦隨異而爲愚魯辟喭。而稟於四賢。此盛論之意也。四賢肧胎之初。其氣雖異。而在天之理。毫無少異。而全體都賦。及後情意知識之發見也。隨其當初稟受氣質之異。爲愚魯辟喭之病。是則所謂性之偏而當知自厲者也。此鄙人之見也。請以是二說。濯舊虛中。以納新知焉。高明旣被愚詰云。太極亦變否。曰無變。此則則是矣。今曰氣異則理亦隨異。愚復詰曰。所謂氣所謂理。非太極陰陽。而復有一種理氣歟。如此則已。不然。理之異非太極之變而何。氣異則本心也。神明也。明德也。浩氣也。種種皆異而稟於人否。如曰然也。高明獨得之見。非愚所能及也。如曰不然。則太極之理。尙可曰隨異。而彼四者。何獨不然也。豈四者倒高於理歟。請下一轉語。</text>
<title>問李喜璡 庚申</title>,<text>稟性同異。累年誨示。殆萬餘言。顧以麤性。此二字。高明必兼理看。 未察盛意。且厭世儒徒尙空譚。所以未敢承敎輒對。曾於鄭濟卿。已如此。此意蓋有在也。 有負指引之至心大矣。今只有一問。請下數字便可了也。○人物稟性之時。均受太極全體。彼此旣無異見。第未知受得全體訖。復有些子異理。夾揷於其間歟。抑此全體隨氣亦異而稟於人歟。前日來書。氣異理異。兩理氣字。皆指在人者言。 如曰兩皆無也。愚當聞命矣。前日諸書。一幷扯滅之爲得。不然。恐又爲閒中問答之旣削還存也。 如曰惡得無此。則愚當從此緘口焚筆。以俟來生之有悟己矣。吾儒安有前後生。甚言其必不悟也。</text>
<title>答李喜璡</title>,<text>朱子就氣變處。論理有兩端。一則氣雖變而理自恁地。一則氣變則理亦被牽引而不好。如此說處非一二。至於論氣質性亦然。故有數條妄論。今更思之。徒增紛紜。無益於身上親切工夫。另加掃滌。不復留於心胷閒。下燭伏望。此最後追上。所謂朱子氣變則理亦被牽引而不好。未審高明眞箇認得太極德性變其本來好相。而爲今日不好相耶。鄙見太極德性。只一箇好底。再無歷萬古而或少變易者也。若太極德性。亦有變易而不好者。不好裏面。天下萬古許多舛逆凶奸淫慝怪妄。無不包了。 我將取百斥鐵椎。一擧碎盡矣。據程朱栗三先生之意。此當曰不好底。只是氣。不是理也。凡言性易理多寡理偏全之類。都是此意。若執言以迷指。是自爲癡人而聞夢矣。自爲燕人而說郢矣。自爲誤己而誤人矣。是惡可不倍加愼思。而勇行改革哉。今高明自謂徒增紛紜。無益於親切功夫。另加掃滌。不復留於心胷間。信能如是。誠亦善事。但恐野火燒不盡。春風吹又生。勿謂鄙人不信。從幾年來。自謂改見而不復言者。不止於三五矣。我之出此言也。不亦宜乎。雖然。來書有注字云。此最後追上。故前之所不察察言之者。今乃如是云云。蓋亦望其不復如昔者頻復之厲爾。且使高明從後復發其口。而再行其說。吾如高明何哉。假如樂正章丑諸賢。力主告子楊墨之論。則孟子之處之也。恐不以在門牆之內。而緩其距詖之論矣。高明其深諒而自待焉。雖然。鄙稿所記。欲再與高明。一番看詳而存刪之。不欲其盡數毁削。蓋恐後人有復爲此論者故爾。昔呂與叔，蔡季通，吳伯豐。程朱門下第一流人。伊川斥呂以無忌憚。晦翁譏蔡以爲惡近刑。評吳以桓魋家臣。而彼三賢者。不少芥滯。後人亦不以是而少三賢矣。人須要識見高而器量洪也。大抵高明之病。在欲精而反粗。又在有意爲公而或反陷於私意矣。此宜細檢而痛改也。</text>
<title>答李喜璡 壬戌</title>,<text>非氣不生。未生無性。此所以云生之謂性。性卽氣。氣卽性。生之謂也。肧胎之初。只可言性。天命之性。 若子思所謂未發之中。張子所謂弗性之性。不可攙論於此時也。鄙之此段。語雖不繁。而來喩所擧諸說。皆可以是折衷矣。試更潛心細繹而再見喩也。老洲雖嘗言未發不可言氣質性。而其以明道生性。爲氣質性。以其認做雜理與氣爲言也。全翁之辨生性。不擧未發者。只以雖卽氣而性存。而不害其爲天命之性。非以其被命之初。不可作未發看。如來疑也。稟生之初。氣有不齊。直指爲未發。尋常疑之。此高明舊說之病根。更加虛心體究。如何。肧胎之始。未發之中與弗性之性。不宜攙論。已見前段。</text>
<title>與李喜璡</title>,<text>氣質性爲發後名目。以君子弗性觀之。自無可疑。某令錯認做作用是性。殊不知晦翁雅言七情皆中節而無過。這便是性。此見語類程書門道夫錄。九十八卷十二板 夫中節無過者。豈非本然性。而猶可言於發後。况爲氣所掩。而只可謂之氣質性者。直以奉安於未發之時。纔聞洛說。則旣不察理之當否。幷不問援證有無。輒驅之爲儒釋無分。豈非使氣信心而自歸於黨同伐異之科歟。</text>
<title>答李喜璡</title>,<text>賤身惟知性一。而心欲崇奉。乃被擡心者所擠而落於井。今又因性亦不一之論所冤而將不瞑矣。爲之柰何。天性在堯舜湯武。猶有渾全不渾全之分。則桀紂操懿更當何言。獲聞天性人皆渾全之喩之前。區區愚見。不得不認爲禍性敗敎之論。而不復與之相爲謀矣。幸諒之。非吾本意。不察人言。此兩語。賢者。以之爲護己禦人之萬里長城。雖欲進言得乎。自此退矣。此一義。賢者頻改頻復。屢屈復起。又不免面從後言。欺老誘少之策。恐非君子直方之道。反類一種眩幻之術。何爲其然也。竊爲之恥焉。非湖非洛。朱，栗是宗。四通八達。無少窒礙。此是高明自誦語。然據愚論之。首句今或近似。而終必歸於湖矣。第二句。黃屋左纛。聊以自娛則可。朱栗二先生。決非理隨氣而異稟。堯，湯天性各殊之別派。勿認爲自家祖宗。三句四句。愚不欲掛諸口矣。董叔重言。卦中無全好者。亦無全不好者。大率敬卽好。不敬卽不好。朱先生頷之。此見語類易門泰卦。未知高明于敬字如何體。吾輩于敬之妙處。心力恐未至也。未知于愼思工夫。果有實體否。願聞之。九耋病漢。六月酷炎。揮汗親寫。雖不精楷。亦繫誠意。理當敬察。恐不可以其未合盛見而拂略一看卽棄也。欲納微忱。翌日再稟。性之之字。前人雖有貼道字看。然卻與程，朱性之性者無異釋之意相戾。且註天性不得爲理底性。尤覺不穩。頃與柳重益語。是一時之誤。不足據也。</text>
<title>答趙弘淳 庚申</title>,<text>暮年得書。眞意洋溢。可但以問死生爲感己哉。第稱惡稿爲大賢文字。後學龜鑑。雖賢者。究未免妄相推許。厚召譏訾之疾。良足悶歎。惟所謂徒恃美種而不至成熟。則稊稗之譏。又惡得免者則善矣。然朱子所發不可以仁之難熟而甘爲佗道之有成一義。亦不可不念也。昔宋時李德遠言。若論學。惟佛氏直截。如學周公，孔子。乃是抱橋柱澡洗。徐子誼言。與晦菴月餘說話。都不討著落。與象山說話。一句卽討著落。愚每謂捷徑人多易趨。正道師戒陵節。蓋恃心自用易小心奉天難。故吾家上聖。不踰十人。而三世諸佛。彌滿世界矣。氣質體淸。與心自別。以孟子夜氣章或問語類推之。元無可言。告上之告。音用入聲。以論語告朔集註古篤觀之。尤自分曉。蓋疑而謗者。自爲病我。何須較辨。告上之告。當用入聲。韋觀志山兩令。皆同鄙見。</text>
<title>答金冕澤 丙午</title>,<text>士當愈竆厄。愈自淬礪。使彼爲我制。無使彼制我。方見志槩。我此一念。苟得堅定。氣質雜糅。且自融化。邪魔障礙。亦將退伏。終之天地神明。又必與我爲一。彼區區飢凍之苦。夷獸之逼。豈能沮吾之進。反資之以開智術。而熟仁功矣。今我輩生於危亂之世。旣結爲師友之義。直須談笑於死生之際。眼中只見得是字不差。頂上只載得帝不違而已。外佗更無苟簡自恕之論。乃可謂之石交也。然此須從小心稽古始。</text>
<title>答崔鍊洙</title>,<text>人於義利不分。則三綱何由而立。三綱不立。則中國而化爲夷狄。而夷狄至矣。况以夷狄而主之。而擧天下惟利是趨。甚矣利之爲害也。可以亡天下國家者。其利也夫。此苟菴老爺語也。余謂義利不分四字。隨在致禍。在朝廷則政治亂。在儒林則道術亡矣。故不問帝王儒者。必皆以義爲利。然後可以有成。不然其所就可知已矣。程朱所論辨別義利之說。必考諸四子註及文集語錄可也。義者。天命固有之性也。利者。人心所生之私也。</text>
<title>與李錫升 癸丑</title>,<text>道理大包天地。細入毫釐。今之士遇事之大者。謂當致知用敬。其小者。往往放過。恐非聖人察邇言矜細行之意也。嘗記朱子大全云。今凡一小事才實理會。便自然見道理漸漸出來也。答東萊書。 語類云。聖人無所不用其敬。雖至小沒緊要底物事。也用其敬。周禮春官門僴錄。 此兩語。極有味。要當體會。</text>
<title>答李錫升</title>,<text>讒賊謗書。稍有見識者。無不嗤罵。而獨某人喜看而好播之。亦可笑也。其人嘗對成舜在言。年前倭人持金入旺島。使老夫在絶海。就暗室。受讎金。不過旬月。邦人無不知之。如何某人獨聞之也。此與昔年新聞記者之誣老夫以被削者。不甚遠也。依天者。有獨知之契。雖獨立宇宙之內而不爲孤。衆傾之。衆毁之。而不爲動。此之謂男子。是爲呂新吾名言也。鄙雖極陋。而其志則有依天之願。前呈反己審天一句。是休天之根因。記取記取。 而慕男子之槩也。卿輩于外人如某某傾毁之言。未須爲之悶惜。</text>
<title>答李錫升</title>,<text>所疑命率二字。似涉氣分。容亦無異也。蓋纔說命時。便是就陰陽造化上指點。便已不獨是理。朱子曰。纔說命則氣亦在其中矣。 雖在氣上。然氣自氣。命自命。初未嘗無辨。朱子曰。太極雖不離乎陰陽。而亦不雜乎陰陽也。○近有認理之在氣。理不離氣。爲氣質之性。因以做出百端弊病者。 及其氣聚而成形也。氣上所載之理。一時賦予。是則所謂猶命令者也。孟子註云。天理當然。若使之也。今此命字。亦若命之也。 命雖乘著陰陽而墮在形氣。然其所命則專是理。栗谷諺解天이命산거일온性이오。官本及小學諺解。幷同。 而不是氣也。蓋上帝對下民言。天命箇心。方是性。在天之命。在人之性。只是理。實無氣字交涉之嫌也。至於道者。是合理與人而言者。孟子仁人也。合而言之則道也。參看。 故非人則無能率其性者。然率非出於人之智力。故曰非人率之也。如言因地勢之自然。則山之平險。水之曲直。莫不原有吾人當由之路。非因後始有箇路。則是因雖人。而所因者地勢。亦猶率者雖人。而所率者。性理也。栗谷諺解。性을率거일온道오。官本率。小學諺解조차。恐皆未若栗解之精。 竊謂如此分疏。或可以釋左右之疑。而庶幾發聖賢之指也歟。須質於韓門。而示其可否也。</text>
<title>答李錫升 庚申</title>,<text>壽之爲福。在覺非而補過。爲最要。蓋人少壯時。恃氣錯行。而靡所畏憚。至於老衰。則閱歷多而諳鍊熟。其悔悟宜切。而改革宜勇矣。不然。終於禽獸而已。豈不痛哉。今余八旬。頗自驗其理。端的如此。高明亦自以六十年枉生虛老爲恨。而問所以善後之圖。余謂近世儒門。亦鮮務實之風。遂使天也元氣。寢以衰薄。有識之憂歎深矣。先師全翁。臨終。屢歎學者不務實曰。盈天盈地。都是虛僞。此見於星田執燭錄矣。 今吾與子。日以務實二字。仰答上天降壽之恩意。而庶幾爲返樸還淳之一助則善矣。高明應以余言爲然。</text>
<title>答金韺聲 丁巳</title>,<text>心爲天君則性何寄宿之疑。儘會問也。心是氣之虛靈底。須要將性做個主腦。始名爲心君。然則性定在心君頭上。大抵心君。但可謂奉性之心。不可直指爲理。若渾淪說。則又不妨以理言也。天帝亦然。</text>
<title>答金元載 己未</title>,<text>來書丘隅黃鳥之所止也。先生之門。士之所止也。愚欲改下句先生之門爲道者。如此。則與子之欲聞道者。脗合矣。所謂道者。只人生日用所當行者。是也。然而道體無覺無爲。不能自聞。而必也此心。精以察之。敬以奉之。此兩句。宜與吾道一貫。擇乎中庸註。參考。 然後始可謂之眞聞道矣。柰何。今之士其心自號爲道。而無事於聞之之實功。其流之弊。奚但如老，佛，楊，墨 四字來書語。 之害而已哉。</text>
<title>答金元載 庚申</title>,<text>呂元膺爲東都留守。常與人對棊。棊侶乘呂閱覽文簿。私易一子以取勝。呂先已見之。而棊侶不悟。翌日遣慕侶佗適。贐以束帛。人皆莫測。棊者亦不會。後十年。呂疾亟。命兒姪列前曰。交友宜愼擇。昔有棊者。如是如是。吾以佗事令去。當日一棊子。不足介意。但心跡可畏。若言之。慮其憂畏。終不言。又恐汝輩滅裂於交遊。言訖而卒。余謂棊者所欺者一子之易。所昧者全體之心。故知幾愼獨之君子。不以微細而忽之。由是而進。可以入於聖人之至誠。可不謹哉。</text>
<title>答朴寅鉉 辛酉</title>,<text>古人云。夫松柏之子。大不踰荳菽。而函參天拂雲之氣性。鷹鳶之卵。小僅如彈丸。而具摩霄凌風之羽翮。余亦曰。人心之形。大不過㭨子。而蘊齊聖合天之性理。苟善充之。此一句內。包含靜存動察。明善誠身成己成物。許多事功。都在裏許。 必有奠安邦家經濟宇宙之驗矣。不善用之。或至於斁滅綱常。敗亂天下之禍矣。噫。其可畏也已。吾儒於此。可不審其善不善之幾哉。</text>
<title>答朴寅鉉 壬戌</title>,<text>小心望道。文王也。低心順理。朱子也。憂勤惕厲。千聖心法也。戒懼愼獨。儒門旨訣也。近世心說盛行。而性字掩翳。心心自聖。事事失理。區區所常憂慮。向與一知舊言。正師敎人 卽心字 循理。實欲以救世學之弊。乃反見疑。蓋認心爲理上物事也。大學序君師治而敎之。此之字指民心 以復其性。卽愚所發六字義也。欲望高明。每自養察此心。思慮語默動靜行事。敎入塗轍。毋或一時自用也。</text>
<title>答禹纘基 庚申</title>,<text>所喩心性師弟之說。不易見得到此。甚仰甚仰。大抵心不肯學性而惡心弟之名。自爲君師而欲治性而敎之。則必其視聽思慮動作。只出於靈覺之用。而非由乎性命之正矣。其宅心如是。操術如是。而不入於異蹊者。有之否乎。彼諸家誠一反己體察。不俟多辨而自覺其誤矣。來書云。門下明德主心言。則明之之功主敬可乎。愚謂虛靈不可謂之理。具理不可謂之理。此句。見栗谷語錄。 應事不可謂之理。則明德非心之尊稱而何。至於明之之功。則物與知。非敬不明。意心身。非敬不誠。觀敬止二字。可見矣。敬。朱子謂此心自做主宰處。恐非如來喩主宰之主之謂也。復其初。大學章句則專以明德言。至於論語註。以性善言。孟子註。以浩氣言。朱子大全李繼善問目。以氣質言。各隨本文看可也。</text>
<title>答朴元鎬 己未</title>,<text>近年金志鋼，金成煥，趙泳善諸人。日以齕余爲務。在彼雖有舍己芸人之失。而在我卻得聞謗省己之益也。今得善長書。頗以成之兄濟煥剃頭後作文謗余之事。有少辨語。愚竊謂此不必然。昔尤翁論時人之病云。大槩不求是而惟喜紛紛。故只以無言爲得。此一是字。是上蔡所言竆理只是尋個是處叔子只是成就一箇是之是字。正指性之理而言也。紛紛。是心不循理而口徒多言之謂也。加之惟喜此習。則是情之流於惡矣。故先生於此。只以無辨爲得。得是誰之得。又何所得。謂此心得夫理之是處。只此是心本性之學也。</text>
<title>與朴來源金振玉</title>,<text>聖賢千言萬語。只敎人爲善。善者。人心所受於天之全體正理也。然聖人恐後人未易知而全之。故爲之立言以示之導之也。晦翁先生言。此事別無奇妙。只是見成說底。便是道理。只要虛心熟翫。久之。自然見得實處。自是不容離畔。便是到頭。若更用別求見解。卽是邪說。鮮不流於異端矣。見答劉公度書。 賢輩遠來相訪。顧余衰疾已甚。無氣力得說。只擧此以誦之。幸相與講究。而持循於日用身心之間也。今有曰。人之受性。不待氣異而自有偏全者。又有曰。人之受性。各因氣異。而原有善惡者。又有曰。人慾是天性。而解性字爲慾字者。噫。性理之禍。至此極矣。吾聞人慾非性。而性之受於天者。不問氣質如何若何。只一箇全體至善而已。賢輩其精察而欽承之。</text>
<title>與呂達燮 戊午</title>,<text>聖賢之敎。以心爲氣之虛靈神明。而欽承乎仁義之性矣。我輩爲學。必如是而後。始可以得正矣。此數句。質諸聖 人。亦必印可矣。尤菴先生曰。釋氏認心爲性。趙氏正如此 故以心之發用。皆謂之性。見朱子大全箚疑。陸氏所謂若識得心。萬法流出。正如此。 此聖人本性。釋氏本心之大界分也。</text>
<title>與呂達燮 己未</title>,<text>尤菴先生論心說八條。別紙錄往。覽之。可以見聖門相傳之宗旨。不似今人說得儱侗淆雜。不可分解之之論也。第一條。性心分屬理氣。自孔子至宋賢皆然。而心是氣一言。爲栗翁之有功於後學也。第二條。謂心之知覺卽是氣。第三條。言心之虛靈分明是氣。第四條。以虛靈爲性者。爲釋氏之見也。第五條。以師心者爲易差。第六七八條。皆以本心本天。分正道異端。心卽氣也。天卽性也。先生之承先聖正脈。而爲後學津筏。如是之明白。乃以淵齋門人。特立心性一物之說。而不顧朱陸無別之慮。區區竊爲諸公惜也。</text>
<title>與李熺 丁巳</title>,<text>誠字工夫。不可間斷。意起則誠行於動。意息則誠立於靜。如此。方無透漏之失。而可以待第二番意動。而卽施戒欺求慊之功矣。蓋動時誠。是着力底而爲自在者之施也。靜時誠。是自在底而爲着力者之本也。其實一誠也。吾故曰誠意之誠。通乎靜境。此須實下工夫者。始信其不我欺也。</text>
<title>答李敎鐸 丁巳</title>,<text>孔子之從心不踰矩。起於志學。顔子之發聖蘊敎萬世。始於有爲若是。孟子之養浩氣塞天地。本於憂不如舜矣。三聖賢所就之德。我輩小子。未敢窺測。而其求端用力之方。何爲多讓而望之如天然哉。夫好古躳行。博文約禮。知言集義。皆其下手著腳。端的靠實處。而罔非將心體道奉性做本之旨訣。今請以虛一而靜。爲終身功業。蓋虛者。敬也。一者。誠也。靜者。其所主也。</text>
<title>答金建周兼示諸生 乙卯</title>,<text>所詢栗谷全書性不能稟全德一句。正當理會。不必遠求。只以下句心不能通衆理。交互對勘。可見其所指矣。蓋性單指本然全體。則天地人物通同。只是一箇道理。天地之元亨利貞。與人物之仁義禮智。毫無分別。○程子謂雖牛馬下植。皆具五常。 統擧體用本末而觀之。凡人之性。亦與聖人異。何以明之。朱子嘗言。陰陽合德。五性全備。然後中正而爲聖人。然則凡庸 纔說凡庸。便已指點他氣質偏駁處。 亦可言性不能稟全德也。非謂天人授受之理。有偏有全。如鄭濟卿之說。此正毫釐千里之辨。不可不精以察之也。 輔潛菴論孔子之待陽貨。只此一事而五性具。可見聖人之全德。此就接人處事上。論其用之全也。此則雖顔子。恐未及孔子。若以此硬說孔，顔稟受之理微有不同。則千古聖門。安有似此蚩蠢無識怪妄非常之論乎。 朱子答余方叔書言。人爲最靈而備有五常之性。禽獸則昏而不能備。今以我輩中人。比之庶物。則幸而得氣之秀者。故亦可謂其心最靈。而能備五性。然以之比聖人。則以其不能得秀之秀者。故陰陽偏勝而不能備有五性。然則彼萬物之性。不能稟全德。心不能通衆理。又何足異哉。此有這般許多層節。非能虛心細釋而精察者。恐未易看得破也。今學者。宜如何用功。欲此心惺惺不昏昧。就氣分上施磨礱撿束之法。久而有融化之功。則元初稟受的五性本體。不期復而自復矣。不如此眞實用功。但以我勝於彼。彼不如我自詑而已。則亦無益其爲禽獸同歸之科矣。</text>
<title>答閔晉鎬 戊午</title>,<text>德善。皆非以其至者言。故德必主於善。善必協于一。一是言人心主宰得定。定而明則事理之極處自見。 朱子曰。德以事言。善以理言。一以心言。 橫渠言善原天下之一。朱子稱其說得極好。而曰。一者善之原也。此句驟看。卻似此心反爲理之原。然此是就行事上說。故必此心純一於理。而無二三之雜。看心一於理句。則豈非理爲心之本乎。 方能揆度參驗。得那德之善也。由其如是也。故吾儒之學。要在治心。而使之純於理矣。萬一錯將心字。擡起在性命之上。則必陷於釋陸之本心矣。愼之愼之。蔡傳一本萬殊。與一貫註。全無交涉。</text>
<title>答閔晉鎬</title>,<text>居士以道自持久矣。一朝超超乎萬物之表。不知規矩之果吾法耶。非吾法耶。不知身體之果吾形耶。非吾形耶。此鄒道鄕語也。所謂超乎萬物之表者。讀之令人爽然。蓋萬物豈惟小小得失而已。刀鉅鼎鑊。亦物也。能超脫乎此者。豈非傑然丈夫哉。然其所擧規矩身體兩語。非所敢知也。夫身體非我私物。乃載道之器。故聖人貴動容周旋中禮之德。規矩非人所造。實本於天之具。故顔子事非禮勿視聽言動之道矣。然則鄒公所謂道。豈亦出於禪家之旨歟。此卻不可以不審也。禮者。性之節文也。中者。心之功夫也。非禮而勿者。亦心也。比性之所以爲天。而心之所當事也。此正學主腦。切宜持循。</text>
<title>與金璂重 乙卯</title>,<text>天命之謂性。子思子上述羣聖之旨訣。下立百世之標的。凡吾儒言學之書。無慮累數十萬言。要不過使此心敬奉此個性字而已。然則所謂氣者。宜無與於此。而晦翁先生之註明此句也。何故先將陰陽五行形氣生成等字。立文而後始言性。使人致得帶著氣質。墮在形氣。已非本然之疑也。此不可不愼思而明辨之。先生嘗言。非氣無形。無形則性善無所賦。故凡言性者。皆因氣質而言。但其中自有所賦之理爾。觀凡皆二字。天命之性。卽在其中矣。雖然。理固不離乎氣。而亦不雜乎氣矣。學者之于性。因其不離。而懼此氣之有蔽也。必存心主敬。以馭其氣。因其不雜而慮此理之無助也。必知言集義。以養其氣焉。如此。非惟性之不可無氣。亦反藉氣以成參贊化育之功。然則氣豈可少乎。故老佛之卻不說著氣者。先生嘗譏之矣。如此論性命理氣。則於問學工夫。有所實落。而不至於口耳脫空之失矣。</text>
<title>答鄭寅昌 丁巳</title>,<text>中原新聞所載李氏四七說。目昏難看。只看得七情屬私之說。未必皆然。且如孟子之喜而不寐。舜顔之怒。孔子之哀有喪。孟子之吾爲此懼。仁者之能愛人能惡人。聖賢之欲人入於善之類極多。此何嘗出於形氣之私乎。又其形氣爲大。心氣爲小之云。又全不成說。將此見識。欲論斷前賢之說。適見其不自量也。今欲立辨。須取其原集。盡看而細辨之。不宜如龜山只辨得介甫許多字說中三十字而已也。龜山辨。晦翁未善之。</text>
<title>與張在學 乙卯</title>,<text>賢者所遭。人多憤惋。吾則曰。彼方鑄成一團節義以進之。可爲奉慶也。了翁自言。吾學佛。故不怖死。吾人孔子讀而乃反畏死耶。一縷未絶之前。須常存得浩落快活意象。以養吾理義之性可也。</text>
<title>答張在學 丙辰</title>,<text>喜見生還書。聞有譏不死者。死生亦大矣。不遇削役。何必率爾。鄙勸卿樹義書。聞入彼國。而卿以爲慮。然八十老夫。以此而受刀鋸之禍。豈不愈於屋下纊息耶。古人云。沸鼎中開生面。每一諷詠。不覺灑然也。今則只有杜門讀書。以開識見而恢德量而已。</text>
<title>與張在學 丁巳</title>,<text>士子貴守正。悠悠禍福。何足算也。今賢者父子兄弟共蹈節義。而卒陷危辱。凡在朋友。亦與有光矣。今無可言者。惟有勵志劬書。集義養氣。用酬無竆之變而已。</text>
<title>答張在學 戊午</title>,<text>精金愈鍊愈精。彼之一番鍛鍊。乃我之一番精彩。只見其益。不見其損。爲賀爲賀。愼生之生。非生活之生。凡心之能惺寂。能思慮云爲。能守死善道。舍生取義之類。無所不包。而以一愼字貫將去。其指豈不廣矣大矣乎。高明誤謂愼生易。舍生難。恐思之未精也。自古及今。舍生者不百不千。而能愼生而合於道者幾人。此所謂白刃可蹈。而中庸不可能者也。程先生言。感慨殺身易。從容就義難。此意更要涵泳。</text>
<title>與張在學</title>,<text>如吾道三者。可謂男子矣。一時苦楚甚短。百世光華甚長。更取孟子書。益勉道義。以永終譽。老夫死期在卽。末由面訣。臨紙悵然。惟萬萬珍勵。時張道三。以不籍不稅。累年被拘。經無限苦楚。竟至絶島遠竄。其弟在圭。又不籍不稅。其子和鎭。亦如之。幷皆島配。節義卓然可敬矣。</text>
<title>答張在學</title>,<text>苟求生活。固非守義之道。自經溝瀆亦非成仁之事。二者皆當愼重。而無敢輕易焉爾矣。上天下地。只有個中字。是道理。前聖後賢。只有個敬字。是工夫。近世心卽理之說。與此判異。 須求語，孟二書。蚤夜翫誦。以資應用焉。</text>
<title>答張在學 己未</title>,<text>程子曰。雖牛馬木植。皆具五常。朱子曰。人物皆稟得健順五常之性。鄙之所述。出於此。金之謂我人獸無分。豈不有傷於洛閩之敎耶。孟子論心善。而曰聖人先得我心之所同。然程，朱二先生。皆曰心本善。愚見亦如此。此何可目之爲儒釋無分耶。鄙於近世心理一物。心性一物之說。極力辨明。以爲此乃禪陸之見。金某於此曲折。全然不省。妄加訾謷豈不爲識者之所笑乎。</text>
<title>答金容禧</title>,<text>聽言觀行。聖人且云爾。况執事於愚未曾一見其面。但據惡稿數篇。遽以爲出於眞積力久之餘。而謂舜在之言。猶未足爲善言善觀者。豈眞有以得其實而無少失也乎。舜在固非虛夸人。然之其所親厚而辟。則恐難保其必無也。衆好之。猶必察焉。况一人之好。而可不復審察乎。雖然。愚以爲彼世人者。聞有正士則疾之。見人有好文字。則曰此但能言之。有稱某也有懿行。則曰是必別有所爲耳。若是者。昔人命之曰腦髓已寒之物。今執事之存心發言如此。此非有好善之德者。定不能然。然則遇雖非其人而不敢承。然執事之心。則亦非世俗之所及。而使人敬歎之不已也。</text>
<title>答金容禧 乙卯</title>,<text>前輩有言。行之爲君子。知之未必爲君子。此爲不行者言。如不能精察於是非義理之間者。其行往往戾於中。而亦不得爲眞君子矣。人生憂樂。循環無端。憂其所當憂者。終必樂矣。憂所不當憂者。終於憂而已矣。今以學不講。德不修。義不徒。過不改爲憂。而憂之不已。安有終於憂而無其樂者乎。</text>
<title>答金容禧 丙辰</title>,<text>人旣不自認己過。有告之以過者。卽又惡。惡所以日長也。今賢者誦過而求警。持此心以往。何過不改。何德不崇。若一時如此。後不如此。又無大益。人須是見得道大。立得腳定。見大時。小事障蔽不得。立定時。萬變動撓不得。今且先讀書以養志。</text>
<title>答金容禧</title>,<text>近世儒林。以明德之屬理屬心。心之屬理屬氣。有歧貳之論。而成偏黨之習。甚可歎也。然此有一言可決者。凡有覺者非道。道體元無爲。朱先生所解先聖語之意如此。此尺童之粗解文理者。亦皆知之而無疑矣。使明德果是理。則無覺無爲而可以酬酢萬變乎。此個道理。誠一反諸己而密愛焉。不需人言而可以自悟矣。然而猶以爲理。則是爲尊孔，朱者乎。抑與孔，朱對立者乎。章句所得乎天之下。下個至善無妄等字。則明德之爲性理。明矣。下個姸媸粹駁等字。則明德之爲形氣。亦明矣。今也不然。而必下虛靈不昧字。則明德之主心。不其明乎。此義已決。則心之屬氣。亦不難見也。孟子盡心心字。旣與性對言。則心之非性明矣。而其註說與明德章句同。則明德之非理。亦不待辨而明矣。 但所謂氣。非麤糙査滓底。乃是氣之虛靈以具理應事底。只被心宗諸家。自錯認虛靈爲理故纔說氣字。便嘔吐而走避也。</text>
<title>答宋承浩，鳳浩，敬浩</title>,<text>歐陽公答李詡書云。修患世之學者多言性。故常爲說曰。夫性非學者所急。而聖人之所罕言也。遂及六經。百不一二言性之故矣。愚竊謂聖人於性。固未嘗察察言之。及至後世之言性者。乃曰惡曰善惡混。曰靈覺曰心神。曰偏曰小。曰二曰下。曰食色情欲曰視聽言動者紛紛。爲吾儒者。安得不表揭至善大全之性。以示人而爲充養恢復之計也哉。夫性之本原。天道也。時常語之。則起士者之惑。而有害於循序漸進之學矣。若乃性之當然。人道也。禁截不言。則眩始學之見。而不免於墮坑落塹之患矣。歐公之言。有不識時之病。且不察六經四書之言仁智禮義。無非是性。故龜山非之之說。晦翁取之矣。今賢昆仲。皆有意於聖人之學。而俯問於病癈之人。極用欽歎。而還復慙赧也。惟望相與就性善之理。發見於日用之間者。識取其所當然精微之極致。而無不虛受其敎。以自至於反之之聖也。</text>
<title>答金秉來 戊午</title>,<text>開眼便錯視。此古人戒辭也。非惟是已。傾耳便錯聽。啓口便錯道。擧足便錯行。是數者。皆此心之失。非關性與太極也。然則當敬以扶策撿束得此心。使之整肅惺惺。靡所閒雜。則視聽言動。自合於天理之節文而已。</text>
<title>答李秉孝 戊午</title>,<text>戒愼恐懼。或謂此但可用於存養。不可施於格致。然則學問思辨也不愼。講習討論也不敬。如此而可以入聖乎。僕爲出韻語一篇云。美哉敬之功。成始復成終。講習思辨時。非敬理不竆。誠正修齊日。非敬德不崇。謂知可舍敬。智禮都成空。聖謂無不敬。誰歟立異宗。願言吾黨士。欽欽奉一中。性之中。元具知行之理。心之敬。須通知行之境。此豈難曉之理。特學者不曾反之於身。而專求之於文字。故一切迷惑。</text>
<title>答文聲駿</title>,<text>不問時之治亂。循禮義以立身則順。假勢利以榮身則逆。此出乎性而可必。彼藉乎外而不可必。昔胡五峯論服天下之道曰。必性存則命立而權度在我。故善爲國者。尊吾性而已。吾亦曰。得天性立。則命不須論而伸縮在我。故善持身者。尊吾性以希聖學也。</text>
<title>與梁在日 辛酉</title>,<text>綱常。天地之元氣。從古聖賢。無不以綱常爲主。而亂臣賊子異端邪說。無不欲壞綱常。近世阮元。號爲大儒者。乃以君臣夫婦爲非天屬。而不可入於五倫。又有康有爲。自謂尊孔子。而爲父子君臣夫婦一切平等之說。而淸國以阮入聖廟。東人以康爲正儒。是皆無見識之所爲致而召天下之亂者也。故程朱論人。皆以識爲先而行誼次之。今學者。要須以惟精爲惟一之本。格致爲誠正之首。然後庶不失聖門相傳之正矣。</text>
<title>答梁在日 壬戌</title>,<text>來喩旣以農天枕種。君子抱道爲說。繼謂人知無種則死。不知無道則生而類死。誠然誠然。然無種而死死者。形殼也。無道而生死者。本心。本心形殼。孰重孰輕。然則生不如死。又不啻天壤之殊也。此非吾輩所當兢懼修省處乎。未解性理之喩。所謂性理。非別事也。卽日用事物中。是是性理。非非性理。何曾高遠玄妙之謂哉。高遠玄妙之是求。性理晦而異學熾。高明其知戒也。</text>
<title>與金鎭基 乙卯</title>,<text>聞與季潤對看朱書。喜甚喜甚。若聽得兩賢于此書。隨得隨體。庶幾有成。其喜更當何如哉。苟菴先生言。尺蠖食蒼則身蒼。食黃則身黃。猶誠之不可掩乎。止此 今使尺蠖。只看得蒼黃而已。其身必不蒼黃。學者終身讀書而未能成性。何也。緣只看聖賢書。而不把來做身心用也。夫讀書貴知要。又貴體貼。夫涵養須用敬。進學在致知兩句。晦翁一生受用。而敎詔後學者。此此書之要處。須將其中所論用敬致知之說。便當求所以下功之方。而久久體貼。則道理森然在心目之間。而燦然見於事爲之際矣。是所謂誠之不可掩者也。不爾。雖盡誦一部全書。只成得書廚已矣。豈不可戒哉。</text>
<title>與金鎭基</title>,<text>近思首卷第十八條。余常喜誦之。天地生物一句。專說氣以成形。下句方說理字。不拘生物形氣如何。一以完足之理賦之。更無偏正多寡之異。不待另說單指二字然後足矣。常思以下。專責智愚賢不肖。令致思竭力。以盡其分而後已。致思竭力盡分。是三達德之事。而其理則得於有生之初。 每讀之。儘有餘味。若如一種說。則是聖人獨得完理。自餘無非零星之理矣。縱令百倍思勉。畢竟未有知之成功一也之時矣。不幾於沮天下向善之路。而絶千聖修道之敎乎。其爲不仁而獲罪於天。大矣。</text>
<title>與崔東睃 乙卯</title>,<text>氣變而理不變。氣兼天地氣數吾人心氣世界風氣而言。理兼天道人性聖法學則而言。 愚近日看得此理頗端的。凡遇同志。輒擧以告之。蓋欲其恃不變之理。而終始守正。勿隨其有變之氣而泛濫失義。學者宜深識之。</text>
<title>答鄭鍾玉 丙辰</title>,<text>聖人言。文莫吾猶人也。躳行君子。則吾未之有得。夫子尙且云爾。則躳行之難。可見矣。後世之士。以文爲學。以文爲學而儒術漓矣。足下天性淳質。宜篤之以實德。用成返樸還醇之需焉。雖然。朱先生嘗言。孔子復起。亦必以論語敎人。今足下須熟讀二十篇。以爲終身之用也。</text>
<title>答趙東老 丙辰</title>,<text>不謂狂言竟得虛受。可敬可敬。又引朱子上黃端明書中語。以爲行之粗厲而不見容於世。心之猛起而或傷和於家。莫能矯揉。轉成膏肓。噫。此正寫出老夫之實。儘覺警惕。已而念之。彼此同病。宜與之講究療治之術。互相持循。以冀其廓淸之功。可也。蓋今旣志于學矣。宜莫急於友直諒以取其益。讀語孟以進其趣。更將敬功以行於其間。則平日之粗厲者。漸見輕歇。而溫厚和平之氣。亦從這裏得來。要在默默加功。孶孶不息爾。峭壁蘭纔開函。已覺淸芬襲人。仇遠詩所云。筆上墨蘭香可掬者。正道得眞也。日以夕之。可作好師友。今此來貺。拱璧不願與易也。鄭板橋采樵者不得折之句。更能使人發恨莫逃世之歎也。竊聞吾人爲學。欲自修於己。而無待於外也。今有眞蘭生於深山石崖之閒。含薰懷馥。而不恨其竟歲無掇者。退陶先生以爲此正合於君子爲己之義。賢與道汝。於此宜細講而深體之。</text>
<title>答趙東老</title>,<text>近日後進士遇賢者。能希慕之。聞汙行。能忿疾之。然未嘗自辦得精一志槩。少閒。前之希慕忿疾者。忽已銷落。而不免於棄義趨利隨俗習非。而與凡庸無別。於是悔其失守。而圖所以有立。及乎稍久。又復因循怠弛。再悔復然。腳起腳陷。如此者。千悔萬悔。竟無補於身心。而徒取笑於流俗。大可歎也。今卿已老矣。乃肯決意向學。殆所謂尤可愛者。僕欲其志之奮乎一時而迄于終身。凝之中心而達於事爲。誓不作凡輩。匹馬一鞭。所向無前。前日種種世情。色色己私。一掃掃盡。無復有藕斷絲連，磁懸鍼，動底氣脈。不知卿能直下承當否。區區不勝其厚冀焉爾。</text>
<title>答姜永鴻</title>,<text>孚字從爪從子。取鳥抱卵之義。言人心之所存者。實有是物也。見語類沈僩錄 余謂此義極宜體會。所謂是物。指實理也。中庸章句言。君子之心。常存敬畏。雖不見聞。亦不敢忽。所以存天理之本然。是亦鳥抱卵之義也。鳥之抱卵。血氣潛入。而子隨母化。豈在聲色。豈事造作。學者悟得此理。只患無誠心以存實理。不患心存實理後無外面名稱也。故曰。學問只在自己。又曰。不干別人一錢事。</text>
<title>答尹相德 己未</title>,<text>人之心。只有一箇上帝所賦純粹至善之性。乃不肯俯首鞠躳欽欽奉承。而反降之以爲億兆之民而欲治敎之。小之以爲有對之物而敢藐視之。吾未知上帝愛之以爲道心矣乎。心心念念。事事物物。時時處處。無不有箇是字。此是性 人當敬以求是。誠以成是。人字。是心。 如此而已矣。付相德二子凡人無有不病者。宜自逐一改之。病雖衆矣。改之不已。則病有盡而改無竆矣。改而至於無病。無病者聖人。人豈可不以改病爲務哉。爾等勉之。</text>
<title>答朴魯重 辛酉</title>,<text>遠承手翰。敬審旣自勵志竆理。又與強哉啓陽。相從講學。甚善甚善。愚嘗見吳醇菴言。聖學歸趣。不出存心愼言勤行三者而已。眞可謂要言不煩矣。此以四箴充之。似可相當。而妄意欲以精義補入於存心之下。如此則更覺周徧。而或謂愼言二字。自包含精義。此說亦似有理。須與諸友。共加商度而誨示之也。近讀近思錄，朱子節要。甚善甚善。愚竊謂苟於此二書。深玩而實體之。豈惟有補於身心之學。亦可作亂世之標準。區區不勝其切望焉爾。</text>
<title>答車鎭祥 己未</title>,<text>子問余以學。學。學道也。道是性之德而至尊者也。故聖人重以事之。子欲學。學道可也。近日乃有自心自道者。自心自道。則學道者誰也。將謂心自學心乎。將謂道自學道乎。使其人千百萬億羣聚而議之。吾知其無所決矣。易曰。大人奉天時。語曰。君子畏天命。傳曰。君子尊德性。大人君子。以心言也。天時天命德性。以道言也。吾故曰與其巍巍戴心而無得於性命之實際。孰與欽欽奉道而庶幾於聖賢之正傳也。</text>
<title>答朴銖 癸丑</title>,<text>達德是行道底。不可喚做道。此朱子語。故鄙自少至老。每欲主心看。惟仁父虞贊。卻喚做性理。理不可謂之行道底。故鄙嘗費了許多言語以曉之。虞終不悟而死。今來喩謂彼稿謂鄙前以心言。後以理言。甚可怪也。季潤說。虞嘗言先生始謂心成。後謂本然。今此之云。似因是而起。審如是也。則彼自錯認心之本然爲理而云爾也。虞臨死之年。立疑目十四條。皆爲駁鄙人主心之說。而每段末句。必曰此固可疑也。此固可疑也。然則其謂先生終以理言者。殆與包敏道私爲朱子語錄。以同於自己之見者。不相遠也。凡虞稿所載瞽說。盡行削出。以無重逝者之愆。是亦仁也。賢者見後說而疑之。此誠是矣。但專做心成看。不復以心得言。則心之所成。豈無本然之明公強而自辦出來者耶。須兼兩義看。始得完備耳。安仁不違仁。盛見得之。虞以此仁爲道心。道心有覺。仁字自在。而渠創爲仁是心爲主而合理說及心循仁是仁之說。始終墨守。竟只包得許多鶻突道理而去。可惜可惜。心本善。心之本體未嘗不善。二心字。高明問單言心歟。季潤亦有此疑。然鄙謂心之明公。與湛一精英。神明虛靈。何嘗兼言理。朱子言氣之始無不善。又言二氣五行始何嘗不正。此氣字是單言氣。不干理事。知此則知彼矣。近世心理家。視氣殆同濁惡之物而棄之。卻與釋老外此爲道之說。同。</text>
<title>與朴銖 甲寅</title>,<text>近日敬功何如。區區亦欲專意於此。而筋骸縱緩。收拾不上。神氣昏窒。喚醒不開。甚恨從前拋卻。可惜光陰也。某人數帝而愚有小文字。蒼老欲見。玆寫往。須共訂示。愚常喜印一心事天字以與人。欲學者知心不可二三。又不可以天自處。而必用敬以奉天。此視存養卽是事。心性卽是天。更覺精辨。須子細體認取。此雖四字。以理氣。則辨得道器上下。以絶此心僭逼之禍。以學術。則判得敬肆界分。以杜異端混淆之患。所繫非小事。不知何人能識得老夫心事。而致感歎之意否。今彼言如此。則爲心者。居則懷擬天自尊之私。過則有展手援帝之術。敎得世間許多學者。放肆無畏忌矣。昔有人與書子靜云。立之學蕩而無所執。陸復書言。蕩本是好語。君子坦蕩蕩。堯蕩蕩無能名。詩云蕩蕩上帝。書云王道蕩蕩。皆以蕩爲善。豈可以爲不善耶。晦翁見之歎曰。其怪如此。此是古今心宗茶飯話。今日吾們廑能不放言。如此而反而察於心術隱微之間。其無畏敬意象。與一種學問。恐無以大相遠。甚可愧懼。容措無地。今須與近上朋友。特加惕念。專力於敬字。漸令此心。不致如前自用而竟得罪於上帝也。</text>
<title>答朴銖</title>,<text>顔子且以非禮勿視聽言動。從事數十年而後。始得不改其樂之贊矣。今亦宜從畏義上加功。以至於每事常如此。卽自有樂道之驗矣。先賢所謂敬則自樂。正謂此也。大抵樂字無工夫。只致知用敬。是工夫也。</text>
<title>答朴銖 乙卯</title>,<text>通書註。人心太極之至靈。此語讀者多疑之。疑之誠無足怪也。但太極圖下。朱子據圖推盡說意。而曰。惟人也。得其秀而最靈。則所謂人極者。於是乎在矣。然則靈只是太極所在處。如鳶魚飛躍。鬼神屈伸。是道之所在處。 非直是太極也。又圖說註曰。其心最靈而有以不失其性之全。所謂天地之心而人之極也。然則心靈。只是不失太極者。非直是太極也。以此兩段觀之。通書註。是從太極所在處。指其全體太極之心而爲言爾。非直指心爲極。指極爲靈也。蓋陽明陰晦。自是隱微難知底道理。決非粗心可明。必也此心全體太極之至靈者。乃能明之。故朱子云然也。敬存寄示約老。引大學或問人之所以爲學心與理一段。以爲說者。區區所見。未甚灑然。故頃問之。今承來諭。亦與鄙見槩同爲幸。然此是義理至精奧處。時時更加涵泳。翫味而自體之。恐未可略見影象。便謂已到極處也。</text>
<title>與金泰煕 辛酉</title>,<text>天下䨓行。物與無妄。無聖凡人物之分也。湖中士友。爲人獸無分之論。不甚的當。 人之用心。卻有邪妄。畿嶺心卽理之論。恐不及反己自驗也。 或以氣質害心。或以習慣悖理。或以物欲自欺。而至於欺人。每觀古今人類多陷此。此聖人之敎。所以以忠信爲主也。愚昔二十時。先師親授曾傳。至六章。見敎曰。格致固當先。然無了期。若夫誠意。隨知隨用。緊莫緊焉。區區終身不敢忘。故今以奉聞。而使之將實心循理四字。爲平生誠身符也。此是愚將死之善言。幸勿泛也。</text>
<title>答金益容 癸丑</title>,<text>前書所質師喪疑禮四條。今承來誨。一一與鄙意相符。無容更評。師喪中時祭。略去胙餕。環絰用單股。而子女冠昏。不自爲主則無礙。而一獻之 禮。冢婦之饋。幷不行。</text>
<title>答金益容</title>,<text>五代祖。雖有支子。不許遞遷。奪情之大者。此在遞遷成俗之後。故有是說。然朱子旣據聖人一定不易之法。而不問曾玄情意之安否。幷不許遞奉。則其於親子。安得獨容闊狹之論哉。妾母其諸子當次第奉祀。則五代祖之支子。爲其父母。不得如妾子可乎。妾母非有宗統之嫌。故諸子得以祭之。似與支子支孫之祭正位。而有干統之嫌者。異矣。五代祖有支子。而神主見埋。則祔位亦當隨埋。然則三殤之主。猶得祔祀。至於長老之主。雖有當祭之從子。不得伸情。於理安乎。正位雖以親盡而祧埋。然其祔位之有至親者。自當不埋而奉祭。此有春翁說矣。祭終兄弟之孫之弟字。下不得。若曰弟之子若孫不得祭。則程子何不但曰兄之孫。而必下弟字乎。成人無後之祭。原無干統之嫌。故不分宗支。皆得祭之。然此亦程子義起之說。非先王之正法也。恐不可以此爲五代祖亦當遞遷之的證也。若曰長子亦班祔。而弟之子若孫。以次奉祭。則安有成人無後之長子不立後。而祭止於弟之孫之理乎。此雖假設之言。然沙翁長子。尤翁伯氏。皆成人無後而歿。然以無受之者。故不得立後。如此者。當祭止於從孫。不必疑也。此事節節窒礙。然朱子豈慮不及此而立言如是乎。不敢知。不敢知。此非朱子之自言。乃朱子據聖人一定不易之法。而立論者也。不可雜引小小窒礙。以亂其大體也。</text>
<title>答金益容</title>,<text>大傳。有百世不遷之宗。有五世則遷之宗。五世則遷者。廟毁不相宗。小記曰。祖遷於上。宗易於下。據此則五世而遷者。宗統已絶。以若遷祖易宗之宗子。不許支子之遞奉。則是以小宗妄行大宗之事。豈非干統之大者乎。古無遞遷。自是聖人之制。非出於小宗之不許。今直斥以妄行與干統。則豈其實乎。且如此說。則百世大宗。可以世世自祭五代以上之祖。而不許支孫之遞遷矣。此果出於何書。以支子言之。旣以當祧之主。又得許親盡之宗。以伸其情者。有何干統之嫌乎。五代親盡之主。若有當遷之理。周孔何不立其制乎。且得許親盡之宗。此句未妥。蓋聖人未嘗立制。則親盡之宗。固未敢私許其遷。而支子孫亦何敢諉以得許於親盡之宗。而私祭夫禮所不許之父祖乎。故曰有干統之嫌也。士虞禮疏。卒哭後祔祭。始合先祖云云。若使不得遞奉之子若孫死而葬。則無所祔之祖。豈有與先祖合之禮乎云云。古無遞遷之時。未聞支子孫無祔之慮矣。且後世遞遷之制。亦何當爲支子孫祔祭而起乎。</text>
<title>答金益容</title>,<text>有問於南塘曰。永窆在權庿三月之末。而明日除服。則復寢宴樂子女昏娶。凡干吉事。無異平人。心所不忍。此四字是天理人情之不容已者耶。是邪思妄念之所當克者耶。凡百君子。盍反諸己。鄙嘗謂論禮。宜就情理本原上竆究來。不可只就節文細瑣處說殺了。 將抑而行諸。或當更伸三月。未知此老所答如何。梅禮中見柩而擧哀。設殯而受服一款。來喩謂之定論。此誠然也。但徒知此說之爲正。而不知隨事而處變。則亦未盡也。如墓遇毁發。及於棺槨。或已修復。追聞猶服者。見柩設殯。元無可論。此何可執一論耶。梅全兩說。皆在殯未葬。累月持服。而始克永窆者。與今事例不同。恐非的證也。然此人欲更行數月。不與宴樂。不行㛰娶之儀。則豈非加於人一等之事歟。高明將以閒不容髮。不可一日闊狹之義。駁之歟。鄙人答趙某書。正與來諭相符。自今觀之。恐未可謂不易之正論也。若使未死前。幸得開悟。安知後之改今。不猶今之改昔耶。孰主孰奴。一主於正。是爲禮之中也。鄙今昏聵已甚。正賴諸友警告。而獲進寸步。是爲至願之蘊於中者耳。</text>
<title>答金益容，金恒述</title>,<text>撤靈床。當在埋帛時。尤翁此說。本爲駁三年不撤之誤而云爾。則看者當有參量之道矣。如必以魂帛出入爲言。則葬地遠而經旬始返魂者。靈未亦當隨帛往返耶。可疑。集考增解。與梅全二先生。皆不從尤翁此說。而使撤於遷于廳事之後。豈無所以歟。元謙如事生之說。亦似拕長。然則必如朴潛治，權晩悔，朴玄石終三年不撤之說而後可矣。</text>
<title>答金益容 乙卯</title>,<text>喪祭。以男主爲重。故雖有高祖母之尊。必傳重於玄孫若玄孫婦。而不以爲嫌。玄孫若玄孫婦受之。而不以爲僭。若玄孫早死無育。又無繼絶之望。萬不獲已。而用婦人爲主。則舍尊者而必令卑者爲主。抑何義歟。若曰旣降之重。不可復升。則假使玄孫婦身死。或他適。此後喪祭更無可主之人乎。是甚可疑。若又曰如此者。可使玄孫母爲主。則旣降之重。復升於上等耳。但可升之於母。而不可使高祖母主之。亦何義歟。假使母又死。則祖母主之。祖母又死。則曾祖母主之。曾祖母又死而後。高祖母始得爲主。則男主自上而下。女主必由卑而及於尊。此又有何等精義於其閒耶。節節可疑。梅翁論姑婦在者。統於尊之云。恐難猝然立說破也。</text>
<title>答金益容 戊午</title>,<text>有人出後。於所後祖喪朞年內者。其子服祖當否。累度商量。畢竟以當服爲定。蓋素山重正統之說。亦可思也。非惟於祖爲然。雖高曾。亦當然也。來示所引諸說中。惟鹿門父母外不服一條。宜若可爲盛據。然鄙見高曾祖卽父母也。所以有承重三年之義。豈非以父母視之之故耶。今此子之服朞。恐尤無可疑。如何如何。</text>
<title>答金益容</title>,<text>曾高祖承重者。四代之婦。皆服三年。退沙二先生說。無可疑者。而鏡湖卻引有適婦無適孫婦之說。以違之。愚每意其非是矣。今承高明所駁正者。尤益詳明可喜。承重妾子之子。父在爲妾祖母。當一如適孫之於祖庶母矣。今鏡湖不奉尤遂二先生之敎。別出一說。以亂嫡庶之分。誠不知其何所見也。全翁每謂鏡湖多泥古自執之病。今得來喩亦疑之。可幸鄙見之不甚謬也。</text>
<title>答金益容</title>,<text>陷中以追當復職者言之。莫重君上嚴譴之下。豈敢望後日復官。而預爲具書乎。後幸復職。則當用立主後贈職者。不改陷中。只改紛面之例。削奪者。陶菴雖有陷中非可改而有書官之敎。然今此來示。似更正當。當從之。</text>
<title>答金益容 己未</title>,<text>補亡章體用。單說知字。定宇卻將具理應事言。近翁非之。愚於大學記疑。引孟子盡心章或問以明之。其言曰。竆理而貫通。以至於可以無所不知。則固盡其無所不統之體。無所不周之用矣。以此意去看補傳。則曉然矣。今承盛喩。亦說得詳。更以孟問參勘。尤無遺憾矣。禮書固所當講。佗經亦當熟玩而精擇之。若此處纔有疏脫之失。則所存所發。無由得正矣。明道先生曰。失之毫釐。繆以千里。深可戒懼。愚每謂戒懼之功。當通貫於知行。此意不可以不察也。</text>
<title>答金益容</title>,<text>愼獨一也。而大學欲其意之好惡。無一毫之不實。其下手較重。而謹嚴益切。中庸慮其心之敬畏。有霎時之或閒。其用功較輕。而縝密愈緊。若兩處槩以幾善惡分之而已。恐有些粗疏之失。來喩之謂有淺深疏密者。善矣。</text>
<title>答金洛斗 辛酉</title>,<text>承嫡者之子婦。已是嫡耳。何爲舍嫡祖姑。而必欲祔於妾祖姑耶。如無妾祖姑。則又將舍嫡祖姑。而必欲祔於高祖妾耶。且此婦爲繼高祖之宗婦。或百世不遷之宗婦。亦欲祔於妾祖姑耶。大義如此。則其餘小小諸說。恐不須拘也。</text>
<title>答李仁洙 丙辰</title>,<text>所詢學問之要。恐無如主敬。敬則聦明睿知由是而生。仁義禮智由是而成。敬則可以優入聖域。可以對越上帝。敬則可以扶植綱常。可以輔相天地。大矣哉。敬之功也。敬宜如何下手。曰。心之所存。身之所行。口之所言。愼勿自用。而無一不以性爲師則敬矣。躳所未能。猥此奉答。幸無以人廢言也。</text>
<title>答宋淵求</title>,<text>邦君出宮。國母被禍。賤身縱不能去魯適齊。如夫子之爲然何敢偃息於私第乎。自昨冬以來。至今期年。周流棲遑於山巓海濱。兼不欲見俗輩聞時事以傷我心。此自是道理分義所當然。而昧者錯認以爲異事。某處所言。不知何謂。謂避廵檢。則避廵檢。實亦何譏之有。况本邑初無此輩之變乎。謂避柳旅則倡義守義。各自有義。又何相迫相避之有乎。孔子有避世避地之訓。曾孟有避寇戒心之事。今不論道理。惟以避爲非。則其說之不通甚矣。然此等流言。何必多辨。久則道理自明矣。</text>
<title>答韓圭星 甲寅</title>,<text>今凡一小事。纔著實理會。便自然見道理漸漸出來。朱子此語。極好體味。今欲添一語云。每日閒事事。若能著實踐履。則自然見功效漸漸牢固矣。著實兩字。是眼前常語。然切勿泛看過。著實則有得。掠虛則無補。</text>
<title>與宋毅燮 乙卯</title>,<text>愚比因心宗之弊。有悟得性師心弟一義。日夕玩繹。頗有眞實意味端的功夫也。許敬菴曰。古人言天性在人。萬理咸備。無不可學而能。此蓋本於前聖旨訣也。愚謂人字是帶著形氣底。然性之在形氣。依舊是天地之性。濟卿認理之在氣者。爲氣質性。此大謬也。萬理咸備。則濟卿之謂器大小水多寡者。亦不成說矣。可學而能。謂心之學性而能爲聖賢也。然則一邊心爲君師。性爲兆民之說。顚倒已甚矣 學之之法。乾之誠。坤之敬。盡矣。比得約老書。以誠君敬臣與性師心弟做對。可謂的當。</text>
<title>答宋毅燮 己未</title>,<text>示喩孤島成聚。絃誦洋洋。不知與管氏遼東。何如。愚何能與前人較量短長耶。第觀今世士流。不知性爲天地之主，綱常之源。乃相與極力貶降。遂使心靈。爲天上天下獨一無比之尊位。而懷襄於性命之上。其爲仁義之禍。何如哉。區區不量瑣力。一直以爲性字。盡節立心。庶幾天命得尊。聖本得復。而使後生輩。不遂爲禪，陸之流派。此則不欲讓與幼安一頭地也。</text>
<title>與朴勝謙，林秉龍 庚申</title>,<text>性無不善。無不全。謂性帶得用雜者。不識性。 心本善而末或流於不善。謂心元不正者。固不可謂心。卽是理者。亦不可。 氣質靜則淸明而多失於動時。此以夜氣章觀之。的是如此。 聖人之心。與理爲一。賢者以下之心。要與理爲一。一要字極有力。 敬字功夫。須要該貫動靜。兼統知行。此須子細理會。密切體當。 學者。能於此數者。看得透體得實。則於聖功。思過半矣。</text>
<title>與林秉龍 丁巳</title>,<text>用敬致知。對說則兩事。合說則只敬一事。蓋格致是中庸知天事。事雖纖細沒緊要底。聖人亦且用敬。今也人而欲知天。而可以不敬而得之乎。故子思子論體道。而以戒愼恐懼四字。總包之。蓋道。元兼學問思辨持守踐履兩事之所當行者也。則人之欲體道者。亦自合兼兩邊都用敬。學者旣知二者有兩對說者。又要知得敬有包知說處。始得。不然。有徒敬於持守。而致知不用敬者矣。豈不爲無本領之學乎。卿旣用致爲號。故特發此義云。</text>
<title>答李麟秀 乙卯</title>,<text>凡人之心。不存則亡。而無不存不亡之時。故一息之頃。不加提省。則流於欲而不自覺。天下之事。不是則非。而無不是不非之處。故一事之微。不加精察。則陷于惡而不自知。此宋儒潘謙之之言。而一事之非。非全體。一息之亡。非不息也。提省之功。通乎動靜。精察之力。施於事爲。自是而熟焉。則聖門之仁。庶幾可及矣。始則從整齊嚴肅。常惺惺做起。</text>
<title>答宋鳳浩 癸丑</title>,<text>余讀呂氏論異學惡理說。輒倣其語。以立一段文字曰。心學家最不喜性爲心宰一句。如驕子之于父敎。㬥君之于天命。不肯敬畏。惟務自恣。蓋置性字於心字上面。則念念皆礙。事事皆掣。故彼之所主者。假冒之理也。本心之見也。吾儒所主者。本然之性也。奉天之傳也。學者於此虛實敬肆之分。大宜明著眼。審著腳。以與判而兩之。不可爲騎牆之論。以自誤而誤人也。呂氏說。亦深有義趣。並錄于下。○呂晩村曰。異學家所最畏最惡者。只一理字耳。如盜之憎主。諸侯之去害己。理字不滅。則觸處皆礙。故其所主者。離理之氣也。本心之學也。聖學所主者。統氣之理也。本天之學也。讀者於此邪正是非之分。須明辨之。不可兩邊混過。</text>
<title>答張衡觀 戊午</title>,<text>愚聞孔子自言好學。又稱顔某好學。妄意大聖亞聖。稟氣至美。無復可加。而且爾云云。是必有其故。而後人蓋不知其妙也。孔子嘗曰。聖與仁則吾不能。我學不厭而敎不倦也。顔淵聞克復爲仁之敎曰。請事斯語。然則聖人之所學者。無它。乃是性之仁也。是以性爲師而心自爲弟子也。夫仁道至大。非至誠無息。不足以當之。顔淵固未至於化。自當竭其才而欲從之矣。孔子不應然也。然其心未當自聖。異學。自認其心爲聖。 故嘗有四憂之歎也。彼聖者且然。况士乎。宜其敬以知之。敬以體之。不遑寢食。不自滿足。期以蓋棺然後已也。</text>
<title>答張衡觀 庚申</title>,<text>所論聖賢心事。儒者功夫。理氣主僕。心性本末。以及異學差誤諸說。一一中窾。令人敬歎敬歎。一此不懈。何理之不通。何德之不修。老夫連月病痢。加以他證。痛苦已極。無望回甦。惟望諸賢尊所聞。行所知。以就遠業。以衛正道。不勝其誠懇焉爾。近見朱氏庸奎所編雲柯往復上下篇中。載金監役柳持平改心卽理之說。畢竟與老洲，梅山。爛漫同歸。吾黨從此可無多少爭競。眞斯文之幸也。但怪柳徒之在北者。一向執拗。不竪降旛耳。</text>
<title>答蔡章錫 乙卯</title>,<text>所詢學訣。余以爲人於義理。須理會得綱領。於私利。須攻拔了根苗。如心之靈明不昧。性之純粹無惡。君臣父子仁敬慈孝之道。堯舜孔孟明誠中正之德。華夏當尊。夷狄當斥。正學當崇。俗論當黜之類。是義理綱領也。如有意近名。修行未實。容著隱惡。借取仁義。義利雙行。理慾混施。生斯世。善斯可。事求可。功求成之類。是私利根苗也。千古聖人勸戒之言。不一而足。而擧其大體。不過此兩端。學者於此。要見得精明。體得純全。於彼。要察得周匝。去得淨盡。爲學眞訣。如斯而已。</text>
<title>答金容璿，李秀永 丙辰</title>,<text>千萬人中。常知有己。儒者事。而今褫魄奪氣於夷狄之術。而忘其身之所在。則其爲人何如。而乃反以儒者爲狹陋。人之無識。乃至於此。此苟菴先生語也。余謂當時訾儒止此。後來又以儒者爲亡國。噫。其昏惑之甚矣。吾儒以三綱五常爲道。守義執禮爲學。而治平經濟。皆此物也。擧天下。奉認欲爲性。學聖爲隷之邪敎。爲古今第一學問。然而人類不亡者。未之有也。世人多以不殖貨財。爲莫保軀命。父之敎子。兄之戒弟。外此無他道也。然此不過一死之禍爾。殊不知人舍禮義棄綱常。則雖錦衣玉食。而其心則已死矣。今宜玩索以明理。敬愼以存心。強毅以成德。以俟夫仁天之必反而已。</text>
<title>答鞠最煥 戊午</title>,<text>誠者。學問之命蔕也。愚少受敎於父師。只是此一字。顧雖體之不實。而心則未嘗忘也。中庸之誠。該貫仁智。則大學之誠。獨不可以通乎動靜乎。有謂誠意誠字。只可用於動時。不可通於靜境。李子悅。如此說。 恐成無頭學。故嘗有數句云。誠是萬善本。未可略有虧。誠行有意時。誠立無意時。若因意有無。誠亦異其施。所謂萬善本。動有而靜隳。信如斯言者。竟陷佛禪歧。未知盛見以爲如何。凡學。貴以身體之。不可全靠著文字。</text>
<title>與甘泰烋</title>,<text>學子之於道。常患其難一。學子。如人能弘道之人字。蓋以心言。心之非道。明矣。 只被氣用拘之於前。習慣渾之於中。物慾成之於終也。夫氣習慾。名雖三。而其目不百不千。吁。何其艱哉。程夫子於此。只將一句道破曰責志。志原只有善一塗而已。則彼三者。何處著足。第志云者。或之善。或之惡。心本非理。故如此。 故須責之。使上受性宰之命。而下行身主之職矣。孔子七十不踰矩。只是十五之志結裏處。曾子臨終易簀。亦是弘毅之志究竟處。今要一志旣定。萬務皆成。</text>
<title>答鞠酊煥 丁巳</title>,<text>爲學別無巧妙。只要辦得一片誠心。仍須讀書勤苦。擇義精審。爲善實施其功。去惡勇斷其根。如此而已矣。曰如此而已。則更無別傳可告。亦無餘法可行也。 嘗見一種凡士。希慕學問之美號。規取世俗之虛譽。如此輩人。雖閱盡五書六籍。講到太極性命。卻似根撅之木。源斷之水。雖曰進善除惡。殆同枯枝上剪彩爲花。歸涔中用蠡酌海。安有毫髮之益。性和天分淳質不浮華。于此兩者。其必有取舍而成就得實學矣。其宜勉焉。</text>
<title>答崔弘宇 辛酉</title>,<text>聖德至大。何時而能充。人事甚繁。何道而了當。世難到極。何術而可處。今有一言以蔽之。曰求是而就是也。夫求是之至。至於義精。就是之終。終於仁熟義精。而仁熟則聖德可充。人事可了。世亂可處。然則求是而就是。豈不亦操約而用廣者乎。求是。讀書竆理也。就是。克己復禮也。 所詢敎子之方。程子自幼子常視無誑以上。皆是敎以聖人言動。陳了翁分別人品之上下。陸象山敎小兒。須發其自重之意等語。皆宜實實理會。不爾。朱子所歎風俗弄得到這裏 謂不善敎子弟。 可哀者。在所難免也。愚嘗謂敎小兒。關繫至重。天下之爲帝王，公卿，監司，守令。以至里任塾師。無非由幼小漸次長大而爲之者。其幾可不愼諸。</text>
<title>答趙忠顯 辛酉</title>,<text>承喩縷縷。敬悉雅旨大槩。悟得從前記問。竟是枉費心力。晩而講性理於先德齋公。旣而奉其遺命。就不佞以求道。此意極鄭重。非愚所敢承也。第嘗聞天地人物。非儒術。不能以安其位而遂其生也。此箇事功。都從敬字做起。蓋敬是本於性命而宰乎心覺。行於人事而上達天德者也。然謝氏之常惺惺。尹氏之不容一物。其說非不精到。終是無形影處下手。難於收功。未若程先生整齊嚴肅之能令心一而自無非僻之干者。故後儒謂伊川此語。似孔子之言也。竊意敬心專一。而邪妄疊息。則其效至於聰明睿知由是而得。動容周旋自中乎禮矣。先公所奬授受嫡統。繼開門庭。愚雖萬不近似。而今玆云云。實自唐虞洙泗。直至洛，閩，潭，華。一脈相傳。只是此箇義諦。願與景恕交相持循。而勿墜於地也。</text>
<title>答魚在源 己未</title>,<text>晦菴夫子雅言。戒愼恐懼。最爲緊要工夫。吾未知學人之心。能不戒懼而自保守天理乎。不加愼獨而自遏絶人欲乎。靜而不奉道體。動而不循義用。而猥曰吾心是太極。吾心是聖人。吾心是統性情底。豈非荒誕欺罔之言乎。余不欲人徒說此等大話。只要使原於性命之心。爲一身之主。而恭敬奉持夫天所賦之正理也。苟能如此。則此等話雖不言。亦無所損。縱言之。必有默契聖賢本指。而不歸於孟浪不精要之論矣。</text>
<title>與魚在源 庚申</title>,<text>昨論未發之義。據章句以明道不可離之意一句。似可斷得象人無未發之疑案。其次或問也。呂子約書也。輯要按說也。此皆但言道理名色。非指功夫效驗也。愚意學者。勿恃我亦有未發。只要時習靜功。如要訣之敎。久久馴致。自家胷中。如淸淵霽月。光不搖漾。正臺明鏡。淨無點汙之象。方始讀中庸人也。然此是極難。須要將敬字。隨動隨靜。專一下手。磨以歲月。庶幾見功也。</text>
<title>答魚在源</title>,<text>所示種種病痛。勢爾。非故也。古人學問。只有立志高邁。讀書精熟。小學四子爲要。 臨事以義爲利。持心誠實不欺。與人當觀大節晩節。遇變要守得道理定。假使直將自家斫剉了。也不顧慮。此雖數端。只一句小心奉性都貫去。</text>
<title>答魚在源 辛酉</title>,<text>所喩心性信不信之說。善矣。蓋心雖至神至靈。能自處以氣分上物事。信性命爲純善。而其所發一一奉行。則無不進於德矣。心若自聖無戒。自尊無對。自信無疑。不復認性爲大本者。千箇萬箇。皆歸於異蹊。嗚呼。其可懼也。</text>
<title>與魚在源十字訣</title>,<text>無爲性所無。爲兼言行思慮言。 有事 與孟子必有事同。 性所有。此十字以之質於聖門。應得印可矣。蓋心性理氣有爲無爲。學問事業全體大用。無所不包。如非竆經精義。不能見。如非小心妙敬。不能盡。子其勉之。</text>
<title>答裴炳元</title>,<text>公心。晦翁且不許爲大本。誠心。栗翁且欲其更向道。蓋皆不只靠心爲本爲道。此的是聖人本天。吾儒主理之學。今曰孟，程，朱只欲以存心爲功。恐其失將墮於異學之科矣。出處皆扶持之喩。誠得宋門之敎。甚善甚是。但又須知出而扶持一時之功。處而扶持萬世有賴。勿以隱居自歉。益明其所未明。益充其所未充也。居在遐僻。無人相長之歎。据愚見言之。五書五經所載羣聖賢。無非敎我之師。只貴學者溫恭自虛。所受是極爾。近日口耳文墨之說盛。躬行實得之學廢。甚可歎也。</text>
<title>答裴炳元 己未</title>,<text>我輩作事。類多心理相背。如何得無此疾。須用敬以審之。強以斷之。伊川先生論曾子易簀云。非幾於聖人。不及也。推此志也。禹稷之功。亦所優爲也。此要細體。 此際心卽理。理卽心。聲爲律。身爲度。學者如何遽及此。惟敬審強斷之功。久而熟焉庶矣。近日學者。開口便說心卽理。理卽心。眞是笑話。</text>
<title>答裴炳元 辛酉</title>,<text>顔子擇善而敬守之。是以性爲本也。曾子精察而力行之。是以道爲本也。今人天資雖美。視二子。必有些子不及處。宜用百倍功夫。使未盡美者盡美。是爲化其異。以復其同之術也。性道同。而氣稟異矣。 近世乃有性非大本之說。氣不修明之敎。然則將以甚麽物事。名爲大本。修明功夫。施於何處。</text>
<title>答鄭漢殷 庚申</title>,<text>晦翁言。聖人言語。自家當如奴僕。只去隨它敎住便住。敎去便去。今卻如與做朋友一般。只去與它校。如何得。余見古今人依此做去者。未有不成德近日康梁輩。敎人勿爲聖賢奴隷。此是凶肚之所發也。世人非惟不抵排。乃反喜聞而誠服。至有爲斬聖罵賢之說者。其源實自佛，禪，陸，王信心自用始。而終至於李贄，紀匀輩而極矣。今之士宜尊信吾東前輩。而上溯于孔孟程朱。一心敬奉其訓。而無敢少自肆焉。如此則人品自高。學問自正矣。賢輩宜深誌之。</text>
<title>答辛在一 丙辰</title>,<text>俗宂之喩。若指家務。則不宜然也。蓋在家應務。猶居官而修職。當小心謹節。以盡吾分可也。又爲學雖不專靠書冊。然凡立身處世。具有天則。非可以苟爲者。不讀書。無以明其理。故日閒得暇。卽出袖中卷子。子細讀取。以明心術而長識見。始得。至於欲從師友以鍊氣質之意。尤善矣。夫師友固非替我施功者。然與之羣居而互講。則持守漸固。知解漸明。而性氣之偏。漸次可克。而天畀之重。漸次可復矣。</text>
<title>答辛在一</title>,<text>士之求道。猶農之力穡。女之務績。初非爲異常而歆慕之。亦非爲邀譽而規取之。只因天命人道之所當爲而爲之也。然苟非專一悠久。不成。如或二三閒斷。卽敗矣。故開目而視。只見此道。傾耳而聽。只聞此道。啓口而言。只論此道。精神心思。凝聚融結。只存此道。如此。可望其有得矣。朱子大全記釋氏淸草堂者入道工夫。而令學者。取以自警。卿于此。宜日誦繹而實體之。</text>
<title>答裴仁基 庚申</title>,<text>君子立心。必以義爲利。然後其處天下之事。庶無所失矣。此石潭夫子語也。此雖質諸聖人。必蒙印可矣。近世乃有輕慢夫子之學。使後進之士。迷於趨向。而道無從明而行矣。如指心爲理。則不得不指理爲有爲。有爲者以爲道。則非道弘人之夫子。道體無爲之朱子。皆不得不畔矣。噫。士之所見不可以不正。所趨不可以不審也。○義是性之無覺無爲者。然彼有才有能之心。必以性爲本原而後。始無違錯矣。</text>
<title>答朴來維</title>,<text>大易言立人之道曰仁與義。人以心言。蓋心非道。而仁義是心之道也。人心有覺。仁義爲極。今要撿束此心。使之不畔乎仁義之道而已。欲如是。須是讀聖人之書。而從其敎也。敎元兼知行言。而敬又貫乎知行二者之閒也。敬。中庸之戒愼恐懼是已。</text>
<title>答鄭敦永 丙辰</title>,<text>所論事功氣節之說得之。然聖賢何嘗無事功氣節。但不似世人之必出而後有爲也。今我輩只有竆理修身忍痛含冤八箇字。是隱居者之事功氣節。宜早夜服膺而不敢失墜者也。某某事。愚有深懲於諸門之爭。始之力止而不見從。終而至於不相和協。是豈聖賢所敎講學輔仁之法。吾輩所務謙己下人之意哉。咄咄慨惜。莫能自已。幸善爲說辭。以解其紛焉。是亦愛好人倫之一事也。</text>
<title>答鄭敦永</title>,<text>聖人固有天生底。又有人做底。昔成湯聖人也。然亦由學而成。此是人做底。今之士。其心事之未合禮義者何限。必也以禮制心。以義制事。而其功夫自生而熟。則是亦人做之聖也。然須先虛心讀書。以竆禮義之極。不然。未有不以非禮之禮。非義之義。爲禮義而爲之者矣。心事形而下之器。禮義形而上之道。宜細辨。</text>
<title>答鄭敦永</title>,<text>使老洲先生言。道心元來是有過不及者。學者當以是爲主云爾。則非惟鄭世永當詆之。而愚亦疑之矣。然當時有人心中節爲道心。道心不中節爲人心之論。故先生辨之曰。人心之合道理者。畢竟是聽命之人心。道心之有過不及者。畢竟是失正之道心。是其立言之意。以其名實之不可混也。非謂道心自是有過不及者。則何疑之有乎。今鄭某以爲道心有過不及。則是人欲也。㘞有多少悖妄語。此如小兒學語。而時發罵父之聲也。苟如其言。遊子之思親。遠臣之戀君。或有過不及。則皆斥爲人欲矣。是豈理也哉。又如子路之何必公山氏之之。充虞之木若以美然。顔淵之瞻前忽後。朱子以此。爲過不及。 曾子之受杖仆地。及親喪水漿不入口者七日之類。無非人欲。而不復可以道心之名論之耶。且如下愚之道心。未必皆中理。則中庸序文。亦將改正而後可矣。老洲雖可侮也。朱子亦可侮歟。先賢於氣質之性。誠有兼氣雜氣之說。然於本然性。亦有如此說處。如朱子言性善也兼氣質。又言人生而靜。已是夾形氣。栗翁言仁字雜木氣而言之類。是也。詳見語類與全書。 孟子直言形色天性。而無損其爲本然矣。</text>
<title>答鄭敦永</title>,<text>苟菴曰。神之與理。只爭準則情爲造作之閒。神之通處理亦通。理之通處神亦通。準則情爲造作六字。如改以眞體妙用四字。如何。蓋情爲造作之云。微涉於太有迹。故云爾。右年前愚所私記者。今得於舊紙中。因掇以寄之。如有可以示而見明華之便。轉以語之如何。季潤始據氣之偏者。得理之偏。朱子答杜仁仲書。論人分上。理有偏全處。有此語指意。非謂稟理有異也。 以爲說。近日稍變前見。以爲肧胎之始。便爲氣質所拘。而理不發露。以此爲氣質性。殊不知堯舜雖氣質淸粹。安得於精血凝聚之初。便有性理發見者耶。此友每以南塘三層說。爲精妙獨得之見。未知盛解於此以爲如何。濟卿近日意見。又如何。</text>
<title>答朴大鉉 甲寅</title>,<text>晦翁言帝是理爲主。栗翁言上帝無一毫私僞。我輩下民。亦要以理爲主。而不使有一毫私僞自欺。此自習然而至於自然。則人而天矣。信能如此。凡來書埋沒天降之罪。不齒人數之媿。皆無足憂。而幾時到聖賢門庭。以不負神明之約誓。亦在其中矣。然先須識得理氣帥役公私誠僞之分而後。可施其功也。又須識得帝字理字在人。孰爲性孰爲心。及以理爲主而無些私僞者。在人當爲無爲之道體。抑當爲有覺之心功。此要一一理會得。了了分明。方不墮落於傍蹊矣。來書千年道學以下數句。恐是染得近俗尊師太過之疾。未免於風氣爲主。而陷於不私之私矣。此亦當以一識字爲先。</text>
<title>與朴大鉉昌鉉 乙卯</title>,<text>上帝賦我以十全純善之性。偏惡皆氣。非性也。謂性有不全不善者。誣上帝也。楊龜山曰。謂性有不善者。誣天也。 卿輩須認得吾性與聖人毫無不同。無思無事時。止用靜養之功。纔遇發處。輒加撿束氣質 朱子栗翁皆有此敎 之功。不使少有蔽性之失。如是久之。氣質亦將自復於淸粹之本體矣。如此則聖矣。何苦與人辨箇性有偏全同異。性有多寡善惡底閒汩。董以反亂吾心氣也。兩賢切宜記取此語。</text>
<title>與朴大鉉，吳震泳，朴昌鉉</title>,<text>老洲集物物皆有神。及發後始可言氣質性之說。鄭敢疑之。程子曰。物形有大小精粗之不同。而神則一也。朱子曰。行之在人。有善有惡。行得善者。是本然之性。止此 然則行得不善者。豈不是氣質之性。以是觀之。彼見之錯。不難見也。口之於味。性也。忍性攻取之性。性緩性急。一事而五性具。此等性字。聖賢無不以發後言。而此人未之見耶。大抵發後之性。有善惡過不及。如皆指爲情。而不以爲性。則凡聖賢諸訓。將無以處置矣。是氣多少。則是理多少。彼以此理字。硬屬於稟受之初。而非指四端。因擧程子四端爲氣以立證。殊不知以性情理氣。分之四端。雖當屬氣。而若以此理統體言之。又有不盡然處。如滿腔子是惻隱之心。朱子以爲是就人身上指出此理充塞處。最爲親切。因說滿腔子是羞惡之心。敬恭之心。是非之心。是皆以天理言。此人未之見也。</text>
<title>答朴大鉉</title>,<text>某也以栗語中與生俱生四字。是出於韓子原性。遂立爲自家的證。所見如此。宜乎纔見古書生之謂性。不問當人本指如何。一切以其出於告子。遂定爲氣質也。程子論萬物一體之理而曰。生則一時生。此是與生俱生之謂也。 皆完此理。朱子論仁義之心而曰。與生俱生。又論君臣之義而曰。與生俱生。果從外得乎。農翁論道之本體而曰。與生俱生。亘古亘今。磨滅不得。論思辨錄書 此皆指爲氣質之性。氣質之心。氣質之義。氣質之道乎。參同契六虛。道家錯做虛危穴。則朱子譏其討頭不見。胡亂牽合。一字來說。某也之生字。豈亦此類也歟。或問天命之謂性。天生蒸民之說。便疑之曰。人受天地之中，天地生物之心。何故單言天。則人孰不笑之。今某也聞五行是在天之氣。便擧質具於地以駁之。豈非如上所疑者耶。聖人言父子天性。而或者非之曰。母子非天性耶。豈非笑話。蓋不知擧天以該地。擧父以包母之妙者也。然此亦不必誦言於某也。恐又增石泉集中一篇病文也。歐公非繫辭。韓公與同政府甚久。無事不言。獨不與言繫辭。此出元城談錄。今鄭卿不遵程，朱，栗，尤賦性不異之訓。而己成一宗。賢輩雖與之同處。而宜學韓公之不言。是亦義理之性也。不可忽。不可忽。</text>
<title>答朴大鉉</title>,<text>而見所論當初稟受氣質性。與鄙見小異。今有私箚一片寫往。與而見亨文。同看而訂還之。○閻若璩文集。自謂我欲加朱子以罪。抗世駿作傳云。天性好罵。紀匀平生。以毒害朱子爲能事。則苟菴以爲性生。金壽弘以孝宗初淸陰應聘。爲極不可。封還淸陰所給墨錠。則尤翁謂其天稟如此。此所謂天性，性生，天稟。豈非栗翁所謂當初稟受氣質之性乎。雖曰性。而只是氣不干理事。此與相近。是氣質性。而朱子于不移註。只云。氣質相近之中云者。同。 鄭某錯看栗翁語。謂人物當初隨其氣質而稟受得各異之理以爲性。不聽朋友之言。一向執拗。遂與吳而見不相悅。吾謂與其論性如此。孰與敬以養性乎。</text>
<title>答朴大鉉</title>,<text>大全答石子重第六書。今日我輩後學。宜熟讀而實體之。蓋朴實二字。己旣無此功夫。彼亦無此功夫。皆妄自託於講明道理。理未及明而氣已橫肆。人未及開而己已窒塞。以窒塞之見。行橫肆之氣。則終必至於徒以口耳。浪費光陰。人欲橫流。天理幾滅之地。豈非持敬修身之君子所以深戒也哉。大抵今日儒學之弊。在不能談性論心。而竟歸昧識耶。在不能主誠執禮。而終至無狀耶。吾輩目繫此弊。而又復蹈其覆轍。豈所謂奉遺體學性傳之道乎。後生少年。只敎將四書注問諸訓。字字熟讀而一一反省。如是久之。決須有奇驗。如是而無驗。竺家截取老僧頭去。吾不爲之冤矣。</text>
<title>答田煕舜 戊午</title>,<text>來書立義甚正大。但見稱過當。未免近世夸大之風。鄙意恐未若相與講明性學。無畔先典之爲實得也。愚昔有詩云。反己審天眞道脈。嚥津納息是丹頭。蓋曰反己則不關人閒是非。曰審天則不許心自作用。曰道脈則以是爲吾儒正傳也。蓋近日士子多畏俗謗。而莫能樹立。每信己心而遂至猖狂。所以聖學日衰。異言日盛。而不可振也。幸與諸子。留神理會。而竭力持循也。至若丹頭之云。猶屈左徒長年度世之意也。朱先生聞之。恐發一大笑也。</text>
<title>與田煕舜 庚申</title>,<text>向得李思中 裕興 書言。金門流派。有申益均。據心是性情主宰之文。駁性師心弟語。然則心自師而可乎。殊不知心不師性。則爲形役之不暇。如何得主宰之名乎。人心有覺。道體無爲。故曰心爲性情之主宰。惡可執此而廢彼乎。况金監役最晩年。改心理說。以從柳持平之論乎。如此等人。只可任他狂叫。不須與之辨爭。以增世俗紛紛之象也。心要自卑自小。以師法性命。爲平生至訣也。</text>
<title>答高濟燮 丙辰</title>,<text>心之學道。道卽性也。 其工夫要緊。期限要寬。寬非悠泛之謂。乃饜飫不躁迫之意也。緊非急速之謂。乃謹嚴不放慢之意也。先須策勵得有死無貳之志。持守得一定不易之法。要以遠避鄕原之習。篤信聖人之敎。爲終身事業也。</text>
<title>與高濟燮 庚申</title>,<text>今須自驗此心自認爲性。卽有傲然自聖之象。若尊性爲本。則凡所思慮言動。不敢恣肆。而顯有戒懼之意。只以此兩端。逐日自省自守。無或忘忽焉。此是持心之功。更須藉讀書精義。以助之也。</text>
<title>答宋敬淑 癸丑</title>,<text>仲肅所論橫渠心師。尤菴師心二義。善矣。不知曾見之否。大抵心。但可曰本善。不可曰純善。但可曰制曰操。不可曰聖曰本。本天本心。儒釋之大分。 心能自小自卑。而欽承仁義。則四支百體。無不從令矣。如或自聖自尊。而藐視性天。則氣習外物。羣起而共捽之。如何能主宰一身乎。如近日康，梁輩人。皆從王，陸起。而究竟于釋穌。遂至於斁倫侮聖。而陷於禽獸之科。其源咸出於恃心自用。不復以性爲主故也。吾黨諸子。其宜戒焉。</text>
<title>答宋敬淑 甲寅</title>,<text>曾見華西言。所以然理也。以。用也。須有一箇做主。然後方可言用。遂引易以易知以𥳑能之以。大全以仁愛以義惡之以。以證之。此欲以心屬理。而有是說也。然則以字爲主。所字爲賓。旣甚未安。且心是用理者。非直是理。則此尤不可從也。向來鄙人。亦以以字屬心看。今再思之。所以之以。只是自然之以。非有用之者。且如冠當在首。屨當在足。是當然之理也。此當然之理。必有所以當然之故。所以當然之故。卽所謂天道流行而賦於物者也。今來書所引老洲雜識第二篇所論大學或問一條。却似所當然爲所以然之根柢者然。未知當如何看。此語恐未若此條上文所以然爲體。所當然爲用之云也。如何如何。○今日世界。都是勢利膓肚。惟儒門是禮義心法。吾見世儒。亦把禮義。以徇勢利。則何處可問天理聖傳。噫。</text>
<title>與宋敬淑 乙卯</title>,<text>余答仲肅前書。言三達德是性分帶來。此蔡虛齋語。而鄙之所以謂惟其如是也。故註曰。天下古今所同得之理也。如此而仲肅猶不快於其意。而貶駁鄙說處。有曰三德上。禁不下性字。然則直指三德。爲形而上之道。然後始快於其心矣。是不有朱子之訓。語類謂達德。是行道底。不可喚做道。又以人能弘道。君子存理。爲達德行達道。 而自執己見。以爲是者。且指達德爲聖人所獨。此則顯與章句角立矣。不知此人所見。何故如是乖戾。三達德。不以屬心。而必欲屬諸性。則性之無爲。恐彼此無異辭。夫無爲者。如何能行得道。若以所以字之故。謂德爲性。則所以行之者一。仲肅又不以屬諸性。此又左右拘牽。不能進得一步。且必如此。則理有有爲之理。又有無爲之理。而無爲之理五。所以行之者有爲之理三。此如何說得去否。比見語類訓陳安卿處。有以思傳中閒許多達孝達德九經之類。皆謂之粗迹。夫理亦可謂之粗迹否。達德雖是性分帶來底。然視性命之理。未免微有迹而近於粗故歟。性爲妙而心爲粗。心比性。微有迹。皆有朱子說。 以理字論達德。諸家說。亦頗有之。惟蔡，朱，王三氏之言。最有斟酌。今錄在下方。宜細體之。○蔡氏蒙引云。知仁勇是性分上帶來者。故曰古今所同得之理。○朱柏廬講義云。此德字。未必指理。要之。性旣善則才亦善。才卽具於性分之內。有知仁勇而後。能行五達道。則卽謂是所同得之理可也。○王氏匯參云。凡一隙之明。一念之無私。一息之發憤。亦是人性中本自有此理在。故曰天下之達德。附 與諸生書。余答宋義集書所引匯參說。有疑其上下文皆有性字。其意似非以德屬心者。余以備旨照之。鄧氏亦以德爲性。而其釋三德。則曰心之明公強。匯參與此相近。然以疑者之說觀之。余之引據似未察。但謂王氏直指隙明無私。發憤爲性。則豈不知心性無辨者。此却更審爲宜。一隙之明。猶可指爲性。至於一念之無私。一息之發憤。如何可認爲性乎。故朱子以弘道之人字。戒愼之君子貼達德。其意不其明歟。</text>
<title>答宋敬淑 丁巳</title>,<text>上帝降衷這道理。便在日用閒存養云云。此朱先生語也。人只有一箇天理。却不能存得。更做甚人。此程伯子語也。胡敬齋亦言。儒者養得一箇道理。釋老只養得一箇精神。愚亦曰。吾儒專靠著一箇性字。異學。只信得一箇心字。 此等存養字。全從道理上說。中庸戒懼存養。只是就不可離底道字用功。而此道字。上而承性。下而包敎。而該得動靜知行之理者。故敎人心存敬畏。以存天理爾。非孟子存養之謂也。學者往往錯認本指。謂中庸首章無致知工夫。豈不粗甚矣乎。來書亦似微有世儒之失。故謹此奉陳。幸與諸君訂示之。語類論惟精云。須戒謹恐懼去揀擇。此於盛見云何。</text>
<title>答崔命基 甲寅</title>,<text>旣存得學道之心。每日讀書。必反己自撿。某思想與某訓合。某情欲與某戒戾。某言語與某子同。某行爲與某公反。一一𥳑點過。其與前言合同者。益復勉勵而保守之。與曩哲反戾者。務加鉏斬而克除之。如是久久。道將爲我有矣。不然。口詩書而心荊棘。號儒林而實市井也。此士之蟊賊也。</text>
<title>答林元根 丙辰</title>,<text>士雖未及成學。而遇事處世。惡可胡亂做將去。吾聞君子於中庸。有擇而用之之功。以曾思二傳。合而觀之。明德者。君子也。中庸者。明德所具至善之理也。格致者。明德之能擇中也。誠正以下。明德之能用中也。故君子務先明其明德也。如以明德亦喚做理。理如何能擇理而用理乎。士宜審諸。身在旅舘。雖不能日親𥳑編。亦要以禮爲安。以義爲利。則身心自然謹嚴。事爲自然明正。何善如之。况得片暇。卽將經籍。隨分玩繹。庶幾文行互資。本末俱得矣。要在立得此志堅確。不遊移耳。</text>
<title>答林元根</title>,<text>昏弱之喩。繫是氣病。氣病。宇內何人能免乎哉。嘗究氣之本相。元自明快剛勁。特其用。或昏且弱耳。今須磨勵精神去。與他廝殺。切不可開後門走去也。晦菴先生言。人之精神。自是剛有鋒刃。如陽氣發生。雖金石也透過。止此 今以飢之思食。渴之赴飮。觀之。何曾見有毫分昏弱之象。人于道義德業。精誠求之。如救形氣之切至。則昏者自明。弱者自強矣。今不曾如此用得力。乃曰天稟一定。難容人力。此呂芸閣所譏果於自棄。不仁之甚者也。念得貞甫已及中身。今不自策勵。更待何時。來喩。自恨無以見先人於地下。不覺汗浹頂趾。想非一時儒筆。幸因此所發。而遂加愧奮。古人言。能愧能奮。聖人可及。是宜深體味之。</text>
<title>答林元根 戊午</title>,<text>志之於士。所繫大矣。志乎道義。則習於道義。而進於高明之域矣。志乎名利。則習於名利。而趨於汙下之科矣。起於一念而差以千里。定於俄頃而及於終身。今欲得道義而入聖豪。似不必多門以求之。但當以小學論語爲第一要訣。而日夜熟復。期於以身體之而已。然世之講習二書者。衆矣。求其躬行而成德者。未之多見。豈非以名利之心。夾帶於隱微之中而然歟。故學貴於純而無雜。雖至於聖神之地。亦不過此一義而已矣。○朱子曰。論語之書。眞能竆究透徹。如從孔子肚裏穿過。盡知其肺肝。豈不是孔子。宋子曰。淸陰先生身任天下綱常。而名聞華夷。文公小學。爲之基本。</text>
<title>答申泰璉 丁巳</title>,<text>人生有形氣心性四者。而形元自端正。無疵病。只須謹其動靜。氣亦只於用事時有偏戾。必須撿束。而敎八塗轍。性純善。但當順而養之。若夫心則雖本正。而又往往昏狂。最可慮也。定要惺惺不昧。井井不紊。始可以無悖乎性矣。欲行此四事。必先竆經精義以開之。繼又殫誠竭才以充之。經與義。皆是性理。誠與才。皆是心事。 如此而已矣。夫四者之功成。則人之能事畢矣。然以何者而可以成其功。曰禮也。禮苟得矣。雖短褐竆廬之士。無損其爲王佐之才。禮一失矣。雖撫世蹈刃之流。僅足以成一節之名矣。是又學子之所宜辨也。</text>
<title>答崔仲敏 庚申</title>,<text>愚事親不孝。爲平生至恨。今尊文語子曰。生今之世。不見艮齋。猶爲不孝。斯言也非愚之所敢聞。惟願高明。將小學中舜，文，武，周諸聖賢事親之跡。一一口誦心思而躬行之。期以至於無憾焉。則可謂大孝。而不負尊丈之敎矣。愚觀小學全部。只性字爲模範。惟在人小心奉承而勿墜也。</text>
<title>答金容琪 辛酉</title>,<text>所詢語類潘植錄。號爲難讀。然首以氣之精英者爲神。而繼以所以爲五行四德者實之。恐所以字斷非指理之辭。無乃就造化上。指其爲氣之本。而與理無閒。能主宰運用管攝敷施者言歟。此須以意會之。未易以言語形容之。字書。口所以言食。手所以執持。論語集註勿者。人心之所以爲主。而勝私復禮之機也。所以字。似此處不勝枚据。宜活看。周衰而人騁其技。秦是以㬥。宋衰而人駁其學。胡是以入。此崔銑語也。余語天地衰而人滅其倫。夷獸是以熾。噫。其孰能主三綱尊五常。而挽回天地。判別人獸也。學者。其亦專心於此哉。</text>
<title>答崔相文 丁巳</title>,<text>太極陰陽。朱子以爲推之於前。不見其始之合。引之於後。不見其終之離。此見於太極解而辭意明白。無可疑矣。黃宗羲 陽明流派。 譏朱子理生氣。則苟菴辨之曰。此又自爲疏脫矣。理豈有形體嬗代。而曰理生氣哉。特以先後言之。理先於氣也。何嘗硬定爲理生氣耶。苟菴說。止此。 近見嶺外某集。果定爲理生氣之案。不知瞬息之頃。理先獨立。旋此生氣耶。僕每謂吾人。切勿懸空揣測。最要反身體究。庶於見道體道。有眞實趣味。今自家之性與氣。生則一時生。初無先後可分。特就發見處。驗之。必先有仁義之性。而始生惻隱羞惡之心。此的然明甚。故朱子於此。設母子之譬矣。</text>
<title>與吳震泳 甲寅</title>,<text>今日讀朱子答方賓王書云。古人之學。所貴於存心者。蓋將推此以竆天下之理。今之所謂識心者。乃欲恃此而外天下之理。竊意所謂識心者。正指禪陸而言也。先生答鄭子上書。有儒釋心與理爲一爲二之說。今此存心以竆理者。是心與理爲一也。恃心而外理者。是心與理爲二也。因此而觀於近世學術之分。一則其心自分爲氣。不敢自認爲大本。而必本於天。一則其心借號爲理。遂以擅據其至尊。而反藐其性。是又心理一二之分也。心而本天。是一。心反藐性。是二。 吁。古今學術異同之形。何其如印一板也。吾黨諸子。謹守潭華之遺旨。勿避主氣之嫌名。而上溯于聖人之傳也。外理之害。淺切而易避。藐性之說。近似而難辨。宜深戒之。</text>
<title>答吳震泳</title>,<text>程子曰。沖漠無眹。萬象森然已具。朱子曰。四性有閒架條理。據此而曰本然之性。不待氣質而自異。萬殊之分。理如此。故氣如此。人徒見其渾然之一同。而不知其粲然之各異。其異者。總歸之氣。豈主理乎哉。此與一性一本之訓。不相違背否。所示或說萬殊之分以下是矣。蓋朱子謂理與氣。伊川說得好。曰理一分殊。又論天之生物。有有血氣知覺。止 但有形質臭味者。曰雖其分之殊而理則同。詳見答余方叔書。 栗谷亦言理雖一。而乘於氣則其分萬殊。答牛溪書。 老洲亦言道一而器殊。故天下之殊。皆出於氣。是三言者。皆以一殊分理氣。此固一說也。然朱子又曰。至誠無息者。道之體也。萬殊之所以一本也。萬物各得其所者。道之用也。一本之所以萬殊也。論語集註。 栗谷又曰。一本之理。理之體也。萬殊之理。理之用也。答安應休書。 老洲又曰。性只是一理。而其用萬殊。仁義禮智。乃萬殊之大目也。又曰。太極爲理一。則健順爲分殊。雜識。 是又何嘗以各異者。總歸之氣。而不本於理哉。但或說中本然之性不待氣質而自異一句。未知其意如何。凡前賢之言本然性同者。何嘗指佛老空虛之性而云爾哉。朱子曰。太極是元亨利貞。都是上面。彼將謂太極不待木火金水而已。自不同耶。今雖曰萬象森具而有閒架條理。然人物本性。千則千同。萬則萬同。不如是看。則人與物且置。只舜禹孔顔之性。亦無非萬象具而有閒架者。將無一性之可以言同矣。是豈知道者之言乎。但念似此論性。而卻不去體得性。竟不免爲徒尙口舌之弊矣。更要反己自省。萬象紛羅。朱子答呂子約書。卻作形而下說。此等說話。讀者當隨處活化看。切不可局殺說。便生葛藤也。</text>
<title>答吳震泳</title>,<text>所傳李昭應。譏僕以中庸誠字盡歸之氣。安有似此學問。又曰。柳師於以心對性處。謂心爲氣。卻從艮說。此兩句。無乃自相反戾乎。昔柳問至誠盡性之誠。是理是氣。僕答若是理。理是無情意無知覺者。如何能盡性。此彼所謂謂誠爲氣者也。此豈非以心對性。則心屬氣之說耶。但所謂氣非氣質。乃虛靈神明。能竆理循理之心。心能盡性。卽人能弘道之旨。似此學問。彼何嫌焉。中庸誠字。盡歸之氣。乃彼之誣言也。性情者。無爲之理也。性情果是理而有覺乎。後㤓言 性情是理而爲形而上者。書華西答金稺章書後。 ○朱子答潘謙之書曰。覺其爲是非。而是非之者。情也。栗谷答安應休書曰。四端善情。循天理者也。於情上。見天理之流行。非謂情是天理也。又曰。性之乘機而動者。乃爲情。則離氣求情。豈不謬乎。竊以朱李兩先生言觀之。情亦有覺有動底。不得爲形而上明矣。先生一則曰無覺。一則曰形而上。小子惑焉。雖以孟子所論四端言之。指情之善者。以明性之本善。如才雖氣也。而以才之發於性者爲善。非便以情爲理也。見孺子入井而惻隱之者。心之發也。所以惻隱者。性之德也。此以理氣。分別性情界至也。但孟子之意。要就此心發處。指其所載之理。以爲此是性之端緖云爾。其於理氣有爲無爲之辨。不暇及也。朱子論滿腔子惻隱之心云。此是就人身上指出此理充塞處。最爲親切。此語宜細體之。此與所引潘謙之安應休書。兩不相礙。朱子言心者。性情之主宰。又言心者。天理之主宰。此處天理。非幷指性情而言耶。</text>
<title>答吳震泳</title>,<text>鄭世永言先生生之謂性之說。分明與朱子不同。朱子論此句。以人物稟生之氣。貼生字。以天命之性。貼性字。此先師與愚之所本也。濟卿卻因稟生之氣。而指天命之性。爲氣質之性。今謂愚異於鄭子。語類指王 子。合包顯道。爲王子包子。 則可謂異於朱子。則近於矯誣朱子矣。 渠以在氣之性。爲非本然。佗姑勿問。只在天曰命。在人曰性。將如向說。鄭言。程子只發明告子之說。子思天命之性。則本然也。震泳不敢以爲是。而見擧人生而靜爲問。而渠之所對如此。殊深鶻突。蓋生前不容說性。生後始可言性。以此爲發明告子之說。人之所見。一何恁乖。吾故曰。喜言心者。放心愈遠。強說性者。鑿性愈深。鄭言凡引朱子說。單取上句而不省下句。如五行太極。便與生之謂性相似。是也。不省字意。猶近厚。但如其見。則中庸註。性道雖同者以下句。氣稟或異之故。大學序。莫不與性者以下句。氣質不濟之故。皆不可指爲本然乎。或問氣有貴賤之故。遂指上句萬物一原。爲氣質之性乎。不知人讀書如何恁乖。鄭言猥辨所引。豈是逐一粧點得如此。此下又有一段。而截去不言云云。不省。無心之失。截去不言。有心之私。區區于此。夫復何言。惟當自省克。但其所謂下一段。今忘不記。應是理爲主之意也。然方據物生自形自長。以證其機自動自靜。故下段不復擧論。此其立文命意。不得不然也。如栗翁言。陰靜陽動機自爾。而其所以陰靜陽動者。理也。今與蘆沙辨者。但欲辨自爾之無病。故下句所以之云不及言。是亦指爲有意截去之私乎。鄭言栗谷與先生。皆以本體言。則但有氣之流行。而無理之流行。可疑。原其未然而言。此理乘氣流行之妙。栗谷之言。何嘗有如此友之杞憂乎。朱子答子上語。語類直言乘機之理。大全微發推本之意。此一義。後有更定本。而略取鄭意。然不盡如其說矣。鄭言以氣質稟受言。則理亦有多少。如器小則水少。器大則水多。此蒙印可於牌下。稟理多寡之說。集註或問之所不言。平生夢寐之所不及。愚雖癡妄。何敢唯諾於此。此友所聞。必因佗說而錯會鄙意也。</text>
<title>答吳震泳 乙卯</title>,<text>瘴毒風寒。老病狼狽。但時讀朱子文語。亦自有欣快處也。賢之爲我憂深。怨及上蒼。情思悽然。但烹飫巍踞數句。恐不免坡公之浮白也。何不思蓬蓽菜根。有踰於豹餙熊蹯之時。時之義大矣哉。三復荀佹。而彷徨躕躇之喩。玩之。使人悠然有神會處。時幾將矣。雖繫天運。弟子勉學。卻在我輩敬愼爾。凡干道德禮義性理。莫不將敬愼二字。做箇骨子。別紙大學或問。彼賤而爲物者。止 無以充其本體之全。本體是理之本體。抑氣之本體。無以充。是論其稟賦。抑論其不能充。推得去歟。本體只是理。不指氣。無以充。卽程子物則氣昏。推不得之謂也。大學序云。莫不與性而氣異。是以不能皆有以知而全之。孟註云。人物性同。獨人得形氣之正。而能有以全其性。大學或問云。不及上知者。不能無蔽而失其全。中庸或問云。所謂性者。無一物不得。鳥獸草木。得形氣之偏。而不能有以通貫乎全體。又曰。天命之性。人物所同得。而人之氣稟。亦有異者。是以私意人欲。或生其閒。而於所謂性者。不免有所昏蔽。而無以全其所受之正。以此諸義推之。無以充其本體之指。不難見也。其性爲最貴。兼稟賦發用而言歟。若是單說稟賦。則性者人物之所同得。豈獨人爲最貴。寶珠置在泥中。論稟賦。 光彩不發露。論發用。 不見其爲寶。置在淸冷之水。則璀璨照耀。始見其爲光明寶藏。來喩兼稟賦發用之云。深得原指也。曾見吳幼淸言。此理在淸氣美質之中。本然之眞。無所汙壞。此堯舜之性所以爲至善。而孟子之道性善。所以稱堯舜以實之也。每賞此語。以爲孟子單言稟賦之性。而不徵之以發見之實。如何使人曉得。集註性者。稟生之理。言稟賦。堯舜能充其性。言發用。 ○堯舜之性爲至善。人性爲最貴。兩語宜參看。虛靈洞澈。萬理咸備。只言虛靈不昧具衆理。而不言應萬事。何也。○北溪陳氏曰。理與氣合而有此妙用耳。非專指氣。如心恙人。亦有氣存。何故昏迷顚錯。無此虛靈洞澈耶。此與尤翁所謂理與氣合而虛靈者氣也。虛靈中所具者理也。不同可疑。且意心恙人。氣失其本。不能燭理。故遂至於猖狂自恣。豈理之故哉。虛靈洞澈。萬理咸備。下又言。可以爲堯舜。能參天地贊化育。而結之曰。是則所謂明德者。何嘗不言應萬事耶。或問謂人之明德。異於禽獸。而華西師生。指明德爲性爲理。則與朱子判別。如何後人不覺其誤。 ○所疑北溪說。大槩得之。朱子曰。知覺是氣之虛靈處。乙卯歲。答林德久書。 又曰。知覺是那氣之虛靈底。戊午以後沈氏僩所聞。 據此則陳說恐乖師門本旨。全其本體而無所不明。全其本體。行也。無所不明。知也。並上智而爲言。故先行後知。如中庸之自誠明歟。或者以下文不能無蔽而失其全已上。皆指爲稟賦說。此果得其本指乎。全其本體。兼知行言。中庸盡性註。兼察由言。 而無少不明明字。却是明明德之效也。所擧或說。決非朱子本指。苟如其言。則上智大賢。稟得明德之全體。中人以下。稟得明德之不全者。從來吾儒門中。未聞此等議論。諸友中。頗有騎牆之意云云。諸君騎牆之云。未知何所指也。若於上段或者之說。有所沈吟。則愚敢保朱子之意千不然萬不然也。若如其說。則明德非惟人物不同。聖凡亦元有偏全之異稟。然則章句何不曰明德者聖人之所得耶。今使吾輩。能因發遂明而復初。竟不過復其不全之物矣。豈或問所謂吾之所得於天而未嘗不明者。超然無有氣質物欲之累。而復得其本體之全之意哉。近世柳穉程專尊心字。而謂天命之性。爲面貌不同。此與朱子天命之性。通天下一性之敎。相背而馳也。性理源頭如此。而自謂朱學。名實不同。學者正當於此處。加明辨之功。而定向背之分也。 又以其無爲之故。爲不足以當主宰之名。卽此觀之。其所謂理爲氣主。太極爲陰陽之主者。名雖爲理。而實則有爲之氣也。以氣爲理。而可以爲正學乎。吾言若誣。天厭而鬼殛矣。○華西以心爲聖人在君師之位。以性爲億兆之衆。金監役以心爲大爲一。以性爲小爲二。李都事以心爲可以獨當太極。以性爲不可獨當太極。是皆尊心貶性之學。與吾聖人小心尊性之傳。相南北矣。大抵如諸家之說。則性之𥚁阨極矣。令人痛冤。 比日鄭濟卿主張氣字。語類季通主張氣質太過一段。正好參勘。 而謂稟受之理。元初不同。因謂聖人未發之時。亦有氣質之性。此等議論。非惟自家見識之醜差而已。其於聖人本天君子尊性之正學。天下大本人性至善之宗旨。亦有無竆𥚁患。而未免爲充塞仁義之類矣。此際。又以聖凡明德稟有偏全之論。錯行於其閒。則從上聖賢苦心闡明性純善 語類問。天地之氣。當其昏明駁雜之時。其理亦隨而昏明駁雜否。曰。理却只恁地。只是氣。自如此。濟卿之說。與此冰炭。蓋在天元無許多雜理。如何人物稟得偏而不正。塞而不通。駁而不純。濁而不淸底許多雜理來。以立濟卿偏見於天地之間也耶。 與只此性同氣異四字。包含無限道理。見朱子答徐元聘書 與明德人人所同得 大學或問。 之說。不得不棄諸笆籬之外。而不復聞於吾黨之耳矣。嗚呼殆哉。佗說猶或有沈吟之思。至於此等大頭腦差誤處。豈容有些依違不決之態也。大抵如吾洛中先賢所述程朱氣稟或異而性理一同。澄治氣質而復還性初之說。則其於天命人心聖學世道。何所礙滯。而棄却四書集註章句鐵板定本。乃自撰出太極纔在陰陽之中。便非本然。天性纔在氣質之中。便非本然之說。自謂此是洛閩正傳。而思以易天下也。區區竊怪夫如此立說。何所裨益於性理之學。何所開明於心術之用。而費盡氣力。棄了禮遜。以自歸於跨越湖洛。輕蔑師友之科。使人苦痛苦痛。古今天下。曷嘗見不在陰陽之太極。不在氣化之天命。不在氣質之性。不在形器之道來。今言天地之 性。則雖百濟卿必不敢指爲氣質弗性之性。然殊不知天地二字已是指天氣地質而言也。又如言天命之性。亦未嘗外乎人物形氣而言。此又具在中庸首句註說矣。聖學輯要釋氣以成形理亦賦焉云。理氣元不相離。卽氣而理在其中。此何嘗以理之在氣。不得爲本然耶。大全釋生之謂性云。卽此人物所稟以生之氣。而天命之性存焉。此與中庸章句輯要小註。如印一板。三歲孩兒。亦皆知得。愚與姜磬山大集語以爲從氣質言。則雖說人物稟性不同。實亦無害。正如今濟卿之言。旣而旋覺其誤。而痛舍舊見。自後不敢復如此說。今其人雖力主己見。亦安知其不覺誤而歸于正也。若他人欲渠急改。而力與辨斥。恐非惟無益。或反使之愈執而愈不可救也。願而見。但自信取老洲人物性論。而對所親諸賢。略擧大源頭以說與。使之不被其誤而已。勿復與之說往說來。以損聖門沈潛淳厚之風也。氣質有蔽之心。卽所謂明德。不能無蔽者乎。此德之明。日益昏昧。氣質蔽之也。此心之靈。所知不過情欲利害。物欲蔽之也。德之明。心之靈。無以異也。而特所主而言者。地頭差別。故分言之歟。此心字。單指靈覺。而不及具應。觀下句接乎事物之變者。可知已。此德之明。統言全體。此心之靈。單言知覺。栗谷輯要，陶菴宙衡。皆以生性。置之氣質性條。世永又以此藉口。近思錄生之謂性。遠自性理大全，聖學十圖，聖學輯要，宙衡。皆置之氣質性條。近至老洲梅山肅齋諸先生。又皆以爲氣質性。朱子語類。亦時有如此說處。而愚也何敢獨據師說。以異諸書。特以明道自以天地之大德。萬物之生意及天道之元。專言之仁。論生之謂性。故意其當爲本然之性矣。又以朱子大全。釋明道此句云。卽此人物所稟以生之氣。而天命之性存焉。故意其當爲本然之性矣。大全又曰。生之謂性。便與五行太極相似。故意其當爲本然之性矣。玉山講義曰。天之生物。各付一性。性只是一箇道理之在我者耳。此亦以生字物字在我字言。然豈可以此爲氣質。故意其當爲本然之性矣。論語或問曰。天地之所以生物者。理也。其生物者。氣與質也。人物得是氣質以成形而其理之在是者。則謂之性。然所謂氣質者。有偏正純駁昏明厚薄之不齊。故性之在是者。其爲品亦不一。所謂氣質之性也。今此生之謂性。是所謂得氣成形而理之在是者。故意其當爲本然之性矣。 下文人生氣稟。理有善惡者。乃所謂其品不一之性也。 語類曰。生之謂性。有此氣爲人。則理具於身。方謂之性。此與中庸首句註說。正相脗合。故意其當爲本然之性矣。又曰。生之謂性。如椀盛水。後人便以椀爲木。又論心之具性。亦有如椀盛水之喩。止此 夫性理之具於心氣者。不可謂之氣質。故意其當爲本然之性矣。又曰。成之者性。成是氣。性是理。止此 今此生之謂性。與成之者性。同一語意。故意其當爲本然之性矣。農巖曰。生之謂性。如此說亦可。蓋人物纔生。便有性。性卽生之理。故字從心從生。凡言性。舍生字不得。朱子註。天命性。性善皆著生字。生字雖是帶著氣質底。不過如纔說太極。便帶著陰陽之意。 程子亦嘗引此句論性矣。止此 人物纔生便有性。與庸註所謂氣以成形。理亦賦焉。人物之生。得理爲性者。無毫髮不相似。故意其當爲本然之性矣。愚實無獨得之見。但得明道自言及朱子農巖諸說之明白可據者。有此諸條。故有是偏執。未知世閒知道君子以爲如何耳。然朱子又有言。只有生字。便帶著氣質。故後賢多指明道此句。爲氣質性。此亦不足異矣。但觀朱子所論道性善。及人生而靜。天之性。皆指爲本然之性。而後來諸先生。又無一人立異者矣。胡氏泳所記朱子六十九歲語。乃言凡人說性。只是說繼之者善也。便兼氣質了。鄭氏可學記朱子六十二歲▣▣▣▣▣▣▣▣▣語。亦言人生而靜。已是夾形氣。專說性不得。今夫指性善天性。而曰便兼氣質了。曰已是夾形氣。專說性不得。此話豈不是可驚可駭。若使知道者觀之。便能言下領會。無復可問者矣。又如一陰一陽之謂道。立天之道。兩道字。雖百濟卿。必不敢目爲氣質矣。然昔有疑陰陽何以謂之道者。朱子曰。當離合看。又曰。道須是合理與氣看。 勿駭 無那氣質。此理無安頓處。一陰一陽之謂道。這便兼理與氣而言。勿駭 又有問立天之道曰陰陽。道。理也。陰陽。氣也。何故以陰陽爲道。朱子曰。道未嘗離乎器。道只是器之理。是以看得生之謂性。雖帶氣質夾形氣。然只要作本然看也。假欲改舊見。以從氣質之說。則又有四窒八礙。左牽右掣之苦。所以冒犯朴寅和異端之目。而至今五十餘年。毫髮不動。以俟後世之田子明己矣。濟卿如欲與余論此義。須是敎他心胷。虛豁豁地。無一點私主。然後可矣。不然。渠之便便大腹。已貯得萬斛水。雖一滴。亦無道理可入。愚何苦枉用心力。浪費辭說。爲此無益於彼。有損於己之事耶。氣質之性。通聖凡人物。稟受發見。論其稟受。則理有偏全多少。世永皆大開口說話。輒引程子性善言性之本也。生之謂性。只訓所稟受也。孔子言性相近。只論其稟受也。張子形而後。有氣質之性。栗谷氣質之性。善惡一定。故孔子曰。上智下愚不移及習與性成。當初稟受氣質之性。非本然之性。及以文王天性聰明。謂氣質之性。及朱子亦以天乃錫王勇智。亶聰明作元后。爲氣質之性。及朱子所與杜仁仲書。氣之偏者。只得理之偏。趙致道書。是氣多少。則是理多少。李繼善書。旣是不曾受得。自是不能做得。及栗谷性不能稟全德等說。以爲己說之證。其以聖人分上不可說氣質性。氣質性主發後言。而理之偏塞。理之多少。仁義禮智之稟。豈物之所得而全主用而言者。皆深不取焉。小子以無異湖論駁之。輒又曰。湖以本體言。己以氣質言。以氣言然後。可破湖家主本體之誤。雖然。旣曰稟受之性。雜氣而言。故有多少偏全。本原之性。不雜氣而言。故無多少偏全。古今天下。安有不在氣之理乎。雜氣而不能充其本體之全。必於稟受後發用上認取。然後可無多少窒礙。而有下手之地。今以天與人物相授受閒不容髮之初而言之。與湖家之主本體言者。實亦無以別白矣。小子本無知識。又承善戰之嚴戒。不敢妄有所牴牾。而此事必須函席無故之日。汲汲救正之。然後可無渼門之濯誤。而一二後人之見誤。亦庶其免矣。如何如何。其言每曰。先生若不首肯渠言。則實無以區處程朱栗之說。不得不舍先生。而從程，朱，栗云云。此段最爲雜宂。固難逐一辨析。且觀諸君欲趁老夫未去前。救得濟卿。此尤難事。何也。譬如精壯驍勇之士。旣揭旗擊鼓而出矣。豈肯見此癃病老將。遽開後門走去乎。諸君之計。大迂疏矣。但念諸君中。或有見這說也降。見那說也降者。則心實絶痛。不免爲此覼縷而不憚煩。諸君宜細心詳玩焉。○語類云。今人自無實學。見說這一般好也投降。那一般好也投降。南軒許久在此。講學諸公。全無實得。有一人胡亂入潭州城裏說人。便靡然從之。此是何道理。學問。只理會箇是與不是。不要添許多無益說話。胡季隨。南軒女婿。學於張門。師死而投合於象山。可謂不善變矣。論其稟受則理有多寡。○朱子曰。天之付與萬物者。謂之命。物之稟受於天者。謂之性。此兩句。可謂質諸聖人而無疑者。今鄭某誤認稟受。單作氣質用。到處做弄。不念背馳聖賢。而必欲攬取朋友也。且理有多寡云者。因氣異而發見如此爾。今却幻做受理元有不同。如是則是本然不同也。 然則堯舜之理。多於湯武。顔曾之理。少於周孔。而直至未發時。亦有許多分數矣。豈惟多寡爲然。至於偏塞濁駁。惡逆凶毒。魔頭鬼面。種種不可名狀之理。亦不得不謂之具於此心未發鑑空衡平至明至潔無一毫滓穢之中矣。可異也。世永大開口說話。○余正甫之高聲抗爭者。且有口合時。尹士之不悅者。且曰士誠小人也。安知濟卿之終不悟也。卿輩且守韓魏公眞西山所處六一靜春之法。是爲無爭之君子也。盍觀某某以理氣之爭。至於飮毒自斃。生受射父之凶誣。死蒙被弑之惡名者乎。臨事而懼。非惟行軍爲然。千萬愼之。性相近只論稟受。○未發之性。通天下一性。何相近之有。竊謂雖孔子。不見人發用。無以驗其相近之實。孟子性善。亦只就發處說。皆未嘗只論稟受而止也。某也纔遇著赤子初生。不待發用。便已知得此兒受得某理幾分。彼兒受得某理幾分。而彼此相去。幾何耶。朱子論性善曰。亦是就他發處驗得。 我輩如何信得及。形而後。有氣質之性。○下句便說善反。則此非純善之性也。此形字。雖堯舜亦在其中。而堯舜無可反之性。則其氣質之性。當純善。純善者。不謂之本然。而必謂之氣質。可怪可怪。此眞栗翁所謂如此怪語。不見經傳者也。愚以爲而後二字。是就形生氣發後言。若未發時無可反之性。亦無能施得反之之功者矣。竊不自遜。以爲橫渠復起。亦必莞爾而笑也。南塘平生。力主未發時淑慝種子之說。今此人云云。與此異歟。同歟。栗谷氣質之性。善惡一定云云。○上智下愚之不移。只被氣質之美惡一定而然。非由稟受之性理殊別而爾也。故集註。但言氣質而不擧性字。實有精義。而栗書加性字。此須活化看也。其曰當初稟受氣質之性者。使愚言之。亦當如此。古今天下。何許妄人說出後來稟受氣質之性八字來。可謂無靈證據也。聰明睿知。○鄭某硬做氣質之性。驟看似然。而細究之。却有不然處。如聰明睿知足以有臨。聰明睿知。能盡其性。聰明睿知皆由敬出。吾之聰明睿知有以極其心之本體而無不盡。此類果可以氣質性三字了之耶。蔡虛齋言。聰明雖以耳目。而所以聰明者。心也。睿知則純以心言。此又如何直以氣質性目之耶。如必曰氣質之性足以有臨。氣質之性能盡其性。下兩句倣此。 則此果說得行之否。朱子答杜仁仲書。○愚嘗讀此書而疑之。旣而再看後書。却云氣稟有偏而理之統體未嘗有異。豈先生自覺前說未穩而改之歟。抑只得理之偏及與理相隔兩句。皆就用上說而不礙統體無異之指歟。蓋四書註解。絶不見有只得理之偏之云者。後學於此。思之未徹。言之未得。而意其爲未定之論。或別有所指而存疑。則不失爲寡過之道矣。若乃放膽矢口。以爲自家偏見之證。則恐非審問愼思之意也。老洲謂四書集註章句。是金秤玉尺。若以大全語類。爲便己見。以私意。欲左右之於其間者。得罪聖門。而不可逃也。 且如其見。則天地必須貯蓄得萬億不齊之理。及遇夷，惠。則與之以理之隘與不恭。顔，閔則與之以理之微。游，夏則與之以理之一體。桀，紂只得理之㬥。南子只得理之淫。王介甫只得理之拗。曹操，司馬懿，劉裕，楊廣之屬。又只得理之凶逆矣。是豈朱子之本指哉。今必欲驅之爲自己之選鋒。則吾恐朱子家奴自塚中出也。在天元無理之偏。理之塞。理之昏。理之駁者。人物何從而稟得天上所無之理來。 答趙致道書。○此只說木氣多則惻隱多。金氣少則羞惡少。非謂顔子，明道所得之仁多而義禮智少。孟子，伊川所稟之義多而仁禮智少也。答李繼善書。○繼善問目。愚曾有辨論者。草本呈去耳。今且問濟卿。天地所生之物。有不得五行之氣者乎。彼如曰然也則已。豈有得五行之氣。而不得五行之理者。愚故每疑不曾受得之云。必別有所以。而今不能分明曉得。姑且存疑。以俟知者可也。若遂據爲己有。而身質言語。則將置四書集註章句於何地。栗谷性不能稟全德。○濟卿所以爲證之意。豈不曰庶物之生隨其氣質而所稟之理元不能全歟。然朱子嘗言。陰陽合德。五性全備。然後爲聖人。今濟卿雖聰慧異常。其於義精仁熟禮恭智哲信孚之道。恐亦不敢自謂全備。則是亦性不能稟全德之人也。大抵此人只知所具之爲性。而不知所發之亦爲性。故誤認栗翁所言性字。只指所具者。而竟不免驅率前賢以爲己使之罪也。○性字。具體用該動靜之妙。汪長洲於中庸末章辨饒說處。引朱子諸訓以明之。試一撿看。聖人分上亦可言氣質性。○氣質之性。始於張子。而張子明言是弗性之性。則聖人分上。豈可說弗性之性。豈可說當反之性。如以理之在氣而謂之氣質性。則天地之性。亦何嘗不在氣以成形人物已生之後乎。愚嘗得渠書。戱謂諸生曰。吾願盡性至命。而未見不在形色之性。不在氣化之命。而莫能盡且至也。又願依中庸體太極。而未見不在事物之中庸。不在陰陽之太極。而莫能依且體也。未知渠又以何說來打之。可一笑也。大抵氣質之性。是氣局之性。蔽理之性。不齊之性。當反之性。弗性之性。攻取之性。宜忍之性也。謂聖人生下來。亦便有此箇物事。則於渠心。何所快愜而苦死喧聒也。呂抱獨之言曰。聖人不落氣質。又曰。聖人不隨氣質運。此語學者宜思而自警也。聖人從生至死。都是天理流行。若乃氣質作用。毫無痕迹。今欲自立別論。必曰云云。怪哉怪哉。仁義禮智之稟。豈物之所得而全哉。不可主用說。○集註上文人物莫不有是性是氣。以稟賦言。下文知覺運動仁義禮智。以發用言。氣猶相近。而理絶不同。不主用說。如何得。 似此明白文理。彼之聰敏。豈不能見得。只被私意所蔽。而看不破。他餘精微義理。如何得善體會。爲吾輩計。限數年。不復與辨。任他而已。或須自悟。此爲妙筭。如必欲急擊勿失。恐所傷不細。愼勿輕動。愚嘗說知覺運動。鄭濟卿田子明。與堯舜周孔若不異也。仁義禮智之稟。豈濟卿子明鹵莽滅裂之學。所得而全之哉。 語類枅錄云。仁義禮智物固有之。而豈能全之乎。此與大學序不能全之同。 此雖近戱。理實如此。而見於此。亦宜分外警惕也 集註此段。老洲論之詳且明矣。見二十二卷二十六板。小子以無異湖說駁之。則曰湖以本體言。我以氣質言。以氣言然後。可破湖家主本體之誤。○此說甚可笑也。遂菴論中庸首句。以命爲理通。以性爲氣局。南塘言五常因氣質而言。雖曰。五常。畢竟和氣言性。 太極超形氣之稱。此太極。是指人物所同得底本體而言。 此何嘗直指氣局與因氣質者。爲本體耶。濟卿云云。豈有出於湖說之外者乎。此人本出於洛。而反不從洛。可繼於湖而又欲破湖。固已乖常。且湖洛兩家。又皆據程朱。而此人不主洛。不主湖。豈於兩家程朱外。復有別般程朱而尊之耶。此眞不可知之理。今且付之無可奈何。豈不省得多少膠擾耶。而見於此必信此言。而勿復多言。只此是本天之學也。旣曰稟受。止 無以別白矣。○見得精。說得到。甚敬甚敬。必於稟受後發用上認取。然後可無多少窒礙。而有下手之地。此數句。尤極的當可讀。願益加涵泳而體驗之。以承斯文一脈之傳也。小子本無知識。止 亦庶其免矣。○此意殷摯。令人感歎。顧愚亦無精識。並欠誠意。如何能救正他。又恐交口競辯。反褻老夫之體。累牘往復。益增濟卿之病。不如且靜而俟之。至於一二後人之見誤。愚亦憂之深而不忍嘿然。故有此供對。而冀其或不爲彼引去。所以言多徑直之疵。有愧溫厚之象爾。其言每曰。止 程朱栗云云。○愚也。旣不能善體會。又不能強唯諾。而將見棄於濟卿。甚自愧也。然嘗見陸王。亦自謂宗孔，孟。華，寒亦自謂尊程，朱。但諸家未必得聖賢正傳。而今爲儒林之所駁正。吾恐濟卿亦難保無議其後者矣。其曰不得不舍先生而從程，朱，栗者。是視賤子。爲畔卻三賢。而淫於異學之流。是則八耋病生。豈能無憂懼兢惕之心乎。雖欲加勉。而恐無其日。奈何奈何。確台平日。知生性爲本然。近因世永。改見爲氣質性云云。頃得濟卿書。謂確文以先生生性之論爲非。愚謂前輩多不如鄙說。則謂之非是。亦非異事。今見來示。頗有曲折。蓋渠旣轉得確台。復以其說。欲更轉了鄙人。其術亦巧矣。但記朱子答江德功書曰。明道此章。但以性善爲本。而以氣稟有善惡者錯綜之。止此。 今以性善爲本。而卻將弗性之性。做箇頭腦。有何意思。故朱子答嚴時亨書曰。五行太極。便與生之謂性相似。雜著釋此句。亦曰。卽此所稟以生之氣。而天命之性存焉。如此方是以性善爲本之指也。然此但言瞽見如是爾。非敢以聞於確台也。但此台之謂當世性理之學。吾知某一人無以復加者。愚不敢當。而其曰今乃知其未也。見道之難。果如此者。愚不敢不服也。晦堂終是據太極圖說。後論硬主本然同異之論。以論中喜同惡異四字。歸之吾門。以愚觀之。尹公之立疑。疑所不當疑。而見之欲辨。辨所不必辨也。何以言之。竊見總論所謂聖賢之言或離或合或異或同者。謂於太極陰陽仁義體用之屬。或離而各言之。或合而並言之。其曰信同疑異。喜合惡離者。謂當時難者。喜其合繼善成性爲一。而惡其離而分屬陰陽。喜其合太極陰陽爲一。而惡其離而各爲道器。喜其合仁義中正爲一。而惡其離而別爲體用。只信同一太極而疑其各具太極。只信體用一源而疑其體立用行。只信仁爲統體而疑其偏言也。凡此於渾然之中。粲然之妙。儘有所未究者。故朱子於下文。逐一辨析。使讀者無疑焉爾矣。洛論先輩。初無如難者之說者。而尹公乍見道體之全之全字。陷於一偏之偏字。或異或同。信同疑異之同異字。遽移之以爲人物性偏全同異之分。不待氣質而元自具於道體本然之中。則似與朱子本指不合。又以喜同惡異四字。歸之洛家。正所謂疑所不當疑者。洛中先輩。何嘗喜合繼善成性太極陰陽爲一。而惡其分陰陽分道器。何嘗只信同一太極而疑其各具。只信專言之仁而疑其偏言也。然則或謂尹公自爲元隻而求其勝者。則不知如何分解。若謂洛家只說人物性本然之同。而不言人物本性不待氣而自異。故曰喜同惡異。則是宜奉質於朱子。朱子之言曰。人物之性亦我之性。此言本然之同。 但以所賦形氣不同而有異耳。此言性必待氣而後異。 又曰。人物同得天地之理以爲性。此言本然之同。 獨人得形氣之正。能有以全其性爲少異。此言性必待氣而後異。 然則喜同惡異之評。朱子當先受之矣。試問而見。平日所見。洛中先賢文字。有但言聖凡人物各只有一性而更無五常之云者乎。似聞尹公謂性中五常。豈非本然有異之證乎。未知信否。而五雖非一。一性具五。天下之所同也。 一性云者。渾然之體也。五常云者。粲然之用也。喜同惡異之評。初非洛家之所宜受。亦非洛家之所宜辨也。學者最要反己自體。以收實功於闇然之中。切忌逐人對立。以肆虛辯於紛然之際也。尹公一向未察而云云。鄭卿不欲反己而云云。在賢輩且宜默默自治。無爲助戰之卒。是爲存心養性。以事天之傳也。</text>
<title>答吳震泳 丙辰</title>,<text>性字名目。時地之辨。槩然但畔栗翁三字。出於盲杖。安用校爲。昏昧雜擾之屬於動邊。理自昭然而昧者云云。亦何必提擧耶。氣質與氣質性。非別有兩義。觀於性相近。下愚不移兩章集註。可見矣。當初稟受氣質性之云。雖着性字。只是說氣質。此一義鄙有所論。未暇錄往。蓋非面難究。而奉覿眞如上天。但自太息而已。</text>
<title>答吳震泳 乙卯</title>,<text>今日讀克復章至第二節朱子小註第二段。反而思之。近日于鄭卿誤執自是。輕視老洲神字說。全齋生性說。而容易論斷處。心實非之厭之。然或至於過分。則亦所當克。鄭卿雖賢。必不能優於顔子。其於心術隱微之閒非禮處。如何無得。勸其亦要淨盡截斷了。心苟無可克之私。性亦有可識之道矣。是時卻回頭看。舊日議論。其是非得失。不難見矣。通書性焉安焉註云。性者。獨得於天。安者。本全於己。孟子所性分定註云。分者。所得於天之全體。小註朱子曰。此是 此字。指性言。 說生來承受之性。此通聖凡言。故翼註云。所性分定。人人有之。明人李某。亦云人孰不有所性。 通書專言聖人誠明之德。孟子通言聖凡稟受之性。此可見不問氣稟如何。其承受之性人人完具之實也。某也不察而誤據語類聖人合下淸明。完具無虧失。此是聖人所獨得之說。以爲聖人氣質得全理。凡人氣質得偏理。恐說不去。聞鄭卿以栗谷全書氣質包性與生俱生。故謂之性三句。立爲自家赤幟。此殆誤也。今曰氣包本心明德與生俱生。則指此爲非本然之心。本然之德耶。程子曰。生生之謂易。生則一時生。皆完此理。蔡氏曰。人之稟命而得仁義禮智之理。與心俱生。所謂性也。此皆與生俱生之說。惡可槩謂之氣質之性乎。易字人字生字。皆是帶着氣者。 况栗書下文。並擧心性情。而曰此亦包氣質而言。不可不省。今何可不省。而纔見氣質字。便目爲弗性之性乎。鄙則曰。陰陽五行。包太極四德。與生俱生。形色包天性。與生俱生。火藏包本心。與生俱生。此皆沛然無阻礙之論。豈不欲使鄭卿聞之。恐決非語默之節。故不敢爾。五行之生。各一其性。似聞亨文亦被鄭說所亂。無足怪也。然此非化生人物之謂。只是人物未生前造化發育之具。且其所謂隨質不同。又只是木仁金義本然之善之謂。非如鄭所謂隨人物氣質而理之所稟。有偏惡之異也。二說正相南北。初非可以相準者也。鄙人欲曰天地陰陽之生。各一其性。此可爲偏氣偏性濁氣濁性之證佐乎。亨文何不思周，鄭二家原指之不同。而遽然信取耶。克氣以復性。老洲語而某處疑之。今見正學集存養齋記。有云。能勝氣復天。在學知要。始知此非洲翁所創。而程朱及論語註。多言勝氣克氣。大抵我輩之不長進。職由乎不能克氣耳。</text>
<title>答吳震泳</title>,<text>大學序莫不與之以性。此是稟受本然之性。氣稟不齊。故不能皆全。此是發見氣質之性。孟子注。同得理以爲性。得正氣而全其性。莫不有是性。非物之所得而全。皆是上句言稟受之同。下句言發見之異。文意曉然無可疑。亨文如並以能全與否。混作稟受說。則非吾之所能及也。栗谷全書十卷十六板左第九行。昏昧雜擾。則氣已揜性。今鄭說則雜擾之揜性屬動。而昏昧之揜性屬靜。此豈成說乎。彼每引栗翁爲己援。栗翁豈不大苦之乎。凡來書所論鄭說。類多看得精。說得的。極令人愛玩不已。第念而見于明誠敬義懲窒遷改之類。尙未免有幾多遺憾處。無遺憾。便是。聖人。 乃只將一箇鄭某。橫在肚裏。而於自己鑄凡入聖底切實工夫。反有些歇后意脉。則豈區區所以將斯文囑付之至心哉。非惟于鄭爲然。凡於性理議論。德行功程。須用裒多益寡之術。庶幾體得先聖文猶人行未得之敎也。愚決非賢明。而而見見推。全沒斟量。此非惟而見之失。亦繫鄙人之累。而見不見近儒尊師太過。而見笑於人者耶。愚於而見。心所倚仗者。以見識操履。有過人者而然。然於此一著。卻不能不以反致外譏奉慮耳。切望虛心觀理。而無陷於近世風習之中也。達德屬心。愚初與柳持平往復。看得以理行道之違孔，朱正傳。而一直無改。雖遇知舊門人之迭相廝炒。積數十年而不曾動了。比年又撞著申仲肅資稟見識優於鄭濟卿。而以達德屬性屬理。此非無前儒說可證者。 數年辨論而亦不強相應諾。渠頃遣一冊子來。儘雄辯。廣張網羅。漲開波瀾。使人着眼便眩。開口不快。其所見近精。所論頗有條緖。不比濟卿粗疏破綻之說。 愚自歎儒術孤弱。異說紛挐。殆至不可爲之地。忽爾北有鄭某。南有申某。破裂門戶。遮隔藩籬。未有道理喚得他醒。挽得他回。於是炳菴仁父之思。自不能遏。蓋此二友。非無異見。而炳則聞吾言而肯致思。所以終同。仁則雖累年辨話。一味孫辭敬問。反己審思。未嘗見某有纖毫徑直自是之象。此其所以爲賢也。惜乎。其皆不得見也。今只有收拾殘稿。藏之篋笥。以俟後世之田子明。已矣。日前得仲肅書。自謂比因朱柏廬講義。而自覺舊見之誤。痛改硬執之說。因有多少謝罪感恩之辭。其公明剛斷。豈餘人執拗逃遁自高傲物者所可跂及哉。退翁之告高峯。有曰。其心求勝而不揆諸道者。終無可合之理。志在明道而兩無私意者。必有同歸之日。今以濟卿視仲肅。則未知何如也。</text>
<title>答吳震泳</title>,<text>有性無仁。止 似不可謂定論。才卿以大黃寒附子熱。爲本然。而未見惻隱慈愛之發露者。故曰有性無仁。今有弑父與君者。豈非有性而無仁義乎。 故先生是之。而曰。他元不曾稟得此道理。惟人則得其全。竊意此謂庶物氣甚偏塞。故雖有五性。而不曾稟得發而爲四端之理。惟人氣質正通。故旣有五性。而並得五性發見之理。故曰得其全。輔氏論孔子見陽貨一事。而五性具。此與朱子言陰陽合德。五性全備。然後爲聖人者。參互究勘。則人之未及乎聖人者。豈無有性而無仁無義之可指乎。此是朱門輔漢卿甲寅以後所聞。則恐未可便指爲未定記誤之類也。學者於此一段。看得透。體得悉。非惟湖洛之論可以相說而解。亦於自觀觀人之際。極有警省理會之益矣。㤓言云云謂聖凡之得於天亦異者。只是說氣質有高下而有性安復執之不同。而非謂因氣質而稟性有異。如濟卿之見也。蓋性焉安焉。是就此心之妙用處。言非指氣質之性稟處說。愚謂性是聖凡之所同得。性焉是聖人之所獨得。㤓言之云。恐不害理。不必改動也。更敎之如何。金容承來。共看尊稿。自言生性說。幾一年痛與理會。今則信其爲本然無疑。幾乎爲濟卿所誤。而得罪師門。生之謂性。鄙說亦不自知其果得程子本指。而混泉，晩柏，順齋，約齋諸公。皆始疑而終信。惟肅老及其門人多非之。而近日鄭濟卿詆之最甚。今聞明華亦先疑後信。而曰幾被濟卿所誤而得罪師門。夫爲人所誤。誠可慮也。然安知又不爲愚所誤耶。更須虛心子細勘破。始爲講論之善物也。至於得罪之云。不必如此說。古者師生所見不同者何限。從吾游者。只懼得罪於理。勿憂其得罪於人。實所願也。金又言當初稟賦氣質性。栗翁只言其氣質。不干性理事。人之論氣質性者。自應言當初稟受。未有言中閒或後來者。然此只從發後指其隨氣異見者。以爲氣質之性。而所謂氣質。是得於有生之初者。故曰當初稟賦氣質性也。今濟卿執此以立人物聖凡之性。一切隨氣異稟之證。是豈栗翁之本指哉。異稟二字。濟卿後來。欲改以所稟。此又何意。甚可怪也。 此不過是鄭子非李子之說也。金讀尊稿答溪雲書。各一其性說。而曰。前此因濟卿。但聞師門以此爲本然。頗疑之。今如此說。則甚合於朱子。可謂洞見大源也。某曰。吾則疑如此說。恐近於偏全，本然。溪丈引渼湖說。以爲各一其性是本然之證。而愚據朱註。以爲氣質性也。濟卿之傳。卻與之反戾。而使明華疑之。已可怪矣。又聞明華破惑。卻又謂近於偏全本然。此與前日之得。不知是同是別。更可怪也。大抵鄙書言此。以爲氣質。以爲本然。明者皆通。昧者皆礙。此在看者所見之如何耳。年前囑卿爲作仁父文字。不知竟何如。行狀如難。則以金勇菴事做題。而記其賢孝以來。此則不可緩。甚欲未行前得一見耳。</text>
<title>答吳震泳</title>,<text>季鷹認善惡偏全之性。爲本然外別有一性。故栗翁告之曰。氣質包性。與生俱生。故謂之性。此與合虛與氣有性之名。合理與木氣有仁之名同。統擧聖凡人物而一言之。其下始詳說性因氣質而爲品不一之故。以明氣質之性非別有一物也。觀下文引朱子心性情之說。而曰。此亦包氣質而言。可見氣包性之不害爲本然也。閔公每引纔說性不是性。爲性兼理氣之證。恰似鄭卿之見。而農翁告以此當活看。不可泥着。此與鄙見正相類也。其下二百五十餘言。大意要辨得性兼理氣四字之誤。若如鄭意。是農翁與閔公同歸於纔說性時便已不全是性。而爲鄭之赤幟矣。然則安在其活看不泥之意乎。鄭豈誤見性已兼形氣。非復理之本體之句。而云爾歟。則朱子之謂人生而靜。已是夾形氣。全說性不得。說繼之者善。亦是兼氣質之類。如不得活法而局殺看。則天地之性。性善之性。一切歸於氣質弗性之科矣。其禍人性而誤後學也。不其大歟。農翁本文又曰。此雖非氣質拘局之謂。此以賦受言。 而智愚賢不肖之所以分。此以發見言。 則實由於此。此數句是今日是非之八字打開處。彼不省而反自陷於把農巖斥農巖之過。殊可悶也。農集此段下第二條所譏言性者。或認爲氣質稟受。或認爲識神靈覺。下句。近日心宗家當之。上句。今日鄭濟卿實當之。彼以在氣者。一切歸之氣質弗性之科。殊不知不在氣。亦無性。降衷于下民。民非氣乎。物與无妄。有物有則。物非氣乎。人性皆善。形色天性。人與形色。非氣乎。道在事物。太極在陰陽。事物陰陽。非氣乎。彼之所見。何乃恁局乎。林德久擧張子合虛與氣有性之名。問於朱子曰。此兼天地之性。氣質之性而言否。朱子曰。非氣無形。無形則性善無所賦。故凡言性者。皆因氣質而言。此訓正宜深體。鄭子上書。亦言性命因氣而立。胡季隨書。又信。道理無形影。唯因事物言語。乃可見得是非。此亦宜參究。</text>
<title>與吳震泳 丙辰</title>,<text>前輩以稱人之惡。不稱人之善。爲與天地生物之心。不相似。我輩無財可以濟人。且以樂道人之善。毋揚人之惡。爲少助天地生物之心。亦一事也。今我輩再勿與之言性理。縱欲明其非是。只宜私箚。而不宜四出。以增其人之疾病也。 若其言行心術之妄錯。一毫不可掛於口頭筆尖。是爲心弟學性師之道矣。愚於是。將以驗而見之。有見無見。有德無德。而見而見。其敬聽而謹守之哉。愚性素癡昧。未有可以當盛心者。至此一言。不妨作而見平生之師也。</text>
<title>與吳震泳</title>,<text>伊川以我死而不失其正。許尹和靖。蓋難得其人之辭也。伊川嘗便諸人見和靖。旣而曰。諸子謂子靳學。不以敎渠。和靖曰。某爲他說。萬一有少差。便不誤他一生。沈元用問易傳切要處。和靖曰。體用一源。顯微無閒。延平告朱子。曰尹說固好。然須是看得六十四卦三百八十四爻。都有下落。方說得此話。若學者未曾子細理會。便與他如此說。豈不誤他。朱子聞之悚然。始知前日空言無實。自此讀書。益加詳細。愚曾因救尊心下性之病。有心本性。心學性。性師心弟語。每以告人。此須待人熟看聖賢經傳。然後方信得此話。若只將此語。做海上單方。實誤了人。於是知不誤人是大難事。今老夫身後諸子中。能守栗，農，老，梅相傳旨訣。而不至橫決者。必有精識之人乃可期。而吾於而見。實有望焉爾。然若只如近日與鄭某。爭同爭異。費日費精。所得不能補其所失。所養不能踰其所言。恐終難免於誤了他人。須是就大源上。竆究得透。將大體處。持守得定。庶幾不被外物所撓。而得以自作主宰。旣以明己。又以曉人。乃於吾道有補爾。</text>
<title>答吳震泳</title>,<text>所論本然氣質單指兼指之義。甚善。南塘所云單指兼指只在一處之說。據本集上師門庚寅閏月書第四段。則未發時單指其理。而謂之性善也。氣雖不用事。而其偏者自偏。正者自正。粹者自粹。駁者自駁。未嘗不與此理相干。則兼指其氣而謂之氣質之性。有何不可。南塘平生。以發後氣質性之說。爲大誤。則今此云云。專就未發時立論也。 此所謂單指兼指只在一處者也。南塘單指其氣之理。是所謂各氣本然之性者也。與輯要說不同。某處克氣之疑。前已言之。至於鄭某。不謂其如此。程子曰。氣外無神。神外無氣。又曰。物形有大小精粗之不同。而神則一也。余謂物之形氣。亦形氣也。何處見得佗無神。見得佗神不一也。 朱子曰。惻隱羞惡。也有中節不中節。不中節。非過不及乎。栗谷論惡與過不及。而曰由其有過不及而流於惡耳。觀由流二字。可知過不及非卽是惡也。鄭某自認其愛親敬兄之念。一一中節。而無少過不及之失乎。未曾自體認過。惟其心之是恃。而不復有尊畏前輩之意。此爲何等學問。又有一可問者曰。飮食男女之心。渠皆中節而無少差乎。如曰然也則已。不然。亦可曰認惡爲人心乎。農巖雜識。亦有論人道心過不及處。 又於中庸或問。於性言天命。於道言形氣。又曰。人物之性皆同。循人之性則爲人之道。循牛馬之性則爲牛馬之道。此非性以命同。道以形異乎。男女形異。病健氣異。而所行之道。不能皆同。此亦可見也。 鄭某將以程朱爲物亦有明德。認惡爲道心。認氣質爲道。而一口罵破。而疑鄙人之篤信程，朱耶。通書專言聖人誠明之德。孟子通言聖凡稟受之性。伏承指示。割然以喜。感激不知所以爲稟也。因念世永自外恩愛。而遽入黑窞中。不聞如此寶訣也。愚惡佗自是不孫。而不與之語。此似是義性。而非私意客氣也。然有時念他高亢不聞過。遂成有親黨而自睽孤。則又卻不能無惻隱之心矣。然知其難與言。而不敢踰其節。亦智禮之發也。然吾何忍終棄之。第俟其心虛之日而告之爾。世永忽言。昨年最初書。犬牛人性之異稟異字。改以所字。小子曰。此一字。當初所爭之本根。今忽請改。無乃意動歟。分明說改見前不可輒改。彼曰。異與所無甚關。無他所答。朱子曰。心之爲不善。未必皆氣使之。然則鄭某之不肯說昨非今是。而但欲改異稟爲所稟者。固非性理之發見。亦非氣質之作用。只是一箇護短求勝之私意。嘿制其命而做出此事也。要之去此病痛。始可語學爾。頃見確台。謂生性說。巍巖謂氣質。故吾亦云然。更詳則與濟卿所說偏全性。又無交涉。後得田先生與子諸說。屢回玩繹。大覺其爲本然。田先生眞洞見大原。又再三言 缺 後一人語。若往依而俟死。則於潔身之道。得矣。但無力甚恨。又曰。彙分如性理大全宙衡諸書。則不得不入之氣質門。以全篇中多說氣稟故也。所示確台復回前見。而指明道生性爲本然。自幸瞽言之偶中也。但其謂某先生後一人者。此台何爲出此言也。此非惟耳不敢聞。亦恐聞者無不勃然忿怒。以反增賤身之罪。爲之奈何。幸爲轉道鄙情。而有以裁損也。其曰彙分以下。大槩然矣。但向來約齋又以明道此說。入於中庸首章。輯略爲朱子晩年所定。因指生性爲本然。然在愚讀書之法。專要先看本文指趣。使有歸著。然後定其爲當屬於何處。此頗省力也。若與約齋與鄭某之說。則此章中本然氣質之分。不以文義爲主。專以彙分爲定。皆未甚妥當也。晦堂引栗谷理一分殊賦。以爲分殊。專以理言。不可言氣分殊云云。分殊二字。於理於氣。皆可用。先賢文字多如此。今何必死殺排定。移動不得耶。而見欲愚註明栗賦。非惟精力不逮。亦是識解未到。不敢率爾也。老洲固多以分殊屬氣。然又有以性爲理一。五常爲分殊處。晦堂之說雖行。而後之君子。亦必不以此而廢氣分殊之論。勿過慮也。孟子謂曹交曰云云。所謂有餘師者。指性而言也。蓋一性渾然。萬理畢具。恭敬奉持於未發之前。承受順行於感物之際。天下之師道。孰大於是。然自非明睿絶世之資。孰知吾性之眞可師哉云云。先生所受之性。卽堯舜之性。故隨其端緖之發而師之。以至於得其道也。右朴護軍民獻所撰花潭行狀中語。其性師一語。適與尊說符合。性師心弟。語雖似新而意實合經。何以言之。他皆不暇悉引。只夫子言學禮學道。論語集註言學仁義。此皆可見。而孟註所釋餘師之說。又其明白無疑者也。愚雖遇䧺辨。自信無動矣。今承錄示朴公所撰花潭行狀中一段。又知昔人已說及此。尤可幸也。近得盧敬文書。鄭某謂氣質本體云云之說。古人已言之。其意似認愚以是自詑。而欲掩前言者然。然愚之始發此義也。被師友貶斥。而無可援據。久自窘塞矣。其後稍稍見朱子書。有可引者。始乃再質於師友。而始得其印可。而自此以後。將前言之可據者。一一揭示矣。今此性師心弟之說。亦與前義槩同。而愚則以得古據爲深幸而已。何必以自己出爲能事耶。鄭某似未察鄙意矣。但氣質本體醇且全一句。未知前代何人。已道得來。甚欲聞之耳。</text>
<title>答吳震泳</title>,<text>蔡書上文。旣以天理人欲立語。而下文卽繼以舜禹人道心。則義自分曉。其下又曰。非氣之所爲。有過不及而後。流於人欲。上下人欲。皆非指邪惡而言。觀下文云云。其指意不難見也。節要刪去上一截。箚疑於皆人欲三字。亦頗致疑。恐皆未及細勘而然也。語類諸錄之在庸序後者。多有以人欲爲人心者。而董叔重一段。是丙辰以後所聞而亦然。當時使鄭某聞之。又將嘲以存人欲耶。</text>
<title>答吳震泳</title>,<text>所示立後無禮斜議一篇。義亦可爲。而文又典雅可誦。第念事繫倫綱大變。有非吾輩所能決者。况又引賤子與心石書以爲據。此在不肖。不覺怵然心動而不敢安。此所以向有所求而未之應者也。須更從儒家後賢。爛商以審定。不可自我率然。而爲義起之論也。如何如何。更思之。末世人心渝薄。始之見利而往。後或失勢而罷者。安知不曰雖告廟承祀。先賢定論。則以無禮斜者。謂之私絶所天云爾耶。如此則人家大亂。自我而生。是豈不分外商量耶。淺慮及此。未知盛見又以爲如何。語類本朝法制門淳錄云。運使本是愛民之官。今以督辦財賦。反成殘民之職。提刑本是仁民之官。今以經總制錢。反成不仁之具。每讀之。不覺傷歎。今得數語云。儒林本是覺世之人。今以禮義爭鬨。反成害世之事。學問本是成己之具。今以理氣辨詰。反成烖己之柄。覽之亦應一歎也。一邊人似只將激發敢爲爲道。不甚顧自家此心是誠與不誠。此事是當爲與不當爲。豈非爲氣所使者。程子嘗言。若非至誠。雖有忠義功業。亦出於事爲浮氣。幾何時而不盡也。遺書十卷。 此可與知道者言。不可與流俗言。恐復博得排節義之惡名也。排節義三字。有出處而金指我如此。</text>
<title>與吳震泳</title>,<text>昔有論聖人踐形者曰。孔子之耳順。方是踐耳。他人都是聾。顔淵之卓爾。方是踐眼。他人都是瞎。以此意推之。鄭某姑勿論。只如而見之傳其言。片辭纔涉浮實。便已是瘖瘂。鄙人之責其過。半句如或過中。便已是顚狂。噫。可不分外敬愼乎。</text>
<title>答吳震泳兼示盧憲九</title>,<text>本體上說理通器局。二子皆疑之。然理無形而氣有形。故理通而氣局。亦栗谷語。 試思此有形無形。是流行後事。抑本體之已然者耶。本體與一原所指不同。 陰陽五行不同。而太極無不在焉。此亦非本體上通局耶。神則又氣之一原處。似未可牽合說。如此看無病否。縱使無病。竟何益於吾輩本源之不得其正耶。是知虛見空談。恐終不濟事。</text>
<title>與吳震泳 戊午</title>,<text>得見所抵華九書。語及孫兒處。知是仁者之言。使人感涕。近世朋友道喪。全無箴警之辭。世敎所以淪喪而不可振也。向來徐斗益有一篇文字。戒喩孫兒輩。意極殷至。可以開悟。而只被渠輩氣習昏俗。終不能聳拔。甚可惡也。然湖而究之。畢竟是老夫不用身敎而專事口舌。所以不能化而爲善。此爲自訟之深者也。敬文錄得某人人心上帝說以去。試細究而詳示之也。象山有言天亦有善有惡。惡如日月蝕惡星。此言如何。秦觀詞云。天還有知。和天也瘦。某人人心上帝說。視天又何如。使伊川見之。無或復發易而侮之之責歟。心有氣質心之說矣。帝亦可言氣數之帝歟。</text>
<title>答吳震泳 己未</title>,<text>康有爲改注中庸，孟子，禮運。康也是以養形爲重。而生身非恩者。渠不過耶穌之家奴。禽獸之同類也。且以三綱平等而無尊卑之分。與中庸，孟子相背馳。而今曰注中庸，孟子。是猶悖子賊臣而論忠孝經。淫婦娼妓之誦列女傳也。人誰信諸。至於禮運。非聖人之經。前儒已言之矣。性者。生之質。得於天氣以爲神明。止 亦曰明德。康也惡知性之爲理。而爲三綱五常之本。九經三德之源乎。彼所謂神明。所謂明德。皆陰陽靈魂之別名。是何足與言含具萬理。酬酢庶務底神明明德乎。渠嘗貶薄論語。而謂孔子爲靈魂主義。是但信耶穌堂獄之妄言。而不知聖人性道之眞傳者。吾故曰。有爲耶穌之家奴。聖門之亂賊也。以孔子之言。渾雜於陸，釋，耶之言。孔子之言。如寶玉。釋耶之言。如糞穢。雖欲渾淆。如何得。陸王之謂陰陽爲形上之道。認知覺爲天理之眞者。於是爲康賊之祖禰。而幷列於指理爲障之竺敎。認欲爲性之洋妖。豈不深可愧乎。凡世儒之指心意知覺。爲理爲道者。宜於此。倍加警惕也。自謂尊孔子康也尊佛尊穌。佛，穌與孔子相冰炭。而彼之自謂我尊孔子者。猶閭里賤婦有接脚夫而曰。我以良人爲所天也。吾謂康賊非惟孔子之罪人。亦佛，穌之奸臣也。謂曾子狹隘曾子專尊孔子之道。而不屑秦楚之富。則宜乎康賊謂之狹隘也。士當學曾子之篤信聖人。而嚴斥康，梁之爲三姓家奴也。謂子思曾門人。王弼僞家語之言。註。子思卽子游門人云云。子思曾門人。馬史亦然。非獨家語爲然也。渠認禮運。爲子游所作。而專主禮運大同之說。故引子思入子游之門也。於朱子排之。不遺餘力。紀匀專務考證。爲無上道理。而不識性命之學。深惡拘撿之敎。故讎視朱子。而必欲自放於禮法之外矣。其爲四庫書目提要二百卷也。無處不拖引宋儒之學而譏笑忿罵。以及明代。而其歸則總以朱子爲禍首黨魁。天壤之閒。若不可以有朱子矣。其於謂帝堯爲簒逆。謂康煕爲聖人之毛奇齡。則不覺心悅而誠服。於奇技淫巧認慾爲性之洋邪。則謂之正道而投合。然則紀匀之凶逆悖惡。婦孺輿儓。無不深惡而痛疾之。今康也所述。悉本於紀匀之餘套。而如出一口。正以其性氣血脈之所流通。尊尙慕效之所符合而然爾。朱子之爲此輩所齮齕。何足爲辱乎。但紀匀之放恣跳踉。藉淸主之勢也。有爲之咆哮誎訕。乘吾道之衰也。此爲小不同爾。</text>
<title>答吳震泳 戊午</title>,<text>大闢異端海東。性翁來示。謂其無知言之明。僕卻謂無徐審之敬也。女奴陰習石書之術。近世諸人。往往有之。甚可怕也。鄙意欲望高明令靜涵略問於崔生。使得其來處。此意如何。張趙諸人錯亂之說。無足問也。金成煥白空撰出勉菴不得其死之說。傳播遠邇。 金昌洙書中。有此語。 此與昔某借三相六賢之力者。同一心印。然鄙之誄勉公文自在。則其計恐難售。但世閒考實。以用反坐之律者。豈易得哉。</text>
<title>答吳震泳 己未</title>,<text>婦先見祖舅。近考得鄒景揚家禮集成。亦言有祖父母者。祖父母並南面坐。婦獻贄。拜禮。舅姑立於東西受拜。同居有尊長云云。今承來敎。亦以先見祖舅爲定。恐得禮意矣。從下做上。只言其先見夫。次舅姑。次祠堂之序而已。恐非並及於先舅姑。次祖次曾祖之分也。今士者。雖有屈，左徒之筆力。而作天問之篇。吾恐上天答云。吾賦汝以純善之性。能善之心。而汝輩之在朝者以掊剋爲治。在野者以傾軋爲學。卒致大亂。雖吾亦且如之何哉。我不到得似獻公。汝輩宜篤申生之恭也。且曰汝輩苟好學。吾亦終。不忘也。士者於此。宜如何再問。但當熟讀訂頑之篇而俟之已矣。</text>
<title>與吳震泳</title>,<text>愚自量精力。非久於世者。平生成就。全然鹵莽。未有可稱述者。惟赤心所重。在一性字。而不敢隨衆貶降。因而得罪於時儒。直與須彌齊高。而亦終無怨悔也。相從諸君。無不聞知。鄙心專託而見。極力主持。十分敬愼。得而不墜於地。則老夫之目。可以瞑矣。</text>
<title>答吳震泳</title>,<text>有人於此。家屋田園。盡被攘奪。鄰有有力者。可藉勢逐賊而復其家。家婦遣人告之故。句 賊知之。汙其身而囚之。家衆又勸他婦爲之。婦懼其失節而不肯爲。 此質諸聖人。亦蒙印可矣。 則有詬之爲忘家附賊者流。其名誠惡矣。後必有原其情而爲之悲者矣。周敬，魯昭之失位在外。孔子於諸君得禮遇而無一言。其於吳，楚列強。亦不曾乞援以復辟。何也。有譏者曰。是畔天王邦君。而爲子朝，季孫之黨者。得否。 鄙於時務諸公。日夜心祝其善圖耳。大抵爲者爲。未爲者未爲。亦各行其行已矣。</text>
<title>答吳震泳</title>,<text>丁未傳位云云。宗社焉告之。天下焉布之。傳授國寶。別開正殿。詔除朝請之隆煕。不之光武。凡四年矣。而謂先帝儲君不知。豈得爲稱停之辭乎。旣有此不正當之擧措。爲儒者者。不當呈身於其朝。孔子於定公初年。是也。其已託契與立朝者。又當輔之。以圖討賊復權。李鄴侯，鄭圃隱於唐肅宗，麗恭讓。是也。蓋自古國家創亂之際。傳受一事。例不得明正。而元是可立之人。則皆從而君之。孔，晏，朱，眞於周平王，魯定公，齊景公，漢獻帝，魏主髦，宋理宗。是也。今日之事。雖切骨痛恨。從古例立義之外。恐無他道耳。丁未事。近見東國痛史。太白狂奴朴殷植所撰。 始只命代理。終則強行禪位儀式。臣民處義。只得忍痛含冤。而從之已矣。今此來喩。大槩如敬存同。而徐君明玉所論。亦然。然則他時隆煕百歲後。亦用戊臘之例已矣。大喪初。小子以八日七月爲成服卒哭之限矣。晦堂追駁之曰。虛僞無實。小子曰。使無丁未庚戌之變。公今猶不奉帝禮乎。曰。此則難矣。曰。然則公以存亡爲炎凉。何必王禮之獨奉。晦堂語塞不復辨。今韋令。雖與尹之本不悅帝號者有異。韋令書。鄕士昧於古今不同。低視我邦。羞稱皇號。妄加貶削一段。令毅柳一隊人見之。又不知當如何開口也。 此說猶可以傍照。蓋若無庚戌事。而至今用隆煕年號。則如何地儲君視。而只稱昌德宮乎。此恐行不得者也。只得用春秋諱之之法。以付後世之持論者耳。淺見似此。不識先生尊意以爲如何。自大喪初以下 止 語塞不復辨。辨得痛快。韋令以下云云。亦善矣。鄙亦一疑可商確者。愚於先師碑。書贈職賜諡及子孫主事。志令以爲未安。黃孟敎其言尤爲深刻。愚以韋齋行狀書高宗朝追贈職名。及古今官制變易爲言。而諸意皆未釋然。然据鄙見。使上天祚韓。國家數百年昇平。則今日峻論之家。永久不受官職諡號祭文之賜乎。恐無是理。未知盛見以爲如何。李相珪。今在京主人道議云云。天地閉。賢人隱。孔子語也。竆則獨善其身。孟子語也。今以仁瑞之識量才德。輒指此爲死法。而用不得。何近世指聖言爲死法者之多也。試看從古聖賢之隱而獨善者。其功澤之及人。爲何如也。孟子以顔氏爲道同於禹稷。退之謂孟氏功不在禹下。濂翁至謂發聖人之蘊。敎萬世無竆者。顔子也。仁瑞眼力。蓋不及此也。高明信聖俟死之云。已自得正。再勿它言。竊覸高明胷中。亦頗有不定疊意象。恐當深自省察而鉏去之也。野老無謀。但咀天是無些夾揷。而所恃者天理而已。眞可貴也。近者。一少輩諷論學問士全不識時云云。余觀此人。日出也不知明。日入也不知暗。而徒知頭上霹靂能殺身。不知胷中霹靂已殺其心。眞可哀之甚也。使世界上人人皆能敬養未發之性。而義制已發之情。不致所存所發有些乖舛。只見明神護形。安有霹靂落頭。來示相從之人與子孫輩。亦何能保其不變。此誠可憂之大者。然只得以道義名節。日夜告語之。使之儆戒切而懲創深。是爲維持夾輔之術。此外豈復有妙道邪。視天天無語一句。令人心痛。愚謂爲臣而只愛利者。弑父與君。視若尋常。爲士而好名者。陷師屠友。亦何所憚。今日六合之內。只名利兩字。相軋相奪。相擊相乖。致使天地氣數閼塞壅鬱。了無針眼開通處。天有何語可答。今替下一轉語云。汝之聖人。是予之唇舌。唯上下一於小心尊經。天下之亂將自熄矣。五書六經。字字句句。都是一性字貫之。 汝信吾語。吾不欺汝。亞變時。泳孝雖社長。在家不知。主筆者權德奎耳。泳孝雖以不知發明。責在渠魁。何可免誅討乎。凶報之出也。使泳孝於權德奎。能倒戈奮擊。而布告國中。則尤翁所謂軍令雖嚴。亦許立功自贖者。宜亦可用也。如何如何。亞變雖少行聲討。如聞會中物議大變不一。不必專討亞社。爲同室生釁。其認賊爲同室。甚無理。此不知許大變怪。皆從不尊聖中出來矣。儒者旣無位無力。不能復君報讎。則因衛聖討賊之擧。而明君父之道亦一事。故復出一文字。欲通告邦內。適伏見大作徧告宇內文。自幸私見之不大謬。然費詘。今纔印得幾本。竆儒事可笑耳。同室有弑父者。豈復可以同室待之。苟如其言。彼此恐百步五十步之閒。殊可駭也。許大變異。皆從不尊聖中出。此句。極是極是。如何將此箇議論。揭示天下。以喚醒人心目。高明所作布告世界文看得。筆力過人遠甚。可敬可敬。海觀尹尙書用求，東江金秘丞甯漢。其父台奭鎭。不受爵殉節。欲使襲爵。金令大罵欲自殺。彼謝救不死。且有文學操行。壯金惟志山與此令爲砥柱云。年今四十三。 皆謂吾輩死人。何必參涉世事乎。似以先生所處亞事。爲未滿足。但不明言之云。尹金兩公。皆以死人自處。而不參世事。此亦一義。但此亞變。雖鬼神。亦且驚愕。似未可一槩論。且愚之所許。只討賊一事。他皆非此漢之所敎爲。而諸人姓名。會中自書。大非臨事敬愼之道也。金令於人之毁門下者。每爲之分疏曰。此丈而或有未思者。今通國一人。何爲詆毁乎。吾於此丈。非有親誼。特爲世敎云爾。金令之謂吾於某非有親誼。特爲世敎云爾者。雖非愚之所敢承。然尹鄭之視此所見之遠。眞不啻麟角牛尾之多寡也。</text>
<title>與吳震泳 庚申</title>,<text>丁未事。只以代理處之。則異時用朞。如韋說可也。若以僞奪處之。豈可用朞乎。曾見志令。斥金澤榮文用隆煕皇帝字。而服則今不欲預言。其意似非三年。鄙則用傳位之例。而謂當三年。蓋僞奪則無服。皇帝則三年。只此一言可斷。又君視則書所贈職諡。不君視則不書。此處閒不容髮。如何如何。志令後以三年爲是 韋志二公。垂察於衆怒羣罵之中。欲血誠救拔。使得自立於士林之列。此其意。豈不誠忠厚睠睠之甚乎。而我當虛受敬服。今此與高明往復審問者。惟欲擇得此事大中至正之理而用之。豈有一毫他意於其閒哉。賢者書辭。務主和平。切忌激發。無益於處事之義。而有損於受人之量也。</text>
<title>答吳震泳 庚申</title>,<text>李都事於性字。且敢以爲非大本。又謂不可當太極。又因說四七而曰。弊源出於氣學。而禍甚洪猛。郭鳴遠又輒曰氣學輩。此正指洛中先賢及我輩。而其哭鄭厚允詩。云。滔滔一氣濫。畢竟亡人國。其辱已極矣。所示剃翰之詬罵。自其常態而曰。吾輩則豈不爲光華之大者乎。但來諭爲人師者言行一差之害。郭曾言勒剃。不必死。又於遭辱之日。不能自處以義故云。 爲人弟子切骨之戒。皆使人竦然。然我之視人如此。則人之視我。又如何。繼自今。吾與而見。百凡施爲。必須如千斤弩。罔或如日前率爾之行也。朱子每言。人得天地生物之心以爲心。故個個肖佗。此就本體上說。若乃吾人功夫。見今天下睽散之日。加以猛獸噬人之慘。縱遇士友間不相知不相能之事。都要以自反勿較爲主。誠意協和爲功。此又是吾輩體得天地之妙用耳。此味甚長。</text>
<title>與吳震泳</title>,<text>受汙自裁之婦。謂當祭之別室。或斥余爲降爲嫁母而無服之論。此曾夢寐不到之說。蓋鄙意以宗廟至嚴。特祭之別室而已。其服制則本服。神主則亡子婦亡室。或顯妣也。何嘗如說者之深譏也。且嫁母有祭之別室之禮耶。可一笑也。</text>
<title>答吳震泳 辛酉</title>,<text>金令旣有此文。世閒士流。亦安得無此議論。愚亦曾規箴。而金令但稱其感而已。所執則不動矣。人獸之云。鄙每異之。遂翁答癯溪書。亦言物亦具五常。南塘上師門書。亦言物亦具有太極。而其中五常皆備。此安有人獸之分乎。他書卻云。物不得稟五常。豈棄前說耶。若言物不具太極則已。安有有太極而無五常之理。此鄙之所以異之。儒釋之說。据鄙見。其辨只在所本所行之差。不繫於認心爲善。如指此爲無分。則他姑勿論。宋子年譜宣政殿奏對。有純善之心一句。己丑十月。 此亦指爲混儒釋。爲一塗耶。心當云本善。不宜以純善字加之。今引尤翁說。姑以爲一證云爾。華夷之論。高明已得之。大抵一邊士友。不能細察而輕立題判。故有以上三段之誤。而不自覺也。帝王家無八繼。此南塘說也。然則於本生喪。當服斬衰。稱孝子某奉祀耶。大可疑也。金文所謂王朝禮。此亦包在其中耶。其稱某號大王。自稱嗣王臣某。則當遵無疑。而沙翁答崔氏書。亦引嗣皇臣某之說。則南塘亦有所受之矣。牛馬木植。亦具五常。程子。 凡有血氣之類。皆具五常。但不知充而已。同上。 自家有仁義禮智。它也有仁義禮智。千人萬人一切萬物無不是這道理。朱子。 人物皆稟得健順五常之性。同上。 人物稟受以其具仁義禮智。而謂之性。同上。門人問語。 問仁義禮智。物固有之。而豈能全之乎。曰。論得甚分明 同上。 大全講義。人物之生。莫不得其所以生者。以爲一身之主。所以生仁義禮智之性。宋子 按程朱宋三先生之言如此。而南塘以洛賢爲人獸無分。豈非強說。而如金令之不曾細考。而一例罵去者。豈不貽笑於公心正見之人耶。凡讀書要在審察。當人立言之本指。而論其得失可也。若執言以迷指。四窒八礙。徒自費力而已。了無所補也。</text>
<title>與任艮宰 己未</title>,<text>昔某氏有少時辱節之事。旣而悔之。從事儒門。而得與當時羣賢交遊。使其勵志力行。守正無變。如此塡補去。不害爲一時名流。惜其不愼終而復陷於不善之科矣。今有悔罪修己之士。宜於此而知所以自勉也。若不能大懲創大奮發。以期于大成就。而僅僅以常調自處。則誰能扶持它。</text>
<title>答田玉相 壬戌</title>,<text>書與人有互爲體用之妙。蓋書是前聖所言所行之理。人是今日謹言愼行之心。如讀思毋邪毋不敬。將我身心。入此六字裏面。涵泳尋繹。此之謂書爲體而人爲用也。旣而將此兩句道理。從我身心中流露發見出來。此之謂人爲體而書爲用也。章叔乎其欽念哉。</text>
<title>答李會軾 乙卯</title>,<text>聖人是一片赤骨立底。天理光明照耀。更無蔽障。顔子只一重皮子甚薄。一剝便爆出來。諸子被這皮子包裹得厚。剝了一重又一重。不得便見那裏面物事。是爲晦菴夫子所雅言也。今我輩後生所包裹。是重重鐵甲。疊疊垢衣。其剝之之功。宜日夜不息。今乃悠泛蕩漾。過了歲月。如何得見那裏面道理。甚可懼也。</text>
<title>答田慶錫 庚申</title>,<text>蘇子瞻言。因老子之言以達道者不少。而求之於孔子。常苦其無少從。李德遠言。若論學。惟佛氏直截。如學周公孔子。乃是抱橋柱澡洗。如此則二氏之道。反勝於周孔之敎。而爲平易直截矣乎。程子聞或謂佛之理比孔子爲徑之言曰。天下有徑理。則仲尼豈欲使學者迂遠而難至乎。故外仲尼之道而由徑。則是冒險阻犯荊棘而已。余謂小學論語。是天下之眞平易眞直截底。苟由是而求之。豈有不達道不入聖之理乎。</text>
<title>與鄭寅鉉 己未</title>,<text>禮亡則家國天下從而亡矣。此先王先聖所以重之也。昔有問尊德性尊字。晦翁云。將德性做一件重事。莫輕忽他。只此是尊。比見士流於此出處語默人倫 如論出后。而苟且從俗。 威儀 如居家不御上衣。 之類。何者非禮之所在而不甚重之。此便是褻天命輕人道之事。甚可歎也。賢輩講習。必以一禮字爲骨子。</text>
<title>答鄭寅鉉</title>,<text>先師全翁詩云。花發先天色。水流太古心。如何最靈者。獨不保眞襟。夢作而末聯。覺而足之。 其胷懷之瀅澈無纖塵。可想見也。來喩觀物之眞而悟己之僞者。苟非隨處發省。惡能與此。第欲聞愚已驗之方。高明之警余切。而區區之愧赧深矣。愚每以呂新吾用三十年心力。除一箇僞字不得之說自警。而迄未有得力處。如何有法可告人者。惟望高明剛厲。當一日千里。時時將所驗者。款款見誨。使於未死前得有寸進。不勝懇禱之至也。竊嘗思之。庶物之守眞。以其無巧僞也。人則往往自造姦孼。以敗天常。又不以自責。此二字。意味功用。儘無竆。 而反棄疾於氣質。極可惡也。學者其可以師心自用。而不肯尊性爾乎。此話非惟自看而已。可徧以告吾黨諸子也。理雖冲漠無眹。元來眞實無妄底。故主理 心主理。 之至。至於無僞而合天心。雖神明不測。却又變動不常者。故主心之失。未免作僞而鑿性。此兩義關繫至大。宜曰夕玩繹而體會焉。</text>
<title>答杜景秀 壬戌</title>,<text>聖賢千言萬言。只要此心敬謹。以正稟賦之偏。而遁性命之理而已。是所謂學問要處。無許多說話者也。所謂心上而似那形而上者。下而能化氣之拘者也。若曰心卽道理。則其弊將有師心自恣之病。若曰心是氣質。則其勢將有任氣不撿之失。二者皆主心氣。而莫能入道矣。是豈可不長慮却顧而分外審愼乎哉。</text>
<title>與洪煕燮，金炳周 丙辰</title>,<text>聖人之心。渾然天理。此是論語一貫章集註。曾有玄淵據此爲心卽理之證。此可笑也。聖人一身。渾然天理。此語類論舜往于田而云者。所謂仁義。不待求之於外。此身此心。渾然都是仁義。此語類論舜由仁義行而云者。豈可執此以爲身亦卽是理之證乎。凡今世心宗諸人。宜一番洗心以求至理。而尙執着誤見。以誤了後生。吁。莫知其所以爲心也。余於此。又有一事可質者。聖人身心都是天理。而我輩身心內外。如何都是客氣人欲。莫是與仁義遙遙相隔絶。無復可以近道底信息否。宜時時就此。自省自奮。庶幾有寸進之望。老夫行日在卽。如賢輩。尙有幾十年。幸發誓願。無如愚之臨死歎息而已也。</text>
<title>與尹秉極</title>,<text>余謂萬古最尊是性。六合可用惟敬。此數十年前語。近來愈覺其有味而不可易也。晦翁言只有兩件事。理會踐履。竊意性涵思學之理。敬貫解行之功。今不要多談。惟小心翼翼。讀書講義。也是此心。克己復禮。也是此心。久則心與性合。而凡與聖齊矣。</text>
<title>答尹秉極 己未</title>,<text>所詢敬性工夫。只聖賢平常說話皆是。更無別傳可告。蓋性是萬理之源。敬是萬善之本。皆通動靜知行言也。總而言之。事事物物上。皆有一個是字。此是性也。今要擇取這一箇字。小心服膺而莫之有失。努力着脚而莫之或息。是爲全體不已之仁道。敬性工夫豈有出於此者乎。</text>
<title>答李種郁 壬戌</title>,<text>心性精微之論。未易發明。况加以病榻展轉。末由究索。只望就來書所擧求放心一章。反復熟讀。仔細紬繹。看得此心字。是首節仁字。勉齋語。 非止靈昭底物事。如此。乃爲有益。蓋求仁功夫。非全恃此心以爲極則。須是將性做大本。乃爲有頭學問。不然。只成個釋氏本心之病。切宜長慮卻顧。而不可一向自是也。君子畏天命。君子之身畏之耶。形氣畏之耶。天命非人性耶。鄙見君子之心。於天賦之性理。有所嚴憚也。其不然者小人也。畏天命。亦在求放心裏面也。</text>
<title>與李種郁</title>,<text>庸醫之誤人。止於幾人。庸人之誤事。害及天下。此苟菴大爺語。庸人誤事。指執國命者言。 今欲足其下云。庸師之誤敎。禍流於後世。嗚呼。其擇師之難也。子以老僕爲師。故告之以此。正師敎人循理。人字指心。不指氣質。蓋氣質不能思勉。心與氣質不同。理字指性。不指心靈。蓋性理無所覺爲。心與性理有辨。 循理則身心家國。皆太平矣。理只有善故也。學者若不循理。聖門竆理盡性。知言集義。皆循理之學也。 而信心任氣。則鮮不陷於危險偏側之塗矣。噫。其幾可不愼歟。愚嘗讀魯論。見夫子語門人曰。君子學道則愛人。小人學道則易使。又告伯魚曰。學禮乎。不學禮。無以立夫君子與伯魚。以心言。不指氣質。道與禮。以性言。不指心靈。此見心當學性也。比又見明人王崇慶有言。古之君子。處己以道。故其心公。愛人以禮。故其情厚。夫道與禮。孔子以愛人立己言。而今於處己言道。愛人言禮。如此翻轉看亦通。蓋以性天下萬物只一善且全故也。愚謂心與情以道體。而公且厚。則性爲心情之本。可見也。 王氏又言。後之君子。才高而地顯。不幸 則陵忽當世。眼前無人。尤不祥也。 忌賢而藏怨。何故如此 則厭棄故舊。王氏此言。直是破人膓肚。而見其肺肝。 所謂心公而情厚。鮮矣。嗚呼。其諸古今之大較乎。愚讀至此。慨然而歎曰。公而厚者。吾旣難遇矣。惟我之學道學禮。而得不陷於私與薄則善矣。然顧此九十癃殘。理無久待。故敢擧以告子。俾之視我爲戒。敬於持己。愼於接人。而終身無所悔也。</text>
<title>與金聲煜 丙辰</title>,<text>聖人見道於心而體諸身。載道於經而敎諸世。使人虛心思釋而得其所以言之理。竭力踐履而學其所以體之道也。人之所以爲學。心與性而已矣。心非性。無所自明而自誠。故當奉性以爲師。六經千言萬語。無非此義也。如君子畏天命尊德性之云。是其最明著者。至於洗心制心小心操心之云。使人不敢自用也。心一自用。耳目鼻口四支百體。紛然起而捽其頭。驅而爲僕隷矣。是時雖欲自託於天君之號。孰肯與之。嗚呼可憐。</text>
<title>與金聲煜，李承學</title>,<text>柳汝聖昔嘗倡言某也怕死而不出。愚笑曰。吾固怕死。豈不愈於遇賊便走者耶。今見宋子大全答沈德升丁巳二月書。以爲惟其素所抱負。可以挽回世道。轉移國勢者。則出當世任云云。下此而竆居求志者。如欲寡過。則如來諭所謂貧賤而不敢有當世之志者。其庶幾乎。在平世。且如此。其在亂時者。其義又自別矣。答閔持叔戊申七月書。又云。成敗利鈍。是鞠躬盡瘁者事。鞠躬盡瘁。非有抱負者。不可。故康節云。死天下事易。愚竊謂今世。識此義者少。 蓋譏其無所有而輕易擔著也。吾未知柳與贊柳爲禹，周，朱，宋之功者。果皆見得此箇義諦而然耶。愚之爲人。正所謂無所抱負而竆居求志者。雖使宋子見之。恐無甚誚責。而特以不肯從洪柳諸人。或上疏或起兵之故。遂被一邊人排節義之目。而欲其得罪於今與後也。噫。後輩之欲學先賢。又何其危險哉。但須抱負宋子大全。枯死於海島之間也。</text>
<title>與朴準晦 庚申</title>,<text>晦翁先生言。人只愛官職。弑父與君也敢。余亦謂人只趨時勢。好己勝。其爲惡。亦無所不至。至於喜文飾而惡敦朴者。其陰行猜嫉。終至釀成禍患。古今何限。智者慮之。仁者憂之。此弊儒流尤甚。 今於接引少輩之際。專以絶外誘去俗習。俾不失儒雅謹質之風度爲務。此爲當今救正世界之急切事功也。</text>
<title>與韓永雷</title>,<text>學問原無巧妙。只熟讀聖賢書。依其所敎。一一體貼在身心上。是吾之言行。卽聖賢言行。始雖艱澀。後漸通利。前或顚躓。終得成立。久久不輟。忽不自知吾身之已至於聖賢之域矣。此理斷可信也。中閒若稍懷畏俗避謗之私。而不肯用直前擔負之力。如此者。萬怯千生。永無緣入道之期矣。戒之無忽。</text>
<title>答李章燮 庚申</title>,<text>士之勵志務學以成其性。猶民之食粟衣帛以保其生也。如遇世之飮狂泉者。衆訕之爲乖。其士子宜若不聞也者。而加修吾德行而已。是所謂學。只是爲己。不干別人一錢事也。然先須從勝己者。講明道義。庶幾識正而路陌不差矣。不然。雖欲強爲善。或不免認邪說爲正道。視慢辟爲諸夏。而誤一生者有矣。此最可懼也。子之鄕有二高。宜往見而取其益焉。</text>
<title>答陳邦郁</title>,<text>古人云。近世此道旣孤。君子尤當以身任之。維持聖敎越要在難立之時立得住。方見豪傑有功聖門。其高卓。更有加於吾道大行理學昌明之日者矣。今日士子。正宜勵志守道。以維持聖敎。切忌信心爲道。以反助異說也。吾之此語。子其誌之。</text>
<title>答林洛順</title>,<text>心體原來正直光明。磊落豪䧺。但患人自壞了。竊覸左右。天分柔善慈弱。不能自樹立。今且自誓。我是儒流。不宜下同庸俗。以負父師之敎。須將聖賢之書。逐日讀得幾段。思得幾遍。仍須將來。改得幾錯。踐得幾事。如是而進進不已。軟弱柔暗者。悉化爲明剛豪䧺之德矣。不然。流俗之與裔戎。裔戎之於禽獸。其分皆僅一閒耳。</text>
<title>與金炳周 戊午</title>,<text>性師心弟。嶺學之所惡聞。以其認心爲性上之理也。然性師。孟，程，朱三聖賢之敎。有誰非之。但心弟二字。諸人創聞而駭之。然性旣爲師。則學之者謂之形貌氣質。不成說。不得不以心爲學者也。今日看蓄德錄爲學篇末章所載呂新吾語曰。師無往而不在。鶴之父子。至鳩之守拙。則觀乎禽獸而得吾師矣。松柏之孤直。至竹之內虛外直。圓通有節。則觀乎草木而得吾師矣。山之鎭重。至機之經綸。則觀乎五行雜物而得吾師矣。嗟夫。能自得師則盈天地間皆師也。善學者之取師有如此。至於孔子。三人行。則不善者。亦師之矣。噫。彼諸人者。今於萬善備足。隨處發見。無不可師之性。其心且不肯屈首以受敎。則吾如彼何哉。呂氏於篇終。以堯舜自堯舜。朱均自朱均十字。結之。其微旨。可見矣。</text>
<title>答金炳周 己未</title>,<text>承喩知性心師弟之妙者。斷當力行。而氣慾蔽痼。莫能實體。此只是心自如此。不干性事。盖性中含具力行所知之理。而無些子欠分數也。然則此心須是學此性。而久久實實。莫少休廢。竟得心與性一。而聖賢同歸矣。來書尊性卑心四字。說得少差。盖尊性。是心尊之。至於心則是自卑。非有物而卑得心者。此却當細審也。</text>
<title>與金炳周 庚申</title>,<text>詖淫四起。怪鬼百出。謂經可誣。謂理可逆。雖欲扶將。誰我見助。獨立長吁。形影相吊。兄如有知。想必憐悼。此尤菴先生祭市南文也。每讀之。不勝血涕之抆矣。今也有謂先帝可讎者。有謂孔聖可斬者。自恨不死而見此罔極之變也。尤翁當日之悲。今而後始可以想象。而吾黨諸子。大宜相助相勉。而得行誅討之義也。如見敬存。亦須語及也。</text>
<title>與金炳周，崔滄烈</title>,<text>泰誓天視天聽。沈莊仲謂天卽理也。朱先生駁之曰。今旣曰視聽卽理。又如何會視聽。嶺學一派硬說視聽言動卽是理。而不憚其畔朱。畔朱所以畔孔。孔子曰非禮勿視聽言動。四者非卽是理。明矣。賢輩于此處。必明著眼。審著脚。毋或陷於異蹊也。</text>
<title>答高在鵬 丁巳</title>,<text>居敬主靜。致知力行四者。當各致其功。切勿互相推諉。且如主靜。不必別置一室。閉門宴坐。如禪子樣。只於格物實踐之時。纔得少閒隙。卽便收斂心用。用惺寂功夫亦得。蓋惺惺是知覺不昧之象。寂寂是思慮不起之境。此若要自然。則誠非始學所及。只要使心輕輕鍊習。略略提撕。則不待成德。而亦可隨分施功。至於敬字。却是貫知行通動靜底功夫。不可施於此而舍於彼。持於前而休於後。故朱先生曰。敬之一字。是萬善根本也。</text>
<title>答高在鵬</title>,<text>愚比自驗日閒所發。每違戾於所見所言。不知高明所苦與此何如。愚就此究其所以違戾者。安從起乎。夫所見之理。非全不是矣。所發之氣。却自放逸狂妄。此緣氣質不美而然也。然更思之。所謂心者。何不於氣發之時。卽與撿束而制馭之。乃縱而至於墮落坑塹。然則不可專咎其氣也。要在敬以養心。使心定靜光明。時時自立於性理之中。而自作主宰。如此則氣之發也操縱斟酌。全在此心。而彼自不至於顚錯矣。不審明者于此以爲然否。願與互質而交修焉。</text>
<title>與高在鵬</title>,<text>近世有譏明氣之說。又有不修氣之學。信如此言。學者欲用功於程伯子以氣明道之訓。則把昏昧不修之氣去。欲明冲漠無眹之道。果可以得乎。叔子言以心求道。晦翁言用氣尋理。三先生之言。只是一理。 今不須多言。專要就氣上理會。使之光明。使之無自肆之病。則氣上所載道體。自然呈露。自然無阻礙矣。如此可不入聖乎。</text>
<title>與高在鵬 己未</title>,<text>君子必以爲一身主宰。心本一身主宰。非人以爲主宰然後主宰之。河西。 此論尤見精密。伊齋。 河西所見。超詣不可及。退溪。○見退溪集十卷。 愚每反己自體。纔不主敬。心便放倒。心因主敬。而得不放倒。非人以爲主宰乎。中庸序云。必使道心。常爲一身之主。此似與河西之言不同。而退，伊兩賢之稱許如彼。何也。豈直就心上。指出本然主宰而言歟。故退翁本文下段。卻有一轉語云。其加工也。必以敬爲一心主宰歟。嘗見朱子言。敬是此心自做主宰處。退翁之言。與此又何如。心之與身。敬之與心。及心爲身主。敬爲心主。其語意指趣。又如何。 吾輩于此。必子細究勘。切勿草略放過也。</text>
<title>答高在鵬</title>,<text>中和章句云。以明道不可離之意。道不可離。有聖凡之異歟。在愚讀書法。只此一句。便可斷盡許多疑案但恐人說得如何若何。臨了中和。卻不見。是則名爲口耳學。故每欲時習靜功。習到自家胷襟。如淸淵霽月。光不搖漾。正臺明鏡。淨無塵埃時節。方始是讀中庸人。但苦未易得力也。來書所疑尤翁答遜齋書。大槩是矣。但上下文句。時有未穩貼處。更在涵泳。又俟面析。</text>
<title>與李光珪 丁巳</title>,<text>擇善時有擇善之心。亦有擇善之理。心則懼其昏縱而自醒。理則愼其思慮而不鑿。是爲知上存養。固執時有固執之心。亦有固執之理。心則蹈其規矩而不放。理則順其本眞而不害。是爲行上存養。如此然後存養之功。方有實落。吾故曰戒愼恐懼通於知字。有疑之者。然不依吾說。則其所謂存養。不免歸於脫空矣。</text>
<title>答金潤卿 庚申</title>,<text>栗谷先生言。學者必誠心向道。不以俗事亂其志。然後爲學有基址。人雖有誠心。而又必向道。則心之不可恃可知也。近世乃有恃心一派。而目先生爲氣學。吁。此人之見。直以心爲道。而不復以道爲事。則其所謂道者。可知已矣。佛家。認心爲道。陸門。以心爲道。 吾聞先生左海孔子。而諸家敢於議到而無禮。於先生有何加損乎。第念吾東尊先生時。士習一而風俗淳。自詆排先生以後。儒術分裂而世道交亂矣。今日後學。一味尊崇先生。讀其書。要訣輯要。先賢以爲吾東小學，大學。 循其敎。以守聖傳而正人心。則庶不負先生之恩矣。○伊川言。學者不可以不誠。然在知道本而誠之耳。晦翁於論語請車章集註。有誠心與直道語。則先生之言。卽程朱之言也。彼異論者。自歸於別派矣。</text>
<title>答金潤卿，崔大洙，金演穆 辛酉</title>,<text>愚昔嘗讀小學，四子。無非以心求道。四字。程朱語中。皆有之。 指性爲本 中庸註。 之義。皆以爲然。而不敢有它見。中閒遇柳省齋。似相參差。與之往復。十四年所言。未必盡精。要之是潭，華之緖餘也。後再理孟子。喜人性之至善。幸吾心之有師。自是復求諸羣聖之所行。考諸六經之所載。一言一事。無非奉循性理。一字一句。都是發揮性蘊。於是了無毫髮可疑。只是不能神受心體。而作吾身之所有。則其與侮聖人之言者。相去不遠矣。然其與四方來者言。豈有他語。頃得隱名一書。責愚收召許多人衆。變易世界風俗。盖誤天下蒼生者。孔某也。亡海東靑年者。田愚也。當次第斬首。以正此世。並擧全齋先生以詬罵之。此可以見時人見惡之深也。然聞毁不動。臨死不變。亦性師之敎也。今得三賢之薦朴，崔三子書。謂之皆是聿追先德。學古絶今。而欲與聞斯道者。所謂斯道。卽曩所謂人性至善。吾心有師者。是也。此雖時人之所仇視。然奉性一片丹心。寧有改理也歟。願與諸賢。交相講修。而勿墜於地也。性何言哉。千聖學焉。萬理出焉。神乎妙哉。能配太極。而宰陰陽。心雖本善。流或有差。宜常自敬畏。氣質較麁。其本淸粹。宜靜養而動可撿束。肢體尤麁然亦自端正。又各有理。一起居一眴息之頃。此心皆當爲主。而使之循塗守轍。時亂世荒。雖極難處。然亦原有當行之理。宜小心尋究。而大壯踐履。終不免焉順受天命。而我無慽矣。</text>
<title>答金潤卿</title>,<text>晦翁嘗以爲學之要。告勉齋曰。此理要處。無多說話。不知如何人自不曉此但引而不發也。又於大學或問。論人之所以爲學曰。心與理而已。此乃擧其綱而揭示之辭也。蓋理至善無爲。而爲自然之主者也。心則能循理。亦能咈理。故不可信之爲極。而任其所爲也。苟得此心能敬 貫知行寂感。而言其本於性命也。 而至於熟。則始可以與理爲一矣。此一義。愚用六十年究索之功而得之。特患氣質輕駁。心與氣質有辨。 不能據以爲己有耳。學者有見於此而眞有得焉。則漸可以升晦翁之堂。而親承其訣矣。有言危亂如此。何必言心性理氣。殊不知世閒甚事。不繫在心理上。假使在兵陳矢石之中。亦要小心奉理。不可胡亂行將去。爲此說者。竟只是資口耳。不實體于身心。故莫覺其不可霎時放下也。</text>
<title>答李德宇 辛酉</title>,<text>頫詢行己處物之要。以白鹿洞規求之。亦自足矣。孔子曰。修己以敬。孟子亦曰。敬人者人恒敬之。行己處物。只一敬字盡之。然修身之目。有知行二者。而敬行於其閒。接人之事。有常變二者。而敬行於其閒也。常謂兩相契合。變謂彼或橫逆。 敬字工夫。伊洛以來。諸先生說備矣。終身用之不竆。足下其宜勉焉。</text>
<title>答權五成 辛酉</title>,<text>愚志莫帥氣。行未契性。爲人所詬。而不見容於世。年踰八旬。常愁居懾處。仰思古人。而不敢自肆。當世君子。有性於好善。而疎於觀物者。往往謬許以增厥咎。區區尋常病之。不謂高賢以雅望宿學。亦未免此。旣遺以瓊翰銀幣。復侈以師任堂墨刻一本。因求相與觀善。而其所道說。則全然不相應副。愚只懷慚怍而絶無快愜意也。但旣蒙厚眷。思欲報答。則有一義可聞於左右者。嘗聞往哲之訓曰。欲學孔朱。當自栗谷始。斯言也盖屢見而不一見。先王之敎。亦以栗谷爲東方孔子矣。今請高明以要訣，輯要二書。爲師範。雖嘗熟誦。而懼或未及實體之。更望由此爲始。終至於全書。語錄間。有記誤。不可不謹擇也。 逐一潛繹而爛漫受用。聽其言。皆若出於神明而無一辭之可褻。觀其行。皆若侔乎天地而無一事之可疑。則雖謂之栗翁復起於世。而爲孔，朱之正傳。無不可者。夫不自躳行。惟以導人。言雖愧怍。而意則正且摯矣。仰惟高明。體諒而無誚焉。</text>
<title>與都虞模 乙卯</title>,<text>吾人爲學。只要將心之覺識。究性之仁義。以實體于身心事業。無畔乎聖賢敎學而已。上蔡以覺爲仁。以仁爲活物。故朱子謂此分明是禪。盖仁義。是心之道理而爲覺識之原。覺識。是氣之虛靈而爲仁義之用也。若如上蔡之言。則心性一物。而遂致道器上下之混。無復聖釋心天之辨。亦將何所揀別。何所準的。以繼吾宗大中至正之傳。而斥異端近理亂眞之說乎。</text>
<title>答都虞模</title>,<text>旣曰天君。則早已學仁義而成德者。不學性而爲天君。決無之理也。 不然。是未仁未義之心。豈復有天君之名乎。今疑天君而降居弟子之列。然使天王不畏天命。不修君職。而自肆其欲。則其不爲天下之大戮者。鮮矣。愼勿恥天君之有所師。惟懼其或有自心自聖之失也。</text>
<title>答鄭滿鎭 丙辰</title>,<text>易隨之大象。有嚮晦宴息之敎。盖雷藏澤中。雷之宴息也。翕而後闢。非止於藏而已。隨夫時耳。今士子遇裔戎亂華。禽獸食人之秋。未可以有往。只須就僻寂處。潛靖晦迹而已。然其晦迹也。豈全無所爲。亦曰愼擇乎禮義中正之極。而日夕兢兢然不敢失墜。不如是。將以非禮之禮。非義之義爲是。而就之。此大人之所不爲也。 以俟夫可行之時而乃起。庶幾爲後天奉天之義也。禮義。天性之可師者也。擇守。人心之學性也。此一義無所往而不通也。</text>
<title>與金煕省 己未</title>,<text>愚今年七十九歲。每自驗心之運用。苦未合理。竊念夫子之聖。必經志立知順而後。始自言從心不踰矩。今有始學之士而師敎之曰。汝心卽是矩。當者亦自謂吾心卽是矩。何可哉。老夫欲高明常以文王之小心翼翼。望道如未之見爲法。期以十數年而後。庶幾有眞實得力處。切勿妄效近年高自標置。心口不相副之學也。</text>
<title>答金商勳 丁巳</title>,<text>人欲奉天尊性而氣爲之梗。所以聖賢敎以撿束夫氣。無或戾於天性也。朱夫子言。口之欲味。耳之欲聲。人人皆然。雖禀得氣淸。纔不撿束。流於慾去。語類胡泳錄。 撿氣祛慾。可不入聖乎。勉齋又言。敬是束得箇虛靈知覺住。觀此。可知心之非理。 如火炬束得緊時。那燄頭直上。不束則散滅了。此語極要體會。</text>
<title>答李煥英 庚申</title>,<text>道固載於心。而欲亦生於心矣。別派恃心之具道。而遂以天理自處。故無所用乎撿心尊性。而究不免徇欲之弊矣。吾儒懼心之失道。而常以人欲爲慮。故必有事乎祛私謹禮。而終能成爲仁之功矣。二者。始因所見之異。而卒致所行之遠矣。可不愼諸。</text>
<title>答李煥英 壬戌</title>,<text>所詢道脈。此是精微難見。亦難言底。且從明倫敬身所載規矩塗轍上。俛首鞠躳。持循將去。久久成熟。所謂道脈。亦漸可見矣。以愚少麁老昏。如何可遽將所未曾自體者。以告諸人耶。山齋看書。若對聖賢。出門接物。衆欲攻心。此所謂靜處有而動處無。幸於動時。猛加省察。力與持守。此亦磨以歲月。庶幾見功。非可以三日坐禪。便能見性。旬月鍊丹。可以升天也。</text>
<title>答李秉兢 壬戌</title>,<text>北齊劉孔昭有言。楚柘質勁。必資榜檠以成弴弓。人性雖敏。必資善言以成德行。榜檠者。矯不正也。善言者。正不善也。僕見今病且死。其言必善。高賢識之。夫人之發言造行。皆心爲之也。然心之所爲。不能盡善。必視理義以爲師範。乃得盡美也。理義出於天。而宣於聖人。聖人之言。無如夫子之敎顔子以仁。曾子以孝也。僕之所不及。惟感高賢之問而强言之。愧怍無已爾。</text>
<title>答牟用基 丁巳</title>,<text>聖人無所不用其敬。雖至小沒緊要底物事。也用其敬。此晦翁語。而余常所諷誦不已者也。今遇子名用基。輒擧而表其德曰敬道。蓋敬者身基。而所敬者道也。道是性之德。而爲天下之大本也。敬爲心之宰。而乃聖學之總腦也。道爲太極也。故爲心之所尊。心畏天命也。故爲身之所主也。大學之敬止至善。中庸之戒懼時中。皆此事也。子其欽哉。</text>
<title>答崔璣秀 戊午</title>,<text>學云者。心有所師之謂也。所師者。何也。理也義也。聖人之心。自然合乎矩。顔子之心。能久而不違於仁。今學者。先須識得如何是矩如何是仁。仁與矩同一性也。但有法度與德理之分耳。更須磨擦得此心極精光。勉以不悖乎矩與仁也。其要。在敬之一字貫乎講討與踐履之間也。</text>
<title>答李啓鈺 戊午</title>,<text>愚每謂一字學甚好。何謂一字學。表裏相應。幽顯無分。一也。足目俱到。約樂皆安。一也。夫天地之理。聖神之德。皆一而不貳也。凡學者所以不能一者。以其心不專主乎性命之本體。而每常違於事物之當然也。今須握得誠字。做萬善骨子。自少至老。由粗至精。無問知行動靜語默常變。都要靠得這箇誠字做將去。庶幾於一字學矣。</text>
<title>答任道鎬 壬戌</title>,<text>愚從志學以後。至今六十有二載。尙未有靶柄入手。尋常慚怍不自己。不料賢者誤聽遊聲。遠入海島。遽以道脈儒宗等語見歸。而願聞爲道之要。區區何以勝當。惟擧所嘗有味而欲從事者。以相與勉之。則恐未爲僭也。程子於易隨之彖辭曰。君子之道。爲衆所隨。與己隨於人及臨事擇所隨。皆隨也。凡人君之從善。臣下之奉命。學者之徙義。皆隨也。隨之道利於貞正。隨得其正。然後能大亨而無咎矣。竊意貞是道而無聖凡之異。隨是心而惟賢者善用之。然道先明於己。則隨乃得其正矣。今天下大亂。苟非明與強者。鮮不失矣。請以是爲爲道之準的。未審賢者以爲如何。 貞是心之所隨。非心卽是貞也。心與理有辨。隨貞是心之能事。非氣質爲之也。心與氣質有辨。</text>
<title>答崔大洙 辛酉</title>,<text>愚病竄海島。日俟閻符已矣。不自意忽伏承高明古道之書。書中有及尊先祖香湖公所受退門韜晦。坡山持養之敎而曰。此正合今日受用。發函擎讀。有以正中愚之貞疾者。今雖晩矣。猶可奉行。而少贖前愆。高明之遺我。厚矣大矣。但其所求於區區者。非愚之所敢承當。惟以士友之閒。相處而與之講磨。則未敢辭也。只是八十餘歲。癃殘已甚者。懼不能堪而有負於盛意矣。第嘗見延平先生之告晦翁云。當今之時。苟有修飭之士。須大段涵養韜晦始得。晦菴先生之告勉齋云。持養之說。言之則一言可盡。行之則終身不竆。兩門傳授。正與李成二先生之指。脗然相契。愚欲高明將此兩義。實實體行。使香湖公所受於函席者。不墜於地而有以發揮於世。則來書所謂成就其遠者大者。始可以無憾矣。</text>
<title>答田得相 丁巳</title>,<text>伊川先生。每言識爲先。先生又謹於禮四五十年。或人勞之曰。亦甚勞且苦矣。先生曰。吾日履安地。何勞苦之有。他人日踐危地。乃勞苦也。此見先生之安於禮也。學者。未遽得及此。須先識得禮。旣識得透。自然謹於禮矣。釋氏不竆理。故自不謹禮。此處宜細辨。世儒有謂窘急時。禮亦不貴。又謂禮文雖然。豈能然。是皆不識禮之論也。</text>
<title>答沈能杓，高景洙 己未</title>,<text>孟子餘師集註。何不以獨當太極之心 六字嶺儒語。 當之。乃擧不足爲大本之性 亦嶺儒語。 以釋之。豈朱子誤歟。孔子七十從心則已矣。何必曰不踰矩。有若畫蛇添足者然也。虞帝亦但言心足矣。何必以道字。加之於首。中字足之於尾也。是皆可疑也。有言逆于心。卽是逆理之言。伊尹何苦更求之道也。湯文之心。亦應是理也。又何必更有制之小之之功也。甚可怪矣。今吾與子講明學道之事。而或曰卽心是道。此句。本佛語。而陸，王一派及近日東士。皆言之。 然則人身上甚麽是學道底。無乃當依程子以心求道之訣。爲得歟。子其反己自體。而還而告余。 心須是先操束。繼之要明諸心。終之要合於理也。</text>
<title>與沈能杓 庚申</title>,<text>性善之外。無他善也。凡心覺之善。氣質之善。皆從性中來也。 性學之外。無他學也。凡博文之學。修己之學。皆是性學事也。 雖聖人。其究也性而已。如小學題辭惟聖性者。孟子堯舜性之。論語七十不踰矩。皆是也。 不學性而學心者。禪陸之流也。謂氣異則賦性亦異者。荀楊之歸也。學者於此。宜愼擇之。</text>
<title>答李周憲 丙辰</title>,<text>志於仁。是學者大本。今士人所從事者。果是要心無私意而事合天理。及全體此道而自強不息否。是則爲仁之功也。若是要博聞強記。以助誇多鬪靡之勢。指心拈性。以長矜己傲人之習。則與仁遠矣。不可以不深戒也。程子言。人只爲氣勝志。故爲氣所使。此是古今通病。但能撿束其氣。勿使勝志。卽是大賢。 若是志勝氣時。容氣害仁。不容不勝之。 雖死生大事。也動他不得。程子因言。曾子易簀道此。 余謂志字宜重看。</text>
<title>與李周憲</title>,<text>敬功之貫知行。人無疑者。若聞中庸戒愼之貫知行。往往聽瑩。正緣不能反己體會。此四字。學者宜守之。 只將文字講說便休故也。第二十章愼思之愼。卽此愼字。非有二義也。近見後輩。多胡思亂想。以致學問辨行靡所根極。老洲先生云。思實貫乎。學問辨行。有如五行之土。此語宜細體之。 而往往撰出新說。侮慢先賢。以自敗者。甚可懼也。卿其愼之。</text>
<title>答崔炳弼 己未</title>,<text>只一箇當然之理。貫心事而無不在。是所謂天也。士之爲學。須是敬以知天。誠以合天。故曰君子畏天命。大人奉天時。由是以上。又有聖人本天而樂天。天未始不爲人。人未始不爲天矣。雖然。天非高非遠。只眼前當然底是天。要在心心事事無所不用其敬。如此而已矣。心心事事。總包始終本末常變言而一敬貫之。</text>
<title>與崔炳弼，崔炳昈 辛酉</title>,<text>溫公論漢文短喪而曰。師心不學。此句。宜細勘。旣曰師心。則可謂之學。而曰不學。何也。 變古壞禮。絶父子之恩。虧君臣之義。余謂師心之害。至於如此。只此便可見心非古非禮。非恩非義。柰何郭趙諸人。視學性二字。如血讎然。</text>
<title>答任玉鉉 丁巳</title>,<text>朱子曰。人心有正而無邪。故其存則正而亡則邪爾。僕謂存而正者。固是心。亡而邪者。亦是此心。吾人須奉經傳。以爲師範。朱子曰。六經曾經聖人之手。全是天理。僕謂吾人人字。以心言。人之讀書。所以爲心學性也。性師心弟一句。異論家最所惡聞。 常存敬畏。以存天理。此心必能敬以竆理。敬以循性。乃得爲一身之主宰。不爾。竟爲百體之僕役。可不懼哉。 如是積數年之功。則此心始與理爲一。而無復不正之可指。於是上帝可對。鬼神可服矣。嗟嗟心乎。愼勿自貶。爲與氣質無辨之物。又無自抗爲性理至尊之體。</text>
<title>答金洛淸</title>,<text>蹄跡交亂。禮義衰亡。士流數人。相從於海山荒凉之地。以求羣聖之遺指而追蹤之。雖向世閒。唱送儒學之調。而誰與和之。不若杜門息交。忍辛耐苦。劬經明理。隨事擇善而著實踐履。爲報天地父母之恩爾。自餘文章事功。毁譽通塞。擧不足以置吾之靈府也。</text>
<title>與金明洙 乙卯</title>,<text>孟子之言性善養氣。伊川先生謂有大功於聖門。此意不可不講。蓋人之氣質。萬無一同。而性之善則萬無一異。人能知此。則孰肯安於不善。苟不安於不善。則必將決去不善而審處其善矣。人之浩氣。亦不拘於稟受。而本自剛大。浩氣且如此。况性乎。凡謂性隨氣而有善惡偏全之異者。皆歸於認氣爲性之科矣。 知此則欲其明道集義。以養其氣。而配乎性善之體矣。擧體以該用。 人人充其性而養其氣。則士子安有不賢。而天下安有不治者乎。邪說安有不熄。而裔戎安有不去者乎。此孟子之功。所以爲大也。</text>
<title>答金明洙 丁巳</title>,<text>聖學有三件事。敬與知行而已。語雖陳腐。而理則無竆。不可泛觀。 敬有晦翁箴。可細玩而實體之。知行以四子爲主。而日閒遇事。精究得一箇是處。繼之以壯力守住。便使有死生之變。亦要一味抱持。莫少回互遊移。如此而已矣。假使親見孔夫子而質之。必無異辭。但念人見粗淺。義理精微。似理而實欲。近公而非正。昔人中而今過不及。如此類極多。所謂一個是處。如非具得慧眼。定未易覰得。慧眼亦不在它。只要從經傳求之。如將病目向風塵中看。其不顚上下而換東西者。幾希。</text>
<title>答文顯謨 丙辰</title>,<text>朱子曰。至危者。無如人之心。謂其有淵淪天飛之象也。孟子曰。其操心也危。言其當用戰兢臨履之功也。盖心雖具理。而非卽是理。故聖賢未嘗直指心爲安宅。而必以心之安仁。爲之準的也。然安仁未易遽及。須是求仁。求仁如之何。敬而已矣。戒愼乎其所不睹。恐懼乎其所不聞。此爲心之敬。而安其危之術也。由是勉之。以至於熟焉。則心始得與理合一。心與理合。則心之能事畢矣。</text>
<title>答文顯謨 庚申</title>,<text>道體爲本源。心覺爲妙用。如思傳第八章首句。以心言。中庸以理言。能擇能守。是心之工夫。小人反中庸。是又心之悖理也。心其可恃乎。本心信心。是釋，陸二家指訣。 此雖孔子復起。應得頷可矣。今依心理家意見。而云爲人人字。是天理之全體。中庸是零零星星之理。其擇而守之。又是理之能然處。則果說得去否。知其說者之於心理界分學問工夫。殆如視諸掌矣。此區區近日悟辭而樂告於朋友者。切冀將此心。洗濯而潔淨之。磨擦而精細之。苟能此道矣。豈不遠勝於一篇記文矣乎。</text>
<title>答文顯謨</title>,<text>愚近因存心講理。見得道不可離者。性之德而心之本也。君子無不敬者。心之功而性之用也。士子勿恃心之具理。惟欲心之合理。此是道器體段。原自渾融之中。此心運用。懼有失理之慮也。苟能知此而欲下存省工夫。不拘小事大事。思時行時。閙處閒處。家人外人。一例將戒愼之心以應之。久久漸至打成一片。</text>
<title>答安炳道 戊午</title>,<text>中孚。妙之至也。格天動物。不在形迹言語事爲之末。苟無誠以孚之。諸皆糟粕耳。徒勤無益。句 於義鳥抱卵曰孚。從爪從子。血氣潛入。而子隨母化。豈在聲色。豈事造作。學者悟此。自不怨天尤人。此明儒呂抱獨語也。愚從少日看得。極有意味。想得儘有受用。但自愧無此誠意。愚童子時。得諒字於先考聽天翁。勝冠後。又從全齋先生。聞忠信之敎。而體之無力。恨未有藉手以見父師於泉下者矣。 然嘗驗得遇著同心人。句 時語以平日所自得之理。此非但指理氣之說。凡言行事爲皆是。 不覺彼於言下契悟。無少阻礙。此似血氣潛入。子隨母化之妙也。足下向從余聞中孚之說。今又千里寄書請益。不覺傾倒至此。</text>
<title>答丁崙秀 己未</title>,<text>孔子之德如天然。而刺譏玩慢。見於古書者多矣。則時人之陵藉侵侮。亦可想已。其微服絶糧。身幾危矣。陸象山擧此而曰。聖賢行道之心。豈以是而爲之衰止。噫。眞知言哉。今日時輩之於儒者。目爲亡國無君之流。甚者視之如血讎宿怨。而欲其不容於世而後已。然我輩學道之心。亦不宜以是而自沮也。晦翁言。使見得此道理重。便斬作萬段。亦須向前。豈容復有顧慮耶。見答劉子澄書。 竊意所謂道者。只是眼前當然底。經中所載底。要在隨時隨處。愼思明辨。而舍命從之而已。</text>
<title>答盧澈秀 丙辰</title>,<text>孟子曰。作於其心。害於其事。非惟異端爲然。雖志道學聖之士。其心純乎義理。則可以入德矣。若外面所爲恰象十分。內面雜一分私利之念。則其所爲必敗無成。要須自反而精察於公私義利之辨。一有毫髮未純。宜猛省而痛克之。此便是精一之傳。 不然。如印板一錯。千板萬板。箇箇皆錯矣。</text>
<title>答洪佑燮 丁巳</title>,<text>學要得明與剛而已。夫辨得是非分曉。無些糊塗之失。是之謂明。今不省己錯。全以歷數別人過惡爲明。是昏暗也。非眞明也。立得身己確定。無些苟且之象。是之謂剛。今不修己德。惟以撞破他家墻壁爲剛。是柔弱也。非眞剛也。以謙虛退遜爲主本。若乃嚴厲果决。有時而用。謙虛退遜。非惟接人爲然。讀書講義時。尤須存得虛著此心。細玩前訓之意。不爾則輕於立論。有時而犯了自是慢賢之罪矣。千萬人中。常知有己。兩人相對。亦要無我。近世七流。往往因講辨。遂成爭鬨。自家毋爲此風所驅。則可謂衆中特立。雖遇賤夫。只要觀理。勿計其它。可謂兩人相對。亦無私己者也。</text>
<title>與洪佑燮 辛酉</title>,<text>天命人性善而已。其惡者氣習自如此。初不干性命。故吾儒之學。惟禦氣愼習。以奉循乎性命而已。王充論衡本性篇曰。人性之有善有惡。猶人才有高有下。高不可下。下不可高。謂性無善惡者。是謂才無高下也。其率性篇。因言性有善惡。至謂天道亦有眞僞。其褻性罵天之罪大矣。學者其可輕談理氣乎哉。</text>
<title>答尹光洙 壬戌</title>,<text>來章旣自訟平生。而曰專昧性理。徒尙名利。繼而稱許賤子。亦曰與人講論道義。愚竊覸世入黑漆桶中。性理道義。視爲腐敗。而棄如弊屨。令人痛心而不能已也。凡人之所以異於禽獸者。由其有渾然天性。坦然正道也。雖桀蹠之惡。亦皆有之。死生之變。亦當用之。此聖人所以敎人講明而踐履之。來書所引朝聞夕死可。就正有道者。皆爲此也。篇末所擧質駁欲昏習錮三者。最能害道。今若辦得一箇實心。而孜孜不已焉。則上而性理道義。不患不明。下而氣欲慣習。不患不除矣。如是則高明所謂栗，尤之學。洛建之統。羣陰之微陽。狂瀾之砥柱者。將自有之矣。如愚者。朝夕就木。惟以是奉勉焉。天下之言多矣。苟不知言。或指正人爲邪流。目異學爲儒術者。往往焉不能辨而明之。則亦自歸於別塗而不自知矣。此程，朱，栗，尤論人。每以識見爲先者此也。</text>
<title>答金宅鎬 辛酉</title>,<text>文王之敬已安矣。猶且小心翼翼。其道已至矣。然而望道如未之見也。今余小子。其心實無片餉之敬。於道未有一斑之窺。如何自心自師而止於下愚也。是可恥之甚也。如恥之。莫若師文王。文王何曾儼臨丈席。諄諄然命之而曰師也。文王之德。載在方策。遵而行之。是爲師文王也。知此則知性師矣。性未嘗有覺有言。而謂之師者。至善之理。隨處發見。學者 以心言 苟能欽承而效法之。是則所謂性師心弟也。今子問學於余。因擧所思而告之。子宜敬而體之。</text>
<title>答都舜澤 庚申</title>,<text>天與我以无妄之理。理旣无妄。人心亦要无妄。孔子曰。民無信不立。陳安卿問不立之義。朱子曰。有信則相守而死。無信則相欺相詐。臣棄其君。子棄其父。各自求生路去。余謂無信而求生路。則非生路。乃死路也。人要此心无妄。无妄是信也。士之於聖。猶民之於君也。宜篤信聖人之敎。用實心以守之。縱有禍患。有死而已。再無棄而之它之心。乃爲无妄之至也。</text>
<title>與高漢柱 己未</title>,<text>人有形氣心性四者。而惟性無變。季潤謂性亦變。吾未敢信。 雖心亦莫能一定而不易。吾儒別派。本天本心。主理主氣之辨。可見矣。 故昨以毋變奉勸。而因令扁其燕處之室。旣以嫌其太質。復擧所以無變之道。而告之曰畏堂。夫畏者。畏其心之或變也。夫變有精粗。如三年學而至於穀。固是變。三月後纔違於仁。亦是變而亞聖之所不能不畏者也。子其無時不畏。敬畏通知行下工夫。 而無時或變也。</text>
<title>答高漢柱</title>,<text>傅說曰。學于古訓。乃有獲。凡經籍所載點點畫畫。都是道理。此朱子語 而學之者。心也。心而不學道理。決無有得之理。故又曰。事不師古。以克永世。匪說攸聞。余謂古人有堯有桀。桀不待言矣。惟堯舜可師。而其形與人同。與人同者何須學。惟其心之循道。是師焉爾。傅說所謂奉若天道。是師古之指訣也。聞卿于性師心弟之說。無所疑。故復擧說命。以廣其意也。彼某某之聽瑩於吾言者。只緣未曾讀小學立敎篇題而然。姑任其詍詍焉。</text>
<title>答高漢柱 辛酉</title>,<text>所引晦翁書一段。是先生晩年事。故修身守道之外。又有筆之於書。以與學者共之之語。今我輩且要小心求道。以施諸身家。爲急務也。相守冠童。亦勸其勵遠志，熟小學。敬親遺。毋陷於夷俗。如此者衆。是爲吾道振興之漸。至於狂瀾砥柱。實未易事。然自此數者始。積久不輟。亦可至於此矣。</text>
<title>答李承學戒懼致知不可合一之問 丙辰</title>,<text>僕雖老矣。實無眞見。未敢自信。惟嘗見古聖賢之訓。無不以致知爲先。及讀中庸首章。無所謂致知者。遂大疑之。蓋其所謂君子者。是由敎入道。以達于性者。宜其有知以爲先。而不見致知之意。卽未免異之。此在僕二十餘歲時。自是以來。四五十年之閒。此一義未嘗不往來於中矣。佗日讀語類訓門人篇。見所謂何不言深思而言愼思者。反而求諸中庸戒愼之愼，愼思之愼。二愼字。恐無二指。於是私謂思之旣愼。學問辨行。又當用愼功。於是思得首章。未嘗無致知之意。而人自不察耳。然人之聞者。皆以無前言往據。不之從也。旣而更從性道敎。再加思繹。見得性字元來具得知行之理。故道字亦該得知行之路。敎字又包得知行之法。此決然不可易之理也。因以推之。彼由敎入道。以達于性者。如何舍却致知一段要務。而遽從事於存養省察之功。於是或以質諸人。則人亦謂然。而又多以存養未可與致知合一。正如今子悅所擧諸說之爲者。僕亦難於辨析矣。久之又積費思索而得其說。以爲子思子言戒愼恐懼。而朱子以敬畏解之。存養結之。今且以管見論之。學者竆格之際。戒其陵躐而愼其思繹。恐其強探力索。而懼其離眞失正。且敬之一字。是徹始終貫知行底大根本。故程子發明格致之道。而必以敬爲說。又謂聰明睿知皆由敬出。則朱子皆深有取焉。至於存養之云。則大學顧諟明命。是通知行之功。而曰常目在之。在卽存之之謂也。張子存意不忘。游心浸熟。如大寐之得醒。此正言存字矣。程子完養思慮。養知莫過於寡欲。朱子養其知則所見益明。又皆正言養字矣。僕又僭有一語云。無放心而可以明善之理。亦無害性而可以擇中之理。存心養性。何嘗不與格物致知相關涉乎。學者不自就己分上體驗。但去文字上執滯。恐無長進通達之時矣。僕于此一義。疑之已深。而思之已久。且得之又已艱矣。縱遇善詰者雄辯者。亦將無所阻礙。而沛然答去矣。然道理無竆。人見有限。苟有明知之士。立說而破的。則亦當濯舊而從新矣。子悅據知其在我。故能戒謹恐懼。以爲存養致知不可合一之的證。此似無足怪也。然知字有輕重。存養有偏全。南軒答吳晦叔書曰。知字用處不同。如云知有是事。則用得輕。如說知底事。則用得重。愚按大學知所先後。後又有致知工夫。上知字輕。下知字重。又按孟子言存養。對知字說。中庸章句存養。總包許多工夫。皆在其中。此又不可不察也。 要在學者反己自體認取。恐未可徒執文字以害指意。而竟成偏枯之學也。精非心存敬畏則雜矣。一非心存敬畏則離矣。故勉齋曰。格致也須敬。誠正也須敬。齊治平也須敬。止此 君子之心。何故常存敬畏。以理義未易精到。心意未易誠正。家國天下未易治平。故必隨時隨事。都要用敬畏之功。大抵此一義。有可以片言折衷者。蓋子思子旣曰道不可須臾離也。朱子釋之曰。無物不有。無時不然。若如來示。則竆理之事。物猶事也。 致知之時。獨不在其中矣乎。子思子旣曰戒愼乎其所不睹。恐懼乎其所不聞。而朱子釋之曰。君子之心。常存敬畏。若如來示。則格致之時。不復存敬畏之功矣。其心功之間斷。亦許久矣。何以曰常存耶。此處如得明決之喩。則又何難於竪降旛乎。比考得陸三魚困勉錄一條。甚可觀。今寫在下云。中庸首末。只言戒懼愼獨。不及致知力行。蓋戒懼愼獨。不是空空。戒懼愼獨。卽在致知力行上見。故言戒懼愼獨。便包得致知力行。愚謂此論的當。未可以後儒之言而忽之也。</text>
<title>與李承學論愼獨致知亦可合一之義</title>,<text>凡不知者。自認以爲己知。知之未至。而却不肯窮究到極。疑之未釋而蔽蓋不見底裏。恥於下問。憚於博學。亂想而不欲愼思。粗擇而不要精審。略分而不求明辨。欲欺世而深求隱僻之理。或推之使高。鑿之使深。以爲知人之所不知。或躐等陵節。而不肯循序漸進。此箇念頭潛發於隱微之中。則豈非知識上所宜猛加省克之病痛乎。是又愼獨工夫之通貫乎致知之地者。的然明白。特讀者未之察耳。於是覺得從前看書硏理。全然鹵莾。而自認爲髣髴近似。眞是可笑也。平日格致之時。不敢強探力索。泛問遠思。全要愼思謹擇。敬以涵泳而已。此是知見上戒懼存養功夫。而不欲其離道於須臾之頃也。若夫方寸之中。霎然之頃。纔萌了不循知之之道 四字。出論語誨女知之章集註。 底念頭。是所謂人不知而己獨知之地也。此處若不用更加愼功焉。則豈非使之潛滋暗長於隱微之中。以至離道之遠者乎。孰謂知上無愼獨省察功夫矣乎。誨女知之章。強其所不知以爲知。自集註以及諸家。多用此語。此非致知之士所當省察之病乎。况又方賓王問此章義。細論知字工夫與病痛而曰。要當步步省察云云。朱子答謂甚善。古人已有如此說者。特讀者。不曾反己自體。故莫能知之。所謂此在兵法。顧諸君不察者也。</text>
<title>與李承學</title>,<text>昨日所論中庸首章無知字工夫之說。夜間思之。此本無可疑。讀者不察耳。蓋性道敎三者。皆具得知行之理。故人心有此工夫。若三者之中。元無此理。則心何自而有此事乎。學者不問擇善與固執。無不用敬心以爲之。愚竊疑讀書講義論人議事之時。不能存得戒懼之心。則性道如何得明。而聖敎如何得行乎。况無物不有 物包事言 無時不然之道。豈有漏却知之一字而獨立於行之之中已乎。或疑道訓當行之理。而今曰云云。何也。曰。達德之知。亦謂之所以行之者。此可類推而知也。又疑存養而曰知在其中。何也。曰。存養非懸空下手底。性中元有愼思謹擇之理。故君子之心。不敢胡思亂想。此所以順性之理而不害也。此非存養而何。愚讀書未廣。不知前賢已有似此道來否。賢者宜虛心玩理。而知其果無疑。然後還以敎示之也。</text>
<title>答李承學 丁巳</title>,<text>戒懼之貫知行。一向看不徹信不及否。曩賢云。除了中字。再無道理。除了敬字。更無功夫。誠哉言乎。知行皆有中。知行皆當敬。此理極分曉。試更反己自體。毋久爲是倀倀也。來書戒懼卽是致知。愚無此語而賢者云爾。何也。自爲元隻。求克其訟。栗翁所戒於牛翁者。亟宜改之。 愚嘗謂萬古最尊是性。六合可用惟敬。性涵知行之理。敬貫知行之功。若不如此看得。豈不爲偏枯之學耶。</text>
<title>答李承學</title>,<text>來喩諸說甚衆。然只我愼生二字善體之。便可以見彼此得失。而此猶未然。又有兩聯曰。敬字工夫。無分於致知存心之閒。誠字主宰。無別於意動幾息之界。此又未快。如何更嚼軟飯納口耶。老夫可以囚舌甲管矣。人心具性。性中元有個愼思敬存之理。今且以知一邊言之。此心於格致時。必須審愼於稽疑辨惑剖毫析縷之功。而不敢少自肆。唯恐其有害於本然之性。是爲存養工夫之行於格物博文者也。好惡意起而戒欺求慊。是元無誠心而何物突入來下手耶。又愼獨審幾纔訖之後。所謂誠者。泯然無復主宰。而遂成了空蕩蕩地。及其再番意起時。始去外面。求個實用力者以管攝之耶。始就來紙。逐段辨明。草得累數百言。旣而惟之。如此恐徒長浮辨。而究無實功。故一切掃去。只呈此紙。於此有契。則不待再言而決矣。不然則竟只有害於愼思謹擇之性矣。如何如何。</text>
<title>答李承學 戊午</title>,<text>糾兄桓弟。程朱前已有管子大匡篇，史記，左傳杜註，荀子仲尼篇，莊子則陽篇，韓非子越絶書，說苑，尹子文，鄧驥，左氏指縱諸家說故。鄙稿云然。然君欲知鄙人立論曲折。須待異時親見其文。然後始知其爲程朱辨誣之苦心血誠。恐不當如是輕易立論也。○薄昭殺弟語。因有忌諱。以漢文是兄。淮南王長是弟。不敢斥言殺兄。故改兄作弟。此見漢書與淮南本傳韋昭註。君曾已檢考至此否。○太極與性與天命。人生而靜天之性。孟子性善之屬。朱子屢以帶氣兼氣夾氣言之。須虛心退步。以究其立言之曲折。然後方敢開口。恐不必如是一筆句斷。用犯格致不敬之過也。犬牛人章集註。來示直曰物不得全。恐與本旨逈別。又曰。此性指所稟不同。集註無此意。更詳之。愚按語類。此性謂孟子所言理。告子所言氣。閎祖錄。 告子止把生爲性。更不說及理。孟子卻以理言性。所以見人物之辨。賀孫錄。 不知高明於此如何分解。凡來示云云。愚亦知之。而又自有區處矣。然近見朋友。往往虛談理氣。而心術未明。性善多悖。恐不如就倫理身心上。用愼思力行之爲有實得也。</text>
<title>答李承學 庚申</title>,<text>子悅吾黨倚以金湯者。乃累年信斷。意其有些委折。今承心語。豁然無礙處也。孔明淑彼此皆以不得一面爲恨。然居旣絶遠。愚又濱死。將成千載之訣。奈何奈何。只得以小心循理四字 通寂感知行常變死生凡百境遇一切事爲而極言之。 奉託。而子悅三父子。亦無它語可囑耳。仙鄕士友相見。可將此義。一一告語之。中庸性道敎三字。皆有知行之理。在其中。故心存敬畏。亦當通知行用功夫。方且無透漏。而子思子立言之本指。始有歸宿處。存敬存天理兩存字。與泛言存心養性之存字。煞有不同。非精以察之。竟未得其本意矣。此處若透。凡來書所引諸說。亦將兩存而不相害也。 愚以爲學問思辨行五者。須將一箇愼字貫之。此以大學敬止二字。總明新八條。無不在其中者。同矣。</text>
<title>答李承學 辛酉</title>,<text>此理無內外本末之間。凡涵養本源酬酢事變。以至講說辨論考究尋繹一動一靜。無非存心養性變化氣質之實事。此朱子答李伯諫書也。中庸註存養字。假如子悅之見。今此講說辨論考究尋繹。非格致之之謂乎。而朱子以爲是存心養性之實事。則盛論之不通。亦可見矣。蓋存心養性。有對格致包格致之分。不可不知也。</text>
<title>與李起煥 丁巳</title>,<text>愼生二字。至妙至廣。其味無竆。其用不竭。苟有能實體之者。只此二字。可以入聖人之室有餘矣。蓋生是與性俱生之心與氣與形也。凡思慮瞬息視聽言語操存省克起居飮食講解往復德行出處政敎諸般動靜循環不止者。皆此生字爲之也。苟非有愼字以貫之。皆妄也肆也。○近日李子悅所立二疑。諸君不能無惑焉。此緣彼此皆不曾下得愼生工夫來。所以當面蹉過也。格物致知之不可不用敬。猶存心養性之不可不用敬也。意息幾止之不可不存誠。猶意萌幾動之不可不行誠也。是皆以愼生二字貫之。嗚呼至哉。愼生之妙也。</text>
<title>與李起煥 庚申</title>,<text>堯舜盛德。固備於天道。若禹入聖域而不優。則亦其稟之有未純處。是皆命也。此朱先生語也。若如季潤之見。則禹之所稟。非專指氣。命也有性。此命字。朱子謂專指氣也。 乃指被命受生之初。隨氣不同之理言。於是天地生物。乃有不足不完之理矣。吾不敢拘於知舊而畔背程子也。賢輩愼勿聽其無稽之言。而謹守洛閩相傳之正宗也。</text>
<title>答鄭世永 癸丑</title>,<text>君子無終食之間違仁。造次必於是。顚沛必於是。此宜將橫渠六有仁體事兩語體會。更以得善服膺心不違仁參之。今須少寘心性理氣之辨。只於存心養性一段功夫。日夕留神。勿復有前日向外之病。久之必有妙驗。此晦翁所謂若理會得這一字了。指仁言。 到處理會者。豈不至簡至易。欲學聖人。且須學顔子。今使顔子撞着心理之異論。亦須辨明。然其言必有精要之法。決不肯逐一與辨。今吾曹恐未免虛費唇舌。枉用心思之失。且須玩味顔子底氣象。</text>
<title>答鄭世永，權純命，柳永善</title>,<text>所示包特之義。若男子二帶，婦人二絰。幷用。如何下得包字。蓋男子輕腰。故易去斬衰葛帶。而改服齊衰麻帶。以包斬衰之葛帶。是閒傳所謂易服者。易輕者也。蓋服麻以包葛。卽鄭注所謂兩施也。婦女照此。 三山齋及全翁說。當從無疑。而今承諸君疏釋。尤不易說得到此。</text>
<title>答鄭世永兼示金容承</title>,<text>所喩某門譏訾梅全之說。祗見其用心不公。擇義未精之病爾。昔退翁始誤邦禮。後乃改正。此可爲後輩釁咎之資乎。遂翁欲上章報恩。而尤翁擧身不出。則言不出以止之。此在戊辰時。尤翁八十二歲。○使尤翁處遂翁地。亦然。 此可爲後輩釁咎之資乎。昔陸門人謂周子主靜。出於老氏。晦翁以爲未嘗以身體之。故敢如此無忌憚。而易其言耳。見答李守約書。 愚亦曰。彼只以心爲聖。而不知有畏命尊性之聖傳。故其自肆無嚴。而不循敬長之禮如此耳。昔栗翁從仁弘。而彈駁靑陽之後。自訟於松江曰。見事遲。爲人所賣耳。尤翁因大尹。而擬䥴進善之後。自記迂齋規責。以見前事之失。此皆大賢盛德事。後輩所宜師法也。梅翁終因眞宗祧遷。而釐正祝式之誤。此與退，栗，尤三先生之事正相類。自非心術不正。義理全昧者。孰肯訾毁以自陷於誣賢之流乎。故肅齋集與鰲谷書。謂從玆以後。媢疾者之嘵嘵不已。必欲售其醜正之習者。可以一掃矣。止此 不謂某門後輩。一向啾喧至此之極也。然吾人于此。卻自有小心奉天之學。則遇其誣。略與辨明而止。敬吾身。愈自謙約而不懈。此中眞滋味。豈有竆已。不貳過。改過不吝。是聖賢盛德。如有執其過。爲湯顔之釁累者。其心不正。何需言也。子夏曰。我過矣。曾子曰。吾過矣。然而無損其聖門第一等人。彼金洪柳李諸人。一生百事。何曾聞有自訟之語來。豈其純德度越聖賢而然歟。抑其心未嘗不聖。心未嘗非道 兩句皆異學家語。 而然歟。吾未可知也。被召之處士。栗翁且使之因問進言。若先陳時事。則非道理。以今人言之。可謂固執之甚者也。 况全翁初不出身者乎。丙子事。縱使儒賢投疏。不過不從而已。何必有禍。而細人小夫。妄相忖度。眞可笑也。以洪在龜事觀之。決不有禍。 且如其見。亦不過是袁枚之指晦翁焚藁。爲箝口偸生也。大抵彼邊人。不揆義理。不稽前訓。不顧人言。不量己分。惟以自尊抑佗爲主。眞可謂直取無上菩提一切是非莫管底正傳也。使華西處梅翁之地。則我輩但當仰其更正。不敢議其前誤。以自歸於輕肆之流矣。彼諸人者。不知此理則爲不明。知而故犯則爲不仁矣。吾意使梅，全二先生。爲心理理活之說。以與華西同而背栗翁。則諸人必無訾嗷。何以言之。金監役猥跋。顯將栗翁。寘諸洙泗洛閩之外。而此諸人者。未聞爲栗翁斥金氏。則其以褊心僻見。爲黨同伐異之實。如視諸掌矣。吾故曰。梅，全之被衊。栗翁爲之崇也。百世之下。有具眼者出。必以吾言爲信然矣。</text>
<title>與鄭世永 甲寅</title>,<text>俄喩旣就發處說。故所對亦然。但所云敬以保善。敬以遏惡之敬。非靜無而忽從動處。拿得來者。然須先從未發見時。用端莊整肅惺惺了了功夫。使生宰卓然毅然有不可犯之象。則念慮言動。自不至於奸慝。縱有些差失。亦易於省覺斡旋。而彼自不能立矣。此事性中。原有似此用功之理。特爲心者往往疎脫。未發見時已自昏縱。其發見時。又多放過。此所謂自用而不本於性者也。愚亦自覺得此心。未能精明猛利。所以多慚悔處。願與諸子。少舍理氣辨爭之論。厚加本源涵養之功。以無陷於口耳之陋也。</text>
<title>與鄭世永</title>,<text>伊川先生曰。天下只有一箇理。夫復何障。若以理爲障。則是已與理爲二。此爲釋氏理障之說而發也。今我們于一邊心理之誤。其憂之誠是理也。但思之過苦。辨之太繁。幾致損己之精。取人之厭。是亦反被心理所障。從後須向中道。善加斟量。無使至於過了元來定分。是爲存心養性之敬功也。</text>
<title>答鄭世永</title>,<text>所喩生之謂性。纔說性。非惟高明云然。近世諸先生皆然。然愚竊有私疑於心。而不能勉從者。于今五十餘年。凡來示所詰諸說。皆已條析於私稿。而每自看似不至不成義理。所以尙此墨守而不變也。昔遂菴見巍巖理氣諸說。以爲某也待其自悟可也。今卿于余。不妨用此訓。渼湖之於濯溪。屛溪之於密菴。人物同異之說。皆不能使之強從。區區于卿。且只得任他所見。亦不妨。且韓魏公明知歐公易說之誤。累年同在中書。而終不及此。眞西山見劉靜春性說之異於朱子。而引觴解之。使勿復言。此皆今日之所宜法也。若必欲紛紛爭辨。卿獨不見近世陷師射父之慘言。師說亂命之怪變耶。請且訒之。但將退溪告高峯志在明道。兩無私意一段。時時誦繹。恐爲心本性之學也。</text>
<title>答鄭世永，朴昌鉉 乙卯</title>,<text>二君如曰人物氣雖萬別而理之稟受則同。則愚於言下。何惜一唯。若曰聖凡氣旣不同則理之稟受亦異。人物聖凡互文。 則雖與之言終日。亦莫能不違如愚矣。請不復也。萬人物萬氣質。無一之同。萬氣質一性理。無一異稟。鄙之僻見如此。此如未合。勿復見喩。假使專治異氣而幸復同性。則不復論前說得失。何害其爲聖人乎。 若如君輩。異氣稟受異性之論。當兼治理氣。但無此理。故曰專治異氣。 請二君。且少置同受異稟之說。急要就心術。精察公私得失之辨。老洲先生。吾梅山，全齋之所篤信者。假使賢輩于其言有所疑。且宜愼思而求通。不當輒發大不是之言。如此則所見雖是。所行則爲不肯事賢事長之㐫德。如欲立德。須先除去此等。始有少進爾。</text>
<title>答鄭世永</title>,<text>來喩諸紙。無非自是非人之辭。愚說雖甚醜陋。然亦是得於五十年積累辛苦之餘者。一朝盡被高明貶斥。顧非上知大勇。不能盡棄其學而學焉。則不如且墨守以俟屬纊前自悟之日。可幸無大罪歟。高明自贊已說云。玩索而有得。則程，朱以下千言萬語。皆可以竹破冰釋矣。念昔包敏道自謂粗心浮氣。剝落向盡。朱子告之曰。自許如此。他人復何所道。今愚亦云爾。又念高明自得之見。愈往愈固。此亦以朱子之告徐子融者對之曰。請濟卿自立此論。以爲宗旨。愚亦安能必其見從耶。高明謂鄙說未合程朱。今不取正。致有後人異同之論。他日何以見父師。此意甚厚。但使愚強相唯諾。後有洪，柳輩人歸之亂命。則奈何。此未悟之前。決無可許之理。盖立心以直。待物以誠之道。當如是也。高明且道後人豈盡鄭濟卿。而錯解程，朱之言。以駁鄙說耶。孟，朱且未免於後世之異論。况如小子管見。豈能保無非之者耶。中庸鬼神形下形上。朱黃異見。而不能使師從己。恐未爲勉齋之恥。密菴濯溪不能回師門人物性論。不足爲兩賢之恨。卿且舍此一義。專以存養箇與聖同得底本然心性爲務。如是數年。必將有見矣。朱子見門人有辨難曰。某從前趁口答將去。所以致得諸公低看了道理。今使卿誤而愚正。猶將有趁口答之吝。况卿欲敎我。而我未覺悟。如何敢以敎者自處。而率爾開口泚筆耶。卿不見近世金，柳事耶。從今以往。萬望訒出。此亦求仁爲己之一端也。非但於愚爲然。于吳，朴諸友。亦不宜與之鏖戰。用傷士君子敦厚之風也。今不聽此漢之言。後必有不可收拾之事矣。愼之愼之。使卿與而見。能竆理 指事物之理。 盡性。指全善之性。 而不復談今日所爭之義。亦何害爲聖賢。卿輩旣名愚爲師。師長之敎。宜溫恭虛受。決不當一向以廝炒爲務也。</text>
<title>答鄭世永 丙辰</title>,<text>二書極荷不棄。孔子敎門人曰。夫達也者。質直而好義。察言而觀色。慮以下人。在邦必達。在家必達。孟氏又言。行有不得者。皆反求諸己。其身正而天下歸之。兩訓可以相發也。愚尋常于此有愧。看得濟卿平日矜己之象過高。尤人之心太勝。欲有以奉藥。而不得其方。忽思此無神丹。只愚所愧兩訓。可以爲濟卿壽。未知雅見洪量。謂此是垂涕衷言。惟有低首聽受。而不作於意否乎。抱朴子之言曰。癥瘕不除。而不修越人之術者。難圖彭老之壽。此言殊可念也。</text>
<title>答鄭世永</title>,<text>來書自言。比來窺見聖賢用意之密。極其纖悉備盡。更無未明之理。亦無未盡之蘊。如愚之童觀。不知其何謂也。昔朱夫子六十歲。始曰某今年方無疑。栗翁云。此親見之言也。如高明者。豈不遠勝於朱夫子乎。自許如此。人誰贊諸。及說他人之病則有四。而第二之自謂洞見本源。第三之欲跨越往哲。第四之欲壓倒明儕者。據癡昧之見。恐高明自爲畵像贊者。夫人有如彼之高見。而有如此之奇疾。不知何爲而然也。因事未來。勢之所使。不足爲恨。且雖見訪。區區所守。只是洲梅之傳。而爲高明之所外者。亦復何能出於崇見之右。而致毫髮之助歟。愧歎罔喩。</text>
<title>答鄭世永</title>,<text>道心兩字。出自虞廷。而百世羣聖之所宗也。世間有指以爲惡者。是異敎邪說之尤。而不容不辭而闢之者。聞足下首先辨明。而靡所回護。何其偉與。雖然。說者自無病。而我乃用意誣捏以擠之。是小人忍心害理之甚者。足下其亦慮及於此而後。敢開口乎。昔任穎西以中節與否。爲人道心之辨。是與中庸序性命形氣之分上知下愚之指。稍異矣。况道心爲主。人心聽命以後。一向以危安微著。兩下對說。則二者之名。不可以相易也。明矣。此老洲所以云。道心縱有過不及。不可喚做人心者也。昔有問食色之欲出於其正。卽道心矣。又如何分別。朱子曰。這箇畢竟是生於血氣。今以此意飜轉看。則仁義之心。有過不及。卽人心否。宜答云這箇畢竟是出於性命。此又何等分明。老洲之言。正得朱子遺指。而無毫髮可疑。特以足下不勝其好罵之性。費盡心思。搜覓得所謂惡者本非惡。但過與不及便如此之辭。聲言老洲是以惡爲道心者。若以惡爲道心。則誠大錯矣。但栗翁嘗言。由其有過不及。而流於惡耳。老洲何過焉。夫老洲無失。而足下勒定誣案。則足下之性。雖甚強拗。能不畏上帝鬼神之怒乎。况朱子嘗言惻隱羞惡。也有中節不中節。夫四端非道心乎。不中節。非過不及乎。又記得程朱二先生論瞻前忽後。皆有過不及語。朱子又謂狂者。知之過。狷者行之過。又以伊，惠爲有過當不中節處。此以足下之見觀之。孟子何以指惡人爲聖之淸，和百世之師也。孔子何故在陳。思得惡人而與之。程，朱又何所見而認亞聖。爲有惡者耶。凡此云云。于足下獨得之見。何如也。且吾未知足下于敬母尊賢下友樂羣之念。果能一一合乎中而無少差否。足下自謂云爾矣。則是堯舜耳。文王孔子耳。其德一何盛歟。萬一未之自信。則老洲誣案。足下將自蹈之矣。雖有愛惜足下之甚者。亦無如之何矣。足下數十年以罵華門之說。寄余者不知幾千言。而愚常勸其務用存省工夫。足下竟不省。而今至於罵倒淵源所出之先賢。不知此爲何等學問何等義理。咄咄怪事。愚之所學淺陋已甚。而足下之見日益高妙。不復敢以敎學自居。農巖與愼某第一書尾告云云。卽愚之所欲陳於座下者。足下其察焉。愼書。見本集二十卷。老梅肅全四門羣賢徧國中。一有聞足下之爲者。其必曰某也之門。出此人而不見斥。則某其罪首乎。足下試思之。愚於是時。有辭可伸。有地可容矣乎。苟曰無所自明。則今者之書。豈得已而不已者乎。</text>
<title>答鄭世永</title>,<text>愚向嘗猥致告過之誠。而日望其喜聞之報。及得回書。乃謂謂老洲以惡爲道心。實無此語。愚自念。瀆告無益。遂已之。及再書至。反謂之而見造言。賤子信讚。 可明可遠。正指信讚者發也。 又以士師之不問虛實。輒行誅罰。擬之於賤子。是子爲堯舜之聖。無過可指也。然朴元集忠信篤厚士。亦嘗憂子之輕視洲翁。盧敬文亦謹愼之人。以書道子之引不合正理乃邪妄語。以詆洲翁說。愚且問子雖賢。其於事母敎子之念。果能百發百中。而無一些過不及之差否。吾恐其未能爾也。無論子之道心何如。彼元集敬文諸子。豈皆喜爲誣謗。以害正士底小人耶。子盍自思我稟性褊淺躁急。其於洲翁此訓。曾所未信。此節取前後來書語。 及與諸人話。不覺氣之用事而語之不遜。因以致此紛紜。我若謝過。羣疑皆釋 大尹向沙翁發不遜語。旣而悔辭。則同門諸賢皆與之。 遂奮成湯改過不吝之勇。以解人心之不安。此又何害於日月之更乎。今不出此。乃欲掩自家之語言顯過。而厚誣他人之心術大惡。是豈孝奉遺體之道。士希先聖之意乎。區區到此。不得已而心則絶矣。旣而再三籌度。因而記得俚語云。識筭數底婦翁。輸了愛女壻。我苟一忍而盡心焉。安知子之終不能回頭。復此遣書。瀝盡丹誠。望須愼思而勿憚改革。以幸吾門焉。蓋嘗聞席文輿之言曰。古人只是理所當然。纖毫不容錯過。心所不安。纖毫不敢自欺。有味哉言也。無竆乎其用也。請再以孔門事質之。冉有諱過。則聖人疾其爲之辭也。顔淵改過。則稱其不遠而復也。愚于子以亞聖之元吉望之。夫一朝受屈。雖若可恥。終身無累。豈不可樂。如不信吾言。勿復以一字見及。</text>
<title>答鄭世永</title>,<text>理氣說屢請。勿復見及。正恐因此而有損志益過之害耳。自謂盡忠於左右矣。今又大張辨論。有若洞見道體。獨擅聖學。而無難於貶薄先賢。譏誚長者。使其言而皆是。猶失察言觀色之敎。况未必是乎。且我未嘗請敎而猶且瀆告。鄙實懷厭惑。二字明道語 而又復強聒。此恐非道心之中節。而不過客氣之妄行也。區區思得人性中。恐無見所不逮而敢爲供對之理。亦無心所不是而佯爲唯諾之理。故僭爾云云。勿罪焉可也。</text>
<title>答鄭世永</title>,<text>七月末自訟書。此是卿起死回生之一粒靈丹。何處得來。對之。令人喜快。晦翁言。如有九分義理。雜了一分私意。便是自欺。此言甚可畏也。自訟自欺兩自字。宜留神。 范氏又言。子貢之患。非言之艱。吾輩之病。縱言之。已覺大難。 而行之艱。此戒宜深識之。卿自諒己之德學。與子貢孰愈。子貢之多言。夫子且不之貴。則我輩更當何如哉。萬言萬當。不如一默。此宜作額貼。 自今以往。理氣說話。可且罷休。省克工夫。却當專力。愚瀝心血以告之。纔欲相和。旋被已私所撓。或因人言所動而不果。如此者。豈可謂之男子。他日此漢身後。不須問瞑目與否。只卿與而見下氣以循理。釋爭而得和。則其瞑目矣。不然。雖致奠。吾不歆矣。吾非欲二公強改理氣所見。只望心氣和平。以求無乖乎性情之德而已。謂自心無可慮而不必慮乎。無失而慮。憂勤惕厲 聖人之心也。自恃其心而不之慮者。常人之心也。其心悖理而自謂何思何慮者。奸人之心也。老夫今適八十歲。然常懼其失理而不能不憂慮也。濟卿於此。何以處之。人心至危。雖賢者。不可以不分外戒懼也。</text>
<title>答張翼涉 甲寅</title>,<text>聖學所主。一箇性理而已。愚少受艮敎於全翁。今老而未有所得。以未識背之所在也。顧寧人以論語四毋。爲艮其背。不獲其身。孟子三不能。富貴貧賤威武。 爲行其庭。不見其人。此說得之。蓋旣不見己。又不見人。所見者理而已。所謂背。卽指理也。願卿且自讀聖人書。以求己分上所當止之理。纔有得。卽就之。勿復遷移。是則所謂艮學也。</text>
<title>與全時鳳 乙卯</title>,<text>聖人之道。無所不包。故其應亦無所不周。縱遇前代所未嘗有之變。往哲所未嘗言之事。亦將擧其所學之道。而酬酌判斷。靡少窘窒久缺去處。如此。方可謂之道學矣。特人之見識有未到。力量有未充耳。每見人見時勢之變。無術以應之。則乃曰泰西新學。亦可取之。以補吾聖人之缺點。余笑曰。譬如父祖敎子孫食粟衣布。以濟其生。子孫愚惰。不務本業。而困於飢寒。忽見隣里狂子。打碎耕織之具。破綱常之譬。 而談玉屑之美。火浣之溫。足以保身。尙技藝之譬。 乃歆然心醉。以爲吾父祖之敎。果不足用。而彼之說。誠有可取。卒至凍餓死而不悟。豈不哀哉。請吾黨之士。惟務守吾聖人之敎。</text>
<title>答全時鳳 丁巳</title>,<text>人生有理氣二者。二者無瞬息相離之時。亦無毫髮相雜之時。學者於其不離。恐其氣之有蔽。必持敬以御氣。於其不雜。慮其理之無助。必集義以養氣。使二者有相資之勢。而無相悖之失。則庶幾乎道矣。</text>
<title>與全時鳳 己未</title>,<text>日夕間。小心畏天工夫。何如。似聞一番士流。以性之無情意。無造作爲。不肯尊之爲主腦。然則孔子之言天何言哉。孟氏之言天不言者。皆謂其天不足爲主乎。晦翁之言道體無爲。栗翁之言理無爲者。亦謂其道不足爲宰乎。彼之不主性理而爲心者。自上尊號。則未知其能無失乎規矩之正歟。吾門諸子。隨時隨處。一直以當然之則。爲此心所效法之師。而久久不息。則聖門仁道之大。亦將可及矣。</text>
<title>答郭泰鍾</title>,<text>吾儒主理之傳。他宗靠心之辨。敬義兩進之功。言行一致之訣。皆吾人之所宜殫誠悉力者。宋儒王萬時習之學。淸儒王崇炳所譏論學之說。細及毫釐理欲之差。謬以尋丈之失。及鄙說求知所當行。行其所已知之類。皆宜日三復也。 至其末後一章。尤爲究極之論。盖此性此心。原有形上形下之分。故子思子從而敎人尊性爾。非性無當尊之理。心非奉天之職。而強令心尊性也。天命箇心方有性。此朱子語。 心旣受命於天。如何敢不畏敬奉承。而一霎時自尊自大矣乎。此觀孔子畏天命之訓。可以知其然矣。大抵此是聖學本原義理究竟去處。而中庸立文。或有未審而貽誤後生。則荀况之斥子思爲亂天下者。反爲萬世定論。而凡程，朱諸先生所闢他宗自心自尊。亦歸於衰俗偏論之科也耶。高明於此。宜洗心思省焉。</text>
<title>答金昌洙 丁巳</title>,<text>所喩二金趙朴諸說。據性理與聖訓。但當自修。不宜與校也。昔韓魏公謂歐公曰。凡處事。但自家踏得脚地穩。一任閒言語。旨哉言乎。可省多少客氣。蓋自家。以心言。脚地穩。以理言。踏得。謂此心自立於正道也。此亦是心本性之義也。學者宜體之。 以此意觀韓語而立吾心。則其味亦自深長矣。况諸人是與我門戶不同。性術各異。執守自別者。其日夜捃摭。不問虛實。惟以打罵爲心。亦其勢之自然者。又何必譊譊誻誻。以分卻自家向裏切己工夫耶。幸以此意。徧告同學諸子。</text>
<title>答朴準龜 庚申</title>,<text>中爲本體而敬爲工夫。兩字皆兼知行。若好言中而不敬以知其精微之極。則胡廣之中庸可慮。徒務敬而不知以察其矯飾之情。則陸棠之敬賊可畏也。昔范純仁嘗言。我平生所學。唯得忠恕二字。終身用不盡。立朝事君。接待僚友。親睦宗族。未嘗須臾離此。今吾欲子之得中敬兩字。而如范公之學忠恕也。</text>
<title>與金熹述</title>,<text>安君聖基。年少而博聞。志亦超邁。甚可愛賞。但欠精簡。今疑心弟。恐亦未及細體而然也。蓋徒知惟心無對。而不知惟仁無對。惟義無對。明道 太極無對。朱子 且不察心之無對。因包性而云爾。不然則心如陰陽。陰陽豈是無對者。若性極之無對。是自無對。非有所因於心也。其餘亦多未穩。不必盡論。只擧學禮學仁義之類。以告之。使其自體會。此人非有強拗之性者。終必回頭矣。夫人之一身。只有形氣心性四者而已。而其學仁義者。非心而誰。旣曰心學仁義。則學者。何不安於弟子之名。而有此云云。此非難曉之理。特以創聞而起疑。是亦無足怪也。近世有心宗一派。強覓得依俙近似之說。巧換做端的明白之證。以眩學者之見。故雖號爲潭，華流派者。亦往往自言理爲氣主。而惡聞性爲心宰之說。甚可笑也。然則彼將曰所謂氣者。只是粗糙而神明則不與焉。又將曰心是無爲之理。而非有爲之氣歟。又將曰性之於理。有些降等。而不得爲太極歟。又將單據心爲太極。而道爲太極。兩儀又爲太極之訓。並見易蒙。 幷行棄置。如心宗之錯見歟。凡此鄙說云云。是性師無言之敎。而心弟所受之蘊也。區區平生苦心血誠。專爲天性被藐之冤。而勸得人心敬奉之功。以庶幾千聖本天之傳而不歸諸氏本心之見也。賢輩于此本源緊要處。千萬照管持循。而勿墜於地也。○安君先立心是性之主腦一句。而曰弟子是師之主腦得否。旣而又有君臣之喩。若曰臣是君之主腦。又果無礙否。且以心爲性之主腦。亦有前言之可據者耶。安君又曰。惟心無對。其運用之妙。所以主乎性而行乎情。管攝百體。恰如臣之所以稟乎君而協乎隣。燮理萬邦。是則雖非自用。弟子能有此體段乎。愚亦謂顔子之學。所以承乎師而發乎己。以之倡率同門。謂顔子有此體段。有何不可。是皆欲喩之。而恐其未能愼思而遽自主張。則徒增其病。故將俟後告語之。</text>
<title>答金秉周 丁巳</title>,<text>道不遠人。學非外事。今只敬明人事之理而敬守之。守之固則明益徹。明益徹則守之益固。守之益固而至於無少間斷。則德之成也可幾矣。奈何今之士纔讀數十卷書。便已能言心與太極。性與天道。而曰心也性也如是如是。道也極也如是如是。又能言如是可以衛正道。如是足以闢異端。談鋒筆舌。非不輝暎燦爛。而求其實。則只欠躬行兩字爾。此可戒。不可效也。</text>
<title>答咸炳三 壬戌</title>,<text>世亂已極。諱學已久。足下乃能以是爲貴。而謂心性當盡。又以學古訓愼厥修。爲爲學之要。愚雖病且死。亦得蹶起而欲竭所聞。以助之進也。竊念古訓是天理。愼修是心功。來示已精到。只須養而充之。至於氣質偏駁。又可憂也。然晦翁謂人暮夜休息。則其氣復淸明耳。夜氣章或問。 然則氣質只於發後作障。故爲心者。雖非若理之純善。尤翁筵奏。雖有純善之心語。時上方在哀疚之中。無它外念。故云。此當活看。 然比之氣質。又自靈識。上非性理。下非氣質。 常自操存。又能格致。使純粹性體。不至掩翳焉。則於盡心性化氣質之功幾矣。</text>
<title>答李瑽鎬 庚申</title>,<text>聖人通身。都是眞實道理。朱子語。謂身與理合一。如言心卽理。亦是此意。要活 看。 今我輩全體。都是閒氣雜慾。極庸惶懼。無所容措也。然天與許多道理。本自具足。無些欠闕。此亦朱子語。 吾人誠能奮發大志。特遠自肯。不關氣慾。只去明善而順理。如此積累。久久不輟。我亦此身。亦與道理合一。豈不大家懽喜。然竆理。先須從身心彝倫上。究索得當然之則。切忌懸空妄想。遠人求道。以陷於口耳之習。至於順理工天。亦要就身心彝倫上。步步踏實。以漸而進。不可高自標置。矜己傲人。亦不可和光同塵。隨風逐波。無復曾，孟，朱，宋相傳壁立萬仞氣象也。</text>
<title>答廉孝準 壬戌</title>,<text>愚以虛譽。遠欺足下。足下以謬傳。枉施重禮。此何敢率然當之。以博識者之笑也。如欲爲學。須是務實。夫人具得實理則同。而其辨得實心。以做得實事者。蓋鮮矣。愚昔少年聽得父師敎。以忠信爲本。此是自古羣聖所自爲而爲人者。今足下之有求於愚也。其自言輕躁浮露之氣。與夫鄙陋汙淺之習者。想是撝謙之辭。然若能以明義理而進識見。主忠信而成德業。則邪世不能亂而聖門將可入矣。</text>
<title>答尹夏儀 壬戌</title>,<text>譬則世界如江海。人之處世。如乘舟而行。劉安曰。乘舟而惑。不知東西。見斗極則悟。夫性。亦人之斗極也。 苟菴曰。此語豈曰無見乎。 余曰。性通天下一而已。謂性有異者。恐誤。 雖心。 句 未合理前。不免於二三之失。謂心卽理者。恐誤。 况於氣質乎。謂心氣質無辨者。恐誤。 以今所値之時言之。異說雜沓。正路茀廢。士不知所適。觀孔子之言則瞭然。以身則必託於聖門。而邪詖慢辟。不可與同羣。以心則必依於仁義。而氣欲世習。不可與幷駕也。蓋孔子之言。端的是性理之發。學者宜鞠躳而聽之。</text>
<title>答鄭炳休 庚申</title>,<text>士之所以爲學。欲其存天理而去人欲也。人欲去而天理存。則是聖人也。今洋術。以天性爲人欲。而解性字爲慾。則天地飜覆。人類消盡矣。洋術以下。出苟菴集淺言篇。 吾聖賢。以性爲天理而尊之。以人欲爲出於氣而遏之。是皆心之功夫也。於此所見一差。其禍不可勝言也。荀，揚雖自謂言性。晦翁譏其只是說得氣。後人之言性偏性惡。亦何獨不然。余平生以尊理而抑氣。小心以奉性。爲學問宗旨。遂爲世儒所疾病。而不之悔也。今聖集之問學也。豈別有它語可告。</text>
<title>答范瀅植 甲寅</title>,<text>左右名以瀅。字以善中。瀅者。水之澄也。今夫澄心澄氣。而擇善守中。只此數字已盡爲學之道矣。然不曾將要訣小學大學語孟之書。反覆硏究。爛熟誦念。却先讀易與中庸。豈畫卦自下。升高自卑之指乎。昔張思叔以高識俊材。見稱於師門者。但其請問往往過高。故伊川不答而戒之曰。累高必自下。今左右須將察邇自邇。謹庸信庸之敎。從事於飭躬奉親之說。有以進於前道用世之地焉。始可謂不負名字之實矣。</text>
<title>答范瀅植 庚申</title>,<text>所喩古今有志無成者。只間斷不力之致。此槩然也。然無成者。亦無志也。志氣堅定者。不成則不止。苟指聖賢以爲師友。靠忠信以爲主。用博約以爲學。毁譽任人。禍福聽天。如此而已矣。聖人無擇世之術。惟有酬世之道而已。今我儒者。生於夷狄禽獸斁倫侮聖之日。正欲求仁謹禮守義。自修吾學。而死生禍福。以從天命而已。昔晦翁論孟子答景春章云。廣居。是廓然大公無私欲之蔽。便是居仁。 正位。是所立處都無差過。便是履禮。 大道。是事事做得合宜。 便是由義。 居就心上說。立就身上說。行就事上說。竊念吾東先賢。惟石潭翁可以當此。我輩後學。於立心律己造事。一以此翁爲師。而無或歧貳焉。則庶幾爲今世之偉然丈夫人也。</text>
<title>答許宗極 己未</title>,<text>天以太極全體。健順五常。體用本末。無所不備。 付與人。此天字。以上帝言。人字。以心言。 而二五之氣。有許多般樣。所以其發時亦有許多般樣。未發至靜之時。無些子不同。 故人之欲體得太極者。只要變化其不一之氣。而使之淸粹焉。此心明誠工夫。皆在其中矣。 則太極全體。自然呈露。而聖神妙用。不過如此矣。如此則義理議論。皆極明白。功夫效驗。又儘的確矣。奈何某也撰出理隨氣異。稟用已別之論。使人迷亂。晦翁所譏古人已自說盡。言語多則愈支離者。正謂此也。賢不遠二千里而來。問余以學。顧此空疏。何以奉對。第嘗聞橫渠先生之敎曰。爲學大益。在自求變化氣質爾。以故昨書首先告之。因並以太極二五稟賦之說。牽連說及。蓋亦近思錄首載道體之意。非欲賢者以是爲先務而流於口耳之習。幸惟諒之。</text>
<title>與許宗極兼示北方諸生 庚申</title>,<text>近世多以自然二字。誤了後進。極可憂也。我聖門雖舜，禹，湯，文，周，孔。必須用精一好問。以禮制心。小心望道。仰而思之。好古敏求之功而後成。彼一種心學。都撇却許多辛苦功夫。只任胷臆自用。便可得道。昔李德遠云。若論學。惟佛氏直截。如學周公，孔子。乃是抱橋柱澡洗。近日尊心諸人。雖不敢說出此話。然其實却是此等見識。此等存主。可畏可畏。老夫平生。惟以束心奉性。通知行言。 爲第一大事。受得許多矢石而不之悔。每自謂爲性命盡節。後有有眼者知之。諸君勿以我爲戒。而殫誠竭力於思勉之功也。</text>
<title>與許宗極</title>,<text>中庸首章道字。大學首章學字。皆是通動靜該知行底。故戒懼敬止。亦皆當通動靜該知行而用功。此不可易之道理也。昔年李君承學。偶誤認戒懼爲對格致底。余屢言其偏枯之病。而竟不省其二字。與孔君麟煕。皆篤信其說。遂成一種見識。而不可破。惜矣。余謂此箇病痛。只緣不反己體究而生出來。如讀書講義時。博學詳說時。不用敬愼。亦得否。李，孔諸君。皆高明士。想亦不如此鹵莽。而特不自察。故不免歸於日用而不知耳。庸註兩存字。一則存敬畏。一則存天理。天理與敬畏。皆當通貫知行看。與汎言存心而對致知者不同。讀者往往不識其妙。而多忽略看過。蓋非獨李君爲然也。</text>
<title>答許泰衡 戊午</title>,<text>苟菴老爺之言曰。性者。人之天也。愚繼之曰。心者。人之君也。君當敬天。心當奉性。此通動靜知行言。 使心而藐性。君而慢天。則爲儒術之亂。而天下不可治矣。與其如是而流於夷狄。此四字。程子指門人之學佛者。 曷若矯其失。正其本。而反之性天之理也哉。其要亦曰戒懼愼獨。以體夫道而已矣。</text>
<title>答許泰衡</title>,<text>崔君麒善。聞是志士。區區所甚喜也。梅山先生之言曰。善莫善於奬進後學。惡莫惡於戕害賢者。近日士子。如何以毁傷志行之儒爲務。而自陷於大惡之科也。 愚謂此語直與天地生物之心。聖賢持世之仁。相流通也。高明之薦引此君。眞好箇意象。而此君更當敬學不休。以無負先進之意也。故區區特擧孔學朱敬之訓以告之。此箇義諦。非惟少輩勉力。亦老成之所宜留神。以立儒門之的也。</text>
<title>答沈弼禧 壬戌</title>,<text>僕嘗聞曾子不避大杖。其心一出於誠。而無毫髮私意也。然以孔子之言觀之。不得爲孝之至善。以是知人之用心。雖非有夾揷。苟不合於性命之正。亦不得爲中庸之道。請高賢。就此心發處。精審其果爲天理之本然。然後夬履而行之。若不要之以理。而自恃其心之才。放膽做去。則氣必做梗。而習終制命矣。</text>
<title>答張成翰 丁巳</title>,<text>天道人性。本自無別。只要此心自明。以求至於與理合一而無所間斷而已。凡識見茫昧。好惡苟且。與夫存養省察之未盡者。皆責此心自整理過。自明二字。包得致知誠意正心修身許多功夫。而敬畏又該貫始終。若不子細玩索。恐只成一柄常話。而無甚滋味也。</text>
<title>答禹夏敎 丙辰</title>,<text>敬覩來章。恭審就正有素。獲聞學的。區區歎仰。但見稱未中。令人瑟縮。惟其以梅門同派爲幸。而仍有求助之喩。此則愚亦欲擧所聞於師席者。以爲交修之需也。如居敬擇善。敦倫踐實。洗濯心地以去其惡。淘潠氣質以復其本。及崇節義以扶綱常。距詖淫以閑聖道。攘夷狄以守華制。諸如此類。今日士流之所宜殫誠而竭力者。故敢此布聞。竊計高明於此。犂然有會而靡所參差矣。無緣承語。臨書馳義。</text>
<title>答崔炳昈 己未</title>,<text>禮雖本嚴而有則。然心若自肆而踰節。則理元來弱而無力。不能以自行。故爲心者。無敢一時放慢。一處疏忽。以庶幾不畔乎上帝之正命。通知行。貫始終。該寂感。總常變而言。 此是聖學異端分塗處。愼之愼之。</text>
<title>答洪裕燮 丁巳</title>,<text>聖人以禮敎人。令顔淵非禮勿視聽言動。佛老只有勿視勿聽勿言勿動。更不關禮與非禮。謝上蔡又有以我視以我聽以我言以我動之論。而朱子謂其非夫子之意矣。蓋禮是性。我是心也。性則純善。心則本善。而終或自爲不善故也。今學者。只要操束此心。以禮爲天。而敬事之爾。此方是主理之眞傳也。如今俗學視聽言動。有兩端。一從形氣。一從世習。是二者當一截截斷者也。子其奮力。</text>
<title>答金庚洙 己未</title>,<text>聖賢千言萬語。只明性以行道五個字。包括得盡。惟人之氣稟。或有昏濁。故理未易徹。駁雜故道未易行也。善乎。南軒張子之言曰。善學者。克其氣質之偏。以復其天性之本。老洲克氣以復性。出於此。而有疑克氣。則理氣相離。聖賢無此說。蓋未考乎張子之說也。 今欲克氣。必也誓發大志。定要篤信聖賢而無敢自是。敬愼言行而罔或自用。</text>
<title>答李鍾振 戊午</title>,<text>尤菴先生曰。聖人之道。顯微無間。故理未嘗外於事。而亦未嘗遺理而爲事矣。止此 夫人在世間。未有都無事而專讀書者。蓋書者。是說人事之理。而人者。是體書理之心也。然則人書可以相涵。而非所以兩礙也。若書而不言物。則卽爲虛無之敎矣。人而不行經訓。卽爲悖亂之人矣。晦菴先生言。聖人之書。全是天理。止此 學者之心。宜其俛首而勤學。是爲性師心弟之說也。</text>
<title>與李鍾振 己未</title>,<text>天之生人。只有性善。本無過。其過者。生於心之不能善也。然其心恥過而改之。斯善矣。雖小人。無不掩其惡而詐爲善也。則亦知惡之不當有而欲善之爲我有也。奈何學道者。或吝於改過而不喜聞過。聞過而速改。則可以爲百世之師矣。若文過而遂非。竟作㬥棄之流矣。如之何不悟。誠不可曉也。性無過而心有過。有過者。宜以無過者爲師也。</text>
<title>答李鍾振 辛酉</title>,<text>來示。有佩服性心師弟之云。孟程朱三聖賢。皆以性理爲師。則心之學性。不其明乎。但其學之之時。須從思慮言動。無一不從性善之發。認爲心之模範。而無敢違越。如此乃得爲一身之主宰。不然。其不爲形役也者。幾希。宜分外敬愼。</text>
<title>答朴元東 辛酉</title>,<text>聖賢道否。其德業之盛。出處之嚴。無從而見。故惟文章事功。爲人事之最。然夫子言。文莫吾猶人也。躬行君子。則吾未之有得。又言天下國家可均也。中庸不可能也。故文采之炳蔚如史遷。猶被無識之譏。功業之輝赫如管仲。未免卑小之誚。况其下者乎。今聞高明早以詞華有名于世。而不難於棄之。又見世之欲集事者堵立。而亦不之就。乃以心當師性一語爲至訣。而曰。吾不聞是語。幾於虛此生矣。遂因金君演穆爲介。投我以古道之書。而自居以後進之列。古之蘿石亦不過是。而陽明所稱吾未或見此翁者。非溢辭也。然蘿石從吾之吾。是良知之心也。吾門師性之性。乃本然之天也。夫人之愛親敬兄。固是良知良能也。其甘食悅色。亦未嘗非自然之知且能也。由前則原於性命。而性命之正。聖賢之所本也。由後則由於血氣。而血氣之私。凡庸之所主也。學者于此。宜細審而站立。愚今病且死。亦願與高明共勉。而偕底大道也。</text>
<title>答李澤寧 辛酉</title>,<text>聖人立三綱。而使萬世之學者。守而勿失。今欲守三綱。非竆理實踐。不能也。余昔在旺島日。有感歎詩一篇曰。嗟哉向陽花。世人不取我獨嘉。牕外列植三五朶。一朶偶入茅簷下。毒霧瘴烟渾不顧。杲東暌西一如故。主人感歎欲下拜。傍觀且莫笑行怪。夫臣子之於君父。婦女之於夫子。後學之於先聖。都要如此。近日 康，梁輩之打破三綱。侮慢聖人。其罪上通于天。而豆萬世不可赦也。</text>
<title>答李柄迪 戊午</title>,<text>高明以虛心學道之說。睠睠見及於愚。愚今耄昏廢棄。愧無以酬其意。但念鑄凡入聖。無如四書。專看朱註以立根本。然後始去散看諸家解。及後儒異同之說。則方圓輕重。皆爲規矩權衡所正。此是聖學端的門路。高明其敬聽而謹守之。虛心學道四字。試自體究於性理太極。亦可下虛字否。於心靈知覺。亦可下學字否。只此足以見一種議論之舛矣。且道是性之具於心者。學是心之效夫道者。此亦見得性師心弟之妙。而彼詍詍誻誻之說。自不能立矣。</text>
<title>與李柄迪</title>,<text>聖人言人能弘道。而我亦人也。何以不能弘道。道不能自弘。而必待人弘之也。以吾人不能精。朱子曰。專心去玩味義理。便會心精。 且不能一。程子曰。只整齊嚴肅。則心便一。 道無緣得弘也。今只就人上用功。勿使少有麁糙二三之疵焉。則道可得而弘矣。有指人字。爲形而上之道者。恐似說不行。因而思得一說曰。使聖人。對大衆言。爾等皆是形而下之器。而我獨爲形而上之道也。其或亞於我者。又是形而上下之間。非器非道之物。則其品題果何如。 若是聖人。恐決無此語也。 竊聞堯舜性之。聖人但可謂之與道爲一。未便是形而上之道也。然則吾人專要時時事事欲與道俱。久而成熟。則人卽是道。道卽是人。更無兩物可分。然畢竟不能無眞靈能所之辨也。</text>
<title>答文述謨 己未</title>,<text>晦翁先生曰。孟子道人皆可以爲堯舜。何曾便道是堯舜更不假修爲。語類春錄。 象山門人楊慈湖謂。人之心未嘗不聖。王陽明亦言。人心皆仲尼。近世諸家亦言。心如聖人。信如此言。凡市井販夫芸兵竈婢。世界衆生。無非是堯舜。何苦修爲。何待治敎。決非孟子所謂可以爲堯舜之意也。今子問學於余。余無它語。只有兩句云。切勿自信已心卽是性。必要檢心盡性以爲聖。非敬。無以撿心。敬是全體工夫。凡知行動靜。出處死生。不問何物事。不論何境遇。都要敬。</text>
<title>與文述謨</title>,<text>世間萬衆用心。有正有邪。邪者。惡正。正者。惡邪。然彼常勝而此常負。淺量之人。每賤屈而貴伸。然識高者不以一時之輸贏。變平生之執守。雖衆怒羣訕。而至有欲殺之者。亦視之如無矣。久而後。彼之氣燄澌。臭腐敗。而了無痕迹。此之義理。直與天日爭光。華岳較高。是皆必然之理也。此佛氏所謂盡百千萬劫。其事情只如此而已者也。亦晦翁所謂天地無終竆。人情安得有異者也。余欲眼前學人能於暗室屋漏之中。不肯自昧。小物微事之間。無或放過。以至充積而發越焉。則彼之勢位辟慢。終入於自家範圍之中。豈不快哉。</text>
<title>答金榮淑 丙辰</title>,<text>十載一書。曷不欣快。惟以學問理氣二者。大體告之曰。東方學問規模。退溪縝密。沙溪惇實。尤菴正大。理氣議論。栗谷明透。農巖精密。老洲條暢。大槩如是。卿其心存而身體之。不患不至聖賢閫奧也。</text>
<title>答趙鍾述 丙辰</title>,<text>人欲利於己則害於人。人豈肯受害而讓利於己哉。於是兩損俱虧。而無所利矣。近世義理掃地。利欲淊天。至有指利之一字。爲學問全體綱領。而大書深刻。布之天下者。噫。其痛矣。天下之亂。綱常之亡。皆由於利。今欲天下之治。綱常之存。舍以義爲利一句。無所施其術矣。學者于義利。未能明晰。以平日所嘗習於利者。自認爲義。而不知其害之甚於莨菪，鴆毒。一墮此塗。再無醒覺之日。豈不哀哉。善乎南軒，張子之言曰。義也者。無所爲而然者也。今學者。惟務求理之當然而敬守之。切勿視氣之害理。而不思修治之道也。</text>
<title>與金在鉉 癸丑</title>,<text>余有言志二十字曰。性是大先生。心爲高弟子。學之必盡誠。始得爲眞宰。此一義。今日學者。宜細繹而實體之。並宜擧揚歌詠而公誦於世也。凡士之視聽思慮言行幻妄。而失其爲眞主宰者。皆其心自用而不學乎性也。近世康梁輩之打破綱常。一番人之侮慢聖賢。皆由心不學性也。</text>
<title>答庾敬求 乙卯</title>,<text>亡者之父有祀板。母則無之。而將行忌祭與節薦也。紙榜必欲依喪者屬稱。一則顯考。一則顯祖妣。此可行乎。且如四代中祀板。或造或否。而若必用喪者主題之說。則將有兩高祖兩曾祖之弊矣。此鄙所以必欲依亡者屬稱。題紙榜也。</text>
<title>與崔秉心</title>,<text>蔡虛齋旣深取北溪性卽神之說。見大學序小註。 又謂單言神則當得太極。見中庸鬼神章小註。 此當子細辨破。蔡氏嘗論論語集註云。性是人心活物。如何說道體無爲。見人能弘道章頭註。 汪氏駁之曰。性心所載之理。蒙引殊無心性之辨。不可從也。夫謂心性無辨。釋告陸，王及近世心理家。皆如此。 則道器可混爲一物。儒，佛亦元無二門。豈不誤哉。且謂道體有爲。則非惟不從朱子。並不從孔子。孔子于人道。元做兩物說。于能弘非弘。亦判而二之。而蔡說如彼。將如經文。何哉。近世諸家。多自認其心爲道。而爲心性無辨之論。其錯處。與蔡氏同。學者。宜明覈之。不然。將有指心爲矩仁理義。而不復用制心操心之功矣。心而無制無操。豈有不流於邪僻者乎。此處關繫極大。大可懼也。</text>
<title>答崔秉心 甲寅</title>,<text>苟得虛心以奉守實理。此是主敬存誠工夫。 則外來萬變。自不能膠擾我。此理昭然無可疑。特患工夫不純熟。而不免自膠擾爾。此似未可以預期其效。古之聖賢。所以終身戰兢惕厲。而不敢少懈者。此也。爲氣所勝習所奪者。程子敎以責志。今被事變所撓。亦當責志。志帥卓然自立。不問所遇何事。皆可以區處得去。</text>
<title>答崔秉心 乙卯</title>,<text>愚平生志槩。但欲道理不差。此非竆理明定。難不差。 故能自立於流俗汙世之中。而未嘗少撓。雖未得是中行。然實是爲自家道理。不曾畏別人稱譏矣。彼一種尙氣槩者。無難踰越聖門鐵限。而反以忘君父排節義罵之。其究竟成就。不過是認得些事功。爲無上道理。又有一邊無骨肋底。却以好名譏之。及觀其所爲。乃是看人眉睫眼尾。一味以陪奉世情爲務。吾儒如此。幾時有補世敎。眞堪太息也。</text>
<title>答崔秉心</title>,<text>湛一淸虛四字。本出張子書。而以神言也。栗谷答牛溪書。用此四字。恐亦以神言之。而鄭濟卿。硬喚做氣質說。愚與諸友。皆不以爲然。而一直自主張。太極動而生陽。靜而生陰。栗谷以爲原其未然而言也。鄭亦不以爲然。老洲答許懋書。亦以推原爲說。全齋答申命休書。亦以理有所以動靜言者。爲善看出。此皆與朱子答揚子直書。指爲流行言者不相妨。而渠不甚致察。不少審愼。輒皆放言自主張。是何禮遜之絶無也。蓋雖曰推原。而其流行自流行。雖曰流行。而其本體自本體。渠何苦偏執一義。以不遵諸賢之敎乎。濟卿惡聞發後氣質性之說。以爲發後是情。不可謂之性。又引是氣多少則是理多少。以爲此只是指禀受之理。非指發後四端。遂引程書四端爲氣之說。以立證案。然則聖人之盡性。學者之忍性。只可言，於未發之時。其敎人存天理擴天理。亦只就禀受上說。而凡發後更無性與理之可言。豈非窒礙甚者乎。且滿腔惻隱。朱子以爲此理充塞。則四端都不可謂之理。亦不成說。楚辭集註云。天地之化。陰陽而已。一動一靜。一晦一朔。一往一來。一寒一暑。皆陰陽之所爲。而非有爲之者也。然穀粱言天。而不以地對。則所謂天者。理而已矣。是爲陰陽之本也。栗谷集答牛溪書云。陰靜陽動。機自爾也。非有使之者也。而其所以陰靜陽動者。理也。二先生之言。如合符節。而後儒乃有譏侮栗翁者。是亦未考乎朱子晩年定論而然歟。</text>
<title>與崔秉心 丁巳</title>,<text>中庸首章。原具知行工夫。而讀者誤看註中存養字。以爲戒愼恐懼。不襯貼於致知擇善。謬甚。蓋性道敎。皆該得知行之理。豈有體道者獨加持守之功。而格致一欵則放下也。章句兩存字。一存敬畏。一存天理。與孟子存心不同。則所謂存養。是存養得不可離之道也。曾傳敬止愼德。是包格致言。見或問。 子思愼思。又直指擇善。皆知上用戒懼存養之功也。此近日所思索之說。未審高明以爲如何。誠意之誠。固是用力字眼。但無意以前。必先存得一箇實心做主。此是發處用力者之本體也。若靡此一著。及乎意念萌作。誰能禁欺要慊。以立誠身之基乎。雖使有才力者當之。決須手忙脚亂。畢竟做事不成。且其好惡意息之時。此心又要純一無雜。以待明番之用。用功如此。方無透漏。不然則無意時。遂成空蕩蕩世界。是則所謂無頭學問。不可不察也。愚雖未能自體。然看得此意。甚分明。亦足以自悅也。此一義。因李承學問難而發。昔年卿有跋語。在鄙稿。今尙記得否。愚今日所論。比昔稍更詳密。可以受用矣。退溪年譜二卷十九板。以情言之。循理而發者。爲四端。此是下世前一歲語。而循理而發。與理發而氣隨之語勢不同。而循之而發者。非心氣而何。夫理無形影。無覺爲底本體。其循此而發者。乃是心也。然則此與氣發理乘者。何所別乎。况退翁每以七情爲本善。 答高峯書。 又謂亦無有不善。心統性情圖說。 然則氣發而理乘之。亦可通用於四七矣。如何如何。退翁答金而精書云。動者是心。而所以動之故。是性也。答禹景善書云。心動而太極之用行。此皆出於六十四五歲時。而皆無理發氣隨之意。幸並參考而示誨焉。退翁曰。見入井而惻隱自然發出。見喜事而喜自然發出。又曰。情之發。心所爲也。性無形影。而因心而敷施發用者。情也。先儒以情是自然發出。故謂之性發。竊詳文意。不分四七。皆謂自然發出。又皆謂心所爲也。以自發謂之性發。則四七同是理發。以心所爲謂之情。則四七同是氣發。而心統性情圖。不復加釐正。何也。此必有說。幸與詳喩。退翁語是節取者。須取本集卅卷十五六板。答李宏仲書細撿也。此是先生六十七歲議論。豈非晩年所定乎。愚見四七雖皆自然發出。然又必皆因心以發。則四七皆當云氣發而理乘之。特其中有氣發而循軌或不循軌之分耳。若其四端或不中節。七情亦皆中節之辨。自當別論。此意似精當。未知盛見云何。</text>
<title>答崔秉心</title>,<text>十一日書。令人起立。來喩事已到頭。只得俟命之云。正與晦菴答廖子晦第十書。事已如此。且靜而聽之。事已至此。已展不縮。已進不退。只得硬著脊梁。與他廝捱者。恰恰相符。而其所以處之者。必要從天然自有之中。應將去。若其粗心浮氣。毫髮用不著也。所云見辱。不知是何所指。如非勒剃。則恐難率爾自裁。切宜審處。毋致傷勇之地。不勝其厚懇焉耳。</text>
<title>答崔秉心</title>,<text>數十世相傳基業。不欲與人。義理當然。縱被困殢。一直守志。可謂正矣。吾何爲止之。彼謂違師。而曰所聞如此。此等權數。只堪一笑。假使余勸賣。其說非矣。何可舍是而取非。彼之云云。全然無理矣。文泰煥。能以少年。強硬自立。令人愛賞。亦見敎學之有素也。神局之說。自繫辭通書。以至吾東先賢。皆無此論。而鄭金諸人。乃自主張太甚。可異也。程子曰。氣外無神。神外無氣。如此則有氣者。皆有神。 或謂淸者神。濁者非神乎。又曰。物形有大小精粗。神則無精粗。近來後進。往往欲杜前訓。而撰出已見。非細憂也。氣質性性字。目爲爲氣質所揜底本然性。此爲異論。來說非之是矣。其人比又以神理一原之故。硬謂微物亦有明德本體。此尤新說。見此力排之。而高見亦大以爲非。但渠不肯竪降旙。不欲復與之言也。或問講義。不知將如何處置。某處虛喝發通之說。不顧父師爲人所笑。乃欲爲柳哥報仇。絶非常情之所當出也。韓魏公語歐公云。凡處事。但自家踏得脚地穩。一任閒言語。此意甚高且正。正好體得。</text>
<title>答崔秉心 己未</title>,<text>昨論性相近註兼氣質。尋常於兼字有疑。蓋以下章註觀之。此性只是氣質。非主本然。而兼言氣者。後見語類或問云云。得此始快於意矣。饒說。定宇長洲皆病之。然終未若直作指氣質之尤爲明白。季潤于此。似未愜而去。然終必歸于正矣。○語類蔡仲默問。性相近。是兼氣質而言否。曰。是。考異兼一作指。義剛癸丑以後錄。 更撿唐本。正作指字。非惟是已。語類一條又云。性相近。以氣質言。或問又云。論性而以相近言。則固指其氣質而言之。故程子以來。爲說如此。○陸三魚言。大全辨以朱註兼氣質而言。爲不是。謂此可見程，朱不合孔子處。可謂無忌憚。吾未見所謂大全辨。不知如何爲言。而疑未考乎語類或問指氣質之說。而有所謬辨也。氣質之性。也有雜理與氣言處。也有單言氣處。本然性。也有合理與氣言處。也有單言理處。此義明白。則可省得多少思索。多少爭詰矣。又兼氣質三字。朱先生于本然氣質。皆嘗用之。而善看者。一切無礙矣。</text>
<title>答崔秉心</title>,<text>余嘗患氣之障性。不慮性之有變。在天在人。都只一理。 故每只就氣上用功夫。而苦未有進。或言氣質之性。是稟得在天之理。隨氣不同者。此大不然。如聖門四子之愚，魯，喭，辟。雖曰性之偏。而只是氣疾不干性事。今學者只憂不能澄治氣質。勿憂治得氣後。此性猶有偏者。</text>
<title>答崔秉心</title>,<text>天道至神。故曰神道。觀天之運行。四時無有差忒。則見其神妙。聖人見天道之神。體神道以設敎。故天下莫不服也。此易傳語也。金明華鄭濟卿諸人。乍看氣局。語輒指神亦局矣。觀易傳此段神字。如何可言局。局者。指二五流行之有醇駁有淸濁者言。此何可與議於天道之至神耶。其誤必矣。因思朋友講論。往往多不服而與之爭。此必自己不能體神道以曉人故也。宜自反而深省之也。</text>
<title>答崔秉心 庚申</title>,<text>國祥已過。痛冤如新。除服。韋志，海江諸公。皆以從上變制爲正。鄙亦以是爲準。而只賤子仍用白笠。此義自別。非以讎不復而服不除。但略用宋亡搢紳所行之意已矣。今此所示文字。與鄙執小異。然只自行可也。不可敎人人強行無情之事也。季潤自前居家白布冠。出入則黑笠。今亦應然也。</text>
<title>與崔秉心 辛酉</title>,<text>競與韓書。謂先帝不當服。故余辨而斥之。今渠覆辨。無慮數千言而竟無一句悔改語。其認前說爲至當之言明矣。豈可曰國邊人乎。其所謂後來受服。以有後來之烈云者。尤不成說。大喪後幾月。渠不聞此報。而與人累書辨爭耶。且旣受服。則前日云云。當自謂未安而止矣。乃復廣引博據。以證先帝與國絶之罪。豈可謂有一分臣民之心者乎。假使鄙說百孔千瘡。而其主意尊帝而受服也。彼辨百伶百俐。而其骨子則罪帝而無服矣。以此斷之。彼之凶肚。自無所遁其情矣。</text>
<title>與崔秉心</title>,<text>人道所說明書中。有君權獨尊之害。聖門隱默之畫等語云。不知曾見之否。信有之。君權臣權並尊。如康有爲輩三綱平等之邪說。然後乃爲有益於天性人心與世道矣乎。天下無道也。見而不隱。國無道也。強聒而無默。聖門定本。一切飜案。然後乃爲達於士君子出處語默之精義矣乎。此說欲與識者商訂。而病莫能作書往復。可恨。隆煕帝愚認爲吾君。故答人問他時服制。每以三年爲言。而某某二公。不以爲然。故愚不敢自信。使人問於尹，韓，金，趙諸公。則皆不從二公之言。而志令後來改見。惟某公終謂非禪。而自執前見。然其意非欲貶隆煕而然也。但曾見尤翁于梅竹遺墟碑。秋江位板。皆云光廟受禪。又考秋江六臣傳。四用光廟受禪字。某公終必有回見之日矣。西齋文字。不得辭而爲之。則謚號出於隆煕時。而不敢不書。蓋以君賜。如何勿記載。此欲質於識者。而病不能焉。子爲我問於可問處而示之也。</text>
<title>答高承鍊 丁巳</title>,<text>誠敬是聖學總腦。而無所不統。蓋此二字。有對明對知者。此固易知。然又有包明包知者。而人多不察。如言存心養性時固用敬。讀書竆理時也用敬。戒欺求慊時固存誠。無好無惡時也存誠誠敬豈宜有閒歇不接續空闕不充滿之失。士而不知此理。則其不反己體察之病可見矣。此意須與子悅子細講解。</text>
<title>答林章佑 庚申</title>,<text>德門是非。非外人所敢左右。惟賤子所撰尊先祖威毅公碣文。與宋子大全所載林將軍神道碑相戾。此則極用皇懼。罔知所措也。謹按大全本文曰。據譜牒。穆襄陽都護府使。後不仕而構亭公州江上。名曰獨樂。此宋子據尊門相傳譜牒。而載諸將軍碑文者也。今愚所撰墓碣序。則却云典書公 卽將軍 號獨樂。如此則子未構亭之前。父已取而自號矣。有是理否。銘又却云獨樂子孫。如此則兄弟有父子之嫌。是豈非未安之大者乎。愚當初。只依家狀書之。然此狀出於尊門譜牒與宋子大全之後。則未知果有先譜爽實。宋子失勘之明據而然歟。然則愚可以放心矣。不然則鄙文旣有礙於威毅公。其於宋子。尤豈無萬萬皇恐者乎。切望子敬與諸公。虛心循理。上而使祖先無行第之差。下而使賤子免背賢之罪也。如不能改。則碣文不得不刪出於鄙稿中矣。幸望熟思而善處焉。</text>
<title>與金鍾昊，金澤述示健孫 甲辰</title>,<text>此心知道之明。此心體道之公。此心強道之力。是人所同得之理。雖然。若不實用工夫。而私意人欲錯雜於其間。則德不成而道不行矣。故聖人特擧一字做箇骨字。使人盡心焉爾。集義養氣之理。精一執中之理。此亦天下古今所同得底。以此推看於達德。庶可以無礙矣。程子曰。有天德。便可語王道。朱子曰。人多無天德。所以做王道不成。今按天德是人人所同得底。而曰有天德。曰多無天德者。何也。此宜細思。以上數條。切宜謹守無改。須與健孫。同共商量。它年從遊諸生。亦宜謹守而無得移易也。</text>
<title>與金鍾昊 庚申</title>,<text>春秋改月不改時。高明雖力主其說。此中諸生。廣考博證。而訂其未然。余亦有書與敬父。令轉示坐下矣。旣而又撿顧氏日知錄第四卷。有王正月一目。而載左傳曰。元年春。王周正月。而曰此古人解經之善。又有春秋時月並書一目。而曰建子之月而書春。此周人謂之春矣。又有謂一爲元一目。而曰春秋以周正紀事。正朔必自天子出。改正朔。恐聖人不爲也。又引定公元年冬十月。隕霜殺菽云云。凡此所論。皆明白無疑。恐高明不及徧考諸書而云爾。幸須一來。子細講討。以改舊見。毋遽自是。自是是學者大病。宜深戒之。</text>
<title>答金鍾昊 壬戌</title>,<text>梨令不肯竪旛之喩。誠然誠然。蓋其眼前無洛賢脚下人。故敢如此矢口發言也。但南塘戊子八月上師門書。有人與物皆同之性。而曰仁義禮智悉具於其中。此非但人禽之無分。所謂人與物之人字。佛與夷皆擧之矣。然則儒，釋之無分也在其中。華，夷之無分也在其中矣。何獨洛論有罪。而當被梨之呵斥耶。且聞其本生五代祖鳳西。養淳 亦以心性主洛。而與塘屛門人。往復辨詰。是亦人獸之無分。而梨之所當與洛賢。並案者耶。大抵人之居南塘道統。豈非好事。但其不顧逼迫先祖之嫌。卻不重且難歟。未知其意於此如何區處耶。</text>
<title>與林炳志 己未</title>,<text>釋氏見得心空。而不見其中却包得許多實理。故專將此心以爲主宰。而其病也空虛。吾儒見得心雖空。而萬法無不具足。故先明理乎心。而次體道于身。此儒釋之學。所以有虛實之判也。自宋明以來。又有心卽理之論。則庶幾逃佛而歸儒矣。然以其不察夫心空理實之辨。而亦專認此心。以爲大本。故雖曰主理。而非復理之實體。只是靠得箇心。而究竟却與釋氏同病矣。今我輩所聞。始以撿心爲務。繼以講學而歸宿于履道。乃可以異於彼二家。而弗失乎孔，顔之正傳矣。</text>
<title>答林炳志</title>,<text>朱子於牛山章精義。不載明道出入無時非聖人之言。仁人心章集註。却載聖賢千言萬語將放心入身一段。而謂之發明親切。又論語主忠信章集註。載明道語。據此則非聖言之云。恐非定論。蘆沙謂以氣對理。非聖人之言。愚引朱子太極陰陽。爲對語以辨之。則鄭厚允據明道初說以例之。然使蘆沙復有翻前言之辭。如明道則善矣。今也不然。則認朱子非聖賢。豈不未安之甚乎。</text>
<title>與林炳志 庚申</title>,<text>氣質之性。是有病底。故聖學以矯治氣質之性爲務。如以發後言性。爲同於釋氏之誤。則性偏難克處克去四字。性之偏語之。使之自勵之類。皆從未發時下手耶。性相近，性也有命，攻取之性。此皆自未發處指點出來耶。百爾思之。終難曉得。今日看語類張子門道夫錄云。喜其所當喜而喜不過。怒其所當怒而怒不遷。以至哀樂愛惡欲。皆能中節而無過。這便是性。如此說者。不啻衆多。不啻分明。而一向指洛說爲誤。詎不悶哉。</text>
<title>答李活俊 己未</title>,<text>君子有警人之詞。而無毁人之談。小人懷害物之心。而造傷人之言。所示北關諸人傳金，柳傾軋之文。如誦己言。只此是主氣之弊。而非循理之道。君輩愼勿似之。惟務尙德。而莫少報復。此豈非晦翁小着心循理做之敎乎。孔子曰。方以類聚。物以羣分。吉凶生矣。此言善與善交而不入惡黨。惡與惡交而不入善黨。其吉凶早已根於陰陽淑慝之中。知此則可以知所趨向。而彼之訾謗。不足爲吾患矣。</text>
<title>答李活俊</title>,<text>士欲從師承學。先須揀別得義利極淸楚。無一絲髮牽罣。然後更要奉持得義字儘牢確。無一時辰踈忽。以此立身。以此酬世。更無別法。</text>
<title>答鄭海直</title>,<text>示喩克己之難。誰不知此事大難。只得隨知隨克。其未知處。又要思索而辨其是非。旣辨是非。是底力去行之。非底亦去決之。工夫只如此而已。更無別法可告。昔有朱門人言天理眞難明。人欲眞難克。先生責之曰。公不去下工夫。只管說道是難。此亦爲今日準備語也。來喩又轉向誠敬主靜上去。此正不必然。無事則以誠心持敬而主靜。遇欲則以誠心持敬而抵敵。此爲切實工夫。若不如此下手。只說道克己是難底事。不如主靜。如此則是互相推諉之計。決無長進之理。切宜戒之。</text>
<title>答鄭海直</title>,<text>靜功淺深不同。太極說大學經。靜字地位高。卒乍難到。至於一時辰省却雜務。小如定貼。此則初學皆可勉而爲也。然此須與讀書硏理。交相佽助。乃爲有益。不然。惡動喜靜。不知不覺。漸趨於偏枯之病。此又不可不慮也。</text>
<title>與鞠瑛煥 丁巳</title>,<text>心之不能循軌。以物欲害之也。然子細點撿得來。物欲固由氣稟昏雜而生。然亦緣心之自省有些疏忽。而氣與欲從而作障。所謂須臾有閒。私欲萬端者。正指此也。是宜自心旣自愼密。而又澄治氣質。使之無些渣滓。則彼物欲者。自不爲吾患矣。朱子曰。衆人蚩蚩。物欲交蔽。呂新吾曰。只變化氣質。更說甚物欲。</text>
<title>答吳永夔 丙辰</title>,<text>昔人論事君云。自委質後。此身原不屬我。我亦云。士子一名爲孔子後學。此身非我所有。凡聖賢所敎懲窒遷改，忠信篤敬之類。不敢不守。聖賢所戒無爲其所不爲，無欲其所不欲之類。無敢或涉。身之利害。一切不見。</text>
<title>答金衡善 丁巳</title>,<text>承喩縷縷。備悉雅旨。第嘗聞聖賢敎人八德。最以持敬爲要。小心翼翼。心之敬也。動容周旋中禮。身之敬也。身心敬而五性成。萬事理矣。今由勉強而至於成熟。德卽成矣。陸象山乃謂持敬爲杜撰。不知何爲而爲此言也。豈或信心自用而然歟。高明至心。亶在於願繼儒傳。不墜家聲。苟能竭身心之力。以欽承天賦之性則幾矣。躳所未能。僭易獻之。良可愧也。</text>
<title>與李起中 丁巳</title>,<text>中固難識難能。然不得不以爲準。蓋中是本然之理。無聖凡之異。若指心爲中。是心性一物之錯見也。 今學者許多工夫。必皆欲識中而能體之。欲識而體之。非戒愼。不可也。今平居無事。愛護遺體。芒刺火星。且皆避之。至於無道之極。縱遇截頭穴胷之禍。無敢變節而偸生。彼此異時而中則一也。自是推之於日用之閒。兩眼只睹一箇中。其諸稱譏苦樂。一切不以入於胷中則幾矣。</text>
<title>答孔麟煕 丁巳</title>,<text>愚從少日讀孔孟程朱書。今五六十年矣。使其能用體字工夫。聖人雖未易做。善人君子亦何不及。只從皮面上看過說過而已。故自省。無一的實可依據處。今賢者。乃只得鄙作數篇。讀之。輒以爲天下士。顧雖老鈍無性。豈不心瞿然而顔發騂也。旣而諦察來書。極有喜看句語。如曰深體力行。曰實心體究。曰小子之意。願先生之體之也。此皆靠實語。而學人往往順目過去。所以卒於無成也。愚每謂讀書得活法。則聖賢本指可尋。讀書得體法。則自己大德可成。今幸得體字於賢者。不覺心目爽然也。來書所擧第一句人能弘道四言。使愚 心字在裏。 實體之。所造地位。必有可觀。惟是稟質駁雜。心不能自主 此則心之罪也。 而充此性之量。 心與氣質。心與理。有辨之實。於此皆可見矣。 故每誦朱栗撿束此氣之訓。而苦未易就也。至若擇師之說。亦是如此。以人心言之。爲心者宜其溫恭自虛。以受性師不言之敎。則當與天地聖人之心同矣。每自恃其有知有能之才。而不肯退處弟子之列。則爲形氣者。亦豈肯從令於舍性自尊之心。非惟不從其令。又將羣起而曳之。之東之西。無所不至矣。此則古人命之曰形役。嗚呼心乎。其愼思而謹守之哉。賢者欲以愚爲師。豈若師聖人哉。夫聖人之可爲萬世師者。亦以其心之奉天時畏天命尊德性而已。蓋愚之所就。只是氣習之發。上之竟不踰靈覺之用。此何足爲賢者師乎。賢者於吾言。苟能信得及體得到。則賢者將自爲人師。如愚者何足道也。愚近年以來。有所覺者。蓋非生。無以受性。亦無以盡性。非生。又無有鑿性者。故於是得愼生二字。以爲學問要道。而時以語人。當面唯唯。退而省其私。蓋未有能承當得者。故但自寶藏而已。今以呈賢者者。意其可以直下體得。亦吳康齋贈胡九韶詩。頑鈍淬磨還有益。新功頻欲故人聞之意也。愚謂這生字。自心神靈識。以至氣質形貌。皆是也。凡思慮格致誠正修齊之屬。皆此生字爲之也。如非將一箇愼字貫之。則成無忌憚之小人矣。凡此云云。皆愚之所以體盛意也。賢者。其亦體老拙之情也。愼思謹守四字。宜細體之。蓋心之所思所守。是道也。謹愼是戒愼恐懼之謂也。今學者。多認戒愼恐懼。爲持守一邊功夫。然則中庸首章。是一篇之體要。而乃遺了知識一脚。豈非大可疑者耶。今有答子悅書。正論此。幸相與訂還。</text>
<title>與孔麟煕 己未</title>,<text>近日敬功。能貫動靜該知行。而不至甚間斷否。子悅父子於此。一向將敬對知。分作兩畔。而不能通同下手否。朱先生言。方其當格物時。便敬以格物。當誠意時。便敬以誠之。以至正心修身以後。節節常要惺覺云云。見語類持守門大雅錄。大全答潘恭叔書云。敬之一字。萬善根本。涵養省察。格物致知種種工夫。皆從此出。方有依據。此又分明直截。又考陳北溪言。格致也須敬。誠正也須敬。齊治平也須敬云云。此皆與子悅之見不同。想渠聰慧已覺非矣。幸相與虛心玩理。偕底大道焉。</text>
<title>答李煕明 乙卯</title>,<text>吾儒相傳宗旨。只有將實心做眞善一事而已。此兩句。所包甚廣。 夫眞善。是此心所受於天之正理。而心又是明剛底。學者。苟能發憤以求知其理。勉行其道。則未有不可透不可到之患矣。但恐九分爲學。雜一分因循依違之念。是不得不歸於詐心假善之科矣。若此者。聖賢命之曰小人儒。可不懼哉。眞實不妄誕。道理方凝聚。不然。都渙散。今且要熟看小學論孟。以開明心術。審定路脈。繼之守得牢固。斷得強毅。其所造淺深。非吾之所能逆覩也。</text>
<title>答金商潤 戊午</title>,<text>聖人之所本者。性也。所尊者。性也。所學者。亦性也。其學之尊之本之者。乃是心也。今士宜亦低著心小著心。以敬順它性理而已。此兩句。皆朱子語。而通貫知行言。 若此心妄自尊大。則未有不敗者矣。近日此風。頗行於嶺湖間。而自誤誤人者。往往而有。 故聖人敎人。卑以自牧。慮以下人。人且下之。况於性而可以上之乎。噫。性而可上。則父亦可上。君亦可上。愚故曰欲上於性者。無上者也。心而無上。則將何所不爲。爲所不爲。欲所不欲。而可以爲儒者乎。</text>
<title>答朴秀邦 丁巳</title>,<text>珍山斗滿村金材老。閭閻人。事母孝。母老昏。誤取新榨油潑棄。幼孫道其錯。母耳䏁不聞。子婦趨而掩其子之口。與之果。令勿復言。材老負薪歸。叱子竊食祖母果。子具以告。材老就拜其妻曰。君善事老親。吾甚感激。今季漢遠來。誤欲師余。余孤露餘生。恨不及孝奉二親。聞季漢有老親在。爲之慶賀。玆記金孝子事以遺之。欲其歸而與家人益盡其誠。以孝聞。余將就而師之。學者心中。只有仁義可師。世人千毁萬毁。也豪髮不動。方是志士。</text>
<title>答朴秀邦</title>,<text>如欲學道。只須此心常自警省曰。汝性純善。汝之所以行之。奚而常戾中。汝親至慈。汝之所以事之。奚而不盡孝乎。麁氣汚欲。是汝之讎。汝何不力去其根。小學四子。皆汝之師。汝何不虛受其敎乎。古之豪俊。何嘗皆値亨運。固多隨遇而安。汝之所以處竆者。果可以無愧乎。昔之聖賢。何嘗皆在治世。固有素位而行。汝之所以居夷者。果可以無嫌乎。如是自責自勵。而無或自恕。則久之必有其驗矣。</text>
<title>答崔孝習 己未</title>,<text>此學無巧妙。只有將敬心以奉太極而已。太極非別物。只是天命之在我者矣。我是心自我也。 敬心是通動靜貫知行者。奉是欽承而順從之也。比年以來。人見頗僻。俱曰予聖。楊簡，王守仁。皆以心爲聖。而近日士子。亦多如此。 不顧孔子以至宋賢性屬理心屬氣之正傳。詳見尤菴辨柳稷侵斥栗谷疏。氣非指麁底。乃是虛靈精英底。 乃欲與陸，王同歸。而無所忌憚。最是栗，尤後學。乃復與彼同心宣力。以攻斥潭華流派。無有餘力。此實痛惋之甚者也。論語心字六。大學十二。孟子百二十四。須要一一精覈。何者可謂之理乎。</text>
<title>答盧宗尼，洪思哲 己未</title>,<text>余嘗讀姜私淑 希孟 農謳。有悟其詩。云彼稂莠與眞同。 近理者易混。 看來不辨愁老農。愁字。從仁性上發。 細討細疏莫相容。義之結局處。 盡使稂莠空。是廓淸之功。而一身禍福不暇顧也。 因思義利名實異端。端字。甚微莫粗看。 正學謹原狷者。唐荊川所論狷原一段。極要體察。 此類至繁。蓋彌相似者。愈相亂也。此聖賢之所深憂。而世儒不以爲意。甚可嘆也。學者。于吾心之所存。己見之所認。它人議論之異同。事爲之向背。一一都要辨別得公私是非。以爲取舍去就之極。是爲儒者第一急切要務。</text>
<title>答申冕璍 辛酉</title>,<text>聖賢所自爲而敎人者。不過盡禮而已禮一失則入於夷狄。再失則淪於禽獸。近日士子。有窄袖而謁廟墓見賓朋者。剃頭而拜先聖行鄕禮者。是皆夷虜之道也。至於凶悍悖戾。而有讎君上。訟父夫。詬聖賢。戕士流者。是又禽獸之性也。今學者先要正衣冠。謹威儀。扶綱常。尊聖賢。重經傳。審出處。是乃所以愼禮而學聖之道也。</text>
<title>答李相馧 庚申</title>,<text>退陶先生嘗告奇高峯曰。先儒論學。必以求放心養德性。爲最初下手處。乃所以成就本原之地。以爲凝道廣業之基。而其下功之要。亦曰主一無適也。曰戒愼恐懼也。他年又告之曰。知尊德性。則必不忍褻天命慢人紀。而爲下流之事。知收放心。則必勉於持敬存誠防微謹獨。而窒其慾守其身矣。夫高峯豈非溪門高第弟子。而先生之誨之也。以是二句。至於再告而縷縷陳述。則今日後輩之相與講習而持守之者。豈有外此而它求哉。</text>
<title>答朴菶赫 己未</title>,<text>學問只有爲善一事而已。其去惡卽所以爲善也。夫善是出於性天。著於經傳。而成於心志。敗於氣欲者。故聖賢千言萬語。無非存心責志治氣祛欲之術也。欲存心責志。以治氣祛欲。必先讀書硏理而後可矣。果能存心責志。以治氣祛欲。則合於性天矣。雖然。纖惡足以害大善。故易曰。小人以小惡爲無傷而弗去。是未知陰陽消長之理者也。</text>
<title>答金炳玹 丁巳</title>,<text>易曰。君子終日乾乾。夕惕若。厲無咎。學者於此。非空空地乾惕。須是存忠信之心。修誠實之辭。以全夫天與無妄之性而已。第觀今日世界。是危亂之極。而無以復加矣。龔氏原曰。當危懼之時。惟自強不息。戒愼恐懼。可以免咎。余謂戒愼恐懼。原是此心體道之功也。曰此心體道。則心之非理。明矣。 而其終。乃有雖危免咎之效矣。請聖章於此四字。宜分外加功。凡從上聖賢蚤夜憂勤惕厲而不敢少懈者。爲其道理精微周徧。有未易悉體而懼有遺失也。今人往往自信其心。卽是道理。不復加敬畏之功。而壹直向前進時甚銳。然其退亦速。纔到退時。便如墜千仞之淵。此晦翁所以垂戒於金谿門徒者。而古今一轍。不可以不深長慮也。</text>
<title>答金炳玹 戊午</title>,<text>先聖言。君子道四。某未能一焉。夫道是性之德而人所同也。某以心言而有能否之別焉。有能否者。不得不以道爲主。而刺著頭做將去也。乃有誤見者曰。道體無爲。彼有覺者。豈肯以之爲主乎。愚謂道誠無爲矣。惟其無爲也。故得爲有覺者之主矣。心誠有覺矣。惟其有覺也。故不免爲無爲者之用矣。奉請此心勿辭百倍思勉之功。以庶幾無倍於斯道也。吁。虞廷之精一以執中。孔子之志立以中乎矩。顔氏之博約以不違乎仁。皆此道也。比年看得中庸戒愼恐懼。是敬字注脚。而包得聖門百種工夫萬般事功而言。雖未能自體得。而覺得義理周徧意味深長矣。有一友生疑此爲存養。而格致只可與之爲對。余謂章句存養二字。只就道理言。非存心之謂也。章句兩存字。一存敬畏。一存天理。與孟子存心之對盡心者。不同。 况聖人言君子無不敬。曲禮亦言毋不敬。而若謂格致可以不敬而得之。則無此理也。又况曾傳之敬止愼德。皆包格致而言。至於子思。又直將愼思之三字。明明就致知上說與人也。奈何不信。而只主知與敬對待一義。而全不察子思從性道敎皆合知行處。說出此四箇字以總之之意也。別紙入虛如有人。出門如見大賓。此就虛虛地。作實實想。非有一段畏己敬心者。定莫能及。學者宜自省驗取。小學南子所論忠臣孝子兩句。是學者入頭處。老夫常常自警云。昭昭冥冥。境雖有二。戰戰兢兢。心必無二。溫公平生所爲。未嘗有不可對人言者。少輩凡有動作。須自思此可以對父兄師友言乎。萬一難啓口。卽與轉回之。王密暮夜無知四字。後人謂之萬惡淵藪。初學視之如鴆毒。一入口卽殺人。似此不已。道爲我有。牌下少輩有書者。金景伯，呂道卿，洪瑞兼，金正甫也。今四段寫去。苟能存心而躬行焉。豈不遠勝於恭惟春寒等語耶。幸各召之前而喩以意焉。</text>
<title>答金炳玹 庚申</title>,<text>來書歎邪熾道衰。而謂愚屹如砥柱。雖在狂濤虐浪之中。不動聲氣。此多士之所恃而無恐。此决非區區所敢承也。夫道之將廢。上關天運。非人智力所能拗回也。然記得象山之言曰。孔子在當時。沮溺楚狂之流。刺譏玩慢。見於論語者如此。當時之俗。揆之理勢。其陵藉侵侮。豈遽止是哉。至於伐木絶粮。則又幾危其身。然其行道之心。曷嘗衰止。知陸氏者。可謂見得聖人心事者也。近俗詬詈儒者。幾於無人理。然而我輩求道之志。惡可以是而少沮哉。當愈益自勵。而期於壁立萬仞。縱使有截頭穴胷之禍。亦須向前。如晦翁之敎已矣。所示楷花。誠亦好信。自古固有似此異驗。梅山集雜錄。亦具載草木感應之事。甚悉矣。愚竊謂吾儒諸人。誠能從事於修己以敬。包格致言。 與人有禮 包出處言。 之敎。而無失焉。則是爲非楷之楷。不花之花。吾欲以是驗之。近得貴省一士友書。說中原有林福成者。恥剃頭變服。敎其徒長髮廣袖。今承來示。亦言西洋人入漢陽。見泮宮。歎禮法文物。當宗大韓。未知皆信然。而如果爾也。亦可見人心之天。而豈或正道復明之兆也耶。五倫不及師之疑。高論大槩是矣。語類十三卷卓賀孫二錄。亦已言之矣。 蓋父有義方之敎。人樂有賢父兄。內無賢父兄。兄包在父字中。 君有五品之敎。閨門有敎婦初來之禮。朋友有必相敎訓之義。然則五倫皆有敎學。而敎則總包於師之一字也。此與來書之謂如四端不言信而信在其中者。相發也。</text>
<title>答金炳玹 辛酉</title>,<text>來喩氣數乘除。聖賢傳授云云。非凡子所敢妄擬。只有與諸子力守先典。永世無改是願。所云先典。卽敬親遺。講民彝。畏天命。遵聖訓是已。此一義。千古萬今。撲滅不破者也。今日惡風。自毁其形。不憚逃父。不怕天。不怕聖。相率而入於罔宥之罪。仁人視之。不勝哀矜。苟吾黨之士。相與倡明斯義。以扶已倒之太極。而勿墜相傳之定本。晦翁以五常四勿。爲聖門定本。 得力則幸甚。不則有死而已。今不必另擇龜山，九峯而傳道。須自以前一義爲己任。朋友之聞者。亦各宜擔負。毋敢卸下。人人皆是楊蔡。只恐自無可爲諸子之表儀者耳。前呈撿氣順理數句。極有關繫。蓋肆氣則死地。順理則生路。率下諸生。令常常照燭。事事循守。此亦是千年萬年不可銷滅底鐵板定本也。</text>
<title>答金炳玹</title>,<text>白香山問道林。如何是佛法大意。師曰。諸惡莫作。衆善奉行。白曰。三歲孩兒。也解恁麽道。師曰。三歲孩兒道得。八十老人行不得。此似然也。但吾聖人大意。亦只是爲善去惡。則儒佛無辨歟。晦翁言。自浮屠氏入中國。善之名便錯了。語類可學錄。 蓋謂彼以棄君臣父子。而奉彌陀世尊爲善。拋五書五經。而學面壁觀心爲善。割身飼虎爲善。本心空性爲善也。如今世之雜敎。亦皆自謂爲善去惡。然皆善其所善。非吾所謂善也。惡其所惡。非吾所謂惡也。今須將聖賢書傳。逐一誦讀。又須就人生倫常。逐一踐履。乃爲吾儒大意。不然。吾恐其錯認善字。而孜孜勞苦。會歸旁蹊。或但依生質。而悠悠優閒。竟成流俗。爲士者。大宜洗心理會。</text>
<title>答李世範</title>,<text>三綱五典。治世之範也。九容四勿。修身之法也。在位而不扶植綱常。則凡它政令。皆爲虛文而無益於世敎矣。爲士而不務行敬禮。則自餘纂述。皆是外華而無補於身圖矣。四勿。伊川先生言。所以事天而進於聖人。九容。栗谷先生言。不作爲而自中規矩者。可謂聖人也。學者於此。宜盡心焉。</text>
<title>答金洛九 己未</title>,<text>所詢疑節。繫是變禮之大者。非淺陋之所敢妄對也。但據尤菴以下諸老先生定論觀之。不告君而私自立后。非禮之大者。一也。間一世而奉祖爲禰。非禮之大者。二也。故來喩之謂以倫以法以禮以義。俱不當如是者。已自得正矣。如又以身后立案論之。雖有陶菴說之可據者。然今日則無可告處。亦末如之何矣。然則不得不以屛溪所云無禮斜則雖曰出繼。實則自在之訓。從事已矣。屛溪之言。理到無餘。 然愚於此事。嘗有大懲創者。今不敢自斷。幸更博詢於禮家。會議於華宗。而必得至當之論而處之。毋或率然行之。以致後也之悔。朴斯文泰鍾。出後失禮。及其歸宗也。爲養父母立後。其貲貨一一還納。鄕邦稱其賢。今尊門事。亦須依此行之。昔李西山所後父母死。竭家貲以葬之。西山遂至於貧。晦翁稱其意思甚好。今以此事觀之。可以知所處矣。幸望勉力循義。用安幽明之情也。愚謂如此。始可謂之小心師性之學矣。</text>
<title>答姜信希 丁巳</title>,<text>嘗聞人之所以爲學。心與理而已矣。如論語首章註。以性覺明復。分貼於心理。而性爲心本。心爲性用。後面學道學禮。亦是心去學性。今須心常存敬畏。凡所存所發。合理者保守之。違理者遏絶之。是爲化凡鑄聖之法。以是立定規模。而勤施功夫也。來喩仁義已塞。雌雄難分。誠大患也。然只以上所陳者。作爲骨子。一意持循。則世之仁義雖塞。而我之仁義已通。時之雌雄難辨。而我之雌雄已决矣。</text>
<title>答金性夏 乙亥</title>,<text>太極何時不滾在二五之中。天命何時不載在氣化之上。人性何時不夾在形氣之中。後賢復起。只應點頭。 然而只是箇太上無對。獨一無二。大全無偏。至善無疵底道體。此亦後賢不易之言。 學者于此。毋徒言之。而必期於信得及體得盡。</text>
<title>答南信夏 丁巳</title>,<text>乍見溫字。好欲之未得。旣而又見厚字。好欲之又未得。旣而見愼字。好又欲之。此如飢人遇盛饌。不逐一細嚼而嚥下。只擧一果。舐而棄之。再擧一臠。嗅而又棄之。物物皆如此。果何補於吾事。且名號華也。功夫實也。今宜將聖賢之訓。逐段熟讀而實體之。使身心與經傳 卽天理也。 相乳入。不令違二。以究竟于凡夫與上知相齊等。如此則異時聖豪之名。不歸子而安歸乎彼。區區某齋某菴之稱。又何足言哉。今須用常常心存愼字。雖不見聞。雖甚隱微。亦不敢不愼之功。以馴致乎存理遏欲之地焉。別紙陸王之誦法孔孟。講說仁義。與程朱恐無異議。而其毫釐之差在何。而終成千古之聚訟。孔子言心不踰矩。孟子言理悅我心。矩與理是仁義。心是合仁義悅仁義者。程朱之講說誦法。只是依聖賢本指而爲之。惟恐吾心之或未當理而無時不用敬。陸王却指心爲理。自信其心爲矩與仁義。更無分別。而曰。識得心。則萬法自出。更不肯讀書精義就事窮理。所以雖曰誦法孔孟。講說仁義。而皆非其眞。此所謂差之毫釐。謬以千里者也。今學者須要自心自敬。時時照顧仁義。而毋或違背。方爲魯鄒正脉也。陽明以孔子爲九千鎰。所謂九千鎰者。何謂也。鎰。二十四兩重也。傳習錄。以金之輕重。分聖賢曰。堯舜萬鎰。文孔九千鎰。湯武七八千鎰。夷尹四五千鎰。陽明所見之高。在羣聖賢之上。而有此差等耶。可謂癡人之計較父祖年甲。只此便是靠心自用。而背馳聖門愼字之傳也。</text>
<title>答徐耿權 丙辰</title>,<text>學者平時自審。我心事言語。是爲自己道理。欲祛私進德乎。是爲他人耳目。欲邀名規譽乎。世之治亂。道之興廢。只于這兩界分背了。嗟乎。學人在世。而儒術愈晦。人心愈薄。天下何賴乎我輩哉。</text>
<title>答李齊杜 庚申</title>,<text>士之所以爲學。惟欲撿心以循理也。道知行動靜大小常變言。 只此一句。是虞廷精一執中之傳。不必再下註脚也。高明欲得顧名思義一文字。然愚此一句。已道得盡。惟在日夕從事於此。莫少間斷。則道心著而人心安矣。吾道日衰。彼邪日熾。至於認鬼爲天。指慾爲性。而人化爲物。此誠可闢。第恐自無力量。甚可憂歎。高明乃以神禹治水之功。見期於不肖無能者。絶非擇中而用之之道。亟宜改削此等過當語。</text>
<title>答李齊杜</title>,<text>成湯言上帝降衷于下民。傅說言明王奉若天道。朱子嘗擧此以告門弟子曰。聖賢朝夕。只見那天在眼前。愚今在病席。看得語類此段。極有實用。竊謂非但聖帝明王爲然。雖後生初學。亦要如此。如事君親當忠孝。接賓朋當敬信。貌當恭肅。行當正直。從玆以往。當然之理。無處不在。無時不然。所謂當然之理。卽天也。今世西洋所謂天。非指理言。乃以一箇鬼物爲天。與聖賢所說判別。 朱子所言聖賢字裏面。包靈覺之心言。然則以心見天。非心卽是天。此處纔差。便入禪佛窟中去。不可不明核也。</text>
<title>答李齊杜 壬戌</title>,<text>晦翁敬箴。最宜熟玩實體。程子四箴。張子六有。亦敬之目也。大抵敬是心之不離於性。不牽於氣質者。先聖之不踰矩。顔氏之不違仁。皆是也。若其須臾之間。毫釐之差。亦是此心之過也。若歸咎於性理與氣質。是則此心責上責下而中自恕也。千不是。萬不是。</text>
<title>答白南斗 丁巳</title>,<text>天以正理賦於人。人當守正以合天。中庸西銘之意如此。天以上帝言。人以心君言。 只被氣字所囿。而遂有過不及之失矣。故君子以正氣爲第一功夫也。己百己千。是已。 蓋人之氣。亦元是正大正通底。正大。言心與浩氣。正通。言氣質。 人正之而正。則氣復其本然矣。雖愚。必明。雖柔。必強。 氣復其本。則正理自流行不息矣。 其仁其淵其天 大哉。正氣之功也。夫席正割正。理之正也。本體。 不正則不坐不食。心之正也。妙用。○心不敢自用。而必本於理也。 今當自心自省。敬 以立守正合天之本而已矣。此省字。通明誠敬義而言。 嘗聞君子不敢言其所未能。而今此云云。雖爲高明求之之切而發。然自心實自媿也。舜何予何。有爲若是。遇非禮便勿視聽言動。知不善未嘗復行。問寡若虛。有犯不校之類。此是顔子大勇。賢者資性。稍欠果决。須學此。</text>
<title>與白南斗 己未</title>,<text>阿耨多羅三貌三菩提。此金剛經語而華言一覺字也。陳了翁以爲此卽中庸誠字。卽一貫之一。佛法之要。只此是已。讀之千遍。其妙自見。因欲與人共行。其所見未可知也。夫覺卽空也。誠一卽實也。安可同也。近世諸家。往往推尊靈明妙活底。以爲天下之大本。太極之眞體。然究其實則虛而無本。與聖門眞實无妄之性。大相違戾。故今日工夫。要當用敬以操存此心。歸宿于擇善盡倫之極。乃爲誠一之學也。</text>
<title>答金琫鉉 戊午</title>,<text>物慾是害性底。而其苗則生於氣質。故聖賢旣有遏慾之敎。而又有撿束其氣之訣。可謂防備之至矣。然心之爲不善。亦或自思而自爲之。非必皆氣之所使。 朱子答南軒書。語類心性門蓋卿錄。皆有此意。宜細考之。 故又立撿心之法。此則可謂防備到人所防備不到處矣。夫苟撿心撿氣。以遏慾焉。則天理安有不存也。於是學問之能事畢矣。然撿心功夫。又有敬字在。子重其勉乎哉。</text>
<title>答文宰錫</title>,<text>伊川先生言。僧家讀一卷經。便要一卷經中道理受用。儒者讀書。卻只閒了。都無用處。今余欲學者讀以禮制心。以義爲利兩句。便要兩句道理眞實持守。佗書做此。 不要空多了。君旣中廢。再起來。請如此下手。以卒成令子未就之志也。果尒則渠必歡喜於泉下矣。通幽明之故。</text>
<title>與文宰錫</title>,<text>於赫天君。宰爾百體。此方正學愼獨銘也。鄒道鄕嘗言。愼獨最爲入道之要。道是性之德。入是心之學。 能於此著力。無由有過擧。故中庸以此爲篇首。今盛銜宰而字又正明。明赫也。 故謹以赫宰菴。奉勉。</text>
<title>答任純宰</title>,<text>過也人皆見之。乃是君子。今人無過可見。豈能賢于君子哉。緣只在文飾彌縫上做工夫。費盡了無限巧回護。成就了一箇眞小人。此呂新吾呻吟語。今學者如何能無過。惟過則能勿憚改。斯誠無過矣。若能移文飾彌縫工夫。向省察克治上用。久之。當自爲聖爲賢矣。今吾與允文。方慕爲君子。而懼爲小人。故寫此用做交修之資云。</text>
<title>答金溶來 丁巳</title>,<text>學問之道。全在辨別公私誠僞之分。而去彼取此而已。積習之久。至於私勝而僞祛。卽是天德。故可以對越上帝而無愧矣。何則。以上帝無一豪私僞故也。今於辨別去取之際。必用精思大壯之功也。上帝如人心君。若天道人性。不待言無私無僞。此亦宜辨。</text>
<title>答太致中</title>,<text>身心家國敬則治。不敬則亂。故曰聖人無所不用其敬也。宋時文士。有見人端嚴而惡之曰。何時打破這敬字。何其無識無禮之至此。此一字。自唐虞以來。聖聖相傳。以之輔相天地。拯濟民物者。彼如打破得盡。卽成何等人品。縱觀古今。以私滅公。求生害仁。賣國叛親者。無一不起於不敬。敬其可以不之重乎。其目則有晦菴夫子之箴在。子其熟玩而實履之。</text>
<title>答裴景煕 辛酉</title>,<text>苟菴先生曰。指引學者。固師之爲功。而必須有上之敎化。然後師道可明。而一世方有趨向。不然則孤而難立。微而易絶。愚謂今之號爲師者。其倡率誠難得正也。然此世之敎化。固無豪髮之可言。四方之羣聚訕笑。顯加中傷者。又不勝其噂𠴲危險。則鄕曲閒一二儒門。如何能扶持輔護。而使後進輩。能自樹立於世界乎。於斯時也。有志之士。宜百倍奮勵。一味剛正。以庶幾有陽脈不絶之望也。</text>
<title>與裴景煕兼示太致中</title>,<text>綱常天地之元氣。從古聖賢。無不以是爲主。而亂賊邪詖。無不欲斁滅綱常。近世阮元號爲巨擘。而乃謂君臣夫婦朋友非天屬之親。不可入於五倫。又有康有爲自謂尊孔子。而爲三綱平等之說者。淸國以阮入聖廟。東人以康爲正儒。是皆無見識者所爲致而召天下之亂者也。故程朱論人。皆以見識爲先而行次之。今學者。亦須以惟精爲惟一之本。格致爲誠正之首。然後庶不失聖門相傳之正矣。</text>
<title>答任憲瓚 己未</title>,<text>唐虞三代之學。惟宋賢得其宗。而元，明諸儒醇正者誠有之。而其陽儒而陰禪。亂敎而害世者。亦衆矣。我東則栗谷先生。上承程，朱，靜，退之傳。下啓沙，尤，農，老之門。而可傳無弊矣。忽有顯排而羣訕者。亦有心尊而見異者。於是吾儒路逕荒蕪。後學趣向眩瞀。至有認知覺謂性。指計較爲理。而自居以本天主理之學。反指小心尊性，撿氣復理者。爲主氣亡國之罪。可謂顚矣。昔晦菴夫子言。自浮屠氏入中國。善之名便錯了。愚亦曰。自柳㮨之學興。主理之名錯了。今請以文王小心望道之德。孔子操心學道之敎。爲學問正傳。而它家許多假眞售僞，指鹿爲馬之說。一切勿以入於耳中。乃爲自守之道也。</text>
<title>與任憲瓚 庚申</title>,<text>異端之學。占便宜而終歸於失便宜。儒者之學。不占便宜而未嘗不便宜。此苟菴語也。此須子細辨析。豈以信心任意故。謂之占便宜。以逆理悖天而謂之失便宜歟。吾儒之順理則裕。履禮而安。所謂不占便宜而未嘗不便宜也。</text>
<title>答任憲瓚 己未</title>,<text>來喩所說。病痛多端。愚意只整齊嚴肅四字可了。蓋此四字。能令此心。有專一之效。而絶二三之雜。如此則外面萬般非僻之紛撓者。不待掃除而自然無干矣。天下之神通妙用。安有過於此者。若加之以竆經精義遇事尋是之功。聖人之本天知天。是也。 則本末兼擧。心事兩安。而無復餘虞矣。然愚亦只是說。未有實實體得處。甚可愧也。</text>
<title>答朴昌鉉 甲寅</title>,<text>來章自列幾多證候。而恨無師性之功。此爲痛切警省語。然總而論之。只緣此心敬畏有所不周而然也。心苟一於敬畏。這許多痛苦。可以一掃掃盡。今有兩語云。天命本體至善是已。聖門工夫妙敬盡之。請自今逐日看得性理。漸次親切。用得心功。不致間歇。晦翁敬齋。陳氏夙夜兩箴。橫竪都盡。幸善體會。 耐煩耐苦。久久進益。更無多般硬礙。占得無上利順。孝廟旣不得爲適長子。則莊烈王后 仁祖妃 之於顯宗以下。恐不可以適承於孝廟。而遂視爲適孫。然則仁敬王后 肅宗妃。 之喪。當處以衆曾孫婦無服之禮已矣。至於明聖王后姑在則不之文。尤不須問。然而猶且收議。恐是愼重之道。非以邦禮與士夫家不同而然也。來示大槩得之。然更加詢考爲善。</text>
<title>與朴昌鉉 乙卯</title>,<text>士君子眞箇欲做聖賢。如何每向異見人立箇辨。以求己勝而冀它倒耶。可以語則告之。不可則已。但於世敎有關涉底。却當立論以俟後之聖賢。是士君子所當行之道也。</text>
<title>答朴昌鉉 丙辰</title>,<text>所詢性理。近覺得此係難明而難言。退翁物格。鹿門神氣。晩年改見之說。且致後賢之疑。如我老蒙。惡敢易言。甚悔前日之無難說出而得妄發之罪。此以朱子答石子重第六書。向來見理不明。而妄有談說。失己誤人。非一事云云觀之。鄙之所以難言。亦有所受之者也。 又見近世儒門。往往因此而同室爲仇。氣象極不好觀。故欲勿輕發而未對。只欲望吾友。但務治心以御氣。養性以事天。如此則今所問者。它日當自洞見矣。明命卽是明德。朱子屢言之。而明德旣是主心包理者。則明命亦然。然則凡朱子文中指明命爲理處。何患其不可通哉。吾輩言雖如此。至於明德明命則昏昧了。亦何益哉。</text>
<title>答朴昌鉉 壬戌</title>,<text>金文之退宋子而陞南塘。凡在尤翁脚下者。孰不駭異。來書所辨皆得之。寒澗猶但以心性說。推尊其師。今此文。乃以三無分。歸之洛賢。皆不成說。而反添南塘之累。厚招有識之言。還可悶也。南塘言。帝王家無立後。當稱考於本生。此與程，朱，沙，尤定論。相南北矣。金令所謂大見識大力量。似指此等而云也。若是長子而入承大統者。本生父生時。當喚爲父。其喪時。當服斬稱孤稱孝耶。此須與石農商議而回示之。夜氣之所存良心。此程，朱二先生說。而得孟子本指也。晦公認夜氣與良心無辨耶。夫夜氣是氣質之體。其所存。是仁義之心。此豈可混合無分而儱侗說去耶。此須更撿孟子本文及集註，語類可見。何不細考精思。徒以誤後學呵叱人耶。曾聞濟卿與晦公。往復辨詰。未知如何究竟耶。</text>
<title>答朴昌鉉</title>,<text>昨看程書。見論夜氣一段。令人錄往。以備講究體驗之資。大抵性旣純善。心亦本善。氣又體淸。宜無他錯。只緣氣發處纔失照檢。遂與物欲習慣。互相牽引。而陷於邪僻。深可懼也。夜氣只是休息時氣淸耳。至平朝之氣。未與事接亦淸。此見程氏遺書二十二之十三板。愚昔年所据語類或問諸說。皆出於此。而尹公之謂氣質體淸爲誤人者。非惟不自體。亦未嘗撿考至此。而閔台只從後唯諾而止。恐皆自誤耳。</text>
<title>與房煥永 戊午</title>,<text>聖人自言好學。此心之聲也。 舍仁義。無所學也。心之師性。自是聖門旨訣。其疑之者。殆未之思也。夫性師之說。雖始見於孟朱。而其源則出於先聖。如言學道學禮學仁義。是也。後學何敢自謂性師翁。况海東千載之云。則尤可謂僭妄之甚。何許癡漢乃爾乎哉。曩有人錄示茶寄張氏書。不佞疑其少知言之功。今聞卿所傳金氏得茶書。謂必非田之爲也。此語乃爲心本於性者。學人于此等善端發處。最要認取而擴充之。只此便是師性之心功也。</text>
<title>答房煥永，李圭鎭 己未</title>,<text>三人行。擇而從之改之。是聖人形氣爲之。抑性理之爲歟。雖某氏。恐不得不以心當之。余疑聖人其心不善人。且樂以爲師。某氏之心。其於純善之性。一直不肯師之。何也。豈其心看得性字。有纖毫之疵歟。抑其心自認爲至善之性。如佛禪之見而然歟。朱子譏子靜信心而不論性。爲不知所學何事。今某氏却去信陸王之見而不肯從朱宋之敎。何也。宋子曰。師心則易差。</text>
<title>答金基洪 甲寅</title>,<text>風高木落。黃葉亦稀。矧玆歲寒。誰復後彫。轉聞世裕。不甚披靡。心竊愛之。今此書來。自言幸得劉卿綺豐。盡心警切。得而不至於放倒。足下之命好可賀。而劉卿之賢德尤可尙也。二子其益勉焉。嗟乎。今日士子。雖極孤危。而其所受者先聖之敎。而所俟者後來之賢也。是豈小事哉。日用持守。或少未堅。心地省察。萬一未密。則旣往之捱過未足恃。而將來之蹉跌亦可慮也。</text>
<title>答金基洪 丁巳</title>,<text>瑞巖禪師。主翁惺惺。勿被人謾之說。君宜子細體認取。愚所告田君毅明相玉一紙。語雖略。而指則遠矣。道是性理。學是心功。是字以性言。精擇敬守以心言。而學之爲道。無以加矣。時時處處。又包得動靜常變言。而全體不息之漸。已在此矣。切忌思前算後。是昨所告。當下當然之意。而與弄丸翁旣往盡歸閒指點。未來都是別枝梧之詩。相表裏矣。此箇義諦。須說與田君。而使之曉知也。</text>
<title>答曺塽 丁巳</title>,<text>卿從臨齋尊師學久。當有所得。而山頹以後。懼無以卒業。乃就愚求道。愚德薄年老。固無以應之。且承治經涵養克己之論。一一皆善矣。愚又何能輔仁。第嘗聞六經歷聖人手。全是天理。讀者必專心誦念。反己體察。久之忽然感觸。覺得義理與踐履融會脗合。是其進處。至於涵養。又將義理去。養個身心。使吾動息。全在規矩上。貼定不撓動。克己又恐氣習物欲之累。人我忌克之私。有以害吾之義理。一一密察而力去之也。是三者。又皆以敬爲本。無敢少肆。以死爲期。不容暫止。如斯而已矣。愚固未能。亦願與士友共之。</text>
<title>答安承敏 丁巳</title>,<text>誠是萬善骨子。朱子語 未發時有養靜之善。纔發時有愼獨之善。講學時有致精之善。應事時有謹行之善。而一誠以貫之。有疑大學第六章誠。只可於意上用。非可以該貫動靜者。然則所謂誠。豈有時分界分之閒乎。</text>
<title>答趙炳寬 丁巳</title>,<text>人之爲學。人以心言。 學仁義也。舍仁義。無所爲學。心之學性。不其然乎。近世心宗。最惡此語。 孫廷銓曰。荀况談仁義。而李斯得其道以殺人。此在異端。猶不可。儒林乃自異哉。 孫語止此 余謂仁義非殺人底。乃其所認。非仁義之眞也。如使荀况所談。果是純善之仁義。荀况言。人性惡。其善者。僞也。是故。聖人爲之起禮義。以矯飾人之情性而正之。使皆合于道也。 而其學之者。又果是本善之心也。則得其道者。豈不能成己成物。而乃反有焚書坑儒之理哉。噫。士之所見。可不審其眞僞也哉。卿旣誤遠來。而訪以爲人之說。故謹以仁義之學。奉告。</text>
<title>答丁東烈 己未</title>,<text>論語。吾儒奉爲獨一無二之書。而陸子靜謂編論語者有病。康有爲自謂陸王之學。而於論語。亦致不備之意矣。 余聞伊川先生之言曰。某自十七八讀論語。已曉文義。讀之愈久。但覺意味深長。晦翁又言。某自丱角讀論孟。自後欲一文字高於二書者。竟無之。因而終身讀論語。此一句。黃慈溪稱朱子語。 曾記孔子言。明鏡。所以察形。往古者。所以知今。夫陸氏病論語而所就如彼。程，朱尊論語而所就如此。</text>
<title>答金麗中</title>,<text>克復是一是二。前言甚繁。愚每以聖人答語觀之。非禮則勿。勿是克己。而再無復禮一事。集註亦以勿字爲勝私復禮之機。似更明白。伊川先生謂不能克己。則爲楊氏爲我。不能復禮。則爲墨氏兼愛。而吳伯豐疑之。朱子答云。此或有爲而言。要之有病。不可以爲通論也。孟子或問亦然。然則我輩只就氣欲物我之害仁處。痛與克下。此所以復禮也。性只是仁義禮智信五字。後世之言性者。雜佛老而言。所以將性字。作知覺心意看。非聖賢本指也。此晦翁六十五歲玉山講義中語。而其辨別心性界至如是其嚴明。則近世之謂心理無分者。將歸於佛老之雜歟。抑欲自附於聖賢之門乎。今學者全要撿束得知覺心意。以求不畔乎仁義禮智信之理而已。</text>
<title>與金容承兼示諸生 甲寅</title>,<text>自心宗之熾。非惟栗尤見擯。朱子亦被洪水猛獸之斥。禪學解經之誣。並遭無甚綱領之貶。六十五歲前心說未定之評。甚而上帝亦遇下民歷數其失之變。變已大矣。又甚而至於孔門所尊畏之性命。論語畏天命。此以人性言。 降而與億兆之民同科。而將見治於心君。受敎於心師而後。始得遷善遠罪。而庶幾免於蚩蚩之氓矣。噫。自有天地以來。聖賢帝性之禍。無以有加於今日矣。敬請吾黨。一以孔朱栗尤爲宗。上帝性命爲本。寤寐在念。終身不改。而百世無變也。其遇心宗諸氏。罵爲異端。斥爲夷獸之變。亦必甘心受之。以爲天下第一光華。而無敢辭也。河西謂孔朱爲天地閒二人。牛溪沙溪謂栗谷亞於生知。三代上人物。朱子謂上帝理爲主。栗谷謂上帝無一毫私僞。上帝理爲主。若夫心則有時理爲主。有時氣爲主。上帝無一毫私僞。若夫心則有時無私僞。有時有私僞。 朱子指天命之性。爲天下之大本。而孔子有畏天命之訓。子思有尊德性之敎。是宜靠之爲主宰。至於心。有時而爲身主。有時爲形役。有時齊聖合天。有時爲禽爲獸。嗚呼危哉。彼心宗諸氏。推此心爲天下之大本。戴此心爲天下之至尊。嗟呼。彼此所主所本。旣有朔南之判。則所言所行。决無可合之理。請吾黨諸子。勿復與辨。</text>
<title>答金容承 乙卯</title>,<text>示喩奉老入山。竆餓本分。至因憂患。日事刀圭。則誠甚奉悶。但讀書爲己俱屬先天者。却似未然。夫讀書。豈必一朝八書。如朱朋孫而後可乎。每日論語一兩段。自有晦翁成法。斷可爲也。若夫爲己一事。不繫飢飽憂樂閒忙。只要自家一念眞切。隨時隨事。罔或放過。專以小心奉天。爲務而已。吾人有生。便有生之理在上面。這生字。便帶著心氣形骸。許多運用。無竆事變而來底。其所謂生之理。又自有十全無虧。至善無疵之眞體矣。學者宜將這生字。奉持得這箇理而已。其氣稟美惡。命數竆通。一皆聽命于理焉。可也。此是徹上徹下之道。記取記取。 來喩亦云此豈章惇爲哉。秖自㤪歎。自㤪自歎。到得極頭。將有自快自樂之象。 似已見得此意也。旣非子厚。則抑是天造耶。吾意天雖竆人而不能禁人自勵。人當自勵而不須問天所制。天人各自做主。彼此未嘗相礙也。似聞燕居用窄袖。語類以唐未窄袖。爲胡制。 豈或因事暫爾歟。聖賢論學。莫不以制外養中爲敎。今人持身。却皆以占便自逸爲道。其不匍匐於桑門。而得免於子政之譏者幾希。甚可歎也。文元老先生。生平謹於禮。非惟言之。實允蹈之。故卒爲吾東禮學之祖。尤翁所撰行狀云。威儀容止之則。猶謹於衰暮耆艾之境。戒懼省察之功。益嚴於幽暗隱微之中。此最可法。</text>
<title>答金容承</title>,<text>所論敬功。可驗反己體察。而苦無得力之象。此如何可易得。須是日積月累。久久有進。方是眞得力。不然。恐一時有些奇驗。是虛影空見。不足恃也。先聖言敬。每就實處立敎。如言敬身修己以敬。敬君敬親。居處恭。執事敬。正衣冠。尊瞻視之類。使學者。皆有下手著脚處。非若後儒言虛靜淵默。養神攝心。使人易向別處去也。又見士子輩。不務實際。只去玄虛無摸索處。揣測摶量。將先賢議論。不曾用愼思之功。與朋友講討。不嘗見自虛之象。遂致心氣自肆。意思自高。無復謹畏退遜之風。徒長驕傲侈大之習。此緣敬功鹵莽。麤心浮氣日增月添而然尒。此可戒而不可學也。胡敬齋言。敬有戚然畏愼底意思。有肅然自整頓底意思。有卓然精明底意思。有湛然純一底意思。故聖學就此做根本。凡事都靠著此做去。存養省察。皆由此。此語儘可玩味。儘當體會。愚又欲添數句云。敬有凝然不浮動底意思。有退然自謙卑底意思。有截然不支蔓底意思。未知明者以爲如何。</text>
<title>答金容承 己未</title>,<text>佩得志士不忘在溝壑。更念隱几工夫大。揮戈事業卑。覺得有餘味耳。首句宜作額貼。揮戈之云。恐有惡聞者。只隱几一事。不宜間斷。鄕俗甚不美。滔滔下喬入幽。無可與語者。是以結舌削跡。雖不害爲守靜之方。而不無離索之歎。奈何奈何。下喬入幽。宜加悶憐。結舌削跡。却好受用。日親簡編。何患離索。撿氣養性四字。小子於門下。受罔極之恩。行之數年。覺有微效。而於養之一字。反得一疑。玆條達。更敎之如何。此實眞訣。只愧傳於人而不習於己爾。理性雖無辨。謂之養性則可。謂之養理則說不去。心神無辨。故謂之養心可。謂之養神亦可矣。先賢有存養天理語。則謂之養理亦無礙。蓋順而不害曰養故也。心神雖同一部位。然神是心之至精至妙處。故無惡。至於心則或自爲惡。此不可不思也。理性有辨。是湖家說也。朱子云。謂之理同則可。謂之性同則不可。栗谷亦云。萬物之理則吾人之理。人之性。非物之性。此似有理性之辨。與湖家說。其所指異同如何。神心有辨。近日吳震泳說也。朱子之論神心。固有無辨處。此須子細商量。震泳言性神通一。未知如何。神通。是釋氏語。而朱子亦嘗取而言之。今而見以不測無方等語。謂之神通。則恐難非之。湛一淸虛。是未發前氣象。如何物物有之。若曰物物有之。則是整菴，花潭之認氣爲理也。近日震泳開口。便說湛一淸虛無物不在。未知如何。湛一淸虛。是氣之本。而神字可以當之。故而見謂之物物皆有。則恐宜參量。無乃與整菴之理氣一物。花潭之認氣爲理。不同耶。震泳只言性通心局。禁言理通神局。故所以神心有辨也。心者人之神明。則心亦可言通。但神至精妙。心兼精粗。此則不得無辨也。神局二字。是高明自創歟。抑有據耶。朱子論通書動靜章云。神卽此理也。又云。動而無動。靜而無靜。非不動不靜。此言形而上之理也。據此則神恐難直指爲局也。年前愚問上帝天之神也。子謂上帝亦局歟。高明遽曰。此則不敢。然則神有通局兩神歟。孟子聖而不可知之謂神。未可謂之局也。中庸鬼神較粗。而亦非可以局言者也。 說到此。不免一哂。可能無誅否。理無形有爲。卽氣非氣。是農巖說也。老洲一生受用在此。故其言曰。理氣非二物之中自有主宰。綱紀于此氣者。卽無形有爲。卽氣非氣之妙也。又曰。推極原頭。則理氣畢竟是一物。朱子之所洞見。而整菴不知混闢之義。反認朱子理氣爲二物云云。此未知如何。有爲二字。愚亦未甚灑然。朱子亦言所以一陰而一陽者。乃道體之所爲也。又言仁義禮有作用。又言仁有作爲底。有自然底。 然以自有主宰。綱紀于此氣者當之。則雖曰有爲。而非如二五之有情意有造作矣。無乃爲可通之辭歟。於理下主宰字。朱，栗，宋三先生。皆然。 卽氣。作卽乎氣看。則無礙。若作卽是氣看。則非惟害理。亦絶非農巖老洲之本旨也。理氣一物。從神理渾融無間處說。非謂理亦是陰陽不測之神。神亦是沖漠無眹之理。理亦是有覺之人心。心亦是無爲之道體也。羅任理氣一物之說。老洲集中。有辨而駁之者。非止一二。其它如言道是形上。神是形下。又言理氣合有分別。而理主氣配。又言神幾與理爲一。但有情意造作。不似他純一无妄。故理資乎神。神配乎理。又言鹿門看得氣重。以理氣爲一物。眞妄無別。又言整菴隨語生解。硬說做理氣一物之證。而不免於辭理之崎嶇拗橫。諸如此類甚多。而曾聞鄭濟卿每於老洲頗懷不滿之意。愚實悶其已見未甚明。又未察前賢平生議論之周徧精密。偏執一端。以爲譏疑之資矣。不謂明華又復追蹤其習。吾恐明眼人從傍冷笑。千萬聽此衷言。老夫決不誤諸君。朱子未嘗言理氣一物。而其所謂太極陰陽一而二，二而一者。可以援據。然其要恐只在二字上。未知如何。蘇氏謂聖人借陰陽以喩道。而朱子非之曰。是道與陰陽。各爲一物。又曰。道卽器。器卽道。又曰。道器一也。又曰。道器之名雖異。然其實一物也。朱子之言道器一物。如是之多。而今曰云云。豈非考之未詳而言之太輕歟。朱子他日。又嘗言理氣決是二物。又言直以陰陽爲形而上者。則昧於道器之分矣。愚竊謂諸老先生於理氣。或曰一物。或曰二物。皆有其指。達者皆通。昧者皆窒。不謂以明華之高明。乃於一二之閒。偏主二字爲要。而獨以一字爲不甚緊關。可作歇後語。何也。請更取栗翁壬申答牛溪所說一二之義者。虛心細玩。不俟鄙言。而悔過謝罪於老洲門下矣。栗翁言。旣非二物。又非一物。非一物。故一而二。非二物。故二而一也云云。其言平穩兩相均停。可爲吾門理氣之正案。何嘗如來喩之偏重一邊而放輕一邊耶。理無爲。氣有爲。朱，栗二先生說理氣之斷案也。非但朱栗爲然。退沙尤農老梅諸先生。皆無異論矣。若於此有差。則於聖賢之言。無一不窒礙矣。無形有爲卽氣非氣。可以語神。恐不可以語理也。無形二字。固無欠。其有爲卽氣非氣六字。未知如何。約齋丈亦以此八字。爲說理之大頭腦。畢竟前輩必有高見。而至今思之。終未能破惑。昔宋門人有疑理無造作則所以主宰之意安在。且旣曰使動使靜則不可謂無造作。先生曉之曰。所謂主宰使動使靜者。不過曰自然而已。不似二五之運用造作也。今此有爲二字。亦曰自然爲主宰。非如神之有情意造作。此一句。老洲語。 則可無疑矣。卽氣之卽。如作就字看。尤覺灑然矣。養字以順而不害言。則雖曰養理。固無妨。以充養之養言。則只可養得氣。決不可養得性養得理。未知如何。只以堯舜能充其性。君子存養天理推之。性理亦可下充養字。小子近書四志壁上。常心常目。而今所上理氣諸條。不覺自底于罪。深悚深悚。○不至孔子不飮酒。不至朱子不作文。不至栗谷不說理。不至尤菴不問世。此四條。小子之深欲致志者。蓋傷於挽近酒禍文弊。及鑿空杜撰。出位犯分之痼習。故有是言也。乞賜燭照。四志。皆當存意勿忘。而第三第四。是愚之所深皇汗者。蓋始也遇心卽理，理有爲之說。而意其如此。則心顯性隱而竟爲斯文之梗。故不免與之痛辨矣。其次聞身雖隱言當出之論。而慮其如此。則事重禮輕。而大壞吾儒之防。故曾與之微諷矣。是皆不量己分而妄有云云者。宜其爲衆所仇嫉。而此身常作落井受石之物矣。至於文章。才所不逮。不曾留意。而語皆朽腐。若乃麯糵。性本不堪。不待立戒。而生無微醺。二者。皆世之所共聞也。而金氏謂之言語文章。動輒成理。 見答沈雲稼書 此欲抑而先揚。不足信也。嶺人謂之斷飮行素。以學禪佛。是亦有意以造言。亦可笑也。第有一言可聞於賢座者。酒禍之外。財色又可怕也。文弊之外。言語最易失也。理氣固不當輕論。栗翁於要訣之首。已立心性氣質之論。如何閉口囚舌。而可以反說約也。但當於講討問辨之際。審其公私偏正之分。毋或陷於立我求勝之科則庶矣。世事固不當泛問。尤翁於打愚之答。以爲世道之責。恐無別事。只是竆格涵養。使踐履益篤。擴充益遠。則所謂道者。忽不自知其在我矣。如此則其責雖重。而亦不得辭矣。亦不必辭矣。此四者。吾人所當日夕顧諟而不可舍也。願與明華交相箴警。幸或有進。而顧此八耋病漢。朝暮就木。恐無受益之望。則只切自悼。而區區奉勸之意。更深一節。今世友道掃地。竊恐未易得此於人。宜以吾言。納於方寸之閒。而無徒作箱篋中一故紙。則老友之幸也。</text>
<title>答金榮奎 辛酉</title>,<text>斯文一脈千鈞重。我輩三綱五典身。此古人詩也。朱夫子嘗言危亂已極。雖聖人。亦且拱手而無能爲矣。宋夫子又言。康節云。死天下事易。譏其無所有而輕易擔著也。今吾儒幾人。如何遽出而有爲。惟有杜門讀書。講明義理。以承先聖相傳之道脈。愛親敬兄。敦行人倫。以植天地所恃之元氣而已。綱常天地之元氣。一日綱常絶。天地將飜覆而不能立矣。 橫渠先生所謂爲天地立心。爲生民立道。爲去聖繼絶學。爲萬世開太平者如此。此事豈可小視而輕言之哉。</text>
<title>答李逢雨 己未</title>,<text>學者以立志。爲先立乎其大者。可也。夫子之十五志學。是從心不踰矩之本領也。夫身之不立。德之不立。名節不立。政事不立。無一不由於志之不立。志之於人。顧不大歟。雖然。誠之不立。志安從立。故曰誠者聖人之本。矩。是性之理。不踰矩。是心之功。此聖人所以不本於心。而必本於天。天卽性也。性惡可得而小之。下之偏之二之。凡以性爲小爲下爲偏爲二者。皆異學之見也。○聖學。專務治心以求中禮。</text>
<title>答金義爋 甲寅</title>,<text>盈天盈地。都是實理。如何滿世界。卻盡是虛妄心。心之非理可驗 聖人敎人。主忠信。正爲救此病。主忠信之至。至於與聖神同歸。天地合德。學者可不早夜自有。心之自省。是敬。敬之熟則誠矣。 昔顧涇陽有四眞答問。呂新吾亦有君子四眞語。此宜誦繹而體當也。</text>
<title>答金義爋 己未</title>,<text>所示某公諸說。平生未曾留意者。不敢信。不敢疑。姑且置之。但以子所擧三箇心字論儒學。凡此三者。自它家觀之。可以爲大本。可以爲太極。可以爲至尊至聖之君師矣。然而其上面。更有至善之性。爲之本源。此意晦翁早已道破。所謂問渠那得淸如許。爲有源頭活水來者。是也。蓋有公心而亦未免於失理者。誠心而猶有待於向道者。直心而且或戾於精義者。吁心其可以爲本。而信之爲上而戴之乎。釋氏極精細心。晦翁嘗許之以此正聖人之所謂心。又嘗許之以似那形而上者。上句見語類釋氏門。下句見中庸門。而皆六十九歲以後。沈莊中所聞也。余每謂心當自卑而尊畏性命。因而僭謂此兩句九箇字。可以碎盡古今心性一物，心理一物，心道一物許多不可悉數之說矣。</text>
<title>答李珽載</title>,<text>程子曰。君子莫大乎正其氣。氣有心氣形之分。勉齋曰。敬是束得箇虛靈知覺住。此正心氣之說也。洪範曰。沈潛剛克。高明柔克。此正氣質之說也。玉藻曰。足容重。手容恭。此正形氣之說也。三者之中。正心氣爲之首矣。心氣正。則氣質形氣之正。皆不費力矣。然所謂敬者。其心必本於性。而爲之存主運用者也。性又是一箇道理之在我。而爲一身萬務之則者也。</text>
<title>答崔光煥 丙辰</title>,<text>旣奮志皷勇以上學。更宜循序漸進。篤功不怠。以遂其志願也。有爲者。辟若掘井。掘井九仞而不及泉。猶爲棄井也。此孟子勉人進學愼終如始之辭也。故說者曰。仁不如堯。孝不如舜。學不如孔子。終未入於聖人之域。未免爲半塗而廢。自棄前功也。須是學如不及。日知所亡。人一己百。人十己千。知之成功一也。余見世昌。天資俊邁。可與進取。但更要沈潛精篤以補之。庶幾無偏矣。</text>
<title>答孫右憲，李起郕 乙卯</title>,<text>聖人之敎。周徧而無所欠缺。長遠而靡所止息。故士子工夫。亦當無一事而非學。無一時而非學。如足容重。手容恭。言忠信。行篤敬。件件理會。久久習熟。則聖門全體不息之仁。可庶幾也。今自家庭謹於應對。而終至通於神明。無非是學。歷玆以往。五典九疇。亦可以類推而無不盡矣。</text>
<title>答成璣運 丙辰</title>,<text>存心養性。非空空可得。故朱子謂居處恭。執事敬。與人忠。便是存心之法。又謂養性者事必循理。而不害其本然。止此 此數語者。有多少道理。多少工夫在。不去致知。但欲存養。如何得。况顧諟明命。是包格致工夫。而朱子言。存之而不忘。又言。如目存之。常知得有此理。張子亦言存意不忘。遊心浸熟。如大寐得醒。程子言。完養思慮。佗日當自條暢。又言。致知在乎所養。養知莫過於寡欲。朱子亦言。有以養其知。則所知益明。是皆格致上存養之說也。何嘗存養格致。不可合一。而中庸首章。無致知工夫。如子悅之云乎。卿須子細體驗。無徒以言語文字求也。</text>
<title>答成璣運</title>,<text>閻若璩答人書云。謂我欲示博。遂加朱子以罪。竊以不直則道不見。吾以明道也。今人信孔孟。不如信程朱。弟則信孔子過篤耳。又曰。素鄙薄道學先生不博學。閻書止此。 愚謂只多聞博識。而不知道者。其心術不明。故認曲爲直。恃博陵賢。陷爲世界之妖。聖門之賊。眞可哀而不足惡也。如楊愼，紀匀，毛奇齡，袁枚之屬。皆與朱子爲血讎。到處譏斥。必欲使天地閒無朱子矣。其書往往東來。一種無行之流。掇拾此輩緖餘。以爲此程，朱所未曉之理。而我獨透悟。至於侮弄四書註說。而著爲悖妄之書。以欺後進之士而極矣。賢者所聞李圭畯事。愚亦知其人矣。薄有才性。而素無正識。其入於黑暗之塗而不知歸。無足怪也。抗世駿作閻若璩傳云。天性好罵。上帝曷嘗賦以好罵之理。聖門何曾見有好罵之賢乎。其人如此。而東邦昧陋之流。認得此輩。爲大先生而尊師之。此尤可哀之甚者矣。</text>
<title>與成璣運</title>,<text>栗谷以當喜而喜者。爲仁之端。而農巖以喜分別是非者。爲智之發。此義何如。愚竊謂栗谷說不可易。蓋分別是非者。固智之端。而其喜分別是非者。當是仁之端。何以言之。恭敬撙節。斷制裁割者。固是禮義之端。而其喜如此者。却當屬於仁之端也。又臨喪而哀。栗谷以爲仁之端。而以農巖之意推之。哭君而哀者。爲義之發。哭妻與朋友而哀者。爲禮與信之發也。見所親而慈愛。栗谷以爲仁之端。而以農巖之意推之。君臣夫婦兄弟朋友之相愛者。皆非仁之發。而却又謂之爲義與信禮之發矣。凡此似皆有礙。又如見君上疾痛而惻隱者。見夫妻兄弟朋友疾痛而惻隱者。一切不得爲仁之端。而却又爲義與信禮之發矣。此於愚見。未能曉晰。不知諸君以爲如何。</text>
<title>答成璣運</title>,<text>日前所詢聖人定之以中正仁義之疑。以通書解觀之。分明是定人。順化章。聖人在上。以仁育萬物。以義正萬民。解云。所謂定之以仁義。 而農巖集據太極解。而以聖人自定爲是。而老洲謂之得正義。至於梅山。主自定而包定人之說。老洲以爲善看出。是皆仔細參究。未可以後生淺見遽自主張也。今以語類謂定人者五條寫往。幸與諸生。互相商訂。以回示焉。○太極通書解。成於癸巳。四十四歲。 至戊申始出。五十九歲。 聖人定之以中正仁義而主靜。正是要人靜定其心。自作主宰。語類德明錄。四十四歲以後所聞。 問聖人定之云云曰。此是聖人修道之謂敎處。賀孫錄。六十一歲以後所聞。 問人才動便有差。故聖人主靜以立人極歟。曰。然。廣錄。六十五歲以後所聞。 如善惡不是善。便是惡。不是惡。便是善。聖人定之以中正仁義。便是主張這箇物事。夔孫錄。六十八歲以後所聞。 問。聖人定之云云。是聖人自定。是定天下之人。曰。此承上章惟人也。止 善惡分。故定之以中正云云。子寰己未錄。七十歲所聞。朱子嘗言此章 指生之謂性章 性字。有指墮在氣質中者。有指本原至善者。須分別得分明不差。學者於此。當細體之。不可粗看過。便道是了。蓋上句旣言墮在氣質。又對本原至善。則三歲孩兒八十翁翁必皆以爲非本然。愚是何人。獨立異論乎。然區區於此。蓋嘗反覆推究。至於累年而後。始有得其本意者。蓋道在形器之中。非朱子語乎。太極卽二五而在二五。卽萬物而在萬物。非朱子語乎。朱子又言。鳶飛魚躍。無非道體之所在。人之一身。應事接物。無非義理之所在。若此類。不可悉引。 此與理在氣質中者。何所異乎。而彼獨可爲本然。而此獨不可爲本然乎。此等處若不破開窄肚。放出慧眼。定未易包得住看得透矣。然則朱子之當初兩下對說。何也。曰。合虛與氣有性之名。合理與木氣有仁之名。此但以理之在氣者。立爲性之名目而已。朱子嘗言性者理氣之合。又鄭可學問一陰一陽之謂道。陰陽何以謂之道。曰。當離合看。陳安卿問立天之道曰。陰與陽。道。理也。陰陽。氣也。何故以陰陽爲道。曰。器亦道。道亦器也。道未嘗離乎器。道只是器之理。○愚設問云。生是氣質。何故言生之謂性。答云。氣卽性。性卽氣。二者。何嘗相離。性是氣之理。多少明快。 若欲指出本原處。須是說物與無妄。天命性善。仁者心之德愛之理。此與槩立名目之說。不同。故使人分別此一字。令不差。然若直把張子栗谷之言。爲君子弗性之性。則朱子決然不許之矣。</text>
<title>答成璣運</title>,<text>氣質之性。創自橫渠。而是因荀揚見人發見不同。有性惡善惡混之論。而立此四字以救之者也。然則其所謂善反之云。亦只從發見上說。此反之。與湯武反之同。湯武只從發見處下手。如何直向稟受上。著得反之之功乎。 發後氣質性之說。雖若出於近賢。而其意則直從孔子性相近也。孟子犬牛人性。以至濂溪剛柔善惡。明道自幼而善。自幼而惡。伊川性緩性急之類。聞其聲而知滅宗。朱子惻隱多。羞惡多。何者非從發見處說來。惟栗谷當初稟受氣質性一句。學者多疑之。愚見雖曰性。而實指氣。如孔門四子愚魯辟喭。雖曰性之偏。然此只是氣質然爾。不干理事。然則栗翁之指。可知也已。若執此以爲當初稟受氣質上種種殊異之理。則不幾於癡漢之聞夢耶。若是者。何足與議於性命之理哉。</text>
<title>與成璣運 時曺某人。有性尊心卑辨。因有此書。</title>,<text>某人困言。有曰。曲禮小節。不可慢也。今此輕信無根之傳。性父心子 遽出宜訒之言。豈以曲禮小節。而不必謹者歟。又曰。知者愼動。有慮者愼言。其動也天。其思也則。今此云云。果合於天則。而爲愼言愼動者歟。又曰。易者。聖人之妙用而常理著焉。此言是矣。夫易與妙用。非形而下之心歟。常理非形而上之性歟。單言妙用則可以包理。而與常理對說。則常理理也。而妙用只得屬之心。而不可又謂之理也。又曰。繼孔子者。朱子也。爲學而有改乎朱子者。不學聖人者也。夫朱子而可非也。是必不用孔子。是又不可易之至論也。愚見孔子之言曰。從心所欲不踰矩。某也其心三月不違仁。人能弘道。非道弘人。君子畏天命。大人奉天時。而朱子於此五言者。皆有明白註釋矣。今以心對命時道矩仁而言。則心之不可謂理。昭昭然明矣。此辨乃以心卽氣者。爲滯而不通。不知其於此五言者。一切指心爲理。而冀得免於執滯之失歟。觀上文心對性爲形下之文。其不然也必矣。萬一爾也。則所謂有改朱子。不用孔子者。將無爲自道之辭耶。又曰。卑不敢以干尊者。法度之平也。此言亦是矣。但尊卑之云。只言位分而已。非敎尊者自驕。卑者足恭。而此辨以卑直作足恭說。何也。辨又言。不可謂心貴而身賤。性尊而心卑。是又欲飜子思君子 心 尊性。孟子體有貴賤之定案而云爾歟。辨又言。重其身。所以貴其心也。嚴其心。所以尊其性也。吾謂重其身。以其載夫性也。嚴其心。以其原於性也。假如言重其民。所以貴其相也。嚴其相。所以尊其君也。其言非不是也。然民終卑於相。相終卑於君。而竟不可作平等看。吾知其意必不如是之模糊不界也。况君之於天。天者。君之父也。君者。天之子也。性尊心卑之理。卒亦畔棄不得。而辨者亦自云爾也。理父氣子。語類四卷柄錄。 性母心子。五十三卷賀孫錄。 執言迷指。則二者皆病。就譬善看。則二者皆通。然愚則只有性師心弟之云。而父子不曾取以喩之。朱子本文。使人錄往耳。</text>
<title>與成璣運</title>,<text>朱門人。以發而不中節爲妄。朱子曰。妄是私意。不是不中節。據此則不中節。輕於私意。朱子又曰。雖是妄。亦無非天理。因以惡亦不可不謂之性。明之。以此推之。道心雖有不中節處。不可直謂之私意。而亦不可不謂之道心。然則老洲答穎西書道心之論。非鄭某之所宜論駁也。我輩工夫。只要主敬。不使道心有不及處。以無失爲人心之主而已。不使道心有不及處。朱子語。</text>
<title>與成璣運</title>,<text>人只有一個全善之性。如何又有氣質性之說。緣宋以前諸人。往往指人發用處氣之有善有惡者。以爲性。而聖門性善之傳晦矣。故張子欲救其失。而明性之爲理。特提倡氣質之性四字。而曰君子有弗性者焉。至朱子。又曰。告子直指氣爲性。荀，揚言性。只是說得氣。韓子言氣不及性。然不知爲氣。亦以爲性然也。又曰。諸儒說性。多說著氣。凡此云云。皆所以明此四字。只是氣不干性事。奈何後人却說人稟得性理。有偏全善惡之等。朱子曰。以理言之則無不全。以氣言之則不能無偏。又曰。人物性本同。只氣稟異。 是亦終歸於指氣爲性之見也。甚者。至謂凡理之在氣者。擧是氣質性。朱子曰。在天在人。雖有性命之分。而其理則未嘗不一。在人在物。雖有氣稟之異。而其理則未嘗不同。 又指氣質之性性字。爲本然之性。朱子所謂論氣質之性。則以理與氣雜而言之者。謂人物氣質不同。而性之發見。有全有偏有粹有雜也。然其偏全粹雜。是氣而非性然也。非指在氣之本然。爲氣質性也。 吁。人見之難明。乃至於此。如所謂形色天性陰陽太極五行太極之類。只是說理在氣中。非所以言氣質性之帶著些疾病者。</text>
<title>答成璣運</title>,<text>卄四書以晦午入。而知有事在。事已至此。他人無以爲力。願自竪起心主。奉循天性。程子言慷慨殺身易。從容就義難。區區所望。只此而已。喚醒主翁。截斷客慮。推尋元來道理。庶幾閒閒自在。成君時在竄身畏約之中。</text>
<title>與成璣運 戊午</title>,<text>理雖純善。而以其不能自爲也。故世有亂亡。人有邪惡。惟聖人知其然。故自以其心必之于道之于仁。而終致其心必合于矩也。其敎人。亦必使其心期明乎善。而欲不畔乎道。不違乎仁也。如有以此爲拙法。而直尊心爲理。凡思慮云爲。一聽於此。而不復問道理如何。雖若直截快活。其奈此心往往自爲不正。何哉。我石潭先生言。心是氣。氣指神明靈覺而言。非以粗糙渣滓者言也。 又言。理無爲而爲有爲者之主也。華陽先生言。聖賢論心以知覺爲主。而知覺卽氣也。又言如以虛靈爲性。則何異於釋氏耶。問虛靈分明是氣歟。曰。分明是氣。 又言理之無情意造作。無間於體與用也。所謂理之主宰。使動使靜者。不過曰自然而然。非如二五之運用造作也。二先生之言。皆與人能弘道。非道弘人。孔子 而今講學用氣尋理 朱子 之訓。脗合無別。我輩後生。惟篤信二先生之敎。以爲學孔，朱二夫子之準的已矣。</text>
<title>與成璣運</title>,<text>嶺南心宗諸氏。每言佛禪只認得精魂爲心。非吾儒之心。苟如此而已。則朱子何以言釋氏認心爲性。此正聖人之所謂心。又言他理會得似那形而上者耶。此皆先生六十九歲以後語。沈僩錄。 而欲學者。須先曉得這一層。却去理會上面一層。其意可見也。據此則謂心卽性理。心卽氣質者。皆非矣。 我輩苦苦說彼二派所認底心。同是一層。而不欲許以形而上者。是甚麽意見。此須子細商量。蓋此處纔差失。則聖人本天，吾儒主理底學問路陌。一齊淆亂故也。此意不可不明白說與相從諸生也。</text>
<title>答成璣運 己未</title>,<text>彼之不服。似聞得於遠地凶人之敎。未知信否。而曾見渠之惡文。直曰仇讎何服之有。有目者無不裂眦。有口者無不忿罵。遂爲凶逆人。及其得韓氏東愈告絶書。宜其崩心摧謝之不暇。若凶肚偏局而難回。則其答應曰。彼郭，田雖服。我則不從矣。今乃曰田有不服之說。郭亦然。是何異於賊人之亂招耶。彼之於我。事事相戾。至造讆言而妄立怪辨。如此者。何乃誣引以爲死中求生之計耶。可哀亦可惡也。昔年有京士至湖西。道其流言而罵余曰。豈有如是之理。余甚怪之。後遇愼麟範聞之。渠之家翁。嘗之西閒島。得某宰言。歸傳於湖西。厥後小子出入門下。故外人錯認爲先生之言。今則湖西人士皆釋然無疑。及至昨臘。家間童穉。已染色衣。皆令濯去。此四方往來之人所共知也。旣而。宋友柱憲書來。謂嶺儒入京。宣言華島不服。因此人言喧騰。余默然無答。再三有問。於是始使諸生替答矣。或謂此必曺徒之所爲云。往在丙辰。得南軫永書。錄示茶田乙卯答崔益翰問。大槩以爲當服。南云。茶書意極忠厚。恰似曾聞於門下者。據此則彼之謂郭，田云云。自歸於誣妄。不爾。彼未免不能止流言之不智也。</text>
<title>答金演穆 戊午</title>,<text>近儒心說。決知是口語筆談。元非有躬行實驗。雖聖如孔子。至七十歲。且不敢言心卽是矩。僅僅說心不踰矩。今以未嘗一霎時撿束得。片餉閒。磨擦得底狂妄心。忽然撞著心太極底話頭。不覺歡喜去說人心卽是天理。此萬古必無之理。乃反指心屬氣分而又必本天之說。爲主氣之學。極可笑也。</text>
<title>答金演穆</title>,<text>來書如獻諸古之大賢則可矣。愚如何敢受。近世文勝。使天地閒淳質之氣。日以益薄。爲儒者者。宜尙忠信。以挽回風習。亦扶植世道之一助也。比見一種士流。務相尊奬。直隮其師於聖賢之列。無復謙虛退孫之象。又有自相攻擊。往往指人爲陷師射父之罪。遂使少輩。推波助瀾。竟至於仇讎不復可和之地。是皆由學之不正。敎之無禮而然也。我輩大宜仁以爲本。義以爲輔。遠推三古聖賢之訓。擬做末運所不可無底人物。不可與彼混同無分。而共趨於險薄之科也。高明旣以先進。表率後輩。深以彼事爲戒。務以返樸還淳。爲第一等道理也。擧天下之事。若大若小若常若變。何者是無理底。然此心未曾操存磨鍊。則理如何自來相見。如子之孝。臣之忠。士雖未曾立朝事君。如遇社稷傾覆。不可說我異有官者。無不可事他姓。又使遇被迫令仕。亦須自立。 坐立之端正。衣冠之整肅。名利之不可求。毁譽之不相關。節義之有守。如中庸之貧賤患難夷狄。皆有素行之敎。 世道之思輔。此類皆須常常精察其是非得失。而莫或草略放過。則晦翁所謂理不難見者。眞不我欺也。然精察工夫。亦非時月可盡。纔見得是非得失。便要去取。去取亦非易事。須要立定脚跟。誓不爲彼所引將去。若纔放慢。便被它壓倒。此處正是生死路頭。極要猛著精彩。死中求生。百折不回。終必有勝時。晦翁所謂勝時甚氣象者。方始驗得矣。愚每擧論語一貫章集註。隨事精察而力行之一句以自勵。而亦喜爲朋友道。今此云云。正是說此事。以獻坐右。仰想高明亦以爲然也。</text>
<title>答金演穆 己未</title>,<text>時機憂虞已甚。至有假重而資謀。或陰覘而釀釁。萬萬危疑。誠如所諭。而愚資性䟽脫。所學亦未縝密。所以處事失宜。賈禍益甚。常如頭黏頸上。而七尺軀命。持與時人。偶爾無事則已矣。如値不虞。則以身殉之。眞古人所謂死得愚也。昨日所告敬義自盡，天人莫問兩句。是今日儒者八字元符。吾與子等。宜皆謹守而勿失也。若乃前聖付囑。後輩啓迪。謂之萃集于老身。則恐未免近世妄贊其師之弊習。千萬勿復爾也。</text>
<title>答金演穆</title>,<text>愚嘗問於苟菴大爺曰。今日儒者。䟽章。用皇帝陛下否。曰。大君主陛下。彼之所降。至於帝號。自上爲之。臣子何敢有他稱。然則今日服制之用帝禮無疑。至於失位之君。有服當否。孔子於昭公不應昧然如異國之君。且宋徽，欽之崩。南朝諸臣。皆爲之服。冶隱於舊主。亦制服矣。變亂已極。只得小心奉天。以俟陽復之日。如遇死所。以義自處而已。所問妙訣。只有存得精白之心。讀得聖賢之書。隨時隨處。尋究至當之理。而盡誠奉守。終身不變。如此而已矣。是爲聖學本天全體不息之傳也。</text>
<title>與金演穆 辛酉</title>,<text>近世之言心與性理。一也。心與氣質。一也。據淺見恐皆未安。只就孟子夜氣一章斷定。亦足矣。語類廣錄云。人之善心。雖已放失。然其日用之閒。亦必有所滋長。又得夜氣澄靜以存養之故。平朝氣淸時。其好惡亦得其同然之理。此段恰與集註相契合。今按夜氣朝氣。皆指氣質言。好惡是心。而同然之理。乃是性。若謂心卽是性理。則心但能好惡而已。非卽是同然之理也。性只是理。非能好惡者也。若謂心卽是氣質。則心何待氣淸而後存。孟子或問曰。暮夜休息。則其氣復淸明。而有以存夫此心耳。語類節錄曰。歇得些時氣便淸。良心便長。謨錄曰。人多將夜氣。便做良心說了。非也。 又如何說心之存不存。繫乎氣之淸不淸。語類節錄與銖錄同。是晩年定論。 又如何說心如寶珠。氣如水。水淸則珠也光明。水濁則和那珠也昏濁了。僩 今余大槩援據以論著如此。近日士友於此無疑。則從來葛藤。皆將漸次解脫也。</text>
<title>與李炳殷 辛酉</title>,<text>石潭翁敎初學之士。有云。常以行一不義，殺一不辜而得天下不爲底意思。存諸胷中。此意極宜體會也。舜，禹有天下而不與焉。舜視棄天下。猶弊屣也。今學者雖無聖人之德。然其於天下。勿以禮義較輕重而定取舍也。須是存得此心。其處天下之事。灑然無繫累之私。而樂意自生矣。</text>
<title>答李炳殷 壬戌</title>,<text>莊忠甫論馮道。以爲如曰吾姑救世而已。則事四姓亦可也。柳下惠何事非君。孟子以聖目之。無孟子則柳下可以爲馮道。然則有孟子。安知不列馮道於柳下乎。詳見叔苴子外編一卷。 此由高視事功。錯解柳語。而發此妄論也。余因而有一譬云。心而曰吾姑救身而已。則爲氣質物欲世習三氏家奴。無不可矣。其爲無恥。何如。</text>
<title>與崔滄烈 己未</title>,<text>愚近年。以小心學性之說。被諸家之詬詈已甚。而鄙見之自信愈篤矣。昨夕讀張伯行所編朱子書。見所載先生之言曰。夫子之所志。顔子之所學。子思孟子之所傳。皆是學也。止此 是學何學也。性學是也。故張氏解云。道一而已矣。師舍是。則無以爲敎。弟子舍是。則無以爲學。吾夫子集羣聖之大成。而親炙私淑。豈有異道哉。余謂張氏此解。與小學立敎篇題。泯然脗合矣。吾聖門之所志所學所傳。舍性道。則將何所準的。彼諸家之謂心卽是道。謂心性一物者。其於釋，陸之見。果何所辨異哉。</text>
<title>答柳奐根 戊午</title>,<text>聖人告其子曰。學詩乎。不學詩。無以言。學禮乎。不學禮。無以立。竊意詩禮皆以性理言。朱子謂六經歷聖人手。全是天理。 今當奉詩禮。爲大宗師。而自心爲門弟子。日夜俯首鞠躬以受其敎。至於心氣和平而吐辭爲經。德性堅定而動容中禮焉。則心與理一。而人與天合矣。斯義也言之非艱。體之爲難。可不二十分勉之哉。</text>
<title>答盧禃 丁巳</title>,<text>顧諟明命。是全體工夫。而章句釋諟字。載或曰審也。竊料此審字。視省察之云。語意有輕重之分。功用有偏全之異。正好自體。吾欲以審名子之居。子之對此。宜儼然肅然。不敢作尋常語。惟一心在天之所以命我。而我之所以爲虛靈洞徹。萬理燦然。有以應乎事物之變而不昧者焉。</text>
<title>答盧禃 戊午</title>,<text>今人說求仁精義。莫不曰心求之精之。至於學仁義。却不肯說心學性。何也。一自釋氏以下。諸家尊心之後。雖爲吾學者。亦不免陰受其邪氣而有是疾也。要之濯去此見。然後始可以有得於仁義之學矣。</text>
<title>答李圭鎭 甲寅</title>,<text>人之不能成仁。只昏弱兩字爲祟。昏有氣昏智昏之辨。氣昏澄神而治之。智昏竆理而開之。弱養氣以壯之。顔子之請事克復。非至明。不能察其幾。非至健。不能致其決。今只於昏弱兩字理會。</text>
<title>答李圭鎭 乙卯</title>,<text>人心具六籍萬言之理。必敬以存心。然後可以竆經精義。而成正氣養性之功矣。卿若識得存心之味。膏粱美膳。皆將厭棄之矣。試加一日之功。便有一日之效。一日二日。以至積歲月之功。卽得無竆趣味。我言不誣。</text>
<title>答元容旭 己未</title>,<text>雖不學無見之人。無不欲掩惡而著善。是其心未嘗不以善爲美。以惡爲醜也。其心如此。則其性之善。更可知也。然則心之有時爲惡。有時掩惡。變動無定也。至於性則其心雖淵淪天飛之時。亦不曾隨而爲惡矣。此聖人之敎。所以必本於天。而以本於心者。爲異端也。今學者。須奮發大志。聳出流俗。于性只存恭敬奉順之心。而于心則須用撿防操束之功也。</text>
<title>答安鵬植 乙卯</title>,<text>朱子敎余正叔云。要就事物看。敎道理分明見得是處。便斷然行將去。不要遲疑。將此逐曰做一段工夫。勿令作輟。是之謂集義。上聖相傳。只是如此。止此 此便是舜禹惟精惟一之法。其敎周元興。則又云。日用工夫。須是自做緊把捉。見得不是處。便不要做。勿徇佗去。止此 此又是孔，顔爲仁由己之傳也。大凡天下事。只有是非兩塗。須是辨認得明白不依違。取舍得果決無游移。不明白則認粗爲精者有矣。不果決則乍離旋合者有矣。都不成眞正明誠之學矣。可不審諸。</text>
<title>與田溶奎 辛酉</title>,<text>心雖是活物。若不主敬以依道理。不免有時而死。心死則身形不過一塊蠢蠢物事。何貴於人。然程朱二先生于理上。亦使活字。此指上下昭著。周流無滯而言。非眞有惺惺靈覺。閃爍光輝也。此須以意逆志。切忌執言迷指。</text>
<title>與李種範，申赫均 辛酉</title>,<text>朱子答楊子直書曰。謂太極含動靜則可。自註。以本體而言也。謂太極有動靜則可。自註。以流行而言也。若謂太極便是動靜。則是形而上下者不可分。而易有太極之言。亦贅矣。愚謂學者於此段。讀得百番二百番。思得反覆爛熟。見其所謂含動靜有動靜。便是動靜者。一一有歸著處。然後始可與言太極動靜矣。所謂太極有動靜則可。語類太極。理也。動靜。氣也。氣行則理亦行。二者未嘗相離也。一動一靜而太極之妙。未嘗不在焉。此爲董叔重。丙辰以後所聞也。一動一靜。是流行也。以此究之。太極是不待氣機而自能動靜底。是乘氣流行而有動靜底。</text>
<title>答梁基韶 丁巳</title>,<text>成卿事。是分內。不足畏也。見其手書。筆畫如常。可以知其所養也。康節臨卒。伊川曰。先生至此。他人無以爲力。願先生自主張。伊川疾亟。門人進曰。先生平日所學。正今日要用。先生力疾微視曰。道著用。便不是。其人未出寢門而先生沒。尤菴箚疑曰。此所謂要用。卽自主張之意。道著用。便不是。謂死生之際。但當順受而已。若必有意要用平日所學。則便不是也。今舜在恐未能安。然順處則須稍有意自主張。用得前日所學也。書札如得相通。便可將此片。轉示之亦善。但念其老慈親。或少驚動。此則不能不下丘子服之淚爾。</text>
<title>與梁基韶 壬戌</title>,<text>學問不進。只爲此心狹小。不見性之全善。天之生物。理各自足。或誤認堯舜天性渾全。屬氣稟。然則其認湯武所稟天性。不免有偏。由是而至於有疵有惡。亦自然之勢也。要之。只是認氣爲理之弊也。 故雖曰爲善。而不必以擴充爲限。雖曰去惡。而不必以淨盡爲務。繼自今以往。要當纖惡必除。期以全德無虧。</text>
<title>答白南吉 丁巳</title>,<text>衆人所以不能充其性而爲堯舜者。爲物欲所汩而然也。物欲又從氣稟不美而生也。氣稟不美。又因心志不猛。任佗作用而然也。今欲整理心志。以澄治氣質。須是敬。敬是束得心志定。如火炬束得緊時。那燄頭直上。不爾則散滅了。人能無不敬。身心表裏。知行動靜。都要敬。 則氣質融化。而物欲又不待克除而自銷落矣。夫心敬氣正而欲無焉。則其性自充而與堯舜齊矣。</text>
<title>答李鍾欞 甲寅</title>,<text>學問最要辨眞假。如晦翁言。論其體則實有仁義。論其用則實有惻隱羞惡。更假爲不得。天下豈有假做得仁。假做得義。以其實有而非僞也。止此 此通聖凡皆然。然孟子却言五伯假之。於是有假仁假義之弊焉。此宜反身自體。眞見其實有而非僞。始得。不可徒恃性之有實體。而不察心之有僞用也。</text>
<title>與李鍾欞 乙卯</title>,<text>卿方讀思傳。故寄以兩言曰。心與道元非一物。故欲此心之不離乎道。而無時不戒愼。德與誠何嘗兩截。故恐其德之或虧乎誠。而無事不眞實。此語雖略。而理氣本末。學問規模。大槩具矣。</text>
<title>答朴鳳燮 癸丑</title>,<text>來書開首言。人與天地爲三。惟一性學而已。僕何幸得見此語於心學假理之世。不覺心目醒豁也。其下歷叙羣聖。而繼之以不佞。此則識未透乎性而言未合乎禮。宜自警改也。其下又自撝謙而曰。其本性必有如堯舜之善者。此一句。却自是也。朱子曰。惟聖性者。聖以心言。性以理言。 此爲心能盡性之論也。又曰。學而不論性。不知所學何事。爲陸氏專言心。不論性而發。 此又心當學性之說也。今要此心自昭自勵以敬。尋其正路而欽承其眞體。此爲君子尊性。大人奉天之傳。應不以耳熟而或忽也。今夫麻葛粥飯。是日日喫著底。若厭其平常。必求火浣玉屑以御之。其不至於致命者鮮矣。竊料平菴所以告語者。必不外此。</text>
<title>答文鳳鎬 庚申</title>,<text>足下懼吾儒大義。被諸家之所淆。不憚踰嶺涉海之勞。而見問於癃羸尩殘不足比數者。顧何足以當此。惟嘗聞道理只有一箇。天地聖凡昆蟲草木之生於此理者。雖氣稟有萬不同。而性命則再無毫髮之異。以故聖人之盡性。亦無閒於彼我人物之分矣。吾人功夫。只有將敬字以撿束心氣。而無使踰越乎此理。積累久之。自然心與理一。如此而已矣。足下欲聞孟告朱陸之分。此亦以右說推之。可以得其理矣。夫孟子以渾然至善者。爲聖凡一同之性。而敎人存心以養性。彼告子者。却以心之知覺身之運動者。爲一切人物之性。而不復問其仁義禮智之得而全不得而全也。朱子之學。一主乎曾傳。以格致爲本而誠正以繼之。究竟乎修齊治平之功。彼陸氏者。乃自信其心爲至理。每曰。識得一個心了，萬法流出。更都無許多事。至以讀書竆理。爲朱子之心病而笑之。是其彼此所見之理。所學之事。兩相背戾。而不可以相合也。大抵以人之知覺思慮視聽言動者爲理。而不復問其當理與不當理。則其流之弊。卒致使人知有此心之靈。而不知性之爲此心本源之妙。古人所譏心學盛而性隱者。正謂此也。○淸人向璿言。程子謂儒者本天。釋氏本心。孟子之不動心。便是本天。告子之不動心。便是本心。僕謂以知言集義。而謂之本天。以外義而勿求於心。而謂之本心也。朱子之以格物致知爲先。是爲本天。陸氏之譏讀書竆理。是爲本心。古今異學。其說雖多。畢竟不出守氣一事。特其閒又有精粗之不同耳。彼之自謂性。自謂道。自謂理者。總只是氣分上物事也。</text>
<title>答辛基溫 癸丑</title>,<text>須先辦得一團切志。切志。何所不成。 然後力去行得孝敬兩字。其次卽宜親近簡編。熟讀精思。四字。讀書第一義。 見得天理定體。體得聖人道心。外面利害禍福。一切世習。擧不入於胷中。日閒視聽思慮動作。逐一戒懼。毋敢自恣。學問工夫。專在日用處下手收功。 又時時省察。纔見過錯。卽視爲大罪。罔或自恕。急與飜轉改革。及遇善念萌處。卽認做大寶。勿令放過。敬以保養護持。此爲學訣。君其常目。</text>
<title>答李基永 己未</title>,<text>所示金君奇順殉節事。讀之。令人歎賞。歎賞之不足。繼以泣下也。如今利欲滔天禮義掃地之日。此人乃能痛恨於君父之禍。至於決性命而不惜。眞可謂隆冬孤松而毅然烈丈夫也。顧余癃病垂死。莫能爲之立傳以擧揚於世。惜矣。如有以思傳第九章論此人者。子宜曉之曰。中庸。非聖人之義精仁熟者。不能及。何得以是而責之於人人哉。</text>
<title>與韓容麟 庚申</title>,<text>今天下大亂。守身甚難。聖人人法爲一。天人無二。衆人未能及此。且須行法以俟命已矣。法是道理之所當然。如小學四子六經。皆是法。 行是心思之所能然也。是以吾儒貴治心。若信心任意而無復法之可準的。則不免於猖狂妄行。而陷於凶險矣。天其如此人何。近日。此弊盛行。甚可畏也。</text>
<title>答金炯基 己未</title>,<text>人之所以爲學。欲吾心吾事之合於道也。昔曾子學於聖門。而其工夫則於道之用處。隨事精察而力行之。此義晦翁發之於一貫章。儘可謂要言不煩矣。蓋思慮意好之萌於中。視聽言動之見於外者。無非事也。而有是有非。非精以察之。安能明破兩箇界至。非力以行之。如何守得一箇是字。士苟欲學道。其法無有切於此者矣。是底道理。是性之所以爲師於心者。精察力行。是心之所以受敎於性者也。千人萬人來問。愚只此心學性一句。</text>
<title>答申若雨 癸丑</title>,<text>以達德爲天命之性。古今爲此說者衆矣。非特高明爲然也。然竊嘗思之。五達道。卽孟子人之有道父子有親云云之道。而朱子釋此道字云。秉彝之性也。若如來說。則豈不爲天命之性所以知天命之性。天命之性所以體天命之性者耶。此鄙之所聽瑩。而不能曉徹也。近世心理家。倡言思具理。理妙理。理處理。理弘理。而坦然無疑。毅然自立。而指栗，尤以下羣賢。爲氣學而排闢之。今復以性知性性體性之說。行於其間。則豈非與於彼之甚者乎。是宜學道之士。長慮却顧。而不敢不敬愼也。朱子承孔子意。而以有覺有能爲心。無爲不知爲性。此吾聖人門中心性理氣兩下劈開。不相淆雜之第一議論也。不知高明於此看得如何。而乃爲此說。以紊孔朱之正傳也。達德行道。朱子以人能弘道。氣配道義。君子存理比並說。鄙每以此意推之。以爲至德凝道。至誠盡性。此句註說。最宜細撿。若於此。不能打破漆桶。鄙亦無復可言者矣。 君子中庸。聖人太極之類。都是達德行道之一板印字也。高明能於此有省。凡寄來諸說。不待條析而自覺其誤矣。不然。鄙於此一義。積三四十年之功。而粗得其說如此。只有抱持而歸。奉質於孔朱二夫子而已。</text>
<title>答申若雨</title>,<text>義集說。仲肅因備旨指達德爲天命之性。遂有疑難。此無足怪。然鄧氏於心性之分。未甚明晰。如云明德指仁義禮智說。又云明德是人所得於天之理。原自虛明。此其最大者。其餘如達德。上句旣曰心。下句直曰性。見本註。 又於論語子罕篇知仁勇曰。吾性虛明之德。吾性無私之德。吾性強毅之德。此豈非混心性爲一之斷案乎。鄧氏以致知爲致吾心本然之良知。此是陽明餘緖。蓋彼旣以達德之知爲性。則其認良知爲理。自是一串事。然則凡經傳所言知天知道知性之類。皆當作以理知理看。如近世心學家與仲肅之言矣。未知孔，孟，程，朱以及栗，尤，農，老之意。果如是乎。別紙中一也。未發之中。性也。時中之中。事也。誠一也。誠之不可掩之類。實理也。反身不誠之類。實心也。知仁勇。一也。所以行達道之知仁勇。性之本體也。大舜，顔淵，子路之知仁勇。心之成德也。所以一也。所以行之者三之所以。理之自然也。所以行之者一之所以。心之能事也。妄以已意如是分析。敢乞批誨。只劈初頭時中之中事也一句。已是非常醜差。蓋中在事。非中卽事也。中是道。事是器。若如仲肅之言。則千聖執中之傳。不過爲形而下之科矣。千不是萬不是。宜亟改之。至於指勇爲性之本體。則又是姚江緖餘也。蓋陽明門人王畿言。顔子至健以致其決。是性體天然之勇。此爲後儒所駁。詳見汪訂論語矣。大抵王氏認心爲理。故有此錯解。不意仲肅幾年讀書。乃與外學同一所見。可異也。所論所以行之者三之所以。理之自然。亦不然。昔許東陽言。集義固養氣之方。所以知夫義而集之者。乃心也。見孟子牛山章小註。 竊謂此語極是。若如盛論。則必將心做理而後可矣。區區所未安也。章句曰。達德。天下古今所同得之理也。又曰。以其分而言。則所以知者。知也。所以行者。仁也。所以至於知之成功而一者。勇也。又曰。人性無不善。理也分也性也。俱非解達德之一串貫來者耶。天下古今所同得之理理字。鄙亦嘗疑之。但序文天下之理理字。似非單指中而精一亦包在其中。末章無聲無臭。是言德之不顯。而曰末復合爲一理。不獲乎上小註。明善卽致知之事。誠身卽誠意之功。其理則一。朱子 孟子集註。山木人心。其理一也 同上 近思錄一之卅一條。无妄似是心上事。而曰天下萬物所同得底道理。同上 此等理字。恐非直指性體言。然不敢質言也。章句人性雖無不善。止 其至一也。性無不善。以達德言。氣稟不同。聞有蚤莫。行有難易。以三知二行等級之異言。道卽達道也。又按或問達道達德。有三知三行之不同。而其致則一。何也。曰此氣質之異。而性則同也。此與若雨之見。同耶異耶。達道。是率性底。故章句以性善貼達道言。達德。是行道底。故以聞行強貼達德言。或問。亦無異義。 或問有復其初之說。此亦以性言。非謂復其達德也。蓋達德。是復性之材具。豈復更有何物。能復得達德之初耶。朱子之意。決與盛見判別也。二十五章成己之仁。成物之知。非達德之仁知耶。下文卽以性之德言。假如言明德仁也。新民知也。性之德也。則明新可直指爲性理否。朱子答成物如何說知之問曰。須是智運用方成得。物性果可謂之有運用者乎。性有知覺能運用。則告子何以見闢於聖門耶。此等處。宜細心體究。不可只就文字上硬與判下也。本節小註。克己復禮。知周萬物。亦直指性理得否。論語六言章。亦有三德。而集註亦有其理二字。與中庸章句所得之理理字。似無異同。六言章知仁勇。與中庸達德字義。懸別。瞥見文同。而遽謂理一。粗率甚矣。六言之勇。若已是性。集註又何以指剛爲性之體。而有若頭上安頭者乎。此等錯誤。不難知也。且吾聞心之知仁勇。是明理行道者。不聞復有何物能好此三德。而又能學以明其理也。孟子仁之於父子。止 不謂命也。集註程子曰。仁義禮智天道。在人則賦於命者。有厚薄淸濁。然性善可學而盡。仁義禮智天道。卽中庸章句人性無不善也。賦命厚薄淸濁。卽氣稟不同也。性善可學而盡。卽自強不息則其至一也。以此反隅。仁義禮智。達德也。父子君臣賓主賢者。達道也。天道誠也。但孟子之四德。重在配屬上。中庸之三德。重在行道上。孟子仁義禮智。仁之於父子章。 雖心上所具。畢竟是達道。而爲自然之理。中庸知仁勇。雖性分帶來。畢竟是達德。而爲能然之心。故朱子謂達德是行達道底。不可喚做道。止此 不可喚做道者。可喚做性歟。况仁義禮智天道五者。孟子說做一類。而來喩却將上四字。爲達德之性。下二字。爲行德之誠。不知仲肅曾從孟子肚裏來。而知其本指如此歟。竊恐似此反隅。只成獐鹿。不如各就本文。究觀原指之爲得也。孟子良知良能章。備旨陳潛室曰。此章無推此及彼之意。所謂達。卽達道達德之達。言人心所同然也。以此思之。親親敬長達道也。仁義達德也。潛室所言。恐但證達字之義。而恐高明看得太深也。且親親敬長。是心之能。仁義是性之理。今反以能者爲道。所者爲德。無已顚歟。朱子曰。修道雖以人事言。然其所以修之者。莫非天命之本然。非人私智所能爲也。然非聖人。有不能盡。若雨以此言移解此段曰。行達道。雖以心言。然其所以行之者。莫非人所同得之知仁勇。非人用知自私冥行者所能爲也。然非誠者有不能盡。果不悖於義耶。說得雖巧。然恐未免我欲同而彼自異也。蓋所以修之此以字。貼天理之自然言。所以行之此以字。貼人心之能然言。二者有能所之分。恐未可強合。而謂之不悖於義也。先生答金思禹書曰。溫公以正直中和。爲德。聰明強毅爲才。朱先生曰。皆是德也。聖人以知仁勇爲德。聰明便是知。強毅便是勇。今以盛見聰明強毅篤厚之屬。果可謂之理乎。果可謂之三達性乎。此段似當更商。三十一章寬裕溫柔。發強剛毅。齊莊中正。文理密察。章句曰。四者乃仁義禮智之德。寬裕溫柔。卽篤厚之意。發強剛毅。卽強毅也。文理密察。卽聰明之意。以此而亦可曰仁義禮智非性乎。卅一章章句。仁義禮智之德。此正天生德於予之德。惟生知之聖有之。非如首章章句健順五常之德。爲人物所同之性。彼此有能所之異。而來喩諸條。類多不辨性心。只好一筆句斷。此如不改。將有認心爲理。指能爲所之病。而非吾之所能救也。昔王陽明以弘毅爲仁。則陸三魚駁之曰。仁是理。弘毅是所以體此理。此兩句。仲肅宜細心體究。 豈全無別。鄙亦曰。達道是理。達德是所以行此理。豈可淆雜。健順之健字。仁義之義字。內已帶勇字意。截自發用上言之。易曰。天行健。君子以。自強不息。中庸之知恥。勇也。而曰義亦得。發強剛毅。義也。而曰勇亦得。然則仁知固性也。勇亦可謂之性。知仁何故直言性。勇字何故借性而帶言歟。聖人之意。果如盛見。則合下何不曰仁知義。乃俟數千年後申仲肅。而始補完歟。朱子以知仁勇。爲做的事。做的事謂之性。從來聖門無此怪語。 事是形而下。性是形而上。十字亦朱子語。 今高明硬將形而下之事。強做形而上之性。而欲翻朱子已定之案。區區所未安也。王畿指勇爲性之錯。已見上。語類言。聖人以仁知勇爲德。聰明是知。強毅是勇。歷代門賜錄。 今如仲肅之見。將認聰明強毅。爲無知覺無運用底道體矣。假使朱子家奴自塚中出。將謂夫子之意如此否乎。</text>
<title>答申若雨</title>,<text>所論張，宋師心之異。甚善甚善。記得朱子論孔子謙辭云。非心實自聖。而姑爲是退託。孔子如此。則凡它聖賢。孰不如此。獨楊敬仲言心未嘗不聖。李華西言心如聖人。大凡言出於心。是二言者。皆其心之所自聖也。夫心而自聖。則橫渠之言知懼。尤菴之謂易差。皆爲無當之論也。近世嶺李之斥栗翁爲主氣異學。淸梁之推秦嬴爲儒門功臣。皆其心自認爲理。而不知所懼。不覺其差者也。啓超自言。其師由陸王。而達于佛穌。其淵源所從來者。遠矣。凡經傳註中。自強不息。皆以工夫言。惟易本義曰。不以人欲害其天德之剛。則自強而不息矣。語類燾錄。亦曰非是說天運不息。自家要學它如此。只是常存得此心。則天理常行而周流不息矣。此却似做功效說。又考鄒氏亦言。自字最妙。言強自己的。非由外假。又自然的。不由造作。屬聖人說。無工夫。自強不息。猶言至誠無息也。見備旨 竊謂此雖聖人事。然聖人自有聖人工夫。經旣曰君子以。本義亦曰君子法之。則只此以與法兩字。非自然之辭。而下句四字。豈遽以爲功效。不以欲害德。是自強不息之道。常存得此心。是天理流行之道也。如此看無礙否。鄒氏將一自字。兩做自己自然說。無乃未甚妥當歟。且自強不息。至誠無息。謂是心上自然之功用則可。若直喚做效驗則無乃不可乎。</text>
<title>答申若雨，蘆沙答問類篇問目 己未</title>,<text>朱子道體無爲一句。可通言於天地之理。而如鄭氏之見。則無乃朱子只說得下一截粗迹。其上一截妙處。未免闕漏歟。朱子言。太極生兩儀。却是爲畫卦說。鄭氏未考乎此。却認做先有獨立之太極而後。生出有始之陰陽者然。恐太䟽。以人物之生生不息。驗此理有爲之妙。則天地消滅之時。人物不復生生。此時所謂有爲之理。何故無此妙之可見耶。愚竊謂苟非有卓然獨得之識者。不如且從先儒立言處。虛心細繹而得之。不然。且待佗年所見長進後。徐徐思議未晩也。氣聽理命。不可懸空漫說。苟以實事觀之。秦，漢以後之不如三代。五胡亂華。元淸入主。以至洋妖之變。豈皆此理默運妙宰之命。而氣皆聽之歟。</text>
<title>答金昇根</title>,<text>昏亂二字。是學者大病。昏則是非混淆。亂則邪正顚倒。須是常提醒整頓。此通知行動靜用功夫。如此久久。昏者明。亂者正。明正之則聖賢可及矣。</text>
<title>答宋養浩</title>,<text>初學道者。如幼兒習步。纔起旋仆。旣仆復起。一步二步。一日二日。積以歲月。亦有能走及奔馬者。此豈時月可幾哉。旣覺進艱。須力與前進。罔或少歇。期以卒成此道也。</text>
<title>與徐健洙 戊午</title>,<text>惟聖性者。從堯舜性之來。聖字以心言。○今若以心易性字。卽是禪佛。 千古聖賢。只有此一事。更別無事。然性只善而不能自爲善。故必至誠。乃能盡其性矣。今士子何能遽言至誠。必先立誠意。以明性善之理。卽繼之以誠身之功。使之實有諸己而後已也。苟己與性合而爲一。則人之能事畢矣。嘗見象山云。千古聖賢。只是辦一件事。無兩件事。此語極善。但所謂一件事。非指撿束心覺以奉承性命。而充其本分。乃曰心本是好底物事。上面不可着一字。只識得心萬法流出。更都無事。只存得心。當寬裕溫柔處。自寬裕溫柔。當發強剛毅處。自發強剛毅。然則向所謂一件事。是指識得心存得心一事也。象山又譏朱子以陰陽爲形器而不得爲道。爲昧於形而上下之分。則其認心與陰陽爲道明矣。其說雖極精妙圓活。畢竟只似那形而上底而已也。象山所認心與陰陽。決非指麤迹。定是靈靈昭昭。會造化。會視聽底。近世心派。却譏象山所謂心。只是麤糙底。非吾所謂虛靈神明底理。恐被象山一笑也。</text>
<title>答洪思哲 壬戌</title>,<text>結繩國文云云。梟獍之說。人皆知其淺近。不足爲憂。只患吾儒欠特立獨行默修精進者爾。斗益吾黨畏友。賀賢得近。更望虛心受益。用光儒門也。所論三尹。辭意嚴正。令人增氣。今天下大亂。讎君仇聖。忘祖附夷者。豈不欲甘心於守綱常執禮義之儒者哉。愚之一身不足惜。惟上天受誣。德性被衊。世間士民。擧陷於禽犢之中。而莫之振捄。爲可痛心耳。</text>
<title>答許順泳 庚申</title>,<text>學者擇師取友。最可畏。如李泰伯，晁以道之門人。誤受其敎。則終身不知孟子之爲亞聖。馮聖先暢潛道之同門。枉信其言。則平生不悟禪學之爲異端矣。故學者第一切務。在愼擇師友耳。此一錯了。處而不知正道邪說。出而不辨君子小人。是其關繫。豈但一身一時而已哉。近則毒害士林。遠則禍亂國家矣。其幾可不愼諸。今者足下書來。乃有云云之辭。此事體大。何不熟思而審處之。愚之耄荒。尤豈可安意而受之也。無已則惟以前聖之言之行。相與講定而奉順焉。則可幸無失也。夫大易之奉天時。思傳之尊德性。是言心之奉理尊理也。語孟之學道。程書之學仁義。言心之學性也。今我後學。相與心存敬畏。而勉循其敎焉。則授受之說。庶幾無差矣。足下其欽哉。</text>
<title>答李基秀 丙辰</title>,<text>雖運用時。此心宜主於性。不宜恃運用之由己而敢萌與性互主之念。如此然後始免爲形役。而不至於鑿性。此是聖學大根腦所繫。不可差誤也。孺子入井之事感。則仁之理便應。而惻隱之心。於是乎形。此朱子語也。雖自然發出時。亦必性爲主而心爲用。情發之際。雖不及用功。而其前靜敬之力。自然施及於此。而其發不至熾蕩矣。此非精察莫可見及。 旣發之後。又當有省察工夫。</text>
<title>答崔鍾文 戊午</title>,<text>每至夕陽。簡點一日所爲。若不切實煅煉身心。便虛度一日。流光如駛。良可警懼。此高景逸語。今子之兄鳳汝已沒。而子乃奮志上學。甚盛擧也。然家務繁劇。未可看書。且只於應酬之際。專以煅煉身心。使之符合道理。爲切務。逐日簡點。無頃刻虛閒意態。又須偸得片隙。看得小學，語，孟一二章。以資其用。豈不反勝於空譚性心虛讀經傳。而究無實得者耶。</text>
<title>答朱鎭夏 戊午</title>,<text>士而志聖。雖若迂闊。然其實的有方術可用。何也。理會踐履二者。是已。愚於論語集註。得一段語云。曾子於道之用處。隨事精察而力行之。蓋嘗細體之。此爲入聖第一要道也。天下事。有大有小。有常有變。而妙道精義。何所不在。故爲士者。必將敬心去。精察其理。而力循其塗。積習久之。將不待告以一貫。而自有悟處。此與顔子至明之察幾，至剛之致決。略相上下。而但有敏魯之分。學者可不盡心乎。</text>
<title>答朱鎭夏</title>,<text>事無巨細。皆有至當之道。而心之所見。鮮有能明其一定不易之理。故必欲隨事而精察。夫天命所當然。精微之極致也。然自非上聖純粹之質。亦未有不勉而至。故又必竭誠畢力。下得死工夫。以踐履其所嘗理會得者。使之足目俱到。表裏合一焉。人能如此而久久不輟。則所謂事物所以當然之故者。將自有呈露於心目之閒矣。是爲化凡鑄聖下學上達之妙訣。切勿多將外來議論。說前說後。以反礙其眞實進修之功也。</text>
<title>答李元稙 戊午</title>,<text>朱子曰。聖賢千言萬語。只是要知得守得。又曰。聖人只理會一箇敬字。愚謂分言則知與守。總言則敬貫二者。愼思謹行。便見其妙。 蓋道雖在我。不求則昧。程子言以心求道。 氣常障道。不治則亂。或言氣無修爲。大誤。 故程子曰。學原於思。又曰。莫大於正氣。氣正則慾銷理著。朱子每言撿束其心。又與栗谷同有撿束其氣之說。皆至訣也。 賢者以識見未達。氣質未化爲憂。憂之誠是矣。愚謂思者。雖所以開發聰明。然一己之見。恐其未周也。則必要虛己取人。以廣吾之知識。千古聖賢。都是如此。 勉者。雖所以企及道義。然不美之質。懼其做梗也。則必要矯輕警惰。以成吾之德業也。</text>
<title>與朴秉夏 戊午</title>,<text>佛氏誠不識天命實體。然認得靈覺爲性。而日夕做弄。故晦翁謂彼却見得空理流行。天下安有空理。且只就它所見處說。 吾儒雖因聖賢之言而知有性善之理。然却不肯將實心體實理。故晦翁謂其却不見實理流行。然則二者之無實而落空。一也。今子與村里後生。爲書社之會。甚盛擧也。須是就孔子敬身之訓。孟氏明倫之敎。相與竆究得道理。而施用於事爲。期以合于實理而已。其諸世儒之訕笑。軀命之竆塞。一毫不以入於胷中。庶幾不失聖門之正傳也。</text>
<title>答宋宇鎭 癸丑</title>,<text>後學不及先聖。其故安在。蓋性全善而無偏無惡。韓公維之歸幻妄於性。固誤矣。是此心自恕其錯。而棄疾於性也。 心本善而末或有差。異學之上尊號於心。尤錯矣。是此心自喜其尊。而陵加乎性也。 至於氣質。則靜息之時。雖復淸明。此是氣質之本然也。 而纔涉於動。則緣它是粗底。不免於雜。而障蔽其心。使之流於不善也。是亦此心不自省察。而甘爲氣欲之役。固可哀也。况心之不正。未必皆氣使之。則尤爲心者之所當自責也。 故學問大益。專在澄治氣質。使復其本然而已。然澄治之術。又全在於愼思謹行而無或違理。故曰人之有惡。氣雖爲祟。而心實罪魁。凡之爲聖。心固功首。而性實爲本也。</text>
<title>與宋宇鎭 乙卯</title>,<text>近日工夫何如。如未見艱澀阻塞去處。便是不曾實下手。若是端的用功。必有疑晦齟齬之象。聖人說發憤忘食。終夜不寢。以若上知。恐未必然。惟橫渠知得此意。故言孔子煞喫辛苦來。晦翁亦以爲眞箇如此。又謂曾子遲鈍。直辛苦而後得之。又答曾擇之書曰。須就自家下學致知力行處做功夫。覺得極辛苦不快活。便漸見好意思。比見諸生。未有經得一番苦楚者。可知是不曾費心力。亦終無眞實見效矣。</text>
<title>答鄭衡圭 乙卯</title>,<text>氣質本體淸粹之說。讀之灑然。竊見世之學者。纔得一說。終身自是。有若上知之不移。而罔念成心之益錮。使人悶然。今此所喩。有以見痛洗舊見。快來新意之勇。不求己勝。只冀道明之公。不覺斂袵敬歎。由是以往。觸類而長。亦何理之不可透。何德之不可成。但義理無竆。人見有限。益弘虛受之量。勉進卓爾之地也。所論心本性心尊性之說。亦善。彼世之尊心貶性者。自害已甚。其爲心性俱尊。靡所差等之見者。其存主運用之際。必至於恃心之有才而自用其智。藐性之無爲而不認爲宰。其流之弊。與彼同歸矣。豈不可戒哉。易之奉天時。論語之畏天命。朱書之尊德性。希聖學。朱書箚疑之仁義禮智之性。爲一身之主。宋書之道貯於心。爲一身之主。皆心當尊性。性自爲主之明證。奈何後儒多棄而不省。 今幸見得此箇大原本。須下得恁麽眞工夫。聖賢門庭。庶幾可窺矣。所辨在氣質。則爲氣質性之誤得之。其曰元無離氣懸空之理者。尤爲的確。此有鄭某所執。正如今所駁之說。愚每笑曰。我欲盡性而無不在氣之性。故不能爾。體太極，依中庸，求仁，學禮。皆做此。如必曰在氣者爲氣質性。則亦必曰不在氣。乃得爲本然性。彼又有就氣上單指理之說。此固先輩所云。然還以渠在氣云云者例之。纔說就氣。已是在氣。雖萬番單指。畢竟在氣字包中。彼又曰。不雜之本體。實在於此。此字指氣質言。則纔說在此。已是在氣底。如何得爲本然乎。前後橫決。左右窒礙。何苦執迷而不回可異也。論語或問。以理之在氣質者。爲性。本然 性之在氣質而爲品不一者。爲氣質性。此已八字打開。而有目皆覩。彼以上句性字。亦認做氣質性。此如何可與之言哉。渠每錯認程朱栗之言。而深斥不從渠言者。是所謂以朱子攻朱子者也。</text>
<title>與鄭衡圭</title>,<text>吾儒只要揀得是底。而成就之。天之命我。聖之敎我。只有此一義而已。但是有大槩之是。所謂非義之義是也 有至精之是。所謂事有兩可到精處。止有一可者是也。 若泛觀粗識。不執着未合中以爲是者。鮮矣。此君子所以貴精察也。精察之說。見一貫章及非義之義章集註矣。 果見得至精之是時。便須八字着脚。無所顧忌。做得一件事。此是鐵定法。若有些拖泥帶水底意象。卽是鄕原。此吾儒之至戒也。聖人只德性流行。氣質一毫拘不住。吾人縱有善事。竟是氣質作用。如何得恰好。逐日工夫。專要理會這箇氣。但得氣化物欲習染。不大費力。故程子言君子莫大乎正氣。張子言爲學大益求變化氣質。奈何近世有不修氣不明氣之說。此非上聖恐歸別處。可慮可慮。</text>
<title>答鄭衡圭 丙辰</title>,<text>所喩人之爲學。欲自修也。自修不能。則只合自㤪自尤而已。奈何人不見知則動輒㤪尤哉。此意出論語首章。而反己猛省。則亦未易及此。此須更加涵養。未可輕言也。所論儒者遭此亂世。無意於修攘扶植之道。妄談理氣。以成讎隙之弊。誠可寒心而痛恨也。然一向懲毖於此。自家案頭合說底文義。亦復噤默而不敢問辨。則又有所不可行者。昔林擇之聞人說性說命說仁說學等語。而自覺羞愧。則朱子以矯枉過直。迫切輕淺責之。楊子順不察道之在人心。及其求而無得。則曰。此口耳之習耳。吾將求其躬行之實而爲之。則朱子繼之曰。學雖以躬行爲極。然未有不由竆理而後至。今惡人言仁言恕言西銘言太極者之紛紛。而吾乃不能一出其思慮以致察焉。是惡人說河而甘自渴死也。豈不悞哉。此皆高明之所宜識戒者也。愚竊惟能知能行者。心也。所知所能者。性也。二字不可混混而無辨。卽成大病。 障心蔽性者。氣質也。此三者。自八歲小子。以至百歲聖人。未有一日而不與之交涉者。則亦惡可不日切磋而講明之乎。歐公謂聖人敎人。性非所先。則龜山非之曰。永叔論列是非利害文字。儘去得。但於性分。全無見處。更說不行。象山不喜人言性。則朱子非之曰。學而不論性。不知所學者何事。 今有指心爲理爲性。而曰理之知覺。性之知覺。曰理有操縱適莫。曰理能按轡揚鞭者。審如是也。則能知能行。是理矣。萬一學者認其能者。爲極本竆源之主宰。而惟心覺之是準焉。則安有不陷於異塗之歸乎。是惡可以不明辨而任其顚錯也乎。今有以性之無覺無爲。爲不足爲此心此氣之主宰。而曰性不可當太極。曰性如億兆之民。曰性是兩而有對者。審如是也。則本心主氣。是儒矣。萬一學者認此數句。爲聖人不易之正論。而或性理之藐視焉。則安有不陷於異塗之歸者乎。是惡可以不明辨而任其顚錯也乎。是則今日儒者之不得而無言。亦道理之當然也。特其與人爭鬨而務己之勝。則又聖門之大禁。見孟子夷之章或問。 亦未嘗不嚴加警勅爾矣。來書足目知行之說。亦有合商量者。蓋足之所行。是目之所見。所見不幸而錯焉。則所行惡得而無失乎。此所以不可不先正其見而後。可責其行之正也。來書孝悌忠信三省四勿求仁體道之類。皆是講質討論以後之事也。 來書謂當先近後遠。隨才施敎。如非顔淵，子貢以上。不得與言性道。則可以革末俗口耳之弊矣。此皆聖賢遺意。敢不敬佩。但所謂近者莫如要訣，小學。而要訣首章。已有心性氣質之說焉。小學首題。已有天道人性惟聖性者衆人蚩蚩之說焉。蚩蚩。指氣之昏愚言。正宜用力敏勇以克之。近世乃有氣不須明之之論。氣上無一半分修爲之論。如此則所謂氣者。安得不汎濫於兩間。而爲性命之禍哉。可畏可畏。 各篇篇題。又有性命道敎，性善堯舜，物則民彝之說焉。講授到此。如何禁截而不問不答乎。聖賢之意。不可以不發明。世儒之誤。不可以不辨覈。此所以初學亦與聞乎心性氣質之說也。然心只言其能爲善。能爲不善。宜小不宜侈。宜操不宜恃而已。性亦只言其雖在氣中。而大全不偏。至善無疵。無爲而爲主而已。而其所以如此之故。未嘗敢詹詹言之矣。氣質又只言其用之有雜而體之無病。使學者。就動處敬以察之。其閒時靜以養之而已。此恐無口耳之弊矣。昔朱子答呂成公書。論仁說曰。此等名義。古人之敎。自其小學之時。已有白直分明訓說。故其學者。亦曉然知得如此名字。但是如此道理。不可不著實踐履。所以聖門學者。皆以求仁爲務。蓋皆已略曉其名義。而求實造其地位也。若似今人茫然理會不得。則其所汲汲以求者。乃其平生所不識之物。復何所向望愛悅。而知所以用其力耶。竊意當時東萊之意。正如今來喩之云。故朱子爲陳其曲折以曉之。此意。高明不可以不體究之也。昔潘子善問。孔子言性與天道。不可得而聞。而孟子敎人。乃開口便說性善。是如何。朱子曰。孟子亦大槩說性善。至於性之所以善處。也少說。如說一陰一陽之謂道。繼之者善。成之者性。方是說性與天道。此亦高明之所不及察也。且如論語但言學習。而集註却將心覺性善發之。大學但言明明德。而序文却先說仁義禮智及氣質不齊。聰明睿知等語。此亦可細心虛意以紬釋之。不可槩以好高陵節了之也。至於一向如此。則吾黨無復可合之日云者。愚意却恐有不然者。竊觀近世儒門氣槩。往往自高而傲物。纔見人不己從，不我屈。則輒生釁隙。視同仇敵。惡之斥之。不至於無所容身則不已。似此風習。如何強合得。然則吾輩雖終身不言性理。而其見惡之由。則依然故在矣。栗翁之詩曰。江上靑山不相厭。世間交道在無情。三復諷詠。覺得有餘味也。大抵來喩云云。一出於愛惜士流扶護世道之意。眞可歎仰。但經歷未熟而不及察夫人心之難一也。</text>
<title>答鄭衡圭</title>,<text>明德爲理爲性之疑。禪家認虛靈知覺爲性。告子認知覺運用爲性。而聖門無不斥爲認氣爲理之病。大抵性理不靈覺。凡有靈覺者。皆是心氣。性理無運用。凡能運用者。皆是心氣。若以具理應事。爲性爲理。則神明知覺知識。亦皆是具理應事者。可疑。若如說者之見。則移天命之性章句。以置於明德之註。亦無毫髮阻礙歟。明命爲理爲性之疑。在人之明德。是在天之明命。命是何所命。命人以虛靈具理應事之心也。人之所得乎天。天之所命乎人。此語有可以理言者。有可以心言者。可以隨處活絡而無不通。如禁不可言心。則孟子以耳目與心。皆指爲天之所與我者。此爲妄語耶。可疑。愚意人之所以爲學。只有心氣與性理而已。當以有知覺運用之心氣。明無情意造作之性理。而明得盡。則聖人矣。如此。豈非明白直截之旨訣乎。明道曰。以氣明道。氣亦形而下者。伊川曰。以心求道。此明字求字。皆當通知行看。道爲本體。心氣爲妙用。豈非的確不可易者耶。此處氣字。是指精英之神。精爽之心。而與氣質之粗糙者。有辨。近儒多自認心與神爲理。故纔聞氣字。便認做雜糅不齊之氣。此與老佛之見相似。 乃指靈覺爲性理。內而成兩理相疊之礙。外而受二家 指陸王。 相似之嫌。而不復加審愼之功歟。未可知也。</text>
<title>答鄭衡圭</title>,<text>讀論語有味。此似常話。而實是進趣。又信朱子知聖人肚裏事。此尤正見也。淸國考證輩。罵朱註不勝聒耳。其書東來。使無知小兒。詬詈宋賢。雖運氣使然。實由吾儒不能明道立德致爾。殊切愧恐。愚今病且死。亦不敢自懈。更望相從諸子。于論語。終身致力。其敎以仁敬而爲君子處。舍命從之。其戒以虛詐而爲小人處。洗心去之。如是積久。昔之違仁悖義者。今而進於義精仁熟之境矣。苟得如是者衆。則天運亦可回。而彼挾螢爝以罵日月者。不待驅掃而自消泐矣。幸切交修互勉。卒就此一大事也。不知不慍。理雖宜然。而心之所難能必也。近觀諸身心。而必明乎義理。翫之有味。體之有驗。久而有得焉。則流俗訾謗且舍。縱有世儒嫉妒。亦自無入于耳。此之謂豪傑丈夫人也。然又須將謹拙二字。來書中語。 蘊之心曲。施諸言行。凡聖門宗旨。不敢輕變。儒林先輩。不敢妄議。以至於出處行藏。一以此二字從事。無得妄效近世諸公創立新規也。</text>
<title>答黃瓚奎 壬子</title>,<text>程子曰。動靜者。陰陽之本也。五氣之運。則參差不齊矣。見粹言二卷天地篇 或者妄引上句。以爲動靜是太極之所能。故爲陰陽之本。此大謬也。夫動靜是陰陽之能事。而爲太極所乘之機也。太極說註云。動靜不同時。陰陽不同位。而太極無不在焉。觀此。卽知動靜是太極之所在。非太極之所能也。又云。冲漠無眹而動靜陰陽之理。已悉具於其中。觀此卽知動靜之理是太極。非動靜是太極也。 何可以動靜與陰陽。析爲理氣本末之事哉。昔董叔重問。張子游氣紛擾一段。是說氣與理否。朱子曰。專是說氣。未及言理。動靜兩端。循環不已者。立天地之大義。此是說氣之本。游氣紛擾。合而成質者。生人物之萬殊。此是說氣之用。見語類九十八卷。張子書門。 以此觀之。程張所言。朱子所釋。如合符節。而皆是說氣之本末。不及言理上事也。大抵程語粗解文理者。亦不需注釋援據而自知之矣。只被或人欺眩而原指䵝昧。故不得已而有言。殊覺其支離也。</text>
<title>答黃瓚奎 丁巳</title>,<text>栗翁論情非中節而爲善而發者曰。善惡只在中。與過不及而已。纔出於中。則皆謂之不善之情。此說見於金振綱所錄。而學者多疑之。今此來喩所辨訂者。似亦善矣。愚又有一說云。假令遇親病劇。不勝迫切。而不覺萌了刲股割肝之心。則朱子以爲過中。退翁以爲至善。而栗翁以爲非至善之中。然又以爲愛親之至誠。而有感天之時矣。此見於李景臨年譜草稿。今以此問於栗翁曰。學者倣善惡。只在中與過不及之敎。而曰。此雖道心之發。旣是過中而非至善。則謂之惡情。又謂之拘於形氣而流於人欲。 未審先生許之否乎。恐其所答。決與金氏所記之說不同矣。此一義不可不使士子輩知之。語類云。孔子曰。苟志於仁矣。無惡也。旣志於義理。自是無惡。雖有未善處。只是過耳。非惡也。以此例之。金氏錄得栗翁語中直指未中者。以爲惡情者。恐語脈閒少有差也。</text>
<title>答黃瓚奎 戊午</title>,<text>佛，禪曰。心卽理。是心性一物之論也。陸，王曰。心卽理。是心性一物之說也。如此皆有心而無性。有心而無理。如混王，伯。雜義利者之有伯無王。有利無義。嶺派如陸，王之論。湖趙如佛禪之見。見處旣錯。又不肻反身自體。來喩謂諸家何不長慮却顧。而早回軔於洛閩門庭。乃反呶呶耶。此誠可歎也。然郭氏棄退陶。趙氏畔尤菴。倂倍其師淵齋。它人如何與之講辨。而使之回頭轉腦哉。如有書於敬存。令甲管囚舌。以俟明者正焉。可也。</text>
<title>答黃瓚奎 壬戌</title>,<text>聖人神明不測之號。此見論語述而篇集註。蔚珍諸人。多認此四字。爲有病字眼。蓋因孟子註得失之易。保守之難而然。然此謂得保此神明不測爲難。失此神明不測爲易。非謂神明不測者。有得有失也。不然則易本文且勿論。只孟子聖而不可知之謂神。及此註與朱子大全神明不測。立此人極之類。皆說不通。 蔚說本因柳持平而起也。假如言人性之純粹至善。保之之難。失之之易。則將謂純粹至善。是有疵病不可恃者耶。 心。名稱之辭。神明不測。德美之號。心有善惡而神明無善惡。吾故曰心不可本而神明可恃也。此據孟註語聖之神可見也。</text>
<title>答黃瓚奎</title>,<text>所示神明說。說得精當。當轉示蔚士也。蔚亦自謂從鄙說。但於大全語類一二未釋然處。姑且放下矣。聖者神明不測之號。論註 今學者積累而至於聖。亦只復得本然。初非變化添補而爲此也。來喩認心爲理者無性。認氣質爲心者無心。以下三五行。說得更有力。恨不令某某輩。潛玩而實體也。</text>
<title>與任世準 甲寅</title>,<text>淸心省事。篤志力行。此兩句。德仁今日少一字不得。昔呂東萊告晦翁以損約收斂之意。則先生答云。此正區區所當從事。日前外事有不得已而應者。自承警誨。什損四五矣。何等勇決。 自此向裏。漸漸整治。庶幾寡過。分外收功。 但恐密切處。心裏思慮。 不似外事易謝絶也。分外警省。 此見先賢于明友規箴著實服行之誠。今僕所呈兩語。欲德仁堅持實體。勿使區區誠意。歸於一柄陳言也。更望深取橫渠書不可一時放下一段。細加理會。庶幾與前兩語相夾定。不孤單也。橫渠語。見近思錄三卷七十四條。此一段須與吾兒相告語。其勉力也。</text>
<title>答韓泳夏 丁巳</title>,<text>道學之要。一敬盡矣。士當敬於讀書竆理。敬於存心修身。以至齊家治邦。無不用敬。如此而已矣。中庸首章。纔百有九字。而天下萬事萬理。無一不擧。而其工夫。則戒懼愼獨。總括無餘。戒懼愼獨。約而言之。敬是已。</text>
<title>與韓泳夏</title>,<text>學者。要求一個是處而成就之。聖門事業。雖未易以一言擧。然只此是學問全體。自家苟擇得至極。無以復加底是字。縱有衆論之雜沓。一已之禍患。决不可徇人改動。亦决不可隨身遊移。此是艮學。通動靜。貫常變。 大凡人只合講明道理。而謹守之。以無愧於天之所與者。若乃身外榮辱休戚。當一切聽命而已。語類。 此一段。凡知行常變。無不該括。宜深體之。</text>
<title>答韓泳夏</title>,<text>聖學如立心朴實。讀書精熟。執事敬愼。處世謙厚。守義牢確之類。惟在專心實體。誓死毋貳爾。如是積功。聖門雖遠。亦將可至矣。若舍此常法。而別求異術。非愚所能及也。父母全而生之。子全而歸之。髮膚還父母之初。無些毁傷。親之孝子也。天全而生之。人全而歸之。心性還天之初。無些欠缺。天之孝子也。此呂氏坤語。學者要當體此。</text>
<title>與韓泳夏 庚申</title>,<text>吾儒之學。只有治心以盡性一事而已。今有某氏撰出心爲全體之理。此句出語類盡心說。而大全改爲心是具此理者也。 性爲條理之說。此爲心大且全。性小且偏者。極害理也。朱子心陰陽。性太極。退翁人心之神明。以有降衷至理源源不已等語。皆與彼說不同。學者。豈可舍朱，李二先生定論。而同歸於彼乎。佛書有云。應觀法界性。一切惟心造。造者。大且全。而爲之造者。小且偏矣。此果與聖門本天不本心之傳。同乎。區區於此。又却有大可懼者。吾輩所見如此。而每發念造事。往往不免上心而下性。据心而舍性之失。此乃與彼學名異而實同。豈非分外審察。而苦死克治處乎。</text>
<title>答韓泳夏 辛酉</title>,<text>八耋病漢。六月盛暑。誓絶筆硯。幸而得見足下書而有兩事。不得不報。玆復伸紙數語。蓋足下署名一款。有繫倫綱。不免云云。今得明釋。固已喜事。後面廟事歸正一句。大能使我豁然以快也。</text>
<title>答趙昌奎 庚申</title>,<text>聖人之心。與天爲一。孝子之心。與親爲一。下句。通幽明言。 皆自然而然。非有勉強致爾。然而後賢且曰聖人惟恐其一毫有違於天道。陶菴語。 孝子惟恐有一毫不快事到父母心頭。呂新吾語。 今我後輩之於學。其心宜蚤夜兢惕。惟恐一時一事一言一念 皆兼知行言。 不合於性命之理，經傳之指。經傳都是道理。 無敢少自肆焉。是爲小心學性之術也。 由是而進。則君子之依乎中庸。聖人之全體太極。亦可及矣。君子聖人。以心言。中庸太極。以性言。凡世之言心性一物者。皆未之思也。 愚雖癃廢。尙欲勉勵。如子之年富力強者。前頭進就。惡可量哉。欽旃欽旃。</text>
<title>答宋榮善 乙卯</title>,<text>朱子曰。古之學者。始乎爲士。終乎爲聖人。此言知所以爲士。則知所以爲聖人矣。止此 夫士之所以爲士者。以其仁義也。今日竆格以知仁義之理。省察以行仁義之道。而終其身。孶孶不少懈。庶幾佗日得入聖人之室。則聖人之所以爲聖人。亦不過此義之精仁之熟焉耳。豈別有玄妙奇特之不可測者哉。但竆格之法。只從目前彝倫上。尋求得如何是仁。如何是義。而冀其精微之得徹。以資其庸言之信。庸行之謹爾。愼勿徑就高遠處。揣測以躐其等。亦勿枉向隱僻處。探索以亂其正。至於近世諸家。不務實修。專談心性。相與傾軋。以羞儒林之風。亦宜深懲而毋蹈其轍也。</text>
<title>答崔華遠 癸丑</title>,<text>所需爲學眞訣。非曰能之。但嘗聞一心旣實。他無可問。一心不實。亦他無可問。今自讀書講義立身制行。以及御家酬世衛正斥邪。無不用實心做實功。實見立實德。由是以往。至於至誠盡性。中孚格天。則吾儒之能事畢矣。這一點實心。如五穀種子。裏面包得些兒生意。假使蠧蝕欝浥。雖得沃土種植。亦不會生。</text>
<title>答崔華遠 甲寅</title>,<text>志宜堅定。書宜精熟。知要切至。行要篤敬。心欲正大光明。節欲淸高峻潔。稱譏任人。禍福信天。大要以激昂進取爲功。因循退轉爲敗耳。</text>
<title>答具禜祖 丙辰</title>,<text>胡澹菴見李彌遜。李亦一好前輩。告之曰。人生不能事事皆好。只做得一兩節好亦好。此敗人之言也。胡師事孫楚。後以春秋登甲科。歸拜床下。孫告之曰。學問不止拾一第。身可殺。學不可辱。無禍吾春秋。此乃扶世之敎也。余謂春秋不專在於攘夷狄誅亂賊。自起居飮食。言語出處之閒。得其理者。爲春秋。反是者。戾於春秋之義矣。宋朝與我朝。有討夷狄言大義。而身爲誤國侮聖者。士子固當以尊攘爲大。而尤宜以克復爲急。如欲克己。須先明乎性善之理。而謹於持敬之功。庶不失先後本末之序矣。</text>
<title>答宋基兌 戊午</title>,<text>人外無道。道外無人。此言其本體也。遠人爲道。不可爲道。此言其功夫也。陽明流派。有論立志者曰。人之於道。猶魚之於水。魚終日在水。忽然念曰。我當入水。躍起就水。勢必反在水外。今人何嘗不在道中。更要立志。往那處求道。若如此連。立志二字。也是贅。余謂人道雖不相離。心理未易合一。惡可自恃身在道中而心不之道乎。如此則道何能自入吾身而有所成耶。須是此心。愼以思之。敬以行之。道乃可得。彼所云云。豈亦習聞心卽理，人皆聖之說。而然歟。</text>
<title>答李煕采 庚申</title>,<text>余平生所深願者。只將此心學道理而已。而道理聖賢卻說無形無兆。至精至微。然只在日用視聽思慮言動辭受出處處。顯然明白正當者。便是道理。更無杳冥玄默。詭秘變異。故晦菴夫子言。若有高妙底而聖人隱之。便是聖人大無狀。又言。聖人復生。亦只將六經語孟之所載者。循而行之。必不更有所作爲。今子遠來有問。顧此耄昏。無以副其意。且爲擧小程子贊誦之。子其歸而求諸居庭御家之際。勉孝施慈之實。如有窒礙去處。不妨再來商量。</text>
<title>答金正萬 己亥</title>,<text>余見後進士衆矣。如吾貞一者。年纔勝冠。徧誦羣經。固已罕儔。加以奮發大志。直指古人爲期。此其天姿之挺特不羣。又何可多得。此余所以有深心於左右。而不能自已者也。然旣有此好根基。又須用大壯之力。以奉吾至尊之道。以崇吾至貴之德。用答天地父母之恩。方始當得一箇人數。不然。古今人徒有意氣。淹貫經史。而卒無所成者何限。願吾貞一念之戒之。</text>
<title>答李鉉煥</title>,<text>吾儒之學。要究見得義字明瑩。把握得義字牢固。切忌有些拖帶。有些游移。這些拖帶游移。便致金鐵無分。舜蹠一塗矣。可不懼哉。其救病之藥。只有箇敬字。蓋敬以擇義。義可精矣。敬以守義。義可立矣。聖門事業。雖未易以一言擧。然只此敬義兩字。便可以包括得盡矣。○大利不換小義。况以小利壞大義乎。貪者可以戒矣。呂新吾語 余謂人行大義。而以小利夾在其間。是所謂拖帶。纔有些拖帶。便有游移之弊。學者宜深省也。</text>
<title>與許儒 甲寅</title>,<text>法者。原於天而立於聖人者也。儒者。學聖人而達于天者也。今子名儒而字萬憲。夫萬法之具于心。聖庸一也。萬法之立于身而施於世。惟儒者能之。故曰儒者。人之所需也。近而言之。吾之孝悌。父兄之所需也。遠而言之。吾之政治。君民之所需也。孝悌政治。非可以苟爲。必考之於經而務達于天也。今子且以孝悌爲立身之本。而日兢兢焉。不敢肆焉。</text>
<title>答許儒 丙辰</title>,<text>口念書而心他馳。誠無益矣。但此欲力制。反成紛擾。不如輕輕放退。漸令銷歇。若遇甚時。或掩卷息慮。或遠眺峯巒。俯臨泉石。以暢達神氣。然後看書。如是循環理治。期以歲月之功。可也。又有一焉。平居無事。常令此心卓然精明。毅然剛烈。如火之不可犯。時時習熟。則浮念亦自掃除矣。用此心去看書。非惟思慮不至雜亂。義理亦自露現。可一擧而兩得之矣。此須與自薰共訂而收功焉。然學問不專在於讀書講義。最以隨事隨時猛省堅持。使人書相貼。解行互助始。是眞得力處耳。</text>
<title>與許儒 丁巳</title>,<text>朱子嘗言。某曾學禪。說得無限道理。李先生云。汝恁地懸空。理會得許多。而面前事却又理會不得。道亦無玄妙。只在日用間著實做工夫處理會。便自見得。後來方曉得他說。故今日不至無理會。語類董叔重。丙辰以後所聞。 愚亦謂今人不著已看得當然道理。只空談上達處道理影像。如何見得。恐終其身無理會。願相從諸君。無效這般學。只就身心彝倫上。日講明當然之理。此是性理。 而小心奉行也。</text>
<title>答許儒 庚申</title>,<text>賤齒今適八十。疾病死亡。見在目前。重以仇敵環立。矢石叢集。不謂後進之士。不避風色。四至羣聚。所居成村。區區老肚皮裏。了無他念。只有一團赤心。所望於諸子者。要將孔朱栗尤之訓。一一信之如神明。以身體而力行之。便有截頭破腹之禍。亦須堅定莫少動。不要似一種隨時變易。以從欲而罵煞守正者之流耳。千里相望。無緣一會。寓此以代面訣。</text>
<title>答許儒 壬戌</title>,<text>幾年艱險。言之無益。只從所讀三書。如明夷，困，蹇，剝，復。小大雅，定性，西銘等篇。一一潛繹而實體之。以冀無疚于志。可也。世亂已極。身阨又甚。理必反復。無或憂傷。用損天和。老夫行且死。死後相從諸子。愼思篤行。至死勿變。是大願也。</text>
<title>答姜信冕 庚申</title>,<text>朱子曰。前輩嘗言做宰相。只要辦一片心。辦一雙眼。心公則能進賢退不肖。眼明則能識得那箇是賢那箇是不肖。僕謂非但做宰相爲然。雖做聖賢。亦不過此。蓋眼明而辨別得義利誠僞。不淆雜。心公而去取。得彼此是非。不吝惜。如此而已矣。來書所問爲學宗旨。處世要道。亦只是一理。今請以是爲交修之資。未知如何。</text>
<title>答沈潤協 辛酉</title>,<text>凡讀書竆理。先觀大指。次求歸趣。大指定則字句異同不足拘矣。歸趣明則語勢賓主有所分矣。今所引謂之理同則可。固朱子之言也。觀萬物之異體則理絶不同。亦朱子之言也。謂之性同則不可。固朱子之言也。天命之性通天下一性。亦朱子之言也。讀者不觀大指。不求歸趣。惟其文言之是考。則東掣西礙。無由可通矣。朱子嘗言性同氣異。只此四字。包含無限道理。若於此無疑。則前聖賢之言。都無窒礙矣。曩所謂理同則可。所謂天下一性。今此性同之謂也。曩所謂性同則不可。謂氣質性不同。 所謂理絶不同。謂理隨氣質而發見不同。 今此氣異之謂也。氣質性雖曰合理與氣而言。然畢竟氣爲主。故云氣異也。</text>
<title>答沈潤協 己未</title>,<text>陸氏語錄曰。編論語者。亦有病。又曰。有子之言支離。子夏之學。傳之後世。尤有害。又曰。伊川之言若傷我。並指易傳爲陋說。目晦翁讀書。爲心病。爲膏肓。又嘗言元晦杷柄。眞堪一笑。此皆從信心二字做病出來。詹子南半月瞑目。忽覺此心澄瑩。陸氏曰。此理已顯。因言道果在邇。據此。凡彼所謂理。皆指心言也。愚一生勸人讀論語。尊程朱。今彼之敎人。乃如此。實冰炭之不相入也。愚竊謂論語所載。程朱所學。一切是性。今有數語奉贈云。只怕人不師性。不怕師性後不成聖。</text>
<title>與任庸準 甲寅</title>,<text>餓死事極小。失節事極大。此語極斬截。使人不敢姑息。或者所謂讎金入旺之說。不免一笑。鄙雖欲受以濟竆。然其於一點恥心不死何。此以程子之訓。斷置已矣。比讀肅翁集。有云。士欲全其本心。當以餓死二字。著在肚裏。念念不忘。如赴樂地。然後始可免於喪名失節。而堂堂立天地閒。生爲正人。死爲明神。仰不愧俯不怍。而無復餘憾矣。三復此言。不覺胷次灑然。今因朴卿事。有所感奮。錄以呈似。覽後。與朴卿共評量之也。恥心不死一語。須子細理會。蓋心雖與理無閒。終是有知覺底。難可謂之無死生。如朱先生答連嵩卿，廖子晦諸書。皆可見矣。胡子知言疑義。尤爲直截矣。</text>
<title>答申太休 丁巳</title>,<text>聖人告顔淵云。非禮勿視聽言動。是敎以以禮視聽矣。上蔡乃有以我視聽之說。則晦翁謂非夫子意。止此 蓋我者。心也。禮者。性也。夫子以人之心。不能如性之純善而無疵。故必令心學禮而成性矣。今夫從聖敎。則理爲主而心有所嚴憚持循之實矣。從上蔡。則心爲主而無復有戒愼恐懼之功矣。學而無所畏憚。而能不悖理者。未之有也。近日心學諸公。於此將孰從。</text>
<title>答鄭海謙 丁巳</title>,<text>孟子本但明人物性因氣異而發見有全不全粹不粹之意而已。今乃言人物率性本然亦同。非無此理。實乖本指也。昔晦翁告南軒曰。此書雖名論語說。然其實欲與論語競矣。今此所論。亦與孟子爭辨。亟宜改之。語類未發時氣質之性。之性兩字。是記者誤添入也。此以下段小註必大錄以㽦錄中氣質字。作氣質之性推之。可見。鄙說非出臆度也。蓋當時門人。以氣質與氣質之性兩語。通融看者多矣。所論幾字。乙說得之。蓋旣曰幾。則安有非善非惡者耶。易繫辭本義。周子通書解及中庸章句或問等書。皆已明言之矣。鄙意於此。欲有所告。學者但言性而不充性。但言氣而不撿氣。但言幾而不硏幾。此於實際。何所補益。</text>
<title>答朴炯來 壬戌</title>,<text>顔淵問爲仁爲邦。孔子皆告之以禮。禮其可以不之重歟。朱子答尊德性之問曰。以性爲一件重事。莫輕忽它是重。 道德仁義。非禮不成。君臣上下父子兄弟。非禮不定。故君子謹禮。知自別於夷狄禽獸也。往有儒者見守禮而得謗者。從而訾之。不顧先賢所立之論。此敗俗之士。非禮之大者也。又有遇事窘窒。遽曰急則禮亦不貴。此敗身之士。亦非禮之大者也。今欲謹禮。須先從撿氣始。撿氣。勿麁淺看。凡四勿三貴之屬。皆是撿氣。能撿氣而氣得循軌。則學成矣。</text>
<title>答金恒述 甲寅</title>,<text>家禮緦服章云。其降服則庶子爲父後者。爲其母。而爲其母之父母兄弟姊妹。則無服也。蓋此本於喪服記而云爾也。爲其母之父母兄弟姊妹無服。則爲嫡母之父母兄弟姊妹有服。可知也。爲君母後者。君母卒。不爲君母黨服。小記有此說。而鏡湖主之。然梅翁答趙完鎭書則云。庶子承重。嫡母死。亦服嫡母黨。當如正室子之爲外黨。而市南承嫡與繼後不同。似無改其外祖之理。市南此語。與家禮不服其母黨之說。不同。 及與繼室子奉祀無異之說。謂之信不及而歸之難從。恐此爲正論也。後喪中行前喪禫。父喪中行祖禫。承重喪中行父禫諸條。鏡湖說。一並不可從。渼湖答朴士洙書。祥後且謂澹澹平安。非孝子之情。况後喪葬後。卽行前喪禫。如鏡湖之論。豈合情理乎。又其所引雜記父母喪除朞喪。皆服除喪之服者。義例自異。未足爲據。來示皆疑之。深得禮意矣。</text>
<title>答金恒述 乙卯</title>,<text>正身以御家。存心以應務。自是施功懋德實處。世閒安有無事聖贒。亦安有逃空學問。林間石上。逍遙自適。釋氏所以見譏於涪翁也。安於義理。終身不變。誠未易及。士之立心。要當如此。高明已見得此義。甚善。</text>
<title>答尹學善 丁巳</title>,<text>卿旣以學善自名。卽此而修其實。亦可以進德矣。蓋聖人但言學習。而晦翁以性心明復解之。此眞聖門單傳也。所謂心者。雖亦本善。而無聖凡之異。據孟子理義悅心。心所同然便自可見。 然難道不善不是心。見語類。 然則心不可使之自用而不本於性善。吾故曰心要學性。世之假借主理之名者。視吾言如莨菪之毒。而不可近口。噫。其不思甚矣。</text>
<title>答杜必秀 己未</title>,<text>人心切不可自恃自滿。故雖孔子且曰。德之不修。學之不講。聞義不能徙。不善不能改。是吾憂也。學者能憂聖人之憂。則無鄕人之憂矣。晦翁云。使聖人有一毫自以爲聖。任其自爾。則雖聖而失其聖矣。余謂士能懷百不解百不能之心。懼其或有失。則雖愚且柔。亦不患其不明而強矣。楊敬仲王伯安輩。自認其心爲理爲聖。則不復以求理學聖爲事矣。天下安有心不求理而理自現。心不學聖而聖自成之理乎。</text>
<title>答李文杓 戊午</title>,<text>不知道是如何物事。性之全體。無所不包。 而以舜，文，孔，顔明睿之心。猶且好問而樂取於人。望道如未之見也。學者於此。儘要思索。久而有悟。豈肯將小小才智。乃懷一毫足已而狹人之私。自尊其心而不力去學道。如欲學道。先要小著心。而又要畏聖言。以復天性也。</text>
<title>答姜奎鎭 丁巳</title>,<text>正志一定。百死不回。此苟菴語而言其始之確定也。克己如孤軍猝遇強敵。只得盡力舍死向前而已。此朱子語而言其終之堅忍也。然立志後克己前。又有竆經明理一段事。凡看文字有未曉處。須下死工夫。直要見得道理是自家底始得。凡看文字以下。亦朱子語。此又是中之辛苦刻厲也。三箇死字。要貼在額上。方得生理。</text>
<title>答元八龜</title>,<text>古今號爲儒家者流。類多講底是經傳指趣。存底是自己私意。行底是世間習氣。此輩人雖聚如市井。竟是盜儒而在腐儒之下。甚可惡也。今承舜擧遠問學術。敢將平生所深惡底奉戒。而欲吾友之所存所發與所講說者。漸漸相近。久久合一。而得成眞儒也。然此非精白心地。專一功夫。定做不成。</text>
<title>答韓德鍊 乙卯</title>,<text>道心爲主。而人心聽命。則自得中矣。然其前又有精一一段事。而其說畢具於洛閩之書。歸而考之。有餘裕矣。明淸之世。考證之輩。樂縱肆而惡拘撿。遂將程朱誠敬。爲亂天下之具而厭斥之。因而並指虞廷傳授。爲僞書而擯棄不省。此人類之所以入於禽獸。而莫之救也。嗚呼噫矣。今學者。宜竭力奉守。而罔或失守也。心之本於性者。謂之道心。道心固無不善。畢竟是有情意有節制者。未可直認爲形上無爲之理也。</text>
<title>答韓德鍊 庚申</title>,<text>大舜明四目。達四聰。齊七政。命九官。未嘗不殺用心力。而亦豈不曰無爲而治耶。舜之無爲。是有爲之心。奉循無爲之理。而無所用智之謂也。理之無爲。是無爲之理。載於有爲之心。而爲自然之主宰也。兩箇無爲。有理與心之辨。而今乃合而一之。愚未敢信也。蓋大舜則殺用心力矣。而理亦用心用力而爲之耶。性師心弟。性尊心卑。非指心體而言。乃就用心處說。尊理禦氣。謙卑自牧之要訣歟。如指心體而言。則與所謂性者。同一至善之德。同一形上之位。都無毫髮差等之可言歟。程子改訂頑等名。爲東西銘曰。是起爭端。非謂其本題不美。恐不知者。徒起無益之辨也。改訂頑砭愚。爲東西銘。意固無害。使伊川見有指心爲聖人君師而性爲兆民者。與認心爲上爲一。性爲下爲二。指心爲天下之大本。而性不可當太極者。將慮爭而不敢爲性師心弟。性尊心卑之論。以救正之乎。且孟子性善之論。當時亦多有疑怪之者。凡議論行事。但當觀其是非得失。不可顧世人之從違而卷舒之也。更將古訓之已著者。後生之易知者。代之曰性師心君。而加以志帥氣卒繼之。又曰。性尊心貴。而以志至氣從配之。未知如何。蓋以爲君雖爲貴。而必尊師重傅而聽其敎也。心雖爲貴。安敢不原於性而聽其命也。此心之所以爲貴。而其自卑之意。未嘗不行乎其中也。是之謂道心而常爲一身之主。使人心聽命乎此也。心弟心卑。不知者。枉生辨詰。故高明欲以古訓之已著者。曉喩之。此意誠善矣。但時人自認其心爲天上獨尊。天下至善底物事。豈肯屈獨尊而隆師重傳乎。豈背貶至善而虛己聽敎乎。來喩性尊心貴四字。未知此兩相敵偶乎。則彼必不之許矣。性尊於心乎。則彼必讐視之矣。惟心貴於性云爾。則方肯點頭矣。高明曉喩之意。旣窒而不通矣。時人無益之辨。亦依舊不止矣。不如默守吾太玄。請勿枉費辭說。而益勉於治心以學性之道也。先生一生用功云云。朋友講質。不可妄相唯諾。蓋以此事。係是天下萬世之公物。要當虛心遜志。以求至當之理。而用之於身心家國也。物格之說。退溪先生因高峯之言。而自覺其誤。故喜聞而勇改之。至於心弟心卑之說。語雖創新。而意義則端的如此矣。蓋學者。弟子之謂也。人之學仁學義。的是此心學之。旣學之。何爲回避弟子之名。可異也。至於心卑之說。尤無可疑。特諸人未之察耳。易曰天尊地卑。卑豈俗語至至下賤之謂乎。孝經曰。雖天子必有尊也。言有父也。天子亦卑也。禮曰。家無二尊。母對父則亦卑也。今心雖曰君。對天之性命。則不得而不卑矣。如何如何。假使退溪先生當之。恐不應棄其說之正者。而勉徇高明調停和會之論也。今愚若因高明之言。而與之同歸。則是只學得退翁之迹。而退翁之心。則決不然也。以吾之不可。學柳下惠之可。不亦可乎。</text>
<title>答韓德鍊 己未</title>,<text>心性有辨。自虞夏湯文。以至東方諸先生。只有一說而已。近世華西李丈。揭立心卽理之義。而士論乖張。甚可憂歎。其門人有柳持平者。覺其師說與經傳所言有不同者。而慮有後弊。改立心屬氣理無爲之論。則同門金監役。始之極力排斥。終乃與之同歸。愚以爲自此退，栗，尤，農後學。可以無憂矣。若柳持平者可謂有功師門。而爲吾黨之耿光者矣。此一義。須表出而說與同志之士爲得。如嶺外一派。不須與之爭辯。以長澆薄之氣。而無益於治心主理之實際也。但彼中人。往往自造此閒所無之詩與文。而奮筆肆罵。此雖不喜聞。然以性師之敎對之。亦只得任佗詐力。而我當自明自立而已矣。</text>
<title>答徐安錫 辛酉</title>,<text>天地與我以萬善畢具之性。君親養我以萬善畢具之身。聖賢敎我以萬善畢具之行。我若一善未明。一善有虧。則有負於天地君親聖賢大矣。然是豈一朝一夕所能及哉。惟立志如是之大。而其下功夫時。須自邇自卑。以漸而進。不可急迫。自勤自勵。殫力而行。不可懈怠也。</text>
<title>答崔炳翊 己未</title>,<text>陸氏言。當下便是。李贄言。當下自然。是皆害道之說。愚嘗改之曰。當下當然。其意欲學者切勿思前筭後。只就目前。求得一箇當然之理。而盡得全副能然之心。如此而已矣。獅子捉兎。亦用全力。此爲善喩。雖微細之事。而理則一也。愼無以其小而忽之也。性爲本而心爲用。統前後而言。</text>
<title>答韓恒 壬子</title>,<text>性尊心卑。令兄無恙日。有所疑辨於愚。今遺文中。不見此問。却於心說中。有性君心相之喩。豈自覺悟而改定耶。大抵此一義。直自虞廷已然。觀朱子解道心。爲心原於性。可見矣。湯之以禮制心。文王之小心翼翼。亦是如此。及至孔子。又有卑以自牧。奉天尊性之明訓。可以爲儒門鐵板定本。特以習聞禪陸之說者。其心自謂至尊。而不肯奉性爲主。其它自謂栗，尤流派者。又以性之無爲。不安於性爲心宰之說。反以助於彼學。更可怪也。天何言哉。四時行焉。百物生焉。性何爲哉。萬理出焉。百行本焉。人可以慢天乎哉。心可以藐性乎哉。今試將自心自小自卑。而恐其或悖理。此時意象如何。此便是君子存戒懼。以尊德性之學。 自心自高自大。而不難於藐性。此時氣稜如何。此便是異學無忌憚。以褻天命之傳。 不需多辨。而有所取舍矣。近世性理之禍阨甚矣。區區竊有爲此性盡忠之心。故每見朋友。不憚煩言。今與後之君子。必有知此漢之有功於天性者矣。</text>
<title>答韓恒 丙辰</title>,<text>聖賢有學道學禮學仁義之訓。仁義禮道。非性而何。學非心自學。而敎誰學之。心之敬。是學之道也。敬須考程，朱說。以受用焉。自思談敬字寫敬字。而身心不曾體得敬字。是爲手口拮据之家計。非關德性躬行之實學。甚自愧也。又敬而不施於五典。亦何貴於敬乎。凡學者之神靈。原與聖賢一同。特不用於性理。而蔽於氣慾。故遂爲不神不靈之一物耳。今試游心於聖賢經傳道義實際。而不令霎時昏縱。久之將有精明圓活之用。自呈露於目前。而漸見不滯於一隅之妙矣。此是養心底一妙訣。記取勿忘。近世諸家。多認此二字爲理。此正告子釋氏之失。朱子答汪長孺書。分明說神靈二字。非所以言性耳。諸家所見。與此正相背馳。而每自託於朱子。甚可笑也。彼旣如此。我輩論理氣論學問。亦安知其無如彼之誤耶。常用兢兢焉耳。退翁記疑釋此神靈云。乃魂魄也。竊意魂魄固亦有神靈。然此處恐當以識神靈覺言。觀下文所引告子生之謂性。佛者作用是性之語。可見矣。</text>
<title>答鄭在璟 甲寅</title>,<text>承以人之爲夷爲獸。道之不明不行爲憂。而求所謂學之道於愚。愚從少日。得一誠字於父師。雖體之不力。而每竊思之。誠有以天性言者。有以人心言者。夫人之所以爲學。欲以全其天性爾。欲全其性。非誠其心。不可得已。夫誠其心者。以忠信爲主之謂也。顧有形氣以來。物欲汩其內。世習鑠於外。日增月積。遂使忠者寖以不盡。而終至於無。信者漸以不實。而終至於僞。苟非講義以眞知之。閑邪以實踐之。何從而全其天性乎。大舜孔子聖由天生。猶且好問好學。今以庸常之資。顧乃虛而爲盈。無而爲有。人心之用。日以益趨乎妄訑欺誑之域。而天性之體。日以益受其鑿蔽虧缺之害矣。彼世人之爲夷爲獸者。以其實心已亡。而詐力方熾也。吾道之不明不行者。由其眞腴未嘗而文華是務也。今請揭一誠字。爲學問宗旨。不然則吾之心已是夷耳獸耳。吾之道早已昧矣塞矣。又何暇夫人心世道之憂哉。</text>
<title>答朴華東 辛酉</title>,<text>性命皆同。而氣稟或異。故知愚賢不肖。有知不知，全不全之分。此聖賢之敎。無非所以變其異而反其同者。來喩之云。正得吾儒旨訣。甚善甚善。試嘗就日用處觀之。不問長少人我。誰能明徹而無昏惑。誰能公直而無私曲。旣又思此病何從而生。生於氣之不美。 此由天賦。 緣於心之不省。此由人事 爲今之計。爲心者苟能猛省而緊束。朱子言。用時猛省。黃勉齋言。用敬緊束此心。 審擇而力踐之。則向之昏惑者開而明徹者生。私曲者祛而公直者行矣。學而至於此。其地步煞高。而雖古之聖賢。亦將可及矣。區區從二十時。竊有意於此。而至今六十餘年。雖未嘗一日怠棄。然終是于猛緊審力四字。未能無愧也。今無它術。惟未死前幾日。實與足下眞箇加勉。相策勵不懈。而俱入前賢之域。則彼此皆得所願也。竊想盛意所望。亦不過此。</text>
<title>答朴華東 壬戌</title>,<text>來諭奉悉雅意。而有以志氣不剛爲歎。可仰其反躬自省之密也。昔晦翁言。世衰道微。人欲橫流。不是剛毅的人。亦立脚不住。今亦鼓奮志氣。眼中只見道眞。而不見身之通塞，世之治亂。脚下惟蹈聖訓。而不問天之禍福，人之稱譏。一直不懈。若聾僧採蕷。則不覺剛毅之遽在我也。然先須將所示中眞知力行一句。把作下杷柄。不可做一塲好話而止也。</text>
<title>答許萬憲 己未</title>,<text>人性獨有一箇大全至善之體而已。再無毫分差異之理。夾揷在裏許。此統指本末而言。 故爲學工夫。亦只有撿束心氣。敬功 以明其當然之則。而全其渾然之體而已。然必須奮然自立。銳然自肯。直從當下下得切己工夫。愼勿倚靠師友。再莫遷延時月。信能如此。道體雖曰難見而未易盡然。豈有終不得之理。萬一悠悠似做不做。乍進乍退。又安有別人理會來。鋪陳自家眼前。不勞而得。今子以無聞無行爲憂。憂之如何。靠實爲之而已矣。</text>
<title>答許萬憲</title>,<text>述懷一篇。立意甚好。三十八歲。始作小學童子。擬待八旬而當知天命。益自策勵。甚庸歎仰。第見此書所載。如舜曾之孝。周孔之仁。二程之敬。馬劉之誠。皆吾輩平生所日勉而未之及也。學者。年纔勝冠。便已看作不必再讀之書。而束之高閣。是以儒術日益浮淺。政治日益鹵莽。遂至於大亂而不止。可歎也已。</text>
<title>答許萬憲 壬戌</title>,<text>德之微者。無如仁義。功之實者。無如眞好仁義。而無它物閒其間。若好仁好義。而有二三之雜。須臾之息焉。則未可謂之實心好仁好義。而此處工夫極難。常常子細體察焉。來喩欲求言以自益。故敢擧所欲行者以奉聞。</text>
<title>答許萬憲</title>,<text>行一不義而得天下不爲。此箇本領。雖未成德者。亦宜存之。然須是心裏眞實如此。更無些子拖帶意脈。方是純正學問。近世號爲文章氣節。喜事功而爲世所推仰者。其心非惟不顧枉尺直尋之失。並與其平生師友而妄肆譏侮。以求己勝也。噫。其遠於純正大矣。此可以爲戒。而不可學也。聖人天地之能子。此苟翁語也。曰能子。則何嘗無事功。何嘗欲勝人。此處宜思之。</text>
<title>答權載春 丁巳</title>,<text>盛諭論學之發前賢未發。退陶也。闢邪之能亞聖所能。華陽也。此誠知言矣。或以之擬於丘垤之微。則深懼高明旣以召識者之譏。而又以增鄙人之罪矣。夫言語之當愼。豈細事也哉。向後啓口泚筆。無或再犯此戒焉。高明自謂人之讀書。欲以求道也。此雖尋常語。實是至訣。何以言之。夫讀者求者。是人心有爲之功。而書也道也。乃天理至尊之體也。先有道體而後。有人心。人心雖至靈。而非有天理以爲主本。則何從而能成大德。以繼前徽也哉。愚固有聲而無實者。已無足取矣。假如有針眼見處。竊意高明之所欲求者。豈若小心遜志以用力於竆經誠身之際。而得之之爲美哉。</text>
<title>答權載春 己未</title>,<text>來諭謂心之全體是理。然則性之全體非理歟。若曰二者皆是理。則理有兩箇全體歟。以是思之。自見己說之不通矣。來諭謂栗翁心是氣。必據程，朱。而程，朱之說。未見有據。何考之不詳而言之太輕也。聖人本天。釋氏本心。非程朱之單傳正論耶。心之虛靈知覺。原於性命。非朱子晩年定論耶。如使心果是理也。則彼之本心。與吾聖人何異。且理復原於性命。此爲何等語。足下豈自見未立。而眩亂於雜佛，老言性者之說。故不覺至於畔程，朱而疑栗翁。反以與於異論之家耶。愚意欲足下且置心性名義之說。而日夜用功於小心望道之實際。以漸至於聖賢門庭也。如曰不然。非愚所及也。</text>
<title>與權載春</title>,<text>性道雖同云云。性指渾然之體言。道指當然之用言。如君臣父子之位不同。老少病健之氣不同。男女人物之形不同。飛潛動植之分不同。而論其渾然之體，當然之用。則無不同矣。非謂君行臣道。臣行君道。男行女道。女行男道。他餘倣此。此若虛心徐觀。不難見也。令弟亦頗疑之。歸而可以是共訂也。</text>
<title>答申赫均</title>,<text>形而後始有天地之性。中庸首句汪意正如此。 此與聖人同體。 月落萬川。處處皆圓。無些大小盈虧之殊。 只被形氣所拘。往往失其本然。 風吹波動。月影始有搖漾不定之態。 於是始有弗性之性焉。今學者。須從此性受蔽處。理會得盡。此心始與性一。此方是儒者事。異學之士。漫說吾儒以心與理爲一。而于氣上無半分修爲之功。所以心與理。終不能會而爲一矣。 然是豈易以能之。必如曾子隨事精察而力行之。顔子旣竭其才。欲罷不能之功而後。可庶幾焉。呂晩邨曾見峿堂丈說。始仕康煕。後復回頭。以爲華夷之辨。重於君臣之分。又有多少說話。今難盡擧。 愚見汪訂四書。多載呂氏經說。而于辨析陸，王之誤多精核。其功亦大矣。自餘又不無可疑處。又見肅齋集。言陶翁之稱晩邨。似未深知本末故耶。蓋比諸失身虜廷者。猶有足稱者。此見於與先師書。而先師答云。呂事。今見金山泉與執事書。始知其爲兩截人。蓋以白虹硯新歲諸作。觀之。志氣慷慨。亦足爲故國遺民。惜乎。不能固守一節。竟作虜廷之臣也。來喩之云。莫無失之太恕耶。愚竊意先師。似未及細察其先病後瘳之實。而云竟作虜臣也。嘗見溪雲丈。其言槩與峿說相似。而今記不起。可歎。黃梨洲曾見桂田大爺。說晩附劉念臺。然竟是染禪。今此來喩亦云主王學。王學非禪耶。觀於所編明儒學案。亦可槩見矣。來示引不可學佛之說。以爲非禪。則陸王何嘗非呵佛者耶。病昏已甚。又無文書可撿。只將平昔所聞。僅僅口呼如此。只堪自看。不須示人也。若微問於尹台丈。而訂其是非。則亦所願也。所示尹台丈博學好古。自二十年前。已棄官歸鄕。後却彼金。獨處一室。不與時人相從。今世此等人物。何處得來。不勝歎仰之至。賤齒適與此丈同庚。癃殘已甚。入海蹤跡。又未可詣叩以得其所蘊。則但誦晦翁風高木落晩秋時。日暮千林黃葉稀。秪有蒼蒼谷中樹。歲寒心事不相違之詩。以自釋耳。尹台名瀗。</text>
<title>答丁大秀 癸丑</title>,<text>所詢屬厭。屬亦足意。左傳杜注如此。後賢或以屬於厭釋之。恐非本指也。此段煞有關繫。不可不子細理會也。蓋湛一。只是此心未感物時。湛然純一。無些子來帶。此時氣象。正好自認取。或者乃謂湛一裏面。有麤濁之氣。此畔張，朱也。攻取氣之欲。此當撿制。而使不至於害大傷本也。或者乃謂氣上無半分修爲。此又不知程門君子莫大乎正其氣之訓。而將使人任氣縱欲而靡所忌憚。其流弊詎有竆已。此與釋氏之不言氣。告子之不求氣。專主乎心而遺其末者。同一證候也。今要操心撿氣。以奉循乎性命之理。使氣與心合。心與理一。此爲聖學之正傳也。</text>
<title>與丁大秀 庚申</title>,<text>吾儒知性之善。不問稟得氣如何。性理卻只是善。其謂稟賦時。理隨氣異者。不免於指氣爲理之見也。 故必竭力而後成德。此所謂人皆可以爲堯舜者也。異派尊其心爲道。故肆志而靡所畏憚。此所謂滿街都是聖人。人人有心。心未嘗不聖也。虞帝。不直指心爲道。故朱子釋之曰。心之靈覺。原於性命之正。此處最宜辨認。纔混雜。便與異學。同科矣。</text>
<title>與朴覬陽 庚申</title>,<text>余嘗讀武侯心書曰。善將者。不恃強。不怙勢。寵之而不喜。辱之而不驚。見利不貪。見美不淫。以身殉國。一意而已。吾於是得成德之法焉。善學者。不恃聰明。不貴文章。毁譽而靡所勸沮。臨利害禍福。而無所趨避。以身殉道。無二志焉。如是而德不成者。未之有也。</text>
<title>答徐基洪 庚戌</title>,<text>成仁取義。原非孔孟。値國亡於戎。身囚於獄而發也。文山用以爲贊者。只取其義理而已。不必拘於亂時，非亂時之語。故後賢於此。都無一人有所疑怪者矣。朱宋二語。雖不必出於臨亂之日。然今遇邪說蠭起。而聖道不行。則可以抱經而痛哭矣。見朱子大全光澤縣社倉記。而稱述張公語也。 讐敵陵轢。而華制難容。則可以入山而枯死矣。見宋子大全往復。而或曰。深入山閒抱木枯死。或曰。結屋石罅爲枯死計。皆先生自言其志者也。抱經痛哭。入山枯死。是鄙人壁貼也。宋心石聞之。寄余書曰。此眞斯世潔身之元符。而實獲我心者也。宋心原見崔參奉問。世人病吾師不起義。其言如何。答云。艮齋處地。與吾先人異。惟以道義。傳授後進。使知華夷之大防。而不至淪胥。則是其職也。是二公者。一是淵丈之弟。一是勉丈之子。而其言如此。此乃公心正見之發。今也吾門。反有以不起義入海爲慊者。此實識未至而然爾。如何強令知之。大抵人先要識見高明。而後立身酬世之正。乃可幾矣。故自昔聖賢論學。無不以識見爲第一急務。不然。縱有美質賢德。竟未有益於斯文世敎也。</text>
<title>答宋基冕 辛酉</title>,<text>來喩備悉。而愚以謬執。終辭勤命。宜其獲譴。不惟見宥。乃終置銜於觀善。已又寄書。道其夙昔之志。以求一言終身之用。苟非略迹取心虛己與人。曷能與此。區區愧仰不已已。曾讀釰南集。得有契于心者云。一言可以終身行之者。其恕乎。此聖門一字銘也。詩三百。一言以蔽之。曰思無邪。此聖門三字銘也。其立意平實。造語精妙。可作終身元符而有餘矣。第思無邪者。自然之誠。未易遽及。須先從涵養處用功。及遇非禮之思。輒施大壯之力。以克除之。久久自不萌矣。已實未體。而感高明誠懇之意。僭易奉陳。幸惟神領而體當之。無使後人。或致儒者空譚之譏也。</text>
<title>答金永仁 丁巳</title>,<text>孟子於仁與心。旣有合說處。又有分言處。一則不離。一則不雜也。今卿以仁爲名。以聖心表德。請卽此而論學。雖聖人之心安於仁。然仁是自在之理也。心是能然之覺也。下此則顔子之心。僅能不違於仁矣。曾子之心。亦但以仁爲己任。己字正指心 孟子亦曰。以仁存心。心之與仁。畢竟非一物。今要撿束此心。以求不畔乎仁。其術在敬之一言。敬字工夫。須通動靜。貫知行。不可於靜處有而動處無。行時用而知時舍也。中庸之戒愼。是敬。宜就本文自體。學而不體。文自文。心自心。竟無合一之功矣。</text>
<title>與李敎川 辛酉</title>,<text>今人視毁形。不以爲大醜。小學失節事極大。非此之類歟。昔賢以士之拜虜。爲處女之失行。此言甚可畏也。然此亦時諱之大者。只可自守。不可與外人言。</text>
<title>答李敎川 戊午</title>,<text>吾儒之所安者。禮也。必履夫禮。其心乃安。故禮之外。無所問也。觀於孔，顔之敎學。可知已矣。異學之所苦者。禮也。雖違乎禮。其心自如。故禮之理。不必究也。徵於陸，王之流派。亦的然矣。異學之於心身家邦。不靠禮字做主。只信自心爲準。故其弊必至於胡叫亂喚。無禮不恭矣。吾儒必敬以爲本。自講習討論之事。以至修齊治平之業。無不將心奉禮。其效驗必期於參贊位育。而靡所不安矣。</text>
<title>答林方鎬 辛酉</title>,<text>來書心氣知行綱常之說。及二三安排之病。此須以文王之小心。鄒聖之養氣爲法。二者皆兼理會踐履之功。而所扶植者。無非綱常之道矣。子苟能夙夜殫誠。而成惟一之德焉。則天地心氣之應於子者。皆正且順矣。學之爲道。只此一塗而已。罔或有安排之私。而起二三之惑也。此事最要靠實。切忌尙文。</text>
<title>答崔性謙 乙卯</title>,<text>一塵眯眼。必拭之。細骾夾齒。必剔之。羣私匿心。雜穢徧身。則有不修潔者。豈非惑歟。今專要去其本無。而存其固有者而已。此非辦得殺亦不痛之心。定難能也。</text>
<title>答金鍾暹</title>,<text>尋數不能專一。誠可悶也。存守未免二三。更可憂也。聖門敎人。專以持敬修行爲務。讀書講義。乃其閒指引之一術。今也惟尙文學言辯。故其弊益使道術分裂。風俗敗壞。甚可歎也。今須主於存心守身。而四子五經以補之。庶矣。</text>
<title>答魚命信 辛酉</title>,<text>學只要讀得書。行得書而已。惟聖性者。惟士書者。士而言行合於聖賢之書。是亦聖賢已矣。夫書中所言。皆是天理。今取小學四書。俛首鞠躬。讀取二三百遍。使其字句。一一上口。勿令遣忘。繼而潛心細繹。使其指意。時常在胷中。了然有見。終而施諸身心事爲之閒。使書我爲一。而不相離畔。則所謂惟士書者。是也。</text>
<title>答張在圭 己未</title>,<text>子之兄弟叔姪。咸能守義不屈。至於島囚九死而不悔。凡在親知。孰不增光。今遇令兄於海上。而如見前代賢人。何喜如之。來書引微子傳文以自訟。此意善矣。然欲盡義。須要竆經。欲安義。又要主敬。如此庶可以靖獻先王。而無愧神明矣。大槩來示。講磨道義。勉勵孝弟。勞苦動忍。不專於口腹之計數句。亦可謂要言不煩矣。勖哉無斁。</text>
<title>答張在圭 辛酉</title>,<text>晦翁言。天地生萬物。聖人應萬事。直而已矣。顯見之用直。尙可能也。故字書。直從十目從ㄴ。ㄴ古隱字。人處隱暗之地。猶有十目之視。亦宜畏謹而存直。蓋境雖有二。而心不可以不一也。心苟一矣。聖人可齊。天地可及也。然聖人又言好直不好學。其蔽也絞。故吾儒以讀書明理。爲先。太極爲生物之主。而生物者。上帝也。德性爲應事之主。而應事者。心君也。帝與極。心與性。皆有眞靈能所之分。勿混。</text>
<title>答任公述 辛酉</title>,<text>來喩中罹異祟。口喑不能語。形掣不能運。而所願則死守先聖衣制。以畢餘生。僕甚悶之。然視彼世儒之口舌無恙。四體輕健。而同人道於牛馬。不免與於慢僻之俗者。相懸萬萬矣。蓋其不重聖賢遺矩。故於衣冠容儀之敬。隱見語默之義。一切擺脫。甚則綱常之斁。華夷之混。亦不以爲憂。遂使正道寖熄。邪說日熾。而不可救矣。顧此綿力。雖欲扶持。擧世莫與見助。獨立長吁。形影相弔。爲之奈何。知與吳而見，朴亨文相講質。甚喜聞也。其於不急之察。可且置之。惟於聖賢定本綱常大義。精究而力闡之。使此一脈陽氣。不遂至於永絶。則吾黨之幸。斯世之福。區區不勝其厚願爾。</text>
<title>答韓右東 壬戌</title>,<text>學問之道。無它。只要整齊嚴肅。以致心一。戒愼恐懼。以致義精而仁熟。如此而已矣。愚雖見得似此。實緣敬功未立。而莫之能充。可愧也已。心一則非僻自不相干。氣質自不爲梗。格致而至於義精。持守而至於仁熟則聖矣。整齊戒懼。皆心之功夫。心比仁義較粗。 心比性微有迹。心爲粗。性天爲妙。皆朱子語。 氣質比心又益粗。三者宜細辨。</text>
<title>答邊復源 丙辰</title>,<text>說病雖眞。而不事服藥。病終不瘳。此宜深戒之也。心學性之說。聞者無不聽瑩。然經傳中學仁義學禮道。皆是說也。君子學道一句。是先聖語。而君子知有覺之心。而道以性體言。此尤直截道破。而有目皆覩者也。今左右於此。能看得無疑。只此是子之藥石也。凡思慮云爲。逐一點省。使無違理。是其法也。所見如此。而所行如此。所成就又如此足矣。彼某某門庭所傳。何必揚言排闢。而自家所師。又何必極意推尊。以犯自是非他底過失耶。切宜戒之。</text>
<title>答全時權 乙卯</title>,<text>來書所述遏欲存理以下數語。是果鄙說。今更有一段可以奉聞者。蓋嘗讀孟子。論人知不知皆囂囂之意。有尊德樂義之敎。玩而味之。灑然有喜心。以爲德義是性之本體而尊樂是心之妙用也。士苟以德義自重而自安。則彼公卿之位。事功之稱。皆不足以動其中矣。但須先有博文明善之功。文謂小學四書及諸經之文。善謂明德新民及至善之理。非指後世小小文字之類。紛紛理氣之爭也。 乃能知德義之眞者。不然。其不錯認似者以爲極而誇張之。旣以自誤。並以誤人者鮮矣。是宜分外審愼。眞似兩字宜著眼。</text>
<title>答全時權 己未</title>,<text>所示柔疾。此是釋氏之謂胎病難醫者也。然伊洛却有奪造化之論。而先聖孔子又詳說其法云。人一能之。己百之。人十能之。己千之。雖愚必明。雖柔必強。蓋天但能賦人以氣質之偏。而不能禁人變化以自立。是又在子自致。不關它人一錢事。然無已則有一焉。人能讀取小學四書六經。坐云則坐。立云則立。敎住便住。敎去便去。一令卽行。再勿怠逆。如此。水中之鹽。色中之膠。亦可以取出。子宜剖心納之。識得心靈不可恃。宜體憂勤惕厲之意。信箇性天不可踰。應守恭敬奉持之訓。</text>
<title>答柳敬養 壬子</title>,<text>所疑鬼神費隱。此以十二章首節小註朱子第二條所論觀之。無可疑者。蓋鳶魚鬼神聖人諸章。皆卽氣而明理。前輩言氣上看理。此語最精。劉某所謂民主。主者衆耶。則擧賢之日。仁者。欲取厚重之士。義者。欲取剛毅之士。禮者。欲取文明之士。智者。欲取察慧之士。信者。欲取誠實之士。而五人者。自是之心勝而相持之勢均。則竟誰爲君。唐堯時。尙有薦嚚訟之朱，象恭之共，圮族之鯀。况後世風氣已薄。人各有私。亦惡能一皆公薦而無弊乎。抑主者獨耶。則此獨者無君之名。而有君之實矣。彼受薦而立乎位者。不過此人案前一吏胥也。安在其官天下乎。夫傳賢。公也。古者。傳賢之權在君。而不在民也。 傳子。私也。然傳賢而不得其人。則國必亂。傳子則雖中才。猶可以輔相而持支。故程子謂與子雖是私。亦天下之公法。此意不可不知也。曾聞西洋有求爲大統領者。然則其弊又有不可勝言者矣。又見某書。言智謀出人者。不願爲大統領。今以其徒擁虛位而奉行民令而已也。然則何必擇賢。雖鄕里庸品。亦可以爲君矣。程子說。詳見遺書十八卷四十九板。</text>
<title>答柳敬養 戊午</title>,<text>愚嘗有數句云。性對神。必不曰我通爾局。然而神對性。則不得不曰爾體我用。此頗可玩味。蓋爲近日諸論而發矣。不意卿又爲微物無神之說也。試觀大而天地河嶽。小而野馬風埃。精而鸞鳳金玉。粗而糞壤汙穢。其形狀貌樣。不億不兆。而其神明不測之妙。無毫髮之不同。故程子曰。物形有大小精粗之不同。神則一而已也。卿又以死物爲無神。此尤謬矣。豈不聞程子之言曰。神與氣。未嘗相離。不以生存。不以死亡爾乎。中庸鬼神體物不遺之訓。卿曾如何看。 此有未徹。不如且放下。更就平常明白處理會。久之。必有相觸發而自覺處矣。</text>
<title>與吳學泳 丁巳</title>,<text>除却中字。再無性情可言。是爲自然無爲之本體。 舍了敬字。安有心功可施。是爲能知能行之妙用。 中人人皆有敬。唯聖人安之。士者能思而勉之。東坡欲打破。郝敬以爲粉餙。毛奇齡斥謂聖門一大流毒。若此者。只自害其性而已。 敬之目。程，朱諸先生說。已盡之矣。</text>
<title>答朱文基</title>,<text>古之士相見。執贄以求敎。是宜誠矣。而周公復誨之以與衆言。言忠信。似已病乎世風之寖薄。而思以挽回之也。况後世乃有不及門。而投書請言者。其心何可知也。然實欲求道。而又有形格難遂者。亦未可槩以不誠待之。今足下以八耋重侍。貧病無以自致。豈非所謂志切而願違者歟。設以身處其地而體其心。未嘗不惻然有動也。但據來章。而知是溪陽脚下。則賢者所求聖學要領。想已聞之熟矣。至於斯文赤幟，吾道金湯等語。在僕旣切過情之恥。在賢亦爲不知之言矣。近時士流。類多夸大之習。竊深病之。不謂高明亦復不免。亟宜斬斷根株。不陷於不誠之科矣。</text>
<title>答柳源模 甲寅</title>,<text>人之參天入神如許妙用。皆此心爲之心。如何可不保守。如或囿於用小之資而不能脫灑。混於勢危之念 虞廷所謂人心。 而莫能節制。則已失其職矣。况又被昧己之私，同流之俗所掩蔽陷溺。而不能自拔。其爲屈辱。更當如何哉。必也誓戒憂惕。從俯仰顧眄之微。以至隱見出處之大。此兩句所包甚廣 一一稟命於不言之天，無爲之性。鞠躬盡瘁。死而後已。如此。乃可謂自盡其分而無忝所生矣。此一篇。遍擧形氣心性。而辨別其帥役之分。再言全體不息。而究竟于人天之合。爲士者。不可不精核而實履之也。</text>
<title>答柳源模 戊午</title>,<text>所示近述明德性宰二說。此是天下古今所公共底道理。何可欲伸己而屈人爲心哉。然此繫性命之原，學問之本。旣不可含糊兩可。亦不可佯爲唯諾。故且大槩發問。以審其意之所在焉。愚昔年對一友出數語云。欲主心卽理。則必曰理有爲。欲主理無爲。則必曰心屬氣。今君只將此語轉示之。而得其答。則可以決其是非之所極矣。正不須逐條立辨。以反汩亂其潔淨簡精底眞意脈也。但此友似只知氣字惟有麤糙底而已。不及察其上面。又有至靈至神至精至英之氣。上而承奉性理。下而矯治氣質者。此爲受病之源。不知可以一番誦言於其耳否也。</text>
<title>答金達 乙卯</title>,<text>大學不曰心而曰明德者。心猶言人也。明德猶言聖人也。故曰明德心之尊稱也。若如來示。則凡言心者。皆有善惡。且未爲全體。恐不然也。不曰性而曰明德者。大學是論學論治之書。不似中庸論道之比。故不單拈性字。而必表出一箇具性應務之心。以爲首歟。篇中言盛德，德潤身，先愼乎德，明明德於天下。諸德字。雖亦包涵得性字在其中。而究其指意。則敷施運用一邊較重。意似如此。須與成，梁諸君。更商而回示之也。○大學不言性。明儒之宗陽明者。以爲心卽是性故也。近世諸家之見。以爲明德卽理故也。 此欲將靈覺。引入性理去。與釋氏無別。故苟翁駁之曰。然則中庸之不言心。亦當以性卽心故也。大學之自明誠。中庸之自誠明。後儒之誤認而錯說。可知爾。其然耶。止此 要之心性不可互換看。</text>
<title>答魚允甲</title>,<text>明道先生言。知性善。以忠信爲本。此先立乎其大者。伊川先生言。知道本而誠之。兩語是一意。而從精一博約中來。知是心不是性。性善道本是理。不是心。 忠信與誠。自易書以至小學要訣。無不以之爲爲學骨子也。凡人之爲不善。由不知性道之爲大本。而恃心自用也。近日小輩之棄禮爲夷。流俗之昧義侮儒。喪者之忘仁壞制。此類無一非不識性中本無此理。而惟其心之是信者也。 故晦菴栗尤諸先生。又皆以識爲先。今須要竆經以精義。撿心以循理也。</text>
<title>與魚允甲 己未</title>,<text>以存爲齋。與朱子大全存齋記之云。指意差別。蓋程伯子有言。人只有一箇天理。却不能存得。更做甚人。其立意儘切實。垂戒儘嚴畏。直令人竦然心目。今以告于子。子其蚤夜兢惕。期以做得人也。竊見朱子之記。全以心爲主。而瞭然見心爲效。無復硏經精義之意。是爲二十九歲時所作。而王伯安編入晩年定論之書。其矯誣前賢。誑惑後生之罪。大矣。夫存之之云同。而二先生之意。宜辨而別之。雖然。朱子又嘗言。人只有箇心。若不能降伏得。更做甚麽人。人苟要循伯子之訓。先要守朱子之敎。乃見其功矣。試使王氏聞此。尙能開口說心卽理，心是聖否乎。子於此。宜明著眼。牢著脚也。</text>
<title>與魚允甲</title>,<text>性只有一性。再無它性。凡言氣質性，性相近，性緩，性急，性偏，性悍，性嗜酒，性好罵諸如此類。吾皆不以爲性。故曰只有一性。再無它性。朱子曰。人之一性。完然具足。如何某人說稟賦時已有偏性。以欲翻此案。 二氣五行之所稟賦。何嘗有不善。纔說二五。便有萬異。如何此理不隨氣而有惡。如某人之見。吾輩於此。不敢翻此案。而從彼說也。 人自不向善上去。此何嘗說稟賦。而某人何苦硬做稟賦時已有惡性來。 玆其所以爲惡爾。語類謨錄。○某人說氣之爲惡。必有所以爲惡之理。其意蓋爲先從稟賦時。已得此隨氣不同之理云爾。而朱子却言人自不向善上去。此人字只是指心氣言。不干性理事。 人能熟究此段所說指意。則凡言性異者。皆只說得氣之病痛。可以視諸掌矣。某人避偏性惡性之說。然旣自言理隨氣而有偏有惡。則豈非偏惡之性乎。</text>
<title>與魚允甲</title>,<text>人之本體一而已。性之善是也。學之工夫。亦一而已。心之敬是也。非敬。無以究其本體而充其大用也。但敬非虛靜淵默之謂也。須是從外面有形象處。整頓起來而後。心之主宰始立。而能施知行之功也。久久不輟。心與性合一。而凡與聖同歸矣。舍此而別有理氣之說。亦別有學問之法。非愚之所聞也。</text>
<title>與魚允甲 壬戌</title>,<text>女敎立則家興。女敎弛則家敗。敎壻嚴者。爲愛女。姑息者。反是。第一令承淇時常在書室。對訓長。勿與閒人相接。只敎以讀書寫字。勿廢日記。最要令行止坐立言語。咸有繩墨。無故不令入內堂 不遵敎令。隨見隨警。人家至要。莫如敎得子姪。欲敎子姪。又須先立己。立己要在讀書精熟。讀書精熟。則立己敎子將自此而始矣。</text>
<title>答朴義塽 乙卯</title>,<text>天下道理。只有中庸兩字而已。吾儒敎學。只有知敬兩字而已。中庸是天命之性。知敬是人心之能。此可見老師所發性師心弟之說矣。更須從經傳中。潛繹以究其妙。就身心上。力行以踐其實也。</text>
<title>答林亨錫 丁巳</title>,<text>學者用心。而至於誠且公。則似已極矣。然向上更有天。則在爲心者。宜時時刻刻敬審而奉持之。始是聖學。若泛然認心以爲理。而指其發以爲道。則是爲佛，禪，陸，王之敎。其非正也必矣。故論語註。旣曰誠心。而復繼之以直道。又旣曰心無私。而再曰事當理。陶菴曰。朱子集註章句。爲萬世標的。反是則異端也。愚謂朱子此說。非自辦也。實從上聖賢相傳正宗也。 心之不可恃也。如此。今凡視聽思慮動作。無不以道爲大本歸宿之地可也。</text>
<title>答林亨錫 己未</title>,<text>賢之務學。想應篤實。乃求號銘。何也。終歲叩門投書客。盡是乞銘索書人。八耋病漢。如何應副。卿尙有騖虛之失。宜用朱門束心以藥之。夫撿束此心。卽孔聖之操存。今以束名菴似相當。心之爲物。神明不測。雖有其則。或隳厥職。尼操晦束。豈指太極。嗟嗟小子。翼翼無斁。以是爲銘。而服膺不失。亦可以入聖矣。</text>
<title>答金光載 庚申</title>,<text>人之所以爲人。以其有五倫也。舍五倫而言道。則爲夷獸之道。而非人之道也。聖人之所以爲聖人。以其盡倫也。外盡倫而言聖。則爲異端之聖。而非聖人之所謂聖也。今子在家幹蠱。蠱在文爲蟲皿。皿之有蟲。蠱壞之義也。蠱之大者。濟時之艱難險阻也。今天下之蠱。非一箇竆措大之所能治。惟幹父之蠱而必惕厲則吉。幹母之蠱而不過剛則得中道矣。夫五倫者。理也。盡倫者。心也。心之職在明理而盡道而已。不然。爲昧見冥行之物矣。何足謂之心乎。吾故曰心當以理爲本源主宰。子其欽哉。</text>
<title>答金希泰 丁巳</title>,<text>人必有心。心必有事。心無禮則莫能自正。事非義則無以自治。故制心者必以禮。處事者必以義。義不可以不明。禮不可以不講也。彼荀氏之以禮爲僞。告子之以義爲外者。不知何以安其心而利其事也。曲禮曰。人有禮則安。大學曰。國以義爲利。</text>
<title>答潘圭煥 庚申</title>,<text>性善之理。隨處發見。無不可師。尊性之心。隨處體察。無敢或違。由是而進之於自無過越則聖矣。此豈難曉之理。而彼一種學者。視性師心弟四字。爲天地閒不可存之議論。並力挾攻。而不遺餘力。吾不知其心所師。是甚麽物事。心之爲善。雖極於爲堯舜參天地。然其所爲之善。則性之善也。性善之外無他善也。惡不仁者。其爲仁矣。不使不仁者加乎其身。夫不仁。是此心不敬不誠之罪。而非性命之失也。大抵爲仁也是心。不仁也是心。心其可恃乎。彼世之不治其心。而妄謂心卽是仁者。陸三魚曰。孟子云。仁人心也。是指仁爲心。象山是指心爲仁。三魚可謂一刀兩段八字打開者也。 是徒慕仁之名而欲冒居之者。惡乎可哉。心苟欲爲仁。須是操存省察。而克治其害仁之氣與慾。使此心常居仁宅之中。而後心與仁方是合一。</text>
<title>與吳純根 乙卯</title>,<text>人之一生。苦多而樂少。觀中庸。富貴一而貧賤夷狄患難三。可見。此如何可逃。只有道理處之。故曰無入而不自得。此未易及。則晦翁豈不曰世閒萬事。須臾變滅。皆不足置胷中耶。禪家亦言。衆生身同太虛。煩惱何處安脚。今遇憂患。置之胷中。而使心煩惱。了無毫髮利益。從百年後觀之。平曰種種罣牽欲舍難舍底物事。無非浮雲飛煙一切空了。</text>
<title>答吳純根</title>,<text>悔悟警勵之意。溢於紙墨。使人省發。事暇看得少文字。餘時習得涵養功夫。惜取如丸歲月。此意更覺緊切。如是鞭策不已。道雖云遠。終必至矣。旣發此語。宜倍加心力。無使有空言之愧可也。近得愼生二字。日夕玩繹。殊有進處。蓋生是包性之氣。凡心靈氣質精神形貌。皆生也。就其存主運用處。一一加愼之之功。則包中性理。自然無蔽而呈露流行矣。卿亦就此施力。看久後如何長進也。</text>
<title>答殷成鶴</title>,<text>聖人不思而得。不勉而中。大賢必思勉而後得且中。不知所思所勉所得所中是甚物事。知此則知所以爲學矣。聖賢之所以爲聖賢。不過盡其性而已矣。盡兼知行言。 今人不以聖賢所盡者爲準的。乃指此心以爲道。卽心是道。是異學家言。 而不復根極於性。是以其一生所辛苦而成就者。畢竟落在靈覺之科矣。靈覺是心之妙用。如何無得。但尊之以爲大本。則與聖學無交涉了。 請足下要從性理上著脚。性理。只在日用云爲上十分至當底。便是莫把做玄妙想。 愼勿向心靈下靠身。</text>
<title>答朴炳幾 甲寅</title>,<text>家貧親病。事撓憂集之喩。非惟卿所難處。鄙亦惻然動懷也。然人心自是該得許多道理。而應得許多事變者。夫家饒親安。固有處之之理。家貧親病。亦豈無處之之道。而遂爾喪志棄學。無復自奮己乎。士遇蹇難。必在守貞。設使難不解。不失正德。是以吉也。若不能固守。而入於邪濫。雖使苟免。亦惡德也。知義命者不爲也。是爲程先生吃緊爲人語。幸體斯義。卒有以上報尊府義敎之恩。下副朋友忠告之意。</text>
<title>答牟鍾寬 丁巳</title>,<text>古人言。孔子之爲萬世大宗師。只循循有序四字。余繼之曰。今學者欲做聖門高第弟子。只要守得孜孜無怠四字。讀書明理。愼言謹行。都要孜孜無怠。積久習熟。可以至於聖人。天地之至誠無息。分明有此理。自是人不爲耳。</text>
<title>答金澤述 甲寅</title>,<text>今言太極噓而生溫。吸而生凉。問。噓吸是太極噓吸。是氣噓吸。答曰。是理噓吸。問。然則太極有消息。曰。無。問。氣可言噓吸。理如何言噓吸。答曰。理有噓吸。故氣有噓吸。若理無噓吸。則氣何自而有噓吸乎。且以目前言之。元之噓。利之吸。此又何關於氣乎。大抵理氣流行。已然而已。周子太極云云。是原其未然而言也。雖曰。原其未然而言。其實就已然處說將去。雖曰就已然處說。其實不害爲原其未然而言。故朱子之答子上。旣曰理動靜。語類 又曰。理有動靜。故氣有動靜。止 何關於氣乎云爾歟。單言理如此。與倂理氣而言。此如此。故彼如此。兩語指意。或似少異。 此處元自難著眼難開口。今且以目前所見言。幸加細究。而回示其得失也。</text>
<title>答金澤述 庚申</title>,<text>孟子言心善大功。志令疑之。但據淺見言之。理義固是理也。其人人之同以爲然者。却是心。不是理也。夫理是善底。而心以爲然。亦豈非善底。但此心一經陷溺之後。又往往指理爲不善。非理爲善。故理可曰純善。心但可曰本善。只純與本之間。理與氣之分也。性心之善合言時。性之善固爲主。心之善固爲賓。若各論二者之善。又不須分賓主。程書言心善。大學傳七章或問。大全答程正思書。皆明言心之正。若乃釋氏之言心善。不分本末。槩謂之至善。惟此心之是信。陸氏之對楊敬仲言某只是信箇心。此則却大誤也。器之問。理義之悅我心。猶芻豢之悅我口。顔子欲罷不能。便是此意否。朱子曰。顔子固是如此。然孟子所說。正是爲衆人說。此句宜著眼看。 當就人心同處。看我恁地他人也。恁地只就麤淺處。看自分曉。却有受用。要洗心看。 區區每見人。說理說心。只要說向無形影無稽考處去。所以難得分明。又都無自己受用。只成一塲孟浪酬酢。遂致彼我紛撓氣象。常所痛恨。今因論心。而擧徐居父錄一段以告之。講理家之所宜留心而勿泛也。</text>
<title>答金澤述 辛酉</title>,<text>金濟煥見削後。不卽自裁。遲緩數月而死之。已極無恥。而志令以爲雖則見削。竟能處義。則不失爲義士。旣許其身後文字。且謂小子曰。聞艮翁謂見削自死。不成爲節義。似涉已甚。而以刪出見辱自裁之烈婦文字於約齋集。觀之。其主此義也。甚力矣。然反覆無狀之孟達。嘗著祿山帶之顔杲卿。以終能立節。見褒於朱子。則此合有更商者矣。且見削自死者。不見褒於君子。則是與見削不死者。均之爲失節。而見棄於君子一也。孰肯無所益而殺其身哉。將見髡薙學子。靦然危坐。口談聖經者。比肩於世矣。其或與彼人相關。又孰肯抗義不屈。取勒削之辱哉。將見忘義忍恥。苟容保軀之徒。滔滔天下矣。其爲世敎之害。反或不少矣。此尋常蓄疑于中者。君可爲我稟質于皋比云云。愚每謂士之勒削。婦之強辱而不死者。本不足言矣。唯其知恥懷憤而不淹晷刻。卽地自裁者。其士之生徒。祀之私塾。婦之子孫。祭之別室。如此則其待之。亦可謂不薄而厚矣。 而不得與於聖廟賢院之享。合櫝祔食之禮。是其裁量。不可謂不精矣。愚嘗設以身處其地而思之。當時之失。雖非本心。而毁形。則毁形矣。汙身則汙身矣。奈何立於天地之間乎。故不得而不死矣。後人雖欲勿降。然其鬼自不敢偃然入於聖賢之列。祖考之享矣。自己之心如此。故推之以施於人爾。非故爲是刻核之論。以自傷其仁義之性也。志山旣謂孰肯無所益而殺身。再謂孰肯抗義不屈而取辱。信如此言。彼之自裁。非發於羞恥之本心。而乃專出於有爲之私爾。亦何足尙哉。</text>
<title>答金澤述</title>,<text>綱目孟達。以後漢漢中將。建安二十五年。以上庸郡降魏。曹丕愛之。合房陵，上庸，西城。爲新城郡。以達爲太守。建興五年。孟達以新城歸漢。魏將軍司馬懿。帥兵攻之。六年。魏陷新城。孟達死之。志山丈所謂見褒於朱子者。恐指死之二字而言也。此義。未知盛見。亦如志丈之意耶。愚竊謂孟達。自始降至陷死。爲九年也。當時欲再降。則恐魏斬之。不得而不死。此豈朱子之所當褒乎。若據此爲被削。久後始死者。當褒之證。則愚未知其果然否也。 其曰。死之者。恐合修改。如關公之死。綱目云。獲關某斬之。此類豈非未及照勘處乎。全翁職諡云云。昔魏元履。與小人。同入一紙之薦。朱子但以爲不幸。只使之致謝。尤翁箚疑。亦但解其文義。初無元履當辭之語。豈今之君子。勝於朱，宋而乃有云云耶。</text>
<title>答金澤述</title>,<text>總理長以下諸名目。是爲堯舜上尊號耶。抑可謂爵諡耶。髡者欲參謁聖象。以好語諭之。使長髮復來。則旣非斥逐。亦存義理。可兩行而不相悖也。彼削而談大義者。其可笑在此。非在後日自裁。聖九甚當甚當之云。善矣。未知其大人之意。亦然耶。天下大亂而欲守隱默之義者。目之以驅民洪猛之罪。則後聖復起。許之以正論耶。</text>
<title>答金澤述 壬戌</title>,<text>曾聞梨湖金令言。金監役祭梅山文。旣是師生。而其言如此。可怪也已。然愚未曾見其文。故無一辭可否之斷矣。今承錄得本文。而又有高明所辨諸說。不覺心駭而膽掉也。來書謂梅門諸賢。何不斥退此文者。眞可疑也。愚事全齋先師數十年。未聞先師一言及於金誄之未安。而肅齋仁山兩門。愚嘗親及。而亦無所聞。立軒鰲谷文字。亦未見其云云。豈金未嘗致奠。自撰此誄。而載於文稿歟。不然。此文决非可受而侑奠於象設之下者也。愚少也。曾聞嶠南士流。有金平默梅門叛卒之說。豈此外。又有悖慢不恭之罪歟。林君奭榮。曾見金所撰任氏圭直傳。有不遜於梅門之語。沈雲稼亦言。洪在龜每詆毁梅翁。沈丈叱之曰。君以後生少輩。敢如是。後勿復來。愚疑洪是金壻。而金於梅翁。有尊敬意。則渠何敢乃爾。今以誄觀之。金於士論。何敢稱冤。金答沈雲稼規責之書。亦言及全齋先師。而曰名位隆顯之人。今此所謂資憲祭酒。及慰肅齋喪。亦稱邦國不幸。蓋其心氣之乖愎。元來如此也。</text>
<title>答成耆德 己未</title>,<text>本體中而已。工夫敬而已。兩字。皆兼知行。 然好言中而不敬以知其精微之極。則胡廣之中庸可慮。徒務敬而不知以察其矯飾之情。則陸棠之敬賊可畏也。昔范忠宣公嘗言。我平生所學。惟忠恕二字。終身用不盡。立朝事君。接待僚友。親睦宗族。未嘗須臾離此。此意極要體會。今吾欲舜直得中敬兩字。而用之如范公之學忠恕也。</text>
<title>答金東奭 壬子</title>,<text>五典四勿。道學定本。而禮爲之體也。故聖賢之制心律己。治家爲國。莫不以禮從事矣。詩曰。人而無禮。胡不遄死。甚言其禮之不可失也。來書所歎。天地閉塞。豈非失禮之致。所擧碩果不食。亦非履禮之象歟。學者于此。可以知所勸戒矣。</text>
<title>答李榮浩 庚申</title>,<text>聖學輯要按說曰。天有實理。故氣化流行而不息。人有實心。故工夫輯煕而無閒。人無實心則悖乎天理矣。此栗翁得本天之統於聖門也。今學者。宜先辦得一團誠心。而又必無畔乎實理。乃可以入聖矣。近見一種人。必向栗翁造爲主氣題目。以傳播於世。如此者。可謂用虛妄心以悖乎天之實理。其罪大矣。擊蒙要訣不云乎。學者必誠心向道。不可以世俗雜事。亂其志。然後爲學有基址。</text>
<title>答申錫珣 己未</title>,<text>趙淸獻公日中所爲。夜必告天。司馬溫公平生所爲。皆可告人。斯二者。皆忠信不欺之功也。然先須見得所爲之事。如何是是。如何是非。而必取是去非。然後始可以仰不愧天俯不怍人。不然。將有以非爲是。而告天人者矣。故聖門敎學。雖以躬行君子爲究竟。然又必以讀書竆理。爲本始矣。</text>
<title>答金日炳 戊午</title>,<text>聖人言好學之目。只有食無求飽一段。而朱子謂不求安飽者志有在。而不暇及言。志在於道也。道者。當行之理性之德。而具於心也。所事所言。道也。能敏能愼。心也。就正有道。有道者。是人與道爲一也。 又其究竟法。而吾所謂心學性者。正如是也。彼心之自聖而不肯受命於性師者。到此不得不爲琉璃甁子禪。而片片破碎矣。</text>
<title>答全浣 戊午</title>,<text>昔余始學於全翁。而承艮背之敎。苟翁聞而親書艮齋大字。繼以定故。光明之語矣。至今五十七年。尙未能的知其背之所在。而艮之甚矣。其見之淺而力之薄也。夫背爲所當止之地。大學之仁敬孝慈信。是也。艮者卽所謂止於是而不遷者也。仁敬五者。自然無爲之道體也。止之一字能然。有覺之人心也。人之心於道體。宜視爲主本而奉之如天也。今遇子問學。雖擧似此話以自警。因令子視余爲前車也。</text>
<title>答金始坤 壬戌</title>,<text>愚以病則纊息隔紙。以德則羣謗齊山。足下誤聞而施以書幣。冀入社而求頂針。愚欲應之乎。則乘人不察欲辭之乎。則沮人向善。只將從前所願學而未就者告之。相與勉勵。則不悖於理而無愧於心矣。心與理宜辨。又氣質分上。不可言愧。則謂心氣質無分誤矣。 足下其諦聽而欽念哉。愚少事全齋先生。見敎以誠意。爲學問最要。而行之不力。今老病將死。未之有得。慚懼不可言。蓋格致無窮。期至於心意。隨其所知而實用其力以充之。則已知者益明。未透者亦將因是而漸可進也。竊意此處。有疏漏放過之失。則假使文章出人。功業蓋世。皆不足以稱於儒門矣。尊先世有宋子門人。自是好淵源也。往哲有孔，朱，宋三夫子之稱。謂其聖門正脈也。近日湖論家。有去宋而代韓者。極可駭也。足下于宋子德行言論事業。一一敬守而勿失也。</text>
<title>答徐承模 丁巳</title>,<text>子之名承模。模。法也。法者。天命之所出。而人心之所當奉承者也。然非心存戒懼。懼不克也。吾故以懼甫。字之。蓋人心有動靜之時。有知行之事。而知行。有知行之法。動靜。有動靜之法。故學者。當無時無事而不用其敬。以庶幾無褻乎天命。而聖人之藩籬可及矣。奈何。古人今人。往往知有對知之敬。而不察乎敬之有包得知者。則其勢徒致謹於持守之頃而已。其於𥳑編玩索師友講討。以至反己體認。卽物窮究之事。不知其心能不戒懼而可以得之乎。况曾子有先愼乎德之敎。而朱子於或問說之明矣。子思又發愼思之訓。而朱子對門人。每曰何不言深思而言愼思。此皆有分明旨訣。特讀者心麤而不察爾。子其戒之。中庸首章。戒懼愼獨二義。該得聖門種種功夫。而人多不察。故不免流於無頭之學矣。</text>
<title>答吳宰烈</title>,<text>頃者所告孝弟敬義之說。是聖人之所敎。而人之所當爲也。世俗謂之舊學而棄之也。然而人不修行。學不師古。將何所不爲。孟子曰。無爲其所不爲。無欲其所不欲。今之所謂新學。是畔古悖倫之一夷獸。决非人之所當爲也。昔有見和靖而語及孟子。此兩句者。和靖大聲曰。如斯而已矣。旣而曰盡得此。便是聖人。今卿於吾言。能揀其是非而決其取舍。則聖賢門庭。庶可至矣。</text>
<title>答趙濟元</title>,<text>凡夫之學道。如貧漢之救死。甁無粟。篋無衣。軀命濱死而有優閒暇逸者乎。士子自思從朝至暮。由頂至足。無一時一處合道理協心思底意象。如何不憂勤惕厲而思所以檢點改遷之者乎。纔覺有優閒暇逸之態。便與回頭旋踵以趨舊路。以進新功。少閒又覺悠悠。再與整頓起來。久久自成片段。如何責效於時月之閒。以反亂乎吾心。而有礙於天理耶。</text>
<title>答趙濟元 癸丑</title>,<text>空空說心本性三字。竟不見實得處。要在辦得眞實。心就平日易忽慢處難克治處。猛然下手著脚。易忽慢底換成難愼。難克治底無復痕迹。方是眞實。不然只是說。</text>
<title>答趙濟元 乙卯</title>,<text>孔子敎顔淵的禮。是父子君臣五者。所當行之。節文而禮則就之。非禮則去之。此心之事而達德之行道者然也。如父召則有走之理。拜君則有下之理。是典禮也。知其理而走而不趨。違衆而拜下。豈非達德之行道乎。申仲肅之以達德爲理。而遂指爲聖人之所獨。又引性有爲理貫理之說。以爲據吾不知其何說也。</text>
<title>答趙濟元 己未</title>,<text>諭及李友。嘗謂以用言則太極也有異處。此固當然。凡天下萬善。皆太極之用。用之有異。何害於體之。大全至善。此理一分殊之說也。今此之云。乃爲氣化流行之時。所乘之理。此則太極。 隨而不同。此不同二字裏面。許多偏駁昏濁邪慝怪妄之類。亦不可謂不在其中。此與前說迥別。而爲滓穢太極貶薄太極者。余於此友。相視何如。而欲救之不得。但自惶恐而已。嗚呼。士之見識。不可以不精。言語不可以不愼也。</text>
<title>答韓晉澤 己未</title>,<text>愚讀晦菴夫子四齋銘。有所開悟。而持循不及者。蓋尊道宅遵。是此心能學之功。而德性中庸廣居大路。是此心所學之理也。然則愚之謂小心學性。性師心弟。豈無稽之言乎。奈何世儒往往反戾。而敎得人心恣肆。致得士風乖亂也乎。識者之憂懼深矣。來喩瞽者循塗。工者率規之喩。書理昧義身事失宜之歎。皆此心主理之意。令人心目俱開。何幸何喜。故爲誦夫子之訓。以廣其意云爾。</text>
<title>與韓晉澤 壬戌</title>,<text>上帝聖人有一毫不誠時乎。六經四書有一句不誠語乎。獨吾人生於上帝。學於聖人。而讀經傳。乃有種種邪思妄動。以自虧其所受之實理。靜夜無寐。默默自念。多少惶汗。邪妄是心。實理是性。心當本性。奈何。鄭，趙諸氏。其心苦死自尊。不肯認性爲模範。雖孔，顔之心。非矩仁無所歸宿。噫。其不思甚矣。</text>
<title>答鄭海潤，韓晉澤 己未</title>,<text>栗谷。東方孔子。尤菴。東方朱子也。此皆有先王先賢已定之論。而非後人之所能改也。其言曰性是理心是氣。自孔子以來相傳宗旨。此見於尤翁辨斥柳㮨之疏矣。近有一種異見之士。乃翻其案而曰。卽心是理。或混其分而曰。心性一物。是皆自外於二先生之門者也。君輩只宜自心自卑。欽崇德性。以受其敎。以成其德而已。</text>
<title>答鄭海潤</title>,<text>山斗華陽之喩。子之誤聞。愚不敢承。惟願得一言。以爲終身行己之要。則愚雖病且死。亦欲與之講確而持守之。蓋嘗聞非禮四勿。是千古正傳。夫禮也者。天理也。自有大中至正之體。雖稟得氣偏惡者。理則初無隨它變易之異矣。 故使人心。於遇事接物之際。審其禮與非禮而爲之用焉。此可見性心體用道器之辨也。 故程先生以四勿爲事天也。區區常言一心事天。實出於此也。</text>
<title>與李宗魯 辛酉</title>,<text>聖門敎學。求仁爲要。要求仁自愛親始。要愛親先須愛身。愛身有術。今人知愛其軀命。而不愛其道義。故其愛與禽獸無異。須是擇道義而愛之如此。則軀命之愛。亦在其中矣。夫愛之者。心也。道義者。性也。宜細辨。 或疑性理無形無眹。如何愛得。殊不知理固無形。未嘗不乘載於形氣之上。而流行於事物之間。只就此處施功。則無不得矣。聖賢有愛禮養性之訓。又有害仁鑿性之戒。學者宜先驗之於自身而後。考之於前言。則可以見其妙矣。</text>
<title>答金碩奎 庚申</title>,<text>今世大病。全在名利。吾黨諸子。只就彝倫上實究其理。專去躬行處。實用其勇。惟務自信自立。不問人稱人譏。○名利。非獨棄義理趨事功而已。如爲文辭邀譽。習軟熟避謗。皆是此二字。沁入五藏裏。終洗滌不盡者。此更可畏也。</text>
<title>答蔡東均 壬戌</title>,<text>上帝所賦之性。旣是至善。先聖所敎之道。又皆至當。然則吾人所行之事。亦應至公而無私。至正而不偏矣。然却因所稟之氣。有不能一者。於是其心之發。不能一於善而無惡矣。心與氣質雖同。是氣而有精粗之分。若誤認做一物而無辨。如近日浦士之見則殆矣。 是故。士當撿攝其氣。使不害其心。此兼知行言。 扶策其心。使無違於聖敎。而復全其天性。如此而已矣。其法在要訣小學語孟諸書。宜多讀而實體焉。</text>
<title>與林謹鎬 己未</title>,<text>人皆有有才有識之心。苟得此心。俛首鞠躬。以聽至敎於無爲無妄之性。而日兢兢懼悖。孶孶無怠。不生厭苦。勿算程塗。一直勇往。安有不長進之理。子其欽哉。余見從事儒門。而往往因循懈惰。一年十年。無少進益。若此者。萬刦千生。竟無所得。豈不痛恨。子其歸而與同人。共加警惕焉。或疑性是無覺無能底。如何言至敎。殊不知聖賢於風雨霜露糟粕煨燼。且皆言敎。况於性乎。子宜細體。</text>
<title>答鞠庸煥 庚申</title>,<text>程子曰。順理則裕。朱子曰。逆理則獲罪於天。此兩語。是君子小人裔戎華夏生死路頭。人鬼關限。宜常常誦念。常常體察也。蓋理是太極。全體皆善。或謂理隨氣化而異。而稟於人。害道大矣。 逆順是心之所爲也。然則學者。當正心而尊道。故聖人本天。</text>
<title>答金昌一 丙辰</title>,<text>日用云爲。何者非此心爲之。何事非至理所在。須是識得至理。而施以公心。方始是仁。乃陽明言。心卽理也。退翁以此。爲陽明所創而斥之。則其不以心爲理。如嶺儒之言。明矣。 無私心卽是當理未當理。便是私心。若析心與理則未善。此是儱侗眞如。而爲陷人坑坎也。今有善未及明。而信心自用。如孔文仲之斥伊川。又有先懷私意。而所行合理。如管夷吾之尊周室者。自處以仁。則陽明此說。有以誤之也。今須竆經明理。治心祛私。無所不用其極。方是聖門之敎也。</text>
<title>答金永益 乙卯</title>,<text>明道先生曰。毋不敬。儼若思。安定辭。安民哉。此君德也。君德卽天德也。余見後世士子。視小學爲童穉之業。而不甚重之。由學之不務實而然也。夫修己以安百姓。堯舜其猶病諸。篤恭而天下平。中庸之極功。而小學敬身篇首四句。蓋與之相符。然則惡可以童子之學而忽之哉。夫學要朴實正大。方有得於道。亦有關於世。它則輕淺浮華。應與蚍蜉蠛蠓。俱盡耳。</text>
<title>答南文煕 丁巳</title>,<text>假使孔夫子再生。亦必以論語敎人。二十篇中所載至言懿德。妙道精義。無一非性命之理學。子能用敬心窮究得透徹。無纖毫疑迷去處。踐履得純熟。無頃刻閒歇之時。則是心學性師。而爲後孔子矣。子其歸而終身讀論語。如晦翁先生也。戒懼功夫。貫知行二者。此義亦要深體。</text>
<title>與蘇昌奎 庚申</title>,<text>此心之於性命。常宜存得至善。當循至尊可畏之想。自心則一以百不能百不解爲意。而無敢少有自高自信不肯卑遜之念也。此便是生死路頭。幸須與諸同志講明而持守之也。</text>
<title>答李定柱 丙辰</title>,<text>仁爲性之尊統。心之全德。而人不可以不學者也。然爲仁由己。而由人乎哉。故曰仁以爲己任也。兩己字皆包心言 旣曰己任。則縱有聖師慈父。亦莫能替擔也。要之自昭自慊而已。始雖艱澁。而能不憚難。不厭苦。久久成熟。則不勝其安且順矣。至於爲仁之目。則聖人答門弟子諸章。已盡之矣。然又須至仁是眞體。已爲妙用。然後可以知聖本天之傳。而收心學性之功矣。</text>
<title>答李鍾雅，鍾洪</title>,<text>吾身。是父母劬勞鞠育底。若把做世界上一長物便了。豈非至恨。苟恨之至。轉此頭腦不難。 諸經是聖賢慇懃敎誨底。乃將作口耳閒一空言卽休。豈非深恥。苟恥之深。療此證候亦易。 余之懷此久矣。今遇子之兄弟。深有志於養親希賢。故擧以勖之。</text>
<title>答閔泳柱 壬戌</title>,<text>堯舜之道。孝弟而已。孔孟之敎。仁義而已。今欲守此。只有躬耕讀書以明善。而無得罪於天地聖賢而已。或者謂今者時變如此。雖有德行。歸於無用。故老聃至西戎而效夷言。墨子儉嗇而非樂者。見荊王。衣錦吹笙。皆隨時宜也。噫。爲此說者。不辨是非。惟務世習而已。烏足與語哉。</text>
<title>答田相珏 壬戌</title>,<text>立身行己。一一都用赤心。如此。雖有差誤。已不掩飾。而改之不難。人亦諒其無意而不疑。又肯告之以善。此誠之所以能修己而感人也。奮迅興起。警戒勉勵。忠信篤敬。整齊嚴肅。尙義下利。明經務農。是爲往哲敎人之定法。而學者舍此。亦無以爲學矣。</text>
<title>答崔麒善 辛酉</title>,<text>孔子曰。劒雖利。不礪不斷。材雖美。不學不高。然則學之道。不可以不講。如遇物而思其理也。操心而入其矩也。臨事而循其則也。對人而行其禮也。處難而守其貞也。是數者。學問之全體備焉。然非有敬以貫之。無一之可成矣。故君子之心。常存敬畏。雖不見聞。亦不敢忽。所以存天理之本然。不使離於須臾之頃也。○朱門人求一言爲終身佩服者。先生告以戒愼恐懼而曰。此雖四者。到用著時。只是緊鞭約。令歸此窠臼來。按所謂窠臼。卽指道字言。</text>
<title>答千河運 癸丑</title>,<text>君子中庸一句。卿之所見得矣。夫君子。是能體中庸之心。中庸。爲君子所體之理。必先有中庸之體。而後有能體此理之用。此吾所謂性體心用之說也。如人能弘道。誠能盡性。堯舜性之。大人奉天。聖人全體太極之類。皆是此理。學者知此此心之不容不敬畏。此理之不得不擇執。自應不弛其功矣。如有一霎時不戰兢淵冰。一小事不揀別是非。一庸行不配合道義。則爲小人之反中庸矣。</text>
<title>答千河運 甲寅</title>,<text>儒門敎學。有幾多議論。有許大規模。只有操心盡性四字。包括得盡爾。心曰操則其有出亡之病可知。故聖人不本心。 蓋性是太極眞體。只日用是底是性。更別無性。 心是至神妙用。天地閒萬般造化。皆由心起。心亦貴矣哉。 而其理則又皆出於性。此所以爲天下之大本也。 所以心當操而不可有瞬息之或放。性當盡而不可有毫髮之或欠也。此兩句工夫。至纖至悉至大至難。 夫性體心用。是倣朱子論性爲眞實本然之全體。心爲虛靈知覺之妙用兩語。以立文者。不可以其創聞而疑之也。朱子語是沈莊仲戊午以後所聞。最晩年定論也。但其上文謂盡性就行上說。此與盡心對言。故云也。然未若中庸章句兼察由二意說。更精當圓備。朱子說中。又以性體心用。爲非處有之語。固各有所當。不可執一論也。</text>
<title>答承晟奎</title>,<text>王素懷敎人。首嚴立品。但有一个之苟。輒屛之。此於接人。似太峻刻。然而今時異於平世。儒門規模。不得不謹。凡從余遊者。宜分外戒懼。必以君子之所不可及者其惟人之所不見。爲律己之標的。於是而有得。前頭長進。何可量也。苟之一字。是百千萬事之病根。戒懼愼獨四字。是去誘充善之杷柄。亦中和位育之基礎。學者宜謹持之。</text>
<title>答崔欽 壬戌</title>,<text>昔年先孺人喪後。哀與余書言。家親時或獨立。想是有所思歟。時或默坐。想是欲有告歟。以是體悉親情而不勝至恨。余常對人稱其孝思。至於今日。哀之所以思親自悲。尤何如哉。但空空思想。竟亦無補。願實實體念。以繼述其志事。是爲事親第一義也。所示錢氏言。祖宗非死。子孫死之則死。春翁言。人閒萬事。莫如有好子孫。兩段常爲先丈所稱道。而今日哀侍特擧。而益復罔極哀痛。仰想其所以追感者。至矣。是亦實實自體自持。以爲平生勸戒之大者。</text>
<title>答李鍾翼 丙辰</title>,<text>僧寺讀易。有堅坐不下山之意。想得趣味深長。爲之歎羨無已也。愚曾讀此書。專主程傳。而不敢留心於象數。蓋以才性不逮而然也。蓋程傳是說義理。苟深味而實體之。學者受用。有若布帛菽粟之無新奇而有補益也。愚謹遵晦翁之敎。手錄程傳。以爲日用工夫之需。如皇甫文仲，鄭仲禮，張元德，胡季隨諸書。皆有此意。 而於剝卦傳。理有消衰。有息長。有盈滿。有虛損。謂理有陽氣消息盈虛之理云爾。如朱子言理有動靜。其指亦如此。 君子隨時敦尙。所以事天之敎。見此受用焉耳。理有如此之理。故心有如此之功。只此是心本性之學也。 高明如欲質疑。須從同志諸子爲之。亦庶幾相發明。若愚者。神氣已散。鬼事日迫。莫能有以供對耳。晁氏以道。平生學易。而晩年附梁師成。名節隳矣。又信佛。自稱敎僧。日誦法華經。又極力詆斥孟子。若是者。又何貴於易學乎。</text>
<title>答李鍾翼 戊午</title>,<text>所諭郭書張辨。據理則有易知者。而只自心自用。故有不及察而枉人者歟。蓋所謂鄙詩云者。妄甚愚甚。明者不待徐審。而可知其傳訛也。假使鄙人當之。宜曰。豈有人自贊自夸如此。莫是讒口之所爲乎。我未可輕發而肆己罵人。反自陷於無禮未仁之科也。如此則爲小心奉性之道矣。惜乎。二家之未也。况華西臨終有遺囑。故其傳鉢弟子。改定心說。使世閒識者。無疑於其師說之誤也。此乃爲眞愛師眞敬師者也。故鄙於華門。每存顧惜之意矣。至於蘆沙。則其答人問天地之心性曰。太極性也。陰陽心也。又答人書曰。明德道心。是心上說話。直指爲理。則未安。此皆與朱子以來諸先生之敎同矣。我何爲目以異端。而自謂之大闢矣乎。嘗謂鄭氏。蘆門高弟也。棄其師說。乃以心卽理。附合於嶺論。而得褒賞於寒洲。不知此於華門之柳氏。其得失何如也。蘆沙雖以機自爾攜貳於栗翁。而其心屬氣之見。何可謂之異端乎。郭張所誤聞鄙詩。以海東千載性師翁自贊。則心是氣而學仁義一段事。未嘗毫髮有異。鄙雖昏愚。亦何爲自闢其同於己見者乎。此雖尺童。亦不被欺。而諸家乃復公誦於世。何也。豈欲報師怨。而借力於兩門。以益其橫擊之勢而然歟。未可知也。曾見寒洲集有云。性不可獨當太極。惟心乃可獨當太極。然則心當爲師。性當爲弟而可乎。其推尊心字。已到極處。然語類譏陸氏學而不論性。不知所學何事。彼此相背。不啻朔南之判矣。猶且以朱子是三字。建立標幟。不知世人皆信之否乎。性師。孟朱之敎也。諸家必不敢致疑矣。然則學之者。非心而誰。使諸家不學則已。學則舍性而何所師法。此不難見之理。特以心弟二字。出於鄙人。故不及致察。而枉費辨說歟。</text>
<title>與田烈</title>,<text>尊性爲正學。尊心爲異端。此是聖旨。非余妄言也夫。子思非宣尼適傳。程氏非聖門正脈乎。中庸曰。君子 包心言。 尊 恭敬奉持之功。 德性。是理而非心也。 全書曰。釋氏本心。心是靈覺。非便是理。亦非便是欲。 此鄙說之所從出也。蓋性純善而無一毫之或雜。心雖本善。而終或流於不善。故從來聖賢。於性則曰尊曰順。於心則曰小曰操。此見性眞心靈安危之機。正學異端主本之分也。今或者。擧宰性統性等語。遂尊心爲性上之物。殊不知心雖有統宰之能。然有時乎踰矩違仁。而流於形氣之役。則不可據以爲本也。性雖無知覺之妙。然畢竟是天命帝則而實爲心靈之原。則不容不以爲極也。凡諸士友之爲心理之論者。不必立我自是。須要虛心觀理。操心循理。只此二句。便見性心理氣之辨。如說虛理觀心。操理循心。得否。 如是久之。自然見得所受之不能無失。而信得鄙說之不爲無見也。此是天下公道。但得道在。不繫師與生人與我也。</text>
<title>答田烈 己酉</title>,<text>操心尊性之說。來示得之。大抵性本至尊。心則不過奉循乎此理而已。是爲聖傳眞髓。儒學正宗也。自異論起。而尊心爲道。性失其位久矣。區區不勝其憂。而力與辨之。庶幾性得復位。而心得其職矣。然則鄙說不可謂全然無功於性學也。然是不難於言。而難於眞實體得。宜盡心畢力以爲之。至於覺得極艱難不順利處。方見用功之實。而聖賢眞可學矣。晦翁言。尊我德性。希聖學兮。此爲尙心非聖學之明證也。來書屢言循理。甚是甚是。聖人言君子坦蕩蕩註。君子循理。故常舒泰。呂氏云。循理二字。是坦蕩蕩眞本領。卽所謂本天者。若只向心上尋坦蕩蕩氣象。到得晉人說老莊止矣。余謂宋明儒者。說禪佛。及近時士友崇事功。亦皆不從循理處下手。只被自心自認爲道。而因以自用也。有意聖學者。宜深戒之。心者。性情之主宰。此朱子語。心是性之統會處。此似有陳氏語。兩句皆不害理。蓋性爲心之所運用。故亦可曰心爲性之主宰。非謂心尊於性也。性之理總會於心。故亦可曰心是性之統會處。更詳之如何。</text>
<title>答田烈</title>,<text>前示心性學問之說。大槩善矣。近世有以心爲聖人之君。性爲億兆之民者。誠如是也。心果君臨乎性。而性當臣伏於心矣。吁。其然。其不然乎。第觀從古聖君。都無一人率天下以㬥者。至於庶民。性往有嘯聚作亂者。然則所謂心者。往億來萬。是第一等至尊純善而無一疵之可言者也。而彼性云者。有可以鞭扑者。有可以竄殛者矣。吁。其然。其不然乎。一朝有釋荀之徒。持本心惡性之論。而自謂有大功於人心世道。號令於天下。而魁然爲新學之宗主者。則以儒門微弱之理，無爲之性。如何抵當得。竊惟我輩。旣受前聖之戒。宜兢兢然持心。拳拳然奉性。期以終吾身而不變。其遇過錯時節。切宜罪心而無罪性焉。可也。</text>
<title>答田烈 庚申</title>,<text>老宗八十不死。得見左右十年一書。是異事也。曷不喜睹而深領之哉。殆與得一員好宗英而相對話心也。第念左右此擧。宜傾注丹誠。不應片辭相謾。書中有時常自訟。誓不遂化語。此可以作安身立命之根子。然或言而不踐。却是欺己而欺人。惡乎可哉。昔賈黯求敎於范文正。文正曰。惟不欺二字。可終身行之。賈拜其言。平生用之。後人稱之曰。得文正二字者。足以爲一代名臣。劉元城亦言。舊聞溫公敎以由誠入。某平生所受用處。但是不欺耳。老宗所望於左右者。亦心口相應足目偕進入箇字。勉之無忽。左右目下。切務惟閉戶讀書。爲第一義也。</text>
<title>與徐鎭英 癸丑</title>,<text>孔子自言發憤忘食。又言終夜不寢以思。今學者。要自思彼以上知之聖。且如此。我是愚魯之質。所以用心求道者。乃反悠泛。莫肯一時辰刻苦。如何有長進進德全在此心專一精猛。明玉果能于四字有得。天下何義不可精。何事不可處。吾深有望於明玉云。</text>
<title>與徐鎭英 乙卯</title>,<text>天地只一箇心理以賦萬物。聖人亦只一箇心理以貫萬事。再無因物偏正，隨事大小而有異賦別貫之候。然則事物之受賦承貫者。安有自異之心理乎。只於知思運用之際。却被氣欲習染所轉移。而自異於天地聖人。此大可恨。恨得深。反得力。决須復性命之初。造聖賢之極。中閒讀書講義工夫。又不可廢。</text>
<title>答徐鎭英 丙辰</title>,<text>夫君謂三淵。體全用不達。是程門能推不能推之遺旨。此固是矣。却以體一用殊。爲體用相離之病。殊不察三說皆是一意也。聖賢之性。體雖一同。而其用有孔全顔微夷淸惠和之殊。此豈難見之理。而必曰禹顔出處。易地皆然。安有運用不一之患。此非鄙之本指。而彼自錯認而妄議之也。人物性之體則全。而其用有達有不達。有能推與不能推。此亦不善看。則爲體用相離之弊矣。要在活化看。方無窒礙矣。假如柴愚某魯師辟由喭。師過商不及。豈非發見之異者耶。夫君何不自思己之運用。果與聖人無異耶。將曰運用異則性體亦異耶。夫君謂鄙說。以智愚賢不肖之各自一偏。反視以爲常。此尤不察人言。而橫加訾議也。夫四者之各自一偏。非所謂運用之不齊者耶。苟如彼見。則體旣全則用亦全。乃可謂體用不離而爲一源耶。此是目前易見之理。而尙且執言而迷指。誰復與之語哉。夫君所謂人物性偏全。本非有病語。蓋自然正當道理云者。此似出於近世一長者之論也。則體全用不達。與能推不能推。非但人物然爾。人之賢愚亦有然者。豈可以此爲正當道理。而愚不肖者認不達不推爲元來道理自如此。而不思所以全之之功也乎。夫君之意。似認人物性體段。元自有偏全者然。是豈曾讀中庸章句或問者耶。置之勿復道可也。近見勉菴所撰蘆沙神道碑。載其論心之言曰。心雖氣。而所具則性。心具性。吾與聖人同。心不能盡性。吾與聖人異。其體段則同。而其作用則異者。固緣氣之美惡。然聖人常主其同者。不把氣作大事看。此一段議論甚好。不知夫君於體同用異之云。亦將以相離二源等語。肆口罵破否。無乃以夫子之道。反斥夫子者乎。許衡說。夫君書。似微帶仕夷扶世之意。故鄙頗有譏諷語。不知自反。乃移書於君。加以怒氣。蓋其學專務博雜。而不曾向身心上。施要約之功。則其發於接人之際者。自無緣合理。君輩宜深戒也。</text>
<title>答徐鎭英</title>,<text>朱子于岳武穆嘗言。某向在朝。與君擧商量。欲拈出此等事。指上文岳見高宗奏。虜欲立欽宗子。來南京。以變換南人耳目。乞皇子出閤。以定民心。高宗云。此非卿所當預云云而言也。 尋數件相類者。一倂上之。將其後裔。乞加官爵以顯之。未及而罷。見語類義剛錄。 問岳侯若做事。何如張，韓。曰。張，韓所不及。却是它識道理了。又問岳以上者。當時有誰。曰。次第無人。見胡泳錄。 今有無目之輩。謂朱子無稱道岳侯語。無足與之較辨。此與紀匀誣名臣錄不載劉忠定一事。可並案也。大抵明淸以來考証輩。全然無禮性。一以誣衊朱子。爲平生大事業。此輩直把來禁錮終身。而所謂淸主康煕者。方信任而曰尊朱子。其罪甚於奇齡，紀匀諸賊矣。</text>
<title>答徐鎭英 丁巳</title>,<text>所疑鶴菴所錄宋子以吳三桂起兵。以興復帝室爲名云者。爲不問功之成不成。可以贖罪之說。誠似可疑。今以其上下文。引胡入中國之罪。甚於李自成。及爲虜勳臣。至於封王。則其罪爲如何哉。及自爲僭號之罪益大等語。觀之。可以贖罪之云。恐記錄有未眞也。且記李氏橝錄。問尹鑴之爲異端。旣聞命矣。然此人素稱有才。若成大功。以明復雪之義於天不。則學雖不正。可復許乎。先生曰。孔子大管仲之功。而小其器。此人雖成大功。但當許其功耳。以此推之。但以興復帝室爲名者。爲可以贖罪之云。無乃有合商量者耶。須與諸君訂示之也。</text>
<title>答徐鎭英</title>,<text>程子所論徐庶事。尤菴答宋子華書從之。後學何敢有異論。但徐母見庶至而死。是母死由於子。庶宜自殺。不然。隱處山谷以自廢可也。使復歸劉公。與武侯同心討賊。興復帝室。功成身退。平生含恤。恐亦無不可者。何必久隨漢賊爲也。程書趙苞身降之說。綱目載之。尤菴近齋皆從之。而先師於降字。頗未安。愚竊疑其記誤矣。立齋不從尤翁書。而更爲自殺之論。其意亦似未協於降字而然也。然徒死亦恐未盡。故方正學所設二策。皆爲救母。而賂貨易母。宜可爲也。而恐難十成。若其求而避之。彼雖得城。吾徐以計取之。未有不勝之說。則義理事勢。兩皆未然。蓋城一失。則如何復取。先師嘗言苞一邊使他將守城。而請命於朝廷。一邊身詣賊陳言。城則有守者。吾則爲母而來。生殺在汝。此說恐長。而於是繼之以立齋自殺之論。則其義庶幾至於精矣。如何如何。</text>
<title>與徐鎭英</title>,<text>余謂敎小兒。關天下之治亂。蓋自天子公卿。以至州縣官長鄕黨敎師。無非小兒之長大者。故朱夫子嘗歎。人家不善敎子弟曰。風俗弄得到此可哀。又曰。蒙養不端。長益浮靡。終至利欲紛挐。異言喧豗。而天下大亂。然則敎小兒。豈細故也哉。兒童之上學者。必使思慮及此。須於家庭宗族鄕塾之閒。務主孝謹退讓。一味以自重其身。而莫敢爲非。如是七八年。始入大學論語。庶幾養成一箇吉祥善人。人家子弟。無不如此。卒使競爭世界。變爲唐虞風俗矣。以此篇敎。諭承淇及金龍洛。</text>
<title>與徐鎭英 庚申</title>,<text>上帝天道者。上帝天道之。孔子太極者。孔子太極之。如此說。潤友亦將以天道太極皆歸之氣質性否。子試思之。我若如是詰它。它必曰非吾意也。曰不察吾意也。此又可作轉身路子否。日夕究索。只切悶塞而已。象木氣。濁惡已甚。仁理隨異而少稟。故其待兄如是之無道。舜木氣。極於淸明。仁理隨異而多稟。故其處象如是之至厚耶。此欲一問於潤友。見日試叩之。</text>
<title>答徐鎭英</title>,<text>太極圖說小註。載語類賀孫錄云。天地之太極在人便是性。天地之動靜陰陽。在人便是心。此爲搷撲不破語。退陶先生於答李龜巖，朴竹川之問。再擧以爲言。先生之定見。可知也。嶺士之爲心卽理之說者。誤引先生爲祖師。此正所謂我欲同而彼自異者。多見其心勞而日拙也。今此來示。槩得正義。而不及明白詳悉。更以此說。另加涵泳也。</text>
<title>與盧憲九 壬子</title>,<text>老洲先生有克氣之敎。淵齋集疑氣不當言克。然小程子云。人少而勇。老而怯。此爲氣所使。若是志勝氣時。更不可易。朱子亦言。惟學以勝氣。則此性渾然。初未嘗壞。蓋克氣所以復性。此不可緩也。某人却言氣上無一半分修爲。不知置程，朱於何地。其人。纔見氣字。便目爲麁濁之物。此固過矣。其全不修爲。又不及也。 記得羅一峯與謝元吉書曰。氣質有偏則有病。因其病而克之可也。躁急者。克之以詳緩。褊狹者。克之以寬容云云。今君頗有性氣。性氣固是進取之資。若不善鍊磨。或反害事。玆擧洲翁旨訣以告之。宜知以察之。敬以養之。知敬兩字宜重看。 將無氣之可克矣。</text>
<title>與盧憲九</title>,<text>程子曰。物形有小大 天地一塵。皆擧之矣。 精粗 金玉頑石。皆擧之矣。 之不同。神則一也。鄭濟卿不知有此而妄訾老洲。朱子曰。本然之性。渾然至善。不與惡對。此天之賦予我者。然行之在人。有善有惡。做得是者爲善。做得不是者爲惡。行得善者是本然之性也。止此 老洲言。發後始可言氣質性。而鄙之所據者也。鄭大言。發後是情。不可言性。而使亨文言於我而不得印許。今又提此。而加之排闢先賢之凶言。此是鄕里庸人陋習之一例也。朱子說中。行之與做得之云。視發字。所指更廣。而猶曰性。則彼誤明矣。大抵講明理氣。欲以用於身心言行之閒。今吾人之神與天聖。一矣。性又純善無惡。而遇此人說得不是。做得不是。我當視彼爲戒。而愈自收斂遜約。不與之爭辨。使彼之失不至於愈甚。則是爲神之用。而性理之發也。此一義。須徧以告于同志而固守之。</text>
<title>答盧憲九，盧義圭，金源學 乙卯</title>,<text>鄭卿所主大全杜仁仲書。朋友往往疑眩。然據鄙見言之。吾人 人字。已帶得心靈形氣了。 之性。是稟受於天者。不問氣質何如。千人萬人箇箇渾全完具。此聖人所以敎人畏天命。尊德性。以究竟于齊聖合天之功也。學者論性。欲以受用於身心動靜之閒。愚此一段。不可泛看過了。如使性理纔遇著氣不待發用。而便已有缺齾。則褻而慢之。亦可矣。何必尊畏之。 至若偏正通塞。自屬氣事。不可言於性分。仁仲書所謂理不可以偏全通塞言者此也。 但氣質之用旣異。氣質本體。亦自淸粹。 則如伯夷，柳下惠。雖其性十全而發見之際。不能無偏。氣強而理弱。氣粗而理微。所以如此聖人立敎。只要救得此疾。學者于此。須下得死工夫。不可放過了。 此以下文推之可見。蓋氣之塞。如下愚之不移。至頑之無覺者。便與所稟受底完具之理。相隔礙而不能通矣。此旣不可謂受得性理元來如此。若曰受得性理元來如此。則元來如此四字。是本然之謂也。此豈成說乎。 則上文所謂只得理之偏者。其指不難見也。然則十全之理在人。亦有時乎偏而不全。塞而不通矣。然則學者用功。將如何而可以矯治氣質而復還其性。只有敬以就中而已。天下道理。只中一字便括盡。聖門工夫。只敬一字便說盡。</text>
<title>答盧憲九 丙辰</title>,<text>陰陽不同位。而太極無不在焉。朱子語 五行生質。雖有不同。然太極之理。未嘗不存也。南軒語 此皆以本體言。而爲理通氣局之說矣。先生之言。有何疑乎。只被賢輩認本體爲一原之義。故喫得無限苦惱。而不能脫灑也。器甁之異。而空水之同。高明謂此流行後事耶。愚則以爲是本來體段如此。此所謂理通氣局。自本體上說出者也。人之性非物之性。性字非本然之性。而指其氣之不齊者。故曰氣之局也。先生以氣質言。而賢輩却將神字攙入。故言愈多而理愈昧矣。</text>
<title>與林性舜 壬子</title>,<text>逐日聽愚言語。退而寫文字念書傳。孶孶不懈。此士子一事爾。非全體也。文具爾。非實德也。凡世間庸夫所思。不踰形氣之慾。與鷄犬何別。其稍勝者。所尙功名事業。亦利己而已。未合道也。又進而號爲有意從學者。又以言辯文字。與士友角勝。規度操守。視流俗較優。而其方寸中隱隱潛伏者。亦不過外面聲稱。于道與德。全然遠在。不足齒于聖門之士。欲望賢輩。先須打疊心地。撇棄凡見。于言語文字。必究核得是非之極。于發念行己。專要剔出私利之根。無一處非道。亦無一事非學。乃與終身沒溺于名利而自不覺察者異。而庶幾爲純正無雜之儒矣。</text>
<title>答林性舜 癸丑</title>,<text>子生於父。父生於祖。由祖以往。到於無窮。皆一本也。人或被私見所誤。往往亂其譜牒。由不知一本之理也。今卿遇是變而欲余之敎之也。此何須費辭。惟欲卿固守原譜。至死不變。此便是擇中不失之傳也。至於族人。亦要積誠忠告。期以發悟於心而歸于正。不宜歷數其罪過。直斥其心術。反使懷慙而莫肯回頭。激怒而不及觀理。遂與之做對頭。終至於胥失。而無復合一之望也。只此便是小心尊性的眞主理之學也。</text>
<title>答林性舜 庚申</title>,<text>吾黨中。如靜涵誠晦者不易得。而來喩有倚賴之云。善矣。近時朋友。講解多而箴規少。華采勝而樸實欠。所以有遊從之風。而無責輔之功。願賢輩勿似之。來喩門路趨向之說。甚是甚是。如了翁聞伯子之賢。不卽往師。而却從元城學。未免將禪佛之覺。做中庸之誠。胡季隨。南軒沒後。不學晦翁。却與象山合。竟畔師門之傳。士之交遊。惡可不愼。來喩躐等之戒。尤爲切當。不務小心求道。而先說心卽是道。卒爲無本之學。不曾整理身心。而徑欲樹立事功。竟成倒了之弊。此皆可戒而不可效也。來喩道理充塞天地與滿腔惻隱。而不以忠信爲質。以下亦說得是。須是充擴得去。不然。只是四寸之學。大可戒也。滿腔子。皆四端之心。一一充擴得。始善。</text>
<title>與安鳳郁 甲寅</title>,<text>上帝以理賦予人心。人心受天所命曰性。夫天人授受。豈徒然哉。爲心者。必也恭敬奉持。而不敢褻且墜焉。然後人天合而心性一。是爲儒者之所準也。凡先王先聖所以設敎之意。正爲是爾。今須將五書五經。循序致精。隨見力踐。期以終身而無怠。庶幾全體不息之功矣。</text>
<title>答裴奉默</title>,<text>天下道理。惟中爲至。聖學工夫。惟敬爲妙。必也小心主一。乃可以擇中。乃可以體中。卿向也讀思傳。今也寫士小節。小節亦皆有中有過不及。毋以瑣細而忽之。君子語小。天下莫能破。故聖人雖至小沒緊要底事。亦無所不用其敬。老夫心事。于中誠有未徹底。于敬又多可愧處。願與君輩勉焉。</text>
<title>答裴奉默 丙辰</title>,<text>公私是非。不能昭晳。此誠通患。而先賢每以讀書講學。爲致知之本。此固當然。今又有一說。凡遇著念起。撞著事來。必揆以天理而可安。考諸聖言而有據。反諸吾心而自愜。施諸外人而無懼者。皆公而是矣。其反是者。必私而非。而不可存。不可行者也。旣擇得公而是者。又必堅持力行。而誓不失墜。如此用功。不踰十年。見理明透。體道純固矣。</text>
<title>答宋相鎭 丁巳</title>,<text>聖人只睹一箇是。今學者日用之閒。隨時隨事。只要揀擇得一箇是字而恭敬奉持。以勿失而已。此聖門正宗也。蓋曰日用之閒。則道非高遠。而只在低平處。曰一箇是字。則道只一而無對者。曰揀擇而敬持。則是人心爲道之妙用。而能畏天命尊德性者爾。這是字是仁理。而義禮智信。皆在其中。觀成仁注。成就一箇是字可見。</text>
<title>與宋相鎭 己未</title>,<text>學問當用心求仁。則斷不可言心卽是仁。如此卽與異論何別。然朱子却言心與仁本是一物。一物。是謂不相離也。 被私欲一隔。心便違仁去。却爲二物。二物。是謂不相合也。 此又理氣一物也。然先生又言。仁字心字。亦須略有分別。此終非一物也。吾故曰。知者一物二物皆通。昧者曰一曰二。皆礙。今請學人勿恃心之涵仁。宜求心之合仁。</text>
<title>答崔東汲 甲寅</title>,<text>多讀四書並朱註此一句。是余平生勸人語。蓋孔曾思孟復生。其敎人爲學。竟不過四書。四書曉得徹。體得盡。此便是孔曾思孟。吾謂此語建諸天地而不悖。質諸聖神而無疑者也。蓋四書中。也有論做君子處。也有戒爲小人處。也有言修己處經世處。也有言保身殺身愛人惡人下學上達處。無所不有。有求必得。應病與藥。吾故曰學者宜終身讀四書。如有視此爲常語而忽之者。其無切志的然也已。</text>
<title>答金章容 戊午</title>,<text>聖人之心何所主。主乎天道之誠。誠是眞實無妄之理。易曰。天下雷行。物與无妄。吾人心上。亦皆有誠。宜以之爲主。可也。若不主於理而心自爲主。是釋陸之學也。 劉念臺言。爲學莫先於辨誠僞。苟不於誠上立脚。千修萬修。只做得禽獸路上人。此語極警切。每讀之。不覺凜然而寒心也。苟能痛戒欺詐。一味樸實。自讀書講義。以至應事接物。罔不以誠做箇骨子。庶幾得近聖賢門墻矣。千修萬修。裏面許多工夫。許大事功。無不包矣。</text>
<title>答金章容 辛酉</title>,<text>心迹不同。已非儒者。栗谷語 足目俱到。始是道學。前書告以誠字。正爲救心迹之或判也。今者來喩多歧亡羊之慮。亦要得解行之無二也。要之曾傳之第五第六兩章。是其藥也。年前有人受剃被赭。而曰我心不可奪。又曰。人之尊性。以心不以貌。皆程朱所譏之見也。詳見語類訓郭友仁處。 然人多趨向者。以其有便利一塗。而不失士名故也。甚可憂嘆。</text>
<title>答金柄老 戊午</title>,<text>大事小事都要敬。聖人只理會一箇敬字。此晦翁先生喫緊爲人語。僕縱未能體之于身。然於心。竊以爲是千聖相傳之訣。萬世不易之法也。或疑朱子常以知敬爲輪翼而無所闕。今子欲以一字當全體。無乃爲偏枯之見歟。僕謂敬有對知而言者。程子言涵養進學。是也。又有包知而言者。孔子言修己以敬。是也。 中庸論體道而曰。戒愼恐懼。朱書論爲學而曰。敬是萬善根本。皆是專言之敬也。 况旣曰大事小事。則窮經精義。獨不在其中乎。只怕人不敬。不怕。敬者不明理。夫人有父子。欲盡慈孝之道。而有不明理者乎。亦有不敬而能明理者乎。子問學於僕。僕癃病放廢。靡所敢對。只錄此而謝之。歸而與老柏共訂之。理是性體。敬是心功。此見心本性之妙矣。</text>
<title>與安成默，盧海文 己未</title>,<text>敬者。萬務之本。而一心之主也。敬且爲心之主。况性又敬之所由而出者乎。彼世儒之苦死說性不足爲心主者。只是未嘗愼思爾。未嘗實體爾。後之賢明。必有能斷其是非得失者矣。 然不以理爲準。則所謂敬者。上而失於虛寂淵默。下而流於卑諂葸懼矣。又安有直內方外之驗乎。夫聖賢經傳者。所以顯道。亦所以警心也。若曰六經註我而不復窮硏。又曰。我心是聖而不事撿束。則道不明而德不成矣。此可戒而不可學也。</text>
<title>與安成默 辛酉</title>,<text>士于麤惡。覺而去之尙易。惟微細差舛。知旣未易。克尤大難。惟嘗用力於自修者。乃知改過之難。此伯玉之使所以不言寡過。而曰欲寡其過也。今士之所以未及聖賢。正緣慝之未修而然爾。要當從敬入。夫敬之一字。若將義與恕相對。則是一事。專言則包萬善而不遺。故曰敬則欲寡而理明。寡之又寡。以至於無。則靜虛動直而聖可學矣。然則敬字功夫當如何。曰。要使此心不敢自恃其明。而必究極乎理也。又不敢自多其善。而必奉循乎性也。</text>
<title>答趙瀚奎 丙辰</title>,<text>悼前日之枉過。冀新功之有進。甚善甚善。但所問問學經濟。本非二事。只是一貫。觀虞廷精一執中之論。可見。而只有先後緩急之序。故大學八條。首以致知誠意。中庸九經。始言盛服謹禮。畢竟是一事。故曰修己以安百姓。又曰。惟心惟一。萬變是監。修己包敬字。萬變兼持己持世。 古人言。天德只是個無我。王道只是個愛人。余謂欲無我與愛人。皆自精義克己始。欲精義克己。請以小學爲先。修己大法。皆在其中。 次及於四子，近思錄，聖學輯要。則於成己成物之道幾矣。</text>
<title>與趙瀚奎</title>,<text>克己復禮。程門以爲事天。蓋禮是性之天理也。克復。是心之事天也。然則謂性爲道而心爲器。有何礙乎。謂性爲本體而心爲妙用。謂性爲師而心爲弟子。有何礙乎。愼勿聽心宗之言。惟務此心。敬以知天。敬以事天。此雨句。是庸注君子之心常存敬畏者也。 如是數十年而不成德。是時截取老僧頭去。如晦翁之擧佛家言。</text>
<title>與趙瀚奎 丁巳</title>,<text>象山未嘗不曰尊德性。然指禪學中靈昭知覺者。以爲理而曰。此上不可添一物。則其所尊之性。正吾儒之所謂心者也。又未嘗不曰道問學。然以竆理爲外義。而曰堯舜以前。何書可讀。元晦杷柄。可爲一噱。則所由之學。正自家之謂六經註我而已。然則其曰尊德性道問學者。只要引聖訓以護己見耳。學者切不可以其名同而遂信其實也。近世心宗諸氏之曰。主理之理。未審是德性耶。是心靈耶。其曰竆理者。自家心理之外。又有可竆之理耶。認心爲理而思索之。恐一生勞苦而竟無得矣。今使賢輩。欲避主氣之名而指心爲理。是猶朱門惡外義之聲而舍理不竆。豈非可笑乎。只可自守所見。以無畔乎聖賢之敎而已。切勿爲外人道也。</text>
<title>與趙瀚奎，鄭道鉉，鄭源根 戊午</title>,<text>朱子眼中。只見得人私意礙公。栗翁眼中。只見得人氣稟害理。故曰人惟有私意。聖賢所以由千言萬語。以掃滌人私意。使人人全得惻隱羞惡之心。裏面著一點私意不得。又曰。聖賢千言萬語。只要人撿束其氣。使復其氣之本然而已。氣之本然者。道心浩氣是也。彼嘲侮栗翁以眼中只見得一氣字而已者。亦將譏笑朱子以眼中只見得一私意而已耶。可謂全然無所知識。亦可謂全然不自省察者矣。聞嶺儒中欲翻栗翁定案者。自謂氣上無一半分修爲。吁何自誤而誤人。至此之甚也。後來又安知無翻朱子定案者。自謂私意無一半分掃滌云爾耶。噫。人之立言。惡可不用十分戒愼之功也耶。賢輩于啓口宣言時。必要禁止躁妄之疾也。只此便是撿氣滌私之法。千萬記取勿忘。</text>
<title>與趙瀚奎 庚申</title>,<text>陽明以後。貶議朱子者衆。故士風不一。民俗澆漓。而至於淸楊愼，紀匀輩而極矣。近見陸三魚集中。極推尊朱子。令人爽然。其言曰。小學不只是敎童子之書。人生自少至老。不可須臾離。近思錄又學者指南。時時翫味此二書。人品學問。自然不同。吾於東方學者。每以主張栗翁之意。告之曰。賢輩于要訣輯要二書。如陸氏之於小學近思焉。則庶幾門路不差。聖賢可及矣。</text>
<title>答權載璣 戊午</title>,<text>今人只管說心是天理。心是太極。心爲至尊。心如聖人。又只管說心是理而理無所不知。無所不能。信如此說。則卽心是道。道之所照。何待竆索。道之所行。奚須勉強。豈非達摩所謂人心至善。卽此便是。象山。亦常言當下便是。而朱子譏聖人無此語。 何用辛苦修行。象山所謂心本是好底。識得心了。萬法流出。都無許多事底一線相傳正法眼藏也耶。今我輩。雖極口說心當學性。然究其實。則說處只認自見勝人。做處又任己意爲是。是奚異於一種學問耶。眞是可痛可恨。吁。使自見果皆出於精微之理。而已意眞有合乎中正之道。則誠亦幸矣。但恐知之旣粗。思之又不愼。乍見依俙近似者。遂執以爲義理之淵奧。又恐發之旣輕。守之亦不固。槩據苟且撕捱處。自居以爲儒者之軌轍。因而至於誤己誤人。而取譏於識者。流弊於後世矣。我輩于此。宜大發誓願。實用了小心求道。虛懷來善。一直以三代聖賢心事爲法。庶幾不復爲雜學。而幸有少進步處矣。</text>
<title>答權載璣 己未</title>,<text>吾儒以道理爲主。故學者之所爲所欲。雖未盡合於道理。亦本天之傳也。異學以心覺爲主。故其徒之所行所立。雖或差勝於流俗。亦本心之流也。故程子兩言。可爲劈開邪正關限之一利斧也。昔明儒劉念臺。直氣偉節。冠於當世。然嘗曰。吾儒亦本心。是出於陽明之傳也。淸儒張上蔡。沐字仲誠號起菴 篤志好學。世稱眞儒。然嘗曰。儒學始能本心。程子云釋學本心。此語偶誤。是又以陽明所編朱子晩年定論。合之於傳習錄。以爲道一錄者也。以二字觀之。本心之與本理。其分如水火薰蕕之不可以相混也。有志於道者。可不審諸。</text>
<title>答金敎俊 己未</title>,<text>不佞實未有所得者。惟嘗與柳持平往復。竊有疑於尊心踰於尊性。因而得心本性三字。旣而又得心學性三字。最後得性師心弟一語。雖未能體之于身。然竊獨以爲爲學之要。宜無易此。此實窾啓而未奉質於並世之賢者。以正其是非矣。何幸得淵門趙成汝辨訂而讀之。自此庶幾有少開悟之望也。第竊惟之。性師之云。旣有孟，程，朱三聖賢之明訓。而其求之於事親敬長之閒。而得所謂餘師者。非心而誰也。朱子又擧歸而求之有餘師一句。而曰須是做工夫。區區得此以來。又竊惟之。旣得性師而做工夫者。舍心其誰也。然則性之爲師。心之爲弟。恐不啻如觀火之明也。今趙旣揭得心性一物四字。以爲不可分師弟之證。又摘取心是氣三字。以爲膏肓之祟。區區於此。未嘗不反復思繹。而竟未得其所安也。已而。得淵齋集答姜景益書。再三諦觀。轉更致疑於趙辨之與師說。正相南北也。其答姜書。首擧心是氣之精爽。心猶陰陽兩語。以爲心是氣。已躍如矣。心是氣。淵齋已先有此語。 繼而又詰之曰。如以心爲理。則性是何物。若曰性是氣。則不成說。若曰理。則心性更無分別。終之又詰之曰。然則只一心字已自足了。先聖又何必以性字作繁絮語耶。此其語意明白直截。無復可疑。雖使不佞。欲辨破趙說。宜無以易此者矣。未審趙於師說。已能見得通透。辨得明白。而使人知其爲未定之論否。不然。則在它人。斥之不遺餘力。在吾師則置而不論。得無爲其心自私用智。而恥受命於性師者耶。呂馨遠問。心爲太極。太極理也。心專主理否。淵齋答曰。心涵太極。故曰心爲太極也。心爲太極之心字。不可主理而言。曺景行問虛靈知覺屬氣否。答曰。屬氣。愚謂此等答語。皆本於朱宋二先生之論。而非自辦出者也。 大抵趙自認心性一物。爲䲶鴦之繡。其視心是氣。如莨菪之毒。而憂患排闢之不已。此由明者觀之。恐或歸之杞國無事之憂。秦人迷妄之病矣。一言以蔽之曰。心性一物之誤。心是氣之疑。得而明焉。則它餘云云。皆其枝葉。無待於刊落而自不足論矣。道心。是心原於性也。以禮制心。有言逆于心。必求諸道。大人奉天時。君子尊德性。心不踰矩。心不違仁。無非性爲心之本原也。聖人本天。釋氏本心。又直截說破心不得爲本而性爲心之源頭者也。吾黨之所宜世守而不敢失也。異論之家。乃曰卽心是佛。卽心是道。心卽性。心卽理。心卽天。心卽聖。此爲飜轉儒門舊案之見也。近世心宗一派。却又謂心上性下。心全性偏。心大性小。心君性民。此又欲倒置性心位次之論也。不佞私切憂之。以區區口舌文墨。欲辨而明之。又冀栗，尤腳下諸公之相助矣。今趙非惟不助。乃反抑此之孤。而伸彼之盛。不知其何心。而不佞不勝憮然之至也。</text>
<title>與金敎俊 庚申</title>,<text>程子曰。畏天命則可以不失付畀之重。朱子曰。尊德性。所以存心而極乎道體之大也。尊畏。是心尊畏之也。所尊畏者。是性命之理也。是豈難曉之理。而奈何心宗一派。盡飜洛閩定案。乃欲蹴倒潭，華眞傳也。又有不欲直指明德道心爲理。而不從潭，華正論者。是固可疑。至若自號宗主潭，華。而且爲陸，王心性一物之論者。此又可怪也。今須一味小心主理。而毋或師心自用也。</text>
<title>答盧秉準 丁巳</title>,<text>示喩誓爲儒者路上人。此恐未易做。旣有此意。須是讀儒書勵儒行乃得。今曰無暇看字。看字無暇。且得念字體字。不然。儒者路上人。如何空空做得。周公朝讀百篇。此豈有優閒之暇而然耶。要在志之切耳。語云。天上無不識字神仙。余足之曰。世閒無不讀書儒者。幸須撥置雜宂。時親聖經。以發胷中佳趣。不爾。德性有懈。終做不成。小心翼翼。文王 以尊德性。孔子 大抵性有當尊之理。而今欲尊之。使物欲尊之乎。則物欲是害性者。使形氣尊之乎。則形氣是昧性者。如何能尊性耶。然則舍心而豈復有翼翼尊性者乎。彼世之上心而降性者。到此再無開口之術矣。</text>
<title>答盧秉準</title>,<text>尊丈患節。久而靡復。區區憂慮。若痌在己也。因之盛課曠廢。爲之悶歎。然古之孝子。有從藥爐茶鐺之側。而披卷硏理者。是惟在存意之如何耳。其餘涵養省克之功。又不相礙。切宜自提掇而不容懈也。玉胤亦須趁時提督。俾入規繩。庶不至他日鹵莽之病。蓋人家敎子。與邦君養賢。同是一關棙。幸勿因循放慢也。</text>
<title>與韓泳夏 庚申</title>,<text>吾儒之學。只有治心以盡性一事而已。今有某氏撰出心爲全體之理。此句出語類盡心說。而大全改爲心是具此理者也。 性爲條理之說。此爲心大且全。性小且偏者。極害理也。朱子心陰陽性太極。退翁人心之神明。以有降衷至理。源源不已等語。皆與彼說不同。學者豈可舍朱李二先生定論。而同歸於彼乎。佛書有云。應觀法界性。一切惟心造。造者大且全。而爲之造者小且偏矣。此果與聖門本天不本心之傳。同乎。區區於此。又却有大可懼者。吾輩所見如此。而每發念造事。往往不免上心而下性。据心而舍性之失。此乃與彼學。名異而實同。豈非分外審察而苦死克治處乎。</text>
<title>答韓泳夏</title>,<text>學者。要求一個是處而成就之。聖門事業。雖未易以一言擧。然只此是學問全體。自家苟擇得至極無以復加底是字。縱有衆論之雜沓。一己之禍患。决不可徇人改動。亦决不可隨身遊移。此是艮學。通動諍貫常變。 聖學如立心朴實。讀書精熟。執事敬愼。處世謙厚。守義牢確之類。惟在專心實體。誓死毋貳爾。如是積功。聖門雖遠。亦將可至矣。若舍此常法。而別求異術。非愚所能及也。</text>
<title>答南大年 癸丑</title>,<text>晦翁言仁有三。曰心無私而事當理。陽明寒洲。直指無私之心爲理。皆不辨道器物則之分。而混合之。 曰不咈乎愛之理而有以全其心之德。心之德。愛之理。無聖凡之分。 曰全體而不息。是皆以心之妙用言。觀仁者。將此三義。到底體究。毋徒就事行上。較其大小。論其難易也。今欲爲仁。却須就攻取之性，賦氣之偏，人我之私三者上。一一打點過。一一洗滌去。如是久之。漸見心理相涵之妙。而終可至於右所言三義之地矣。</text>
<title>與南大年 乙卯</title>,<text>鄭某萬般病痛。皆源於認得元初氣質所受之理有萬不一。而爲後來發見不同之根柢。此處一誤。自餘紛紜舛錯。又何可勝言哉。大抵如彼之說。則凡遇發見之未善者。不必罪今日掩理之氣。而但當歸之元初稟受之理矣。是安有下手著脚處乎。且天地安能儲蓄得許多雜糅之理。以待百千萬億諸氣之所受乎。凡有受者。必有授之者。此不易之理也。如使天地將理之惡者偏者。與人與物。是天地已先不仁了。有是理乎。彼如曰天地豈有不善之理。則氣之惡者。亦只得善理而已。何得復謂初受不齊之理。而爲後日發用之根柢乎。信如其言。凡古今弑君射師烝母食父者。皆是元初稟得理之恁麽者。而今日之極逆大憝。實此物之發露爾。是何道理。渠必未及思省至此。而輕肆怪論也。彼如曰。此等大惡。非元初所稟之理。此又遁辭。 然而口口程，朱。程，朱只有理完而氣有昏明。理善而氣有善惡之敎而已。完善本然之性。昏惡氣質之性。 何嘗有如彼之云者哉。譬之玉屑。消水餌。則輕身長年。以之粉服。卽患淋壅。豈玉屑之罪哉。洛閩至言錯看。則有自誤而誤人者矣。讀書講義。豈易乎哉。某甲曰。其人豈直指天地本然之理。以爲不善。不過就天地氣質之理而言也。余厲聲曰。天地氣質中。不善之理。從何處得來。昔有問天地之氣昏明駁雜之時。其理亦隨而昏明駁雜否。朱子曰。理却只恁地。只是氣自如此。子寧負鄭某。無敢負天理。某乙問。伯子言善惡皆天理。朱子言所稟之氣。所以有善惡。語類云。氣是有形之物。才有形。便自有美有惡。氣之所以有善惡。如此。 亦性之理。皆非歟。曰。子試觀伯子之自解曰。謂之惡者。本非惡。但或過或不及。便如此。朱子之自解亦曰。氣之純駁而善惡分焉。故非性中本有兩物也。今此本非惡。非本有。是本然之性也。過不及善惡分。皆氣質用事後始生者。非稟生之初未發之時所已有者也。程子言。發不中節。然後爲惡。朱子言。聖賢言惡煞遅。今鄭某之言。惡何其豫而惟恐其遅也。</text>
<title>答宋基襄，金鎭湜</title>,<text>孟子道性善。而朱子謂惡不可謂從性善中直下來。只是不能善。此三字。只是心氣之罪。不干性事。 則偏於一邊而爲惡。二說相爲表裏。後世之謂性惡性偏。皆只是說得氣也。學者宜認性爲純善十全之物。而一心敬奉。無或藐視。纔有此意。卽是異學。</text>
<title>與李起郕 乙卯</title>,<text>欲更名字。請以起郕型魯定之。蓋卿才性有餘。故欲其師法曾子而云爾。以敏資質。下鈍工夫。方能大成就。且念全齋先生於前代聖賢。最慕曾子。先君聽天翁。又以晦翁所論曾子立心制行之法見敎。今以父師所傳者告之。卿其敬受而實體之。</text>
<title>與金炯哲，張宗勳，黃奉祖</title>,<text>朱子論執中之學。不但言虛靈知覺。又必曰原於性命。論立敎之本。不但言聰明睿知。又必曰能盡其性。此朱子所以得先聖之正統也。今學者所當主所當本。可知已矣。</text>
<title>答金炯哲 庚申</title>,<text>樸魯雖是氣之偏。而全善之性。靈明之心自在。苟用戰兢懔慄之敬。以復純粹具足之天。則何不及之足憂。惟在百倍其功。莫敢自畫而已。</text>
<title>答曺圭琡 己未</title>,<text>人之本體一而已。性之善是也。學之功夫亦一而已。心之敬是也。非敬無以究其蘊而充其量矣。性中所固有。如讀書明善。立身敦倫。處事應變種種道理。無不包含。而敬字工夫。無不該貫於萬事萬物之中矣。 但敬非虛靜淵默之謂也。須是先從外面有形象處。整頓起來。然後心之主宰始立。而能施知與行之功也。如是久之。心與性合一。而凡與聖同歸矣。未曾一日用力。而曰吾心卽是道。卽是聖者。非癡獃。則僭妄矣。 如舍此而它求理氣之說。亦別有進修之法。則非愚之所聞也。</text>
<title>答朴魯烈 辛酉</title>,<text>身心者。性命之器也。性命者。身心之道也。今爲身心而害其性命者。滔滔皆是。如不耐身之困蹇而棄其廉恥。不勝心之嗜慾而失其仁義也。 猶自謂我善籌策。吾不知其果爲得也。古人有殺身而成仁。滅門而守節者。此乃爲知輕重之類也。居亂世者。正宜審愼。而杜門竆經。是其要也。</text>
<title>答鄭世煥 丙辰</title>,<text>余見世儒之心每自高而貶性。懼心之僭上而性之失位也。爲發性尊心卑一義以正之。則諸家囂然訾之。恥其心之居下而惡其性之儼臨也。此與聖人之心不敢自聖。而惟以仁義爲師之正傳。背而馳矣。孔子曰。大人 以心言。 後天而奉天時。朱子釋之曰。知理如是。奉而行之。又曰。君子 以心言。 畏天命。朱子釋之曰。畏嚴憚之意。天命者。天所賦之正理也。知其可畏。則其戒謹恐懼。自有不能已者。而付畀之重。可以不失矣。子思子曰。君子 以心言。 尊德性。朱子釋之曰。尊者。恭敬奉持之意。德性者。吾所受於天之正理也。孟子曰。道豈難知哉。人病不求耳。子 以心言。 歸而求之。有餘師。朱子釋之曰。性分之內。萬理皆備。隨處發見。無不可師也。程子曰。學者 以心言。 必求師。師者理也義也。朱子曰。惟皇上帝。降此下民。以心言。○語類天命個心了。方是性。 與以義仁。欽斯承斯。猶懼不克。又曰。尊我德性。希聖學兮。按孔孟程朱四聖賢。皆以性爲心之所尊所師。以心爲尊性學性。學禮學仁義。皆是心之學性。 此何等謹嚴。何等明白。學者循之則可以爲賢爲聖。背之則陷而爲佛爲禪。奈何世儒之不肯小心。而內懷驕氣。外襲尊號者。或欲與性齊等。甚則貶性而下之小之偏之兩之。然。則動不動專靠著有覺之人心足矣。尙何待於無爲之道體乎。此可與本天之聖傳。同條而共貫也哉。</text>
<title>答徐楨驥</title>,<text>足下旣學於平菴。又寄書贄。稱不佞爲師。師者。理也義也。程子語。 不佞何以當此。念理義之成性。是足下之所自有。而理義之悅心。又來章之所自言也。理義悅心。便見心不是理義了。 請從此兩字。益究其指。益進其步。在心爲純粹至善之理。此體也。處心爲敬畏存理之義。此用也。 語類云。義是事之所宜處。又云所用以處此理者。是義。 皆形而上之道也。今無問事之常變。時之動靜。惟務此心翼翼慄慄。毋敢或悖乎理義。此數句。宜子細體會。硬確持守。 積之旣久。必有心性合一之妙。程子云。聖人與理爲一。聖人正指心言。 此乃爲師性之聖學也。孟子歸求有師。是指性爲師也。呂氏曰。聖人之學。性天之學。自古無學心之說。 若此心自立爲君。而視性爲民。自認爲全。而指性爲偏。自號爲大爲一。而眇性爲小爲兩。近世心理家。有此議論。 則百年談主理。萬卷寫本天。竟是口頭毫端耳。其與眞主理實本天。了無交涉。此可戒而不可學也。足下以是質之平菴。當無異論。只可默默自受用。切不可與人騁辯求勝。如此則已自恃心。已自悖性。千萬諦聽。</text>
<title>與安徹煥 戊午</title>,<text>愚竊意朱子謂人之所以爲學。心與理而已。此不可易之至言也。心宗一派。乃執一與字。以爲未免啓心理爲二之弊也。然今言擇善而守中。則善與中理也。擇與守心也。二者惡得無辨。非惟學者爲然。聖人亦只如此。特有安勉之分耳。如曰君子依乎中庸。聖人全體太極。太極中庸。性之所以爲眞體也。君子聖人。心之所以爲妙用也。學者之于心。專要喚醒開明。使不迷于理。撿束扶策。使不畔乎道。如是久而不懈焉。則可以與天合矣。</text>
<title>答羅相縞 戊午</title>,<text>聖人言。古之學者爲己。己是何物。要認得淸楚。若曰是形氣也。則便有自私之理。曰是靈覺也。則異於純善之性。俱非士之所當爲也。必是一箇道理之在我者耳。學者于此。宜蚤夜欽欽。要求其典則。而體之身心。施諸事業。以盡吾之職分而已。若乃氣數之變。世俗之毁。一豪勿以入於胷中。然後始得爲純王之學矣。</text>
<title>與李時澤 丙午</title>,<text>晦翁言。與其得小人。不若得愚人。溫公晩年更歷之。多爲此言。朱子語止此。 此爲國家用人言。余亦嘗言。儒門交游。與其得才子。不若得樸訥之士。蓋有才氣者。類多涉獵經史。綴緝文字。而不務實際。使儒術寢以衰薄。若乃樸訥之人。縱不能深究義理而有所發明。然得寸守寸。得尺守尺。而不致走作。則猶爲近本也。今左右資性差魯。家務又繁。未由劇讀經傳。然只將小學論語。逐一誦念。而竭力踐履。勿計近効。只要俛首做將去。久之自有見處矣。</text>
<title>答金昌能 戊午</title>,<text>千里而得未覿輸誠之書。備悉足下求道之心甚切。曷不喜聞矣。顧此識淺病廢。無以副其十一。愧嘆極矣。第嘗讀魯論一貫章。得朱註十二字曰。道之用處。隨事精察而力行之。雖未能自體。竊意學道入聖。無有切於此者矣。蓋曰隨事。則凡知行動靜大小遠近出處常變之類。無不包含。而庶幾全體之漸矣。曰精察。則凡天人理欲誠僞敬慢之分。一皆辨別其界至。而罔或粗疏矣。曰力行。則凡矯輕警惰懲忿窒欲之功。莫不竭盡其誠心。而毋敢退轉矣。苟能此道矣。足下所說之病。將自瘳矣。所求之道。將自成矣。區區爲足下謀。止於此而已矣。</text>
<title>答金昌能 庚申</title>,<text>學問只要守得定不撓。蓋必先潛心硏理。隨其所知。一番立脚。縱有功利物慾。誘之於前。也不被它動。便有刀鋸鼎鑊。迫之於後。也不被它動。始見其得力處。然此非易事。須是敬以植志。禮以爲防。日夕兢惕。惟恐或陷於夷獸之歸也則庶矣。</text>
<title>答柳心 丁巳</title>,<text>道非中。無可指說。學舍敬。無可施用。今子心以爲名。敬以表德。敬固是心之德。與言仁是心之德。知覺是心之德。不同。 然心非直是中。宜以心求中也。以心求道。伊川語。道心欲其無不及處。至公之心。亦當不得大本。皆朱子語。學者於此。宜細玩焉。 然中又不在心之外。只就此心所稟帝降之衷。敬以審究。而拳拳服膺。以勿失羣聖相傳之道學。若近日心理家說。從後辨理。未晩也。</text>
<title>與潘東植 己未</title>,<text>性是吾心所稟於上帝之命者。如官職是臣子所受於君父之命也。臣不奉職。則爲慢上而有罰矣。心不尊性。則爲褻天而獲罪矣。嗟嗟心乎。愼勿以銜命而自恣。幸有以鞠躬而盡瘁焉。近世有認心爲理爲性。如禪陸之見者。朱先生云。若指有知覺者爲性。只是說得心字。又言。靈處只是心。不是性。性只是理。今不必多談。只就此觀之。心與性理。決非一物也。識得一箇心。萬法自然流出。人心至善。卽此是道。何用辛苦修行。此佛陸諸家相傳宗旨。今人號爲學孔朱。而襲用此說。何也。得非苦於竆理。憚於行道而爾耶。此是陷人於坑塹。初學宜愼避之。</text>
<title>答潘東植</title>,<text>承喩賦性之偏。此有治法。如孟子知言集義以養氣一段是已。蓋病自天來。而藥從聖得。須將聖賢經傳。逐句逐字。一一尋求本旨。更向日用事爲。無大無小。時時勉就是處。苟能此道矣。雖愚必明。雖柔必強。更將中庸章句所載呂芸閣一段。子細讀之。必將有奮迅激起處。</text>
<title>答崔長烈 辛酉</title>,<text>葛稚川言。箕踞之俗。惡莊肅之容。被髮之域。憎章甫之飾。余故曰。士居髡窄之邦者。持袖髻而受謗。如受酬爵。入慢辟之鄕者。處困如處廈屋。不爾。竟隨流俗而變素守矣。要以小學四書爲主。</text>
<title>答金鍾煕，柳永善 乙卯</title>,<text>五粹退溪說兩段。讀者往往致疑。今見二子所論。庶幾無窒礙也。退翁說中。理之在是物者。不能不隨其氣而偏。此以論語性相近章或問。及大全答徐子融書。觀之。理之在物。尙是本然之性。其隨氣而偏。却是發見後氣質之性也。若欲做稟理各異看。則下文理體不囿於氣。不局於物者。說不行矣。敬父所引栗谷氣之偏。理亦偏。所偏氣也。非理也一段更明。若夫物之偏塞。固不具健順五常之全者。亦可作湖說之援。然觀萬物之異體。本非論稟性之別。只是說發用之殊。故曰理絶不同。則退翁意亦然。此以陰陽合德。五性全備。備卽具字意。 然後中正而爲聖人。聖人見陽貨一事。而五性具之類。推之。退溪所謂不具者。總其本末體用而言也。禧卿謂此與大全答黃商伯書相符云者。精矣。又謂湖洛以前之論。不甚區別於人物性之同異。今日看者。乃以湖洛以後之見去看。而欲其一一分析。如何得本指。此說尤善。</text>
<title>答金鍾煕，權純命，柳永善 丙辰</title>,<text>勉齋問氣質性。朱子曰。纔說性時。便有氣質在裏。若無氣質。則這性亦無安頓處。所以繼之者。只說得善。到成之者便是性。止此 此若不善看。遂生出無限葛藤。惹起無恨爭鬨。不可不明辨之。易言一陰一陽之謂道。而朱子曰。道須是合理與氣看。理是虛底物事。無那氣質。則此理無安頓處。又答繼善成性是道是器之問曰。繼之成之是器。善與性是道。據此以觀勉齋答問之說。此只是說性與氣不相離而已。天命之性。亦離氣稟不得。亦朱子語。 非便說到橫渠君子弗性。南塘各氣本然處。若夫伊川性緩性急。南塘淑慝種子之見。初未之及焉。此以纔有天命。便有氣質。不能相離。纔說太極。便帶著陰陽。纔說性。便帶著氣之類。比倂究勘。則四通八達。都無窒礙。故愚每語學者。讀書最要得活化。不滯泥法也。此一紙。可以省得許多氣力。可以解得幾多纏繞。奉請讀者。虛心而細玩焉。</text>
<title>與金鍾煕</title>,<text>戒愼恐懼。謂與致知無涉。不謂子悅亦有此語。信乎反己體驗者之難得也。格致之際。戒其陵躐。愼其思繹。恐其穿鑿破碎。懼其強探力索。皆是操心養性之道。何謂戒懼存養無關於格致也。</text>
<title>答金鍾煕 丁巳</title>,<text>黃勉齋所論陳大丘吊張讓父喪。立義嚴正。正學者所宜取法。非但勉齋說如此。朱先生初年之論。於陳公此事。深致不滿。蓋末俗滔滔。以枉尺直尋爲當然。而率皆藉口於前賢。故先生防微杜漸之論。不容不如是。而至於就人論人。則本心之皎然可質。而磨涅不變者。又不可不表章。故於聚星亭贊。却擧獻身安象。吊竪全邦。而稱之曰。炯然方寸。秋月寒江。其上文至有庶幾無可不可之褒。此贊是作於庚申之春。殆絶筆也。此意淵泉洪公論之詳矣。而臺山載於朱書標補。是又不可不知也。宋子大全答朴和叔書。論此贊稱美之辭。皆欲遞低而看詳。此固當然。不爾則秋月寒江。豈眞如堯舜湯武千載相傳之道心。而無可無不可。亦豈直與孔子之德齊等而無別乎。竹川朴公諱光前。退陶門人。嘗作陳公吊張讓論。甚有贊揚語。篇末乃曰。有寔之心而有寔之迹則可。有寔之迹而無寔之心。則難乎免於枉尺直尋之譏矣。可謂知大丘之心。而垂後世之戒者。其視勉齋一口罵破。而靡所舒究者。不亦周詳矣乎。不知敬父於此諸說。以爲如何。</text>
<title>與金鍾煕 己未</title>,<text>人物之生。此處未必專指全且善之氣言之。而所得之理。何嘗隨氣有異。而爲氣質之性。如潤友之見乎。氣之惡者。其性亦無不善。大全明道論性說。 旣曰惡。則以發後言。而又曰性無不善。何嘗如潤友之謂理隨氣異者耶。人雖爲氣所昏。流於不善。而此性渾然。初未嘗壞。此亦朱子之不同於潤友之見也。在人之氣與性如此。何獨在天之氣與理不如此耶。學者工夫。全在化氣而已。其於性偏性惡之云。聽若不聞。可也。吾謂潤友終日言性。畢竟不出認氣爲性四字之外也。</text>
<title>與金鍾煕，權純命，高東是</title>,<text>氣化流行之時。所乘之理。同耶不同耶。遠友此問。欲得不同之答。以證人物稟理之異也。夫乘著流行不齊之氣者。非太極而何。此友認得太極爲隨氣變動。而亦有昏濁駁雜者耶。天上天下。有似此幻形𠱡聲。改頭換面。不可方物底太極耶。若曰太極無變。則人物所稟之性。不問氣質如何若何。依舊只是大全至善底物事。然則其說不攻而自破矣。何必逐句辨明。用犯言多心雜之戒耶。潘謙之問。天地之氣。昏明駁雜之時。其理亦隨而昏明駁雜否。朱子曰。理却只恁地。只是氣自如此。</text>
<title>與金鍾煕 庚申</title>,<text>格。至也。至只是極意。無它意。允淸必欲作來意。若如其言。則凡聖賢之言窮理者。無乃爲缺闕不圓滿之辭耶。竊意竆與至只是一義。非含竆而來之兩意者。故但擧一竆字。其意已無不足矣。日後因見。出此示之。如不肯回頭。只可任它。不須與之費辭爭辨也。</text>
<title>與金鍾煕，柳永善</title>,<text>樂記性之欲。朱子曰。卽所謂情也。此似通四端七情言。而朱子以爲亦未是不善。此恐未可如農翁四端主理七情主氣之說也。鄙意以中節言。則四七皆當主理。以不中言。則四七皆當主氣。而其動者氣。而乘者理。四七又皆然也。季潤說。恐似費力。未知二子以爲如何。</text>
<title>答權載欽 己未</title>,<text>聖人與理爲一。是恰好。聖人人字。以心言。 其它以心處理。此是朱夫子敎人端的。不可移易語。雖至聖人地位。畢竟心自至靈。理自無妄。二者不容無辨。只是心之妙用。合於理之眞體。而不相踰越也。今我後學。只要將敬心去究理。壯力去履道。如此而已矣。此數語。括盡理氣大分。學問全體。千萬體認取。</text>
<title>答權載欽 庚申</title>,<text>來書首言怪妖競起。聖道湮晦。旣而稱老拙。爲覺今牖後。一言一行。爲天下法。終之以納贄請學之禮焉。顧此疏謬癃癈。何以當之。第念區區以不美之質。不能受人言以修己德。所以至老而無成。比讀自警編。見鄒志完性懦。因得田承君故遇事輒自激勵。歎曰。朋友交際。有關道義名節如此。後人絶不講此。今從師取友。須得規警鍼砭。以矯偏全性而得爲完人。不爾。只從氣稟上有小進而已。天命大源。終是隔障不通。此最可憂。憂之如何。如鄒公所謂君之贈我厚矣。如此則可以改過而成德矣。今遇子勇誠心求助。故輒以自己所欠闕。與前輩所受用者。奉聞焉。想高明雅見。不以爲不然也。○鄒公性懦。是元初稟受氣質性。非指理也。然性中。元有勇敢有爲之理。因氣懦而本然之體不露見。故先賢有氣惡則牽引得那性不好之說。又有合理與氣有氣質性之說。然性則初不變異。故聖學本性。</text>
<title>答宋衡柱 己未</title>,<text>年前所駁物具明德之說。是矣。老洲之謂神是人物所同者。只是就精明靈妙處言。若其該得許多道理。燦然無虧。應得許多事務。秩然有序。主誠敬。貫寂感。可以爲堯舜參天地。而非庶物之所能彷彿者。未之及焉。彼諸人者。專執此義而盡廢他說。竟成以老洲排老洲之事。何也。使有設疑者曰。神不可謂非明睿者。則蟲豸豚魚糞壤煨燼之屬。亦無不具得明德。一如堯舜周孔。而無毫分差別云爾。則諸人者於此不少難愼。而容易印可耶。凡讀書不究本指。但滯泥於字句之閒。而胡亂撩箚。牽強粧撰。以立己見。而取人勝者。其存心己私。去道愈遠。不足與議也。性圖註。不能善。只是氣自如此。不干性事。今有一說云。月在中天。全體至明。此未發性善之喩也。照而無蔽。處處圓明。此發而皆善之喩也。其昏與偏。非從月中來。惟雲霧障礙。則全體不露而有此象。此不善則偏之喩也。理之在天。亦只如此。何處先有所以偏惡底理。後有隨氣偏惡底理。而爲人物氣質性之張本。如潤友之見耶。天理何等尊嚴。而乃欲滓穢之耶。不知其所存如何而有此異見也。其所引程，朱，栗翁之說。本是說氣。天下。安有味變色渝底形而上之道乎。 而彼自認做理。則安得免雖曰說性。只說得氣之誚歟。</text>
<title>答張爀 丙辰</title>,<text>天之賦我。只有與聖人同之性。更無別性可指。此是人生大本。切莫錯認。 而我之處己。乃有與夷獸同之行。此曷故焉。以氣之蔽而欲從而害之。故聖門有克氣以遏欲之敎也。今有認氣質爲性。以情欲爲天之說。此學術世道之所以茀廢而莫之捄者也。</text>
<title>與張爀 庚申</title>,<text>心之本體雖善。但能奉循乎性。不遽爲道體矣。此與嶺論不同。 氣質之本體雖淸。但能不蔽乎心。不遽爲靈覺矣。 此與湖說不同。 然二者之發用。往往有昧理 心 障心 氣質 之病。此大可畏也。吾人之論理氣。欲以體之身而成其德也。謂心爲理則心果無爲而不能自運用矣乎。理或爲惡而不可靠之以爲大本矣乎。謂心與氣質無辨。則心亦濁駁而不能自變化矣乎。心或不靈 氣質不靈 而不可推之以爲主宰矣乎。如此則其於格致誠正之學。豈不大有窒礙。而遠於聖賢之傳也乎。</text>
<title>答韓震銖 丁巳</title>,<text>朱子學性。語類云學而不論性。不知所學何事。○性只是身心彝倫事物所當然者是已。 故譏陸氏尊心。語類云子靜只管說心是本來好底物事。上面著不得一箇字。若識得心。萬法流出。更都無許多事。 陸氏信心 陸氏。自言某只是信箇心。 故笑朱子讀書 陸氏每言堯舜以前。何書可讀。元晦杷柄。可爲一噱。 此是兩家門路判別處。後人如何強令合一。今我輩後生。只要得虛心竆理。語類云。虛心觀理。 小心崇德 大全崇德齋銘云。尊我德性。希聖學兮。○尊性。專言則包知行。今以尊性。爲希聖學。則尊心之爲異端。可見矣。 而已。要之奮迅勇決。堅苦牢固。方有進步處。</text>
<title>答韓震銖 乙卯</title>,<text>苟菴先生曰。君子之學。不有益于時。必有益于後。無益于時。無益于後。非君子之所謂學也。止此 學之名。學之實。果何如哉。然有益于時。有益于後。先從有益于身，有益于家始。正衣冠。尊瞻視。正倫理。篤恩誼。是有益于身與家之本也。其說具載聖賢經籍。請子細理會。其有疑晦處。不妨與師友講質。</text>
<title>與韓震銖 辛酉</title>,<text>子依瑞巖僧法。每日自囑曰。主人卽今世亂。杜門耕讀。盡誠事親。自答曰。謹當勉力。又自問曰。縱有死生。能不變麽。又自答曰。亦當留神不忘。逐日晨夜常自言如此。久之。亦須有驗。</text>
<title>答吳龜泳 丙辰</title>,<text>來示爲己奉禮之云。極令人愛翫。蓋此心常常自喚醒。自整肅。始可語此。纔昏縱。則爲己者。忽然爲人。奉禮者。忽然悖禮。此所謂淵淪天飛。而不可恃者也。夫敬者。保守天理。銷融客氣。驅除人欲之要法。故晦菴夫子雅言敬者。一心之主宰。萬事之根本也。張伯行有所釋語。詳見所編朱子書二卷十五板。</text>
<title>答吳龜泳 戊午</title>,<text>論語非一統文字。初無要領可求。今觀問辭。可知是不曾熟讀精思也。朱子敎人。將一部論語。粗粗細細。都理會過。自然有通貫處。又有就論語中看得緊要者。戒之曰。不可須從頭看。無粗無精。無深無淺。且都翫味得熟。道理自然出。夫自然通貫。自然道理出。豈是易事。故朱子終身讀論語。此句黃慈溪語。 今以吾輩之才之學。讀之數年。如何便見得孔子肚裏事。且更寧心細究。管取它年奇驗。</text>
<title>答張然斗 庚申</title>,<text>目前當然底。是天之所賦。聖之所明。而學者之所主以成德者也。晦翁雅言無極而太極。只是眼前道理。若有高妙底。而聖人隱之。便是聖人大無狀。不忠不信。聖人首先犯著。方蛟峯亦言。二程未嘗一語及太極。或疑非元公之書。不知所謂太極。豈必盡在圖。二程敎人日用切近。莫非太極也。故曰道不離器。此皆眞實不欺誑語。要在小心以求之。鞠躬以體之。</text>
<title>答金源學 癸丑</title>,<text>小心尊性。聖門定本。今不多談。只將此一句。貼在額上。讀書時也用。修行時也用。啓口時也用。無時無處。不用此一句。如此則爲眞主理。若指靈覺爲性。太極爲活。而冒主理之號者。雖逐日罵之。爲主氣之學。亡國之學。了無所損於實際矣。但恐名是而實非。終同歸於彼之圈套也。</text>
<title>答文錫麟 己未</title>,<text>朱子曰。孟子道人皆可以爲堯舜。何曾便道是堯舜。更不假修爲。語類春錄。 此人字。亦指心言。非謂形色可以爲聖人也。蓋性雖純善。而心未能無不善。只此便見得心性有道器之分。凡言心性一物者。皆禪家所見。 故須用心以求明性善而復其初也。伊川言以心求道。孔子之言敏以求之。亦只是此事。 今遽曰人心至善。達摩。 曰卽心是佛。禪客。 曰心卽是理。象山。 曰心皆仲尼。陽明。 曰心如聖人。近日心派。 則是將爲滿街都是聖人。更不修爲之異說矣。噫。思其可以不愼。言其可以不審乎哉。</text>
<title>答文錫麟 庚申</title>,<text>仁義禮智。天性之綱。文行忠信。聖敎之目。夫人之於天。凡之於聖。惡敢不敬。是所謂畏天命畏聖人之言也。敬之一言。成始成終。徹上徹下之道。由讀書竆理。以至踐形盡性。舍敬無獲。近日所謂士子者。往往不憚以身爲禽獸者有之。殷紂之謂敬不足行。子瞻之謂打破敬字者。天地聖賢之所惡聞。蠻夷戎狄之所喜從也。嗚呼殆哉。</text>
<title>答范孝植 庚申</title>,<text>人性善而已。聖人盡性。學者。養性而已。 其惡者氣自如此。毫不干性事。故儒者之學。惟此心自操以撿氣。而去其有蔽於性者而已。王充論衡言。性有善惡。猶才有高下。因而有天道有眞僞之說。其詬天汙性之罪。大矣。學者纔錯認性字。其弊必至於錯認天道。錯認太極。而流毒於後世矣。噫。理氣心性。其可輕論乎哉。從余遊者。其愼思而謹言之哉。</text>
<title>答李致薰 戊午</title>,<text>子貢一言終身行之之問。夫子告以恕字。可謂求之要而敎之盡矣。此是聖門求仁之方。而曾傳絜矩之道也。 而後人乃曰求之一心而已。恕字寬泛不切。憑它說仁說敬說忠說恕。我只以心字了之。故呂氏駁之曰。此正墜釋氏本心之敎。凡以心學爲聖學者。皆是禪學也。余謂凡己所不欲與己之所欲。一切視心上性理是非。非只是恃心之所發而施之也。然彼認心爲至善至尊底物事者。其勢自應從心而止。不須更問性理如何。今賢輩最要此心自愼。兼知行動靜言。 勿使乖理。若自心纔認爲仲尼。自命爲大道時。便入黃梅卽心卽佛之邪見坑中。永無緣出頭矣。</text>
<title>答金亨曄 丙辰</title>,<text>人之所以爲學。心與理而已矣。此朱夫子之言。而王氏謂未免啓心理爲二之弊。則近世心宗諸家。於此將從朱乎。從王乎。聖人之心。安於正。正是理也。庶不正不坐。割不正不食。皆其驗也。自是而至於出處進退辭受取予。無一非心之循理也。今士之學聖人者。宜存心以明理。博文。 據理以制心。約禮。 始也心與理之違者常多。中也心與理之合者漸久。終也心與理之一者。可庶幾矣。愼勿信心 陸氏。 而遂立爲大本也。李氏。喩親以道。事國以義。律身以禮。可謂孝矣。聖人一時微服。後人欲終身用之。豈危行不變之敎乎哉。天地閒感應而已。今一御窄袖。此二字。語類以爲胡服。 則異時毁形。如何可死。是窄袖爲感。而毁形爲應也。吾聞士子宜守正以範俗。不聞畏人指目 二字。來書中語。 而從夷也。且此數尺廣袖。聖人因天理而立爲禮制者。吾一毁之。吾之得罪於天理與聖門大矣。如何敢奉徇足下之意哉。曾有人謂余曰。子之敎士。可謂愛而正之。庶幾仁義矣。然一直如此。士之畔去者衆矣。余曰。彼旣一師我。其平生成敗榮辱。皆我之所宜念也。彼不在吾仁之中。我何爲惜其失而納之義哉。若其棄學而從夷。則陳相，馮理輩。陳良伊川。亦無如之何矣。</text>
<title>與金亨曄 庚申</title>,<text>天上天下。只有一箇是字。做得萬善本體。自古至今。只有兩箇求成字。蔽盡千聖敎學。是是太極性命。求是而成是。是致知力行。盡此則聖矣。未盡則賢也。吾雖未能。而所見則端的如此。今子遠來有問。只此數句。道得盡。子其諦聽而敬守之。</text>
<title>答朴魯善</title>,<text>恥之於人。大矣。恥心原於義性而發。人而無恥。雖夷狄禽獸之行。亦不憚爲之。故士之行己。要必有恥。有恥則從日用粗淺之失。固已恥其未善而勉之。心術隱微之錯。亦已恥其未實而愼之。至於仁不如堯。孝不如舜。學不如孔子。尤皆吾之所當恥也。苟知恥矣。則自然能改過徙義。而勇猛奮迅。不肯悠悠度日也。如是之久。聖人門庭。亦將可至矣。恥之爲功。顧不大歟。余嘗讀范香溪 浚 恥說。自悼其恥心之莫能充也。今遇琪華求學。遂擧恥字告之。以相與勉力。而冀其有成也。</text>
<title>答崔泰淳 乙卯</title>,<text>昔和靖門人。問學問緊要。和靖曰。只要閑邪存誠云云。余每賞此語。蓋邪是本無。誠是本有。學問之道無它。要去其本無。存其本有而已。今之士不知此妙。但以口舌文墨。爲急先務。而不知吾心已邪。實理已亡。此可戒而不可學也。然欲閑邪存誠。先須竆經明理。</text>
<title>答林庠圭 丙辰</title>,<text>聖人言。鄕人皆好皆惡。不如善者好之。不善者惡之。須是志邁千古者讀之。方識其味之深耳。然世儒之無筋骨者。遇直道而行者。必以好名譏之。近世此風甚盛。 嗟乎。好名而爲善。誠未若務實之士。不猶愈於畏首畏尾。不敢觸著一個人者哉。此爲士流大病。 况爲善者。未必皆好名乎。從來具特達志槩者。多不能周旋人情。其於世。未有不重見惡也。惟學鄕原。則可以免矣。然從古鄕原。未有不見惡於聖賢者矣。今學者聞吾言。則可以知所趨向矣。</text>
<title>與林庠圭 辛酉</title>,<text>聖人於鄕黨。似不能言。此一義也。對季子然。言弑父與君亦不從。此又一義也。今學者不敢言人過失。與極言逃父者罪不容於世。亦各一義也。程子言。釋氏逃父。以儒者之法。當誅之。朱子言。佛氏廢三綱五常。一事已是極大罪名。它不須言。渼湖言。逃父者。罪不容誅。其子雖無罪。亦不可入廟。 程子言。凡委靡隨俗者。不能隨時。惟剛毅特立。乃所以隨時。余以爲人見得道理精透。則自然剛毅。須於格致處用力。最要自明自勝。</text>
<title>答金景鍾 丁巳</title>,<text>凡庸不如聖賢。由氣之雜而害乎性也。今欲氣之純。氣純則物欲無從生矣 須是敬。敬也者。此心自小自卑。而奉承乎性也。如小學席不正割不正。宜若細事。亦必敬而不坐不食。遇事竆理。在大學。雖曰初程。亦必審問愼思而不敢肆。由是而至於愛親隆師齊家治國。安往而不用敬焉。苟能敬矣。非惟氣之純。便聰明睿知。亦可以馴致也。吾故曰敬之一字。謂之聖胎。但恐吾人口耳敬而首足怠惰。翰墨敬而事務荒亂。則爲天之戮民矣。詎敢不分外戒懼也乎。</text>
<title>答李在豐，在福 丁巳</title>,<text>余每勸諸生。宜熟讀小學。以優入大人之域。此書所載言行。無非性命之理。欲人小心以學道。道卽性也。凡言學仁義學禮。皆此心學性之說也。 其意內而承先聖本天之敎。天。亦卽性也。 外而正後儒戴心之誤。此義不可以不植立于天地之閒也。比見宋元學案。石堂陳氏 普 傳。晩歲講莆中。十有八年。造就益衆。嘗曰。性命道德五常誠敬等事。在四書五經中。如斗極列宿之在天。五嶽四瀆之在地。舍之不學。更學何事。陸氏尊心而不喜人言性。則朱子譏之曰。學而不論性。不知所學何事。陳說蓋本於此。 此正與余意相符。遂擧以誦之。子其敬哉。小學題辭。首言天道人性。末言小子敬受其旨。深矣。</text>
<title>答朴炳軫 戊午</title>,<text>來喩欲得愚一言。以爲化氣復性之需。語雖常而意則切矣。顧自以情熾性鑿。爲膏肓之疾者。何能爲賢者謀乎。第嘗有味乎晦，栗二先生撿束此氣之訓。因而求之經傳。如視聽言動。是氣也。而遇非禮則止之。是撿氣之功也。坐立色貌。是氣也。而如尸如齊。思溫思恭。是撿氣之功也。心之畔道是氣也。而博文約禮。是撿氣之功也。心之遷怒貳過是氣也。而不遷不貳。是撿氣之功也。聖賢千言萬語。無非此理。試將此意去讀書。更將此意來用功。久久性自復而聖同歸矣。</text>
<title>答趙東胤 丙辰</title>,<text>人元當以天地爲大父母。今父母旣沒。尤宜依恃天地。以爲父母。而每發言處事。必循天地之理。以承天地之心也。今夫父母之命。猶時有差失。至於天地至仁。其命我以竆達死生者。初無一毫之錯矣。今公和內無父母兄弟之可依恃者。須將聖賢經訓。以爲師敎而恪心奉行。是爲循天理承天心之道也。君其誓心毋變。</text>
<title>答金正壽</title>,<text>學以聖人爲準的。必得聖人之心。而可學聖人之事。聖人之心。具在四書。而四書之義。備于朱子。顧其詞約意廣。安可以易心求之哉。此許白雲語也。今子欲繼令兄未卒之志。而求前聖所示之道。則必以許氏此段爲主。可也。近世又有假主理之說。而亂孔，朱之道者。余每令諸生。熟讀四書並集註而有得焉。則內而進吾德。外而明彼誤。一擧而兩得之矣。子敬聽之哉。</text>
<title>與張炳晦 丁巳</title>,<text>禮貴不踰節。凡士而不屈於夷賊而無犯乎分。皆不踰節也。汝嘗不籍于彼而受禍之酷。不忘其本而黜己之至。士皆多之。然人之行。難於久終。故守有弛於後。事或懈於晩。易以敦艮爲吉也。此意余前屢言之。應有記存者矣。今再有可告者。曰。心而或僭於性。則爲踰節之大者。必也從思慮瞬息語默動靜。爲心者。常常存得自小自卑之意。一一聽命於自然之道體。以至於終身而無改焉則庶矣。</text>
<title>與田璣鎭 癸丑</title>,<text>昔嘗有問於余曰。中庸天命之性。大學天命之德。同乎異乎。章句講義。皆以天之明命。卽人之明德爲訓。故設問如此。 余對曰。中庸之性。是沖漠無眹之理。大學之德。是虛靈不昧之心。中庸之性。是眞實無妄之本體。大學之德。是神明不測之妙用。中庸之性。是無爲之道。大學之德。是有覺之心。中庸之性。是人物皆同之理。大學之德。是人所獨得之德。吾之所知。如斯而已。未知知道者以爲如何。○昔年卿言權斯文公立。以心爲氣。明德爲理。近年得其書。又謂中庸大學首章。性與明德。是一箇物事。故爲設一轉問對以去。卿試思之。</text>
<title>與田璣鎭 丁巳</title>,<text>程，朱，栗，尤承孔，孟遺指。以道爲主。以心爲用。而後賢世守之不變。乃有盡翻其案。而指有覺有爲之心。以爲主爲上。認純善至尊之性。以爲民爲小。而反謂宗栗，尤者。爲主氣。而其自命。則曰主理之學。此全然未思之言。而錯認對頭之見也。昔象山以陰陽心靈。爲形而上。此非指陰陽之粗迹。乃認陰陽之靈明活化者。以爲理。竟是錯也。 爲不察氣慾之害。朱子譏禪家以虛靈不昧爲性。而必窮身心彝倫之理。以爲修齊治平之道矣。曾見陸氏語錄。謂象山之學。是道德性命。形而上者。晦翁之學。是名物度數。形而下者。此正與近日一邊之說。恰恰相符。殊可笑也。論二家之全體。則象山亦修德行。而其所主腦則信心 此二字。象山答楊敬仲語。 爲道。而不必以性爲其心之標的也。晦翁亦言靈覺。而其歸宿則使心原性。而未嘗指心爲吾學之根本也。吾東近日所爭。亦相髣髴於此。未知後賢復起。將以何者爲本天。何者爲本心。今日我輩于此。宜早辨而定取舍之極也。學問之當主理。而不當主氣。夫人皆知之。特近世心宗諸人。往往於文字語勢之有主理主氣處。却不分曉。故檢本載朱子論氣配道義。而曰以氣爲主一段。 繼引退溪，農巖二說以明之。 使諸人曉然知主氣二字爲無關於學問之主理矣。嶺南有河氏某。指此爲主氣之學。無乃太粗䟽矣乎。今言臣事君以忠。子事父以孝。則語勢當主臣子看。不可一向都欲以君父爲主。中庸章句云。道是性之德而具於心。此道爲主而心爲賓。大學章句云。虛靈以具理。此處心却爲主而理却爲賓。凡看聖賢文字。皆當看賓主輕重之分。以明其元來指意。乃爲善讀書耳。檢本載理爲氣主之說。而河氏未之見歟。</text>
<title>答田璣鎭 己未</title>,<text>來書幾箇天字。使人乍疑乍信。如望天灑淚。一疑也。天實爲之。二疑也。皓天皓天。如或不復。憂可謂無疆。三疑也。天無不復之理。一信也。噫。天於斯人之疑。亦莫能自解也。然猶幸其有信之之心。而可以自安也歟。雖然。皓天之復。亦不能自復。蓋其始之反常。非天之自爲而因人而然也。則其千秋之常。亦必因弟子之好學而然矣。今日爲士者。于回天之道。宜敬以勉之也。余嘗有理疑理信二篇。可與疑天信天之說相發。故爲寫往。幸細加究覈。而與同志共焉。彼以文章自足。學問爲號者。敢出不服之言。而爲人笑罵。不得已而隨衆俛從。此實不識一箇天字。而不知自陷於無天之罪。來喩所引栗翁識見爲先之訓。可以鍼彼之膏肓矣。然此爲當爲而不爲者發。至於可以爲，可以無爲而爲者。雖有爲不爲之不同。而其不識天一也。理疑。○理爲氣主。自是不可易之理也。何故天地之氣駁雜者。理何不使之純粹。人物之用偏惡者。理何不使之全且善也。且士之憤悱而未通。勉強而未至者。理何不自露其精微之頭面。亦何不少借其牽挽之筋力也。此類極多。皆不能不致疑於理也。理信。○理弱氣強。亦不能不然之勢也。如何理爲師而心不受敎則必敗。理至尊而心若自尊則必墜。心欲窮理則必通。心欲求仁則必至。志苟希聖希天。則必齊聖而合天。學能百倍其功。則必愚明而柔強矣。此皆理之的然可信。而心之所當自勉也。故儒門有責志之法。而未聞責理之說也。</text>
<title>答李民煕 乙卯</title>,<text>承喩昏懶爲祟。此病不治。百年萬事。莫有一成。嗚呼殆哉。如欲去疾。只消一敬字便了。今能常惺惺炯炯。使此心如日之方出。便自光明昭徹。縱時有困頓。必用喚醒工夫。令此心在靈府。則幽暗邪氣。一切消散。以此去讀書硏理。以此去接人應務。皆覺得易爲力矣。朱子曰。若操舍存亡之閒。無所主宰。縱說得。亦無益。心之所以爲主宰於一身者。以其原本於性命而然。古聖人敎人。心畏天命尊德性。此是儒家第一要處。切宜記取。 至於懶字。最是立身之賊。萬般德業之頹廢而無成。百種罪惡之橫恣而無制。皆此物爲之。豈非膏肓之病乎。呂新吾曰。甚麽降伏得此賊。曰勤愼。勤愼者。敬之謂也。子能專用力於敬字。則昏者自明。懶者自振。大哉敬乎。</text>
<title>答李民煕 丙辰</title>,<text>賤疾此劇。來喩乃欲明春負笈。以克難克之性。無或不及事歟。此事一時不可放慢。何待來年。且性而曰克。則是氣之偏底。若和理底性。如何說克。如孔門四子之愚魯辟喭。是元初稟受氣質之性。故聖師語之。使之自克也。近年乃有稟理各殊之說。又有氣無修爲之說。又有不可克氣之說。此於聖傳。遂成別歧。愼勿聽也。如左右者。欠了剛毅奮迅之性。此只是氣不干理事。宜精而察之。 須就此下得百倍工夫。庸收變異反同之效焉。</text>
<title>答權政煕 己未</title>,<text>聖門敎學。只如裘葛菽栗。初無些子蹺攲。但要平實做去。久自有進。然而又有再加審愼處。朱子嘗言。資質平底。如死水然。激作不起。謹愿底人。更添些無狀。便是鄕原。不可言知行得些子便了。據此則平實中。更要竪起精神。硬着筋骨。方成得全德。</text>
<title>答權政煕</title>,<text>孔子曰。苟志於仁矣。無惡也。其心不在於仁。則難保其不爲惡矣。此所謂惡。只指小惡。而大惡則不在其中耶。朱子曰。不善。說不是心不得。若不是心。是甚麽做出來。如放僻邪侈。不可謂非心。來示所謂或人。不知是誰某。而想是習聞異學本心主心信心尊心之說而然也。孔，朱二聖人。豈不知寂然不動虛靈不昧。己心嚴師之理。而所言如彼耶。余謂楊，墨之無父無君 句 也是心。亂賊之逆弑大故。句 也是心。試使或人言之。此不是心而誰能謀之。誰能行之。孟子之論詖淫邪遁。而亦曰生於其心。則學者之於心。宜十分操束。十分警責。勿使有些子自恕之萌。可也。今也必欲以純善至尊之名加之。而不肯屈首以順他道理做去。吾未知其究竟于何地也。文王小心望道。苟能此道矣。心可不失其本善之正矣。不然而只極口贊頌他。推尊他。於身分。於世敎。何所補乎。</text>
<title>答崔命學</title>,<text>人有身有心。不能無視聽言動思慮謀猷之用。而其理則非身心之所自造。乃上帝之所命也。人當敬以循之。不可褻而慢之也。卿欲得學訣。吾以爲此不必他問。惟顧自己名字。而思其義踐其實而已。聖人言君子畏天命。又言君子尊德性。是爲孔氏家傳性命之學。學而殊此者。爲異端。卿其識之。</text>
<title>答全達準</title>,<text>朱門人請賜一言終身佩服。先生曰。但於大本上用力。本領上欠了工夫。外面都是閒。竊意學者何遽如此著手。後來思之。如孟子見滕文公。便道性善。明道言。知性善以忠信爲本。此先立乎其大者。小學首揭仁義性命。皆是敎人先知大本如此廣大。如此純粹。便從此處大做脚。厚築基。後面孝弟忠信講習討論種種功夫。皆從上面發出來。先生所謂如人折一枝花。只信這花根本上物事者。眞妙喩也。</text>
<title>與全達準，達謙 辛酉</title>,<text>子游，子夏門人。旣學於其師。而復恥其德之不及孔，顔。不欲稱弟子。學恥稱三字。皆出於心。 則識者不以爲罪乎。游夏且然。况於純粹至善之性乎。今曰吾心初非學於性師。而自能爲聖則已。萬無自心自用而能成德者。故晦翁言。旣歸求而得師。則須有用工夫處。求得用三字。皆出於心。 於此。可見彼不欲稱弟之心之非矣。且薛文淸言。小學一書。只一性字貫之。慕齋先生詩云。小學書爲萬世師。愚伏先生詩亦云。六篇謨訓是嚴師。尤菴先生撰重峯先生行狀云。先生居家日用。必本於小學。後生請學。雖年至三四十者。必課以是書。 今老夫每云。小學正文。無一字非性理。而後學之所宜盡心受敎者。今人如何不肯俯首聽命於是書也。今子之兄弟。能以是書爲嚴師。而得爲小學之高第弟子。則當爲天下眞學問，世閒大先生矣。益加勉力。以爲終身之計也。</text>
<title>答張鎭宇 甲寅</title>,<text>試思從古聖賢。達者有功業。其竆者一切無功可述耶。世閒也有顯相功業。也有隱相功業。如顔，孟竆而無所遇者。後賢或謂之敎萬世無竆。或謂之功不在禹下。何也。僕謂只克己復禮知言集義八箇字。是二聖敎萬世齊大禹底功業。未知明叔于此能信得及否。夫禮義兩字。是入聖賢立事功底骨子也。然纔欠精察功夫。則非禮之禮。非義之義。亦喚做禮義而爲之矣。此處最要着眼。</text>
<title>答南軫永 癸丑</title>,<text>錄示勉菴集所載洛隱詩云。斯文一脈終難晦。左海天降活理翁。僕竊見程朱書。亦有理活之云。然其意謂理載在氣上。周流無滯。未嘗是死局底。故曰活潑潑爾。非謂其有知覺思慮如心之所爲也。又記程子云。人活物也。須有動作思慮。安得爲枯木死灰。必欲爲枯木死灰。除是死也。朱子云。心活物也。又云。胡子心無死生之說。幾於釋氏矣。今以某詩之意。比例於此。則所謂理者。亦須有思慮動作。有生有死矣。此果二先生之本意乎。曾見活理翁集。以人字 人能弘道。 心字。皆指爲理。則其於程朱之說。固將沛然無所阻礙矣。但朱子以人心有覺。對道體無爲。則理之無覺無爲。與有覺有爲者之不得爲理。豈不昭然如視諸掌紋矣乎。某詩所謂斯文一脉。豈別有所指也歟。僕又有一疑。使所謂理者。果能生活而有知覺思慮。有情意運用也。則他姑無論。只如今日世界禮義之掃地。夷獸之食人。久矣。彼活理之在天地閒者。何忍閉目冥心。而不一引手救乎。嗚乎。其亦不仁之甚者矣。此以在人言之。爲心者當自喚醒振作。以奉性而御氣。撥亂而反正。不可謂彼性理者是活底物事。早晩當自覺而有爲矣。</text>
<title>答南軫永 甲寅</title>,<text>士之被勒削者。儒門不宜還受。所論極嚴正。可敬也。但伊川，晦翁之謹嚴。爲何如。而伊川之不斥馮理。在諸名勝及諸門人多學禪之日。朱子救寧海僧之事。亦在饒節 榮公門人。有名節者。 爲僧之後。顔子堅 陸氏門人。 爲僧之時。則他人效則之慮。二先生似不顧也。今此盛喩。與李迂齋之論相符。當爲第一等義理。但念某人之失節。豈下於今日被削之辱乎。然而愼齋容之。尤春友之。夫豈不義而諸先生爲之哉。亦因悔悟之萌。而開其自新之路已矣。是爲天地生物之心。亦聖人不爲已甚之意也。使其無附驪之失。又其子弟門人不以前失爲無可死之義。則不害爲一時名流矣。鄙意彼二生者。它日不令頻數往來。其遇習禮講會之日。亦不許有司任名。此足以示懲矣。程子言天地何所不容。但處之有道耳。幸以此意更思之。雖然。卿之此書。是今日不可無之正論。謹當揭諸齋壁。使諸生視以爲警矣。</text>
<title>答南軫永 丙辰</title>,<text>王魯齋謂。面縛銜璧。必武庚也。蓋武庚爲紂嫡冢。父死子繼。則國家乃其責。故面縛銜璧。衰絰輿櫬。造軍門以聽罪焉。若微子則遯於荒野。且使未遯。面縛請降。非其所當爲也。孔氏誤有微子知紂必亡而奔周之說。然則微子之叛君親而求爲後。何乃躁謬之甚乎。此說詳見於金仁山集微子不奔周辨。區區竊所信及也。衆言淆亂。折諸聖。聖人旣嘗以仁稱之。則後世紛紛之說。自不須問也。蓋傷微子事周。是劉向之疑辭。非夫子之所言。惡可以是而疑其臣周乎。梅山集云云。恐亦一時未考乎仁山之辨而然也。詩，書二傳之載左傳，說死。無乃欲使後人參考而然歟。未敢質言。</text>
<title>答南軫永</title>,<text>所論微子事。旣曰心跡分曉。又曰。直言臣周。小子語不擇發之罪。則自餘諸說。可以區處矣。乃復以微子之命傳成王封微子之說爲問。豈不見朱子謂以客禮待之。不敢臣之傳乎。有客章傳。 又不見李氏 樗 謂不純臣待之之說乎。振鷺章小註。 朝廟助祭。亦皆以賓禮相處。非所以爲臣。如儀禮特牲宿賓。尤翁以爲所親賓客。或以賢。或以爵。皆以重其事也。非裔屬不當論。然則雖成王封宋微子。朝廟助祭。而非用君臣之禮。亦明矣。來示云。只以終身遯荒了之。不亦難乎。夫終身遯荒。非王金與鄙人之所言。而何處得來。金仁山云。武王釋箕子之囚。封比干之墓。而未及微子。以微子遯野。未之獲也。迨武庚再叛。卒于就戮。始求微子。以代殷後。而微子於此義。始不可辭爾。今左右乃有此詰。無乃誤察而然歟。所論不偏不倚。說話太多。反使本旨不明。此爲講家所宜戒也。大抵此四字。只當以理看。此據君子中庸章句。可知是指道體語。只被後來道理益繁。議論轉多。聖賢精義。遂至於不簡潔。良可歎也。近見尤翁答金容九書。言朱子論不偏不倚者。詳矣。其意蓋謂此心不偏著於喜。亦不偏著於怒。而亭亭當當云耳。此則專以心字當之。與右所擧章句懸別。未知又如何耳。栗谷言。至善之體。卽未發之中而天命之性也。又言。未發之中。是吾心之太極也。又言。中卽不偏不倚之正理也。此等句語。一出於中庸章句之指。若以不偏不倚之中。不專指理。而欲以心言。則恐有窒礙去處。此等酬酢。雖據先賢說而容易道得去。然反諸身。初無依俙近似處。豈非空言無實而爲可愧者耶。愚見學者多不熟究四書註說。却將後賢文集。爭校同異。雖大全，語類。視四書註。有閒矣。故每勸專看朱註以爲本子。此爲爲學大要。而信得及者絶無。深可歎也。</text>
<title>與南軫永 丁巳</title>,<text>主理主氣。有學問文勢兩般之別。而心理家不問彼此。纔見主氣字。便駭怪而斥之。尋常笑之。今聞河氏救偏之說。亦是此般見解。蓋呂子約之以道義爲主。朱子之以氣爲主。皆只從文勢言。非關學問。故檢本引之。其意只欲使心理家曉得主理主氣有兩般之義而已。初無一語及於學問主氣之意矣。而河氏錯認而一口罵破。世之具眼者。從傍冷笑矣。若郭門聞而善之。如傳者之言。是亦出於心之作用。非天理之流行也。吾雖未見彼之全篇。只以此一段觀之。可以知其餘矣。向田舜衡書來。語及此事。愚聞之。以爲不須對辨。今果爾也。君問崔某郭公論學要指。崔云先生每言本心眞心。余聞之以爲何不言性道。而必心之云也。曾見陸象山年譜云。仁義者。人之本心也。仁義。性之具於心者也。心是具此性者也。此須細辨。而象山云爾。無或近於認心爲性之佛氏歟。譜又云。欲先發明本心而後。使之博覽。楊敬仲每云。簡發本心之問。先生擧是日扇訟是非答。簡忽省此心之無始末。忽省此心之無所不通。先生曰。敬仲可謂一日千里。詹子南一日下樓。忽覺此心澄瀅中立。先生目逆而視之曰。此理已顯矣。又曰。諸生聽講。非徒講經。每啓發人之本心也。先欲復得本心以爲主宰。楊簡記象山祠云。人心自善。人心卽道。簡積疑二十年。先生觸其機。簡始信其心之卽道。而非有二物。包揚作贊云。發人本心。全人性命。一洗佛老。的傳鄒孟。袁燮序文集曰。先生揭諸當世曰。學問之要。得其本心而已。心之本眞。未嘗不善。先生上而啓沃君心。下而切磨同志。開悟黎庶。及他著述。皆此心也。袁甫祀象山曰。先生之道。精一非二。揭本心以示人。此學問之大致。又序文集曰。先生發明本心。上接古聖。下垂萬世。此心神明。莫非大道。陳塤曰。先生明本心之旨。啓千古之秘。如日月之昭揭。太岳之表鎭也。此外諸人所贊本心之說。不可悉引。嘗觀陸氏文集諸書與門人所記師說。未嘗不言性言理言道矣。其實乃指陰陽之昭昭靈靈能思慮運用者。以爲言爾。故遂謂陰陽爲形而上之道。然則其平生所表揭而主張之者。不過是此物也。其與曾宅之書曰。仁卽此心也此理也。求則得之。得此理也。先知者。知此理也。愛其親者此理也。敬其兄者此理也。惻隱之心此理也云云。此吾之本心也。其後學據此書。以爲陸子論心。句句說理。而有誣其近於禪學。余謂禪家論心。亦句句說性。象山之說。竟是一般意見。恐終無以自別於禪矣。今郭公所擧之本心眞心。不知于愛敬四端之外。別自有一物。而可以與象山之所言者。分而二之者歟。惜未及與崔生子細商確而得其原指也。</text>
<title>答南軫永</title>,<text>不偏不倚不字貼未字。偏倚貼發字。故愚每謂偏倚字眼。非有疵病。此等處。勿以文字求之。只反己自體。似亦可見。蓋子思于發而下言皆中節。故必著過不及有病字。乃見和之爲中節。若未發則只未發便是中。不須更添一字。蓋此心未發時。道體無所偏倚而已。何暇言有病無病。使於至靜之時。纔有些偏倚。而喜怒之萌。卽名爲已發。不復可以攙及於無所偏倚之中矣。來示謂。偏倚旣與過不及相對。必著不字。則這二字。似不可謂無帶病。此亦恐未然。蓋不卽作無字看。未可做不他之不矣。此以章句或問之用無所偏倚四字。有六七處觀之。朱子之意。庶可以仰揣矣。</text>
<title>答南軫永</title>,<text>通鑑室記所疑。誠是矣。此段已有臺山標補所論而曰。云云。豈先生初年。亦從上蔡以覺言仁之說。而後來始悟其非耶。止此 蓋仁是道體。覺是人心。程子曰。指知覺爲仁則不可。 二者之混。而儒釋朱陸之途無分矣。不可以不辨也。朱書未發已發說。神昏未暇細考。但大體於性體。只當言不偏不倚。而不可以無過不及論也。且過不及本就發見處說。但雖靜時。若論敬功。則其壓得重之過。放得輕之不及。又不能無也。來喩所謂主道體而言。則未發之時。只可言不偏不倚。而主心功而言。則靜寂之地。雖著無過不及。亦無窒礙。此數句語意詳密。可玩味而受用也。某處疑陶翁險川事。愚亦曾見其說。而每謂不當於無過中求有過。此事若陶翁有失。則其子弟何謫。而門人至有絶之者。其時事實。可揣而知也。鄙之所聞。亦如今所示矣。程子曰。聖人於其孫于齊。止曰夫人。桓公妻 而去其姜氏。以見大義與國人已絶矣。止此 然則朝廷大臣。據禮義以不祔于廟可矣。但程子又曰。莊公母子之情。則不絶。胡文定亦曰。若莊公者。何忍自黜其母乎。是旣如此。則魯之哀姜。魏之馮后。皆可以知所處矣。鄙之答高明以不合祔廟。與答子敬以不非祔廟。蓋各以公義私情而言也。父出後。於所後祖喪。期年之內。而己之本服未盡者。陶翁謂義在重統。不可不卽日改服。此說當遵無疑。而不可以緦功與期服。通計期年。且雖本服已盡之後。亦須服期。不可用未生已沒之例也。金君所引出繼出嫁者服。以始制爲斷之說。與此爲別一義也。</text>
<title>答南軫永</title>,<text>魂魄說。愚未曾細究。不敢妄對。但見先賢之論此者。皆曰有靈則謂魂有知。又何疑焉。朱子嘗言。魄亦有知。見語類，中庸鬼神章，德明錄。 况於魂乎。大全答楊子順書云。謂魂爲知則不可。此誠然矣。謂魂有知。則恐無不可。 今以復禮推之。疏家旣曰朝衣。冀精神識之而來。則豈可謂全無知識乎。盛喩資助之說。恐此處用不著也。如天地閒鬼神。有知有能。然何必引上帝之知能。而謂有兩知能之嫌乎。或據盛喩而曰。以帝對鬼神。則當云此有覺識而彼不能覺識。則未知高明復以爲如何。語類程書門徐㝢錄。心理家欲將上下神字。擧歸於精神之神者。以六十三卷卅四板道夫錄相參。則其說容亦無怪。但以明者所論觀之。又似不然。然㝢錄是與葉賀孫同聞。而葉錄所言神字。定非精神之神。則徐錄恐記得有差互也。康節無名公傳。說太極。只是說得心。若眞箇太極。却未曾說及。今此所示游氏說。亦然。且就其說。活化看取。則皆可通。然以之與周，朱二先生說參合。則全然別。大全有答游氏書。試取觀之。亦見其所見之未確也。賢者曾見朱子論佛家理會得似那形而上者之說否。今其說見於語類中庸首章僩錄。最宜詳玩而實驗之。其所謂這形而下者。指精神魂魄而言。似那形而上者。指虛靈知覺而言。余觀一邊所認底形而上者。却只是似那形而上者。其眞箇形而上底。不曾見得。所以雖極言心理意理靈理覺理。然畢竟是似者。非眞也。如使佛氏所謂心者。只是精神魂魄。則朱先生何故欲使學者先曉得這一層後。却去理會那上面一層。問。生藏是天道生藏。是氣化生藏。曰。理生藏。又問氣化有形。可以言生藏。天道無形。恐不可以生藏言。曰。理有生藏。故氣有生藏。若理無生藏。則氣何自而有生藏乎。且以目前論之。元便是生貞。便是藏。此又何關於氣乎。如此說則似可以通矣。欲望諸賢互相講究。還以見敎也。直作仁動義靜。亦無害。但慮看者錯解。則釐正亦得。 ○語類陳安卿錄云。有理便有氣。流行發育萬物。問。發育是理發育之否。曰。有此理。便有此氣。流行發育。理無形體。此見太極天地上第二段。宜與鄭子上答問參究。語類賜錄。論屈三閭賈長沙出處處。一則曰退不得。一則曰去不得云云。原之志行。朱子已謂之過於中庸。則語類賜錄。所論屈，賈出處。非正義。特言後世臣子有進退而無去之之理。當斟量看也。大全陳北溪理有能然一段解。却著所以字。平日看得如何。近有云。看下文能然理在事先。能然非見在事。乃事先之理。然則只爲語病。而實則無害。此說何如。</text>
<title>答李秀永 癸丑</title>,<text>小學大旨。以一性字貫之。故首提仁義之性。再提惟聖性者。欲後學知所向望歸宿。而得不陷於傍蹊也。自後諸篇。皆有題。曰天命之性。曰明倫。曰敬身。曰道性善。曰有物有則。皆言性也。敬身非敬身形心氣乃敬身中之性也 夫性。原非玄虛杳冥。不可測知底物事。凡人生莫不有父子君臣夫婦昆弟朋友之物。而五者又有親義別序信之道。人身之用。莫不有貌言視聽思之事。而五者又有恭從明聰睿之德。是皆性之見於事物之閒。而可以目擊而躳履之者也。至於心。則其職爲自卑自小。而以尊性奉天爲務也。如或自居聖天而眇視夫性者。吾儒門中難著此語。</text>
<title>答李忠求 甲寅</title>,<text>士須先具得兩隻道眼。方能不失正當路脈。存得一片道心。纔能成就遠大事業。然道眼道心。如何白空撰出。全在篤信聖賢。熟究經傳。久久不輟。將自有所得。若將俗眼去看。俗情去行。不問自家它家小事大事。一齊錯了。</text>
<title>答鄭雲翰 丙辰</title>,<text>承諭讀尊先文淸公戒子書。有所興感。然因資鈍家窶。未卽勇決。後得曾魯吳貧兩語。而遂從事於學。此意甚善甚仰。愚每讀論語注云。曾子於道之用處。隨事精察而力行之。康齋日錄云。人須於貧賤患難上。立得脚住。克治粗㬥。使心性純然。上不怨天。下不尤人。物我兩忘。惟知有理而已。此兩段。可作吾人平生受用而不可舍者。苟能此道矣。質魯還是聞道之需。家貧反爲進德之資也。愚今病且死。尙能有感於高明自奮之意。且欲與之交修而偕進也。幸時以警勵有進之效。不惜款款語及之。</text>
<title>答鄭雲翰</title>,<text>濂溪先生曰。聖誠而已矣。明道先生曰。釋氏無實。伊川先生曰。聖人本天。釋氏本心。心虛而理實。故有誠與無實之分也。今學者宜主眞實無妄之理。毋主虛靈無迹之心也。</text>
<title>與鄭雲翰 戊午</title>,<text>心箴每讀之。深有警發。今世心派。輒藉心君字。然心之得名爲君。是因其存誠也。誠是性之實理也。若一霎時褻了理字。卽降爲形役矣。心君且不敢自居以理。况有時自爲不善。而爲奴隷於形氣之家者。如何敢云云耶。卿輩於此心之存主運用。幸毋自信其心。而恭敬奉持夫性理也。</text>
<title>答鄭雲翰 庚申</title>,<text>靜時氣質。若不淸粹。心性面貌。如何得呈露。此氣質本然淸粹之說。○氣質上用本然字。語類歷代門夔孫錄。大全續集李繼善問目。巍巖集書牘。皆有明據。 胷中心覺。若無主宰。氣質渣滓。又敎誰澄治。此心與氣質有辨之說。 似聞謂余爲心氣質無辨者。不知余平生主見而然也。</text>
<title>與李仁矩 己未</title>,<text>人之自治剛極則守道愈固。此程先生易傳語也。人是虛靈知覺之心。自字須細看。蓋心只是涵道底。非卽是道。故其用往往戾於道。所以有自治之說也。然心之自治。若涉柔弱。决無守道之日。縱或有之。亦决無守得牢固之可言也。汝性淳質。僅能不爲大段惡事。其於道之精細去處。全然未有所得。繼今以往。宜分外警厲。</text>
<title>與李仁矩 壬戌</title>,<text>道理何時何事而或無也。心則有時而不在道理。有事而不循道理。是道理當爲主本。而心之不在不循者。爲病。要須以道理爲心之師範。而時時事事精察而力行之。然若不以聖賢經傳。爲開明見識之資。則如水母之無蝦也。明王崇慶言。我觀大道。功利傷之。吾舍學何因。是故學外性情。非學也。古敎其衰矣。此言極有味。余又曰。事功外性理。非事功也。今之學者。蓋不識本源。故所就每下而陋矣。有志之士。不欲與之共事。蓋有以也。</text>
<title>與徐剛鉉 甲寅</title>,<text>形而後。有天地之性。非形性無所寓。 苟能善養之。此爲心之功也。 可以與天地同其體用。而生稟之異。一似都無了。豈非奪造化之術乎。養性之功。何如而可。由愼思而至於明。由敬守而至於誠。使無一理之或差。並無霎時之閒焉爾矣。此爲聖門全體不息之學。 今卿方讀中庸。故爲擧其體要而告之。卿其欽念哉。</text>
<title>答許萬道 己未</title>,<text>志之於人。關繫甚大。大抵氣慾習慣之害性者。其類甚繁。若是定得志時。彼萬般病痛。如烈火之燎毛。太陽一出。而魍魎潛消也。伊川先生言。曾子易簀之時。其氣之微可知。只爲它志已定。故雖死生大事。亦動它不得。蓋有一絲髮氣在。則志猶在也。止此 志之於人。其關繫何如。聖人之心不踰矩。亦只是十五志于學之力也。</text>
<title>答柳相吉 乙卯</title>,<text>士欲入德。先要辦得一片爲己不爲人之心。這箇已是上而受正理於上帝底。前而承至敎於往聖底。亦是中而立純德於兩閒底。下而待後賢於百世底。持此至貴至重底物事。惡可爲一時沒見識者之耳目口舌。而屈吾義以徇之哉。善乎。胡敬齋之言曰。爲己只把作自己分內事。爲其所當爲。久之。只見一箇當然之理。其餘都不見矣。此是愚所受於全翁底。艮其背。不見己不見人之學也。 若學不爲己。雖讀萬卷書。與己無干。雖著得一部好文集。竟于己分。無毫髮關涉。 其爲善亦非實心。務外欺人。名實俱喪。敬齋語止此。 此天下之至戒。上學之初。宜日三復也。</text>
<title>答柳相吉 庚申</title>,<text>語曰。爲仁由己。傳曰。皆自明也。已與自。指心言也。夫仁何不自爲。而必待心爲之。理無爲故也。格致誠正修。皆所謂爲也。而曰皆自明。則明德非有物而明之。乃其自明也。心之非理明矣。夫論學問譚理氣。而不本於聖人之言。乃師心出己。四字尤翁譏人語。 而以爲極。何由得正乎。吾欲學者宜自操制其心。以充養其性焉。是爲聖賢正脈也。</text>
<title>答柳相吉</title>,<text>聖賢敎人卑以自牧。戒人妄自尊大。子試思。人字是指甚麽。指性命。則是無爲之理。何有於自牧自尊乎。指形氣。則是亦無知無意底。不待言自卑自尊也。然則竟是指甚麽。</text>
<title>與許萬綱</title>,<text>人之一身。萬理備具。只患不自省察。所以有錯誤而不自知也。不自知。故無所愧恥。人而無恥。則漸入於翔走蠢動之類矣。故聖人立言垂後。使人熟讀精思而實踐夫自身所具之理也。實踐之至。至於爲聖爲賢。而始能充人之名矣。若悠悠漾漾。似睡似覺。竟做不成。足下其憂勤惕厲。日夕洞屬。而無敢少懈也。</text>
<title>答羅政洙 丙辰</title>,<text>古人云。此心不受此身之徵調。此語甚妙。今也吾心全體。日奔走於形氣之役。如交食聲色文章事功之類。皆是。 而自命曰。我是一身之主。此如人家僕夫自稱國王也。心須俛首鞠躬。始審乎理之極處。而終至乎氣之盡時。乃可謂之身之主矣。事事皆有理之極處。今世則士子不染夷獸之汙。尤其大者。其始自愼獨做起。 ○或疑此書說敬說知。而似欠力行。余謂審字從格物直貫到修身。而齊家以下。亦舍此審字。不得。</text>
<title>答羅政洙 丁巳</title>,<text>心欲善則善。欲惡則惡。惡便知恥。善後乃安。此可見心有善惡。而其本則善矣。若乃性則有善而無惡。故心順理則治。悖禮則亂。心乎心乎。無敢自用而奉天。其宜自卑而尊性。老夫以是爲世燦終身佩符。</text>
<title>與文濟衆 癸丑</title>,<text>學者。有文才不足畏。立事功不足畏。談性理富記聞皆不足畏。惟立志堅確。無二三者爲可畏。遇事推究得第一義者爲可畏。有聞便能躬履者爲可畏。有能如此而久久不住。將聖賢門庭可入。彼世俗所謂諸可貴者。有不足言矣。志者。戰不義之良將。黃山谷語。 明者。照故鄕之古鏡。誠者。行萬里之名車。</text>
<title>與文濟衆</title>,<text>天地閒。有三當畏。天命也。聖言也。己心也。己心一毫瞞不得。聖言一字畔不得。天命一時褻不得。能於此三者。畏之不已而成性。是謂全體不息之仁爾。先要致知。方得用畏。</text>
<title>與文濟衆</title>,<text>二趙文字。只知有心卽性一句而已。如此則盈天盈地。單獨是心。而無復有性。性以無知覺無才能而見廢故也。此天下大患。極可畏懼。 老夫每謂與其巍巍戴靈。自認爲道。而不免同歸于禪陸之科。孰若翼翼小心。奉性爲天。而庶幾不畔乎孔，朱之傳也。學者于此宜知所以向背矣。</text>
<title>答文濟衆 甲寅</title>,<text>懈怠之病。只是此心主宰不立爾。若能常惺惺如白日當空。懈意何處著足。今但從此二字。做個骨子。非惟持守有力。更於竆格見功矣。近世儒先。乃以此爲陸禪所從出。恐錯認源委而云。安得起之九原。而一叩所疑耶。</text>
<title>答安擇鎬</title>,<text>顔子稱夫子之敎。而曰博我以文。約我以禮。我字。正指心言。文禮。皆以性言也。夫子稱顔子之學。而曰擇乎中庸。得一善則拳拳服膺而弗失之矣。中庸正指天命之性。言擇與弗失。以人心之功言。聖門敎學。以性爲心之極。故曰惟聖性者。而不曰惟聖心者也。近世一種異論。却翻了此案。誤了多少學者。學者宜知所擇。</text>
<title>答南啓震 乙卯</title>,<text>心身家國。皆不可以苟處。而一禮字都貫串去。吾故曰禮偏言則一事。專言則包四德。古人云。以禮制心。以禮律身。又云。正家以禮。爲國以禮。是知人生百年之內。無片隙無禮之時。可以悠泛得。亦無一席無禮之地。可以恣肆了。學者于禮可不十分致謹乎哉。今當自心惺惺收斂。主一無適。衣服惟謹。飮食必節。動作有文。言語致愼。以至上下內外。罔不以禮相接。而究竟于父子親，君臣正，長幼和。則禮之爲用。顧不大歟。</text>
<title>答韓達善 癸丑</title>,<text>近世學人之心。多自尊大。不肯敬奉乎仁義之性。是時生理壅遏矣。古人論學者有息而曰。一日而萬生萬死。此大可痛也。夫所謂息。如散漫頹惰時。侈然夸大時。忿厲憎嫌時。欺誑時。恇怖時。皆是也。此類甚多。儘省察儘有之。纔有息。不可以生理論。非死物而何。如欲救此疾。惟精讀聖書而究其微奧。敬守道心而防其二三。惇行人道而絶其薄忍。如是久之。必將與生理相湊泊。而此心無敢自恣。縱有些失處。亦易覺而不甚難廻矣。</text>
<title>答韓達善 己未</title>,<text>伊川先生曰。以心求道。道體雖至善。而不能自知自行。故必待用此心求之而後著也。但心雖靈覺。畢竟是氣分上物事。故先須用敬以治之。使無昏翳之失。乃可以明善而得與道體爲一矣。然則學者于敬功。宜盡心焉。朱子。萬世學者之準的也。由朱子而下。洞見大原者。栗谷是也。尤菴廣大。農巖精微。靜菴高明。而退溪，沙溪道中庸者。惟栗谷兼之。此見於鳳棲集。學者要當知此。</text>
<title>答崔橚 乙卯</title>,<text>禮義者。與生俱生。凡品之與聖神。其氣稟雖異。而禮義則無豪分餘欠。只要勉而行之也。仲虺之稱湯。有曰。以義制事。以禮制心。心與事。皆器也。非禮義則亂矣。故必制之然後事得其宜而心得其正矣。然孟子又曰。非禮之禮。非義之義。大人弗爲。由察理不精。而有二者之蔽。此在學者讀書講義以明之。上士樂天。中士制命於禮。下士制命於刑。小人制命於欲。此劉念臺語也。余謂今之學者。類多制命於氣質。其次制命於文章事功。最下者又多制命於門地名位。今須先學禮而舍命從之。禮是性之理。學而從之。心之功也。</text>
<title>答崔橚 己未</title>,<text>國恤行素。據尤春說。則成服後可以食肉。然恐太近。雖庶人。更加幾旬。尤善復寢之節。南溪據古禮。庶民齊衰三月之制爲斷。此似可遵。而有官者又不止此。若是公卿。雖直行三年可也。</text>
<title>答崔橚 壬戌</title>,<text>近人忽指余爲陸禪之學。甚可笑也。尊我德性。希聖學兮。朱子之訓。而心是氣也之說。妙契聖訓。有功後學。宋子之言也。見辨柳㮨疏。 余謂陸氏果以無爲之道體爲性。而用敬以尊之。是吾聖人之正傳。吾何爲避之。只被認心爲至尊之理。而不喜人說性。常譏人竆理。吾故每病其近禪矣。禪客果以虛靈之知覺爲氣。而指性以復之。是吾聖人之正傳。吾何爲避之。只被認心爲主宰之極。而謂天性爲空。以倫理爲障。故吾常訾其歸空矣。昔柳㮨謂某 栗谷 之學。專主氣字爲理。至以爲心是氣也。其病根元出於陸家不分道器之見。而其爲害同歸於釋氏作用是性之說也。近人多譏余爲氣學。亦彷彿於此也。然以余觀之。指靈覺之氣爲理。專恃此爲太極爲大本。而定爲歸宿之地。如此者。乃爲道器無分，作用是性之病矣。凡世之欲辨理氣之大界分。立學問之大頭腦者。宜於此察焉。</text>
<title>答金孝洙 甲寅</title>,<text>事物有是非。人心有好惡。千古以來。聖門旨訣。只有數語。包括得盡。今但精揀得眞是眞非之分。而必謹審其實好實惡之幾焉。其無事無念時。只要靜而養心。以俟夫事物之至。是非不明。只如醉夢世界。誠僞未判。竟是鬼魔眷屬。</text>
<title>答李演雨 甲寅</title>,<text>學而時習之。是先聖論學第一句也。夫學。學夫性也。誰學之。心學之也。余嘗謂性是師。心是弟也。蓋心雖百伶百俐。然而不以性爲範。則桀蹠夷獸。何所不爲。學者能于念慮言行之際。莫不明性善之理而奉行之。自強不懈。習以成性。則自然欲罷不能。而終與聖人同歸矣。此須與晦翁集註及所擧栗翁時習箴。對同勘合。始信吾言之不妄也。</text>
<title>答李演雨 辛酉</title>,<text>近講何義之問。老拙謂太極性命。不在高遠。不在杳冥。只是臣子之課忠責孝。士流之遏欲存理。內夏外夷。皆此心原於性命。體得太極之功也。若乃近日之三綱平等。理欲無辨。華夷無分者。皆陰陽氣質之作用而戾於道理者。今於此等界至。著脚牢固。有死無變。則來示之謂不問可知者。罔專美於安定。務實 尹穀 之門矣。</text>
<title>答朴鍾俊 戊午</title>,<text>四書章句集註。是朱夫子用一生心力。以發明聖人之道者。士子宜先以是爲準則。而於學問進修義理理氣之說。硏竆之。持守之。期以信得及行得力。若大全語類之有出入於此者。宜愼擇焉。</text>
<title>答張漢澤 戊午</title>,<text>聖門之學實學也。以性之有眞而無假也。然而乃有假學。何也。以心則有眞而有假也。對師友亦敬。臨僮僕亦敬者。心之本於性而用夫誠者也。居大廷則敬。處暗室則不敬者。心之自恣而不學性者也。六書精蘊曰。人心有假。修之於昭昭。肆之於冥冥。惟愼爲眞心。</text>
<title>答宋秉文 戊午</title>,<text>今日士子孰無心覺。而能弘道者鮮。何也。無乃此心自用。而不主於性故歟。竊意虞帝之戒禹。必使之常守得原於性命之心。始收執中之功矣。雖孔子之心。必志於仁。而學之不厭。斯有不踰矩之妙矣。顔氏之心。亦必志於舜。而事克復之訓。然後乃至不違仁之地矣。子以余有一日之長。誤問學術之是非。而恐薰蕕之難辨。非曰能之。願與交勖焉。子之思慮云爲。一一從是處。精審而實踐之。如是久之。心能弘道。始可得而言矣。</text>
<title>答朴采星 己未</title>,<text>改過不吝。則爲聖人。文過遂非者。乃小人也。余嘗讀黃山谷答洪龜父書。論十種病。一日去其一。則十日可盡之說。喜其言之有味。而愧未能焉。今遇永七問學。遂擧平日所留意者告之。以爲交警互攝之資。蓋性只有中而無過。心自不敬而失之。宜卽勇改而學性。是爲鑄凡作聖之至訣也。</text>
<title>答宋基仁 辛酉</title>,<text>來書執禮鄭重。而願聞洪爐點雪法。是由當人自用其勇。非人所能爲力。故曰爲仁由己而由人乎哉。今有一語做對云。顔氏克己。如洪爐上一點雪。曾子持身。如春冰上兩隻脚。是則學者皆可以自體。苟能此道矣。方寸中毫髮私意。亦自退聽矣。</text>
<title>答宋晦在 辛酉</title>,<text>人生百年。何時何事。非心理關涉。纔擧足動容。啓口開眼。承家讀書。遇事對物。細行大德。微過纖用。無一非此心之所管領。此理之所流露者。人能俛首循塗。晦翁所謂低著心順它道理做去者。正謂此也。 則爲聖賢路上人。如或信意踰閑。尤翁所謂師心則易差者。正謂此也。 則是庸惡叢中人也。然則此心安可不用敬以撿束之哉。愚昔辛酉人日。始拜全翁。得畏字之訓。轉眄之頃。再遇是日。適見希文問學。告以敬字。事亦奇矣。第念受之於師。不習於己。徒以傳諸人。此爲可愧之甚。願希文虔心實體。無若愚之老而滅裂也。希文欲得余記其室以資日用工夫。然以畏字爲持敬之要。則只此數語已自足矣。</text>
<title>答金璋顯 己未</title>,<text>性是上天所命而至善大全之理。或謂在天有隨氣不同之理。賦於人物而爲氣質之性者。謬甚。 故孔子有畏天命，尊德性之敎。朱子有栗厥心，承仁義之訓也。心是受帝所降之衷。而不敢不恭敬奉持者。故詩稱文王小心翼翼之德。易有君子卑以自牧之辭也。今我後生。于心用低下小著之功。于性用嚴憚順它之法。語類云。低下著心。小著心。順它道理做去。論語集註。釋畏天命之畏字云。有嚴憚之意。</text>
<title>與權純命 癸丑</title>,<text>易者。陰陽錯綜交換代易之謂。在人則是心。而語默動靜變化不測者也。郭忠孝議易傳序曰。易。卽道也。後來象山以陰陽爲形而上之道。正是如此。 又何從道。或以問伊川。伊川曰。人隨時變易。爲何爲從道也。近世心理諸家。亦指易與心爲道爲理。豈不爲從郭畔程之學耶。今人視聽言動思慮。無非心之所爲。若但從心而不復以從道爲事。是爲本心而不本天者。切宜猛省。</text>
<title>與權純命 甲寅</title>,<text>晦堂聞余氣質體淸之說。以爲如此。則心與氣質無辨。殊不知氣質雖極於淸粹。終是無覺識。無發揮底。安得與此心之神明湛一。而能洞見道體。全成仁功者。同一科乎。近世講論之士。不曾反己體會。只憑一時意見。撰爲定論。此道之所以不明不行也。向來鄭平彥亦深有疑於鄙說。而有多少詰問。余只敎以反身自體。不知竟作如何究竟也。且如晦說。聖人只有氣質。而却無心靈矣。其可乎。</text>
<title>與權純命，柳永善</title>,<text>二子者。講明漸有端緖。老夫甚喜之。而又有可豫戒者。何也。曾見後進之士。稍有見聞。便自滿足。往往于前輩長者。已相對待。不肯屈下。彷彿乎陸門自家見得。父兄不見得。父也不如我。兄也不如我之象。甚可惡也。余嘗謂與其恃聞見而爲蓄銳長傲之惡。又孰若藉知識而勉允恭若虛之德哉。吾意二子者。將一日千里。終當遠到。所以有先事之戒。須與同志之士。交相警切。毋陷于彼之誤也。孟子分明說四之下。則聖神亦須略分兩等。每因程註所礙。未敢斷定。今得蔡虛齋謂湯武聖而未神。視堯舜亦少讓矣。於是始爽然矣。近世一儒。先指此章神字。爲極其理之本體言。此未合原指。孟子以善信美大聖神分六等。如何可把人做理。此老。又指弘道之人。爲形而上。與此一意。 今我後輩。只要立心行己。皆在天理上着手。而可契乎人心之所同然。此爲切要功夫。自是而進。自是而熟。則聖神地位。亦可漸至矣。</text>
<title>與權純命 乙卯</title>,<text>吾將罪朱子此五字。淸康煕所擧博學鴻詞閻若璩凶言也。余看苟翁所著崑餘。見此語。不覺胷中勃勃。旣而見渠與戴唐器書。稱當時十四聖人。以錢謙益爲首。錢是佛弟子。而欲引孔子入佛。又旣失身於馬士英，阮大鉞。終又臣服淸虜。有正妻而又娶河東君。其毁破綱常類此。此先賢所以以傀儡魍魎漢目之也。而閻也乃以爲聖。其無識可見。朱子之被辱於此輩。直與孔孟之武臧同。又何足怒哉。噫。士不可不以識見爲先也。昨看梅山雜錄。以眞西山序傅伯壽文集。爲難免識者之譏。今見葉紹翁聞見錄。言眞文忠猶及文公之時。時黨禁莫之敢見。文忠中乙科。以婦翁楊公圭勉之。同謁郡守傅伯壽。盡傳公之業。未幾中選。故不及門云。惜哉。葉語止此。 西山之撰序。以其曾見伯壽。而得文公之傳故歟。然伯壽之狼狽。豈細故也哉。况其所謂世之詆公者豈盡知其心之所存云者。恐不成事理。蓋伯壽前旣師事文公。後乃蝨附侂胄。致位通顯。草詔詆善類。其草文公秘撰告辭。有前受之是。今受之非。誰能無惑。大遜如慢。小遜如僞。夫豈其然等語。文公歿。伯壽適知建寧。又不以聞。其言行如此。則心術可知。而西山之言如彼。吾不知其何說也。胡敬齋曰。明道天資高。本領純粹。其學自大本上流出。于細微處又精盡。此語約而盡。大本之云。明道嘗言。天理二字。是我自家體貼出來。細微之云。明道又言。體物而不可遺者。誠敬而已。今我輩後學。要於此二訓盡心。</text>
<title>答權純命</title>,<text>所疑危微之爲病與否。當精究之。嘗意此兩字。是天來如此。非涉人爲。聖凡同然。但上智質美而主宰卓然。故形氣之欲。不待察之而自不混於道心理義之心。不待使之而自爲主於一身。虞帝言道心。原從發處指點。但其所以爲主之實。則敬畏之心。不得不通乎未發。觀序文守而不離。常爲身主兩句。其意可見也。 所以未見其危微矣。然二者色相元來帶得些氣脈。如使危微果是病也。則虞帝早敎以克去。不但使之精一而止矣。今只要此心自操存自省察。立箇主宰。不被形氣之私所雜擾也。</text>
<title>與權純命，金孝述 丙辰</title>,<text>以理氣分註虛靈字下。本出於秋巒。而退翁始疑其析之太瑣。每欲抹去。後因得程，張，朱子以虛爲理之說。認虛靈之虛爲理。而立心合理氣之見。愚竊謂心者理氣之合 見答高峯書。 此句。以合性與知覺有心之名。觀之。亦自無害。又如性者理氣之合。朱子栗翁皆有此語 身者理氣之合。亦見答高峯書。 皆可通。但其中有賓主輕重之分耳。後人不察。謂退翁爲心卽理之論者。此則不可不辨。退翁論白沙言。此心與此理。未湊合處。按此就運用處說。 以爲大槩不甚畔去。退翁之意可見。 但其悟處是禪。其論陽明則曰。此人創爲心卽理之說。按此就本稟處言。 是何異於釋氏乎。退翁之意可見。 此與近世心宗諸家之見。正相南北。學者宜細察焉。他處虛字。誠有以理言者。至於虛靈之虛。斷不可指爲理。蓋嘗見朱子答林德久書曰。知覺正是氣之虛靈處。按近世心宗諸家。總虛靈知覺四字。皆謂之理。分明認其爲理之見也。 語類沈莊仲錄亦曰。心之知覺。是那氣之虛靈底。見孟子盡心章。 又曰。禪家但以虛靈爲性。而無具衆理以下之事。見大學經。 此三條皆出晩年。而秋巒未曾考檢到此。以虛靈分屬理氣。此决然是誤也。退翁卻將前賢指虛爲理之說。以爲的證。此亦少未及細勘於兩處虛字所指自別之妙也。以退翁縝密。猶有似此去處。我輩後學所自以爲是處。其䟽脫錯誤之病又何限。近始覺得此意眞切。如有隱憂而不能自釋也。</text>
<title>與權純命</title>,<text>朱子曰。聖人雖至小沒緊要底事。亦無所不用其敬。 見語類周禮門。 蓋謂其誠心專一。靡所閒雜也。今學者。于格致之際。宜小心謹愼。尋究其理。此爲何等大事。甚麽緊關。而乃謂中庸戒愼恐懼。與格致無交涉。蓋以章句存養字面。與格致不同而然也。然則有放心而可以明善。害性而可以擇中者乎。不放心。不害性。非存養而何。學者之患。在滯於字句。而不肯就己分上子細體認取也。陸三魚。並愼獨爲知行上見。愼獨之爲知。余未及思議。須與諸君。更加商訂。以示及也。</text>
<title>答權純命 丁巳</title>,<text>張子曰。形而後有氣質之性。善反之。則天地之性存焉。故氣質之性。君子有弗性者焉。愚按旣曰善反之。則所謂氣質之性。是帶着不好底。正朱子所謂荀揚言性。只是說得氣者也。雖氣未發見前無病。則氣質之性。是發後帶得些未善底。故敎人用善反之功。而曰氣質之性君子有弗性者焉。近聞行源指氣質性性字。爲本然性。而季潤以爲未易明釋。甚矣。所見之醜差也。愚每謂氣質性性字。當曰性氣性。須如此然後上下文義方安。而天地之性性字。又當曰性理性也。更以此意。子細硏究看。若如彼說。張子何以曰君子弗性。當句絶內卽說不去也。程子曰。人生氣稟。理有善惡。有自幼而善。自幼而惡。是氣稟有然也。愚按上句旣曰氣稟有善惡。下句又曰善惡是氣稟有然。其指發後。氣質之意。已躍如矣。季潤乃以無理外之事一語。橫着肚裏。以爲此善惡必有所以然之理。其意似若認理爲善惡之根因者然。然則此理字當屬於形而上矣。豈不是大錯。朱子曰。氣是有形之物。才是有形之物。便自有美有惡。又曰。二氣相軋相取相合相乖。有平易處。有傾倒處。自然有善有惡。此是余大雅問。而先生印可之者。 據此則氣之有惡。是氣自如此。非性理有然也。故朱子謂此理字。不是說實理。猶云理當如此。戊午以後語。 又曰。理只作合字看。大全明道論性說。與此異。而此說謂之舊做。或是在戊午以前。不可知也。 顧卿俄問此理字。而答語頗傷快。若曰理勢理。篇末此理理字。卻當曰性理理。如此則上下文義。皆有歸着處。須與舜在，敬父。同共商量。示其可否也。</text>
<title>答權純命</title>,<text>所論善者淸氣之發。恐非謂善是氣。如鹿門性之善是氣之善也。只是言理之善者乘淸氣而發見耳。農巖所謂十分濁者。安有一分淸氣者似然。而竊意其有更合商量者。何也。孟子夜氣之論。恐十分濁者亦在其中矣。程子曰。夜氣只是休息時氣淸耳。遺書卄二卷上。 朱子曰。人暮夜休息。則其氣復淸明耳。愚嘗言氣質本體淸粹。峿堂頗疑之。愚因擧此段而告之曰。看一復字。可見其復淸也。峿堂深歎服之。 又曰。歇得些時氣便淸。一見孟子或問。一見語類夜氣章。 此類豈皆但以稟氣不甚濁者言耶。雖所受游氣至濁。而其本然之不變者猶在。故得少休歇。便復淸明。如泥土渾水。纔經一霎時。不攪動。未有不復淸者。栗翁之言。恐無容改評。如必謂所感重所遇急。則理自發出來。此於道體無爲之大分。恐說不通。故愚平生篤信農翁。爲極精詳縝密。無以復加者。而于此一義。未嘗不累年商量講究。而終不得豁然有悟。甚矣其昏迷也。老梅二先生。于農巖四七辨。極心服矣。愚以蒙學迷識。宜無異見。而偶未能開悟。甚庸惶懼。尙冀未死前。或有針眼見處。願顧卿輩。聰明方進。須虛心細究以見喩也。理到之言。如何敢不服。</text>
<title>與權純命 己未</title>,<text>太極無變。變者。二五也。二五萬變。而太極一定也。性理一定。不定者。氣質也。氣質有萬而性理只一也。知此。則季潤之言。自不能亂吾之知思也。今儒者工夫。只要變者檢制之。無變者敬奉之。如此而已矣。嶺人譏栗谷眼中只見一箇氣字而已。此以聖賢千言萬語只要人撿束其氣一段而云爾也。然則彼將曰明道眼中只見一箇放心而已。朱子眼中只見一箇私意而已耶。明道語。見小學語類。有云聖賢千言萬語。掃滌人私意云云。 吾以爲彼之不察其旨。而妄肆譏嘲。只此是氣病。正栗翁所欲撿束而使之復其道心者也。明道云云。有下學上達語。朱子云云。有全得惻隱羞惡之心語。栗翁云云。有復其道心浩氣語。千古一理。何嘗有異話來。人之所以不能循理者。由其被放心私意客氣來。害著本然之性。故聖賢千言萬語。只要人收拾放心。掃滌私意。撿束客氣。如此則心自循理。而性自無害矣。</text>
<title>答權純命</title>,<text>胤征蔡傳。載林氏羿廢太康立仲康之說。苟如是言。是仲康與有罪焉。後雖有胤征之命。史臣不純褒。孔子不序於書。然則仁山金氏所辨羿距太康。不能返國。城於甸服東南。至是仲康立焉之說。惡可無也。而况經有御母以從。徯于洛汭之歌。史載爲羿所距。遂居河南而崩。弟仲康立之文乎。此義恐當表揭也。蔡傳之載林說。極爲未安。通鑑前編。仲康元歲下。金仁山辨之明矣。來喩之欲爲表揭。此義極善。蔡氏於洪範傳。載史言曰。箕子陳洪範。武王封于朝鮮。不臣之。微子之命傳曰。成王旣殺武庚。封微子於宋云云。考諸經文。箕子曰釋囚。微子曰建爾上公。尹玆東夏。蓋微子奉湯祀。成王當有封。微子當受封。箕子無此義。陳洪範。遂遜朝鮮。不待封也。若箕子有封受封如微子。則必見於經。且周家崇德象賢之典。亦不於五服之外蠻夷之地也。未知如何。來說是矣。宋子大全每稱殷師東來。曾見石帆趙丈。於童蒙先習封箕子于朝鮮一句。覆以白紙書曰箕子東來。梅山集。有白馬朝周辨矣。面縛銜璧。金仁山謂此是武庚請降。非微子事。</text>
<title>與權純命</title>,<text>氣異則理亦隨異而稟於人。此十一字。穆友自謂己之本意。而人所未察者也。竊意此二異字。必非本然之同矣。氣之惡慝濁駁。則理亦隨而惡慝濁駁而稟於人矣。是果聖賢之意耶。縱以木氣多金氣少爲異。然理何嘗仁多義少而稟於人耶。信如其言。則稟前發前。已有隨氣而異底理矣。不知此友如何有此異見。而竟不回頭歟。可異也。稟於人。是天付與人耶。它又以此理字爲在人之理。尤不可通也。</text>
<title>與權純命 庚申</title>,<text>隱公之元年。周王之正月。杜氏此註。簡易的確。故王魯齋嘗稱其明白有典矣。大抵使魯史棄王制而用夏正。則僭已極矣。魯史遵王制而孔子用夏正。則悖莫甚焉。魯史春秋皆守王制而不敢擅改。義自昭然。無復可疑者。允淸誤執己而排人言也。吾如彼何哉。王氏以先儒之謂假天時以立義。謂以夏時冠周月。垂法後世者。皆以爲非。此說得之。陸三魚賸言云。春王正月之說。當折衷于程，朱。是周正非夏正。二卷二板。 此等只自知而已。允淸可謂壁立千仞。勿宜與之苦苦辨詰也。魯齋說。見宋元學案八十二卷八板。</text>
<title>與權純命 壬戌</title>,<text>氣質有蔽之性。不可言於未發者。以己驗之。直如視諸掌矣。蓋性偏難克處。與愚魯辟喭性之偏。未發時如何可以施克治策勵之功乎。抑雖知覺其病。而任其自爾耶。凡論理氣學問。不向己分上緊密體驗。若只就文字上較來較去而已。雖大段舛錯。亦不自知。此極害事也。</text>
<title>答權純命</title>,<text>帝王正統之正。以邪正之正爲義。然後始得與春秋之指合。而可以垂法於天下萬世矣。如徒以區宇闊狹而言。與無善無惡無華無夷。只天下爲一者。爲正統則恐聖人賞善罰惡。內夏外夷。爲天地立心。爲生民立道之意。决不如此。且只如此。則三國之蜀。江南之宋。偏而不全。 西漢之莾。唐室之瞾。宋後之元。明後之淸。 全而不偏。 一切窒礙而處之無術矣。雖參以綱目凡例。不盡如三淵之言矣。莾瞾一天下。而不與正統。 昔侍全翁。以遜志說爲當矣。今見苟翁說。亦以遜志之說變統。爲事有出於義理之正而有裨於天下萬世之爲敎者。固朱子之意。而爲善述朱子之意也。鄙見亦如此。而未敢從三淵之說矣。三淵言所惡於夷者。以其無善狀也。閒有賢君義辟。不得與胡亥楊廣同得正統之名。吾未知其爲公也。此夷而用華。則與之之義也。然則胡亥楊廣皆當奪統。乃得爲平也。雖正統聖王之子孫。苟有簒弑淫辟之行。亦當用年下分註之例。始得。三淵說最末。夷夏善惡一視無揀之云。竊恐立義如此。則綱目將成惟勢力是與是視之書。豈足爲綱紀世道扶植元氣之具乎。區區不能無疑也。譬如道統之傳。如程朱之謝，楊，黃，蔡非議先聖而苦學禪佛。則當奪正統而分隷於異端。又如名家宗孫有棄先正禮敎而行匈奴烝弑之事。則當黜而更立族人之賢者。以承其統。帝王正統。恐當以此例處之。使朱夫子復起。而遇此疑問。亦必點頭矣。</text>
<title>答權純命</title>,<text>伯夷諫伐。始於莊周寓言。而論孟無所及。故王介甫王直皆不從其說。三淵日錄亦然。但以中庸顯名。鄒書天吏爲斷。却恐不然。蓋雖實有夷諫。於武王之不失顯名而得爲天吏。又何損耶。不如以年齒不及。論孟無據。爲案之。爲直截明快也。如何如何。小學之載諫伐事。秖取其義理。非謂必有是事。恐未必如來喩也。論語集註所載程子桓兄糾弟之說。固是義理嚴正。但未知朱子旣明破糾兄桓弟。而姑且仍之。更商之如何。伊川之止學者。在崇寧二年黨禁時。非慮其來往而無得者發也。來喩之不從淵翁日錄者。是矣。程子雖不通天文地理。豈不爲儒之論。要看得有斟量。其意非謂合理會底事。斷不商量。蓋求之性情之中。何事不包在。但有先後緩急之分。若如來喩。則天文地理筭數之類。卻在性情之外矣。如何如何。邵子所告伊川路逕令寬之說。其意似看得于接人處。恐近於狹窄故云爾。若如淵翁之言。邵子臨終。只說得平日不與己言數之一事。恐未必然也。</text>
<title>答金水喆</title>,<text>所叙夙昔之志事。有以見用心之苦。決意之勇。而非苟然者。何謂懦弱做病而求養氣之藥也。豈亦不自滿足之意歟。第今利欲滔天。綱常斁滅。禽獸逼人。性命輕微。苟非有卓識定力之士。未易看得破，立得住。然此又難強作意氣撑拄將去。念吾人稟命于上帝之始。有好善而無爲惡之理。受敎于前聖之日。有成己而無壞己之訓。今要愼思道理。看得有一定不易之體。欽承經訓。辦得有萬變莫奪之操。則我旣靠天負聖。而抱得浩然盛大之氣矣。何復畏俗怵禍。而有褻命畔敎之患也哉。感君誠懇。爲呈大言。聖門爲學。只有知行兩塗而已。而所知所行。則性之理也。然非敬莫能成始成終。篇中愼思道理。欽承經訓兩句。是其功夫要約處。鄙人所謂心本性三字。無所往而不相値也。</text>
<title>答金水喆 丁巳</title>,<text>小心畏天。天卽道理之在我者耳。道無察識。亦無惡怒。何爲畏之。試自反省。思慮云爲纔有悖理處。此心便自然惶懼。是以畏之。此心自尊而無所嚴憚。何所不至。子今持制宜細體之。 愚所以告牟敬道者。亦是如此。其說纔百餘字。而凡聖人之德。士子之法。理氣本末體用之妙。大槩擧矣。子亦與之共玩而互修也。</text>
<title>答金水喆</title>,<text>庭畔小塘。滿貯淸水。只怕風來搖動。不怕風靜浪息後不見明月影子。此卽程先生敬則知此之說也。此字指靜中有物。物字未發之中。不待尋覔。而道體自然呈露。</text>
<title>答金水喆 戊午</title>,<text>朱書心性一物之敎。蓋慮其太分開說時。且如此告之。子約以無思無爲爲說。心而不及性。故先生還以問之曰。心性是一物耶。兩物耶。 恐其太混合說時。又有儒釋二本理覺異指 先生曰。性卽理也。今人往往指有知覺者爲性。只說得個心。 之論。以故善學者。卽心而認性。期以無畔乎道。小心以奉性。恐其自處以矩也。此是學問宗旨。不可不深留意也。</text>
<title>答金水喆 己未</title>,<text>專以虛靈爲主。而不以性命爲本。則世界上只有心而無性矣。始也有心而無性。其終也並與心而無之矣。何以言之。心之所以爲主於一身者。以其本於性命而然也。今也自心自師而藐性爲吾下。則心之下許多氣習。物慾羣起。而四引之矣。如之何其作一身之主乎。故曰心亦無之矣。雖聖賢之心。必以禮道矩仁爲歸宿。然後始得眞主理實本天之學矣。此須細勘而實體之也。</text>
<title>答朴昌根 丁巳</title>,<text>人之賦性。旣已純粹至善。而其心之神明虛靈。亦不囿於稟受。是二者。初無聖庸之別。今須就氣質作用偏處。無不用精察痛克之功。使之不戾於性神之本然。而其工夫更要純一不雜。悠久不輟也。</text>
<title>答朴昌根 己未</title>,<text>所示孟子心性理氣之說。槩是矣。但此事不難於說。而卻難於做。若做得不是。是說得徒然。大宜識戒也。第仁人心也一句。陸三魚言。孟子以仁爲心。象山以心爲仁。三魚此言。極要理會也。孟子中心字百二十有四。而孰可爲卽是理者。細考而回示之也。</text>
<title>答金容右 丁巳</title>,<text>禮者。人之安位也。孔子上聖也。而且曰吾學禮。其敎子。亦曰汝學禮。顔淵聖門第一高第弟子。而孔子且敎之禮。甚矣。禮之不可不學也。夫禮者。天理之節文。人事之儀則。此是性之說也。必用敬心以學禮。久而至於成德。則我亦聖矣。小子欽念哉。性者。聖人所本之天也。</text>
<title>答李永佶 丁巳</title>,<text>念昔挾書初。賢聖以爲期。及此荒耄日。悔失少壯時。伏玆待刑地。純愚猶自持。渾然固難望。壁立慕曾思。此尤菴先生詩。而自註云。朱子以弘毅臨大節。標使何敢友等語。爲二夫子壁立處。止此 竊意聖賢。道義爲主而靡所屈撓。則自有此氣象。後人卻將氣槩去。矜己傲物。以爲壁立萬仞。恐只是倖倖自好者爾。余生稟輕淺。與渾厚多少遠在。只意欲不被世習所勝。此固當然之理。世習非指俗下庸庸之習。雖號爲儒者者。亦有一種汚染之性。最害道。 然義未及精。私未盡祛。而妄欲云云。所以悔吝山積而仇怨堵立。卒於狼狽也。今卿遠來入海。累月留止。而吾無以及人者。且自陳其所懷。欲卿旣務養性以渾厚。又務養氣以強毅。而毋陷於一偏之學。其要在敬字。故先生自警示孫詩末聯云。須看萬古英雄事。戰戰兢兢實作樞。是亦朱子之意也。</text>
<title>與李永佶</title>,<text>所謂心性者。初非遙遙高懸底。讀書時。講義時。格物時。致知時。這個心性無霎然之頃可離棄得。則讀書時。心須操而勿舍。讀書時。理須順而勿害。餘時皆然。此是格致時存養。外他如克己時。對賓時。作事時。行政時。皆如此。舍卻此等時節。更向何時。可以存心養性耶。况子思子分明說個愼思字。以示人。則後輩但當小心敬聽。不當復有異論也。要訣居敬之敬。對知行而偏言者也。庸註敬畏之敬。包知行而專言者也。不可以其字同而亦認其所指之無闊狹也。</text>
<title>答金在烈 戊午</title>,<text>所詢讀書法。前賢說備矣。吾復何贅。第念子是初學。經是大師。子指心經指理。 人之竆經。是心之學理。經曰。坐如尸。立如齊。子卽奉而行之。經曰。思無邪。無不敬。子卽敬而體之。它皆如此。但其閒要少行熟讀。少行則我之力量有餘。熟讀則心與氣合。舒暢發越。又要反覆體驗。勿求速效。反覆體驗。則心與理一而意味浹洽。勿求速效。則心不忙迫。無憂愁意象。心與氣合。心與理一兩句。宜細究。</text>
<title>答金在烈</title>,<text>余自少承敎於父師。一則曰誠。再則曰忠信。此從古羣聖。悶世風之質亡僞滋。思以挽回之意也。余後來看得。天地之道。聖賢之心。無非是物。又久之見得。世閒士流。有談及太極。名襲大義。而其心已陷於自私自利者。遂與後生言。言必稱誠信不貳。欲其由是而勉焉。以至於與天地聖賢合也。子宜於此剖心以納之。</text>
<title>與高東是，崔基俊 丙辰</title>,<text>象山當下便是。被晦翁所譏呵。李贄當下自然。又誤了許多人。余因而得當下當然四字。以爲爲學之要。蓋欲不思前後。不計利害。康節云。過去無非閒指點。未來都是別枝梧。朱子云。但見事之當止。不見爲利爲害。 只要目前合理。此頗省力。但恐霎時閒忽忘過了。所以未能打成一片也。蓋此四字。元從合下所以然出來。今二子方持重哀。須就居憂上。行得當行之禮。此爲當下當然之訣也。然是必有其故。蓋我是父母之遺體。氣脈互貫。恩愛相屬。一朝父母沒。我心自有哀痛慘怛之情。非是爲人子不得已而如此。此若天使之然也。雖然。人又有被氣慾習慣所蒙蔽。而仁性不能得流行者。故須要講明其節文。竭盡其心力。以冀無悖乎當下當然之禮爾。推之萬事。無不皆然。二子其勉之哉。</text>
<title>答許鏤 甲寅</title>,<text>天理與人欲與利欲夾雜。三者俱不離乎人生事爲之閒。聖人敎人。就學爲上。遏人欲而存天理。佛氏認得心爲性。事障道。主心靈而棄彝倫。世俗卻就事爲上。假天理而行人欲。是又二者夾雜之病也。今學者固不當爲俗學之混淆。亦不當爲佛典之空寂。必也竆理以辨道器之不雜。盡性以成心理之不離。而入於聖人之敎也。</text>
<title>與鄭東亮 甲寅</title>,<text>士當辦得精猛志槩。取聖賢文字。一一就心事家行上子細契勘。其有不合者。更將全副精力。逐一斡旋。漸令依傍道理行去。不致心理大段背戾。自此以往。愈契勘。愈斡旋。久久不厭不改。以至於熟焉。則聖賢門庭。庶幾可望矣。</text>
<title>答鄭東亮</title>,<text>所喩難得遠就師友。勢旣如此。且從𥳑策中求古聖賢言行心事。而學知勉行也。難擺庸俗之嘆。若是道之不離於常。俗之無害於義者。亦何可擺脫。只凡庸流俗。士子不可一點被累也。昔人謂俗子俗到骨。此句勿只認做流俗看。雖號爲讀書稱士流者。似此者極多。 一揖已溷人。鄙平生最惡儒名而俗實者。千萬識戒。</text>
<title>答金周鏞 丁巳</title>,<text>血氣附以義理。則爲浩氣。能養而無害。則可以與天地合一。靈覺原於性命。則爲道心。能守而不離。則可以與聖賢同歸。其始要敬以致知。知後要依舊。用敬。中庸戒懼是敬畏。此箇工夫。貫知行通始終。宜細體之。朱子曰。人心有正而無邪。故存則正而亡則邪爾。然則人之本心無聖庸之別。宜究義理而開明之。用誠敬而保守之。久久心與理一。而無復不正之可指。於是上帝可對。鬼神可服矣。固不當認心爲與氣質無辨之物。亦不當認心爲在性理上頭之物也。</text>
<title>答朴秉鎭 丙辰</title>,<text>橫渠先生氣稟剛勁。精思力踐。毅然以聖人自期。以禮律身。嘗自言。某始持朞喪。恐人非笑。己亦自若羞恥。自後雖服大小功。人亦以爲熟。己亦熟矣。其敎學者。亦必以禮爲先。使之除去世習。便自脫灑也。凡所議論皆超卓。至於爲學大益在變化氣質之性。此尤自昔聖賢之所未發。而有功於後學者也。又如四爲六有之敎。亦可以見其立志之遠大，用功之嚴密。而包括天地。維持萬世。以至於造次顚沛必於是之仁術也。若夫西銘一篇。明道先生稱其孟子後所未見。充得盡時。是聖人也。於乎至哉。今卿銜尊丈之命。求敎於余。余於躬行之實。全然鹵莽。未有可以告人者。且擧平昔所願學之志。以與卿共勉之。</text>
<title>答韓鎬敎 甲寅</title>,<text>爲學工夫。總貴乎密。從朝至暮。自少至老。無一霎時疏闊。由讀書飭躳。以至奉親接物。無一件事放過。不問事之小大。一一審擇是非。而勇決去就。無論時之久暫。頻頻猛加省察。而勿令閒斷。是爲聖門全體不息之旨訣。而亦始學者之所宜勉也。</text>
<title>與韓鎬敎 丙辰</title>,<text>和靖先生曰。存乎中。必形於外。不可匿也。止此 此必然之理。如盜飮酒者醉容見於外。故學者欲無過於外。必先無疚於中也。此意眞切。欲與武京交修。故書以爲箴。范氏論三人行必有師云。豈獨三人哉。君之於臣。今人之於古人。雖之夷狄。觀於鳥獸。入於患難。皆可師。余謂非惟是已。雖微細器用。尋常草木。苟善觀之。無不可師。此意宜存而勿忘。</text>
<title>答韓鎬敎 丙辰</title>,<text>所論愼生之意甚好。只就自家心舌身三字始動處。每加愼功。如是不已。心舌。皆兼知行看。 久之。這箇生字。自不能障其所包之性。而人慾淨盡。天理流行矣。此是全體不息之功也。 今幸得此要妙之理。切莫走失也。</text>
<title>答李鎭德 戊午</title>,<text>上世聖人論學論道。無非就平常事物上指示。使人務實而戒其掠虛。後世士子。徑向高深隱奧處。妄想懸度。而觀其言行出處。絶少眞實趣味。每念晦菴夫子臨沒。爲諸生言爲學之要。不過曰惟在事事尋求其是。決去其非。積累久之。心與理一。自然所發。皆無私曲。事事求是去非。是全體。積累久之是。不息。心與理一。而自然所發。皆直。是仁道也。 蓋外事物而求道者。竟歸禪，佛之無得。無眞積力久而遽曰心卽理者。不過陸，王之無實矣。</text>
<title>答柳炯相 乙卯</title>,<text>道學。只有中與敬而已。中爲體。敬爲用。用敬固由于心。而制外又爲養心之道。故謝尹說。皆不及整齊嚴肅之爲切至。晦翁之箴。眞西山謂敬之爲義。至是無復餘蘊。此爲儒門之所重何如。而正其衣冠爲之首。此孔孟之以法服爲先於言行之意也。吾儒却以語類所譏胡服從事。而不憚置身於牛馬之道可乎。今要以敬爲主。而擇中也用敬。執中也用敬。</text>
<title>答柳炯相</title>,<text>段堅敎周惠云。非聖勿學。惟聖是學。黃宗羲謂斯語可謂直指心源。苟翁評之云。此卽所謂宗旨。宗旨卽所謂卽心卽性。更無去處之云也。余謂段語自好。蓋所謂聖。是性之者。故曰惟聖性者。聖非性。而性者乃是聖。今曰非此勿學。豈不爲本天之傳乎。若指心爲聖而曰惟聖是學。則爲楊敬仲之心未嘗不聖。王伯安之人心有仲尼。而其說又皆本於卽心是佛之釋典也。今須下心而上性 楊是陸門人。嘗言心是聖。若更求歸宿。反害道。王學所謂心卽性。更無去處。是同一宗旨。</text>
<title>答柳炯相 丙辰</title>,<text>非氣。合心與形氣言。而心爲主。 無以受性。非氣。不能知性而養性。 性是天。知養是心之事天。 然非氣。亦不能鑿性。氣質物慾世習。皆能鑿性而氣質得正。餘二者自無矣。 吁。氣之爲物。是人所不能無者。亦所不可恃者。惟有志之士善處氣。其工夫全在自愼而已。愼兼愼思愼行言。而曰自則是心自愼也。</text>
<title>與柳炯相，任圭錫 戊午</title>,<text>居敬竆理力行三者。自初學以至成德。皆當用之。今欲使初學先從靜中用敬。然後乃可竆理力行。則從上聖賢。旣無此法。且恐行不得。而性沈潛者。有陷禪之慮。朱子曰。若將靜坐做一件工夫。却是坐禪。但只著一敬。通貫動靜。則自無間斷。不須如此分別也。 稟氣浮淺者。又成坐馳之病。問靜坐工夫。朱子曰。不必如此。反成坐馳。但收斂勿放逸。到竆理精後。自然思慮不至妄動。凡所云爲。莫非至理。亦何必兀然靜坐。然後爲持敬。今欲令熟讀敬身篇，敬齋箴等書。使之於日用動靜。之閒。反己自體。庶幾根本有所立矣。以之讀書精義。要眞知得事事物物所本具之至理。以之誠身約禮。要實踐得時時處處所當行之大道。無非這箇敬字所鍊磨得成者也。事事物物時時處處。皆是通貫動靜底說話。宜加精察。 如此方是實學。涑水先生言。言而無益。不若勿言。爲而無益。不若勿爲。今愚此論。恐或爲有益之言。而諸生行之。恐不爲無益之爲矣。如何如何。</text>
<title>答南義重 庚申</title>,<text>世衰道微。須是有骨力者。方能擔荷得這道理去。不然。纔遇著事變。纔遭著訾謗。便改常操。這般人。去鄕原僅一閒耳。故晦菴先生每稱曾子，子思，孟子。皆剛毅。方立得定。湊合得著。今日士子。宜理會得這氣象。但先須讀得聖賢言語。見得義理源頭。始可語此。此孟子浩氣。從知言處起也。</text>
<title>答金東麟 戊午</title>,<text>聖人言美質。旣擧忠信。立敎法。又主忠信。今欲爲學。最要心地眞實。事行誠篤。庶幾有得矣。萬一不然。而用計用數。修於昭昭。肆於冥冥。則事親務孝也是假。爲儒主理也是假。大本已失。何所往而非假。凡學者。先須辨眞假。</text>
<title>答鄭行祿 戊午</title>,<text>言學便以道爲志。言人便以聖爲志。夫學有心學文學之類。而皆不如學道之爲極。人有賢人好人之等。而皆不及希聖之爲至矣。蓋道是性之當然。而學是心之能然也。心雖至公。而不得爲大本。心雖無邪。而未必皆合理。心雖誠矣。而又必欲向道。則心之不可自信。而必師乎性明矣。若夫聖。則其心又以不踰乎矩。必依乎中而聖矣。矩與中。皆性而非心矣。 然則心之學道當奈何。曰敬而已矣。敬以致知。敬以力行。</text>
<title>答鄭行祿 己未</title>,<text>人只有一箇操則存之心。若任其狂奔而不加撿制。更做甚麽人。人心只有一箇至善之性師。卻不肯敬受其敎而欲自用。如何喚做心。</text>
<title>答全國建 己未</title>,<text>聖人敎人愛身。至謂髮膚且勿毁矣。然而它日。又有殺身成仁，守死善道語。此意更可體也。夫身也者。禮義之器也。非干禮義。一毛且惜之。若身與禮義不得兩全。不得已而有舍生取義之說焉。此須先以規矩制心。而明乎道理。嚴其關防也。</text>
<title>答李錫夏 丁巳</title>,<text>所詢知行之要。聖賢經訓已明白。無復餘蘊。又何復贅。第嘗聞晦菴夫子之敎曰。今凡一小事。才實理會。便自然見道理漸漸出來。止此 此理的是如此。只被學者遇事。不肯虛心究思。只任意胡做。虛心是敬也。或者。以意字爲理之計較。大誤。 如此者。萬刦千生。永無緣見道矣。夫子又曰。聖人雖至小沒緊要底物事。也用其敬。止此 惟其如是也。故其心直與理脗合爲一。今人只將自心。直命爲道爲理。不問大事小事。一切信心。此二字陸氏語。 驀地硬行去。愈信愈行。愈與道理隔遠。似此者。雖十聖人語之舌弊。挾之力盡。如何使之悟。使之轉耶。此皆可戒。而不可效也。愚雖不能。然所見如此。不敢不以陳於左右。</text>
<title>與李錫夏 庚申</title>,<text>聖人之所謂心。極其功用而言之。不過曰不思而得，不勉而中。然其所得所中。畢竟是天命德性爾。顔，曾以下。又須格物而後。可以誠正。博文而後。可以克復。今之學者。奈何直指心靈。爲理爲聖。視性爲不足當太極。不可爲大本。不欲認爲主宰。不肯以爲師範。可謂倒置之甚矣。吾東惟栗，尤一派。爲得正宗。其疑斥二先生之說者。不免爲象山，陽明之緖餘矣。吾黨諸子宜明辨而力持之也。</text>
<title>答李錫夏 戊午</title>,<text>比自體會得公心誠心也當不得道理。觀朱子不許公心爲大本及心無邪而事當理及誠心與直道之文。栗翁以誠竆理及誠心向道之訓。皆可見也。凡古今之認心爲理者。愚敢道全然無反己體究之功也。蓋心雖公且誠矣。若不及竆得理中得道。畢竟只是一箇光明靈妙底物事。與禪家所本之心。毫無分別。而與吾聖門原性中矩之心。天地懸隔。此在自心自省。非言語之所能形容。才性之所能領悟也。</text>
<title>答金聖河 丙辰</title>,<text>前書處困進學之喩。可謂有自立之志者。嘆賞不已已。使陶崇獨可爲學而原顔不可知道則已。古來聖賢豪傑。多從蹇難拂鬱中。琢磨鍛鍊出來。吾何畏彼哉。儒行一篇。前人疑非孔子之言。然時有與聖人合。讀之。使人有挺特扶竪之象。須時時取看。用以勵百刦猶生，萬牛難回之志。做得宇宙閒不可無底男子焉。若其小小文藝瑣瑣知見。不足道也。</text>
<title>答金聖河</title>,<text>劉元城言。學者所守要道。只一勤字。則邪僻無自而生。纔有閒斷。便不可謂勤。今余又有一明字在其前。則邪正無由而混。纔有糢糊。便不可謂明。明則勤。勤則明。兩字互相資助。</text>
<title>答姜信極 戊午</title>,<text>人非學。無以成人。然學而不好。亦無益矣。故孔子旣稱顔某好學。又自言某之好學。學何所學。學仁學義也。上文二某字。非指孔，顔之心而何。何近日惡心學性者之衆也。彼皆不曾學道而自認爲學者也。其虛妄甚矣。試觀好古敏求。發憤忘食。與夫旣竭吾才。欲罷不能。是何等心力。何等好樂。今吾與子之相勉。只有好學仁義一事而已。然又要識得仁是如何道理。義是如何道理。然後可以學而好之矣。是則四子書備言之。宜求之於此。</text>
<title>答孫永錫 戊午</title>,<text>李良仲 杞 見晦翁於靈芝。誦其所聞於程端蒙者云。人之大倫有五。緊要最是得寸守寸。得尺守尺。大槩以持敬爲本。推而行之於五者之間。晦翁曰。大綱是如此。因言爲學。須以讀書竆理爲本。不竆理只守此。安得有進。竊意事親從兄。御家酬世。固當用敬。若不知得逐事上各有一箇至極道理。則其敬而推行者。或未免有差錯去處。須是將敬立本。而敬以致知。敬以敦倫。如此尤爲圓備。此與中庸參看。</text>
<title>與池奎憲 乙卯</title>,<text>愚嘗讀朱書與語類。見其愛說朴實頭三字。心神暢然以喜。蓋古之學者。專務省身克己。而得爲聖門正宗。今之學者。却將文辯事功。爲第一等地步。而却欠實際。區區尋常未愜。每欲學者。以聖門平易切近底工夫爲準的。先取小學語孟。俯首鞠躬。讀取四五百遍。反覆究索。眞實踐履。務以修己敦倫爲主。其於世儒之學。視之以爲外也末也。如此則方可謂朴實頭負荷得者矣。</text>
<title>答金秉祖 癸丑</title>,<text>嗟嗟心乎。爾旣稟命於上帝。復受敎於前聖矣。當自卑自小。日夕兢惕。惟恐或陷於傲慢自天自聖之歸也。今宜敦倫尙義。以成其身。如此。乃可以繼聖而合天矣。聖人。人倫之至。君子義以爲質。如今邪敎之打破綱常。侮慢聖賢者。專出於以利。爲學問本領也。</text>
<title>答李敎明 甲寅</title>,<text>心則懼其有淵淪天飛之失。理亦有此失否。 而敬以操之。理亦可言操乎。 理則因其有該貫心事之妙。語類言。性是理。在心喚做性。在事喚做理。據此則心與事。只是載道之器。非直是理也。 而敬以竆之。又恃其爲帝降聖同之善。心亦可恃乎 而敬以師之。以是三者。積數十年之功。而不厭不改焉。則聖賢藩籬。漸可至矣。此是爲學第一義。如以老生常語而忽之。非所敢聞也。公須從明生。不明而公者。往往公其所公。非能蹈天然自有之公矣。旣公。又須歸宿于正。若公而不正。則心雖無私。而往往事不當理。如此者。徒公而無益於道矣。故晦翁不許公心爲大本。而每以格致爲主腦。應事不錯爲究竟。</text>
<title>答李敎明 壬戌</title>,<text>無念父師。益自奮厲。發念造事。竆經玩理。一切誠實。庶幾藉手見尊先丈於地下也。石潭華陽。反被攻斥。固宜痛憤。然先聖孔子。尙受罔極之詬辱。後賢之汙衊。我輩之陵轢。豈不是光華之大者耶。但此理弱氣強。天亦無如之何矣。惟好學順理。以俟亂極必反之常。爲學者之職也。第因此而有欲與之商究者。太極有知覺有操縱而爲能然之主。陰陽不過爲視主所向之東之西之僕隷。如一邊之見。則今日世界。臣子而背君父。妾婦而棄其夫。後學而藐聖賢。裔戎而斁綱常。爲日用恒茶飯。此時主人翁何處睡著。一任其僕之所爲耶。此理絶不可曉。或可從高門諸公而質之耶。來書謂門下何以見敎。愚安有敎外別傳。惟望高明辦得實心。以從實理而已爾。</text>
<title>與奉鶴九 甲寅</title>,<text>卿方讀易。易本卜筮書。古者卜筮以決疑。今則一決諸義理之是非。此前賢之遺意也。吾嘗讀此書。自以才拙。不敢留心於象數。復得朱子答胡季隨書。言。易傳明白。無難看處。伊川以天下許多道理。散入六十四卦三百八十四爻之中。將作易看。卽無意味。須將作事看。卽句句字字有用處。又答鄭仲禮，張元德，皇甫文仲諸書。皆論易傳宜幷撿看。 仍將緊要處。逐項寫出。別爲一冊。出入時持以自隨。愈看愈有承用處。每與論語正文並讀。極覺有益於人也。愚常如此。記得晁以道號深于易。所著易解。近十種。晩年信佛說。自稱天台敎僧。又著闢孟說。最後附梁師成。學術名節兩皆壞敗。高麗仁宗。命金富軾，尹彥頤講易。尹頗精於易。問難縱橫。金難於應答。汗流被面。金何不自言未識易。只此便是易理。惜其所見。不及此也。 尹作易解。行于世。晩年酷好佛法。自號金剛居士。臨死取筆作佛偈。吾敢謂晁尹不曾讀易。近年嶺人李某。有才性。能談易。及見梁啓超書。謂此當學。與所親一儒者。節取梁書。爲新學要規。某人與之游。亦能說易及春秋。每勸人讀二書。及父受讎金而不能諫止。不知此爲何等易學。可笑也。今卿須先從孔子因理爲訓。伊川主辭明理。二家之易。反覆熟看。其味當無竆矣。其象數待它日徐徐理會。未晩也。</text>
<title>答朴魯宗 戊午</title>,<text>人之一身。是天地人三才之所繫。君師父一體之所關。其重何如。少輩宜思得此理。苟有所見。如何有汙辱之行，欺誕之言，邪慝之思。以自輕其身也。須要隨時隨處。猛省力持。使吾七尺之軀。常立於淸明正大之域。如是而後。方不負此身矣。</text>
<title>答愼宗達 辛酉</title>,<text>晦菴先生每言。人之所以爲學。心與理而已。此吾宗單傳指訣也。心是理。理有爲。此說。余自少聞於並世士友。而至今六十餘年。愈究愈疑而未之信也。去夜病枕。點檢平日所思慮夢寐視聽言動之舛錯忤逆處。罔或非此心所做底。了無一毫仁義之所發見，禮智之所流露者。自心自愧。只有凝冰焦火之象而已。適遇子問學。因擧所自驗者以告之。令其于日用之閒。務操束心氣。以欽承性命也。</text>
<title>答金楨鎬 己未</title>,<text>從古聖賢。常懼其心不能合理。如此則心與理。非一物明矣。 而無時不用敬。通動靜貫知行而言。 故竟成心不踰矩之德矣。至此始可言心與理一。然其眞靈能所之分。依然故在矣。 異論之士。常詫吾心卽是性天。如此則心與理。似一物也。 而無所用其敬。心旣是理。則不待敬而後。純善無疵矣。 故反成自心自本之學矣。心自本而不復本於性天。則其所運用。安得不與理相戾矣乎。 此處議論極精微。工夫儘細密。學者之初。不可不辨別其脈絡。審愼其脚地也。</text>
<title>答金楨鎬 辛酉</title>,<text>余嘗試就自身上。子細究勘來。其於言動之際。有妄言妄動之心。而性則了無妄言妄動之理。須使此心。于言動之際。一一自操束。勿放縱。以循性命之敎。如是而熟則聖矣。胡思亂想。亦是心自如此。非性中有此理。心如何不師性而得耶。今人謂性無敎。此爲笑話。糟粕煨燼。聖賢猶以爲敎。况仁義禮不可謂之敎乎。如此輩人。不實用工夫。只好空務口耳。</text>
<title>答裴洙哲 丁巳</title>,<text>人須有高識遠志。視一切聲色富貴。如長物然。只要思量我所得於天者何物。我所學於聖人者何說。專心要就第一等道理。奈何世人還被外面物事所壓倒。莫能一時自由。可哀也已。汝今上學。從此脫然。如乘著快馬。千里一鞭。所向無礙。莫少延竚。</text>
<title>與裴洙哲 庚申</title>,<text>心是氣之虛靈處。須是向性命上。用理會踐履之功。方得不差。今心宗諸人。纔聞心是氣三字。便斥之爲主氣。何如我們認心爲理。師心自快活耶。昔晦翁譏象山學云。他只說一箇心。便都道是了。如何得。雖曾子，顔子。是著多少氣力。方始庶幾其萬一。語類賀孫錄下文。又有云。子靜使人都恁地快活。便使得人都恁地發顚發狂。 今人如何只信得心。便成得道。畢竟只成一箇妄人而已。後生戒之。象山何其快活。顔，曾。何其苦惱。須細思而得之。</text>
<title>答金洛駿 癸丑</title>,<text>士當畏天而修己。奉聖以處世。時人稱譏。不須問也。蓋天命于吾心有至善之性。而心受命于上帝。有當行之職。但所賦氣質。未必皆淸粹。故不能明理而盡道。於是必取聖人之言與行。日夜熟讀精思。使之淪肌浹髓。而取驗於日用之閒。繼之竭誠殫力。而持守乎終身之久。庶幾由敬以明道。盡性以合天。士之所當爲者。如此而已。若乃世俗啾喧。又何暇入於其心哉。</text>
<title>答徐廷杓 丙辰</title>,<text>荀况曰。人之性惡。此錯將氣稟做性也。凡後之性善惡混。性偏性異皆然。 然氣之本。亦未嘗不善。而彼蓋見不及此。故至曰性不可學。然則人將何所學乎。欲學禮義。則彼又曰。凡禮義者。是生于聖人之僞。非故生于人之性也。旣曰性惡。又曰禮義僞也。則謂僞生於惡。有何所礙。而必曰禮義非生於性。可謂矛盾之甚者矣。今子之欲師我。我之欲語子。皆心而本於性之禮義也。繼自今務究已性之全且善。無聖凡之分。荀亦言。堯舜之於桀蹠。性惡一也。又言桀紂。性也。堯舜。僞也。 而實踐夫禮義之中正。以與聖人同歸。是爲心學性之道也。</text>
<title>與裴鎭洙 丙辰</title>,<text>人之所以不能復性。而與聖賢同歸者。其故有三。氣也慾也習也。而氣爲之首矣。然則理會氣質。爲最先切務。氣得其平而無疾。則二者無足憂矣。程子曰。志可克己。朱子曰。學以勝氣。苟能勵志以學道。則氣正而慾自銷。習自去矣。</text>
<title>答金哲允 己未</title>,<text>人皆可以爲堯舜。是性中元有之理也。人不能皆爲堯舜。是心不自肯之罪也。肯與不肯。所繫甚大。 心如何敢與性並敵。並敵且不敢。况敢自居於性天之上乎。性本至尊。心當自卑。一味敬奉。毋或失墜。大抵心愈卑則愈尊。若自尊。便墮落。故晦翁先生每敎人。小着心。低下着心。順它道理做去。</text>
<title>答宋埰厚 己未</title>,<text>學人立心。最要十分純潔。不可有毫髮夾帶。如文章事功。亦不宜以之入心。如此者。多不顧正理。而往往有猜險之病。 余嘗喜誦要訣所載行一不義一節。以爲只此便是敎以聖人心事。最宜潛玩而實體之。昔尹和靖對伊川言。命爲中人以下說。若聖人行一不義。殺一不辜而得天下不爲。奚以命爲。伊川大賞之。</text>
<title>答陳周煥 庚申</title>,<text>靜菴先生曰。學術不可有一毫之雜。不雜則處事皆合於經矣。竊嘗思之。學術是本於天理。天理安有雜乎。凡雜者。皆生於心思之不精純也。故欲處天下之事而合於經常之道。必就此心存主處。用精純專一之功而後。可以有得矣。</text>
<title>答南萬朝 壬戌</title>,<text>人生世閒。只有正念可存。好書可讀。嘉言可道。懿行可懋。益友實攻可受。世人隱慝可掩。此其大綱而種種諸善。皆出於性而成於志者也。外他可求可願。百種俗習。皆非直從天命中流出。爲士者宜視之如雲煙。一無所入於靈府也。</text>
<title>答安荷榮 甲寅</title>,<text>近日少輩於長者。輒致不面。書而求所謂道。此實無禮之習。余皆未善焉。今於子。非惟四世契義。不可泛視。亦念子纔踰志學。二千里遠來。誠難率爾。所以擧念祖修德一句以仰答。又有一事可聞。宋李參政光。罷政家居。傳公自得少日以通家子弟。見李公曰。子謂老夫今日之罷何如。對曰。得失相半。問其故。曰。初附和議。而終以不合去。非得失相半乎。李公起握手曰。公晦 傅公父察之字也。 爲不亡矣。今子旣蒙遺敎於先曾祖渾齋公。又親受業於大父矣。曷不篤志力學以立根基乎。他日能使老夫見子而歎曰。渾老爲不亡矣。豈不善哉。子其勉諸。</text>
<title>答安荷榮</title>,<text>爲學只在日用處着力。如孔子答諸子問仁問智問孝問君子之類。無不就用上理會。而做到極處。便是聖人。奈何近士只務口耳之習。以助戰爭之勢。而若所謂躬行君子者。初不肯下手着脚。豈不可慨。安得有志之士。以樸實救浮淺。朱先生生平喜言樸實頭三字。孔子所言近仁之剛毅木訥。卽此三字意。正好實實自體。</text>
<title>答吳麟根 丙辰</title>,<text>士旣一名爲學人。便當自盡爲學之實。夫爲學之實。在爲善去惡。不在辟謗干名。蓋善是吾心所稟上帝之命。便當尊畏而奉承之 惡是吾心所染外物之邪。便當憎惡而决去之。是宜早夜致精而辨別之。殫力而去取之爾。其諸外人之千毁萬毁。必皆飄忽若浮雲飛鳥之過空。始得爲爲學之實矣。若號爲學人而心或累於流俗之言。村里庸人。且勿問。雖世所稱名儒佳士。不量己分。惟以險辭傾人者。亦自歸於流俗矣。 是婦孺常態。豈丈夫之事哉。能于此有悟。便有無竆趣味。便有無邊受用。</text>
<title>答吳麟根</title>,<text>天之與人。只理與氣而已。物慾世習。後來所生。不問大小淺深。一切截斷之。勿留苗脈可也。但所謂氣有心氣血氣氣質形氣之分。而心爲之主矣。今最要收斂此心。令不昏亂。上而奉承一性。句 於四端之發。一一精察而擴充之。下而統御諸氣。于百種之用。一一撿束而定帖之。聖人之敎。士子之學。如斯而已。</text>
<title>答金鎭湜</title>,<text>整齊嚴肅。是敬之入頭處。人纔不整齊嚴肅。便惰慢昏窒。讀書莫能思得精細。遇事無由應得是當。學者若能一日十二時中。無時不收斂身心。使無一毫昏亂之失。久久成熟。伊洛所謂聰明睿知皆由此出。以之事天饗帝者。始見其不我欺也。</text>
<title>與金鎭湜 丁巳</title>,<text>天命物則。無閒動靜。故格致雖是動功。而理知却貫靜境。只誠意。學者未易下語。然苟能反躳自審。審字。從顧諟章句來。 亦不難見也。遇意固當用誠。無意亦要存誠。蓋意有起滅。而誠貫動靜。不爾。功夫閒斷。德無從而進矣。</text>
<title>答金淳鶴</title>,<text>士遇亂世。務進吾學而已。吉凶禍福。非人智巧所能趨避也。孔子大聖也。以當時上下無道。無所與交。而且厄於陳蔡。畏於匡。况於今之士乎。故程子解易蹇。有曰。處難者。必在乎守貞。設使難不解。不失正德。是以吉也。若遇難而不能固守。入於邪濫。雖使苟免惡德也。知義命者。不爲也。又曰。君子修德以俟時而已。今欲進學修德。其道無踰於熟讀聖賢之書。使其言。一一着於心而施於身也。</text>
<title>答李載晥 戊午</title>,<text>道不遠人。凡己之所以責人者。皆道之所當然也。反之以自責而自盡焉。此朱子所釋道四未能一之義也。蓋道雖此心之主。而但爲當然而已。若夫心則爲道之用。而有能與未能之異。是以有自責自盡之功焉。至於凝道弘道聞道成道之類。莫不皆然。然則心雖自居以當然之道。而不欲竭能然之才。得乎。如欲竭其才。必自致知愼獨始。</text>
<title>答鄭昌欽 己未</title>,<text>小學立敎。載幼子常視毋誑。大學要處。在第六章而以毋自欺爲首。是千聖敎學。全仗誠字爲本。夫人心誠則與天德合。不誠則文辯名節皆無足稱矣。今子問學於余。余從少日。得聞此說於父師。而心常不忘。後見二程全書。言學始於不欺闇室。呂氏家傳正獻公常語張耒曰。此子 指子侍講。 不欺闇室。皆看得有實用處。願子之深念而實體之。然又須讀書以明之。謹行以繼之。</text>
<title>答李徽在 丁巳</title>,<text>士可以爲聖人。以性善也。其未能然者。以氣之未淸。心之未正也。其矯氣撿心。以復其性之術。惟在於思勉兩者而已。而思用愼。勉用敬。以成其功也。夫理氣議論。聖賢事業。雖未易以一言盡。然其要不過如此。足下于此。視踰萬鎰良玉。用全副精神。早夜守著。縱於造次顚沛之際。皆是專心注目時節。如此豈有不成之理乎。氣未淸。心未正。全在用上見。思用愼。勉用敬。是戒愼恐懼工夫之貫知行處。此須子細體認取。</text>
<title>答李徽在，劉永渫 戊午</title>,<text>崔書二子所辨駁。雖時有未精處。然大槩得之矣。大抵理一而已矣。而心有知有爲者。其用之不能無聖凡之別，邪正之異。是亦理也。彼之誤解錯說。何必深罪。但其悖慢無禮。輕躁無漸之失。則不妨一語之。使之悔改可也。至於心卽理，心卽性，性有知，理有爲之說。彼雖有所受。然豈不念顯與孔，朱背馳。而放言至此也。夫人能弘道。則心有作用明矣。語類論語門弘毅章。引人能弘道云。此弘字。却是作用。彼未曾考撿到此。 非道弘人。則道無知能明矣。語類本章。有譬云。扇如何搖手。此已明矣。 只此兩句。是孔，朱二夫子心性理氣斷案。而渠皆畔之。是不憚以身爲陸王二門直下法眷也。彼少年學識未精。爲人所誤。而遂至於此。此可惜也。論語有六個心字。無一處可作理與性與道與太極者。不知心宗諸家。於此皆能曉析無疑。而如是建立標幟耶。可異。從心不踰矩。其心不違仁。有心哉擊磬。無所用心。簡在帝心。天下之民歸心。論語如此。則大學孟子所說心字。獨可以理看耶。雖道心。心是靈覺而道乃理也。不然。道心謂之道理道性道極。豈非夢囈。請吾黨諸子。勿與彼較爭。而遂畔君子無爭之聖敎也。</text>
<title>答李徽在 庚申</title>,<text>朱子譏象山以粗淺之心。欲評義理之得失。則雖有異見者。猶未免於誤。陽明自言。求之於心而非也。雖言出於孔子。不敢以爲是。今李氏所謂察於吾心所發云云。所謂大本旣立云云。未知其果爲合理之心，大本之性。而不先求於古人之言。且歷訂經傳。而無所不通耶。其法端的。與彼二家。同一軌轍。而來喩乃謂猶不敢決然立論。如陸，王之無忌憚。何也。其平日之頭戴程，朱。亦不過鹽船之鯗魚也。李氏于心之有時爲惡者。極意推戴。一以純善之理目之。其於氣之湛一者。却將麤濁。夾藏在裏。又謂理自生淸氣者。與朱子人休息則氣復淸明之說。異矣。以人之揚鞭按轡譬之。乘氣之理則分明是認得道體有爲者也。其論自欺之說。尤爲可笑。自欺者。謂之理。則何貴於理乎。來喩所訂。自知其竆而輒用遁術者。得其情矣。</text>
<title>與李徽在</title>,<text>萬古最尊是性。六合可用惟敬。此是余三數十年前語。至今八耋垂死之日。一直無異見也。朱夫子言。人之氣稟。極多般樣。或有餘於此。不足於彼。這個不干道理事。皆氣稟所爲也。學者於此。看得透徹了。則凡言稟性。有多寡強弱厚薄之類。皆只是氣自如此。性理却只恁地。於是專用敬功。修治夫氣質之病。以求。復乎全善之性而已。如向來李友之說。自是未精。而後來自謂痛改之。幸莫大矣。</text>
<title>答李徽在 辛酉</title>,<text>神明不測四字。無一點一畫可視爲有疵病者。柳持平認虛靈爲無疵病。神明爲不可恃底。旣誤矣。而君輩不信神明而信柳氏。又誤也。夫人雖有至善之理。而非神。莫能極深硏幾。而通天下之志。成天下之務。範圍天地之化而不過。曲成萬物而不遺。是豈有疵病者所能爲乎。神如何可不恃而忽之哉。朱子將聖神二字。合言處多。學者何可信聖而疑神。卒得罪於神明乎。神是心之至妙處。朱子 聖人之神。何物也。心之精也。楊誠齋。 聖人之精義入神過化存神。不過復其本有底。非聖人自造也。孟子言聖而不可知之謂神。神豈有病之物乎。君輩講論。似太高。至有無依據之失。不如從有形象可模擬處。一一留神審察。用力持守。莫少放慢。久之自有見得親切至到處。踏得經歷的實處。此乃爲眞正道學也。</text>
<title>答黃圭周 己未</title>,<text>學只有一事變化氣質。則物慾無從生。世習無由入。天理安有不復者乎。故曰君子莫大乎正其氣。欲正其氣。捨禮字不得。試問天下何時何處無此個字。要在立誠明察而竭力踐履而已。</text>
<title>答柳重埰 己未</title>,<text>一爾志。奮爾力。目于𥳑。心乎翼。察其微。修其慝。尊我性。立人極。昔年亡友金光國。求學要於不佞。不佞以是告之。今子遠來請敎。偶復記此。因寫爲答云。此篇性極二字爲主腦。志志於是也。力力於是也。簡載此者也。翼敬此者也。微分乎此者也。慝害乎此者也。聖門許多敎條。只有尊性立極一事而已。</text>
<title>答房琯 乙卯</title>,<text>爲學別無巧妙。惟無欲其所不當欲。無爲其所不當爲而已矣。此孟子之敎。而與孔子非禮勿視聽言動之旨合。昔王德修見和靖。誦孟子此兩句。和靖大聲曰。如此而已矣。已而曰。盡得此。便是聖人。此言誠然。但先要竆理以明之。不然。或未免錯認路頭。以誤一生。可不愼諸。</text>
<title>與房琯 辛酉</title>,<text>今者繽紛變亂之世。書生之窄袖露髻。上衣去帶。殆伊川被髮之漸。極可憂懼也。楚辭云。何桀紂之猖披。夫唯捷徑以窘步。朱子曰。桀紂之亂。若被衣不帶。獨以不由正道。而所行蹙迫耳。○我東尹某見客不帶。其所親。警責之。此見宋子大全。 似聞南來儒生之從余游而有不謹衣帶者。豈欲不由性命之正道而學桀紂之悖行耶。爲此警告。宜徧以喩之。毋蹈前習也。</text>
<title>答辛聖浩 庚申</title>,<text>虞帝好察邇言。孔子言道不遠人。人之爲道而遠人。不可以爲道矣。伊川先生言。求言必自近。易於近者。非知道者也。凡聖賢敎人。莫不以有序不躐爲言。蓋不務下學人事。人事無如孝悌。孝悌之至。通於神明。 而先要上達天理。則决無有得之理。竊意近則易求而不難於用功。其直爲高遠者。竟至憑虛。而無得於實際矣。勸君多讀小學。小學最是切近確實。無一句空虛之談。</text>
<title>答全衡權 壬戌</title>,<text>范忠宣公嘗曰。我平生所學。惟得忠恕二字。一生用不盡。以至立朝事君接待僚友。親睦宗族。未嘗須臾離此也。子之兄弟。宜以是爲主而盡心焉。但汪玉山，呂東萊。皆以范公參用君子小人之論爲非。今子以義利儒俗不可並行。爲立身接物之第一義也。更按范公與溫公。雖同志。及臨事不苟同。又嘗論王安石。欲求近功。忘其舊學。尙法令則稱商鞅。言財用則背孟某。鄙老成爲因循。棄公論爲流俗。異己爲不肖。合意爲賢人。宜速還言者而退安石。答中外之望。此又可見公之未嘗爲脂韋之態也。</text>
<title>答李明求 癸丑</title>,<text>程子論求師當愼。而曰師者理也義也。夫理義者。心之所具也。人能學而習之之久。則必有理義悅心。如芻豢悅口之驗矣。如以心靈爲極。記聞爲尙焉爾。是則所謂外學也。卿欲務學而求師。必就敦倫盡性之人。而虛心以受其敎。盡力以效其爲可也。何必以老而無成如余者爲師哉。</text>
<title>答安鍾兪 甲寅</title>,<text>今欲爲眞正學問。須是于讀經傳信聖賢。反陸王康梁。 重綱常。反佛氏康梁。 順仁義。孟子謂告子之言禍仁義。 黜功利。反伯術俗學。 畏天帝。近儒有指帝有失者。 尊德性。近世有貶性爲下者。 斥裔戎。反許衡。 闢邪說。梁啓超尊佛墨蘓陸。皆爲正學。 數者。一一理會。一一體當。</text>
<title>答朴鍾模 戊午</title>,<text>人心雖本有道。道非玄虛卽目前五倫是也 不學則不明。雖學。不誠則無得矣。然而雖辦得誠心。不志於道。亦徒然。故石潭先生言。士必誠心向道。然後爲學有基址。此晦菴夫子所謂用心專一。自會通達者也。佛氏云。置之一處。無事不辦。莊子云。用志不分。乃凝於神。此雖異端之說。然其一心有成。則與吾儒無別。 所通達。卽道也。子能於此細繹而實體之。則心與道之非一物。可見矣。心必學道而後。乃得其正之妙。亦可見矣。</text>
<title>答朴悈 戊午</title>,<text>命如朝廷誥勅。心如官人。性如職事。此朱先生語也。今人其心驕矜。自視爲高。而視性爲下。殊不知職事是君命所在。人臣虔心奉行。如人君奉行天命。纔失其職。小則罷官。大則竄之殺之。惡可藐視而不敬不盡矣乎。今子有志於學。宜畏天命而尊德性。無或不欽承帝衷而陷於無忌憚之科也。</text>
<title>答河仲鎬 癸丑</title>,<text>小學。小子之學。開首便提性道敎。而曰。俾爲師者知所以敎。而弟子知所以學。何也。以聖人之敎。學者之學。皆欲此心之學性故也。孟子曰。歸而求之。有餘師。師字。正指性言也。則學之者。非心而誰。嗟嗟心乎。宜敬而受敎於性也。</text>
<title>與河仲鎬 丁巳</title>,<text>性只一大全純善之理而已矣。此十二字宜細看 楊龜山言。謂性有不善者。誣天也。申苟菴曰。性爲情欲之說肆行。而其禍不但人將相食。而上天之受誣。亦甚矣。余謂人而誣天。其罪罔赦。天必降罰。奈何近世又有性小性偏性雜性下性殊。諸如此多般說話。恐皆是誣性之見也。子歸而與同志諸生。宜小心奉性。</text>
<title>答全海龍 己未</title>,<text>子之遠來問學。固是此心之求道。伊川先生曰以心求道。 其憂弟疾而告歸。亦是此心之循乎則也。後來工夫。以此意推之。都只是一般樣子。蓋人生百年。羣幾不息。如非敬持其心以擇乎善。則如何成得仁義。此是吾儒定法也。大匠誨人。必以規矩。學者亦必以規矩。規矩譬則性也。必以譬則心之用也。昔者退溪先生。再以尊德性收放心兩句。告其高第弟子奇高峯曰。知尊德性。則必不忍褻天明慢人紀。而爲下流之事。知收放心。則必勉於持敬存誠。防微謹獨。而窒其欲。守其身矣。味其語意。退翁之視此兩語。爲何如也。我輩後生之相與講習而持守之者。豈有舍此而它求哉。子其終身欽念而受用焉。</text>
<title>答朴東輔 乙卯</title>,<text>先聖言。文莫吾猶人也。躬行君子。則吾未之有得。此見言行之輕重緩急。今也師友相與徒尙言語文字。 所論亦多無用之辯。躐等之言。其於修身敦倫之道。蓋鮮及焉。 不講存省踐履。此儒術所以不明。世道所以交喪也。今請以有聞。未之能行。惟恐有聞爲法。此三句。眞箇畫出子路勇行之影像。最宜深玩。 善乎龔應身之言曰恐非怕聞。乃恐惕之意。蓋急急皇皇。不少寧處。惕然猛圖。欲聞斯行之。以爲後聞之地。此句。宜體之。 以裕繼行之力耳。推其心。直欲盡天下之善而聞之。尤欲盡所聞之善而行之然後已。是何等勇果力量。若龔氏者。眞可謂善看出仲子。而其言極有警於後學者矣。今吾與子。用以力行。得而進於君子之實學。則豈非千里定師。臨事誨人之善物矣乎。</text>
<title>答朴東輔</title>,<text>方苞言。程朱天地之心。譏程朱者。戕天地之心。此語甚是。余聞仁義之性。上帝之命。今有指性爲下爲小爲偏爲不足爲主宰者。皆是褻上帝之命。卿輩切宜小心以尊性。使孔氏一脈不絶於今日也。小心二字。是徹上徹下語。豈學者之所不能乎。</text>
<title>答朴東輔</title>,<text>此問甚善。蓋氣之所以偏且惡。朱子謂氣是有形之物。才有形。便自有美有惡。語類廣錄又儒用錄云。才說着氣。便自有寒有熱有香有臭。大雅錄云。二氣相軋相取相合相乖。自然有善有惡。夔孫錄云。或說二氣五行錯糅萬變曰。物久自有弊壞。秦漢而下。二氣五行。自是較昏濁。不如太古之淸明純粹。按玩此四五個自字。便見得氣自如此。非理先如此。 但大本中元無此耳。此兩句。亦大雅錄。 至於栗翁說。只言本一之理乘於游氣而生此萬殊。非謂理先有參差不齊而爲此氣之本也。觀於先生言氣之偏則理亦偏而所偏非理也。氣也云者。可見矣。先生鼓風板詩。宅中原有無爲人。某人駁之曰。室中之於板上。相去遠。然則太極亦離於陰陽而自在一邊乎。小子答曰。此詩只取其無爲而爲主。有爲而爲役之譬而已。至於理氣不相離之妙。則初不及也。未審此言或不至大錯否。所答大槩得之。但朱子論氣強理弱。有譬云。如大禮赦文。將稅都放了。有知縣硬自捉縛。要他納。緣被他近了。更自叫上面不應。便自見得那氣麤而理微。今使某人見此。亦須疑朝廷州縣幾多遠隔。好笑。</text>
<title>答任東守 丁巳</title>,<text>世道人心之瞀亂。由於天地氣化之澆薄而然爾。故聖人生衰世。常欲人去華而務實。觀於從先進之野。大林放之問。可知已矣。我輩後生。宜切體此意。其於所讀之書。必取聖賢經傳。而其諸文章詩詞。未須著意。所務之學。必本於孝悌禮義。而若乃古今制度。隨分施力。歷玆以往。百事皆然。是爲盡得人事。以轉得造化之術也。其要以誠敬爲主。而九容。晦菴夫子固以涵養本源爲敎。而克己復禮。亦謂與求放心不可分爲兩事。至於九思。似不與誠敬襯貼。而敬齋胡先生以爲人患胷次紛擾。遂遏絶思慮以爲靜。殊不知君子九思亦是存養法。此是出人意表之見。學者未易信及。然只觀中庸愼思兩字。便是無可疑者。</text>
<title>答張鏞畯 庚申</title>,<text>子以三尊稱余。而懼其衰疾已甚。曳衰遠來而求助。意甚摯矣。第愧余非其人而無以應之。則擧比日有所感於心者。以相與講討可乎。昔宋朝黃公瑀。勉齋父。與杜公莘老。以節義相勸。一日杜公問疾。連呼不應。乃大聲。曰吾今日擊去王繼先矣。以醫得幸。罪惡盈溢。 黃公矍然起坐曰。君能任職。吾不病矣。余讀此不勝敬歎。因念士友會聚。以禮義相切劘。諸君能擊去客氣人欲。則賤疾將瘳矣。反是則八耋淹病。如何得欣然而起。諸君念之。更思。余亦昏而作惡。諸君之氣。必不平矣。朋友相關。理當如此。此宜大家省克。求已祛疾而痊勝。使彼得瘉而康強。則爲相與之善物矣。</text>
<title>答金永煕 庚申</title>,<text>古人云。鶴所以壽者。無死氣于中也。余謂人所以達者。有仁心于中也。仁心之施廣矣。其要孝弟是已。今子無妻無貲。而有母不能養。有兄不能濟。竆已甚矣。然竆數由天。仁心由己。苟能存心于孝弟。造次無忘。顚沛無違。則誠格于天。而天必佑之。是所謂仁能達人也。霎時縱慾。非仁也。片言悖義。非仁也。</text>
<title>答李敬信 己未</title>,<text>君子之學道也。學者心也。道者性也。心不能賢於性。故必學於性而後。乃得至善而止之。不爾。雖善必粗矣。昔者。曾子之事親。一以承順爲極。故受杖於父。殪而不辟。是非孝乎。及聞夫子之敎。乃曰。參之罪大矣。由是觀之。懷至孝之心。而所行有未合於道者。蓋心雖靈覺神明。非性命之理。則無所本而盡善全美矣。欲盡善全美。必也知天乎。</text>
<title>答牟熒基 丁巳</title>,<text>近世儒林自不務實。故纔見人謹禮。輒訾以好名。如使學子。欲避好名之嫌。則事親事君而不必盡忠孝。希賢希聖而不必盡誠敬。此爲莊生爲善無近名之邪說。而晦翁夫子斥之以賊德之尤者。學道者。宜深戒之。</text>
<title>答李倫 丙辰</title>,<text>聖學以禮爲主。而禮卑如地。故學者宜從尋常言動造次施爲上。務合規矩。此聖人所以有庸信庸謹之敎也。自是以往。使遇廊廟之位。鼎鑊之變。亦要以禮處之。更無別法可行。但須先從經籍工夫。師友講磨。以明禮之節文。庶不爲非禮之禮矣。異端俗學夷狄之所以爲異端俗學夷秋。總只爲無此一箇禮字。</text>
<title>答金永善 辛酉</title>,<text>所歎世降俗汙。自是天運。非人所奪。至若躬耕奉老。實繫子職。無敢少怠。好善求道。亦來書語 學當如是。不可不勉。蓋善道是性之本體。好求是心之功夫。一此不懈。聖賢可期也。不佞病病。不能與講。只擧平日所思兩語以告之。奉循性之所有。截斷性之所無。如此而已矣。性所有底。聖人勸誘之。性所無底。聖人禁戒之。其說具在方冊。要在自家受用。</text>
<title>答劉炳龍 丙辰</title>,<text>氣要常淸。淸則易於明道。伯程子曰。以氣明道。 心要常存。存則易於求道。叔程子曰。以心求道。 身要常正。正則漸可體道。朱子曰以身體道 三者。皆器也。器宜加點撿。若夫道則自在無爲。而爲至尊之主宰。</text>
<title>答徐敬洙 戊午</title>,<text>有問於李氏容曰。入門下手之要。何在。曰。我這裏論學。却不欲人閒講泛論。只要各人自覔各人受病之所在。知有某病。卽思自醫某病。卽此便是入門。便是下手。余謂此言極切實。如使學者。不肯自認其病。自醫其病。而只去將經傳言語。性理名義。與人閒閒講說。泛泛辨爭而已。此與病者空談藥性。何異。</text>
<title>答陳聖元 癸丑</title>,<text>親沒子哀。是理所當然。然過哀是心也。不及哀亦是心也。心非卽是禮之中。今要細檢禮書。而反求吾心。使其哀之合乎中。是本天之學也。毁瘠傷生。雖若勝於忘親少恩者。而其失中則一也。故慰書言強加疏食。俯從禮制。然人之居喪。往往不及中。故鄙於後進疏狀。多使節哀謹禮兩言。意實至矣。哀其欽哉。</text>
<title>答金洙凰 戊午</title>,<text>士而不學道。士心也。道性也。 其所思慮運用。無非情慾利害之私。與庶物何異。所謂道。非玄非妙。只在父子君臣夫婦言行起居食息之閒。惟精察則明矣。固守之乃得矣。任末曰。好學。雖死若存。不學者。雖存。行尸走肉。此語可念。須磨礪精神去理會。切勿悠泛。似做不做。不成箇器物。</text>
<title>與柳永善 癸丑</title>,<text>雖聖如孔子。其心未嘗自指爲矩。而以不踰矩爲準。顔子之心。亦不敢自謂爲仁。而以不違仁爲學。子思之心。亦不敢自認爲道。而以戒懼體道立義。孟氏之心。亦不敢自命爲理義。而以理義悅心立言。四聖賢者如此。則後來羣儒。孰有不如此者。彼金谿姚江。自是別立一宗。姑無論已。至如華西一派。自謂宗本栗，尤。而亦自指其心爲性。因言凡朱子說中。以心性分物則者。皆其舊見無甚綱領時說話。詳見本集答朴楊口慶壽書。 然則其意。豈不欲奉有綱領底朱子。納諸陸子之室中乎。獨怪夫中庸序心原於性。論語註性覺判別 學而時習。人能弘道集註。 之類。擧皆心性物則之分也。是朱子終其身。無甚綱領。而竟無論定之日矣。又怪夫彼四聖賢者。亦未免於心性物則之見。而不害其爲堯舜湯文之傳也。今我後學。其心惟務自卑自小。懼其或畔乎規矩繩墨之正。罔敢自聖自大。恐其或僭乎性命道極之號。如是之久。庶幾眞見心與理一之妙。而無復不中。不和之患矣。凡程，朱諸先生有心卽性。心卽道之云者。更以氣卽性。器卽道之類。比例看則無不通矣。</text>
<title>答柳永善 甲寅</title>,<text>某處言。艮齋於理之無爲。灼然有見。但於爲有爲者之主一著。卻未甚察。余聞之曰。無爲之理。卽是有爲者之主。有爲者之主。卽是無爲之理。安有無爲與爲主。各有二理之理乎。蓋無爲。故爲有爲者之主。若有爲則與有爲者等。安得爲有爲者之主乎。近儒往往錯將無爲爲無主。爲主爲有爲。此所以言愈多而理愈晦。爭愈甚。而學愈荒也。</text>
<title>與柳永善 乙卯</title>,<text>道心之時中。與達德之行道。無二指也。道心是心之知覺原於性命者。故曰天命率性。道心之謂也。達德是性分上帶來者。故曰天下古今所同得之理也。然此皆推原說。非直指之辭。若不察而認二者皆謂之理。未免泥於言詮也。昔栗翁以道心爲本然之氣。僕於達德。亦云爾。心之不昧而明。無私而公。不懦而強。未可直指以爲理。則非氣之本然而何。○道心。亦未嘗非明公強者也。 此雖不見於經傳。而其意則皆聖賢之意也。人能於此。不疑怪而信得及。則自餘理氣有爲無爲之說。無不迎刃而解矣。</text>
<title>與柳永善 丙辰</title>,<text>栗翁曰。氣之偏則理亦偏。此句。似可爲濟卿之證。 而所偏。非理也。氣也。此句。都轉了。 知此則朱子大全氣之偏者。只得理之偏。氣之塞者。便自與理相隔。兩語所偏所塞。非理也。氣也。語類聖賢稟精英之氣。便得理之正。得理之全及聖人合下淸明完具。無所虧欠。此是所獨得者。亦是謂正全淸明完具。非理也。氣也。又如天生德於予。亦以生質之聰明睿知。非謂所得之理。異於凡衆也。如此看。則似無許多窒礙去處。如何如何。</text>
<title>答柳永善</title>,<text>示及立老答元中汝書。以存養專屬靜。引尤翁爲據。 此以章句常存旣常二常字觀之。似不然。昔愚以戒懼爲始終工夫。愼獨爲一時工夫。淵丈聞之。以爲未合朱子之旨。答峿堂書。 鄙意章句元自如彼。至語類諸說。尤多分曉。如閎祖錄云。上旣統同說了。此又就中一念動處。尤當致謹。僩錄云。戒謹恐懼。無起頭處。普遍都用。若說是起頭。又遣了尾頭。說是尾頭。又遺了起頭。若說屬中閒。又遺了兩頭。只是無時不戒謹恐懼。只自做工夫。便自見得。戊午以後所聞。 竊恐宋先生於此偶爾未拈出說。而立淵二丈。遂執以爲證。愚甚恨未及就質於華陽函席之下也。此紙須轉示警晩顧卿諸君。愚每愛說反己自體。乃見歸宿。今朱子只自做工夫。便自見得。亦是與鄙意相契。非惟此一義。凡干性理禮疑。都要反己自體。</text>
<title>與柳永善 丁巳</title>,<text>金明華神局之說。所據只有理氣二物。心比理微有迹。理通氣局數語爾。然神是心之至精至妙。更無去處底。神上又有理。然以氣言之。神爲極。 神雖曰通而非局。然比理卻自有眞靈能所之辨。何害其爲二物與有迹耶。余詰之曰。上帝子將曰局乎。遽對曰不敢。此則其自相矛盾處。在人在物之神。卽在天之帝。豈有帝通而神局之理。至於氣局。栗翁只有此語。未嘗言神亦局也。其答思菴書。引易中神無方之文。無方卽通。局則有方矣。况又嘗曰。理之一原。氣亦一原。其意亦可見也。愚平生苦心血誠。只要心性之不可混。神理之不可不辨。而遂爲人擠陷。幾不容於世矣。明華乃曰。先生於神理二物處。微有一重膜子。不覺發一笑也。</text>
<title>與柳永善</title>,<text>諸家據心主宰。自謂主理。殆未也。如鬼神浩氣。皆名主宰。朱子語 此又如何區處。夫鬼神以其載夫實理。浩氣以其配乎道義。道心以其原於性命。而得主宰之名。是安得爲極本竆源之主宰乎。若夫理之爲主宰。直以當體至善。本位至尊。不暇借帶而自爲主宰。雖鬼神浩氣道心。亦必以是爲本而後。得行其才能也。然則吾儒所主。在理而不在心也。以心爲大本而本之者。與釋氏之本心。無以別矣。聖人本天。在釋氏本心之外。則天之爲性而非心。有目皆覩也。今諸家又以心爲理。則本天之說。不免於䵝昧糢糊之慮矣。於是。愚又發心本性心學性之義以辨之。辨之至此。諸家更無轉身之路矣。誠千古一快也。</text>
<title>答柳永善 戊午</title>,<text>理沖漠無眹。而氣顯有作用。雖神。其用只是妙而已。亦未可謂之無眹也。然則理氣惡可直謂之一。而無復二之可言者乎。整菴認得理氣是一物。故每於朱子二物之云。深病之。今之駁正辥語者。是其平生之見也。陸三魚之取之。亦未免少疏漏也。倣整菴理氣聚散之說。而曰。心之語。便是語之性。心之默。便是默之性。惟其有語有默。是乃所謂性也。如此爲言。則果爲造化之消長。事物之終始。莫不皆然。如整菴之言。而千人萬人。一一點頭。而都無異議矣乎。整菴於心性以爲二。於理氣以爲一。其意未可知也。</text>
<title>答柳永善籤某友書</title>,<text>以下統上四字。見汪訂論語民之於水火章。蓋統固有統率之義。又有兼統之意。何可偏執一義。而盡廢佗說乎。陳定宇在營臨陣之軍。馮作肅心統御性情之說。亦皆誤看統兵之言。而過於深解。恐不可從。心大性小。朱子旣云不可如此說。而金監役卻言大理。心 具小理。性 尋常怪之。不意某友亦誤引爲朱子說也。大抵性是太極全體而曰。小豈非井中觀天之類歟。朱子以仁爲母。以惻隱之心爲子矣。何可執心是字母之云。指心爲尊性爲卑乎。麟從鹿。象從豕。謂鹿爲麟母。豕爲象母。而鹿豕尊於象麟得否。心妙性情。妙是運用之精妙也。書云。用命賞于祖。孝經云。用天之道。苟以用者爲尊。而爲之用者爲卑。則臣子尊於君命。庶人尊於天道而其然乎。至於具字。尤不親切。如言具體。則豈謂冉，閔尊於孔子之全體乎。官人職事。所籤得之。蓋職事有虧。則官人被罪。豈非職事尊而官人卑歟。朱子曰。天命箇心方是性。性是天所命之職事。心是受天命之官人。心而害仁。則命之曰賊。使官人自尊。而視君命爲卑。則罪當如何。何不愼思而輕發乃爾。徒知惟心無對。而不知惟仁無對。惟義無對乎。仁義之無對。靡所藉而自無對矣。至於心則必藉夫具此性。盡其道。而得無對之名矣。其孰爲尊孰爲卑乎。某友所擧主宰。天君主人翁之外。又有嚴師一位。而偶忘未記耶。凡此尊號。無非因主理而得之也。不然。反爲形役。而乃獸乃禽。如今所籤必矣。人能弘道。非道弘人。愚嘗因此而得一語曰。帝能運極。非極運帝。帝非極。何以爲帝。人非道。何以爲人。然則人之上。又有仁義禮智之人性。帝之上。又有元亨利貞之天道。某友旣盛言心尊於性而末乃曰此但疑心之不可降屈。非謂心尊而性卑。何也。吾聞聖人小心。卑以自牧。慮以下人低著心。小著心。六字朱子語 而未嘗欲其不降屈也。理氣心性渾然之中。不可分上下尊卑之說。大誤也。道器上下。豈外渾然而爲言者乎。低心尊性。亦何嘗判然離卻渾然而用功者乎。上則俱上。尊則俱尊兩句。是啓此心僭越逼上之弊。不可爲訓於世也。其認存心爲尊性。亦甚麤疏。存。朱子謂操而不舍。尊。朱子謂恭敬奉持。二者用功不同。惡可認做一義乎。其曰佛氏認性爲昭昭靈靈。而貶屈至尊。置在心下。故前賢排之。此亦察之未精。蓋佛氏何嘗識性。但認心爲性。故歸於本心。而不可與入道也。所謂至尊是性也。旣曰心性俱尊。又以性爲至尊。語亦矛盾矣。心性較爭之慮。近於杞憂。性何嘗與心較爭。而欲尊欲上乎。只被此心不肻自卑自下。而敢與至尊至上者。比肩齊頭。不覺自陷於犯分之罪矣。二而不可爲一。分而不可復合。亦不須憂。朱子嘗言。理自理。氣自氣。又言。道卽器。器卽道。何嘗有二而不一。分而不合之病乎。某友以天心爲帝。人心爲主。而不欲加一字於其上。此與陸氏心本是好底物事。上面不可著一字者。同一證候也。夫天心之爲帝。人心之爲主。本以其主理而然也。如使天心外天道而欲造化。人心離人性而欲運用。誰肻以帝主名之乎。若更求帝主之所以爲帝主者一段。此亦有曲折。蓋道理無爲。帝主有爲。聖人言造化運用之者。如何可舍有爲之帝主。而必求道理之無爲者而名之乎。今以此而認上帝爲天道。心君爲人性。則豈非混有爲無爲而合之爲一物之見乎。</text>
<title>答柳永善 己未</title>,<text>白虎通義疏。師絰。旣葬除之。按凡弔服。皆旣葬除之。公子父在爲其母。練冠麻絰麻衣縓緣。爲其妻。練冠葛絰帶麻衣縓緣。皆旣葬除之。朋友加麻。旣葬除之。嫂叔弔服。旣葬除之。其佗如繐衰緦衰錫衰疑衰。亦皆旣葬除之。何獨於師之弔麻。而不然乎。蓋師者。處於恩義之閒。其恩愛成己。有同於親。故不爲制服。而戚容如喪父。其爲之麻絰。乃弔麻也。非制服也。三月弔麻。而三年心喪。恐無不可。若以麻絰終三年。則是加麻三年。非心喪三年也。尤翁弔服加麻。是無服之服也。卽所謂心喪也。除此而復心喪。尋常未曉之說。未能無疑。如何如何。○更按厚齋曰。某聞先師之言曰。葬前用加麻之制。葬後用心喪之服。又曰。父在母喪。脫衰後爲心喪。遭師喪者。亦當於過葬脫麻後服心喪。近齋曰。旣云喪父而無服。則不以加麻爲服也。加麻之制。仍到三年朞年者。未見其必然也。老洲曰。弔麻本非正服。乃無服者。臨喪之權制也。毋論師與友。當葬訖而除。不可拕長除服之外。以心喪終事。而心旣有哀戚。則食旨自不甘。聞樂自不樂。又何資於外面弔麻。而爲之喪乎。梅山曰。心本非服。故借朋友麻。爲弔服加麻之制。旣葬而除。仍伸心喪。是爲得禮。弔服自弔服。心喪自心喪。不可混而一之也。孔子之喪。二三子皆絰而出者。指未葬而云爾。若三年則當以弔服爲心制乎。蓋此諸先生旣知尤翁所論而猶如此。則似當從之。未知如何。師喪弔服說。不易考得如此詳悉。蓋旣葬除之。自是古禮。而昔年全翁喪時。見尤翁說。始疑其當用之。故遂與同門共行。今又得厚，近，老，梅四先生。旣見尤翁說。而猶主古禮。全翁所行。亦然。 更當改見而從之矣。前此鄙答諸人問。皆主尤翁說矣。今將來示盡載。而使後來者。得而考覽可也。或云。弔服加麻。皆三月除之云云。葬或未如期。則留其服。爲送葬之用歟。曰。否。小記爲兄弟旣除喪已。及其葬也。反服其服。報虞卒哭則免。此以緩葬而服除者言。則凡除服于葬前者。皆可例推。子思亦曰。期大功之喪。旣除乃葬。則服其所除之服。旣葬除之。見孔叢子。 若師喪爲三年。或朞年者。勿問葬之緩急。皆以葬爲期。而卒哭後除之。不可先葬而除。如除喪者然。同春於愼齋喪。三月後朔朝除。其弔麻留爲送葬之用。以非其純師。如沙溪故歟。師喪過期未葬。則環絰不可如佗喪旣除留服之例。鄙意亦然。愼齋喪春翁所行。竊意其一時未省而然。恐未必以非純師之故也。卒哭後平居。以白布冠帶。衣服。一切皆用縞素。出入則用舊漆笠。 寓意似好。厚齋淡墨布笠帶。後賢已謂之過矣。師喪卒哭後。居室用白布冠帶。出門戴舊漆笠。鄙見亦如來示。</text>
<title>與柳永善，金弘梓</title>,<text>穆友所謂氣異則理亦隨異而稟於人者。愈看愈難曉。蓋稟前。已有理之異者。而稟於人。則情意思慮未發之前。已有理之異者。此難領悟。且理旣隨氣而異。則明德本心浩氣之屬。亦必隨氣而異而稟於人矣。此果可領悟者耶。且其所謂氣異者。只可以偏全言。而昏明善惡不在其中耶。此亦可言理隨氣而昏且惡而稟於人耶。大可疑也。且稟於人三字。亦似難解。蓋稟有給受兩義。今此云云。謂之給於人。則天予之以理之異者耶。謂之受於人。則又有何物受此理之異者於人耶。反覆商量。四窒八礙。無一可通之道。自歎老昏之甚也。</text>
<title>答柳永善 庚申</title>,<text>靖節於義煕以前。則書晉年號。自永初以來。則惟云甲子。義煕是安帝號。安帝後。又有恭帝元煕之號而不書。何也。安，恭二帝皆劉裕所立。則似不可揀別。而未知有何精義歟。安，恭二帝無揀別之義。但恭帝在位纔十六箇月而止。所以未暇書歟。恭帝卽位於己未。明年見廢。而劉裕僭號永初。辛酉弑帝。崇禎。我光武以後。似難仍用。蓋我韓雖稱帝而亦未嘗不尊明。然舍光武而用崇禎。臣子之道。恐不當如此。且庚戌以後。倣靖節已例。只書甲子。似合精義。未知如何。苟翁告余云。儒者疏章。當用皇帝。據此則恐無不可書光武之義也。</text>
<title>答柳永善</title>,<text>所詢朱子答楊仲思書云云。愚亦尋常未瑩。若以天地之性。弗性之性。分屬於近思首卷生性章諸性字。則誠有與先生平日之言不合者。但以理之在氣者。爲氣質之性而言則可通也。語類如此說處。往往有之。然安有太極而不帶著陰陽者。天道而不乘著氣化者。安有中庸而不載在事物者。天性而不涵在形色者。此等處。看者自斟量。可也。斟量看者。何可多得。所以難與人言也。 所疑朱子答蔡季通書云云。答鄭子上書。謂之未瑩。箚疑云云。愚每疑鄭書亦以理欲分人道心。而卻謂蔡書未瑩。何也。豈別有答蔡書。而見逸於大全耶。今此所擧書善體會。恐無可疑。故臺山老洲皆深取之。朱子答廖子晦書。理不可以聚散言。其聚而生散而死。氣而已矣。辥敬軒云云。實出於此。整菴乃以有縫隙而貶駁之。恐自誤而誤疑理氣二物之說也。</text>
<title>答柳永善</title>,<text>長子服斬。尤翁有二論。答朴士元書。則主適適相承三代之說。答朴受汝書。則主不分所後所生之說云云。所詢長子服斬。尤翁二論之疑。愚之昏迷。如何敢妄斷。第以平日所見奉對。而左右審訂焉可乎。尤翁大意。專以孝廟是支子也。故不得斬以承統也。故乃得朞也。若是嫡子。則當三年。若非承統。則當無服。 此是國制。而亦不違於古禮也。若只主疏說而已。則仁廟之於昭顯。且不得行三年。孝廟又何論也。 石谷封事大意。亦但以孝廟當朞。不當三年爲主。故尤翁之答文谷書。謂其與己同。而與草廬異歟。甲之守朴士元書。而朴受汝書。歸於未定說者。尋常未曉。蓋受汝書。出於士元書之後。則惡可容喙於其閒。且指先生書。爲受汝問目。尤非常情所及也。此處如未曉徹。存疑可也。若顚倒歲月。變換主客。則豈非難愼之大者乎。</text>
<title>答柳永善</title>,<text>所示讀尤菴語。答鶴菴水空之問 甚合鄙意。大抵隨氣之多少淸濁。而所得之理亦爲之多少淸濁。此句只做心氣發見作用說。則可以掃盡近士許多欲備反暗。欲精反粗底說話矣。乃謂氣化稟賦之初。已有此兆眹。畢竟生出無限疵病。而不可救藥也。信如彼說。則和性也修始得。曾見其亦言性不修。然則帶病而莫肻治者也。</text>
<title>與柳永善</title>,<text>愚觀石潭全書。論理論學。莫不曰理爲氣主。德爲學本。循而行之。天德王道。無不可成也。或謂栗谷先從上達處入。學之無可依據。又謂氣機自主張。先生之自爾。是自然。非如彼說。 太極還混沌。此兩人者。不曾反己體行。竝不細玩先生之書。故敢如此無忌憚而易其言耳。公學者。能以爲學在於日用。及孰尸其機。嗚呼太極之訓爲務。則知彼之言自歸誣妄。而其於用心實處只在主理之妙。亦將可得矣。</text>
<title>與柳永善 辛酉</title>,<text>老洲以中庸鬼神。爲人之明德。昔年柳持平疑其未穩。愚雖略答之。終未甚灑然。比看朱書。程允夫以鬼神爲造化之妙用。又引程子上蔡鬼神者天地妙用語以問之。先生之答。一則曰此說善。再則曰此段是。按此與易傳妙用功用分神與鬼神者異。然合以觀之。言鬼神則神在其中。如勉齋之意。然則老洲說元無可疑者耶。</text>
<title>答柳永善 壬戌</title>,<text>朱子答李繼善書。旣是不曾受得。自是不能做得。因下敎更思之。此書之意。如云若如來諭而旣是不曾稟得仁義禮智之性。則其于君臣父子之類。自是不能做得。更不須說。此因其問目而貶之之辭。非與之者也。若不爾。則更不須說一句不襯。且其下直下然字而反之。此當細究。蓋朱子旣貶繼善之言。則是主人物性同之論。故反其語而曰。人有近物之性。物有近人之性。又是一理。旣曰近。則是不同矣。此以發見言。 若當初認得人物性異。則又是一理云者。得非衍語耶。且上下同一語意。而然字說不行矣。如何如何。蓋必欲作許之之意看。則與四書集註或問相戾矣。此是讀書者之所宜兢兢也。大全答南軒書。彪德遠力主天命惟人得之而物不得與。則先生痛與辨破。而豈於此更爲彪論耶。易曰。天下雷行。物與无妄。天下安有不受天命底物事來。來示貶辭非與之一句。正得朱子意也。穆友以是爲据云。不謂其急於伸己而不諒之至此也。</text>
<title>答柳永善</title>,<text>堯舜性之。與下句文同。故欲從匯參諸說。今因來示。再檢集註性之性者。無異解。且鄙嘗以堯舜太極之爲說。太極渾全。不暇修習。如此說。亦自通暢。 此得本旨。不可以昨語子謙者爲正也。雖如前見。亦於朱子性字似稟字。及性之之性字虛兩語。初不相礙。蓋此性字。是合下稟得渾全天性。無少損失。自然受用之意。非如性善單擧實理而不及人功者。故有虛實之分。若如潤友。錯認作元初氣稟之性看。則非惟朱子之意不如此。雖明淸諸儒之見。亦不至此之謬矣。潤友稟性隨氣有異之說。前年自言改見。而近來還復力主云。可謂頻復之厲也。鄙見桀蹠氣質不美也。故受性雖亦渾全。而必加修習。乃得復初矣。若如潤說。則雖湯武。原初稟性。不免有缺。卻待身之然後。其性始得渾全矣。是豈非禍性之大者乎。</text>
<title>與田亨鎭 己未</title>,<text>道理流行。何所不貫。心地工夫。豈可有歇。子每以治生。自嘆疏於學道。道無不在。學無不用。 決須自心自省。罔或違悖於性天。只此是道學。 此雖數語。理氣體用。學問本末。大槩擧矣。子其佩服。</text>
<title>與申商雨，蔡鎭斗 己未</title>,<text>只言性天。尙涉渺茫。但就日用言語事爲上。看得一箇是底。卽是性。卽是天。此外更別無尋討處。這一箇是字。無所不在。無時或閒。惟此心自樂於不是處。便敢藐視性之無爲，天之無言。而謂我可以任意放膽。而靡所阻礙。此是陷溺於聞見。遂與異學同歸者。哀哉。</text>
<title>答李鍾瓚 丁巳</title>,<text>顔子二何。志槩也。四勿。工夫也。所以爲亞聖而後賢皆敎人取法。正在我輩直前擔夯。莫肻放下。不可使後人謂儒者空言無實也。夫舜予一性。故顔子能奮志。以至於三月不違仁之位。四勿之心。又必以禮爲之本。故程門以此爲事天。</text>
<title>答申永植 丙辰</title>,<text>古人有言。學無巧法。惟此心眞實。卽無復可言。苟此心不實。亦無復可言。學者宜深體此語。然今有尊穌信梁者。其心未嘗不眞實。此可謂學法乎。縱令辦得實心。必須思繹得實理。成就得實德。方始是本性不本心之正傳小子。</text>
<title>答鄭憲泰 癸丑</title>,<text>所詢學聖之法。小心敬身愼事。爲第一義。至於竆經。不過欲明此法而已。故曰讀書是第二義。然欲讀書者。必先正衣冠。肅容貌。一心志。悚然若聖人之臨女。不敢少自肆。篇章字句之理。一一愼思。一一敬體。要使人書爲一。如此。聖人門庭。庶可至矣。然則讀書始終。亦只是一個敬功也。</text>
<title>答鄭憲泰</title>,<text>禮經。不爲前後毋黨立服。以其無祖舅之實也。旣無祖舅之實。安得行祖舅之服。亦安得有祖舅之稱乎。若使此子稱祖舅而服小功。則爲之祖舅者。亦當稱此子爲外孫爲甥姪。而行功緦之制矣。此爲何等名義。不如從禮之正。用情之摯。爲兩行不悖。而可以垂法於萬世也。近世有據朱子大全何石二誌。稱繼母兄弟爲舅之文。以爲生當稱親。死當無服者。此或可遵而終是情勝。未可爲典禮也。說見沙溪答同春。梅山答全齋書。</text>
<title>答鄭憲泰 丙辰</title>,<text>戒愼恐懼。是通動靜底全體工夫。愼獨是全體中霎時工夫。觀於章句。可以知其所指矣。驗諸自心。可以見其實矣。此一句。苟非實體者。莫能知其的然矣。 昔年峿老舊見。不如此。及聞余言。深信其不可易。故書及於淵老。淵老不然之。今見宋子答延茂卿書。以恐懼屬未發。愼獨屬已發。退翁一說。亦似如此。見五粹第三卷。 淵老之不從吾言。想以是耳。然愼獨只是幾微閒事。則不可統指爲發後工夫也。從幾微以後。至未發始界。卻當用戒愼恐懼之功。此所以爲全體事也。恨不及於李宋二先生門下。親質其疑而解惑也。須是自心自審。兼知行該動靜。 然審功才疏。則一箚眼之閒。所失已多矣。老夫近自驗得如此。 故君子之心。常存敬畏。雖不見聞。亦不敢忽也。</text>
<title>答鄭憲泰 丁巳</title>,<text>外祖與父母。同岡行祭。而先外祖者。以親心爲心之義也。從祖與父母同岡。而當先祭父母者。親疎之分重。而以親心爲心之意輕故也。此等處。自有精義之不可不審察而處之者。非可槩以父母之於外祖。情重服重而謂先祭親墓。又非可泛謂以親心爲心而先祭從祖也。</text>
<title>答鄭憲泰 庚申</title>,<text>讎不復則服不除。本以不葬者言。今旣葬而練而又將祥矣。如何以不葬之禮處之乎。宋徽欽之喪。當時諸賢。皆以行三年爲言。未聞其終身服喪也。近世諸公於明成皇后喪。亦於祥訖除服矣。今若有不顧葬練而徒不除服者。則雖未知禮意如何。而其志節則加於人一等矣。</text>
<title>與鄭憲泰 壬戌</title>,<text>太極一而已。周邵所說底。終未聞有陰陽臭味。易中所說底。歷世羣聖。未有一人見得陰陽上面孤立底。然則性善天命性雖夾氣說。然理自理。氣自氣。實無糢糊儱侗底物事。至於氣質性。雖曰雜理與氣。合理與氣。然發而純粹無疵。圓滿無虧底。亦未嘗非兼理氣。然從古知道者。不以是爲氣質性矣。惟氣之於理。有過不及明暗通蔽之類。是之謂氣質之性。然所過所不及。所通明暗蔽。是理而非理之罪也。其過者不及者。皆氣之爲也。雖氣之爲。而有關於理。故謂之雜合理氣也。讀者不察。而謂理亦變異。何其迷也。氣質性。只是形而下者。 學問工夫。只有澄治心氣以回復性理而已。近世有氣不修明之說。有理隨氣而異稟之說。皆非聖賢正傳也。李箚請破朋黨之前。宵小輩欲陰害士林。而都下喧傳李相爲主。大抵李相無所建白。淸議詆其尸位。李相怒其議已。與士林相阻。臨終有是箚。而不明指誰某。使君上擧疑諸臣。故栗翁疏斥之。其後時輩以思菴，栗谷，牛溪。指爲朋黨。後又造爲植黨朋比語。遂擧一時諸賢。以對上問。詳見宋子大全松江神道碑。 然則栗翁疏李某所指爲黨者。皆負一時淸望主張公論者。若明言姓名。則得罪士林。而自歸小人。雖殿下亦疑其妨賢病國一段云云。豈非蓍龜之明乎。向來裵相悊所傳或人之云。不過幾年。李相之言驗。故栗谷謝於其後孫者。可謂誣妄之甚矣。</text>
<title>答朴濟喆 甲寅</title>,<text>胡敬齋有言。學者要得不差。實從小學大學做上去。 止此 大抵儒者事業。以敬身爲主而明倫爲功。修己爲本而經世爲用。讀此二書而有得。則聖人體段已具。而治平根柢已立矣。淸人有譏小學。爲暗補別錄。指斥大學注說。則曰荒唐。曰行劫。曰秦火者。士習如此。而禮義有不亡。簒弑有不行者乎。嗟爾小子。其必敬受二書哉。</text>
<title>答朴濟喆 丙辰</title>,<text>朱子答朱飛卿書曰。人皆有是形。便有是理。故曰形色天性也。性卽理之謂也。老夫繼之曰。人物皆有生。便有是理。故曰生之謂性也。性卽理之謂也。成之者性。亦是如此。 此於理氣議論。道學功程。何所窒礙。而某也必曰纔有形生。卽是氣質之性。而非義理之性。遂不循禮遜之節。而任其氣習之性。以自外於聖門之敎也。子亦有生有性。宜蚤夜孜孜。以愼其生。視聽言動思慮。皆此生字之爲也。 而養其性也。</text>
<title>答朴濟喆</title>,<text>因仍悠泛。萬惡淵藪。假如火燒屋廬。能不狂奔急救。道遇劫盜。能不驚駭走避。此時因仍悠泛。豪髮使不著。所問斬釘截鐵。摧山撼嶽之術。只於此體認取。</text>
<title>答朴濟喆</title>,<text>所喩半閒不界之論。只自昧其本心而以求合乎俗眼而已。此可戒而不可學也。李某黨附某。鬧乞援京會之計。鄙俗已甚。尤不足言矣。見今時勢。上自孔朱。下至潭華。無不被衊。我等村生。如何得亨泰。惟當以屈爲伸。以辱爲榮已矣。大抵潛靜者近正。浮動者取汙。惟有閉戶擁書以進德業。爲第一義也。</text>
<title>答朴濟喆</title>,<text>先帝被禍。萬姓腐心。前聖受辱。斯文已亡。如干士子。不惟不相愛憐。乃反乘時毒害。安在其有仁義之性哉。李侙云云。意不在高門。要必醞釀作禍。轉及老拙。故某公不與止之。然區區赤心。只述當時尊先祖立菴公往復之意。以見其無偏繫之私而已。有可以質諸神明者。雖加之以凶禍。亦無所媿矣。久將七尺殘骸。任與世人分裂。加以泳德諸凶。從後襲擊。此身死後。後之賢者。有言某之死。某某與賊徒。內外夾攻以殺之。死者之光寵大矣。諸公之羞恥。將百世不湔矣。賢昆仲亦要勵志堅腳。期以萬牛難回。用光先德。此實不佞之所望也。</text>
<title>答崔秉祖 己未</title>,<text>聖賢千言萬語。無一非將心師性。何以言之。事事有道。時時有道。此無聖凡之分也。若乃此心之所存所發。未必一一中道。所以將此心學此性。如上蔡之言竆理而曰求是。程子之言成仁而曰成就一個是。是是當然之理。當然之理。誰能不學而知之行之哉。彼某人自謂儒者。而恥言心之學性。是不曾反躳實體也。故不免流於日用而不知者矣。</text>
<title>與崔秉祖 庚申</title>,<text>菽粟無新奇可悅之味。而能養人壽命。不可一日而無者也。曾見石潭先生與門人歌而和之。因以爲善去惡。勸之學者。於此未必看得有眞滋味也。然顔曾之在師門。其受敎亦舍此四字不得。大抵人生所稟性理。元無豪髮夾揷。若謂此中。有些子差異苗脈。直是誣性者也。 卻被自心自恕。其後來所爲底過惡。自害其當初所受底性命。遂致流而桀跖爲伍。鳥獸同羣。父母恨其爲子。子孫羞以爲祖。詎不痛惜。詎不至冤。今學者讀書爲學。豈期如此。特以認得爲善去惡之敎。平淡無味。卻去別處。求其外面詞華。世閒功利。以邀稱譽而攬寵榮。至以眞實正儒。爲椎鈍無能。流弊漫漫。甚可歎也。</text>
<title>答崔秉祖</title>,<text>論語民有三疾。只是氣失其平。不是性之變異。若如穆說。不佞敢道此公說性。只是說得氣。爾輩愼勿聽失理之言。以誤了平生大事也。余嘗謂氣質性三字。只是一箇形而下之器。切勿疑性亦有偏有惡。而陷於荀，揚認氣爲性之科也。今只要用箇敬功矯輕警惰而已。此宜通貫知行。下手著腳。</text>
<title>答崔秉祖</title>,<text>此身受天地生成敎育之恩。具三綱五典莫重莫大之理者。若自把來。作似做不做半閒無界底人。豈非千古不磨之恨。今卿奮志向學。宜一味著腳于義理上。造次顚沛。勉力無他。卒以成就得宇宙閒挺然特立底一男子。庸詎非大快活事。卿其勖諸。</text>
<title>答柳重益 丁巳</title>,<text>程子曰。性是自家元是天然完全自足之物。此理本無二故也。止此 今須知此理而期於充其量也。有曰性不待氣而自偏。曰性隨氣異而殊稟。曰心大而性小。曰性不可當太極。凡此皆誤也。 又曰。物則氣昏推不得。今要明得氣以推其理也。有曰氣不待明。亦誤也。 又曰。人於天理昏者。只爲嗜欲亂著佗。今要節嗜欲。勿令淆亂天性。有曰人欲天也性也。此又邪說也。 又曰。曾子易簀之意。心是理。理是心。今要做工夫到聖賢。勿遽自認心是理而陷於異蹊也。有曰心卽是理。是亦大錯也。 今卿以學爲問。而顧此疾病悲撓。只擧程語數則。而附以迷言以復之。</text>
<title>與柳重益 庚申</title>,<text>異言異行。蜂起蝟集。士雖有所執。若無定見。鮮不仆矣。古人言。乘舟而惑者。不辨東西。見斗極則寤。夫性亦人之斗極也。此言極有所見矣。然余又有可慮之事。蓋錯認心爲性。則趨向必差。如有誤指南斗爲北極。則東西必亂矣。夫子思之憂道學之失眞。伊川之歎門人多流於夷狄。皆是也。學者宜明審焉。</text>
<title>與柳重益 壬戌</title>,<text>顧諟工夫。宜徧而無休。止於一隅則三隅必有敗闕。止於少壯則老大必不連屬。止於安泰則危急必困。止於顯見則幽隱必肆。推類而盡。逐時而推可見。吾未知子之工夫何事。而纔幾年而輟。願聞之。子謙以顧名其室。余爲問之。</text>
<title>答朴泰憲</title>,<text>子以貧故。薪水自執。此有益而無損。惟少隙。不得親書策。此爲可憂也。聖人言弟子之職。以孝弟爲本。謹信親愛繼之。而曰行有餘力。則以學文。則以。猶言卽用。斷不使之有一刻放空。蓋德行固不可一日而不修。講學亦不可一日而或懈也。此章雖言始學之事。然成而極之。爲聖爲賢。實不外是。是爲先賢定論。子其專心勉力于此。此老夫之所望也。</text>
<title>答朴泰憲 辛酉</title>,<text>爲子而孝敬父母。父母不樂。爲士而尊信聖賢。聖賢不肯。是可謂谿曲矣。今決無此理。何用嫌礙。只於使船時。得小心專力。我亦將爲副手梢工也。</text>
<title>答李基元 壬戌</title>,<text>尙書長課。聞之聳然。言聖德曰欽。嫁女曰欽。治水斷刑皆曰欽。晦翁論典禮而曰。人能敬則內自直。內直則看得禮文分明。不糊塗。余謂非獨禮文一事爲然。天下萬務。無不因敬而明且直也。汝貞乎欽念哉。</text>
<title>答申學植 庚申</title>,<text>田先生所云。今日沈疴。惟在利之一端。我輩當實實于本分。當知上討論。實實于本分當行上勇爲。只求自信。不圖人知。眞可作座右銘。此陸三魚答陳子萬書也。余每於近世騖名趨功忘廉踰禮之說。不甚折服。今因陸田之言。而有感於心。遂寫一通。用答左右頫問之意。非恐子之有此病。但見學者往往舍本分而求人知。則此不可不識戒云。</text>
<title>答申道淳</title>,<text>人皆有堯舜之性。而不能皆爲堯舜。何也。以此心不肯盡其力而然也。嘗愛孔君勝。於爲義。若嗜慾。不顧前後。於利與祿。則畏避退怯。若懦夫然。今士子能勇於爲義。如此而積一生之力。則其進於堯舜也。孰禦焉。近有自謂宗師栗尤。而乃爲心性一物之論者。然則心雖不力。而道能自弘耶。決無此理。心旣是性。則自然成德耶。亦決無此理。彼雖多言。竟歸詖蔽矣。只爲義二字。是心理之判也。義不能自爲義。而心非義。又何所爲。豈可謂爲卽是義。義卽是爲乎。</text>
<title>答孫明淳 乙卯</title>,<text>士當視身如玉。必求工而磨以成器。隨地而奉以行禮。不可置諸危地。不可售以賤賈。尤不宜以之入汙穢。不宜以之鬪瓦礫。</text>
<title>與孫明淳 己未</title>,<text>余對一後生。擧似隨事精察而力行之。渠欲添持敬讀書。此眞畫蛇添足者。蓋非敬。何以能下得此工夫。如使不敬。則十事而遺其八九矣。又其所謂察者。未免太粗疏。而行者。亦甚無骨力矣。如此。雖百年用功。亦何所濟。且隨事事字。早已包得讀書在其中。何勞補入。余謂此等人。只粗看文字。毫無反己自體之功也。</text>
<title>答孫明淳 辛酉</title>,<text>示喩縷縷。爲之歎悶。但顔子與禹稷同道。而禹稷思民有飢溺者。由己致爾。使顔子堂有老親凍餒。而不以爲己責。則孝道有缺。夫子何以稱其賢哉。要訣末章言。爲親任勞。餘力學文。亦可進德。今子云云。恐誤籌也。玆有一絶。用廣盛意云。武侯靖節且躳耕。東國何多惰士名。東方多惰士云云。三淵詩。 羨子養親能竭力。淸宵不斷讀書聲。如余孤露者。豈勝感泣也。</text>
<title>答愼洙範 戊午</title>,<text>晦翁承孔門博之以文，約之以禮之傳。而爲竆理致知。反躳踐實之學。則異見之士。目爲告子之義外。是由其心不能耐煩讀書而然也。栗翁遵朱門心覺原性尊性希聖之訓。而立持心屬氣 氣字勿麤看。 矯質復性 四字見聖學輯要矯氣質章篇題。 之敎。則異論之家。輒斥爲釋氏之主氣。是由其心不肻安意奉性而然也。昔有孫覺齋某。見姚江一派獻譏紫陽。因寄意於詩曰。武夷山上鳳凰鳴。音協簫韶分外明。可惜蟬蛙不禁口。更相聒耳亂人聽。吾於近士亦云爾。</text>
<title>答朴炯善 戊午</title>,<text>今使人問學於聖人。吾恐只敎得立志以學道而已。夫道者。率于性而載於心者。無霎時有閒。無一毫不足。故孟程朱三子。皆指性理以爲師矣。然則學之者爲誰。以爲形骸也。則形骸蠢蠢。靡所知能。以爲氣質也。則氣質之濁駁者。已無可問。雖其淸粹者。但能不蔽夫心性之善而已。豈能盡博約以學夫道乎。然則其惟心。是學仁義。學禮智者乎。故朱先生之敎曰。撿束此心。使無紛撓之病。則天理存也。此心無病而天理存。可不入聖乎。夫理無撿束之說。而心則終是氣分上物事。故聖賢有操制撿束之敎矣。今欲治心。有小學在。</text>
<title>答朴炯善 辛酉</title>,<text>昏昧二三。相因而生。常常喚醒。令光明則一矣。一則又明矣。常光明。常專。一則始可謂心與理合。凡可入聖矣。要在勉習。習之久乃見其驗。豈可卒乍收功乎。</text>
<title>答李益洙 辛酉</title>,<text>禮之爲用。廣矣大矣。世閒萬事。非禮不成。故孔子敎子弟門人。皆以禮告之。其爲天下國家。又皆以禮施之。矧今天下大亂。人道幾熄。士之欲爲學者。尤宜用大壯之力。期於非禮弗履也。力是心之功夫。禮是性之節文。弗履是學。豈非心之學性乎。子其欽哉。禮以三綱爲上。而邪說乃爲君臣父子夫婦平等之說。而或者不肻斥外之。豈非喪心之大者乎。</text>
<title>答金淙鎬 己未</title>,<text>孟子所謂集義。只是一個是字。孔子所謂成仁。只是一個是字。故朱先生雅言聖賢敎人。只是求箇是底道理。竊意是底道義。是堯舜所謂中。周孔所謂則。思孟所謂性是已。初無古今智愚之異。惟集與成與求。是心之用而有生熟全缺之分。故善學者。須要沈潛存這心。以明佗道理。低下著這心。以順佗道理。此十字。出語類張書門道夫錄。 若此心浮蕩自肆。驕傲自聖。則萬劫千生。永無緣見道。</text>
<title>與康聖煥 丁巳</title>,<text>愼思慮愼言語。此愼字非戒愼之愼乎。思慮言語。雖非盡格致。而格致在其中矣。此何必回避之。况性道敎。皆包得知行之理。存養省察。又皆體道之功。而獨舍知之理。不存不養。何也。大抵聖學。以知行爲不可偏廢。而今以戒懼爲襯貼於心性。而於格致。似若不得已而帶說去者然。豈能使人灑然。</text>
<title>與康聖煥</title>,<text>心欲博文之時。必要此心兢兢於讀書講義質疑辨惑之方。而無敢自肆。性具擇善之理。必要此心欽欽於知命精義察倫明物之法。而罔或有害。此是戒愼乎格致之功。而存養乎物知之妙者也。比因子悅疑難。而看得此理。立得此話。庶幾有眞滋味而得實踐履矣。此須先就性道敎上。究見得此三者都包得知行之理。則可無多少疑難也。</text>
<title>答金敎奭 丙辰</title>,<text>人不可無戒愼恐懼底心。庖丁解牛神妙。然至那族處。心必怵然一動。然後解去。心動便是懼處。此朱子語。今士子遇大亂無道之世。如不另加戒愼恐懼之心。如何得保守名義。以無貽父師之羞。無爲後賢之誅乎。今承足下問所以立身之道。顧余耄荒。方切愧惕。遂以是告之。庶幾老少偕勉之資云爾。亂世守身。當以愼口爲最。佛氏畔道悖倫之學。而朱子謂其無戒愼恐懼之心。又論反中庸之小人。不畏天命之小人。皆云無所忌憚。無忌與戒愼反。無憚與恐懼反。噫。戒愼恐懼四字之於人。其關繫爲何如哉。</text>
<title>答金永敎 辛酉</title>,<text>理與心合而爲人。以五常之理。爲本體。四勿之心。爲妙用。此是千古羣聖敎學鐵板印本。若移動一个字。卽陷於夷獸之道矣。學者宜分外著精采。吾謂五常四勿。讀小學者。孰不知之。惟知其切於身心家國。而能體之者鮮。故天下之亂。至於此極。而無可救矣。嗚呼悲夫。</text>
<title>答朴基春 癸丑</title>,<text>學者于求道。當專心常目。苟能如此。道安有不凝者哉。昔浮屠行三昧法。示寂後火焚。惟心不化。中有佛像。非骨非石。百體具足。見宋潛溪集。 此雖異聞不足尙。然亦見其志一不分。而精靈感應之驗。今學者。卻多對棊射鴻之弊。如此者。其方寸之閒。藏得幾多魔狐。始迷中飾。而終陷於欺天罔人之罪。豈不可憫。吾故敎汝以一心事道。</text>
<title>與朴基春</title>,<text>學有四克。克氣質之偏。一也。克習慣之害。二也。克物慾之累。三也。克人我之私。四也。四者皆害性。而氣質爲之根柢。學者苟能治氣而復其淸粹之本體焉。則三者不待別用功夫。故程朱皆有克己之敎。石潭先生特言聖賢千言萬語只要人撿束其氣。此四字。語類亦有之。 可謂要而切矣。近世諸家。乃有翻案而別立新說者。未知其何見矣。</text>
<title>答崔基俊 丁巳</title>,<text>橫渠先生。以禮敎學者。愚昔受學於全翁亦然。 而程子善之曰。使人有所據守。謝上蔡論橫渠此事。卻謂正容謹節。非禮之本。而朱子訂之曰。從上聖賢論下學處。莫不以正衣冠肅容貌爲先。蓋必如此。然後心得所存。而不流於邪僻。子今持衰此句。最宜警省。 余謂程朱之論。實有所受。昔孔子敎顔曾。必以禮爲主。其告伯魚。亦令學禮。觀於魯論孝經禮記之書。可見矣。蓋人有禮。則諸夏無禮則裔戎。故君子必學禮。禮是天理之節文。學是人心之功夫。余每謂心學性是聖門正宗。子其敬哉。</text>
<title>答沈鳳燮 甲寅</title>,<text>學者先要敬。敬則讀書持身。皆易以得力。今閭閻有肝如菽之諺。謂其懼而氣縮也。此雖鄙語。可以喩敬。近年一種學問。其心自尊。自尊之至。而遇有過差。輒曰上帝亦有失。其矯誣妄悖極矣。且道世閒何善。不由心之循理而立。天下何惡。不因心之自夸而生。今卿家貧親老。宜日夜小心。懼其爲竆所困而或陷於邪濫。則庶幾自保矣。</text>
<title>答尹泰悅 己未</title>,<text>以義爲利一句。出大學傳。而爲平治天下之本原也。今石潭夫子以之爲君子立心之根基。可見其爲至要之義諦也。余因而有見於心理之分。蓋義是性之理而靡所欠缺。可以倚靠而爲自然之主宰矣。若乃心則有時明暗。有時豎倒。須要常自喚醒而扶策之。然後方能辨別義理。而眞箇以義爲利矣。喚醒扶策四字。皆是敬字工夫。</text>
<title>答金東純 丙辰</title>,<text>韓非子曰。孽有擬適之子。配有擬妻之妾。廷有擬主之臣。此國之所危也。懔哉言乎。是皆生於利心。而禍及於家邦矣。今儒有擬理之心。則是又生於誤見。而道之所危也。學子須從人能弘道非道弘人上。辨別得心理界分分曉。則彼三危者。亦將不能以自立矣。今父子之仁。君臣之義。是理也。思其理而行其理者。是心也。天下萬事。無不皆然。 若此心自擬於理。不加明誠之功。率意行之。未有不陷於狂妄者矣。</text>
<title>答閔致鳳</title>,<text>昔余悼亡日。客鄕寓蹤也。幼稺滿前也。只有一嫂也。賤齒長於子十歲也。然且俟過禫而後再聘焉。蓋以情勢之窘輕。禮義之棄重也。不爾。是天命也不畏。聖言也不畏。邦憲也不畏矣。恢恢天地。安所容足。悠悠萬年。何時得赦。彼俗輩何知。君若誤信。則賢閤只是氣盡而形死。足下卻是悖理而心死者。其爲可悲而可惡。無與爲比矣。宜對天立誓。以遂令兄平日敎弟之誠意也。近世一種學問。以心爲至尊純善之理。而視性爲偏體下等之物。謂性不可獨當太極。又謂性如億兆之民。 惟靈覺之是主。而諱言性善之當師。余於是不勝其至痛。而舍命辨斥也。君輩若復從心所欲。而無難於破矩抉仁焉。則區區不敢復相天下士矣。</text>
<title>答閔致鳳 乙卯</title>,<text>士之所當畏者衆矣。惟己心最可畏。何也。人爲惡。則天禍之。人非之。天禍人非之前。己心先已自愧自蹙。只此愧蹙。已無所容於覆載之閒。故士欲戒自欺而求自慊也。其先在從師取友。竆經講義。</text>
<title>答蔡鎭斗 癸丑</title>,<text>聖人。人之師也。何也。以其盡性也。性人皆有之。特以不能自盡。必擇聖人爲師。而冀其亦盡乎性也。卿妙年有志。入海求師。其事甚奇。然余非其人。不敢當其號也。無以則有一焉。歸而求諸聖人之經。驗諸日用之實。必有餘師而無不足矣。</text>
<title>答黃冕肅 壬子</title>,<text>來書言生安之聖亦資學問。不易見得到此。橫渠謂仲尼煞喫辛苦。晦菴謂此語極有味。況後學乎。故曰。做到極辛苦不快活處。方是好消息來。亦晦菴語 今當於學問之際。須眞實用心。端的著腳。信能如此。必有疑晦難明，窒礙難行。去處。過得此關。然後始是有長進通達之道矣。前往一志旣立百度皆貞兩句。所繫甚重。非可以草草看者。蓋志立則以之持敬而必精一矣。以之讀書而必勤苦矣。以之修行而必誠篤矣。修行二字內。如崇德修慝愛衆親仁聳俗法古內夏外夷之類。無不擧之。 志不立則居處執事必不恭敬矣。已私世習必不克遏矣。自是以往。無事不敗矣。其幾不可以不審也。精一之精。是不粗疏之謂。與虞廷精一之精。所指自殊。</text>
<title>答張錡煥 丁巳</title>,<text>士子先要明禮而學之。禮是性理。而學之者。心也。 古人言聖人之行。必以禮也。禮之無高矣。去其高者。出于禮也。異于人也。故能赫赫如彼也。孔子事親無異相。居喪無異聞。立朝無異節。何也。安禮也。出于禮者。非聖人也。矯世者爲之也。此言儘當體究也。然今遭肆欲滅禮之世。士之學禮者。類夫異於人。然其實只是循常。非矯世也。雖曰有禮則安。無禮則危。然執禮者有時而危。危是世危之也。非禮之過也。</text>
<title>答金炳覽 丙辰</title>,<text>人之常情。祇敬於羣居者易。兢畏於獨處者難。豈不謂幽昧不明。雖自肆而無見我者乎。不知神目如電。無微不燭。而况暗裏竊飮。明有醉容而不可揜者乎。故曰。忠臣與孝子。不爲昭昭伸節。不爲冥冥惰行。</text>
<title>答金仁錫 己未</title>,<text>千古羣聖之所自爲。惟有一敬以盡五倫之道而已。其敎萬世衆生。亦惟有一敬以盡五倫之道而已。此外更無佗事也。此處敬字。兼知行言。 蓋非敬。無以盡道。道又必因敬而後盡。故孔子曰。人能弘道。非道弘人。朱子又曰。人之所以爲學。心與理而已。今當自撿束其心。以求無畔乎道矣。心若自認爲道。而謂吾之所發無非至理。是別派之所傳。非吾聖門之正脈也。</text>
<title>答金仁錫 庚申</title>,<text>名仁字克。遠泝尼淵。人之受仁。聖庸無分。隨氣異稟。殆於誣仁。天賦旣一。發胡越燕。二性 氣質攻取。 交障。莫見厥全。秖從此處。務克其偏。嗚呼心乎。奉帥禦軍。久而功成。我亦聖天。帥仁軍氣。</text>
<title>答沈敬粲 甲寅</title>,<text>聖賢經籍。多說做工夫節目。平實明白。自家立誠意用敬功。口頭誦著。心下記著。身上行著。以爲滿世界大大事業之根腦。今人卻將易曉底。看做玄妙不可見底。將易行底。說做高遠不可及底。把來與人爭競下梢。遂成擔卻一生。甚者反陷於誑惑衆生。打壞聖傳。豈不可懼哉。</text>
<title>答朴在廈 乙卯</title>,<text>胡敬齋曰。異端之學。雖不正。所守甚堅確。故自立不回。強梁益甚。吾黨之士。卻多柔弱。多失所守。苟菴先生云。此言正憂爲僧不了。爲道不成而發也。蓋異學主氣。故一向向前。直遂徑造。更不回顧。病處反爲長處。吾學主理而守靜。欲於涵養中見效。故似柔弱。若能扶樹起來。更覺強大無敵矣。愚以爲敬，苟兩賢之論。實有驗於近世之學術矣。今更以晦菴夫子所謂眞正大英雄人。卻是從戰戰兢兢臨深履薄處。做將出來。若是血氣粗豪。卻一點使不著也。一段斷之。便可見英雄與血氣之辨也。</text>
<title>答車載克 戊午</title>,<text>來書首尾。皆言道字。愚謂此一字。是人生言行所當然之理。而性體之涵於心者也。無一席無道之地。無一眴無道之時。故學者之心。無所不用其敬。所以師法乎帝衷而建立乎人極也。是雖常談死法。然常談之中。自有妙諦。死法之中。自有活法。幸望另著精彩。而深究蘊奧也。</text>
<title>答羅文周 甲寅</title>,<text>讀一篇好書。必思這是前聖大慈慇懃敎詔。而使我心目得而開明底。做一件善事。必思這是上天至仁普徧賦予。而使我德義得而長進底。不勝切心感銘。平生不忘。寤寐在念。庶幾愈益開明。愈益長進。不然。其慢天命。侮聖言大矣。</text>
<title>與金程權 乙卯</title>,<text>旣是學人。須行學人之實。乃能充其名。不然。與流俗庸品何別請以古之聖賢爲師。此立志之高大也。但其功夫。卻只就日用言行上。揀得箇是與非。非底誓去之。是底務取之。如此。雖未便是聖賢。已是聖賢門下人。至於時輩道好道惡。一毫不相交涉。孔子曰。古之學者。爲己。今之學者。爲人。</text>
<title>與全承瑾 戊午</title>,<text>人非心。雖有性善。未有能作善者。心其可以不之存乎。然勿恃心爲主宰。惟懼其或爲形役。故孔子曰。心操則存。舍則亡。然則心之不可信也明矣。朱子亦曰。撿束此心。使不紛擾。則理存矣。然則心之非理。尤明矣。今君輩須先從正容體謹言語始。以至於整思慮。愼幾微。明義利之界。審誠僞之關。而日加功焉。久之。此心乃得與義理爲一矣。君輩歸而以是相質於靜春而訂示焉。</text>
<title>答鄭道鉉 戊午</title>,<text>心如門扇。道如臼門。扇植在臼內。可以開闔。心出于道外。如何運用。此以道不可離心常敬畏之敎。觀之。的然矣。子之名道而字以敬。正合此意。宜顧名思義。日夕洞屬。無敢少自肆也。近日乃有其心自認爲道者。所見如此。則所發無非此心。而亦皆自以爲道矣。是庸有別於異說矣乎。釋氏陸氏。認心爲性爲道。故以心之自然發見者。皆謂之性謂之道矣。</text>
<title>答鄭道鉉 壬戌</title>,<text>嶺人有云。臼山言必稱心學性。而學性之門。亦有背師而投世者。豈非學性無實之所致乎。甚矣。嶺人之不重性也。昔汪長孺問尊德性。朱先生敎以將這性。做一件重事。莫輕忽它。祇此是尊。彼背師而爲夷者。正爲不學性。豈心學性三字之誤乎。孔子歷言禮義。而曰以此坊民。此敎人學性。 民猶有弑君弑父者。是豈以禮義坊民之罪乎。</text>
<title>答李勉夏 乙卯</title>,<text>昔人言。學無巧法。惟是此心眞實。卽無復可言。苟此心不實。亦無復可言。余謂士也希慕前聖而懼得罪於流俗。則此心不實矣。號爲道學而志分於文章功業。則此心不實矣。不務德行而徒尙言論。不論心術邪正。事理是非。禮義得失。但論心性名義理氣色相而與人爭辨。非惟無補。而反賊道矣。 則此心不實矣。須是一味眞實。眼中祗睹得一箇義字。腳下祇踏著一箇道字。人譽之不加勸。毁之不少沮。獨立兩閒而不懼。遠與前聖而同歸。此正大丈夫以百年爲萬世者也。</text>
<title>答李勉夏</title>,<text>示喩讀書如隔雲見日。實無透悟。透悟豈易事。若多誦精思而實體之。庶幾有見。夫讀書何爲。爲因此而見得當行之道。旣見得。須小心翼翼。一味持循。莫少放慢。雖至陋至微處。皆有至當之理。最宜精察而力行。纔行了。又來讀書。旣讀得。又去踐實。如此循環不已。更安有昏弱之足憂哉。祇此數語。能守而不失。久久。自近聖賢門庭。切宜記取。</text>
<title>答李勉夏 庚申</title>,<text>言文而不及理。天下無文。此文中子之言也。余謂言學而不師性。天下無學。性者。仁義禮智而已。氣質之偏。非性也。習慣之陋。非性也。</text>
<title>答李勉夏</title>,<text>六經歷聖人手。全是天理。朱子語。 六經皆我註腳。象山語。 吾儒必竆經以明心。異學必恃心而藐性。學者於此。宜明著眼力。硬著腳跟。纔差失則必陷於自上自大。而先聖也可慢。往籍也可焚。噫。其禍不至於夷獸。則不止矣。</text>
<title>與元守正 己未</title>,<text>禮者。心之天也。程門。以四勿爲事天也。 心者。禮之仁也。孔子以弘道者。爲人之能也。 己者。天之賊也。克者。人之討賊也。復禮者。人之歸天也。心之工夫。只有上而奉天。下而討賊。以廓淸世界而奠安天地而已。嗚呼。其可不自省察。不自撿束。而或陷於敵陳也哉。</text>
<title>答元守正</title>,<text>余從勝冠時。留意於此學。而至今六十年閒。無一的實收功處。惟近年始覺得小心求是一句。是聖傳第一要處。其它千般解萬般解。皆是此一句註腳。假使千百人問學。余只此四字。與之講論踐履而已。蓋小心。敬也。求是。是致知力行也。夫是也者。是理之當然底。通寂感該言行。兼出處總常變。而一貫之。凡天地之閒。有名可指之物事。未有不在此一事之中。可謂廣矣。可謂久矣。然理不能自知覺運用。必待敬以求之。然後始露出眞體。然則其工夫可不周遍精切。誠勤縝密矣乎。或疑求是之云。可以論知而於行處未明。曰。求其是之精微。知也。求其是之成就。行也。聖門求仁。亦當兼知行用功。學者。最要審察於心理之有二。而歸宿於心理之合一。不然而槩指心理爲一。則未有不陷於異端之見者矣。</text>
<title>與金孝述 丁巳</title>,<text>愚於四七。皆謂氣發理乘。而以中節不中節。分天理之流行，氣機之作用。故於農翁七情都屬氣機之說。有些聽瑩。而爲潤友所駁。故復擧虞帝之喜象喜。怒四凶。孔聖之哭顔慟。臨事懼。仁者之愛惡人。孟子之欲行禮以明之。則渠又以引聖人循理之情。爲非農翁本指。然則凡夫見父母則喜。遇害親則怒。親死則哀。親病則懼。對子女則愛。見盜賊則惡。有親則欲其安且壽。此類甚多。惡可不謂天理之發見乎。農翁以至濁者見人害親亦怒。爲理之發而未必皆淸氣之發。此說愚固疑之。但未知潤友將謂怒是七情之一。但當屬之氣機。而立異於農翁耶。且朱子以仁愛以義惡者。又可以通貫四七看。則此友又如何分天理氣機也。</text>
<title>答金孝述</title>,<text>氣質之性。祇是此性。止 隨氣質而自爲一性。此性。是形而上之道。一性。乃形而下之器也。論語性相近章或問參考。是爲氣質所蔽底性。觀下文則此性是本然性。不知此句性字。是道是器。何不曰性爲氣所蔽。而必如是說。使氣質性三字。各有著落。則此性不可貳之於本然性。信如此說。則如言氣數之命。氣質有蔽之心。皆當作本然之命與心看。先儒多說三字之義。曰以理雜氣。曰合理與氣。曰兼理氣。曰非別性。而似非直以此三字皆作氣。而以爲氣運性也。先賢旣自言以理雜氣云云。則非不知氣質性之非離理獨立者。而又卻曰。承上章氣質相近之中。曰性也有命焉。此性字指氣而言。如性相近之類。朱子 曰。天地之性。非祇有理。然猶可專指理言。則氣質之性。雖雜理氣。寧不可指氣而言之乎。退翁 曰。人之性非物之性者。氣之局也。栗翁 今夫指氣質與指氣言與氣之局者。曰氣運性。豈鄙之所創造乎。於此三字。當下立言。條理脈絡。甚欠曲折。而先儒必提擧性字理字。反爲賸語而無甚意味也。以上段朱子，退，栗三先生說。觀之。子將以爲欠曲折沒意味矣。吾寧爲欠曲折汲意味底三先生。不欲爲指氣質性爲本然底行源也。且曰。本然性是爲氣所拘蔽者。則條理脈絡。竟無曲折。而必倒其語曰。爲氣所拘蔽底本然性。然後始免爲賸語。而意味深長也耶。性慝性惡。以性不離。是故雖曰性。而現在所見。則祇是氣而已。其語脈之所自。則又不可晦之也。此上先言氣慝氣惡。元從氣上說云云。下文又言。文勢有自彼自此之異。而性與氣。有賓主輕重之分。信如此說。則氣之惡慝。氣字重而理爲賓。性之惡慝。性字重而氣爲賓矣。夫性重氣賓。而非天命之性也者有矣否。非形而上之道也者有矣否。非太極本然之妙也者有矣否。非聖人所本之天也者有矣否。讀之令人氣塞。吾謂與其不欲晦語脈所自。而立此怪論。寧全然不察語脈。而歸氣質性於形而下。而竊附於君子弗性之論之爲得免於禍天下畔聖門之罪人矣。今夫惡性是氣質之性。而程子曰。惡亦不可不謂之性。先生亦嘗以此性字做本然看。小子亦曰。氣質性性字。亦不可不謂之本然性性字也。有垢衣於此。子則曰。這是塵穢所汙底潔衣。是指汙爲潔也。鄙則曰這是白衣之垢蔽底。是從元初說下來也。二者朔南之判。而強比擬之。眞所謂我欲同而彼自異者也。更得老洲言。從古聖賢論性。有主理主氣之異。要之是一性。又言云云。此類則此翁本意。未知如何。本然主理。氣質主氣。而氣質性云者。只是此性因氣之不齊。而其爲稟不一。故曰一性也。今子於主氣處。亦必以本然名之。倒是主理。且有不爲氣拘底本然。又有爲氣所拘底本然。豈非兩本然乎。洲翁之於子。相去遠矣。莫枉了此老也。雜識有言。必氣揜理而不循當然。然後始可言氣質。此敎之所由立也。以若見識。豈肻曰不循當然底本然性。如子之言乎。來喩下段所引。非是之謂也。不須強立已援以亂彼此也。大抵此等精微之義。須是積數十年愼思密體之功。然後庶幾有不中不遠底消息。恐非小小才性一時掇拾。以立吾儒門中不可易之正論。最要務存虛己來善之本領。若有些人莫窺我底私主。則彼其肻樂告以善哉。</text>
<title>答金孝述</title>,<text>昨論氣運性一義。夜閒自去體認。如晦翁遺規否。如克復爲仁之仁。當爲理致仁。三仁之仁。當爲仁者仁。如其仁之仁。當爲功澤仁。又如天命之天。當曰上帝天。知天之天。當曰理致天。不遇魯侯之天。當曰氣數天。天覆地載之天。當曰形體天也。彼義理之性。曰理致性。氣質之性。曰氣運性。攻取之性。曰氣欲性。亦猶是已。又何疑乎。俗語云。軟飯喫哺。今余之言。卽此之謂也。如是而猶不肻濯舊來新。我且柰爾何。雖曰氣數之天。其乘載之理。固在其中矣。然則氣運性之云。亦何嘗外理而孤立乎。若以是爲慮。是杞人之憂也。栗翁嘗言。合理與木氣。有仁之名。然仁則是理而非氣也。又言合理與氣而命之曰氣質之性。然性則是氣而非理也。此兩語。瞽亦豁然。 今乃曰氣質之性是爲氣質所蔽底本然之性。豈非衍而不切，贅而無益矣乎。繼自今以往。凡於理氣經傳疑難之際。必須存百不解百不能之心。又須要愼思 子悅必欲將戒愼與格致。兩關各立說。甚可異也。 而發之。此是愼之一事。愼勿自執己見而不察人言也。</text>
<title>答金孝述 己未</title>,<text>誠者。天之道也。聖人之本也。愚自童子時。承先子誠勤之敎。繼而見全翁愛說忠信字。後讀聖賢書。擧天資之美。則曰忠信。語傳習之本。則曰忠信。論學問之主。則曰忠信。立敎授之目。則曰忠信。易之進德修業。亦曰忠信與立誠。儀禮之士相見禮。亦曰與衆言。言忠信。與居官者言。言忠信。明道先生之言人道不過曰惟在忠信。大哉忠信也。愚每謂這箇是吾人生脈散。今承行源累書。懇懇求言之意。顧未有以佗告者。只對平昔所見者。跪進於明者之前。以爲吾儒事業。全要將虛明之心。倚靠著眞實之性。以爲之用。方始是主理之的傳。不然。文章才華。事功節行。雖有炫耀於世人者。由道眼觀之。不過如鏡裏花水中月而已。明者以爲如何。</text>
<title>答洪性默 丙辰</title>,<text>所讀思傳。其序首道學二字。不可不子細究勘。蓋道字指中言。是爲天命所當然之眞體也。學字。指精一言。是爲人心所能然之妙用也。只此二字。便見得心師性之義矣。自古及今。無無道之時。從纖至洪。無無道之事。而精一之功。亦無古今洪纖之異也。今遇天下大變亂之世。士之所以保軀命全義理者。必有天然自在之中矣。其揀別人心而不使混於道心。專守道心而有以制夫人心者。宜早夜孜孜。不暫休息焉。則所値之吉凶禍福。非所當計。而吾心之學於性。而不失乎堯舜之傳。則可以無憾矣。</text>
<title>答吳性根 丁巳</title>,<text>士之爲學。其材具有二。曰心與理也。其功夫亦有二。曰思與勉也。蓋理之爲體。無處不在。無時不正。而心之爲用。有時而亡。有時而偏。故爲心者。必愼思其理而明之。敬勉其理而充之。夫然後始得其正。而無愧天君之名矣。如或不思而自昧。不勉而自沮。則其免於形役也者幾希。</text>
<title>答金正機 丁巳</title>,<text>聖人未嘗敎人懸空竆理。此朱先生語也。不佞亦謂學者不當外人倫而修德行。蓋道理只在目前身心動靜事育應接之閒。故須就平易切近處。精加講貫。而悉力踐履。方爲實學。愼毋效近時掠虛慕華之習也。</text>
<title>答黃信模 丙辰</title>,<text>堯舜之憂民。孔孟之敎人。皆以五典爲重。此五者縱使此天地已闔後。天地再闢。亦竟磨滅不得。今欲學問。只於此五者。擇其無過不及之中。而致夫拳拳服膺之功而已。近日乃有怪鬼輩。指法古者。爲奴隷性。必欲事事自恣。以打破五典爲務。此輩之罪。亦天地闔闢而不可赦者也。五典爲性而擇守爲心。心之師性。何往不然。</text>
<title>答柳河鏞 甲寅</title>,<text>曾子得聖人之宗。而其學則專在誠篤。後來聞一貫之旨。亦緣于其用處。隨事精察而力行之也。今須從庸言常行上。尋究元來道理。勇進當下地步。久久自有依據矣。晦翁自警詩云。不向用時勤猛省。卻於何處味眞腴。與此互相發也。</text>
<title>答朴煕陽，金容文 丁巳</title>,<text>二子見讀要訣。而首章有心性氣質之說請以是申之。二子其諦聽焉。夫人之心。元來是善。而終或入於惡。語類謙錄曰。心之本體。未嘗不善。又曰。心是動底物事。自然有善有惡。 氣質亦本是正通和平。而終是粗糙底物事。所以有美有惡。語類廣錄曰。人所稟之氣。皆是天地之正氣。人傑錄曰。一草一木。皆是天地和平之氣。廣錄曰。氣是有形之物。便自有美有惡。 但性理則始終本末渾然至善。而無些子偏惡。 性非如心之動底氣之有形底。故自然無惡。凡偏且惡者。皆氣之失其本然而然爾。非干性事。此處宜著眼看。語類㽦錄曰。爾稟得氣如何。此理卻只是善。旣是此理。如何得惡。所謂惡者。卻是氣也。大全論性說。此人雖爲氣所昏。流於不善。而性未嘗不在其中。於嘗可見性善之實也。余謂人性如何得如此至善。正以天地游氣之流行。雖極昏明駁雜。而太極之軆。未此少變。故人人無不肖它。龜山云。謂性不善者。誣天者也。余亦曰。謂太極有變者。其失更有甚於謂性不善者也。 故士之爲學。當撿束此心。以帥其氣而盡其性而已矣。撿束此心。是自心自撿束。學問要處。全在此句。</text>
<title>答李根煕 戊午</title>,<text>不佞比嘗思得愼生兩字。蓋生是貯性之氣也。這生字。有靜幾思言行五事。而十錯八九。於是學聖人者。必將一箇愼字作繩子。貫穿五者以正之。然後性得所養。而天命流行矣。不佞竊不自遜。以爲往聖羣言。恐無出於此兩字之外者也。子其細繹而實體之。</text>
<title>答楊澈式 己未</title>,<text>士當以顔曾爲師。如三貴是修身之要。四勿是復性之術也。所謂道。所謂禮。皆出於天命。而人心之所當敬重而奉順者也。顔子明睿。曾子誠篤。故皆能知此理。而必盡其方矣。今當耐煩擇善。殫力固執。以庶幾其有成也。近日一番士流。往往其心自號爲聖人。自認爲天理。天理純善。聖人生知。何必俛首鞠躳。以學禮學道爲事哉。此於達摩人心至善。卽此是道。不用辛苦修行者。無以自別。吁。何不再加思想。吾於子之問學也。幷擧其所當勉，所可戒者以告之。</text>
<title>答金重彬</title>,<text>孟子于聖門。有二大功。性善養氣。是也。性善是指示本原極致處。養氣是說出工夫至要處。本末該備。體用完具之學也。近世乃有推戴心字。而不肻主性之說。又有氣不須明。亦不加修之論。是皆與告子之外義與勿求於氣。同一證候。而又與子思之尊性。程朱之勝氣。相背而馳矣。公子讀孟子。最要于仁義在我。聖人可學之意。事皆合宜。自反常直之敎。必看得透徹。體得牢固。以卒與羣聖同歸也。</text>
<title>答梁柱彦 庚申</title>,<text>吾儒問學。始終以仁義爲宗。而有謂性不得爲大本。性不可當太極。聖賢敎人。性非所先。八字龜山。朱子皆非之。 人性皆善。故可以爲堯舜矣。而或謂人有幻妄。以性不善也。氣質物慾害性。故當矯揉之。克制之。而有謂氣不須修明者。又有謂情慾天性者。小學作聖根柢。而有譏以暗補別編者。嘲以枝指懸疣魚目狗尾者。論語是記先聖言行。而有謂空言有病者。噫。性理不得爲本。氣慾不以爲害。而小學論語不得爲吾門第一重典。然而正道不蓁蕪而異端不熾張。邦家不壞亂而禽獸不橫行者有矣否。吾友於此。知所以勸戒。則於學幾矣。</text>
<title>與朴敬陽 庚申</title>,<text>要訣之書。名以繫蒙。故年紀稍長大者。多不肯俯首敬讀。此不思之甚也。篇中所載思無邪。毋不敬。及非禮四勿等語。固是聖門定本。當爲終身受用也。又如使此心如靑天白日。及行一不義。得天下不爲兩條。豈非入聖之本源。而學者之所未易言者耶。吾願從余遊者。毋以其名而忽之。要修其實以守之不失也。</text>
<title>答全夏岦 己未</title>,<text>無心失理爲過。有心悖理爲惡。此前賢語也。晦翁言難道惡。全不是心。 惡固不當爲。而知則視如蠻夷盜賊。務要盡力殺佗。至於過。雖非故犯。畢竟此心主宰。不曾卓然精明。所以氣質習慣。投閒抵隙。做得病痛。然則無心兩字。爲心者愼勿自恕。雖遇微眚細錯。卽便自責自改。使方寸之間。十分淨潔。十分完全。萬勿棄疾於氣習。如是久之。庶幾心與理一。而無復得失之可指矣。</text>
<title>答朴洪圭 己未</title>,<text>若徒讀書。而不務體行。竟無所得於身心實際。如欲體行。只古人詩。好學切於春望雨。持心恒若夜聞雷二句。終身受用不盡。故學者貴體行。好學。先聖所言食無求飽一段。是其條目。持心。晦翁敬箴十章。發得無餘蘊。子其實實體行。躳所未能。要與交修而云爾。此乃今日之明鏡。子其敬以鑑之哉。</text>
<title>答具然直 丙辰</title>,<text>士子內省之功。孝子守身之道。皆莫大於言行。言行者。德之所由成敗。故君子愼之。言之如其所行。行之如其所言。言此行此。謂之君子。言此行彼。謂之小人。昔有問孝子胡文定者。胡公曰。謹言而愼行。一言之尤。一行之悔。是爲不孝。善哉言乎。言行雖皆出於心。而要以義理爲準。若但信心而發。任意而動。則其不陷於邪詖者鮮矣。</text>
<title>答李祥來 己未</title>,<text>人心至靈。此理至善。人皆有是心。心皆有是理。此陸象山本仁說。而說得卻自是。今用至靈之心。循至善之理。宜其易而無礙也。但人皆有此身。身皆有此慾。所以與理難一。須將此身。放在萬人中一例看。勿宜把攬爲己物。如見肆欲時。便憎惡之。如有循理時。便敬待之。如是而成性。則雖萬身。何曾傷。私意眞箇銷落。公理眞箇流行。而仁不可勝用矣。</text>
<title>答李祥來</title>,<text>理氣決無先後。但說時。或理先。或氣先。活看可也。形而上下亦然。然君是初學。學問要處。在治心澄氣。奉順當然之理而已。若徑論上達處。吾決知其無實得。而徒致氣狂妄之病。戒之愼之。</text>
<title>答鄭景朝 戊午</title>,<text>朱先生終身讀論語。黃慈溪語。 嘗曰。理會得論語。便是孔子。曾見康梁輩之言。曰。論語是門人所記。不如春秋，易繫。意不在尊易與春秋。實欲貶薄論語。余絶痛之。近見象山語錄。言觀春秋，易，詩，書經聖人手。則知編論語者亦有病。始知康梁之言出此。二人。自言學陸，王。 今學者。敬奉論語。以爲師範。逐一虛心善學。庶幾得窺洙泗門庭矣。</text>
<title>答朴振基 己未</title>,<text>和靖門人。擧孟子無爲其所不爲。無欲其所不欲。和靖大聲曰。如此而已矣。旣而曰。盡得此。便是聖人。所不爲不欲。是性之所無。無爲無欲。是心之所能。盡得此。是心能盡性。故曰便是聖人。豈非至簡至易之學乎。 今集註載李氏說曰。有所不爲不欲。人皆有是心也。至於私意一萌。而不能以禮義制也。則爲所不爲。欲所不欲者。多矣。止此 此性無不善。心或流於不善。而心之所以必本於性者然也。</text>
<title>答李尙雨 庚申</title>,<text>余得性師之訓於孟朱。而欲小心以學之。然而苦未之能也。性師之敎。則三綱五常。是也。綱常者。天地之所賴而不墜。聖賢之所藉而爲敎也。顧今世道墮乖。臣子之於君父。生而不尊不親。沒而不服不祭。女子自嫁。而父母不管。妻妾自去。而法律無禁。此禽獸之道。而凶逆之所樂趨也。第究其弊源。不過信心自聖。而不師性天以致然爾。今欲求道。須從綱常上。俛首謹行。而其法則有小學在。是爲學聖之要務。闢邪之大關棙也。</text>
<title>答曺斗煥 庚申</title>,<text>伊川先生言。天地造化。恒久不已者。順動而已。見易恒卦傳 大哉。順之義也。天地且然。况於人乎。夫順者。心之順乎理也。詩之言順帝之則。易之言奉天時。思傳之言尊德性。鄒書之言養性。皆是此意也。大抵心之動而不順乎理。動必躓矣。故先生之爲動箴也。必以順理則裕。從欲惟危。立勸戒之兩端。則晦翁以是爲生死路頭。吁。此心之於理。其順與不順之閒所繫。顧不大歟。動字。包視聽言三者。</text>
<title>答朴洪來 己未</title>,<text>竆經飭躳。將以成德。夷考其實。往往騖外而徇名。如此者。不如目不識丁。而身處田畝。猶不失爲無罪之民也。今子問學於余。余謂人能辦得一片實心。自事父兄。以至接朋友。啓口擧趾。罔不靠實。不使詐妄一毫加於吾之心術。久而成熟。斯誠矣。誠則聖人。故程先生嘗有妙語云。自幼子常視毋誑以上。皆是敎以聖人言動。</text>
<title>答朴喆煕 辛酉</title>,<text>所存雖自信無私。所行又要循軌。此爲聖門求仁正傳。彼徐孟寶欲恃公心爲大本。王伯安直認心公爲當理。此心事相戾。而體用不貫。謬誤甚矣。雖以曾子之心。只知親怒順受爲孝。而不察大杖則避之爲至理。只知親沒致哀爲禮。而不慮以死傷生之爲過中。甚矣。心之不可自信也。故吾儒之學。以識爲本而行次之。曾子後來傳大學。誠正後於格致。敎子思。明善先於固執也。程子嘗稱墨子之德至矣。而又譏其不可與入堯舜之道也。</text>
<title>答廉泰和 辛酉</title>,<text>見今搶攘已極。整頓無期之世。學者疑當用異訣。然道豈有二。只一敬字。可以括盡世界萬變。而無所虧欠矣。如敬以操心察理。敬以孝悌賓妻。敬以酬世應物。如危行言孫。剛毅特立。不改常度。至死不變。皆在裏許。 是已。若舍此一字。無以爲本矣。其用功之法。有晦翁之箴在。歸而與金周鏞，洪翼裕諸子。日夕講貫而持守之也。</text>
<title>答韓宗燮 辛酉</title>,<text>龜山先生曰。學者。以聖人爲師。又曰。欲爲聖賢之所爲。須是聞聖賢所聞之道。聞者。心聞之。道者。性之德。而具於心。見於事者也。 今子不違二千里而來。自言其業在躳耕養親。其志在讀書行義。余甚嘉尙而告之曰。昔舜伊耕於山野。若將終身焉。後來事業。亦偶然爾。詳見朱子答甘吉甫書。 曾子事親養志爲務。喩道爲學。此固士之所宜盡心也。子路有聞。未之能行。惟恐有聞。其行義之勇。同門諸子。皆自以爲莫及焉。黃慈溪稱晦翁終身讀論語。與大舜終身慕父母。幷擧而頌之。晦翁亦嘗言。盡曉得論語中道理。便是孔子。此又士之所當師法。子須以是爲己任。隨事精察。全體 終身力行。不息 必以聞聖賢所聞之道。體聖賢所體之道。而無一毫之未盡。爲吾事始畢可也。</text>
<title>答金英淵 丁巳</title>,<text>人有生。兼心氣形言。 方有性。所謂心著。以性制生。指形氣。 以生奉性。如此。方可謂盡其職矣。如鼻口之於臭味之類。是此心因形氣而生。所謂人心也。須以性理裁抑之。使不敢過也。仁義之於父子君臣之類。是此心從性理而發。所謂道心也。須依分量擴充之。使無不及也。此意。詳見語類蓋卿錄。 使人心而得中。畢竟是生於形氣。道心而失中。元來是本於性理。切不可改換名目。凡此皆致知力行之法。最要敬愼。</text>
<title>答李昌煥 乙卯</title>,<text>朱書答子上問。果有理之本體自動自靜之嫌。然今言理沸理凝。故水有湯冰。若理無沸凝。則水何自而有湯冰乎。是雖從本體說下來。然理非乘火氣則不沸。非因寒氣則不凝。是亦未嘗非乘氣也。語類子上問。動靜是太極。動靜是陰陽動靜。曰。是理動靜。今使左右。見客騎馬而至。問是客來。是馬來。我答曰。客來。然則雖終日言理動靜。異竟指本體之乘氣而流行者言。何足疑乎。至於仁動義靜。何關於氣者。亦似可疑。但仁義於四德。爲元爲利。仁之發生。義之收斂。是理之自然而然。故曰。不關於氣。然旣曰發生收斂。則豈非流行乎。然則雖本體而未嘗非乘氣。雖流行亦未嘗非本體也。此等非急先務。且就己分上細看。雖說性發爲情。然性之發。是因心而發之妙。而須要撿束心氣不使害性。是爲學問旨訣也。</text>
<title>答李昌煥</title>,<text>士之所當致精而竭誠者。惟在乎明五典而謹守之。終其身而不敢懈而已。此便是達德行道之誠。全體不息之仁也。世人以著述辨說爲學。而士風衰矣。唐虞之敎。三代之學。皆爲倫理設。今學者居家。能得父子一心。兄弟同情。夫婦和協。則其出而鄕黨朝廷亦可以推類而盡其道矣。外此便是俗學。其纂集盈室。剖析入毫。究其末也華也。未足以稱於儒者之門矣。今且以孝悌做起。以爲造道成德之基礎。此二字。竟日味之而不竆。終身行之而不可盡。下學上達在此。 太極性命。切勿懸空揣度。只就父子兄弟夫婦相與之際。竆究得至善之理。而竭心力以行之。是爲切問近思之學也。</text>
<title>答李昌煥</title>,<text>聖之所以爲聖。以其氣質淸明而義理昭著爾。朱子曰。所得之氣。極淸且純者。氣與理一而自無物欲之蔽。○觀氣與理一語。則謂心與理一。身與道一者。可以默會矣。 今士之所以學聖。欲融化其偏駁之氣。以恢復其純粹之性而已。朱子曰。衆人蚩蚩。物欲交蔽。乃頹其綱。安此㬥棄。○去▦齋呂氏曰。物欲。生于氣質。○學者。苟得氣質融化時。遏欲存理。已在其中矣。故程子曰。君子莫大乎正其氣。呂芸閣曰。君子所以學者。爲能變化氣質而已。曰莫大。曰而已。則石潭先生所發聖賢千言萬語只要人撿束其氣之說。爲得儒門正傳矣。 夫化氣以復性者。心之功也。朱子曰。心比性微有跡。比氣自然。又靈。曰。比性比氣。則心性無辨。心氣質無辨。非可從之說矣。 故君子于竆格修治之際。無時無處而不用其敬。必下百千之功。而戒二三之閒也。子其蚤夜孜孜。以盡學聖之道也。○性是太極。心是體太極者。氣質是陰陽五行之粗底。宋儒有染禪而不樂竆格之功。不察氣質之病。而終至於指陰陽爲形而上之道。此處陰陽。非麤。糙之氣。乃以氣之精英靈昭言。 近世儒流。又有雖不廢竆格之說。然於氣上不加一半分修爲之功。而亦終於心性無辨之病者。此又不可不察也。</text>
<title>答李昌煥</title>,<text>承示自戒之辭。可仰省己之周也。戒雖在心。而事無所成。非惟持敬功疏。實緣勵志力淺。苟使此志專一精確。自應隨時隨處。咸有所得。如人脫死獄而走。不問前面險夷如何。只要盡力逃奔。此由志之猛利耳。常思人生歲月。一年減一年。世閒習染。一重深一重。惟恐因循玩愒而卒無成也。今旣識得稟性於天。被恩於親。受敎於師。而此身爲莫重之物。則宜早自勇決。日夜以纖惡必除。大任必夯。不成不措爲務。庶幾進於來喩所期三無愧矣。勖哉無忽。</text>
<title>答崔愿 丙辰</title>,<text>功夫有許多階級。而志則一定而無次第也。志不高。則陋而已矣。功夫無序。則陵躐而無成矣。此以夫子志學章。觀之可見。但其下手處。只忠信篤敬懲窒遷改數語。是也。</text>
<title>與崔愿 己未</title>,<text>士之立心造事。全然靠得一箇敬字成就之。凡遇事。惟懼吾之作用或乖於天命精微之極致。而兢兢然不敢少肆。如其失於審擇。而入於自用。究未免於心不學性。事不師古矣。</text>
<title>答崔愿</title>,<text>體道大權。非吾本指。盖爲復宗社。而不惜軀命也。 守身常法。乃吾素志。蓋畏受夷辱。而不從時義也。 大抵使夫子居今之世。動於民決之說。而不顧儒髡之恥乎。吾知其必不然也。</text>
<title>答崔愿 庚申</title>,<text>氣質體淸。晦栗兩先生非無其說。而闡明發揮。無一點遣算。俾有益於學者用功之地。先生實初有其功。斯足以質諸聖人而無疑。近日有以此爲不然者曰。氣質祇有用而無體。氣質之體。卽心也。而謂氣質體淸。是心氣無分。心氣無分。每以譏湖。而不知自湖。遂紛然與人往復。至發誤了後進之語。朱子曰。身是體。動作是用。又曰。就陽言。則陽是體。陰是用。就陰言。則陰是體。陽是用。竊謂身形尙有體用之可言。則獨氣質不可言體耶。陽爲氣。陰爲質。而互相爲體用。則謂氣質有體者。何礙。且如晦公說。則朱子之謂陽是體者。卽陰之心靈。而陰是體者。卽陽之心靈歟。朱子又曰。氣之始。何嘗不善。如晦公說。則朱子之爲心氣無辨。而立了湖本。誤了後進久矣。其然。其不然乎。况鄙人平生。辨得心與氣質者。不啻重矣。特晦公未之見也。誠一見之。羣疑當自冰釋矣。但恨諸君不務矯治氣質之用。以復淸粹之體。惟欲辨得晦公未察之失。而反成自家多言之累耳。</text>
<title>答崔愿</title>,<text>所示某門事。勿以俗情待之。但將道義。以處己。以處人。不至甚難行也。大抵某門看得纔說氣質本體。便是心。纔讀告字仄聲。便非禮。故疑而駁之。而下語或過矣。言必有中。豈可望之於閔子以下之賢者乎。此則吾不怒也。但所欲聞者。閔台之答如何耳。苟使見得二者合理。縱誘之。使爲此擧。必不爲也。是亦不可以少俟矣乎。假令終或未解。而一直乖張。亦復柰何。任它而已。今若恃吾說之有據而無失。因與之辨難不止。而冀其速解與強服。則徒增疾病而竟無救性。吾願從余遊者。一幷括囊無慍爲上。其次。屛心寧耐而待之。皆合於觀象順理之道也。記取記取。</text>
<title>答崔愿</title>,<text>士之所貴者。識與行也。言語文字。較輕且緩。又大懼發必有中之難也。不中則恥辱禍患至矣。此老夫之所經歷而暗練者。爲告之。宜深誌之。</text>
<title>答姜孟煕 乙卯</title>,<text>士子讀書。欲以改吾過修吾德。冀其入於聖人之室而已。此二者。皆有前人已行之法。纔見一過。卽思某書中某賢改這般過如此。纔遇一事。卽思某經中某聖應這般事如此。事無大小。過無微顯。無不從前人。則樣中究勘出來。此是橫說 今日如是。明日如是。不問難易。不計功程。循循有序。孜孜莫休。積以眞誠。磨以歲月。此是豎說 則自然古今無分。聖我合一矣。其始在立志居敬讀書精義。</text>
<title>與姜孟煕兼示諸生 丙辰</title>,<text>聖門羣書。學者讀之。且患力之不及。况無得於經傳。不體於身心。而欲泛濫博取。以自荒蕪其根本田地乎。昔晁景迂與劉壯輿書曰。十五六時。侍先丈之側。蒙戒告。無從妖學。無讀妖言。至今白首。奉之不忘。此言是矣。但其晩年信佛氏。日誦法華經。自稱敎僧。安在其不從妖學不讀妖言乎。故士宜先正趨向。不然。後來事不可知也。</text>
<title>答姜孟煕</title>,<text>性爲本體。神爲妙用。此不可易之道理。至於上蔡。以知覺爲仁。以視聽發用爲心。滎公又每以禪，佛爲主。而禪，佛以作用爲性。又謂性爲心之所造。此與吾儒。性體心用。文句相似。而指意迥別。故朱先生以太極爲體。二五爲用。又一說。見中庸至誠盡性小註。 而於呂，謝諸說。不以爲是矣。此不可不知也。</text>
<title>答姜孟煕 丁巳</title>,<text>孔夫子作春秋。終於周敬王庚申。馬公之作通鑑。當以辛酉託始。而乃棄却敬王以後百餘年。以威烈廿三年爲始者。何也。朱先生之述綱目。未嘗一遵其例。如蜀漢入正統之類。是也。而其不以辛酉爲始。乃遵溫公之筆。何也。晦翁感興詩曰。馬公述孔業。託始有餘悲。拳拳信忠厚。無柰迷先機。所謂託始云者。非指馬公通鑑起首之謂耶。若然則先生之作綱目。不之改而仍遵其例。何耶。抑是不能遽改前輩之例故然耶。然先生旣不從其例者多。則亦非改其凡例爲未安。故仍之者也。願承下敎。朱子不曾改通鑑。特就通鑑立綱繫目。繼春秋而爲法於萬世者也。此苟菴集中雜言也。顧亭林謂朱子改通鑑。必不如通鑑。因以比之於班孟堅之改史記而不如史記。宋景文之改舊唐書而不如舊唐書。則苟菴謂之不識朱子矣。今來喩乃以綱目不改溫公威烈爲始之誤爲疑。正如顧氏改通鑑之說也。若乃感興詩託始有餘悲之云。則卻是究極之論。不可以此而疑彼也。</text>
<title>答沈正勳</title>,<text>示喩邪正難合之歎。自古而然。祇得自古明吾義行吾道而已。所求第一等道理。祇從要訣小學四書。子細推尋。眞實體驗。蓋此六書中爲聖爲賢修己治人無限功夫。無限事業。何所不有。惟在人熟讀而力行之。久則自然光明。自然堅固。正道在我。彼邪說者自然降下矣。來書務實之意。落空之戒。亦以此六書爲法已矣。所問某處被削則有之。自決則無之。而只歸家病歿耳。 祇可附之公論。君輩不須言。鄕約云云。雖善而無其位。竟沒柰何。惟以家約爲務。心約爲要而已。此約尤難。柰何柰何。或者性無覺無爲。安得有敎。此眞無見之言。天何嘗有言有文。而聖賢乃有天命之云耶。彼所謂心理渾合無閒。安得謂性尊心卑之說。尤爲可笑。道器何嘗分裂不合。而聖人乃有道上器下之云耶。此人不足與之較論。任它勿問可也。</text>
<title>答沈正勳 己未</title>,<text>主理主心。虛實之分。高明不易信得及。以爲畢生佩服。死而後已之資。吾學在此。可無憂矣。別幅所論神理之辨。亦甚不易見得到此。更加涵泳。期以至於明透。如何如何。但有欲問者。來書引理通氣局。理無爲氣有爲。心統性情語。而曾見有謂神是氣分上物事。因指神爲局者。又有言理。雖曰無爲。而卻自有默運妙宰者。又有言心統之統。是用上統下之意者。凡此云云。欲聞高明如何判斷也。愚嘗有論性心。幷及於學問者一段錄呈。用資賢輩玩索體驗之需。吾聖人以性爲純善。爲大本。爲太極。而異論家如告，釋，荀，揚。無容復辨。其以性爲心下之物。爲不可當太極。爲二而不一。爲不足爲主宰者。則學者宜反求諸身。而見其不是。然後始免爲無頭學矣。蓋性命之理。全體皆善。不見毫髮之疵。故曰純善。天下大本。亦萬理之所從出。故有是名也。太極。又以理之至極。無以復加故云爾。若夫曰神明。曰心靈。終是有覺識。有運用底。未可直指爲理。故聖人敎人。不本於心。而必以性爲歸宿之地。請以此意。就心思視聽語默出處上。子細體認。而驗其中否。決其取舍焉。近世華西李丈偶有心理之論。其高弟柳持平。慮其偏重過當。更定其說。而俾厥學徒得而正其路脈。其有功於師門大矣。</text>
<title>答沈正勳</title>,<text>所論爲學虛實之分。甚善甚善。若據鄙見。自昔以來。主理者實。主心者虛。其故何也。理具於心。而其體却實。心雖具理。而其本則虛。故此心不自尊而必本於理。則思慮云爲。無不實矣。此心不主理。而必欲自尊。則仁義禮智。不免落空矣。此理勢之所必至也。蓋觀於儒禪之學。的然明矣。更以此意參究可也。孫承澤與人書。論明儒學術之虛實有三篇。可幷細考也。其說見於結隣集七卷。</text>
<title>答沈正勳</title>,<text>易履初九之象曰。素履之往。獨行願也。程子曰。獨尊也。欲貴之心。行道之心。交戰于中。豈能安履其素也。余每語始學之入門者曰。子之今日。未爲物遷。亦一素履也。若向外之心。學道之心。此一句。勿徒順口讀過。卽性師心弟之實也。 兩相夾揷。豈能成其德乎。此心當專一學道。如或二三閒斷。將必狼狽。學者必以圃隱先生爲法。而自誓曰。利誘禍怵。縱有萬變。向道一片丹心。寧有改理也歟。</text>
<title>答沈正勳</title>,<text>張子心師之說。誠宜細勘。蓋此心。元來是太極德性之體用無邪者。先生不應首言正心。末言心正矣。夫人之心。雖本正大光明。有時自欺自偏。故先生使學者之欲正心者。必先以己心爲嚴師。常要惺惺不昏。整整不亂。無此一著。不足以爲師矣。以爲兩字。皆心之自以自爲。非別有以之爲之者。如言以心使心也。 自是以後。凡心之邪思。身之妄動。無不自知。更不可瞞過。豈不可懼。如是久之。平日之奔放散亂者。自然守得牢固。動作知懼。皆此心自如此。非別有物如此。 如此則心之發用。自無不正矣。此與以心之思慮運用。逐一效法夫此性之仁義禮智者。其功夫例類判然別矣。</text>
<title>答尹夏明 己未</title>,<text>歐公謂聖人之敎。性非所先。而龜山，晦菴皆不以爲然。余謂性非異常底。只是字是性。而能睹是而成是者卻是心。心宜撿束澄明。使之毋畔乎是字。是爲聖門敎法之所當先也。若任其昏縱。而或至於褻天之明。慢人之紀。則非聖門主性之學矣。</text>
<title>與尹夏明</title>,<text>聖人言義以爲質。義者。性之所有而事之根本也。以爲質者。人之所爲而心之工夫也。然則禮以行之。遜以出之。信以成之之云。亦可以類推而知其有性心本末之分矣。苟能此道矣。豈有不爲君子之理乎。</text>
<title>與安相根</title>,<text>絶今不爲。惟古是學。此朱夫子語也。當時且云爾。况今裔戎邪說盈天盈地。開目無可視。擧足無所之。惟有聖賢遺訓。獨帶邃古本色。閉門潛玩。以身體而力行之。我雖今人。何讓往哲。</text>
<title>答姜東泳 辛酉</title>,<text>世閒萬事。無一非心之所爲。人心百善。無一不本於性。爲心者。愼勿自信其本善而任其自行自止。必須依靠性命。日加戒懼之功焉。通動靜該知行。 則雖不中不遠矣。司馬溫公論漢文短喪之失而曰。師心不學。變古壞禮云云。吾故曰。本性者聖。本心者狂。學者知此義。則可以入道矣。</text>
<title>答洪日欽 庚申</title>,<text>程子據鄕黨篇。而有畫孔子之說矣。後來陶世徵又有活孔子之云。而其言曰。一部論語。無非聖人精神流露。特以備觀玩想像精神命脈之所存。久之覺得孔子之眞面目。隱若在阿睹中。怳若有親相告語者。噫。孔子豈遠乎哉。謂此卽活孔子可也。余謂此言甚妙。今將論語。從首至末。逐一理會。使自家見處。無不透徹。逐一踐履。使自家行處。無不純熟矣。則豈但目睹活孔子。直下自家做得眞孔子。無不可者。宜分外勉旃。論語字字句句。徒是性理。自家心心念念。無非是學。</text>
<title>答盧鳳鉉 丁巳</title>,<text>少年知畏則可以成人。夫刀槍坑塹。皆所謂可畏者。然休道亂世匪類。雖家庭唯諾。衽席寢興。言一自放。行一自悖。則彼刀槍坑塹之傷人者至。而骨肉莫之能救。此學子所以貴知畏也。夫所畏者何。理之一定而不可踰者。知而畏者誰。心之常惺而不敢肆者也。</text>
<title>答崔艮 丙辰</title>,<text>承問時變已極。吾之所以立心持身處世當如何。此無神策可授。只應誠以立心。敬以律己。義以制事。忠以與人而已。自餘吉凶通塞。一聽於天可也。人心苟能誠敬正直。表裏純一。無纖毫私僞。可以對越上帝。可以懾伏鬼神。况於流俗乎。况於遠人乎。惟務自立焉可也。</text>
<title>與崔艮</title>,<text>士之希聖。是不可已之事。而其道千條萬緖。未可一二數也。然其要不過存心精義踐實而已。而三者之功。又無時而可休。直至屬纊而後已也。苟能此道矣。雖謂之全體而不息之仁可也其或心之不存。義之不精。實之不踐者。鞠其病源。由於氣之用事而爾也。所謂氣者。是與性俱生之物也。吾故曰。愼生二字。是聖胎也。</text>
<title>與崔艮 丁巳</title>,<text>誠有以實理言者。有以實心言者。誠意之誠以心言。而意萌時誠行於動。意息時誠立於靜。如此。方無透漏處。不然。是無頭之學。少閒意萌時。倩誰幹當。意萌時誠。固是用力字眼。意息時誠。乃是自在心主。自在與用力雖不同。而其眞實誠心。則初非有二體也。</text>
<title>與崔艮</title>,<text>子悅必欲以戒懼致知分言之。故至謂不可以致知直作戒懼中事。不謂其所見之錯一至於此也。凡聖門萬千功夫。何者不在戒懼中耶。朱子嘗言。涵養省察格物致知種種工夫。皆從敬字出。答潘恭叔書。 又言。爲學。只是虛著此心。隨動隨靜。無處不致其戒謹恐懼之力云云。答潘子善書。 又言。存養之功。須於日用動靜之閒。無處不下功夫。乃無閒斷耳。答方賓王書。 又言。聖賢之學徹頭徹尾。只是一敬字。致知者。以敬而致之。力行者。以敬而行之。答程正思書。 又言。戒謹恐懼是普說。言道理偪塞。都是無時而不戒謹恐懼。沈莊仲錄。先生語。 又言。戒謹恐懼乎其所不睹不聞。是從見聞處。戒謹恐懼。到那不睹不聞處。這不睹不聞處。是功夫盡頭。呂德昭錄先生語 凡大全語類似此處極多。先生早已說破。特讀者不之察耳。老拙于此一義。疑之深。思之熟而後得。故其見之審而言之的矣。願思彥虛懷愼思而謹守之。毋或爲子悅未定之論所撓奪也。</text>
<title>答金學悅 丁巳</title>,<text>天地變化。其心孔仁。成之在我。則主于身。何處見得此心之仁不及天地之仁。浩氣且曰天人無別。况本心而可名爲拘局之物乎。特不自敬愼。則未免陷於形役之恥矣。須要常自喚醒提掇。無失其與天同大之體也。孰謂其與氣質無辨而自貶之。然卻勿自認爲仁而迷爲仁由己， 己卽指心 以仁存心之正傳也。</text>
<title>答金學悅 己未</title>,<text>近年康梁輩。打破綱常。掃去經籍。卻將墨穌爲聖神。亂賊爲明良。渠皆自謂學陸王。而一切萬事。皆師心自用。自是以來。子而逃父。臣而販君。士而侮賢。弟子而詬斥師長者。踵相尋。世界遂成梟獍窟宅。太息痛哭。皆不足言矣。王蠋曰云云。余繼之曰。孝子不事二父。指無難出后於人者。謂之事二父也。 正士不宗二師。謂非堯舜周公程朱退栗。不可宗而師之。 聖學不尊二理。性外無它理。 願吾黨諸子誌之勿忘。不尊二理之說。宜細覈。蓋天地之太極。賦於心而爲性。則爲當尊之理。陰陽之至靈。具是性而爲心。則爲能尊之材。此是聖學原頭。不可差誤。萬一或蔽。則一而降二。下而犯上。大亂之本也。</text>
<title>與金學悅</title>,<text>理是心之理。非心卽是理。故晦翁言。凡事皆用審箇是非。擇其是而行之。止此 是是理。而審與擇與行是心也。故晦翁又繼之曰。聖人敎人。諄諄不已。只是此理。十五而志學。三十而立。所志所立。皆只在此。四十而不惑。又非別有一般道理。只是見得明。行得到。爲聖爲賢。皆只在此。止此 此後來諸老先生。所以以心屬氣分上物事。而不敢視爲大本。又必以之根極於天命之性而後。始得爲千聖相傳主理之學者也。今我後輩。先要操心。而繼以求是成是而已。</text>
<title>答李鍾埈 丁巳</title>,<text>事親當以承順爲主。然又須看道理輕重。方成活孝。如曾子芸瓜。誤斬其根。父用大杖擊之。絶而復甦。曾子意以順親爲是。聖人言小杖受。大杖走。乃天理矣。 曾子之心。是原於性而過乎中者也。孔子之敎。方是合於理之極致。故學者須要先知天而後盡人矣。○近有鄭某指道心之未中者。直謂之人欲。今以曾子事觀之。可見其說之錯矣。</text>
<title>答李永仡 丁巳</title>,<text>未過而當恐有過。旣過而遄改其過。則爲君子必矣。有過而文遇過後又復不愼。過積而成惡。如何不陷爲夷獸也。其始須敬持其心。以立主宰。愼思其理。以究本源。旣常懼其恣肆。又每戒其穿鑿。苟能此道矣。人欲安有不祛。天理安有不存。余又得愼生二字。生是氣也。凡士之致知誠意。存心躳行。正家酬世。何者非生之爲乎。如能以一愼字蔽之。道安有不成。德安有不立者乎。</text>
<title>答金仁基 丙辰</title>,<text>仁義禮智。以本體言。則有眞而無妄。此聖凡之所同。就用上看。有眞有僞。此由心之思慮運用有虛實之分也。故學問工夫。最要于用時猛加省察。痛與克治。如此。始見體用合一之妙矣。不然。性雖同於聖賢。而行則與禽獸無異。宜深惕然。不可泛曰我爲學也。</text>
<title>答金仁基</title>,<text>凡學必以聖賢豪傑爲期。若止于鄕里書生。而不復以修行爲務者。無足道也。今欲踐履。以孝爲首。夫孝子之事親。當主和敬。苟有深愛者。必有和氣愉色惋容以溫之。其有至敬者。必能屛氣專心愼動以奉之。縱遇父母盛怒時。一味溫柔齊慄。庶有回天之功矣。</text>
<title>答盧安秀 丙辰</title>,<text>少輩一入儒門。而求所謂道。宜篤信力行。以師聖賢。聖賢雖未易及。而如是不已。終必可及。若復將信將疑。似做不做。於是流俗之習。乘閒而闖入。流俗之汙人。如毒藥之殺人。人須去了一雙俗眼孔。斷了一種俗念頭。始得與道相近。不然。萬劫千生。永無緣入得聖賢門墻。</text>
<title>答崔漢植 庚申</title>,<text>司馬溫公自言。平生所爲。未嘗有不可對人言者。劉元城亦自言。某平生受用。只是不自欺耳。今有千百人來問某。只此一句。可謂有是師有是弟也。我東沙溪先生嘗自言。毋自欺三字。是吾平生所自勉者。先師全翁每以忠信不欺。敎門弟子。愚平生於此一關。欲自勉而竟不能無疚于心。故錄得往哲言行之誠實可法者。常愛玩警省而不敢忘也。今承奭潤誠心求言。因擧而告之。欲其由是以達于聖天之至誠。而若乃涪翁所謂知道本而誠之之義。則又在竆經精義之功。奭潤應已知之矣。</text>
<title>答崔漢植</title>,<text>聖人不令人懸空竆理。朱子語。 竆理如此。則養性何獨不在身心事爲之閒。今只於一念慮一言動上。尋求得至當之理。保養得至善之性。最忌自足。不肎虛受人言。又忌自用。不肎敬循天理。</text>
<title>答全秉烈 丙辰</title>,<text>今之學者。其學在言語。不與身心相關。是學非學也。此苟菴先生語也。余謂古之學者。亦不舍言語而爲學。特其言語卽是身心所當行之理。身心又卽言語所施用之器。故心口相應。言行相副。而爲眞學問矣。</text>
<title>答金應斗 壬戌</title>,<text>尤菴先生曰。堯舜之道。實非高遠難行者。只在天理人欲之閒。試於日用之際。精察此心之發。知其爲天理。則一意擴充。知其爲人欲。則用力遏絶。孜孜不已。則堯舜之道。可庶幾矣。按此大學中庸之道。也遏絶以上。橫說言全體之功。孜孜不已。豎說言不息之功。仁道之大在其中。學者宜潛心玩釋。而竭誠體行也。</text>
<title>答黃憲馥 丁巳</title>,<text>人欲求道。道在吾心。宜若無難。但氣習情欲。紛然于中而莫能制。則道無從成矣。古之學者。必有一段眞志槩眞骨力。其値凍餒而軀命幾不得保。遇譖讟而鼎鑊迫在目前。然其堅確挺特之操。一直無損。惟一箇是處。是求是循。如是而後。可以自立於聖豪之列矣。不爾。號爲從學。而卒爲小人小丈夫矣。可懼也已。</text>
<title>答黃憲馥</title>,<text>所詢心性之辨。此所當知。但將所讀四書。子細玩索。便自可見。如心不踰矩。心不違仁。仁禮存心。理義悅心。知覺原性。神明竆理之類。皆是八字打開處。有目皆知心之非理矣。今復疑問。無乃握燈求照耶。但因此而知心之非理易。知此而能心之尊性難。最宜用工於敬字。只如人之踰節與安分。便是心之循理不循理處。切須從身心事爲上。子細辨別。 人有不可踰之分。亦有不可缺之分。而人能不踰不可踰之分。無缺不可缺之分。則是爲心學性之道也。</text>
<title>答金瓣九</title>,<text>孔子曰。居處恭。整齊嚴肅。 執事敬。主一無適。 與人忠。樸實不欺。 雖之夷狄。不可棄也。在中國在夷狄。都是一箇道理。亦只是一般工夫。 程子以爲此是徹上徹下語。聖人元無二語。充之則睟面盎背。推而達之則篤恭而天下平矣。栗谷先生以爲讀書者。欲明此理而已。今子晩學。尤宜用此爲終身事業也。氣有萬而性只一。其曰性異者。不過爲和氣說性之見也。學問要處。惟有調馴氣質。使之勿戾於性一之體而已。</text>
<title>答李承雨 丙辰</title>,<text>誤以我爲師。顧余病且死。無以指引學者。且擧栗翁之訓。以誦之曰。就開黃卷。對越聖賢。則六經四書。有餘師矣。告白仲紹語。 夫經傳所載。皆吾人所受於天之正理也。學者。苟盡誠以求之。何病無藥。何疑無析。何德不可立。何變不可處。是所謂舟行不乏水。山居不乏薪者也。要在謹細微以就大。耐苦辛以守道。如此則不患無所受敎矣。</text>
<title>答朴炳義 丁巳</title>,<text>明儒夏東巖 尙朴 曰。天地以生物爲心。人能以濟人利物爲心。則與天地之心相契。宜其受福于天。故曰永言配命。自求多福。此語有味。宜體會。學者以立身保體爲心。則爲佗日利物之基矣。大抵此七尺之軀。受之於天地父母。若不能善持守。便與天地父母生我之心。相違悖了。須將自家這心。常常要合於性命之理。庶幾得神天之佑矣。要身心合性理。無如將小學四書。熟讀精思而實踐之。然而不聖賢者。未之有也。</text>
<title>答安孝源 丁巳</title>,<text>人有恒言曰。有志者事竟成。誠哉言乎。凡爲其事而無其功者。皆由無志也。學而無志。如植木而無根。築室而無址。徒勞力而無所就矣。苟能辦得一團眞至精誠。則書必勤讀。義必精思。性命必畏。節義必樹。對君父必忠孝。遇師友必隆親。其於氣習物慾。亦必不待克除而自銷落矣。志至焉。豈不信諸。</text>
<title>答金弼晧 丁巳</title>,<text>聖賢千言萬語。只要知得守得。晦翁語。 夫士之所知所守者。性也。能知能守者。心也。心而纔肆。如何得知。心而或僞。如何得守。故先要居敬而主誠。未知者敬以致知。已知者誠以修身。愼思是知上敬。不息是靜時誠。 學者往往徒知敬之屬乎守。而不知其亦當貫乎知也。認戒愼恐懼不能包擇善之功者。正如此。 徒知誠之施于意。而不知其亦當立于靜也。然則方其擇中之時。暫輟其須臾不舍之敬。而一任其胡亂之思。及乎戒欺之餘。遂忘其虛閒亦存之誠。而不慮其閒斷之失矣。聖門豈有此等學問。</text>
<title>答李廣來 己未</title>,<text>如欲爲學。莫若敬義兩字之爲要。蓋敬字工夫。不問表裏幽顯。都要振發精明。以保守道體。義字工夫。不問難易順逆。無不揀別是非。以勉循義用。兩字所包廣矣大矣。所用久矣遠矣。故晦翁先生曰。握之則不盈一掬。用之則終身有餘也。</text>
<title>與李廣來 辛酉</title>,<text>聖賢千言萬語。只敎人勵志以審道而已。此五字。雖有道器本末有爲無爲之分。然字字皆堪咀嚼。不可草略放過。勵是專一無二三之分。堅固不柔軟之象。最有關繫。志是心靈知覺之所向。在帝王爲天下之本。在學者爲入聖之根。以字。由此引彼之辭也。審者。知行動靜皆用敬功之謂也。中庸之戒愼恐懼。大學之顧諟敬止。皆是也。道是在天之太極。在人之德性。天下萬善之第一源頭。若但有志而無道。是無準的之學。與異端何別。</text>
<title>與金鏞煥 戊午</title>,<text>一言一動。皆心之爲而理存焉。氣發而理乘之。 理萬無一失。而心則不免有誤。莫歸罪於氣質。 學者工夫。全要撿束心覺。以奉性理而已。其緊要在愼字。此是愼生。亦是心尊性。○愼字。通寂感貫知行。</text>
<title>答金鏞煥</title>,<text>見今所知。如何能精。然且據其所知者。而盡力踐行。行之旣久。所知亦漸開明。乘此漸開。而務其行之篤實。於是其知可以精到。知之精到。行之篤實。學之爲道。如斯而已矣。後生輩其毋以老夫常語而易視之哉。</text>
<title>答金演 庚申</title>,<text>孔子言學。而朱子以性善心覺言之。竊謂學者。心也。所學者。性也。是雖粗解文理者。皆知其不可易矣。但心之學性也。有喜者。聖賢之樂循理是也。有畏者。凡庸之憚於從理是也。有惡者。異端之師心自用是也。近又有學於儒門。而仇視心學性之說者。吾不知其何所見也。試思此喜畏惡仇之者。非心而誰也。只以是觀之。心之是氣是理。理之有爲無爲。昭然明矣。子於此。更有苦之勉之一塗。凡遇禮義之當行處。雖覺得辛苦。亦須勉強以就之。如是積累久之。自然有喜樂底消息矣。</text>
<title>答崔敏洪 丙辰</title>,<text>人之所以異於夷獸者。以有禮義也。以之修身而身修。則禮義備。以之敍倫而倫敍。則禮義立矣。雖然。有非禮之禮。非義之義。此君子之所不爲也。必先竆經明理。隨事精察。乃有以見夫天命精微之極致而體之矣。此事非卒乍可及。要在循序而無怠也。</text>
<title>答裵敬祚 辛酉</title>,<text>人爲萬物之靈。天地不足者。亦能補。故人當與天地配。不當與萬物倫。是爲饒雙峯之言。意思甚好。士當以是立心。自思如何可以補造化之缺齾。如何可以免庶物之頑塞。須是明善而循理。欲明善。要竆經而隨本子。究得當下指意。切忌添入外料。鑿出新說。欲循理。要治心而求其固有之善。盡力保守。愼勿夾以私意。淆以客氣。如是漸進。以至於明全見而無毫髮之可疑。己盡克而無疵類之可指。則始可以當得一箇人數而上配天地。可以垂法後世矣。賢者其勉之。</text>
<title>答朴奉均 己未</title>,<text>古人讀書。直要將聖賢說話。字字句句盡是吾人性理 實體於己。至於自身與經訓。合而爲一。豈非善讀書乎。今士子孰有不讀四子五經者。果能把一言一句。體諸身心而見諸行事否。不過藉此以爲騁口舌。飾文藻。以博儒林之號而已。蓋以是爲道之當然而莫之省悟也。雖盡誦諸經不錯一字。而說得寶花墜天。撰得文采動人。畢竟筭做不識字底人。吾黨小子其宜識戒。</text>
<title>答黃瀅模 己未</title>,<text>爲學不厭卑近。愈卑近工夫愈實。而所得愈高遠。此爲晦翁吃緊爲人語。蓋日夕之閒。出入起居思慮言語。何莫非道之所寓。最要此心自整頓惺惺。逐一省察。逐一踐履。久久成熟。德可崇而聖可齊矣。</text>
<title>與黃瀅模 辛酉</title>,<text>明儒余認齋祐。獄中著性書三卷。其中一段云。程朱敎人。拳拳以誠敬爲入門。學者豈必多言。惟去其念慮之不誠不敬者。余謂若不存心精察。則思慮之有不誠不敬者。亦不自知。 使心地光明篤實。邪僻詭譎之意。勿留其閒。不患不至於古人矣。余謂今日少輩。心中萌毁形爲夷之念。此的是不誠不敬。而况不告其父母而逃去乎。此極大罪惡。不容於法義之誅也。子遇同輩之年淺者。必告之以此。</text>
<title>答全達謙 己未</title>,<text>昔有老僧。遇村人請修齋。輒曰。家有佛。何爲至是。村人莫曉所謂。僧曰。堂中老人。是仁佛。能朝夕虔心 功夫全在此兩字。 供養。萬祥畢集。若忤著這佛。活地獄可怕。余每謂此僧善敎人者。今君問道於我。我非知道者。請以僧語諭之。君家慈親之於子。時時用心。或慮其不善將息而生疾。或懼其不善敬謹而虧行。形氣性命。罔或不念。眞佛語所謂母年一百歲。常憂八十兒也。爲人子而善體此心。豈不可以謂孝乎。君其歸而善事堂中老人。</text>
<title>答全達謙</title>,<text>所謂毋爲性所無。必充性所有兩語。做聖之法。如是而已。今讀小學論語敬齋箴。此書皆是說性之所有。亦是禁性之所無者。苟使此心。依其言以做去。久久弗措。必將有無竆趣味。無竆享用矣。若不實踐。徒資談柄。反歸於褻天命。侮聖言。助流俗。訾儒術之地矣。今人誤認錯行。雖甚可哀。然語之不聽。譏之無畏。不如自修爲得。</text>
<title>答鄭海斗 庚申</title>,<text>余嘗讀朱子大全張魏公行狀。載其奏宋帝之言曰。人主以務學爲先。人主之學。本於一心。一心合天。何事不濟。所謂天者。天下之公理而已。人主惟嗜欲私溺。有以亂之。失其公理。故必須兢兢業業。朝夕自持。使淸明在躳。惟是之從。尤菴曰。是公理也。 則賞罰擧措。無有不當。人心自歸。醜虜自服。上竦然曰。當不忘相公之言。余謂士子之學。亦與帝王無異。近日心理一派。只有學本於心。而更無心合於天一段工夫。如朱子所譏釋氏只有勿視勿聽。而無那非禮工夫者相符。此正學問緊要處。不可不精辨也。</text>
<title>答姜修馨 庚申</title>,<text>子旣有志於聖人之道。須將擊蒙要訣，聖學輯要二書。仔細理會。眞實體行也。先賢謂栗翁我東孔子。又謂二書我東之小大學。信知言矣。余嘗見陸三魚言。有明一代之盛也。學術一而風俗淳。則尊程朱之明效也。其衰也。學術歧而風俗壞。則詆程朱之明效也。余於吾東之隆替。亦以尊栗翁詆栗翁驗之爾。今欲挽回世道。以求合乎洙泗洛閩。宜自讀要訣輯要始。</text>
<title>答崔秉鉉 庚申</title>,<text>晦菴夫子言。爲學有兩樣。自下面做上去者。就事上尋箇道理湊合。將去。至上面極處。亦只一理。按若不如此下手。却只說心性一物。而不肯辛苦修學者。無不陷於師心自用之異端矣。 自上面做下者。先見得大體。卻自此而觀事物。見其莫不有箇當然之理。此所謂自大本而推之達道也。若會做工夫者。須從大本上理會將去便好。今子是初學。要從下面起腳。鞠躳低頭。寸寸前進。零星收拾。莫問難易。莫計功程。要以必得爲期。雖曾子。亦但於道之散殊處。逐一用精心審究。纔見得。便力去踐履。如是久之。得悟一貫之旨。此是聖門正宗。愼勿草草看過。</text>
<title>答李鍾敎 庚申</title>,<text>石潭夫子要訣之書。首言性同氣異。立志希聖。此兩句八字。實是吾儒正傳。士當篤信不疑。力行不懈。如此乃可以爲堯舜而參天地矣。蓋天道人性。元無兩樣。始學上知。皆本一理。同此者爲聖學。異此者爲異端也。朱子答徐元聘書曰。性同氣異只此四字。包涵無限道理。若於此見得。卽於聖賢之言。都無窒礙矣。</text>
<title>答李康玉</title>,<text>苟菴先生言。亡國敗家。其初未有不始於私者。余亦曰。喪身溺心。其幾何嘗不由於利者。然則身心家邦之興。無不在於公與義也。夫私與利。始若可悅。而終必陷於坑塹之禍矣。公與義。初雖可厭。而卒馴致乎磐泰之安矣。故君子必愼其微。而其源則非有竆經硏理之功。不可。</text>
<title>與李京儀 辛酉</title>,<text>形得衣食而生。失衣食則枯。氣藉二五而長。非二五則消。心依仁義而活。畔仁義則死。惟仁義不隨物而生死。故聖人之敎。不恃形氣與心。而惟性命是本也。今學者。祇於日用動靜之閒。都要合於性命之理。然此理勿深求。勿高看。祇是底是性命之理。非底從三者而起。此宜辨之早。察之精。而守之力也。</text>
<title>答李京儀 壬戌</title>,<text>來喩戰兢臨履四字。學之道惟此而已矣。道在六經。而其知而行之者。惟心也。心非敬。無以操存。戰兢臨履。敬之目也。學者苟刻刻從這裏做功夫。心便專一而道自凝我矣。君其勉哉。</text>
<title>答鄭瓚 辛酉</title>,<text>朱公掞爲御史。端笏正立。嚴毅不可犯。班列肅然。蘇子瞻語人曰。何時打破這敬字。這敬字。自堯舜以來。聖聖相傳旨訣。蘇氏欲打破之。使如其意而打破得盡。卽成何世界。近日又有倫理撲滅之說。這箇倫理。是人生命脈。果能撲滅無餘。卽天地飜覆。人類銷盡。是時氣象。又何如。今學者別無奇術。祇有箇敬以扶植綱常一事而已。然纔有些放恣意象。則便是打破之漸。撲滅之始。噫。學者其可不分外操存省察乎。敬貫知行，通寂感，包常變。統死生而言者也。</text>
<title>答田禾秀 戊午</title>,<text>人性皆善。如何不靈頭面。只被不能澄心。有同九竅。煙霧之暗。無由發見。今須敬知交進。神氣常淸。如此則天理自然昭著矣。昔圃翁以若道眼。稱我壄隱先祖。爲心淸如水之人。則先祖之明於華夷之辨。審於熊魚之判。而以衆流之砥柱。昏衢之炯燭。見稱於陶谷者。夫豈無其本而然哉。今吾與子相從於海島。而講春秋之大義。則務淸明其心。使天理無所壅遏。而無愧爲先祖之後人也。○圃隱集有題云。壄隱田先生。贈金海妓云云。予追和其韻。而第三章末句云。當時斷腸題詩客。自是心淸如水人。黎湖序壄隱逸稿云。圃隱鄭文忠公追和之詩。足以見其尊慕先生之深者。正指此也。</text>
<title>答金祚泳 庚申</title>,<text>昨余言事親。子卽涕泣。問之則九歲失怙。而聞人言孝。不覺眞性之發也。此是天地生物之心。而吾人命脈之所繫也。由是而推之。以至於君臣夫婦之閒。而各充其量焉。則仁義不可勝用矣。其目則小學書備矣梁啓超自謂由陸王而溯佛穌。又其稱墨子而曰。以一利字。爲學問全體。是欲驅人於禽獸之域而云爾。今聞有息爭之論。此固善矣。若不去利心而欲無爭。是猶嗜酒而欲無酗也。不如以吾聖人之敎爲主。必尙義而下利然後得矣。</text>
<title>答徐鍾仁 己未</title>,<text>天生此民時。已是命它以此性了。性祇是理。此見大全答陳衛道書。 性之目有四。而仁其總腦也。故人之爲學。以求仁爲要。而求仁之道。其在愼乎。性雖至善。心若不愼。則此理不自會明自會行。故須是愼思而謹行焉。蓋每事有箇是非。若不子細審察。必有認非作是之失。及其發而爲念慮言行也。又必奮起心力。以奉循其是者。而決去其非者。方是性學也。子之名曰仁。而表德曰愼。不必問學於余。而祇顧名思義。以日孶孶焉。可也。</text>
<title>與金性重</title>,<text>隨分竆經以知性。盡心竭力以養性。性者無它。祇是人身上至善之理。不宜深求。幷不宜遠思。每於人生事爲上。看得是與不是。是底舍命守之。不是底亦舍命避之。學問之道。如斯而已。緊爾箝。明爾燭。和于衆。愼于獨。帝可對。鬼可服。嗟小子。日三復。漢取士以孝弟力田。此固重本之術。若添以明經一科。庶幾無偏矣。士之爲學。亦當以三者。爲務。</text>
<title>答金龜洛 乙卯</title>,<text>賀醫閭嘗言。世風不善。豪傑之士。挺然特立。與世違拗。方能去惡爲善。與世違拗。語似太重。然流俗所好者勢利。而所惡者禮義也。孔孟程朱。皆禮義宗主。而流俗惡之。至欲殺之。本朝趙宋二先生。亦以是而遭大禍。甚矣。流俗之讎視禮義也。然聖賢未嘗以是而有怨悔之心矣。今之士。遇島夷革國。穌邪食人之變。苟非剛毅特立者。如何能終始守得禮義。而不受變於流俗耶。然剛毅非可以襲取。只要竆經以明心術。主誠以絶欺詐而已。</text>
<title>答金龜洛 己未</title>,<text>不睹不聞之時。便是未發處。常要提起此心在這裏。防於未然。此朱先生語。而見載於輯要正心章。此與農翁說異。此當如何看。試更子細商量。農翁以不睹不聞與未發。分境與心。及以聖賢衆人。分發與未發。皆極精密。但詳子思所言君子。決非指凡衆。而聖賢亦包在其中。且以此一義。反而自體。則旣値不覩聞之時。而用戒懼之功。則亦可言未發境界矣。然則衆人不睹聞。未便是未發之說。恐當作言外之指看。如何如何。又考朱子及栗翁說。亦有直指不睹聞爲未發者。曰前所告緝要所載朱子語。卿欲如何究竟。願聞之。此須與顧卿子尹細商。</text>
<title>答李起鐸 丙辰</title>,<text>卿問有一言而可以終身佩服者。愚對曰。其惟謹禮乎。夫禮也者。天之命。聖之制。而人之體也。無論天下國家身心內外大小吉凶緩急平亂動靜食思。無一席無禮之地。亦無一息無禮之時。大哉禮也。自士之謹禮。至於聖之中禮。則人之能事畢矣。今須先從撿束始。偶思得昔人獄囚中知檢之說。別紙寫往。卿其時常誦習。而竟致成性焉。○明儒周怡嘗被罪下獄。手有梏。足有鐐。坐臥有柙。日有數人監之。喟然曰。今而始知檢矣。手有梏則恭。足有鐐則重。坐臥有柙則不敢以妄動。監之衆則不敢以妄言。行有鐐則疾徐有節。予今而始知檢矣。今學者。能以禮律身。如獄囚之有制。而不敢自放於規矩繩墨之外。則庶幾乎身檢而心不縱肆矣。</text>
<title>與李起鐸 戊午</title>,<text>比看語類。言若得道理透。方見得所看經書無一句一字一點一畫。不是此理之流行。見天下事無大無小無一名一件。不是此理之發見。如此。方見得天命之性全體。止此 學者于此。極宜體認。體認之久。覺得胷中脫然有快活意象。因思今人經師不以爲恥。而性師卻以爲怪。殊不知經傳道理無一不出於天命之性。非性則和經書。也無從生。彼某某諸人。執迷不悟。良可惜也。</text>
<title>答金弘梓 乙卯</title>,<text>衆人從俗猶可。士子染俗。不可言也。蓋士欲自立於道。而以之化衆人者。若自不免俗。無以化矣。今左右家有賢父兄。且年淺。幸未染俗。師友宜及此豫戒。是爲養正之功也。先師全翁嘗言。子弟寧可十年不讀書。不可一日近俗學。甚言流俗之害人甚也。不俗有道。勵志鼓勇。認聖爲師。指道爲歸。而從良士友。受小學論孟。隨聞隨行。一直不懈而已。</text>
<title>答金弘梓</title>,<text>未發氣質之說。大槩得之。蓋張子始言氣質之性。而旋復以不性目之。則非合虛與氣有性之名者。明矣。然則聖人分上。未發境界。俱非一毫著得者。若乃合虛與氣之性。則雖聖人未發時。亦未嘗無矣。今如鄭說。則衆人未發時。已有雜糅骨董。不可數計之性。雖朱子東萊。其未發之時。平日所自言太陽之證。粗㬥之氣。都已有之矣。此已乖於子思之指。朱子之註矣。至於聖人未發。則鄭亦不敢謂其有弗性之性矣。旣非弗性之性。則是天地之性也。此外又欲別出氣質之性。以實其元初稟理不同之異說。則自濂洛以至農洲諸先生。都無一言相髣髴處矣。彼如據大全未發時過不及之說。則此又以工夫之有壓重放輕者言。亦決非弗性當反之物。談者不當妄認爲己援。聽者不當誤被佗降下也。所詢中庸補疑所載尤翁衆人未發之說。恐與或問所謂天命之性具於人心者。其體用之全。本皆如此。不以聖愚而有加損云者。與輯要所謂常人幸於須臾之頃。不昏不亂。則其未發之中。亦與聖賢無別云者未合。此須就自心上輕輕照顧看。如何。切不可只將言語文字。計較同異而止也。</text>
<title>與金弘梓 丙辰</title>,<text>能辨眞假。是一種大學問。此爲呂抱獨論學語。見集粹二卷十二板。須細檢本文及陳氏註也。余謂謂文學爲道學。是假道學。認鄕原爲狷士。是假狷士。以胡廣爲中庸。是假中庸。指粗豪爲浩氣。是假浩氣。自是以往。有色取之仁。象恭之禮。是固足以亂眞。然又有假性。性而有假。則豈不眞難辨也哉。何謂假性。凡古今認靈覺神活爲性者。皆非眞性。而遂以之亂性。亂性之罪。大矣。亂性之罪大。則辨性而盡性者。其功豈不更大矣乎。今欲辨性而盡性。惟遜志以擇善。小心以循理而已。</text>
<title>答金弘梓 己未</title>,<text>竹菴曰。柩行前其足。按此說。不能無疑。檀弓及墓始北首。前此皆南首。可知也。朝廟雖有北首時。賈疏曰。不可以足尙之。故北首。順死者之孝心。黃氏通故曰。尸柩自內之外。南首。自外之內。北首。賈氏不得其說。而強爲說云云。據此則竹菴說。恐不得爲定論。如何如何。朝廟北首說。黃說似得正義。來示得之。賈疏曰。主婦。主人之婦。一說主婦。是死者之妻。按家禮襲書儀。而以初喪時立主婦之主婦。謂亡者之妻。豈溫公未察賈疏。而誤入歟。同上。黃氏曰。出母有服。嫁母無服。引呂氏 坤 出母不嫁。爲父守也。夫死而嫁。忘我父也。制禮者宜等之說而證之。李素山曰。出母則父出之。故子不得伸練禫。嫁母則父未嘗絶之。爲其子者。何忍無父命而同之於出母乎。按黃氏則以出母重於嫁母。素山則以嫁母重於出母。二說皆不能無疑。出母嫁母。名雖異。其不成母道則一。是以生不養於正堂。死不祔於家廟。故朱子於家禮。通爲杖朞。據此則黃李說。恐不可從。未知如何。出母罪輕。謂非不順與淫 而終身守義。則情雖可矜。而不得配夫與祔廟。則與嫁母同。惡可與無故之母一例服喪乎。至於嫁母。父雖未嘗絶之。其亂倫無義之罪。甚於出母矣。要之。黃，李二說。皆不可從。我朝若不聞官而出者。自服本服。檀弓曰。伯魚之母死。朞而又哭。孔疏曰。此出母。橫渠非之。而曰此父在爲母。黃氏述之曰。孔疏汚聖大謬。此可謂破千古疑案。未知如何。橫渠先生說。是矣。孔子編年哀公十年。書夫人幵官氏卒。註載江氏永一條所取甘馭麟辨。有功聖門。因謂伯魚，子思。皆出妻。俱不可從。陶菴亦嘗如此說。非但黃以周說然也。袁準曰。十代祖在堂。則不可以無服。沈括曰。由祖以上。皆曾祖。苟有相逮者。皆服喪三月。據此則陶菴濯溪老洲洞山。不當爲五代祖承重之論。恐不能無疑。愚嘗言十代祖孫相逮。而中閒九代皆沒。則此卽父子承重無疑。小記曰。庶子不得爲長子三年。不繼祖與禰也。解之者多不得其說。譙周曰。小記云云。謂庶子身不繼禰。故其長子不繼祖。合而言之也云云。此似說得分明。小記說尋常未易分解。每以爲當與傳注。別作一義看。今得譙周說。方得爽然。爲曾，高祖承重者。其妻從服與否。黃氏引有適婦無適孫婦之文。以爲不當從服。虞喜，庾蔚之說亦同。而賀循曰。其夫承重。則其妻從服。萬斯大曰。一孫婦之身。主祭則爲適。服祖則爲庶。義無一定。且未聞夫爲適孫而妻不得爲適孫婦也。此說似爲十分正當。蓋有適婦無適孫婦云者。以上之爲下言。恐不可及於下之爲上。未知如何。爲曾，高祖承重者。其妻從服無疑。萬斯大未聞夫爲適孫而妻不得爲適孫婦之論。來喩之謂十分正當者。無容更評。考妣二字。蓋正統以上之稱。恐不可連及於傍親也。本生親雖與伯叔父有閒。然畢竟是傍親。黃氏引女子適人。不易父子名之文。謂之本生考。蓋適人出繼之義。已自不同。况已稱考妣於所後父母。不可又稱於本生親。以犯二統之嫌也。如何如何。本生稱考妣。出宋子大全。故後賢往往用之。然恐未若不用之爲謹嚴也。女子祭私親。無二統之嫌。故得稱考妣。此與出繼者義例自殊。黃氏以周說。不可從也。久不葬者。除服之節。王肅曰。斬衰未葬不變服。劉明世曰。衆子不當除。徐邈曰。妻喪無子。不應除服。徐說如何。妻喪久不葬者。除服與否。禮無明據。但不葬則不行虞卒練祥。不行練祥。而可除服乎。徐邈特以無子言者。恐未知如何爾。斬衰練後緝邊之說。紛紛未定。魏顗曰。緝與不緝。別斬齊矣。又曰。如便緝之。斬名何得復存。我朝巍巖，老洲，鹿門說。亦同。雖有同異之論。恐當以此爲定。父喪練後緝邊之說。不在多言。只經傳中斬衰三年一句。如何區處。</text>
<title>與金弘梓</title>,<text>知覺心意言性。是佛老緖餘。非聖賢本指。朱先生於玉山講義。辨明之。此在甲寅歲。其明年乙卯答林德久書。又明言知覺正是氣之虛靈處。茶田所云晩年說。不知又見於何書。以視聽言動爲道。是佛家作用是性。此又朱先生所深排者。是爲沈莊仲戊午以後所聞。詳見於語類，中庸首章論道不可離處。而茶田以視聽言動爲理。可異也。</text>
<title>答黃智模 丙辰</title>,<text>羅元沖云。立志旣眞。眞字宜自體。 貴發腳不差。發腳一差。終走罔路。徒自罷苦。終不能至。問安得不差。震聲曰。切莫走閉眼路。止此 余謂發腳。行也。開眼。知也。羅說似是爲陽明發也。彼雖曰務良知。而不竆事物之理。直認此心爲道。而信心自行。則是走閉眼路也。傳習錄曰。心卽道。諸君要實見此道。須從自心體認。不假外求始得。</text>
<title>與韓中洙 庚申</title>,<text>心能爲善。而至於全體太極。則其才其功。孰與敵哉。然終是氣分上物事。所以有危微之象。舍亡之累矣。聖人知其然。故終身憂勤惕厲。而不敢少肆焉。然則學者宜從敬知始。而終於與理爲一也。</text>
<title>與李性浩 庚申</title>,<text>子之書屋。旣在吾道山東。取涪翁以心求道語。扁以求道。如何。旣而告之曰。道不遠人。豈非吾道。舍則離去。求乃可保。求之如何。非遠伊邇。敬貫解行。誠徹終始。小子實修。老夫則喜。徒用標榜。余若撻市。此可作坐右銘。而語意痛切。子其刻骨而終身勿忘。</text>
<title>答李性浩 戊午</title>,<text>人有五倫。學有四勿。是爲聖門定本也。對父子則克去不仁之私。而復於孝慈之禮。對君臣則克去不義之私。而復於仁敬之禮。以之對夫婦兄弟朋友。莫不各有其道。如此而已矣。夫親義別序信。是天性之乘載於心。而無知能者也。而克己復禮。是人心之奉承乎性。而有運用者也。然而心或不明不存。則性無以自著矣。故必須此心自撿束。絶去昏縱之失。卽於體道也。庶幾矣。</text>
<title>與李性浩 己未</title>,<text>禮之於人大矣。自制心律身。以至於爲邦。非禮不立。故孔子敎人。無不以禮爲極則矣。易曰。雷在天上大壯。君子以。非禮弗履。夫禮者。天理之節文。而無聖凡之異也。履者。人心之功用。而有生熟之分也。要當明心以知禮。治心以謹禮也。此老夫之所自箴。而要與高明共之。</text>
<title>答金錫麟 丁巳</title>,<text>如何是學。治經而履道是已。今後進士宜熟讀小學。務敬身以篤倫。是之謂學也。昔劉安退。師正 告李君行曰。今之爲學者。皆非所以爲學。此語宜細勘 君行遂有省。自是篤行有守。嘗言經書語孟。如權衡以稱量衆說。其輕重等者正也。不等者不正也。又曰。學以去利欲爲本。利欲去則誠心存。此皆其有省之驗也。</text>
<title>與金錫麟 己未</title>,<text>心口足目。表裏隱顯。始終精粗鉅細。憂樂險夷。病健死生。餘皆類推。昔伊川先生。令尹和靖看敬字。今余欲令諸君。看一字。要之愼生。是其入處。</text>
<title>與金錫麟</title>,<text>太極爲陰陽之主。而反爲陰陽之所運用也。凡生於太極陰陽者。莫不皆然。此說凡三見於宋子大全。而皆手筆也。陰陽運用太極。如人心運用性理。然而原其本則性爲心師。如太極爲陰陽之主也。趙氏以此爲非。而曰必記錄之誤也。昔金監役以語類心性爲物則者。一切指爲記錄之誤。何錯認心性爲一物。而動輒說記誤者之多也。然金猶指語類而云爾。則猶可也。至於趙則以宋子手筆。驅之爲記誤。其氣焰誰能抵當得。吾當謹避之爾。○凡指前言之異於已見者。歸之記誤。皆是主心不主理之過也。吾謂金趙皆當以治心爲務。悖理爲戒。今吾與子。亦皆宜然也。</text>
<title>答金錫麟 辛酉</title>,<text>被削自裁之士。受汙自死之婦。其心不變。其情可戚。然其身有難洗之累。假使入廟而其神不能安於祖先之下矣。然則先生祭之別室之論。可謂至精當矣。若其子孫私自入廟。則非禮家之所能禁也。未知此意如何。乞賜明敎。元來鄙意自如此。而世之不察者。誤有降服之疑矣。今此所論。更須說明此意。則恐尤明快。</text>
<title>與金錫麟 壬戌</title>,<text>在人在物之性。卽在天之太極也。夫太極者。歷萬世而不一變者也。有謂人物之生理。隨氣而異稟。然則性與太極之不齊。何可以數計乎。此實破碎太極汙穢性理之禍。而使人心痛者也。老夫將死矣。願吾黨之士。惟天性是本。堯舜天性渾全。朱子語。自是以下皆然。特知之有明暗。行之有偏全爾。 人欲是去。世習是銷。而如右怪說勿聽。若曰有本然一同之性在。則堯舜天性渾全之外。又有本然一同之可指者。理而有二乎。</text>
<title>答田恭鎭 己未</title>,<text>君子正其衣冠。尊其瞻視。自孔子以後。爲儒門茶飯話。而苟菴大爺。推之以爲治國平天下之權輿也。此語宜細思而實體之。毋不敬。儼若思。安定辭。安民哉。明道先生以爲君道也。仲弓請事斯語。荀氏以爲分明篤恭而天下平氣象。此類豈皆孟浪不精要之辭。學子于此。惡可不二十分謹愼乎。近世儒流。視此爲細。故而往往忽之。甚可歎也。聖賢所言尊性主理。是此心尊主乎性理之謂也。如言愛親敬君。則是臣子愛敬乎君親。豈難知之理乎。或者乃曰。此心是理。所謂主理是主心。與聖賢所言之意。大相遠矣。今子須要自心自操。以順性命之理而已。</text>
<title>答鄭瓘根 戊午</title>,<text>天 帝 以實理。理一而已。再無佗理。 命於人。心 人以實心。奉其命。如是。天與人一也。小學題辭。天道人性。惟聖性者。浩浩其天。是也。 其未及乎此者。須是主忠信。使吾 心 所存所發。都要毋悖乎理。如此則可謂善學者也。然先要具得兩隻眼。覷得實有之理而後。運得兩隻腳。踐得實見之理矣。如今子之事王大人也。此心稟得慈孝之性於天矣。必要成得慈孝之德於己矣。然實心奉養。雜一念要譽之心。便是僞。已與聖門本天之學遠矣。人之用心。可不分外戒愼哉。</text>
<title>答朴永直 戊午</title>,<text>上世只言敎。至傳說。始說出學之一字。蓋敎爲君相之職。學爲士民之事也。上世只言人倫。至孟子。始說出性善二字。蓋人倫是大綱說。性善是本源說也。學與性善兩語。是千萬世宗主。夫學是心學之也。其所學者。性之善也。性善之理。何事不該貫。何時不流行。而心之學也。能主于敬。而誠以成之。則聖賢門庭。不難至矣。</text>
<title>答朴東信 己未</title>,<text>老夫遇人。輒勸讀五書。蓋欲天下之人。皆行得小學之敎。則四海九州。一切太平矣。天下之士。果有能理會得四書義理。如從孔，曾，思，孟肚裏過。盡知得四聖人五藏六府。纖悉無遺。則豈不是聖人。此吾雖未能。亦願同志之交修而喜誦之。比讀宋子大全趙浦渚告宣廟之言。極有感於心者。玆庸別紙寫呈。子其熟讀而實體之。趙浦渚語。見神道碑文。</text>
<title>答朴東浩 戊午</title>,<text>來書言。此道理與生俱生。不以聖凡而有異。此誠然也。愚每謂聖賢不恃生之具理。卻怕生之礙理。故常愼厥生。生者。自心至形氣。皆是。而三者之動靜。有合於理者。亦有礙於理者。而合者常少。礙者常多。孔子之謂君子無不敬。子思之謂君子戒愼恐懼。皆所以備此也。足下于此。深留意而無忽焉。則與生俱生之性。將自復於吾之心。而愼生之功。亦無遺憾矣。敬愼二字。皆通動靜。該知行。用功夫。</text>
<title>答高熺錫 辛酉</title>,<text>近作敬性一章。以爲朝夕寓目之資。適遇子遠來贄見。而求春府翼齋銘。余謂不必別作。因錄前章以寄之曰。五經萬言。一性貫之。百種功夫。惟一敬而。千古羣聖。罔不翼翼。矧余小子。敢褻彝則。戒愼恐懼。憂勤惕厲。存心勿忘。可對上帝。右十二句。吾與子之父子相與終身用之。有不盡者矣。</text>
<title>答鄭寅丰 丙辰</title>,<text>衣食缺。其害至於身死。禮義亡。其禍至於心死。今有懼其細而恬于大者。可不謂之大愚乎。士子宜以禮制心。以義立身。禮義形而上之道。身心形而下之器也。 果禮義也。雖死不敢違也。果非禮義也。雖生勿就焉。此爲學之大本也。卿其欽哉。</text>
<title>答申景雨 丁巳</title>,<text>立人之道曰仁與義也。仁義是天降之衷。而人得之主也。故聖賢千言萬語。無非敎人恭敬奉承。而戒勿失墜也。人字指心言。 然仁義純善而無爲。人心有爲而或流於不善。故必先操心謹愼。毋或自夸自用。須時時刻刻。仰思所稟之性。事事處處。奉行所率之道也。如此而已矣。</text>
<title>答朴昌玉 丁巳</title>,<text>心與理一則聖矣。未前心之戾於理者。十常八九。而是之謂過。苟自知而立改之。此心還復合理。一時合理。則是一時聖人。言言如是。事事如是。則全體是聖人。若懲創不嚴。必至於文過遂非。是之謂小人。人何苦舍聖人而趨小人。</text>
<title>答田尙秀 丁巳</title>,<text>中庸首章之戒愼。是敬之所以體道而貫乎知行。擇善守中。都要敬做箇骨子。 大學章句之誠身。是誠之所以明德。而通乎動靜。意發意息。都要誠做得主宰。○物知身心。固已該動靜底。故但擧意字而言。 此箇精義。毋徒以言語求。必潛心翫繹。久則自然有見處。孔子曰。君子無不敬。今敢足之曰。學者無不誠。誠敬豈有不該貫去處。</text>
<title>答李敬煥 戊午</title>,<text>涪翁云。人只有箇天理。不能存得。更做甚人。晦翁云。人只有一箇心。若不降伏得。更做甚麽人。此莊子所謂入而不學。謂之視肉者也。孟子之道性善。欲人知性之純粹無疵，圓滿無缺。而擴而充之而已。中庸之尊德性。以其無不善也。 孔子之言心有存亡出入。欲人知心之得失之易。保守之難。而常加撿防也。曾傳之戒心不在。以其或失正也。 於是可以見心性二字。的有安危之勢也。近儒之論。一切反是。是可不明覈其異。而含糊鶻突也。試思存理降心當如何。只有誠敬兩字。便可了此。</text>
<title>答申涵 庚申</title>,<text>士之先務。在擇師取友。雖辦得實心。師友不良。無以成正德也。王介甫云。事衰世之大夫。友薄俗之士。聽淫樂。視慝禮。皦然不惑於先王之道。難矣哉。晦菴先生謂此言甚好。只把做文章用。不曾反己求之。余竊謂士旣得明師良友。又要虛心受敎。切忌只把做好話聽過。不曾反己自勉。亦竟無補於實德也。師友者。天下萬事之大本。大本不端不立。風敎亂而事無可爲矣。噫。有志之士。可不愼諸。</text>
<title>答李東潤 戊午</title>,<text>心欲求道。無如保得一箇眞字。眞是在天之太極。而在人則謂之性者也。心則雖靈明活化。或未免有虛詐之失。故其所存主運用。必以眞字爲主本也。凡聖賢之所以與天地合德。凡衆之所以與禽獸同歸者。全繫於此心之保眞與否爾。凡古書所謂立誠務實。主忠信。不妄語。表裏如一。始終無二之類。皆是保眞之道也。心非卽是道而必本於性也。</text>
<title>答金堯周 乙卯</title>,<text>身者。天下國家之本。本不正。末不可得而治矣。故自天子至庶人。皆以修身爲本。中庸曰。齊明盛服。非禮不動。今要學道。道是性之德。學是心之功。 必先正衣冠。攝威儀。以爲養心竆經之需。而最以靡不有初。鮮克有終。爲至戒也。</text>
<title>答金壎 戊午</title>,<text>曾子所聞一貫。始學未易遽語。但原其所以得聞之由。則只在於於其道之用處。隨事精察而力行之一段工夫而已。夫道者。日用事物當然之理。皆出於性之德。而只在眼前腳下者。愼勿作玄妙奇高想。只要隨時隨處。此心俛首細審。鞠躳盡瘁。無萌佗念。無責近效。如是數十年。必有大徹悟大長進。</text>
<title>答任圭錫，基洙 戊午</title>,<text>道理至大。無所不備。必欲以身體而力行之。功程甚遠。不可暫息。期以終吾生而後已焉。第觀叔也氣量稍欠寬弘。姪則天性又似柔軟。必須短長相補。要得硬脊梁。負起百斤重擔。又要得健腳力。走了萬里長程也。聞欲看詩經。此固當然。然詩者。古人所以歌詠性情。當時人一番諷誦。便能曉其義。故曰詩可以興。又曰。興於詩。今人須加訓誥。方理會得。又失歌詠之律。如何便能感發。故語類論此云。不若熟讀論語。方能興起善意。君輩且將論孟二書。就其上講究義理。分別得是非邪正。到感慨處。必能興起善心。懲創惡志。便是興於詩之功。此皆朱先生之敎也。詩書論孟。皆理也。感發懲創。乃心也。心之本於性。此亦可見。</text>
<title>答全柄鈺 戊午</title>,<text>程子曰。楊墨。學仁義而失之者也。後之學者。有不爲仁義者。則其失豈特楊墨哉。首句五字。是心學性之說也。其失之者。心自聖而不本於性故也。 近世學人。亦皆自謂爲仁義。然遇禮之與俗異處。則曰。前訓雖如此。我 我是心自我也。 何能爾也。聞士之有執守者。則曰。彼皆好名。我何須如此。此其心不曾湊泊在道理上。只要奉鄕原爲模範。此便是不爲仁義者。所成就。又出楊墨下也。夫道非挺特堅確之士。不凝焉。</text>
<title>答鄭源根 戊午</title>,<text>陸三魚言。今之論學無佗。亦宗朱子而已。宗朱子爲正學。不宗朱子卽非正學。不佞亦曰。今儒者之宗栗，尤者。乃爲正學也。近世士流於二先生理氣之論。有矢口肆罵者。有陽尊而陰擠者。亦有顯然侮弄。而曰是實尊之者。此皆今日之大患。而不可不辨者也。朱子曰。道體無爲。則二先生亦曰理無爲。朱子曰。人心有覺。則二先生亦曰心屬氣。朱子曰。理爲氣主。則二先生亦曰無爲而爲有爲之主者理也。今以屬氣之心。主於無爲之理。而爲之運用造化。如是而熟焉。可不入聖乎。吾必曰宗栗，尤者。爲正學也。</text>
<title>與鄭源根</title>,<text>朱子曰。人者。天地之心。沒這人時。天地便沒人管。見語類人能弘道章植錄。 愚繼之曰。心者。性情之主。沒這心時。性情便無心主。此就運用處言。則如是也。然有以是而謂人尊於天地。心尊於性情。豈非癡人聞夢耶。愚復下一語云。人雖靈慧。非太極。將何所本而管攝天地。心雖神明。非天命。亦將何所據而主宰性情。此又是從源頭上說下來。須是本末體用。無不究索。不可只於一義上執定不通也。</text>
<title>答金完植 戊午</title>,<text>栗翁告諸生曰。初學工夫。爲善去惡而已。此語驟看。似太滲淡。然此出大學章句。而誠意爲天德王道之要。六經累數萬言。豈有外此者乎。昔白香山問道林。如何是佛法大意。師曰。諸惡莫作。衆善奉行。白曰。三歲孩兒。也解恁地道。師曰。三歲孩兒。能道得。八十老人。行不得。余今七十八歲。而眞行不得。甚可愧也。 此言誠是。但彼之善。本心空性。是也。吾之善。小心奉性。是也。學者於此。宜精察而明辨之。近日一種學問。卻又是高心藐性。更可異也。</text>
<title>與李鍾林 甲寅</title>,<text>凡古書中。言君子處。吾未易及。言小人處。吾未易逃。此誠可恨。但能辦得箇眞心。則凡言君子之德。皆可勉及。小人之行。皆可警改。是其人品已高矣。若中心不甘。而外面強做。如嚼蠟求味。竟無實得。古人謂一心苟實。無復可問。一心不實。亦無復可問。大抵眞之一字。萬古磨滅不得。天地神明之所必與。假之一字。霎時文飾不成。父兄師友之所必不與。爾宜審其幾而取舍之也。</text>
<title>與李鍾林 乙卯</title>,<text>天地生物。初無二命。物有萬殊。而命只一理。 聖賢敎人。亦無二道。特受者。用之有盡有不盡耳。今學者。要于盡字上殫誠。此語雖簡。而意味頗雋永。</text>
<title>答李鍾林 丁巳</title>,<text>昔人言小學一性字貫之。余謂工夫一敬字蔽之。篇題性道敎倫模範則彝。都是性理。題辭。嗟嗟小子。敬受此書。總之標揭敬字。 非但小學爲然。凡聖人之書。無一不然。汝欲爲學。宜熟讀羣經。以明人理。敬操一心。以立天命。以是質之往聖。必蒙頷可。小子欽念哉。</text>
<title>與鄭泳寔 辛酉</title>,<text>聖人之敎。士子之學。只有敬以操心。不令違理一事而已。如格物而靡此理。不明。修行而靡此德。不進。雖刀鉅鼎鑊前後見迫之際。亦須用此箇工夫。然後心理合一。始可言矣。朱先生甲寅奏箚。告寧宗以讀書致精之要。以爲能心潛於一。久而不移。自然心與理會。而善之爲勸者深。惡之爲戒者切矣。臨終前三日。告門人以爲學之要。亦曰。事事求是而去非。積累久之。心與理一。自然所發。皆無私曲矣。兩端。皆有久字。宜不筭日月。要以必得爲期。 心理之閒。著一與字。二者之非一物。瞽者亦可見也。惟王氏一派。最惡此一字。蓋其心自命爲理。則理一而已。其所謂竆理。只自竆其心。所謂循理。亦自循其心而已。如此而有見道透徹。體道純熟者乎。須是如程朱以心求道之論。然後方可繼往聖而不差。垂後世而無弊矣。</text>
<title>答廉奉圭 辛酉</title>,<text>道理眞實平直。苟得此心。靠着此道理。則對君父師友。方能忠孝恭敬。可以無虧其本分。遇患難貧賤。方能安順警厲。可以無失其素履。故字書。有眞心爲愼。直心爲悳之說焉。若此心。纔有些虛僞邪曲。卽爲悖天畔聖之流。甚可畏也。雖始學之士。宜於此。大加審察。</text>
<title>答趙鍾萬 辛酉</title>,<text>子苟溫恭虛受。雖吾之言敎。猶可以成子之德。若左聞而右遺。縱有賢師之以身敎者。日臨而與之。亦不能益子之躳矣。淮南子所謂霤水足以溢榼壺。而江海不能實漏巵者。此之謂也。吾有愼生兩字。可以陶鑄人。凡心之知思存養。身之語默出處。萬般所爲。皆生也。只把一箇愼字。貫將去。如此。氣可化而聖可及矣。</text>
<title>答宋奭柱 癸丑</title>,<text>大敬年纔十七。旣有意於古道。又能勤於讀書。甚可愛也。但于整肅儼恪上欠用力。論語首篇第八章游察院註云。以威重爲質。言靠佗做個質幹。蓋容貌必莊嚴。言語必愼重。非致飾於外。乃制於有規矩繩墨之地。所以養其不可見不可繫之心也。若外面輕躁麤率。是存於中者。必不堅固矣。又何以究此理之精微。致此心之純一哉。</text>
<title>答許東憲 丁巳</title>,<text>自童蒙須知，擊蒙要訣。以至五書，五經。無非敎人以法義。使知謹畏而莫敢干也。今左右名憲。而余以景凜敬之。蓋字書。言懸法以示人曰憲。從害省。從心從目。觀於法象。使人曉然知不善之害。接於目。怵於心。凜乎不可犯也。今之表德。義取諸此。如論語言。非禮勿視聽言動。孟子言。無爲其所不爲。無欲其所不欲。學者視此爲法制禁令。而凜凜乎其無敢犯也。佗皆如是。是爲做聖之道也。左右其欽念哉。</text>
<title>答尹夏弼 己未</title>,<text>學問原於思。思則妙道精義。漸可通矣。德業貴乎勉。勉則大化聖神。亦可期矣。不思不勉。不陷於愚不肖者鮮矣。雖然。思有糊思。有愼思。思之不愼。則無得矣。勉有槩勉。有力勉。勉之不力。則無成矣。愼思如何。曰。如過獨木橋。纔不愼。便跌落矣。力勉如何。曰。如撑逆風船。纔不力。便退轉矣。惡可不愼不力矣乎。</text>
<title>答尹吉信 己未</title>,<text>上帝降衷于民。聖人垂敎于世。學者復性于己。三者同條而共貫也。夫帝與聖與學者。皆以心言。衷與敎與性。皆以理言。降與垂與復。皆心之事也。然帝之與衷。聖之與敎。皆無思勉之可言。若學者之於性。則每患其不能合一。故操心以承乎性。格物以知其性。誠身以充其性。如是而後。可以與聖天同其用矣。若自心爲性。而不復用心於復性。則必陷於禪佛。而獲罪於聖天矣。</text>
<title>答金昌公 己未</title>,<text>人之所以爲學。心與理而已。夫道者師也。心是學道者也。聖人有五道三德之訓。今子之名曰昌公。昌。說文日光也。日光明也。明知也。公仁也。姓曰金。金剛也。剛爲勇之體也。知以明道。仁以守道。勇以強道。則幾矣。然三者一有不誠。則氣欲習慣閒之。而德非其德矣。余請以誠三。表其德。子其熟思而勉行之哉。好學力行知恥三者。最要深念。</text>
<title>答田麒鎭 癸丑</title>,<text>人所以不能立己。以物欲蔽其性爾。欲銷除物欲。必自變化氣質始。呂氏 坤 言。物欲從氣質來。只變化了氣質。更說甚物欲。朱子又言。能學以勝氣。則此性渾然。初未嘗壞。大抵學而至於無欲而性全。豈非聖賢乎。栗翁撿氣復本之敎。的是聖門至訣。後人不曾虛心體究。乃敢斥爲主氣之學。眞妄人也。又或謂氣上全無修爲。此欲翻栗案。而自歸於執拗之科矣。今須從氣稟偏處。逐一克將去。久之。此心自復於禮。而此身自立於道矣。切勿爲諸家所誤也。如氣稟粗率。克之以精詳。怠肆。克之以莊敬。躁㬥。克之以和緩。自玆以往。萬般病痛。都要如此克之。</text>
<title>答田麒鎭 丙辰</title>,<text>自喩氣昏而求明氣之藥。吾謂人之氣質。本自淸明。故雖終日昏擾之餘。夜閒休息。還復淸明。靜是一藥也。收斂惺惺。則志氣淸明。敬又是一藥也。飮食淡。精神爽。帷房遠。血氣定。此又一藥也。佗如夙夜箴齊莊整齊。振拔精明。聖學輯要抖擻精神。洗濯心地。無非治昏之藥也。今又有一說。如人著木屐。以歷百尺之崖。奉盤水而升數仞之堂。則志一而氣凝。亦安有昏昧之足憂哉。得此諸藥而不一服。病只依舊。是所云雖聖人與居。不能化而入者。於乎小子。其宜勉旃。蘆沙譏明氣。寒洲不修氣。氣將昏亂。而心性隱矣。吾甚懼焉。</text>
<title>答韓圭準 己未</title>,<text>薛文淸公曰。聖人之所以敎。賢者之所以學。性而已。此本於小學立敎篇題。 蓋聖賢之用心造行。舍性善則佗無有也。近世一種議論。卻將心字。立爲第一大本。推爲無上至尊。而師生之所傳受。以此而已。不知何所來也。今子於日閒自驗。以心視。以心聽時。果皆得宜。抑以禮言。以禮動。然後始無所失乎。於是而觀。可以知師心師性之孰爲正孰爲未正也。</text>
<title>與全柄太 戊午</title>,<text>毋自欺。必自慊。只此便見心非理。蓋心嘗自欺。故戒毋自欺。心能自慊。故要必自慊。若性理。安有自欺自慊之可言乎。彼之錯見。不須辭而辨之。今只要此心自明性理。而自實知識。如此則合於精一博約之傳矣。精一博約。皆心自爲之。 欲自明自實。請撿束此心。此四字。朱子語。 撿束此心。是持敬功夫。明也從敬生。實也從敬出。心可加撿束。而理則無待於撿束。</text>
<title>答全柄太</title>,<text>實理人人皆同。而實心我須自辦。苟辦得一團實心。則實理可得而明且行矣。而實德可得而立矣。此便是中庸之遺旨也。這箇實字。千世萬世磨滅不得。攧撲不破。聖人之門。以篤實傳其道者。曾子是已。學者宜自體焉。實心合於實理。便是心本性之功也。假使實心自認爲實理。便成狂妄心。心乎愼之。</text>
<title>答全柄太 壬戌</title>,<text>太極與天性一也。其二者。陰陽與氣質也。今有人指堯舜與湯武之天性。爲偏全之不同。不同則二而至於萬矣。此乃邪私之名。非无妄之實也。天下雷行。物與无妄。无妄無一毫之加損。斯爲太極天性之一。宜從一上立身。莫把氣字做家計也。心亦要一。整齊嚴肅則心便一。一則无妄矣。</text>
<title>與金賢述 丁巳</title>,<text>有謂誠意誠字。不可通於靜境。驟看似然。但反己自省。意動。用誠意。已則將不復存誠。如此則再番意動。倩誰誠之。將於無誠中。造作誠字來。禁欺求慊乎。此理不難見。特學者不自省。故駭之耳。朱子答孫敬甫書云。卽此念慮之閒。便當審其自欺自歉之向背。以存誠而去僞。止此 若靜時。不曾立得箇誠主。則於念慮之發。瞥眼之閒。如何便有審愼之功。以此知學貴反己體察。記取記取。</text>
<title>答金賢述 丙辰</title>,<text>誨汝以聞一貫得聖宗之道乎。能隨事精察而力行之是也。顔子就視聽言動。一一都要合禮。亦是此訣。 蓋事事皆有個天命在。事事裏面。包得思慮了。 必要精察其所當然精微之極致處。不如此。將有以非禮之禮。非義之義。爲極則而行之者矣。 盡心竭才。不計難易。先難而後獲。 不關稱譏。艮背而不見己。不見人。 一味奉行。死而後已。</text>
<title>答宋秉徽 丙辰</title>,<text>孟子遇人。便道性善稱堯舜。孔子設敎。一則曰忠信。再則曰忠信。程伯子合而言之曰。知性善。以忠信爲本。此先立其大者。愚謂性善是實理。忠信是實心。聖賢千言萬語。只敎人將實心明實理。而體之於身。見之於事而已。人於性善之云。眞個見得。則其要做聖賢之心。豈不奮然起而毅然行乎哉。加之以忠信爲主焉。則其所存所發。必不肯使虛僞之私。干其閒矣。是爲大學格致誠正之事。學者惡可以其言之近而易視之哉。</text>
<title>與宋秉徽</title>,<text>聖人之敎。必本於理而不本於心也。而曰。使道心爲一身之主者。何也。曰。心有主宰運用之能。而又必原於仁義禮智之正。故以之爲主也。曰。然則謂聖人本心。亦無不可。而程朱二夫子。乃曰聖人本天。何也。曰。是則推原究極。而不可復去之論也。蓋無思無爲而爲有思有爲之體者。純善之理也。有思有爲而爲無思無爲之用者。本善之心也。夫純善者。始終本末。一於善而無疵也。本善者。本始雖善。而末終或未免流於不善。故聖人必本理。不本心也。道心之爲主宰。以其原於理也。其運用若非理。則有何所本而有是運用乎。</text>
<title>與宋秉徽 戊午</title>,<text>孟子曰。人皆可以爲堯舜。良知家言滿街都是聖人。其言似合而有冰炭之異。一則師心自是。一則須致知力行。以必至於聖人也。此呂晩村 留良 語也。余謂人性純善也。故將心學性。事事致力。久久不息。則可以至於性之之堯舜矣。若認得靈覺之心。爲聖爲理。則人人皆有此心。何必竆理。何必學聖。只自性自理。而滿街人人。都是堯舜。近日心宗指心爲聖爲理。未知于此。何以自脫。</text>
<title>與宋秉徽</title>,<text>近日心卽理。嶺南李郭 心性一物 湖南二趙 之說。皆據先賢渾合說者。以爲正義。而不念儒釋天心之不可爲一本。理氣眞靈之不可爲一體。最是大病。不可不辨破也。今日偶讀程書。其曰欲爲善。如有惡爲之閒。欲爲不善。又若有羞惡之心者。此如曰羞惡之性。羞惡之理。如何得。又曰。欲知得與不得。於心氣上驗之。思慮有得。中心悅豫云云。思慮有得。心氣勞耗云云。未聞聖賢因學而致心疾者。此四箇心字。如代以性與理字。讀如何得。凡讀聖賢書。皆依此例推究看。卽彼諸說者。自不能立矣。然亦不須與彼費力相較爭。以損自家本來道義。以害自家好箇氣象也。</text>
<title>與宋秉徽 己未</title>,<text>曾見明人李中梓論古今元氣不同云。世入之病。十有九虛。醫師之藥。百無一補。寧知投藥少差。實者卽虛。虛者卽死。是死於醫藥。非死於疾病也。余於是有悟。蓋後世學者之病。虛者甚多。師儒之敎。罕見其實。如不以忠信爲王。而必以文藝爲先。事君親。尊聖賢。只以文具。而不肯用情者。尤不可言也。 不以經傳爲本。而卻憑子集爲宗。讀朱子書者。據文集語類。以撓章句集註者。朱賢謂之得罪聖門而不可逃。 先談論而後德行。不務反躳踐實。徒事造言害物者。尤可惡也。 畏流俗而忽經禮。甚者認視聽言動知識計較都是天則。指仁義禮智信實道體。爲非心宰。且謂理有爲而不究其虛實。謂氣無修而一任其猖狂。又其鄙陋之甚者。恃門地而輕賢德之士。爭功名而敗師友之倫。是皆敎學之無實。而爲天下國家大亂之本也。有志之士。宜相與勉力而挽回之也。</text>
<title>答鄭然國 庚申</title>,<text>有問於尤菴先生曰。心之虛靈。只是氣歟。抑以理氣合故歟。先生曰。是氣也。又問分明是氣歟。曰。分明是氣也。余竊惟之。心是能弘道者。使心之虛靈。已是道也。道乃無爲之性。如何能弘道。吾故曰學問要撿心以存理。語類云。理是心之理。撿束此心。使無紛擾之病。卽此理存也。 先生又嘗言。聖賢論心。以知覺爲主。而知覺卽氣也。是豈先生所創新者。昔林德久問。人賦氣戒形之後。便有知覺。此自何而發端。朱夫子答曰。知覺正是氣之虛靈處。魂游魄降。則亦隨而亡矣。此是黨禍後往復。先生之言本於此。由是觀之。學者宜專恃道體。爲極本竆源之主宰。而不可靠著靈覺。爲爲學之大本也。</text>
<title>與鄭然國，全基胤，田溶遠，田一重</title>,<text>心之不可以爲理。只將自訟自欺自㬥自棄之聖言以思之。亦自可見矣。蓋此等自字。皆指心言。而曰自訟則以其有自過而自責也。曰自欺則以心之發欺心之知。故云自欺也。如以心爲理。則理決無自過自欺之事矣。如歸之氣質之心。則謂之氣質自責氣質。氣質自欺氣質。又不成說矣。自㬥自棄。亦是此心自如此耳。今一番人用工夫。不向自心上自究勘。卻只去前言之可以強引爲己援者。以立箇窩窟而爲隱避之計。亦何心歟。</text>
<title>與梁正鎬 戊午</title>,<text>佛告陸王諸家。認知覺作用爲性爲理。朱子曰。理未知覺。佗皆勿問。只中庸章句序。將靈覺性命。判而兩之。便自可見。 理無作用。總天道人性皆然。 論語子曰。人能弘道。非道弘人。朱子釋之曰。人心有覺。道體無爲。語類㽦錄。因論弘毅擧人能弘道弘字。而曰這卻是作用。 近日嶺南諸公。卻將此人字。直叫做形而上之道。是與孔朱同乎。禪陸同乎。必有能辨之者矣。</text>
<title>與梁正鎬 己未</title>,<text>左右天資慈祥。慈祥固是好。但更要磨礪精神。竪起志勇。去理會聖賢格言。卓立自己德行。常常自念我今做工夫。如是無骨力。異時結裹得甚麽人物。若終無足觀。豈不深可痛恨。</text>
<title>答芮彰基 庚申</title>,<text>五峯胡子曰。以理義服天下易。以威刀服天下難。故善爲國者。尊吾性而已。余每有味乎其言也。今子遠來問學。因記胡子之言。而告以晦翁之銘曰。尊我德性。希聖學兮。夫性命中何所不包。致知之法。力行之道。皆本於此矣。二者非性。則所見非理而或止於靈明之心。所蹈非正而或歸於邪僻之科矣。故善爲學者。尊吾性而已矣。尊德性對道問學。則止於存心。若專言尊性。則致知亦在其中矣。蓋敬貫知行故也</text>
<title>答朱秉禮 乙卯</title>,<text>六經累數十萬言。撮其要。只爲善做聖四字而已。觀孟子一生之學。在道性善稱堯舜爾。孔子傳易而言繼善。道性善之所由本也。孔子定書。而首唐虞。稱堯舜之所從來也。今學者。宜自體吾性之與聖同。精白淬礪。而無少夾揷。篤信前聖之不我欺。勉強刻苦。而不敢懈怠。能如是。其於爲善做聖之道幾矣。且于異宗之不肯欽承乎性命。而自心自聖。恥爲奴隷於聖賢。而以利爲綱者。自知其錯而不蹈覆轍矣。性非玄妙。只是是底是性。堯舜又不過盡人之道者。以此爲準可也。</text>
<title>答朱秉禮 丙辰</title>,<text>小學有讀書法。又有體驗法。且如事親愛敬律己謹嚴。皆其所言。何不熟看精思實體力行。只向長者。說病說痛。縱使得一服瞑眩之藥。卻又置在篋笥之中。不復省覺。此是世習。決非儒學。今須將敬身明倫兩篇。一一反身。自體體得未至。大發愧。奮誓不因循。如此。安有不長進之理。小學言病亦言藥。何不隨證施方。病中陰證最難治。如言忠臣與孝子。不爲昭昭伸節。不爲冥冥惰行。天知神知我知子知。何謂無知之類。皆是治陰證之神丹妙劑。日日服之。以至終身而不止。則豈不得爲陽明君子乎。</text>
<title>與朱秉禮 庚申</title>,<text>性猶太極。心猶陰陽。語類此條。是退翁所本之第一義也。然則其不直認心爲理。如嶺南一派之見明矣。又不以心爲渾合太極陰陽。道器無辨。如近日某某諸公之見。亦審矣。今須將來。切己體察。使於有辨之中。必用合一之功。如此。方是眞實主理之傳。若只自夸爲我心卽理。而所行竟是心悖於理。則名爲主理。而實陷主氣之科矣。</text>
<title>與文泰煥 戊午</title>,<text>學先要敬以知天。纔知之。便要敬以奉天。這知奉二字。是心之事。而敬之一言。又貫二字。此是聖人正傳。宜篤信而勿妄起疑。</text>
<title>答文泰煥</title>,<text>晦翁先生曰。形色上便有天性。余繼之曰。心靈上便有天性。先生又曰。視聽便有視聽之理。余又繼之曰。思慮便有思慮之理。今視聽思慮。都要一一合理。此是日用閒無時無處不交涉者。而自不知省察者言之。莫覺其切於道學。亦莫覺其難於持守。須從切處難處。子細檢點。莫令容易打過。世之謂心卽理者。宜憬然悟。</text>
<title>答文泰煥，泰益 己未</title>,<text>事無大小常變。都有一箇是。是是性。睹是而成就一箇是。是心平日所論心學性。何所往而不可用。然須是此心竆得此是字。透徹無有餘蘊。不然。恐做處未能灑然也。忍得片時痛。乃能受得萬世快。父喪中祖死。長孫之弟成朞服。而常持父服。有事于祖几筵。則服祖服。長子妻嫁無育。只有庶子幾人者。擇庶子之賢者。以繼宗祀。此是正理。故先賢多以陞適爲是矣。有子而譏立後。旣不可而無適母。不須問嫁母之子。不得爲宗子。自是世俗之見。禮無所據。勿疑其所行也。</text>
<title>答文泰益 戊午</title>,<text>學者。只知此心是知覺思慮之主。而不知心上面。更有性爲此心之主。則竟是無頭學問。如歲晩則體寒。蟲囓則膚痒。此形之受也。覺其痒且寒。而搔之襲之者。此心之用也。在父母長者之側。則不當襲且搔者。此性之理。而心之不敢不從也。又如邪色淫聲之入於耳目者。形之受也。勿視勿聽者。心之爲也。不當視聽者性之理。而心若違之。則爲形役矣。人生一切萬事。無不皆然。此聖學所以不本於心。而必以性爲師者也。</text>
<title>與文泰益 辛酉</title>,<text>持心最要精而不麤。一而不雜。如此。然後讀書也須得力。處事也須得力。臨患難也須站立。不被佗推倒。晦翁晩年。雅言敎此心精一。無些子佗慮夾雜。方見得佗那精微妙處。此見語類，孟子門引而不發躍如也章沈僴錄。敬齋箴惟心惟一。一本。作惟精惟一。此須參看。</text>
<title>答玄晉勳 丁巳</title>,<text>言學便以道爲志。言人便以聖爲志。此以人與道分言。故有是說。然要之。聖人亦是志於道。而成德者也。所謂道。是日用事物所當然。至精微無對待之理。卽所謂性之德而具於心者也。今須先要愼思。而繼之以謹言謹行。期以與天合也。</text>
<title>答鄭鳳朝 丙辰</title>,<text>爲善最樂。而善中孝親爲先。人子勉力行孝。而得父母之悅。天下之樂。豈有大於此者乎。行孝之施于親。務和氣。敬心于己。用謹言愼行。此本旣立。其道自生。道生則用不竆。</text>
<title>與孫周夏 丙辰</title>,<text>尹和靖言。周公大聖人也。宜若無思。觀其輔成王。以措諸事業。其勤若此 謂仰而思之。夜以繼日也。 然則爲學者。豈可以不思。思無邪而已。曰不思者妄矣。和靖此語敎人。致思。正以學原於思也。然思之有道曰愼。若不愼思。而遠思深思胡思淫思。皆思之賊也。汝歸日與直卿相遇。須爲道國無道至死不變。素貧賤行乎貧賤兩句。以爲終身十四字符也。</text>
<title>答孫周夏</title>,<text>薛敬軒自言。二十年治一怒字不去。劉念臺謂其見得治不去。便是佗過人處。呂新吾自言。用三十年心力。除一箇僞字不得。此亦見佗自省。非人所及處。今學者于自己病痛。揀得箇最深底。專心盡力。以克治之。</text>
<title>答李根浩 丁巳</title>,<text>上蔡論仁者先難云。所謂難者。以我視。以我聽。以我言。以我動也。佗日又曰。內外如一。則視聽言動。無非我矣。竊意此處我字。是指心言。上蔡每謂心者。何也。仁是已。仁者。何也。活者爲仁。死者爲不仁。仁是理而謂之活。是未免認心爲理之見也。然則人之視聽言動。只信箇心亦得否。此處我字。若作理字或禮字。始得。學者。須先竆理而謹禮。釋氏無此功夫。所以爲異端也。</text>
<title>答李亨烈 乙卯</title>,<text>學子須守有漸不休四字。如行遠自邇。升高自卑。是有漸也。仁以爲任。死而後已。是不休也。不休無閒斷。有漸不陵躐。此雖常語。便天地造化。也脫此四字不得。聖神功用。也脫此四字不得。才魯者。姑無論已。假有周公之才。若舍此四字。亦終於無成矣。</text>
<title>答金鍾淵，鍾華 丙辰</title>,<text>論語十室之邑章。言雖有美質。而道又不可不學也。道是性學是心。 然學亦要以忠信爲主。及其至也。不過充此忠信而已。其曰美質易得。對至道難聞而云爾。今末俗滋僞。凡百事爲。類多彌文虛禮。其一出於眞實不欺誑者。蓋鮮矣。故聖人之敎。一則曰忠信。再則曰忠信。忠信篤敬整齊嚴肅。是學問根本。若舍此而以文學辨論事功爲學者。雖萬劫千生。竟無實得。爲學。要剛毅果決。沈潛確實。若似睡似覺。半沈半浮。都無所成。喪者哭墓立伏之別。於禮未有所考。僕曾行立哭。今觀徐節孝傳。母喪廬墓。雪夜伏側。哭不絶聲。據此行之。恐不至爲杜撰也。</text>
<title>答金鍾淵，鍾華</title>,<text>憂服中。尤宜謹禮。兄弟相與檢考以自持。有疑處必咨問。期於以身體而力行之。無得罪於幽明之閒也。每見世儒志不堅確。遇異俗處。輒曰前言雖然。我何能然。又値窘且苦處。則曰禮亦不貴。遂致蕩然無防閑。甚可歎也。今須將思勉兩字爲杷柄。苟知其爲當行者。到底思惟而勉就之。其不當行處。又心思惟而力去之也。彼禽獸之類。無可言矣。凡異端俗學之厭惡禮義者。無非其心自用而不肯師性之罪。卿輩其戒之哉。</text>
<title>答金鍾淵 己未</title>,<text>易曰。君子居其室。出其言善云云。蔡節齋曰。言者。心之聲。行者。心之跡。善者。天理也。不善則悖理矣。余謂心之聲與跡。未必皆善。則爲心者其可自尊。而不以理爲主乎。吾欲天下之士。咸能心心念念一一主理。言言事事一一主理。如此則學無異術。民無異俗。而天下太平矣。大哉主理之義也。</text>
<title>答金鍾淵 辛酉</title>,<text>道心之爲四端。誠無可疑。人心恐亦有可屬之四端者。如此心遇身形將被人打而有怵惕傷痛愛護之念。此不可謂仁之發乎。此心知罟擭陷穽之殺身而不敢入。非智之發乎。此心知蓬頭跣足之失儀而整之。覺貪饕淫辟之無恥而斷之。亦不可謂非禮義之發乎。如何如何。</text>
<title>答金定浩 己未</title>,<text>道是行己之本。身是載道之器。未有身屈而道伸者。故曰身外無道。道外無身。蓋欲人守身以守道也。何嘗言蠢動之形。沖漠之道。元是一物。不可分別乎。如言理外無心。心外無理。亦朱子語 亦但言二者不相離之妙。非如異學家渾淪儱侗之見也。此等處不活看。如何讀得書。如孟子言形色天性。明道言性卽氣氣卽性。朱子言道卽氣器卽道。都是一樣話頭。 孔子敎人敬身成身。皆所以敬其道。成其道。非只管著一箇血肉之軀而已也。</text>
<title>答金定浩</title>,<text>不獨頭容直。心亦要直。終身不復有邪心。此徐先生敏於推類。善於用勇者矣。然自是而推之。心字上面。又有生理之本直者。此不待要直而自直也。心之直出於理。理爲心之大本。而心爲性之妙用矣。雖然。心若不撿束。則必放倒。故須用敬功。以扶策得此心竪立。然後心得其正。而理乃直遂。敬須從整齊嚴肅始。故朱子嘗言觀二先生之論心術。不曰存心而曰主敬。其論主敬。不曰虛靜淵默。而必謹之於衣冠容貌之間。其亦可謂言近而指遠矣。</text>
<title>答鄭憲豐 辛酉</title>,<text>曾因令兄。聞左右有意學道。而欲師老夫。及得書贄。語皆過中。吾以爲後進求敎於長者。道之正也。其推許無當。文辭太華。而少質素之風。此乃俗之弊也。近士之輕詆前賢。固是可惡。少輩之妄贊其師。亦非可貴。左右誠有志於聖學。先以小學爲躳行君子之師。次以四子爲竆盡精奧之師。終以春秋綱目爲通達事變之師。此三師之敎。無所不備。學者苟能敬心求益。無所不足矣。</text>
<title>與朴相燮，文柄燮 壬戌</title>,<text>黃百家言。儒釋之辨。只在有理與無理而已。余謂釋氏。雖亦稟得天命之性。然其所存所發。不以理爲極。僅能以心意知覺爲本。故其所行。至於棄人倫悖物則。而得罪於聖人之門也。如近日士論民習。幾幾乎類此。此深可憂也。</text>
<title>答朴相燮 庚申</title>,<text>余病中。得子遠來問學。欲有言而莫能自力。只擧晦翁所以告門人者告之曰。天地如此高厚。自家一介七尺之軀。如何曾幷立爲三。只爲自家此性元善。同是一處出來。莫問氣稟如何。賦受之性。只一善再無兩樣。天地之性。不過與人性同。若謂人氣異則賦性亦異。不幾於誣性矣乎。 元來固有之性。不曾見得。則雖具人衣冠。其實與庶民不爭多。顔子分明見此物須要做得。如人在戰陣。雷皷一鳴。不殺賊。爲賊所殺。安得不向前。訓鄭子上。 余謂由前則我與天地幷立。由後則我與禽獸同歸。此可不立志堅牢特達。下功勇猛奮勵。以變化其氣質之害性者。而充養得性理之如天者哉。</text>
<title>答劉永渫 癸丑</title>,<text>頌恩。不如報恩。訟過。不如改過。改過而寡過。寡過而無過。是則名爲報師恩也。欲知過。須是明欲改過。須是剛。今要熟讀聖書。精擇義理。而奮志皷勇。以終其事也。</text>
<title>答劉永渫 丙辰</title>,<text>所論古今學術之異。甚善甚善。旣已見得到此。不須多談。只要隨讀隨行。四字來書語 使書我一致。而士聖同歸焉。可也。徒尙文華。不貴天德之弊。所論亦得之。然又要看得全務事功。以聘世爲德業。空談理氣。以勝人爲學問如此者。亦與眞知實履之訓。相背而馳也。來書歇卻體驗之功。此句全然不是。吾儒家法。如讀論語義以爲質。禮以行之。孫以出之。信以成之。小學不爲昭昭伸節。不爲冥冥惰行之類。一一反己自體而驗其能否。能與不能之閒。又當用有改無勉之功。如此。方是爲學實際。不然。竟成虛讀書。豈不可愧。定省拜揖。古人所行不同。小學唐氏之拜姑。愼齋用拜。朱子不竢父母起而拜。非晨省之拜歟。 家禮丈夫之唱喏。節孝渼湖皆揖。朱子每早受揖。 是也。後學擇而行之可也。先師與愚。皆行拜父師。臥亦拜。愼齋遺規也。</text>
<title>與金泰珣 辛酉</title>,<text>致堂論孔明一代之英。遠謀宏議。無不售者。至其自明之語曰。謹愼而已。何其約也。若孔明者。有文王之小心矣。朱門人。請一言終身佩服。則先生所以告者。只戒愼恐懼四字。余謂欲爲聖賢。只此愼字。欲爲將相。亦只此愼字。如今學者。每事愼擇其理。而謹用其心。則雖天來大德世閒大功。無不成矣。或曰。此時代何必論心論性。可謂孟浪不根之學也。</text>
<title>與金達植 辛酉</title>,<text>聖賢以三綱五常。爲天理民彝之大節。王政儒術之本根。故君以治之。師以敎之。使天下國家。無不治平矣。今也以勢利爲立邦保身之切務。而視綱常。爲不足重。遂陷於慢僻翔走之倫。而不自知其可恥也。哀哉。小學第三篇首章。言敬義之得失。可爲當今之良藥。後生之明鏡。學者盡心焉。</text>
<title>答房鎭八 辛酉</title>,<text>作人怕似無骨蟲。才扶竪起時。似立腳。旋復頹臥。竟是病困人。須知從師長。聽得最初訓辭時。精神專一。平日氣習。不覺銷散。不復隨俗下庸人。倒東來西。自後一直如是。方是眞箇有骨力漢。</text>
<title>答金成斗 辛酉</title>,<text>綱常人之生脈。如魚得水則活。出水則死。不可一日而無者也。今世視君尊臣卑父嚴子敬夫倡婦隨。爲一種乖常不可行之事。而撰造一切平等之說。以充塞而滅絶之。不至於亂逆則不止。此由不曾反求諸己。因而藐視前聖也。今須讀小學論孟等書。以驗之身心。而立爲根本也。</text>
<title>答吳奭煥 戊午</title>,<text>畜德錄。載王氏材之說曰。孟子言良知良能。蓋擧此心本然之善端。此句尙屬氣分 以明性之善。此句。乃是道體。 非謂自孩提以至終身。從吾心任吾知。象山言。某只是信箇心。伊川卻言。聖人任理而不任意。 自莫非天理之流行也。誠哉言乎。便堯舜。亦有危微之戒。致精一之功。湯文且以禮義制其心事。望道如未之見。周，孔亦有仰而思之。夜以繼日之說。心不踰矩。乃言於志學耳順之後。後世儒者。輒據孟，語。以爲一心字足矣。苟以心爲理。則此語郤自是。 何必復求無知無能之性。以爲天下之大本。是誠𥳑易徑快。特患其學之無頭腦也。今吾與子。始須知天而中於事天。竆理履禮 終於合天。天卽性也。</text>
<title>答申錫奎 戊午</title>,<text>李中孚 容 其學在反身。道在守約。功在悔過自新。有問入門下手之要。曰。我之論學。不欲人閒講泛論。只要各人自覔其受病之所在。知有某病。卽思自醫其病。此便是入門。便是下手。余謂身與約。是道之所在。反與守。是心之能處。過與病。又皆是害道者。自新自醫。又皆是自心護道之功。嗟嗟小子。務操心奉性。李氏至孝不仕淸。眞可敬也。</text>
<title>答徐柄寬 丁巳</title>,<text>學要務實。莫要外馳。外馳何謂。謂爲善而要人道好。如此者。雖孝悌過人。只名外馳。外馳者德終不成。不如爲農，工，商，賈之猶爲有益於人與己而無損其爲全其天也。今旣從事儒術。每事要靠著一箇實字依主。此爲爲聖之基本也。爾其勉之。</text>
<title>答吳廷根 丁巳</title>,<text>呂新吾言。能辨眞假。是一種大學問。萬古惟有眞之一字。磨滅不了。蓋藏不了。天地無此。不能發育。聖人無此。不能參贊。學也者。學此也。止此 眞是眞實無妄之理。亦眞實不欺之心。爾旣從學。最要眞心不欺。</text>
<title>答金植沅 丁巳</title>,<text>學者。莫不欲得道。而知道之在吾身。求之由吾心者。或寡矣。凡古昔聖賢。做得際天蟠地底德業者。無不從臨淵履冰底工夫而成之。今須就日用庸言庸行處。兢兢乎如奉盤水。而行乎堂陛之上。若夫一念獨知之幾。則懔懔乎如上帝神明之鑑臨。而毋敢少肆焉。則道之成於己可冀矣。然須先讀書明理而後。可以實踐矣。</text>
<title>答高瀅在 己未</title>,<text>道理虛處易到。實處難做。故仙佛常有。而聖賢常無也。學者讀書。推測道理。似能覺悟。及發言處事。便多窒礙。故朱子臨終。諄諄敎門弟子云。惟事事審求其是。決去其非。積習久之。心與理一。心本非理。故到此。始言心與理一。 自然所發。皆無私曲。學者離物與形而求道。終不得也。此淸儒劉崑右語也。余每誦朱先生此敎。以與朋友。同共商量。而期以持循矣。不謂劉氏。先得我心之所契也。今因而有一語繼之云。虛談易聘。故陸，王之學不絶。實際難盡。故程，朱之德罕見。今學者。宜將虛活不測之心。以靠眞實无妄之性。庶幾不致落空。而得以立誠矣。</text>
<title>答金相哲</title>,<text>孔子敎人。每言志於道。志於仁。其自誦亦曰。志于學。學是大學之法。法卽是道也。洛閩皆有以心求道之論。言逆于心。必求諸道。出尙書。 今雖初學。必敬以操心。令入道理窠臼。如九容四勿之類。皆此道也。日前所告節孝事母之說。是道與仁與學之本也。第歸家而勉力于此。</text>
<title>答全基胤 庚申</title>,<text>退陶先生曰。君子之學。爲己而已。無所爲而然也。如深山茂林之中。有一蘭草。終日薰香。而不自知其爲香。正合於君子爲己之義。宜深體之。余自二十時讀此段。不覺其味之有餘。而但苦其體之未深。今遇子遠來問學。遂擧以告之。蓋爲己二字。有心性之義。己指性之理。而爲是心之能也。由是觀之。吾人之學。但當爲吾之所當爲而已。實非有一毫外慕之私也。</text>
<title>答柳錫永 丙辰</title>,<text>子之大碩人。以事姑孝。聞於鄕矣。余因子之問學。而告之曰。人之道。孝爲之首矣。請歸而問平日所以事姑者。敬體其心。以奉慈親。則孝道立矣。此本旣立。則羣行由是而達矣。余聞孝子之事親也禮之卑遜。如下隷。情之柔婉。如小兒。此吾所未能於親在之日。而抱無竆之痛者。願子之視余爲戒而盡心於此道也。此道人人皆有。盡心。惟孝者能之。此心本性之學也。</text>
<title>答金處默 庚申</title>,<text>聖門之敎。只有將心究道而盡性而已。管子之言曰。思之思之。又重思之。思之不通。鬼神將通之。靖節之言曰。脂我名車。策我名驥。千里雖遙。孰敢不至。此兩語。極有味。蓋學原於愼思。而成於勇詣也。雖然。古今學人。孰不曰我思勉。而思之或失其正。勉之不得其中。則終身辛苦。亦竟陷於異端之差。俗學之陋矣。此朱夫子將學之正三字。特揭示萬世學者。爲大有功於聖門也。</text>
<title>與趙昌植 丁巳</title>,<text>入道只在日用處著力。始有實得。此曾朱二夫子。於用時省察。而有得之法。 如孔子答問仁問智問孝問君子。無不就身心用上指點。而聽者俛首鞠躳。做到極處。便是聖賢。柰何近士。只務口耳之習。以助爭鬨之勢。而若所謂躳行君子。君子。指君子所行之道。躳行。是以身心體道之功。只此便見心本性之妙也。宜盡心焉。 則初不肯下手著腳。豈不可慨。吾欲得有志之士。以樸實。救浮淺。足下得無意乎。</text>
<title>答朴昌燮 庚申</title>,<text>嘗聞豫章羅子之言曰。父慈。父之福。子孝。子之福。父慈子孝。家道隆盛。得不謂之福乎。人以富貴爲福。陋哉。僕亦曰。師以小學傳諸生。諸生以小學承師儒術。敦厚正的。此士之福。或者以功名爲福。誤矣。僕竊念士之敬事君親師傅。樂與兄弟妻孥。如小學之敎。由是而進。百凡行治。逐一點檢。逐一鍛鍊。罔或有乖於立敎明倫敬身之訓焉。則所成之德。幾幾乎聖人矣。自餘古來羣經。可不治而明矣。目下難事。可不勞而處矣。</text>
<title>答杜炳敎 己未</title>,<text>朱子曰。氣稟淸明。無物欲之累。則性之四德。根本於心。其積之盛。則發而著見於外者。不待言而無不順矣。此孟子集註也。又曰。衆人蚩蚩。物欲交蔽。乃頹其綱。安此㬥棄。此小學題辭也。蚩蚩是氣稟之昏愚也。讀此二段。可知氣質之有關於人爲大矣。然則聖賢千言萬語。無非所以敎人撿束其氣。不使物欲汩其性者。其法豈不甚要切。而所就者豈不甚廣遠矣乎。然其始在明禮而謹守之而已矣。</text>
<title>答高景洙 戊午</title>,<text>學者第一怕。志得不切。第二怕。見得不眞。第三怕。工夫閒斷。若志在超凡入聖。自與人倫天性相關涉。今世聰明之士。只去雜駁處費心。或多聞博識。或文章技藝。遂致擔閣一生。無所成就而死。豈不可惜。此是老拙常與諸生談及者。今因足下見與之厚。而亦以奉誦焉耳。</text>
<title>答高景洙 己未</title>,<text>儒者之爲學。當主理。不當主氣。乃或受制於麤習。全務己勝。而卒爲斯道之梗。其治業宜尙行。而不宜尙文。卻有致力於華藻。反惡實修。而竟與吾儒爲敵。東坡之於伊川。是也。 此我輩之視爲殷鑑而遠避之者也。鄙見似此。每與朋友言。今復以爲傾注之報也。如何如何。</text>
<title>答朴鎔柱 戊午</title>,<text>峿堂李丈言。天下惟有一箇道理。更無傍歧。曰正義明道而已。又曰。自八歲入小學以後。許多用功。皆理會氣一款。或疑兩語相矛盾。余曰。皆是也。蓋義不能自正。道不能自明。此理無爲之的證也。 必也治氣而後。道義可得而明且正矣。程伯子曰。以氣明道。叔子曰。以心求道。 欲治氣。又須自小學以至四子五經。一一熟讀其文。而實體于身也。如此則氣有不淸不粹。而道義有不正不明之患乎。故峿堂又言。功夫要理會氣一款。氣得其平。則眞性不鑿。此與近儒避主氣之嫌。而自言氣上無一半分修爲者。不可同日語也。</text>
<title>與朴鎔柱 庚申</title>,<text>學者最要理會心字。蓋心是上而承奉乎性理。下而澄治夫氣質者。不可直謂之性理。又不可直謂之氣質。此數句。最宜細體。 蓋性理與氣質。皆無覺識。皆無巧能。安得謂心性一物。心質無辨也乎。今試將經傳中心字。做性理與氣質看。皆得否。如易之洗心。謂之洗理洗氣。書之道心。謂之道性道質。或可通否。湯，文之制心小心。孔，顔之心不踰矩。心不違仁。曾，孟之心有所忿懥。心之悅理義之類。一切將性理氣質。互換看。無一處說得去矣。吾故曰心字最要理會。大學語孟心字。總一百四十二箇。一一指作性理。或氣質。皆不通矣。</text>
<title>答朴鎔柱 壬戌</title>,<text>心與氣質同異之論。歷擧洗心小心從心心不違仁諸心字。不可換以氣字。以證心氣質之異。志山答謂旣各有字。不可換用固也。性之於理。其爲一物。若謂成之是理。天命之謂理。亦不成說云云。性與理。雖有在天在人之分。而究是一太極。聖學輯要曰。太極在天曰道。在人曰性。又曰。天地之性。人物一也。 若夫心與氣質。雖同名爲氣。而一則神明不測也。朱子曰。聖人。神明不測之號。 虛靈洞澈也。能弘道盡性也。能矯輕警惰也。能爲一身主也。一則決不可謂之神明虛靈也。決不可謂之能思勉也。決不可謂之能不踰矩違仁也。且心能撿氣而氣不能操心。心能淸氣而氣不能澄心。若但以口舌文字抵敵人。則任佗胡亂說去也不妨。苟欲就己分上緊切體會。端的施用。則二者竟不可認做無分底物事也。志令見處如此。而遽欲判斷。宋韓地位之高下。湖洛議論之得失。則恐太遠矣。大學章句。虛靈爲氣稟所拘。或問氣質有蔽之心。擊蒙要訣心之虛靈不拘稟受。此等八字打開處。如何敢渾淆儱侗說得。只見其東倒西倒。而卒不得其所安也。</text>
<title>答表鉉圭 戊午</title>,<text>晦翁論九容云。卽此是涵養本原。以先賢之意推之。本原心也。心雖靈明神活而爲一身之主。然竟屬氣分上物事。故時有淵淪天飛之失。與凝冰焦火之病。所以必待操而始存。敬而後定。非可與眞實無妄純粹至善主宰自然底性理同科也。故學者。宜常將此心。沈涵於義理之中。而優遊不迫。厭飫有餘而養之。然後乃得與理合一。而成盡性之功矣。近世一種議論。直將心字爲性爲理。而張皇夸大。無復謙虛之象，謹愼之意。其害道不細。甚可歎也。</text>
<title>答表鉉圭</title>,<text>生知者且有師。况其下者乎。雖然。師不愼擇。學無從成矣。何謂愼擇。欲其擇有道者也。夫有道者。謂心與道一者也。故孔子曰。就有道而正焉。韓子曰。道之所存。師之所存也。雖然。有道者。何可易遇也。足下以書爲贄。而欲師不佞。不佞非有道者。何以爲足下師。無以則有一焉。晦翁解孟子餘師云。性善之理。隨處發見。無不可師。陸子靜喜言心而不喜人說性。晦翁譏之曰。學而不論性。不知所學何事。夫學是心之事。而所學是性之善也。足下胷中。自有至善之性。要使此心所思所勉。無不模範乎是而終身焉。揚雄言。師者。人之模範也。 則吾雖老且死。猶將與足下胥誨而交修也。足下所說師之義甚詳矣。然未及乎此。故不佞特發之。</text>
<title>答李重佶 戊午</title>,<text>古人云。曳新履者。行必擇地。吾謂入儒籍者。言必擇發。而其音如鸞鳳之鳴。德必擇修。而其重如山嶽之象。如此者。可以光儒門矣。先生長者之所望於後進之士。豈有佗哉。</text>
<title>答黃達性 戊午</title>,<text>道只在目前可循。如或留心高遠。而冀其得之。便失爲道近人之敎矣。專要精察於是非之辨。而力行於身心之閒。如是之久。而無復有佗念以貳之。罔或有退步以休了。則決須有得於道矣。然必先有竆經精義之功。以導其前。此所謂自明而誠也。</text>
<title>與金南烈，金東禧 庚申</title>,<text>所謂道者。只在日用之閒所當然者。是也竆理者。竆此也。盡性者。盡此也。常見世儒言辨文字。務極精微。及遇事接人。卻只是客氣制命世習爲主。此兩句。所藏病痛。欲言之。使人心痛。但可默觀也。 不復可以聖門學者論也。曾記朱子答許順之書云。雖至于堯舜孔子之德。其自處常只在下學處也。常只兩字。宜著眼看。 上達處不可著工夫。更無依泊處。動靜語默。無非下學。聖人豈曾離此來。吾願諸子。宜於此處。另著一段精神。做得聖門端的工夫也。</text>
<title>答朴喜經 壬戌</title>,<text>胡安定公曰。子貢言。夫子不可及。此甚而言之也。孔子固學于人而後爲孔子。橫渠先生曰。仲尼煞喫辛苦來。朱子曰。此極有味。 伊川先生曰。聖人必須學。愚謂孔子亦自言好學。未知聖人何所學。豈非學仁義禮智乎。特其氣質極純。故其心明睿。而易於學耳。今君問學於余。余只有學道兩字。道非放心之所可學。故必操心以思勉。然後乃可言得道。此張子之言。所以爲有味也。心謂理不得。謂氣質亦不得。</text>
<title>答李曾浩 丁巳</title>,<text>學人力量。須要剛毅有立。而存心卻當以仁厚溫和爲本。憤世疾邪。是肅殺之所發。若乃憂時憫俗。是從仁性上流露。要自辨認。不可混淆看也。至於守道制義。卻不可有一毫遊移前卻之態也。</text>
<title>答鄭芳源 丙辰</title>,<text>每日頻自點檢。孝弟有虧闕歟。威儀有放肆歟。誦讀有怠緩歟。德義有欠損歟。纔有未愜處。卽自認爲大罪過。當下改革。不少吝惜。無日不如是省覺。如是補救。以至終身。則聖賢門墻。亦將可及矣。</text>
<title>與金億述 戊午</title>,<text>頃有問。范箴心爲天君。則性字何所寄宿。爲此語者。無乃惑於異論歟。何不看上句誠敬二字。誠是實理也。敬是奉持也。前日形役之心。今能尊性。則可謂之天君也。然則性字寄宿於天君上面矣。此箇義諦。學者宜細繹而實體之也。</text>
<title>答金億述 己未</title>,<text>來書反省自勵之意。亦令老夫警發。何幸何幸。所云先正心術。次愼樞機。以及於辨義利者。語語切當。從而加勉。無或有行不及言之恥也。但書中說老夫處。有侈大之象。說世儒處。或犯深刻之失。此卻有關於心術樞機。而未免於貽笑取怨。宜加思中以爲紀之功也。思中來書語。思中以爲紀。出管子弟子職。 大抵中是上天命心之理。思之以爲紀。是人心學道之法也。性師心弟之妙。此亦可見。柰何諸人視此一句。如恥辱然也。不思甚矣。此義須與令兄。商量看也。</text>
<title>答崔淇碩 丙辰</title>,<text>上帝以眞實無妄之理。降賦於人心。人字。已帶著氣質了。氣質不問如何。而性理毫無小異。其曰性不待氣而自偏。曰性各隨氣而異稟者。皆礙著性了。 聖人以眞實無妄之心。奉承乎天理。聖人氣質全體。皆極淸粹。不隔乎理。自然能盡性。 今學者。必愼思以知得十全純善之性。須是知得切。若不切。則見善欲爲。見不善。亦被佗牽轉去。畢竟無益。 用誠以立得爲善去惡之本。須是表裏如一。不然則外面如此。內面不如此。此是鬼家眷屬。不曾明白過得一日。只是自欺。 由是而正修齊治之道。參贊化育之功。可以馴致矣。吾故曰。大學中庸無二道。無二學也。</text>
<title>答崔淇碩，金建植 己未</title>,<text>大學明命。雖專以理言。亦無甚窒礙。但看文字。必尋本指。以定其大體。然後條理脈絡。各有著落而不相煩絮矣。故章句旣言天之明命卽我之所以爲德者。講義亦然。章句又言。結所引書。皆言自明己德之意。己德卽己之明德。而明命包在其中矣。據此則惡可以德與命。分心與理乎。小學明命。亦宜以大學傳本指看定。然後以明命是具理底。自與首節人性不相妨掣。至於復初二字。明德章句。亦有之。何必獨歸之於性耶。饒氏自爲一義看。亦通。</text>
<title>與柳遠準</title>,<text>自帝王以至士子。只有理會踐履兩事而已。其能知能行者。心也。所知所行者。理也。心若於此。不明而不誠。則大而天下之亂。小而一身之敗。無不由是而起矣。故聖人千言萬語。學者終身從事。只是要得事事物物頭頭件件。各知其所當然。而得其所當然。聖人以下是晦翁六十九年以後語 如是而熟則聖矣。今之士。往往恃心爲理而自用。故竟只歸於無頭腦無根腳底學問矣。良可悲夫。</text>
<title>答韓鍾淵 丙辰</title>,<text>敬義二字。隨處加工。敬是身心內外。收斂整肅。不令放慢。義是是非界限。分明截斷。莫敎混淆。如是循環。久久不息。自然有得。只此是終身事業。其始要治經明理。</text>
<title>答金東禧 庚申</title>,<text>我欲仁。我欲行禮。爲仁由己。仁以爲己任。此皆聖賢之言。而我己皆指心而言。仁禮皆指性而言。指意明白。工夫端的。而使人 此亦指心言。 有向望擔荷之實也。故栗尤二先生。以心是氣性是理。立爲學者之的矣。彼南少之詆毁。固其黨習之所出也。至有以二先生爲祖師。而反爲異說。以疑眩後進之耳目者。其見識之不明。心術之不仁。乃至於此。良可悲夫。</text>
<title>答金東禧 辛酉</title>,<text>學者當成身。身非指圓頭方足而言。乃指三綱五常言也。夫綱常無聖凡之異。成敗有敬肆之分。綱常是理。敬肆是心。 今須勇以勵志。禮以束心。積久不輟。以庶幾無虧乎千聖相傳萬古不滅底綱常道理爾。其法具在四書五經。只要人熟讀精思而實踐之。</text>
<title>與權寧驥 辛酉</title>,<text>驥有力有德。而人稱驥德而不稱驥力。亦猶周公有才有德。孔子有能有德。而人不稱其才能而稱其德也。今學周，孔者。宜勉其德。而其才能不須慕也。何如可以學周，孔之德。先正其容。一其衷。尋其是。而保其終而已。是是性理之所當然也。衷是心覺之所能然也。要使心覺莫令昏亂而奉循性理。無欠闕。無休歇。則周，孔之德。亦將可及矣。</text>
<title>答鄭憲燾 戊午</title>,<text>子之有問於我。我之有復於子。只操心謹禮四字已盡之。如擇善守中。擇守是心之功夫。善中是禮之本體。本體無聖庸之殊。功夫有生熟之分。今子雖少年。宜自心自策勵。由讀書飭躳。以至事親敬長。無非禮之所在。日夜勤苦。使功夫之生者。漸至於熟。而與聖賢同歸。則吾之能事畢矣。一毫不及聖人。是吾心自虧了天性本體。可不勉哉。</text>
<title>與鄭憲燾 庚申</title>,<text>橫渠先生言。仲尼煞喫辛苦來。晦翁亟稱其有味。 達磨禪子敎人云。此心卽道。安用修行。象山亦言。識得一心了。萬法流出。更無許多事。 今日後生習聞心宗自然之說。便喜聞而爭趨之。冀其不修而自成。誰肯忍辛耐苦以學孔子乎。老夫敢道彼雖如此立得好聽話頭。而道義決無自來入眼，自來被身之理。我若欺人。天必厭之。神將殛之。切宜信取。</text>
<title>答金鍾華 己未</title>,<text>凡事皆用審箇是非。擇其是而行之。聖人敎人。只是發明此理。十五志學。所志只在此。三十而立。所立只在此。四十而不惑。又不是別有一種道理。只是見得明。行得到。爲聖爲賢皆只在此。○是是自在無爲。不可畔背底道體。審擇而行之。是有知覺運用能奉行道體底心功。故學者必欲操束此心。勿令走作也。</text>
<title>與高炳五 庚申</title>,<text>合理與氣而命之曰氣質之性。此朱子栗翁之訓也。愚又曰。氣質之心。亦可言合心與氣而命之也。然學者於此煞有明辨而不可混者。蓋心是有知能者。其於悖理也。心亦與有罪焉。至於理則異於是。是以氣質之性。但可曰氣之障理。不可言理亦變。理亦淫。理亦誤且逆也。吾故每令相從諸子。惟務澄治心氣之病。以奉循性命之理而已。兩句。皆通動靜。貫知行而言。 凡爲心卽理。理亦變之說者。試下一轉語。世之言氣不須明。敬不干知者。宜亦置辨。</text>
<title>答高炳五 己未</title>,<text>聖人言道不遠人。要須就日用常行上逐一檢理。永久持守。又當知際天蟠地之大勳。皆從臨深履薄之妙敬做起來。如不能於幽隱微細處加意著力。則雖使做得文章。如明珠璀璨。說得道理。如天花繽紛。竟只添得外來聲華。與自家實際。了無交涉。人心世道。反成障塞。洪自誠菜根譚一聯甚好。醲肥辛甘非眞味。眞味只是淡。神奇卓異非至人。至人只是常。</text>
<title>與高炳五</title>,<text>余嘗病世風尙文而鮮實。今見有常千里遠來。質厚有志。余甚注意。今夜偶閱歷代名臣言行錄劉忠肅傳。嘗與同列奏事。論人才曰。人才難得。能否不一。惟忠實而才識有餘。上也。才不逮而忠實有餘。次也。有才而難保。可藉以集事。又其次也。懷邪觀望。隨時勢改變。此小人也。不可用。余平生接引後輩甚多。以劉公之言思之。非惟朝廷爲然。儒門取士。亦有然者。今有常旣以古學爲務。亦必以忠信爲主。而華藻爲下。一味以小學四書爲師法。不精不置。不能不措。罔或被世習所引去也。劉公敎子孫。先行實。後文藝。每曰。士當以器識爲先。一號爲文人。無足觀矣。此最得聖門敎學遺意。余極心服。今以告有常者。嘗聞仙鄕士風。亦頗與此不同。冀佗日歸。與同學輩。互相傳習。習以成規。余甚有望於有常云。</text>
<title>與高炳五 辛酉</title>,<text>綱常爲本。事功爲末。性理爲體。心氣爲用。此爲有用之辨。最急之察。不可一日而不講也。今人舍綱常不扶。而惟事功是就。忽性理不尊。而惟心靈是主。故其所爲爲無源之水。而所學爲無根之木。不足尙也。今當以敬爲務。而敬乃心本性之謂也。子之鄕。多從余遊者。歸而以是共勉焉。禮固是撿制此心底物事。樂亦是拘束此心之材具。日用功夫。宜以和敬二字從事焉。</text>
<title>答張和鎭 壬戌</title>,<text>子之先人兄弟及子。皆以節義。爲彼所仇視。流竄九死而不悔。今子以先人遺訓。入海問學。尤可貴也。世閒迷罔輩。爲時變所搖奪。如墮在火坑中發狂。漂流巨海中溺死。仁人君子不忍見。然語之不受。挽之不止。只在自家策勵站立。誓守晩節。以終身而已。欲爲此。須是讀書以明義理爾。來諭爲今之計。莫若尊華攘夷。崇正闢邪。誠然誠然。但欲爲此。亦莫若將心學性之爲要也。性師心弟。非若孔子居魯。諸子居列國。只在一處。而心能循理則爲賢弟。若一悖道則爲叛卒也。只所示不離不雜一句。庶得之矣。如言入道望道向道畔道之類。皆宜活看。不可執滯也。</text>
<title>答辛鼎夏 乙卯</title>,<text>晦翁言。天命箇心了方是性。余足之曰。心受命于天方有性。夫天命心受之時。豈暇顧其氣之不齊。而異其所與受乎。此決然之理也。故性之十全至善。千人萬人。都只一樣。更無差別。今學者最要潛心靜慮。以究其理。奮志鼓勇。以循其軌。如此而已矣。不然。雖名爲學。而見之不明。行之無力。終爲俗中好人已矣。於是乎此心有負於天。而天亦不我顧矣。</text>
<title>答鄭宗燮 己未</title>,<text>敎亦多術矣。學亦無方矣。而其源皆出於性命之正。故晦翁於易之蒙。曰明者之養蒙。與蒙者之自養。皆利於正也。涪翁於頤貞則吉曰。人之養身養德養人養於人。皆以正道則吉也。至哉。二先生之言乎。翫而繹之。有餘味。奉而行之。有終身無竆之用矣。敎學是人心之妙用。性命是天理之眞體。於此。見心當學性。性本爲宰矣。子歸而奉陳於定省之暇。退而體認乎言動之閒也。</text>
<title>答明宇鎭 壬戌</title>,<text>昏懦之諭。知是自道之辭也。如老夫者。眞有此疾。心欲求療而思之。夫昏治以明。明從讀書硏理生。柔治以剛。剛因猛省力踐生。而中庸之百倍用功。是其收效之法也。小學云。今日辨一理。明日辨一理。當然之理。若懸空說理說氣。不貴也。 久則自然浹洽。此心與理相涵之妙也。又云。今日行一難事。明日行一難事。久則自然堅固。此身與道相安之功也。以此兩義。日勉勉而不能已。愚雖老矣。亦將可進。如高明者。年富力優。萬里一鞭。所向無前。然以之作心箴則可。必欲立爲齋號則依舊是昏懦之病。戒之戒之。</text>
<title>答黃煕周 丙辰</title>,<text>性之純善。心之本善。氣之本淸。聖之可學。須先理會。天理之在人心。萬古不泯。日用應酬之際。時常發露。雖至愚頑。霎然之頃。値少休歇時。此氣便淸。天理便從此隙發見出來。 須是自省覺。此是仁。此是義。禮智亦然。 如窶夫之得光明寶藏。拳拳護持而不失。能充養得去。工夫無或閒息。氣慾漸見銷磨。久之不復能爲吾害矣。</text>
<title>答鄭炳善 丁巳</title>,<text>小學首言天命之性。性豈有一毫不善。是爲天下之大本。程子所謂聖人本天之天。卽此也。今須要辦得一團忠信之心。用得十分敬愼之功。以明其善而誠其身而已。性爲實理。用實心敬功。以施明誠之事。此爲聖門正宗。 若有些虛邪之志。怠肆之念。以害了眞實無妄之理。是爲天之僇民。豈容於覆載之閒哉。</text>
<title>答李丙宇</title>,<text>今日士子。遇此無前變亂之世。若不十分戒愼恐懼。則如何得保守名義。以無貽天地父母之羞辱。無爲聖賢師友之非斥也乎。戒愼恐懼。通寂感知行出處辭受死生禍福一切萬事而用功底。故廖德明求一言終身佩服。朱子擧此四字以敎之曰。此是要切工夫。今學者試思此心。如何恁地常戒懼。只恐思慮運用。或戾於性故也。</text>
<title>與李康善 丙辰</title>,<text>立志以希舜學孔爲法。顔孟 存心以表裏如一爲本。律身以四勿三貴爲主。事親以和婉敬愼爲道。讀書以成誦踐實爲要。臨事以以義爲利爲法。處世以忍痛含寃爲義。避惡以從夷染邪爲最。從學以有始無終爲恥。</text>
<title>答高喆柱 庚申</title>,<text>士居此世。危難已甚。如非全力 心 靠著聖賢所說道理。性 以爲平生命脈。則恐一朝失了。遂至墮落坑塹。爲禽獸所食。永無緣回來。此大可哀也。曾記高峯禪偈云。急水灘頭泊小舟。切須牢把這繩頭。驀然繩斷難回避。直得通身血逬流。吾儒可取以爲坐右銘也。</text>
<title>答宋時興 己未</title>,<text>人皆可以爲堯舜。是性中固有之理也。人不能皆爲堯舜。是此心不肯自去明善。自去循理之罪也。然則此心如何敢與性對偶。對偶且不敢。况欲自居性天之上乎。如能自愧自奮。有爲若是而成其功焉。則始名爲天君。而與性齊矣。萬一不知此理。妄自尊大。則便墮落而爲形役之不暇矣。嗚呼心乎。其知戒哉。</text>
<title>答金鼎求 庚申</title>,<text>聖人之所以立敎。士之所以爲學。心與性而已。蓋治有覺有爲之心。以盡自在至善之性。此處名義不亂。階級有定。而士可以爲聖也。近日乃有認心性爲一物者。其指意儱侗。頭面顢頇。而正是異端混而無分。本體工夫錯而交換。其害道大矣。學者。可不愼諸。</text>
<title>答金絃求 庚申</title>,<text>一毫莫徇非。大勇 十分須求是。義精 此義早聞之。行難 雖然莫太畏怯。須力與捱去。畢竟變而爲不難矣。 常自恥。此一字。是化庸入聖之機。切勿放下。 此河西先生詩也。首聯。與朱子臨終。告門人語相符也。 大抵聖人千言萬語。只要人去其所本無。存其所固有而已。工夫專在治心。勿令昏縱。隨處省察。而終身踐行。此便是聖門全體不息之仁也。</text>
<title>答宋鋼燮 庚申</title>,<text>克己復禮。禮言復本有也。禮。卽性也。夫曰禮。其善可知。烏有所謂惡哉。故絶天下之惡。而成天下之善者。性善兩字之功也。此淸士陳敬廷語。余謂其言誠然。但此兩字。只是本體。不若孔子祖孫之言奉天時尊德性兩語之爲有下手處。眞可謂絶異學本心之誤。而立吾儒主理之的者矣。於乎旨哉言乎。子其深味而實體之。</text>
<title>答金世顯</title>,<text>禮是聖門大旨。孔子旣自言學禮。其敎子弟門人。又皆使之學禮。子思傳之。以爲王天下三重之首矣。故記禮者。以爲道德仁義。非禮不成。君臣上下父子兄弟。非禮不定。是故聖人作。句 爲禮以敎人。使人以有禮。知自別於禽獸。故曰禮者。不可不學也。夫禮者。是帝之命性之德。而人之模範也。其學之者。是心之敬事之本。而天下之棟樑也。是所謂性師心弟之說。</text>
<title>與柳遠祺 辛酉</title>,<text>實理自是道體。道體無覺無爲。須是此心實見得是。實踐得盡。此是人心有知有能。道體與人心。一則無爲。雖無爲。而自然爲有爲者之本體。一則有覺。雖有覺而不得不爲無爲者之妙用。若以妙用之神。爲本體之理。則是陰陽之靈。亦可喚做無極之眞。其不知道甚矣。</text>
<title>與柳遠祺</title>,<text>某之爲人也。擇乎中庸。得一善則拳拳服膺而弗失之矣。擇得弗失。是神覺之所爲。中庸與善。是無爲之性理也。故學只要治心以奉性而已。人能弘道。人是氣之最靈而有能者。道是性之自在而無爲者。此處若差。則必陷於異學儱侗無分之科矣。伊川言。實理者。實見得是。實見得非。朱子云。實理與實見不同。今合說。必記誤。蓋有那實理。人須是實見得。理自是理。見自是見。見語類。淳義剛錄。 人字見字。指形而下之器也。實理二字。指形而上之道也。形而下。有心與氣質。與形體之分。昧者纔見形而下之云。則便認作麤糙底氣。大謬大謬。性動而生心之感。性靜而生心之寂。如此說亦得。蓋心之寂感。本於性故也。心動性乃動。心靜性乃靜。如此說亦得。蓋性不能自動自靜。而因心而敷施。因心而收斂故也。孺子入井之事感。此時心。先受感。 則仁之理便應。此時心雖不受感而仁之理先應耶。 而惻隱之心。於是乎形。此似理先而心後。然心有知有爲。而理無覺無能。如何理先於心而應事耶。特以從理說起。故如此說也。若執言迷指。而曰心後而仁先。其可乎。</text>
<title>與申鉉福 戊午</title>,<text>孟子曰。禍福無不自己求之者。非惟是已。如奮迅興發。怠惰退轉。亦皆自己取之。故曰進吾進也。止吾止也。然則學問之道。惟在自心自主爾。夫自主者。不爲氣習所移之謂。非謂不奉性而自行自止也。而今而後。日夜以操存省察爲務。凡思慮言行。皆宜尋究當然之則。而服膺不失。其佗世俗所尙可愛可欲而無益於身心。有損於行義者。一切勿以入於胷中。是爲自求多福爾。</text>
<title>答吳海壽，海晟 丁巳</title>,<text>傳不習。明道謂不習而傳與人。楊尹二說皆同。 而集註不取之。然吾每反諸心。實有愧於程子之言矣。但諸生求言之意。亦難孤也。今於二子之懇。且擧所聞而告之曰。人之始上學時。其心無不誠敬。能自是而終身無改焉。則道可得矣。夫讀書講義時。也須誠敬。操心尊性時。也須誠敬。好惡意動時。也須誠敬。思慮不起時。也須誠敬。此是中庸大學之敎也。如此漸習而至於熟。則聖人亦無別法矣。二子於此。視爲聞農於丐夫。而勿較其貧。但務其法可矣。</text>
<title>答金建植 乙卯</title>,<text>人皆有堯舜與同之性。而不學問。則氣慾世習皆制其命。而終至於爲桀蹠爲夷獸而已。甚矣。人之不可不學也。學問之道。在去惡爲善。以充其性爾。夫去惡而不盡除纖惡。爲善而不止於至善。則性終不可得而充矣。故士之爲學。最要精察而勇決。敬守而力詣也。</text>
<title>與金建植 己未</title>,<text>旅獒志以道寧一句。宜細體。夫志者。心之所之也。心志非道。無以自安。故曰志於道。又曰志於仁。不以道爲主。心之所之。或此或彼。旣無定處。乍善乍利。亦無定時。所以不能安靜。故聖賢敎人。必以當然之道四字。指示進步路逕也。</text>
<title>與金建植，金璡植 辛酉</title>,<text>心之神明。卽天也。此心之所不安。則天理之所不可。此魏鶴山語也。又其告君之言曰。陛下謂此心之外。別有所謂天地神明者乎。抑天地神明。不越乎此心也。又曰。陛下之心。與億兆人之心。義理所安。是之謂天。不愧于人。是不愧于天也。不畏于人。是不畏于天也。余謂學者之於人心天理。宜時時省驗。必見其無二心二理。然後始有眞實得力處。不然。終日思慮云爲。只是出於私意計較。客氣作用。天可不畏乎。</text>
<title>與金建植</title>,<text>程子論性論氣一段。是聖門極有功語。今倣此以立一義云。學者徒知心能主宰。而不知性爲極本竆源之大主腦。則其見實有不明之失。但言性爲師範。而不論心有盡性至命之大事功。則其說亦有未備之歎也。然若將性與心。截做兩箇地頭。則又不是。後之人其宜細審。</text>
<title>答呂志鉉 戊午</title>,<text>昔者。虞帝自耕稼陶漁。以至爲帝。無非取於人者。顔氏以帝爲師。故亦以能問於不能。以多問於寡。卒爲亞聖。晦翁先生誨諸生。亦曰。凡所見聞寸長片善。皆可師法。若吾夫子。其視不善者。亦以爲師。嗟乎。聖賢之所師法。一何至此。柰何今人。聞性師心弟之說。往往駭然異而忿然罵也。吁。彼之心自聖自道。而無可以受敎者。此天下獨專之疾也。今子留意於學。而訪其道於余。余實未有得者。然其所聞則曰慮以下人。曰不知學者上人之心無時而已。則其心不敢上性素矣。因以此說告之。</text>
<title>答姜仁錫 戊午</title>,<text>事事物物當然之理。卽是性也。衣冠當正。足容當重。非禮當勿視聽之類。皆是性也。 人能於事物上。奉循其理者。是心也。是爲聖門本天之學也。惟是異論之士。不難貶降性字。其見吾言。必撓耳閉目而走避。不然。卽怒眼奮拳而打罵矣。然吾願天下學者。必信吾言。從事于日用之閒。而勿少失墜焉。子其敬哉。</text>
<title>與田縉秀 辛酉</title>,<text>名子縉秀而敬以廷益。想得舜衡欲子之輔世長民。以利邦家也。其指遠矣。然今天下變亂已極。無復廊廟卿士之可問處。不知子何以答舜衡之誨也。吾意士當視上帝爲君父。天地爲朝廷。道德爲臣職。而必欲立之於己。而布之於世也。其術在小心以精義。大壯以履禮而已。子歸而問諸舜衡。○精義履禮四字。所包甚廣。近而袵席。遠而四海。細而登溷。大而事天。亦是此道理。然則到聖賢之位。而闢夷濟華。何嘗外此。</text>
<title>答芮敬基 辛酉</title>,<text>余每遇人。輒以當然二字告之。此二字。宜重看。勿輕輕地拂掠放過。朱子曰。聖人千言萬語。只是說箇當然之理。余繼之云。學者千思萬究。只是尋箇當然之理。千勉萬勵。只是守箇當然之理。此外無佗道也。第說尋守二字。皆是心之爲也。當然二字。卻是性之理也。總而言之曰。心本性也。當然。總始終本末皆貫去。</text>
<title>與林秉一 庚申</title>,<text>吾人遇君親。性中有忠孝之理。而無一毫欠缺處。縱遇天來大變。也有酬應不差之理。而亦皆至善無纖疵 或言稟賦時。已有隨氣各異之理。此說幾於善惡混偏全混。而大爲世敎之害。亦大戾聖本之指矣。 此心苟能奉以爲師。而不敢違越。則幾無遺恨矣。今吾人縱未能善學性師。然宜以此立定一箇法門。而竭力守之。善學性師。聖人亦不過此。但視衆人有生熟之分爾。</text>
<title>答具璉會 戊午</title>,<text>學者最要辨義利。義利不分。則綱常不立。綱常不立。則夷夏無別。而人獸相混矣。利之爲害。如是之大。而所差之端。在毫忽之閒。可不愼諸。余故曰。帝王與儒者。必皆以義爲利。然後可以成至治而立純德矣。不然。其所就可知已矣。程朱所論義利之說。必考諸四書註說及文集語錄也。</text>
<title>答朴采淳 丁巳</title>,<text>初學最要以聖豪爲志。流俗爲戒。所讀經傳。朱子謂六經。皆歷聖人手全是天理。 亦要存於心而施諸身。久久必須有進。自是而孶孶無怠。以漸至於熟焉。則身心與道理。不相違背。而德可成矣。是豈一朝一夕鹵莾滅裂之學所能就乎。晦翁敎人緊著工夫。寬著期限。此其法也。</text>
<title>答朴純 庚申</title>,<text>高明自陳大病。而欲得一言。然來書之謂敬而至於常久。誠而至於深厚者。豈始學所能遽及。晦翁訓黃義剛云。知得病痛。便去著力。若是易而不難。天下有無數聖賢了。止此 蓋言其當耐煩耐久。不可求速其效也。又或問誠敬二字。晦翁言。公一日閒。有幾時去體察理會。若不下工夫。只把來口頭說。何益。止此 此又責其不自去用力。只管講說不濟事。從而告其字義云。敬是收斂畏懼不放縱。誠是朴直愨實不欺誑。初時須如此著力。及至工夫到時。自然不放縱。不欺誑矣。止此 此又解說字義。而令其依此做去。管取佗時明驗也。</text>
<title>與朴純 辛酉</title>,<text>君使臣以禮。父敎子以義。固是君父之常體。臣之敬君。子之嚴父。又臣子之定分也。近世乃有君臣父子平等之邪說。以亂天下之大倫。此仁人君子之所深憂而痛恨者也。苟如其說。虞帝之夔夔齊栗。孔子之鞠躳屛氣。悉擧而棄之。乃爲道也乎。曾蜂蟻羔羊之不若也。與其如是而生。孰與守正而死也。今吾與子相從講學。務以禮義兩字。爲扶植綱常之基本。排闢淫邪之杷柄。可也。然其要只在以禮制心。以義制事而已。</text>
<title>與鄭寅璣 庚申</title>,<text>或問象山曰。先生如見用。用何藥醫國。曰。吾有四君子湯。曰。任賢使能。賞功罰罪。苟菴申大爺言。象山可謂國醫也。愚嘗謂世閒學人。未有無病者。今亦有四君子湯。先聖之謂篤信好學守死善道者。是也。豈不可謂學醫乎。</text>
<title>答金裕濟 壬戌</title>,<text>前人言君子不能違世。世旣不可有爲。自宜高蹈靜處。以待天下之淸也。余謂成德之君子且然。况今始學之士。尤宜杜門讀書。躳耕養親。其流俗匪人。當遠而勿宜與之親近也。小著心。順那道理做去。則裕安而無險側之患矣。若此心自理自師。卻從氣習物慾而行。則其傾危不平之象。不可言矣。此朱先生所謂生死路頭者也。</text>
<title>答李根 丁巳</title>,<text>勵志。須勵到不可奪處。讀書。須讀到不忍舍處。敬身。須敬到毋敢慢處。體父母之心。須體到不容已處。守聖賢之敎。須守到不敢違處。學者能佩此五者。而不墜於地則可以成性矣。</text>
<title>答李奉求 己末</title>,<text>上帝降衷于下民。人當欽承其所賦。或乃自信其心之慧能。而不肯聽命於性天。天其無罰。余每自驗此心之念慮云爲。常多違悖乎道理。甚自懼也。曾讀易本義云。大人無私。以道爲體。又云。後天奉天。謂知理如是。奉而行之。此是道爲體而心爲用之聖傳也。 今我後生。心旣懷私。理又不明。所以行之者。宜其與道相背馳也。子之求學於余。余固無以應之。且子以奉求爲名。天卿字之。故以奉天之說告之。如顔子禮則視聽言動。非禮則勿視勿聽勿言勿動。夫禮者。天也。其勿與不勿。所以奉天也。</text>
<title>與李奉求 壬戌</title>,<text>今使海東。生一箇聖人。或一郡一家生聖人。則豈不以爲萬丈光輝。而誇張於世乎。伊川先生言。常人之至於聖賢。工夫到這裏。自有此應。先生非妄語人。余旣不能身踐。徒告於人。人必不之信矣。然觀工夫到這裏一句。若不用百倍工夫。大而化之。如何無故而得之。盡性者。是聖。師心者。是狂。此處。可以辨心性。</text>
<title>與李奉求，梁燦鍾 壬戌</title>,<text>老夫一生以心尊性一句。爲家計。纔見人降性偏性藐性。不歸大本於性。不許太極于性者。心便不甘與之辨詰。用是增口。至於落井遇石。而亦不悔也。君輩宜知此意。而毋或改動焉。象山以心爲性而自尊。無復有心之本源。余以心爲氣。而復以性爲其準則焉爾。非敢有一毫自聖自師之意。如楊敬仲，王伯安之見。或者指余爲學陸。此殆矮人觀塲之類也。</text>
<title>與金鍾玄 甲寅</title>,<text>古人云。書之不工也。筆無罪。墨無罪。紙無罪。汝今學書。余引以告之。繼而又添一語云。德之不成也。性無罪。經無罪。世無罪。要皆反己自盡。</text>
<title>答金鍾玄 壬戌</title>,<text>人之爲學。欲其心之不畔乎道。此朱先生所謂吾儒以心與理爲二者也。若錯會此訓。而直將心做道。大非本指矣。自虞帝之言道心。早已說破心原於性。非道卽是心。心卽是道。更無分別之謂也。伊尹謂有言逆于心。必求諸道。湯之以禮制心。文王之望道如未之見。孔子之言志於仁志於道。皆從分開上說來。而欲其運用之合一。非卽心是道。卽心是佛之見也。今子必以心明道。以心體道。兩句內。包含無限工夫。 乃可謂心與理一之學矣。不然而直將心與理爲一。惟心之是信。而不復問道理是非。如此者。反成釋氏心理爲二之病矣。千萬愼之。道與身。元不相離。然非身以行道。則道爲虛器而已。非道以立心。則此身不過一塊血肉。與禽獸奚擇哉。人須是有筋骨。能不畏流俗汙世之訾毁。始得。欲行道。只一心尊信小學。而力去行之。一部小學。都是道理。終身行之不盡。</text>
<title>與金斗溫 戊午</title>,<text>形氣心不可無者。重形之流繁而道廢。尙氣之士衆而理銷。尊心之儒興而性隱。此大亂之本也。今也使師性之說。得行於天下。則心盡其職。而氣循其軌。形得其養矣。人人而師性。世界有不治平者乎。某人心性一物之說。其究也亦只見靈覺爲上。而無復性之可尊矣。夫學者。有心而無性。其害奚止於重形尙氣之流已哉。凡爲吾黨之士。宜深憂而預戒之也。</text>
<title>答康用範 庚申</title>,<text>人之心。其小僅如㭨子大。其身亦只太倉之一𥺀米。然而若能勵志修己。以成其德。則四海之廣。萬世之遠。無不包括於其中矣。是豈非天下之大事。人生之至樂哉。宜其敬以思勉之。苟或反是。而心一放焉。身一敗焉。則終至於草木同腐。洪猛同禍矣。是又豈非大可痛恨而敬以轉移者哉。君今讀論語之書。第於學習悅樂之敎。與夫孝弟務本巧令害仁之訓。日加意焉。而爲修身之用也。吾雖老耄垂死。然於君之父子水陸千里誠心求學之意。不能不感歎。而猥發躳所未能之言。君其敬受而勿失焉。</text>
<title>答康用範 辛酉</title>,<text>晦翁以身已爲本。又以心地爲本。是皆以身心上有道理故也。至於言天下之大本。則乃以性當之。今君有意於務本。須逐一理會。要知本非有三。彼身與心者非性。則不過爲蠢然昭然之一物。何足貴乎。雖然。性無聲臭。無影響。若不從收斂身心處下手。渺茫無得力可依據之地矣。故大學以修身爲本。有以也。然修身之目。有小學一部在。歸而與同志共勉焉。</text>
<title>與吳薰根 壬戌</title>,<text>天理有一。人心或二三。世情不啻萬億。不以義處已律人。而以習熟見聞。爲持心觀物之定則者。未有不錯認家翁爲遠容。卻望幷州作故鄕者矣。</text>
<title>答吳薰根</title>,<text>居敬竆理踐實三者。修身事業也。上面是全體功夫。下面是不息旨訣也語雖尋常。而理實該備矣。學者毋或視爲茶飯話而忽之也。三者。皆此心體道之事。而變化氣質之法。於此見得心與道理非一物。亦見得心與氣質本末之辨也。</text>
<title>答張元燮</title>,<text>虛內納善以充之。成身及物以全之。此學問體用完備之道也。然先須溫恭自虛。而受聖賢之敎。以實其中。然後修己之功可期。而及人之仁。自是而出矣。然是皆心靈爲之。性理其本也爲心者。愼勿自極以爲無頭之學也。</text>
<title>答張元燮 戊午</title>,<text>人皆有身。而未必皆知此身之重也。君子無不敬也。敬身爲大。守孰爲大。守身爲大。孔孟此義。後生小年。宜先理會也。凡三綱五典之理。六經四子之敎。無一不備載於七尺之軀則其重何如。而可以不敬守之哉。晦翁先生又言。士君子立身一敗。萬事瓦裂。此尤垂戒於人者大矣。如誦法聖人而委身事夷。口談春秋而毁形不死者。與夫爲財色所汙。而喪名辱節之類。皆不足謂之士矣。</text>
<title>與車尙均 己未</title>,<text>余嘗苦始終表裏未能打成一片。覺得惡滋而德敗。曾見一後生。勖之以此。其人甚薄之。殊不知此是論語集註也。其文曰。行之以忠則表裏如一。居之無倦則始終如一。是豈易言哉。今於左右之問。亦要以此交修。大抵存心於內。常常守道。不令頃刻忽忘。愼行於外。一一靠實。罔或些子虛華。如此然後始無愧于此兩句矣。晦翁論自欺有云。外然而內不然。始勤而終怠。彼一後生。不曾自體。故甚易之。學專要反身自體。乃能知其痛處矣。</text>
<title>答李承禧 壬戌</title>,<text>士子遇此危難之世。宜先就師友講究理義。內省思慮之或邪。外檢言行之或肆。兢兢自修。要使天授之正理。無所掩蔽。而得與前代之聖豪。有所契合。則天下雖亂。而吾之身心。安且治矣。人能小心翼翼。其於天賦之德性。常常尊重。而不敢褻焉。則帝必降之以福。而子能承受之矣。子其敬哉。</text>
<title>答李秀煥 壬戌</title>,<text>士之從學。求仁爲要。而要緊有三。降伏私慾也。矯揉氣質也。勇革世習也。是三者。無不與心牽連。而亦皆與仁消長。今須知心雖本一而末或二三。性只有善而了無一疵。此心苟能自操自明自克。由念慮以至言行事爲。無不以性爲準的。而不敢畔焉。則物慾氣習漸輕而仁可得矣。</text>
<title>答金起棟 戊午</title>,<text>誠欲學道。先將平日習慣。無大無小。一刀斬斷。再與整頓起來。如新生世閒。凡所見聞動作。盡從聖賢門庭取法。十年二十年。鍛鍊不已。縱有不樂於其心。不入於俗眼者。更勿罣牽。曉夜奉行。使吾之思慮言行。粹然一出於正。庶幾得酬始願。而無愧爲男子。</text>
<title>答兪康植 丁巳</title>,<text>士之向道。猶人之行路。行路而迷方。愈行而愈錯。錯行之至。其不投入於虺蛇之窟。墮落於坑塹之險者。幾希矣。今異說蠭起。謂釋墨優於孔子者有矣。謂南宋亡於朱子者有矣。謂栗谷異於洛閩者有矣。嗚呼。其可痛也已。河西有天地二人仲尼晦翁之詩。正廟有武夷石潭千古二人之文。睡翁告尤菴曰。朱子後孔子。栗谷後朱子。學孔子。當自栗谷始。遂敎以要訣。是爲聖門之指南。後學之津筏。今請先讀要訣。要訣之文。何莫非緊要。至於處幽如顯。心如天日。行一不義得天下不爲。二者尤爲喫緊。如靡此二者。聖賢終不可爲也。○正廟稱栗谷爲左海夫子。尤菴爲今之朱子。後學之於尤菴。不可不奉爲聖門正宗。</text>
<title>答金在植 己未</title>,<text>人所以不能爲堯舜之故。安在。在汩於私欲。私欲又安從生。由於氣拘爾。余嘗見一長者曰。自八歲入小學以後。許多用功。皆理會氣一欵。或疑聖學全體是存天理而已。今曰云云。無乃是氣學歟。余曰。此長者又曰。氣得其平。則天性不鑿。子勿疑也。學者苟知得氣之害理。而憂畏萬端。日夜以撿束澄治那一字爲務。則其究也與堯舜盡性。同歸矣。如或認氣爲不足慮。而不加修爲之功。則卒陷於桀蹠之肆欲而無人道矣。</text>
<title>答金承鉉 庚申</title>,<text>心之爲善。雖極於爲堯舜參天地。而其善則性之善也。性善之外。無佗善也。或疑孟子言心善。誤歟。曰。非然也。心之所同然者。以其義也理也。故凡言心善氣善。以其用之不戾於義理之正爾。此皆可以見理當順而心當操也。然其本在知天。</text>
<title>答金洙鶴 戊午</title>,<text>小學敎人。思善言善行善。以爲君子。大學敎人。知善好善。以明明德。是必有所以然之故矣。蓋此心所受之性。只有善而無惡。故此心所發之用。當爲善而去惡爾。是之謂本天師性之聖傳也。然則學者之心。惡可妄自尊大。以馳騖於規矩之外乎哉。最要整肅以制其外。戒愼以直其內。而先須勵志講義。以開其前也。</text>
<title>答金旻基 庚申</title>,<text>在己有義利之辨。要得毫分縷析。不相混淆。在世有夷夏之異。要有嚴城深塹。無或踰越。此非易事。須是從師友講經傳。使此心夙夜翼翼。莫敢霎時自肆。此是學者入道。聖人盡性之樞要。子其諦聽而毋忽焉。</text>
<title>答金洙孟 戊午</title>,<text>上聖而下。無無病之人。又無無藥之病。縱有百般奇祟。亦有百種神丹。只有志不堅確而乍做乍輟。志不奮揚而似睡似覺者。雖岐伯亦無可下手處。惟是人之良心。未嘗息滅。雖不帶性氣底。其遇致跲時。多悔恥之。見今入古人有特行。亦往往歎羨。歎羨悔恥。是仁義之發。便當就此。竦勵振拔。以爲我之狼狽。誰敎爲之。彼之賢德。竟不可學耶。因而接續下功。如飢之思食。寒之思衣。莫少遺忘。莫少退轉。如是久久。會有成熟時節。</text>
<title>識感</title>,<text>鄒敎曹求師。晦以性當之。身中求師者。非心竟是誰。旣幸自得師。不學更何爲。踐形盡性人。其心自契師。尊心爲聖師。降性爲兆民。柳氏改心說。華老有功臣。指心爲大本。性莫當太極。嶺學旣失眞。高弟復祖述。心性非一物。淵門有定論。趙何棄師說。再噓禪陸燼。問君何太息。空言竟無補。我亦知天運。不忍畔尼父。尼父大聖人。心且不踰矩。今謂心卽理。何復師性爲。心而苟自用。得無猖狂歸。我非昌黎氏。何敢悲人竆。祇被心戾道。所以自忡忡。願與天下士。蚤夜用敬功。苟得敬功熟。遂與聖天通。</text>
<title>戲效傅翕偈</title>,<text>夜夜侍師寢。朝朝就師覺。日用應酬處。纖悉示至敎。低心依佗做。毋敢相對較。欲識師眞像。純善是其妙。 此爲心學性之訣。附 梁傅翕偈云。夜夜抱佛眠。朝朝還共起。起坐鎭相隨。語默同居止。纖毫不相離。如身影相似。欲識佛去處。祇這語聲是。此爲卽心是佛之心。</text>
<title>讀小學。敬次慕齋先生韻。</title>,<text>小學章章是性師。天人合一在於斯。勸君俛首勤攻業。管取佗年結果時。做人樣子是吾師。爲聖爲賢總在斯。如得家家行小學。會看世界太平時。</text>
<title>讀小學集句</title>,<text>小學書爲萬世師。慕齋。 眼前道理祇在斯。愚伏。 逢人勸讀此書熟。肅齋。 熟處會看成聖時。愚。</text>
<title>𥳑同志</title>,<text>栗，尤二先生。其道德之盛。功澤之遠。殆未易以言語形容之。明儒有言。程，朱天地之心。毁程，朱者。傷天地之心。吾於二先生。亦云爾。近年士習大變。其于二先生。有陰詆之者。有顯訾之者。今日儒者。急切事務。惟祖程，朱而禰栗，尤是已。明通公溥石潭心。心事眞堪對帝臨。誰樂山歌怪韶濩。海東孔子鎭吾林。明天理與正人心。尤老欽欽孝廟臨。民到于今受其賜。海東朱子振儒林。</text>
<title>自警吟 丙辰</title>,<text>爾年七十六。萬事無一穀。癡拙自性生。徑情而直行。居庭少溫潤。加以罔敬愼。同堂虧弟友。念之多慚負。帷房失禮敬。文會病強勁。事師忘湯盤。戴君愧虞冠。人生有五典。一一都淟涊。空喫世閒飯。翔走違不遠。徒抱迂闊意。妄譚禮與義。儒術何參差。力闡理無爲。神亦屬氣分。由其有知運。悟得心學性。自認吾宗正。不患爲人讎。惟患志不酬。國步多艱難。竆蔀涕汍瀾。枵然無所恃。不敢隨人起。訾謗紛四馳。閔默如餤飴。聖賢久危辱。宗社忽顚覆。朱宋有傳法。忍痛含冤訣。汝盍懷戰兢。蚤夜憂淵冰。書之當座隅。庶冀收桑楡。</text>
<title>九月上旬。與諸生登望華山絶頂。次農巖九日登高韻。</title>,<text>萬丈峯頭絶點塵。黃花素月遇佳辰。一樽感慨無竆淚。大界遨遊自在人。試看迂儒豪興發。枉敎壯志鬢毛新。巢由猶隱唐虞世。莫問煙波老幅巾。</text>
<title>丹心臺</title>,<text>丹心客上丹心臺。縱有丹心孰與開。休道丹心知者少。丹心祇恐死如灰。</text>
<title>次栗尤兩先生韻</title>,<text>問爾何爲者。無人不見憎。豈如忘世事。山裏坐眠僧。</text>
<title>移植篔簹。二竿抽出可愛。</title>,<text>蒼筤百里取根來。八十山翁手自栽。縱乏首陽淸聖節。草堂相對不相猜。</text>
<title>庭畔黃花。十月盛開。有感而題。</title>,<text>繼華山下一漁家。賃寄西牕飮紫霞。八耋昏荒卻有愧。僞淵明對眞黃花。</text>
<title>丙辰南至。敬次晦翁韻。</title>,<text>九竅暗煙霧。一器藏薰蕕。古語傳至今。讀之每自羞。貌醜擧世惡。識陋終身憂。神散形徒存。宛然成鬼幽。苟能悔且奮。羣慝何處留。今朝見天心。撥陰回我輈。</text>
<title>題烈婦趙氏狀 田井秀妻。咸安趙氏漁溪後孫。夫死自裁。年二十四。</title>,<text>田門趙婦姿旣異。懿行徽言咸有則。自歎不爲男子子。生死無聞亦無益。閨壼慣習女四書。夫沒下從心所結。綱常斁滅掃地盡。乃見斯人百中一。願得如椽巨筆來。題爲女士兼貞烈。世閒冠冕鬚眉客。能不懷慚鑽地入。莫恨今無褒旌事。昭昭千載有天日。</text>
<title>鄭貞婦</title>,<text>光山鄭娘十六歲。嫁與盆城金東琪。旣巹三月天忽崩。八載孀幃志不衰。私親兄弟哀早寡。贗造舅書許改適。貞婦再經被人救。終又自裁誰能奪。有眼炯炯祇睹義。憂樂榮悴百不見。一死猶難矧再三。書生相率宜北面。賣國亂臣逃父賊。欲擧婦輿婦應嗔。無君得旌天有賞。論事如何一律陳。</text>
<title>答黃鍾復心說 三首○辛酉</title>,<text>游氣卽陰陽。此外無游氣。晦翁有定論。勸君細玩味。張語稍支離。晦翁折其衷。二五共循環。升降與錯綜。所以生萬殊。立爲天地義。多謝程正思。師語特揭示。子問心何氣。余答靈是心。二五祇一物。晦翁有遺音。游氣謂無神。無乃語太深。淸濁皆有神。程訓傳至今。勸子濯舊見。用作定盤針。</text>
<title>諸人爲老夫求山因有吟 九首○辛酉</title>,<text>聞道阿純不善終。至今信者類夢夢。勸君心事無虧欠。名穴分明在此中。郭璞。字景純。道傍作舍竟難成。豈得看山祇一衡。九遷痛哭如明鏡。後世如何謾費精。世閒竆達盡天酬。忍奉親骸福利求。爲問玉龍盍善葬。謾將異說塗人眸。父老昏昏子夭亡。端由帝命不由邙。世閒萬事皆如此。玉女仙人總杳茫。魯鄒賢聖不論山。葬說紛紛總可刪。祇爲難逢滄叟識。平生不肯被人謾。曾思德性晦翁疏。心理偏全說滿車。四十八言且如此。葬經誰得辨精粗。明德天性注合四十八字。諸君求穴總無私。其柰人心不一規。西士纔欣東士惱。南邊乍信北邊疑。千古而來葬者多。牛眠已盡柰如何。乞兒癩子亦皆瘞。獨有尩人無一窩。商周之際見興亡。莫是山陵有短長。假使當時箕子用。如何身被自焚殃。</text>
<title>自悲 三首○辛酉</title>,<text>爲休暑行人。昔種繁陰樹。誰料根株枯。竟無毫髮補。夏宵張燭籠。爲用放生杖。胡柰飛蛾焚。使余仁性癢。孤舟艤野渡。以待遠征人。異哉喜浮死。使我淚沾巾。</text>
<title>示李廣來 辛酉</title>,<text>箕子一番詰周武。謂以救生民與利天下。兩端問之。而請立微子以輔之。 殷社不至永顚覆。天王失位昭公旅。孔聖未嘗議復辟。假使有人譏忘君。後賢如何爲辨釋。我輩義理未精到。尋常欲聞片言決。</text>
<title>謹次遂翁贈南塘韻。示諸生。</title>,<text>先學潭華㴑孔朱。長程萬里幸差無。衆傾衆毁終何害。勸子須知士不孤。</text>
<title>辛酉孟秋。與諸生。共讀朱子語。賦此。</title>,<text>陋巷簞瓢壞亂時。楊朱爲我跡相疑。晦翁不有毫釐辨。難免驅民洪猛譏。朱子語類。論大學或問傳五章末道夫錄。</text>
<title>謹次河西先生示門人韻 辛酉</title>,<text>宇宙中閒有萬人。幾人能不愧天眞。時時相向淵冰立。立得三綱五典身。天地中閒有此人。人心箇箇具天眞。小心黜氣如無我。孝子仁人成得身。</text>
<title>次前韻自勵</title>,<text>望九遺黎當去人。旣虧靈覺又虧眞。不識化翁饒幾日。息黥補劓或完身。</text>
<title>李德來以歸德賦見志。余以五古一篇答之。</title>,<text>往年見君面。今日識子心。一篇歸德賦。滾滾瀉眞衿。志氣似山岳。詞采勝球琳。時人于老漢。讎敵若相擒。好惡子何異。德休謂有欽。與其相帶累。曷若用道諶。我家茶飯話。爲子試一吟。理氣有無爲。何嘗始石潭。人道魯論解。剖判自晦菴。覺性豈可混。早從虞語尋。 道是性命。心是靈覺。 身言同行藏。聖法傳至今。旣隱且括囊。易戒意何深。非有大才德。未敢輕自任。小心以順理。是爲定盤針。莫問世路險。頭上上帝臨。子有誓言在。松柏淩霜侵。潛篤以成身。我死亦子歆。潛篤二字。寓意深至。宜終身軆念。</text>
<title>病嫗別江母</title>,<text>世亂羣盜起。人多去鄕里。君雖早孀眞堪悲。膝下幸有巨孝兒。辛勤負孃行。送君慰我情。而我養不才。視家如冷灰。無用倚閭望。日夜泣念塡溝壑。寄語世閒無恩子。老婆心慈盍忖度。</text>
<title>自修</title>,<text>願借銀河波。滌盡世界汙。日月復宣朗。此身遊唐虞。從古無是術。祇有自修吾。自修人且惡。其如爲天徒。</text>
<title>有無吟 辛酉</title>,<text>無爲性所無。有事性所有。主人常惺惺。毫釐罔或苟。上無有屬心。下無有屬理。軆用之分也。惺惺通知行。寂感言。一事苟則其餘皆苟。可不懼哉。</text>
<title>與諸君共勉</title>,<text>一心要植綱常重。七尺安庸口耳輕。儒門諸子皆循是。人道何憂不再明。</text>
<title>諭人讀小學</title>,<text>立己酬人自有規。請看一部六篇辭。古今受用知無盡。戒者無爲勸者爲。吉凶常變。稱譏好惡。尊攘仁義禮智。何者不具。</text>
<title>敬仁吟贈金敎俊 戊申</title>,<text>淸泠水貯光明月。浩蕩風噓瀰滿春。多謝聖門傳妙訣。敬功成後見眞仁。</text>
<title>觀儒鬨題 效晦翁米倉絶句</title>,<text>性命中和本自全。爭心勝氣禍滔天。若敎兀者摩師見。面壁觀公祇塊然。</text>
<title>宮娥詞 次柳於于韻○丙辰</title>,<text>八十老宮娥。朝朝掃廢壼。故主奉爲天。默誦從一訓。心似霜凝柏。顔如花落槿。傍人休言嫁。夢亦忘朱粉。</text>
<title>有感而題</title>,<text>人性至尊誰貶降。世閒聞者盡心𢥠。急宜翻轉舊時見。要得敬情令滿腔。誰道天心亦有惡。盍思至善毫無私。應知之子宜其及。神理昭昭不可欺。人心失正自由私。上帝何曾有少差。上帝尊嚴安得侮。騂然面色少游知。誰言太極用偏昏。上帝鬼神皆惡聞。性善心靈何處得。而今都忘昊天恩。性師心弟理昭然。履薄臨深恐有愆。如以創聞疑未信。請看千聖學仁傳。</text>
<title>繼華齋壁貼</title>,<text>晦父警門人。爲名不切己。胷中有天明。翼翼爲吾軌。裔俗自無偏。帝命安有鬀。竆通等一毫。芳臭流千載。留心文章。空譚理氣。先務事功。不判心迹。不忘毁譽之類。皆爲名不切己之病。宜猛省而勇去之。</text>
<title>守法</title>,<text>四海危亂極。人道幾乎息。聖賢遇此時。做出一箇則。我雖不能作。要當循其轍。先從隱微際。理慾要存遏。更向彝倫上。綱常要扶植。轉去敎術中。正邪要衛闢。竟就一天下。華夷要辨別。是爲萬世法。死守愼無易。</text>
<title>講規單擧栗，尤。人有以爲偏。二絶○壬戌</title>,<text>若言鄒魯洛閩時。耼墨陸蘇皆立疑。祇奉潭華良有以。稷鑴餘派不相隨。盍行四達祇潭華。華社規模竟狹些。不辨是非雖若厚。異時千謬起毫差。</text>
<title>齋居有感 壬戌</title>,<text>利誠亂始義治源。梁惠宋牼皆未聞。逃父毁形曇罪大。負親遵海舜仁存。克己工夫誰點雪。際天事業等浮雲。而余病久兼才拙。祇合閒中自策勳。</text>
<title>痛恨小絶 幷後序○壬戌六月</title>,<text>石爲三變源。華絶二門派。小子何如人。任佗蘆志壞。蘆沙云。臣奪君權。妻奪夫權。夷奪華權。此是天下三大變也。子奪父權。非大變而不及耶。可異也。 若氣奪理位。則彼三大變次第閒事。愚以爲三變。是逆亂之大者。而指栗谷爲三者本源。則栗谷當時。得誤國小人之名。及乎數百年之後。乃爲凶逆亂逆之本源。則千萬古所無之罪矣。吾儒以孔，朱，宋三夫子。成文而行于世久矣。金承旨乃去宋而稱孔，朱，韓。宋子之德之功。果不及南塘而然歟。宋子言孟子說性善。是說本然。然其曰牛之性馬之性。則以氣質而言也。又言於孝廟曰。上方在哀疚之中。祇有純善之心云云。此以南塘之謂本然性異者爲氣質。南塘每斥心善。而今於心分上。下純善字。然則宋子之所僅脫者。華夷無分一著。而人獸無分。儒釋無分。則竟亦不免。故不以繼於孔朱之下歟。怪事怪事。栗谷見嘲於蘆沙。尤菴見黜於金令。此非儒門尋常之變也。</text>
<title>病中孤臥。懷遠方諸子。</title>,<text>不淪鬼錄不登仙。放翁句。 夢裏經過九九年。恨莫跨驢行八域。一番相遇一精硏。精硏後。凡百疵病。將自然銷落。</text>
<title>聞夫子廟灾 三首</title>,<text>氣惡 朱子曰。飛雹黃霧。皆陰陽邪惡不正之氣。 理無變。廟灾神不愆。吾知知道者。祇信本來天。仲尼一太極。廟貌猶陰陽。陰陽雖剝蝕。太極祇如常。天生魯叟德。戾氣其予何。多士能持敬。神明自導和。</text>
<title>答金鍾煕所論神明書 壬戌</title>,<text>心如冥頑者。何以異禽犢。惟其神且明。所以能位育。思慮纔放過。千里其犇逸。犇逸自屬心。斷非神所欲。孟注呂何書。君皆已區劃。一段所未釋。語類道夫錄。指意有攸歸。當作如是讀。來書所論。誠不易臻。此理獨於楊錄。惟神明不測。所以有出入。惟能出入。所以神明不測。一語難說。故余爲分解如右。未知盛見。又以爲如何。</text>
<title>示朴悈 壬戌</title>,<text>神明不測者。是德不是名。孟朱語聖人。咸以是論衡。 聖而不可知之謂神。聖人神明不測之號。 桀蹠初無減。舜孔非有贏。祇要一心志。期合天地誠。</text>
<title>示柳重益 壬戌</title>,<text>偉哉韓魏公。自信未敢輕。平生所恃者。公道與神明。神明元無二。一一配天誠。祇恐心不治。無患神不貞。</text>
<title>疑穆說 壬戌六月</title>,<text>穆友自謂非湖非洛。四通八達。愚斯之未能信。謹構古詩二篇。以示疑云。理隨氣異稟。字字確自信。問是帝攸降。抑爲海樓蜃。湯武猶未免。端的誡堯舜。宜指以爲氣。柰何性理認。隻身似兩理。此疑何處訊。勸君毋自是。思思要在愼。理隨氣異稟。未知養不養。謂養偏何養。無養的是妄。借問諸般性。何居形下上。非上非下閒。抑有一等行。性本一體用。今乃被人謗。晦栗家奴出。恐君歸理障。</text>
<title>告鎰中 四首○壬戌</title>,<text>祖九旬爺六旬。朝昏望爾歸養。生前一酌千金。勝似珍羞尙饗。妻可續兒可生。祖無兩父無二。一朝訣悔何追。其柰終天血淚。人生最重綱常。雜敎卻輕聖哲。不亂羣宜守貞。此中自判凶吉。儒家繩尺森嚴。一獲譴終弗赦。莫謂冥冥不關。帝神降臨無怕。</text>
<title>示金龜洛 壬戌</title>,<text>性偏不能全。是氣不是性。一向偏將去。安有不失正。性惡自此起。恐歸蘭陵令。癡老有大畏。敎人爲梟獍。</text>
<title>聞堯舜湯武天性有異之說。題示柳重益。壬戌六月</title>,<text>上帝下民祇一中。况乎舜武有殊衷。勸君勿聽無稽語。性理通同晦栗宗。彼自爲一派。</text>
<title>見洪在龜所作金平默行狀 壬戌六月二十二日</title>,<text>大冬松柏黨夷蠻。兩語分開善惡關。童子難欺肝肺露。世閒誰復稱兼山。</text>
<title>見金狀。思苟菴丈。</title>,<text>師旣稱松柏。弟胡擬倭洋。彼豈無所受。金洪一腎腸。試使苟爺見。明若觀火光。一笑謂汝愚。我時未得贓。事要公且正。士當俟彼蒼。</text>
<title>代鄭某見金狀。泣喩其子。</title>,<text>昔余悔過日。欲謝徐田門。汝慮或不諧。徒增釁累言。今觀金氏狀。詬辱及先師。彼心路人知。喙長我何辭。汝曾刊誄辨。實非余本意。萬事難容私。不如從正義。陰陰鬼關裏。而我空泣涕。</text>
<title>憶雲稼沈丈 琦澤</title>,<text>與公未遇時。靈犀照我心。平生恃拙直。弱植値斤尋。神斧賴無私。能使鬼失林。當時非我公。斯文幾陸沈。今見龜誣狀。莫掩日傍祲。以若峿堂老。久乃歎公深。</text>
<title>後生多失腳。某令有諷。示吳而見，崔敬存諸君。○壬戌六月二十八日</title>,<text>千里曠野幽人行。山𤟤木客爭相迎。忽有童稺泣相隨。不啻谷跫喜心生。俄而魔鬼誘兒去。失侶孤往暗傷情。鎭日遇此靡所悔。一侶失時一淚橫。傍人莫謾譏屑屑。仁性相視若弟兄。視若弟兄那忍棄。萬譏我心且怦怦。</text>
<title>壬戌六月二十八日午時。迅䨓有感。十一首</title>,<text>感余始生時。應得一無妄。物皆宗此理。胡乃自爲妄。今遇師友變。另當要無妄。梅全有毫負。卽是棄無妄。二金纔枉了。是亦壞無妄。金洪或失入。終亦害無妄。立意雖如是。不明恐歸妄。雖明纔懷私。安得免其妄。頭上帝怒急。愚乎愼無妄。駻突食牛肉。馴擾不難制。頑童劬聖書。庶幾孝且弟。 惡馬。孔雀羽如花。我愛鳴聲和。異哉性妒惡。彩服見必啄。 越鳥。豬肝用泥竈。能令諸婦孝。休道醫家言。慈敬由心竅。 豬肝。鼠印人得佩。見者卽懽悅。豈若修德容。望之皆誠服。 鼠印。貴者帶有威。無官得人憎。勸君不須此。夙夜務兢兢。 虎乙。我性不全稟。勿憚師猓𤡮。仁讓及孝慈。誰復率其天。 猓𤡮。人心苟公正。鬼神亦可服。今我要勝己。何須無患木。 無患子。古鏡經尺餘。照人藏府病。儒門亦有法。方寸用妙敬。 古鏡。銅雖續筋骨。燥禍烈於劒。無徒貴近功。補元宜再三。 自然銅。合歡蠲人忿。士宜植庭除。中虛有主宰。何往非廣居。 合歡木。</text>
<title>靈水庵遇先師諱辰。就山閒望哭。次晦翁西林舊韻。二首。</title>,<text>執燭居然一紀回。祇今秋月見靈臺。頭陀山裏風霜急。舊日門生哭諱來。編得誨言貯舊囊。相隨今日到雲房。曉燈展讀不知倦。趣味淵深絶世香。</text>
<title>識感。用先師韻。</title>,<text>幸生冠帶國。何忍變於洋。苟活誠無義。不如死便忘。</text>
<title>次韻自警。呈雲稼令公。兼示吳生培根。二首</title>,<text>腥塵塞宇內。無地讀春秋。苟非牢著腳。詎免輥隨流。吾前有百世。吾後有千秋。欽欽奉遺體。願與天同流。</text>
<title>崔某書來。收拾寒，俛二公所立心卽理。理有爲兩義。張皇爲說。余略擧華門柳持平改定心理曲折以謝之。追題二篇韻語。丁巳</title>,<text>從學六十年。恒苦心畔道。何來心理語。使我喜舞蹈。俄而疾復作。乍信還乍疑。與其被人謾。孰如敬自持。右。心卽理之誤。吾性堯舜同。善惡何天淵。聞說理有爲。歡若神明傳。忽復心淪飛。物欲更狂癲。呼呼太極翁。何處醉睡眠。右。理有爲之誤。使人人之心。皆是理。皆是聖。如一邊之言。則人無頑嚚。學無邪曲。天地自位。萬物自育矣。豈不是大歡喜事。今驗之目前。不啻虛妄。如何可信。請世之爲此說者。再思之。</text>
<title>金氏譜</title>,<text>余爲人作譜序。總二十有一篇。而大抵多歸正者。後因校稿。存者僅七之一。而金譜序入刪類。用數句。再記其實云。懿哉八家譜。足破衰俗昏。世世相傳守。派流得正源。噫彼徇私者。譬如木撅根。我愛金泰煕。可謂爲賢孫。</text>
<title>有感 辛酉</title>,<text>鳳凰千仞一廻翔。不見稻粱惟見篁。滿地餘腥殘穢在。烏鳶任汝儘充腸。</text>
<title>讀田相武八悔詩。次韻自警。</title>,<text>江桑誤植衣寒悔。山徑不行茅塞悔。生面六經滿腔悔。遊心千里終身悔。轉喉觸諱應多悔。認鐵爲金難寡悔。纔過遄更無祇悔。未差豫戒那生悔。江桑。見陶靖節集擬古末篇。</text>
<title>某某出行。贈此以爲勸戒。</title>,<text>道德懋修天爵安。功夫先要整心官。更將明鏡高懸在。玉鑰才能啓鐵關。右。諭吾黨諸子。卿相大夫命乃安。村夫誰敢自爲官。第看它日悉誅戮。覆轍宋時猪觜關。右。諭近日某徒。</text>
<title>送北省三子 許宗極，全達準，沈正勳</title>,<text>吾年八十一。子去二千餘。臨別叮嚀語。晦翁小學書。小學書中。何所揀擇。第以時義言之。如餓死事極小。失節事極大。最宜作額貼。</text>
<title>題姜竹軒 碩彬 集</title>,<text>畏 畏菴鄭允喬。 記勉夫學。約 約齋宋炳華。 銘稱厥仁。不須余腐筆。已足示千春。</text>
<title>謹步觀瀾亭原韻 亭在晉州濂滄江上。壬辰亂後。許公國柱所築。</title>,<text>七百豼貅勝捷餘。蕭然亭館似仙居。有功不伐誰能爾。可惜今人不讀書。</text>
<title>七月五日。諸生講會。有詩次韻。</title>,<text>幸得冠紳會草堂。新秋梧葉轉微凉。中和要學琴三弄。精一全憑敬十章。愧我無從窺道妙。喜君發願繼書香。世閒塵雜無相問。遙望尼門寄意長。</text>
<title>題松柏堂遺稿後</title>,<text>三綱五典自天敍。一毫不見人安排。師於三五爲之本。靡此誰能達其材。孔朱以後有宋子。宋子之功在宇宙。當時羣小爭甘心。松柏李公爲伸救。百端刑囚一不屈。毅然特立眞丈夫。鼠輩腐臭不堪聞。日月光輝與公俱。大者旣立餘可略。况復諸賢有讚述。嗟余後生特有感。手中恨無如椽筆。</text>
<title>次尤翁韻自警。示諸生。</title>,<text>吁汝胡爲小丈夫。於財於色錯難無。竆途嗟食能辭否。密室佳人且卻乎。不若獸禽眞可畏。納諸罟擭是誰驅。保全遺體靡它訣。隨處隨時敬作樞。</text>
<title>贈南君萬朝。兼示興學堂諸生。</title>,<text>雅俗相參害敎深。近敎之稍近道理者。或有此弊。 非關性理祇關心。此句宜精察。乃見其意。 心如從道終歸一。勸子專由是處尋。近有以許衡出處敎人者。此是雅俗相參。華夷不辨之論。論心而曰從道。則是聖人本天之傳。此儒釋之所由分也。雅俗不當相混。而曰非關性理。則人獸忠逆邪正之分。亦只看心事。是非之極而已。不干性理事也。○孫壻李仁矩。有興學堂。與耕讀者立規條。朝夕相勉勵此。只一味守舊。而君亦參涉其閒。甚盛甚善。</text>
<title>懷暀島友生 壬戌</title>,<text>昔余寄暀島。諸子皆相厚。今來繼華邨。十年幾聚首。病榻遙相憶。春夏事農畝。歸來松炬明。夜夜誦魯叟。習慣宜掃除。氣性亦矯揉。那當一樽酒。疑義得面剖。珍重各自厲。以慰此老臼。</text>
<title>李奉求書。論學甚緊切。余以詩答之。</title>,<text>善說自欺病。感君反己思。旣思復勸學。學而時習之。習熟庶成性。希聖安可辭。但念陋巷士。少固不免私。洪爐一點雪。克去不移時。勢如鏖殺賊。不可謂自欺。勸君始禁詐。終致實所知。自玆久而誠。是爲齊聖基。</text>
<title>悼韓孝子龍</title>,<text>童年至性貫幽明。老去難禁孺慕情。羨君今日泉臺下。翁子相歡勝頀韺。</text>
<title>示吳龜泳 辛酉</title>,<text>性師始孟明於朱。理自爲師事則無。或疑師字是有爲。與某家理主氣僕同。此殊不然。近思錄首卷敎字註。以道理釋之。只是理自如此。非實有孜孜之爲。諄諄之命。而後謂之師也。理主之云。其意實以操縱適莫爲言。二說判別。 今但靠心不師性。學雖煒燁德還孤。</text>
<title>贈尹永魯</title>,<text>爲法可傳後。非由舜心造。其源在何處。一箇無爲道。</text>
<title>寄題麟岡齋 爲朴鶴永作</title>,<text>求師始若牛毛衆。成己終難麟角孤。學古絶今遵晦敎。是齋將見出眞儒。有事西疇竭力餘。燃松夜讀滿牀書。俗子遇之無忽此。淳風直可配唐虞。</text>
<title>金璿鎭書來。有憂患語。以是答之。兼示洪翼裕。</title>,<text>世風雖萬變。儒術有單傳。頭上明月在。顔淵所事天。程子以四勿爲事天。</text>
<title>因渾齋墓碣感吟。示洪北諸子。三首</title>,<text>老余非改心。晦慮魏公表。子壻擅爲之。孝仁俱悖了。二君非禮動。抉破爲仁功。互諉益其失。盍思鳴鼓攻。義則宜鳴鼓。仁須俟轉樞。人竆言必善。渾老庶鑑余。</text>
<title>柳永善有詩見寄。步韻自嘲。辛酉</title>,<text>小心愼行義須精。世界人身互重輕。使我當年出門做。才疏未必有遺名。</text>
<title>李道汝 炳圭 送雲朶二盆。詩意珍重。次韻卻寄。</title>,<text>海雲孤臥病殘身。誰遣盆花慰故人。舊日星田承賜重。今年華嶹感懷新。滿意西風終一色。抱香高節獨千春。把酒聊吟陶令句。南山佳氣首回頻。</text>
<title>寄示趙東老</title>,<text>生平仰止栗翁賢。晩得潭圖九曲天。裝屛幸勿因循久。須及疲癃未纊前。</text>
<title>贈崔秉心。令轉喩諸君。</title>,<text>大中至正元難及。妙敬眞誠更易虧。聖門約字吾攸守。叮囑諸君愼莫隳。</text>
<title>題觀善錄</title>,<text>僕嘗謂是篇。聖豪種子簿。願與諸學生。尊性追尼父。朋友亦天性。伊洛遺至言。輔仁復施義。乃能繼遠源。時人喜相妒。君子靡有爭。士流宜自重。曷不畏天明。君不見白雲之門衛富益。薦紳仕元不許陞講座。如今髡首夷裝非吾徒。縱遇顔子明道不見赦。孰謂蓬蓽不關世。匹夫亦有天下責。要將此語常服膺。庶幾不墜正道脈。</text>
<title>贈魚在源</title>,<text>心能統性情。統是兼包義。元非指麾語。况復擁護帥。若謂理聽命。冠屨如倒寘。曾祖統以上。擧民統卿士。士讀古人書。無以辭害指。嶺外士流。多錯看統兵語。故及之。幸賴蒙軒分疏否。</text>
<title>贈崔相炫</title>,<text>遺體全要誠。先須道理明。明從讀書生。晦翁垂課程。循序而致精。精義契心靈。纔知便去行。空言類猩猩。守口旣如甁。防意復如城。學顔理性情。可入孔氏庭。顧余竊虛名。反躳顔發騂。荷君借聾聽。奉陳座右銘。</text>
<title>謝諸生 辛酉</title>,<text>繼華老遯昧時諱。愛說文公小學書。尙有友朋來遠誤。師生相對笑其愚。</text>
<title>謝求文者</title>,<text>戰死兵戈自古同。獨余淹殺硯池中。加之仇怨如牆堵。豈若無言得善終。</text>
<title>僭用栗，尤兩先生韻</title>,<text>癡頑一癩子。愚智皆生憎。卻被根塵累。豈如入定僧。</text>
<title>夜坐</title>,<text>飛蛾箇箇眼迷塵。錯認燈焰作日輪。往者旣焚來者進。爭先竟只自焚身。</text>
<title>有感</title>,<text>假令典書五父子。一時聚會獨樂亭。誰爲賓主那更問。爭心安有幾微萌。百千遠裔羅階下。試把仁心忖幽明。纔忖幽明都無事。氣平理復涕淚零。只此數句。足以感回萬人之心。 矧余去死如隔紙。子敬敬善何愛憎。老夫胷襟知何似。雲霄寥廓月淵澄。右。與李士洪言。而冀兩邊林氏。咸以先祖之心爲心。而一循乎天理之本然也。使余易地。亦以此理處之爾。</text>
<title>壬戌元月九日</title>,<text>常戒心欺世。豈料夢警余。也知存省闊。熟玩死前書。</text>
<title>恨莫讀書</title>,<text>曉暮修牋且不給。殘編束閣絶吟哦。一朝如作陳翁隕。難瞑深怨可柰何。</text>
<title>勸申鉉濟，金洛舜撿心</title>,<text>栗翁心氣語。㮨斥爲釋陸。尤翁辨誣疏。源流儘明白。趙老未嘗聞。罵余猶可說。徒然斥心氣。胡爲襲柳㮨。在我有性師。默默自撿束。</text>
<title>悼金衡載</title>,<text>而余昔日到南州。忽遇原明首事涪。八十年來純氣味。百千齋裏好朋遊。盍簪𥳑默欣相輔。發難昏荒愧未酬。庭有秀蘭歸有盡。樂夫天命復奚憂。</text>
<title>示金鍾淵，鍾華</title>,<text>旣思又不欺。要處無多語。此自涪翁來。君如猫捕鼠。伊川言學原於思。此致知之方也。又言學始於不欺闇室。此誠意之功也。老夫爲子叮囑。宜以之爲專一指訣也。</text>
<title>答韓震銖</title>,<text>而我病將死。勸君讀小學。堂上有老親。愛君奚啻玉。顧余所以養。曾氏遠不及。顧余所以敬。周公萬不若。柰何今世人。顚倒效墨翟。</text>
<title>裵炳元論敬。愚因自警。遂以一絶相勉。</title>,<text>今人言敬不持敬。豈若潛心務實行。如到孜孜成熟時。纖埃淨盡一明鏡。</text>
<title>題金錫基先考妣遺事 公諱炳義。配南平文氏。</title>,<text>祠墓俱盡儀。睦婣孝思推。弟兄友愛誼。涑水可復期。敎子特致力。購書與延師。亟歎前修烈。罕道別人虧。異術及巫禱。一切屛黜之。加以不欺心。可使鬼神知。得官謂非分。先德恨未貤。不受讎賜金。淸節一何奇。閨壼有賢媛。鄕閭稱牟尼。兒孫皆克肖。福慶永遠垂。</text>
<title>題崔孺人行錄</title>,<text>韓某 圭甲 有妻賢且淑。善事舅姑著里鄕。夫病誠養竟不起。身雖未亡心已亡。姑嫜皆歿盡禮制。歸家孝奉八耋孃。所立幼子亦復殤。遺書悲酸貯在囊。値夫諱日投水死。一醮不改見石腸。如今縉紳皆此心。安見慘禍及廟堂。又使儒林皆此義。焉有邪淫破綱常。嗟哉崔氏何烈烈。儼然鬚眉愧恨長。</text>
<title>聞任君道鎬。以要訣爲終身家計。喜甚。題此以寄之。</title>,<text>以栗谷爲東方孔子。本朝先王先賢定論。而無敢有異議者。宋睡翁告尤菴曰。朱子後孔子。栗谷後朱子。學孔子。當自栗谷始。遂敎以要訣。夫尤翁之所以爲尤翁。本於此。近者乃有一二異見之家。頗有駭聽之說。極可歎也。子其尊信兩賢如孔，朱。而死守無變也。栗谷爲東尼。前無後亦無。手編有二要。踐盡可齊虞。</text>
<title>次賈存道示蔡齊韻。誨健孫。</title>,<text>九旬病祖心期遠。千古斯文聖訓垂。祖願未酬聖恩負。更魔入室悔難追。</text>
<title>贈田溶珪</title>,<text>士出朱門多鳳麟。每將務實語諄諄。勸君奉作親承訣。天地中閒立此身。</text>
<title>次柳永善</title>,<text>疆土倫常欲稱停。孰爲重者孰爲輕。先看虞竹皆逃義。更體宣尼揭正名。</text>
<title>金鍾煕歎世有欲更張儒術。以捄士孤者。</title>,<text>欲更女士節。用濟孀幃竆。幽蘭祇自槁。糞穢定無功。</text>
<title>因事有感示金水喆</title>,<text>薰兮寧獨處。愼莫蕕同藏。始若無攸損。異時悔自傷。</text>
<title>贈黃瀅模。兼示后山諸君。</title>,<text>世界休歎明入地。人心要似月行天。如何可得臻斯理。祇有無忘敬義傳。</text>
<title>韓君晉澤誠菴壁帖</title>,<text>誠有心理辨。道體元無妄。靈覺有時差。宜從微處防。愼勿被人謾。分明下與上。此如不細審。究竟陷自誑。語語端的。字字痛切。</text>
<title>次文西溪 在桓 絶句。西溪八代祖防隱公。丙亂媾成。痛哭隱居。西溪。庚戌之變。有今日何世。遺孫血淚之詩。</title>,<text>祖孫同一痌。敬義要俱到。盈室貯圖書。悠然從所好。</text>
<title>趙瀚奎示長篇。略步其韻。以見意。壬戌。</title>,<text>通同只一理。包天地人三。主心使無害。何苦排瞿曇。師心鮮不敗。須用敬作所。千聖只一字。何曾有二語。</text>
<title>答田溶起</title>,<text>親老不遠遊。子出慮難訣。嗟哉任元受。卓爲事親法。親疾視兒病。誠心常保抱。雖非舜曾孝。亦宜用默禱。</text>
<title>自警。示曾孫承淇。櫽栝朱，宋二先生自警詩。</title>,<text>身心卽太極。須向用時看。細行更宜謹。庸言無或謾。凡干財色界。便是獸人關。正大英雄事。戰兢實造端。</text>
<title>敬修齋壁貼 爲黃憲馥作</title>,<text>梅谷山齋裏。靑衿敬且修。問渠承裕計。宜抱仲尼憂。</text>
<title>鼕鼕曲</title>,<text>聞道柳克信。一倡放達習。作爲優人戲。說禮又講學。踊躍類築埋。歌舞效巫覡。笑哭無定態。名曰鼕鼕曲。貳於栗尤輩。相率日深輻。尊尙兩賢者。儕流日孤獨。假使欲援止。效嚬捧其腹。此爲甚麽樣。不若守舊轍。</text>
<title>龍宮鄭合一 鎭萬 相知八年。課歲一訪。留詩見情。次韻回贈。</title>,<text>繼華島隱絶囂聲。遠客慇懃問姓名。苦節知君懷鐵石。迂儒愧我誦周程。堪憐病鶴孤松睡。誰遣幽蘭峭壁生。休道今人無古義。飄然巾舃課歲行。</text>
<title>示金离述</title>,<text>一子戴一親。一心奉一性。勸爾日夕閒。戰兢以用敬。纔存別意見。可畏非天命。纔立別議論。卽是畔先聖。</text>
<title>朴毅堂 世和 ，趙履齋 章夏。庚戌聞變。絶粒自盡。</title>,<text>梅門私淑朴毅堂。七耋氣義上摩蒼。梅門私淑趙履齋。六旬操執無與偕。纔聞聯邦從容死。軀命毫輕惟求是。兩賢羣行多可書。尊攘一著是大義。人主不識何狀者。乃以韋布恥屋社。噫彼搢紳獨何心。靦然受爵又受金。一時貴富如腐鼠。百世志節等明炬。</text>
<title>鄭正言 在健。聞變自剄。</title>,<text>白刃中庸莫較難。國亡君廢苟生難。急流勇退萬人難。豈獨一時自裁難。</text>
<title>李響山 晩燾。聞變絶粒而逝。響山是退陶後孫。</title>,<text>聞說山南李響山。蔚然聲望士林閒。天翻地覆無生意。允蹈從容就義難。</text>
<title>鄭部將 東植。國變後。自經於全州北門。</title>,<text>擧世人人射利深。事讎忘國入幽陰。不知鄭將何爲者。拱北樓中拱北心。</text>
<title>錦山郡守洪 範植。聯邦後。自裁。</title>,<text>一門 缺 節世無儔。金玉簪纓盡抱羞。祝髮捐軀不相掩。盍從精義早推求。</text>
<title>黃上舍 玹 聞變。仰藥自盡。</title>,<text>進士豈是崇秩士。崇秩偸生進士死。進士一死耀百禩。彼也忘君事讎都不恤。面皮不帶半點血。所可道也言之醜。棄寘不須汙我筆。</text>
<title>白議官 麟洙。乙巳自刎。醫治回甦。庚戌再刎而死。</title>,<text>一刎猶難再更難。卓然志節報皇韓。邦人聞者咸歎息。何處靑山白議官。</text>
<title>朴君炳夏。聞變。仰藥自盡。號可軒</title>,<text>狷介在人閒。七旬一布衣。童年養母疾。誠孝世所稀。父喪哀戚幾毁性。鄕里剡薦苦自沮。及遭東亂益守正。閉戶讀書感軍旅。晩與臼山相觀善。虛心服義出流輩。自從邦國多難後。幽憤滿腔常尀耐。孟秋鼔枻涉滄溟。師生相對心悲傷。歸來忽聞山河改。懷裏舊藥盡一觴。告訣同志義森嚴。氣殺讎賊意一快。過中近名莫謾疑。朱魏二老俱有解。賢者所長著力行。朱子語。見語類中庸弟九章。 夫人避嫌孰爲善。魏艮齋語。見朱子大全魏公墓表。 匍匐賊庭誰家子。視之不啻豚與犬。靑丘一域等浮漚。世皆如君何難復。今我癃病那當死。獨立西風淚盈斛。</text>
<title>吳君剛杓聞變。自經於鄕校。號無貳齋</title>,<text>吾友寶城子。相知五十禩。居貧抱貞疾。常恨少硏理。生來慕儒術。素心得不遷。昔遭靑蛇變。對余泣涕漣。封章辭親去。腦子不閼年。服鵝片煙不死。 山岳成灰燼。矢不共戴天。精義何暇擇。志在脫腥羶。自經聖廟下。聞之爲爽然。視彼時世客。得非麟與豣。幾時勘亂後。兒孫告靈筵。</text>
<title>金心巖 志洙。卻金自裁。辛亥</title>,<text>猗歟金子志孔敎。到老一心勵節操。字心一 遭値王家多難後。惟有痛冤無好樂。况復開眼視讎鈔。竹裏自經世皆誦。想見英靈遊碧落。俯視人世如一夢。</text>
<title>金春雨 永相。卻虜金。投水死。</title>,<text>身合沈江甘殉楚。心知蹈海勝歸秦。問渠廊廟簪紳客。孰與公爲李氏臣。首聯是古人作。</text>
<title>張參判 泰秀。卻金自裁。</title>,<text>我聞張公卻讎金。灑然無累保眞襟。絶粒正終更無求。應與念臺共遨遊。世有捧金承爵爲寵光。何異犺狼敗絮醉糟糠。奉勸後進勤稽古。此鳳飛兮彼鼠腐。</text>
<title>李斯文 學純。卻金自盡。</title>,<text>頑錮田愚有故人。其人頑錮李學純。金夫誑誘視如毒。古柏貞心不知春。有口皆傳絶命詞。詞語悲壯泣鬼神。世閒髯婦人盡夫。累朝恩澤賴君新。七耋尩者行將逝。天上應見韓藎臣。</text>
<title>題金博士 根培 行狀後。博士吾故人也。作絶命詞。卻讎金。赴井死。聞之增氣。因步原韻。以寄其子鍾昊。金號梅下。</title>,<text>韓國梅翁玉雪身。眼前穢物是奚因。衣冠▦▦從容盡。不負平生孔敎仁。</text>
<title>贈童蒙敎官奉鎭國妻宜人沈氏。早寡有卓行。夷餽之金。卻不受。見迫自縊死。</title>,<text>嗟哉賢媛靑松氏。孝烈至行古女士。視彼讎金等穢物。柰何見迫自縊死。家衆救護得回甦。裔戎聞之不敢肆。噫彼冠冕章縫者。俛首受金媿入地。閨閤孝烈時有之。自古罕聞春秋義。我輩經生奉爲師。務令胷中絶點滓。嗟哉賢媛靑松氏。誰將大筆載彤史。</text>
<title>宋心石 秉珣。被日酋授以講師僞帖。不受而自盡。壬子</title>,<text>心石當年笑許衡。胡元祭酒等雲輕。仰藥自裁無所媿。九原可拜老先生。尤菴先生。嘗黜許衡文廟之享。</text>
