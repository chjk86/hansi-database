<title>擬古</title>,<text>太極一開判。坎离分西東。兩曜互出沒。晝夜行長空。人生稟性氣。寄形於其中。獨有聖贒者。卓卓留高風。堯舜之爲君。事業巍千霜。亦有孔孟徒。百世流其芳。身雖竆在下。道訓昭穹蒼。民今受其賜。得免冥途僵。聖人垂名敎。仁義路平坦。後學謹守之。愚蒙咸啓窾。如何絶世下。我側皆裼袒。翾薄日以生。淳厖日以散。聖人去已遠。吾道文字寄。天下日貿貿。不復明大義。間有一二稱。斯文豈無愧。我願同學人。顧諟天所畀。子雲賦逐貧。昌黎文送竆。終然不可遣。何勞筆舌工。陋巷有餘樂。要以終吾躳。贒愚縱云異。屢空固所同。往者吾不及。來者吾不達。所志在聖贒。何須厭蔬糲。天理自有定。人力非所奪。珠何采山中。蓮何求木末。美人隔湘浦。秋水凝靚糚。粲然發一笑。貽我雙明璫。深情未及道。佳期未及張。忽忽芳歲暮。寒蛩鳴洞房。</text>
<title>集歸去來辭字。五言近體○十首。</title>,<text>孤形寓宇內。役役欲何求。人貴非良貴。天遊是我遊。鄕心感南鳥。世事寄東流。遠引將焉往。微情願首丘。僕夫晨命駕。遊子日遐征。已覺鄕園趣。安知世路榮。風泉迎棹去。雲鳥引車行。寄傲南窓內。今焉得我生。日日言歸去。而今得就無。田疇旣荒翳。世路何崎嶇。還宇猶容膝。遊園是入壺。壺樽寄生事。富貴胡爲乎。迷路悲前日。歸田樂是時。攜琴還引酌。倚杖復尋詩。涉世還非願。良時不可期。無懷今已遠。吾獨向何之。出已無心出。還何有事還。懷人自惆悵。撫景寄盤桓。幾恨心爲役。今知老可安。歡情及僮僕。親戚亦怡顔。空懷經世策。何事老衡門。去與交遊絶。歸尋松菊存。感時聊獨嘯。得趣復奚言。老去無違願。荒疇我自耘。欲問春消息。巾車聊出遊。良辰及淸景。植杖復登丘。翳翳日將入。涓涓泉亦流。獨來還獨去。心事自休休。衡宇無來往。孤懷獨自知。入門穉子候。出壑老農追。植物乘時化。吾人與世違。疇爲今是者。休問昨時非。去就尋常事。休言時命關。孤尋知路遠。獨善覺心安。欲與人休戚。今追鳥往還。違憂與行樂。無往不成歡。世事已非昨。吾生亦是休。聊爲三徑老。不願萬乘求。自樂琴書樂。何憂時世憂。晨門知不可。我欲與之遊。</text>
<title>送鄭愚伏景任 經世 朝天 己酉</title>,<text>匹馬五千里。故人三兩盃。城池一路壯。閶闔九天開。古樂觀周遍。穹槎上漢迴。男兒四方志。此去倘能諧。</text>
<title>送鄭景任之任羅州 辛亥</title>,<text>年前送客此江濱。今日江頭又送人。送盡情親身獨滯。春風陡覺鬢絲新。</text>
<title>送全沙西淨遠 湜 之任蔚山 辛亥</title>,<text>往歲聯牀日。淸談幾解頤。升沈應有數。聚散本無期。翦燭論襟夜。停盃話別時。明朝隔重嶺。風雪滿征麾。</text>
<title>南還途中。示全淨遠。庚戌</title>,<text>西路風塵染客衣。鄕心先逐嶺雲飛。山花冒雪春猶澁。澗柳搖金綠未肥。只爲家貧資薄祿。早知身退遠危機。故園同在商山下。歲暮靈芝可療飢。</text>
<title>送曺頤齋汝益 友仁 之任鏡城 庚戌</title>,<text>諸公臺省慶煕辰。竆徼君胡屈幕賓。關樹繁霜秋萬里。驛亭斜日酒三巡。天心未必徒生我。嶺外何曾便死人。閱盡幽都奇壯地。春風一笑下西秦。</text>
<title>和贈洪無住叔京 鎬</title>,<text>人中豈乏九方皋。爭柰駑伏下槽。荏䒣年華行且暮。不將湔拂望春曹。似陶元亮卧東皋。愛聽新醅滴小槽。一醉便忘千日過。任他傀儡弄兒曹。附原韻人中難得九方皋。千里霜蹄漫老槽。從古達觀齊得喪。江山惟不負吾曹。人中難得九方皋之句。愚伏之歎惜公者故首句云。</text>
<title>謹次西厓柳先生韻。謝洪叔京。</title>,<text>老病年來一草堂。不嫌人事日蒼凉。相逢喚起黃壚感。重歎先生韻意長。庚辰五月初。余在潁上。無住見過。從容作話。誦丙午免新時。先生所命舘庭古柏吟舞月容雖悴。凌雲氣尙豪之句。而問余曰能記得否。余答以忘之。又書西厓先生門掩蒼苔竹暎堂。栗花香動午風凉。人間至樂無餘事。靜坐看書一味長之絶。請我足之。故謹次以謝。</text>
<title>送洪叔京西行 癸未二月。聞除承旨。故以詩送之。竟不起。</title>,<text>銀臺病客趨朝晩。驛路春風柳絮飛。聞道六仙樓更好。幾時重見季鷹歸。吾南字牧少黃龔。赤子流離白着中。早晩經筵眞侍講。願將民瘼達宸聰。串川南北共仙鄕。社酒招邀歲月長。名道邇來多腷塞。爲公編得養閒方。附次韻瓊章字字皆淸絶。盥手長吟興欲飛。多病邇來阻咫尺。東郊空望暮雲歸。多公占得水雲鄕。物外天遊逸興長。已把八荒爲一闥。丈夫胷次足通方。</text>
<title>南歸道中 辛亥李爾瞻爲銓參。送人要余曰方擬春郞。未可一見耶。余曰陞品春郞。非余敢擬。請謝。明日將尋㱕道。聊此自述。</title>,<text>世事翻雲覆雨間。名韁能有幾人閒。長腰恥向權門折。堪笑淵明晩賦還。覊蹤羞側勢途間。擧世人忙我自閒。今日春郞非好爵。出門高笑向南還。江漢淸風滿袖間。都門南出一驢閒。遙憐鷗鳥花川畔。好保苔磯待我還。</text>
<title>過箭谷邨有感 曾與李叔平，黃公直，金無悔，宋中甫，成馨叔。起義旅向公山。道聞大駕已還。送諸公赴洛。而獨就㱕路。相別于箭谷邨舍。今復過。感吟一絶。</title>,<text>公山二月草茸茸。扈駕南師趁遠烽。今日重來前度店。白頭潦倒舊元戎。</text>
<title>湖西歸路。見愚伏於栗枝。聞辭官㱕家。往訪。</title>,<text>謝事歸來卧篠林。簞瓢至樂副初心。行藏已决憂違日。堅卧雲泉政自今。湖關數月困行轅。斗覺淸霜點鬢根。我亦投官從此去。華山倘借半邊雲。</text>
<title>中牟縣。憶沙潭金公 弘敏。</title>,<text>沙潭翁去已多年。蘿月松風寂寞邊。惆悵哲人今不在。爲誰重訪舊林泉。</text>
<title>贈族孫俊命</title>,<text>從先祖貞惠公。以儒逸爲執義。歷三道方伯。及其捐館之日。朝廷惜之曰失一汲黯。吾先祖提學公。以文章風節。重負淸望。當時稱以元禮。今二祖之孫。俊命韋布淪落。余則白首郞潛。邂逅於逆旅之中。追念先緖。不無墜落之感。聊賦一律以歸之。先祖雲仍不乏贒。派分中葉更蟬聯。烏臺氣節風霜冽。藝閣文章日月懸。千載重名長孺幷。一時淸望李膺肩。孱孫墜緖今如許。流落相逢各悵然。</text>
<title>偶吟</title>,<text>求榮爭利醉眠昏。福地誰知是禍門。顔巷一瓢眞樂在。軒裳奚啻等浮雲。</text>
<title>贈尹長淵 司馬同年</title>,<text>明時同是坐詩竆。萍迹飄零海上風。衰鬢我添今日白。韶顔君減昔年紅。</text>
<title>送別潛窩廵相</title>,<text>氣節稜稜凜似霜。早持風裁肅朝綱。十年南海搴湘茝。千里西湖茇召棠。攬轡澄淸思未展。乞身歸去意何忙。漂山銷骨名場事。所貴心要百鍊剛。</text>
<title>和贈李月澗叔載 㙉</title>,<text>早歲膠庠伴。俱成老學究。貧竆安素履。經濟負奇圖。我且長卿渴。君能寗子愚。相從勤勉戒。吾道庶無孤。</text>
<title>和贈李蒼石叔平 埈</title>,<text>人生何別不關心。此路山高海又深。宇內親朋多契闊。西風揮淚大江潯。故人盃酒日沈西。去住情懷兩絶悽。宣室召還應不遠。驛梅花發待歸蹄。附原韻臨歧不盡故人心。潭水何如此恨深。只爲聖恩都未報。白頭孤赴海東潯。歸路迢迢大嶺西。離愁不禁倍悽悽。花川忽報東風盡。忍見殘紅逐馬蹄。</text>
<title>次贈龍宮倅李渾成 大圭○庚辰</title>,<text>五袴民謠一境同。三岑何獨擅河東。春風匹馬賦歸日。心事無慚淸獻翁。叨蒙異禮丈行同。五馬頻繁到潁東。聞道明朝投紱去。更誰人問白頭翁。</text>
<title>更以一絶奉呈尊伯父老兄。聊寄戀想之懷。</title>,<text>從容書史幾時同。魂夢相尋月澗東。故遣阿咸勤致意。感君猶記八旬翁。</text>
<title>和贈李器成 元圭○辛巳</title>,<text>賓主東南席。吾年已耄期。自多逢國士。還喜稱家兒。世業傳詩禮。文華動夏夷。鵬程應萬里。離核莫嫌遲。附原韻衿佩聯翩地。吾行若有期。卽逢先子執。應念故人兒。大老今文潞。孤山小武夷。玆遊那易得。欲去更遲遲。</text>
<title>迎祥帖 庚戌</title>,<text>瑞日明金殿。條風滿繡簾。慶從和氣集。祥逐歲華添。樛木恩旁達。江沱化遠霑。小臣隨賀隊。瞻拜帽低簷。右中宮殿半夜葭灰煗管吹。祥風先自海東陲。香飄玉殿韶光動。綵弄金幡日影移。壼化已看敷鰈域。女工猶軫執蠶絲。千門萬戶歡聲動。盡是周家福履詩。右大妃殿</text>
<title>題郭浩齋 守智 集</title>,<text>聯璧才華聳一時。摶霄壯志竟差池。當年韞櫝連城價。留與蟾宮折桂兒。兒卽司藝龍伯</text>
<title>次簡齋八音韻</title>,<text>金豈關交道。世情較多少。石雖至堅頑。昔人比久要。絲性雖鮮白。蒼黃由反覆。竹似贒何哉。君子愛勁直。匏葉可采烹。良朋可招迎。土俗勿咥笑。朴物見深情。革薄務從忠。安貧宜固竆。木訥吾黨子。氣味要相同。</text>
<title>與孫季進 遴，金以和 中淸，李晦而 光春 諸友。遊蕩春臺。分韻得臺字。辛亥</title>,<text>塵中懷抱苦難開。偶逐東風出郭來。岸草汀花爭繞席。淸流曲水好傳盃。身遊萬里仍浮宦。事往千年有古臺。落日西南歸去路。水雲迢遞首空回。</text>
<title>贈全松麓性之 以性 扶安之行</title>,<text>三冬旅榻喜聯襟。耐久深期只此心。世事似棊翻聚散。名場如水互浮沈。雲橫雪擁潮州路。到海經山老寇吟。一曲驪駒膓欲絶。長亭斜日掛西林。一壺追挽故人行。摻手臨歧淚滿纓。莫道此時相別苦。別來相憶更難情。回舡上馬着鞭頻。急欲登高望遠人。萬疊雲山遮去路。離魂黯黯逐征輪。汩汩泥途跋馬還。關王廟外日沈山。歸時駐處來時過。如見丰容在此間。作別於南關王廟外孤舘歸來獨掩扉。離懷悄悄伴燈時。念君今夕良才店。知對誰人話所思。</text>
<title>寓懷</title>,<text>拊心長痛杞天傾。忍見龍袍遽換靑。存國未遷岐下邑。宣威誰拓漠南庭。十年訓聚都拋擲。八路人民半死生。豈意先朝培養地。曾無一士在南城。</text>
<title>和贈鄭東皋伯兪 允諧</title>,<text>北闕何須煩上書。半生歸卧浩然廬。佳山秀水心常住。塵世浮名夢漸疎。野興每從閒裏得。幽愁時向酒中除。煩君竆達休關念。萬事惟宜聽太虛。</text>
<title>贈鄭伯兪</title>,<text>仲夏草木長。蔥蘢滿道傍。薰風動嫰葉。旭日滋華光。菉葹旣滿室。蕭艾又專場。雖荷雨露榮。柰乏冰雪腸。君看幽澗底。秋菊空自芳。</text>
<title>送申河陰汝涉 楫</title>,<text>我自西來子又南。覊愁別恨兩難堪。世間焉往無三黜。直道而行也不漸。</text>
<title>和贈申汝涉</title>,<text>京洛三秋別。江湖一夢懸。誰知傾盖日。又是落梅天。循吏今黃覇。淸詩古浩然。過從違咫尺。厚意答無緣。</text>
<title>禮安客舍。次成 渰 韻。丙寅</title>,<text>官似邨閭靜。公門盡日扃。迎山剗密樹。恢圃掠橫庭。邑小民稀牒。衙閒吏聽經。時從郡父老。收網向漁汀。</text>
<title>和贈李旅菴子悅 憘</title>,<text>桑海餘臣萬慮空。分甘終老蓽門中。淵明有酒能遺世。韓愈無文可送竆。千載休期逢聖代。一生愁病愧微躳。升沈禍福皆關命。較計寧容智術工。</text>
<title>傷時</title>,<text>誰向天山早掛弓。欲將時事問蒼穹。南民鬼化沙場裏。北使螻聯道路中。藿食非關憂國計。芹誠寧替獻君衷。只緣年老身多病。蹇蹇無由效匪躳。</text>
<title>聞朝家通信北虜</title>,<text>今日東人血滿瞳。坐看冠盖北朝通。老臣力未斬胡使。辜負平生報國忠。</text>
<title>聞三學士被禍。感而有作。</title>,<text>擧目人間萬事非。扶桑猶照大明暉。中泥誰救黎臣寓。左袵堪嗟管仲微。東海至今波不斷。西山何處蕨還肥。殉忠讓與二三子。未死餘生誰幷歸。</text>
<title>送金淸陰叔度 尙憲 之瀋陽</title>,<text>一脈綱常賴不顚。秋霜烈日犬羊天。終敎十萬封胡旅。成就公家伯仲贒。語及靑宮淚欲河。此行還爲相公多。于今不信文山死。來後人臣勸庸何。</text>
<title>和贈洪慈山擇精 思古</title>,<text>請君且莫促歸筇。此會他時豈易逢。符竹兩朝剸劇手。林泉半世退閒蹤。一春勝景詩能畫。三疊愁城酒可攻。卻笑山陰回棹客。爭如今日做從容。</text>
<title>感春</title>,<text>萬物發生天地中。東皇一氣㝡全功。誰知人性仁爲大。等是生生浩不竆。</text>
<title>落梅歎</title>,<text>一樹瓊梅乍放花。風搖雨蕩落泥沙。孤芳亦被塵塵劫。縱有東皇柰爾何。</text>
<title>春日卽事</title>,<text>苔深竆巷客來稀。山鳥聲中晝景遲。昨夜東風吹雨過。杏花初發向南枝。</text>
<title>春日江上</title>,<text>三春抱病掩松扉。春去春來總不知。今日偶然騎馬出。梨花如雪柳如絲。</text>
<title>落花</title>,<text>景物悤悤眼底催。梅花已謝杏花開。東風似識衰翁意。時送飛紅泛盞來。</text>
<title>暮春</title>,<text>醉慵和睡過春陰。紅紫都殘綠滿林。蝴蝶入園猶拍拍。似應留慰老人心。</text>
<title>惜春</title>,<text>韶光未老見殘花。總爲春來風雨多。老子愛花兼愛酒。柰今花謝酒空何。竆巷蒼苔沒半扉。老身偏與病相期。年來漸省經營力。過盡春華不賦詩。</text>
<title>雪中偶吟</title>,<text>柴荊牢闔不通隣。布被生稜毯失溫。想得九街冰似海。幾人晨夜走權門。</text>
<title>邨居書懷</title>,<text>雨餘邨落靜無塵。旭日烘窓㬉似春。獨向前簷閒曝背。微誠無路獻楓宸。</text>
<title>春日偶吟</title>,<text>巷泥來轍少。捲箔納晴巒。露樹鶯聲滑。風簷鷰影寒。郊平烟一帶。邨晩日三竿。偃仰從吾好。矮廬抵海寬。</text>
<title>江邨八景</title>,<text>半空銀竹暎雲衢。山色矇矓乍有無。近日三農霓望苦。願將時雨遍寰區。露陰行雨數邨桑柘靄斜曛。一抹炊烟接水濆。裊裊依依成活畫。郊原猶帶太平痕。長郊暮烟夕陽拖紫掛螺鬟。大野長川浩渺間。料得這般奇絶處。岳陽樓上對君山。孤山落照倒盡西暉暝色生。點紅雲末耿殘星。秪今西塞猶傳警。立馬千門夜夜情。陶谷夕烽騎牛何處荷靑簑。暮篴聲聲落遠坡。飽得一生烟雨興。不知時世有商歌。坪堤牧篴靑荷包飯柳穿魚。短棹長竿任所如。唱斷滄浪歌一曲。蘆花漠漠雨疎疎。串浦漁歌聞道春風洞裏回。緩攜藜杖步溪隈。東皇畫筆工如許。糚遣紅紅白白開。龍洞尋花斜風細雨一江潯。閒把漁竿到夕陰。去餌玄翁堪寓興。釣璜姜叟豈無心。馬巖釣魚</text>
<title>挽鄭愚伏 癸酉</title>,<text>精英磅礴鍾山河。玉質金章更琢。對越聖贒爲表準。沈潛經訓作條科。廣川道誼明三策。司馬撝謙戴一花。際會兩朝魚有水。藏修十載玉無瑕。蓍龜在國稽疑博。柱石擎霄補闕多。計切回淳時苦晩。章成遇遯迹還蹉。乞骸非爲逃名宦。歸洛端由養疾痾。君國范憂隨進退。簞瓢顔樂足生涯。詩書宿好欣終副。忠孝初心矢不過。衛卒未諧加額望。秦民遽輟相舂歌。靑衿擧抱摧樑慟。丹扆頻興失鑑嗟。壽減龜山天可必。庭無鯉對理胡差。重鳴儒鐸今焉已。永隔春風恨若何。冷落行窩生蔓草。潺湲汾浦咽寒波。九原歸日無餘憾。賴有奇孫克迺家。</text>
<title>泰村族叔 尙顔 挽</title>,<text>靑年學業衆推優。金榜才名第一流。五佩銅魚民晏堵。重乘驄馬世泥樓。功名澹泊行藏穩。家政純深孝悌修。欲識平生陰報德。請看張室入懷鳩。</text>
<title>挽李蒼石 乙亥</title>,<text>才贒應爲聖時生。官位如何止下卿。許國險夷殫素節。忘身疏箚出丹誠。丘園有約簞瓢足。軒冕無心進退輕。德業文章難復得。吾悲不獨故人情。</text>
<title>挽趙黔澗安仲 靖○丙子</title>,<text>一生才望夐超儕。時命如何苦不齊。霜鶚會從霄漢擧。祥鸞旋向棘林棲。江湖有約行藏決。歲月無情宰樹迷。病未知時歸未訣。哀辭那忍挽毫題。</text>
<title>挽柳修巖季華 袗○乙亥</title>,<text>斗南才傑飽淸修。詩禮君家世守裘。陋巷簞瓢安澹泊。明時符竹任行休。省臺方且開贒路。天道如何禍善流。自是云亡關殄瘁。爲私而慟爲公憂。</text>
<title>挽洪無住 丙戌</title>,<text>襟期不與俗人同。流水高山有古桐。南國家聲星斗重。東藩儒敎海槎通。名參甲乙同年幸。交不形骸宿契融。朝失蓍龜鄕失範。哭公非是哭吾恫。</text>
<title>過權晦谷彥晦 春蘭 林亭 丙寅</title>,<text>野亭埋沒草花明。巖磴苔斑繡檻傾。溪水不知征客恨。夕陽猶送舊時聲。草閣低臨水面平。松陰濃翠晩凉生。衰遲薄宦多酸苦。欲向仙區托耦耕。</text>
<title>送鄭汝廓 彥宏 之成歡</title>,<text>將身何處可求安。萬事人間欲說難。戀祿經年猶滯洛。送君誰與共悲歡。</text>
<title>挽鄭汝廓</title>,<text>篠驂托契自髫齡。不獨叨齊鴈㙮名。京洛十年聯夜榻。江湖兩地望晨星。寧知同病相憐日。却抱良朋永歎情。白馬靑山違執紼。靈輀應爲巨卿停。</text>
<title>和贈黃七峯公直 時榦○與金士宣同訪</title>,<text>爲攜情友訪心親。鼎坐高談興更眞。小榻移從芳樹下。淸樽開向碧溪濱。風搖翠篠消殘暑。雨坼紅蕖起晩春。十里桑麻江上閈。知君別是太平人。附原韻自少偏憐任性眞。襟期曾許百年親。扁舟未向稽山下。片夢長隨潁水濱。邂逅林亭山雨夕。逍遙池閣芰荷春。相逢莫惜留連話。下榻如今有幾人。</text>
<title>詠懷贈黃公直</title>,<text>昨夜南湖雨。春波沒半潯。草纖猶匝地。林薄未藏禽。綠酒淺深酌。淸詩長短吟。悠然懷遠友。明月照幽襟。</text>
<title>鳳棲菴。贈黃公直。</title>,<text>杖藜支病到山隈。爲是情朋自遠來。塵臼十年顔鬢改。禪窓半日笑談開。迎春澗柳初舒眼。帶雪巖梅欲破腮。從此共成方外契。谷雲溪月好徘徊。</text>
<title>和贈金止淵士宣 聲遠</title>,<text>原病顔貧自晏如。經營身計不嫌疎。儒宮一畝堪容膝。何羨金張數仞廬。晨鍾暮皷不停撾。眼底將看爛漫花。剛恨春風吹不變。愁人鬢上雪莖斜。</text>
<title>題蔡西齋而泳 得江 亭梅詩帖</title>,<text>尋芳來不趁芳時。爭恨瓊英發較遲。賴是東君知客意。暗將春色着南枝。</text>
<title>演雅體。贈蔡而泳。</title>,<text>退散常思馬少游。豈須弘景畫雙牛。裒如有疾愁龍耳。癡絶無機愧虎頭。門設雀羅甘寂寞。手攜鳩杖任行休。飽諳世事同槐蟻。寧酌鸕鷀不計籌。</text>
<title>宿雲峯。示蔡而泳諸朋。</title>,<text>塵埃汩沒病相牽。偶逐羣公入洞天。冬㬉巖巒無積雪。日斜邨落有寒烟。衰容不被流年貸。浪迹猶爲造物憐。五嶽雲霞留宿債。君能先我着吟鞭。</text>
<title>挽康同知明之 復誠</title>,<text>傾朝風度瑞鳳儀。作吏循良世共推。金戒四知淸有頌。玉經三刖白無玼。留鞭始驗吾州愛。輟杵方看擧國悲。銅狄人間餘舊契。緘辭今日涕漣洏。</text>
<title>挽鄭翰林文仲 杺</title>,<text>剛金溫玉蘊奇姿。士類南中㝡見推。詩禮靑氊傳舊業。勁貞白簡有遺䂓。風雲佇看明時會。䨓雨空違濟世期。埋玉南康元晦老。老夫相對慰何辭。</text>
<title>挽申河陰 己卯</title>,<text>志大生何晩。才高命未通。幾將經濟業。虛老是非䕺。符竹纔陞秩。芳蘭忽墜風。龍鍾無限淚。霑洒向蒼穹。</text>
<title>和贈李菊窓仲明 燦</title>,<text>身世悠悠萬計慵。古人襟袍想來同。灾年可壓奚嫌病。老境無營只固竆。良藥有神扶瘦骨。佳辰乏興對花䕺。櫂歌何處林間客。欲往從之九曲中。晩向江湖寄老慵。園公溪友席相同。陶潛無酒猶耽酒。韓愈安竆詎送竆。塵土事空心似水。衰遲境迫病還䕺。思君歲暮徽音阻。想見瓊梅暎雪中。附原韻自笑吾生病且慵。行藏歲暮與誰同。山河有恨男兒老。天地無情大道竆。白首偏傷今日意。黃花空發去年䕺。却思潁上逍遙處。渚月溪風杖屨中。</text>
<title>贈李虛舟子精 憺○癸未</title>,<text>盍簪山塾眼俱靑。湖嶺相思幾費情。一代風雲名學士。百年丘壑老書生。時危不效鶉蛙態。世亂還尋鹿豕盟。我亦從今太白去。石田春雨耦君耕。</text>
<title>和贈李子精 戊寅</title>,<text>瑤琴彈罷起長思。末路何人是子期。丘壑本非忘世地。涓埃無以報明時。竆途自歎行冥擿。姱節誰憐佩陸離。今日幸逢知己友。歲寒心事共歡悲。</text>
<title>和贈卞柏谷景昇 𣈫○己卯</title>,<text>春氣潛從雪裏催。嶺梅消息已先回。衰年肻畏新年到。今雨猶思舊雨來。詩興漸因多病倦。老懷難與後生開。陽坡軟艾應堪煮。無事何人辦酒盃。</text>
<title>謝卞景昇</title>,<text>多病年來卧壑雲。時危無術報明君。海塩一令初非望。誰爲鍾山枉勒文。</text>
<title>和贈卞景昇</title>,<text>急雨朝來未作泥。驚看嫰綠滿高枝。知君近日渾無意。度盡春風不寄詩。爲避春愁醉似泥。醒來花謝已空枝。年年慣識東君面。和淚催成餞別詩。</text>
<title>黃公直，金士宣，卞景昇諸友。以書招余。有故未赴。詩以爲謝。</title>,<text>日月偏忙處士家。孤懷不耐惜芳華。溪頭裊裊依依柳。巷口疎疎密密花。物色漸看三月暮。人生誰信百年賖。相逢若惜留連醉。爭柰春愁亂似麻。獨倚江齋晩。幽懷與子同。邨稠烟覆地。野迴水浮空。世事狂歌裏。生涯痛飮中。男兒擔負重。何事坐成翁。</text>
<title>挽黃七峯 壬午</title>,<text>玉質冰姿骨表奇。堅貞執德衆咸推。才如鮑謝驚人早。業慕夔臯遇世遲。符竹倘來非素志。林園隨處樂淸時。可憐八耋歸眞日。猶有親朋不盡悲。莫逆心交六十年。悲歡出處共周旋。自從衰憊稀簪盍。只把離愁遆簡傳。耉德至今無復在。餘生於世有誰憐。九原若見愚蒼老。爲說斯翁病尙纏。</text>
<title>書齋述懷</title>,<text>窓外三春雨。牀頭半夜燈。家貧憐計拙。身老怯年增。始覓埋憂地。仍思繫日繩。枉圖終未試。白髮已鬅鬙。</text>
<title>遊四佛山 庚午</title>,<text>蠟屐尋幽久已休。偶然今日北來遊。蒼灣白石壺中境。紅樹靑山畫裏秋。烟縷淨隨微雨斂。花香細逐晩風浮。禪家認在鍾鳴處。趁取寒聲起遠樓。</text>
<title>雙巖用黃公直韻</title>,<text>蘇子非生客。廬山有宿緣。境深如遯世。心靜似成仙。雨樹秋聲早。霜花晩景鮮。休筇坐沙渚。穩對白鷗眠。</text>
<title>仙遊洞</title>,<text>醉詠經宵半。秋遊到日斜。乾坤將晩景。時節又霜花。水色搖丹檻。山光透碧紗。蒲團堪送老。雲壑是吾家。靜坐臺邊石。秋潭徹底淸。仍留一樽酒。要待羽人傾。一入名山三日留。白雲流水盪塵愁。歸來胷次淸如許。滿貯仙遊洞裏秋。淸幽洞壑絶纖塵。白石平鋪雪色新。水盪沙淘經幾劫。瓊磨玉鍊役羣神。天開慳秘誇靈境。人躡虛空結勝因。安得盡拋浮世累。却將身老此溪濱。水邊盤石滑無瑕。誰遣良工費琢磨。快剗玉山平似掌。輕鋪瑤席白於沙。棲遲當日仙何在。遊賞今朝客自過。可惜塵緣猶未脫。僕夫催我戒征車。</text>
<title>曦陽次蔡而泳韻</title>,<text>花香侵短策。楓影蘸深盃。我有遊山屐。明年更一來。</text>
<title>宿梨邨</title>,<text>葉盡風聲瘦。庭空雨勢斜。阿兒山店夜。應坐卜燈花。</text>
<title>偶吟</title>,<text>浮生役役百年間。幾許時忙幾許閒。不是身兼家國責。自然人事日相關。</text>
<title>見韓裕伯 克昌 書感題 乙亥</title>,<text>故人傳札自京城。稱道人言大過情。丘壑半生耕釣迹。有何聞望及天卿。念及前王感慨多。不知昭代更如何。百僚濟濟登年少。何地能容滿鬢華。</text>
<title>贈韓裕伯之京</title>,<text>男兒重抱負。何者第一義。忠君與孝親。是人分內事。不義而富貴。非道之爵位。於我如浮雲。士當泥塗視。惟君拔俗表。古貌又古志。讀書破萬卷。夙歲見大意。有親在高堂。百年斑衣戱。藜藿猶得歡。奉檄誠未遂。此行其虛徐。亨衢騁逸驥。况當芳春節。滿眼花柳事。東風引歸興。去去莫停轡。鵬摶自今日。九萬期奮翅。豈是戀祿俸。亦非饕勢利。秪將國家念。小酬臣子誼。故人臨歧別。魯酒不成醉。過從自此遠。江渭幾夢思。頻將惠好章。倘因南鴻寄。</text>
<title>贈成承旨馨叔 汝</title>,<text>別來楡景苦支離。幾度音容入夢思。此意良勤長道駕。吾懷自異少年時。塞翁失馬應無介。尙父揚鷹會有期。感子靑松顔不改。歲寒餘約好相持。</text>
<title>八十吟 癸未</title>,<text>塊然成就一陳人。虛負光陰八十春。老去只將書史樂。案頭家計未全貧。學道無聞宦未成。衰懷不得十分平。一從白馬南城後。慚愧人間寄姓名。屈指行年滿八旬。不將榮辱枉勞神。從今謝遣形骸累。剩作閒中一幸民。看花東陌昔何年。啖蔗淸閒老境專。合眼凝神消白晝。㙮然還似一乘禪。</text>
<title>辭司藝之日。韓裕伯以詩起之。和以示志。</title>,<text>曾逐微官起某丘。擬尋平路上瀛洲。一從癸亥投簪後。不入脩門廿二秋。自信區區一片心。百年聲海孰知音。煩君莫起江湖迹。不敢將詩說到深。附原韻多病年來卧一丘。却驚恩海湧滄洲。傍人豈識先生意。此意苦孤八十秋。文昌盲目不盲心。千載能傳樂府音。病如昔哲資猶過。却喜先生造道深。</text>
<title>和贈曺德厚 潤邦○甲申</title>,<text>箕潁東南隔樹雲。各緣衰病負源源。一時契舊凋零盡。屈指惟吾兩老存。曺居箕川。吾在潁上。故云箕潁。附原韻早歲聲華動洛雲。多公優學到眞源。衰年謝絶人間事。高卧林園獨樂存。</text>
<title>夜坐</title>,<text>萬籟沉沉夜氣淸。半庭殘雪小窓明。擁爐坐待晨雞唱。舜跖相分一念萌。</text>
<title>歎老</title>,<text>憂時雙鬢雪莖飄。回望長安日下遙。學得生平忠孝字。八旬辜負聖人朝。</text>
<title>念孫兒 乙酉避疫入山</title>,<text>當食則思寢亦然。其中何者㝡堪憐。髧垂兩耳名云萬。破絮經冬百結懸。</text>
<title>病起初往霞洞新舍 辛巳</title>,<text>病起開門春已闌。軟莖薇蕨始登盤。不將四壁糚新屋。要爲靑山面面看。</text>
<title>和示女壻全伯兪 命龍</title>,<text>不見經春夏。愁腸費九回。寧知重午日。忽覩一書來。暫敎寬病抱。無待酌金罍。早晩相期處。南池菡萏開。</text>
<title>和贈伯兪</title>,<text>避世何須五老岡。無人知處是仙鄕。千竿竹秀淇園色。一樹梅專庾嶺香。少日心期夔契上。晩年身世潁箕傍。好將詩酒供餘景。回首名韁過劫忙。附原韻吾家住近鳳飛岡。秦贅如今寄嶺鄕。分合採芝思綺里。心同扇枕慕黃香。已謀卜築成才洞。長擬承歡舞彩傍。薄有田園供菽水。不關名利也奔忙。</text>
<title>和贈伯兪 壬午</title>,<text>危時城市未堪居。爲向深山卜小廬。池種芰荷園種竹。衣何羅綺食何魚。薄田秫有三春釀。厚祿人無一字書。五老峯前淸潁畔。秪將餘景付樵漁。三春。酒名。榮陽之土窟春。富平之石凍春。雲安之麴米春。殘生憂病苟支持。又飮屠蘇㝡後巵。可耐縈兒離膝日。絶悽莊叟鼓盆時。流年冄冄駒過隙。瘦骨稜稜蜩化枝。惟有東風慣相識。慇懃吹着鬢邊絲。</text>
<title>贈伯兪在鍾城</title>,<text>雉城奇壯聞之久。吾眼無由對此開。願借元暉水墨筆。爲余描寫海山來。</text>
<title>聞北關監都皆遆。憂念伯兪而作。</title>,<text>湖中政蹟峴山碑。人道還朝指日期。置散六年還逐北。誰言公道在明時。</text>
<title>夢伯兪 癸未</title>,<text>夏首分襟到歲餘。謫官消息定何如。一宵顔面憑蝴蝶。千里音書隔鯉魚。以我懸懸長念子。知君往往亦思余。吟成欲寄無歸使。惆悵攜筇立暮閭。</text>
<title>和贈伯兪</title>,<text>邊城自是一長沙。別後將看換歲華。鴈札初傳桐下葉。郵筒再到雪飛花。望鄕眼逐南天杳。戀闕心懸北極賖。身處脂膏嫌自潤。憐君晩節益修姱。</text>
<title>次伯兪韻 甲申</title>,<text>十年戎馬恣橫奔。坐見廬山塡海藩。虐雪忍堪堆北陸。殘陽容易向黃昏。躳耕未補三冬計。旅寓難成十室邨。早把姓名專一壑。莫敎王謝幷爭墩。</text>
<title>和示伯兪</title>,<text>飮水生涯有底求。閒情猶與俗緣稠。何須杜甫誇詩聖。不羨劉伶贈醉侯。古鼎銷香烟縷散。晴窓照日雪花收。感君每把瓊琚句。輸與閒人作話頭。卜築東溪上。蕭然一草廬。禽魚眞久要。雲月且同居。已鬻朝天駱。還騎覓句驢。山蔬滋味足。安用蟹爲胥。</text>
<title>和贈伯兪</title>,<text>有山何處不宜廬。野性偏憐水石居。五畝荒園三畝宅。一邊蒔藥半邊蔬。淸風幾做羲皇夢。暇日還從渭叟漁。君守箕庄吾守潁。菟裘晩計未全疎。</text>
<title>示女壻洪淸叔 曘</title>,<text>頭白桑瀛萬劫餘。生涯隨分自歡如。人情水筧長時注。世道棊枰着處疎。百里君尋江上屋。八旬翁有案頭書。兪郞久署天涯吏。幾羨閒人卧故閭。</text>
<title>次卞守伯荷亭韻</title>,<text>一墅平臨百頃天。誰將雲錦更鋪前。亭亭色逗簾櫳裏。冄冄香侵杖屨邊。鮫淚滴時紅裛露。象筒彎處玉生烟。鏡湖恩賜初非分。物外耕漁足送年。</text>
<title>過鳥東關 以下湖中雜詠</title>,<text>白首離家日。騂顔度嶺初。山河一路壯。烟火四郊疎。北望丹心遠。南來素計虛。何須宦海底。黃濁混歸墟。</text>
<title>所經有感</title>,<text>畏道經兵後。孤城度蹕初。安知蕃禍作。不是廟謨疎。野曠鋤犂斷。官殘廩庾虛。向來鳴吠地。今日鞠爲墟。聞東駕初出禿城。仍向公山。故首句云。</text>
<title>振威途中</title>,<text>牢落殘城四境空。堠亭直接二湖通。人烟蕭瑟干戈後。冠盖聯翩道路中。郡邑瘡痍誰復念。宗祊扤捏我偏恫。終敎聖駕播南服。惡在廷臣敵愾忠。</text>
<title>過金沙坪 天兵捷倭處。亦名素沙。</title>,<text>長蛇封豕恣橫呑。三百州城似燎原。竟使東民免被髮。小邦無地答天恩。</text>
<title>贈成歡丞申達道</title>,<text>行盡畿關數十程。山川杳杳隔神京。成歡舘裏逢靑眼。乍慰風埃客路情。</text>
<title>途中口占</title>,<text>忠孝平生分所安。時來經濟亦無難。君民宿計都虛負。衰白功名一幕官。旅食西關月幾弦。郵程今日更湖堧。故山歸計差池久。孤負鷗盟又一年。</text>
<title>過德平店舍</title>,<text>水流縱急境常靜。花落雖頻意自閒。康節此言吾有驗。身忙猶得此心寬。</text>
<title>題弓院</title>,<text>歇馬夕陽山下邨。一彎流水護柴門。微凉掃遣炎途惱。午枕遽然夢故園。</text>
<title>訪同年趙翼之 夢翼 不遇</title>,<text>故人家住錦江頭。蕭灑園亭盡意幽。凡鳥題來班馬久。晩山斜日使人愁。</text>
<title>到公州營</title>,<text>太阿誰授楚。𥀷皷動漁陽。玉塞傳烽急。金轝下殿忙。民心猶戴漢。天意竟昌唐。我願周成聖。桃蟲戒勿忘。滿國貂蟬貴。曾饕祿位崇。如何當主辱。未肻效臣忠。枉畫遷豳策。還參保社功。書生空按釰。不忍見行宮。</text>
<title>訪金景時 聲發 郊居</title>,<text>荊江南畔故人家。跋馬來尋峽路賖。塵土十年星雨散。一場談罷日西斜。</text>
<title>次燕歧樓韻</title>,<text>湖海淹留客。登臨意未平。家書雲外隔。世事鬢邊明。厭聽郵人唱。愁看候吏迎。悠悠樓下水。不解洗畸情。有身悲落拓。無術答昇平。撲扇黃塵暗。飄簪白雪明。江山靑眼對。㫌節赭顔迎。誰識風埃裏。騫騰不是情。</text>
<title>次公州山城僧信軒詩軸韻</title>,<text>簿書堆案眼無開。城上招提首幾回。待得官閒身健日。禪扉期向月中推。</text>
<title>次扶餘落花巖韻</title>,<text>故國山河鎖寂寥。客來無語倚蘭橈。千尋廢堞江雲沒。一片荒碑野火燒。鷲嶺烟鬟含舊黛。馬江春漲帶新潮。當年若用成忠策。未必巖花遽爾惆。</text>
<title>次皋蘭寺韻</title>,<text>濟王遊幸此江山。幾度龍舟泝石灘。粉黛三千歌舞地。百年寥落一皋蘭。彈丸一域間麗羅。爭戰無年不稱戈。縱有金湯誰與守。可憐忠鯁盡長沙。伎浦唐師炭峴羅。孤忠無賴奮雕戈。前朝舊物江流在。潮落寒汀鴈下沙。水滿空洲碧勝羅。山圍故國簇如戈。大王浦口黃昏月。依舊光籠十里沙。</text>
<title>登望海亭 舒川客舍</title>,<text>浩渺滄溟望不竆。闊呑河岳勢排空。鯨濤噴薄千層雪。鵬翮扶搖萬里風。精衛徒勤含石意。祖龍虛費跨橋功。平生自許呑雲夢。今日登亭一蕩胷。</text>
<title>藍浦途中</title>,<text>海風吹雨晩霏霏。旅思隨雲嶺外飛。歸又未成行又遠。那堪事事與心違。</text>
<title>次水營駕鰲臺韻</title>,<text>壺中活畫鏡中天。頓覺吾生一粟然。沙渚練回城北畔。岡巒霧列埭西邊。軒臨鯨海千層浪。門泊龍驤萬斛船。坐到晨鍾淸透骨。波心星月動華椽。傑閣平臨萬里天。憑虛直欲御泠然。晴波瀲灩危欄底。列峀微茫極浦邊。孤殘霞西下日。晩潮經雨北歸船。箇中物色難模寫。安得陶劉筆似椽。</text>
<title>結城次板上韻。贈主倅權道甫 濬。</title>,<text>小縣依山口。輕潮落檻前。漁舟暮入雨。塩市曉生烟。家隔雲天外。身遊瘴海邊。陽關故人在。盃酒一陶然。</text>
<title>次洪州東軒韻</title>,<text>長川巨嶽拍天平。千室雄藩百雉城。縹緲樓臺相掩暎。依微風日自陰晴。盃樽夜設仙人舘。鞍馬春開使者行。晩識西湖贒太守。海山琴韻有餘淸。</text>
<title>次淸虛亭韻</title>,<text>將軍作鎭海藩雄。牙纛樅樅竪晩風。函谷一丸封鑰固。長城萬里塞氛空。天低大野微茫外。地盡滄溟浩渺中。落日憑欄南北望。楚雲秦樹杳無竆。</text>
<title>途中有懷</title>,<text>龍鍾漸覺帶圍寬。客路畸愁未易刪。歸夢長懸天北極。孤蹤遠滯國南關。行藏有道思前哲。名利無心任末班。一曲桑麻江浦社。何時始駕鹿車還。</text>
<title>宿瑞山</title>,<text>綠蒲香藻匝池塘。院落沉沉紫鷰忙。近海州城恒夜雨。背山閭井易斜陽。風塵䒣䒣誰澄霽。歲月悠悠遞燠凉。身際盛時無寸效。不如歸去卧江鄕。無事淸晨畫閣開。公庭人靜長蒼苔。滴簾濃翠雲山近。入榻輕凉海雨來。十郡關河身倦涉。一園花竹夢頻回。國恩未報遲迴久。空使深閨賦殷䨓。</text>
<title>宿唐津</title>,<text>旅泊身如寄。畸懷日抵年。庭空留返照。邨夐起孤烟。瘴氣腥蒸地。潮痕浪拍天。殘城僅十室。廨舘自蕭然。踏盡西州更北州。飄飄身世等萍浮。如何夜夜郵亭夢。每上龍湖月下舟。</text>
<title>宿沔川</title>,<text>頭白何須久幕官。眼靑端欲對鄕山。十年蝸角干戈鬧。幾處羊腸道路難。高閣倚雲瞻北極。征鞍阻雨滯西關。參同昨日傳書至。蕙帳無人鶴夢寒。長路三庚日。高樓一望情。楚天何許遠。江草幾回靑。司馬憐多病。靈均笑獨醒。時淸才苦薄。一宦未爲榮。</text>
<title>次大興見思亭韻</title>,<text>西海回㫌日。南樓縱目時。城尖礙返照。樹密罥游絲。描景詩堆篋。排愁酒滿巵。海山花落盡。客子負歸期。將身猶未撥塵緣。一滯靑油月再弦。幾處樓臺留墨澤。有時魂夢繞林泉。長郊霽色明雕襤。遠峀斜光照繡筵。春盡海門征鴈斷。故園消息若爲傳。</text>
<title>惟鳩縣阻雨 公州</title>,<text>暮抵荒郵裏。邨稀廨宇殘。頹垣仍棘補。缺磴借苔完。山近雲生榻。簷虛雨濕欄。何年壁上板。欲讀字多漫。</text>
<title>定山次贈李士任</title>,<text>來自惟鳩路。山高草樹荒。峽回藏小縣。亭古壓橫塘。勝地逢佳友。殊方似故鄕。留連一席話。殘日掛西隍。</text>
<title>途中口占</title>,<text>長途信馬去。行事政遲遲。樹記曾休處。津諳再渡時。光陰頻屈指。歸計謾支頤。幕府才贒地。龍鍾愧鬢絲。</text>
<title>廣程道中</title>,<text>數家籬落認殘郵。暫撤行㫌舘裏投。山雨欲來雲潑墨。極天危棧使人愁。</text>
<title>次溫陽東軒韻</title>,<text>日午山軒始卸鞍。一樽官酒客愁寬。風搖翠篠鏖殘暑。雨浥靑梧起嫰寒。世事十年多變易。旅遊三月雜悲歡。乞身已覺桑楡晩。危鬢還慚攬鏡看。</text>
<title>溫陽訪趙相禹</title>,<text>浪迹西湖翫歲華。嬈桃穠李眼中多。誰知寂寞荒園裏。別有芳香一種花。</text>
<title>次牙山門樓韻</title>,<text>景物森羅未易竆。此行西渡御泠風。更登落日樓千尺。快覩鯨波萬頃紅。弱水仙源倘可竆。輕舟直放一帆風。三山十島居然到。目見蟠桃幾處紅。歲月循環自不竆。浮生無蔕逐流風。何由學得還丹法。駐了衰顔更着紅。西路山川歷歷竆。馬頭晴日杖頭風。遙思此後重來地。關樹秋深錦繡紅。渺渺鄕山笏外竆。季鷹歸計又秋風。無端滯雨空齋夜。照壁殘燈一點紅。</text>
<title>過天安</title>,<text>邨晩牛羊括。林深鳥雀喧。物生咸遂性。孤宦獨傷魂。石島秋光淨。枰坡午景暄。鄕心長袞袞。幾日返衡門。</text>
<title>次黃澗駕鶴樓韻。贈主倅具得初 長源。</title>,<text>爲愛官居勝。征驂强少留。山從秋嶺起。江接泠泉流。海岳供靑眼。風埃染白頭。蓬萊仙子舘。鳧舃羨君遊。時主倅有東萊之行長風吹暑盡。勝景挽人留。眼底乾坤闊。愁邊歲月流。樓高臨鳥背。山峙聳鰲頭。他日南州夢。也應續舊遊。</text>
<title>泠泉用前韻</title>,<text>乘興隨筇轉。搜冥遇景留。丹霞搖翠壁。白石瀉淸流。仙界憐鴻迹。塵緣愧鶴頭。明朝出峽去。一夢武陵遊。</text>
<title>次永同瀑㳍韻</title>,<text>誰刳翠壁掛飛流。左右巖開一洞幽。廬峽千尋銀漢落。禹門三級玉鱗愁。題詩縱愧徐凝拙。漱液期從李白遊。咫尺仙區空悵望。桃源何日上漁舟。幾度危樓望北辰。丹忱幷與白頭新。湖中途路愁邊遠。嶺外溪山夢裏親。世故紛紛酬豈盡。年光苒苒駐無因。明朝又向公山去。赤磴江連錦水津。</text>
<title>過懷德蓮池</title>,<text>碧藕秋香柰晩何。風霜不禁較來多。濂翁去後今千載。擧世無人愛此花。</text>
<title>弔同年李任元 以載</title>,<text>芹宮半夏昔同遊。屈指陳蹤二十秋。今日重尋君子宅。山陽篴裏不禁愁。</text>
<title>孤山訪金沙溪希元 長生</title>,<text>孤山一曲訪仙扉。滿室蘭香襲客衣。禮說新編談未了。倌人來報已斜暉。箕斗相望六十年。高軒今日幸周旋。逢場歡若平生舊。繼此淸筵倘復圓。</text>
<title>和贈李學士公禮</title>,<text>江湖相識日。經史共論時。始托篠驂契。終成管鮑知。十年星雨別。千里樹雲思。秋月琴臺夜。團圝倘一期。</text>
<title>訪石陽君郊居 公州古府川</title>,<text>王孫畫閣壓孱顔。六月登臨暑氣殘。翠杓留連山日暮。鴉鬟扶醉上征鞍。</text>
<title>宿里仁驛</title>,<text>靑山吐月夜將闌。碧草蟲鳴玉露團。夢罷酒醒官燭盡。透簾秋氣枕邊寒。</text>
<title>題披香堂</title>,<text>驪駒一曲莫謾催。愁渡熊津向海隈。日月無情人已老。江山有約客重來。沿墻老樹千章合。點水新荷幾朵開。幕府多閒閒便醉。秋晴何日不登臺。</text>
<title>木川。再次蓮亭韻贈主倅。</title>,<text>朱夏黃堂夜。瑤觴意更多。一歡同掣電。重會指開花。未了三期政。空遺五袴歌。池臺秋冷落。急雨打靑荷。</text>
<title>到平澤</title>,<text>蕭條空館暮來投。碧樹蟬聲報晩秋。公務三時塵袞袞。鄕情千里水悠悠。親朋列郡驚心別。佳節殊方滿眼愁。聖世已知才不逮。衙官雖小亦宜休。</text>
<title>槐山書懷</title>,<text>將身役役絆虛名。一夜湖中白髮生。自歎久齊非我志。誰知吟越是人情。須看前哲違憂勇。每値時艱見害明。今際聖朝寧有此。只緣多病憶歸耕。</text>
<title>咨呈潛窩廵相</title>,<text>夕陽徙倚仲宣樓。極目蘆洲遠客愁。想得故園秋色老。洛江烟雨滿漁舟。</text>
<title>次呈廵相白馬江韻</title>,<text>長江何事馬爲名。往蹟傷心不欲評。一代繁華隨逝水。百年爭戰有荒城。山河自若秦關固。忠義難扶漢室傾。臺閣向來歌舞地。半歸荊棘半犂耕。西風匹馬客。殘日月城頭。百濟千年地。三江萬古流。鴈嘶關壘夕。潮落海門秋。興廢不須弔。雞林荒葉愁</text>
<title>靑陽途中</title>,<text>海邦佳節屬中秋。到處蘋蘩賽事修。獨有天涯遊宦客。一盃無路酹先丘。年來宦念薄如紗。海角逢秋鬢欲華。已向轅門乞衰晩。若爲羸馬又伽倻。</text>
<title>次洪州廊廳房韻</title>,<text>竆途何須更問天。江湖歸興政悠然。旣無大藥頹齡制。安有高勳後史傳。仙閣夐臨霄漢上。客程遙指海山前。微臣職在旬宣亞。敢學詩人歎獨贒。</text>
<title>次贈結城倅權道甫</title>,<text>憶曾高館醉憑欞。綠管朱絃沸夜庭。良晤如今那易得。天涯一別鬢星星。</text>
<title>椽亭途中</title>,<text>歇馬坐芳草。凉風九月秋。郊平烟漠漠。天遠水悠悠。倦鳥歸林晩。閒雲傍峀浮。他鄕對景物。旋覺起離憂。十日靑荷館。三宵碧水樓。魂銷秦嶺月。夢斷楚天秋。草草干戈際。悠悠江海遊。前程問幾許。西出萬山稠。</text>
<title>贈朴牙山安健</title>,<text>數疊靑山一曲溪。故人投紱此中棲。班荊欲叙平生舊。未罄霏談日向西。</text>
<title>到稷山</title>,<text>伊昔三分國。于今十室城。地連畿甸遠。江接海門平。草底荒臺沒。雲邊廢堞橫。興亡千古迹。臨眺獨傷情。</text>
<title>木川途中遇重陽</title>,<text>一年多病滯江皋。九日佳辰客裏遭。王嶺霜華楓葉晩。木城秋色鴈行高。西風塵土迷雙眼。南國光陰着二毛。悄坐覊窓愁對菊。良朋誰與共香醪。</text>
<title>次枕流亭韻</title>,<text>何許逃塵客。爲亭水北灣。天開壺裏境。秋飾畫中山。仙界堪容迹。名場肻解顔。要堅洗耳志。不必入深巒。詩語云所以枕流欲洗其耳。恐名亭之意在此。故末句及之。棟揷靑雲際。窓臨碧水灣。秋花蔣詡逕。晩雨郭煕山。淑景供詩眼。微凉爽醉顔。他時湖海外。回首幾重巒。</text>
<title>巴串盤石</title>,<text>天地猶容我輩狂。英靈付與水雲鄕。林巒幽邃紅塵隔。地位淸高白日長。一夕淨緣參綠髮。百年槐夢熟黃粱。錦囊收拾烟霞富。詩到巴江更爽凉。振策蘿溪客意輕。靑山如畫眼中明。愛聽玉澗臨汀坐。貪翫霜林傍峽行。勝景一年秋仲月。奇遊半日洞三淸。欲攀翠壁題佳句。恐被仙曹籍姓名。</text>
<title>宿空林寺</title>,<text>獨倚禪窓對晩峯。數聲虛閣起疎鍾。山橫返照紅光斂。壑擁浮嵐翠色濃。古峽秋殘多落葉。深林逕黑少行蹤。暫投花界心顔靜。頓覺塵寰萬念慵。四面晴巒擁畫屛。晩林凄氣自生冥。山深樹幄當階翠。人靜苔錢滿院靑。一壑烟霞身欲老。百年憂樂夢初醒。招提半日逢僧話。却失行程數十亭。</text>
<title>龍河途中</title>,<text>竹杖芒鞋不覺勞。更攜餘興歷林皋。碧雲暮隔龍河濶。紅樹秋連俗岳高。半嶺夕陽初暗淡。一邨寒雨晩蕭騷。溪山處處皆堪隱。愧殺名場白鬢毛。</text>
<title>俗離途中</title>,<text>一路秋陰漏夕暉。八橋晴溜漾淸漪。重巒疊嶂深如許。何地三千世界爲。透盡烟霞一逕開。洞天樓閣倚崔巍。眼中景物多奇勝。自恨從前不上來。萬壑千巖曙氣澄。宿林殘月曉猶仍。洞天風露凉如水。身在瑤岑第幾層。緩步幽尋不解勞。偶從山麓到山椒。躋攀有序難超等。等是吾家學道要。瓊岑玉嶂捴精神。面目森然認是眞。若道在山山不見。蘇翁誰謂解山人。萬松溪口夕陽低。獨㙮臺頭暝色迷。多少菴樓紅樹底。有時淸磬落雲梯。一道飛泉百尺臺。小菴蕭灑背巖隈。居僧解惜秋山勝。惱殺塵蹤踏紫苔。不獨毗盧擅海東。湖中亦有水晶峯。雲邊數點愈奇絶。何必岡巒萬二重。水晶山色入雲晴。楓樹秋酣萬壑明。更上天王峯上望。五雲深處是神京。</text>
<title>到島潭贈主倅</title>,<text>兩岸楓林錦繡紅。一區山水畫圖工。層巒揷鏡三䕺玉。穹石橫雲萬丈虹。沙渚白鷗看點點。岡頭鳴鳳聽嗈嗈。應知太守無公事。多賀昇平卧此中。</text>
<title>過瞿潭</title>,<text>玉瀨璇淵擁翠鬟。降仙臺上彩雲斑。巨鰲曾戴三山去。也逐風濤到此間。勝水名山踏欲周。更移烟棹下丹丘。櫓聲忽斷江天闊。又上淸風百尺樓。半生江海漫浪蹤。一柁流連四郡中。臺閣迴呑千嶂月。簾㫌高捲九霄風。江連北漢朝宗遠。山壓中原控帶雄。今古幾多詞客過。更留形勝待衰翁。不須鞍馬事冥搜。擧目江山畫裏秋。倚遍曲欄吟未了。夕陽斜抹白鷗洲。半天樓閣月生暉。淸夜高談玉屑霏。明日孤舟西出峽。水雲陳迹夢依依。</text>
<title>梨花堂遇風</title>,<text>梨花堂畔千株樹。想見芳春玉蘂斜。霜葉今朝風捲盡。滿城紅雨落來花。</text>
<title>南倉途中</title>,<text>落木蕭蕭白日斜。亂山竆處有人家。自從爲客西湖上。及見榴花又菊花。澤民經國兩無成。猶復委身托聖明。讀萬卷書終底用。謾將志業負平生。簪纓縛束鬢絲翁。奔走風埃道路中。擬與江鷗同保社。終然此計又成空。去年郞署老馮唐。今日湖州醉孟陽。莫道宦遊無長物。錦囊千首是歸裝。</text>
<title>過李慶山 弘發 郊居</title>,<text>矗矗雲山曲曲溪。園林蕭灑合幽棲。坐談不覺歸程晩。江郭微茫暝色低。</text>
<title>贈曺中正 挺立○時謫在報恩</title>,<text>湖嶺音徽阻。相思幾悵望。湘潭一夜話。冰雪百年腸。世事翻棊局。浮名幻夢場。鄕山長在眼。溫凊隔高堂。</text>
<title>宿永同客舘</title>,<text>俯瞰蒼郊迥。塵襟乍滌煩。橋橫如斷水。樹密欲藏邨。畏日陰猶㬉。明霞夕未昏。何緣攜勝友。乘興倒芳樽。</text>
<title>題赤登津舘</title>,<text>歇馬津頭舘。蕭蕭山雨來。庭空秋葉墮。邨晩暝烟堆。浪靜魚爭聚。沙明鳥自回。暫遊心賞穩。征駕莫相催。</text>
<title>留贈鎭岑倅朴卓爾 時上京未還</title>,<text>層巒矗玉澗鳴金。吏隱高標此陸沉。跋馬遠來人不見。落梅三弄若爲心。</text>
<title>三次燕歧樓韻</title>,<text>百尺危樓上。西南眼界平。烟深山早暝。霜薄樹先明。客夢蛩相伴。秋期月幷迎。憑欄自多感。不但未歸情。</text>
<title>別韻</title>,<text>驛路驅馳已晩秋。峽城江郡尙淹留。時危夢斷淳于枕。歲暮寒侵季子裘。五夜向闌紅燭跋。百年强半白蓬頭。何方可轉東湖水。添作春醪洗客愁。孤館蕭條一夢回。書爐閒撥水沉灰。莫言江月無情物。何許親朋午夜來。</text>
<title>和贈沃川倅許仲久 恒</title>,<text>薄暮江城幷馬投。一燈孤舘話覊愁。棘林君亦功名薄。蓮幕吾何歲月悠。三夜連牀盃酌穩。兩湖分袂道途脩。應知此後相思夢。不到巴陵到渭州。附原韻白璧由來惜暗投。才看傾盖又離愁。竆途鍾鐸欣同調。淸世才名愧不脩。秦樹暮雲懷杳杳。楚天凉月夢悠悠。何日龍門重奉袂。此生偏感識荊州。</text>
<title>題犬灘院壁</title>,<text>袞袞晴川晝夜流。行人岸上幾時休。頹光逝水忙如許。昨日紅顔今白頭。</text>
<title>還到二愚嶺途中口占</title>,<text>男子平生出處間。亦知身上判忙閒。君臣大義終難廢。裘馬風沙往復還。</text>
<title>過靑安傷趙汝和 烋</title>,<text>憶曾相訪到軍坊。十載離懷話一場。今日重來君不見。滿庭黃葉雨聲長。</text>
<title>梧根訪金進士安世</title>,<text>烏山雀水訪君家。靑眼相看白日斜。洛下同遊今十載。儒冠吏笏兩蹉跎。</text>
<title>木川酬梁成歡 夢說 所贈蓮亭韻</title>,<text>萍蹤各千里。會面苦無多。匹馬重遊地。孤亭早見花。名韁都幻夢。世事且悲歌。何日攜君去。朝衣換芰荷。</text>
<title>送兵使赴義州</title>,<text>極目湖關雨雪霏。搖搖征節向西時。河橋又負天涯別。靑眼相逢杳後期。</text>
<title>次呈廵相歌詞韻</title>,<text>金鴨香殘日欲昏。洞房寥落掩重門。自從玉節西廵後。懶把薑芽掠鬢雲。</text>
<title>訪閔承旨士尙 聖徵 不遇</title>,<text>不識南塘路。今過汶上邨。雲山疑北固。稻野似東屯。樹影緣蹊靜。江聲入谷喧。臨門題鳳字。殘日又征轅。</text>
