<title>龍巖祠堂賦</title>,<text>夫沙梁之千載。維益齋兮創業。留形影以遺我。羌異世而如昨。三山傳其眞本。嶺湖奉以摸勒。咸後昆之寶藏。允來學之矜式。嗟吾宗之盛意。自前輩而孶孶。事有待於其人。百年營其在玆。乃謀度而咨諏。僉議同於一辭。多宗殫其誠力。職事忘其己私。曾日月之幾何。屹翼如之椽榱。淸瑤環於庭除。明峀屛乎門楣。矧又卜宅之不常。奚啻水山之明麗。彼洛山之岌嶪。又中峯之嶮巇。彝牧二老之風。可以像想於斯。恭溯懷於溟漠。深有感於當時。燦一室之幷享。容以待乎公議。迨良辰以擧簇。儼衣帶而若思。雲仍濟而趨庭。不相問而知矣。寒溪薦以蘋蘩。石泉奉以明水。花樹下以燕毛。不以代而以齒。豈徒美於眺聽。愼無忝以胥矢。昔余登于念修。諒有懷於標題。承遺訓於文靖。忠與孝以提撕。旣自勉以交勸。警後來之迷兒。亂曰。熊山鬱鬱。揷珪璋兮。龍湫淵淵。涵天光兮。天造地珍。立祠堂兮。與二三子。共俯仰兮。旣醉且詠。風淸月朗兮。</text>
<title>大易吟</title>,<text>皇羲圖象隱。姬聖繇辭開。開戶蒐程兔。弄丸折邵梅。乾坤高且下。姤復去還來。典禮如天日。欲行愧不才。</text>
<title>偶吟</title>,<text>鳳凰不啄粟。啄粟非鳳凰。冬寒竹已死。琅玕見何方。飢來無所食。憔悴鳴朝陽。無食可去矣。何足下大荒。</text>
<title>讀大學有感</title>,<text>近來詩誦孔子書。誦到誠意心惟驚。自欺與否人鬼別。獨之一字最爲精。若不自欺便自慊。能自慊時富貴輕。舜跖在內不在外。人雖至愚自知明。已獨知之猶自欺。閒居小人罔之生。此章讀難不讀難。敢爲諸生心肝傾。若使讀了還復欺。厥罪百倍蚩蚩氓。自占蚩氓初不讀。其何能免襟裾牲。欲讀此書先淸心。淸心然後可論誠。雖未修正能透此。千萬世間爲賢英。峻宇雕墻雖云美。何如仰俯面不騂。要訣元來照丹靑。願與諸益歃血盟。</text>
<title>讀春秋</title>,<text>閉戶讀春秋。掩卷復嘆息。三王老不謬。天地建不忒。小子何述焉。階梯胡安國。若不登龍門。何由到斯域。羣經孰爲本。大學明明德。</text>
<title>感興</title>,<text>舜去何年見鳳凰。紛紛烏鵲摠非祥。幽居自琢無價寶。良王深藏萬仞岡。</text>
<title>始講學規</title>,<text>鹿洞學規卽道眞。丁寧千載詔斯人。溫溫行恕彌天地。斷斷主忠盡我身。何事世儒奔競劇。遂令末學感嘆新。聊與二三童子講。從今庶幾鏡磨塵。</text>
<title>感興</title>,<text>陋巷春風多。難看壚上雪。學斯無聖凡。莫道間燕越。</text>
<title>和三山宗人稺玄 二首</title>,<text>十室斯人在。幸玆共祖孫。丹靑成繪事。高會講同根。尙志金蘭契。論襟性理源。贈言諒自愧。交勉竟斯存。四月風烟草色靑。玉山歸客未能行。九屛雲物連湖嶺。摠是吾宗送我情。</text>
<title>雞龍山聳靑峴</title>,<text>解衣靑驢載。步上碧峀端。始覺塵寰陋。稍知宇宙寬。閒鳴絲竹亂。石白銀汞寒。借問蓬瀛客。如何獨不還。</text>
<title>上峯</title>,<text>我來百里駕長風。飄緲飛過上上峯。烟浪蒼茫齊魯界。日光旋繞扶桑中。林間鶯舌三春晩。足底溪流萬壑淙。莫道人間榮貴好。男兒到此始豪雄。</text>
<title>山上路</title>,<text>逶迤山上路。蜀道反非難。進進不停步。終然始得安。</text>
<title>益齋先祖影堂韻</title>,<text>經營影宇幾多年。奎璧精芒耀海邊。北斗泰山人共仰。光風霽月更誰傳。地連東洛寒杉谷。榻近中巖古寺天。將事雲仍誠不肖。同聲士友願尊賢。</text>
<title>次盧丈 炳箕 景栗亭韻 三首</title>,<text>吾道東來幾百齡。栗翁說理爛如星。因人景樹誰能識。我則多公號此亭。景栗亭中叟。天翁剩借春。團團湖上月。濟濟遠來人。佳句吟風夕。靑衿講道辰。築成托深意。非是要安身。童童庭畔繁陰垂。暇日正堪講禮儀。雨歇風光牽興遠。夜深月彩向懷移。陶公五柳人相愛。王氏三槐世共知。如何公今景此樹。石潭餘波入前池。</text>
<title>奉別栗亭丈</title>,<text>翩然起武峽。名聲洋南州。仰惟詩禮家。亦世綴纓旒。黽俛擧子業。自視欿然羞。繪事備五章。其心更休休。平生山水趣。夙營別區遊。強忍鄕鄰挽。薄言藍湖留。敢承不遐契。淸誨日綢繆。疑義輒有質。投刃無全牛。敢言德相齊。道同有餘謀。旅榻猶未煖。興入翰山幽。庭桐深更月。園松萬尋颼。碩人考槃志。瞽者離相憂。贈言仁者事。瞽說更何搜。聖神詢蒭蕘。河海納細流。遙看紅塵裹。絡繹去來輈。馳騖靡終畢。百年道路修。</text>
<title>仲禮兄 白師亨 疑余有塵心。作蘭菊鴻鳥詩 四言四首 以諷之。余讀之。感其意而美其辭。賡作雉子詩以誓之。</title>,<text>朝來山梁雉。錦綉光鮮明。兩兩同飮啄。戛戛相和鳴。色擧千仞岡。翔後降田平。惟玆逸羣志。百鳥誰能爭。寧爲草中死。不求金籠生。元聖久已沒。乾坤何時淸。淵琴空寶匣。點瑟遺餘聲。俯仰千載下。緬焉起深情。</text>
<title>詠蘭菊</title>,<text>窓前蘭菊兩相宜。寥落寒天豔且猗。爾質雖非松栢茂。含香馥馥更遲遲。</text>
<title>奉和洛中宗人晦汝 鐺</title>,<text>幽蘭與松樹。不願向東風。落落精神得。猗猗氣昧同。敦宗勤譜合。安分喜年豐。朢子專吾道。師商盡過中。</text>
<title>寄日汝 鎤。鐺之弟。○三首</title>,<text>吾與子仲季。一見而志氣交孚。再見而肝膽相照。奚啻敍宗誼而敦親也。臨別贈言。情見于辭。顧余文拙。無以仰答。而有唱無和。有所不可。敢次高韻。聊發一笑。人於道與義。如魚在水中。離水魚難活。離道人喪躳。此理不難見。如何世多瞢。昔余到長安。紛華未竟終。城南有二士。瑾瑜相玲瓏。左右圖書裹。塤箎樂融融。好古尙道義。立志已崇崇。誰云城市囂。到此襟便冲。接余花樹誼。亹亹降帝衷。超然追前修。欲泛江湖篷。何處淸曠地。僑得二畒宮。西湖鄒魯鄕。山水冠吾東。湖水卽沂水。風月古今同。點也悠然樂。不以換三公。幸得麗澤居。爲君聽孤桐。勉哉共無斁。日月迅於驄。嗚呼富與貴。所欲人所同。矧玆聖明世。羣賢共天工。不才丁此辰。豈無揚蒼穹。譬如斥鷃翔。扶搖不出蓬。不如回短翮。飛飛安一叢。貧賤庸何傷。君不見汶上翁。</text>
<title>挽尹丈 失名</title>,<text>忠信根天性。豪英鍾地靈。平生高士傳。暮景衛師銘。名字湖雲滅。遺風海島靑。如何延禍酷。天道儘冥冥。</text>
<title>挽三山宗人稺玄</title>,<text>迢迢念修樓。與君初相逢。相逢卽照膽。道義講從容。別後詩相憶。湖山隔重重。孝感通神明。儒雅亦吾宗。擧業爲有親。慥慥心田攻。豈意二白 大白小白 路。叩門旋承凶。哀哉崑山玉。永落九屛松。遽然三霜周。壯夫淚橫縱。</text>
<title>登西原鎭南樓</title>,<text>縹緲之樓上。翛然一陣風。西湖於此盡。歸袂萬山中。</text>
<title>謁華陽書院</title>,<text>巖巖千仞壁。想像宛如臨。羹墻慕何極。重嘆抱膝吟。</text>
<title>巖棲齋</title>,<text>一區方丈石。置屋兩三間。大老幽棲後。餘生更誰攀。</text>
<title>煥章庵。謹次尤庵韻。</title>,<text>華陽迥出首陽山。日月昭懸屋數間。假使當年無此洞。中州海外盡腥寰。</text>
<title>卧龍巖</title>,<text>巖非大禹龍門鑿。應是當年神鬼作。植杖徘徊倍悵然。巖邊百尺寒潭碧。</text>
<title>過仙遊洞</title>,<text>我來千里挾飛仙。塵外何人得道先。洞裹有亭笙鶴去。碧雲聲斷悵望天。</text>
<title>淸華洞逢友人</title>,<text>淸華洞中逢故友。臨歧惜別使人愁。回頭却問前期在。聊指白雲紅樹秋。</text>
<title>長角瀑布</title>,<text>窮源寂寞隔人烟。誰立蒼崖萬丈川。疑是玉龍歸海勢。雷霆雲霧動晴天。</text>
<title>天皇峯。用晦庵百丈巖韻。</title>,<text>攀木勢懸空。忽驚微逕斷。登登倚一筇。萬國摠奇觀。</text>
<title>還家吟</title>,<text>儻佯華陽月。逶迤金剛春。滯雨西臺麓。雲散草如茵。白戚李季心。留字亦會辰。終然違孤望。雲羃錦江濱。千里弧矢契。一朝欠道眞。間關夜到門。羊角月滿輪。桃杏落地紅。蘭菊帶雨新。于姪賀穩行。諸父問艱辛。屈指計往還。居然再更旬。朝來多相訪。親戚與切鄰。次第訊形勝。紀行敢錯陳。淸遊不愧古。歷覽亦不貧。縱然遐擧想。從此隔天津。水山同華峽。花柳無蜀秦。况復佳山川。時人已先珍。將移別區營。好掃靈臺塵。直待塵淨日。俯仰寧有垠。乾坤廣漠裹。日月光華辰。瓮頭春酒淸。坐花僉衿紳。宗黨旣同筵。又復招連姻。濁醪三盃後。溫然情話淳。我作無懷人。君爲葛天民。軒冕看浮雲。塵土視金銀。安分又知幾。天地一閒身。仙鄕是吾鄕。安訪蓬萊烟。願因僉知己。聞過輔此仁。惟玆萬端憂。吾進日蓁蓁。便儇車馬客。已矣不足嗔。塵編誰能繹。斯境踐無人。可憐寒江月。何時餘輝振。幸玆無價珠。求之寧有倫。世間無種物。鸞鳳與麒麟。仁賢亦如此。信之莫逡巡。若論一言要。出門如見賓。暗室無人時。恒恐鬼眼瞋。聊持此等義。奉告亶申申。與子追前輩。幸勿停轔轔。此外一點念。雲掃對蒼旻。</text>
<title>和趙斯文持中 敬淳○三首</title>,<text>奉承雲錦字。氣味自相和。片善吾何有。崇奬子劇加。縱荷存愛極。心實愧怩多。樗櫟將何用。難傍瓊樹華。蘿纏松樹下。蓬長麻田中。鬱鬱及高遠。亭亭保始終。乾坤從君豁。冰炭昔吾蒙。渾水深千丈。寸膠任澄功。君候令族起。不佞圭竇生。才質懸珉玉。文詞分艾蘅。幾人此世上。爲實不爲名。夙夜共無斁。直前九仞成。</text>
<title>齋居五樂歌</title>,<text>萬物林蔥兮。貴爲人樂。吾人對偶兮。幸爲男樂。神州陸沈兮。生東方樂。東西貞勝兮。尤翁賢樂。理氣渾融兮。南塘明樂。悲莫悲兮不知樂。樂莫樂兮樂吾樂。</text>
<title>黃池次陶庵韻</title>,<text>行尋太白好乾坤。到處雲冥桂樹村。洞裹丹霞最靈境。原頭活水是眞源。花開千戶逃塵世。峽束百川入石門。晝虎夜熊何足說。長看明月好盤桓。</text>
<title>新吉嶺驟雨</title>,<text>策馬登天半。雨聲吉嶺秋。欲窮無限景。直上鳳凰樓。</text>
<title>哭仲禮</title>,<text>與君攻玉器。期置豆籩傍。豈意今年別。因成千載傷。</text>
<title>挽任丈 相燁</title>,<text>終老幽篁屋數間。結鶉茹菜不知艱。相傳只是爲仁本。天道報施在二蘭。</text>
<title>題五樂吟後</title>,<text>爲子奉紙筆。更寫其人說。其人明且剛。能此五箇樂。剛明果何生。知恥與寡欲。寡欲能生明。知恥能奮發。明以照是非。剛以造其域。如令富與貴。一朝互攻奪。本領都已喪。只自長戚戚。願子淸心月。秋江照瑩澈。願子磨心刀。新光發硎石。月以澈萬微。刀以祛多慾。能得刀與月。杳杳視萬物。萬物旣在下。五樂是無極。杏壇春風暄。淵琴又點瑟。豈云貧賤憂。此樂共誰悉。</text>
<title>贈士行 白敏洙</title>,<text>駭浪滔滔去。誰能障百川。立身須學禮。三百復三千。</text>
<title>戒諸生</title>,<text>斗筲何足筭。圭瓚廊廟器。欲作鉅工手。心從靜裹期。</text>
<title>春興</title>,<text>二月山方暖。樹頭欲吐紅。携筇登碧峀。天地何寬弘。</text>
<title>次任德淵 洙 六字詩</title>,<text>傳授心法是書。說到性情惟詩。德崇又復業茂。然後可謂男兒。</text>
<title>春川士人韓濬裕忠孝歌 濬裕七代祖諱百祿。壬辰倭變。以知世浦萬戶。爲前營將。至巨濟松末浦。三戰三勝。元帥以聞。特陞釜山僉使。又戰于彌助項。中丸而死。時年二十七。宣廟朝贈兵判。英廟朝旌閭。濬裕祖德祚勤學篤行。事親至孝。父病痢嘗糞。入山禱天。請以身代。忽有走鹿轉岸路前。取血飮之。果得神效。後遭喪。營窆吉地。在於他人家基。而其人不貨。有大虎連夜來吼於其象後。其人怵禍卽遷。德祚準價安葬。年老廬墓。濬裕慈堂龍仁李氏。性行卓絶。鄕里稱之。一日鄰家狂漢。突入內庭。向刃厥姑。時家衆一空。李氏以藐少女子。獨自抵賊。殊死救之。頭面盡傷。十指俱割。竟奪賊刃。人來執賊。以至其姑當宁降給復之典。余戾洛。遇濬裕於宗人李𨬋家。聞而賦之。</title>,<text>韓氏忠孝世濟美。膾灸千人萬人口。昔在龍蛇日出變。將軍卓節貫斗星。官卑兵鮮年又少。三戰三勝賊奔走。元帥以聞特陞資。義膽忠肝倍赳赳。百萬島夷眼下無。轉戰彌助勢陽九。千里君父泰山重。百年軀命鴻毛輶。忠魂怒魄海無底。名繫朱鳥永不朽。列聖貤爵大司馬。又降棹禊勸于後。曁乎五世孝根天。生事葬祭禮無苟。鹿走養癠神所佑。虎騭安厝古何有。公議俱發又書籍。秉彝之天相感厚。厥婦係出龍仁李。衛姑大義鄭妻偶。蒼皇狂刃劇盜杖。頃刻亂刺毒於敺。猶能身蔽獨受鋒。賴而姑活保年壽。比諸盧氏事尤難。猗歟盛哉李孝婦。誠孝丁寧上帝臨。膽力凜烈丈夫右。生前給復猶曰榮。重光恩命降非久。窮海聞風自起立。人不如此乃雞狗。貞忠純孝萃一門。佇看雲孫嚲紫綬。</text>
<title>水山齋次韻 京居宗人李敬文。以早孤餘生。流離四方。如水之奔波。中年得其處所。有室家子孫之樂。如山之厚重不遷。故以水山二字扁其堂詠其意。都中卿士無不次韻。詩軸滿箱。余亦感其爲人之傑魁。忘拙而賦之。</title>,<text>暮景悠然好隱居。茅齋小牓意何如。桑海風霜經夢裹。翠屛琴簫弄閒餘。鬚眉彷彿隨雲鶴。富貴尋常等木魚。動靜元來知進退。休嘆不讀五車書。</text>
<title>題漁樵堂 金碩柱伯臣先考堂號</title>,<text>孝友淸勤自性然。誰知竆巷有斯賢。家聲况復庭蘭秀。同閈源源年復年。</text>
<title>聽鶯有感</title>,<text>黃鳥春來作好音。令人起坐更淸心。人何口氣乖戾出。可以人而不似禽。</text>
<title>鷰子去後有感</title>,<text>樑間燕子日相親。羽翮已成向蒼旻。却恨去時不告別。還吾責備是愚人。</text>
<title>病中感吟</title>,<text>談經說理友朋來。病後空堂晝不開。素案寂寥塵漠漠。依如身化後人哀。</text>
<title>詠蘭菊 二首</title>,<text>誰識自然香。猗猗道路傍。宣尼空嘆息。屈子忽何亡。桃李笑春菊。花辰不再來。怡然無所恥。霜下正崔嵬。</text>
<title>詠懷呈養叔族兄 敬植</title>,<text>成周世旣遠。荒野多狷狂。候門但征利。敝屣棄賢良。叔季復何論。况我僻陋鄕。君候千載下。求古信慨慷。懔裏藏明月。如何錯鳶鳳。始知君子心。用意不尋常。死馬買燕市。郭隗遇昭王。但願持此心。更往求四方。駿馬與雄才。及時共翺翔。</text>
<title>芭蕉寄族兄養叔</title>,<text>芭蕉保丹心。不許他人知。天機藏不得。日夜展新枝。枝展須無盡。新心暗已隨。問渠能如許。芳根托好基。有意今年送。兼呈張朱詩。旦使漑其根。不可速效期。天以兼雨露。鳳尾亦不遲。遠笑商山翁。徒勞採紫芝。不啻謝康樂。春草生於池。</text>
<title>偶吟</title>,<text>相傳何事業。五世不含杯。更欲明吾德。靈臺向日開。</text>
<title>絶句</title>,<text>心無營爲一身輕。長對靑山却有情。世已棄吾吾亦棄。床書瓢飮送平生。</text>
<title>新年詠懷</title>,<text>篇上光陰今幾許。朝來所嬌驚兩髮。自古有死何足驚。無聞而歸大悔吝。恭惟上帝降仁義。貴於萬物同堯舜。舜傳後世我鄕人。中夜思之抱冰燼。十字路歧在何處。人心道心相退進。人心莫如食色險。㙜釐有差墮千仞。彼昏不知何足論。知而不力焉得儁。從今更誓主人翁。休攻戎虜攻吾釁。勉哉僉益大眼孔。莫向詞塲但遊刃。年富君子正可畏。日暮歸客戒緇磷。</text>
<title>長巖</title>,<text>行行十里見屹然。問是何峯高如此。桐岡主人笑而答。果然長巖如許峙。大抵所聞過所見。今此所見獨過矣。坐料此巖雖云大。不過南岳石廩比。豈料拔地入靑天。能使天下皆仰止。孤立三韓地盡頭。拱向中州矯首頍。尋根豈徒一拳石。主客相應成地理。可惜天人不相符。樓臺民戶極殘鄙。鎭前千頃如種蓮。不羨錢塘十里荷。門外平湖連天碧。浙江西湖不專美。城郭如完藏萬甲。國之西門鎖鑰是。此意誰能獻九闕。將使國都寧萬禩。世人莫道地偏正。請看此巖天中起。</text>
<title>門徒適寫濂溪拙賦。和伯臣韻。</title>,<text>罕語宣尼聖。無言上帝尊。斂華存道氣。守口養眞元。喋喋人何衆。翩翩葉自繁。寂寥千載後。拙賦發微論。</text>
<title>端陽翌日。與東兄尋中巖西麓。</title>,<text>我愛中巖幾十年。今來始得最奇巓。分明牧老看書地。彷彿瞿曇說法天。畫裹花山當面起。鏡中玉㵎繞床前。何時永棄人間事。作此烟霞不老仙。</text>
<title>行鄕飮禮於龍巖</title>,<text>樽前百拜飮鄕人。五品由之自遜親。三代威儀何處在。龍巖今日一團春。</text>
<title>村翁刈草</title>,<text>村翁來刈塘邊草。收負還家小犬隨。招近欲相半日語。腰鎌更向城南陲。</text>
<title>次龍岡所贈蓮池詩</title>,<text>性本愛花木。舊基時種若干。而蓮則無引水處。不能矣。甲戌此來。借鄰小池。益加疏鑿。種一根。今年頗有賞花之望。日間看書睡至。則與諸生扶杖出池上。周回看之。因以掬水投于荷上。而荷珠灑落則哂然而笑。月夜亦出看魚躍。亦可樂也。盖此洞累世塋下。且接東谷。源源承誨於宗兄。宗子弟亦皆孝順。晦翁所謂玆焉畢暮景。何必營菟裘之句。正吾今日事也。而人稠地狹。固有未愜心期幽之歎。故戚尊任德淵氏爲我贈詩。忘拙奉和。自笑人多愛此錢。山間偃仰任吾天。無家何以營身後。對冊聊能遣生前。勝地看時如得寶。良朋會處若逢仙。遲遲六載金塘客。底事栽玆一朶蓮。</text>
<title>雨中看東坡綠筠詩有感</title>,<text>可使衣無帛。不可游無賢。無帛令人寒。無賢多尤愆。耐寒士之常。多愆人棄捐。人棄難矣哉。不亦棄於天。季路游聖門。所以千秋傳。</text>
<title>萬東廟重修韻 二首</title>,<text>皇帝偏邦有廟宮。朝宗萬折海之東。三生義重修臣職。再造恩深賴聖聰。永曆山河無片土。華陽日月揭蒼穹。人知尊攘是誰力。大老當年學晦翁。華陽洞裹大明宮。二帝英靈幸我東。萬里神州何者主。九天鶉醉幾時聰。寧陵痛恨深如海。尤老忠精上愬穹。古廟丹靑今剝落。重新復睹泣村翁。</text>
<title>無題</title>,<text>先民有格言。丁寧開後學。五十必衣帛。七十必食肉。如何王與蘇。平生偏愛竹。不過借外物。欲祛痼來俗。祛俗由來難。奚偏外物屬。徒使煩人眼。不關洗心曲。今我異諸子。仁人而愛物。表裏交相修。勢利不能屈。但願老幼安。終身溫飽訖。</text>
<title>次金敬理謁寒泉書院韻</title>,<text>恨不生丁夫子世。但將遺訓不勝情。契符賢聖風雲會。義秉春秋日月貞。只道國羞深左海。不言天運去皇明。中途萬事遺弓劒。每憶當年淚自傾。</text>
<title>和金敬燾</title>,<text>誦君可笑吟。識君方遠遊。足將越萬里。眼將小九州。哀哉守堂人。營營身家謀。莫與較遠近。惟反吾身求。自強日上達。自止日下流。如能便到頭。四海輸一眸。回看蹩子。非笑還可憂。或有知遠征。不卽從車舟。或從舟與車。回徨中道留。勉哉便卽行。勿忙且勿休。由己豈由人。發軔莫停輈。悠悠五十客。枯落更誰尤。</text>
<title>答金伯臣 幷小序</title>,<text>余自甲戌冬。棲此洙岸。至親常有怨恨之心。每發復會之言。余拘於情勢。不能以時月指期。則怨恨愈深。有時疾病之中。尤切悶然。故伯臣數以書諷之矣。至于今春。以近者不親不敢求遠之意。戒於書中。余執書含涕曰。此友知我情勢而言猶如此。况他人乎。因書致禮。略自辨解矣。旣而悔曰。責善與聞過仁者事。而近世淆薄。雖導之使言。人猶不肯告其過。奈何旣告之而惡聞乎。况近者不親。我不得辭其責也哉。不勝戰懼。作詩一篇。玆以陳情。人之過與惡。如是有疾病。有疾不能治。畢竟損天命。有過不得聞。便卽喪厥性。若藥能治疾。不過百年生。聞過不憚改。雖愚化賢聖。君而喜聞過。四海同其慶。士而喜聞過。身名萬世令。此事易而難。屈指前人評。拜昌升堂後。寥寥更未聽。嘆息獨自擬。學聖果有經。擧世人盡醉。我欲獨爲醒。下自蒭蕘輩。上達諸名勝。有言逆吾耳。思念千金贈。五十年來功。自謂妙計定。伯臣豪傑士。發憤友道瞢。春來數行書。殷勤戒不佞。大意眞格言。於情似逕庭。未能喜而拜。略自辨且證。旋卽增悔歎。前功如墮甑。朝陽祥鳳鳴。何如吾友爭。我讀漢武紀。恨未三代幷。黯獨好直諫。心忤徒外敬。今我能責人。責己一何暝。更欲許我心。願君肝膽罄。</text>
<title>投壺詩 幷小序</title>,<text>射與投壼。皆所以敎人觀德。率賓長讓之器。而後世失其本意。射以主皮。投以蕩志。可謂欲慕古而反害者也。後生少年。偸抵閒隙。若不亂頭戲謔則必博弈樗蒲之類。故余以柘矢酒壼。以代博弈之戲。知己之訪。門生之聚。論文揮麈之暇。一以率賓。一以敎生徒。非敢曰能得古人之本意。而欲矯後世蕩志之習。旣鳩枉矢又哨壺。聊與諸生學泗洙。不是老夫消遣日。早將髦士欲成儒。降登揖讓渾君子。正立涉投豈蠢愚。至意難從庸俗語。可令一世似唐虞。</text>
<title>烏山絶頂。拈先師遺韻。幷小序</title>,<text>丙子春。會性堂精舍。校先師遺稿旬餘。日暖風和。幽興遄飛。城洞金敬三携酒而來。淸沼金丈仲耒氏竹杖枉焉。遂與冠者七八人。童子二三人。尋源登頂。飛觴溪邊。休杖臺上。奇巖壁立。遠島天開。怳然若與造物者遊也。不知蘭亭之樂。亦有今日此樂而樂否也。拈先師登烏棲高峯韻。各賦一律。以備他日故事。一詠一觴意浩然。三神堂上醉中仙。面前湖海三千里。屋下巖松幾百年。雲物皛皛花柳月。人烟點點夕陽天。風流沂水今安在。箇裹閒情和氣圓。</text>
<title>寄金敬理 鍾根，李敬念 敦學。○幷小序</title>,<text>禮煥竊伏憫挽近以來。士君子言性與天道多。言切己之實功少。往往輕自大而卒無得也。吾師授受之法異於是。故於論語夫子答樊遲問仁處三語。欲作平生之妙符。而顧此陋劣。實有力不足之嘆。伏聞近者畿湖之間。仁孝好古之君子。蔚然興起。雖以此不肖無似。而樂善慕賢之心。自謂不後於人。故切欲執鞭於僉君子下風。而窮且多病。末由也已。乃以所聞於師門者。奉告敬理，敬念氏。幸及僉君子之門而幸不曰不可云爾。則生前雖未一面。奚異於朝暮講討也哉。自卑自近聖言明。一蕢積多九仞成。性說由來非急務。昨宵三語道深情。</text>
<title>寄趙郁哉 文鎬○四首</title>,<text>聲聞過其情。非但君子恥。小人亦自知。虛譽反不美。但因相贈詩。欲親情倍蓰。詩本尙厥志。感君慕朱子。知人惟帝難。不試何能知。賢凡居家日。驥駘伏櫪時。昂昂摠索價。高下知者誰。鞴出看君騎。豪鈍乃見之。英雄於斯世。鍾出不勝紀。大道久不明。相喧自携貳。春秋權謀失。戰國辨詐墜。漢以黃老疑。唐自科目躓。滔滔迄于今。喪盡英雄志。誰哉能崛起。驅車共聯轡。富而安可求。求仁斯仁至。此言如不信。請看往哲事。平生不一面。交分自淺鮮。所言倒囷廩。狂妄不可選。善惡皆吾師。賢者自能勉。</text>
<title>和伯臣 二首</title>,<text>堯舜萬古聖。其道孝與悌。吉人尊斯道。凶人每輕易。勉爾能取舍。身心立於是。素志擬靈境。晩年得小巒。庭除才數尺。甕牖幸三間。客去還看字。朋來共玩瀾。心中無一事。但願養吾閒。</text>
<title>上東洛懷仲禮</title>,<text>行尋東洛意悽然。小屋蒼烟起暮天。此地論文人已去。今來默數五經年。</text>
<title>挽金景八 章煥</title>,<text>世人多輕薄。惟君最珍重。早從師友遊。知恥近乎勇。如加百倍功。儕輩難與踵。其他可及也。寡言是所恐。雙旐共後先。二孤同躃踊。秋風捲珠簾。山名 揮淚送先壠。</text>
<title>哭李時和</title>,<text>世人云此世。淫慶善旋殃。此說成於子。雖然死有光。</text>
<title>用黃輝卧龍祠韻。呈龍岡。</title>,<text>爲訪佳人到草廬。溪山窈窕樹扶疎。誰看形勝隆中宅。幾度尋常俗士車。散鳥峴名難會意。回龍洞號得非虛。君於此地盤桓久。塵累盡時復性初。</text>
<title>答姜必亨</title>,<text>獨坐靑山裹。飜經又弄丸。時來淸興客。詩酒共盤桓。</text>
<title>正月五日。依斜川故事分韻。三首</title>,<text>山河分夏夷。歲月有今古。俯仰千載後。願言追前武。每誦陶朱詩。鹵莽竟何補。斗星指柝木。陽烏已升五。婆娑汝之陽。平陸旋僻塢。結友及玆辰。行行到淸滸。班坐吟遺什。當時事如睹。雲物未澄淸。風氣欠和煦。但用躡淸界。何須愁風雨。流光今幾許。來者能復取。</text>
<title>次何有子 金箕主。沙溪七代孫。</title>,<text>病裹吟呻未着永。強迎尊客禮儀微。沙溪道德逢逢說。瑤海文章某某稀。性理言論雖未契。東西分辨幸無違。功令天地人奔競。何子高風謝白圍。</text>
<title>聞花香 庭中芍藥開花爛熳。淸甘之香。升堂觸鼻。腸胃開通。百倍粱肉。因吟一絶。</title>,<text>雨濕庭花草閣香。渾然氣到主人腸。莫言難得膏粱好。別有斯間一味長。</text>
<title>乃城康處子歌</title>,<text>烈烈康處子。時年十九歲。生在綠蘿下。三旬食不繼。弊裳不掩膝。荊釵才上髻。自初羞見人。性行誠愷悌。二月奄失怙。出殯金塘汭。時時往攀號。頓絶方蘇際。奉天強盜孽。忽地撼厥帨。蒼黃至折破。殊死指天誓。盜雖竟捨去。忠憤那能制。斫噬唇與舌。因以自經逝。孝以又貞烈。竇氏似難逮。太守賢且明。盜已不日殪。早晩聲聞天。旌閭照百世。莫謂世運下。正氣元不替。擊節長嘆息。題詩自砥礪。</text>
