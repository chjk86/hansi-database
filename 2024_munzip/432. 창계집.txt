<title>詠畫 十一歲己亥作</title>,<text>蒼蒼長松下。白雲生其間。臨溪有釣客。恐是富春山。</text>
<title>詠史</title>,<text>長江天塹方自恃。北軍飛渡怪底事。景陽樓下眢井深。國主藏身喜得地。</text>
<title>靜觀 李公端相齋號 宅。觀池有感。乙巳</title>,<text>池虛涵萬象。得月影偏多。不學前溪水。無風也自波。</text>
<title>次靜觀齋韻</title>,<text>半畝方塘雨。緇帷講誨詳。雕蟲眞小技。從此謝尋章。</text>
<title>詠月寄崔汝和 錫鼎○丙午</title>,<text>初月迢迢見。淸光夜夜增。一作生。 何當一輪滿。好作九州燈。一作遍照萬方明。</text>
<title>演前義步來韻以呈</title>,<text>旣博還應闕。才消却又盈。天機非有促。實理自無停。放拓垂光色。收藏滅影形。世人看不見。持此向誰評。													蓋寓言消長之機明暗之體云。												常時不自滿。期至卽能盈。影落千江足。行無一刻停。圓方充本體。虧豈減眞形。此意今誰會。遲君更細評。																				蓋以喩此理無處不在。無時不行。善者不能加。惡者不能損之意也。</text>
<title>自警</title>,<text>幽暗之中袵席上。古人從此做工夫。這間若不能無愧。何敢冠儒而服儒。</text>
<title>海南李氏山樓作</title>,<text>頭崙峯外卽南溟。樓以頭崙峯作屛。庭樹未春青鬱鬱。海氛如雨白冥冥。山河千里地形遠。松竹一村溪響泠。夜起開簾雲盡卷。傍人道有老人星。</text>
<title>與趙叔成卿 聖期 同棲佛巖作 己酉</title>,<text>人坐古松下。水流巖石間。悠然忘夜久。月落不知還。</text>
<title>讀小學</title>,<text>小學書中至味存。曉窓徐誦到黃昏。非高非遠皆吾事。能信能行不必言。且莫拋珠空買櫝。須知食實在培根。何人錯怕摧頹甚。一敬優除百病源。</text>
<title>贈人</title>,<text>雲容海色爛紛繽。馬首東看浴日新。萬里扶桑若可到。爲君雙手捧金輪。</text>
<title>咸興城樓偶吟</title>,<text>端坐苦愁思。有懷誰與開。但看芳歲晏。不見可人來。日落喧鴉亂。林深宿鳥回。逍遙觀物變。獨立久徘徊。</text>
<title>伯氏 渙 將還京師。奉贈。庚戌</title>,<text>雪落如天漏。君歸不可留。崎嶇關外路。風浪海東頭。行李應加愼。功名合早收。阿奴眞碌碌。雖在亦親憂。</text>
<title>別伯氏</title>,<text>離盃同把暮江頭。官柳邊雲動客愁。從此春城明月夜。無心更上樂民樓。</text>
<title>別後追寄</title>,<text>楊柳青青水拍橋。今年二月凍全消。江頭花發誰看汝。惆悵懷人折一條。</text>
<title>伏讀備忘記有感</title>,<text>十行天札下雲端。下土微臣拭淚看。年少恨無經濟術。林間袖手獨盤桓。</text>
<title>城樓卽事</title>,<text>千家柳色映西東。水郭山村處處風。看取太平佳氣象。烟花正繞沛中宮。						其二						杼柚先空大小東。春耕又後杏花風。書生袖裏流民畫。何日排雲獻紫宮。</text>
<title>贈別韓生 九搏</title>,<text>不省樓頭醉。還疑夢裏遊。人誰頹似玉。酒憶厚如油。勝士元逢晩。浮生又別憂。煩君多釀秫。待我菊花秋。</text>
<title>月夜雪馬遊成川江。次南子聞 鶴鳴 韻。</title>,<text>淸宵正好試氷轎。城下春江凍未消。野外盃鐺和露洗。月中歌吹入雲飄。誰能不醉拋佳節。忽復哦詩上彩橋。隨處自存吟弄意。等閑紅粉競嬌妖。</text>
<title>偶吟 壬子</title>,<text>是道無幽顯。隨時可察欽。常思眞實做。莫遣利名侵。縱得欺當世。其如愧此心。方知古人意。造次若臨深。						其二						有耳不聞道。有眼不見理。有足不踐禮。有膺不服義。虛生天地間。飽煖眞可恥。時乎不再來。勉哉無自棄。</text>
<title>晩歸紀懷</title>,<text>山氣日淸幽。白雲生朝暮。開軒愜靜賞。放杖作閑步。危磴隱豐草。古澗蔭嘉樹。於焉濯塵纓。脫略意無忤。玆遊豈不樂。勞生坐自誤。日晩獨徐歸。無人識此趣。</text>
<title>登兜率臺</title>,<text>晨步尋絶頂。亭午上古臺。古臺幾千仞。白雲生其隈。天風擧客袂。忽若超九垓。想像仙聖集。笙鶴日來回。長嘯倚蒼松。含情獨徘徊。俯視一悄然。人間何擾哉。						其二													江流極逶迤。山走何屈曲。蒼茫野勢闊。浩渺海波碧。高處一以眺。萬象輸雙目。人生貴放懷。胡乃坐局促。役役求名利。百年如頃刻。行矣理雙屐。去去尋楓岳。</text>
<title>和朴東川 靖 韻</title>,<text>世道人情日可悲。憐君裳佩獨離離。虛將遠業期千載。誰念窮途任百罹。江浦宿雲晨冉冉。塞天涼雨夜垂垂。襄陽耆舊今蕭索。難復風流到習池。</text>
<title>遊龜景臺</title>,<text>海上高雲點點浮。中天白日照孤舟。長風萬里吹帆腹。不見三山定不休。													其二						簇簇群山勢欲休。渚平沙闊海東頭。西風一上高臺望。無限烟波自白鷗。</text>
<title>次南子聞憶海上舊遊韻</title>,<text>美景良辰自古難。向來容易得奇觀。臺頭日月眞看面。天際雲濤不見端。沙路有聲宜躍馬。柳風迎客好吹冠。如今旅枕虛相憶。夜夜淸遊入夢間。</text>
<title>雨後登城樓有懷</title>,<text>佳雨夜來過。林園凈如洗。鳥弄有新音。溪漲失舊際。高樓一以眺。萬里無纖翳。仙山更在望。白雲時卷蔽。迫人住其間。石路相延跂。我願從之遊。日夕散幽滯。</text>
<title>次趙叔成卿韻</title>,<text>雪後終南入酒盃。相携一醉兩無猜。歸來滿袖淸風在。掃我胷中千斛埃。						其二						青山未便爲家境。黃卷唯堪對聖賢。自笑行藏猶未定。破衫羸馬夕陽天。</text>
<title>白嶽瀑布呼韻</title>,<text>春宵夢入白雲間。手弄飛泉坐碧山。曾是去年遊賞處。巖花笑我不重還。</text>
<title>申君山亭。同南子聞作。癸丑</title>,<text>微微欲赤石間樹。淺淺若空臺下流。詩酒偶逢千里客。風光未負一年秋。</text>
<title>登龍門山白雲峯</title>,<text>一峯高揷半空秋。落日登臨上上頭。極目雲山如許闊。腐儒還解小青丘。</text>
<title>次贈智日上人</title>,<text>出山是何意。飮水應自知。由來等喧寂。此地亦幽期。													上人嶺南之敎師。偶被人攛掇爲摠攝。於其意甚不自快也。余故爲此語以解之。</text>
<title>行過龍津。三復杜詩緬思桃源內益歎身世拙之句。分韻成。十絶。</title>,<text>但歌行路難。莫說雲山緬。山有芝朮緣。路有荊棘遍。						其二						此水來何自。行人有所思。雲林學士宅。萬古只空基。						其三						我種一竿竹。勝栽千樹桃。寧隨釣渭叟。不作看花曺。						其四						漁舟一迷路。千載失桃源。但得山深處。秦人寧復論。						其五						使者出關中。兵戈動海內。丈夫不救時。其次當早退。													其六						觀象悟否泰。畫卦知損益。恐移北山文。未獻龍門策。						其七						山鳥勸我歸。江風助余歎。古來名利場。誰人保歲晩。						其八						圖書千古意。宇宙百年身。不作修眞士。終成虛住人。						其九						徘徊波上舟。俯仰人間世。客懷無與論。玄鶴下雲際。						其十						天地未喪文。山林可守拙。歸來抱古書。優遊畢歲月。</text>
<title>楊根道中</title>,<text>匹夫與匹婦。生事寄一馬。怡怡行且語。似是移家者。貧寒豈不苦。身在且蠶稼。而我獨何爲。佇立空涕下。						其二						別家三日消息稀。旅窓孤坐夕陽微。思量萬事皆虛幻。猶自區區淚滿衣。</text>
<title>石室書院。送舍弟道冲 淨 先歸。</title>,<text>送爾還家去。還家念我言。一身恭作則。百行孝爲源。位育功何遠。門庭道卽存。乃兄慚德薄。相勉謾情敦。</text>
<title>次文谷 金公壽恒號 題書院韻</title>,<text>夷叔高風誰更追。雙扶大義炳千朞。人間但識西山節。海外新開石室祠。道在綱常生死以。秩尊祀典弟兄隨。却知忠憤今差洩。聞道官軍殺虜兒。</text>
<title>次圃隱先生韻</title>,<text>星漢迢迢碧落寬。秋江夜色動微寒。一身天地看如寄。方寸虛靈覺有官。物物可觀仍水月。聲聲悅耳況風湍。君今欲識余心樂。名利場中早解鞍。						其二						孤臣懷抱若爲寬。說着時艱膽欲寒。草野眞堪揮短淚。朝廷誰道有高官。由來陽氣生窮冱。不見深潭蕩激湍。感極忽思東入洛。蹇驢牽出掛征鞍。</text>
<title>次舍弟寄示韻</title>,<text>秋氣集虛院。蕭條江雨時。卽事一長歎。懷人淚欲垂。鴻鴈從何來。素書忽相隨。上言加餐飯。下言傷別離。書竟意不窮。言志復有詩。離合自古有。嗟歎亦奚爲。但願崇令德。餘事且置之。</text>
<title>院齋偶吟</title>,<text>日落空洲生白波。客帆迢遞倚烟沙。去年江岸維舟客。今在高樓看客過。</text>
<title>金門別李君</title>,<text>西風浙浙水生波。細雨蕭蕭蘆荻花。立馬橋邊却回望。暝烟生處是君家。</text>
<title>將往道成菴。先出東門。坐道傍盤石。待同行諸人。</title>,<text>世紛轉崢嶸。秋山日蕭索。白雲動高懷。驅馬出東郭。出郭幾許里。已與塵境隔。山溜何泠泠。山崖復寂寂。於焉息吾駕。且用遲來客。佳遊恐晼晩。長嘯望蒼壁。</text>
<title>曺溪呼韻</title>,<text>落葉迷行徑。寒流響晩山。吟筇九秋後。往跡十年間。中酒林初暝。逢僧境更閑。憂時萬端慮。到此一開顏。</text>
<title>道成菴。次僧軸韻。</title>,<text>古寺門前松逕長。野花山葉作秋光。依然記得曾遊處。簷蔔數叢猶自香。</text>
<title>峽中書感</title>,<text>山間歲忽暮。客意日惆悵。涼風振林木。峽水增波浪。幽蘭豈不芳。萎絶同草莽。斂策臨岐路。豺虎氣益張。堅氷更愁人。飛霜正浩蕩。出門多苦辛。歸哉且偃仰。飄飄雲間鶴。一擧萬里往。可憐林中鳥。徘徊遭羅網。</text>
<title>敬次王考下示韻。呈次韶 濩 從兄。幷序</title>,<text>蓋昔壬寅之歲。王考在回山別業。實召孫濩，泳以侍。仍使之讀書一冬。壬寅去今僅十餘載。而中間人事變遷。有不勝涕血者矣。方讀書時。王考嘗下示一絶。深以窮理修心之學。有望於吾二人。而二人者幼愚無識。不能當敎法之意。顧幷與其辭而遂忘之。是其不肖無狀。荒墜先訓之罪。與昔之失簡之敗子。何以異哉。然自數年以來。泳偶竊有意於心理之說。雖行之不力。不能實有諸己。抑不可謂全無志焉。從氏又方舍置擧業。欲專力於問學。此於王考下敎之指。又若有不期而合者。嗟呼。豈吾祖有以默誘之歟。今日適閱家中舊書。忽得奉覩遺墨。捧玩悲愴。怳然不知涕之流落也。竊惟人家父祖訓子孫。其號爲嚴篤者。要亦不出文藝行事之間。其直以窮理修心之法。開發蒙稚。則自中古以來。蓋或尠矣。吾輩蒙敎及此。可謂至幸。而十年不能自覺其罪。固已不可勝贖矣。如使旣覺之後。又更因循。卒無以慰吾祖疇昔之望。則此其罪尤如何哉。遂書所感以相儆。仍敬次韻云。原韻曰。臘盡春還獨掩扉。雪深江路客來稀。縱然汝輩耽書史。窮理修心我所希。						幽吟不寐掩寒扉。此事如今識者稀。心理一言家法在。舊時吾祖獨深希。</text>
<title>入通川。次同行李君韻。乙卯</title>,<text>花開正好作山行。親老其如惜別情。世亂未知歸定處。家貧仍欲學躬耕。</text>
<title>過靜觀齋舊寓有感</title>,<text>十載重來萬事非。雲山依舊客沾衣。前川花發誰看汝。月照虛池人未歸。</text>
<title>暮歸自叢石。朝別入山僧。</title>,<text>叢石歸來月滿天。夢中皆骨玉嬋娟。朝來正望西山氣。忽送歸僧意渺然。</text>
<title>龍淵村</title>,<text>金幱叢石兩邊回。十里平蕪大野開。日暮滄溟波浩蕩。月生孤島影徘徊。鄕村父老如曾識。京洛親朋已自來。問舍求田非別處。登山臨水不知廻。</text>
<title>次同行韻紀事</title>,<text>眞成無事中生事。未得歸家但憶家。已遣開荒南野際。還謀結屋北山涯。</text>
<title>贈山人志炯</title>,<text>世事紛紛日欲昏。海天風雨獨關門。逢僧不問西來意。但把名山次第論。</text>
<title>德源奉贈尤齋 宋公時烈號</title>,<text>去歲華陽木落時。雲窓一宿話心期。風波轉眄埋平陸。松柏經寒尙舊姿。出處四朝觀世道。文章千古作人師。涪州精力猶堪進。應有新功慰遠思。</text>
<title>抱川別同行李君。馬上口號。</title>,<text>踏盡蓬萊海上山。踏盡一作倚遍。 下山耕鑿水雲間。朅來城郭終何事。不待秋風與子還。</text>
<title>詠史</title>,<text>人稱子房智。我愛子房節。暴秦嚙六國。六國盡夷滅。當時幾卿相。事去爭屈膝。楚謠謾三戶。秦殿無寸鐵。千鈞博浪椎。萬乘魂爲奪。首事在一擊。餘勇賈群傑。紛紛楚漢際。擾擾功名客。知君獨超然。一心爲宗國。興漢聊偶爾。素志著辟穀。高風播萬代。永爲人臣則。						其二						董生漢大儒。學業最深醇。勑躬蹈禮法。對策貫天人。更張實時宜。正心爲化源。乃知文武道。未隨秦火焚。惜哉時不遇。奇寶委荊榛。曲學彼何人。相國侯平津。</text>
<title>聞尤齋過鐵嶺韻追次</title>,<text>小人口消金。君子腸如鐵。鐵腸豈不剛。含冤滴淸血。浮雲抉不開。燎火撲難滅。沈沈東方土。曖曖中天月。</text>
<title>奉親入嶺東。乙卯十月二十四日出京。</title>,<text>孟冬霜似雪。北風鳴正悲。老幼共提挈。行役指海涯。豈玆去鄕感。還爲出京噫。親友野執手。問我歸何時。征鴻在青天。浮萍在綠池。自古歎羈蹤。吾道正如玆。</text>
<title>宿松山村</title>,<text>日落川景晦。我行行欲息。行行尙回首。戀戀三峯色。繚繞松壑深。淸泉聞暗激。籬落隔烟火。孤村隱林薄。佳友遠見候。延坐設夜食。萬變入縱談。孤燈照款曲。念離不能寐。依依至天旭。</text>
<title>祝石嶺</title>,<text>晨登祝石嶺。還顧望二山。秀色不可攬。浮雲陰且寒。下有淸漢流。回飆起波瀾。悲彼天闕遠。歎此行路難。素非忘世士。棲遁豈所安。知難獨呑聲。爲臣良厚顏。</text>
<title>宿抱川</title>,<text>曠野生悲風。孤城帶落照。隔溪望人家。鴉啼古樹杪。長途方冉冉。客意日悄悄。所貴盡室去。逆旅歡老少。山北故人來。載酒凌淸曉。感子多素意。新詩況高妙。</text>
<title>豐田道中</title>,<text>峽水日以駚。峽雲行轉深。十里一崦村。四顧何蕭森。豈不懷往路。躕躇愁我心。驚風生薄暮。枯木鳴崖陰。僕夫多慍見。征馬亦悲吟。欲爲苦寒奏。惜哉無知音。</text>
<title>宿金化驛村</title>,<text>古縣日云暮。行人投水驛。驛中有老吏。來問我行役。關東山雖好。道險境復僻。昨日到京城。冠蓋多輝赫。何不學仕宦。自去取窮寂。爾言亦復是。我意非爾識。</text>
<title>中峙</title>,<text>中峙雖不尊。乃是群山紀。龍虎相騰躍。佳氣幾千里。結爲我王都。千秋文物地。多有賢聖君。助之忠良士。箕王去已久。禮樂於斯備。請賦舊邦新。誰哉告彼美。</text>
<title>直木驛</title>,<text>驛名何直木。驛邊無直木。豈是被先伐。志士多感激。君見深山中。高木入雲直。上枝傍日月。下枝棲鸑鷟。千載立霜雪。匠氏不能識。木生豈厭直。道傍非所托。</text>
<title>宿昌道驛</title>,<text>入峽幾何時。漸多氷與雪。我僕足流血。我馬骨正折。徑危泥濘凍。谷深橋梁絶。雖免徒行苦。攬轡益愁絶。天陰水驛昏。日落寒霜結。前途更險絶。曉起不能出。</text>
<title>麥津</title>,<text>逶迤荒山裏。平原忽中坼。下窺一凄迷。洪流動絶壑。惟天限南北。此路孰開鑿。排雲下木末。連棧過石角。況我奉尊老。憂危甚履薄。一頓復一登。我髮忽已白。</text>
<title>宿新安驛</title>,<text>以此新安地。益思新安人。人往心尙在。地異名則均。想極似同堂。念到無千春。一時山斗仰。異代簡編親。惟應神內腴。德久日以新。嘐嘐海外者。所願躡遺塵。</text>
<title>和川</title>,<text>晨起涉氷雪。日晩山谷裡。山谷一何深。處處聞流水。林巒亦幾重。草屋復三四。人言過荒僻。我愛甚幽邃。況有溪南道。蓬萊無百里。浩歌望仙嶽。奇興正在此。</text>
<title>楸池嶺</title>,<text>海上楸池嶺。險艱誰不識。一曲復一曲。略數九十曲。玄冬十月晦。氷雪連天白。萬壑北風聲。俯視忽動魄。登老豈所欲。入深如有樂。老稚免顚沛。咨嗟謝神岳。						其二						登嶺俯海水。海水連天碧。扶桑底處所。萬里波一色。日月之所出。風雲鬱未釋。金臺與銀闕。怳惚誰曾識。太上乘桴人。其次蹈海客。歎音諒所悲。高志亦可則。</text>
<title>到龍淵</title>,<text>我行到龍淵。龍淵碧海曲。東瞻金幱窟。北顧臨叢石。下有荒田野。力耕猶可食。魚蝦不論錢。風俗好看客。僮僕稍欣欣。父母不慼慼。再拜謝父母。愚兒獻困厄。</text>
<title>寓居通川。效老杜同谷歌作。</title>,<text>有客有客江南客。前月携家到海曲。海風蕭蕭海波高。西山氷雪連天白。水有蛟龍山有虎。我有舟車將焉適。嗚呼一歌兮歌始開。海月爲我寒徘徊。						天下兵戈幾日定。東方鄙儒空愁病。伏波銅柱勢最壯。橫海樓船氣益勁。區區築鑿無已疎。杞國之人憂耿耿。嗚呼二歌兮歌不樂。天日爲我無光色。													南山種豆豆苗枯。東海釣魚魚亦無。高堂親老不自飽。擧家愁寂難爲娛。乃知天意異人謀。古來萬事皆窮途。嗚呼三歌兮歌漸苦。歲暮天寒淚如雨。						有兄有兄伯仲氏。骨肉迢迢隔彼此。長安此去已千里。湖外三秋少一使。麥江深深楸嶺高。君縱欲來愁未易。嗚呼四歌兮歌思深。山雲漠漠生愁陰。						有弟有弟在楊州。別來一月如三秋。前者得書多苦語。慈母見之增離憂。安得快馬與健僕。一日取汝來同遊。嗚呼五歌兮歌轉切。側身西望空愁絶。						我生百物不掛意。只愛山林及書史。通州雖僻好山水。斗屋猶存開卷地。山村雪深徑路絶。我書在案人不至。嗚呼六歌兮歌更高。天風颯颯吹雲濤。						嗚呼人生少壯難再得。有志如何不努力。世間萬事眞一劇。富貴神仙竟寂寞。膏車秣馬遵大路。千聖相傳只一脉。嗚呼七歌兮思最遠。海闊天高歲月晩。</text>
<title>又次老杜曲江三章</title>,<text>海天蕭條風色高。魚龍出沒隨雲濤。中有孤舟輕似毛。不聞九重戒舟水。射利乘危嗟爾曺。						高歌浩嘯懷千古。眼看一世何鹵莽。區區勢名焉足數。幽人閉戶不肯出。門外滄溟日風雨。													四海風塵正滿天。如何寂寞來求田。只欲將身老海邊。戎馬駈馳豈易許。耕野樂道終吾年。</text>
<title>正月五日感疾。閑臥偶成。丙辰</title>,<text>玆歲忽五日。吾生增百憂。壯年嬰痼疾。素志當何醻。仰希古聖蹤。俯歎時景遒。古人三十歲。卓立無疑尤。我年今庶幾。知復如此不。服藥不暝昡。厥疾安得瘳。誓心更精進。竭力追前脩。勉哉莫逡巡。歲月不我留。</text>
<title>杜陵八詠。爲季舅 趙公景昌 作。</title>,<text>君家杜陵村。牡觀臨秋水。一笑向世人。風波滿平地。杜陵觀漲													微雨過前灘。淸流映白石。爲問收網人。取魚還取適。石灘收網						山北花色淺。山南花色深。東風吹不盡。次第見春心。花山賞春						露下石壇空。天淸夜如水。步月獨未歸。山風落松子。松壇步月						朝來望白月。處處青霞色。唯聞出谷歌。不見採芝客。白月朝霞						落景浮遠空。遙山橫紫翠。悠然望日夕。我興何時已。金青落照													鳳去山自空。天晴雪猶在。相看亦可怡。歲暮欲誰待。鳳岫晴雪						不識招提路。鍾聲何處傳。幽人開戶視。曉色空蒼然。龍寺曉鍾</text>
<title>戲題星曆書</title>,<text>人言禍福繫星躔。我說人心自有天。風月滿懷眞富貴。雲山住跡是神仙。閑中事業能千古。世上功名祗百年。此意欲傳誰信得。掩書微笑獨欣然。</text>
<title>次韻酬李仲瑞 茝 見問</title>,<text>歸山新結廬。寂寞遠村閭。此意已忘世。君詩猶起予。推尊知過厚。術業愧全疎。莫怪遲還信。嵇康懶報書。						其二						山村風雪夜。匹馬送行人。復有詩篇贈。深知意氣親。江湖君子志。天地腐儒身。微爾誰憐我。相思過一春。						其三						看君羡我投閑樂。笑我投閑猶未閑。常爲課農行曠野。時因採藥入深山。前賢墜緖尋難續。眞逸高風仰莫攀。千里論心憑一紙。從今詩札不宜慳。						其四						去年十月踰楸嶺。丈雪窖中臥一冬。日暗空林驕虎豹。水寒滄海蟄蛟龍。敢云出處觀時義。未有文章學正宗。珍重故人煩問訊。病夫渾欲失愁容。</text>
<title>採藥入孤輪洞。伏次親庭下示韻。</title>,<text>瞑色疏鍾外。春山薄雨中。紫芝何處秀。深谷意無窮。</text>
<title>題僧軸</title>,<text>避世客中憂世士。棲雲庵裏臥雲人。登山臨水尋常事。詠月吟風自在身。滄海一番成陸土。法心千古不灰塵。沙門欲識吾家境。天地中間摠是春。</text>
<title>絶句</title>,<text>雲來山盡白。雲去山還碧。爲問棲雲人。那箇眞山色。</text>
<title>聞趙叔文卿 昌期 不起疾。悲痛之餘。仍賦一詩。</title>,<text>梁生出西京。五噫滿天地。賈誼憂漢室。六歎何慷慨。漂零海曲遊。悽惻長沙涕。出處雖殊途。哀傷實同志。天意竟蒼茫。邦國行殄瘁。子死不可作。我志嗟已矣。流淚一長望。蒼山鬱千里。餘生百年中。此痛終何已。</text>
<title>通州雜詩六言</title>,<text>樵歌出登禾谷。漁艇回嚴獺山。沙連碧海何極。人與白鷗同閑。						其二						桃杏花邊竹落。枏楡陰裏茅簷。林間隱士誰識。架上道書閑拈。						其三						西嶺千秋積雪。東溟萬里長雲。誰言境過荒僻。自喜身超垢氛。						其四						喬木千章陰綠。平蕪十里雲黃。夏日高齋霜雪。秋風比屋稻粱。</text>
<title>病中。伯氏將還。不勝悵黯。强草見懷。</title>,<text>公來纔十日。五日我呻吟。況是漂零地。那堪去住心。逢場怳如夢。歸路正愁霖。便養平生志。唯期五馬臨。</text>
<title>陪送家廟至中臺。道間述懷。</title>,<text>避地東來生事微。奉先那得盡情爲。數椽茅屋風兼雪。單薦魚腥月一時。今日玆行非不喜。它鄕獨滯轉堪悲。歸心已似西歸水。明歲移居未可遲。</text>
<title>南子聞次明齋 尹公拯齋號 韻見示。奉次却寄。</title>,<text>索居誰箴誨。省己增懍慄。小少不量力。望道希入室。傍覽無涯岸。仰瞻彌崷崒。赫若時有覩。茫然竟還失。如人有髮膚。要日加洗櫛。玆心倘解體。古書徒盈膝。存誠覬積累。執志戒橫溢。低頭謝榮利。絶意拋鉛筆。庶竭平生才。一變頑愚質。憂患撓心志。疾病荒業術。年紀已向立。道德未踐實。還當勉前途。且復惜往日。殷憂結心曲。非爲外物怵。年來浮海意。不獨慕隱逸。荒閒合藏修。所恨絶儔匹。廓落心期遠。徘徊歲月疾。迢迢隔遠朋。寂寂對殘帙。高唱窺聯翩。蹇步荷掣抶。申章聊敍懷。我言非虛述。</text>
<title>楸嶺行</title>,<text>中原有太行。東國有楸池。上嶺一百曲。曲曲靡不危。開鑿自何代。險艱長若斯。客行當玄冬。氷雪正離離。天寒愁雲合。日暮悲風吹。猛獸隱深林。怪鳥鳴高枝。冥冥巖穴間。鬼物如相期。嗟哉遠征人。歲暮將安之。爾車豈不堅。車輪爲之摧。我馬豈不健。欲進復躕踟。斂策以彷徨。流淚空漣洏。誰能鏟疊嶂。化作平路歧。驅彼異物群。照之日月輝。我欲訴眞宰。不知知不知。</text>
<title>過李同甫 喜朝 新居。次壁上韻。</title>,<text>志事堂開卽舊墟。靜觀遺意未成虛。客來欲問傳家物。池月依然照故書。</text>
<title>次城南隱君趙叔成卿寄示韻</title>,<text>匹士立天東。千秋懷正音。心期一何遠。歲月忽已深。塵編久搖落。宇宙無希聲。君如理餘韻。歲晩期同聆。						其二													請君膝前琴。爲我操希音。優優節豈促。愔愔思故深。一拊致人和。再鼓來鳳聲。休言鍾期死。天地當相聆。</text>
<title>又次隱君韻還贈</title>,<text>南山有古松。落落飽霜霰。東海有孤雲。閑閑舒復卷。松當歲寒立。雲與淸風來。徘徊兩不舍。纏綿誰能開。物情偶相求。天機本無學。居然感我意。爲君寫毫竹。						其二						君淚旣云枯。我淚正如霰。故宅唯寒雪。凝塵滿經卷。堂堂天地間。斯人寧復來。萬事一長慟。孤抱與君開。人命固無常。宇宙荒正學。勖哉方寸事。贈之凌霜竹。</text>
<title>將赴驪江。夜到龍津。</title>,<text>夜到龍津江。微月照寒浪。不見水鍾寺。唯聞淸磬響。</text>
<title>過新隱川。川上蓋有會賢巖云。</title>,<text>誰見三賢此會時。江頭亂石至今疑。男兒出處千秋義。只有長空片月知。</text>
<title>砥平奉贈玄江 朴公世采號</title>,<text>宋賢倡絶學。道術益明備。百代啓正路。眞儒宜輩起。云何五百載。未見傳道士。我豈誣前人。玆事固不易。群言雖已具。實得終由己。高標亦徒爲。往往近僭擬。勿言一時名。自有千古事。明誠各日新。歲晩要相視。													其二						遯世依中庸。聖能賢庶幾。自少不量己。於此妄有希。遯世固未易。中庸尤難依。心期空自遠。道力終覺微。年來復索居。師友久相違。獨學轉鹵莽。陳編荒是非。何以牖玆昏。請公借餘輝。</text>
<title>東歸道上。示舍弟道冲。</title>,<text>避世浮滄海。移家近碧山。今來添一喜。稚弟又同還。</text>
<title>到金城。聞嶺路阻雪。</title>,<text>忽聞估客語。楸嶺已難通。積是經旬雪。埋因一夜風。匹馬將安適。千山路倏窮。唯憐枕上夢。先到海門東。</text>
<title>到嶺上。顚仆折右臂。口占。</title>,<text>未展醫國手。先作折肱人。險道方知戒。從今可保身。</text>
<title>二月晦大雪盈丈 丁巳</title>,<text>海濱三月交。景暄群物茁。謂言降時雨。居然下大雪。高山已袤丈。卑田猶過膝。陰寒類大冬。狂電復間發。行旅多僵死。野獸亦凍殺。故老驚創見。志士憂仍切。天意諒不遠。人道豈有失。昔宋有此異。于時殺東徹。考古以較今。心膽爲之慄。賤臣抱區區。懼君不能察。</text>
<title>三月晦又大雪</title>,<text>杏花落欲盡。李花開始遍。三月日已窮。四月節且建。如何當此時。雪落又片片。野人固無知。此事前未見。</text>
<title>次韻却寄內弟趙定而 正萬</title>,<text>夫君客南海。寄書東嶺東。誰言關河阻。玆心千里通。迢迢遠遊人。寂寂如逃空。潛魚樂淸波。羈鳥懷鄕風。物性兩莫奪。徘徊竟何從。至哉歸歟音。千載諒所同。脫有經過便。訪我藍澗中。</text>
<title>寄舍弟道冲</title>,<text>我自看雲長憶弟。君應無日不思親。況聞人世今尤狹。共就仙鄕豈厭貧。錦樹秋容楓岳晩。扶桑晴旭海天晨。良辰莫遣歸期誤。開月同看卜築新。右趍庭													其二						靜久漸知泉石趣。忘機轉與海鴻親。青雲歧路君休說。黃菊園林我豈貧。鴻入高冥知不晩。鷄鳴風雨獨凌晨。未愁身外悠悠事。只有離情日日新。右自敍						其三						秋夜悠悠殊未短。書燈寂寂轉堪親。風塵軒冕非眞貴。經訓菑畬始不貧。積累功夫爭寸晷。虛明氣像驗淸晨。相思固願歸來早。靜虔尤宜學業新。右勉學</text>
<title>復次前韻。奉贈玄江。</title>,<text>贈詩替良誨。三復意何備。顧余實懦愚。得此頗興起。古道日榛蕪。孰云今多士。昔賢誦行艱。先師懲說易。攻人諒非急。所貴能反己。只應加勉循。標準復何擬。紛紜雖萬變。畢竟唯一事。擺落世間累。明命各相視。						其二						箕疇著思睿。大易垂硏幾。衆情厭煩勞。玆功轉闊希。講讀豈所廢。文句信當依。唯應精妙處。賴此方通微。洙泗戒殆罔。萬世焉可違。先行猶未能。輕發無乃非。申章當取正。豈曰裨盛輝。</text>
<title>閑居雜詠</title>,<text>海上風雨來。蒼茫林景晦。山居一瀟灑。閑臥散襟帶。境靜心愈王。澹然遺塵滓。爲問采眞者。三山復何在。但恐芳歲晏。延佇結蘭佩。						其二						積雨洗空山。園林含夕淸。田家荷鋤出。晴鷗夾道鳴。躬耕豈所欲。歲功會有成。遙遙鹿門心。千載感我情。</text>
<title>龍淵新居。次杜詩東柯韻。</title>,<text>綠樹陰濃處。湖山第一家。門前天拍海。籬外野連沙。傍水初栽柳。爲園更種瓜。此中幽興足。誰說武陵花。						其二						移家到海曲。結屋在林間。鄕思雲邊樹。閑情雨後山。滄波魚自樂。岑鬱鳥知還。漸得巢居趣。渾忘客鬢斑。						其三						與作風塵物。寧爲麋鹿群。行藏千古事。富貴一浮雲。山擁嵐光落。天晴海色分。人間喜爭奪。此樂莫敎聞。</text>
<title>謹次家君韻。奉呈鶴浦新居。</title>,<text>浦鶴憑風擧。淵龍帶雨藏。離塵應不晩。澤物豈全忘。天地時當閉。江湖意自長。人情雲變狗。世道禮輕羊。不負唯山碧。相知賴卷黃。歲寒從久蟄。衆妬學孤翔。宋玉悲秋賦。陶潛避俗觴。從來多苦意。況是客他鄕。事有憂時樂。心期晩節香。吟詩終底用。歎世亦徒狂。舊業空回首。長飢任攪腸。贈言存友道。努力躡前芳。</text>
<title>李通禮 之馨 挽 李卽文東湖德敎之外孫</title>,<text>朔野家聲遠。東湖宅相成。光朝䨥拱璧。奉檄幾聯城。元士周官貴。高年洛社英。方聞老猶毀。忽訝孝傷生。						其二						識面無前日。從容自去年。慇懃慰旅泊。款曲話林泉。一慟湖山暮。他鄕疾病纏。竟違蒿里餞。重負棘人賢。</text>
<title>閑中吟</title>,<text>胷藏天地志凌雲。上法程朱下不論。領得本來眞氣像。肯敎纖惡更留根。													其二						已識天人只一般。存時觸處見倪端。猶嫌未到眞純境。却被微風起井瀾。						其三						上有天行下水流。千秋不見霎時休。人心活處元如此。絶怕因循滯一頭。						其四						無終無始亦無垠。萬象推遷只一神。認得此心同此理。自然忘我自然純。						其五													上聖無他只盡倫。纔生退托卽非人。天分物理元無欠。但不容私便是眞。</text>
<title>贈趙耘之 之耘</title>,<text>舊學回頭歲月深。匣琴何日發希音。分明感激中宵意。一與新陽破積陰。						其二						嶺外留君十日歡。臘梅消息見毫端。悠然忽起江南興。雪後園林幾樹寒。</text>
<title>贈朴歙谷 世樑</title>,<text>寓居在隣境。三載聞佳政。一心撫疲氓。榮利非所競。昨來聽鳴琴。縣門當晝靜。湖魚白以躍。湖水碧且淨。方舟娛永日。笑譚發眞性。曠朗東山志。留連北風詠。幽期深已敦。滄洲豈云逈。野夫未適俗。有口不知佞。感君多素心。歸來獨耿耿。</text>
<title>謹次王考東行錄韻 戊午</title>,<text>湖色來千古。亭陰到十洲。苔荒丹字隱。松老碧雲浮。笙鶴今何在。江山復此遊。憑欄意不盡。一棹下中流。						其二						勝景三山外。名亭萬國東。誰知孤棹客。亦有四仙風。白日湖波綠。青天岳色紅。沙禽來故近。無乃識詩翁。													其三						秋天爽氣西山高。落日回波滄海遙。看山望海此何夕。把酒憑欄眞箇豪。空外風來一擧袂。樽前月出仍吹簫。人生不識關東路。可笑百年虛自勞。</text>
<title>用老杜爲農山澗曲。臥病海雲邊爲韻。四章逸。</title>,<text>聖賢在貧賤。鄙事無不爲。況我凡愚人。畎畒固其宜。二月春鳩鳴。山梅初發時。數去問東家。田事無乃遲。						其二						四體久不勤。常恐爲惰農。此時且努力。豈可問豐凶。杏花忽粲粲。菖葉復茸茸。淸晨荷鋤出。急步難爲容。													其三						低頭斷荒椔。仰頭見好山。豈不常辛苦。且復開心顏。白鷗立白沙。窺魚淸水灣。鷗兮爾似我。似閑還不閑。						其四						日落歸逕暗。悠悠涉山磵。山磵淸且淺。濯足不濡骭。在高多自好。在下衆所患。我意異於此。無入不蕩坦。						其五						擧家耕襄野。明時隱海曲。所貴一心安。豈顧千鍾祿。田家有閑夜。松火代明燭。歷覽古人事。喟然多感激。						其六													道人憂亦樂。志士貧非病。雖處泥塗間。自有昭曠境。盛夏南風來。良苗復含穎。優遊大化中。物我各遂性。</text>
<title>贈松蘿僧海圭</title>,<text>游客行藏雲出岫。定僧心事水無波。一生不語今宵語。我自難忘爾若何。</text>
<title>長安洞口</title>,<text>不見名山三十年。今朝匹馬度前川。長安寺外松間路。忽聽微鍾意灑然。</text>
<title>百川洞</title>,<text>千峯秀色倚晴空。百轉淸溪路亦窮。隱映數叢孤竹裏。壞垣猶記古東宮。						其二						明鏡臺前携一杖。靈源寺裏午炊閑。前林路絶無人問。日暮千山悵獨還。</text>
<title>鬱淵</title>,<text>鬱鬱千山裏。沈沈百丈泓。更誰橫鐵笛。吹與老龍聽。</text>
<title>萬景臺次韻</title>,<text>萬壑千峯表裏開。晴天獨上最高臺。山僧下指宿雲背。說是人間雨早來。						其二													山下微茫九郡關。海中何處是銀臺。千秋寂寞懷仙意。忽有一雙青鶴來。</text>
<title>摩訶衍</title>,<text>萬瀑窮源石路縈。桂花香動衆香城。摩訶寺古無僧住。唯有白雲朝暮生。</text>
<title>林亭晩眺</title>,<text>海浪連天闊。漁舟照日孤。烟郊牛自得。沙岸鳥如呼。遠客情何極。他鄕歲屢徂。憂時更懷古。流涕忽沾鬚。</text>
<title>奉酬柳集仲 成運。用南軒先生詩韻見寄之作。</title>,<text>驅車東度嶺。避世古通州。不恨身泛梗。爲國愁綴旒。濟時本無奇。省己矧多羞。空然抱遺經。感慨不能休。忽起持一筇。聊且爲閑遊。名山多秀色。令我久淹留。千峯各高聳。萬壑如相繆。登高一以嘯。氣欲衝斗牛。豈不値名緇。道異難爲謀。惜無同人來。共此心賞幽。山空桂香老。鶴擧天風颼。於時念我友。迢遞起離憂。君詩忽翩翩。贈我賀幽搜。嬉遊亦何益。歲月眞如流。未若尋正路。及時膏行輈。勖此聊相敦。酬唱媿前修。</text>
<title>次樂天秋夜獨坐韻</title>,<text>蘆葦花飛秋欲殘。海天疏雨動微寒。千崖日暮蟬鳴急。孤樹霜深鳥宿難。萬古廢興同感慨。衆人窮達各悲歡。閑庭夜夜傷時淚。誰寄高風向達官。</text>
<title>龍貢寺。送別李歙谷 行夏。</title>,<text>幽人送客來碧山。淸霜夜落秋雲寒。鍾鳴燭盡不能寐。已恐明朝離別難。</text>
<title>伏次家君途別韻</title>,<text>客久宜旋旆。兒留未執鞭。淚翻紅葉裏。愁結白雲前。晩計連山地。時憂四海天。猶存中下策。此去莫悽然。</text>
<title>夜坐</title>,<text>小燈微雪坐寒宵。故國音書正寂寥。想極自然成遠夢。梅村南去又楓橋。</text>
<title>入城</title>,<text>本是深山客。經過偶入城。城中盡歌管。誰聽五噫聲。</text>
<title>出城</title>,<text>曉日生東浦。寒雲捲北天。江山形勝地。駐馬一悽然。</text>
<title>樂生驛別舍弟</title>,<text>客路湖山雪。歸驂漢水氷。曉窓臨別意。相對守殘燈。</text>
<title>至日西歸途中。蹔訪同甫賢友於靈芝洞中。翌日同甫又來梅陰寓舍。見贈長句。輒步高韻。略敍鄙懷。</title>,<text>昔我別良友。一心抱區區。悠悠隔雲嶺。鬱鬱興歎吁。相思歲月晩。坐見群芳枯。良時不相偕。何以慰本圖。昨過暫披懷。驩然兩忘趍。談笑發天眞。毫髮靡崎嶇。君家北山阿。我寓東溪隅。此便苦難常。我行當復徂。願君數相過。慰我思心紆。曛黑我當返。不能待乾壼。詰朝君果來。相視色敷腴。將留一夜語。豈云吾道孤。高才政妙齡。發軔希正途。願君更精進。攻我心全麤。君詩殊起予。相勖及張朱。珍重各日邁。中道莫踟躕。</text>
<title>同甫詩有今日値冬至之語。深契鄙意。復用前韻和之。</title>,<text>玄天推一氣。四序自分區。感玆至日機。偶然發深吁。誰令生生意。一時回群枯。氣應密室管。理著先天圖。妙哉動靜間。往來如迫趍。神運自簡易。天路豈崎嶇。居然斡萬化。未始滯一隅。至象亘古今。所嗟神聖徂。卽事無與論。懷古情軫紆。大羹在陶匏。玄酒在上壼。不能味無味。何知淡中腴。微言發同志。何幸道未孤。觀化自一致。反躬豈殊途。養靜宜勿擾。察機詎容麤。沈吟思反覆。怳接邵與朱。多言莫太泄。含意却踟躕。</text>
<title>送家姪之藍田。時適雨雪。用雪擁藍關爲韻。賦小詩贈之。</title>,<text>淸曉耿孤燈。齋罷聞微雪。人生各有營。惆悵春江別。													其二						空江曉波飜。遠樹寒雲擁。望望人去遙。峩嵋掛愁夢。						其三						聞道藍溪水。春來綠勝藍。花時吾亦去。同賞臥龍潭。						其四						白馬孤蘭寺。飛鴻九折關。卽今來往處。何似竹林間。</text>
<title>扶餘</title>,<text>海外提封似一丸。當時何處着三韓。君臣輯睦猶能國。鼎峙山河幾世安。						其二													白馬釣龍何處邊。巖間遺跡說依然。忠良自係安危際。此事難憑野老傳。						其三						天政臺荒輦路湮。落花巖古幾經春。皐蘭夜火浮山磬。愁殺年年倚棹人。</text>
<title>山有花。百濟舊曲也。有音而無詞。戲效憶秦娥軆爲之。</title>,<text>江雲絶。哀歌唱斷荒城月。荒城月。千年古國。落花時節。釣龍臺畔寒潮沒。皐蘭暮寺微鍾歇。微鍾歇。水光山色。夕陽明滅。</text>
<title>夜坐放言。次谿谷韻。亦各言其志也。</title>,<text>孤齋寒夜青燈檠。癡坐無心出戶庭。情如醉客困思醒。警似禪僧兀喚惺。目無所視耳無聽。如接昭昭却冥冥。此中有象而無形。象亦非象離毀成。貫徹內外通粗精。無作無爲物無攖。流行古今著常經。輕重相形權所生。托根方寸合虛靈。假手聖神立典刑。總一太極本混幷。物各爲體如幹楨。何從無臭發香腥。吹萬紛紜出無聲。我初有志自童嬰。中間迷路塞榛荊。十七八年如狂酲。幸賴聖言回凡情。一持此念閱幾齡。或入窮荒或游京。是身飄若長風冷。世紛莫聞如鼎鐺。異端幷立誰吾爭。離此爲辱守爲榮。更誰防閑若嬰城。戒告靈臺咨墨卿。</text>
<title>次韻奉呈安谷族叔 宏儒</title>,<text>百里遙千里。今年病昨年。幸來成信宿。欲別奉詩篇。野樹沙邊路。江樓雨後天。公歸我當望。去馬莫飄然。</text>
<title>藍浦道中</title>,<text>山漸嵯峨水漸奇。洞天何處卜居宜。仙源欲問無人識。纔見桃花却自疑。</text>
<title>聖住洞</title>,<text>瓦礫何年寺。空山鐵佛愁。孤雲碑欲缺。白月塔猶浮。峽水尋源到。崦村問舍留。前林見光氣。採玉過東丘。</text>
<title>留別薰姪</title>,<text>淸明時節雨催花。山下春流漲岸沙。別與阿咸勤付囑。早栽梅竹待移家。</text>
<title>歸途</title>,<text>更欲歸何處。依然出洞遲。海門微雨後。山路曉風時。好鳥知春意。晴雲助客詩。區區問田舍。畢竟只成私。</text>
<title>臨水臺</title>,<text>廣庭仰天客。荒山臨水臺。經過一灑淚。感激爲憐才。放跡豈得已。苦心眞可哀。思招舊精魄。試種月邊梅。</text>
<title>偶吟</title>,<text>自抱劉楨病。仍成宰予寢。百年幾憂患。萬事▣高枕。素志日以荒。世路日以隘。安得鴻鵠羽。高飛絶四海。</text>
<title>謝李養叔 頤命 來訪</title>,<text>江客輕舟似漢槎。入雲相訪到山家。相邀水岸風生壑。相送巖扉月滿沙。						其二						寂寂寒梅開古槎。泠泠幽澗遶新家。相思江上今宵月。共對門前十里沙。						其三													此身於世等浮槎。南北漂漂未定家。偶向江西占水石。不知山外有塵沙。</text>
<title>叢巖往來漫吟</title>,<text>步出松陰度石谿。獨行沙渚水禽啼。愛看細草時時坐。間作新詩處處題。</text>
<title>鵲川</title>,<text>疊疊山中一路通。向陽村落水西東。林深土廣民風好。更欲移家老此中。</text>
<title>卽事</title>,<text>慘慘晝如晦。獨立心不怡。萬古豈不悠。我生丁此時。賢士有何負。誅廢日相隨。良民亦何罪。刮剝無完肌。邦命僅如綫。人類胥爲夷。蕭條洪水害。方此詎不微。皇祖有明靈。降鑑應獨悲。賤臣竊叩膺。皇天何不知。有口不敢開。血淚空漣洏。揆分似宜爾。感激亦難支。千鈞繫一髮。至誠猶可爲。誰爲觀風者。我欲陳此詩。</text>
<title>漫詠</title>,<text>伊昔金蘭客。如今白馬江。時憂風撼屋。春意草連窓。想海雲千疊。憐沙鷺一雙。當時盡室去。不愧鹿門龐。</text>
<title>病中閱白湖集。次溪村病中韻。時寓扶餘藻溪。</title>,<text>門巷寥寥草自深。隔簾終日聽啼禽。酒知病肺仍全廢。詩厭關心亦罕吟。塵世開懷唯簡策。人生肆志要山林。西江波浪何時定。獨對幽蘭意滿襟。</text>
<title>詠南草</title>,<text>玉食亦烟火。愧彼氷雪人。況此蠻蜒草。豈在服食倫。傳火煽毒氣。呑吐接故新。豈伊薰辛害。燥烈非和淳。先覺目視昏。次第應損神。世人知復嗜。妖哉誰撥根。薄劣易染俗。效尤亦何頻。發憤一止去。邪味非所珍。</text>
<title>偶作</title>,<text>臥病忽開戶。出門意悵悠。天秋白雲遠。日落滄溟愁。萬事莽回互。吾生隨泛浮。願爲霜空鶻。摶翼超九州。</text>
<title>十月大雷電雨雹。依韻和谿谷雷轟轟。</title>,<text>雷轟轟雨滂滂。十月之交飛電光。電如裂天翕復張。雷如掃地令低昂。雨如海水空中揚。誰言玄冥司閉藏。或恐玉皇失紀綱。更兼風雹勢莫當。終歲爲農一日荒。稻穫未收衆奔忙。灾殄盡由陰干陽。此事至明非疑嘗。願奏九重牽舜裳。</text>
<title>作同甫書後。念前期漸遠。而昨者數日奉話。猶未盡意。病中情緖。益復愴悢。輒依前夜誦示近作二律韻奉呈。</title>,<text>一語餘三夜。相逢復幾時。向來多契闊。此去亦分離。野徑登山望。湖天見月思。莫論身近遠。千里共心期。						其二						美質猶須學。精微要更尋。人多資淺力。天固閟希音。風雨誰同響。乾坤獨此心。相期意無盡。書後附孤吟。</text>
<title>贈人</title>,<text>已聽鳴蜩響。亦知芳歲闌。微風荷氣潤。疎雨竹聲寒。悵別雲山隔。開襟宇宙寬。江頭有烟艇。待爾欲垂竿。</text>
<title>書答趙叔成卿書後</title>,<text>心如惡醉未醒人。每得君書意暫新。此事直須要警省。常時不免墮因循。推思最患中途失。存敬方知卽處眞。賴荷至誠提挈義。是身終或脫埃塵。</text>
<title>貞明公主第賜宴詩 幷序</title>,<text>上之三年夏。敎曰。宣廟親王子女今無存者。獨貞明公主在。春秋最高。於屬最尊。其賜宴樂一等。以表予優崇之意。乃五月干支。卽主第設宴。有司前期供給如儀。宴之日。上又命內府出帷帟器用。以佐其具。遣中貴人臨賜內醞。至其他恩數之隆。自近古以來。蓋所未有云。凡自宗班。以逮朝之卿士。咸與在宴。皆言此於國爲盛典。在家爲至榮。宜有歌詩。以聲光寵。於是在宴而作者幾人。不在宴。從而和者幾人。又明年八月辛卯。上申降前敎。復賜宴樂如初禮。於是作歌詩者又幾人。從而和者又幾人矣。某賤士也。生不識貴第門屛。況當是時。方伏海濱。豈復知有此盛事。最後聽於道路。卽竊言曰。此一擧也。聖主老老尊尊親親之義見矣。傳不云乎。上老老而民興孝。其稱達孝。則曰敬其所尊。愛其所親。此正邦家之本也。苟推此義。卽於爲政乎何有。旣而又言曰。公主極尊貴。言不敢及。顧主家子孫。其何以稱塞聖恩。夫臣之於君。忠愛之情。與生俱生。固不以貴近加勸。恩寵加厲矣。然屬親而恩深。其於報也。可不益勉乎。意主家子孫。其自今益折節力學。處皆爲修士。出必爲藎臣。於以助成聖朝麟趾之美化乎哉。爲貴主報上恩。其在是矣。孔子言孝終於立身。事君若是者。其合忠與孝之道歟。旣而又歎曰。孰有推前之說。以冀幸吾君之一聽。而以後之說。爲主家子孫誦者乎。聞今之爲歌詩者已多。其旣及此歟。居未幾。洪侯萬煕以書來。爲某道前後賜宴事頗詳。且曰。聖朝之爲吾親榮亦至矣。凡與我爲親故者。皆有述焉。願得子詩若文。某固宜辭。顧旣有竊言於前者。且重洪侯千里之請非偶然也。遂書此爲序。且爲詩以復。						吾王敬貴主。錫宴光後前。豈惟重尊屬。且爲優高年。有司盛供給。自天加特宣。御廚送仙醞。天府出綺筵。泠泠廣樂奏。別撤雲韶懸。兩宮各繾綣。賜予亦聯翩。惟玆老老仁。孝理行復甄。貴主壽金石。聖朝恩如天。如天將何報。主家子多賢。子子復孫孫。萬世忠彌堅。</text>
<title>看打魚</title>,<text>山後隣家遠。常時少往來。忽看持網伴。摠爲打魚回。小雨鳴沙岸。微風掃釣臺。眞供一取適。野酌爲君開。</text>
<title>恩津李使君 台龍 來訪</title>,<text>野外孤村遠。江頭五馬來。依沙隔岸語。出浦喚船回。露草披幽徑。風松倚古臺。空山誰復到。深抱向君開。</text>
<title>無客</title>,<text>溪路依巖細。山村向夜孤。烟霞吾樂在。車馬客來無。石磵晴猶落。沙禽靜復呼。悠然有好意。時獨掩書吁。</text>
<title>屋半就偶吟</title>,<text>小屋今半就。幽事已相宜。種柳初緣岸。疏泉擬作池。詩從立石寫。席爲近花移。更向工師問。樓成可幾時。</text>
<title>浮山寺示同遊</title>,<text>絶壁寄雲屋。欲飛如欲墜。上有巖巖石。下有滔滔水。佳友招我遊。春風隨我至。聞鍾松靄間。繫船山花裏。江雨灑幽徑。石泉生道氣。逍遙方丈室。復向闌干倚。川原生雲霧。蒼然幾百里。依依漁樵景。惻惻前朝事。客遊本無定。眞想終何已。新居適相近。來往自此始。</text>
<title>江居卽事</title>,<text>雲氣常依壑。江光卽抱山。自然無俗駕。何復掩柴關。散帙微風入。行歌好鳥還。却思今世上。誰似此人閑。						其二						心事開黃卷。生涯到碧山。粗知安樂處。不涉利名關。谷口花微落。林間鸎亦還。佳期忽悵望。獨對白鷗閑。</text>
<title>舟行卽事</title>,<text>水滿淸江花滿臺。輕舟隨水看花來。桃源未必能如此。落盡山花花更開。</text>
<title>疊韻奉主人</title>,<text>籬落緣江卽向陽。杜鵑花裏有茅堂。主人見客誇佳處。笑指屛巖夕照當。</text>
<title>前江泛舟</title>,<text>早解落花纜。候公江縣春。何知異鄕會。略備一家人。藍水邊西海。秦城上北辰。不堪明曉別。愁殺白頭親。</text>
<title>奉酬同甫至日見寄之作。却寄求敎。</title>,<text>書來空谷似朋來。憶過寒溪共把盃。至日每煩書誨及。何時重得笑談開。行藏綽綽前修意。世路悠悠志士哀。獨抱此心無處告。夢回仙洞月徘徊。</text>
<title>雨中漫吟</title>,<text>三月江邊雨浥塵。雨中孤坐客愁新。詩因遣興濡毫急。酒爲消憂洗盞頻。草出閑庭同意思。花明獨樹自精神。悠悠誰識此中趣。却向青編對古人。</text>
<title>公山客館燭下走筆 赴朝時</title>,<text>客館日初沈。宿禽喧未已。鬱鬱官槐陰。時時聞荷氣。結習在丘樊。遇境成幽致。幽致豈不佳。中復多憂累。上惧主恩厚。下慚才識鄙。趍命縱云恭。曠職寧無愧。況有親在堂。衰疾逼老齒。豈無他兄弟。父母偏我倚。情如送嫁女。臨別交悲喜。旣乏公家用。理合許歸侍。殘宵對孤燭。思苦還無寐。行當乞明主。庶用遂微意。</text>
<title>公山館曉坐</title>,<text>風捎官柳雨翻荷。客舍鷄鳴曉色多。欲問西江山下宅。夜來巖瀑更如何。</text>
<title>六言</title>,<text>乍晴忽陰江雨。暫止還去山禽。悠悠前路何極。寂寂羈愁轉深。</text>
<title>水原道中。忽念東岳公七月今朝是乾坤又一秋之句。正當今日。居然有感。到館走筆。分韻成詩。</title>,<text>夙昔巖壑時。心期竹林七。何知山巨源。亦作風塵物。													其二						本臥東海雲。復弄西湖月。豈是傲當世。由來慕眞逸。						其三						萬事無不有。世路忽如今。遂令中林士。亦懷匪躬心。						其四						擧國看新化。群心仰聖朝。自慚無正學。何以答旁招。						其五						竊名誠可愧。踰垣亦豈是。行當謝聖恩。次第尋初志。													其六						野人敢獻曝。聖主自旋乾。猶思飾固陋。庶或效埃涓。						其七						行役當炎序。霖潦蔽厚坤。間關翻自哂。愁絶憶衡門。						其八						衡門思復思。晝思夜夢又。堂有二老親。念我應加瘦。						其九						親年已七十。盛際當千一。區區忠孝心。如何兩無失。						其十													客愁無盡日。詩意忽驚秋。題此紀行邁。因之寫幽憂。</text>
<title>渡銅雀津</title>,<text>謀猷未補聖明朝。出處徒深士友嘲。欲渡此江偏惝怳。五雲雖近白雲遙。</text>
<title>玉堂直廬。夜坐呼韻。與吳貫之 道一 共賦。</title>,<text>秋颯階梧月未遲。禁門鍾到憶山時。天空夜寂愁仍集。鶴唳荷香興亦奇。浪跡豈知依玉署。寸心偏激上丹墀。卽蒙聖主親垂奬。欲報涓埃敢計私。</text>
<title>沈校理龍卿 壽亮 爲養乞縣。上矜其情許焉。會大興缺。龍卿自玉堂出爲之監。將行。屬一時僚友而曰。凡不能無情於吾行者。自宜有詩。吾豈强求哉。余謂此乃以不求求之者。未可以不學詩辭。輒奉此爲別。蓋亦不能無情者云。</title>,<text>此別知君是遂初。玉堂曾見乞恩書。去時文駟青青幰。到日朱盤白白魚。聖代共看敦孝理。故人相勉惜公餘。離筵一望湖雲色。更向秋風憶弊廬。</text>
<title>仁敬王后挽</title>,<text>竊喜今周寶命融。天敎任姒贊陰功。兩宮和氣怡愉裏。七載含靈覆燾中。象服自宜京室婦。詩書況襲故家風。定知彤管徽音遠。留與千秋滿海東。						其二						論功新冊伏波賢。不數雲臺畫漢年。后族誰如今世者。亂臣知有婦人焉。朝廷正喜憂初去。宮掖何期禍已纏。聖主定深良佐慟。女官應復進遺編。						其三						憶誦關雎侍講帷。二南風化卽深期。初驚倉卒分宮日。尙記哀遑禁直時。寒盡上林春獨返。雲迷西掖駕難追。前秋內賜囊猶在。歲歲臣添九月悲。</text>
<title>奉贈退憂金相國 壽興 赴燕 幷敍</title>,<text>相國退憂公奉使將如燕。辱有一言之索焉。是行也。卽古所稱觀周之行。嘗觀先輩送行言。必盛稱中華文物之殷。禮樂之懿。以爲大觀而侈其行。嗚呼悕矣。是未易言也。若其道塗之間。覽矚之富。山川州鎭之形制。城池都邑之宏壯。卽固自如也。而志士之心。蓋不欲擧目焉。又豈可爲今日道哉。獨聞行過灣河以北。河傍有夷齊廟云。停車訪古。當有淸風襲人。是爲此行第一開眼處矣。然而此遠事也。且非用力於當世者之事也。北顧瀋中。則有公家老先生餐雪之窖。前至燕墟。則有昭王致樂生臺。老先生軒天大節。固吾相公耳目之所逮。而樂生事則亦遠矣。臺存亡不可知。然其振弱燕報强齊。功烈偉然。至今使人有竊比之願焉。吾知相公於此。其必躊躇顧慕而感慨不歇矣。祖行之言。其以此爲獻可乎。雖然。此自人情之所必至者。亦何俟於獻言哉。竊惟使事之難。非謂其鞍馬馳驅之難也。又非謂其玉帛輸將之難也。在推見微隱而得要領之爲難耳。相公其爲難哉。向所謂躊躇感慨之意。亦有所施之也。不勝狂愚之素。輒爲近體詩一首。以申微意。以謝辱索。願相公諒之而已。未可以溷行橐也。詩曰。													槎影衝寒出上台。天街析木朔雲開。遼陽去路河氷合。浿水歸期柳色催。凍雪卽今迷漢窖。冷烟何處覓燕臺。承家節操匡時略。暗祝玆行莫謾回。</text>
<title>梁參奉 世南 挽 辛酉</title>,<text>一字落一涕。字盡涕猶攬。柰何硬脊人。終不荷重擔。論材邁竹箭。大器非氿濫。惜哉時命舛。萬事竟坎壈。蕭條北山隱。惻愴寒泉感。末路孰予華。殘年似僧淡。一命豈足言。潛光倏復揜。善類所共傷。神理寧無憾。夙昔最傾慕。玆心劇悽慘。悲歌倘一聽。千里寄肝膽。</text>
<title>崔執義 後尙 內室挽</title>,<text>早與學士友。中丞仍見知。竊欽婦母道。重爲死生悲。紫誥哀榮備。青雲繼嗣爲。從今仰餘慶。善報倘無疑。						其二						未輟崩城哭。俄聞化劍從。親賓感舊淚。葬地隔年封。喪卽情文備。碑應紀述恭。欒欒最係念。夜夜夢羸容。</text>
<title>李生涉妻挽 卽文谷相公女</title>,<text>奇花或不實。秀蘭多早萎。物好苦無堅。嗟哉此何理。相門富才子。有季女亦士。天然賦婉孌。餘事愛文字。生時宗黨論。死日尊公記。已謂會衆美。何不享多祉。盈盈二八輝。草草浮生事。飄風吹玉桂。不復待結子。命薄不須悲。自古亦有此。不見程二娘。雖夭名千禩。</text>
<title>喜雨詩</title>,<text>好雨眞知節。田家欲盡春。依微來薄暮。滴瀝響侵晨。未惜林花落。偏憐野麥新。居然銷旱氣。似欲活窮民。積雪寧無驗。流膏稍已匀。歡聲同草野。喜氣最楓宸。授簡徵前事。哦詩集近臣。太平今有象。和澤正無垠。歲事知方始。天心要更純。非才亦何補。耕鑿報堯仁。</text>
<title>奉恩寺。次奉柳集仲。仍呈申公獻 琓。</title>,<text>涉江臥雲屋。誰哉從我遊。空山無伴侶。但聞寒鳥啾。佳氣坐晼晩。延佇日似秋。良友忽聯翩。方舟越漢流。尋我赴寂寞。揖我共夷猶。向我問日用。自慚多悔尤。合幷亦幾時。欲別復踟躊。況念遠行人。玆心悵以悠。</text>
<title>公山客館。次壁間韻。</title>,<text>霜葉離披露菊低。竹墻花嶼夕陽迷。秋光到底看如許。何況西江江水西。</text>
<title>又倒用前韻</title>,<text>儂家本住白江西。一別溪山路欲迷。今日驛樓空悵望。數峯秋色碧雲低。</text>
<title>詩山懷古</title>,<text>千載孤雲去不廻。至今香撥有餘哀。多情夜夜詩山月。空照流觴曲水臺。</text>
<title>坐間敬閱外曾王考竹陰先生集。伏覩試圍重九之作。輒用其韻。奉呈伯舅鈴閣下。</title>,<text>來去仍千里。逢迎又一場。何曾期聚散。忽自笑行藏。秋月留人醉。寒花待客香。雨遭那太苦。於此作重陽。</text>
<title>泰仁山亭。遇聖聰上人。用韻和贈。</title>,<text>詩山欲問詩仙事。忽値詩僧秋葉前。一笑相看了萬法。夕陽禽語意悠然。</text>
<title>披香亭。有懷內弟定而。</title>,<text>今夕懷君一倍多。披香亭上對殘荷。依然白岳山頭月。共此虛池一夜波。</text>
<title>光山客館夜坐。偶憶老杜青蕊重陽未堪摘之句。分韻成詩。</title>,<text>秋色已不淺。淸霜應夜零。如何道邊菊。見客猶青青。						其二						青青亦幾時。西風吹未已。客去一悄然。誰人對寒蕊。</text>
<title>道岬山人法閒持文谷相公詩二首。要余次韻。余方有行役。臨發草此留贈。</title>,<text>滄洲歲欲晏。未可負幽期。如何尙形役。於此愧禪師。竹屋秋聲滿。雲窓夜色宜。依然山月出。還與客相隨。													其二						月出臨秋寺。雲來擁客床。山光滿東戶。溪響在西墻。此地烟霞勝。何巖桂樹香。儂家莽蒼外。隨意宿僧房。</text>
<title>風雪訪草廬</title>,<text>勳業差池日月除。雄心歲暮轉何如。卽今世事須開濟。何處賢人在釣漁。峴首隆中行遠駕。風前雪裏到幽居。正當漢火炎將滅。也有池龍氣未噓。始向桃園提義旅。還來楚戶住征車。髀因卸馬還生肉。淚爲傷時獨滿裾。異代空思西至呂。臨危又送北歸徐。南陽處士誰知者。水鏡先生實啓予。只爲傅巖遲物色。方同莘野樂耕鋤。蕭曺佐命非難竝。管樂論才亦有餘。志蘊經綸寧自衒。天生英俊實非虛。深山風雪獨回轡。亂代乾坤一弊廬。三顧頻煩計未少。片時談笑志同攄。群雄眼底都商略。成算胷中有卷舒。鄴下老奸難遽敵。江東和好莫先疏。方城漢水眞天府。玉壘岷山是霸墟。次第奇功皆指視。經營大業此權輿。千年契合風從虎。一日遭逢水有魚。運去莫論成敗事。時來最憶感通初。君臣灑落傾前後。願把荒詞替諫書。</text>
<title>送南大司憲 二星 赴燕</title>,<text>朔雪邊雲暗薊都。寒天客路轉醫巫。一生慷慨今行李。萬里觀游亦丈夫。易水城長虛繚繞。灣河月逈對高孤。煩公密勿紆長策。莫謾悲歌向酒徒。</text>
<title>送朴大叔 鐔 南行</title>,<text>前夕語不穩。昨宵期又誤。今君去莫留。何以慰予慕。君有直諒姿。肝膽爲人露。憐我更誨我。此義諒逼古。我無遷善勇。徒感結心腑。玆辰一爲別。何處更相遇。悵望江浦道。微雲滴寒雨。離情逐晩風。幽思集歲暮。悢悢欲往從。柰此嬰世故。努力保心期。請贈南山樹。</text>
<title>贈人。來書有寄詩筒之敎。昨暮修報。極悤遽不暇爲詩。亦未暇及不暇爲之意也。今朝偶有所占。追付歸人。不知猶可及付也。</title>,<text>玉囊貯淸氷。朱絃緪枯桐。絃高氷亦潔。寒露結回風。美竹本正直。良璧在磨礱。遂令它山石。千載得相攻。昨夜春霜下。江籬悴幽叢。思君極勞心。贈君高山松。</text>
<title>次拙修趙叔成卿詠甁花韻</title>,<text>歸山擬及山花發。春晩如何未掛冠。還有高人知我意。相逢剩借一甁看。						其二						一甁浸得數枝紅。長對乾坤造化功。更識主人親切意。盡收春色入詩中。</text>
<title>玉流洞。與金仲和 昌協，子益 昌翕 同賦。</title>,<text>石路緣溪入。雲松繞宅青。俯看花滿郭。坐愛草交庭。好月留人宿。幽禽到夜聽。玆遊豈辭醉。沽酒更盈甁。</text>
<title>送淸風守</title>,<text>欲別淸風守。先論寒碧樓。江聲說五夜。秋思滿孤舟。行色人人羡。官居處處幽。看公正得意。未覺有離愁。</text>
<title>花谷</title>,<text>昔人棲遁地。窈窕溪山裏。倚巖弄淸漪。思君意未已。</text>
<title>松亭</title>,<text>新作松亭俯碧流。淸風四面入颼颼。卽供長夏坐垂釣。時有游人來繫舟。江色忽開青嶂出。泉聲不絶白雲留。經營半日功非少。占得山間五月秋。</text>
<title>江居雜詠</title>,<text>前溪過雨痕。晴色靄平原。日落最遙岫。煙生何處村。鷺立沙洲淨。鳩鳴山葉繁。游魚亦何意。往往浪中翻。</text>
<title>次李子東 海朝 寄贈韻</title>,<text>世誼師生契。交情伯仲通。他鄕一會勝。往事十年空。貧豈爲吾病。詩難使汝窮。相期保歲晩。平地足濤風。</text>
<title>奉次子東韻。謝慢求正。</title>,<text>江寺舟初泊。蘭皐路細通。城荒殘月在。巖古落花空。弔往悲難盡。憑高意不窮。神龍亦何有。惆悵釣臺風。</text>
<title>贈人</title>,<text>淸江北岸是君家。小艇閑尋日未斜。山色依依臨碧水。雲陰片片落明沙。孤蘭古寺誰吹笛。百濟春風已落花。前浦月生回棹去。滿汀煙樹起棲鴉。一作暮烟汀樹</text>
<title>贈別</title>,<text>去路微風欲墮梧。上樓秋色擁仙鳧。只今潦倒東華客。君到西湖相憶無。</text>
<title>奉呈伯舅 趙公景望 案下。伏蒙垂眎次姜斯文追評坡公舊游詩韻。三復慨然。輒此奉和。恨良辰之孤負。存後期於來日。非敢求多。亦各言志。一粲之餘。留作後游之左契如何。</title>,<text>今年秋望摠宜游。如不仲秋更九秋。縱是初冬猶月白。期公一泛此江舟。</text>
<title>雨中閑坐。貫之書到。甚令人驚慰。漫占一律。同報書奉呈。詩固拙惡。然皆以反復來書之指。願深察之。</title>,<text>雨風終日斷人行。此際書來足喜驚。忙裏雖逢難盡意。靜中相問最關情。思深自怪過從懶。語直偏憐心事明。世路紛紛皆外物。共君特立謝浮名。</text>
<title>江上呼韻</title>,<text>孤臣歸袂不勝寒。積雪層氷去路難。三宿浩然方遠適。五雲多處更回看。													其二						微蹤正坐浮名誤。恩暇偏蒙聖度寬。進卽離親退戀闕。寸心能得幾時安。						其三						失脚風塵歲閱三。閑宵默算愧難堪。只應努力桑楡節。免作人間無用男。</text>
<title>山齋月夜。與族弟得之 世讓 呼韻口占。</title>,<text>谿路縈回一壑深。世間誰識此雲林。寒簷月動江山色。靜夜書開宇宙心。沙鳥漸親休養鶴。松風竊聽當鳴琴。箇中佳趣那專享。早晩煩君復見尋。</text>
<title>叢巖閑居。取東坡書醉翁亭記。集字爲詩。</title>,<text>深山無往來。幽禽自上下。蒼蒼雲水間。此樂誰知者。						其二						日出樹陰開。人行山鳥散。朝來知有風。溪水巖芳亂。						其三						山瞑夕陽時。石泉鳴不絶。淸坐望前峯。雲亦無心出。</text>
<title>丙寅四月晦夜呼韻</title>,<text>窓外泠泠水。燈前默默人。休言異喧寂。天趣一般新。						其二						上山採瓊蘂。下山懷美人。欲寄萬里遠。恐道花不新。</text>
<title>觀鴨雛</title>,<text>鴨卵與鷄抱。鴨生鷄尙憐。褵褷散復集。飮啄顧相先。情性寧知異。恩慈未忍捐。俄然浮水去。悵望立池邊。</text>
<title>次山谷楊君全送酒</title>,<text>君家新釀卽仙方。分寄衰翁許共嘗。春色巧能姸老䫉。醇風自解緩愁腸。人於竹葉非無分。籌用花枝與有香。對此還深思次道。相期速就洗塵觴。</text>
<title>次簡齋雨晴韻</title>,<text>冥冥風氣忽回淸。劃破長雲片片橫。雨脚漸疎雷乍動。江心如洗浪初平。林霏點滴翻斜景。岳翠鮮新帶晩晴。轉覺天光無限發。夜來星月又分明。</text>
<title>贈李同甫</title>,<text>楓岳勝會。令人慨想。夢裡相從。亦奇事也。不知是兄念我而夢耶。我念兄而入於夢耶。抑兄我二念俱往來於仙山。而適相合幷爲是夢耶。兄於此試更下一轉語。如何如何。好笑好笑。遊錄必多可觀。早晩可得一盪胷否。來詩二絶。情致藹然。三復之餘。輒爲拚和附呈。亦可發千里一笑也。如何如何。						正陽寒雨九秋時。夢或相隨跡似縻。欲借仙郞玉笈記。還愁雲外鶴來遲。						其二						曾無一事補明時。出處如今百病縻。頭面三冬猶未洗。故人休怪報書遲。</text>
<title>寄呈舊使君金叔伯兼 盛達 謫居</title>,<text>一望君邊山萬重。夢中迷路亦難逢。愁來爲訪經行處。唯見寒流石上松。						其二						江州何處聽琵琶。越女猶傳去後歌。欲向西湖望楚客。青山無限夕陽多。													其二						山中瑤草日芳菲。欲寄湘纍信使稀。爲問江潭秋色裏。霜風無𧏮舊荷衣。						其四						別後淸芬獨未虧。芙蓉明月幾相思。當時山簡風流事。更向襄陽問小兒。</text>
<title>又寄金叔</title>,<text>湖中和暖勝三秦。冬日凄凄水草春。客意已將風土慣。詩情還與歲華新。盤登海族多佳味。窓對沙禽亦好賓。秪是相思不相見。明年莫作未歸人。</text>
<title>山居漫吟</title>,<text>霜曉驅牛山徑惡。隣家盡去輸官糴。幽人起望還包羞。不及爾曺能報國。</text>
<title>次韻錄奉鄭使君馨叔 治 鈴齋</title>,<text>臘月今朝是。山農已念春。知君罷酒意。太半爲疲人。						其二						醒來獨得存心法。靜處常看自警書。今日定知非昨日。官居從此亦山居。此皆向來見聞酬酢語。一粲之餘。亦必諒此意也。</text>
<title>送庶從歸故里</title>,<text>千峯深雪一陽回。故國寒梅想已開。若見歸人須折寄。江春不到望鄕臺。</text>
<title>着衣偶成</title>,<text>今着新衣意亦新。不將襟袖惹纖塵。從容靜室閑窓日。飄拂青山綠水春。</text>
<title>次鄭兄 潝 韻</title>,<text>雪意荒村夕。梅心舊國春。相逢載酒客。同是憶山人。						其二						殘生峽裏初成室。萬事人間只信書。道若問時無可答。雲堪臥處欲同居。昨夕人還。忽奉惠詩三絶。朝來吟誦之餘。輒次其二。錄呈案右。其一正好付破分良法也。來詩有問道語。不敢當。至於卜幷居。則固所願故及之耳。</text>
<title>醉起奉鄭兄</title>,<text>午睡昏昏孰喚回。起來山日已西頹。尊前有客何時去。巖徑依俙踏雪開。</text>
<title>鄭兄追到。出示途中韻。續和。</title>,<text>微鍾欲歇樹凝烟。虛館寥寥對夕天。夜扣禪扉何處客。落來山雪滿吟肩。</text>
<title>又次鄭兄韻</title>,<text>山月隨君似有情。雪泉迎我亦添聲。相從物外却忘返。共說人間無此淸。						其二													三日看山山更新。不知山外有囂塵。爲誰牽挽出山去。山若有知應笑人。</text>
<title>馨叔用出山韻見寄。又次。</title>,<text>山寺歸來幽興新。滿床經卷拂埃塵。方知此樂爲眞樂。未覺今人異古人。						其二						茅屋寥寥逼歲新。滿階深雪席凝塵。巖扉不遣山僮掩。恐有今宵乘興人。</text>
<title>又次前夜韻。贈馨叔。</title>,<text>相送柴扉月正明。主人未醉客初醒。朝來鈴閣書中語。恰是山家別後情。</text>
<title>與庶從弟 㵊 同宿去後偶吟</title>,<text>鷄鳴客亦去。曉月滿前村。寂寞閉門坐。玆懷與誰論。</text>
<title>次寄崔汝和</title>,<text>故人城闕憶閑居。至後題封到歲初。高唱寥寥知遠意。深衷款款見長書。時光越國春山秀。雲物田家曉雨餘。君不可來吾欲老。漫憑詩律和同車。</text>
<title>夜坐書懷</title>,<text>山村日暮時。風雨復如晦。身同霧豹隱。心似僧三昧。夜久忽澄霽。淸月出雲背。幽襟得相映。朗澈無外內。高吟國風辭。獨整幽蘭佩。悠悠只自怡。落落誰相會。古人去已久。塵編獨千載。</text>
<title>南行途上寄舍弟。兼寄馨叔。</title>,<text>迢迢獨向故園行。客路春風野鳥聲。小弟孤村應悵望。何時歸說此時情。</text>
<title>到松楸書感</title>,<text>春入寒原草木新。杜鵑啼後益沾巾。空山來往誰相識。惟有松聲遠送人。</text>
<title>次馨叔寄示韻</title>,<text>心嫌綺皓曾多事。說到濂翁每灑然。猶有當時好風月。不妨吟弄又前川。						其二						春來幽思日交加。未了栽花復種瓜。一夜川原微雨過。明朝又去看紅霞。</text>
<title>偶吟</title>,<text>山間明月長如此。溪上白雲無盡時。一簞一瓢樂亦在。千駟萬鍾知是誰。</text>
<title>次趙叔成卿韻</title>,<text>昨日褫中。伏蒙垂示詠梅二十律。風流浩蕩。興致幽妙。不但句語之贍麗而已。三復歎賞。竊獨私評以爲世無斯作。直可追配擊壤花草。仍承誨示。辱令酬和。自惟賤拙。雖曠日竭力而不可及。略次首尾二篇韻。輒付歸人。以塞盛意之十一。是亦河洛故事。一粲之餘。幸賜斤敎。						卷裏寒英指點疑。君詩眞似隴頭枝。題封幾日山窓到。辛苦穿雲驛使隨。香凝雪屋還如見。冷徹氷襟許共知。別有龜翁藏艶意。此間春事不嫌遲。山居新種小梅數本。時未開花故及之。</text>
<title>復次趙叔書成後口占錄示之作</title>,<text>玄晏先生常臥病。碧山學士本非才。神交落落形猶隔。世故紛紛髮已皚。萬事風塵回一夢。百年天地抱餘哀。憑君莫擬淮南操。恐有高人笑往來。</text>
<title>端陽卽事</title>,<text>天中佳節是今朝。峽裏孤村坐寂寥。欲望家山香火處。夕陽西下海雲遙。</text>
<title>次謝馨叔</title>,<text>幽人病後獨巖居。良宰閑時枉草廬。喜子能全百里命。嗟余未讀十年書。萍蹤泛泛聊依泊。雲意遲遲共卷舒。何日更來分野趣。爲君重摘雨餘蔬。</text>
<title>山居雜詠</title>,<text>山靜夜愈寂。水聲何決決。助以松上風。照之雲間月。對此心如洗。曠然遺克伐。何問原憲難。庶學仲尼絶。索居日已久。良友阻箴闕。若無光霽境。開懷竟何物。此樂或未純。此志愧少日。夙昔希賢聖。身心庶澡雪。立揚是所期。於今但哽咽。煌煌靈芝秀。歲晏誰能折。悠悠數十載。行事雜汙潔。顏生年少我。百世光愈烈。望道未涉藩。況論堂與室。沈憂亦累心。更捨春風瑟。</text>
<title>太古亭呼韻</title>,<text>誰向玆亭一醉慳。興來移席俯回灣。萋萋草滿明沙際。款款禽啼亂樹間。松色靜連苔色古。官人穩對野人閑。中流忽見桃花片。欲問仙津未擬還。</text>
<title>閑居雜詠</title>,<text>楊柳池邊宅。梨花雨後天。閒敎賓作主。靜覺日如年。						其二						客室千重峽。家山萬里天。朝來見鄕信。一半問歸年。						其三						候客來山北。看花到水邊。還將一壺酒。留醉夕陽天。</text>
<title>奉贈南相國 九萬 赴燕</title>,<text>已向空簾占漢槎。忽傳星駕指遼河。長途寒暑年年閱。弱國艱虞日日加。孤竹祠前重太息。荊軻市上足悲歌。風沙豈久淹行李。歸及南山未菊花。</text>
<title>朴持平 泰維 挽</title>,<text>定知西澗老。痛不減西河。氷玉失交映。珊瑚凋竝柯。巖留曾寫字。草滿舊遊坡。他日逢賢季。相悲水洛阿。</text>
<title>友人南君子聞方侍居南山拱北亭。辱示先輩諸名勝題詠韻。要余續和。依韻搆拙。輒供千里一笑。亭卽舊時成夏山夢非宅。有成東洲，宋圭庵諸老所作。</title>,<text>迢迢拱北居。鬱鬱終南谷。籬落盡松雲。階庭乃巖瀑。天闕去尺五。佳氣瞻日夕。春興滿城花。秋吟繞山菊。之子殆大隱。幽襟世莫識。溫溫匵中玉。不願爲人拭。棲遲芳歲晩。悵望離憂積。世故紛萬變。玆心湛本寂。相期玩餘光。前哲有遺躅。</text>
<title>和前使君金叔韻</title>,<text>謝眺樓頭月。淸光猶爲君。別來花寂寂。春去雨紛紛。極海風濤遠。他山物色分。相思何所慰。滿篋貯詩文。</text>
<title>金淸風 壽增 內室挽</title>,<text>籠水先生雲峽時。全家道氣亦曾隨。當年澹泊寧無助。晩境芬華本不期。謝女風從名父得。崔門孝及大賢知。芳猷寂寞今誰記。應是蘇州自有詩。</text>
<title>六月四日。寄鄭使君。</title>,<text>非關泥路阻相遇。自是官街近亦賖。惟有縣齋窓裡岫。一般青映野人家。</text>
<title>送舍弟別坐之京。追寄宿所。</title>,<text>夕間書想見之矣。離思方苦。强爲讀書。亦殊不入意。不知過幾日當得安心也。欲作別語送之。苦吟不成。此亦心不得其正之致耶。惟望長途一行安穩。						終天風樹此生孤。峽裡相依獨爾吾。今日去留那忍涕。夕陽歧路更踟躕。													其二						他鄕卜築自前年。我屋君家正接連。兒女戲遊來往處。不堪擧目摠依然。						其三						長公遊宦客秦城。汝更登朝作此行。病我已無供世力。願憑兄弟答恩榮。						其四						若爲少答恩榮地。只在勤修職事中。莫謂微官容苟度。須知愼始乃能終。						其五													朝贈床頭自警書。常時披閱莫相疏。居官律己皆從此。受用平生自有餘。						其六						山窓寂寂一燈寒。獨坐題詩夜欲闌。明發正登前路去。馬峯孤翠幾回看。</text>
<title>曉見舍弟書。又次前韻追寄。</title>,<text>淸霜夜落嶺雲寒。水驛鷄鳴曉色闌。離夢已如千里遠。旅燈同照一封看。</text>
<title>寄金叔謫居</title>,<text>昨送舍弟。今日獨坐無聊。爲檢篋中舊惠詩。其一篇。未及奉和者耳。其中一句有曰未報君恩髮已皚。讀至此。不覺慼然有動于中。三復太息。不能已已。此無他。正以其字字逼眞耳。感歎之餘。遂分韻爲五言絶句七首。覓紙題留。以俟他日因便寄呈。固知詞義無足觀者。亦聊以辦前逋也。						達行誰不欲。自信吾斯未。子非朝市人。應知我此意。						其二						淹留亦無成。感激將何報。迢迢北辰遙。冉冉浮生老。						其三													寂寂幽窓夢。時時謁聖君。覺來無限意。空望北天雲。						其四						病力妨趍列。文名愧奬恩。殘生何計是。未死此心存。						其五						此心是何心。孤臣催白髮。誰云隔寢門。請以奉塵刹。						其六						端居覺古今。歎息意未已。臣職敢云修。天時在人事。</text>
<title>見舍弟到公州書。計程今日當達梅村。</title>,<text>錦水書回昨夜秋。計程今夕到楊州。西風一陣吹寒雨。更爲君行起遠愁。</text>
<title>聞伯氏爲嶺南敬差官。題寄奉別。</title>,<text>玆行唯恨失南還。王事驅馳敢告艱。別意遠牽湖嶺外。名區默想道途間。鷄林古跡千年國。驛路秋光四郡山。應訪陶翁棲遁處。寒花依舊映柴關。</text>
<title>寄舍弟</title>,<text>君行日以遠。我懷日以寬。讀書稍知味。對食漸能餐。況有孩笑兒。亦足慰孤單。君亦勿過念。過念傷心肝。離合自古有。所貴各平安。努力愼前途。遲暮復來還。</text>
<title>次鄭順之 潝 戚兄寄問韻</title>,<text>南國溪山處處秋。故園歸思更悠悠。遙知錦石黃花裏。歸去先生百不憂。去一作谷</text>
<title>八月十五夜。同尹生 敬涵 看月。次唐詩韻。寄濟原從兄 濩。</title>,<text>峽裏秋爲客。天邊月上林。淸光同四海。良夜直千金。地闊偏多照。峯孤亦少陰。晴空無限色。將此洗吾心。</text>
<title>呈季舅案下</title>,<text>萬事心灰獨掩開。天書何意到窮山。如今出處公休問。欲掛朝衣淚已潸。						其二													只爲行藏未得宜。從來非不識恩私。空山獨夜孤臣意。唯有窓間片月知。</text>
<title>寄呈馨叔</title>,<text>柴門日已暮。君醉到山家。家有淸池水。留君看月華。						其二						階梧葉落動微寒。一夕秋風憶故山。客恨每添沈醉後。煩君莫愛酒盃寬。</text>
<title>遊白雲洞。有懷金叔伯兼。</title>,<text>此地曾頻到。居人尙說君。白雲空悵望。黃葉正繽紛。溪曲行應遍。苔間字未分。當時八詠好。何處問休文。</text>
<title>山行示同遊</title>,<text>爲訪秋山去。吾携一短藜。白雲經洞壑。黃葉問招提。懸瀑淸臨眺。危梯㥘上躋。淹留興不極。斜日已峯西。</text>
<title>次歐陽公韻 戊辰</title>,<text>新年試開戶。風日正晴嘉。山縣雪初霽。江城梅亦花。還鄕計已定。學道意方加。但惜流光晩。抱書還一嗟。</text>
<title>人日見京書。知有去臘夜對御製。謹伏次韻。</title>,<text>滿紙濃香墨未晞。夜闌前席拜恩歸。王言大有興邦意。天且不違臣敢違。						其二													孤臣危涕豈曾晞。一別淸朝久未歸。誦罷宸章偏感慨。此生深覺寸心違。</text>
<title>柳塘游魚</title>,<text>楊柳陰陰拂水垂。綠池春漲雨餘時。游魚自有從容樂。不管濠梁知不知。</text>
<title>德峙馬上口占</title>,<text>明沙碧水夕陽邊。別是人間小洞天。問含求田心已倦。偶逢佳處亦欣然。</text>
<title>還鄕呼韻</title>,<text>三月烟花錦水頭。故園歸臥是風流。春江亦有銀鱗膾。還笑張君苦待秋。</text>
<title>送濟州牧李君瑞 喜龍</title>,<text>送後離情秪自知。江樓悵望復移時。前宵不盡挑燈話。更托晨風寄小詩。						其二						館頭南望海雲收。天際挐峯似臥牛。一日帆風九百里。知君談笑到瀛洲。</text>
<title>滄浪亭泊舟</title>,<text>一雨涼生五月天。滄浪洲畔繫漁船。仙翁去後風流盡。猶有沙禽似去年。</text>
<title>除綾州。將赴京祗謝。關雨少留。與諸弟呼韻同賦。</title>,<text>山雨留人故久來。門前五馬不須催。行時欲近黃昏去。此地滄浪有釣臺。</text>
<title>夜坐分韻得百字</title>,<text>開心親戚言。滿目江山色。捨此欲何之。吾年且半百。</text>
<title>留別諸弟</title>,<text>雨後山風拂樹涼。月邊江色繞村長。君當幾夜思今夜。我到他鄕說故鄕。</text>
<title>發行日記感</title>,<text>錦水船如白馬時。十年人事不勝悲。西風皁蓋咸山路。淚濕征衫只自知。</text>
<title>東郊書贈崔君孝伯 昌大</title>,<text>歸騎野雲夕。噪蟬山葉秋。郊扉空極目。溪路幾回頭。末世才難得。殘生病欲休。他時隔南北。書札慰離愁。</text>
<title>出城翌日。果川逆旅遇雷。</title>,<text>短日孤村夕。荒江十月雷。天心定誰測。客意杳難裁。北極回頭望。東岡袖手回。平生憂世志。歸馬不能催。</text>
<title>題虎溪壁上</title>,<text>君家一壑好風煙。秋事登場素業傳。南客自知歸已晩。只應荒盡近湖田。</text>
<title>次韻酬從弟玄紀 渻○己巳</title>,<text>寄來佳句足驚人。知爾奚囊本不貧。苦調還同歌白石。離顏更耐阻青春。新年草色金陵路。昨夜梅花錦水濱。今到故園相憶否。應憐浪跡又漂淪。</text>
<title>過靜庵謫居遺墟有感</title>,<text>誠至自能動。得君何不終。千秋一天日。留與照丹衷。</text>
<title>春晩齋居偶書 時在綾州</title>,<text>墻上山圍竹色。簷前鳥語花枝。盡日閑披道帙。臨風忽詠新詩。													其二						庭前草綠已多時。樓外花開復幾枝。十二曲欄春色裏。好携童冠去吟詩。</text>
<title>庶族林柱挽</title>,<text>家貧子弱母誰將。身後空留肘後方。同是一門悲慘意。我緣多病益難忘。</text>
<title>偶占</title>,<text>正屬微陰節。深孤謹獨書。毫釐宜辨早。齋沐此爲初。</text>
<title>黃龍金 知光，朴 台耇 兩叔來訪將歸。呼韻口占以贈。</title>,<text>二妙聯鑣百里程。對床三夜話幽情。朝來更欲攀歸袂。爲有秋江月漸明。						其二						千秋絶學倡朱程。雲谷風流萬古情。莫向塵編歎寥落。共君相勖進誠明。</text>
<title>次韻謝金叔 克光</title>,<text>陋巷窮居只偶然。行藏深愧昔人賢。高談性命皆虛語。誤落風塵曾幾年。歧路半生頭已白。圖書一室思方玄。餘光把玩非無意。尙恐因循又似前。						其二													君病支離幾日瘳。憶曾相見歲今周。何人更問維摩室。前月應添宋玉愁。書枉數番留几篋。詩工各體認箕裘。林居我亦沈綿久。未卜幽期又盡秋。						其三						病裏看書自立程。令人聞此更馳情。十編妙蘊皆要義。安得相從講得明。金方讀節要</text>
<title>冬雷</title>,<text>江村十月末。雷電又驚人。世事固如許。天災何太頻。寸心憂聖主。中夜泣孤臣。百感不能寐。呼燈坐向晨。</text>
<title>次題鄭老 時武 草堂</title>,<text>山色當軒滿意濃。主人幽事日從容。霜瓜菹綠時留客。春酒尊淸自發封。復有梅花同結社。全勝楊葉早成功。南州高士今誰到。長憶西京玉潤翁。</text>
<title>白雲洞詠次韻。寄題李丈 聃老 山居。</title>,<text>門掩碧山深。主人自看竹。時有淸風來。持此慰幽獨。						其二						騷人南國意。本自愛秋蘭。應惜孤芳晩。霜風獨倚欄。						其三						山間歲暮時。采采凌霜菊。一醉秋雲深。誰人共高躅。													其四						請以小山操。被君古調琴。書堂風露夜。儻復遇知音。						其五						滿目皆仙卉。開心爲淨蓮。圖書不盡意。半是此中傳。</text>
<title>簡謝柳丈 軫</title>,<text>一別依依又一年。相思書到臘梅前。江南驛使先春發。獨倚寒枝望北天。</text>
<title>朴兄 泰衡 挽</title>,<text>皁蓋三春別。丹旌十月寒。瓜期方屈指。薤曲已無端。湖海風流盡。男兒意氣難。孤襟何處瀉。雙淚不禁汍。彩服行初缺。高門福未完。念來常惻惻。忍復對欒欒。萬事留餘慶。多才效一官。雲霄宜駿步。州縣亦泥蟠。古哲猶如此。玆懷儻小寬。兩家敦骨肉。半世照心肝。箴警銘深悃。逢迎憶舊歡。悲辭難寫盡。恐入鯉庭看。</text>
<title>尹生 績 挽 庚午</title>,<text>見爲經過數。情因中表深。卜隣曾有約。負笈許相尋。萬事那堪涕。雙親莫慰心。向來相弔後。悽惻到如今。</text>
<title>金生 汝琛 挽</title>,<text>萬事蕭條跡已陳。詩名未救一生貧。孤舟明日西湖岸。泣盡當時問字人。</text>
<title>風詠亭。敬次竹陰先生韻。</title>,<text>客行未可發。江雨復今夕。名亭佳麗地。一醉如有約。窓前白玉樹。樹老花寂歷。持杯向花言。與爾成主客。</text>
<title>送李景張 漢佐 遊月出山</title>,<text>開歲忽移月。春氣日和柔。我病尙閉戶。送子名山遊。名山百里間。蒼翠半天浮。擧頭望山色。執手增離憂。以我負幽期。勉子窮寘搜。踏盡丘壑美。努力到上頭。神靈萬古石。至今猶動不。渴飮九井水。高嘯俯南州。仍聞子行意。不獨濟勝謀。春山載酒興。師友亦相求。西湖吾故人。心事追前脩。子其往問之。告語當綢繆。英英玉川子。大才諒無儔。新知樂莫樂。行矣莫停輈。登高必有作。講道應相酬。歸時煩錄取。示我刮昏眸。</text>
<title>塔洞呼韻</title>,<text>物外江山花裏尊。不知人世有塵喧。微吟帶醉歸來晩。無限春風處處村。</text>
<title>二聖一語孤臣哀</title>,<text>蒼梧淚盡遂臣廻。宣室恩深二聖陪。萬事閱來身已老。殘生到底意難裁。榮超曠代誰知力。語及先朝更覺哀。尙憶煕寧叨侍從。何曾衮職補涓埃。論才本乏朝廷用。言事還爲當路猜。豈謂詩成飜作案。應緣福過易生災。全生尸祿殊恩浹。未死號弓百慮灰。萬里召還眞不分。一時榮命又相催。誰敎白日回光照。自怪青雲滿路開。半夜忽蒙前席問。寸心唯祝上恩恢。丁寧遺志驚初聽。倉卒危衷涕滿腮。奚取疎慵垂睿簡。每當閑燕說奇才。深思薄劣無他技。似爲文名在向來。積謗未容天鑑蔽。孤根留與聖朝栽。方知嶺海追愆日。已許雲霄潤色材。戃怳中宵如夢覺。分明往事只心催。孤忠倍激爐烟裡。淸血頻沾寶閣隈。榻上威顏還帶慘。簾中慈旨亦興欸。茶分玉椀當筵拜。燭撤金蓮向院回。宇宙百年知遇感。唯將後效勉衰頹。</text>
<title>謫居猶得住蓬萊</title>,<text>鑑水澄明繞郭回。稽山當戶更崔嵬。名區自與人間別。飛閣眞如象外開。仙分向來依日月。謫官居處亦蓬萊。玉皇早許昇天籍。香案曾經特地陪。十二樓高黃道上。尋常身到紫宸隈。丹經却誤三生事。墨綬初非百里才。雲裡帝城空入夢。天涯客路幾沾腮。誰知下邑還淸界。猶得高居絶俗埃。官舍摠依明鏡曲。州城自繞畫屛堆。雲霞縹緲眞瓊島。峯壑參差是玉臺。第一仙山成坐占。三千弱水似飛來。入稱謫降恩猶厚。天借遨遊網亦恢。未必壺中能勝此。何須海外獨奇哉。秦童枉涉滄津覓。許椽全携道氣廻。盡室不煩偸藥到。行吟却倣步虛裁。牽來五馬嘶天半。看把雙旌閃斗魁。境入青冥身似化。雲疑彩霱首還擡。翻嫌句漏猶多事。欲喚安期共一杯。公署便堪稱道院。眞遊何用訪天台。雙鳧他日朝元路。却望仙鄕去不催。</text>
<title>江行十首。次唐人姑熟諸詠。</title>,<text>十口在中流。孤舟下南極。柳邊別故里。灘上爲朝食。延緣洲渚間。滿載江山色。林皐幾人望。離心默相識。						其二						潮回纜亦解。風定舟還止。汀草春正深。江波晩復起。隔岸是何村。千家映竹裏。還疑武陵人。更逐桃花水。						其三						吾愛玄眞子。身世一泛宅。歌時水雲碧。宿處蘆花白。事往風流遠。神交歲年積。玆行可同調。千載托金石。						其四						停橈日向夕。烟水愁極目。生涯室懸罄。世事波起陸。關心千古書。適意一竿竹。嘯罷無人聽。詩成且自讀。						其五						江風吹未休。江水流不竭。淹留亦何事。倚棹候新月。月出君且歌。潮平我當發。去留機自爾。孤襟坐洞澈。													其六						舟過二水洲。月照孤草島。風光如有待。客遊苦不早。亭名到處佳。江色入夜好。對眠白鷗鳥。閑情誓共保。						其七						將欲過前灘。白鷗如惜別。客意亦悵然。孤帆宿不發。夜久月猶在。水鳴風不絶。蓬窓獨輾轉。幽思何時歇。						其八						月轉江已曉。船開復何向。宿雲散空渚。微風起細浪。時聞水鳥響。漸見巖崖壯。朝光澹明鏡。眞似坐天上。						其九													一水累縈回。是向梨湖路。好峯迎客來。閑流逐人去。雲林最勝地。樓觀當深處。還往自今熟。經過復幾度。						其十						舟行過回山。霅橋門正對。帆隨極浦轉。棹拂輕波碎。朅來伯仲間。自得湖山外。世人若相望。蒼蒼但烟靄。</text>
<title>寶興寺題壁</title>,<text>躋險心期愜。憑高眼界寬。人烟臨海盡。山翠隔江看。雲屋晴猶潤。槐亭夏亦寒。更憐湖月色。深夜倚欄干。						其二						島逈疑萍泛。湖平似鑑開。峯陰九井出。帆影二江來。日月浮前浦。雲霞滿近臺。平生瀟灑意。高臥不知回。						其三						古寺僧初集。前村客暫居。偶來緣養疾。孤坐或看書。水月心同靜。風塵跡已疎。淹留亦無著。還似學眞如。</text>
<title>江行紀事。次簡齋韻。</title>,<text>萬事今忘昨日憂。一帆秋與片雲浮。新晴疊浪飜天去。晩景千峯夾岸流。四海平生連棣萼。百年吾道付滄洲。淸宵繫纜沙邊宿。也有蘆花月滿舟。						其二						風光如此客何憂。無限秋波一葉浮。南海祠前雲盡捲。回山浦外水交流。磯頭策杖臨青壁。江口懸帆入晩洲。指點小庄西堰裡。獨松亭下繫歸舟。</text>
<title>李相國 尙眞 挽</title>,<text>世運逶迤天柱摧。士林傷痛及輿儓。山河間氣空南國。文武全才失上台。直道有言留簡策。淸風無地覓樓臺。平生未遂登門願。只爲公朝淚滿腮。</text>
<title>示學者</title>,<text>門路先從四子求。詩書禮易及春秋。濂洛關閩俱有述。自今探討不宜休。						其二													天開地闢幾經年。二帝三王德業全。直到于今治亂蹟。史家記傳摠詳硏。						其三						前瞻無際後無終。上下四傍寧有窮。其間物物皆當察。萬理都融方寸中。</text>
<title>早春送謙上人 謙同姓也。自嶺南來訪。歸日索詩。聊書此贈之。</title>,<text>厚意緣同姓。寒天到異鄕。梅窓終日話。送爾滿衣香。</text>
<title>尹龍安 濟民 挽</title>,<text>桂子幾時落。羅生千古冤。君今亦不第。命也更何言。官罷依隣境。魂招隔故園。江南春草綠。猶似待王孫。</text>
<title>二月十日。次南軒集中韻。</title>,<text>沙村春欲半。鳥語到梅窓。秀色浮晴岳。微波起綠江。心開爲樂處。身遠亦憂邦。盡日無人問。相看鷺一雙。</text>
<title>三月二十六日。諸兄弟小集應時 澍 草堂。呼韻各占。</title>,<text>兄弟非他客。春風杖屨來。池邊同坐石。花裏更傳盃。江映千家竹。山藏一壑梅。幽居足粧點。題壁未須催。</text>
<title>四月六日。用應時草堂韻。題仲氏屋壁。</title>,<text>山色松間見。江聲竹外來。炎天氷縷膾。秋日菊花盃。階列長春柏。盆開末臘梅。經年湛樂地。惟恐別期催。</text>
<title>四月二十日。酒後走筆題小屛後。</title>,<text>水岸微風夕。沙村細雨天。江山不相放。旅泊又今年。						其二						濃綠宜初夏。輕陰近午天。閑知貧亦好。靜覺日如年。						其三						物外開心地。江干極目天。烟波有泛宅。於此送殘年。</text>
<title>尹副學 敬敎 挽 代述</title>,<text>公昔觀風錦水湄。下官爲縣亦同時。衰慵政拙猶深奬。家世情親若舊知。出入十年曾幾見。聲光一代已難追。緘辭豈獨吾私痛。默想當年善類悲。</text>
<title>寄蓍姪山棲</title>,<text>僧來說汝讀書勤。聞此令人意已欣。更得精思仍實踐。方知不枉度朝曛。</text>
<title>金會寧 汝欽 挽</title>,<text>輕裘身似杜當陽。唾手功名金帶黃。橫海樓船經節制。北門牙纛任關防。飛騰二十年間事。慘惔三千里外喪。舊國秋風歸葬地。一時親愛共沾裳。</text>
<title>又代人作</title>,<text>穎脫名家後。才高列將間。少年投筆意。平世擁旄還。朔氣隨孤櫬。秋風動舊山。悽悽中表感。淚逐薤歌潸。</text>
<title>朴山送別趙甥兒</title>,<text>山雨與汝宿。山晴送汝行。江村獨歸處。思汝讀書聲。</text>
<title>九月十三日。與諸從分路細山。宿松林。月夜有懷。</title>,<text>歧路離情摠不禁。獨行愁緖我偏深。石泉庵裏同看月。誰想松林此夜心。</text>
<title>數日後。與潗從分路津邊。用前韻相贈。</title>,<text>浮世如何白髮禁。客程隨處摠愁深。朝來江上臨歧恨。恰是橋南昨日心。</text>
<title>奉和伯氏夜坐韻</title>,<text>幽懷歲晏轉悽其。寒夜常多不寐時。老去光陰眞倏忽。年來筋力漸衰疲。江湖未展先憂志。風雨空思大庇詩。百感摠無歸宿處。明朝更下董生帷。</text>
<title>臘月沙村會話。次潗從用唐詩韻。</title>,<text>風暄消積雪。雲薄漏新暉。屋裏看書穩。門前繫馬稀。詩翁青玉案。江客綠蓑衣。帳望經時久。相尋及未歸。</text>
<title>又次唐人韻</title>,<text>近海多漁市。窮村少客車。遺經閑作伴。長鋏好爲家。一日寧無竹。孤山自有花。寒天饒物色。餘興待春華。</text>
<title>次韻却寄聰大禪</title>,<text>詩山館裏揖賓筵。別後音塵兩杳然。弟子今將新偈到。禪師還有舊情懸。人間獨抱瑤琴晩。象外誰爭法鼓先。聞說華嚴春設會。應憐一卦守殘年。</text>
<title>立春後還故里臨行。次潗從韻。壬申</title>,<text>朝來江鳥對浮沈。水國春天晴復陰。細草欲生風乍暖。寒梅初發雪猶深。詩筒幾日淹沙浦。經卷三冬阻石林。故里逢迎今夕事。海鄕雲物亦關心。</text>
<title>次韻贈李生 景張</title>,<text>隔岸相思又夕曛。夜窓誰共話慇懃。千江霽色孤輪月。萬古浮榮一點雲。大意乍窺還易失。遺編不語若爲聞。煩君妙諦頻提警。我正年來白漸紛。</text>
<title>題李景張船遊詩軸</title>,<text>昨夜誰乘月下舟。詩來今夕想風流。千家煙樹圖中見。一棹江山鏡裏遊。蘭室有懷還悵望。芳洲幾曲好淹留。佳辰獨負春天飮。百病吟邊萬國愁。</text>
<title>次許生大源 溥 韻</title>,<text>昭昭一理古猶今。千聖相傳只此心。歎我無成空老病。冀君著力到精深。</text>
<title>再往江居。舟中口占。</title>,<text>江頭烟柳晩依依。獨上歸舟雨滿衣。數疊青山鳴棹過。白鷗相待在漁磯。</text>
<title>曹金溝 憲周 內室挽</title>,<text>夫子平生舊。沈綿近若何。那堪臥床日。復此叩盆歌。眞夢經時定。悲歡閱世多。驪江歸櫬地。欲寄淚添波。</text>
<title>贈人</title>,<text>籬落蕭疏晝掩扉。江村盡日客來稀。愛聽啼鳥開書幌。閑伴眠鷗坐釣磯。處世未知何計是。傷時轉覺此心違。逢君欲說端居意。纔著形容便已非。</text>
<title>滄浪亭。次諸從舊題韻。</title>,<text>滄浪仙翁孤草堂。仙翁已去空滄浪。山頭煙樹月猶照。江畔石磯苔欲荒。雲樹依然風槩遠。乾坤留得姓名香。寥寥歌鳳千秋意。古往今來轉自傷。</text>
<title>期不至</title>,<text>松溪匹馬到何遲。楓浦孤舟亦有期。巖徑寂寥山日暮。更堪江上月明時。</text>
<title>七月又用前韻</title>,<text>思量何事慰離憂。兩處門前江水流。一棹烟波秋色裡。朝來暮往有孤舟。</text>
<title>奉呈東村</title>,<text>並著雙橈一纜牽。白沙秋水翠崖邊。江干定惹風流話。蓮葉舟中不老仙。</text>
<title>病起始入內寓看病兒</title>,<text>臥病幾何時。不知春水綠。朝來扶杖出。江色映茅屋。父子幸無事。相對舊面目。欣同衆草意。欲謝東風力。</text>
<title>別後簡寄松溪</title>,<text>溪邊匹馬問吾家。江上連宵對月華。醉裏送君騎馬處。相思頻到白鷗沙。</text>
<title>崔營將 以球 挽</title>,<text>白馬江居舊不賖。南來旌旆幾相過。悲風忽起將軍樹。遠意偏傷孝子麻。</text>
<title>金千摠 尙鉉 挽 代述</title>,<text>未就功名壯髮衰。草間空沒虎臣姿。碧流亭舍垂楊裡。從此行人指點悲。</text>
<title>八月十八日志感</title>,<text>先朝進士已華顚。尙記微官近法筵。未報當時今老矣。追思聖德只潸然。山林歲晏風霜後。湖海心懸日月邊。每歲玆辰無限感。悲歌三復烈文篇。</text>
<title>十九夜。次松江霞堂秋夜韻。</title>,<text>月出江上山。照我堂東楹。開窓一以望。水色連天淸。亦有風動竹。蕭瑟作秋聲。悠然登高興。欲語已忘情。兀坐整冠襟。良心此時生。</text>
<title>廿日夜</title>,<text>講罷山齋月色新。鳥啼魚躍似親人。從來一事無他事。纔涉支離便墮塵。</text>
<title>廿三日。光寺僧靈輝來見。次韻贈之。</title>,<text>疎篁庭畔卽滄浪。松際僧來石路長。不用玄談評色相。滿山黃葉一秋霜。</text>
<title>廿六日。聞鴈</title>,<text>昨日一鴈過。今日一鴈過。野有青青禾。霜露其如何。明月幾時出。浮雲空自多。秋陰閉萬里。獨立歌商歌。</text>
<title>廿七日。簡上仲氏山棲。</title>,<text>家務關人氣不舒。獨尋秋寺臥旬餘。遙知靜裏潛心處。不是唐詩是孔書。</text>
<title>沈龍卿挽</title>,<text>執友今千古。悲歌儻一聽。相知從少日。久別若晨星。何遽黃粱熟。仍兼玉樹零。人傳疑或妄。天椓慘偏丁。夙昔聲名重。中間臭味馨。郞官同秉筆。禁直幾橫經。送餞湖雲白。招尋岳色青。論交唯數子。閱世各殘齡。契闊疎音墨。雍容憶典刑。風霜君似竹。江海我爲萍。未卜前期在。猶聞渾舍寧。浮生翻喚夢。舊好杳忘形。積行須餘祉。高翔豈盡翎。胡然當室訃。又此一時聆。峽路秋歸櫬。泉臺夜迫扃。緘辭猶恐後。何以慰精靈。</text>
<title>尹君 柬 挽</title>,<text>先契吾猶及。童年已獲陪。餘生各風樹。此別又泉臺。跡與參辰隔。悲連棣萼摧。窮秋正搖落。千里一緘哀。</text>
<title>迎客呼韻</title>,<text>湖山秋興共誰論。忽見漁舟入洞門。恰似桃源迎客至。菊花深處亦仙村。</text>
<title>立春日題桃符 甲戌</title>,<text>稚子能勤學。家人不厭貧。先生樂何事。和氣每如春。</text>
<title>柳子周 普 挽</title>,<text>聲名傾自少。親黨在無多。每欲相從者。其如同病何。是處佳城啓。前江素慢過。傷哉不能賻。唯有淚添波。</text>
<title>滄浪歌</title>,<text>正月江南氷作波。江頭時聽棹聲過。東風洲渚知春氣。沙上遊禽日日多。</text>
<title>又次前韻</title>,<text>月如相識到窮廬。雲亦隨人卷復舒。錦水春來波漸暖。白鷗同我一江居。						其二													楊柳青青繞草廬。山花點綴小紅舒。春深晝永無來客。應識先生好靜居。</text>
<title>次答洪九言 受疇</title>,<text>春光不與客愁宜。江上花開亦未知。萬事盡慵從屛蟄。十年多病頓衰遲。時平尙恐山林淺。業退頻驚歲月移。苦語無端君莫怪。詩情非復舊遊時。</text>
<title>李生 泰岳 挽</title>,<text>宿昔孤山翁。贈我碧瑤實。云是河車精。相期保霜雪。我衰尙未試。君去竟何疾。平生相厚意。惻愴不忍說。</text>
<title>舟行</title>,<text>舟行山水間。正是暮春者。閑去復閑來。吾與白鷗也。</text>
<title>代簡謝南子聞。用卷中韻。</title>,<text>僧來忽見故人書。千里開心對面如。想得今晨好風日。琵琶潭上看游魚。</text>
<title>斲氷辭</title>,<text>族弟得之甫訪余天臺之居。留止旬日。讀離騷九歌以歸。於其行。戲爲楚語送之。						斲氷兮船開。臨江水兮送君歸。歲晏兮空山。雲容容兮雪霏霏。悄獨立兮蘭之皐。窅離心兮徘徊。出漵浦兮涉平原君。顧我兮依依。我屋兮雲間。繚之兮江波。深林闃其窈冥。鳥不鳴兮人不過。君之來兮幾日。瞻江月其猶未缺。千巖靜兮一室寒。夕烟斂兮夜鶴叫。悵思君兮不可見。吟楚騷而延佇。</text>
