<title>和晉州權楊口淸風亭韻 楊口之壻柳通贊承湜請賦</title>,<text>淸風君子政陽陽。花滿園林水滿塘。恰有遠山通縹氣。任敎畏日爍朱光。看雲看竹拖筇杖。邀月邀朋醉羽觴。一片俗塵飛不到。丹靑須倩顧長康。</text>
<title>凝川竹枝曲九章。書與梁娃。</title>,<text>絲管高樓鳴珮環。輭香半落蓼花灣。䲶鴦屬玉雙雙舞。惹得愁攢八字山。梅天靄靄雨頻來。雲門巖壑水喧豗。誰知萬派同流意。無限離膓不自裁。樓下淸江畫鷁浮。樓中簫鼓每驚鷗。使君燕罷皇華使。深鏁歌臺嚲玉鉤。又是江頭祓禊春。閑追女伴賽江神。汀洲日暮蘋花吐。安得招招捐袂人。四月江頭楊柳花。花飛渡江點晴波。相隨唯有浮萍草。柰此人生離別何。金洞驛邊蒲㯿㯿。馬山港口荇田田。佳期三五又二八。試問前村採蚌船。郞意搖搖如竹枝。妾心休比藕中絲。竹枝從來多苦節。藕絲寧有勝針時。靈井山頭月欲高。玄裳羽客唳江皐。共君須向中秋夜。閑艤倉灘看雪濤。咫尺樓前潮欲到。須臾却向海門廻。長安遠信猶堪寄。潮縱不來魚自來。</text>
<title>登買浦樓。次雙梅堂韵。</title>,<text>布韈烏巾孰比流。晴窓徙倚掉吟頭。牛羊遠牧草鋪野。鵝鸛驚飛風打樓。帆影遙看鄕井暮。珂聲忽憶禁門秋。殷勤爲向沙鷗噵。莫恠盟寒不少留。</text>
<title>次漆原東軒韵。贈同年崔使君。</title>,<text>武陵村巷半桃樹。藹藹浮陽特地春。氷雪已消山帶礐。簿書多睱硯留塵。靑雲事業君須了。白屋襟期我自新。耿耿一燈相對處。淸罇聊且話精神。</text>
<title>次陜川東軒徐參判 居正，金承旨 壽寧 韵。二首。</title>,<text>荏苒光陰馬上消。長安回首轉遙遙。春風滿眼堪傷別。釰氣橫空陡覺高。捫蝨淸談宜月夕。持螯狂興負花朝。澄心樓下寒溪水。醉拍欄干燭鬢毛。南來情况苦騰騰。管領風光且暫能。秪爲優游常蠟屐。還嫌枯幻便踈僧。醉鄕日月須窮討。塵世功名每錯譍。跌宕散人誰省錄。等閑東度復西登。</text>
<title>到冶爐縣蓑衣洞。陜川敎官崔公宗復。送妓咏甘棠。以詩却之。</title>,<text>莫向巫山惱客魂。騷人只是望脩門。東風二月棠花早。留憇周南使者軒。</text>
<title>玉金夜吹小笒</title>,<text>嫋嫋聲穿綠暗村。半鉤溪月滿簾痕。憑君莫弄淸商調。恐有梅花落故園。</text>
<title>靈山鄕校壁上。次成宜寧韵。</title>,<text>曾向花甎把筆吟。一丘一壑稱幽心。故人天上頻相候。應怪生芻阻玉音。</text>
<title>善源來訪 金孟性字善源</title>,<text>柴門桃李下。握手共開顏。物色能供笑。風流未覺慳。挑燈談欲罄。恨別意相關。明日甘川岸。垂楊可忍攀。</text>
<title>與善源遊甘川西岸。美中集童冠。齎酒肉至。飮噱間。善源有詩。次韵。</title>,<text>藹藹春陰遍。江邊踏細莎。賓朋盡靑眼。諧笑當高歌。金馬夢魂少。驪駒離思多。西廂雖信美。其柰斷絃何。善源有西廂信宿何之句故云</text>
<title>渡桑巖灘。隻履墮水。惻然賦此。灘在燕岐</title>,<text>日暮桑巖深。波浪淊淊去。行人水逬鞾。隻履在何許。應知落春漲。漂罥蘭杜渚。俱出不俱返。離思誰與語。蒼茫烟靄間。回首空延竚。俱出不俱返。楚昭王事。</text>
<title>阻雨留燕歧。示林使君 秀卿。</title>,<text>短靴低帽拂征塵。尊酒留連且探春。但使神君能好客。不妨甘雨便關人。丰茸樹杪爭抽葉。嗚咽溪流易蹙鱗。仍憶故鄕寒食近。河豚上水蕨芽新。</text>
<title>林君見其二子。因請名。命其長曰穆。字子冲。季曰積。字子勉。又請贈詩。</title>,<text>伯高千載播淸音。謹敕須當矢此心。深賀乃翁能養正。一經終勝滿籯金。莫將銖寸枉抛空。一簣終成九仞功。良貴自修人爵至。吾知玉女有天公。</text>
<title>乙酉二月二十八日。宿稷山之成歡驛。濟州貢藥人金克修亦來。因夜話。畧問風土物產。遂錄其言。爲賦乇羅歌十四首。</title>,<text>郵亭相揖若相親。包重般般藥物珍。衣袖帶腥言語澁。看君眞是海中人。當初鼎立是神人。伉儷來從日出濱。百世婚姻只三姓。遺風見說似朱陳。星主已亡王子絶。神人祠廟亦荒凉。歲時父老猶追遠。簫鼓爭陳廣壤堂。水路奚徒數千里。年年來往飽曾諳。雲帆掛却馳如箭。一夜便風到海南。漢拏縹氣通房駟。雲錦離披水草間。一自胡元監牧後。驊騮歲歲入天閑。烏梅玳瑁黑珊瑚。附子靑皮天下無。物產非惟東府庫。精英盡入活人須。車螯海月與蠔山。巨口文鱗又幾般。日暮腥烟羃鄕井。水虞千舶泛鮮還。萬家橘柚飽秋霜。採着筠籠渡海洋。大官擎向彤墀進。宛宛猶全色味香。使君車騎簇長圍。雉兔麏䴥百族披。海島但無熊虎豹。林行露宿不驚疑。庭除草際遇錢龍。祝酒焚香是土風。北人驚怕爭相笑。還怨吳公在竹筒。閭閻子弟游庠序。絃誦而今樂育多。滄海何曾斷地脉。翹村往往擢巍科。頭無岳上靈湫水。旱不能枯雨不肥。霹靂雲嵐生造次。遊人疇敢褻神威。火脫島西水相擊。風雷噴薄怒濤高。萬斛海鰌傾側過。行人性命若鴻毛。候風淹滯朝天舘。妻子相看勸酒盃。日中霢霂霏霏雨。知是鰍魚噴氣來。</text>
<title>素沙院茅亭</title>,<text>凌晨渡泥潦。茅宇壓平原。鴈鶩兼天遠。蔞蒿盖地繁。紛紛三道馹。點點數家村。回首南州客。情懷未易論。</text>
<title>二月三十日。將入京。</title>,<text>强爲妻孥計。虗抛故國春。明朝將禁火。遠客欲沾巾。花事看看晚。農功處處新。羞將湖海眼。還眯市街塵。</text>
<title>士讍新自義州來。以宣川石硯。將贈兼善。予奪得之。詩以謝兼善。兼善。承文博士洪貴達。</title>,<text>宣城紫硯東方奇。大勝綠石含風漪。文房不可一日無。玉德金聲我所師。許君得之十襲來。持欲贈君君不知。我昨剝啄叩其門。睨此益友神忽怡。輒因笑謔入懷抱。許君詬怒胡恤之。還家靜置筆格傍。紫潭疑有玄雲垂。正當閉戶註蟲魚。斷塼片瓦休相隨。爲投燕石代肉袒。他日罰籌安敢辭。</text>
<title>送芮少尹赴平壤 公戊辰年。爲校書郞。時先君爲校理。</title>,<text>憶昔省父芸香閣。公乎時作南床長。千頃之陂不可嬈。風望令人頻夢想。魯山民懷元紫芝。頑嚚遺俗白滌盪。歸來諫掖陳讜議。斤斤宜受興王賞。忽膺僉擧貳西侯。緹騎朱幡指平壤。平壤乃是父師國。八條敎典民共仰。公今爲政柯不遠。從化由來猶影響。坐令籩豆返舊俗。張趙眞堪作廝養。棠陰有望公勿淹。浿江水碧春盎盎。丹靑華衮可指日。密令亦與雲臺像。</text>
<title>寓興</title>,<text>無君凡幾月。晦魄八環回。世事詎可問。故人猶不來。暖泥新燕快。澁雨小桃開。寂寞歌春興。東風吹酒盃。</text>
<title>同內翰元和仲，權不器，金希禹，辛丞仲琚，趙直長枰。遊榮福亭。亭卽讓寧別業。是日雨。因宿是亭。妓二人。衝雨而至。</title>,<text>江邊跨馬踏芳菲。江上華亭俯釣磯。白雨亂隨紅雨落。前帆遙帶後帆歸。佳人拾翠歌蘭渚。賈客分魚叩板扉。明日酒醒還齷齪。浮生此會定應稀。八窓風雨夜凄凄。燈火矇矓醉眼迷。簇簇盃盤梨飣坐。喧喧歌吹鳥驚棲。潮生鷺渚嘔啞艣。月黑人家呃喔鷄。行樂一春難辦此。莫愁歸鞅濺淤泥。</text>
<title>和洪兼善濟川亭次宋中樞處寬韵</title>,<text>吹花擘柳半江風。檣影搖搖背暮鴻。一片鄕心空倚柱。白雲飛度酒船中。</text>
<title>三月二十九日。聞鸎。</title>,<text>墮紅殘萼更堪憐。回首名園草似烟。驚殺午窓鄕國夢。鸎聲依舊忽淸圓。</text>
<title>和兼善送鄭學諭 致韶 之大丘</title>,<text>鄭君。以親故辭朝班。求爲敎官而去。昨日。來告別。僕不無蹙恧歆羨之志。兼善示以送鄭君詩四絶。兼督鄙作。噫。兼善之志。余志也。雖然。兼善則有官守。余爲時所棄。而亦底滯旅食。何也。於是步其韵。錄似鄭君。以爲行贐云。鄭君母在永川。兼善父母在咸昌。千里鄕關萱草春。君今得得作閑身。琴湖更播菁莪澤。愼莫看同去國人。親在高堂胡不歸。喜君先得我襟期。貧謀一飽時還笑。世態健忘如漏巵。憶向凝川放意遊。筆床茶竈釣魚舟。年來未醒墦間夢。南浦閑生一片愁。誰人遺子紫瓊琴。琴鶴樓中多古心。我亦束書從此逝。湖山風月待知音。</text>
<title>聞圓覺寺鍾 藝文月科</title>,<text>丹碧輝輝覺帝宮。闍梨朝暮鼓新鍾。人天會上聲交應。獅象鳴時氣自通。尺紐每搖頭菌蠢。寸莛邦撼腹蒙鴻。將玆永鎭千齡運。虗鑄金人笑祖龍。</text>
<title>四月八日夜。與兼善登南山脚觀燈。時兩宮與世子。在圓覺寺。作法事。</title>,<text>極西誰道聖人生。幻做鯷岑不夜城。徹曙魚環蓮焰舞。滿天星繞彩棚明。禪寮競遺香糖水。御樂遙聞法部聲。自愧吟詩仍大瘦。未隨釵髻到鷄鳴。觀燈君。士女塡咽街巷。頗有醜聲。</text>
<title>兩宮幸圓覺寺。還宮時。中宮女妓歌謠。幷引</title>,<text>女妓某等。伏以君爲民而種福。三寶是憑。月配日以增明。四方咸仰。玆訖慶讚。普騰謳謠。恭惟柔道膺坤。徽音嗣世。儼珈笄於中壼。闡隆母儀。協悃愊於聖人。歸依象敎。嘗紺宇斷手之日。値蓮花捧足之辰。翼鳳輦而副以魚軒。賁桑門而禮于猊座。非烟非霧。祥雲靄以輪囷。如蜜如飴。瑞露紛其霑灑。寶花散墜。設利交輝。民民物物之共觀。在在處處而相慶。玆符徵之騈集。實前古之罕聞。將見玉燭載調。珠躔式序。兜鈐戢於遠塞。風雨順於四時。家國磐安。人神闓懌。兩宮享南山之壽。百世鎭北極之尊。妾等。蓬島末流。梨園賤伎。屬覩鸞儀之返。仰獻巴里之音。其詞曰。金地鳩功日。龍天啓慶辰。霞誠轉與法輪新。嘉瑞自叢臻。俔妹光玄德。承乾布至仁。煌煌翟茀返中宸。歡抃洽臣民。巫山一段雲</text>
<title>長湍新軒。次沈觀察使 璿 韵。代郡事作。</title>,<text>常喜分符近日邊。此心耿耿不欺天。小軒酒散仍明月。喬木春殘自翠烟。莫訝有人嘲骯髒。只慙無術拯顚連。凶年枉費經營力。時對棠陰一黯然。</text>
<title>送曺淸河之任</title>,<text>長安頻陟岵。小邑孑干旄。舊政騰蒼海。頭銜映紫袍。民應思父母。利己盡錐刀。行擬棠陰牘。看題撫字勞。</text>
<title>鄭弼善 孝常 遊洪濟院。僕無奴馬不赴。作詩以寄。</title>,<text>英英宮坊彥。風望儀前修。暫停露門講。畫此川上遊。暖日泛草木。滿眼來牟秋。華構挹遐矚。可以舒幽憂。同官捴材雋。有似塤箎酬。畸人不見鄙。邀共觀游鯈。我今謝繮鎖。啓處得自由。但恨旅食來。鬼笑什一謀。雖云倂日炊。樵僕無時休。馬閑少莝秣。豗隤不任騶。徒行豈非好。却怕經陵丘。竛竮負勝賞。何異樊籠囚。落日獨隱几。出門無朋儔。北郭繚仁王。望望空轉頭。晴光澹如酒。興馳藥玉舟。平生懊惱處。應在洪濟樓。</text>
<title>端午。觀鞦韆。憶秦娥。</title>,<text>秋千架。佳人遊戲傾臺榭。傾臺榭。翠翹花勝倐高倐下。王孫却被無情惱。躊躇墻外香羅怕。香羅怕。歸家心醉終宵唶唶。</text>
<title>和兼善</title>,<text>蝸角功名未易拚。誰知方寸畜疑團。半生已作詩書誤。千里還孤菽水歡。閱世笑狂纓屢絶。居家計拙酒長乾。年來直與寒威慣。却怕焦頭向熱官。</text>
<title>用皐隱韵。送琴翰林以田制敬差官歸慶尙道。皐隱。卽判中樞安止也。爲時大儒。</title>,<text>聖朝赫赫開明堂。衆材林林掄豫章。丘園束帛如流星。誰敢蠖屈皆龍驤。巖廊更有銓衡手。何異梓匠程短長。先生才調故無匹。胡爲白地仍彷徨。憶曾翰苑踵群彥。翳以鳳凰參翺翔。世情翻覆不可詰。䆠途矧是積薪塲。十年泥滓豈天意。賢者之後當復昌。太保作人世無有。至今夢想桃李光。靑氈衮衮傳雲孫。先生况乃白眉良。遊藝洞却煕公術。方田句股能推詳。九重旰食爲經界。馹騎催發華山陽。南民飢渴庶足慰。夾路秋菊壺漿香。似聞東土穀祿平。逆喜遺黎安堵墻。山妻見鞠章孝子。送別此日涕沾觴。竣事回來罷前席。會見先生門戶強。唐章全益。少孤。爲兄全啓所鞠。兄亡。服斬衰以報。時號章孝子。予之妻曺少失母。爲外祖母琴氏之父前玉果縣監諱克和所鞠。玉果公。爲其兄克諧。服斬衰三年。撫其孤柔如己子。故柔亦以父事之。旣貴顯。甘旨問遺不絶。欲報服以三年。而先玉果公卒。翰林。卽柔之子也。</text>
<title>送專上人遊金剛山。進退格。</title>,<text>機鋒擾處躡玄蹤。了了知師不落空。曾是東西南北客。要看一萬二千峯。陰陰洞壑山都府。納納滄溟海若宮。觀盡瑰奇早回錫。虎溪思欲共搘筇。</text>
<title>次崔正字 叔精</title>,<text>昭代何人隱薜蘿。一材一藝盡爬羅。曾叨翰墨唯君共。肯恨屠沽不我過。郡國尙猶蒐卒乘。園田無乃困差科。新篁淸酎眞難負。况是吾曹暇日多。來詩有甕中綠蟻經三亥。階上新篁長數科之句。故云。</text>
<title>又次崔正字 二首</title>,<text>生紙題詩字字新。非君鄭重更誰親。能敎醞籍靑州麴。也解蜚騰白水人。塵世幾回悲蝜蝂。天閑不是乏騏驎。縱然經濟吾無分。夙志猶堪冀一伸。古琴曾記韵琅琅。穎脫如君合處囊。握裡明珠踰百十。眼中駿骨眩驪黃。詩葩但可浸醲郁。巴俚終應隔渺茫。莫更沈吟虞富貴。行將視草入明光。</text>
<title>謝德方惠僧統送扇</title>,<text>方外神交有惠休。松風舊雨憶曾遊。年年六月炎塵漲。分我龍天一掬秋。</text>
<title>次兼善 三首</title>,<text>當時我亦謾爲官。今日非因病得閑。泥潦康莊車馬陷。方知行路向來難。小窓高枕雨踈踈。閑看蝸牛上壁書。童子打芻妻理織。生涯也任黑甛餘。恨不生來貫酒泉。空將白眼睨靑天。玉皇造化非關我。休笑當年危得仙。是日有政事</text>
<title>東武吟。擬太白樂府。</title>,<text>朝歌少年行。暮爲東武吟。朝暮聲激烈。鄰里爲和音。不知者笑我。知者惻我心。士生天地間。君親恩義深。忘義卽忘恩。幾何不獸禽。我有一畒宮。縹渺凝川潯。蚍蜉尙適垤。栖栖意靡任。華山不忍訣。旅食久滯淫。慈母附書至。爾無戀故林。胡將紕繆策。明時空陸沈。苟得三釜養。是亦吾曾參。服膺更激昂。流淚何涔涔。先容旣乏人。天意又難諶。同門盡融顯。無地傾胷襟。春暉不啻負。夙志墮莫尋。城中三伏暑。緖風吹霪霖。北市換斗粟。老婢悲紬衾。突有濕薪煤。一日不再黔。泥塗滿坊郭。何處訪盍簪。形神每欝欝。日月但駸駸。商歌徒自苦。衢樽難得斟。携持五羊皮。曷售雙南金。拾穗有林類。抱甕有漢陰。江海可固窮。歸興誰能禁。</text>
<title>龍掛占騰字 藝文月課</title>,<text>三百六十鱗蟲長。能幽能明不可陵。珍潛自蟄九重淵。飛則倐向天門騰。平生謾有業公興。牖間一窺安足徵。我行正値梅雨餘。龍公忽掛雲千層。玉鱗朱鬣自撑倒。村人鼓舞香烟升。須臾雨點若車軸。隨以霹靂聲䡌䡌。龍公神化詎可測。衝飈橫擊纖氛澄。歸來閉門久吁恠。慌惚奇遇眞難憑。豈如奉我御天龍。千秋萬歲瞻時乘。顚風斷渡雷䡌輘。白日匿景蒼雲興。玄間有物不了了。𧍘蟉宛轉憑雲升。村中翁姥出門看。稽首指點龍公騰。朱火燁燁射天外。倐暘倐陰光飄凌。茫洋呼吸窮大虗。徧水下土漂溝塍。我時頓足久嘆息。壯觀平生見未曾。須臾霾曀忽開劃。俯仰天宇何泓澄。神功斂却蟄水府。變化欻歙誰能徵。或潛或躍不可豢。區區劉累眞無能。君不見宮沼之畜侶蛭螾。賦形雖肖何足稱。</text>
<title>卿雲占日字 藝文月課</title>,<text>重華千載縵縵歌。音響已曠誰能述。靈臺祥氛亦云遠。慶貺方知不世出。叔季祥瑞何其多。雲烟霏動皆爲霱。厖離卓詭眞可笑。紀載謾汚靑史筆。欹歟我后膺圖籙。就之如雲望如日。貞符歲歲不絶書。朝野目擊所詳悉。羲御赫赫當中天。從龍有物如練匹。須臾五色忽輪園。翼戴暘烏不相失。非烟非雲聳前聞。異景欻歙那容詰。吾聞以和而召和。正在聖君與賢弼。至治之極協氣應。循名可以責其實。方今聖德邁舜文。靈瑞之臻同一律。鳳鳥龍馬當繼至。庶幾條理淸廟瑟。雖然無怠復無荒。小臣思欲箴宣室。</text>
<title>草龍帳 酉陽雜俎。具丘之南。有蒲萄谷。天寶中。沙門曇霄至此。得枯蔓。還本寺植之。長高數仞。蔭地幅員十丈。仰規若帷盖。其房實磊落紫瑩。人號爲草龍珠帳。</title>,<text>枯蔓春回美蔭濃。桑門帳幕逈臨空。棽森翠盖飄香霧。磊落驪珠襯睡龍。深夜似迎蕃使宴。淸齋堪着法王供。漢家天子無機巧。却得虛栽滿別宮。具丘枯蔓忽䓗蘢。碧眼胡僧竊化工。佳實棚頭垂寶珞。紫莖帳底走驪龍。不惟滲日宜遮雨。兼得噓烟又擺風。疑是群仙棲集地。靑憧翠帔夜相逢。</text>
<title>送金經歷 軺 赴江原道</title>,<text>幕賓非左䆠。山水窟中遊。暇日謝公屐。西風魯叟桴。雲濤翻飮興。烟樹暗離憂。聞說丹書洞。幽蹤不可求。</text>
<title>送兼善護送日本源敎直使者</title>,<text>東平館裏遠使發。漢江渡口檣如櫛。津送須煩楊次公。長亭所以子馳馹。咸寧古縣淳朴村。椿樹萱花逗春日。路人爭看老萊衣。鄕里追呼聚甥姪。鷄肥黍熟秋氣早。充盤飣餖甚眞率。官家孝理及委巷。太守華筵應秩秩。簪纓高捧几杖歡。文度定居癡椽膝。我今偪側泥塗間。送子此時心若失。庭闈回首雲莽蒼。釣瀨入夢風蕭瑟。時來悅親自有道。旅食還悲身世拙。南辭鴃舌滄海舟。返路當從推火出。停鞍爲致兒消息。聖代浸浸向儒術。</text>
<title>寄仲容兄 宗裕</title>,<text>丈夫何苦哭途窮。世上紛紛盡賣僮。巢父未歸爲六逸。敬通却笑與三同。衣冠穰穰東華裏。鐘鼓喧喧北里中。楓葉蘆花馬巖曲。何時着我倚西風。</text>
<title>謝任參判惠米周急。托言釀酒之費。</title>,<text>豈有龜魚堪換酒。亦無文字自撑膓。公今指廩憐吾道。笑殺山妻面復光。</text>
<title>五絃琴 藝文月課</title>,<text>重華天子方君臨。元凱濟濟聯纓簪。皇風沕穆吹宇宙。濮鉛祝栗陶一心。南薰殿閣椽不斲。袗衣自調三尺琴。地紘天閫入徽軫。長養功歸要妙音。庖犧謾勞二十七。簡易足致神明歆。煕然阜財復解慍。雨露自與淵衷深。皤皤父老仰聖德。鼓腹和以康衢吟。九頭五龍爾何世。率舞不翅來儀禽。自從玉輅南巡後。四海遏密空霑襟。上聖制作日變化。羽徵適足供哇淫。淳風死去不可挽。只有遺歌傳至今。千秋生氣無成虧。三叫蒼梧雲正沉。</text>
<title>和善源在星州見寄</title>,<text>五雲深處儼鉤陳。鵷鷺通班未易親。餬口空懷萍似日。劘功曾看蝨如輪。每當搖落吟明月。欲賦歸來憶故人。他日倻川容卜築。羊裘合在海東濱。</text>
<title>送林興德 壽昌 之任。次諸公韵。</title>,<text>淡水交情已十年。名塲君着祖生鞭。高才穎脫曾治劇。小邑瘡殘暫屈賢。汗竹要題循吏傳。班荊須誦角弓篇。關河塞鴈秋風急。回首行塵膓欲然。作吏非惟理豆區。家家絃誦在君侯。烹鮮勿擾方爲政。帶犢無人自有秋。衙罷覔詩琴閣靜。春來巡稼晚山稠。聖朝好奬分憂吏。會見魚書落海頭。</text>
<title>奴金三亡命</title>,<text>千里囊箱阻。秋來汝腹飢。艱難不相保。義分忽如遺。旣怯樵蘇力。兼妨士入時。唯應怨造物。不與下愚移。</text>
<title>大駕自溫陽還宮。成均館歌謠。幷叙</title>,<text>成均生員臣某等。伏覩主上承天體道。烈文英武。殿下以神聖之資。撫享嘉之運。禮制樂作。民物煕洽。而且厲精爲治。日不暇給。憂勤所積。節宣有違。粤體湯盤之浴。兼講岳狩之儀。迺於八月二十有七日。備法駕南巡忠淸道。駐蹕于溫陽之湯泉。祓浴而榮衛乃和。省斂而貪婪自服。慶威無與於喜怒。囹圄盡滌於瑕疵。淸明之政。須臾四達。遂以九月之十有六日。旋軫于京。都人士女。率伸嬰慕之懷。歡愉歌頌。騰於道路。雖黃帝具茨之遊。神禹塗山之返。不足與擬也。臣等俱以狂簡。沐浴皇化。屬覩鑾輅之遄歸。敢後稱揚於盛美。謹拜手稽首。而獻訟曰。赫赫帝眷。我后膺之。茫茫海域。我后澄之。品彙旣昭。大命其凝。思保小民。燠寒飽饑。興滯補弊。一日萬幾。積勤宵旰。天和稍違。臣鄰有請。聿辛靈泉。時惟秋仲。風緖靜便。萬寶告成。町疃相因。兟兟徒御。靡驚靡轔。一苽之微。孰賦於民。有干于禁。縱臾求媚。爰伏其辜。以警任位。又䟽寬典。湔滌瑕垢。威若風霜。恩同父母。南民呼舞。始覺王度。泓泓暖溜。后媼所護。玉體纔投。微痾永脫。調攝累旬。非爲遊逸。都人遑遑。如飢如渴。瞻望歌吟。后來曷日。鸞旗北指。倐已菊月。六騩以副。星暉其重。百寮如雲。蔚然景從。于郊于坰。鼓吹雷轟。于城于闕。協氣縱橫。凡爲赤子。孰嗇歡聲。矧伊臣輩。竊吹虞庠。仰覩天表。金玉其相。奮肆姁婾。謠于康莊。庶幾無疾。萬年敬天。桑海雖變。盤石益堅。本支百世。瓜瓞綿綿。</text>
<title>又中宮老人歌謠</title>,<text>耆老臣某等。伏覩魚軒隨玉輦。罷澡雪於靈源。鳩杖望綵雲。奮欨歈於綺陌。空慙巴俚。第效華對云。其詞曰。礐石泉頭駐六飛。鸞儀還副衮龍歸。懽騰近甸車如水。祥擁長秋月有輝。鶴髮巾衫爭俯僂。鯷岑雨露自霏微。蟠桃千載花重結。願替雲謠頌桂闈。</text>
<title>同可久，菊兄，和仲，不器。漁于箭串食蟹。是夜宿小洲。</title>,<text>似聞東海已輸芒。橃棹招潮忽在傍。喣沫祗敎生酒興。橫戈不信證蝦荒。斫𩪋玉片還隨箸。破腹金穰自滿匡。見說入糟風味絶。夜深堪伴緯蕭郞。</text>
<title>李提學氷母挽章。代作。</title>,<text>申申令問合華宗。圖史蘋蘩更肅雍。琴瑟幾年家道睦。鳲鳩一德母慈隆。菱花塵黯但匳具。翁仲雲深空斧封。雙璧吾曾投契分。含酸相挽豈雷同。</text>
<title>東城雀 擬太白樂府</title>,<text>日出東城隈。佳賓滿野草。相隨黃口兒。飛飛啄禾稻。那知金母使。枉爲彈射倒。世無巾箱恩。含環向誰報。</text>
<title>重陽無菊</title>,<text>靑女橫陳葉脫柯。墻頭黃菊尙緘花。也知開日是重九。其柰貧居無酒何。</text>
<title>甲申秋。吾友仲平。以書狀官。與伯寅在燕京。談箕都雲雨之思。用瀉欝陶。仲平首爲詩戲伯寅。伯寅至七家嶺乃和。直以蒼松歲寒之節。擬其所思。遂來子休涇水之譏。甚可笑也。仲平於明年秋。以都事。赴咸吉道監司康相孝文幕。臨行。示余其詩。余次韵作四首。二以贈仲平。一以示伯寅。末篇以寄景胤。景胤今在鏡城節度使許相琮幕府云。仲平。曺克治。伯寅。權慄。子休。蔡申保。景胤。張末孫。</title>,<text>西都離別若爲情。萬里驅車入帝城。說着伯寅眞自噵。分司襟韵不多淸。月滿關山萬古情。知君隨意酌蒲城。龍沙久被棠陰化。聞說弦歌到處淸。風流內翰賸鍾情。浿水貞松滿一城。最恨祖龍聲敎窄。三巴徒自築懷淸。伯寅。時以翰林。從其父朝明。金甲貂裘遊子情。蕭蕭落木響邊城。詩書從事詩書將。喜見妖氛塞外淸。</text>
<title>廣城君李參判克堪挽章。四首○代任參判元濬作。</title>,<text>英材磊磊早超群。玉貝金章麟閣勳。厭世如今覺大夢。顏回應不獨修文。萬石君家擅一時。五枝仙桂一枝萎。倚廬素韠依然在。落日鴒原無限悲。參判丁父憂而歿同年同祿又同鄰。道德功名獨絶倫。二竪共嬰吾幸免。方知壽夭不關人。同年同祿。呂才語。廣城與任參判同甲。又同月。是時同寢疾。李歿任痊。廣陵城外中原路。江水湛湛上有楓。淚盡眼枯人不見。空將楚些寄西風。</text>
<title>十月十一日。康兄與姊氏。寄金觀察使之慶妻氏之舟。還善山。宿豆毛浦。有雨。</title>,<text>十月連江雨。昏昏霧氣低。楓根黃帽語。篷底小兒啼。百里龍門石。殘更水檻鷄。他年爇須處。共說此分携。</text>
<title>誠之母氏挽章</title>,<text>市交始作俑。同門乃相隙。古來保金蘭。什一於千百。升堂拜蒙母。懷哉手加額。夫人有令子。我與同桂籍。平生推分好。庶幾追古昔。接武院中槐。聯裾臺上栢。往往造其門。談笑眞莫逆。夫人在北堂。知有同襟客。侍婢具盃觴。珍羞不待索。含飴撫兒孫。繩我蒙可擊。士行苦留賓。孟母知所擇。何修而得此。內省仍感激。嚴風吹芳菊。日向西山薄。未助曾閔志。高義虗棄擲。迢遰廣陵原。嗚呼蒿里隔。誦詩只相挽。餘酸徹膓膈。</text>
<title>代魚子敬寄遠 其名笑百金</title>,<text>曾向關西落魄吟。䲶鴦機畔破煩襟。知君難作秋胡婦。一笑眞堪賭百金。羅袖餘香尙未殘。片心長繞浿江干。何時更結團圓夢。拈出懷中半鏡看。</text>
<title>登金剛。看日出。</title>,<text>金剛之山高揷天。白石亭亭露秋骨。搏桑遠影暗句引。日觀孤標共崷崒。我昔討奇凌絶頂。手闢雲關敲石室。滄溟眼底小如杯。八極風來神橫逸。同遊老僧倚壁睡。夜半蹴客候初日。北方沆瀣澄似酒。天外鷄鳴聞彷彿。是時暘谷半明暗。卧牛車盖爭點綴。長庚睒睒欲收芒。火輪忽輾波濤出。紅光騰起數十丈。萬里驚盪魚龍窟。人寰鼻息尙雷鳴。輒向峯頭晞我髮。平生偉觀此已足。岱宗之遊豈相埒。不須崦嵫看入處。至今冷笑夸父渴。</text>
<title>和鄭輔德 自英 韵。代金大司成永濡。輔德。以講易。拜堂上官。</title>,<text>先生機智探先天。雕龍炙輠堪齊肩。長風正駕截海艑。矯首邃古䟽靈淵。麾斤早已辨樑枅。食蜜更覺甛中邊。肯綮盤錯追前賢。有如破的看參連。羲經十翼書百篇。自致束帛來戔戔。天墀縱步逼星躔。何必顧戀桑麻田。相馬不究驪黃騏。後生咸仰皐與歅。稽古之力豈偶然。露門咫尺長蹁躚。蹇余泮水幸攀緣。禮隔何以攄幽悁。續搗薑桂情惓惓。愧比霣石聞其磌。</text>
<title>跋兼善南行錄</title>,<text>醉裏湖山入眼中。雕題涅齒挹高風。霏霏寶唾蠻牋濕。自有詩名滿日東。</text>
<title>至日詠梅。二首。</title>,<text>井底潛陽七日回。一元消息透寒梅。天心昭灼盈枝動。春信丰茸滿意開。香影微微侵棐几。精神故故蘸金杯。從玆細翫生生理。只恨曾無演易才。三重緹室動葭灰。縱有寒威未勒梅。忽覺宿枝盈蓓蕾。卽知生意破肧胎。膽甁玄酒神相照。烏几遺經手自開。早晚翠衣來報信。參橫月落好銜杯。</text>
<title>送金監察續如明</title>,<text>讀書平日談千載。提槧將遊文物海。驅馳王事敢懷安。忼慨辭情動寮寀。君車轆轆過漁陽。我夢亦落盧溝傍。黃金臺上共長嘯。戰國尙有燕昭王。</text>
<title>哭金中樞 新民</title>,<text>落落衣冠胄。金魚已十秋。才名非潦倒。談笑故風流。共嘆桑楡暮。俄驚杖屨休。令男同桂牓。淚洒土饅頭。</text>
<title>十二月二十七日夜雨。呈兼善。</title>,<text>人事且如何。天心元不頗。窮冬陽氣洩。深夜雨聲多。凘盡千山雪。融生太液波。條風朝夕至。未害發萌芽。</text>
<title>雪後射虎</title>,<text>西山林麓何蒙密。有虎擇肉來爲穴。白日耽耽恣拏攫。牛羊罷牧樵蘇絶。將軍除暴志自猛。短後之衣屛矛鎩。挺身盤馬躝叢薄。新蹄如捥印積雪。手撚白羽遙叱吒。塌尾垂頭氣已奪。將軍爲虎虎爲鼠。吼裂氷崖濺殷血。鉅牙鉤爪無所施。父老來慶童稚悅。舁歸城郭獻公所。金帛絲絡隨旌節。人間勇毅得寧馨。豈有天驕敢奔軼。當時未免騰傷患。漢將如飛不堪說。同前將軍服猛格暴以爲勇。欲掃龍荒犬羊窟。平生技癢掣不得。時屬大平無處洩。西山聞有白額候。據食民畜人蹙頞。唾手瞋目期盡殪。是時巖壑初罷雪。紫騮蹴踏叢薄間。虎便人立當其穴。須臾勁箭洞心腹。劃若破的眞一瞥。斑斕尻睢空支撑。雪上草木皆爲血。從騎相顧色如藍。村中耋艾爭塡咽。北平大守斯下風。鳥下猿號不足說。人間壯士有如此。門戶當看竪旌節。</text>
<title>茂溪李靈山紬別業小憩。次板上韵。授其僕呈靈山。靈山是日渡江。遊花園。</title>,<text>靈鷲知君意甚眞。十年甘作閉關人。須將一片江湖夢。乞與紅蓮幕裏賓。忘機何苦慕仙眞。鷗鷺今看不避人。恫悵馹蹄遅一刻。淸談未作倚欄賓。</text>
<title>初入慶州</title>,<text>東都醉擁火城來。馬上春風已落梅。大將牙旗旒似霧。舊邦喬木葉爲苔。亭臺蕪沒千年鑑。絲竹轟豗四座雷。且莫乞靈强首廟。山河盡是我詩材。</text>
<title>二月初九日。東都夜雪。呈楊通判。石堅</title>,<text>中庭孚尹透踈簾。却笑玄冥苦不廉。姑射有仙魂自斷。兔園無客筆誰拈。故應潤色添梅格。也合輕明糝蜜甛。二月東都花正發。餘威安得夭句尖。</text>
<title>奉別李僉知 宗儉</title>,<text>故人牛馬走。感戴意何深。昨聽驪駒曲。春風攪別心。</text>
<title>用明遠樓詩韵。寄永川新郡守崔公 顥。崔公時未到任。</title>,<text>春坊學士今爲州。醉筆曾題黃鶴樓。我來偶値未下車。但看竹馬盈街頭。郡人爭問新使君。曠致雅懷無比流。晴川芳草興自逸。何日共繼前賢遊。元戎新向辰韓回。幕客到處愁懷開。臨皐飽聞山水好。春色遙隨旌旆來。閑霑小雨蘼蕪渚。醉把高樓鸚鵡杯。更待使君吟畫戟。欄干終日共徘徊。</text>
<title>東都寒食</title>,<text>馬隷牛醫有子孫。竹枝處處紙錢飜。羅王陵墓無蒭狗。只見春蕪覆燒痕。</text>
<title>登靈妙浮圖</title>,<text>雲梯回上最高層。莫恨慈恩見未曾。手接飛甍堪摘斗。身穿暗壁欲縻繩。愁烟曖曖迷三島。落日亭亭淡五陵。回首一千年社稷。鍾聲只自撼觚稜。</text>
<title>從節度使。獵於石堡。</title>,<text>海上山林獸可蒐。元戎小隊曉鳴騶。烟蕪莽蒼方巖口。雪浪舂撞石堡頭。三面網羅驅赤吏。兩行鼓角動陽候。長圍纔罷揮金椀。誰記酸寒舊日遊。</text>
<title>愼公 承善 爲壯元郞。拜吏曹參判。承傳旨。榮外舅臨嬴大君于東萊溫井。時余從節度使往候。愼公出詩軸求和。遂次希禹淡叟韵塞命。</title>,<text>餘子當年讓一頭。城南尺五俯淸流。蛟龍舊起方因雨。鷹隼橫飛正得秋。醞籍風儀歸物論。尖新詞藻煥皇猷。幾人共仰罏錘手。會見華名在覆甌。英材重望許誰親。有眼爭知瑞世麟。臺省少年渾着脚。鼎台今日欻通神。錦標壓倒朝端士。紫綬驚嗟海裔人。礐石泉頭榮舅氏。自多罇酒挹芳塵。</text>
<title>次柳御史 孝潭 韵。贈楊通判。石堅 時通判以殿罷。</title>,<text>莫向罇前撫怨琴。東都且可看花吟。袖中庖刃今雖脫。父老爭來歌德音。</text>
<title>姜判事 子平 男諶。婚于孫生員睦宗宅。余赴暖寢宴。於席上。令諶作春望詩。卽成。余跋其尾示孫公。</title>,<text>屛間孔雀君能中。絶藝今看春望詩。正是梨花好時卽。氷淸玉潤兩相宜。</text>
<title>瞻星臺</title>,<text>半月城邊嵐霧開。亭亭石塔迎人來。新羅舊物山獨在。不意更有瞻星臺。璣衡齊政舜禹事。制作無稽安用哉。敢將神器付晨牝。千古眞平爲禍胎。</text>
<title>次醴泉北樓韵。時點新定翼衛兵。送京留數日。</title>,<text>開盡玟瑰滯甫州。綠池靑嶂況高樓。點行衛士迷新部。索笑佳兒伴醉遊。蘇醒麥人山雨過。護持魚子水衣浮。塵埃半日偸閑處。快意何須萬戶留。桑麻楡柳藹平川。卧看襄陽半壁天。身是碧油幢下客。登樓懷抱更悠然。鳴鳩乳燕弄新晴。斜日空樑螮蝀明。莫向離筵唱三疊。襄陽絲管已多情。</text>
<title>次李靈山紬詩軸。李時在茂溪別業。</title>,<text>斷岸平湖草閣深。不圖眞遯在當今。室人爭席知無我。漁父挐舟聽話心。荷鍤藥畦泉響落。移罇鳧渚樹陰侵。月明也有疑懷處。別鶴幽蘭入素琴。自笑當年印半通。廣平風月與誰同。山翁溪女尋常覔。看到蕭蕭蘆葦中。</text>
<title>梁山龍堂 世宗朝。黃龍見于此。祭必降香。</title>,<text>野外神龍樹竹居。數間茅屋是齋廬。秩齊四瀆靈無比。功在三龍報不虗。滿洞腥雲來羃羃。渾江怪雨響踈踈。我行正値黃梅節。未見琴高跨鯉魚。</text>
<title>卽事呈子固 金紐</title>,<text>東都日日飮無何。往事微茫付逝波。三箇樸頭驚疾鵠。一張焦尾譜新歌。苧袍如雪便欹枕。紗帽含風好喫茶。塵世幾多蝸角戰。玉京聞放拔英科。時試文臣。取四十人。賜號拔英試。賜紅牌。遊街加資。一依重試。</text>
<title>金東萊 漢珍 詩軸。次徐相 居正。</title>,<text>海邊秔稻化蒿萊。荒徼陰雲久已開。墨綬公將旌節鎭。斑衣人蛻介鱗來。幙中干楯俱飛衛。樓上琴箏盡善才。束却素書何處用。只饒胷次浪崔嵬。咲把銅魚鎭海門。淸時無處立奇勳。湖山百里堪爲政。書釰平生欲致君。花滿橘洲烟藹藹。珠還龍戶月紛紛。放衙莫向黃紬被。四善佳聲只在勤。</text>
<title>東萊縣溫井</title>,<text>巖巖金井山。下有硫黃水。千載沸如蒸。可以熟鷄子。誰供薪爨用。莫測神所使。我來久嘆息。塵垢聊一洗。羅王銅柱痕。猶在石甃裏。當時被寵遇。何異驪山址。今焉海一角。巡幸非容易。太守勿修繕。只恐勞民耳。丙戌秋。中外傳言將幸此地。</text>
<title>溫泉雨中。望西山瀑布。</title>,<text>海上終風挾雨驕。蓬山平地欲棲蛟。却將南畒傷農眼。閑望西巖瀑一條。</text>
<title>慶州孝昭王墓</title>,<text>一箇饅頭草樹荒。邑人猶記孝昭王。九泉鳧鴈今安在。唯有𦔐夫飯石床。</text>
<title>過玉門谷。一名女根山。事在三國史。</title>,<text>淺谷何能伏敵兵。玉門千載謾爲名。居民爭說知幾事。空使元戎枉道行。爲百濟主將死。後來。將帥上任。皆忌之。不由此路。</text>
<title>次勢遠韵。叙子固別。</title>,<text>神元塔上倒金巵。平楚牛羊落日時。却羨五陵雙石獸。不曾會合不曾離。</text>
<title>新寧別舘。戲子固，平仲。六言。</title>,<text>錦衾搖成皺浪。粉汗凝作香酥。雲雨歡情方洽。午窓相對胡盧。</text>
<title>宿新寧別舘。夜雨。賦溪聲。</title>,<text>夢裏分明話羽流。不知急雨捲山丘。靑囊擬受神仙籙。半夜風雷吼枕頭。</text>
<title>安東鄭通判懷雅。秩滿如京。次成敬差官裕。</title>,<text>躍馬將歸北斗城。攀轅父老泣呑聲。他年刺史鈴齋裏。應對箳篂說盛名。</text>
<title>安東別室。覩先君詩。奉次。</title>,<text>先君詩云。塵埃不接日還晶。况復無邪夜氣淸。得趣小軒發深省。春溪雨過沒絃聲。癸酉春。爲東堂鄕試考官。與漆原守南軼，眞寶守宋允智。同賦。胷中列宿十分晶。嚴訓唯知服至淸。今日偶來深省地。不堪揮淚聽溪聲。</text>
<title>映湖樓次韵。樓有高麗恭愍王三大字</title>,<text>落日簾旌灝氣多。倚樓愁思亂交加。逶迤湖水秋通漢。轂轆柴車夜向家。光射汀洲星斗額。香生林薄蕙蘭花。月明更想前朝事。唯有鶖鶬叫斷槎。</text>
<title>泛舟。復用前韵。</title>,<text>樓下澄江秋水多。桅竿風力晚來加。偸閑欲繼叉魚什。乘興須尋賣酒家。蕩槳輕輕搖樺燭。吹簫緩緩入蘆花。夜深露重冠巾冷。恐跨河邊貫月槎。</text>
<title>從節度使。謁集慶殿御容。</title>,<text>司空羅代俊。聖祖乃其胤。積累甚悠遠。流長源必濬。屬當五百運。海隅爛兵刃。風雲依八駿。馳突無堅陣。金尺理群枉。謳歌皆歸舜。鴻圖已開創。龍澤忽普潤。千秋萬歲後。遺像此來鎭。此邦實有邰。佳氣蔚儲牣。對越佑社稷。四方正無舋。我來褰罘罳。仰瞻嵩岱峻。繡闥映海色。彤庭喧鼓朄。維城感祖烈。長跪笏再搢。禮罷出殿門。鯨波看帖順。</text>
<title>玉笛。次李漢城。石亨</title>,<text>辰韓彊宇方開拓。朝廷禮樂稍制作。利見臺下海無波。何人斫却神山竹。野史孟浪不足信。忽此摩挲盈尺玉。一捻聲聲徹寥廓。曲中猶帶梅花落。當時誰噵不如肉。應伴阿嬌貯金屋。漂流千載偶然存。世間但訝爲神物。朅來失手欲變化。緘縢着骨何曾缺。興亡壽夭豈可詰。强推物理眞自拙。伶人爲我莫更吹。却恐四筵驚觱發。</text>
<title>答承文院諸公</title>,<text>余在院時。作乞酒債詩云。奔走東華歲易流。黃花赤葉滿城秋。冷官無計酬佳節。空看棲塵暈玉舟。諸公因希禹行。寫玆詩寄余。余笑次云。自笑當年參士流。泛蓮南裔已徂秋。邇間人道麤豪甚。射雉歸來理釣舟。禁中學士鳳鸞流。未奉淸歡又一秋。豈意惡詩煩齒錄。他年相笑李膺舟。</text>
<title>次希禹</title>,<text>紅燭淸罇話巚陽。明朝世事兩茫茫。天涯離別休相念。異日同含鷄舌香。</text>
<title>醴泉東軒。和茂松君韵。</title>,<text>挾策當年惜分陰。胷中只有去來今。已將壯志投蓮府。難把淸遊繼竹林。雲岫自兼詩思遠。酒盃剩與世情深。襄陽幸忝登龍客。粉面行間一朗吟。</text>
<title>安東射廳。和李漢城。石亨</title>,<text>嶺海年來爛熳遊。永嘉池館擅南州。管絃聲裏彈飛矢。棨戟行邊縱遠眸。酒釅寒威眞不力。詩圓淸興浩難收。流連每到棲鵶夕。非爲靑蛾一笑留。</text>
<title>蔚山食蠏。忽憶去歲箭串之興。有作。</title>,<text>訓狐聲裏宿中洲。乘醉談鋒曉未休。今日草泥無勝客。樽前幸値內黃侯。</text>
<title>雨中。從節度使自義城向醴泉。雨甚。入安東宿。</title>,<text>今年小至雨翻江。萬壑千巖水擊撞。須信瓦衣無所苦。福州城裏駐油幢。</text>
<title>醴泉歸毛峴獵虎。山中杜鵑花盛開。</title>,<text>搖搖旌旆拂雲霞。碎掌摧斑興轉多。怪殺深山南至日。三軍皆揷杜鵑花。</text>
<title>都要渚 在金海密陽境上。居民數百餘戶。世以販魚爲生。不業農。婦女有淫者。瀦其室。載舟中。泛江以黜之。</title>,<text>東鄰有女西鄰嫁。南舫魚來北舫分。一片江壖生事窄。子孫終不夢耕耘。</text>
<title>贈楊檢閱守泗。字學源。時以日本使護送到蔚山。將榮親于金山。</title>,<text>滄海南頭楊次公。異人爭看百夫䧺。風流纔播平康里。華問先騰日本東。行橐詩因親友重。壽觴酒爲聖恩濃。須知蓬蓽光榮洽。正要雲飛招野龍。次公。宋朝楊傑字。傑受命。館伴高麗僧義天。遊三吳。故以比學源。</text>
<title>楊檢閱還。次李次公，洪兼善。</title>,<text>邂逅京華使。聞修五鳳樓。那知滄海上。茆屋打人頭。</text>
<title>兔毛。寄兼善。</title>,<text>縳得中山衣褐夫。殷勤寄與董江都。春坊知有蒙恬手。也合尖頭喚作奴。元文選賦云眞醇董江都</text>
<title>丙戌十二月二十二日立春</title>,<text>葛雪不在地。條風來海濱。蓂枝猶故莢。天意已新春。俚俗喧東作。侯門鬪五辛。綵幡恩未及。堪羨退朝人。</text>
<title>正月初五日。安康縣東山罷獵。時有虎食人頗多</title>,<text>長圍簇簇繞重巒。落日頑雲卷旆還。未把忘歸穿白額。忽驚回祿絳玄顏。孤兒寡婦讎將報。偃月長蛇勢自閑。莫謂書生無用處。壯心終欲服侯姍。</text>
<title>安康縣人日</title>,<text>安康縣裏逢人日。細雨垂楊欲斷膓。抛却櫜鞬更羞澁。故園苽地政荒涼。</text>
<title>書守山會軸</title>,<text>守山。密陽領縣也。有澤二百餘頃。相傳云。高麗金方慶征倭時。所築以灌營田。天順七年癸未。戶曹獻議。決其堤爲國農所。歲爲江水所浸。其收頗少。丁亥春。二相曺錫文。奉旨巡視。增築其堤。仍開閘。堤內外。種山竹及楊柳。副使則刑曹參判鄭蘭宗。從事官則訓鍊僉正權侹，戶曹正郞金順命也。密陽府使尹壕。金海府使慶由淳。大丘府使金元潤。梁山郡守柳伯孫。昌原府使閚奎。淸道郡守尹堤。昌寧縣監李纘。玄風縣監黃事兄。靈山縣監申允元等。各領其邑軍夫來築。都事成俶與金順命。實監其役。十日而畢。右諸子作契。名之曰守山會。請余題其軸。守山澤裏共辛勤。舊堰新堤擬汝墳。十里町畦眞似繡。千夫畚鍤鬧如雲。幾回抵掌論奇計。時復挑燈討古文。他日玉京相笑處。也應此會極云云。</text>
<title>次諫院諸公韻。代節度使。</title>,<text>分符嶺表忝元戎。淸夢常馳魏闕中。誰似紫微花下客。春風不怕酒尊空。二年南裔看梅花。謾說江山似永嘉。藥省柳營風味隔。誰言羔酒勝煎茶。</text>
<title>權司經 季禧 寄詩二首。過於推許。弗敢當。次韵還寄。</title>,<text>退食春坊醉據鞍。風標想望切雲冠。遠勞問訊紅蓮幕。還愧人非元魯山。玉堂金馬迹還空。遠戍滄溟東復東。回首蓬瀛才咫尺。不須訪道向崆峒。</text>
<title>踏靑歌</title>,<text>轅門春色濃如酒。細草茸茸連海口。元戎修禊集賓佐。正是落花寒食後。雕鞍駿馬魴魚津。踏靑盡日歌貍首。坐中决拾更有誰。鹽浦將軍高欝守。是時風恬海不動。兩兩搖舟見蜑叟。鰒魚蛤蜊滿笭箵。南烹便飫還思嘔。時催紅袖舞回風。攏撚况有興奴手。醉中諧笑沸海底。紫鳳飛翥黿鼉吼。人生宇內眞籧廬。朝爲少年夕老醜。靑春且可窮歡娛。何用辛勤啗三臼。况逢太平邊事少。幕中嘿嘿顏不厚。不如傾海添金罇。塵土胷懷堪抖擻。</text>
<title>長峴下人家。在蔚山西三十餘里。</title>,<text>籬外紅桃竹數科。𩁺𩁺雨脚間飛花。老翁荷耒兒騎犢。子美詩中西崦家。</text>
<title>雲山驛道中</title>,<text>雲山驛畔欲斜陽。澗底幽花擁馬香。野雉挾春媒自應。隔林遙見艾如張。</text>
<title>眞寶縣梨花</title>,<text>夜入眞安雨滿簑。松明烟暗燭灰多。開窓忽覺簾櫳晃。數樹墻梨幻若華。天問若華何光</text>
<title>過禮安。有懷禹諫議倬。</title>,<text>麗運涵儲五百年。不圖衰叔有斯賢。彤庭持斧眞唐介。白屋窮經似鄭玄。鄕里幾人懷素節。子孫今日稅荒田。嗟余早負希顏志。獨拂儒紳一悵然。</text>
<title>利見臺觀海</title>,<text>洪濤㵿㵿浸方輿。畜恠含靈自泰初。望眼乍窮疑黑齒。翔暘欲跌恐歸墟。雲開如見鵾鵬轉。風迅遙驚橐籥噓。一葉漁舟困掀舞。看來秪自愛吾廬。</text>
<title>東都樂府</title>,<text>會蘓曲儒理王九年。定六部號。中分爲二。使王女二人。各率部內女子分朋。自七月望。每日。早集大部之庭績麻。乙夜而罷。至八月望。考其功之多少。負者置酒食。以謝勝者。於是。歌舞百戲皆作。謂之嘉徘。是時。負家一女子起舞。嘆曰。會蘓會蘓。其音哀雅。後人因其聲作歌。名會蘓曲。會蘓曲會蘓曲。西風吹廣庭。明月滿華屋。王姬壓坐理繅車。六部女兒多如簇。爾筥旣盈我筐空。釃酒揶揄笑相謔。一婦嘆千室勸。坐令四方勤杼柚。嘉徘縱失閨中儀。猶勝跋河爭嗃嗃。憂息曲實聖王元年。以柰勿王子未 斯欣質於倭。十一年。又以未 斯欣兄卜好。質於高句麗。及訥祗王卽位。思見二弟。欲得辨士往迎之。象擧歃良郡太守朴堤上。堤上受命。入高句麗。旣以卜好還。又浮海到倭國。紿倭王。潛使未 斯欣還。王驚喜。命六部遠迎之。及見。握手相泣。會兄弟置酒極歡。王自作歌。以宣其志。俗謂之憂息曲。常棣華隨風落扶桑。扶桑萬里鯨鯢浪。縱有音書誰得將。常棣華隨風返雞林。雞林春色擁雙闕。友于歡情如許深。鵄述嶺朴堤上自高句麗還。不見妻子。而徑向倭國。其妻追至栗浦。見其夫已在船上。呼之大哭。堤上但搖手而去。堤上死後。其妻不勝其慕。率三娘子。上鵄述嶺。望倭國慟哭而死。因爲鵄述嶺神母焉。鵄述嶺頭望日本。粘天鯨海無涯岸。良人去時但搖手。生歟死歟音耗斷。音耗斷長別離。死生寧有相見時。呼天便化武昌石。烈氣千載干空碧。怛忉歌照知王十年。王遊天泉亭。有老翁自池中出獻書。外面題云。開見二人死。不開一人死。王曰。與其二人死。莫若不開。但一人死耳。日官云。二人者。庶民也。一人者。王也。王惧。拆而見之。書中云射琴匣。王入宮。見琴匣。倚壁射之而倒。乃內殿焚修僧也。王妃引與通。因謀弑王也。於是。王妃伏誅。自後國俗。每正月上辰，上亥，上子，上午。忌百事。不敢動作。目之爲怛忉日。必以四日者。其時適有烏鼠豕之怪。令騎士追之。因遇龍也。又以十六日。爲烏忌之日。以粘飯祭之。怛怛復忉忉。大家幾不保。流蘓帳裏玄鶴倒。揚且之晢難偕老。忉怛忉怛。神物不告知奈何。神物告兮基圖大。天官寺云云陽山歌金歆運。柰勿王八世孫。小遊花郞文努之門。永徽六年。太宗武烈王。以歆運爲郞幢大監。伐百濟。營陽山下。百濟人覺之。乘夜疾駈。黎明。緣壘而入。我軍驚亂。飛矢雨集。歆運橫馬待敵。從者握轡勸還。歆運拔釰擊之。遂與大監穢破，少監狀得。赴賊鬪。格殺數人而死。步騎幢主寶用那。聞歆運死。嘆曰。彼骨貴勢榮。猶守節以死。况寶用那。生無益。死無損乎。遂赴敵而死。時人作陽山歌以傷之。敵國爲封豕。荐食我邊彊。赳赳花郞徒。報國心靡遑。荷戈訣妻子。嗽泉啖糗粻。賊人夜劘壘。毅魂飛釰鋩。回首陽山雲。矗矗虹蜺光。哀哉四丈夫。終是北方强。千秋爲鬼䧺。相與歆椒漿。碓樂百結先生。失其姓名。居狼山下。家極貧。衣百結若懸鶉。故以名之。嘗慕榮啓期之爲人。以琴自隨。凡喜怒悲歡不平之事。皆以琴宣之。歲將暮。隣里舂粟。其妻聞杵聲曰。人皆有粟。我獨無。何以卒歲。先生仰天嘆曰。夫死生有命。富貴在天。其來也不可拒。其往也不可追。汝何傷乎。吾爲汝。作杵聲以慰之。乃鼓琴作杵聲。世傳爲碓樂。東家砧舂黍稻。西家杵搗寒襖。東家西家砧杵聲。卒歲之資贏復贏。儂家窖乏甔石。儂家箱無尺帛。懸鶉衣兮藜羹椀。榮期之樂足飽煖。糟妻糟妻莫謾憂。富貴在天那可求。曲肱而寢有至味。梁鴻孟光眞好逑。黃昌郞黃昌郞。不知何代人。諺相傳。八歲童子。爲新羅王。謀釋憾於百濟。往百濟市。以釰舞。市人觀者如堵墻。百濟王聞之。召入宮令舞。昌郞於座。揕王殺之。後世。作假面以像之。與處容舞並陳。考之史傳。絶無左驗。雙梅堂云。非淸郞。乃官昌之訛也。作辨以辨之。然亦臆說。不可信。今觀其舞。周旋顧眄。變轉倐忽。至今凜凜猶有生氣。且有其節。而無其詞。故幷賦云。若有人兮纔離齠。身未三尺何䧺驍。平生汪錡我所師。爲國雪恥心無憀。釰鐔擬頸股不戰。釰鍔指心目不搖。功成脫然罷舞去。挾山北海猶可超。</text>
<title>嶺南樓下泛舟</title>,<text>檻外澄江百頃雲。畫船橫渡皺生紋。晚來半醉撑篙看。兩岸靑山更十分。</text>
<title>雨中呈府使 五月初四日</title>,<text>嶺外黃梅雨。霏霏墊角巾。溪渾秧自綠。泥濘馬初馴。歲月看蚕簇。兒童縳艾人。未能趍偃室。空有膽輪囷。</text>
<title>府使見和。復次。</title>,<text>我來觀政化。擬欲謝簪巾。稻壠無牛喘。桑疇有雉馴。時逢荷耒叟。却愧泛蓮人。問訊朝朝至。洪恩感指囷。</text>
<title>譙樓晴後</title>,<text>薄暮霾曀卷。刁刁舶趠風。笳吟戍樓上。月湧滄溟中。兵子語俱熟。麴生神更䧺。邊籌政無用。長嘯韔騂弓。</text>
<title>次靑松讚慶樓</title>,<text>樹抄華楹返照邊。雲間高興把杯前。川回蘸却千尋磴。山擁偸他一片天。沙麓禎符眞可紀。桃源物色絶堪憐。擡頭笑向棲霞客。巢許從來未必仙。</text>
<title>舍方知</title>,<text>舍方知者。私賤也。自幼。其母爲女兒服。傅脂粉。學剪製。及長。頗出入朝士家。多與女侍通。士人金九石妻李氏。判院事純之之女也。寡居。引舍方知。託以縫衣。晝夜與處幾十餘年。天順七年春。司憲府聞而鞠之。逮訊其素所通一尼。尼曰。陽道甚壯。令女醫班德捫摸之。果然也。上令承政院及永順君溥，河城尉鄭顯祖等雜驗之。河城之妹。爲李氏媳婦。河城亦吐舌曰。何其壯也。上笑之。特令勿推曰。恐汚衊純之之家門也。將舍方知與純之區處。純之只杖十餘。送于畿內奴子家。旣而。李氏潛召舍方知還。純之卒後。尤縱恣不已。今年春。宰樞因燕語。白之上。杖配舍方知于新昌縣。余聞之。賦二首云。絳羅深處幾潛身。脫却裙釵便露眞。造物從來容變幻。世間還有二儀人。男女何煩問座婆。妖狐穴地敗人家。街頭喧誦河間傳。閨裡悲歌楊白華。</text>
<title>鸚鵡</title>,<text>琉球王遣使。獻鸚鵡一隻。見之於東都。有作。珍禽隻影到東陲。幾伴檣烏日夜馳。嗚咽秪應悲故土。媕娿還欲學癡姬。翠衿自惜菱花照。紺趾難辭玉鏁縻。爭似九苞丹穴鳳。不言猶瑞太平時。</text>
<title>河陽客舍。寄永川使君。</title>,<text>雲駃風淸夜抵年。河陽孤舘稍無眠。情人不學些兒缺。到曉方能故故圓。</text>
<title>鄭通贊園池二詠。次仲兄。</title>,<text>釣臺除却溪翁來往稀。羊裘誰把換朝衣。園林剩有江湖興。明月淸風滿石磯。萬年松池間孤嶼托根生。日夕幽人共聚精。縱是賦材非落落。虯枝便有萬年情。</text>
<title>密陽府使與敎授官，淸道郡守，省峴察訪。遊楡川驛下招之。未赴。馬上寄呈。</title>,<text>楡川荒日暮。鵲岬宿雲收。衆水滔滔下。群魚潑潑游。簪纓且高會。草樹又初秋。辜負濠梁飮。誰知馬上憂。</text>
<title>佛國寺。與世蕃話。</title>,<text>爲訪招堤境。松間紫翠重。靑山半邊雨。落日上方鐘。語與居僧軟。杯隨古意濃。頹然一榻上。相對鬂鬆。</text>
<title>大和樓。與世蕃同賦。</title>,<text>黃龍淵上蜃爲樓。神鶴城頭樹已秋。嘯詠自慚叨盛府。登臨聊喜托名流。濛濛晚靄迷魚市。咽咽寒潮落蚌洲。不向壁間揮醉墨。誰知跌宕二年遊。</text>
<title>宿盈德西門樓。用花山君韵。</title>,<text>夜宿華譙上。彎彎簷月明。香銷薤簟冷。風透葛衣淸。嶽色供秋氣。灘聲浣世情。忩忩點兵去。有愧幕中評。</text>
<title>迎日縣倚雲亭。點兵。</title>,<text>弓漢城頭鼓角驚。無人彈釰請長纓。閭閻蹙頞爭相指。白面書生又點兵。</text>
<title>醴泉。與節度使點兵。七月</title>,<text>朔方有逆竪。盜弄官家兵。幻出尺紙書。列牧俱捐生。妖狐穴九地。赤手誰敢攖。乘間自跳踉。白日烟塵腥。官軍頓哈蘭。月籥已再更。宗英請濟師。傳遽如流星。此方亦被徵。田里盡輟耕。爺孃及妻子。攔道冤號聲。健士尙疾首。羸者胡得寧。爭言磨天嶺。化作長平坑。生還未可卜。况望奇功成。不顧簡書嚴。百計竄其名。傅毒腫手足。瞪目稱雀盲。𩬹鬤首飛蓬。呻吟聲沸羹。籧篨與戚施。雜遝盈長亭。鑑別在元戎。或得擒其情。驅之渡犬灘。隳突猶狂酲。我時忝幕府。扼腕心怦怦。朝廷養兵卒。緩急欲使令。此輩苟樂應。庶可掃攙槍。柰何一簽發。嗷嗷不肯行。良由力難任。非但狃昇平。羊群雖擇壯。寧與虎豹爭。小賊不足慮。大敵誠可驚。天門萬里遠。有懷徒自鳴。</text>
<title>寧海府。懷牧隱。三首○牧隱宅基。在府東二里許。公之初度處也。公嘗築無價亭于宅後小麓。遺址存焉。</title>,<text>無價亭中和氏璞。觀魚臺下北溟鯤。自從擺袖遊燕薊。雲夢區區不足呑。滄海東頭不識儒。千年間氣只塊蘇。先生一出爲人瑞。從此丹陽草木枯。師友淵源絶後前。靑丘人物盡陶甄。如今謾過軒渠地。恨不同時一執鞭。</text>
<title>八月十五日。陪節度使遊立巖。</title>,<text>立巖。在蔚山西北二十里許。水自載岳出。東流經彦陽。到海口入黃龍淵。立巖在其洄曲處。巍然立于水中。望之若浮屠。其下深不可測。俗傳有龍焉。歲旱。沈虎頭。必雨。奇巖削鐵十尋餘。倒揷潭心畫不如。日暮烟橫層半露。鴐鵝飛上落㘅魚。洄洄巖底是龍湫。應訝騷人隔歲遊。却恐風雷起平地。須催歌吹下芳洲。元戎談笑翫游鯈。乘興歸來露滿洲。醉看馬頭端正月。忽驚佳節已中秋。</text>
<title>丁亥中秋</title>,<text>維城爲盛府。賤于忝元寮。二載吟秋月。淸光勝別宵。雲收蒼海闊。屛冷綵鸞遙。獨立沈牛斗。轅門正寂寥。</text>
<title>梁山雙碧樓次韵</title>,<text>波光竹影曲欄邊。樽酒留連樂聖賢。攬景不堪傷往事。憑危更欲喚飛仙。江山許我非生客。軒冕無心有老天。向夜月明仍倚柱。如轟鐵笛過瑤田。</text>
<title>望湖堂。和世蕃。</title>,<text>數日論文肯掉頭。明朝却恐失詩流。華樓寶瑟兼秋月。誰謂天涯不中留。</text>
<title>和崔靑松 尙柔崔以武擧。仕至靑松府使。退居慶州村莊。</title>,<text>霸陵不作故將軍。世事年來斷見聞。自愧折腰爲幕吏。書齋寥落在河汾。</text>
<title>琉球使。以水滴餉上洛君。其制甚巧。上洛令余代作以謝。</title>,<text>山腹橫穿海眼明。花甆誰幻玉蟾精。從今添得文房友。濡筆將書內景經。</text>
<title>送對馬島宗四郞。代護送官任正淑。</title>,<text>行李飄飄一葉蘆。秋風離恨逐檣烏。若將縞紵長相憶。萬里鯨波是坦途。</text>
<title>答安東敎授趙 昱。趙善奕。</title>,<text>二載遨遊驃騎營。誰言落魄一書生。遙知玉子閑敲處。風雨蕭蕭夜丙丁。</text>
<title>梁山澄心軒。夜坐記所見。</title>,<text>風聲碎竹䲧 。月影晃蘭皐。客子少秋睡。開窓披縕袍。昏花落遙野。灝氣如波濤。魚跳乍撥剌。鸛駭鳴聲豪。星河蘸澄碧。橫泛一雙舠。循除瞰樓閣。岑寂攙天高。朝來敲榜地。只有絡緯繰。忽覺夜氣勝。散髮情陶陶。還恐鷄早叫。冠帶走塵勞。</text>
<title>開雲浦二詠</title>,<text>處容巖巉巉數丈石。斗揷滄溟中。異人出其下。生長陽候宮。魁顔與詭服。恍如載非熊。遊嬉自娛悅。未聞亮天工。長歌明月夜。舞落交衢風。一朝三花樹。飈若淩烟虹。至今門闑上。仿佛看遺容。冬栢島 昔。善山人金陽普。與邑宰遊此島。酣醉將還。船覆。與妓三十餘人俱溺。土人云。島中多蛇。陽普之遊也。一蛇出。殺之。値此變。春光羃小島。雪裏蒸紅雲。波四五里。爛若錦繡紋。伊誰恣耽樂。歌吹蕩海垠。錢龍故多猜。白日驅妖氛。蘭橈忽失手。魚腹埋紅裙。年年看花節。空將冥紙焚。鶴城千載恨。漂盡南威群。</text>
<title>次晉州尹判官 淑 詩軸韵。代都事成士元。士元嘗與尹同直文昭殿。</title>,<text>名途同發軔。飛步屬淸時。衫笏趍靑瑣。圭璋捧赤墀。襟期初若淡。義分久難虧。我顧甘棠佐。君還墨綬垂。良緣非邂逅。勝處更追隨。歲月看馳驥。機關付伎兒。傾瓻談古簡。促膝聽哀絲。自是神交密。何勞貌敬施。樓臺酣晚雨。天地繞深巵。握手歡方洽。歌驪勿訝遅。</text>
<title>代士元。寄其從兄成判書。任</title>,<text>日下遙遙白玉京。天涯倦容不勝情。鏡中忽覺顚毛改。馬上難敎髀肉生。歲暮萊衣縫欲裂。夜寒姜被夢頻驚。苽期正及新年律。許伴鸞凰舞六英。</text>
<title>代美人。和世蕃。</title>,<text>華樓綉幌臂初交。密尅佳期度別宵。枉向蓬山成悵望。當時已作漆中膠。有時携被宿楡川。共指銀燈發粲然。雨散雲飛知是夢。愁看破鏡上靑天。離膓寸斷耳無聞。生死關前路已分。二十一圓呑下後。惺惺魂返却思君。偶隨女伴强爲容。嗚咽幽閨首似蓬。二緉弓彎何處用。柴扉久已斷行蹤。土牀紬被共君眠。三日蝸廬了宿緣。別後從敎傍舍笑。琵琶悽咽夜如年。早晚君須夢益州。別來無乃歲將遒。何時信手拈銀鑷。細捋霜髭共倚樓。臘月凝川一朶梅。丁寧驛使莫空回。銀魚㘅却同心結。爲問春風來不來。薄倖山頭不放山。阿兄阿母共愁顏。何時日暮楡川路。再度看君跋馬還。</text>
<title>西泣嶺 在寧海府北三十餘里</title>,<text>一年五踰西泣嶺。每凌絶頂神飛揚。松杉猿鶴盡相識。天籟嘈嘈披我裳。要傾滄海崇金罇。太白諸山爲飣餖。僕夫控馬何勤渠。疑余騰趠攙星宿。</text>
<title>冬至日。長鬐柹峴遇雪。時觀察使，節度使同行。向慶州。</title>,<text>海澨今冬暖尙新。一陽生日怯凌晨。熊旌豹纛縱橫處。造次花開及小春。</text>
<title>十二月十一日。欲雪。中夜大雨。忽誦荊公各據枯梧同不寐。夜深聞雨落階除。戲作。</title>,<text>春蠶食葉隔窓聞。夜半還驚雨側盆。海上起予誰氏子。據梧唯自喚朝雲。東坡妾名朝雲</text>
<title>董戎樓四時。用鄭觀察使文炯。失一首。</title>,<text>翛翛苦竹鵓鴣鳴。春思撩人晚倚楹。又見海門花似錦。未妨賓幕酒爲名。雲迷荒戍艅艎集。草膩平原組練明。縱有龍韜何處試。維城况復作長城。鸝庚怕熱寂無鳴。海口淸風滿畫楹。已喜泛蓮能却暑。須知學釰不邀名。蠏螯洲上遊人鬧。鴈鶩池邊返照明。醉罷碧筩仍極目。歸鴉閃閃度層城。匣裏靑蛇夜夜鳴。幾將雙手拍軒楹。三冬雪案誰談道。二載轅門自竄名。愛日微烘梅萼動。獰飈亂颭海濤明。若爲渴盡黿鼉窟。直取扶桑作外城。</text>
<title>軍中雜詩。用鄭觀察使韵。</title>,<text>薄暮簫笳咽遠天。三軍投石畫樓前。醉中噱噱爭臚句。何事書生又戍邊。扶桑日上蜃騰天。對馬諸峯落眼前。聞說更南瀛海大。不知何處是中邊。滿郭腥風三月天。河豚石首烈巖前。海師刺榜舟如葉。釣向回汀阿那邊。元戎旌旆拂晴天。封豕哀號控馬前。軍校筭蹄猶未了。又駈文豹簇溪邊。魴魚牧裏樹籠天。虎食驊騮孰敢前。一箭橫穿血如注。拏痕猶看蘇崖邊。乘矢穿雲入碧天。輿儓收拾布候前。恠來破的年年慣。秪爲從戎在海邊。幕中羅綺豔陽天。戛瑟鳴竽曲檻前。二載雨雲渾不管。醉眸常闖斷鴻邊。大和樓下水如天。魚鳥依然几案前。怊悵仲孚難可作。詩魂疑在澗梅邊。去歲楓宸下木天。唯應中酒百花前。大平幕府無餘事。只有歸心在日邊。</text>
<title>和崔說書</title>,<text>幕府無籌策。孤城有所思。夢魂饒鳳闕。蹤跡近天池。自信如馮衍。何勞問客師。看君詩語好。還似對丰姿。海上三山遠。空看水渺漫。只應賓出日。不用操猗蘭。落筆從敎橫。談兵且自歡。知君有高義。終欲托風翰。</text>
<title>鮑石亭</title>,<text>鮑魚背上水灣環。羽葆隱映松篁間。宮中衡石久不用。却憑祓禊耽餘閑。君臣拊髀看流觴。鼙鼓忽動金鼇山。倉皇輦路盡奔逬。虎旅何人謀拒關。鮮血自汚甄王釰。滿朝狼籍如茅管。宴安之禍不旋踵。須信辰韓天步艱。當時廟社已荒燼。唯有片石千古頑。我來弔古獨長嘯。風愁雲慘溪潺潺。</text>
<title>和淡叟韵。呈孫鳳山。二首。</title>,<text>曾將交態大書門。林下仍開獨樂園。遮莫光陰留不住。麥胎梅子竹生孫。年來袍笏已還君。高卧何嘗夢五雲。燈火吾伊北窓下。却敎童稚亦能文。</text>
<title>次咸石崇柳溪亭韵</title>,<text>勢利紛紛不足營。溪邊茆舍有餘淸。籜冠裁了看雲岸。秫酒澄來得月傾。淺溜魚遊搖荇葉。垂楊雨過聒鸎聲。眼前花鳥天機熟。吮筆時時細寫生。咸善花鳥。柳溪。咸之亭名。</text>
<title>三月十八日。雙山。與家人分路而別。家人時往謁郭叔母。</title>,<text>君泛金灘向冶城。我渡茂溪馳長亭。一水相望二十里。鴛鴦分飛無限情。兒子啼飢馬帶瘢。君獨歷險行艱關。金陵環堵不多遠。北窓燈火還團欒。</text>
<title>倻川。望善源村居。時善源。應擧在京。</title>,<text>故人三逕向鶖梁。烟月閑籠止止堂。輦下何時同一醉。春衫應惹廣寒香。</text>
<title>四月初四日。權僉知，楊內翰守泗。與余同乘舟。金遷小酌。過月落灘。時三妓從焉。</title>,<text>緩棹吟過月落灘。便風獵獵助淸歡。江花未慣詩膓損。笑却樽前不折看。</text>
<title>可興站</title>,<text>嵯峨鷄立嶺。終古限北南。北人鬪豪華。南人脂血甘。牛車歷鳥道。農野無丁男。江干夜枕籍。吏胥何婪婪。小市魚欲縷。茅店酒如泔。醵錢喚遊女。翠翹凝紅藍。民苦剜心肉。吏恣喧醉談。斗斛又討贏。漕司宜發慚。官賦什之一。胡令輸二三。江水自淊淊。日夜噓雲嵐。帆檣蔽峽口。北下爭驂驔。南人蹙頞看。北人誰能諳。</text>
<title>初五日。鹿巖山獲猪。飮于江磧上。品官及僧戒勤。亦持酒至。</title>,<text>艤船鹿巖口。共逐烏將軍。山花拂馬落。澗草侵衣薰。不用怨回祿。還須問德雲。江頭拚一醉。漁唱月中聞。時靑龍寺馬廏火。以品官奴僕所爲。社主來。亂擊從者。奪馬六匹而去。戒勤使人叱還之。</text>
<title>戒勤宿舟中。明曉。以詩告別。次韵。</title>,<text>靑龍寺下停蘭棹。無限鄕心更別君。月落烏啼禪話罷。芒鞵還却萬重雲。</text>
<title>柰後灘上。逢尹僉正慜。</title>,<text>沙步欣逢馹騎南。一江春水正挼藍。故園遙在凝川曲。送子情懷不自堪。</text>
<title>泊驪興 六言二首</title>,<text>神勒寺中看畫。淸心樓下維舟。夜深風恬露濕。豔歌一曲芳洲。嵐消遠岸近岸。棹過平灣曲灣。舞纜多情白鳥。推篷無數靑山。</text>
<title>大灘 灘極險。舟人云。昔人以石跨水。爲橋梁不就。其石隱水。至今爲患。舟多靠沒。具達忠役千人鑿之。不克。</title>,<text>鞭石誰爲堰。焦勞遺後人。波濤苦騰縮。舟楫欲沈淪。信命風還順。忘機鱷可馴。篙師才過險。散米賽江神。</text>
<title>豆彌遇風。泊南岸。三人共登岸採蕨。</title>,<text>笋蕨甛時向日邊。故山頻夢斸靑烟。誰知水次還乘興。鱉足兒拳滿一船。</text>
<title>月下。過豆彌院。放燈者四五家。初八日</title>,<text>數點村燈破暝烟。蘸波紅柱影沉沉。城中車馬應繁麗。只欠騷人擁鼻吟。</text>
<title>楮子島。懷韓文節公。復齋</title>,<text>一江淸駛一帆風。絶嶼維舟憶復翁。黃閣早稱如晦斷。太常猶記孔明忠。雨添石蘚窪尊涸。月淡汀蘆釣瀨空。當日幾人能勇退。至今東士慕衡嵩。</text>
<title>端午</title>,<text>雪苧弓彎笑語顚。廣城無陌不秋千。故園梣樹童童翠。樹底人應戲半仙。</text>
<title>仲兄南還。善源有詩。次韵。</title>,<text>功名莫道負靑春。且放高歌動四隣。雷電半空成濩落。林泉此日養精神。不將白眼看蒼狗。羞操南音向北人。記取陟岡朝夕望。塵埃無地可安身。</text>
<title>和次公。送子房之任龍潭。</title>,<text>故園閑鎖逕三三。歸夢參差繞菊潭。花縣薄書應倥偬。鯉庭風日政淸酣。不憑鴈信音常續。却趁蜂衙吏兩參。珍重牛刁莫虗擲。會敎麥穗頌張堪。騎竹兒童忽兩三。使君旌旆照溪潭。纔須新政人心別。旋斥荒田雨意酣。射利商多休借便。病聾丞在勿停參。遙知宴寢凝香處。笑殺嵇康七不堪。</text>
<title>戲寄永嘉趙通判 瑞廷</title>,<text>三年落魄海門秋。豈料彤庭逐貴游。春盡忽聞樊素去。情鍾欲向押衙謀。瑤琴燭暗邀明月。銀海雲愁上古樓。乞與夢魂收覆水。夙緣終是護衣篝。</text>
<title>贈遠</title>,<text>金釵鍾乳非吾事。只喜轅門伴索居。今日薺鹽轉淸苦。雲情雨意問何如。天祿閣中讐校時。似聞桃葉學楊枝。使君不是沙咤利。猶喜牽連若藕絲。</text>
<title>五月二十八日。以忠淸道宥旨敬差官。同李師聖，成時佐發京。宿龍仁。明日。至金嶺分路。向陽城有作。師聖向慶尙道。其親在晉州。時佐向全羅道。其父爲光州牧使。</title>,<text>三人共作金鷄使。千里還分馹騎途。客况我寧嫌草草。親闈君却得愉愉。廉纖晚雨挑愁思。依約鄕山想畫圖。王事有期休惜別。月圓復缺返神都。</text>
<title>過車峴</title>,<text>車峴南人勿借津。斯言如戲復如神。那知五百年將盡。一朶完山紫氣新。</text>
<title>六月初二日。阻水連山。題窓闑間。三首。</title>,<text>湖南六月蘇枯雨。白水縱橫平楚間。京洛故人誰記我。王程今日滯連山。連山舘裏坐如癡。瘴雨霏霏無斷時。唯有恠禽將數子。㘅蟲來坐海松枝。尼山連山兩遨頭。病不出門誠可憂。生憎題午大輕薄。一杓松醪醉卽休。</text>
<title>恩津路上。望全羅道諸邑。</title>,<text>澤國江山處處陰。蠻烟瘴雨靄離心。全羅未到吾能說。南紀之南地更深。</text>
<title>開泰寺途中</title>,<text>寺廢餘喬木。靑靑野蔓新。洞中聞地籟。巖際見天紳。澗雨晴猶落。林猿近欲親。鷄龍雲不散。愧殺禱衡人。</text>
<title>金山村莊阻水。寄鎭甫。</title>,<text>鷄竿使者卸征騶。阻雨關山剩滯留。委巷泥深應沒馬。平原海闊欲操舟。桔槔已失係昂勢。狴犴須寬縲絏愁。咫尺東鄰同萬里。佇聞林外一聲鳩。</text>
<title>渡黃澗回巖水。時積雨水。洶湧可惧。縣吏十餘人。以肩輿渡予。吏云靑山縣前川亦深。</title>,<text>陰風吹苦雨。咫尺道路難。征夫懷靡及。豈容久盤桓。睨此澗谷水。瑟縮心膽寒。臨深尙有戒。何况蹈狂瀾。吏胥似平地。笑我顏無歡。藍輿擔以渡。倐若乘風翰。悸定復勤問。何處靑山灘。</text>
<title>雨中入報恩</title>,<text>我行少晴日。黦盡橐中衣。野水肩輿渡。郵人驏馬歸。草根喧鼓吹。荷葉瀉珠璣。京國雲猶暗。回看欲奮飛。</text>
<title>次韵洪州東軒。監司有挽留之志。求賦。</title>,<text>海雲蓬勃火旗長。醉把荷筩嗽薄涼。自有樓臺能却暑。不須臨水樹千章。莫怪南來大瘦生。聖恩深重覺身輕。洪陽六月留連醉。竿上金鷄苦勸行。</text>
<title>渡新昌大浦。有鹽商僧艤船南岸。借渡不許。有一人號勸農。負予而渡。予償以雨籠。</title>,<text>白浪隨潮只濁泥。野翁同渡費提携。鹺僧莫向征人笑。已免渾渾烏脚溪。</text>
<title>次平澤東軒韵</title>,<text>澤國蒹葭一樣平。葑田輸與土豪耕。行人不管居民事。卧聽林間布穀鳴。</text>
<title>宿牙山縣</title>,<text>茫茫枕海縣。欝欝饒桑麻。坐爲浮議搖。山川如剖瓜。由來考工地。豈容肥私家。復故不旋踵。民物生光華。我來卧堂皇。風雨旁橫斜。靑燈叩顚末。老吏爭悲嗟。太守愼拊循。勿放黃紬衙。</text>
<title>次韵善源病後見寄。</title>,<text>瘴霧薰薰綺里居。寂寥數日正愁余。已將佳句摛幽抱。不復重雲翳大虗。禍福聽天君失馬。機關付物我知魚。樽前共擬看明月。古井梧桐葉漸踈。</text>
<title>次善源止止堂韵</title>,<text>多君與世雨相忘。山影川聲共一堂。黃卷枕風春睡穩。素琴携月古心長。胷中已辦吉祥宅。眼底能收雲水鄕。應笑卯申奔走客。烏鞾常向輭紅忙。</text>
<title>用前韵。答遠人。</title>,<text>行雨歸時誰挽斷。臨鸞嚬處惜離居。舞衫歌扇今抛却。一段良緣且自如。花山明月晤歌時。恰是東風荳蔻枝。好向北堂供笑語。釵頭他日罥蛛絲。</text>
<title>送金進士訢如榮川。謁外祖。</title>,<text>六街砧杵已秋聲。嶺路風烟潑眼明。淸婉少年隨鴈去。龍鍾野老殺鷄迎。莫將騷語吟紅樹。須向閑齋對短檠。看着離孫露頭角。料應萬事足平生。</text>
<title>猿子 成化三年。日本人來献。</title>,<text>通如健兒臂。皺却老僧顏。身已棲淸禁。魂猶落故山。母膓應自斷。海舶謾空還。叫月葡萄下。依俙弄玉環</text>
<title>書𩣭馬契軸</title>,<text>南臺深處老風霜。二十餘人若鴈行。挺直應須參古栢。斥邪終不媿神羊。從知義分無乖角。逢着時情幾激昂。日日哄堂眞樂事。他年豊悴莫相忘。</text>
<title>唐紙十枚。送磬叔。求其兄判書筆。</title>,<text>中原側理滑難如。慴 在巾箱十載餘。春蚓秋蛇元不稱。若爲留得大蘇書。</text>
<title>中秋。王世子代祭文昭殿。與李校理幹，柳校理休復，權典籍。俱爲大祝。有作。</title>,<text>枚枚原廟敞重門。穆穆金波麗掖垣。忽聽鳴鑾隨鶴駕。更看香穗泛犧樽。小心須信神能格。細字休誇眼不昏。七德諦觀堂下舞。先王端爲示仍昆。</text>
<title>禁中白鵲</title>,<text>紅蓼蒼苔映雪衣。御溝淸淺欠危機。秋風偸眼看雲漢。舊侶微茫何處飛。江湖心遠翅翎短。鼃黽跳梁不自窺。一啄更遭家鶩嚇。岸邊斜日立如癡。</text>
<title>送崔監察榮赴晉州通判</title>,<text>蹔辭柱後綰銅魚。千里䧺藩足簿書。行出都門莫淹滯。府中虛却璟題輿。紫蔘靑鐵敢言功。佐察嚬呻正要公。上下雷同非美事。亦須料理巽爲風。</text>
<title>玄舍人母李氏挽章</title>,<text>七袠從來少。三醫事可嗟。欲知閨閫德。須看里閭髽。冷露棲萱草。酸風落薤歌。時人富蘭玉。孰與紫薇多。擧案當年敬。含飴晚歲懽。蘧蘧方夢蝶。窅窅忽乘鸞。有子悲風樹。何人拾珮環。唯餘舊紡績。狼籍篋中殘。誰見和熊勸學初。兒郞衮衮入中書。他時賓友如相訪。爲記三遷孟母廬。中饋何曾炊扊扅。萱闈春日想含飴。母儀閨範無人識。須倩張林勤一碑。我有庭闈不自歸。區區寸廩計多違。如今謾忍還鄕淚。未濺欒欒老子衣。</text>
<title>羽陵行。送金進士尙簡之蔚珍。時進士之父博。爲縣令。</title>,<text>于山一點滄溟中。若非羽人那可到。洪波百丈激雷雨。蝄象天吳自顚倒。至今恠殺異斯夫。木獅載入羅威稜。乃知客星犯牛女。事縱慌惚猶能徵。繼羅千載不復通。生死自作桃源民。寒暄榮落是曆日。黃金紫貝寧爲珍。尊公剖竹在東澨。正與異境遙相望。安得隨君賦遠遊。軻峩大艑凌風翔。蓬瀛咫尺招群仙。啖棗絶嶼同聊浪。紅塵挽我不從容。送君夢落楓岳東。人間羲馭幾濛汜。山上蟠桃應結子。</text>
<title>送善源還伽倻舊居。五首。</title>,<text>吾年近不惑。昧昧尙面墻。與君久比鄰。夜夜同燭光。脩綆汲古井。幽思回剛膓。僑居稍相隔。風雅還茫茫。况此歌驪駒。兩鬢幾莖霜。善源乃元間。世俗自蒙耳。喧喧蟬噪中。泯默追正始。寒葅雜書卷。氣味誰得似。康成在蓬蓽。猶能化鄕里。懷哉不可挽。障袂空徙倚。蟋蟀入床下。喞喞催功裘。每得故園信。何心問田收。八蜡不自通。鬼神亦堪羞。君歸正浩蕩。不作稻梁謀。逐祿但囁嚅。鄙夫將誰儔。我住不爲住。君歸不爲歸。明春大庭策。非君且誰期。我家有鶴髮。行將舞萊衣。何假叩泰筮。人事當如斯。只恐北與南。鷰雁兩相違。倻山有紀堂。有薇有瑤草。倻水有潭瀨。有魚有荇藻。採雲復漉月。可以資談道。雖微食方文。山水澹忘老。會當從之遊。物外共探討。</text>
<title>次萬齡臺卷閑亭韵 盧龍仁鐵堅父川寧村莊自扁也</title>,<text>八窓嵐霧更晴曛。坐覺湖山氣候分。水落溝塍霜後見。風生竅穴靜中聞。年華也任千莖雪。野興頻賖一甕雲。堪笑老來乾沒者。天刑人禍不饒君。野外輪蹄少。壺中歲月深。但傾無事酒。肯作不祥金。古調吟黃菊。淸風入素琴。終然棲畎畒。長有祝堯心。歲月休將問曆家。菊花看了自梅花。萬齡臺上從頭數。來日無窮去已多。白石淸泉卽故鄕。芝蘭何處不馨香。主人正是三休老。管得閑中日月長。</text>
<title>十月初六日。上命本署。印進帝範訓辭。是夜。喜而不寐。</title>,<text>文皇帝範如從事。天下眞堪運掌中。可是永徽師父訓。晚年繼述只昏風。世祖明明有訓辭。十條雖簡乃元龜。鯷岑自是區區地。萬㝢陶鎔亦在玆。帝範訓辭相表裏。聖謨千載日星明。小臣承乏芸香暑。火急裝䌙進邇英。</text>
<title>挽趙別提 蘺 父母移葬 墳在豊瓖東十五里許。將爲太上王陵。故移葬于某原。</title>,<text>劈開長夜移蒿里。華柩容衣更儼然。好向新阡妥精魄。周遭不異舊山川。</text>
<title>書金貴一詩卷</title>,<text>貴一。慶州吏也。從歷等監司爲營吏。頗有能稱。又募爲驍勇。從韓上黨君戍北方。李施愛之亂。又從軍。得免吏役。求詩於群公。積成卷軸。若李政丞仁孫，黃政丞守身，金參判淳，曹參判孝門等詩皆在焉。璆琳在王府。鉛石猶充貢。小草有苓朮。盡入湯劑用。凡物無棄材。斯人况磨礱。能將刀筆手。六鈞時自控。棠陰昔醇謹。楡塞今飛鞚。幕府上首級。身已脫傔從。矯矯幽幷兒。縮手不敢縱。桑楡尙非晚。將相寧有種。所貴顧初服。要爲鄕里諷。勉記諸公詩。詩語俱鄭重。</text>
<title>又次諸公韵</title>,<text>身佐爰書自妙年。如今馬足踏燕然。功名須爲仍雲勉。平地終成尺五天。</text>
<title>大行大王挽歌。代任西河作。</title>,<text>曄曄三韓主。功隆道更尊。沈幾能先物。神畧自亨屯。禮樂看周制。蠻戎慕漢恩。憂民誠惻怛。事大賚便蕃。釣築收賢輔。圖書演聖言。詰兵非有警。開匭孰含冤。盛業今如此。孫謀不可諼。方期嵩嶽筭。忽駕帝鄕軒。夜壑舟何在。天衢日已昏。民心同考喪。臣涕特瀾翻。代邸瞻龍躍。虞廷忝駿奔。崇班眞越分。厚賜每兢魂。未得酬天地。還悲敞寢門。素儀辭殿閣。苦霧暗川原。復土依遺令。因山示後昆。此生知永已。獨立向乾坤。</text>
<title>又代人作。五首。</title>,<text>周道方還泰。堯年未勌勒。仁威侔帝則。禮樂煥人文。卜世超三代。賓空擁五雲。蒼梧悲寶仗。不復御南薰。猗蘭光奕葉。丹極覩飛龍。盛烈家爲國。深仁草偃風。憂勤遺釰舃。縞素泣臣工。十四年間事。煌煌汗簡中。赫赫中興聖。明明庶事康。精微洞羲畫。制作邁堯章。末命纔憑玉。丕圖已係桑。小臣摹日月。空有涕霑裳。東海提封遠。靑丘日月明。文章輝黼黻。號令亟雷霆。未擬舟移壑。俄驚夢减齡。徽稱二十字。千載照丹靑。儉勤師大禹。勇知邁成湯。霄旰貽謀遠。文明履運昌。煌煌金鼎藥。忽忽白雲鄕。空抱胡髥泣。光陵慘夕陽。</text>
<title>金三宰 漑 母氏挽</title>,<text>手拋奩具閱堯蓂。富貴居然過一生。浮世九旬爲聖善。崇班二子擅光榮。兒孫擁路轜車逗。風雪渾山梓樹鳴。誰向佳城偏慘戚。水流花謝本無情。聖善暗用衛風</text>
<title>寒夜戱書壁</title>,<text>坐具仍兼卧具施。騰騰隨分省營爲。脚婆不作寒氈伴。况有心兵起小姬。</text>
<title>獸君如金山</title>,<text>汝歸緣病母。吾滯爲新君。歲晚誰相守。天寒不忍分。關亭宜少睡。盜賊動成群。更念方髫稚。難辭道路勤。十齡入小學。汝已後於吾。聾瞽吾猶患。箕裘汝可圖。存心從唯諾。爲學愼樞趍。突弁今無幾。殷勤噵聖謨。</text>
<title>新春闕下</title>,<text>騎馬靑門裏。探春紫閣邊。家家競投璞。曲曲已飛鳶。老雪封宮瓦。晴烟暗市廛。故園梅意動。何日賦歸田。</text>
<title>夜踰草岾</title>,<text>層巓空逆旅。深夜叱征驂。雪色千巖縞。風聲萬目酣。貪程迷鳥道。回首過龍潭。却喜東華客。身今在斗南。</text>
<title>冶爐蓑衣洞。喜善源至。次其韵。</title>,<text>石路荊榛手自披。鵲聲簷角報人知。憑誰畫出靑燈下。共撚吟須覔小詩。辛夷花樹欲離披。春到山村忽得知。王事數旬拋景物。故人先我有新詩。</text>
<title>矗石樓。効郊隱。</title>,<text>高樓明月梅花時。造物撩我拚一詩。㘅巾靑鳥集錦筵。醉興未覺繁華衰。光風泛溢蘼蕪渚。渚邊楊柳斜陽遅。欄干倚遍望雲海。鐵笛暗和飛瓊詞。丹丘何處擬可到。鏡中不怕霜毛垂。牋與天公拍手笑。傍人爭噵一段奇。海上曾聞第一區。春風來倚仲宣樓。自嫌塵土迷淸賞。豈有湖山負勝流。故故梅花迎酒笑。關關屬玉向人浮。白雲東望庭闈近。不用閑愁滯遠州。</text>
<title>矗石樓雜詩。寄贈安東趙敎授。昱 曾任晉學。有所盻。嘗著香夢錄。</title>,<text>酒闌孤月下西廂。隔岸人看畫燭光。恠底梅花更消瘦。空階一夜有微霜。上渚下渚春水生。芳菲晴日滿簾旌。漁翁欵欵鳴桹返。城裏人家盡月明。長林藹藹連蒼壁。粧點臺隍晚色新。倦客不知爲畫本。欄干獨立數行人。小甁春色最繁枝。鐵面蒼髥共一巵。翡翠飛來欲偸眼。樓頭正是捲簾時。時折梅花，冬栢各一枝。揷小甁。置之案上。白白朱朱兩女仙。虞庠才子故應憐。依然當日春風面。香夢年來幾度圓。江水江花還有情。倚樓人老永嘉城。蘇娘絶嘆文章妙。曾見華牋綵筆鳴。人老，筆鳴。紀所盻者語。</text>
<title>馬上。望智異山。</title>,<text>塵埃三十年。徒自飽山名。今日晉陽路。遙看未了靑。般若與天王。去天尺不盈。諸峰盡兒孫。亦各鬪崢嶸。驅馳不敢暇。亶亶懷雲扃。豈無濟勝具。愧我縳塵纓。安得九節杖。劉阮與同行。柱到靑鶴洞。秋風拾黃精。</text>
<title>洛東謠</title>,<text>黃池之源纔濫觴。奔流到此何湯湯。一水中分六十州。津渡幾處聯帆檣。海門直下四百里。便風分送往來商。朝發月波亭。暮宿觀水樓。樓下綱舡千萬緍。南民何以堪誅求。缾甖已罄橡栗空。江干歌吹椎肥牛。皇華使者如流星。道傍髑髏誰問各。少女風王孫草。游絲澹澹弄芳渚。望眼悠悠入飛鳥。故鄕花事轉頭新。凶年不屬嬉遊人。倚柱且高歌。忽覺春興慳。白鷗欲笑我。似忙還似閑。</text>
<title>宿靑松府</title>,<text>一春蓬轉此身孤。已覺良辰失所圖。帳裏栢香銷欲盡。萬山深處宿靑鳧。</text>
<title>閏二月二十一日。路上風雪。</title>,<text>臨河路上雪迫人。風亦凶饕共嗇春。莫問天翁錯號令。淸明烟雨逐番新。</text>
<title>梁山澄心軒次韵</title>,<text>人物當時第一流。精忠空想割雞秋。分明怨血蒹葭上。留得滄溟萬古愁。新羅朴堤上。爲此郡太守。死節於日本。烟景迢迢望欲流。客情寥落却如秋。世間堅白悠悠事。坐對澄江莫說愁。</text>
<title>次朱敎授 伯孫 詩軸</title>,<text>回琴點瑟滿襟期。獨立春風自詠歸。今日敢叨靑眼客。杏壇深處醉吟詩。</text>
<title>榮川小樓次韵</title>,<text>班馬登樓強自寬。殘春心緖卽憂端。墻頭把酒紅蕖膩。簷角鉤簾碧樹攢。長嘯可堪勞遠別。浪遊聊欲盡環觀。烏川物色供詩料。贏得吟哦賭一閑。鄭公從韶爲郡守。構此樓。甃池栽花。有雜詠十五首。鄭。烏川人。</text>
<title>道傍松皮剝盡</title>,<text>骨立千株復萬株。凶年曾不惜肌膚。嗟我謾持河內節。豈徒羞煞汲大夫。</text>
<title>星州。次善源。</title>,<text>楊柳飛綿麥有波。年光隨處觸詩魔。春風過了雖堪惜。猶遣騷人管物華。</text>
<title>嶺南樓次韵</title>,<text>登臨正値浴沂天。灑面風生倚柱前。南服山川輸海上。八窓絲竹鬧雲邊。野牛浮鼻橫官渡。巢鷺將雛割暝烟。方信吾行不牢落。每因省母忝賓筵。</text>
<title>戱贈表都事</title>,<text>村酒薨騰未易醒。有人剝剝叩柴荊。枉敎驚起華胥夢。還似松間喝道聲。</text>
<title>遊鄭通贊池亭。是日急雨。</title>,<text>主人發天祕。籬落成滄浪。孤亭如鳧鷖。載我浮中央。淸飈動巾幘。山翠溜壺觴。魚遊簷影下。橃剌聞餌香。白鵝刷其羽。曲渚號且翔。飛絮罷嫩柳。紫綿搖海棠。東阡與西蕩。橫綰供周章。爭敎車馬途。辨此水雲鄕。聊將倦遊悰。一笑酬年光。森森萬銀竹。颯沓驅商羊。鏡面生亂渦。藻荇相扶將。須臾付一快。草木耿斜陽。餘風舞漣漪。送我吟聲颺。羨君熟幽興。萬事不悲涼。</text>
<title>家園散步。三首。</title>,<text>意行閑遶小巖隅。一掬淸泉當酒盃。關到楝花風不定。呼兒挈得裌衣來。揀得黃腸送玉京。弄雛堂下又懽聲。遅遅去魯無人訝。閑卸征輈立晚晴。正是山家笋蕨時。况蒙地土送鮮肥。一春生事皆隨分。其奈辭親又北歸。</text>
<title>忠州不得舟行。時方載稅米。議價不下吉具二十錠。</title>,<text>一棹倦遊天所阻。索錢如許惱行人。琴休浦口携家累。又拂征衣驛騎塵。</text>
<title>龍仁園亭小憇</title>,<text>驅馳數百日。半日聊息駕。玲瓏樹陰中。愛此淸風榭。使君早飛舃。殘吏能迎迓。亭亭荷萬柄。罇罍襲水麝。小魚游且跳。浮萍蹔成罅。隱几正熟睡。山鳥鳴上下。夕陽在前川。行人猶未舍。誰知關輔地。偸此一餉暇。岸巾更浩吟。干棷來警夜。</text>
<title>駒興驛。聞閔同年粹流濟州。</title>,<text>己丑四月。始修世祖實錄。乙亥以後。職帶春秋者。皆納史草。粹亦納之。旣而聞史草。皆令書本官名。粹惧大臣見其直書其惡而㘅之。陰請于奉敎李仁錫及僉正崔命孫。不與焉。又要于博士康致誠。致誠袖其草。出與之。粹倉卒竄改。不暇淨寫而還。檢閱楊守泗，崔哲寬。見其塗擦洗補。白之李參議永垠。永垠徧告諸堂上。僉曰。非細事也。乃聞于上。初。正言元叔康啓。史草書名。非古也。恐無有直筆者。請勿書名。上怒而不從。至是。副正金季昌告叔康史草。亦多塗改。遂俱繫義禁府。上親鞫之。粹云。臣所書。皆大臣事也。其大臣皆在實錄閣。臣慮爲中傷。故謀改也。因大哭曰。臣獨子。願續軀命。上惻然曰。直哉。予在書筵時。知粹之爲人。遂免死。杖百。屬濟州官奴。致誠。初不以實對。且妄引舍人成叔知狀。栲掠乃服。遂與叔康處斬。命孫，仁錫。知而不告。杖百。本貫充軍。作史須人禍。全生是聖恩。海山佳處住。莫散楚人魂。非君負良友。天鑑自昭融。他日重泉下。何曾愧伯恭。伯恭。元魏高允字。</text>
<title>送金懷德 閏宗 還故居。金作亭。扁以柳。種蓮其下。</title>,<text>人間踏地有危機。袖罷天風得得歸。亭柳待吟搖翠線。池荷供笑泛紅衣。檀公上策君能了。賀監淸遊吾久違。今日臨歧送行處。不堪鄕國意如飛。</text>
<title>僑寓興仁門內。詠萱花。</title>,<text>丹棘靑裳一種心。可憐生不在華林。早提金質標炎序。散擢芳莖轉午陰。豔婦競將紉雜佩。愁人未信破煩襟。北堂渺渺天南極。慷慨還爲遊子吟。</text>
<title>久雨六言</title>,<text>樹頭割乖龍耳。㸑下聞丁子聲。西鄰驚怕折趾。半夜屋倒墻傾。坊郭泥塗如海。開河車馬不通。何當混沌開闢。造化政爾無功。</text>
<title>六月日。試春秋館，藝文館，成均館，承文院及本署文臣于思政殿月廊。以曺操造問許劭。劭曰。子。治世之能臣。亂世之奸雄。人一也。而治亂有異。何也。終之以知人則哲。惟帝其難之。予亦難於用人。何以而可。不拘古律以對。臣宗直應製曰。</title>,<text>夷險方知僞與眞。始終一節是純臣。子將藻鑑分明甚。孟德元非稷卨人。二卵干城詎可捐。由來才德罕能全。佞隋未必忠唐者。自是人君所使然。英雄方得馭英雄。草昧艱難只要功。盜嫂或能基漢業。無知可是薦陳公。治世人材野弗遺。心如其面或難知。有才無行應須別。不是號咷擊柱時。一擧皐陶不仁遠。九官濟濟獻嘉猷。後來用舍看堯舜。縱有工吺不足憂。巍巍舜殿日華新。鵷鷺充庭翼聖神。草澤况聞搜隱逸。阿瞞可作亦能臣。</text>
<title>田隱四時 安典籤名桑雞。世宗大王外孫。</title>,<text>漫漫坡壠鏖殘雪。寒勒東君弭玉節。園林忽値此粲者。桃李箾槮盡愁絶。水邊籬落王孫家。尋香緩步看橫斜。縱有纖穠來唐突。一團和氣思無邪。右梅坡春色南維赤煒劇焚燬。幽人窓牖涼於水。每當炎熱含淸風。此君豈伊夸毗子。階除永日披襟當。不數元亮傲羲皇。錦棚雪檻誇豪富。爭似茆齋六尺牀。右竹窓夏風瑤空露洗浮雲滅。滉瀁中庭流皓月。褰衣對影掇金英。便覺淸香着肌骨。此月年年一樣光。纔添小草非尋常。儂家瓦盆何可負。不須更帶茱萸囊。右菊庭秋月寒威屭贔天地閉。萬卉如癡守根柢。胡爲滕六更凶饕。唯有蒼官能踔厲。東阡南埭光陸離。鶴氅緬想仙人姿。踏雪看松也不惡。判敎淸氣裝詩脾。右松臺冬雪</text>
<title>書夏官郞中契軸</title>,<text>簪笏峩峩珮璲長。昌朝飛步屬周行。縉雲俱忝黃麻選。武庫爭看紫電光。仗下天街時並馬。檄閑郞署共銜觴。歲寒莫負松筠操。免被傍人舌轉簧。</text>
<title>七月。賜承政院酒。連三日。翊日。又賜詩及酒。詩曰。三日雖旣困。莫辭予所錫。此意非他心。宗圖永盤石。在座者皆和進。余時在祕閣。擬和。二首</title>,<text>天顏不違尺。密勿龍光錫。飽德歌鳧鷖。何煩協金石。納言愧夔龍。猥荷天廚錫。報效期桑楡。自信心匪石。</text>
<title>狎鷗亭。代作。</title>,<text>上黨君韓明澮。構亭於漢水之南。大明倪學士謙。扁以狎鷗。取韓魏公之名亭也。且有記。陳內翰鑑，會稽陳贄，贄子嘉猷，張給事寧，浙東金湜等皆有詩。本朝諸名公。皆賦之。東湖水一曲。百頃靑玻瓈。漁舟矴其瀨。芳杜被其堤。高人愛冲曠。結構非榱題。暇日追勝賞。罇酒費提携。機心漸銷遣。竟與禽魚迷。公來漚鳥集。公去漚鳥啼。所以得公憐。狎玩忘簪圭。雖有爭席人。婦姑無勃磎。海客豈同調。忠獻聊思齊。何嘗慕騎鶴。亦不希乘鷖。九重頗虛佇。難辭公膳雞。落日入東郭。欄街唱銅鞮。</text>
<title>同前。代作。</title>,<text>楊柳蒹葭似畫圖。高人華構接蓬壺。曾將玉貝柱麟閣。却擬黃冠歸鏡湖。把酒倚欄鷗自狎。巾車入郭月還孤。機心我亦些些在。才到亭中忽已無。</text>
<title>待漏院 議政府文臣。賦詩淸字韵。</title>,<text>丹鳳門前擁火城。蒼龍闕角看明星。相君戾止整冠珮。院吏跪報鷄初鳴。黼座金蓮燄未吐。玉漏點滴花外聲。凝神端坐柱手板。百慮皎皎來襟靈。善惡之幾只抄忽。天下以之爲重輕。前有王范後章蔡。誰爲院辱誰爲榮。宋室隆衰已陳迹。箇中龜鑑何分明。三復棘寺瓊琚文。千載炳炳如丹靑。我願後來待漏人。勿爲撓揀 爲迓衡。天工天職正吹萬。所貴激濁而揚淸。</text>
<title>送梁觀察使 順石 赴黃海道。與徐判書同賦。</title>,<text>羽儀曾看上扶搖。睿眷仍將物望饒。錦帳南宮參制作。熊車西海採風謠。掄材自幸陪談論。問瘼須知省敎條。寒菊朔雲離思苦。幨帷何日却還朝。今秋。與徐判書，梁參議。同在成均試監試。故五句及之。</text>
<title>成判書任母安氏挽章</title>,<text>嗣音不獨家人饋。敎子爭希孟母遷。風望早因慈訓得。生榮况與死哀全。萱闈謾襡蚊飛枕。蒿里新開鶴吊阡。我與三郞交莫逆。西風相挽意茫然。</text>
<title>崔主簿玉閏挽</title>,<text>玉京底滯豈他心。悵望林間反哺禽。五馬未嘶桑梓里。銘旌空指白楊陰。自從孤幼當門戶。浮世駸駸四十三。天道由來難可必。斯人無壽又無男。</text>
<title>送兪生員落第還咸陽</title>,<text>幽懷抱玉未曾攄。肯向朱門學曳裾。歸夢每迷天嶺月。貧餐不要漢江魚。親闈歲晏重添線。旅舘更長倦秣驢。好把壯心謀後擧。知君端不負詩書。</text>
<title>太上太妃殿春帖字</title>,<text>東皐初暖律。永巷又春風。福履同樛木。千齡母道崇。</text>
<title>王大妃殿</title>,<text>韶光回桂殿。淑景麗金鋪。肅肅陪長樂。徽音自不孤。</text>
<title>大殿</title>,<text>亹亹三陽進。煕煕萬象春。頓令賓日地。共荷發生勻。</text>
<title>中宮</title>,<text>蘭掖條風早。椒闈瑞靄新。徽音兼福履。輿頌達封人。</text>
<title>歲除日。有感。</title>,<text>四十明朝至。徂年難挽回。不堪窺密室。只怕動寒灰。守道唯安分。陶情且索盃。兒童增意氣。相喚賣癡獃。</text>
<title>睿宗大王挽詞</title>,<text>聖神文武應千齡。共擬靑丘泰道亨。德布幅員渾雨露。威摧奸軌亟雷霆。忽驚憑几音初祕。復噵因山制已成。二載厚恩慚未報。恭陪羽衛泣呑聲。同前參决三朝際。憂勤積恤中。文明符帝舜。恭默邁商宗。末命揚憑玉。群心慟棄弓。龍章無復覩。流淚滿東風。同前繼述煌煌業。英明冠百王。父臨纔二祀。嬰慕徧群方。未罷呼嵩頌。俄驚脫屣忙。橋山何處是。空望白雲鄕。</text>
<title>聞玄風以下大雪</title>,<text>南州大雪一丈強。茂溪以比山蒼蒼。羈禽朱木飛且墜。行旅塡坑立不僵。可憐冬候亂春候。共訝炎方同朔方。是非非關遠遊子。却喜梅花依舊芳。</text>
<title>和鄭密陽亨</title>,<text>一州天地自淸寧。正是牛刀宰武城。忽有汪恩沾鶴髮。從知高義薄鴻冥。</text>
<title>贈日本西海元帥源敎直使者</title>,<text>玉帳龍泉靜海瀾。名香來進鷓鴣斑。無端晤語賢從事。如對將門萬里顏。從來迎犒遠人歆。杞國天崩遏八音。客路數千空軟飽。交情賴是重南金。嶺外春風苦憶歸。憶歸長是夢萱枝。送君今日伸吾孝。錫類曾綠共秉彜。僕回程。將省母于密陽。使者知此意。嘆曰。我七十餘歲母在本國。前年五月辭來。以此歸心甚迫。大人。明日間戲綵之樂。爲何如。浮天鯨浪一扁舟。五緉風輕不自留。立馬看君鳴艫去。熊神斜日思悠悠。天吳飛舞海門開。風送征颿却穩回。他日重期雙闕下。知君專對定應來。僕承殿下命。津送足下還國。艱關道路。得共盃酒之雅。幾訖二旬。今到薺浦臨別。戀戀有縞紵之懷。聊以拙詩。代爲行贐。不足充源公帳下兒所看云。皇明成化六年二月初四日。朝鮮國某官某識。</text>
<title>奉柬孫鳳山。兼呈吳敎授。余時在村莊。患咳嗽。</title>,<text>故鄕春興故相牽。試拂征衣下日邊。草色未勻霜欲盡。梅花纔動月將圓。縈懷欝欝文園病。畜懶昏昏子美眠。珍重耆英應記憶。身輕何處掉觥船。</text>
<title>合浦李節度使克均。送老母旨味。以詩爲謝。</title>,<text>敦詩說禮氣如雲。玉帳牙旗掃海氛。壯忘猶懸稽落柵。威聲直壓棘門軍。南樓風月誰陪賞。北極星辰早徹聞。老老餘恩及窮巷。蠻牋珍誦感斯文。</text>
<title>吳敎授見和。復呈。與仲兄同賦。</title>,<text>竣事無人更挽牽。歸心還在五雲邊。酒因多病神難敵。詩爲傷春語易圓。少女風前胡蝶舞。辛夷花下麝香眠。凝川庠老能容物。早晚同乘雪月船。</text>
<title>城主以黃魚十尾。饋我大夫人。詩以爲謝。</title>,<text>春風鄕國鱖魚肥。五五朋來忽款扉。鄰里不知臺餽至。錯將誠孝比姜詩。</text>
<title>吳敎授見和。復呈。</title>,<text>烏帽紅塵夢易牽。暫時酬咏杏壇邊。自慚魚目忘懷售。忽賭驪珠滿紙圓。鄕國雲烟猶百態。御溝楊柳想三眠。憑君莫負罇中醁。遊宦眞同上瀨船。</text>
<title>密陽東軒。梅花初開。吳敎授及城主有詩。次韵。</title>,<text>雪裏誰誇庾嶺梅。南枝開了北枝開。凝川二月看春信。莫問花魁材不材。一元消息訪寒梅。却恨東風未放開。擁鼻忽然逢粲者。從敎桃李不時材。</text>
<title>孫鳳山用前韵。作演雅以寄。復和。</title>,<text>意馬飄揚莫謾牽。亂隨蜂蝶到海邊。燕尋舊壘泥初暖。魚觸新荷露未圓。輦轂久叨鵷鷺列。林泉思與鹿麛眠。凝川堪看蝸牛舍。桑可供蚕步有船。黃犬蒼鷹臂且牽。閑驅狐兔野亭邊。長圍豕突巖花落。寒食烏啼隴樹圓。丙穴鱒魴俱厭飫。窪樽蛆蟻盡酣眠。鹿鹿自慙非賀監。誰言騎馬似乘船。後一首。叙昨日擊鮮之樂。時寒食日。城主邀予。歸于無訖驛下。獲獐猪。晚飮工萬魚山下。會者。南監察裿，安禮安億壽，成南海秀兼，朴參軍宗元，張參軍鼎也。鳳山及吳敎授。皆托故不赴。故以此詩誇詡云耳。</text>
<title>和東萊靖遠樓</title>,<text>千尋樓櫓蔭垣堧。蜃彩還迷漲海邊。睥睨夜傳寒戍角。欄干春敞故人筵。靑宵使節爭瞻峻。荒徼兵籌不乏賢。二度見苽猶幕府。酒盃隨分且陶然。時。今大司憲李克墩，任僉知淑，金副正季昌。奉使留飮于此。余與成都事來會。李要余賦之。</text>
<title>和梁司直德富詩軸。二首。</title>,<text>少時靑紫謾纓情。魂夢年來不到京。山郭水村皆順境。高情寧事孔方兄。鄕國春風亦世情。也能催我返神京。何當來結鷄豚社。溪友園翁共弟兄。</text>
<title>孫鳳山，吳敎授復和演雅。次韵。與仲兄同賦。</title>,<text>蝸角功名苦被牽。鷗盟寒却釣磯邊。豈緣螢焰能開暗。自是稀膏易運圓。款段每尋花下飮。勃姑時覺竹間眠。年來世味如蟬翼。擬問滄洲范蠡船。曳綫飛鳶不受牽。惺惚鶯語竹籬邊。泥霑荇葉蛙鳴鬧。露坼花房蝶夢圓。細數鴈行扶杖立。閑拋雉翳枕書眠。春風猿鳥渾相念。須更持螯泛畫船。</text>
<title>孫，吳和余二月梅韵。走筆復和。與仲兄同賦。</title>,<text>野老年年折作藩。群芳調笑苦相喧。玉妃遅暮柰賦命。靑鳥寂寥空斷魂。此日不緣氷蘂醉。明朝只有蠟跗存。上林密地應多隙。借問何人移故村。</text>
<title>淸州。訪南溪道士。明日。却寄。南溪道士。卽慶友人延自號也。</title>,<text>胡奴種秫南溪北。赤脚桃菜南溪南。道人長嘯閉關卧。壁間自署南溪銜。客來剝啄亦不嗔。酒旣冷冽殽豊甘。紅塵韁鎖誤人甚。夜月未共羲皇談。</text>
<title>四月初一日。陪祭永昌殿。有雨。是時。百官分班。入景安殿。</title>,<text>鳳闕平明金鎖開。百官分着兩般衰。殿頭淸喝穿花出。城上愁雲送雨來。仙仗東西非舊彩。隙駒前後有餘哀。漢家奕葉眞瓜瓞。誰獻堯門萬壽盃。時永昌殿。練服。景安殿。斬衰。</text>
<title>和台甫書懷</title>,<text>誰家桃李得春偏。零落還應惜少年。且向木犀看造化。不將遅暮怨蒼天。平地危瀾詎有涯。▩情如水復如紗。嶺南樓下誰相念。蹺鷺眠鷗簇暖沙。輦轂歸來鬢欲華。猶將八口寄人家。閑窓折得荼䕷看。無賴東風驀地過。脚底紅塵歲月流。鄕心無柰轉悠悠。木天高處慚非分。他日尋君東海頭。</text>
<title>和兼善送春。用國華韵。九絶。</title>,<text>濃綠千枝一點紅。何人取次覔春風。年年不管花開落。只怕樽中酒易空。酴醾送酒絶堪憐。一斗傾來合自然。翕翕炎間皎皎質。可能相伴到殘年。少日只饒心似絮。中年爭柰絮爲萍。萍隨流水潛句引。猶勝飄空無定情。由來野性懶乘時。脫却韋弦亦不知。忽有黃鸝鳴樹杪。又揩病眼便尋詩。白雲天際想孤飛。寂寞無人噵少微。猿鶴相思莫相怨。吾今緝得芰荷衣。百世君看臭與芳。十年吾亦慣閑忙。漢庭已召嚴徐輩。不要伊優在北堂。誰能喚起卧龍來。桂酒殷勤勸一盃。大地佳生望雷雨。若爲孚甲盡敎開。時旱甚。過芒種。猶未播。已播者。猶未甲拆。桑麻楡柳擁衡門。一曲凝川數畒園。僦得空壚窘炊玉。故山回首每銷魂。山翁康濟自家身。須信堯夫語最眞。愧我身猶未康濟。頭風肺疾送殘春。</text>
<title>送台甫赴蔚山帥府</title>,<text>崔侯同年又同郡。百里負米志亦同。往者論事罷遺補。櫜鞬馳赴洛水東。洛水東雞林南。我昔試作幕下士。君今復着從事衫。人言從事勞。我道從事好。大和形勝天下稀。况値升平邊警少。戍樓明月刁斗閑。蓮府風流非草草。呼鷹鳳皇巖。斫鱠魴魚津。要傾東海入盃杓。醉中吟興生陽春。詩跌宕酒淋漓。舞老校歌妖姬。眞率常陪大府歡。豪狂且壓書生酸。崔侯崔侯勿逡巡。齷齪紅塵有何樂。金陵庭闈不甚遠。伏臘承顏也不惡。主人仁贒肯見阻。月日猶能致滋味。長安巧宦那可慕。人生適意玆爲貴。從君更問列鎭帥。滿紙羸兵蘇息未。</text>
<title>墮馬移疾。國華以焦校書爲戱。書此以呈。</title>,<text>建巳之辰又墮驢。故人終不問何如。也知板齒依然在。金校書非焦校書。</text>
<title>直廬偶吟</title>,<text>駑劣那堪廁儁材。道山風日覺崔嵬。廟堂喜有懸衡選。經幄論思半草菜。</text>
<title>漢陽端午</title>,<text>蒲酒相邀醉面紅。六街塵起日如烘。畫橋綵索爭歡笑。遮莫田家半菽空。</text>
<title>五月初六日。喜雨。時與世蕃。在經筵廳。是日。開酒禁。</title>,<text>北山膚寸冒千峯。甘澍潛隨昨夜風。共喜甫田皆甲拆。應憐群意願年豊。感恩便欲龍三酹。乘興還思聖一中。日到高舂纔輟講。歸鞍何惜濕金狨。</text>
<title>紀夢</title>,<text>無端神變化。有驗氣升沈。沆瀣捫天噏。埃風擁袂吟。遊山仍冒險。觀水更臨深。危或騎雙瞎。忺猶聽八音。霜鬚逐臣色。靑眼故人心。麗景逢花鳥。長途値雨霪。歌呼逃北里。羈旅飽南琛。得喪同雲雨。悲歡信古今。紛紜亂無緖。春夢不須尋。</text>
<title>文武樓。觀書籍。</title>,<text>勤政殿左右。有二層樓。東曰隆文。西曰隆武。奉化伯鄭道傳所名也。自世宗時。命藏御府書籍。令典校署。掌出納。巍然文武樓。東西正相對。回梯着脚罷。忽見飛鳥背。勤政乃並崇。勢壓終南黛。觚稜映罘罳。陽馬雲霮䨴。規制眞鬼功。離婁目亦昧。三皇五帝書。戢戢滿其內。奇光屬奎壁。夜夜不可晦。半天落鮮飈。芸香紛綷蔡。蟫蠹不能欺。如聞鬼神欬。且與烟火隔。貽謀之所在。日月自行空。文武道不廢。基圖益綿遠。百王誰敢配。微臣玷祕署。咄此山野態。檢秩每登降。恍如游沆瀣。愧無王充才。精神空儓儗。</text>
<title>移居東小門下尹正孝孫家</title>,<text>僑居秪是愛林丘。不向靑門學故侯。判斷市聲鏖晝寢。剩饒詩興漲巖幽。數年家具移來慣。百世身謀到處浮。維鵲有巢能自擇。傍人莫笑拙於鳩。</text>
<title>書上洛君詩卷。二首。</title>,<text>上洛曾祖翼元公爲左政丞時。驪興府院君閔公霽。奉使往南方。翼元與諸公。會餞于紫霞洞。府院君贈以詩曰。金政丞孫金政丞。當時竹馬記吾曾。丹靑王化君家事。政事堂中日戰兢。晉山君河崙爲序。金陵奉使端木智，政丞成石璘等。分韵爲詩。是建文三年秋也。成化四年戊子歲。上洛又拜右議政。徐中樞居正。續是軸爲序。又命予詩之。紫霞洞裏樹光秋。見說神仙集勝流。四坐雲璈驚逸興。一篇華澡振徽猷。相䂓只爲謙謙得。莫逆須因切切求。友道猶存黃閣上。淸風長使薄夫羞。胷襟千頃自澄淸。廊廟之姿値聖明。滾滾箕裘傳緖業。煌煌鍾鼎勒勳名。沙堤樹色三槐茂。海域天容八柱擎。貽厥已應基址大。願將霖雨答蒼生。</text>
<title>次尹洪川志詩軸</title>,<text>大隱非林藪。風塵豈敢加。折腰羞齷齪。懷寶謝紛華。老更遭煕運。閑宜聽豔歌。容吾陪杖屨。乘興酒須賖。菜畦莎徑類村家。柰此明情欝欝何。遏了春風猶閉戶。當時醉伴覺無多。早綴鑾坡供奉班。可憐無藥駐朱顏。如今一覺黃梁夢。揮塵猶談舊日歡。東觀風流說二班。誰知我亦早晞顏。君能歷歷籌人物。贏得當時客右歡。君。世宗朝。以治平要覽書寫。仕集賢殿。今已老矣。每說人才全盛時。未嘗不嘆息。</text>
<title>六月中旬。聞慶尙道雨。</title>,<text>聞道東南雨。愁人喜欲狂。稻粱雖莫及。苧栗豈全荒。愧忝金華講。思抄陸相方。夜來多少夢。一半在高堂。</text>
<title>世祖惠莊大王樂章</title>,<text>嵬嵬世祖。實天生德。整頓皇綱。延弘大業。昭哉文武。煥焉禮樂。創守隆功。垂耀無極。右巍巍曲維天命。歸一德集禎符。烝哉我后。手握瑤圖。丕承武烈闡文謨。肅淸內亂。総攬權綱。陽舒陰慘靖四方。黎民耕鑿。鄰寇梯航。便蕃帝賚受龍光。纂禮修樂。制作一新。貽謀燕翼裕後人。於昭于天。綏我思成。千秋萬歲啓隆平。右天命曲</text>
<title>兼善次我直廬詩。復和。</title>,<text>自愧平生襪線才。澆來胷次尙㠑嵬。如今丹地開黃卷。閑却長鑱斸野萊。中無抱負怨遺才。正是沿涯欲陟嵬。我不著書今直閣。虛名終愧呂東萊。</text>
<title>送兼善奉使永安道</title>,<text>時永安道有蝗。綾城君擧兼善。令審蟲旱及救荒之狀。兼賜節度使及五鎭諸將宣醞。八月初九日。發程。兼善曾爲玆道兵馬評事。龍荒父老揖風儀。曾見轅門草檄時。矯制尙容長孺直。逢山勿效孟陽嬉。三軍共醉投河飮。百里應勞負弩馳。關塞秋深轉搖落。歸來竚和錦囊詩。</text>
<title>文僉知 修德 母氏挽</title>,<text>生榮無復憾。駒隙亦堪悲。擧案當時範。䦱門後世儀。龍津雲影合。萱砌露華萎。落日佳城閉。臨風謾涕洟。</text>
<title>碎玉斗 月課</title>,<text>玉玦無功玉斗來。鴻門鐃鼓正如雷。誰知啞啞重瞳笑。不滿皤皤亞父唉。怒氣崢嶸那識寶。伯圖鎖落欲成灰。當時不合爲謀主。臨死罹讒始乞骸。藍田寶氣燭鴻門。玉帳讙聲動虎賁。亞父撞來同瓦礫。沛公擲得賭乾坤。謀謨不省堪生癭。功業無成謾觸藩。欲佐沐猴圖四海。老年才智豈堪論。</text>
<title>龍山落帽 月課</title>,<text>萬年乃佳士。龍山眞勝地。况復九九辰。三羨忽相値。征西亦英物。高會集僚吏。盃崇菊花酒。槃飣茱萸餌。談笑共擧白。落日何辭醉。是時秋氣高。六幕淸飈至。颯然吹鬢髮。不覺烏帽墜。眼底失紅綠。天公似相戲。可人更有孫。爲文肆嘲刺。曠懷隘雲夢。何曾攪才思。答筆不停綴。箇箇鮫人淚。豈惟四座驚。千載歆風致。柰何遺臭夫。府中盡騏驥。不謀復中原。但自窺神器。郗生竟入幕。嘉也竄下位。翻覆在一瞥。天數胡可諉。緬想龍山圖。還使人酸鼻。</text>
<title>送日本藺上人</title>,<text>浮杯到處卽爲家。客裏隨緣度歲華。豈以利名辭薜荔。只將忠信任風波。秋帆未落魚龍伏。夜月纔高島嶼多。遙想白雲行李好。舊山應已罷干戈。又 三首不二門中早策勳。扶桑學道孰如君。邇來脚踏人間世。還向松窓管白雲。海雲臺下浮天浸。徐福祠前落木風。記得千尋鰲背泊。金雞初叫日輪紅。海中都是羽人家。員嶠方壺取次過。遙憶夜禪商搉處。一甁秋水自煎茶。</text>
<title>鷄林懷古 月課</title>,<text>連雲草樹舊江山。華表亭亭壓市闤。石老鮑魚猶片段。城空半月自彎環。誰敎外侮輕周鼎。終見降王叩漢關。千古金鰲閱興廢。夕陽和恨滿孱顏。</text>
<title>金中樞宗淑挽章。代上洛君之父。</title>,<text>謙恭仍謹愼。處世自怡然。志節追前烈。箕裘付後賢。三槐祥已應。萬石美堪傳。樂事窮淸賞。流光任暮年。紅羅纔記姓。黃鶴忽遊仙。怊悵東郊道。酸風落夜泉。</text>
<title>孝寧大君夫人鄭氏挽章。代作。</title>,<text>東平爲善樂。偕老壽闈深。福履家人頌。儀刑戚里欽。收神仙府遠。飛旐暮阡陰。苽葛情何已。西風淚滿襟。天賦柔嘉德。維城婦道尊。一家樛木頌。八秩誥花恩。白日仙蹤杳。斜陽綉閤昏。欲知餘慶遠。膝下見玄孫。世家生碩媛。早荷九重恩。琴瑟徽音盛。芝蘭奕葉繁。宗姻輝懿範。鬟珮斂芳魂。相挽秋風外。無端拭淚痕。</text>
<title>海市 月課</title>,<text>蓬萊仙人霞冠裳。宿昔見之頎而長。邂逅綽謔發粲然。袖中梨棗遺我嘗。飈車羽輪皆所適。九九瀛海聊尙佯。回看沆瀣澹如酒。踆烏燁燁暾扶桑。海袖好事露光恠。樓臺城郭連窮蒼。九衢萬井隨指點。左右貨貝森開張。車輿雜還廛肆間。紈縠往來皆胥商。平生塵土慣遊息。我喜返却章臺傍。仙人顧我顏不懽。酌我勸我靑岑觴。覼縷角根未及已。忽有衝風來簸揚。須臾變滅了如掃。下視鯨浪空茫茫。稽首仙人餉我厚。若醒得醒痺得強。滔滔塵世競市利。得喪盡是夢幻塲。盈虛消息矧物理。何苦機巧徒劻勷。坡翁達道素自負。諉諸人厄誰能詳。癡兒何可與談夢。且詠孟氏觀瀾章。</text>
<title>狎鷗亭。上黨府院君請賦。</title>,<text>相公雲鶴姿。遼天穩遊戲。不侶遵渚鴻。况偶炎洲翠。遐情念舒卷。江皐有時至。華構絶蕭灑。一片城南地。簷外山庚庚。檻前江淠淠。於焉披氅衣。八窓聊徙倚。灝露沁几席。淸飈動荷芰。嗒然如喪耦。豈惟忘勢位。海漚聖得知。日夕爭來萃。關關吐商音。皎皎翻雪翅。庭除謦欬落。群擧自相媚。相公莞爾笑。何曾物我視。中孚久已熟。禽鳥亦不避。縱饒滄洲趣。明主共圖治。裨諶嘗適野。乃是謀國事。安石遊別墅。何妨任重寄。廊廟與江湖。所憂無二致。苟推狎鷗心。吾民其受賜。公乎愼終始。忠獻奚專美。不要養冲素。鶴筭猶可冀。</text>
<title>同前。代作。</title>,<text>城南十里江如練。探討何曾足重趼。一朝華宇臨芳洲。千古天慳忽呈見。燮理之暇携賓朋。手中只有蒲葵扇。忘機不獨漁爭隈。漚鳥皆能識公面。霜毛雪羽絶纖埃。搖裔飛鳴助歡讌。不學巧語籠中鷴。肯作附炎堂上燕。幾微一動色斯擧。海客所以難得便。相公胷次無物我。來狎還如被深眷。陶鈞萬彙擧此耳。先憂後樂公曷倦。中朝學士今歐陽。摛辭揮灑鵝溪絹。如心不恨無其人。事業當求忠獻傳。中朝倪謙作記</text>
<title>上黨府院君詩卷</title>,<text>府院君少時。不得志。薄遊四方。聞徐公居正，康公孝文。在北原法泉寺。摳衣於泰齊先生。公與權吉昌擥。亦赴焉。後臨別。徐公書古風一篇贈之。及貴。錄徐詩爲一軸。請諸公和之。某將赴咸陽。府院君並與狎鷗亭索賦。有莘耕叟南陽翁。何人物色塵埃中。皇天老眼無今古。欲降大任先羇窮。西原喬木世濟美。相公矯矯人中龍。早歲落魄不自衒。胷中能辦麒麟功。想像負笈法泉社。乾坤勝氣輸之東。同遊諸子盡人傑。嘯倣巖壑皆淸風。豈知時事一朝改。妖氛滿國烟濛濛。相公舊衣起東山。手轉日轂咸池紅。經綸開濟靡餘力。鼎彜不足鐫勳庸。英雄事業信難料。萬人平地看冥鴻。何况兩朝元舅尊。休戚肯與請公同。舊遊回首入懷抱。至今柏樹號秋空。尋詩夢到鴈塔下。彷彿猶趁闍梨鐘。</text>
<title>臘日。上奉世祖神主祔于大廟。備法駕還宮。僕以外補。未綴舊班。有作。呈國華。十二月十六日</title>,<text>今年臘日暖如春。渠柳庭萱物態新。侐侐閟宮傳萬舞。平平馳道燦三辰。寬恩渙汗原輕繫。法酒濃薰醉近臣。自愧一麾爲俗吏。朝衣未惹屬車塵。</text>
<title>書許金山 混 詩卷 許爲太僕。與予同日補郡。</title>,<text>金馬幾年爲近侍。思親乞郡已三章。堂前喜有平反笑。水上忍照差科瘡。歲荒要盡崇安策。政擧須揮北海觴。明日漢江江畔路。共看楊柳眼搖黃。</text>
<title>送楊學源以書狀赴明</title>,<text>嗟余得荒郡。送子客燕臺。春興復芳草。鄕愁應落梅。風摶承異渥。吏隱愧非才。早晚金陵月。同傾蘸甲杯。</text>
<title>學士樓下。梅花始開。病中。吟得二首。</title>,<text>學士樓前獨立仙。相逢一笑故依然。肩輿欲過還攀慰。今歲春風太劇顚。春慵和疾過淸明。官况愔愔睡易成。吟到梅邊幽興動。吏胥爭道使君醒。</text>
<title>病稍間。行春。</title>,<text>病裏情懷一半新。忽驚節序是陽春。花光不减豊登歲。詩思全饒潦倒人。但約吏民勤樹藝。休將簿領擬經綸。東皐雨歇倉庚咽。須把柴車日日巾。</text>
<title>蘭竹二軸。晉州鄕校敎坊。獻賑恤使右贊成尹弼商。</title>,<text>淸風巖下國香回。誰爲皇華一倂栽。標致從來君子行。世間花卉揔輿臺。燕尾龍雛伴靚妝。誰知苦節與幽芳。細看來自琪花苑。淸玩眞堪着廟堂。</text>
<title>聞兪生員好仁落第還鄕。寄詩。</title>,<text>旣與帝鄕辭。庭闈慰所思。休將泣玉淚。枉洒弄雛時。薄况詩書誤。衰容歲月知。急來須共賞。花信尙留枝。</text>
<title>和廣陵君南原東軒韵。代從事鄭可貞。居在此</title>,<text>南土生靈食已艱。皇華到處盡歡顏。自知從事無奇策。且愧支頤看故山。麥浪欲搖墻側畔。花須猶照樹中間。良辰如此尫羸滿。未忍輕輕說得閑。廣陵。卽李公克培。時全羅道大饑。公爲賑恤使。可貞爲從事官。</text>
<title>又廣寒樓韵</title>,<text>天涯弭節倚高樓。掛起簾㫌不轉頭。風旺綠林山似拭。雲開畫棟瓦如流。冗中易抱芳時恨。客裏還成古國遊。滿目閭閻尙枵腹。靑燈舐筆思悠悠。</text>
<title>送表上舍之咸昌成親</title>,<text>四月咸寧縣。祥鍾富貴家。應尋薪斧約。幾竚瑟琴和。吉士吟梅實。長松托女蘿。靑雲知不遠。爲賀小登科。</text>
<title>和申惠翁贈聡上人</title>,<text>栢子香中禮鴈堂。啼鵑何苦怨流光。浮雲奠道無心物。朝暮隨風度澗岡。上人有子䂓啼苦之句蝸角功名競自賢。山僧只解練元田。愧余一作塵埃吏。歸計還愁落暮年。</text>
<title>嚴川寺午睡</title>,<text>麥熟何妨省敎條。偸閑蹔憇野僧寮。翛然午睡無人覺。只有林間婆餠焦。</text>
<title>宿嚴川寺</title>,<text>嚴川寺裏兪林我。煮茗淸談愜素期。一夜簪纓渾忘却。灘聲驚夢忽尋詩。</text>
<title>明日。祭聖母廟。有雨。</title>,<text>神母廟前嵐氣熏。瑤漿三奠雨紛紛。回頭更向山椒望。猿鶴松杉盡白雲。前峰已失後峯靑。屛翳撩人不解晴。誰畫遨頭一簑笠。滿村風雨看苗生。</text>
<title>李錄事 順之 惠櫻桃。兼有詩。次韵。</title>,<text>薦廟恩頒是故常。瑛盤火齊座生光。如今野外筠籠至。忽憶金華帶醉嘗。</text>
<title>答國華</title>,<text>自笑平生適越冠。世情爭得耐孤寒。少時問學和熊膽。末路聲名混鼠肝。簿諜只能拚畫諾。親朋誰肯報平安。蒙君珍重金鑾詠。觸撥幽懷仔細看。</text>
<title>又答國華永叔</title>,<text>踈慵豈是薄淮陽。只恨花甎未沐芳。偶上頭流望京國。塞雲歸盡日蒼茫。</text>
<title>寄賀金壯元訢 金。今年爲壯元。首薦入玉堂。</title>,<text>殿前聞噵選靑錢。添却篷山一箇仙。自是心存溫飽外。懷中應得筆如椽。</text>
<title>聞世蕃有妻服。寄詩。</title>,<text>一別三春幾度思。况聞君賦悼亡詩。玉堂轟飮應無數。也有醒來錯喚時。</text>
<title>用國華韵寄磬叔。磬叔。時服未闋。</title>,<text>惆悵何因見素冠。頭流春盡眼長寒。欣欣有夢同騷雅。悄悄無人共肺肝。非是長沙投賈誼。况聞金馬召嚴安。會當與子重携手。殿後鞓紅把酒看。</text>
<title>悶雨</title>,<text>時將流火遇驕陽。多稼連雲欲就荒。悶聽兒童呼蜥蜴。佇看原野舞𪄲鴹。誰敎天靳千鍾澤。自識心爲一炷香。太守無良民曷罪。頭流空只聳靑蒼。</text>
<title>韓同年從兪惠桃。兼有小詩。次韵。</title>,<text>松竹閑元亮。溪山擁醉翁。由來同氣味。何事未從容。又緗桃有佳實。來自浣花翁。不是瑤池種。猶堪澤瘦容。</text>
<title>山陰換鵝亭。次李節度使。克均○二首。</title>,<text>身馭冷然鶴背天。赤煒當午似無權。映雲雨脚翛翛過。隔竹花香苒苒傳。已辦遊人眠薤簟。休煩假守示蒲鞭。日斜江上聞漁笛。疑在嚴光釣瀨邊。玲瓏華構樹陰重。未省炎風最不史。水赴丹谿淸瀉鏡。山連靑鶴翠磨空。烟霞有分勤相逐。杯酒隨宜覺易濃。爲報吏胥毋溷我。簿書堆案卽塵籠。</text>
<title>七月二十八日。禱雨龍遊潭。</title>,<text>其一兩崖束崩湍。十里聞雷吼。石狀自千萬。其上多嵌竇。疑是神龍居。傴僂再稽首。其二蒼蒼天王峯。雲霧若餴餾。須臾劃開豁。草木粲可數。我行非爲山。膚寸胡不湊。其三居民自團結。茅屋臨溪水。舊聞靑鶴洞。玆村無乃是。深慚父老言。今有催租吏。其四猿呼鳥復噪。四山忽已暮。回汀搴杜若。葉葉沾凉露。聊就蒲薦眠。秋聲在高樹。其五行廚飯菰米。夜依巖下宿。擡頭望雲漢。不見群豨浴。愧無憫農誠。神龍應瞑目。</text>
<title>書金蘭契軸。金吉甫有請。</title>,<text>四海猶將意氣求。况同鄕黨易爲儔。春花秋月相招飮。南埭西陂共釣遊。榮辱十年休自負。光陰百代好交修。丁寧更結金蘭約。市道令人謾怨讎。</text>
<title>和朴司諫安性見寄。朴余同年也。時持服在竹山。</title>,<text>誤恩曾許左符歸。猶着金華侍講衣。便合投簪江海去。故磯魚鳥夢依依。知君高義薄雲天。忽枉山中白雪篇。聞噵萬松無鹿觸。風聲端向後人傳。</text>
<title>送姜與齡</title>,<text>陽山窮處正無聊。忽得跫音慰寂寥。早向北方聞燄燄。却於今日看翹翹。秋風客况蛩如訴。別路醒吟馬不驕。盃酒殷勤莫相捨。春來知子上扶搖。</text>
<title>晉州敎坊歌謠。獻吳觀察使 伯昌○滿江紅</title>,<text>鳳岫菁川。人道有神仙遺迹。今又見喬鄕。冕服象先旌節。原隰風聲馳海上。瓊樓喚點蓬萊籍。便歡情如許。水增深山增碧。秋日淨秋霄寂。期易失時難得。儘洞房淸敞。芳罇明月。雲雨未排臺下夢。鴛鴦已暈機中織。願星軒流憇。一霎兒娛今夕。</text>
<title>凡於驛路上。記所見。</title>,<text>九月靑靑禾未收。八公山下不宜秋。老翁拾得蕪菁了。背立西風滿眼愁。</text>
<title>和鄭密陽亨</title>,<text>誰敎玉上點靑蠅。菰米鱸魚老季鷹。何處最宜陪笑語。菁川風雨五更燈。釣瀨時時笑子陵。不將功業佐中興。如今愧殺塵埃吏。却望靑山學臂鷹。</text>
<title>和朴盈德</title>,<text>靑衫華髮忝專城。田里愁聞喚咻聲。魂夢只應尋故國。鶖梁鷺渚夕陽明。</text>
<title>郡齋卽事</title>,<text>頭流秋氣日稜稜。曲檻踈欞却懶憑。墻影半隈三畒竹。樓陰全護一池氷。使家下令眞流水。徭戶藏姦若亂繩。吏散客歸欹枕睡。夢魂猶自臥靑綾。</text>
<title>和國華見寄</title>,<text>莫恠嵇康懶作書。明情猶自惜離居。別來應得頭銜改。聞噵新詩錦不如。聞國華三魁文臣賦詩。將加一級。</text>
<title>又次國華</title>,<text>北斗浮雲外。南衡漲海頭。酒盃思爾汝。詩句失陽秋。自愧承流拙。遙聞視草優。著書今幾許。不必爲窮愁。</text>
<title>十月。連日大風。</title>,<text>天涯長至後。十日九顚風。發發晨方怒。鞫鞫夜愈雄。茅茨掀欲盡。雞犬逬將空。休咎那容議。爐頭火政紅。</text>
<title>苦雨</title>,<text>山中已流火。陰雨久淹時。不獨蜀天漏。頻煩唐帝咨。孤城深欲圮。新黍濕難炊。一歲災重疊。民生那可支。</text>
<title>立春夜。彗星暫微。十二月十九日</title>,<text>旄頭夜夜弄天機。照牖光芒忽覺微。自是吾王能警懼。明朝應作彩雲飛。</text>
<title>宿加祚縣</title>,<text>縣屬居昌。高麗三別抄之亂。巨濟吏民。渡海奔逬于此。遂僑寓焉。本朝初。還其舊土。至今號此縣爲巨濟。又村名尙帶，鵝洲，松邊，烏攘等稱。桑柘人居密。空留海島名。溪山共隱逸。父老說升平。夜靜豚鳴圈。簷虛月到楹。酒醒仍喚燭。方信俗塵縈。</text>
<title>朴盈德自湖南還。饋以甘子奉母。</title>,<text>海上黃甘抵鵲餘。蒙君分與意何如。殷勤是箇懷中物。老老仁心正起予。</text>
<title>盈德見和四首。更以麞肋爲贄。戲呈。</title>,<text>山中赤吏鍛脩餘。代報瓊瑤愧莫如。數助橫穿容或辦。將軍競病謾欺予。朴能射。且貌壯。人或疑武夫。</text>
<title>春興</title>,<text>叵耐髮蕭蕭。堪嗟魏闕遙。千峯雪色盡。二月鳥聲嬌。覔句乘休日。看花怯早朝。愧無淸靜化。民俗厭征徭。</text>
<title>還春塘放翁集。幷寄梅一枝。春塘。朴盈德號也。</title>,<text>獨齅梅花蘂。閑吟陸子詩。氷霜眞面目。風月舊肝脾。處世恒殊調。頤神不厭飢。平生儁永味。爲報故人知。</text>
<title>花長寺僧寂然。持蘭而至。</title>,<text>巖谷成嘉遁。胡僧斸白雲。風騷曾托契。塵土不關君。穗已先春擢。香宜入夜聞。花甆與釦砌。閑草謾氛氳。</text>
<title>和克己咏梅。五絶。</title>,<text>敢爲靈均怨蔽賢。羇孤澹泊乃其天。病夫癡絶能相識。遮莫人看不直錢。極知尤物納交難。蜂蝶何曾偸眼看。穠李妖桃誇豔骨。暖霜先自不禁寒。亭亭古貌蘸芳塘。春在先生柱杖傍。刮目幽懷空脉脉。晚風遮斷石樓香。烟雨無心長別枝。春風婉娩客將歸。攀條可忍聽羌管。老覺乖張百不宜。微吟相狎故園中。剩有西湖處士風。今日簿書迷病眼。肯妨兪子賭芳叢。</text>
<title>三月三日。與晉州判官崔榮，朴盈德，吾仲容兄，兪克己，都生員，鄭生員希韶等。爲禊飮。</title>,<text>年光又是暮春初。花雨晴來化日舒。祓禊豈緣徐氏女。風流空想右軍書。縱無絲竹堪娛客。喜有溪山不負予。太守扶歸民勿訝。醉中應得夢華胥。</text>
<title>三月初九日。與客飮㵢溪上。克己。以事不赴。明日有詩。次韵。</title>,<text>擷芳賖酒碧溪灣。鷗鷺魚蝦樂一般。莫訝接䍦花下倒。春來纔得此偸閑。白瘦紅飄綠漸肥。使君多病廢吟詩。㵢溪忽爾供淸興。飮到林梢月上時。</text>
<title>每春月。輒傷風。今年尤甚。有使客來。強爲迎接。因以增劇。閉戶服藥。悶冒而作。</title>,<text>深深閉戶思難聊。暖日和風不我饒。丸藥何嘗忘國老。烹鮮唯喜失陽橋。每因身病慚尸祿。敢向王官懶折腰。終擬角巾凝水上。野人相與話漁樵。</text>
<title>賀春塘納贅。一籮金</title>,<text>咸陽三月鸎花鬧。年少仙郞却勝王濛貌。金雀屛間木更巧。紫姑吉語誰能撓。里閈相知非管豹。閥閱風流不復錙銖較。但願熊羆新夢覺。一生看得離孫孝。</text>
<title>喜雨。水調歌頭</title>,<text>春早。牟麥盡槁。水種愆期。四月初三日。予遣郡人朴由信。往禱于聖母廟。又令童子呼蜥蜴。數日得雨。以誌喜。蒼虯久幽蟄。赤羽欲燒春。東陂西埭俱涸。畦壠但黃塵。五月十日不雨。無麥無禾可懼。念此損精神。二簋雖云薄。王母眷明禋。却喜今朝雲。勢好澹平勻。回頭方丈山下。雨脚正紛綸。滿眼桑麻䓗蒨。四野鋤耰如織。生意一般新。我有芳樽酒。自酌慶丘民。</text>
<title>春塘。用工部韵賀雨。次韵。</title>,<text>長嬴初紀序。雷雨活函生。麥颭千畦浪。蛙讙雨部聲。楊梅陰處熟。巢鷺立邊明。庶見豊登樂。笙歌滿一城。甘雨翛翛至。嘉禾繹繹生。田原俱豫色。燕雀亦和聲。笋欲穿階逬。花猶翳葉明。開樽看物理。淸興付詩城。</text>
<title>挽晉州牧使權良</title>,<text>年來屬郡荷相知。一片襟懷自坦夷。喜客情濃呼酒處。醫民仁洽發倉時。龍蛇直歲初驚夢。柳翣迎風更助悲。回首菁川人不見。誰將遺愛紀豊碑。</text>
<title>八羅峴 高麗史。雲峯要害處是。庚申。倭寇踰此屯荒山。爲我太祖所殲。</title>,<text>此地聞要害。曾經海島兵。喬松巢鶻下。廢壘野狐鳴。踰嶺雲烟積。登樓襟袖淸。引月驛有樓。 村名隨諺改。何處是阿英。卽雲峯縣。三國地理誌。一云阿英城。</text>
<title>荒山 在雲峯縣引月驛西北二里。我太祖捷處也。至今樵者斫古樹。多得矢鏃。戰時。流血滿溪澗。七日色不變。</title>,<text>白羽彤弨每櫛風。至今父老說神半。鴨江紫氣南來銳。鯨海斑衣一擧空。樹木尙㘅遺鏃老。溪流猶借晚霞紅。當時祖烈眞無競。何物螟蛉敢自雄。</text>
<title>省稼西境。沿八羅溪。歷坊谷。坊谷在郡之十里。余改號西豀。</title>,<text>勸農職所宣。雅志在巖棲。遙野偶廵稼。故故沿西溪。盤石二三里。逝水淸無泥。行人不堪唾。遊鯈亦自迷。噴薄翳鳴猿。泓澄鑑山雞。時從略彴渡。曲岸草萋萋。唯思曳芒屩。豈合散馬蹄。荒日隱蒼巒。謝豹雲間啼。候吏不省事。前呵驚鳧鷖。萱花秀石縫。色映漣漪低。忘憂寔可喜。采采煩詩奚。對影出谷口。寒畦連尺隄。聞有老蛟睡。虎頭悔不携。雲霓久未吐。腥骨眞可刲。</text>
<title>勸農至馬川。宿君子寺。旱甚。是日雨。贈通上人。</title>,<text>草樹藹前峯。遙看水墨濃。啜茶聞宿鳥。題竹到殘鍾。雅興須探勝。孤懷只憫農。生公今住錫。可喜夜降龍。</text>
<title>龍遊潭曲四絶。時克己，貞叔從焉。潭乃前年禱雨之處。下有水潛灘。</title>,<text>龍遊潭上亂峯腰。八蒨穿雲棧路遙。雨裏巖頭澆飯罷。三人長嘯響山椒。龍遊潭畔石磨礱。小若窪樽大埳空。造化兒能容易辦。蒼崖回首想鴻濛。龍遊潭底泯雷音。也識前年此日心。沃暵蘇枯還有應。不須或躍便爲霖。岩上澆飯時。有雨。龍遊潭下水如油。天影澄澄樹影稠。方寸人心眞箇樣。纔離激盪卽安流。</text>
<title>六月。大雨十日。百川漲溢。雨若不止。水將及城。出廵㵢溪岸。悶甚。有作。</title>,<text>一雨已十日。頭流雲不開。莾莾萬里閉。六合但風雷。旱魃旣逐北。屛翳還爲災。正恐天河缺。仙槎難遡洄。群山盡呀吐。振洩及劫灰。豈惟溝塍潰。石楗爲之摧。黃流若陣焉。崩騰復喧豗。㵢溪一綫爾。江海何雄哉。偃蹇百年樹。其根蟠九陔。顚倒隨漂砂。何異樸樕材。桑麻水府遠。籬落盤渦回。婦哭矮屋底。鷄竄窮壁隈。孤城僅如斗。樓堞東西頹。縱起蟠桃想。吾民實可哀。甘霖化苦雨。仰訴天恢恢。</text>
<title>大水後。與裵安陰 季厚，柳居昌 子忠。同詣陜川迎敎書。夜渡加祚川。宿勸賓驛。六月初四日</title>,<text>沿牒向江陽。乾坤未淸霽。翩翩三鳧舃。行邁唯恐泥。澗谷有狂濤。僕夫愁揭厲。深夜路嶇嶔。輕齎亦顚蹶。飢虎我前嘯。閃電我後掣。焉能更畏懼。文字恣狼戾。澁角互應答。堪備一夕衛。時於驢背吟。學作推敲勢。郵吏遠來迎。松明光㫼㫼。茅屋隔桑麻。烟扉人語細。傴僂坐方牀。形神逾困廢。忘餐共枕藉。睡中成啽囈。且復候晨鷄。前途入雲際。驛南頭里峴甚峻。 丈夫自有役。斯勞宜狃忕。</text>
<title>自陜川歸。還春塘馬。以詩爲謝。</title>,<text>穿林盡日石巃嵸。度壑通霄水擊舂。往返陜川三百里。行人爭噵馬如龍。</text>
<title>流頭日。飮于鄕校。貽少游。</title>,<text>玉堂金馬夢魂微。刮目看君柳汁衣。爲問膠庠二三子。藏修游息與誰歸。山城無事漫爲官。伏日烹羊古所歡。一醉眞拚河朔飮。從敎薄俗笑儒冠。</text>
<title>丹城樓下泛舟</title>,<text>樓在江干江水深。南雲擁日峯陰陰。欲墮猶懸紫崖石。如歌更咽荒林禽。二年趍走阻靑瑣。一棹飄颻償素心。使君篘酒不可負。物色此間撩我吟。</text>
<title>立秋六月二十三日</title>,<text>圭葉落庭際。還驚斗指申。腰間緘竹使。日下戀楓宸。歲事晹兼雨。塵懷故復新。呼燈看一札。堯舜讓爲仁。</text>
<title>七夕。邀春塘。</title>,<text>河邊靈匹度雲車。世上穿針術已踈。學士樓前月如練。請君來曬腹中書。</text>
<title>游頭流紀行</title>,<text>先涅庵門掩藤蘿雲半扃。雲根矗矗水泠泠。高僧結夏還飛錫。只有林間猿鶴驚。議論臺兩箇胡僧衲半肩。岩間指點小林禪。斜陽獨立三盤石。滿袖天風我欲仙。宿古涅庵病骨欲支撑。暫借蒲團宿。松濤沸明月。悞擬遊句曲。浮雲復何意。半夜閉岩谷。唯將正直心。倘得山靈錄。中秋。天王峯不見月。抽身簿領陟崔嵬。剛被良辰造物猜。霧漲寰區八紘海。風掀岩嶽萬搥雷。勝遊天柱知難繼。淸夢瓊臺未擬回。時有頑雲暫成罅。誰能取月滿懷來。香積庵無僧已二載携手扣雲關。塵蹤汚蕙蘭。澗泉猶在筧。香燼尙堆盤。倚杖秋光冷。捫岩海宇寬。殷勤報猿鶴。容我再登攀。宿香積。夜半開霽。飄然笙鶴瞥雲聲。千仞岡頭秋月明。應有道人轟鐵笛。更邀回老訪蓬瀛。再登天王峯五嶽鎭中原。東岱衆所宗。豈知渤澥外。乃有頭流雄。崑崙萬萬古。地軸東西通。幹維掣首尾。想像造化功。繄我乏仙骨。塵埃久飄蓬。牽絲古含速。玆山在雷封。省斂馬川曲。時序秋正中。試携二三子。翫月天王峯。捫蘿恣登頓。足力寄短筇。山靈似戲劇。霧雨兼顚風。齊心且默禱。庶盪芥滯胷。今朝忽淸霽。神其諒吾衷。遂忘再陟勞。絶頂窺鴻濛。浩浩俯積蘇。如脫天地籠。群山萬里朝。眼底失窮崇。北望白玉京。滅沒南飛鴻。溟海卽咫尺。際天磨靑銅。乖蠻與隔夷。雲水和朦朧。遠瞻若迷方。近挹忻奇逢。蒼虯舞素壁。赤羽低晴空。萬壑水奔流。逶迤拖玉虹。十洲隱積皺。指顧面面同。諸峯悉醞藉。有似兒孫從。般若欲爭長。紫蓋於祝融。懷哉靑鶴洞。千載秘仙蹤。長嘯下危磴。如將値靑童。飈梯起輕霧。返照明丹楓。雖負端正月。眞源今已窮。倐陰而倐晴。厚意牋天公。累繭不足恤。信宿靑蓮宮。明朝謝煙霞。繩墨還忩忩。中峯。望海中諸島。前島庚庚後立立。蒼茫天水相接連。似有雲帆疾於鳥。古來說得乘槎仙。岱輿員嶠更何處。巨鼇不動應酣眠。寄書紫鳳問舊侶。我今亦在方丈巓。靈神菴箭筈車箱散策回。老禪方丈石門開。明朝更踏紅塵路。須喚山都沽酒來。靑鶴仙人何處棲。獨騎靑鶴恣東西。白雲滿洞松杉合。多少遊人到自迷。千載一人韓錄事。丹崖碧嶺幾遨遊。滿朝卿相甘奴虜。妻子相携共白頭。雙溪寺裏憶孤雲。時事紛紛不可聞。東海歸來還浪跡。秪緣野鶴在鷄群。下山吟杖藜纔下山。澄潭忽蘸客。彎碕濯我纓。瀏瀏風生腋。平生饕山水。今日了緉屐。顧語會心人。胡爲赴形役。</text>
<title>朴錄事由孝。饋四水苽。卽進納尙州。</title>,<text>珠宮波浪幾時開。探得驪龍乘卵回。異味豈宜烟火腹。遙憑計吏貢蓬萊。</text>
<title>春塘饋楸實有詩。次鈞。</title>,<text>凝川西畔撫庭楸。詩興難禁落子秋。今日滿槃堆皺殼。故園歸思若東流。</text>
<title>送大虛還蔚珍 曺偉</title>,<text>我昔廿三娶君姊。明年君始陳弧矢。當時手撫千里駒。只今已作天下士。從遊天嶺月環緪。定省更欲窮羽陵。簿書偪側吾老矣。看君直向道山登。我試與子凌靑壁。不辭腁胝恣捫歷。鐵鏁遙攀石扇開。忽覺蒼蒼天一握。衆山毫芒何足籌。緲緲瀛海纔容舟。所處益高見益大。持以贈子寬離憂。</text>
<title>學士樓池上。躑躅盡開。</title>,<text>閑搜老物小園中。徙倚幽欄曲沼東。千柄芙蕖俱已倒。兩株躑躅忽能紅。似從黃菊爭時令。可怕靑姨弄化工。聞說神京更融煖。桃梨櫻杏春風。時漢陽。桃李梨杏凡花卉皆盛開。繁麗若春。人摘靑子食之。</text>
<title>次繼中。沙斤驛吏也。頗能走筆。</title>,<text>看渠襟韻儘澄淸。每把幽吟撥不平。莫擬戴盆生悵望。誰知塡海在精誠。灆溪曉色鳧鷖闇。方丈秋光草樹明。屠釣猶堪忘歲月。閑愁無柰鬂星星。</text>
<title>重陽。文廟落成。仍送貞甫如京。</title>,<text>古郡如今廟貌臧。慶成佳節屬重陽。一聲過雁西風外。千里征人北斗傍。短髮蕭蕭烏帽側。寒花燁燁癭樽香。趨朝定被交遊問。絃誦無聞玷玉堂。</text>
<title>奉安使晉山君歌謠</title>,<text>頭流。美姜太史也。太史。晉山人。捧世祖，睿宗實錄。藏之星山。遂遊故國。父老歌焉。峻極頭流。吾邦所瞻。爰有砮丹。竹箭松枏。維南有海。鯨鵬涵淹。物產之秀。淑氣所霑。公吾邦人。實稟海嶽。首物鍾美。爲世先覺。道德之崇。夫誰敢敵。文章緖餘。亦自追琢。皇矣我王。祗勤繼述。公在于朝。王擬丞弼。汗簡灝噩。亦載其筆。人具有言。班馬與匹。兩朝編籙。堯典禹謨。金匱石室。藏副名都。王命如綸。公疾其驅。曰旣竣事。公噬于于。公今來思。邦人悅喜。悅喜伊何。星鳳咸視。維海維嶽。德色亦爾。毋我斁遺。公車須柅。</text>
<title>贈蘿月軒明上人</title>,<text>堂前蘿月白紛紛。鶴唳猿聲取次聞。勘破三三時出定。更將淸料弔孤雲。吾友倻川止止堂。談師貌顇骨彌強。如今更接淸詩讀。林下幽蘭剩自芳。天嶺病夫頭欲雪。倻山大士眼勝藍。他年許入紅流洞。須遣螺音出翠嵐。上人常𢙇一海螺。山林或城邑。輒吹之。人聞其聲。卽知上人之至。目爲螺僧云。</text>
<title>奉和金觀察使雲峯所寄韵</title>,<text>經幄三年幾責難。湖南今庇屋千間。若爲故國移旌節。後學人人仰泰山。樊籠每恨奮飛難。霽月光風夢想間。忽覩郇公雲五朶。應隨一騎過荒山。</text>
<title>又呈金都事 首孫</title>,<text>南堂聞說不辭難。今佐棠陰嶺海間。咫尺阿英阻淸話。征軺況過萬重山。</text>
<title>和高靈府院君。代尹晉陽。子濚</title>,<text>細木備椳闑。小草入炮煎。用材亦如是。唯以充官聯。周公勞吐握。海內得安眠。當時百執事。豈殊衡下懸。相公三代遺。門前桃李稠。幾年領縉紳。未遂逍遙遊。籠儲爲醫國。溲勃靡不求。鑽龜構大廈。何甞用道謀。岩穴皆奮厲。擔簦應鵠頭。頗聞朝野頌。斷斷復休休。不然曠天工。誰謂憂君憂。遠猷與辰告。煥乎百世䂓。顧惟駑鈍資。早受靑雲知。小大不中用。奚勤拂拭爲。無鹽倚膏沐。或自矜南威。造化似委曲。偶爾諒非私。腰間綬若若。風俗未轉移。瘠民糜厚俸。面多發慙時。終爲鑑識累。負德實在玆。雄篇荷奬勸。和氣排冬曦。庶作座右銘。履行甚坦夷。門墻但遼邈。曷慰悠悠思。</text>
<title>奉和仁山府院君晉州東軒韵</title>,<text>仁山以三道堤堰巡察使到晉州。上遣內官李存。倂觀察使坡平君尹弼商賜宴。又各毛衣一領。鹿皮靴一部。仁山與坡平。以十月二十三日。拜箋謝恩。仍次東軒韻。以記其事。仁山命宗直亦和。鳳㘅丹詔至。北極寵光新。我聖天同德。惟公嶽降神。驩虞千里達。幽隱一方伸。自是鴻遵渚。端能慰遠人。</text>
<title>又宴鳳鳴樓。走筆次板上韵。</title>,<text>大纛高牙駐海湄。江山是處轉雄奇。衣冠禮讓眞三代。龍虎遭逢此一時。日薄漁樵歸巷早。夜深燈火下樓遲。相公醉德留華韻。須被佳人鳳管吹。</text>
<title>答善山敎授鄭美中</title>,<text>湖山百里絶追胥。愧我離鄕不定居。太守溫仁君愼重。遙知不嘆食無餘。</text>
<title>聞仲兄與兪克己遊長水寺</title>,<text>聞說携朋長水寺。暫時淸賞謝氛埃。虹橋汨汨吟同度。金地深深步幾回。病客自能違夙尙。寒猿應亦識高才。灆溪日繞孤臺下。早晚詩瓢遠泛來。</text>
<title>答善源</title>,<text>攬鏡悲華髮。看雲嘆白衣。環滁山與水。病守自忘機。</text>
<title>臘宴老人。是日。有風雪。初九日</title>,<text>臘日獰飈不覺寒。四村鳩杖共排班。初筵秩秩粗爲禮。旣醉喧喧競自歡。朔雪亂霑浮蟻杓。仙花低襯凍梨顏。殷勤爲霈皇恩澤。留與他年作畫看。</text>
<title>答尹生員 孝諧</title>,<text>曾是賢關壓衆英。遭時況復泰階平。早辭冀闕雲間紫。終戀神山海上靑。把酒幾尋文杏館。看花頻到富春城。窮鄕病守烹雙鯉。始識丘園亦世情。尹惠鯉魚</text>
<title>挽崔判書 善文○同年崔漢公，漢候，漢伯，漢蕃之父。</title>,<text>五福於人備却難。公無一欠性情寬。靈椿拔地枝方旺。神劍衝星氣倐殘。編簡謾敎評宿德。鄕閭無復奉淸歡。鄙夫豈是雷同哭。爲忝當時子姪看。</text>
<title>十二月二十五日。宿山陰。夜甚寒。</title>,<text>臘底宿房陰。尖風抵隙侵。今冬此寒苦。永夜客懷深。火盡重添炭。屛穿屢搭衾。陽春何日布。慘刻較人心。時縣人。訴縣監鄭蘭秀于監司。凡二十二事。余以推劾來宿。</text>
<title>上元日。謁仲容兄於安陰。與安陰明府及李進士祿崇，都訓導永昌，兪克己，韓百源飮。醉還。夜將二鼓。雪月交輝。過灆溪有作。時都，韓三人從還。</title>,<text>天地中間不動塵。嫦娥滕六最精神。緩騎白鳳肝膓冷。吟過孤臺共四人。醉罷鴒原鷄欲棲。淸光上下屬吾儕。非關興盡仍回棹。莫把灆溪比剡溪。</text>
<title>病中。三首。</title>,<text>數日屛虞芮。誰憐影弔形。耳邊聞肅肅。眼底覺熒熒。醫以庸拋藥。兒因懶廢經。乾坤生意滿。不恨鬢彫零。山城民事稱謏才。況復淸癡世共咍。畫戟未驅貧使去。陽春又帶病俱來。半窓明暗身全仆。古史興亡眼忽開。瓦隴雪消簷溜直。便思扶憊探溪梅。時久病。吏告公私廩已竭。又病隙。閱唐末龐勛，黃巢等亂。故第三句六句。及之。積日支羸甚。西窓坐學趺。雪餘萱欲動。城晚樹堪圖。眩眼慙毛潁。行年直計都。東皐檢民事。儻得藥工夫。</text>
<title>正月日。大雪。余以久病不出。克己在東軒。看梅與竹。仍有小詩。次韻。</title>,<text>姚魏風流闘淺深。居然寧耐雪霜侵。年來座値梅花瘦。不是逋仙不解心。東軒。舊有牧丹。過客多題詠。予到官。牧丹已枯。更植梅一本。新火新年已取楡。雪華猶自壓墻隅。鉤簾爲語瀟湘丈。不獨人臞君更臞。</text>
<title>克己。以梅數萼來贈。兼有此詩。次韵。</title>,<text>多病神觀不覺低。花今訝我亦含悽。人家竹裏應璀璨。準擬籃輿東復西。皺氷緘麝立東風。寓世眞能不自工。逢着病夫還嫵媚。與君今好却非公。</text>
<title>以日本硯。贈克己。有謝詩。次韵。</title>,<text>雕鐫玉骨妙秋毫。海舶年年索價高。色似馬肝能潑墨。滑勝龍尾恐飛濤。噓呀謾擬三錢直。提拂還蒙一字褒。此物於君眞耐久。登壇須與振風騷。硯四隅。刻栗樹。其根堮及栗葉與楔極工。余新買於熊川薺浦。</text>
<title>善源看余頭流錄。寄以詩。因言明年告休還鄕。須携我再遊。以副宿願。次韻却寄。</title>,<text>萼谷花峯壯海陲。此間不可欠君詩。山靈暗許非生客。爲問明年歸未歸。萼谷花峯。李仁老狀此山之語。</text>
<title>仲容兄詠落梅一首。自云。復詠學士樓前新柳。自午至晡。未得一聯。不覺發憤。欲輟餐。弟用其韵吟呈。</title>,<text>臨池濯濯自知時。免被征人浪折枝。唯有嬌春情緖在。憑風繅出萬金絲。</text>
<title>觀察使鄭 孝常 歌謠</title>,<text>龍虎。美方伯鷄林君也。君以納言之長。受節鉞。巡宣于嶺南。能盡糾擧師帥之職焉。聖人在上。必有賢弼。從龍從虎。千載同轍。豈弟君子。實降于嶽。申伯柔惠。山甫明哲。夙夜匪懈。以補衮闕。豈弟君子。三事爲則。堯有四岳。周有方伯。漢二千石。寔分憂責。豈弟君子。王之攸擢。關嶺繚兮。滄海闊兮。辰韓舊壤。阜民物兮。豈弟君子。勤棠茇兮。奸蠧祛矣。雀鼠息矣。勻勻原隰。時雨洽矣。豈弟君子。民胥活矣。龔卓抃只。廉來劌只。薰蕕韶濮。庶昭㫼只。豈弟君子。肯憚勩只。考績幽明。昔人所愼。民之肥瘠。關節爲釁。豈弟君子。毋詒悔吝。我衣斯褒。我珮斯長。我音斯好。以矢道傍。豈弟君子。容我斐狂。龍虎八章章六句</text>
<title>送克己遊馬川</title>,<text>探討溪潭入洞天。眉頭先已惹雲烟。芒鞋竹杖尋前約。水穴風巖似去年。歲月不饒句漏令。笙簫空想武夷仙。煩君問訊山中叟。有幾追胥苦索錢。</text>
<title>代林密陽壽昌。次領相。</title>,<text>西北停雲藹藹浮。不堪回首上岑樓。何時得再窺東閣。尺紐要章我欲休。</text>
<title>梁山澄心軒下泛舟。呈士廉。</title>,<text>剩水綠鱗鱗。江湖興轉新。斷崖堪蠟屐。落日且垂綸。折竹礙黃帽。跳魚開白蘋。莫嫌無粉黛。官道有行人。幽賞須臨水。高樓未析酲。柳邊撑畫艇。竹下響紋枰。群吏參鷗鷺。遙燈替月星。更深仍信棹。巾屨露華淸。</text>
<title>李錄事順之以櫻桃竹笋爲餉</title>,<text>千顆朱櫻四籜龍。人言饞守剝吳儂。淸名雖愧投錢飮。猶免膻葷點汚胷。</text>
<title>奉和高靈申相公。相公詩。爲親屈小邑。雞肋試牛刀。地僻無多事。頭流入眼高。</title>,<text>深慙雕篆手。學製把鉛刀。日夜瞻霄漢。唯知北斗高。</text>
<title>食白櫻桃</title>,<text>甫里詩中但識名。傾籃此日眼初驚。一團甘露含消處。肯信葡蔔 有水晶。陸龜蒙詩。曉日靚粧千騎女。白櫻桃下紫綸巾。</text>
<title>晉州擧子都會試日。牧使有詩。次韵。</title>,<text>白袍今日正逢塲。欲及槐黃意更長。得失莫將容易議。濯纓濯足在滄浪。</text>
<title>試罷。又次。</title>,<text>沿牒相逢醉一塲。雙淸堂上笛聲長。今朝已袖雌黃手。好向湖山作漫浪。</text>
<title>又與永叔</title>,<text>誰言宦路積薪塲。二十年來覺味長。烟雨菁川圖畫裏。不妨詩酒共聊浪。</text>
<title>和槐院諸公</title>,<text>三載三刀夢。淸遊阻鷺班。五雲高處望。愁殺賦囚山。</text>
<title>李錄事又以李實爲餉</title>,<text>甘鮮眞是君家果。手把題封箇箇看。病裏飽甞嘉慶味。更敎童稚繞氷盤。</text>
<title>允了作鍾子期聽伯牙琴圖。題其上。</title>,<text>老樹淸風月逬雲。兩人襟韻在桐君。早知古調隨絃絶。一闋峨洋聞不聞。</text>
<title>允了又作咸陽郡地圖。題其上。九絶。</title>,<text>枌楡地接卞韓墟。襟帶中間星散居。莫恨廣輪無百里。徵科有暇及詩書。玉簪羅帶筆頭生。野老遙看却噵名。太守蒼顏兼白髮。西谿宜着醉翁亭。神功聖德史班班。覼縷難容頰舌間。要向雲峯觀戰地。長途一線繞荒山。去年塵土汚岩巒。望嶽樓中更靦顏。却恐英靈耻重滓。洞門牢與白雲關。灆溪西岸路縈回。黃石奇峯駭馬來。日暮花林風雨橫。斷雲飛過大孤臺。窮寇當年接短兵。將軍腥血漬鞶纓。郵人爭說前朝事。指點靑山一片城。激激淸㵢郭外音。獨吟騷句爽煩襟。有時柱杖攔歸鶴。落日霜飛大館林。塚上靑靑連理枝。行人爲唱華山畿。如今月白狐狸嘯。應是春魂化蝶飛。神魚潑剌滿瀶川。見說來從小有天。太守饞涎流不盡。秋菘春韭度年年。</text>
<title>次三嘉觀水樓韻。贈鄭使君。</title>,<text>畫橋楊柳萬條烟。樓下眞能得月先。遊子靑衫兼白板。耘夫西陌與東阡。觀瀾更覺胸襟爽。問俗堪書乳保賢。自是官居勝彭澤。一杯須待菊花天。</text>
<title>南原君送與玉堂修史錄。賤姓名亦載焉。又其序。乃頤叟所作。頤叟已矣。欣悚之餘。飜成悲惋。吟得二絶。錄似國華及彥升。</title>,<text>只說先朝寶典成。豈知仙籙忝吾名。簿書叢裏時時閱。遮莫人譏着帽餳。妙齡藉藉桂林魁。鰈海人推八斗才。天上玉樓應記罷。飈輪寧爲世間回。</text>
<title>晉州茅亭。次淡叟。</title>,<text>茆簷頗幽靜。疑是野人居。潦縮汀洲吐。秋深橘柚踈。嘈嘈絃上舌。瀲瀲甕頭蛆。勝地仍淸賞。眞堪老仲舒。</text>
<title>晉州牧淡叟。壽大夫人於丹溪。八月十八日</title>,<text>一曲丹溪闢綵庭。年年閭里慶長生。祥迎初度桃應熟。節過中秋月更明。舞罷紫袍輝玉斝。笑餘錦帨拂緹屛。病夫却作籠中鳥。恨未升堂拜壽星。</text>
<title>新竹圖。淡叟請賦。</title>,<text>新梢嫩葉籜龍孫。百尺琅玕挺石根。要看批風兼抹月。隈岩宜著此君軒。</text>
<title>中秋夜。與克己，世隆，百源翫月。望頭流。</title>,<text>去年此日頭流山。頑雲遮隔爛銀盤。繭足歸來志不慊。夢或成魘窮巑岏。今宵晴景實邂逅。遠徵勝友要團圞。淸商門裏正如畫。金背蝦蟆林下看。斥去華燭羅杯觴。絡緯悲嘶零露漙。浮雲點綴旋辟易。百里豪末觀能殫。頭流亦似慰舊恨。入眼縹緲攙雲端。永郞天王可指數。酒邊醞藉供淸歡。當時足跡布岩嶂。後日濫巾良獨難。終宵長嘯對銀闕。兩腋倏若生風翰。</text>
<title>和彥升</title>,<text>君今飛下道家山。白石淸泉興欲闌。應笑遨頭飾邊幅。秋丁却戴進賢冠。高人淸疾臥林扃。想像當年匿殿楹。鼎俎如今空染指。若爲携手返承明。右二首。君托疾不赴釋奠祭飮福。余餽以俎肉。誰掃頭流一幅圖。新詩贏得味雲腴。奚童須爲勤收拾。珠唾霏霏落玉壺。右贈以頭流山圖及唾壺槍楡此日謾言飛。彭澤琴中已具徽。牛不服箱箕不簸。虗名還愧徹宸闈。右君賀余得旨將超陞</text>
<title>詠紫微花</title>,<text>千枝刻作玉瓏鬆。東閤西樓爛熳紅。憶昔草綸花下醉。寂寥池舘又秋風。</text>
<title>九日。雨中渡茂溪。時與星州判官黃震孫。同爲監試試官赴大丘。黃先在花園。</title>,<text>郵亭猶碧樹。節序且重陽。雨敗農夫穫。泥妨擧子忙。驚鷗帆背白。寒菊馬頭黃。思與髥通判。陶然醉一觴。</text>
<title>朴訓導寬仁。作改過詩來示。第一二句云。我是邪淫冒亂人。一朝遷善是天眞。余喜甚。次韵以答。</title>,<text>名敎中間有此人。豈因弱喪竟迷眞。如今琴瑟和鳴後。委巷窮村揔是春。</text>
<title>送空上人住持寶蓮寺</title>,<text>忙裏挑包靜裏禪。空師去住只隨緣。暫携一錫辭天嶺。自衛三乘入寶蓮。草坐霜風侵白氎。林行石瀨濺靑纏。殘城病守難爲別。誰恠韓公愛太顚。</text>
<title>杮</title>,<text>頭流山北水雲鄕。自有家家七絶堂。千戶候 封奚啻等。八稜珍味覺偏長。枝頭虬卵經霜脆盤裏牛心照座光。乾腊由來能致遠。紛紛抱布往來商。</text>
<title>以熊神橘二十枚寄善源</title>,<text>知我山城況味涼。海翁分與洞庭香。臘前難覓梅花信。只把金丸寄遠方。</text>
<title>愼殿直村居。時殿直以北部參奉如京。</title>,<text>送客聊憑擺寂寥。林泉不是苦相招。路盤峭壁人雙去。水咽彎碕雪半消。華胄焉能辭組紱。鄰翁却與付漁樵。行厨只有勝茶酒。且對前山勸一瓢。</text>
<title>元日。寄子眞昆季。曺佺曺伸</title>,<text>梅柳欺殘雪。陽春滿海隅。遙知定省後。團坐共呼盧。</text>
<title>和一菴詩軸高靈，達城韵。代方伯鷄林君。</title>,<text>恠底方袍爛熳遊。脫來禪縛路悠悠。浮杯浿水三千里。飛錫辰韓七十州。海藏幾年窮際岸。鷄園何處度春秋。吾今抖擻塵中趣。要與商量不點頭。心無住着去留輕。肯憚東西慉脚行。梔子林中桃柱杖。梅花嶺外逐流萍。供身衣鉢唯淸淨。滿袖篇章盡老成。持此諸方參禮遍。何人解道大憎生。自笑空踈衆所咍。熊車久已役筋骸。鬢邊歲月欺人過。物外雲烟滿眼堆。白足機鋒邦可觸。靑蛾歌舞漸成猜。談餘剩得長安信。更喜苽期鼎鼎來。野柳江梅又一春。桃包曾是定中人。時時得句攢眉久。處處看山卸笠頻。明月白雲聊自悅。黃花翠竹本非眞。嶺南無此彌天秀。誰與招招日暮津。又鞵香笠重恣遨遊。嶺徼風烟道里悠。愧我二年持玉節。逢師一夜說皇州。塵埃汨汨難開口。蒲柳蕭蕭自望秋。早晚三生石上話。共尋圓澤白雲頭。野雲情性本來輕。西塞南陲取次行。萬里溪山長在眼。一身甁錫正如萍。琅函已是將心悟。天女何妨與目成。去住豈能關世事。只堪呼醉麴先生。俗態紛紛不滿咍。吾師眞箇外形骸。袖中忽得風騷句。眼底還迷錦繡堆。南裔烟花多潑濺。故山猿鶴定嫌猜。何當三朶蓮峯下。竹杖芒鞋共往來。節鉞來遊已再春。空慙無術慰南人。烟霞嶺上逢僧少。歌吹樓中送客頻。邂逅心源還寂寞。從容標致更淸眞。別來何處松窓底。獨坐晴晨自嚥津。</text>
<title>春幡子。呈彥升。正月初十日</title>,<text>金鑾曾忝賀王春。一朶宮花照鬢新。四載山城空戀闕。綵幡依舊伴孤臣。</text>
<title>克己應擧于京。方在道。二月初三日。疾雷且電。僕以爲余己卯之祥也。己卯正月。余隨擧子。自密陽向尙州。宿靈山一門驛。明日將驚蟄。忽大雷電。是春。余乃得第。克己亦必如之矣。書以志之。</title>,<text>雷公電母傲春寒。却恐天機不自完。百蟄未驚先虩虩。也應前後起泥蟠。</text>
<title>二月日。有雨。促世隆植檜于文廟。世隆。郡人。故用桑梓事。兼勉學子云。</title>,<text>吾聞龜蒙傍。三檜蔭闕里。先聖餘手澤。蒼翠自千禩。文敎被海隅。崇祀無遐邇。天嶺實古郡。廟貌幾成毀。營構雖重新。岡阜兀若薙。宜培舊宅樹。用賁戶庭美。頭流衆崖谷。檜栽眞櫛比。擔致數十本。庶徧垣墉裏。須及毛空雨。分付靑衿子。封植勿鹵莽。聊以當桑梓。數年遂其性。凌雲勢未已。香風襲俎豆。綠陰映階戺。不惟稱閟宮。鳳儀猶可竢。甘棠尙勿剪。况玆風化始。</text>
<title>謝悅禪師惠藥及墨。二首。</title>,<text>名學悅。與信眉，學祖。有寵於世祖。今年正月。悅來住本郡金臺寺。坐嘯東風病輒先。刀圭分自散花天。德雲豈要重虫坐。料得山中遇地仙。藥有金鳳丹，至寶丹，蘇合元。萬杵玄霜玉不如。明窓應寫貝多書。如今輟贈知師意。曾爲光陵草薦疏。余在翰苑。奉敎草光陵百齋䟽文。</text>
<title>和鄭敬差 永通 矗石樓所寄。二首。</title>,<text>嘯詠聊同尹晉州。子濚 白梅盧橘況銷愁。更携縹緲人遊賞。姸唱應將玉軫酬。遮眼頭流面面高。筠籠何異鎖山胡。寂寥短韻纔投寄。知我詩非一世豪。</text>
<title>悼木兒。木兒。庚寅五月。生於京師。已五歲。今年二月二十八日。以斑疹死。其生時歲月日。皆値木星。故以名云。</title>,<text>忽辭恩愛去何忙。五歲生涯石火光。慈母喚孫妻喚子。此時天地極茫茫。</text>
<title>木兒。草殯于城西席卜里。將瘞于金山米谷村其外祖母李氏之塋傍。以詩送之。</title>,<text>百年酸痛退之膓。汝有何辜代我殃。誰謂才名將卓犖。益知醫卜竟荒唐。掌珠皎皎今歸土。雛語琅琅尙在堂。好向外家安體魄。速含山水是他鄕。</text>
<title>三月初二日夜。念殤兒假寐。夢遊京師。入一官府。後園有茅亭。見崔寧城恒，成判書任。岸幘坐匡牀上。余拜之。判書展半幅白硾紙。命余作詩。且誦一詩曰。君之此詩。大好大好。詩中。有戊寅年字。余不記憶。但唯唯。寧城微笑而已。余濡墨書一句于紙曰。楚騷長詠處。春酒共斟時。方欲續之。忽寤。推枕驚嘆。以爲奇遇。遂足成云。</title>,<text>楚騷長詠處。春酒共斟時。縱是雲泥隔。眞同旦暮期。夢中交莫逆。閑裏話爲奇。異日岩廊下。知容宿霧披。</text>
<title>學士樓下。有梅一株。雖半枯朽。而枝梢猶老硬。每歲。開花最早。余辛卯春到郡。見而愛之。題詩云。學士樓前獨立仙。相逢一笑故依然。肩輿欲過還攀慰。今歲春風太劇顚。蓋懼其爲風所倒也。又甞與克己。賦詠幾十餘篇。今年三月初九日巳時。西風甚顚。劃然摧倒。就而視之。則所倚以敷榮者。徑僅數寸。中心亦朽矣。如是而猶支持許多年。今日乃萎絶焉。噫。豈非數耶。於是作詩弔之。書以寄克己。時在京洛</title>,<text>樓西梅樹百許年。根幹縮蹙柯葉耗。臨池賴有半心存。歲歲開花費天巧。空園卉木自紛挐。裙帨蒼然如寄傲。吟哦三載得益友。兪子實知余所好。東君着意方生物。忍使封姨更飄暴。竛竮瘦質難力爭。花委溝渠忽摧倒。我失幼子淚纔乾。復此龍顚寧不悼。往年攀慰偶自爾。榮壞有數誰預報。傍邊二株手所植。縱有繁枝無古貌。何當兪子歸去來。倘借淸詩愁且掃。</text>
<title>跋磬叔遊金剛山錄。磬叔從其兄重卿相公。與僧學專。遊玆山凡十餘日。所得詩百餘篇。</title>,<text>東臨滄海近瀛洲。萬二千峯縹氣浮。福地知爲天下勝。騷人繼作雨中遊。岩奇木老皆供詠。學幻言厖亦見收。他日金鑾淸晝永。君談枳 怛我頭流。金剛山下雨中遊。白石入雲山無頭。更宿山東夢泉寺。松風半夜聲颼颼。此趙司成庸詩也。落落金昆與法雲。秋風携手出塵氛。旣非刊木謝靈運。誰識寫眞宗少文。五夜縱觀滄海日。洞天如値大茅君。一編行錄高聲讀。快勝平生素所聞。</text>
<title>聞鄭敬差在善山。用前韵以寄。</title>,<text>隼𣄣孑孑駐吾州。遙隔風標却自愁。幾向月波亭上飮。好將春色遠相酬。雲鎖蓬萊五色高。淸眀應罷潑寒胡。金華法從吾今遠。誰數當時廁四豪。</text>
<title>新病起。忽得相公二幅詩凡十八首。皆前韻也。神志疲薾。未克仰賡。雖欲賡之。懼人以僕尙勝也。姑以短篇謝罪。冀恕其不及云。</title>,<text>相君詩思含韶濩。相君筆陣風霆騖。眼高鰈海空浮萍。肯數矻矻蟲魚註。天嶺病夫聲酸嘶。磨驢踏跡難神奇。不須詒我益智粽。石頭一片搖降旗。</text>
<title>答金郭二秀才 宏弼，承華</title>,<text>窮荒何幸遇斯人。珠貝携來爛熳陳。好去更尋韓吏部。愧余衰朽未傾囷。看君詩語玉生煙。陳榻從今不要懸。莫把殷盤窮詰屈。須知方寸淡天淵。</text>
<title>答烏臺諸公</title>,<text>謬玷風霜地。跳丸已十年。如今落窮僻。淸夢想神仙。</text>
<title>居昌朴使君 瑞男 惠蓴</title>,<text>塵編空想季鷹賢。夢裏江湖興渺然。誰噵娥林非澤國。開緘珍重嚼龍涎。</text>
<title>熊神禹使君 賢孫 來言。薺浦僉使吳公 筮 新製樓船。以接日本使者。僕以爲凡物有待而成。以詩奉寄僉使左右。</title>,<text>南金大貝耀荒陬。烏榜紅舷擁碧油。壯節方持楊僕鉞。仙風復想李膺舟。月明烟浦搏鵬翼。日射雲空簇蜃樓。早晚山城投筆去。蘭橈錦纜訪滄洲。</text>
<title>和仲容兄點風臺韵</title>,<text>杏壇佳興向來新。臺上時時墊角巾。水氣侵膚涼起栗。林光搖酒綠生鱗。微官自喜交游淡。長嘯誰知樂意眞。應笑領原懷五斗。簿書叢裏未抽身。</text>
<title>送鍾娘。鍾娘。永嘉人。余昔在蔚山幕府。召致之。自後不能相捨。今年春。得疾。伏枕已數月。其證轉篤。固求還其家理治。若死則得瘞故土。玆亦人情之切者。許之。</title>,<text>密護衣篝且十年。傷春其柰久沈綿。柔情未必如桃葉。宿債終須別樂天。興禮笙歌眞跌宕。永嘉羅綺謾蟬聯。我今未訣三山約。恐被朝雲笑粲然。</text>
<title>和善源却寄</title>,<text>山林誰噵世相違。黃卷中間足是非。懶向督郵傾秫酒。抱琴時復弄將歸。抱關擊析 莫予違。知子如今悟昨非。倻水鷗盟終不忘。杜鵑何事苦催歸。</text>
<title>龍遊潭。和大虛。</title>,<text>俯瞰狂瀾仰絶壁。危途詰曲不盈尺。我每班春試其險。不獨羊膓能折軸。磵中顚倒萬萬石。竇穴雕鎪誰究得。欲刊蒼蘚灑墨痕。怪語未許追噴薄。兀然坐嘯想玄功。彷彿飣餖兼罍尊。神龍勸汝一杯酒。胡乃酣眠愁地主。斯民征輸及布縷。所望於龍只雷雨。離離百谷未穎栗。穢政恐致天翁怒。往年響應不可忘。肯將虎頭煩水府。層崖竚立風泠泠。欻霍若有神靈聽。</text>
<title>次國華韵</title>,<text>修姱已負十年初。斗大孤城樂有餘。無事秪從犀首飮。忘懷不予子公書。風翻菰米村村熟。露染烏椑樹樹疏。欲趁淸秋動歸楫。故鄕山澤可耕漁。君詩纚纚過黃初。笑我徒勞結課餘。西掖久歆三昧講。南荒誰借一瓻書。管中窺豹風神隘。甑裏生塵世味疏。安得相邀臨碧海。似聞溫水不堪漁。</text>
<title>七月初九日。僑居故生員李楨家。</title>,<text>孤城愁戴井中天。文筆峯前地自偏。太守無家宜賃屋。淸㵢有水不投錢。高枝鵲墮穿林毳。微雨蝸濡上壁涎。笑殺南原黃相國。田園寥落草如烟。故相南原府院君黃守身。晚節。頗營產業。娶李楨孽女。爲繼室。據其田園。未幾而卒云。</text>
<title>答台甫</title>,<text>人被純綿我荷氈。只堪追配飮中仙。何當把酒金陵月。一斗看君詩百篇。謾向江頭把釣竿。誰知腹裏養明玕。不須種竹求醫俗。怕有傍人冷眼看。台甫云。種竹於堂前。今已過墻。</text>
<title>磁工李勒山。持新樣祭器來。詩以紀之。</title>,<text>捷業稻梁器。外方內則圓。簋也實相反。四目更睅然。兩兩最着前。左右豆與籩。皤腹象鼻彎。犧牛其角觠。罍非兒女制。環耳雙鉤連。似聞雷公鼓。雲罅聲闐闐。惟爵卓兩柱。順㯐口自偏。鬯齊可挹注。不見尾翅鶱。凡此禮局樣。髣髴秦漢先。苦窳且勿論。所貴在潔蠲。陶人雖側陋。助我禮意虔。刻畫中䂓度。聊以望後賢。</text>
<title>宿金臺寺。八月初七日。</title>,<text>偶到招提境。頭流列畫屛。西風語鈴鐸。南斗宿簷楹。靜愛篝燈吐。幽聞石瀨鳴。塵勞蹔休暇。聊此笑吾生。</text>
<title>馬川村中。記所見。時姪康伯珍兄弟與都訓導卞進士等。遊智異山。</title>,<text>獨女攢空石劍靑。龍潭馬上眼還明。散仙久渴三淸耗。莫惜緘封付兩甥。遊人猿鶴共成群。智異山頭無片雲。霧雨憶曾生懊恨。今朝毫末細堪分。嵠峒居民拾稗田。遨頭無計說豐年。滿山橡栗高千尺。惟見黃熊樹樹懸。道傍橡樹。皆有熊巢。</text>
<title>效淵明。問克己。克己時在昇安寺。熏浴理疾。</title>,<text>聞君入射陰。寺在第幾峯。雲烟定相媚。猿鶴誰能從。得非採三秀。聊復絃松風。蘭湯日百沸。幽憂攻未攻。</text>
<title>贈古涅僧</title>,<text>求名逐利兩紛紛。緇俗而今未易分。須陟頭流最高頂。世間塵土不饒君。</text>
<title>茶園 二首。○幷叙。</title>,<text>上供茶。不產本郡。每歲。賦之於民。民持價買諸全羅道。率米一斗得茶一合。余初到郡。知其弊。不責諸民。而官自求丐以納焉。甞閱三國史。見新羅時得茶種於唐。命蒔智異山云云。噫。郡在此山之下。豈無羅時遺種也。每遇父老訪之。果得數叢於嚴川寺北竹林中。余喜甚。令建園其地。傍近皆民田。買之償以官田。纔數年而頗蕃。敷遍于園內。若待四五年。可充上供之額。遂賦二詩。欲奉靈苗壽聖君。新羅遺種久無聞。如今擷得頭流下。且喜吾民寬一分。竹外荒園數畝坡。紫英烏觜幾時誇。但令民療心頭肉。不要籠加粟粒芽。</text>
<title>答克己。時以繶之服。告暇杜門。</title>,<text>平生憂患早編排。何事胸襟撥不開。昨夜故園黃耳信。江梅緘寄玉音來。昨日。蒼頭來。問知手植梅已高。㵢溪坐閱四炎凉。恩愛今年枉割膓。自斷此生歸去好。惟嫌不作水曹郞。趁韵耳。豈敢自謂之詩人。</text>
<title>竹枕。雲峯金訓導安成所贈。</title>,<text>織作綾紋合枕風。此君高節况䌤縫。靑奴夜夜含寃噵。一體雖分命不同。</text>
<title>善源請告到倻川。還京期迫。聞余有子服。惠然來弔。爲留二日而去。別後有作。</title>,<text>綺陌當年惜解携。夢魂幾度共分題。窮愁我是孟東野。麗澤君爲陳北溪。握手淸談膓火熄。閉門兀坐鬢蓬低。倻川百里今應到。僮僕鞵穿馬踠蹄。</text>
<title>九月二十三日。別慈闈於山陰。還咸陽。</title>,<text>換鵝亭前日西瘦。楓葉蕭蕭歸騎迷。一年憂患更離別。回首皇山烟霧低。皇山。在山陰三嘉境上。</text>
<title>十月初一日。再呈辭狀。還金山農舍。方伯不受。促使就職。初九日。度消馬峴。有雪。</title>,<text>繁雲吹不駁。朝日旭還呑。天欲行初雪。人胡別故園。松低時拂帽。鴉噪競投村。千載柴桑子。淸風未擬論。</text>
<title>奉和晉山相公</title>,<text>犖确坡頭響馬蹄。嚴川鷗鷺不驚啼。欲陪杖屨尋詩興。脩竹人家東復西。胷中星斗動寒芒。林下今開綠野堂。半日更叨元禮客。歸來村市月荒荒。宦路那堪更問津。紛紛識面與呈身。靑雲學士包荒量。知己何曾望別人。</text>
<title>晉山君再用前韻見寄。復和。</title>,<text>曾叩金門金褭蹄。會稽今日不能啼。忽得新詩歌大雅。悔前宗派覔江西。此身於世一毫芒。何况音塵隔北堂。未敢籃輿問前路。秪緣山斗滯南荒。頭流深谷絶關津。忽枉岩廊玉立身。自是鴻飛偶遵渚。淸風猶得感鄕人。</text>
<title>晉山三用前韵見寄。復和。</title>,<text>己分駑駘跼四蹄。㐫年猶得免妻啼。角巾何處堪乘興。故國城南與竹西。危途觸處蠆垂芒。欲把琴堂作草堂。怕有笑人陶靖節。十年三徑未鋤荒。廟堂今日幾平津。畜德如公自潤身。餘事更兼詩跌宕。少陵不獨語驚人。擬從兪扁養餘齡。不喜茶經喜酒經。暖胃開心差可取。門冬眞箇勝靑精。相公按本草。欲知天麥兩門冬採取曝乾之法。因寄以別韵。</text>
<title>晉山四用前韵。韵各二首。復和。幷叙</title>,<text>來詩。韻窮思渴。若欲黽勉。非譽盛德。則悼身窮也。如磨驢之踏跡。竟莫神奇。宗直待罪天嶺。四年于玆。備諳田家之事。故戲爲農語。仰瀆鈞嚴。不勝隕越。村南村北祝㹠蹄。楡柳陰陰烏鵲啼。身遇大平生事足。日斜扶醉斷橋西。籬落東風麥擢芒。秋來秫酒聚茅堂。莫言長吏差科急。今歲殊非去歲荒。種麥秋田牛脫蹄。歸來絡緯正悲啼。夜深妻子談收穫。殘月依依梧樹西。窓下孤燈爛吐芒。寒梭軋軋響空堂。誰知貧婦機中帛。辨作豪家花月荒。隴畮雖非要路津。也能康濟自家身。兒孫滿眼充丁口。却笑桃源寂寞人。自肩樵斧截烟津。乘月歸來露滿身。更喚小童收犢子。豈知儂是畫中人。緫角兒孫八九齡。燈前能誦養牛經。有人若問桑麻事。替却翁翁說到精。曾識丹罏可駐齡。亦知牛角有橫經。野人食力無餘慕。何况朝家更厲精。</text>
<title>晉山君錄解空語。爲頭流詩一篇見寄。其意。覩僕頭流錄。欲繼蹤以遊也。僕一遊之後。不復再登。每以爲恨。故用安期之語。以誌余過。且爲後日之約云。</title>,<text>自我遊頭流。淸夢空相續。足武不再布。愛山誰謂篤。虛名恥南箕。厚味忘腊毒。緬懷紫陽翁。櫂歌凌九曲。三休亦奇士。肥遯王官谷。鬱鬱羅網中。焉能騁遐矚。每瞻天王峯。如被三薰浴。簿書旋打圍。杯酒競談俗。勞力且勞心。何由試餐玉。有愧古人言。人苦不知足。昨宵倚壁睡。安期忽忠告。方丈在咫尺。靈草長搖綠。晃蕩朱明洞。自古無昏旭。飛仙不可數。巾帔常聯屬。子欲從之遊。羽翼奚借鵠。人寰苦偪側。心緖風中纛。一酌靑岑醴。煩襟庶灌沃。眞源自澹澹。豈比朝晝梏。于嗟世上人。其誰能窒慾。荊棘植寸田。長鑱難得斸。我言若有契。勉旃追芳躅。倏然形神開。稽首甘奴僕。班行十餘年。和嶠眞刺促。地頑恐却穴。天高敢不跼。平生無長物。只消書一束。而今佩郡章。又喜燃官燭。神仙吾所慕。難兼熊魚欲。非惟畏菵露。亦恐北嶺辱。名宦雖卑微。猶勝司馬督。頭流日在望。來者胡不勖。</text>
<title>晉山復用前韻見寄。次韵。</title>,<text>鳳髓不可得。斷絃誰復續。我思古之人。眷眷老愈篤。平生愁肝腎。文字乃鴆毒。每將巴俚吟。擬和咸池曲。寒乞笑閬仙。雄奇慕山谷。矢言極冥搜。細大無遺矚。雖微曾點狂。頗懷沂水浴。顧惟襪線材。安能動驚俗。雕琢欠餘功。燕石非璞玉。幸於金馬門。竊續貂不足。屢叨宣室對。竟慚宗祝告。回首天際雲。頻夢故山綠。一麾守荒城。玆予意所屬。時登方丈巓。快看扶桑旭。俄聞異人至。言者兩黃鵠。磬折趨下風。詩律森旗纛。襟靈忽覺爽。如挹天漿沃。大篇自奔軼。短章亦脫梏。小巫奪神氣。聊以洗塵慾。千歲枸杞根。便欲和雲斸。鑽仰肯辭勞。撫己增躑躅。古人旣得攀。豈怨爲騶僕。前途尙脩阻。但覺日月促。雖免路歧泣。羈思更拳跼。竊吹實所恥。肯恨高閣束。況今東海隅。明良調玉燭。山南與水北。何地不遂欲。況公大雅詩。永忘泥塗辱。追修宗派啚。寧待旁人督。墨卿敢司戒。餘年當自勖。</text>
<title>昨日。擎出梅枝。夜半酒醒。就燈玩之。雖知非眞。猶可彷彿其典刑。吟得二絶句奉呈。</title>,<text>正値陽升井底時。燈前揩眼探梅枝。從敎鼻觀無芳麝。雪瓣金鬚也自奇。碧眼胡僧眞善幻。也能粧點竹籬踈。晴窓棐几空相對。意在驪黃牝牡餘。</text>
<title>奉和晉山君至日韻。二首。</title>,<text>蹉𧿶人事若臨淵。北望呼嵩又一年。屈指吾身幾冬至。隨班昔日共臚傳。黃鍾纔動大音靜。丹筆方持生意全。梅放柳舒春稍稍。醉來隱約聽鈞天。自幸專城奉北堂。年年小至更稱觴。平反一笑民皆喜。滫瀡餘珍衆得甞。此日分張愧徐積。他時溫淸證黃香。相公錫類詩多感。不覺凝川路渺茫。</text>
<title>和兼善韻與士廉</title>,<text>君罹憂患且觀生。見說三叉水更淸。愧我未能辭組紱。白人鬚鬂是浮名。㰱良百里頌聲喧。父老猶思趙日溫。却憶去年觀政化。月明扶醉宿西軒。世上踈慵誰似我。鑾坡學士早知心。數年不寄梅花信。今在蓬山第幾岑。兼善詩附雙碧樓西春水生。澄心軒外竹風淸。重臨古郡多遺愛。嬴得南州第一名。十年鞍馬走塵喧。意氣唯君與季溫。南北邇來知我少。月明時復靜憑軒。去歲相逢不如意。今年相憶倍傷心。夢魂不被溪山碍。飛度梁山最上岑。</text>
<title>和晉山君</title>,<text>前日。寵示回文之作。凝川往返。五百餘里。苟非沈醉時。必三復諷誦。今採薪初起。僭用蘇氏舊意。作戍婦詞奉獻左右。中閨繡暈小窓明。黛蹙長眉柳染靑。紅葉落時書斷絶。碧雲愁影月虧盈。公歸曷月秋風冷。塞外傳書無弟兄。窮巷夜窓寒織錦。錦圖旋轉雁多情。</text>
<title>和四佳齋韵。奉獻晉山君。</title>,<text>南村北村雪鋪氈。欲盡不盡猶舊年。魏闕尋常子牟戀。宅居彷彿楊雄廛。世情冷暖滔滔是。德宇包容盎盎然。數幅溪藤滑且膩。要看醉墨爲雲烟。南來事業幾虧成。久矣金門聽六莖。落果無心歌燕燕。拔毛利世笑猩猩。快尋酒席能招乘。愁向詩壇屢乞盟。從此田園有幽興。畏途猶冀不冥行。</text>
<title>陪晉山君。宿花長寺。</title>,<text>偸閑陪杖屨。携被宿鴦宮。虎嘯一林雪。僧鳴半夜鍾。泉淸供茗飮。松偃掃塵蹤。惆悵名途客。烟霞興易濃。</text>
<title>立春日。以生菜呈姜僉正龜孫。十二月二十日也。</title>,<text>茵蔯細菜綠茸茸。春意從今正不窮。却恐老蘇生悵望。蓼牙如出市廛中。</text>
<title>密陽林府使 壽昌 詩卷。和四佳齋韻。二首○府使曾爲興德縣監</title>,<text>昔年製錦海西頭。今日雄藩望更優。也識長拋靈運屐。不妨淸嘯庾公樓。羊羔肎借豪華利。桑麥欣聞父老謳。我有剡溪三畝宅。頌詩端欲托名流。曾向南宮共採蓮。如今顏鬢各蒼然。腰間漢秩二千石。橐裏唐音三百篇。太史陽秋宜有贊。同年門戶更蒙憐。春來倘遂優遊計。乞與觀潮斷隴邊。末語犯塵黷。幸恕。</text>
<title>除夜。擁衾熟睡。旣覺。頭鷄欲鳴。於虖。甲午。余之厄年也。今已爲乙未新歲矣。欣然有作。</title>,<text>譙樓鍾鼓五更前。斷送人間甲午年。喚起夢魂疑累盡。安排詩句覺神全。細斟藥玉甞春酒。新炷銀釭變臘烟。只恨萊衣空在篋。灰堆喧笑憶凝川。時母氏還密陽</text>
<title>次韻尹淡叟 淡叟在丹溪。壽其母夫人。以詩招余。不果赴。是正月十一日也。</title>,<text>萱闈此日破忡忡。玉斝浮蛆一擧空。遙想丹溪歡笑處。梅顋柳眼媚東風。枉向花山抱有忡。舞衫歌扇已成空。令人羞殺菁川牧。羅綺當年立下風。淡叟有妓。與鍾娘俱花山人。鍾娘前年病亡。故云。</text>
<title>室人自金山還。正月初十日。</title>,<text>君爲完山鳥。哭子猶未休。我學東門氏。稍忘前歲憂。夜闌秉燭語。半是營生謀。人事且如何。百世眞悠悠。</text>
<title>奉和申高靈相公 忠孝非殊致。君親豈異歧。彩衣憐短日。露冕戀淸時。風雪關河遠。蛇梭歲月移。睽離不足道。勉勉策良䂓。此相公詩也。</title>,<text>恩許專城養。年來免泣歧。何曾拋竹使。行擬及瓜時。魏闕長懸仰。鍾英更勒移。詩淸蒙奬拂。持以勉風䂓。</text>
<title>次韵林川金使君漬。二首。</title>,<text>連鑣烏府憶當時。湖海相逢未有期。爲問嘉林何處是。情懷都在一篇詩。無能空自戀淸詩。一落南荒已五期。折得梅花仍笑傲。從今不記灞橋時。</text>
<title>咸陽城羅閣。凡二百四十三間。每間。三戶共葺。覆之以草。歲爲風雨所壞。小民雖在農月。必牛載藁草及材以修之。歷世因循。民甚困焉。乙未二月。余謀諸父老。更以田十結爲率。一間幾配十戶。易其腐材。且令覆以瓦。一戶纔出瓦十許張而足。未五日而訖功。民初訝更張之猝迫。旣成則俱懽然稱美。遂書此以示之。</title>,<text>二百四十餘間架。風雨年年補葺頻。時絀方虞動千室。力均猶冀及三春。斧斤斲斲收聲早。瓦縫鱗鱗轉眼新。十載田原穩耕稼。渠能知我不因循。</text>
<title>寒食後日。遊西磎。次大虛。</title>,<text>白髮蒼顏戀物華。前驅已向隴邊過。鳴鳩似識遨頭意。穀穀林間助醉哦。</text>
<title>寒食後日。與克己，大虛遊西谿。和克己。</title>,<text>爲愛西谿好。遊春忘却回。病夫唯泥酒。才子只尋梅。寒食花如錦。新畬麥欲胎。機心銷已盡。鸂鶆忽飛來。</text>
<title>雲峯金訓導。送示袈裟魚一尾。</title>,<text>達空寺下水梭花。紫鬣斑鱗味更嘉。珍重廣文甞不得。却來天嶺病夫家。</text>
<title>奉次晉山君京洛所寄</title>,<text>曾上龍門每醉歸。淸罇謦欬尙依俙。城南別墅多冠蓋。猶憶花長白板扉。花長山。卽晉山君之別業。在本郡南二十里。</text>
<title>和克己及康甥安國寺浴後之作</title>,<text>叵耐枯膓夜夜鳴。山中花卉競春晴。已將蘭蕙紉爲佩。不借醍醐醉易醒。戢戢筠籠看鱉脚。颼颼石銚聽松聲。風光歸去無多日。愧我方爲簿領縈。</text>
<title>贈無比師。與克己同賦。</title>,<text>師年七十有五。與吾黨金大猷，申挺之。共登頭流。宿天王峯。脚力甚壯。挺之等亦不及焉。余以禱雨。方齋于嚴川寺。比來請詩。書此以贈。老臘近八十。兩脚超飛鴻。頭流最高頂。俯瞰扶桑紅。却笑少年子。喘如吹竹筒。長嘯擺綠蘿。忽拉方瞳翁。秘訣共商略。當還氷雪容。</text>
<title>禱雨聖母廟。歸途遇雨。四月初七日</title>,<text>甘霔淋漓已濕衣。却疑神母擅陰機。村村笑語還羞殺。太守今朝得雨歸。</text>
<title>倻山明上人。送木瓢來。人云得之萬德社冬柏樹。</title>,<text>山茶斲得千年癭。知是師從萬德回。蘿月堂前巖溜漲。却來塵土伴樽罍。山茶。俗號冬柏。</text>
<title>監司尹壕歌謠。二首○幷引</title>,<text>宸闈錫命。疇庸糾逖之材。方面分憂。益勵澄淸之志。先聲所曁。公論攸歸。恭惟云云。器識絶人。謨猷經世。分符劇府。把牛刀以割鷄。決策賢科。搜錦心而吐鳳。遂擢居於圻父。俄密贊於樞庭。衆咸期八座之登。詔驟畀南區之寄。大慰雲霓之望。原隰交歡。誕揚鈇鉞之威。貪惏競慴。眞能動搖於山岳。豈但採輯於風謠。佇膺衮冕之褒。卽正鈞衡之位。某等膠庠賤品。韋布微蹤。屬覩輶軒之臨。敢效輿人之頌。詞曰。鈴平華胄儘英賢。衮衮眞成尺五天。戚畹摠歆忘勢位。儒林爭喜得神仙。雁銜瑞草來江介。鳧翥祥風下日邊。守宰伐柯柯不遠。我公遺愛在凝川。大賢事業豈雷同。三輔佳聲達四聰。卿月忽陞金掌上。使星還照火維中。江山靄靄黃梅雨。旌節搖搖苦棟風。須爲諸生揚木鐸。莫敎前史美文翁。</text>
<title>苦雨。二首○五月</title>,<text>往者禱甘霔。王母歆苾芬。旣雨又禱晴。神將厭紛紛。墉禜雖自酹。屛翳不我聞。安得倚天劍。砉然劙頑雲。甞聞雲北歸。必値雷車奔。如今向南維。旋得雨翻盆。陰晴反其常。老農亦難言。惜哉無羽翼。何術羾天門。</text>
<title>繼中饋李</title>,<text>南州溽暑伴眠魔。忽得瓊漿濺齒牙。仍憶春風花發處。知渠長醉玉皇家。</text>
<title>聞克己行次龍仁。馬死。入京寓善源舍。借騎。龍仁。古之龍駒縣。本朝合龍駒及處仁爲一。仍改號。</title>,<text>龍駒縣裏失龍駒。莫恨飛騰乖壯圖。夕直朝衙能借乘。主人元是聖人徒。</text>
<title>齊雲樓快晴 六月十六日</title>,<text>雨脚看看取次收。輕雷猶自殷高樓。雲歸洞穴簾旌暮。風颭池塘枕簟秋。菡萏香中蛙閣閣。鷺𪆁影外稻油油。憑欄更向頭流望。千丈峯巒湧玉虯。</text>
<title>聞聖上親耕籍田</title>,<text>且爲粢盛且勉農。天田見說畝南東。九推已共臣隣了。三酌還將保介同。漢道興隆由帝籍。周家仁厚在豳風。千齡獲覩先王政。嘉與遺黎樂歲豐。</text>
<title>賀琴判官晚得副室子。次金觀察使永濡。</title>,<text>天上石麟兒。如何抱送遲。祥徵今倐應。符彩晚方奇。著論須期後。承家正在斯。鳳城餘慶遠。宜和熾昌詩。</text>
<title>梨與魚。饋卞訓導。訓導有詩。次韵。</title>,<text>回首頭流一握天。淸都旬始墮吾前。玉皇香案雲重隔。露染梨腮又一年。水落魚梁滿目秋。空餘明月照扁舟。投竿東海非吾志。只在凝川蘆荻洲。</text>
<title>重九。約卞伯玉登高。伯玉如花林未還。用許學長韵。</title>,<text>靑衫鳥帽白岩陽。墻底秋華五見黃。已放蜂衙人不到。重傾秫酒味尤芳。題糕剩覺詩情勝。投轄誰防醉客亡。今日寂寥天所賦。手援靑蕊覆空觴。</text>
<title>重九齊雲樓。遙見東山頂野人登臨飮酒。至薄暮。或坐或立。或扶携下山。或偃臥枕藉。望之如畫。忻然復和許學長韵。</title>,<text>華譙徙倚正斜陽。舊眼靑山半染黃。無數野人登紫翠。幾多糗餌闘芬芳。已敎烏沒蟾還繼。未始凡存楚更亡。病守望來成雅興。歲雖下熟可銜觴。</text>
<title>九月。霜重葉脫。尤覺杮實之繁。邑人云。十年以來。無今歲之比。</title>,<text>一夜霜晴錦葉枯。燃雲樹抄更模糊。粧成百室誇豪富。剝盡千林卷畫圖。可但賓筵供豆實。從敎逋戶代田租。山村今歲兒童樂。大勝龍陽養木奴。</text>
<title>次許學長</title>,<text>男兒憂道不憂貧。休把酸辛費受辛。樂道方成快活士。安貧始作自由身。林間伏臘唯耽酒。紙上功名却付人。谷口子眞三徑詡。芳䂓贏得後來伸。</text>
<title>和克己饋西苽韵。兼叙昨日林下之歡。九月二十五日也。</title>,<text>此物眞能上應天。中包萬顆外圓旋。木瓜乾象垂周易。近取諸身頭亦然。絳雪玄霜熨齒時。想應根自十洲移。酒醒不嗛更咀嚼。風味誰知能療飢。大館林中招麴生。深秋草樹肅靑熒。何必娛君絲與竹。楓能瑟瑟澗冷冷。綠尊猶是重陽酒。泛泛黃花祝君壽。世間萬事旋消磨。林下淸風堪授受。</text>
<title>宿金臺寺。寺曾爲高僧行乎所住。</title>,<text>天寒木落石房秋。簿領餘閑只蹔偸。話裏八還聊聽瑩。睡中三昧且優游。禪僧若伴雲霞老。物論誰爲斧鑕謀。今古名場一丘貉。曉來開戶看頭流。</text>
<title>馬川。記所見。</title>,<text>鳴騶入馬川。賓從亦翛然。陰壑凍將合。陽崖楓尙鮮。禪房纔十笏。鄕號想千年。逕滑幽蘭被。峯危恠石懸。雪藏神母廟。雷吼蟄龍淵。曲岸遺柴槮。叢祠罥紙錢。斲材豀有柹。燒炭谷生烟。傖父刈蕎麥。小姑收木綿。問農仍慰藉。叱馭且洄沿。荏苒苽期近。玆遊應眷憐。</text>
<title>義呑村</title>,<text>老翁積稻過茅簷。黃犢蹊田叱小男。削得烏裨曬溪石。紅光橫逗斷橋南。土人剝柹。曝其皮於溪石上。以爲深冬之食。</text>
<title>遊龍遊潭。夕還。時潭上石凹處有水。余足跌。靴襪皆濕。</title>,<text>山腰雲氣山頭雪。罨畫溪邊迷失脚。空巖曝襪窺蜿蜒。淡淡窪樽可酬酢。出入蒙密穿崎嶇。却過嚴川紅日落。黃昏月下打稻聲。遊人已去居人樂。</text>
<title>德峯寺。與仲容兄，克己，伯玉同賦。</title>,<text>水石自縈帶。禪扉塵思醒。雪華蒙嶽頂。栢黛透窓櫺。未有僧燒佛。唯應虎聽經。棲鴉迫歸騎。故故愧山靈。</text>
<title>德峯寺下。溪水淸激。傍有石嵯峨。上有數松。四人列坐其下。俄而調鷹人捕兩雉來。仲容兄敎以生啗。復酌數瓢。日已昏矣。</title>,<text>金地寒飈中酒出。嵌岩落日割鮮還。一年一度每如此。誰謂遨頭不得閑。</text>
<title>開寧鄭著作榮親宴。走筆。</title>,<text>軒軒鄭著作。來作二親榮。桂影侵樽酒。萱花耀府庭。鄕閭父詔子。樂部鼓和笙。幸忝葭莩屬。歡心不要醒。</text>
<title>用大虛韵寄兼善。兼善時在咸昌。</title>,<text>鄕人爭看玉堂仙。際會今方叶半千。款款忠言搖豹帳。冬月。宣政殿經筵。必設豹帳。 霏霏醉墨落雲牋。直廬昔日同捫蝨。江水何人伴釣鯿。却恨官箴猶有繫。襟期空想角弓篇。空梁不見府丞魚。睡枕頻燃太乙藜。休日花前宜痛飮。衙時牘尾謾勞題。雪融桂殿歸期近。波沸瀛洲望眼迷。幸是故園山水窟。雙眉愁向鷺班低。</text>
<title>挽李氏夫人 夫人。故別侍郭孟孫妻。乃我妻母之兄也。無子。育我長女守殯。</title>,<text>夫人有士行。所恨處逆境。廿載稱未亡。治家尤肅整。子夭婦又醮。孑然形弔影。六族悉收撫。何曾煩造請。鳲鳩惠甚均。令儀喧鄕井。謂我妹女婿。視與諸姪等。殷勤及弱息。摩卹衣煖冷。永懷平生恩。奚啻田五頃。唐劉弘基病。給諸子田各五頃。餘恣散之親黨。 凄風吹倻水。忽迫桑楡景。佳城卽舊阡。松檟頗幽屛。繫官阻挽繂。唯有淚浻浻。</text>
<title>和陶淵明述酒 幷序</title>,<text>余少讀述酒。殊不省其義。及見和陶詩湯東澗註疏。然後知爲零陵之哀詩也。嗚呼。非湯公。劉裕簒弑之罪。淵明忠憤之志。幾乎隱矣。其好爲瘱詞者。其意以爲裕方猖獗。于時不能以容吾力。吾但潔其身耳。不可顯之於言語。自招赤族之禍也。今余則不然。生於千載之下。何畏於裕哉。故畢露裕㐫逆。以附湯公註䟽之末。後世亂臣賊子。覽余詩而知惧。則竊比春秋之一筆云。鼎鐺猶有耳。人胡不自聞。君臣殊尊卑。乾坤位攸分。奸名斯不軌。赤族無來雲。當時馬南渡。神州餘丘墳。天心尙未厭。有若日再晨。處仲首作孼。王敦 狼子非人馴。蘇峻 蚩蚩遺臭夫。斅兒戕厥身。桓溫父子 四梟者何功。天報諒殷懃。婉婉安與恭。乃是劉氏君。蒼天謂可欺。高挹堯舜薰。受禪卒反賊。史氏巧其文。諉以四靈應。宗岱且祠汾。僞命雖能造。世亂當紛紛。好還理則然。劭也蔑天親。述酒多隱辭。彭澤無比倫。</text>
<title>與朴三嘉訪表少游。時盛冬暖甚。記所見。</title>,<text>言邀嘉樹宰。來訪玉堂人。過澗凌神竄。開樽臘味新。蜉蝣爭弄日。楊柳已搖春。只見頭流頂。攙天剝玉塵。</text>
<title>黃堂元日。吏民禮罷設酌。示伯玉。</title>,<text>袍笏庭中森作列。雲霞海上爛生輝。使君五日爲京兆。須向黃堂盡醉歸。</text>
<title>郡吏延男。自京捧官敎來。以十考陞通訓。特旨拜知承文院事。</title>,<text>龍鍾四十六。身始着紅袍。燦燦腰間荔。星星兩鬢毛。萱闈憂福過。鷺序覺飛高。片善吾無有。還慚十考褒。</text>
<title>和仲容兄韻戲大虛。大虛所盻者。名雲英。</title>,<text>上元宮裏掌書仙。不要纏頭錦數千。忽遇玉皇香案吏。玄霜擎倚綵雲邊。</text>
<title>柳通贊宅。和大虛。</title>,<text>脩竹蒼波又暝烟。醉眸還在斷鴻邊。如今幸忝潘楊好。不怕頻傾藥玉船。</text>
<title>大虛遇赦。以詩爲賀。大虛設翰林宴。爲憲府所劾。落職流金山。丙申二月。有旨還給告身。</title>,<text>花甎故事爲君累。嶺外溪山笑語淸。聞說玉皇消息到。春風應得馬蹄輕。</text>
<title>密陽林府使 壽昌 到開寧。謁外祖墓。有小雨。</title>,<text>離孫車騎耀松楸。贏得淸風動一州。薄暮原頭春雨細。障泥沾濕不須愁。</text>
<title>赤登樓。和大虛。</title>,<text>㵿㵿春江上。風吹亂碧漣。綠楊煙苒惹。黃犢草芊綿。故國將寒食。貧居只薄田。脩門還在望。空詠白雲篇。</text>
<title>因雨留增若。示大虛。驛樹多鷺巢。</title>,<text>客中愁霧雨。猶喜濕年華。馬埒菜芽吐。鷺巢雲影斜。竛竮不禁睡。蕭散却思茶。一似閑行李。微吟到夕鴉。</text>
<title>二月二十四日夜。大雷電。時因留滯。倂日而食。棲宿冷堗。沃川守所饋酒亦渴。</title>,<text>增若驛中三日雨。戊戌夜半一聲雷。不辭衣服冠而坐。其奈飢寒渴倂來。宿麥胚胎眞足慰。羈鴻霑濕亦堪哀。明朝馬上看桃杏。想勝三郞羯鼓催。</text>
<title>和大虛</title>,<text>宦意年來薄似紗。北歸何事更携家。君今不作池中物。雷雨應敎露角牙。</text>
<title>復用前韵。時聞勑使戶部郞中祁順，行人司左司副張瑾。到國將還。</title>,<text>淹滯郵亭已三日。厭聞羸馬吼膓雷。誰敎屛翳連明怒。更怕豐隆挾勢來。飛舃謾懷王令快。聽鷄肯學祖生哀。吾行要及天王使。夢被鳴珂陌上催。</text>
<title>用大虛韵贈內 墻下牧丹新茁</title>,<text>寶花顚倒髻邊紗。草草相携着處家。三日一雲留古驛。小軒同看牧丹芽。</text>
<title>和大虛</title>,<text>金陵高臥落梅村。將姊如今返國門。路上平安須繾綣。緘憑鄕使報家尊。</text>
<title>二月二十六日。旣渡荊角津。坐沙渚。前判官鄭而元。亦坐而待舟。忽有野鷲。盤飛水上。砉然投水。攫鱖魚落于渚。鄭之奴疾走得之。鄭遺我焉。遂登樓炙食之。有作。</title>,<text>道傍挑菜食如飢。瘦骨崚嶒秪自奇。天爲行廚淸不溽。故敎鷙鳥作漁師。</text>
<title>安城東軒。詠萬年松。次韻。</title>,<text>非杉非栢只松心。樓下寒籠半畝陰。春晚忽飄花淡淡。冬嚴不損葉森森。虯枝自動敎誰貌。孔蓋將鶱侑我吟。釦砌雕欄終有分。知渠免被斧斤侵。</text>
<title>考試成均館有作。示兼善。時中使賚宣醞而至。</title>,<text>山城六載寄危蹤。豈料掄材入頖宮。栫棘重重看白戰。聯茵屬屬飮黃封。庭除亂撲千人卷。桃杏齊開一夜風。應有孤鴻在寥廓。可能無意網羅中。白戰。借用徒手而戰之意。</text>
<title>送金參校自貞奉使對馬島</title>,<text>面奉綸音出九重。龍驤萬斛駕長風。波濤日上蜃初散。島嶼花開春正濃。聖主恩威覃絶域。征夫夢寐逐飛鴻。嗟余碌碌何爲者。飽食唯堪作冶傭。誦詩專對君能事。何況飛鴞懷好音。持被寧爲三省語。懸弧早有四方心。風來舶䑲應回棹。地盡琉球競獻琛。他日盍簪雙闕下。病夫不負酒杯深。</text>
<title>次韵德峯空上人。仍謝靈龜日影臺。</title>,<text>德峯峯下抗雲扃。栢影榕陰滿戶庭。薝蔔久聞無別臭。茯苓閑斸制頹岭。應誇虎跑泉仍冽。遙憶龍光竹更靑。忽得司南代圭表。不勞昏夜占中星。</text>
<title>代祖謙次兼善。祖謙時如永安道。</title>,<text>中臺淸且峻。鷄樹結層陰。遲日文書靜。薰風禁蘌 深。從容運斗舌。密勿奉綸音。獨有東征客。飄然江海心。</text>
<title>和兼善韵。寄祖謙。時。祖謙自永安道到江陵覲省。其弟來辭。醉中。索筆書之。</title>,<text>迢迢荒徼外。幾許費光陰。車馬關河阻。風烟嶺嶠深。庭闈應戲綵。岳牧是知音。幸値鴒原去。因之達我心。</text>
<title>戱和尙衣院鄭正永通。二首。</title>,<text>海棠脉脉媚新晴。鴿雀交交哢別聲。此是尙方探句處。玄花掩苒亦風情。地禁未曾同吉夢。犀通應亦尅佳期。繡床日午花陰轉。笑看春䓗捧玉巵。針線廳。多麗人。</text>
<title>五月初二日。與金善源，兪克己，曺大虛，申次韶，康甥。遊楊花蚕頭峯。是日。欲雨不雨。而有陰風。</title>,<text>城西十里楊花渡。却恐機心未狎鷗。雨意欲成雲淡淡。風聲方緊水油油。崗頭枕藉鷄將午。詩裡光陰麥又秋。半日偸閑猶足樂。況持身世付滄洲。</text>
<title>楊花渡。和善源。</title>,<text>把酒西湖上。吟詩日抵年。天涯窮度鳥。林杪認炊烟。地擬蓬壺境。人懷李郭仙。曉來濃抹處。西子未爲姸。</text>
<title>楊花渡。醉後又賦。</title>,<text>潮生石如馬。潮落草茸茸。帆影鴈與遠。日脚霞兼紅。皎皎人遺佩。亭亭鶴立松。長嘯望海口。萬里來天風。</text>
<title>和兼善用簡齊 韵</title>,<text>少壯逐微祿。不踏李下徑。意氣得石友。共喜貧非病。但慙濁水泥。虛受淸溝映。金門昔一別。潦倒殊動靜。誰謂鳳池深。亦能對名勝。何當値休沐。聞我洛生詠。</text>
<title>送趙吉城 順道 之任</title>,<text>五管煕煕息狗偸。何妨緩帶作遨頭。久欽虎旅詩書將。新赴龍荒保障州。鐵嶺天風淸暑霧。銀溪梅雨濕征騶。昔年詿誤今昭雪。須使遺黎劍買牛。</text>
<title>健元陵典祀廳。示善源。</title>,<text>鼉鼓籠銅開慶寺。石羊剝落健元陵。一方明月齋廬靜。千尺蒼藤霽景澄。歌舞承恩無伎女。敲推問字有胡僧。市朝擾擾山潛寂。吟把松醪意不勝。</text>
<title>道庵詩卷次韻。</title>,<text>寧馨雄猛孰能前。行亦爲禪坐亦禪。龍象雙林參道妙。春秋一衲滌塵緣。淵明逸韻君眉展。佛印高談我病痊。到處相逢須領畧。從渠人世自憂煎。</text>
<title>送僧敬敏還五臺山。山在江陵。</title>,<text>九街風雨與塵埃。捲却機關返五臺。忽憶海崖桃竹長。應知林下鐵蓮開。孤蹤孑孑雲相逐。淸梵依依鶴不猜。想得夜牀鞋脚別。何人料理踏蒼苔。鐵蓮用山中故事。在三國遺事。</text>
<title>國華榮親詩卷 國華連中壬午科及丙戌重試，拔英試。</title>,<text>三級頻聞繞殿雷。如君眞箇患多才。庭闈慣得泥金報。鄕里爭看晝繡回。裛裛天香頭上桂。濃濃蕭露掌中盃。南川應踵生忠孝。爲有淸風激草萊。</text>
<title>代人書義盈庫契軸</title>,<text>昭代同爲倉庾氏。資材高下不須齊。心親貌敬宜殫盡。夕直朝衙肯解携。莫以窮通遺義分。寧將冷煖異端倪。交情且忌甘如醴。世上人多病夏畦。</text>
<title>重送敏上人還五臺 中國鴈門郡。亦有五臺山。</title>,<text>五朶蒼蒼海上山。仙宮勝刹徧孱顏。鴈門莫詫靈蹤富。鶖子重尋舊隱還。煑茗巖間溪月淨。談經榻畔嶺雲閑。我聞是處三丘近。塵土迷人不可攀。</text>
<title>同年李利川有仁詩卷。二首。○時予自許州還京已五朔</title>,<text>南川居腹裏。地着徧人烟。井里廛三百。賢良石二千。鳴琴物自理。飛舃望如仙。應草中和頌。丘園有子淵。國華昆季。居利川。金門同擢第。龜組各專城。念我欽風績。多君愼課程。股肱將特召。關節定難行。自愧還朝久。于今闕寄聲。</text>
<title>病中。二首。</title>,<text>纖瘦何曾蒸肉山。火雲閑事嬈儒冠。遙知雷吼雲門瀑。赤脚層氷徹骨寒。賃屋囂湫病已生。濕薪烟惹淚縱橫。愁霖忽霽泥如海。卧聽街頭琢鏡聲。</text>
<title>七月初一日。病劇復甦。初三日。熱退。</title>,<text>暫抵冥冥地。還窺耿耿天。譫言妻子懼。危證友朋憐。禍福誠相倚。憂虞恐自偏。此生今已悟。泉石可忘年。長安三伏雨。輪鞅困況淹。以疾資淸卧。將身入黑甜。唯親蚓竅鼎。每食虎形塩。可笑山妻意。迎巫暗裡占。秋風侵兩鬂。病減尙羸形。閉眼金蛇逬。挑燈玉蘂明。粥香裁節飮。藥熟強敎傾。此是身康濟。醫家可托生。功名若蜩翼。靜處勝安禪。自覺精神長。方知宇宙全。蠮翁封筆管。豹脚度香烟。添得文園渴。西苽潤肺泉。一卧三十日。那知造物情。蓬心還自窘。鶴骨不勝淸。爪勁宜爬癢。言狂更守甁。秋聲時入座。催我赴萱庭。</text>
<title>呈藏義寺讀書諸公</title>,<text>病餘。廢詩久矣。夜來。精神差健。偶吟七絶。錄似克己，可行，大虛。餘三君子。鄭重不能及也。休怪。七月二十三日也。六君萬中靑錢選。陶鑄唐虞在一身。請看廊廟權衡手。半是英陵儲養人。劘切金地擬西淸。鐵硯如今鑄欲平。目送飛鴻口王覇。朝廷終是采虗名。韋編久作杏壇塵。萬古淵源只一春。魚躍鳶飛潑潑地。子思曾是指南人。前後典午眞太史。渥洼天馬獨行空。後來更有春秋筆。雲谷誠能揭至公。擇焉不精語何詳。百氏膠膠大道荒。砥柱中流配山斗。至今韓後說歐陽。詞賦紛紛各闘雄。古來只有杜陵翁。憑君三復無邪頌。月露風花眼底空。六君名姓已登瀛。何况波瀾更老成。撼樹蚍蜉眞可笑。病夫無柰太丁寧。</text>
<title>西原行。賀慶大有。</title>,<text>大有名延。性至孝。忠淸道觀察使。具其行聞于朝。上嘉之。拜北部參奉。因病不赴。至是。禮曹再薦之。諭監司給傳敦遣。延至。引見于宣政殿。對稱旨。特命超四資。拜參職。又賜米五石及饌具。七月初一日政。遂拜啓功郞司宰主簿。山高水深西原牧。慶君隱居南溪曲。南溪草木皆可敬。正爲生植淳風中。鶴髮宛宛在高堂。夢魂不踏京塵紅。滫瀡肥甘日方丈。怡愉之顏朝暮承。赤身入水捕潛魚。首春凜冽猶堅氷。風樹不待痛入天。惡乎盡心唯葬祭。一部家禮行無餘。鄕里初驚後流涕。年年獨抱霜露悲。祗薦蘋蘩永終世。由來兩美必相偶。家有孟光儀棣棣。纂纂棗實未登籩。鴉不來啄兒不剝。西原麗祖所難服。一段孝心能化薄。孰謂天高無報施。佳聲忽徹明光宮。玉色臨軒催賜官。臺餽何曾煩僕僮。百年以還無此事。滿朝卿相皆動容。爲人曷不觀慶君。一朝脚底生靑雲。</text>
<title>𩣭馬契軸詩卷 監察班。有上臺，回臺，復臺之語。</title>,<text>天街西畔栢陰陰。日趁淸班義分深。侃侃何曾嫌物論。遑遑唯欲奉官箴。早參闕下聯鏕去。晚復臺中把酒吟。額上神羊如有識。莫敎飜覆笑人心。</text>
<title>八月初九日。豆毛浦登舟。</title>,<text>情况憨憨似白癡。孤舟扶上酒三巵。荻花蕭瑟斜陽斂。正是騷人去國時。</text>
<title>過楮子島</title>,<text>懷紱出闉闍。貨舟寄病軀。半江夕陽好。小塢茅亭孤。非爲䟽佛骨。聊將弄鳥雛。借問山中叟。誰踵楊花徒。</text>
<title>初十日。三田渡。早行過廣州。</title>,<text>秋風淅淅打船蓬。古渡漁歌替曙鍾。野鸛似人拳別渚。華山如畫露奇峯。海平舊宅雞豚散。溫祚遺墟草樹濃。已去王城三十里。莫敎百丈促行蹤。廣津北山岸。有海平君古宅。百濟始祖溫祚。自慰禮城移都漢山州。卽今廣州。慰禮。卽今稷山縣。</text>
<title>入渡迷峽</title>,<text>渡迷峽口江如澱。衝風忽與蒲颿戰。篙工尺進復尋退。舟共愁膓幾回轉。平生慣乘上水船。今日迍邅須理遣。回頭邂逅負兒岳。三峯蘸却中天面。我行辭君只數日。何事顧懷仍繾綣。暝禽號哭始入峽。如在籠中無復見。石間偶記采蕨塢。九年光景眞掣電。當時二客各東西。更柰霜風摧婉孌。戊子年春。與權僉知體，楊內翰守泗。同舟至此。阻風繫舟。三人登岸採蕨。貰酒而飮。時有一嫗。携少娘寄在舟中。頗麗。權公指余爲戲。後數歲。聞其死。</text>
<title>舟中雜興</title>,<text>峽口纔經復月溪。月溪巖畔鷓鴣啼。平生習坎空能誦。爭似夷途策瘦驢。</text>
<title>病後。將赴善山。舟過驪州。步屧登淸心樓。不與主人遇。徑還舟中。怱怱次稼亭韵。</title>,<text>維舟茅舍蕀籬端。魚鳥何曾識我顏。病後猶能撰杖屨。謫來纔得賞江山。十年世事孤吟裏。八月秋容亂樹間。一霎倚闌仍北望。篙師催載不敎閑。</text>
<title>夜泊報恩寺下。贈住持牛師。寺舊名神勒。或云甓寺。睿宗朝。改創。極宏麗。賜今額。</title>,<text>報恩寺下日曛黃。繫纜尋僧踏月光。棟宇已成新法界。江湖猶攪舊詩膓。上方鍾動驪龍舞。萬竅風生鐵鳳翔。珍重旻公亦人事。時將菜把問舟航。</text>
<title>浴安保溫泉 丙申年。大雨連月。川水泛溢。衝激溫井。廨舍板甃亦潰。遂與川水通。自是水甚冷。不堪沐浴。舊時。泉傍居民十餘戶。今無一人。問之修葺者。一老翁歎息云。爲俗來宰相等侵牟。皆流徙他邑。</title>,<text>垣廬摧壞井將堙。修葺延豊吏數人。病客要除身上垢。湯源見脅瀆中神。或疑后媼慵敲火。亦噵天公解愛民。十室村今流徙盡。老翁欲語更沾巾。</text>
<title>過鳥嶺 余曾於辛卯正月上旬。由此路赴咸陽。</title>,<text>天嶺分符去。峯頭凍暎空。會稽懷印返。澗底葉飜紅。魏闕趨蹌遠。高堂笑語融。悠悠十年內。不做獲禽功。</text>
<title>宿洛院村家。效吳體。</title>,<text>矮屋打頭蚊殷空。柴扉倚杖畫圖中。霏霏蒼霧巖岫閉。藹藹黃雲秔稻豊。巫鼓如雷聚隣女。牧牛弭耳隨小童。沙弗州城問何處。長林十里斜陽紅。</text>
<title>洛東津 在善山境上</title>,<text>津吏非瀧吏。官人卽邑人。三章辭聖主。五馬慰慈親。白鳥如迎棹。靑山慣送賓。澄江無點綴。持以律吾身。</text>
<title>書兵曹郞廳契軸</title>,<text>圻父官閑世道昌。八人分局共周章。每於觴詠談王霸。更以金蘭鏤肺膓。爲酒䆠遊嗤阮籍。乖時晚遇笑馮唐。一生離合難憑事。豊悴相從且勿忘。</text>
<title>訊囚龍宮縣。次愼村韵。贈李使君。</title>,<text>紅橋白榜樹陰間。誰信爲官更得閑。胥吏何妨雜鷗鷺。琴樽猶暇玩湖山。鷄冠露朶憑風亞。犢鼻樵歌帶月還。庭下桁楊愁鞫問。人心何異太行艱。</text>
<title>和李正言 孟專</title>,<text>故人零落一身存。膝下孫今欲抱孫。借問菊潭何處是。靈椿千歲蔭孤村。公年八十餘</text>
<title>開寧赤田村。別林密陽。</title>,<text>飛舃向神京。那堪父老情。吏胥寧食艾。兄弟不分荊。故友深盃灧。秋山落日明。蒙恩已六載。莫恠泣呑聲。</text>
<title>和龍宮李使君。時予方在試圍。</title>,<text>平生雅意竢河淸。五馬南來荷聖明。酒後頓忘身潦倒。鬂邊唯覺歲崢嶸。鴉翻紅樹眞供畫。蝶透黃花更有情。五日鎖圍幽况少。淸歡輸與笁山成。</text>
<title>闈席和龍宮</title>,<text>芙蕖萬柄得霜多。竹有淸陰菊有葩。不用紅粧侑歡笑。白袍吟嘯當纖歌。</text>
<title>代美人。和龍宮。</title>,<text>玉虫金粟帳中燃。一夜波澄伴醉眠。愧把銀缾收覆水。郞心應戀艶陽年。</text>
<title>寶泉灘上。迎母氏。</title>,<text>秋水淸徹底。秋山紫漫空。彩衣天只喜。常棣仲兮從。鴈拂蘆花雪。舟橫磧口風。誰知繩檢裏。猶得樂融融。</text>
<title>公堂饗老</title>,<text>荒城喬木起遐思。故國遺風異昔時。翁子腰章寧復哂。鎭周樽酒不須辭。一堂絲竹宜邀月。萬古江山合有詩。父老醉來爭附耳。使君知是舊孩兒。</text>
<title>次李濟州赴任詩卷</title>,<text>朝天館外畫屛紆。㘅命乘桴快壯圖。蒼海魚龍迎皁盖。靑門楊柳唱驪駒。投文早已驅群鱷。行縣時應訪老符。不有仙風兼道骨。爲官那得近三壺。</text>
<title>次李節度使赴鎭韵</title>,<text>卽前濟州牧使李公約東也。後爲慶尙左道水軍節度使。鎭蔚山開雲浦。多藝誰同指李孫。隨何無武絳無文。能吟競病驚人句。須建丹靑不世勳。北闕冕旒思細柳。三邊父老望鄕雲。廟堂若要調元者。時論應歸獨立君。百里頻年把一麾。而今建節正逢時。何妨詩禮爲戎律。好以恩威靖海陲。萬斛艟艨馳似馬。千夫組練怒如貔。折楊短曲非相贐。聊示孫郞帳下兒。鼇背樓臺可俯憑。鯨波萬里鏡光澄。奚奴有暇能調馬。幕客無營但臂鷹。鮫鱷暗驚千弩響。鸊鵜閑立五牙層。大平未試龍韜策。射雉因過竹院僧。演雅可笑</text>
<title>宿多仁縣。有雨。丙申十月二十二日</title>,<text>曾從節鉞候晨雞。帳裏明明墮玉啼。今夜客懷誰與說。一庭黃葉雨凄凄。戊子春。余以評事。從節度使進禮君宿于此縣。永嘉人追至。相別。感所賦。</text>
<title>十月十八日。獵虎於南林。虎中三箭。而一箭洞其腹。日暮。令士卒圍守。雞鳴。虎突圍而逸。遂賦此。</title>,<text>眈眈南林虎。擇肉坊郭間。夜夜恣橫行。白日眠榛菅。我聞投袂起。意欲摧其斑。遂徵爪牙士。鼓角騰蒼灣。返照射翠密。白羽驚朱殷。更長火圍暗。天若保㐫姦。雞鳴失所在。回首愁重山。儒將古來少。聊且偃旗還。</text>
<title>陜川。逢玉如丈。次韵。</title>,<text>促膝江陽館。燈殘曙鼓鳴。交心金可斷。騷語斗堪平。匹馬蒙霜露。三盃適性情。卜鄰月波上。早晚倘能成。</text>
<title>和玉如</title>,<text>不要矍相射。來爲梁父吟。途中逢石友。座上聽商音。白眼江湖遠。蒼顏歲月侵。懸知春浩蕩。東觀返何陰。</text>
<title>再和</title>,<text>故國風猶厚。何曾學越吟。悠悠諳世味。得得喜跫音。吾道方多幸。今年不大侵。相逢難衮衮。須共惜光陰。</text>
<title>次楊持平子由送朴掌令孝元韵</title>,<text>決科早已登龍虎。謀國應須鄙管蕭。馬鬣封前歌聖澤。鄕閭爭看惠文高。林間帟幕觴諸老。醉裏人人賦蓼蕭。恩洽幽明天罔極。幾多臣節養成高。</text>
<title>十二月初四日。到密陽。明日。與柳通贊承湜，孫生員孝祖。遊月影寺故基。卜可居之地。頗危險。不意。東望羊塲。夷曠可居。旣爲公家所占。無以爲計。遂踰月影北岡。至秀才朴處義家。朴與其弟固要。吾三人坐水濱良久。林敎授乾亦至。朴以一雞一壺來飮。因請予卜築其地。欲割田園與之。意甚懇惓。而地不足置別墅也。</title>,<text>月影故丈室。白塔猶亭亭。眷焉涉其址。山腹披榛荊。豀谷苦傾側。何曾一畝平。回首羊羔垣。人烟隔林坰。灑灑夕陽麗。湛湛江水淸。旁舍有脩竹。西崦多黃精。宜着東坡老。誅茅寄餘齡。地主首不頷。誰爲馬正卿。置之更探歷。羸馬凌兢鳴。林子我之徒。師嚴而道尊。柳子作一家。吾孫卽若孫。孫子眞拂士。呼我爲恩門。相將歷嶇𡼲。遂至三家村。朴子頗醇慤。傫然看弟昆。殺雞且釃酒。班荊坐樹根。渚鷗不驚避。江水可俯捫。請我開一廛。欲割芋栗園。雖無會心處。厚意難具論。</text>
<title>和高文佐 名台翼。司宰副正。</title>,<text>曲欄淸夜燭花紅。戶大如何怯大鍾。且向樽前歌白雪。天涯一別更難逢。</text>
<title>十二月二十六日。拜曾祖父母祖父母墳。令從吏。審新堤及檻穽。</title>,<text>晝錦雖云荷寵光。歲時懷抱只增傷。干旌孑孑鳥烏散。松栢蒼蒼岡壠長。柴援傍邊窺穽擭。雲莊側畔問陂塘。爲嚴祀事兼民事。要把誠勤勸一鄕。</text>
<title>次權生員。處智○二首。</title>,<text>戊辰歲。先君宰開寧。余三兄弟皆在衙讀書。高靈權生員。與伯謙兄有舊。亦來隷業。時方夏。築亭於衙園三栢樹下。四人每偃仰吟嘯其中。今已三十年矣。伯謙兄之歿。又將二十年。權君。嚮者道過開寧。見三栢猶在荊榛間。賦詩一首。丁酉人日。訪余于善山。錄其詩以示。遂悵然和呈。憶昔趨庭絃誦鄕。海松陰下共回翔。逢君此日增怊悵。屈指人亡二十霜。懷印歸來是故鄕。機心未盡海鷗翔。盃盤草草逢人日。握手相看鬂已霜。</text>
<title>立春日。贈張主簿。仲誠</title>,<text>雲物呈春候。城樓動曙光。東郊牛不凍。南徼鴈將翔。鬂髮三分白。梅花一樣香。行廚餘臈味。聊欲對君嘗。</text>
<title>上元前一日。因待客。獨坐海平東軒至暮。</title>,<text>波澄空舘岸綸巾。薄薄春愁觸惱人。笑看老農膜拜處。烏雲一朶擁永輪。農家。是日望月占年。</text>
<title>古風。二首。</title>,<text>威鳳在深林。奚趐雕籠拘。羽翼盡摧碎。砉然一身孤。言念昔遊棲。豈無千歲梧。鷙鵰西北至。日夕長其雛。飛鳴幸有伴。南山錦鷓鴣。鷓鴣不謹密。亦爲鵰所屠。衆鳥側翅過。誰爲威鳳謨。威鳳且勿動。一噣無餘膚。梁簡文蒼蒼木蘭樹。托秀千仞崖。孤根露石齒。風雨苦未諧。脩藤最多節。引蔓故提携。薜荔亦交貫。芬馨日夕佳。相依護外患。扶顚寔所懷。一夕星火飛。宿志良已乖。嚴霜覆柔條。節脫但苦荄。但願木蘭固。捐生果何悽。唐文宗</text>
<title>送鄭山陰蘭秀秩滿拜監察還京。次貞甫韵。</title>,<text>峨峨柱後冠。濯濯梅花雨。歸去視朝廷。夔龍翼英主。蕭蕭𩣭馬鳴。父老淚如雨。誰噵俗頑嚚。猶能戀舊主。憶昔換鵝亭。裁詩看白雨。迎將不厭煩。君是湖山主。頭流窮絶陘。相繼蒙烟雨。猿鶴想應驚。行藏羞季主。余遊頭流明年。鄭亦遊。此去若登仙。休歌渭城雨。他日隼旟飛。吾猶東道主。</text>
<title>用西河君韻。賀甘軍威登第。甘。昌原吏也。六十後得第。拜軍威縣監。</title>,<text>少日才堪詠曉霞。靑雲攀桂路非賖。飛騰忽趁桑楡暖。人噵昌原積善家。</text>
<title>詠善山東軒梅。次子眞韻。具節度使令賦。</title>,<text>池邊脉脉倚風斜。肯怨天公翦刻多。二月尙緘新草木。何妨容易放瓊花。時欲開未開</text>
<title>閨情。次子眞韻。</title>,<text>靑鳥飛來是阿家。夜深人語隔窓紗。園中驀地東風急。錯把梅花比杏花。</text>
<title>送東萊君帥永安道。君曾爲本道觀察使。</title>,<text>肅愼之南鐵嶺東。煩公持節振威風。詩書舊布甘棠下。罇俎新開玉帳中。緩帶自應寬北顧。長城只合謹邊烽。遊魂胡得輕馳突。十萬兵藏小范胷。</text>
<title>和玉如見寄</title>,<text>鬂髮三分絲㨾明。如何名宦尙纓情。消磨世故憑荷葉。驅使風光在管城。病後淸癯兒亦笑。座中兀傲客渾驚。梅花欲寄空回首。藹藹停雲天際橫。</text>
<title>和鄭比安 名仲處。居善之金烏山下。年八十九。</title>,<text>老去田園管物華。淸詩悲壯當胡笳。兒孫應勸治聾酒。澁雨慳風苦未和。世間榮落猶觀幻。林下光陰到爛柯。畎畒何曾忘魏闕。長歌麟趾咏于嗟。故故金烏橫翠黛。寬閑眞是考槃阿。誰知冶隱先生後。黃耉淸風一倍加。</text>
<title>海平縣倉分糴。野人家得梅一枝。揷甁置案上。殊不知坐紅腐塵土之中也。</title>,<text>揀送繁枝揷膽甁。野人如識使君情。官倉掃却陳陳臭。爲有香浮鼻觀淸。</text>
<title>寒食日雨 閏二月十三日</title>,<text>休誇故里印纍纍。雀鼠紛紜莫敢葵。四十七年頭欲雪。一百五日雨如絲。池邊凍燕纔尋壘。軒外慳梅忽糝枝。誰向空齋掣鈴索。使君方且探春詩。</text>
<title>淸明。在西郊。課各村衙日胥徒。理竹川荒堤。忽望司馬諸子會剛叟林亭飮酒。以詩寄之。</title>,<text>西郊潑火雨新晴。民事忩忩當踏靑。却羨賢關二三子。擷芳浮白作淸明。</text>
<title>和李正郞貞元 時李餽余棗煎。酬以海雪。</title>,<text>霞暈凝甆滑。酥香透紙淸。曉窓時點酒。絲鬂欲回靑。海舶遲遲到。園蔬頓頓新。遙將一斛雪。乞與和甘辛。</text>
<title>和權監正 得經</title>,<text>畏首復畏尾。借問身餘幾。林泉聊可娛。悔見捓揄鬼。</text>
<title>戲與吉直長 仁種</title>,<text>仁種。司諫再之孫也。所乘驪馬死。埋之後園。人謂有乃祖風。冶隱先生半畝園。空堂留得弊帷存。盜驪不爲無鞾剝。淸白眞能遺子孫。本朝司藝卞九祥所乘驪馬死。祭以蒭一畚豆一㪷瀋汁一盆。其文田。剝汝之皮。以無靴也。食汝之肉。以無饌也。士林以爲笑。</text>
<title>鯉埋淵禱雨。書于沙上。四月十五日</title>,<text>田疇龜坼稻難芽。天意茫茫坐畫沙。虐魃未知誰所使。神龍聞噵此爲家。鑾刀忍斷舒鳧頸。桂月凝成泛齊波。無德及民雖可愧。也饒方寸耿丹霞。</text>
<title>齋日夜賦</title>,<text>卷幔臨江水。蘋香夜寂寥。鶴鳴淸露下。月出大魚跳。刮眼占銀漢。齋心禱絳綃。篙師知我意。早整木蘭橈。龍壇。在東岸。厨帳。在西岸。故乘舟渡而祭之。</text>
<title>十七日。喜雨。答林貞叔。四言。</title>,<text>昨日何日。今夕何夕。皎皎白駒。塲苗來食。方虞旱暵。洛水將竭。守土穢政。坐竢誅責。何圖湛澤。慰此嗚咽。于時故人。笑言孔洽。歸功九重。殊有筆力。拊髀詠嘆。以代鼓樂。</text>
<title>和貞叔</title>,<text>布穀催耕后土乾。虱官堪汗病夫顏。今朝忽見商羊舞。喜色懽聲巷陌間。</text>
<title>戲呈鄭開寧 蘭元</title>,<text>鄭借余麗史而讀。卷背有飜墨處。以書謝云。吾家小娘子所爲。勿訝。梅雨翛翛簿領踈。手披靑簡惜三餘。小娘塗抹閑窓下。似厭爺爺好讀書。</text>
<title>康甥伯珍得第。來榮吾萱闈及其父母于嵩善。將還也。贈以二詩。庶幾求和于縉紳間。必有以張吾甥者矣。</title>,<text>回翔壁水久迷津。一第眞同尺蠖伸。望尒幾年成宅相。令吾今日慶慈親。殿前法酒霞光灧。街上恩袍草色新。子妷嶄嶄出頭角。病夫合作耦耕民。宴罷瓊林得意歸。探花使者馬如飛。吾家自出眞無忝。王國賓興正有輝。溫飽何曾誇行輩。忠勤只可悅庭闈。臨分莫怪丁寧語。宦路如今多是非。</text>
<title>自端午大雨。至十日不止。甘川竹川皆漲。數日不退。悶甚有作。</title>,<text>南樓五日雨聲豪。憂旱餘懷首屢搔。千古竹川纔射鮒。包山巨浸自滔滔。小麥靑靑大麥枯。黑沙白浪忽呑屠。觀風十里平如掌。捲盡黃雲赴大湖。觀風。院名。黃梅雨挾石尤風。水溢田原處處同。悶向譙樓一回首。天關地軸浪花中。伯仁。以冬至山爲天關。玉山爲地軸。大祖山前百步洪。悔將椒醴賽龍公。馬鬃幾滴災如許。贏取元元怨此翁。</text>
<title>和元參奉槩李生員承彥諸子韵</title>,<text>蠹簡已窮文杏館。仙娥應翦綠雲衣。平生堯舜君民志。肯羨車輕馬亦肥。苦茗三盃醫當酒。踈簾一桁妓爲衣。使君誰訝貧兼病。喧靜中間道自肥。</text>
<title>豕首與游學諸子</title>,<text>太守胸中無寸鐵。烏將軍已喪其元。朝來爲問窮經客。幾把齏塩到日昏。</text>
<title>和玉如知雜</title>,<text>謾把蓬廬土木形。道山曾躡鳳皇翎。文章敢擬三千牘。歲月頻驚十五蓂。故國龍鍾空製錦。殘編狼藉又飛螢。裁詩爲問金蘭友。白虎談經肯數丁。</text>
<title>和玉如商霖之什 玉如幷示御製喜雨詩</title>,<text>雷封才百里。甘雨化愁霖。政拙宜投劾。詩狂不受針。宸章天可動。民事歲將陰。爲報風霜客。衢罇倘共斟。</text>
<title>和玉如</title>,<text>肯敎人畏日。應有賦凌雲。擬誦黃山谷。公寬柱後文。</text>
<title>和朴正字 末柱</title>,<text>人多目爾粃糠前。名敎中間可度年。莊叟何曾謝虫臂。馬周未必悞鳶肩。一窓螢雪時將晚。三級風雷水自懸。已得飛騰酬素志。應須刻鵠伯高賢。</text>
<title>南高山 鼎，張敎授 季淑，宋敎授 守殷。在星州鄕校。課試生徒。僕以官守。未得趨晤。詩以謝過。</title>,<text>碧珍東畔弄淸伊。政是搜材夏課時。講舌欲乾應啜茗。睡魔方窘可談詩。膏肓我覔三年艾。酬對君同五総龜。簿領若爲能掣去。杏壇陰下共傾巵。</text>
<title>李生員 承彥，元參奉 槩，李生員 鐵均，郭進士 承華，周秀才 允昌，金秀才 宏弼。會府之鄕校。討論墳典。時與病夫。問辨數月矣。聞八月中。主上將視學取士。治任告辭。送之以詩。</title>,<text>博帶褒衣正匹儕。跫音喜聽月波西。幡幡匏葉勝鷄臛。細細槐花逐馬蹄。聞道賢關動奎壁。應將彩筆吐虹蜺。自多吾黨多奇士。洗眼行看淡墨題。</text>
<title>魚網呈權監正 得經。和前韵。</title>,<text>敞 笱莘莘尾。秋來能有幾。雖慚數罟低。猶勝鸕鶿鬼。</text>
<title>次李正言 孟專</title>,<text>靑紫班中無夢寐。耆英會上整冠襟。門闌喜氣孫生子。里巷懽聲歲守心。時喚野僧同茗席。每揩病眼閱書林。壺中日月眞如此。名宦紛紛幾陸沈。</text>
<title>書驄馬契軸</title>,<text>鐵面乘𩣭孰繼聲。吾儕正値運休明。班心白簡曾相屬。臺上淸樽亦共傾。齪齪堪嗤雲雨手。紛紛還愧米塩名。丁寧更礪風霜志。莫使兒曹取次評。</text>
<title>次不倦軒韵。贈黃敎官。玎</title>,<text>鳶飛魚躍共天光。活水源源自滿塘。絳帳淸風槐市側。靑 莪遺澤月城傍。螟蛉變化人知敎。騄駬超驤世謂祥。禮罷秋丁仍促膝。不妨看竹引壺觴。予以監司。關到慶州。爲秋丁釋奠初獻官。</text>
<title>次李進士 翰 南軒韵</title>,<text>尙書莊裏夢魂通。鷗鷺由來不可籠。契分只應追石友。機關聊且笑狙公。壚頭自酌三杯酒。軒外常號萬竅風。愧我一行爲俗吏。如今雙鬂感秋蓬。東都人。至今指崔致遠故址爲尙書莊。</text>
<title>次鄭比安 仲虔 韵</title>,<text>紛紛世路謾多歧。寂寂鷯棲只一枝。不獨狐堤雲與月。從容魚樂亦應知。狐堤。比安宅邊大池也。來詩。有友月朋雲之句。平生壽福無人擬。黃髮看花也不中。聞道齊眉已乘化。藥爐經巷 與誰同。</text>
<title>和金滾</title>,<text>乖崖獨步海東頭。令子逢來正九秋。話裏何曾齒雕篆。乃翁奴視畔牢愁。</text>
<title>月波亭下。送仲素。仲素以疾。辭大丘還京。</title>,<text>擺落塵埃向玉京。長途軋軋筍輿鳴。八公錦樹秋將晚。雙闕靑䂓子有名。沿路樓臺勞望眼。滿江魚鳥識離情。月波亭下河梁曲。今日琴中一再行。</text>
<title>奉和四佳齋</title>,<text>郊廟已諧周雅頌。丹鉛應草晉春秋。泰山北斗人爭仰。難泛滄浪一釣舟。來詩。月波亭下泛蘭舟。</text>
<title>奉和晉山君。君時爲吏曹判書。</title>,<text>一足之夔蚿有餘。說來毛穎不中書。只應求馬驪黃外。寧問文東與武西。山公藻鑑駭兒童。肯要停年一吏功。異日請看材館錄。也應遺却囁嚅翁。</text>
<title>奉和成均館諸公韵</title>,<text>袒割壁 雍眞曠代。千齡吾道未應非。眼看盛事心何似。聞說橋門駐六飛。</text>
<title>九月十八日。曉赴安谷驛迎節度使。有作。贈鄭剛叟。</title>,<text>畫角聲中整鞴靫。爲迎㫌節驛亭賖。荒村十里火穿屋。缺月五更霜滿靴。擊兔伐狐眞有興。栽松問竹豈無家。隔溪羞殺氷髥叟。鼾睡方酣寤曉笳。剛叟。與余同甲。鬚髥盡白。</text>
<title>剛叟見和。復次韵。</title>,<text>年來塵惹虎紋靫。寧恨雲林去國賖。親老自鋤栽藥圃。才高不着繫錢靴。欲談人物求三代。喜有風聲樹一家。往日看君零雨什。淸音却勝却胡笳。時大閱軍士。屯于三田渡。而連日寒雨。剛叟有武士吟靈雨之語。</text>
<title>若木縣。聞孫克謙善養花木。與徐敎授 智仁，南訓導 季明，李生員 兢 同訪。入其園。有盤松如幄。菊數十種。蘭六七朶。遂坐蒲薦小酌。孫饋紅杮。自言年今八十一矣。</title>,<text>十室卑湫地。閑園數畒荒。松爲一柱觀。菊作百和香。小砌蘭承露。踈籬杮得霜。主人年八十。燕坐惜頹光。</text>
<title>築城行 丁酉十月。觀察使請築昌原，蔚山二邑之城。三旬而畢。</title>,<text>秋禾蕭蕭不滿耞。滌塲未旣催徵科。海上復調兩城役。八頃一抽人如麻。西呼東叫伯 音陌 格 音落 長。豈不少緩畏使家。憑渠勿和澤門謳。三浦之夷心腹憂。</text>
<title>和國華。國華時爲藝文館直提學。</title>,<text>分符不是有監州。肯恨星星鬂髮秋。塵事只堪供冷笑。麴神唯解敵乾愁。枌楡謾守千年社。湖海難登百尺樓。他日尋君君肯顧。君居已近鳳池頭。</text>
<title>允了作善山地理圖。題十絶其上。</title>,<text>故家喬木至今存。太守應先下里門。半是簪纓半刀筆。順忠公後幾雲孫。金大匡宣弓。諡忠順。佐麗祖有功。府之士族及鄕吏之爲金氏者。皆宣弓後。指爲水火是甄王。仁義終能定四方。試覔山中盤馬處。岩花澗草發天香。府東十里許。有大祖山。俗傳麗祖邀甄萱時駐驆處。桃李山前桃李開。墨胡已去道師來。誰知赫赫新羅業。終是毛郞窨裏灰。桃李寺。在府東十五里。新羅時。沙門墨胡子。至府之道開部曲毛禮家。禮作窟室以奉之。墨胡死。有稱阿道者又至禮家。禮奉之如墨胡。道嘗往東都而還。冬月。見山前桃李盛開。構寺以居。遂爲名。此新羅佛法之始。李候 板築得天時。海寇遊魂不敢窺。爲問遺祠在何處。壞城秋草自離離。麗末。倭兵寇州。知州事李得辰築城以禦之。邑人德之。立廟以祀。今廢。竹杖菴邊古樹攢。石槃猶鎭壽星壇。聖神今日輝南極。負海人將指點看。府西五里。有竹杖寺。麗時。祭南極老人星于此。烏山鳳水恣倘佯。冶隱淸風說更長。㸑婢亦能詩相杵。至今人比鄭公鄕。吉再隱居金烏山鳳溪洞。世言再之家婢。舂粟時亦以詩詞相杵。鄕人從古重膠庠。翹楚年年貢舜廊。一片城西迎鳳里。靑衿猶說壯元坊。迎鳳里。在西門外。田可植，鄭之澹，河緯池。皆壯元。滄海茫茫紫鳳騰。八年生理只孤燈。歸來試把菱花照。臉上丹霞一半凝。鳳溪有烈女。名藥加。其夫爲倭所虜而去。藥加不知存沒。不食肉。不脫衣裳而寢凡八年。而夫生還。復爲夫婦。扶桑使者每楊舲。十里樽牢慣送迎。賴是聖明聲敎遠。遨頭頻上月波亭。亭在府東十里餘次津上。日本使臣自水路者。本府必設宴于此。寶泉灘上集商帆。千室人人食有塩。誰要脂膏營什一。古來長吏罕能廉。寶泉灘。在海平縣西五里。海商。每春秋泊船于此。販鬻以歸。</text>
<title>十一月十九日。金正字 應箕榮母墳席上戱贈。</title>,<text>眉宇依然見鳳毛。江關十里喝聲高。孤墳夜聳封三尺。淸洛冬肥水一篙。時連日雨。灘水漲溢。 剩覺鄕閭添物色。更敎父老勉兒曹。賀君初度吾言驗。今日宜酬金錯刀。正字。金觀察之慶之子。生於乙亥立春。觀察命名春童。予爲序云。</text>
<title>李經歷蓀。持磬叔嶺南安否狀以來。其中有寄余一詩曰。金烏山色邈崔嵬。往事渾如一夢回。風雨舘中聞寶瑟。月波亭上把離盃。相逢未展從容話。別後難禁輾轉懷。製錦才高多有暇。須憑征鴈付詩來。次韵附呈。磬叔時爲司饔院正。</title>,<text>五雲雙闕正嵬嵬。魂夢鳧趨日幾回。才子太官調御膳。孤臣荒郡勸親盃。地懸氣味何妨似。歲晏風流自可懷。嶺外每聞星使降。殷勤傾佇好音來。</text>
<title>鄭比安 仲虔 不赴老人宴。有詩。次韵。且餽以酒。</title>,<text>樽前鳩玉知多少。却少襄陽第一流。爲遣金烏春色去。傾銀莫惜掉吟頭。金烏春。猶坡翁羅浮春也。</text>
<title>除夜</title>,<text>旣厭月波魚。堂堂歲又除。是非同一馬。喜怒任群狙。石銚澆膓茗。蘭燈滿架書。徂年不可繫。明日意何如。</text>
<title>送人歸日本</title>,<text>滿腔忠信未蒼顏。縹渺雲濤入眼閑。劒佩已遙靑瑣闥。舟航將卸赤間關。蠻衢井井分三町。鰲頂茫茫冠五山。已把壯遊酬素志。家人忽夢大刀鐶。山城州。日本國都。其都中道路。皆旁通四達。每一町。有中路。三町爲一條。條中大路井井不紊。凡九條。赤間關。乃日本西岸。隷大內殿。</text>
<title>送金校理訢如日本</title>,<text>阿每之邦海中央。瀾汗萬里連風檣。班衣使者日款關。大貝南金充尙方。聖明恭己重交隣。君乃受命辭明光。何曾剌剌語婢子。振策已覺窮扶桑。湖南嶺表路逶迤。爭覩天孫雲錦裳。歌吹轟豗蕩黃灣。截雲大艑穩於堂。馬銜躞蹀天吳遁。飛澇駭浪猶康莊。由來忠信行蠻貊。況君誦詩言有章。英英上介衆所推。丰儀雅望可交相。便蕃厚貺達宸意。也應感動鎌倉王。臣僚左右共謖足。角弓嘉樹聲揄揚。歸來敷奏文石陛。天顏悅豫催賜觴。暇日絭韝壽庭闈。僕僮亦發眉間黃。恢恢大觀償素願。誰數雲夢呑胷膓。我今跼蹐簿書間。弧矢之志墮渺茫。天涯送君若自失。何異河伯空望洋。秋風貽我紀行錄。庶藉一班添詩狂。日本國王源義政。世主鎌倉殿。</text>
<title>送曺伸。得本字。</title>,<text>赤驥飽香菣。燕越朝暮返。強弩能持滿。其發必及遠。叔度吾婦弟。頗好紙田墾。弱冠無師資。能以三隅反。詩史徧搜討。經菑亦穮蓘。仲季若塤篪。蘭蕙滿畦畹。充積已有餘。誰爲發關楗。時作不平鳴。班班傾藝苑。波瀾漸滂沛。奇峭雜華婉。鄕人輕節信。吾力難推輓。聖朝少遺材。何況此琰琬。一日聲徹天。寧學踰垣遯。待詔於公車。得喫太官飯。御題出如綸。筆落瓴水建。却笑杜子美。春官與褒衮。巷伯趨下風。腰綬繫已穩。俄從出彊使。張帆指日本。撫壯一夷險。君心吾自忖。時維日南陸。景風搖麥阪。海水澹似油。鱗介無闘狠。乘舡如騎馬。如在牀息偃。去去拾風土。團欒期歲晚。物情易毀譽。受益宜自損。歸來增睿渥。豈徒從虎圈。勉哉忠與孝。吾詩誠繾綣。</text>
<title>送趙佐郞之瑞</title>,<text>高才穎脫正芳年。首應宏詞氣褒然。冠玉吾知中有璞。滄溟人噵外無天。連空沆瀣傾三雅。落紙雲烟滿一船。想見扶桑風土記。歸來拜献赤墀前。</text>
<title>觀察使安公寬厚鄕校歌謠。大廈。美安相公也。公受命。爲方伯於嶺南。而民之仰芘。如廈屋焉。</title>,<text>大廈渠渠。衆美斯萃。楩枏杞梓。丹堊塗墍。虹梁脩桷。磊閜屓贔。君子所瞻。小人所芘。渠渠大廈。于嶺之陽。其架千百。有室有堂。風雨攸除。而不㝩㝗。溥彼辰區。皆囿我墻。其中伊何。乃倉乃廥。其儲伊何。菽粟貨貝。飢寒疾痛。均有所賴。宜其驅除。雀鼠之害。吾王仁政。殊方內向。眷此南蕃。付之淸望。有賚于民。公爲府藏。庶無憚勩。以辜瞻仰。烏山峩峩。洛水渙渙。涵泳化育。肇自童冠。天惠文翁。於樂在泮。云胡不喜。唯以歌贊。</text>
<title>和士廉 四首</title>,<text>什一征民邁舊章。宸奎燦燦照銀光。露門參決渾仁政。欲紀還慚穎善忘。右和詠○文宗御札樓前歸燕可潸然。半鏡還圓問幾年。琴上新聲君記取。亭亭翁爲後生緣。右咏達城君寄金海妓韻也。詩云。金官舊國夢依然。燕子樓前又一年。燕子也應隨社到。人非燕子到無緣。又達城。於宅後園作亭。鑿池種蓮。號亭亭。聞君已覺卜商肥。海上山川屐似飛。千載旵 仙應不死。風烟相伴宿苔磯。平生不作素絲悲。鬢髮如何種種稀。見說海洋江上塢。白梅盧橘竚吾詩。</text>
<title>和安陰訓噵韓同年從愈</title>,<text>鄭公門下採蓮人。人噵風𢙇老益新。仕宦不求牛後大。閑窓應已草錢神。鄭公。陟癸酉春塲。以禮曹參判。爲監試考官。點風臺畔栗如拳。秋興君應不浪傳。數箇靑衿溫習後。何妨高會酒爲年。</text>
<title>五月。梅雨不止。得玉如內相詩。山南山北雨浪浪。姑婦相將刈麥忙。太守憂民心政爾。無端詩酒減尋常。注云。自甲子始雨。至丙寅。江水甚漲。想故原有漂麥之憂。京奇則李淑瑊爲承文判校。方綱，盧自亨。同升爲司成。斯文久鬱之情。風雨可調云云。遂戱次其韻。三首。</title>,<text>月波亭下卽滄浪。勸斂遨頭最號忙。雨若未休宜引去。吾君吾相督官常。舶趠風來滿樂浪。擔夫炊婦更奔忙。金烏病守宜歡醉。餠餌家家飽有常。成均祭酒舞淋浪。應奉班頭把盞忙。久雨忽晴收麥競。天翁誰噵不于常。</text>
<title>月波亭宴。大內殿使臣瑞興，德恩等二人。用板上韻以賦。求余和。走筆贈之。</title>,<text>細雨斜風六月秋。月波亭下艤蘭舟。更將醉墨旁揮灑。知是扶桑第一流。舟泊三吳問幾秋。三吳舟又洛江舟。海東海內遨遊遍。問幾男兒是勝流。德恩詩。有曾泊三吳萬里舟。又有地似杭人似蘇之語。故答之以此。</text>
<title>二使復和。次韻。</title>,<text>鼎鼎光陰過麥秋。便風應爲送歸舟。天敎凍雨留君輩。脩霤淙淙滿意流。宴時大雨。衣冠俱沾濕。襟袖蕭蕭越鴈秋。何人橫笛倚孤舟。憑君捲起簾旌看。兩岸峯巒翠欲流。</text>
<title>侍者瑞秀見和。復答。</title>,<text>江上樓臺一片秋。吟詩款款屢移舟。纖絃急管多情緖。愼莫催歸截碧流。</text>
<title>七夕。伯玉逃酒而還。戱寄。</title>,<text>河鼓之居河爲關。相望脉脉一水間。一年三百六十日。除却一日長爲鱞。伯玉曾是曼倩流。蟠桃偸得來烏山。一晝一夜一百刻。一刻不弄無歡顏。淸迥樓中望牛女。翠娥環佩方珊珊。觥籌交錯絲管閙。賓朋中酒乘馬班。君胡爲乎效鄭伯。蹇驢羸僕㘅枚還。也知牛女更誨淫。一刻尙恐餘分閑。人生此樂未渠央。伐性之斧防之囏。請君更續題衿錄。我語雖拙何須删。</text>
<title>答剛叟 時中外處女。自九歲至二十歲。禁許嫁。剛叟有女。才六七歲。來詩云云。</title>,<text>白頭安畎畒。正遇大平時。聞道門楣弱。其如議政遲。</text>
<title>和鷗波軒韻。與善源，克己同賦。仁興寺僧克浩所扁也。浩善畫山水。</title>,<text>方外如師有幾流。橫拈一錫笑由由。江湖到處無波浪。浩蕩難馴萬里鷗。多年趺坐雨花壇。思在朝暉暮靄間。無限丹靑眞一瞥。機關用盡十分閑。</text>
<title>滄浪亭 在草溪郡黃芚津南岸</title>,<text>炎塵故故助詩斑。一上滄浪俯碧灣。哺子鷺聲紅蓼側。喚船僧影翠岩間。未妨濯足驅長道。且要科頭看遠山。餔歠免敎漁父笑。靈均千載可能攀。</text>
<title>武陵橋 有人作橋閣。凡十餘間。將圮。</title>,<text>虹橋如畫蘸驚波。橋上遊人側足過。我欲揭之君莫笑。孤雲寧蹈畏途麽。</text>
<title>紅流洞</title>,<text>九曲飛流激怒䨓。落紅無數逐波來。半生不識桃源路。今日應遭物色猜。</text>
<title>題詩石。用孤雲韻。</title>,<text>淸詩光燄射蒼巒。墨漬餘痕闕泐間。世上但云尸解去。那知馬鬣在空山。</text>
<title>海印。和板上韻。三首。與克己同賦。</title>,<text>三師有遺蹟。尋討愜曾聞。道韻眞無敵。神工自絶羣。祗 園花想雨。香積飯應分。擾擾方袍士。誰知如許勤。三師。順應，理定，希朗。皆新羅人也。應初基此寺。定繼營。朗又重修。崔致遠有眞讚。孤雲佳遯客。白日大名聞。巾屨同蟬蛻。風標混鶴羣。碁盤空剝落。詩石半刳分。細履仿徉地。追懷祗自勤。寺之少西。有孤雲碁石。梓板千間架。殊方亦聳聞。蠨蛸朝自織。蝙蝠暮爲羣。霧暗書楷澁。風敲木理分。須煩鬼呵護。免使後王勤。日本知有大藏板。每請印本而去。</text>
<title>海印寺住持學誼。持水多寺詩卷請和。</title>,<text>金地重輪奐。旁招絶學禪。眞乘良足衛。綺語不曾傳。分食禽窺鉢。攴 筇月滿川。非師覷天奧。何以答雲烟。</text>
<title>又題學誼義軒雨千峯所揭</title>,<text>指商華扁物皆春。仁義充來萬象新。始識千峯能善誘。陷人寂滅揔非眞。</text>
<title>海印寺。雨後涼甚。夜半看月。贈克己。</title>,<text>天將凍雨賭淸秋。半夜鍾聲殷石樓。却憶當年香積寺。一輪明月萬山頭。香積寺。在頭流山天王峯下。</text>
<title>和安上人詩卷</title>,<text>韜鈴曾脫略。却占白雲區。未信磚成鏡。還從石點頭。甁添溪月曉。笠卸海山秋。我爲窮源到。休嗔客倦遊。</text>
<title>用螺僧韻。書圓尼卷。比丘尼道圓。俗名得悲也。少爲安林驛吏妻。其夫死。守節不二。晚年。珈瑘山僧道嚴學禪。構淨覺庵居焉。年已七十餘矣。聞余在海印。送其詩軸乞言。書二絶以答之。</title>,<text>久聞郵吏婦。剩有栢舟風。何用論門地。民彝萬古通。打散野狐禪。須眉在目前。耆年甚精猛。應上最高巓。</text>
<title>八月十四夜。宿若木慶風樓。夜半。有鶴飛鳴西去。</title>,<text>慶風樓上月同棲。倚柱遙看野色迷。何處橫江羽衣客。戛然飛過小溪西。</text>
<title>次玉如內相。三首。</title>,<text>去國已十載。兒童項領成。飜雲與覆雨。辜負羲皇情。蟪蛄咽高樹。天地歲將闌。星星自滿鬂。不用抱鏡看。銀臺有仙李。嶷嶷德不孤。行看廊廟上。挽世回黃虞。</text>
<title>次克己寄苽堂兄韻</title>,<text>蹔隨烟霧入溟濛。水穴風岩萬壑中。希朗塔邊烏啄磬。孤雲臺上鶴蹺松。已敎塵躅迷幽逕。長有仙飈落半空。却笑將來居烈守。山扃假步與吾同。克己以親老辭職。還咸陽。與吾遊海印。未幾。爲居昌縣監。居昌卽新羅居烈郡也。</text>
<title>曺伸還自對馬島。餽紫石硯。有詩。次韻。硯有海濤幷刻筆樣</title>,<text>日本多郢匠。揮斤斸山骨。波濤滿面起。寒浸猩猩筆。鳳咮少溫栗。難將語同日。曺子海中來。袖裏卷蓬渤。贈我恐非宜。風騷君入室。</text>
<title>別室小睡 淸逈樓下。有宂室四間。己亥秋。令金沔翼以小簷。改塗墍。其制似畫舫。</title>,<text>淸逈樓東廣善西。北山蒼翠入簷低。琴歌旣罷支頤睡。絶似歐公畫舫齋。</text>
<title>義城西板項里。民居六十餘戶。皆在山頭。</title>,<text>衡茅點點入雲烟。駒犢鷄豚散石田。應是堯民避洪水。子孫相戒在山巓。</text>
<title>閏十月初七日。比屋東軒獨坐。次壁上韻。</title>,<text>繫馬衢謠下。庭空吏不來。松崖僧獨去。柳渚鷺雙廻。露菊方榮悴。風扉自闔開。陶然成晚興。燈影灧深杯。</text>
<title>金敬差悌臣到固城。訪其玄祖墳於海上。而奠之。遂作詩。示余求和。玄祖名祐。高麗時糾正也。提學金濤。號蘿蔔山人。文翼公汝知，文靖公自知。皆其後也。文靖公號逸溪。</title>,<text>神山鬱鬱蜃樓邊。玉節依依馬鬣前。地下有靈應絶倒。曾玄相繼響跫然。曾遂安期駐海邊。丹丘嘯傲百年前。神仙有後當煕運。誰謂靑烏術未然。延安門閥貴連城。衮衮岩廊濟物情。蘿蔔逸溪千載士。如君眞箇踵蜚聲。海上雲霞是赤城。椒漿奠罷更傷情。一門子弟皆蘭玉。策勵終應不墜聲。</text>
<title>書黃著作璘榮親詩卷</title>,<text>一善古多士。號居嶺南半。三年論秀時。翹楚光里閈。雲衢展驥足。非惟一二筭。昌期屬百年。耆舊漸彫散。黃子生最後。總角能操縵。寸陰肯虛擲。誦讀無留難。殷盤破詰屈。羲畫參繫彖。經史已融會。儕輩爲嗟嘆。充積旣有餘。縱橫富詞翰。金門曉日闢。姓名忽燦爛。同登三十三。年芳子宜冠。吾鄕文獻衰。賴有此好漢。皇恩錫榮宴。出餞傾蓬觀。霜風搖草木。月波淸且渙。呵喝喧州閭。肴羞陳机案。四座列宗姻。具慶樂衎衎。靑衿舊同隊。爭指天葩玩。粉面要取憐。腰肢發笑粲。勸孝正在斯。人人洗眼看。我今忝邑宰。與子實同貫。賀𢙇雖莫捫。禮意慚旣灌。但願衆薰陶。淸風化麤悍。競爲克家子。父蠱能自幹。孝可移於忠。他日期襄贊。</text>
<title>恭和御製狎鷗亭詩。八首。</title>,<text>東南水作漢江流。襟帶神州萬萬秋。一曲風烟金盞地。百年身世白鷗洲。藏名豈比揚雄宅。去國難同范蠡舟。唯念昔時獜閣友。班班鬼錄叵堪愁。歸去非緣退急流。山河終始鬢成秋。依依魚鳥親三老。漠漠雲烟近十洲。樹下每拋消日局。茅間閑閣濟川舟。長安咫尺何勞望。李白當年枉自愁。蒲柳蕭蕭已飽霜。三朝蹤跡殿西廊。殘年欲遂江湖志。皇雅如垂日月光。捧讀還思陪衮職。沉酣多幸酌天漿。謝墩風致眞無忝。朝著何人故謗傷。鬱鬱槐堂冀闕傍。幽亭今復俯濸浪。鷗來鷗去江于 閙。潮落潮生海口長。曲檻臨風鳴鐵笛。晚汀乘月據胡床。星辰滿壁天飈動。仿髴猶聞禁禦香。無限人間倚伏機。一時收斂付苔磯。鯈魚濈濈方游樂。鷗鳥關關不駭飛。有客徑斟醇酎送。入城還荷睿恩歸。赤松遠矣空翹首。風露寒侵鶴氅衣。隱几閑看渡水雲。滿軒珍簟浪生紋。宅邊不作馬三埒。池上唯喧鵝一羣。白髮丹心追稷卨。遠猷辰告答華勳。盛朝元老今謙退。持祿人人愧十分。曾冠先朝帶礪盟。八篇奎藻士林榮。憗遺一老天應爾。可見吾王眷倚情。江水江花秋復春。忘機魚鳥便來親。亭中日柱看山笏。自是凌烟畫裏人。</text>
<title>讀史。二首。</title>,<text>一片心從竹素遊。無端枉作杞天憂。黃虞邈邈成千古。孔孟棲棲志九州。世事那堪狗脚朕。民生肯要死猪愁。靑山隱几閑料理。松籟蕭蕭自送秋。消長相尋奈我何。茫茫宇宙閱人多。鼠㘅窶籔寧容穴。釰脫衭襓可擬邪。七葉貂蟬眞積累。百年城社旋消磨。薰蕕同器非難辨。太息無人續卷阿。</text>
<title>書李都事世佑詩卷。二首。</title>,<text>東土多才海內聞。淮安諸李擅英芬。累朝科目無虛榜。三事謀謨必策勳。世德儘歸靑簡客。典刑爭識白眉君。須知責報天方定。堂下槐陰蔚若雲。郞署三年屋打頭。庖丁眼底欠全牛。高才肯學囊中穎。壯志應嫌幕裏籌。宿麥連雲知實惠。含桃薦廟首神州。嶺南節鉞君家物。父老行看露冕遊。</text>
<title>古意五韻五篇</title>,<text>美人熒熒隔秋水。連空萑葦無涯涘。雄虺短狐潛復起。商旅輟楫舟航斷。欲往從之心蹇產。美人楚楚居岩嶅。通天箭筈豺虎嘷。擇肉吮血饒腥臊。牽蘿補茅春復秋。欲往從之心悠悠。金甌玉盌世所珍。百行一缺祗自塵。於戱此意難重陳。山有蘭兮隰有蘩。我思美人未敢言。羲和曖曖迫崦嵫。玉軑雲旗何處之。攀援桂枝渴且飢。我有佩璲不可問。水遙遙兮山隱隱。前修事業有竹帛。大雅風俗誰能識。杜陵八哀堪太息。我生生長析木津。云誰之思西方人。</text>
<title>八月。緄妻生子於開寧橫川里舍。善源名以喜孫。十月二十八日。緄妻來密陽。吾淑人出門欲抱其子。始知月初已夭。</title>,<text>調麝硏砂有老姑。迎門不見掌中珠。天公薄厚眞難曉。春卵雞窠八九雛。</text>
<title>十月十一日。緄亡。十五日。藁葬于日峴。</title>,<text>人生百年忽已半。草草得喪誰恩怨。鳩巢甚拙雛不成。郞罷眼中誰復健。汝歸眞似黃臺苽。三摘四摘今抱蔓。妻啼婦哭不可聞。強欲寬之腸寸寸。神淸骨秀年十七。善源半子吾家督。將期讀書保門戶。得抱兒孫分顧腹。吾方枕塊明發窩。源乃蒙恩返鄕曲。兩翁憂喜汝不知。奈何忩忩歸窾木。善源。以事付處高靈。滿三年。放還。昔爾天嶺患疹瘡。王母撫視猶己傷。善州爾迎爾相歸。王母醮爾臨中堂。王母前冬捨我養。爾今歸侍何倉皇。令我中居抱荼毒。號天叫地兩茫茫。東坡礌落千載士。偉量江海無涯涘。眼前立竹幾丈夫。猶爲幹兒勤拭淚。我今半百日衰朽。雖有二娘徒耳耳。此生未遭天定時。子雲東野問誰氏。汝方大病念汝兒。汝妻獨來汝長噫。汝失汝子我失汝。父子至情汝得知。百世在後亦朝暮。再世之鬼應長飢。嗚呼天高不可階。有生當抱無窮悲。</text>
<title>明上人。每春秋行脚。遊涉山川。今辛丑暮春。惠然顧我於明發窩。將入載岳。載岳。吾鄕之天台，鴈蕩也。余在咫尺。尙未探討。愧師先之。次克己韻以贐云。上人。卽螺僧玉明。</title>,<text>天台鴈蕩共蒼茫。見說仙關日月長。三弄海螺歸去好。白雲何處更深藏。半生憂患邑中黔。靑壁丹崖愧宋纖。今日遣師探討去。十分乾恨在眉尖。</text>
<title>安時叔與盧祖同，鄭世獜二秀才遊載岳。</title>,<text>寥落荒村裏。閑齋杜德機。鹿門空在望。鴈蕩未同歸。歲月吾嘔血。岡巒子振衣。衰遲百無用。黽勉惜芳暉。歲晚得三秀。窮居亦自饒。塵埃誰苦節。山澤有佳招。古義參差見。機心積漸銷。君看靈井側。練實日蕭蕭。山下。有靈井寺。寺有竹林。擧擧滄浪客。招招凝水潯。羞爲干祿學。喜有樂天心。蔬糲何曾飽。膏肓擬共針。古來非實踐。吾道竟浮沉。滄浪亭在草溪。三人皆草溪人。</text>
<title>四月十一日雨</title>,<text>一春千里旱。十室九飢民。烏昧斸將盡。紅陳調未均。山畬麥短短。夜巷鼓頻頻。今日迎梅雨。天心眞愛人。今年旱甚。多飢饉。爭掘烏乙背而食。此草生下田中。或如指大。或如彈丸。蒸之以食。亦可生食。余疑此乃范文正公所進烏昧草也。昧與背同音。東人語轉。而云烏乙背也。更始時。兵士掘鳧茈而食。疑亦此物。當竢博物者辨之。</text>
<title>慶山蔣生員寄詩。慰余無兒。譬以鄧伯道。次韻。</title>,<text>鸞鸞鴈鴈成行處。三徑風流便屬君。獨抱外孫期宅相。衰門多釁不堪云。潢蔣詡開三徑。生員所居。園林幽邃。有男女四人。各又生子。</text>
<title>寄柳氏女。五章。</title>,<text>運禮之山。維石岩岩。我見其幽。不見其南。山輝白虹。不齒何慙。歸兮歸兮。返我故亟。運禮之水。黯黯靑泥。載揭載屬。浼我所携。渭鱖湘魴。游焉必迷。歸兮歸兮。返我前溪。運禮之林。臭味斯蕃。其樹有樗。其草無萱。蘭蕙孤芳。何能與存。歸兮歸兮。返我中園。山有孚尹。玉可求矣。水旣澄澈。魚可游矣。林之潔除。蘭可疇矣。歸兮歸兮。後可謀矣。褆褆要襋。泮中髦士。呱呱二兒。梨栗斯喜。乃父雖貧。室有億稊。歸兮歸兮。遅爾君子。</text>
<title>贈楊秀才浚，洪貢生裕孫。浚與弟漑從裕孫。自京洛徒步千里來學。及其還也。見其依依似不忍別。不能忘言。書五詩以贐云。裕孫。南陽人也。</title>,<text>神都蔚淸壯。藹藹文物藪。朝著夔龍羣。賢關游夏友。子兮欲聞道。其人無不有。胡爲觸炎瘴。累繭窮南斗。繄我罪通天。松楸但蓬首。跫音頗自慰。何況多抱負。談經非吾事。而且欠持守。厚意不可孤。烏得三緘口。子長少好遊。足迹徧海內。文章雖奇偉。於道實憒憒。橫渠一室中。如與神明對。八荒在我闥。婦姑焉隔閡。所以君子學。分陰勿輕廢。眞積日已久。天機隨遇在。靜躁苟異馳。霄壤終自悔。宜念三字符。流年不相貸。唐城雖畿甸。山海最深奧。扶輿與蜿蟺。珍奇萬其號。物產豈獨當。人材或雄驁。洪子來千里。與俗殊嗜好。讀書見大義。逢原必深造。談鋒日掀掀。儕輩俱絶倒。庶將拋刀筆。宗雷擬高蹈。惜哉吾凡庸。無以資雅操。南州三時旱。滿目稊稗村。吉貝換斗粟。兩直寧相論。藜羹倂日食。公府笙竽喧。酒肉及廝役。何曾顧柴門。詩書尙足飽。肯就嗟來飧。商歌出金石。便腹手自捫。唯有蔡道州。眷眷意彌敦。世情有好惡。難與俗人言。瑤光倏標酉。白露棲碧草。幡幡架上匏。纂纂園中棗。三子負笈還。迢遰關嶺道。如何艱虞中。復此驚離抱。豈無一言贈。業已屛華藻。顏曾素志定。功名不須早。作詩招之罘。吾豈昌黎老。送行語多酸。攬涕仰晴昊。</text>
<title>簡時叔</title>,<text>樹杪高樓樓下潭。吏胥鷗鷺競城南。擧觴白眼仍朝謔。羞殺中林范十三。少海歌長岸有霜。一船風月共倘徉。褰衣闖却簾旌下。誰信吳兒是木腸。風雩鏗瑟本非狂。攻玉他山詎可忘。海上適來洪及第。山中曾有蔡文章。時叔與盧，鄭二生。讀書之暇。必遊凝川船亭上。吟風咏月。恣意歌謔。溯洄上下。月黑夜分則登嶺南而宿。每間數日如是。及第洪粲。自金海來遊幾六七日。一日之夕。下嶺南樓乘舟。時叔等先在舟中。不避。洪嫌其不爲禮。及罷入城。有傲言頗侵時叔。時叔。明日以書責之。有云。足下以舊視之。則洪生員也。以今視之。則洪及第也。流竄中幸蒙恩赦。猶不齒於士論。何不省而倨傲如是乎。洪大忿恨。必欲報之。僕聞之。以爲古人論文云。天下未有無對之文。洪及第可對蔡文章也。丙申歲。館閣諸公建白。選文臣年少聰敏者。給暇讀書于藏義寺。蔡壽，權健，許琛，曺偉，楊煕止，兪好仁六人在選。常時朝參。皆不與焉。時謂之文章接。一日班會。弘文館書吏於司憲府擧案。注蔡公名下云。文章且脫接字。士林皆笑之。目爲蔡文章，權文章。</text>
<title>辛丑年。三時無雨。自十月初。恒陰且雨。旬餘不止。頗妨收穫及種麥。又多虎患。</title>,<text>旱歲冬霖謾作泥。天公應悔嗇雲霓。荒原浥浥禾生耳。小市昏昏虎印蹄。誰向巫山吟錦樹。憶曾天祿照靑藜。有時日色篩松徑。遙見孤嫠拾穗啼。</text>
<title>崔奉常灝元。捧公主胎來。安于助野山。因過明發窩。袖出詩軸求和。奉常善圖書地理之學。助野山。在密陽府西十五里。</title>,<text>羲圖一生兩。探賾孰能儔。峻級宜僉擧。淸時肯倦遊。山中靈運屐。空裏邵雍樓。嬴得跫然喜。言泉衮衮流。吾州一都會。更有數重樓。紅樹星軺動。淸江液雨休。盃盤何似簡。稊稗不宜秋。歸去應前席。寬征須到頭。</text>
<title>十一月初八日夜夢。騎驢薄遊山水間。與故人前年及第金繼行相遇。云。我以司憲監察。爲人所排而罷。爲省峴道察訪。用方版如官府所謂檄者。錄其事始末以示。余讀之旣。揩洗其字。題詩以贈。未成而覺。但記前聯。遂足成之。金過五十得第。</title>,<text>桂籍非遅暮。烏臺任去留。人言行或泥。天且子爲謀。檄上雲烟動。驢邊水石幽。猶勝茶酒務。程驛可優游。</text>
<title>十一日。緄小祥。</title>,<text>兒亡如隔晨。今日已初祥。隙駒驀地去。音容何渺茫。汝妻依汝母。吾廬先壠傍。唯應臧與獲。膜拜蒼松岡。</text>
<title>十月二十五日夜夢。先君使陳詩。覺而有作。</title>,<text>夜欲荒鷄哭。窓纔缺月窺。蘧然圓夢處。宛似過庭時。風雅雖多愧。羹墻庶在玆。孤今年五十。策勵戒衰遲。此當在前二首上</text>
<title>十一月十三日夜記事</title>,<text>月落松無風。有聲如吹器。三至甕牖頭。尨嘷尾不掉。狐狸寧辦此。亦非梟鵩嘯。長鬚悟鼾睡。起窺壁間竅。因言無所見。衆星垂地照。却恐偸兒來。試以謀劫剽。不然山中虎。警夜巡外徼。繄我天所禍。三載潛蓬藋。孝難感神物。貧須五合糶。汝誠不解事。二者無自召。但疑方寸地。世慮日以少。塵編數百卷。古人只相弔。廢井湛不波。虛室忽自曜。儀形在土墼。風雨生石銚。塊坐夜復盡。膏盲 不可療。山魈及木鬽。定應來竊笑。玆亦空谷音。何用明明料。綬也枕書卧。居然領其要。</text>
<title>十一月二十日。康甥辭歸善山。將還京。丁丑歲。余與伯氏。持先君服廬于此。伯珍八九歲。時學千文及抄句。</title>,<text>來因上壠喜。去以辭我悲。松陰詹際轉。馹騎谷中嘶。不喜笙歌待。寧愁薄責隨。脂韋時所尙。忠信汝當䂓。款款鄕閭敬。兢兢宦路危。心將凝水測。程向冷山馳。乳婢臨岐泣。庭闈聽鵲思。應須看寵渥。烏得負書詩。挑燈坐堊室。憶爾舊吾伊。</text>
<title>冬雷三章章十句</title>,<text>十有一月。大雪之候。雪無一點。雨雨如漱。雨雨尙可。靈霳奔走。殷殷馮馮。有同僝僽。風自南來。聲勢相糅。日將南至。大包芒碭。明來七日。其復尙曠。雷潛地中。忽在天上。陽氣其洩。百蟄咸仰。雖非霹靂。亦大奮放。仲冬旣殷。有雷有雨。云何農月。曾不一迕。歲卒大歉。天莫肯顧。勉勉我王。側身祗懼。候之盭矣。孰詳其故。</text>
<title>昔丙子丁丑年。大旱荒。余居先公憂。奴婢飢食草木。於是。作食貧詩以記之。今辛丑年。方居先妣憂。旱荒尤甚。六月十二日。敬差官金副正悌臣。以審飢饉之狀。巡到玆邑。來話弊廬。自是日雨。十四日大雨。凝川水漲。喜而有作。</title>,<text>二十年前逢百罹。如今更和食貧詩。茫茫赤地堪哀痛。侃侃靑蒲有設施。隴畝爭看行雨使。風雷應自劫灰池。滂沱一晝復一夜。莫道天公見事遅。右詩。當在寄柳氏女五章之下。</text>
<title>元朝。和通之兄。</title>,<text>東村遙望鶴巢高。賀歲家家閙婦姑。鄕里淳風猶似舊。燈前老我不堪孤。翻覆年來亦到梅。貧居臈底未曾開。君家竹葉非無分。策杖從玆數往來。</text>
<title>弘演進退格</title>,<text>弘演無肝膏野草。隻身孤苦不須悲。後宮歌吹桐偶出。行殿罘罳鵩鳥飛。今日分將供役養。此生容復配光儀。向人未敢明明泣。落月空梁起整衣。</text>
<title>人日。和仲氏。</title>,<text>七莢新春律。三家去歲村。金花驚節轉。霜鬂怯年尊。落砌泉聲碎。烘窓日色溫。韶光何衮衮。懷抱向誰論。</text>
<title>和冲甫</title>,<text>滿壁圖書室轉幽。羲農遠矣謾淸愁。一天星象纔名斗。九畹蘭馨或間蕕。黃卷聖賢君且對。蒼洲烟月我將浮。北辰賴有堯垂拱。嘉與烝黎罷噢咻。</text>
<title>朝來患眼。率爾成興。復用冲甫韻。奉上苽堂兄。</title>,<text>腦脂遮眼一窓幽。衾鐵稜稜且自愁。千日睡判千日醉。十年薰別十年蕕。啾啾寒雀簷間哢。藹藹初陽地際浮。笑殺黃紬諸岳牧。日高門外吏呀咻。</text>
<title>復用冲甫韻寄時叔。時叔從學二年。余大祥後還草溪。余中月旣訖。將貨舟載家累。還金陵舊居。其時當泊舟玄倉津。相訪。</title>,<text>祥琴纔罷欲尋幽。日夕懷君故故愁。病未砭來還嗜炭。人將鋤去肯栽蕕。風爐歙鉢生粗足。柞棹扁舟戶正浮。安得相携莊嶽上。銜盃一笑楚人咻。</text>
<title>尙牧宋侯遙年。遣送沔川時詩軸求詩。</title>,<text>西原別乘昔報政。攀轅父老空閭井。沔陽使君今戒途。騎竹兒童滿鄰境。宋侯割鷄用牛刀。美譽不日騰雲霄。賢關故人語難了。大要勿耻詢蒭蕘。憶昔春過懷德縣。宅傍糶者傾湖甸。牛車繈屬滿意歸。共感能拋子母羨。宋侯寬大早自珍。我今擧手賀沔人。私貲斥與不慳閉。何況往布吾王仁。</text>
<title>咸安李署令依仁新居。次師聖。</title>,<text>百年華屋咄嗟成。竹外窓扉控地形。生長兒孫學書釰。山西風韻有誰輕。藥圃桃蹊隨意成。鄰翁爾汝自忘形。凶年無限人溝壑。日醉從來萬事輕。誰將邊幅媚容成。正是機關木偶形。二寸角巾三尺杖。東阡西埭覺身輕。</text>
<title>盧秀才琇。請僧智照詩卷。</title>,<text>佛敎入中國。由漢顯節陵。當時隨使者。笁蘭與摩騰。佛敎至東土。作俑羅法興。墨胡及阿道。鬼烏足憑。五車初汗牛。千亟代以增。末世恣演譯。假託莫能徵。精微或一道。僞贋尤可憎。未聞大極中。何者爲佛僧。未聞五常內。何者爲三乘。向壁妄見性。敢擬傳心燈。悠悠百代底。壞汚幾黎烝。渠今學其道。沉迷實哀矜。計出下愚下。智照眞虛稱。豈無劙雲刀。光芒凜若氷。未得抉汝眼。惜哉吾無能。</text>
<title>盧又爲梁僧求詩。</title>,<text>吾州梁氏子。靑歲蒙伽梨。豈無遊方念。鄕曲常棲遲。塟父祗陀林。亦足全民彝。所居非門墻。吾其肯麾之。安得髮爾頂。飮以倉公池。所業自安分。醫農各有師。何用捨名敎。慌惚求迦維。</text>
<title>次善源。贈盧君韻。</title>,<text>屢把詩書叩倚廬。人多不足子贏餘。何須活水勤三沐。終擬長風借一噓。棐几塵侵琴上鴈。寒廚日照釜中魚。善源眞箇吾同志。故贈鞙鞙珩瑀琚。</text>
<title>和通之兄。且呈彩筆。僕近日。將還金山。</title>,<text>家住凝川西岸西。晴池瀲灩樹高低。藏書千卷飢難理。更向金陵覔舊棲。頭尖穎脫管城子。東里幽人勤喚來。恨未同渠赴竹所。參橫月落與吟梅。</text>
<title>二月十五日。携家登途。通之兄與冲甫弟。餞于水安驛。冲甫有詩云。平生付托非黃幹。晚歲悲吟似靜修。宗直雖不敢望二子。然平生所恨。不越乎此。雖謂吾實錄。可也。感之遂和。</title>,<text>三載跫音碧嶂秋。馬頭今日又離憂。凶年自愧同秦贅。風景非關泣楚囚。舊學已荒難力討。東隅雖逝好交修。外家分義惟君最。到處相携恨末由。又一幹三枝君不窮。況今綠髮烱雙瞳。吾家撞破烟樓者。惆悵難尋鬼錄中。</text>
<title>通之兄有詩。次韻。</title>,<text>樽裏鵝兒淺淺黃。驪駒歌罷尙吾鄕。他時若記傷離處。喬木寒郵又夕陽。</text>
<title>到金山。奉寄密陽柳府使壤。</title>,<text>東南雄麗是吾州。太守風流更絶儔。野外綠蕪揚子宅。江頭明月仲宣樓。妓圍脫略因賙給。酒令深嚴爲唱酬。逐食畸人空戀泣。三年恩澤洽松楸。</text>
<title>用冲甫韻。寄通之。</title>,<text>援琴兩鬢已驚秋。逐食春風更百憂。血淚可堪辭母黨。黃冠猶欲作詩囚。梅邊酒憶遅遅飮。鴈外書當早早修。他日茅齋三徑就。芒鞵竹杖倘經由。</text>
<title>復用前韻。寄孫生員孝祖。</title>,<text>百王要典魯春秋。林下硏窮足解憂。物忌孤芳心可表。人嫌一行首堪囚。丘園喜我交遊淡。鄕里惟君道義修。珍重鷲城相送意。駏蛩終始豈無由。生員學春秋於我凡三月。僕還金陵時。送我於靈山一門驛。</text>
<title>水多寺僧學誼。送六種菜。</title>,<text>佳蔬種種手題封。因想山中瘦鶴容。採芼不須勤赤脚。一春猶可養衰翁。</text>
<title>寒食日。獨坐池上。</title>,<text>頭白尋春也不中。小軒危坐思何窮。千村寒食桃花雨。半畒方塘燕子風。上塚人回山漠漠。催租吏到鼓通通。安貧自是騷家事。肯恨幽居甔石空。</text>
<title>和子健</title>,<text>艱虞三載嘆睽離。白石淸川合共隨。應笑陳人拋夙尙。霜髭鑷盡要趨時。</text>
<title>次少游韻却寄</title>,<text>持身纔足備三孱。處世眞同竊一班。才盡夢探懷裏筆。春歸日皺鏡中顏。茆茨空卜東西瀼。詞賦還慙大小山。吾黨如君知者少。雪車氷柱可追攀。</text>
<title>次林元翁</title>,<text>年來兩鬂失靑春。豈意金華着此身。草草圖書眞竊吹。栖栖鄒魯竟迷津。未將簑笠緣南畝。却整簪纓向北辰。和靖家風君不墜。溪山隨處作閑人。</text>
<title>三月三十日。相之與其婿子美開宴。見招。僕以齋不赴。用賈島韻以答。</title>,<text>芳草華筵三月晦。踏歌人繞兩長身。淸齋何預東君事。偸眼猶看一片春。</text>
<title>和子健。在郡舍與太守歡飮。子美亦到。</title>,<text>春雨關人便當霖。琴堂靑眼把杯吟。何如兀坐池塘上。閑看魚游碧藻深。吏部風流伯仲間。忩忩爲別想應難。坐浮太白仍調笑。誰道書生只帶酸。</text>
<title>鄕中諸公。餞余及鄭子美於南院樓。太守在倉中分糶。仍有小詩以寄。次韻。</title>,<text>花事垂垂退。塵勞不賭歡。高樓望皁蓋。倘得出林間。日發京坻積。旁騰父老歡。金陵雖小邑。廣廈百千間。</text>
<title>四月初八日雨</title>,<text>一乍春事鬢刁騷。螻蟈爭鳴土盡毛。僝僽風披紅萬簇。滂沱雨漲綠三篙。山家浴佛喧喧集。田里驅牛睯睯勞。幸有松明官不禁。貧民終夜代蘭膏。郡守令民皆張燈。違者有罰。民無由者。縛松明炬於長竿上達夜。</text>
<title>四月初十日。使君邀余及善源遊郡北冷泉亭。令子眞賦詩。和之。</title>,<text>敲榜庭下日喧豗。何似臨溪伸雅懷。濃綠滿亭碁子散。搘筇宜趁晚鴉回。何須絲竹更轟豗。今日眞成逸少懷。爲問遨頭乘興否。不妨倒着接䍦回。</text>
<title>復呈使君</title>,<text>稍隔紛囂地。仍尋窈窕泉。麥牟將擢穗。楊柳已飛綿。亭爲淸遊勝。詩因半醉圓。使君能盡興。雞犬亦欣然。</text>
<title>和金大猷。五首。</title>,<text>白首叨蒙一札頒。幽居空寄讓廉間。君言醫國太早計。吾道從來骫骳難。自憐老大惜居諸。欲起興公問遂初。咄咄今朝吾事辨。一間矮屋庋藏書。莫學韓公送五窮。且同宋玉賦雄風。世間萬事眞牛闘。我亦年來患耳聡。三年荒野斷知聞。寂寞唯師病子雲。今日軒眉馳尺一。何人更道守玄文。大事吾何敢擔當。膏盲 從古少良方。細氈顧問如將備。要取君詩誦五章。</text>
<title>仲容兄以余將赴召。遙贐以詩。豈知余之病不能進途。次韻奉寄。</title>,<text>老大襟懷易自傷。鴒原一日九回膓。宦情草草同雞肋。雲路冥冥送鴈行。詩喩二虫蘇內翰。琴傳一女蔡中郞。會須杖策凝川曲。掉盡觥船擘蠏黃。</text>
<title>四月十五日。以病草辭免應敎狀。遣人馳獻于承政院。仍誦東坡無官覺身輕之句。寂坐小軒。睡悟有作。書諸紙窓。</title>,<text>今日無官返我初。小窓幽夢到華胥。一罏蒼朮薰書了。分付淸風自卷舒。</text>
<title>寄兼善 兼善持服。在咸寧之虎溪東岸。余若赴召。則謀枉道相訪。今以疾辭官。初計乖張。第思之。余疾未瘳。而兼善服闋。則還京不遠。余雖疾瘳。浮海之志素定。恐十年來。未易對話。姑寄以詩。</title>,<text>當今大手得班揚。我忝貧交幾沐芳。兩地素廬同耿耿。十年靑瑣各茫茫。病難西笑風儀阻。老欲東浮畫計長。黃嶽虎溪才百里。不堪羸卧景濂堂。</text>
<title>和仲氏苽堂三咏</title>,<text>池窄窄軒窓澹澹池。烟嚬風皺雨餘姿。無端蘸却苽堂老。白髮蒼顏帶影嬉。葵殿春寧要衆芳知。見拔公儀亦一奇。似爲幽人稱素節。日中頩笑雨中欹。菊煌煌金靨耀陶廬。園裏群芳揔不如。一夜靑姨弄鉛屑。何曾得得伴幽居。</text>
<title>崔台甫家。有石假山。三朶峯巒。洞穴玲瓏。可愛也。欲易其一。置之書室傍。僕之家。無一物可相直者。姑用東坡壺中九華韻呈台甫。</title>,<text>君家曾眄碧三峯。塵土襟懷忽已空。萬里仇池來脚底。千尋圓嶠列庭中。松杉隱隱岩崖響。烟霧霏霏洞穴通。却恨吾無韓幹馬。軒窓那得對玲瓏。</text>
<title>五月十五日看月</title>,<text>學道嗟吾晚。飜爲鬼物欺。茫茫人去後。故故月圓時。鏡匣空餘澤。泉臺倘有期。不堪池上照。露葉泫雙垂。強欲齊生死。蒙莊謾自欺。更無相見日。那有暫忘時。幃幌只依舊。嫦娥如赴期。烏巾寬一寸。轉覺老垂垂。</text>
<title>十七日月虧。又吟。</title>,<text>閉戶思玄晏。持家藉孟光。倐然驚露電。誰更問蠶桑。天地今俱老。孤鱞我獨傷。窓櫳空弔影。缺月白荒荒。</text>
<title>池上微雨。用前韻。</title>,<text>柳邊微雨響。窓外一池光。屢與君憑檻。仍敎婢採桑。菱生還淚逬。魚咂更神傷。笑語晨纔隔。陂南草已茫。</text>
<title>賀金山李郡守仁亨。幷叙。</title>,<text>昔。王嗣宗守邠州。擒殺神祠下妖狐。時人美之。有聖朝方信有英雄之句。今開寧之石佛。其恠愈於妖狐。而無敢攻擊祛惑者。明府不以爲他境之事。而毅然遣卒。逐捕妖首。焚壞紙錢。使愚民曉然知其爲所誤。眞曠世一奇事也。宗直聞之。不覺嘆服。姑以唐律一篇。爲代賀舌云。拋擲田萊不記春。頏然拳石有何神。初如求食木居士。漸作撞錢土舍人。男女幾家將汚染。香燈一里欲因循。我侯眞是邠州守。擊破妖邪震四隣。</text>
<title>與李郡守，崔台甫三昆季。遊直旨寺。是日。郡守還。獨與台甫宿。</title>,<text>閑隨皁蓋歷溝塍。晴日薰風麥已登。款段載吾尋玉板。闍梨邀客撤金繩。淸泉入盎分晨粥。缺月窺簾替佛燈。三十年前讀書地。松杉依舊碧層層。</text>
<title>旭上人遊香山詩。次姜晉山韻。</title>,<text>妙香雄北極。道里最遼遠。隔海望岱宗。雲氣日往返。我無飛仙術。每有匏瓜嘆。師今欲參訪。信誓何旦旦。意行無澗岡。人噵一風漢。去時候虫嘶。歸計春氷泮。回首扶桑暾。幾幾窮涯岸。因師問樵夫。觀棋柯想爛。</text>
<title>一上人詩卷。次祖謙韻。</title>,<text>吾儒之一唯忠恕。共道渠家易落空。莫覓玄珠赤水上。只消飢食困眠中。</text>
<title>和子健二首。子健病暑且阻雨。留金陵客館。</title>,<text>積雨眞成天柱爛。崩濤却向海門歸。湖田一半應漂蕩。甫里今年失所依。詞客謾爲梅潦阻。奚奴拾得馬通歸。冷淘三椀仍捫腹。琴閣淸風自可依。</text>
<title>與李郡守，鄭子健。觀漲鄕校前峯。</title>,<text>携壺鰲背共倘佯。積雨晴來畏景長。瀲灎一池荷欲蓋。微茫千壑水如湯。笭箵岸岸驅魚鬧。簑笠家家拾麥忙。回首金華歸意懶。玉舟揮罷立斜陽。</text>
<title>贈李生䎘。郡守次子。</title>,<text>李子方丱角。炯炯秋水神。不帶紫羅囊。已師古聖人。其兄骨亦秀。弱冠意頗淳。徐卿積善久。並是天上獜。鐵城古多士。非獨物產珍。無乃扶輿氣。二子鍾其眞。箕裘可永保。經術自潤身。苟要月中桂。其則在靈椿。突弁且未幾。遠猷當持循。分陰勿輕擲。勉勉惜芳春。</text>
<title>醉翁亭。和善源元翁韵。金山客舍前。有樹下茅亭。李郡守請名於善源。善源名以醉翁。</title>,<text>柱笏看山酒幾中。詩壇堪作老宗工。非絲非竹非花月。眞樂眞同六一翁。虬枝老樹蘸杯中。吮墨何人倩畫工。引得淸風吹醉面。天公應爲餉斯翁。麥穗歌喧四境中。朝家製錦付良工。我來喜與丘民說。醉倚茆茨是若翁。</text>
<title>六月十一日。辭妻殯。發金陵梨川院遇雨。</title>,<text>昔與君俱北。今朝我獨行。欄門群婢泣。穿巷蹇驢鳴。踽踽愁陰雨。休休倚短亭。衣裳皆舊製。祗覺着來淸。</text>
<title>聞慶南十里溪邊。有栗樹童童可愛。小憩。</title>,<text>勞勞經串岬。林下可逍遙。雪客立沙觜。玄駒行樹腰。淸風時自至。碧嶂不須邀。擬待鱸魚美。南還聽楚謠。</text>
<title>聞慶八詠。次韻。</title>,<text>主屹神祠孤雲天一握。雄鎭火維中。松栢靈宮裏。椒漿賽歲功。串岬棧道閣道縈雲表。谿山乃爾奇。駑駘誇疾步。行到此間遲。軒外梧桐密密萬圭葉。離離千乳枝。曾經鳳凰宿。明月起遐思。門前楊柳弄線條風後。飛綿穀雨餘。腰肢攪離恨。露葉況眉如。萬壑丹楓靑姨弄丹筆。岩谷盡神區。落日鴉飜影。屛風不可無。千崖積雪一夜雲籠月。千山雪漲溪。行人寒墮指。歧路每多迷。烏井霜鍾寶刹蓮花漏。晨昏往復回。鯨音自條理。雲外逐風來。龍潭瀑布太始成嵌竇。飛流一派新。幽陰有奇獸。雷電助威神。</text>
<title>鳥嶺東崖。有新亭。頗宏麗。乃新舊方伯交印面別處也。前縣監愼承命所建。而無名號。余命以交龜。壁有進士柳順汀詩。次韻。</title>,<text>交龜亭上傲乾坤。不覺霜華點鬢根。一水宮商風自激。千岩圖畫日將昏。詩因寫景窮飛鳥。淚爲傷懷讓斷猿。南地已銷雙隻堠。月明今夜宿何村。</text>
<title>斯文李先生尹孫。出牧國原未幾。政通人和。乃重修西軒。恢拓舊規。頗靚密輪奐。某西笑。路出名區。謹和故安相公崇善韻。用代賀慨。</title>,<text>城裏簾櫳縱復橫。更修西閤眼增明。華譙角咽曙光動。燕寢香凝秋意生。漢水中冷傳古昔。于仙舊調屬昇平。我來觀政知公德。燕賀還同父老情。</text>
<title>慶迎樓次韻</title>,<text>辰韓千載國原區。更有層樓壓艮隅。路出玉鉤森作界。地分金盞簇成圖。雄風且可披襟受。醉墨休妨露頂呼。西北望京何處是。孤帆渺渺接平蕪。</text>
<title>十六日。舟過鸕鷀岩。暴風雨疾雷。舟人皆懼。遂泊新勒寺下。宿于寺之南別室。曉起。主僧智牛設飯。相別登舟。薄晚。到渡迷津遇雷雨。旋晴。乘月過禿浦。遂記一日之憂樂。率然成詩。牛年八十</title>,<text>招提淸曉別老宿。桂棹微茫劈寒月。玻瓈萬頃伴鳧鷖。昨愁雷雨今何樂。黃驪使君倚淸心。焉識舟中金馬客。回頭已失述川縣。苒苒龍門眞一瞥。篙師遙指上院道。玉趾當年凌确。白衣光恠萬人譁。恨我其時空咋舌。前灘十數大灘惡。人鮓甕頭波縮雪。才經狼石心忽怡。更有南風飽帆腹。月溪十里玩漣漪。兩岸靑山詩滿目。屼峍高撑水鍾峯。蜿蜒遠赴龍津瀆。須臾西迤入渡迷。北來風駛雲蓬勃。百面雷鼓驅電母。壯哉雨點如車軸。篷窓龜伏閉雙眼。白汗翻漿裝載濕。寸進尺退不能前。却疑還向楊根泊。東邊虹蜺忽千丈。西邊霪霧俱解駁。鳴榔緩緩出峽口。鳥外三峯揷天末。江心倒蘸萬叢柱。日暈鎔金正磅礴。眼中奇絶平生無。羈恨些些不須說。黃昏烟火到禿浦。村女砧謳殷沙磧。艤岸復與胡僧別。直旨寺僧信文同載。而來到此。下岸向會岩。 淸月出嶺江如刮。叩舷長嘯更吳歌。一日憂喜紛相集。渼陂之吟夐難和。嗚呼吾意誰能測。</text>
<title>十八日。入京有懷。</title>,<text>共食治朝祿。悠悠二十春。從榮曾有爵。安分不嫌貧。藜藿勤常畜。鳲鳩惠亦均。京華吾獨返。誰是與齊人。</text>
<title>夏日禁直應制。二首。</title>,<text>侍講司存金虎東。道山高處且從容。團團紫李浮磲椀。落落靑松蔭桂宮。未省晉卿誇畏日。堪嗤楚客賦雄風。小臣擬和薰絃曲。更賀南訛長養功。白紵烏紗汗正濃。金華非分着踈慵。日輪午駐花陰卷。闕角涼生簟影空。時點牙籤挑睡睫。閑聽銅漏待昏鍾。九重尙軫元元熱。更許頒氷岸獄中。</text>
<title>忠州拱辰樓次韻 李牧使名北城樓爲拱辰。南城樓爲南風。西樓爲望京。要和。</title>,<text>探討幽奇欲及晨。此邦風土冠諸隣。高高下下山河秀。整整斜斜籬落新。百里農桑關壽域。幾家絃誦講彝倫。倚欄北望蓬萊近。誰向銀河更問津。</text>
<title>又南風樓次韻</title>,<text>明庶風驅峽雨過。五原淸淑此爲多。舟車旁午來琛貝。樓榭參差鬪綺羅。藥玉頻傾無事酒。氷徽擬和阜民歌。使君寬厚眞劉寵。一尺溝鞭莫謾詑。</text>
<title>又次望京樓</title>,<text>落霞孤鶩望中村。一練澄江正抹坤。明日風帆何處發。夢魂先已入脩門。</text>
<title>送申使君允宗赴永川</title>,<text>襟度非惟趙魏優。平陽門閥盡名流。腰間纔脫三年。嶺外還尋二水州。應使買牛兼買犢。卽知如鏡莫如鉤。病夫白首陪香案。佇聽佳聲達冕旒。</text>
<title>題𩣭馬契軸</title>,<text>頭上峩峩柱後冠。南臺深處共盤桓。直敎松栢風霜老。須信肝膓鐵石寒。公事有嚴三尺法。交情無忝一尊歡。他年榮落參商日。好把題名指點看。</text>
<title>送梁都事 舜卿。壬寅七月。自戶曺佐郞。爲慶尙都事。</title>,<text>嶺南山水窟。何地最淸雄。景物吾鄕勝。形容乃祖工。也應江筆牘。仍想錦心胸。君繼箕裘業。風儀在眼中。都事祖正郞梁汝恭。有詩名。賦密陽嶺南樓詩。板猶在壁。粉署稱淸俊。迢迢入幕賓。莫愁辭北闕。且爲福南人。節鉞威兼濟。江山興有神。苽 期眞一瞥。知子不逡巡。</text>
<title>題松竹契軸</title>,<text>吾儕誰更辨珉矼。共此文明日出邦。方外十交惟少一。林間七逸却添雙。雨雲薄俗何須數。松竹高標不要降。一榻淸風眞莫逆。時時沽酒綴羊腔。</text>
<title>成參議俶婦朴氏挽詞</title>,<text>昌城門閥東方冠。正寢蘋蘩季女尸。却使尊童悲冢婦。西風吹動白楊枝。二男一女纔離菢。長夜幽泉已隕珠。伉儷之情有誰識。佳城鬱鬱鳥嗚呼。</text>
<title>送林大丘壽昌 侯以七站察訪。陛堂上。赴任。</title>,<text>爭言人似玉。忽喜弁如星。寵渥今殊衆。湖山莫計程。梧風翻別袖。竹馬擁行旌。咫尺凝川境。于今有頌聲。</text>
<title>送權典翰健。從韓上黨朝京師。</title>,<text>渤海之東禮義邦。有美一人筆如杠。皇猷黼黻在其手。不數陸海與潘江。燕山三千八百里。忽隨元老朝天子。天子高皇幾葉孫。卷阿藹藹多吉士。海色天光暎紫闥。鵷行共目三韓使。問訊殷勤憑象胥。揚 村後裔眞璠璵。當年應制文淵閣。揮灑胷中萬卷書。斯人今來繼芳躅。卽知善保箕裘業。一日聲名滿天下。定有圖經載家諜。歸來敷奏明光宮。夜深幾跋金蓮燭。冠玉魚金可俯拾。綸音應嘆婆婆福。吾儕斥鷃已華髮。送行只望長安日。神仙中人君卽是。却恨未得爲鶼蟨。</text>
<title>柳古阜孝章挽詞 古阜父子四人皆登第。夫人先卒。葬于金堤。至是合窆。</title>,<text>少日蘭庭秀。全家桂籍仙。靑雲方衮衮。丹旐忽翩翩。故友懷三益。遐萌痛二天。迢迢碧骨郡。雙劒會重淵。</text>
<title>送宋生員 故都事順年之子。孝寧大君孫女之夫也。今以疾。歸懷德舊居謀療治。拖其友閔思騫求詩。</title>,<text>乃翁吾石友。今幸典刑存。好索三年艾。將騰六月鯤。江湖尋白屋。歌吹謝朱門。勿藥終成喜。何曾老灌園。</text>
<title>送大虛歸覲</title>,<text>秋風搖桂樹。匹練輝驄馬。驄馬日駸駸。言歸具慶下。定居懷祖膝。親黨歡滿座。哀哉吾淑人。奄忽卽長夜。繐維垂空堂。弱女薦時果。倘有平生魂。迎君應問我。已矣無復然。臨歧淚盈把。冠佩立憲憲。子足開親顏。故鄕白雲下。手撫桑中鐶。我今䬃華髮。慚愧侍從班。三年憂患餘。土木形骸頑。時時看錘瘢。涕淚空自潸。平生江海志。難與鴻鴈還。因君寄消息。好在鹿門山。金陵雖僻郡。太守有好懷。況邀崔州平。談笑與之偕。善源百里居。可招以棕鞵。西成雖未豊。亦足供菜鮭。假日訪蕭寺。秋山當更佳。將子好遊衍。着處皆洪崖。獬冠行復整。紅塵深九街。</text>
<title>閏八月十九日直廬。偶吟。</title>,<text>藏室蓬山昔討論。十三年後更叨恩。眼花正怯金蓮燭。口梗難斟白虎樽。霜暖梧桐猶窣窣。月明鳷鵲自翻翻。故園松菊應蕪沒。嬭母而今足夢魂。</text>
<title>國耳室氏。歸長端莊所。國耳以詩別之。明日。示余讀之。深嘆厚倫之作。其末云。生別尙如斯。死別那忍說。似爲余發也。悲愴之餘。次韻錄似。</title>,<text>結髮爲夫婦。節義兩相識。貧賤是逆境。處之有愉色。中歲頗鳩拙。巢傾雛夭折。惸惸蓬蓽中。鴛鴦亦孤宿。百年詎幾何。人世無得得。壑舟下自固。隣里竟雨泣。出見闉闍女。柰此粉黛聒。雖爲寸廩驅。家徒四壁立。掩抑伯通廡。深情向誰說。三復厚倫詩。增予晨夕惕。</text>
<title>閏八月二十五日。扈從大駕。謁光陵。過豊壤宮。夜猶末央。</title>,<text>中宵淸蹕動。三更三點。動駕。 霜露感將攄。缺月明馳道。駕至先農壇。月始出。 奇香滿屬車。風欹戎士弁。泥濺侍臣裾。雨新霄。途有泥淖。一侍臣馬蹶霑汚。 已過離宮側。天星尙未踈。</text>
<title>光陵陪祭。有作。</title>,<text>靑門六十里。鬱鬱氣佳哉。怵惕神孫謁。𦇯綸大稟培。漢儀陳玉寢。堯顙映山罍。谷鳥鳴如頌。王膺萬福回。</text>
<title>閏八月二十八日。移居林大丘壽昌宅。登曲樓。周望城中。蓋宅據明禮坊之第二麓斗起之地。城中萬觀。一擧而盡。遂欣然操筆記所見。凡六十韻。附北墻。有華堂別館。連亘數坊。乃密城君宅也。</title>,<text>孤蹤自南國。野性忝簪紳。雖有一束書。尺椽不庇身。城中幾屋廬。盡我居停人。有時被驅逐。東西漂轉頻。病妻挈兒子。白日蒙綦巾。羸僮困負擔。腰脚未得伸。匕箸或失墜。巾箱日益貧。惟有折足鐺。乃吾生所因。陶泓眞耐久。相隨響然臻。栖遑三十年。竊嘆箕獨神。向來在嵩善。永失北堂親。三載伴猿鶴。自分甘沈淪。豈意誤皇恩。復玷侍從臣。入洛頗踽踽。鱞魚夜難晨。賃屋南山下。騎驢堪卯申。比鄰朴與李。俱非白頭新。吾所寓。乃李遂初妹夫樂安郡守趙世終家也。在遂初家東。遂初所許借。北則吾進士同年朴元昌居焉。 庶免盜所憎。旅橐無珠銀。隔墻袪篋兒。亦是橫目民。欺我不儆戒。使我欠酒緡。就擒乃天道。惡詈恒反唇。南隣。有稱別侍衛金德亨者。八月初七日夜。踰墻入。盡偸吉貝布而去。賣諸市見捕。付刑曺拷訊。 靑氈固無恙。小釁何足嗔。秋風忽凄冷。衾鐵劇臥薪。侃侃林大夫。達邑馳朱輪。空宅許見處。義與骨肉均。門巷甚靜謐。安頓將淹旬。後房煖且奧。前閤宜延賓。閑來上曲樓。回首華嶽垠。城郭四繚繘。觀闕何輪囷。左右廟與社。高處是中宸。文昌領百司。環衛儼句陳。市井錯如綺。萬室編魚鱗。間以九軌涂。車馬若雲屯。草木爭斐亹。岡阜蔚嶙峋。巋然弘福寮。白塔礱瑤珉。金碧儷勤政。蕩蕩凌秋旻。閣道走東南。北折仍逡巡。崇樓據其衝。鍾鼓鬧重闉。一川自流惡。蜿蜒銀漢津。是時雨初霽。九陌無纖塵。飛鳶翹不動。只聽風中呻。鴉歸太室松。棲鶩羣振振。凝睇至日暮。塊若凍鴟蹲。俯覽北垣底。甲第少比倫。釦砌富花卉。欄楯盡瑰珍。連綿跨數坊。意欲蔽星辰。徒將十金產。折閱呑旁鄰。炙手勢莫當。何曾輕笑嚬。八珍每方丈。笙歌秋復春。王子忽徂謝。後胤俱顓嚚。空堂但遺像。飢鼠拱文茵。馬埒已荒廢。井甃亦將堙。想應結構初。用意頗艱辛。要爲百歲計。肯顧仁不仁。吁嗟天道公。難保莊生椿。豈如一介士。鳩拙任其眞。着處安樂窩。天爵惟持循。但願君相明。風俗竟還淳。居然謝簪笏。行歌寂寞濱。蝸牛自休殼。鷗鳥誰能馴。置之勿復噵。且飮盃中醇。</text>
<title>送光州朴牧使楣</title>,<text>應爲遐萌輟鷺班。一麾休恨出江關。海陽舊壤雄南服。瑞石高標冠衆山。曠度不敎廉吏讁。良辰宜賞舞腰彎。問今尙有甄家俗。赤子龍蛇亦甚難。甄萱。初起於武珍。後都全州。武珍卽光州。</text>
<title>承政院應制。謝賜鷹。</title>,<text>惟玆鍾山禽。猛氣資金方。風雲協亭育。爪觜何其剛。雙眸轉明星。六翮搏飛霜。碧霄可淩厲。百鷙勢莫當。奇才世所玩。忽辭千仞崗。虞人固多巧。羅網遭遮防。居然就羈束。致之金闕傍。承恩斂逸志。將效羽獵塲。聖明勤政治。兢兢戒禽荒。萬機不自暇。久已罷五坊。輟賜侍從臣。鷹也爲悽傷。宛作愁胡態。側目仍軒昂。顧臣薄劣材。夙簉鵷鷺行。多年蒙卵翼。叨依日月光。靑規深且嚴。旅進空趨蹌。愧乏犬馬勞。孤負紫荷囊。何圖決雲翰。來與恩風翔。絛鏇光粲粲。輝射百步墻。苟能謹搏擊。何須羞鳳凰。但思飢爲用。不患飽則颺。狡兔營三窟。此日應深藏。感荷遂成詩。庶以期贊襄。</text>
<title>延安金侯悌臣。身嬰簪組。而志在江湖。卜築于交河之深岳山下。前臨漢水。距海門最近。潮汐往來。帆檣絡繹。其湖山魚鳥之樂。可無讓於龜蒙之甫里。君復之西湖。侯遂有終焉之計。倩畫手。摹其勝狀于中華之側理。宗直覽之。爲賦此詩。</title>,<text>深岳前村海勢開。退居心地覺恢恢。臥看門外千帆過。醉拉園中十客來。應有親交碁賭墅。不妨傖叟釣爭隈。何當徑赴孤山約。明月淸風自溯洄。</text>
<title>金侯旣置深岳別墅。又尋幽寂之地。得於負兒岳北水回之洞。山重水複。柳暗花明。雖李愿盤谷。子眞谷口。想不能出其右也。又使畫手摹之。宗直以爲深岳之居。於曠宜。此則於奧宜。曠之飫也卽奧。奧之飫也卽曠。可以交養浩氣矣。復題此詩。</title>,<text>洪福山前碧玉流。縈林百折抱菟裘。園深宜養千頭橘。野曠堪容十具牛。谷口風聲非落莫。盤中物色足淹留。塵冠彈却吾將老。秣馬膏車共往遊。</text>
<title>送朝正使李參贊克增 代其姪作</title>,<text>朝正使者戒征輈。阿大中郞問望優。舜樂聞來同率舞。周封歷遍愼遨遊。新年雲物將供眼。長路風霜欲弊裘。家諜定應天下識。莫敎文烈擅名流。</text>
<title>題𩣭馬圖 代作</title>,<text>光化西街築白沙。乘𩣭日日趁槐衙。淸班合作椒開口。盛世何論獬觸邪。金石矢心無物間。風霜入面向誰誇。從今歲晚休相負。世態年來不滿嗟。</text>
<title>十月十五日。丹月驛溪月樓。次大虛韻。</title>,<text>郵亭別占山水村。貿貿老吏來䦱門。荒階下馬倚樓嘯。靈鵠鍾鳴雲欲昏。磯邊蹺鷺天下白。樓上遊人靛衣碧。澄波完月互映帶。擬喚飛仙吹鐵笛。商聲飄落荻洲間。顚風忽至應坐慳。蒼頭扶我入暖室。忽敎光景終宵閑。</text>
<title>聞慶茅亭。次韻東鄭使君憺。</title>,<text>冠縣眞關塞。遨頭有美稱。穿池亭已勝。臨政慮先澄。吏散宜垂釣。賓歡或點燈。年年如此度。朝著數廉能。</text>
<title>題尙州西軒 壬寅夏季。宗直赴京。道過商山。宋牧使堯年，尹通判師商。館待於西閣。閣之靚密輪奧。非舊日觀也。訊之吏。乃知今政所繕修。聊書唐律 一首。以代賀臆云。</title>,<text>人存政擧世難雙。西閣耽耽稱舊邦。木索掃庭揮玉麈。鈿蟬款坐醉銀缸。道傍吏苦烏偸肉。境上民懽虎渡江。倦客來投同燕雀。商顏如黛入軒窓。</text>
<title>傳旨給暇。十一月二十日。窆淑人于米谷。</title>,<text>綸音許歸葬。蹔輟講筵來。扣閤君無語。將雛腸更摧。蒼山崇四尺。素幄湛三杯。後死期同穴。何須嘆劫灰。</text>
<title>次伯仁韻。錄呈金方伯自貞。</title>,<text>辰區舊俗今無在。却喜公來可轉移。矯矯商顏爭峻節。滔滔淸洛照丰姿。樽罍此日同傾海。科第當年若摘髭。未信靑蠅終付驥。追攀猶幸及淸時。方伯。癸酉。余同爲進士。丙申。余代爲承文院參校。蹔輟鵷班慰遠人。豈徒吾輩挹芳塵。從容更覺風儀整。捭闔須知習俗新。共噵文翁興美化。仍敎徐孺作佳賓。斗南已罄澄淸志。自是治朝一介臣。丈夫弧矢平生志。暘谷河源日幾回。昔掛蒲帆對馬島。今揮玉節海雲臺。殊方鴃舌人人問。一路棠花處處栽。事大謀猷需閏 色。南宮久已望公來。</text>
<title>宿秋豊驛。却寄李郡守。</title>,<text>殘醉瞢騰夢未圓。荒涼古驛夜如年。燈前耿耿縈懷事。十口生涯付二天。</text>
<title>西源路上。望大有故居。</title>,<text>今世無純孝。西原獨慶君。揚聲繼曾閔。錫爵遇華勛。遺愛桃花縣。浮生馬鬣墳。南溪桑棗暗。遙望是愁雲。</text>
<title>鎭川路上遇雪</title>,<text>心事忩忩未臈歸。鎭川路上雪霏微。縱然不是騎驢客。點綴從敎作白衣。</text>
<title>初二日。入憩竹山。</title>,<text>立鵲低昂雪勢仍。鳥皮几穩燎衣稜。窓櫳竟日冲冲響。村北村南盡氷。</text>
<title>初三日曉霧</title>,<text>苦霧滿天地。凝寒來刮膚。平時不見睫。今日正垂珠。綴樹唯灾稼。趍林盡瑞烏。東峯朝日映。委轡撚吟鬚。</text>
<title>陽智。逢驪興崔敎授壽聃。寄神勒牛師。</title>,<text>一牛鳴地蔚藍天。千尺浮圖入紫烟。倦客曾煩香積飯。高僧每坐少林禪。白鷗款款樓前舞。明月團團水底懸。他日扁舟更南下。滿帆當泊葛洪川。</text>
<title>送金安東元臣之任</title>,<text>朱轓緹騎遠分憂。嶺嶠之南古福州。袖有絲綸行莫懶。風存蟋蟀莅宜優。北梁臘雪侵銅虎。東郭春梅蘸土牛。一片仁心荒政擧。何妨醉倚映湖樓。</text>
<title>十二月十九日。立春。五殿門帖字。奉敎撰。上命韻。</title>,<text>幾積宮中一線長。佳辰衮衮又靑陽。風催溝柳將舒眼。雪逗園梅暗吐香。戴燕迎春非所屑。含飴爲樂未渠央。千齡日享三牲養。須信時平庶事康。女中堯舜頌聲長。況又靑丘日載陽。金殿稱觴仍臘味。玉盤傳菜已春香。東華雪霽輝長樂。南極星明照未央。自是大家隆孝理。海隅黎庶遍懽康。右大王大妃殿玉燭佳辰次第回。慈闈深處五雲開。誠懸長樂申申侍。福趁新春鼎鼎來。京室弋綈思欲媚。唐宮綵樹若爲裁。三韓文子兼文母。紀德須煩紙萬枚。星紀纔窮木德回。宮官献歲繡闈開。寒梅弱柳商量吐。暖律韶光一倂來。壽酒懽承元后笑。綵幡應爲百僚裁。年年長享川增福。海屋添籌又幾枚。右仁粹王妃殿長信春回玉漏遲。韶光忽已滿宮墀。徽音自與親情協。大練還將染色宜。勝裏金花寒亦裊。釵頭綵燕暖先知。婦儀慈範人皆頌。福履今應綴綴弥。臈雪初殘日漸遅。內家相引瞰瑤。曾修陰敎徽柔著。終嗣慈儀福履宜。一氣韶華葭琯識。四方農務土牛知。吾王孝理超今古。贏得東朝意益弥。右王大妃殿句回木德奠方明。妙舞雲翹已九成。寬大詔頒孚渙汗。陽和令具屬升平。罘罳影外萱芽吐。鳷鵲聲中雪意晴。澶漫三韓無箇事。嵩呼雷動鳳凰城。東郊迎氣日華明。唱得靑陽曲已成。慶協天人皇極建。恩覃海嶽泰階平。風雲濟濟渾歸美。梅柳欣欣競弄晴。育物對時能事畢。懽聲如沸達邊城。右大殿淑氣玆辰滿禁闈。煌煌褕翟邁前徽。仁侔樛木猶知警。心在公桑庶莫違。爭献繡紋衣課進。靜修陰敎佩聲稀。恭惟盛美輝彤史。好趁新年頌壽禨。關雎美譽播彤闈。詩史芳規更愼徽。覆育乾元宜有助。資成坤道肯相違。靑絲白玉盤中簇。翠羽明珠帳裏稀。嬴得嬪嬙慕陰敎。爭將椒頌薦春禨。右中宮</text>
<title>除夜卽事</title>,<text>雷鼓嘈嘈笑語多。東家西舍正駈儺。幽人忽罷江湖夢。起啜風爐雪水茶。癡奴強欲效比鄰。苕箒揶揄笑且嗔。窮鬼貧神終不去。只消驚動夢熊人。</text>
<title>癸卯元日迎祥詩 上命韻</title>,<text>龍躔纔易次。天地便王春。繡闥桃符換。瑤觴栢葉新。喧喧交泰慶。衮衮發生仁。願配西王母。千秋保一人。右大王大妃殿泰道三陽進。韶光一夜深。頌花占壽筭。生物識天心。至德承長樂。慈功泯大音。含飴弄孫子。萬歲想如今。右仁粹王妃殿歲律今回斡。靑陽第二通。東朝春更早。南極尾方中。玉椀蟠桃碧。瑤階瑞日紅。怡愉隆母道。眉壽正無窮。右大妃殿閶闔三元節。君王億萬年。椒花明漢殿。蓂莢媚堯天。虎拜彤下。嵩呼彩仗邊。祥光時繚繞。靄靄是非烟。右大殿中壼祥雲擁。高穹斗柄斜。三元方應律。六出欲緘花。樛木恩常逮。螽斯福更嘉。徽音自不已。任姒定難加。右中宮</text>
<title>送黃海道權都事景禧</title>,<text>忽膺僉擧赴棠陰。西海郞星已照臨。歲且飢荒須發廩。官無儲實寒心。春風淡沱詩堪輯。瘴霧薰蒸酒可斟。盤錯正君游刃地。況今方岳有知音。</text>
<title>晉山君夫人安氏挽章</title>,<text>詩禮興寧有自來。夫人士行女中魁。台階蕩蕩𡱝方暈。震木蒼蒼桂又開。鸞誥幾曾隨雨露。魚軒今已委塵埃。欲知伉儷情深處。臈盡吟魂不在梅。共噵天姿淑且仁。閨儀閫則世無倫。兩家尺五眞相敵。萬石僮千熟 謂貧。繡閤簾櫳渾舊夢。名園花卉又新春。雲輧冉冉歸何處。應伴瑤池戴勝人。</text>
<title>送金直長駿孫，監察驥孫。榮親于淸道。</title>,<text>虎圍當日策羣英。黃甲登庸弟與兄。牓眼由來歸國器。班心特地振家聲。雪殘象魏恩綸出。春滿琴堂壽斝傾。況有解元尤秀拔。榮觀誰似老先生。首露雲孫烱烱輝。琅玕柱腹 正雄飛。淸班已踵鵷鸞列。故國遙披錦繡歸。蓆帽簷輕踰嶺嶠。桂枝香動滿庭闈。九重奬勸如君少。鼓舞鄕中幾布韋。</text>
<title>送趙判官達生赴永興</title>,<text>憶昔與君登木天。讐校萬卷蟫魚編。編中脈望不自識。却恨仙分難夤緣。一麾我向頭流謫。君倅雞林聞玉笛。聚散如今十載餘。忩忩又別長安陌。和寧聖朝豊沛鄕。海山秀氣雄朔方。濬源殿裏眞天人。對越如在神洋洋。此中爲政敢少懈。要使遺民免彫瘵。矧今方伯多雅懷。相得何曾因紹介。紫參靑鐵肯求嬴。野戍山棚皆力耕。家家歡暢協氣應。麥穗有歧朱草生。老夫尸祿忝太史。山林來往聊爾爾。需君報政當大書。卓魯龔黃奚獨美。</text>
<title>人日。朝講後。中使傳宣賜酒於承政院。</title>,<text>家家踏板響如雷。知是新年人日回。收拾老懷趨璧府。霑濡講舌上銀臺。但知雨露渾身尒。何用笙歌聒耳哉。自古遭逢今日少。諸公黽勉和塩梅。</text>
<title>上元。賜酒於後苑。應制。進退格</title>,<text>又是傳柑節。東風料峭寒。玉觴傾蟻醑。璧月映鰲山。萬歲君王壽。千門父老歡。夜深扶醉去。車馬正班班。</text>
<title>又代人</title>,<text>佳節已三五。韶光連上林。谷風舒柳眼。宮醞灧盃心。月轉鰲山峻。香飄鳳闕深。金吾臣不怕。歸恐斗牛沈。</text>
<title>又代人</title>,<text>新歲佳辰來陸續。大平民物共懽康。宮中擬進霞觴壽。月下何須火樹光。習習條風吹暖律。煌煌格澤表農祥。歸家更與妻兒笑。海上霜柑滿袖香。</text>
<title>二月初六日。冊封王世子。將以初九日。宴羣臣於勤政殿。</title>,<text>吉日春宮策禮成。罏烟旖旎綘袍明。前星少海孚暉閏 。解雨需雲助發生。監撫有推端國本。謳歌如沸見輿情。太官先甲須供具。黼座行將宴鹿苹。</text>
<title>送居易從上黨君如京師</title>,<text>李君東方秀。翽翽棲梧鳥。端 世早孤鶱。華問自璧沼。十年金閨籍。鏘翔脚不掉。道山風日淸。詩書究幽眇。吐語盡元間。笑却羣雌鷕。左右無不宜。三事此其兆。吾王有震器。𢆲挺輪暉表。正名請天子。前烈庶幾紹。元老遂銜命。選君爲介佋。出門萬里途。快於鴻鵠矯。八站路逶遲。三汊波浩溔。瞻彼醫無閭。幽幷靑未了。弭節玉河暮。奠贄金門曉。淸班百蠻上。誰謂國褊小。海旭映黼扆。紅雲時繚繞。夔龍共驚覩。不翅汶陽篠。帝音頗密勿。飮以天厨醥。觀光富佳製。陽春和者少。專對乃緖餘。毛遂猶重趙。屈指竣事回。鴨江紅糝蓼。繄余忝下僚。駑駘廁騕褭。平生坎井底。曷識雲天杳。安得兩臂翰。同君賦遐晀。摻袪不忍別。桃李月復皎。但願愼跋涉。慰我憂悄悄。</text>
<title>送朴高城始行之任。兼柬祖謙。</title>,<text>東海稱名郡。南宮輟望郞。四仙留物色。五馬有輝光。政賭慈闈笑。春凝燕寢香。枌楡卽咫尺。何異錦還鄕。郡有四仙亭。四仙。卽新羅永郞等四人也。大蘇吾所慕。金石分曾深。一夜山中話。三年輦下心。烟花供落拓。嶺海恣登臨。獨飽鯨魚膾。如何玉尒音。庚子十月。祖謙時以安東府使。過余凝川廬次。一宿而別。</text>
<title>禪僧遊朴淵圖。國耳索賦。</title>,<text>銀河一派秋空。下有馮夷萬丈宮。笑殺老禪生酒興。夜深將跨赤鯶公。</text>
<title>三月三日。與士廉，士諤。遊先農壇北。朴參議安性繼至。</title>,<text>松陰壇壝靜。正値浴沂時。不隔同年面。長吟上巳詩。烏犍銜小草。紫燕蹴遊絲。把盞仍觀物。天工豈有私。</text>
<title>晉山君挽詞。五章。</title>,<text>門地高華又甲科。晚年勛業誓山河。押班知印公能事。竟夭遐齡理則那。陸海潘江筆不貧。驪珠萬斛若爲珍。九重許續菁川稿。稷下風流照後人。百年同穴竟堂堂。伉儷情懷詎可量。我識公非荀奉倩。却敎人噵鳳求凰。受知齠齔自鴒原。興德芙蕖蓋水繁。折得一花謀我笑。當年雅量路人言。速含昔日勉爲臣。野外詩筒遞亦頻。十載至今追薄祿。忽看飛旐倍沾巾。</text>
<title>題李秀才梅溪圖 溪在豊德郡西</title>,<text>滄海茫茫𥺀米身。幽居落落小溪脣。兩京縹氣遙相引。一舸淸風自不貧。鴈嶼鶴汀無颶母。棗林桑泊有鮫人。此生隨分漁樵足。肯向開河倦問津。</text>
<title>本舘西墻下。有梅一株。三月始開。</title>,<text>桃花欲黦杏花飄。却得隈墻映柳條。惆悵終非丈人行。紛紛蜂蝶苦相撩。</text>
<title>東墻下有花。如千葉紅桃。而色有淺深。同僚云。此乃紅梅。然殊不類於梅也。</title>,<text>墻陰花氣晚胚胎。不是東君緩緩回。搜討官黃正無暇。豈知窓外有紅梅。</text>
<title>京師以麴貴。沽酒皆惡。通德祿俸小。麥造麴。釀之頗香冽。獨酌述懷。</title>,<text>白髮蒼顏與世踈。蛾眉班上強躊躇。詩書舊業戈舂黍。翰墨新功獺祭魚。澁眼却慚岩下電。枯膓不耐瓮頭蛆。自斟自酌成孤笑。歲晚如何憶孟諸。</text>
<title>送李節度季童鎭鏡城。七首。</title>,<text>北門眞可展雄圖。說禮敦詩郤大夫。幕下更須文武士。折衝樽俎得人無。綠鬂金魚紫玉珂。如公建節古無多。奚關月暈休淘虜。豆漫氷澌好雅歌。漢將下策馭燒當。乍叛還降不可常。只有張公操術簡。黃金如粟馬如羊。三箭奇功豈足收。吾王不要月支頭。西來楛矢應千束。賴有平平定遠侯。勝日巡遊看海濤。斡東東下屛腥臊。鬱䓗鰲背千尋矗。尙有周家陶復陶。尹相前朝拓地遙。至今功擬霍嫖姚。無人得到先春嶺。何異冥冥銅柱標。千里干城付與公。吾儕合作蠹書虫。邊頭無警天心喜。濡筆當銘鎭靖功。</text>
<title>大王大妃發引日。霖雨不止。六月初三日</title>,<text>柳車欲動値愁霖。誰識吾王此日心。羽葆皆韜泥亦濺。輿梁盡圮水方深。劙雲誰得看紅日。挽繂人將度碧岑。猶免史臣書不克。悽悽百里薤歌音。</text>
<title>大王大妃挽章</title>,<text>坤育垂三紀。煌煌社稷功。行籌慶王母。簪柰問天公。黼扆攀號劇。鯷岑涕泗同。帝鄕應會合。爲樂想融融。右一徽音符摯仲。厚德應坤元。俔姝升中壼。楊鴻佑聖孫。三韓文母最。萬歲壽星昏。迢遞南巡仗。悽悽傃九原。右二早協捫天夢。俄徵翼日祥。人談女堯舜。國倚母任姜。長樂辭榮養。蒼梧共壽藏。徽稱二十字。眞可配寧王。右三鈴平流慶遠。京室壼儀全。盛烈聞提甲。神謀看補天。蒸蒸長樂孝。忽忽帝鄕仙。廞衛東郊道。臣民淚逬泉。右四塗山能翼夏。摯仲正興周。節儉刑家日。憂勤鍊石秋。湯泉空唳鶴。夜壑不藏舟。却祔蒼梧野。雲烟處處愁。右五毓慶自鈴原。承乾地勢坤。一言宸極定。三紀母儀尊。素柰悲髽髻。蟠桃隕壽根。悽風廞衛動。摧慕覩神孫。右六世祖家爲國。功存十亂中。斷鰲安厚地。扶日上蒼穹。庶享三朝膳。爭呼萬歲嵩。那堪豊壤路。黼翣動悲風。右七</text>
<title>聞善源移疾隱几。戱贈。善源時爲惠民署敎授。訓醫女。</title>,<text>肘後千金喜有師。醫官烏得更尋醫。春蔥百指爭丸藥。正好憑欄做艶詞。又 時余承命。監印大學，中庸。在典校署。鑄鉛爲大字。金華法從鬢成絲。薰得芸香眼欲眵。笑看燒鉛爲活板。鴈行千紙影離離。</text>
<title>次司饔鄭正永通韻</title>,<text>小罏鉛汞字成胎。數墨尋行澁眼開。忽得蔗漿金盌凍。淸風知自太官來。</text>
<title>鄭正用前韻寄來。復和。</title>,<text>剖却明珠老蚌胎。長吟賸得好懷開。禁方更有逡巡酒。誰遣香隨步武來。</text>
<title>鄭正自司饔院步屧來話。且有詩。次韻。</title>,<text>水閣西頭略彴橫。一旬梅雨未全晴。褰衣步屧來相覓。只爲同題鴈塔名。芸香閣上倦沈吟。深感同年數枉臨。滿眼官黃未搜討。煩君端的導幽尋。詩騷草草失雄奇。何異街頭沒字碑。月露風雲俱是癖。如逢秦政合收司。始皇收司之律。千古苛刻。年兄之好時樣。僕之嗜奇古。均爲病也。若値始皇。則亦當連坐。故云爾。</text>
<title>和鄭正。二首。</title>,<text>曲江苑裏共蜚聲。今日相看眼更靑。老大營巢吾燕燕。康剛嗜酒子猩猩。鄭詩云。逐日每尋阿刺吉。前身却訝是猩猩。滿溝鳴溜玉玲瓏。覆苑愁雲墨淡濃。唯有華山回翠黛。晚來故故入簾櫳。</text>
<title>鄭正在芸閣西廳。讀劉賓客金陵懷古詩。使金正字 延壽 問余以鐵鎖沈江之江是何江也。書二十字以答。</title>,<text>江出岷山下。其源才濫觴。石頭城底海。萬斛載龍驤。</text>
<title>和司䆃副正金孝夫名閏宗</title>,<text>共向靑雲步步遅。君如北斗我南箕。休將世熊悲蒼狗。只嘆頭臚䬃素絲。大學中庸讎已遍。一莖六穗䆃應稀。埤梧不爲先秋落。却帶詩來侑我巵。孝夫題大桐葉而寄</text>
<title>用鑄字。印鄔望垂老十詠。以寄林元翁。元翁有詩云。贈余十詠問何由。次韻。</title>,<text>四十稱翁歐九在。贈君十詠豈無由。詩書昔日靑燈味。齒髮今朝明鏡愁。盧氏馬氏自同里。西山鶴山誰僞眞。二年爨桂復炊玉。固識君非齷齪人。</text>
<title>次卞伯玉</title>,<text>輦下身迷五色雲。故人音信杳難聞。今朝忽得藍溪素。字字吟來宛對君。與君同甲再同官。間闊難成一笑歡。遙想藍溪溪九曲。風烟千頃老儒冠。</text>
<title>六月十四日。貴人二十餘。自光陵冒雨還闕。入自建春門。哭聲滿路。</title>,<text>一掩玄宮下翠微。承恩舊事夢依依。建春門外溪流咽。不爲霖肥爲淚肥。</text>
<title>立秋日理髮。有感。</title>,<text>種種星星不復靑。只宜林下籜冠淸。今年又被梧桐惱。一葉飃來白萬莖。</text>
<title>書都捴府郞廳契飮圖</title>,<text>豈須天屬始同襟。環衛相親義分深。共撫蒯緱巡禁旅。時陪玉輦廁朝簪。八人誰是非投漆。一信由來可斷金。各保歲寒崇令德。莫敎黃口笑蓬心。</text>
<title>和副天使韻。代人作。七月十六日。宴使臣于慶會樓下。天使令頭目葛貴。作詩以進。上令承旨等次韻。</title>,<text>華嶽遙連萬壽山。吾王咫尺對天顏。左鐺 勑使臨池閣。北闕仁風滿海寰。好鳥聲交琪樹上。游魚影動黼屛間。煌煌晝繡須行樂。贏取方壺一日閑。</text>
<title>恩除直提學 七月十九日。堂下三品官直提學。必押班頭。</title>,<text>隨例承恩足駭時。誰言曾此押班遲。葫蘆依㨾模堪笑。鼴鼠沿河量易知。黃卷聖賢眞負負。彤闈顧問但期期。室人只喜添紬布。寧識官尊道更卑。</text>
<title>八月初二日。禁中大風雨。簷欞床簟皆掀揭。但無雷耳。俄聞坊曲水大溢。</title>,<text>雲景今朝乍異同。垂天鵬翼遍城中。雨如海倒驅人急。風自坤來拔木雄。噴薄街頭誇水伯。怒嗔屋角欠雷公。秋禾滿畝離披盡。無柰宸心惜歲功。</text>
<title>代人。送平安道節度使鄭東萊蘭宗。次韻。</title>,<text>面捧絲綸下玉墀。台文籌畧守愚詩。牓中龍虎交符日。塞上貔貅偃甲時。盧矢彤弓明主貺。輕裘緩帶異方知。霜前白鴈方南翥。烋惜音塵慰夢思。東萊。與前節度使李克均同牓。</text>
<title>明妃塚 進退格</title>,<text>漢帝本求傾國色。明妃何事落氈庭。自緣薄命辭雙闕。不爲無金誤一生。夜月龍沙魂脉脉。春風馬鬣草靑靑。胡雛縱牧猶膜拜。何況中華過客情。</text>
<title>家隷自金山來。問知景濂堂下池荷盛開。乃方訓噵興。移其家池之蓮也。初栽三四根。而數月間。長王盈池。遂寄二詩於方君以爲謝。</title>,<text>堂下汚池只綠萍。景濂曾是寄空名。如今見說披雲錦。恰向方君手段成。方君相愛曷容言。粧點吾堂耀一村。他日池邊成對酌。碧筒諧笑定喧喧。</text>
<title>奉和四佳相公寄題李參議堅義積城別墅韻。參議之婿成參判俊請賦。</title>,<text>雲裏飛鴻不漸磐。紛紛誰更管忙閑。尊盧日月風烟遠。抱朴林泉水石寬。問字僧邀松外寺。養茸鹿伴屋頭山。秋來小熟征收竟。只拾鵝毛禦歲寒。進退格抽簪返笏早歸東。不欲遊於羿彀中。快活生涯依十畝。升平時棟付諸公。椶鞵桐帽成眞隱。土銼窪樽有古風。笑煞淸平李居士。黃冠歲晚却談空。三牌聲績徹螭頭。早向山中萬事休。點易乾坤生敏悟。入城風日助淸遊。一丘一壑幾藜杖。半醉半醒䨥玉舟。盛世功名爭竊吹。如公強項得聞不。君昔守交河縣。用羽牌鬃牌牛牌。最急事用羽。次事用鬃。不急則用牛。其他政亦異於人。頗著聲稱。世宗時。嘗下敎褒之。後不樂仕。卜居積城之東紺岳山下。不與世事。往往入京。信宿而還。</text>
<title>贈李旌義暹</title>,<text>平生壯志托篷牕。龍伯天吳罷擊撞。忠信自能輕萬死。風儀贏得照三江。中原樂土稱楊一。東海奇男少子雙。帝許旋歸王擢用。愧余史筆不如杠。旌義以今年二月。得代還京。海中。遭風漂蕩。達明楊州府。六月。到帝京。七月。與千秋使朴建回還。上令宗直。修暹行錄以進。數日。詳聞其語。因得其爲人。贈以是詩。○時上。特加暹六資。以宣畧將軍超禦侮。○禹貢。楊州有三江。通鑑。有楊一益二之語。</text>
<title>挽京畿觀察使李公吉甫。代作。</title>,<text>亹亹靑雲器。多聞以潤身。斯人無復見。我輩竟誰親。明月鄰家笛。淸尊藥玉塵。東門供祖軷。猶得集朝紳。</text>
<title>次方訓噵</title>,<text>不是濂溪亦有蓮。橋亭風月尙依然。中通外直無枝蔓。老子如今抵死憐。方君分我華峯蓮。聞帶瑰蓴笑輾然。從此不貪羊酪美。紫絲風味絶堪憐。</text>
<title>次伯玉</title>,<text>溪山隨意屐登登。想得風懷老更增。可是君家詩料在。鷺𪆁飛上大孤層。曾向頭流項上登。天高地廓覺尤增。何人更說爲山事。拳石徒勞進一層。</text>
<title>送鄭寧海仁耘。次四佳齋。</title>,<text>海上風烟又一秋。烋將書劒說閑愁。如今正少籌邊事。况是無監有蠏州。海色天容上下澄。望中樓閣矗層層。觀魚不與方壺隔。好拉飛仙把酒登。</text>
<title>題迎接都監西湖飮酒圖</title>,<text>供務餘閑樂事新。西湖鷗鷺亦堪親。天公寧阻方洋興。我輩元非落魄人。小巚班荊傾綠醑。扁舟撒網薦霜鱗。年年此會烋相負。恰有風流播縉紳。</text>
<title>送南判官忻</title>,<text>濟川亭上促飛觥。云是洪陽別乘行。黃帽艤船將日仄。皁衣數馬却心輕。道傍泛菊鄰州餞。驛外鳴笳候史迎。牧伯曾吾京兆長。爲言垂白竊虛名。時守令發京。憲府必遣所由。數其騎從及駄數。</text>
<title>辛丑歲。僕嘗記夢與金監察係行相遇事。前年。被恩命還京。再與金君遇。終不言夢事。今年秋。金君以事不容於朝。出爲高靈縣監。雖非程驛之任。余之夢果有徵也。遂語其事。金亦大噱。仍用前韻賦二首。聊以贐行云。</title>,<text>伽倻古滕薛。謫宦勝封留。筍鱖供厨興。溪山與目謀。風淳甿保靜。官冷屋廬幽。昔我趨庭處。絃歌待子游。郵官非是讖。桃縣足淹留。正協三刀夢。難營二頃謀。簿書寧局促。花竹更淸幽。欲訪儒仙跡。倻山峙上游。</text>
<title>初直銀臺</title>,<text>江湖蹤跡強從容。叵耐烟花紫禁中。今日銀臺初襮直。耳邊宮漏較丁東。</text>
<title>兪居士蔭挽章</title>,<text>醞藉兪居士。鄕閭孰不欽。家無三釜粟。經勝滿籝金。宰樹噓風急。桓碑隱霧深。射陰山上月。空照棘人心。</text>
<title>寄水鍾誼上人</title>,<text>月溪去歲倚孤篷。北望烟嵐紫翠重。寧識德雲岩下住。至今魂夢負晨鍾。僑居喜得慰幽心。雲外高人屢嗣音。白髮紅塵情況少。虎溪思與遠公吟。</text>
<title>誼上人見和。復答。</title>,<text>寺外寒江月一篷。洞門深鎖碧重重。遙知日用無餘事。百八弥陀百杵鍾。芻茭翔貴頗關心。豈料山中有報音。水雪天街驢足健。從今正好嚲鞭吟。</text>
<title>送江原道監司成磬叔</title>,<text>少昊司中讞獄回。關東雀鼠待公裁。雪霜行色楸池嶺。霞詩情鏡浦臺。叱馭有時岩狖叫。班春到處野棠開。溟洲釣叟如相問。願寄江南驛使梅。釣叟。指祖兼。</text>
<title>冬至應制</title>,<text>七日朋來復。觀臺向曉開。黃鍾初應律。緹室已飛灰。競獻迎陽襪。誰占出地雷。鳳池波欲動。俯首媿非才。</text>
<title>送永安道觀察使延安君李相公叔琦</title>,<text>並海提封控兩隅。和寧曾是國陪都。北門鎖鑰公材重。一路襜帷物論孚。剩使風謠連絶塞。會看盤錯展雄圖。謇余豹直銀臺下。未向靑門佩玉壺。</text>
<title>寄鄭剛叟</title>,<text>兩頰霜髭想更踈。窮年縲紲問何如。銀臺夙夜仍眵眼。莫恠同庚懶答書。</text>
<title>宣城盧相公 思愼 孝思亭詩卷。和鄭河東 獜趾 祈郞中 順 韻。</title>,<text>靑烏昔日謾回頭。衮衮公侯豈肯休。蘭砌詩書喧別野。藕船星斗蘸中流。五雲隱隱闉闍近。萬樹陰陰洞壑幽。朝退幾邀鵷鷺侶。風烟疑向剡溪浮。崔盧華閥可前追。曾閔芳塵敢後期。西日不饒黃髮頌。南陔空和素冠詩。江風山鳥夷猶處。春露秋霜怵惕時。百世仍雲應繼繼。眼看堂構想沈思</text>
<title>大殿春帖字 上命韻</title>,<text>天命吾王老耳提。春回一夜發生齊。湯銘誰噵高千古。聖敬今看與日躋。韶顏何苦借還丹。春入屠蘇破曉寒。泰道從今隨日長。嵩呼鰲抃遍三韓。</text>
<title>述懷</title>,<text>庶績之凝在銓叙。哲人何嫌內外擧。拔十得五足報國。寧用計校王玉女。十手所指苟不愼。人更燃犀照牛渚。天君有嚴輿論公。莫謂臺烏噤無語。其二崔亮停年始作俑。循資之格又繼踵。薦人多寡選先後。賢路崎嶇寧不壅。取法於上僅得中。坐間囁嚅眞闒茸。懸衡處物付冢卿。遮莫外言方洶洶。其三老子平生志丘壑。簪組低徊非所樂。天官伴食度炎京。枉碎長鑱鑄一錯。精神鼓舞今已衰。激濁揚淸全落莫。古來負乘寇之招。悵望停雲倚高閣。</text>
<title>鳳臺曲昭帝上官后</title>,<text>秦女儷簫史。日夕吹參差。崇臺遺鏡匳。巾袖雲披披。暮伴鳳凰宿。朝侶鳳凰嬉。天地以永久。那識人間悲。妾淚不可忍。此生長別離。</text>
<title>古朗月子平帝王后</title>,<text>金魄非自朗。受此陽烏影。兩曜若合璧。萬國仰光景。陽烏一搨翼。金魄所不幸。長年兎𢳚藥。未信醫災眚。蕭蕭桂已蠹。雖華焉得永。感嘆徹遙夜。肝膽不能靜。</text>
<title>書楊泗川 煕止 詩卷</title>,<text>康州南垂海北口。累石爲城僅如斗。民稠寇近古重鎭。地雖褊小宜愼遴。使君乞郡章三下。忽此分符天所借。江山淸奇物產饒。況又甿俗安漁樵。鳴琴之餘奉甘旨。壽母宛宛萱不彫。三千貔虎日操鍊。有勇不試爭張弮。時時對酒輒雅歌。手拋羽扇親筆硯。豈如前政倦拊循。奴視健兒讎齊民。漉海圍山不知止。苞苴狼藉閭閻貧。聖明玉女付美錦。要使遐荒皆奠枕。金烏老守田野態。十年去國豈恬退。爲親而䆠同襟調。萬事不理唯坐嘯。</text>
<title>書白雲洞詩卷 樞府李念義所居</title>,<text>崧山五百王氣非。紫霞仙人無所依。華嶽昌期萬萬世。白雲洞主追芳徽。鳳城西北金盞地。松櫪陰森行徑微。架岩谷築精舍。中和之堂絶依俙。石泉冷冷代琴筑。澗霧簇簇爲屛幃。朝出金魚映繡幰。暮歸鶴氅裝褒衣。不將如意碎珊瑚。不趁呼鷹雪打圍。或値良辰款戚畹。或承寵錫趍天扉。耆英往往車接軫。旋開袖幌收林霏。談鋒轉換麈尾脫。綠醑氤氳蕉葉飛。彈碁擊缶無不可。況有纖手調容璣。僕夫倚馬望西郭。畢逋散盡曛如暉。幽人此樂秋復春。孰謂雲林與世違。年尊位峻身又健。無復平地憂危機。兒孫有笏亦滿床。一生足見家道肥。紫霞可作膝當屈。噫微白雲誰與歸。</text>
<title>允上人還水鍾寺。復用前韻以寄。</title>,<text>飄然無住着。已了六通禪。白拂還金地。黃精長石田。鏗鏗挑月杖。冉冉出林烟。縱示維摩疾。眞銓處處宣。</text>
<title>送李主簿赴咸吉道楊節制幕</title>,<text>遠赴紅蓮幕。軍籌㹅屬君。橐鞬眞是武。鉛槧亦能文。馬齕金源草。旗穿鐵嶺雲。氈裘今已服。莫謾要奇勛。</text>
<title>花石亭圖。爲李判官 宜碩 賦。</title>,<text>李侯眞箇子孫賢。堂構如今不墜先。某水某丘悲少尹。一花一石勝平泉。玄洲風雨來西海。赤縣峯巒落半天。欲識康平貽厥遠。滿村烟月是靑氈。</text>
<title>書義禁府會飮圖</title>,<text>淸時仕䆠執金吾。庶免人嘲賤丈夫。日向虎頭參淑問。行隨豹尾戒前驅。朋情不管資高下。王事寧論俸有無。幸托餘閑供笑語。何妨携酒醉西湖。</text>
<title>三月三日。和兼善。</title>,<text>凝川西畔柴桑曲。一片歸心是指南。寒盡又翻詞九九。花開空憶徑三三。依違素節將深悔。奔走紅塵豈久堪。白首相知公與我。詩懷却羨老椎 酣。</text>
<title>寒食村家</title>,<text>禁火之辰春事多。芳菲點檢在農家。鳩鳴穀穀棣棠葉。蝶飛款款蕪菁花。帶樵壠上烏犍返。挑菜籬邊叉髻歌。有田不歸戀五斗。元亮笑人將奈何。</text>
<title>用大虛韻。紀嶺南樓之勝。贈崔經歷。潤身</title>,<text>遙臨益部動星辰。勝地還應屬勝人。凝水繞村藍蕩漾。龍山當檻玉嶙峋。鈿蟬故故能回雪。鷗鷺關關不染塵。愧我一行仍作吏。丘園拋却白綸巾。</text>
<title>十月白菊。和子眞。</title>,<text>鳴琴閣外竹蘺邊。剗地霜風笑粲然。縞素疑栽廣寒殿。暄姸別占小春天。依違金靨酬幽賞。排比瓊英伴醉眠。誰遣白衣供白墮。一園液雨正鮮鮮。</text>
<title>月波亭探梅。寄贈士廉。</title>,<text>竹輿日日繞東湖。不可梅花一日無。雪月輝然偏娬媚。江山勝處轉覊孤。攀條未忍輕尤物。把筆何曾賦子都。七點三叉春亦好。問君知己有林逋。士廉家金海。七點山，三叉浦。皆在金海。</text>
<title>送李主簿赴咸吉道楊節制幕</title>,<text>遠向邊陲策馬檛。離亭一曲渭城歌。施頭星暗烟氛靜。區脫人空斥堠多。避暑應拚河朔飮。從禽時度幕南沙。行看來奏昇平樂。親舊爭迎白橐駝。</text>
<title>重陽後。與仲素世蕃。飮酒仁王下。</title>,<text>隱約岩巒壓市廛。參差樓榭好風烟。靑衫靑鬢小溪曲。黃葉黃花斜照邊。自可留連文字飮。不須落魄綺羅筵。一年今日試閑味。遮莫嚴城鍾鼓傳。</text>
<title>夜倚黃澗東軒</title>,<text>酒力微時日正昏。危城數堞不關門。半欹烏帽憑軒久。翠壁澄溪月一痕。</text>
<title>送金誠之赴燕</title>,<text>平生蹤跡似相求。槐院烏臺爛熳遊。惆悵名途今始別。子觀光去我滄洲。</text>
<title>書曺伸金烏錄後</title>,<text>千仞岩頭月滿規。老僧鐵笛倚雲吹。傍邊更着君舒嘯。鰈海東南一段奇。八載魚書鬢已絲。岩猿林鶴負幽期。因君笑傲金烏頂。憶我方洋方丈時。</text>
<title>寶泉灘卽事。二首。</title>,<text>桃花浪高幾尺許。狠石沒頂不知處。兩兩鸕鷀失舊磯。銜魚飛入菰蒲去。江邊宕子何日到。商婦空依柁樓老。挾岸萋萋送暖香。來牟亦是王孫草。</text>
<title>三月三十日</title>,<text>落花飛絮滿神州。雲幕誰家郭外遊。老大逢春歡意少。春歸更有惜春愁。</text>
<title>和魚 善</title>,<text>歸思霜前鴈。秋聲井上桐。西樞頗閑冗。勝在十銓中。</text>
<title>左相坡平公。受鉞北征。姜晉山奉贐以出塞曲五篇。僕謹以入塞五章續貂。</title>,<text>女眞是禽獸。跳梁東北陲。天兵角其角。命我以掎之。疇爲登壇將。左相熊虎姿。慷慨赴萬里。英衛爾其誰。凌神除道路。谿谷如砥平。㘅枚夜度磧。賊巢覆且傾。壯士索林薄。執訊無囂聲。收兵戒多殺。但貴妖氛淸。嫖姚喜鏖戰。登臨瀚海邊。奇功震大漠。漢卒亦多損。迢迢混同江。今日可投鞭。敵愾便罷爾。安用銘燕然。麾兵返玉關。百里來壺漿。胡歌奏入塞。部伍俱騰驤。主將祝留犂。吾君神算長。一勝何足論。唯以答天王。天王重吾王。吾王重吾公。便蕃寵賚至。赫赫攘夷功。飮至且軟脚。山西俱下風。分明鐵券誓。終始應無窮。</text>
<title>金留守之慶挽詞</title>,<text>弱冠翹南服。攓華藝苑中。士林傾雅望。樞府有淸風。台斗符將動。龍蛇歲忽窮。典刑看令嗣。宸眷向來隆。義分兼知己。軒軒拔俗標。烏山同版籍。鰲禁忝官僚。每切雲天芘。其如松柏凋。靑門數行淚。丹旐正迢迢。</text>
<title>挽金僉正 龜</title>,<text>折桂饒才望。分符愼敎條。如何經術士。倐謝聖明朝。萱草風霜老。轜車嶺海遙。鄕閭應雪涕。墳土酒頻澆。</text>
<title>許二相 琮 母崔氏挽</title>,<text>婉娩由圖史。三從婦道全。人間稱壽母。月裏會群仙。已撤蚊飛枕。空看鶴弔阡。幽棲瓜葛冷。相挽重潸然。</text>
<title>重九。獨坐無聊。妻勸菊酒三杯。是日。百官於昌慶宮。賀仁粹王妃誕辰。余以病未赴。</title>,<text>病阻坤寧慶。伶俜入睡鄕。歲饑陽九値。酒貴斗千翔。內子眞佳士。黃花亦國香。莞然成一笑。籬下罄三觴。</text>
<title>是夕。又對月。</title>,<text>前夕䂓纔半。看看弓欲彎。南窓時矯首。永夜更怡顏。遠旅踈仍急。衰螢度復還。翛然再乘興。猶可却詩斑。</text>
<title>送李判官績之任 李自正言。移禮曹佐郞。未幾。出補。</title>,<text>翩翩別乘帶方州。粉署薇垣望已優。北闕軫饑纔有命。南宮惜去竟難留。府衙上日排牙板。農野巡時問鐵牛。羽翼使君忠恕在。佇聞歌頌殷頭流。</text>
<title>送金牛峯嶟之任</title>,<text>君是芸臺舊。參辰會合難。久爲庠序吏。纔着準繩冠。坐席何曾暖。閑琴自可彈。西郊秋日澹。離思更闌珊。山水淸幽地。殊非去國賖。弦歌何可負。厨傳不須誇。庶響千家杼。應栽一縣花。如今荒政急。誰柅使君車。</text>
<title>刑曹郞署送羊肉</title>,<text>白雲司裏肉如山。分飣貧家苜蓿盤。踏盡菜園顏更澤。鄰人錯擬煖卿看。</text>
<title>御製望遠亭</title>,<text>華亭翠靄間。雲物畫圖看。翡翠流春渚。芙蓉削雪巒。一毫明物象。萬景極遊觀。天借無憂域。終殊 一釣竿。湖上新亭好。風流作勝遊。几筵延紫翠。樽酒散繆悠。醉喚三湘夢。醒廻六月秋。雲山望不極。高興動滄洲。勝景古難得。昔人賢不多。華亭非媚目。樂事但因和。風月增詩界。烟雲壯醉窩。笙歌歡不盡。天地似爲麽。望遠高亭豈厭遊。綠陰松外盡滄洲。膝王傑閣同兒戲。秦穆危樓寔婦謀。風月卷來雲夢夕。水雲看過洞庭秋。人間信有瀛洲興。尊畔應消萬古愁。混蒼巧妙本無形。匠出烟湖入畫屛。江色灎涵僧眼碧。山光濃逼佛頭靑。簾幃翠濕西山雨。雲樹晴搖白鷺汀。吳楚天邊何處是。浩然淸興一華亭。西湖亭子趣無窮。況不羊裘遁世翁。萬斛淸輝行地逈。一團和氣與天通。江山滿月開圖畫。風月依人活化工。半醉凭欄心更逸。落霞孤碧波中。亭興雙眸豈盡看。雲容水態畫應難。晚凉江雨初晴後。更好山啣月上欄。浩浩乾坤思不窮。一亭高趣水雲中。登臨幾憶桃源客。欲問仙家興異同。</text>
<title>恭和御製望遠亭詩</title>,<text>退食五雲間。江山倚柱看。冲融迷浦溆。迤靡列岡巒。地勢西南拆。天容上下觀。野翁爭席罷。落日在桅竿。王子愛淸曠。乘閑或讌遊。河間聲藉藉。鄴水思悠悠。排比詩中景。探支鴈外秋。華牋有寶唾。飛灑白蘋洲。食客屛珠履。西湖乘興多。秋涼生薤葉。江調寫雲和。肎效梁王苑。終非邵子窩。古來宗室傳。公視盡么麽。應共應劉辦勝遊。綸巾羽扇俯芳洲。玻瓈影動魚龍戲。䆉稏畦空鴈謀。兩岸行人官渡晚。幾綱商舶海門秋。月明如聽湘靈瑟。肎羨盧家有莫愁。結構鰲頭控遠形。八窓邐迤展新屛。檻前朝海楊花白。郭外攙天母嶽靑。小市人歸撑畫舫。遙空鶴下颭回汀。翠華昔日曾觀稼。此是西郊喜雨亭。乾坤納納莽難窮。一片樓臺壽醉翁。地接鳳城烟樹合。江輸鯷壑海査通。漁歌嫋嫋悲珠客。宸翰煌煌伏弩工。應有野人來撥棹。鄂君香被月明中。川原百里捲簾看。勝地還應具四難。贏得東平爲善樂。不妨携酒日憑欄。詩材畫本不曾窮。濟水麗山一望中。亭上高人頻徙倚。襟期眞與海鷗同。</text>
<title>同前。代人作。</title>,<text>身在洞庭間。川原特地看。輪蹄迷故渡。霞襯遙巒。物候春秋異。天機日夜觀。韓公眞局促。溫水謾投竿。咫尺闉闍外。非關汗漫遊。江流眞衮衮。人事儘悠悠。日淡牛羊夕。霜飛草木秋。曲欄歌吹發。搖蕩荻花洲。西湖遊眺處。形勝此亭多。雲物鄰暘谷。風流似永和。都人談絶景。王子作行窩。世上丹靑手。終能貌取麽。日向西湖取次遊。鳧翁屬玉滿長洲。峯回如借移山力。亭勝仍誇體物謀。潮勢崩騰疑萬騎。天機融結想千秋。詩成更聽桓伊笛。不獨淸罇可掃愁。海口山橫目始窮。偸閑相伴釣魚翁。子安一筆雄文就。李白三盃大道通。員嶠方壺招羽客。淸風明月倩詩工。有時款款移雙槳。薄晚維舟蘆葦中。江邊品物正流形。江上高人搨綵屛。野蘤露寒收嫩紫。海山雲破送遙靑。天章光射蛟螭窟。湘瑟聲搖鸛鶴汀。欲蕩淸愁與孤憤。請君携酒倚斯亭。千頃風灣把酒看。新詩揮灑不知難。五湖三島無由遍。須向玆亭倚畫欄。百里何曾眼界窮。龍堆蛟室有無中。此亭此景誰能共。却恐紅塵趣不同。</text>
<title>次鄭觀察使 文烱 赴永安道詩卷四佳齋韻</title>,<text>昔年珂馬紫貂裘。塞外爭歌小范優。今日熊車蒼玉佩。棠陰重見召公諏。沛鄕佳氣連仙島。幕府雄談付酒籌。堪笑吾儕何事業。寂寥燈下寫蠅頭。當時部曲送公行。已擬重來負弩迎。文勝更知兼武勝。吏淸不貴但身淸。樓臺蜃散波應伏。關砦春深日正晴。從此北陲還富庶。和寧況是錦官城。鳳城勳業合游揚。積累如今澤更長。朔野朔風馳繡幰。靑門靑眼促瓊觴。衙時蕃帳誇三組。休日鈴書目九行。非久公歸槐棘下。鐵關西望莫悽傷。</text>
<title>竹山新客館。次四佳齋。贈禹使君。樹</title>,<text>棟宇鱗鱗不日新。咄嗟起廢有斯人。山川控引東南路。廚傳聯翩小大賓。誰向閭閻歌白著。更看倉庾溢紅陳。六期風績民爭頌。借寇誠應徹聖神。多病相如故倦遊。延昌華館最堪留。吏無夜夜援枹警。客免牀牀漏雨愁。時把金樽問脩竹。閑吹玉笛上危樓。主人三十年前舊。不恨功名不到頭。</text>
<title>又次鳳棲樓詩韻</title>,<text>髣髴秦家簫史樓。登臨往事更悠悠。滿山桑柘無篁竹。太守猶爲鸞鳳儔。一樽談話共團欒。四面雲山更鬱蟠。明月滿樓聞鳳吹。輿儓故作羽衣看。千古州名實亦浮。天民日夜向東流。墻頭只對梧桐樹。不比黃岡有竹樓。一縣村村桃杏林。山王樂事久銷沉。楚狂有客憑欄久。潦倒能爲洛下吟。東夏如今陋漢儀。樓前馳道出邠岐。高崗久擬聞鳴鳳。杜老深衷誰得知。</text>
<title>書閔校理 斯騫 同庚會圖。凡十五人。</title>,<text>非親非故卽通家。三五春秋孰等差。生世已能同六甲。遭時況復覩重華。情均昆弟寧相負。分喩金蘭不自瑕。吉日良辰宜樂飮。西湖風月正無涯。</text>
<title>至日。昌慶宮賜宴。應制。</title>,<text>鵷鷺紛紛集百僚。賀儀從古亞元朝。灰飛緹室黃鍾動。日麗金鋪翠扇搖。長樂萱芽催暖律。觀臺雲氣徹淸霄。微臣有分霑零露。多壽多男效祝堯。</text>
<title>九老會圖。而毅請賦。</title>,<text>洛陽天下中。全像爲提封。嵩芒北紆鬱。瀍澗環溶溶。扶輿且磅礴。淸淑氣所鍾。物產豈獨當。其民多昌丰。風俗類大雅。耆耋追時雍。況又帝王都。文物以彌縫。大唐會昌間。庶幾夷四凶。小康可馴致。方鎭皆朝宗。愷悌白少傅。星斗羅心胸。晚年八節灘。卜築閑明農。同社六介老。少壯亦奮庸。甲子雖差池。鏘翔俱令容。合爲尙齒飮。鳩玉勤相從。履道佳水竹。且有杉桂松。展席臨灣碕。花卉春茸茸。衣冠盡古製。歌吹無纖穠。芳新雜野蔌。異味亦能重。舒嘯或擊筯。起舞或扶筇。遲日助歡謔。鑪熏縈筆鋒。狄盧反成恨。年低空佐饔。翩躚緇與黃。飛雲還故峯。彷彿華表鶴。千載豈易逢。亦獲預斯會。異端不須攻。人亡餘故事。繪畫傳芳蹤。後來潞韓翁。矯矯人中龍。耆英復相襲。美談喧笙鏞。今我壽域民。觀圖曷不龔。古賢倘可作。甘作朱家傭。</text>
<title>送李觀察使 有仁 之江原道</title>,<text>勤政傳臚三十年。如今鬚鬂各蒼然。熊轓已建關東節。瓜棗將尋海上仙。鏡浦高人應刮目。竹溪遺化想齊肩。環觀往往雖依舊。凶歲編氓但可憐。鏡浦高人。指朴祖謙。竹溪。指安謹齋。</text>
<title>和全寧海 白完○二首</title>,<text>高柳靈泉取次行。此身何異馭風輕。灞陵醉尉如相問。不用捓揄隱姓名。高柳，靈泉。忠州地名。犬門山下看魚笱。不使鷗盟一日寒。世上紛紛翻覆手。側身時復望長安。犬門山。在琴休浦口。</text>
<title>苦寒</title>,<text>朱夏熱旣甚。玄冬寒又劇。熱因旱之烈。寒則誰爲虐。一年二極備。天意誠難測。膓飢骨髓凍。哀哉民孔棘。吾聞街頭炭。斛斛論全帛。</text>
<title>井涸</title>,<text>城中十萬戶。井井皆枯涸。赤脚抱短綆。朝欷仍暮泣。中夜竊勺水。鄰里闘餘瀝。哿矣豪家宴。萬甕寧論直。吾聞沙平津。水不濡馬腹。</text>
<title>乙巳十一月。江陵新府使曹侯 叔沂 自南州還京。語余曰。僕過嶺。次安富驛。夢有岳神來誦將軍行一篇。其末句云。功成一髮萬民艱。其翼日。路上聞江陵之命云云。遂要余用岳神韻以贐其行。</title>,<text>靑雲飛步自賢關。誰作櫜鞬馬上看。莫恠神靈陳樂府。曾隨丞相定天山。雪晴鷄立峯巒秀。風靜龍荒部落閑。他日後門應建節。邊功因此倘知艱。茫茫靑社海爲關。麻制分明夢罷看。鳥道千層大官嶺。鯨濤一點武陵山。久聞邑里絃歌盛。復噵公庭木索閑。聖主得人殊可賀。不勞餘力賑凶艱。</text>
<title>臘月日。曺倫自金山以書報云。前月初二日。書室所貯經書。盡爲人踰垣偸去。</title>,<text>平生購聚纔千卷。公擇山房敢擬乎。蹤跡頗同梁上客。詩書豈是口中珠。學之苟切猶相恕。賣以爲資豈我徒。不謹垣墉與關鎖。唯應深謫守家奴。</text>
<title>十二月三十日。以暇日。不仕學館。欲訪兼善。雪作。又不果。</title>,<text>頖宮暇日關橋門。欲訪刑部終南根。終南飛雪度白嶽。城市風饕頑霧昏。卸鞍却坐窓欲暝。瓦爐餘燼星星存。明朝春侯已三日。安得晤歌同晏溫。</text>
<title>用四佳齋韻。慰鄭子健自吏曹佐郞陞持平。諫院啓以銓曹郞官。未箇滿。而陞遷不可。子健遂降爲刑曹佐郞。</title>,<text>天日昭昭閶闔開。鐵冠霜簡屬雄才。剛方取忌今尤信。百里人何不畏雷。騎省蘭臺都是春。何曾捨舊更圖新。巧將公議迂賢路。此事眞能不快人。今年盜跖飽人肝。斗米難酬錦繡端。秋部得君還可賀。坐令姦細膽皆寒。</text>
<title>朴副正衡文。請題畫屛。</title>,<text>野塘秋思日蕭蕭。折葦枯荷苦見撩。一幅溪藤描冷澹。不敎雙鷺逞風標。蟄龍露尾幻花魁。疑有生香石竇來。翠羽啾嘈寒篠上。夜深要喚醉魂回。草龍高架正紛披。應向曇霄帳裏移。馬乳珍漿誰得似。午窓咀嚼退之詩。一丘一壑占淸幽。苜蓿同來豈汝逑。林下辛勤謀斗酒。令人笑殺孟凉州。蘆根乘鴈恣飛鳴。樂意相關不自驚。忽覺滄洲高興動。傍人解道筆頭成。巖奇木老蘸淪漪。似引遊人倒接䍦。更有十分閑意思。一雙鴝鵒睡虬枝。巖頭嫩竹伴棠梨。巖底猗蘭獨自棲。須信國香天不管。無言桃李易成蹊。燕尾龍雛氣味同。半巖依倚獵淸風。牡荊亦是他山石。非理相干也不中。</text>
<title>題工曹郞署會飮圖</title>,<text>千載河淸世道昌。同時幸作起曹郞。明霜義分休猶豫。投漆襟期合激昂。共贊虞衡煕庶績。肯將淫巧玷周行。由來聚散紛紛事。須及餘閑把酒觴。</text>
<title>李都事 義錫 父母挽詞</title>,<text>結髮和鳴五十年。鳳凰何處去翩翩。月明玄圃應雙翥。唯有孤雛叫徹天。千載梁鴻與孟光。偕生偕老又偕亡。如何拋却鳲鳩惠。不見他時笏滿床。</text>
<title>挽李正 墀○政丞原之子。右尹陸之父。</title>,<text>早占黃金榜。鵷班幾歷揚。箕裘眞不墜。蘭蕙自能芳。陳跡悲歡境。淸儀汗漫鄕。典刑猶足覩。骨立甲枝郞。</text>
<title>挽金捴管 舜臣</title>,<text>武略稱元凱。淸時出入勞。湖南無鬼火。嶺表伏鯨濤。春暢園桃瘦。人亡禁旅號。堪知餘慶遠。有子實英豪。金爲長興時。捕賊魁張永奇。又以星州妓萬寶輕爲妾。又甞爲慶尙左道兵使。</text>
<title>李二相 坡 挽詞</title>,<text>處世全非齷齪人。如公奚止一家珍。服膺遺澤箕裘遠。奮志煕朝禮樂新。黼座幾曾思讜論。鷺班無復見長身。謾將楚些彈雙淚。韓土芒芒渤澥濱。</text>
<title>送安興德子誠</title>,<text>靄靄黃梅雨。吾髥馹騎忙。寧嫌城似斗。唯喜海爲彊。救歲蒲蠃足。連村餠餌香。絃歌先縣譜。鞭扑愼官常。邑里桃應植。朝家錦不傷。平反供一笑。宜築樹萱堂。</text>
<title>書階蟾上人詩軸</title>,<text>碧眼闍梨伎倆多。也敎詩匠競揩磨。墨名儒行忻逢少。簷鳥階蟲瀆告何。鍊句已能追皎悶。希賢方可學回軻。伽倻萬疊雲烟裏。借問誰人扣澗阿。</text>
<title>送恩上人還海印 戒恩號淸谷</title>,<text>師是萇山秀。三衣已策勳。瘦容松上鶴。歸思嶺頭雲。業白塵難染。心淸道可聞。家風還自贅。愧我不能文。晚有誅茅志。伽倻是我鄕。儒仙曾傲世。龜老共開堂。夢裏烟霞媚。吟邊日月長。主恩慚未報。思與子倘佯。</text>
<title>次大虛苦雨韻</title>,<text>長夏何曾一日乾。萬家央瀆盡驚湍。天翁似未分休咎。節序疑將失燠寒。簾日欲穿還薈蔚。街泥纔帖更波瀾。病夫尸粟猶無奈。何況專城意緖寬。</text>
<title>送金判校 悌臣 奉使永安。招撫會寧斡朶里。</title>,<text>年年南北拂征袍。壯志何嘗賦獨勞。漢節不辭衝霧雨。胡酋應已返城壕。磧中草木迎風偃。日下旌旗傍海高。汗酒百壺河朔飮。歸來嬴得玉音褒。</text>
<title>送安判官 潤孫 赴會寧</title>,<text>飛步鑾坡與縉雲。二千里外更從軍。元瑜高義朝中選。師魯淸風塞上聞。俎豆眞堪陶禮俗。韜鈐不獨靜妖氛。瓜期苒苒徵黃日。正好含香奉聖君。</text>
<title>書宋牧使 遙年 詩卷</title>,<text>宋侯骨相神仙人。晚年桂籍名字新。一蹴可冀卿與相。幡然來牧商顏民。商顏雨述纔百里。版輿迎養期頤親。通判夫人刺史母。父老頌聲喧洛濱。金魚冠玉不願易。宋侯於此觀其仁。我亦剖竹嵩善城。幸與大府爲比隣。孔聖有言才不才。北堂之樂均是春。商顏。尙州。雨述。懷德。</text>
<title>送宋牧使 遙年 之任洪州</title>,<text>前後爲州二十年。洪陽軒騎又翩翩。往來滫瀡由便道。撫字規模在小鮮。農野採謠追杜母。海山得句訪梅仙。去春半菽那堪說。里巷忻看刺史天。</text>
<title>送明川 叔卿 之任 國華之弟</title>,<text>明原眞黑誌。才子綰銅章。礦鹵宜先化。英髦已遠揚。胡山連海白。塞草未霜黃。去去樹風績。歸含漢殿香。逍遙吾益友。眉宇想賢侯。宿草堪揮涕。淸儀忽解愁。關防新劇縣。風俗古英州。六載聯芳集。當從弊簏求。</text>
<title>送奇靈光 禶 之任</title>,<text>鑾坡學士罷含香。竹使遙分海一方。漢水溶溶搖彩鷁。秋風嫋嫋颭離觴。親闈屢達平安信。使府應誇急就章。活得遐萌歸必早。不須長孺薄淮陽。</text>
<title>送洪判官 浻 赴慶源</title>,<text>看君中鵠禁園中。知有新除出聖衷。九陌相逢難衮衮。一麾爲別更怱怱。羗胡襍種來旁午。罇俎淸談要折衝。小滿光陰眞掣電。不須邊瑣嘆西風。</text>
<title>七月二十二日。志喜。</title>,<text>眼有昏花牙齒無。猶誇造物不嫌吾。少於白傅纔三歲。賽却徐卿已二雛。繼序唯論母貴賤。揚名正係子賢愚。他年反哺將誰責。且弄明珠獨自娛。</text>
<title>題朴部將撝謙閑居詩卷</title>,<text>九龍幽處抗風欞。草樹溪山擁畫屛。恰似東陵邵平圃。終非西蜀子雲亭。提軍靑海功難上。策馬紅塵夢易醒。浮世浮休眞自斷。夜來唯禮老人星。朴少以生員。爲武班。從北征有功。不自言。退居天安九龍山下。築圃種苽。且以琴酒自娛。</text>
<title>送洪府尹 兼善</title>,<text>大尹才華一代雄。東都文物有遺風。仙桃山下兒騎竹。滿月城頭露隕桐。暇日賓朋浮太白。他時父老裊長紅。三年剩遂庭闈養。到處紗籠正護公。曾佐元戎擁碧油。東都落拓夢悠悠。櫜鞬馳射詩仍就。羅綺留連醉未休。看湧金輪鵄述嶺。聞吹玉笛倚風樓。紅塵白首無多興。安得從公續舊遊。</text>
<title>送李牧使 壽生 赴濟州</title>,<text>長風浙浙擺扶胥。却卸樓船擁笋輿。聚落半隨龍戶集。溪山眞似羽人居。閣中綠綺鳴還澁。簾外高牙卷又舒。漢水遙通涯月浦。秋深定有北來魚。</text>
<title>次子啓相公韻。送金僉正 湘 奉使耽羅。</title>,<text>萬斛龍驤萬里風。蜃樓迎棹散靑紅。夜深忽泊朝天館。一點明星照碧空。驊騮萬匹衮塵風。錦繡川原夕照紅。賴是王官頒馬政。牧人衣褐不穿空。杯盤隨分有淳風。橘綠橙黃海藻紅。都近川邊明月好。使華歌吹蕩瑤空。</text>
<title>十月初二日。上畋于弘福山。方合圍。雨作。至暮未霽。</title>,<text>液雨騷騷晚未休。人言此是早寒謀。西山翠輦方霑濕。無乃天翁擬佚遊。</text>
<title>寄題同福縣凝翠樓。贐金縣監仲訥。得云字。</title>,<text>熊水之南地勢分。孤城如斗樹如雲。一秋黍稌來浮戶。十室詩書樂使君。山翠溪光高下挹。樵歌牧笛短長聞。病夫空想登臨興。聊代離觴把筆云。</text>
<title>挽崔參議漢禎</title>,<text>丹獻策共斯人。三十年來跡已陳。親舊幾多思顧眄。朝廷不獨失忠純。獰飈摵摵吹方急。窾木冥冥想有神。老我金陵歸計熟。他時誰伴耦耕民。</text>
<title>銀臺諸公席上。奉贐子珍。子珍。前承旨安琛也。時以種馬管押使。赴大明。</title>,<text>海東佳士朝正日。禁裏諸僚惜別情。壯節眞償弧矢志。良宵莫負管弦聲。雲迷鶴野鏖三白。日射龍進五明。開歲歸裝玩珠玉。知公萬里不虛行。</text>
<title>送李右尹季童</title>,<text>剗地寒飈振海堧。朝正馹騎去翩翩。平時喜誦詩三百。此日眞忘路十千。雪罷灤河氷力壯。春生帝里斗杓旋。九州之外斯人在。應有夔龍競使年。</text>
<title>鄭參奉 來弼。饋昭格殿醮祭酒。</title>,<text>遣送三淸麴聖來。靑州從事是奴材。小窓軟飽團欒處。忽憶銀臺萬福杯。醮祭後。祠官例進大殿福酒。又饋承政院。</text>
<title>二十六日。又畋于洪福山。天又雨。用前韻。</title>,<text>鶴翼魚麗雨輒休。吾王豈爲大庖謀。天雖仁愛還傷刻。不許秋來省斂遊。</text>
<title>十一月初三日。金亞元馹孫放牓後。饋以酒肉。兼有小詩。次韻以謝。亞元伯氏駿孫。壬寅科亞元。今中重試。同日放牓。</title>,<text>螭頭放牓海初晨。難弟難兄譽更均。他日江湖當屬耳。笙鏞治道有三臣。仲氏。乃壬寅壯元。閑臥鼕鼕禁鼓晨。九歌誰擬和靈均。十年空負秦人策。莫謂經帷侍從臣。一鴟醽醁破霜晨。深荷陳平宰肉均。且伴縞衣隨分酌。從今不記藥君臣。</text>
<title>冬至應制。陽爲韻。十一月十八日</title>,<text>雷翻九地動微陽。衮衮天行儘自強。魯史書雲時候泰。魏宮獻襪頌聲長。已增任姒岡陵算。更逮臣鄰沅瀣觴。看取物華生意滿。深仁頃刻遍遐方。</text>
<title>挽崔迎日有恒</title>,<text>己卯吾攀桂。君名虎牓中。瓊林錫宴罷。金殿拜恩同。聚散俄成恨。衰遅並作翁。幽明今忽隔。雙涕落酸風。</text>
<title>挽趙龍津 漢平君益貞之父</title>,<text>舊日龍津守。簪纓早脫身。處家稱長者。生子作勳臣。寥落琴棋室。凄涼杖屨塵。鄰人雙釰曲。應感夜臺春。</text>
<title>送朴參軍。漢柱 榮親于密陽</title>,<text>吾鄕俊逸鮑參軍。丹桂靑袍指白雲。節迫嘉平驚急景。恩覃具慶荷明君。壚頭柏葉蛆應動。澗曲梅枝麝已薰。多少柴桑人問我。爲言慚愧北山文。</text>
<title>答李密陽 仁享○密陽以余得男爲賀。且以其子翮不得第爲恨。故因次韻答之。翮妻亦有身。</title>,<text>少日雕蟲難快意。暮年舐犢正鍾情。詩書似續將誰托。莫問蘭芽無國馨。壯元有子吾家倩。得抱離孫已卜之。一挫南宮何足恨。鳳毛嬴取衆人知。</text>
<title>書國耳所藏水墨三昧簇。安堅畫。</title>,<text>東人山水誰絶代。李寧以來無復在。君家小簇起烟霧。始覺堅也眞三昧。遠山岌嶪攢雲根。近山醞藉包丘原。奔川幾道出林麓。灣回自繞朱陳村。遊人策蹇渡橫橋。漁子沿涯撑短橈。茅茨隱映松櫪底。應有巢許相招要。人間此境儘幽絶。若耶雲門移恍惚。三韓形勝天下稀。求肖何曾勞遠轄。君不見通班碌碌悔堂翁。十年不歸今耳聾。</text>
<title>寄大虛</title>,<text>龍堰曾拋織錦機。一身千里正如飛。明明宿債操巾櫛。故故乾愁殢枕幃。夜月幾挑三寸撥。春雲常惹五銖衣。上元金笈宜開闔。疑是仙人宋辟非。</text>
<title>送慶州判官 宜碩</title>,<text>往古斯盧國。舟車海一陲。五陵溪汨汨。六部樹纍纍。市上魚鹽集。林間塔廟奇。金鰲映珠翠。玉笛破兜離。舞月看風子。絃詩有雪兒。繁華猶可想。淳朴漸成漓。禾黍西知柵。雲烟脫解祠。行春宜載酒。訪古要觀碑。蠭氣懲前政。雷同累上司。君侯老於事。不是比箴䂓。</text>
<title>吳愼孫。作謝道媼咏梅，朱淑眞咏海棠二圖。題其上。</title>,<text>一種蕭然林下風。明粧相對不妨同。暗香滲入詩脾冷。柳絮形容却未工。長口閑銷心字香。木鷄何處只孤凰。紫綿春睡憑風起。觸撥愁人錦繡腸。</text>
<title>記時</title>,<text>人日晴溫穀日同。喜將投老見年豊。凝川西畔松林下。誰捭豚蹄祝社公。</text>
<title>送金昌寧 驥孫</title>,<text>金侯大庭魁。鳴玉粉署姸。白雲日在望。常操南陔篇。乞郡得夏城。山高水淸漣。邑里多善俗。庖厨有珍鮮。朝家孝爲治。表率在身先。庶幾老吾老。四境酣陶甄。戴星巫馬期。絃歌言子游。閑忙雖異致。治道如共謀。聖門固多賢。要皆學而優。金侯本倜儻。萬事無全牛。忠恕可致遠。縣譜非他求。他年上岩廊。二子不足侔。道州君庭闈。推火吾菟裘。兩地佳山水。相去隔一郵。君能屢覲省。吾亦喜遨遊。半途必邂逅。班荊話離憂。蝦菜雖未給。濁醪聊献酬。此樂庶共討。行當戒征輈。</text>
<title>明上人被徵來。主內佛堂香火。已滿一碁。今丁未年正月日。得代。還伽倻舊隱。復用辛丑年韻贐行。</title>,<text>榮倖如今付眇茫。挑包千里興何長。武陵橋下潺湲水。寧我吾師再退藏。舊伴沙彌首欲黔。釰池春草又纖纖。師歸應慰猿和鶴。已有浮雲護塔尖。</text>
<title>鄭文成公 獜趾 妻氏挽章</title>,<text>春風榮悴見庭萱。華屋丘山不忍言。君子昔膺鮐背頌。夫人幾衍誥花恩。靈輀忽指新開壠。落照空曛舊倚門。應有張林紀遺德。河東名閥母儀尊。</text>
<title>送克己之任義城</title>,<text>侍講分符地。川原僅一同。人多洪術裔。俗帶召文風。蚕課何須急。鷄刀易有功。北樓佳句在。酬詠韻應窮。金按部之岱及鄭圃隱詩在北樓。又縣有蚕室。許州三百里。却迓板輿歸。屢値平反笑。眞成鼓舞機。村儂誇綵服。春日麗慈闈。正賴君恩重。拳拳願莫違。萬古蒼崖底。風門夏日氷。星辰移道觀。瓊璧屬胡僧。遣信冲冲。供厨片片凝。剩爲賓祭用。不獨洗炎蒸。</text>
<title>二月望。酌獻于大廟。有感感。</title>,<text>三十年前協律郞。豈知今日自拈香。玄花忽覺迷松翠。赤紱仍驚韻水蒼。靄靄宮雲兼雨氣。煌煌庭燎帶晨光。微臣深贊神孫孝。萬葉當知世道昌。臣於辛巳年秋享。以承文院正字。爲協律郞。今已二十七年。</text>
<title>自太廟。冐雨還舍。覩閔先生奎所惠詩。次韻以復。二首。</title>,<text>傾朝德齒公爲重。隨俗文章我已非。草色天街春欲膩。何嫌小雨濕人衣。閑却凝川舊釣磯。更輸蘧瑗早知非。鱖魚已躍桃花水。空憶隈岩織雨衣。</text>
<title>安僉知 桑雞 又送關東瓦注一部。有詩。次韻。</title>,<text>百年人物覺凡亡。滿把驪珠映筆床。嬴得臥遊窮濊貊。不愁吟嘯病相妨。</text>
<title>三月三日。以雨不出。食靑蒿餠有感。明日寒食。</title>,<text>今年三月三。乃在潑火前。霏霏杏花雨。靄靄楊柳烟。遊騎競蹀𨇾。街泥汚錦韉。水濱捲雲幕。誰賦麗人篇。何如葦簾下。覽物攄幽悁。靑蒿雜粉餌。色映衰顏鮮。緹縈剝松子。細君送玉船。耶與甥姪喫。三盃便陶然。雖非五侯鯖。亦不費一錢。靜言念君恩。眞同雨露天。涓埃未有效。但願早歸田。當從同社人。日夜祝堯年。</text>
<title>寒食日。侍經筵。是日。講通鑑周世宗紀及晉書山濤傳。退食賓廳。且飮宣醞。</title>,<text>亟侍橫經講。端逢熟食辰。英明柴帝最。恬退巨源頻。殿閣廉纖雨。乾坤浩蕩春。陳謨愧前哲。稽首但傾銀。</text>
<title>蓬原府院君鄭昌孫挽章</title>,<text>斷斷無他一介臣。堂堂善保百年身。勳名獜閣羣公冠。華胄蓬山幾葉春。汗簡謾留淸素節。岩廊空想老成人。三郞能世曾弘化。餘慶須知德照鄰。</text>
<title>今年。眼昏益甚。園中杏花盛開。視之如霧中也。仍吟子美老年花似霧中看之句。遂用其字。爲七絶句。</title>,<text>東墻兩杏人言好。看未分明只繁皓。片片飛來落硯池。回頭忽覺春光老。看花已負艶陽年。今日無悰肯怨天。公子王孫煩寄語。追蜂趁蝶不妨顚。春來視物隔重紗。若比前年老更加。眼豈負余余負眼。憶曾看遍杏園花。歲歲年年人不同。年年歲歲花相似。延淸縱是俠斜徒。此句古來吟未已。漢陽城中千萬樹。遠近看來隔烟霧。何似閑窓擁鼻吟。綦巾笑報槽床注。花鬚花瓣雖難數。折得猶能辨白紅。只恨簪纓常在首。不敎六物蘊胷中。眼中安障尙偸安。所患心盲攪五官。今日花前更料理。風流却勝少陵看。</text>
<title>三月十六日。扈從慕華舘。觀試武士。四首。</title>,<text>六兩箭金鋪日照赭袍明。梐枑前頭雷鼓聲。兩兩决拾彎六鈞。弓堅鏃重強支撑。健者雀躍弱者仆。倒冠落佩風埃生。括羽傾斜半空墜。紫巾之卒頻扣錚。講武經少年不讀聖賢書。馳馬試劍送居諸。今日天威僅咫尺。如箝在口慚冠裾。紛紛黃石與吳子。旣失句讀混魯魚。足記姓名姑試可。一鳴且戒黔之驢。擊毬街頭街尾千步塲。人人結束來回翔。聞呼盤馬逐綵毬。仰擊旁擊巧莫當。紅門漸近更作勢。失勢落莫還顏行。蒙天一笑給分數。跨鞍荷杖神揚揚。騎射臺前小垜莎茸茸。五革之間纔十弓。競帶櫜鞬左右射。驊騮四蹄疾若風。以金爲注不自巧。穿楊貫蝨技或窮。明朝虎牓出金陛。眼中已覺無山戎。</text>
<title>送黃佐郞 啓浚 以質正官。隨千秋使朝燕京。</title>,<text>粉署郞官酒滿顏。遙隨玉帛入燕關。淸儀夔卨班行底。佳句陰何伯仲間。節迫黃河苽蔓水。心傷紫邏釰鋩山。龍灣早晚秋風起。好帶華言得意還。</text>
<title>送李牧使 有仁 之任羅州 四月十二日。以吏曹參議。入政廳。上特命陞嘉善。爲羅州牧使。李曾任全州府尹。</title>,<text>全府黔黎軫去思。錦城風土冠炎陲。何曾簡拔因僉擧。莫比尋常把一麾。馬首隼旟搖遠勢。腰間金銙稱淸儀。當時同牓今無幾。攀送云胡不涕洟。嵩嶽神人具海舟。芒芒南浦宿貔貅。浣紗靜女忽行雨。主鬯前星能綴旒。父老至今猶指點。江山如昨可冥搜。聖朝方撰輿圖志。遺蹟煩公一一收。</text>
<title>金善源挽詞</title>,<text>希賢好學有斯人。義分年來莫我親。師道百篇稱典重。仲舒三策說眞醇。年才知命誰云老。官再參銓苦患貧。倻水竹枝無復昌。灣碕空想照長身。善源。曾和余凝川竹枝曲。爲倻川竹枝曲。歸魂應逐鶴蹁躚。止止堂前月幾弦。松桂舊栽無主長。風騷淸製有誰編。友朋零落怜吾道。禍福參差問彼天。他日伽倻將卜築。倘容絮酒過新阡。</text>
<title>四月二十七日。賜經筵官日本筆各一枝。</title>,<text>十襲囊亟涉海波。千枝銀汞巧硏和。腋毫剡剡抽霜鹿。鈿管班班琢紫螺。天下同文茲可驗。秦家不律更如何。微臣亦預珍奇錫。摹寫無能愧汗多。</text>
<title>讀白樂天病眼詩。與余相符。次其韻。</title>,<text>五十七年眸益暗。客塵風眩殆難瘳。看書滋味三分減。秉燭觀遊一倂休。昔與卜商容或類。晚爲張籍轉堪愁。強顏經幄揩張處。恰被人譏不自尤。</text>
<title>送琴東萊 徽。用四佳齋韻。二首。</title>,<text>琴侯胷次耿元精。強項何曾讓少平。雄志由來能樹節。長才不獨可提兵。讞辭夬夬留秋部。政譽滔滔動野城。萬里前途持此往。險夷何地不堪行。盈德縣。古之野城郡。琴曾爲其令。剖竹蓬萊誥一通。馬蹄傍海響隆隆。僑夷拜 舞臺隍外。遠賈招呼舸艦中。觱沸湯泉連奧壤。蒼茫馬島揷高穹。六期須愼封人守。聞道瓜哇譯九重。</text>
<title>龍山寺。訪李校理 宜茂，李校理 承健，許著作 輯。遂與崔校理 溥，歸厚署別坐金尙健。乘扁舟觀魚。時兩李洎許。賜假讀書于是寺。</title>,<text>龍山距闤闠。邐迤十里餘。跨馬出崇禮。便覺風飄裾。古寺在樹杪。下有漁人廬。三子玩竹素。紛披中秘書。南窓靜相對。誰令俎豆予。羣山遠拱揖。三派流舒舒。西連喜雨渚。東接華陽阹。曲嶼有人烟。桑柘何扶踈。黃淤積衆材。日夕叢牛車。陶舍被陵阜。城中屋渠渠。雖慚雲與夢。亦不讓孟諸。縱目飛鳥外。快若凌紫虛。隔墻喚梓官。其人亦多譽。具舟崖广底。奚奴款款挐。數罟累百投。頗獲丙穴魚。細縷不濕紙。眞堪佐玉蛆。含盃豈厭凸。刺舷恣所如。頭綱何郡郞。艤岸輸倉儲。胡爲城市婦。淸晨薄粧梳。歌舞要升斗。喜怒同群狙。前灣潮久落。想見驅靈胥。拾蜆及未汐。兒童雜舂鉏。誰非衣食謀。細大不安居。爲樂戒勿極。幽悁已能攄。告別搴杜若。西日澹郊墟。明朝入金闕。還捧六尺輿。婦女歌舞乞米者。六七升則怒而不受。滿斗則喜。</text>
<title>雨中發稷山</title>,<text>雨氣酣酣慰禮城。簫笳何事促人行。非嫌泥水征衫涴。漸隔神州不耐情。</text>
<title>登天安宣化樓</title>,<text>宣化樓中望玉京。南山雨暗北山明。麗王祠廟今何在。野草閑花滿鼓庭。</text>
<title>用大虛韻。呈士孝。</title>,<text>年年法從聽鳴鑾。晉接龍光豈一端。今日鎭南樓上望。五雲何處是長安。共響雲從月裏珂。慣將詩酒答年華。如今萍水相懽處。擧目茫茫海一涯。雄才端合賦三都。已遣湖南草木枯。歸去玉堂應諷咏。錦囊收拾得完無。</text>
<title>泰仁蓮池上。懷崔致遠。</title>,<text>割鷄當日播淸芬。枳棘棲鸞衆所云。千載吟魂何處覔。芙蕖萬柄萬孤雲。</text>
<title>初食蓮實</title>,<text>靑璣剝盡纖纖指。細嚼氷霜響齒牙。縱得沈痾都已解。苦心終不學么荷。</text>
<title>扶安古城樓</title>,<text>千仞峯頭樓觀奇。強扶衰憊更憑危。鎔金日落羣山島。搭素烟橫碧骨陂。身在半空遊目遠。詩搜萬像放杯遅。楞伽自昔稱天府。今對孱顏豈所期。</text>
<title>扶安城樓。望邊山。</title>,<text>想像禺強用意移。蒼蒼萬古鎭坤維。譙樓正與高標對。溟海仍收宿霧披。鬱鬱珍材千嶂合。耽耽寶刹衆魔知。山中幾箇荒茫事。惹得春卿百首詩。</text>
<title>南源萬福寺</title>,<text>千室風烟古古龍。劖雲上刹爛靑紅。搜材萬億殫工巧。畢竟難尋護邑功。</text>
<title>萬頃蓮澤</title>,<text>萬頃城邊百頃蓮。征夫按轡立蒼烟。亭亭擎雨眞成盖。濯濯凌波正欲仙。酷愛芳心濃似麝。恨無碧藕大於船。景濂堂下遙相憶。環佩何時對聖賢。</text>
<title>七月二十五日。出興德縣門。逢大雨。過輪峴。澗谷之水。皆及馬腹。遂阻水。尋安德寺宿焉。</title>,<text>南風猛雨若傾壺。澗谷波濤盡畏途。豈意倉皇尋丈室。不辭落莫睡團蒲。森森幹玉緣階條。戢戢頭黿滿壁圖。八十隣僧叉手噵。皇華駐節古來無。</text>
<title>書無怠詩卷</title>,<text>火矢山深處。高僧瘦鶴容。更看詩一軸。因憶雨千峯。無怠。乃高僧屯雨所題。無怠年八十一。居安德隣菴。</text>
<title>八月初一日。早發靈岩。過月出山。</title>,<text>呼燈蓐食苦栖遑。月出山頭日出光。淰淰野雲收洞穴。稜稜秋骨倚穹蒼。浮生強半聞名久。絶頂難攀問俗忙。仿佛伽倻眞足喜。無端馬上憶吾鄕。</text>
<title>光州無等山</title>,<text>蒼蒼瑞石聳秋空。十日尋常在眼中。喜慶樓前更回首。雲烟纔罅見靈宮。烟雨冥濛積翠寒。今朝日出露巑岏。嵬然終是羣山長。仿佛頭流頂上看。</text>
<title>登綾城鳳栖樓。倥偬中。月上東峯。始悟今日爲中秋。與李都事 承福，崔同年 哲錫。小飮。</title>,<text>連珠山上月如盤。草樹無風露氣寒。千陣瑞雲渾欲盡。一堆鈴牒不須看。年華更覺中秋勝。客况誰知此夜寬。㫌旆又遵西海轉。指尖將擘蠏臍團。</text>
<title>赤城津</title>,<text>赤城縣址今荒丘。赤城津水日夜流。叢祠翳翳殷簫鼓。塲市喧喧交馬牛。滿目雲山將薄暮。盈疇黍稌正深秋。遙見前崖衫笏吏。旌旗又向帶方州。</text>
<title>八月十日。宿潺水驛。</title>,<text>潺水津頭潺水驛。皇華一夜倚匡床。半庭微月無人影。閑聽風灘抑更揚。</text>
<title>明日。渡鴨津。</title>,<text>潺水津頭三十里。行穿詰曲不逢人。林梢忽見沙鷗舞。侯吏來迎鴨綠津。</text>
<title>同福甕城山</title>,<text>萬古三峯鉄甕奇。行人仰面不知歸。若爲脚力還輕健。飛上危巓一振衣。</text>
<title>和士廉內相</title>,<text>案頭鈴牒入秋多。奈此湖南風景何。同牓故人眞得意。日邊詩膽更雄過。龍津春水縠紋多。二老揚舲興若何。未報主恩俱娖娖。柴桑他日倘相過。龍津。在密陽，金海境上。</text>
<title>答蘇進士等乞筆</title>,<text>自是諸生八法踈。中書君豈不中書。棠陰只有猩猩族。聊與陳玄托後車。</text>
<title>益山彌勒寺石浮屠</title>,<text>鬼功民力竟茫茫。上軼龍華萬仞岡。千載石材成罪案。可憐金馬武康王。</text>
<title>益山。 二首。</title>,<text>燕虜凶呑浿水西。南奔不啻會稽棲。龍華山上城蕪絶。尙帶君王駿馬蹄。穠李花開縟禮成。寓公贏得一時榮。自從身作蕭琮鬼。千載難尋報德城。</text>
<title>弥草栗嶺途中</title>,<text>弭節觀風亭畔路。征人盡日樹陰中。溪橋百折幽禽咽。似向廬山訪遠公。</text>
<title>順天府。二首。</title>,<text>看盡山茶與石榴。村村門巷可淹留。玉川依舊橫如綫。不見當時燕子樓。海濱千騎正驂驔。百濟風烟略已諳。雀鼠倦來欹枕睡。不知身在小江南。</text>
<title>光陽校生。齎膰肉。追到弥草栗嶺下深院。</title>,<text>溪上華樓節蹔停。頎然逢掖兩衿靑。豚肩旨酒來相勸。知是曦陽祭上丁。</text>
<title>將如雲峯。柳武靈見候蓼川岸。</title>,<text>雲幕行廚蓼水傍。阿英歸客蹔彷徨。禽魚不駭通天暈。賓從俱霑藥玉香。入網雪鱗供野味。隔林華屋露秋光。淸歡半日成眞率。輦轂他年豈可忘。</text>
<title>望頭流</title>,<text>循山一路自雲峯。試險初來興正窮。偶見頭流西北角。排風喜氣欲騰空。</text>
<title>長水水分亭</title>,<text>雲烟萬壑水分亭。最是湖南僻遠程。一片綵旗盤鳥道。馬頭南北聽泠泠。</text>
<title>龍潭縣夜雨</title>,<text>一宿淸渠舘。桃源興已迷。雨聲何窣窣。燈影轉凄凄。簿領慵收拾。溪山惜解携。裳城何處是。擬聽鷓鴣啼。</text>
<title>高山炭峴。有懷成忠。</title>,<text>大芚山下三重嶺。炭峴中蟠作敵衝。五萬東兵容易過。扶餘王業旋成空。梨嶺。在炭峴東。加岾。在炭峴西。龍溪嗚咽樹扶踈。故壘猶存炭峴西。此去黃山三十里。可憐成子獄中書。</text>
<title>法聖浦西峯雜咏</title>,<text>西北鰲波浸日車。雲帆直欲𥳽靑徐。春花如錦須重到。要見蒙山石首魚。士人云。每三四月。諸道商舡。俱集于此。捕石首魚曝乾。自峯底至頂。無着足處。壺觴取別幕中賓。北詣行宮問聖神。爲檄陽侯來拊鼓。座間還有泣珠人。時將遣李都事。問安于講武所。試水戰後。置酒西峯餞之。蒙衝舣䑰鳥飛輕。法聖營中鼓角驚。一陣水嬉供莞尒。可能滄海掣長鯨。舸艦連檣閣岸沙。今秋豊熟興如何。七山洋外波濤順。開歲風帆想轉多。遙望長沙故縣城。山椒松櫪入雲晴。當時賦鵩人何在。惆悵蒼槐與順卿。</text>
<title>登法聖浦西峯飮酒。贈靈光守奇公。</title>,<text>法聖峯頭興欲顚。使君况是玉堂仙。子瞻晚節聊浮海。宗慤長風擬扣舷。日向天吳飛處昃。鷗當蜑叟釣邊眠。南荒雀鼠雖云惡。萍水相歡豈偶然。奇公以弘文舘應敎。出補靈光。余以藝文舘堤學。出按是道。是日也酒酣。奇公誦東坡到處聚觀香案吏。此邦宜着玉堂仙之句。遂賦此詩。</text>
<title>歷盡山郡。九月初二日。自高山入全州。</title>,<text>始出山來慰不聊。甄都今日馬聲驕。俗頑定費三千牘。路遠重經五百條。漸覺凄風侵病骨。空慚拙政負淸朝。閭閻却恠皇華吏。只問州箴與俚謠。五百條。全州北面地名。</text>
<title>鎭安。望馬耳山。</title>,<text>天外落奇峯。雙尖如馬耳。不知幾千仞。亭亭烟霧裏。偶蒙重瞳顧。佳名傳萬禩。湧出與父母。前稱眞鄙俚。中原亦有之。名實倘相擬。眞宰巧莫窮。永懷鴻濛始。我來秋雨餘。靑紅錯如綺。濯濯春筍姿。相偎不相倚。遙瞻首不掉。門戶終夜䦱。愧無濟勝具。咫尺難歷視。安得綠玉杖。高步脫泥滓。信宿碎石庵。上挹峯頂水。靑童共商略。一服方寸匕。</text>
<title>九月三十日。任實縣。得禮曹關。知皇帝於八月二十二日崩逝。倉皇借白團領，烏角帶于縣衙。罷遣驛馬。因留三日。</title>,<text>雲水逢京使。因聞帝陟遐。馬歸獒樹舘。衣倩使君家。早晚看天詔。淹留對菊花。東郊將罷獵。兵士愼喧譁。時將講武於鐵原。八道兵俱集箭串。</text>
<title>十月初一日。奴都治自京來。知家人已於前二十六日發程。</title>,<text>節鉞停雲水。蒼頭日下來。已知妻在道。正好菊浮杯。白雪悲雙鬢。明珠憶二孩。行當回羽獵。急向棲花臺。嵩年與樞孫。各隨其母向行。</text>
<title>廣寒樓。和季雲太虛。</title>,<text>仁軌城邊百尺樓。蒼顏白髮曲欄頭。霜林摵摵雲猶擁。繡畛茫茫稻已收。湖嶺中分供勝地。笙歌交咽款淸遊。病夫詩律寒竽澁。若被騷人折簡求。</text>
<title>八良峴</title>,<text>荒山引月最深奧。十二餘年今再到。許州鼓角遠相迎。踰嶺縈風如告報。西豀流水和佩鳴。方丈蒼雲擁馬行。舊官無德自可愧。境上百物還多情。</text>
<title>全僉樞自完。自忠州尋興德舊居。僕邂逅於武靈客舘。復用前韻呈似。希一粲。</title>,<text>海澨風烟隨意行。湖南差重國原輕。東陂西蕩翺翔遍。父老猶呼少日名。火矢山前秋色老。南調鄕外海濤寒。緩拖鳩杖吟行處。須信身心已兩安。</text>
<title>送尹狀元達莘榮親歸鄕。次四佳齋。三首。</title>,<text>遊子巾簪裊甲枝。泥金纔報又催歸。北堂賽得三遷敎。何啻崑山玉有輝。都亭風暖酒盈巵。正是榮歸故國時。慈母計程饒夢寐。小兒和膽讀書詩。龍光曾此斗間橫。海上翹材果入京。黃甲聖恩何以報。不應溫飽墜名聲。</text>
<title>戱代玉娃</title>,<text>一兩同鞾拾路傍。甁收覆水孰禁當。皇華雪鬢兒三十。定到花時說夢長。</text>
<title>光州人。射其判官禹允功中臂。允功奔和順。</title>,<text>武珍遺俗故凶奸。童子能探赤白丸。豈意治朝猶犯分。初聞衰髮尙衝冠。滄浪自致群狙怒。箠楚將成百室殘。弭節鳳笙亭下路。轉移無術愧王官。</text>
<title>金堤郡。因雨更留一日。次壁上韻。</title>,<text>干旌揚復止。聊與幕賓談。聽雨朝連暮。看山北誤南。低眉遵畫一。守口用緘三。着處惟尸素。淹留面發慚。半年空嘿嘿。誰道吃能談。詞藻懷周北。蕃宣愧召南。風堪驅巽二。人競怒朝三。革易終難辨。臨機謾自慚。</text>
<title>淳昌途中有雪。霽後甚寒。</title>,<text>征途値滕六。烏得戀羇棲。點點霑人面。飛飛逐馬蹄。劙雲嬃女日。報午赤城鷄。今夜書灰處。頭流西復西。</text>
<title>雪後。發古阜向興德。</title>,<text>一夜湖山銀界遙。瀛州郭外馬蕭蕭。村家竹盡頭搶地。野樹禽多翅綴條。沙浦烟痕蒼海岸。笠岩霞氣赤城標。臘前已是饒三白。想聽明年擊壤謠。</text>
<title>贈人</title>,<text>酸寒儒術早謀身。白首烟花不許親。湖海半年空落魄。光山幸有可憐人。常笑湖州杜牧之。桃花結子亦何悲。但敎一半春光在。底用沈吟荳蔻枝。八斗文章成重卿。畫屛一絶在咸平。如何只愛花間醉。不向光山弄月明。成相公任。字重卿。爲本道監司時。甞春靈光郡妓富春花。手題咸平客舍畫屛云。南來歲月逝如波。王事驅馳不戀家。在處繁華難着意。一屛相對富春花。無等山西無杜鵑。周南太史愧旬宣。燈前粲者聊相慰。不必淹留玳瑁筵。美人薄命奈如何。且作須臾並蔕花。一片凶墟將幅裂。不知飄泊落誰家。錦城山下歲華新。人與寒梅共一春。莫把桐孫驚別鶴。更斟椒酒壽嘉賓。詩中諢語笑坡翁。老大情悰亦易濃。一飯未拋蓮子薏。他年猶卜破衫縫。</text>
<title>伏龍途中</title>,<text>笋輿咿軋渡晴川。遙見前驅過坂田。邑犬吠人籬有竇。野巫迎鬼紙爲錢。斷雲寒日工呑吐。小巚平岡遠接連。南去錦城三十里。却愁頳盡擔夫肩。</text>
<title>羅州。元日。同李大使有仁。宴敬差官李副正誼，李司成宗顥。與宴者。都事李承福，判官郭致禧，靑岩察訪柳大承凡若干人。</title>,<text>八蜡三元氣候殊。靑衫百吏滿庭趍。倡優楚楚知流俗。賓客振振似畫圖。帳下喝盧飜玉局。梅梢送雪颭風爐。此邦此日堪爲樂。遮莫城烏尾畢逋。前歲除日。卽臈。</text>
<title>寄贈南秋江</title>,<text>守歲錦官城。吟詩細柳營。同君襟抱暢。連日笑談淸。滄海倏然別。韶華空復情。完山餘臘味。思與禰衡傾。南。拂士也。禰衡。只取小友之義。</text>
<title>長興府。賞梔子。正月初八日</title>,<text>梔子非名品。猶能傲歲寒。枝枝森宿翠。顆顆粲神丹。擬贈靑樓女。堪盛白玉盤。使君眞好事。要我雪中看。</text>
<title>醉和內廂壁上韻</title>,<text>細柳營中射鴨堂。元戎聊共倚匡床。天涯人日烟花膩。幕外魚麗隊伍強。祗愛江山供勝客。莫敎絃管攪離腸。明朝又向昇平郡。萱草茶英媚夕陽。</text>
<title>上元。飮內禮水營。</title>,<text>百里油幢下。馳來已暮鴉。地蟠南海盡。節到上元嘉。風颭黃龍軸。花低白燕釵。三軍柂樓底。看我落烏紗。</text>
<title>奉和翼峴柳使君</title>,<text>關東佳麗說襄州。况復民淳歲有秋。鈴閣琴書賢太守。海圻符竹古諸侯。雷同未必尊廉使。磬折何曾向督郵。早晚定膺宣室召。往圖張趙孰爲優。桂籍魁仙未破瓜。爲官滄海郡東涯。共歆化俗絃歌政。誰嘆催科木索痂。冠佩應嫌阻靑瑣。雲霞寧學養丹砂。驪珠百十因風墮。一讀猶堪却鬢華。</text>
<title>重寄玉娃</title>,<text>馬韓空館燭花微。料峭春寒入枕幃。今夜玉人應不寐。豪家何處舞容璣。</text>
<title>龍安阻風雨。用壁上韻記之。</title>,<text>母山風怒甚。鎭浦雨晴初。鵲起城頭樹。鼉奔海底魚。陣雲江路外。基甸舊邦餘。去住眞無悶。吾行亦自如。褰帷坐淸曉。屋霤雨聲深。漠漠潮生浦。冥冥鳥度林。雖懷班馬計。恐有析骸心。數問雲漓否。因成隱几吟。邑無樵蘇之地。只用稻秸供炊㸑。連雨三日。稻秸亦將盡。余欲更留一日。縣人憂色可掬。</text>
<title>和南秋江</title>,<text>遨遊南裔幾多城。却怪吟詩太瘦生。枉註虫魚空碌碌。不如歸勒孟堅銘。錦水熊津深復深。何如吾與子同襟。男兒着處皆爲客。休唱驪駒更攪心。</text>
<title>雙峯住持願上人。袖鄭海州書及詩一軸。訪余於寶城。一話而別。且求詩甚勤。別後書二詩以寄云。</title>,<text>醞藉風姿稱所聞。妙齡戒行亦超群。名標子美雙峯寺。袖有郇公五朶雲。物外遨遊眞跌宕。塵中邂逅謾紛紜。冠巾安得加圓頂。吏部淸懷把贈君。倏別天涯白足師。每逢泉石便相思。沈冥縱已攻秦譯。蕭散眞堪讀楚詞。採藥林間回老過。題詩岩畔皎然隨。香臺春信今應早。須折山茶寄一枝。</text>
<title>過葦嶺</title>,<text>平生愛誦子安詩。葦嶺千重到校遅。今日笠岩山下憶。謫仙曾噵水車奇。陶隱詩。熊津靑一抹。葦嶺翠千重。又李白詩。秋浦千重嶺。水車嶺最奇。</text>
<title>光州柳牧使壤。以判官中箭事。再被刑訊。今移繫南平縣。寄詩 二首。</title>,<text>莫向春風賦式微。江梅如雪柳依依。明朝千畝吹豳雅。應逐金鷄一笑歸。春光淡蕩酒須賖。世事參差莫畫蛇。一段吟魂好收拾。蘭舟將泛漢江波。</text>
<title>在羅州西館。折梅之未綻者揷于膽甁。注以水。連夜盡開。</title>,<text>靑燈素几興難乘。却喚枝頭五出氷。要識此花癡絶處。天機些子且相憑。句引西湖處士吟。尖風勺水助芳心。忽驚節候纔驚蟄。爲有寒蜂聖得尋。</text>
<title>送成參判 健 奉使朝燕京</title>,<text>棣華名望掩羣英。難弟難兄盡列卿。皇帝元年頒制詔。白眉萬里謝恩榮。春經塞野花如錦。夜扣關門火作城。待我苽期行亦返。一壺西郭好相迎。</text>
<title>答金承旨</title>,<text>士廉眞內相。曾是掞天才。夜夜披刑讞。牀頭燭淚堆。御院消風散。端能活不才。淸晨茶後點。紙裹已成堆。時余方患風證。士廉以內醫院消風散二十服見寄。</text>
<title>二月十二日。同錦城李大使有仁，武靈奇使君禶，長沙金使君順義，儀曺李先生丙奎。飮冬栢亭。有作。</title>,<text>鼇頭千樹爛蒸紅。把酒林間共盪胸。一片牙旗驚翡翠。數聲鐵笛舞魚龍。黃苑漠漠犂鋤遍。蒼霧霏霏島嶼重。盛代卽今邊候靜。不妨鳧舃蹔相從。</text>
<title>寒食日。古阜民樂亭。與李直講歡飮。次壁上韻。</title>,<text>歌吹華亭晚。吾行儘自由。寧垂寒食淚。擬作醉鄕侯。遠火知鹽戶。層雲想蜃樓。淸歡無此日。當冠一春遊。</text>
<title>扶安。和李上舍繼孟。三首○時。大明翰林學士董越，給事中王敞。奉新皇帝詔東來。朝議以爲使臣必謁文廟。試儒生著述。遂大徵中外生員，進士赴成均館。</title>,<text>嶷嶷翰林傳詔服。兟兟胄監進賢冠。麻衣北去須華國。囊槖如今正不寒。上舍新娶胷呑雲夢何須數。曾上邊山第一峯。腹有五經詩滿篋。綺羅叢裏儘從容。天涯絲管瀛洲北。客裏雲烟熟食餘。火急着鞭毋自泥。君才終不仗吹噓。</text>
<title>完山春興。三首。</title>,<text>繁華却勝甄都舊。桃李渾成錦綉家。惱殺看花雙眼澁。探詩猶有字如鴉。濟南亭北石龜卷。指點垂楊蘇小家。三三遊冶五花馬。悵望城樓日暮鴉。朱朱白白花成罽。烟雨空濛數萬家。莫問淹留日多少。城南樹葉已藏鴉。</text>
<title>全州鄕校萬化樓次韻</title>,<text>庠序依俙闕里堂。藏修盡是楚材良。鳶魚浩浩 分天地。絃誦洋洋殷堵墻。水灎芳池襟抱淨。風搖文杏笑談涼。一年鼓舞吾無術。慚負樓前游夏行。</text>
<title>答密陽司馬諸子</title>,<text>二載湖南眼不靑。鄕心寧與暮雲停。凝川兩岸蘼蕪渚。何日招招共醉醒。</text>
<title>全州。三月三日。行鄕飮鄕射禮。</title>,<text>鄕飮遺謨一日新。盛朝風化冠羣倫。黃花臺下方酬酢。萬目同看主與賓。禮成五酌更相䂓。司射逡巡合有辭。一擧並行雖似僣。鄕人髣髴識遺儀。不勞徵召射夫同。揖讓猶存三代風。疊盡采蘩收决拾。充然如在杏壇中。正是靑春三月三。岡頭射垜鼓韽韽。流觴曲水渾閑事。揚觶之餘樂且湛。</text>
<title>柳武靈夜醉鄭司成宅。招余。以詩戲答之。</title>,<text>武靈扶醉可純家。應賞荊扉枳殼花。誰識皇華勞雀鼠。玉人燈下眼兒斜。</text>
<title>登完山萬景臺。三首。</title>,<text>層臺通頂盡岩嶅。卸馬登臨步步高。鎭浦微茫連鶴渚。邊山隱約揷鯨濤。搜奇政倚詩魂橫。望遠何辭眼力勞。坐久淸風生兩腋。擬從金母嚼氷桃。流眺城闉萬仞岡。南高寺裏借繩床。江山雄麗知韓土。樓觀參差稱沛鄕。千隴來牟將孟夏。幾家歌吹欲斜陽。不須料理興衰事。今日繁華冠四方。二年簿領鬢成絲。犖确峯頭把酒巵。碧眼禪僧供菜把。蒨裙歌妓撚花枝。柳綿撲撲春晴後。松露霏霏日仄時。莫恠優游仍嘯傲。節旄落盡及苽期。</text>
<title>送李都事除直講還京</title>,<text>建節按湖南。民風烏可說。炎涼時屢變。世故多如髮。臨機動掣肘。亦或迷察物。李侯在賓幕。鄙夫但嘯諾。李侯東海秀。庭訓襲儒術。六籍載其腹。餘事深於律。出入與比附。肯綮能剖决。每當讞獄時。常敎吾膝屈。湖南地雖小。山海苦遼隔。風土或不齊。道里迂且直。賓僚非會心。誰與共咨度。李侯舍我去。臨歧懷抱惡。聖朝重儒術。光闡鳶魚化。李侯在亟丈。何曾煩楚榎。杏壇日方永。㘅杯亦有暇。臺府自此升。世味眞啖蔗。溫風日旎旎。花卉何丰茸。川原盡德色。綺綉重復重。良辰不可負。離別須從容。宜圖一日歡。共洗輪囷胷。</text>
<title>答台甫</title>,<text>承歡壽母更身安。天與崔侯分外閑。甕裏泓澄三午酒。階前邐迤九華山。眼看細字終非瞖。寢有香奩豈是鱞。他日金陵遺逸傳。吾詩雖拙不須删。賓從驂驔擁繡衣。陳人竊寵似吾稀。筆難掃陣寧辭拙。髮不勝簪便合歸。晚歲空慚聞道少。平生只免食言肥。景濂堂下漣漪水。欲照衰顏悟昨非。右用張文潛韻</text>
<title>古阜郡。初聞栗留。</title>,<text>路入瀛洲醉夢醒。樹頭鶯語太丁寧。小娃豈識皇華意。笑噵旬時已厭聽。</text>
<title>興德西館次韻</title>,<text>百雉危城千仞峯。登臨身似馭冷風。遊人笑語華譙外。極浦帆檣返照中。一道東西何窵遠。二儀高下自鴻濛。烏紗半岸沉吟久。且問黃昏鼓幾通。</text>
<title>阻雨復次</title>,<text>雲冒楞伽幾萬峯。迎梅細雨逐東風。簷聲密密踈踈內。野色蒼蒼莽莽中。已掣鈴書歸索落。欲隨漁艇入空濛。倦行不省庖人苦。更信三杯大道通。</text>
<title>答兵使李相公</title>,<text>圭復來詩。想令公日以賞牧丹聽黃鸝爲事。健羨健羨。倥傯中。謹和成二首錄呈。希一粲。天分嬌嬈與目成。戍樓刁斗夢初驚。不妨秉燭吟姚魏。錄事如今定號觥。傍城千樹綠陰成。鶯語惺愡客意驚。斗酒雙柑誰共聽。元戎久矣不飛觥。</text>
<title>兵使見和。復答。</title>,<text>羞將齒髮燭容成。平地危機夢易驚。緩帶輕裘公自適。朝中爭說李觥觥。玉帳風流隨意成。紛紛世故不曾驚。未從賓幕談今古。老我眞堪酌兕觥。</text>
<title>登民樂亭</title>,<text>民樂亭中民事少。偶乘餘興引深巵。頭綱猶在海亹處。客子將歸京邑時。墩塢重重眞勝畫。雲山矗矗可無詩。靠欄擬欲騎黃鶴。誰捻回仙鐵笛吹。</text>
<title>古阜民樂亭。望漕船。</title>,<text>三月二十九日。法聖浦漕船六十餘艘。到扶安邊山下。遇風。泊鵲堂者三十四艘。皆全。泊茅項洋外者皆敗。溺死者三百餘人。千艘運白粲。海道何悠悠。島嶼千百重。歲有風濤憂。前年頗中熟。國廩幸少優。舳艫發江藏。夕止邊山陬。舟人各有心。散泊不能收。驚波夜盪激。半溺半漂浮。焉能戮風伯。無計戕陽侯。民膏且勿論。死者誰恩讎。哭聲殷水濱。茫茫何處求。遙望鵲堂澳。可藏萬海鰌。臨機失號令。致此良有由。</text>
<title>漉米嘆</title>,<text>漕船敗。卽命興德縣監，扶安縣監，黔毛浦權管。督八邑軍。拯出沈失之米。得三千七百餘碩。五日之外所獲。腐敗臭穢不可食。漉米滄海中。海暗風不息。人持鐵龍爪。崖岸螽蝗集。東西望壞版。其不有堆積。潮頭卷連山。折趾仍却立。乘退共拽出。一斛動十力。近岸或可冀。大洋誰蹤跡。厥數萬八千。五分纔一獲。淹旬不出水。臭味俱穢惡。百步不可近。大豕亦將殼。抑配彼農民。嗚呼非令式。不如姑置之。留與黿鼉食。</text>
<title>完山。奉贈富林君 湜。</title>,<text>桂陽君之子。頗能詩。以其子成親事。乘馹向古阜。王孫南國儼驂騑。綠筍黃梅映錦衣。沛府江山供氣岸。瀛洲草木被光輝。曲中離思霑金鈿。醉裏詩情轉玉徽。自愧曾無杯酒雅。龍門今日重依依。</text>
<title>醉和富林君</title>,<text>豪竹哀絲聒四筵。鄙夫今欲變華顚。難敎子建停行旆。惆悵千山與百川。</text>
<title>答完山都會諸生</title>,<text>人材地望不相懸。函丈從容意已傳。萬化樓中硏聖道。皇華臺下敞賓筵。朋情要暢宜敎舞。講舌須澆肯費涎。自古湖南稱甓社。搜珠今擬渴深淵。</text>
<title>答朴秀才仲豪</title>,<text>坐對靑衿懷抱開。不知傍有賀方回。庶將衮衮盈科進。故自期期負笈來。騄駬爭言同跅弛。爰居見說駭轟豗。醉中墨戱何勞謝。狂簡應須着意裁。餉都會諸生之日。席將罷。任實吃士朴仲豪傫然而進曰。請唱韻賦詩。許之。詩語頗粗率。且侵兵使。余與兵使。相笑而退。明日。仲豪袖詩謝罪。遂步其韻以答。</text>
<title>鎭南樓。和李節度使。</title>,<text>鰈域千齡遇聖君。六鈞焉得策微勳。鎭南樓上看花使。曾是鏖兵霍冠軍。</text>
<title>淳昌觀政樓。同李節度使季仝。次板上韻。</title>,<text>甘棠朞月竊虛名。觀政樓中喚麴生。正要披襟驅熱惱。不須灑面挹深淸。一方行旅橋心鬧。千室炊烟樹頂平。從古淳州號淳朴。簿書揮罷聽鶯聲。</text>
<title>用國耳韻。贈臨陂慶君祥。</title>,<text>茂宰琅城胄。金張並轡遊。絲綸天北極。琴鶴海西頭。委巷爭歌袴。齊民不帶牛。觀風非我事。端爲使君留。時余已得代</text>
<title>端午。同府尹看鞦韆。四首。</title>,<text>梅月軒中重午日。笑看大尹課秋千。粉團角黍聊隨俗。不要傳觴醉管絃。粉黛三行齊應召。蒲萄架下共鏘翔。弓彎迭蹴秋千索。似逐流鶯過短墻。佳樹䓗蘢土假山。綵絨斜擘綠陰間。瞥然飛去飛來處。杏子團團掠䯻鬟。戱罷蹁躚別院中。留仙裙皺石榴紅。餘香裊裊縈珠箔。雲雨還隨舶趠風。是日晚有小雨</text>
<title>全州金府尹 堅壽 挽詞</title>,<text>金公。己卯武科第三人。與余同年。前年十一月。以府尹赴官全州。州乃監司本營。故會話尤數。佘秩滿。方留是邑待替。端午日。共登梅月亭。觀鞦韆戱。翌日。府尹忽告病。越七日。而十一日鷄鳴。捐世。遂以是月二十四日。發引向長湍。嗚呼。何其倐忽如是耶。哀哉。大庭臚句氣如虹。兩牓豪才孰似公。九陌過從常恨少。一春笑語每回同。帶方絲竹歡曾洽。沛館鞦韆夢忽空。爲擧別觴觴不釂。無端涕淚灑南風。</text>
<title>奉和李參判 全粹</title>,<text>投老懸車歲月深。鄕閭陶冶幾人心。瀛洲本是神仙境。更看靈椿十畒陰。少日鵷行慕義深。湖南辜負歲寒心。未陪杖屨空瞻望。都順蒼蒼易夕陰。</text>
<title>題淸遠樓 扶安</title>,<text>瀟灑眞同八詠樓。咄嗟華構賀成侯。孤村潮汐吟邊應。遠岫雲嵐望裏收。簿領解圍聊把酒。炎敲無力忽驚秋。賜環病客乘淸興。不覺淹留瘴海頭。成侯名守謙。與僕同密陽府籍。是樓及凱風，迎暉，望洋三門樓。皆侯所建。節度使李相國諱季仝。命樓曰淸遠云。</text>
<title>登凱風樓 扶安</title>,<text>凱風樓上恣登臨。渤澥東堧地更深。旭日兩竿紅隱隱。晴池千頃翠沉沉。居人競逐魚梁利。倦客長懸象闕心。棠茇二年何事業。憑欄聊且灑塵襟。</text>
<title>淸遠樓夜吟</title>,<text>百重堆案困炎蒸。淸遠樓中夜景澄。一臂雪袍仍倚柱。家家人語績麻燈。</text>
<title>羅州李大使 諱有仁。新作南樓。扁以望華。索賦。</title>,<text>芝栱鱗簷拂紫霞。使君日日望京華。碧梧千乳宜棲鳳。畫角三聲已暝鴉。蝦菜喧喧通水市。牛車轆轆返村家。一方走集樓臺勝。莫恨金章滯海涯。</text>
<title>錦城曲</title>,<text>其一塩白樓舡過卞韓。歡聲已振錦城山。知興知廢先歸順。從古州民有好顔。其二猾虜旌旗蔽德津。豈知南浦駐天人。可憐孟德千艘卒。終作周郞一炬塵。其三龍孫當日艤戈船。忽夢朝雲暮雨仙。千載薄姬眞舍轍。行人指點浣紗泉。其四濯錦江邊舅氏鄕。興龍寺裏藹祥光。至今父老懷遺德。簫鼓歡娛皺大王。其五浿江靑木爛戈矛。顯廟來航濯錦流。何異明皇竄西蜀。撫夷樓作散花樓。其六誰謂宗之夔契倫。崎嶇平地竟阽身。謾煩父老東門諭。爭似三緘隱會津。其七山海扶輿秀氣新。古來不獨出名臣。三鄕竹箭聞天下。錫石丹銀豈足珍。其八紅舷烏榜滿波濤。矮屋村村積稻高。百萬榮山倉裏粟。今年余噵浚民膏。其九仰伏兩岩奇且勝。遊人一棹任西東。氷雪錦江生悵望。却揮騎從度垂虹。其十月井峯西溪走沙。城中流惡幾人家。鶴橋響屐知多少。合薦嘉名配浣花。其十一士女羅紈裹碧巒。婆娑歌舞樂神姦。使君定是西門豹。一境能令無老鰥。其十二廣灘咫尺附城池。拙舞長沙自昔時。今日拓開三十里。枌楡應已潔生祠。丁未二月。以朝旨。割光山幷火老津外三十里之地屬于州。</text>
<title>淸遠樓夜飮。和子俊。</title>,<text>曲曲欄干襲嫩涼。秦箏嗚咽送離觴。從容且盡南樓興。月在簾鉤子夜長。</text>
<title>扶安縣。和子俊令公贐行韻。</title>,<text>山西豪氣壓幽幷。誰似明公獨善鳴。說禮敦詩眞自得。輕裘緩帶却無營。猴姍早已移威德。麟閣終當揖姓名。南服分符同尺一。先歸今日若爲情。人世睽離少合幷。扶寧聊作不平鳴。笑談衮衮長侵夜。旌旆遅遅遠指營。欲醉非同河朔酒。相親只爲斗南名。凱風門外分歧路。凍雨陰雲無限情。</text>
<title>新倉津途中作</title>,<text>新倉三邑會。熊嶺初發源。潮生復潮落。日夕流渾渾。遠近樹如薺。不獨萑蒲蕃。鴈雜鷄狗。漁戶自成村。腴田幾萬頃。蒼茫接海門。湖南富秔稻。鷲野宜首論。我來觸隆赩。高樓壓頹垣。憑危嚼氷李。倐尒蠲煩冤。長吟子安句。駭矚玆川原。翩翩西歸鶴。下顧似長言。雲烟羃海島。砉然風披掀。蓬萊盡澄澈。十洲夐一痕。擧手我欲仙。僕夫縻征軒。</text>
<title>沷野縣。次金月城韻。</title>,<text>廣野龍堆轉。遙天鶂路遅。風從欹枕穆。山向岸巾奇。塢塢鷄豚巷。村村鴈鶩池。北歸應入夢。危坐更尋詩。</text>
<title>別尹都事坡</title>,<text>湖南數月共咨詢。須信鈴平世有人。入幕笑談眞醞籍。當筵懷抱更淸醇。每看牘尾棲鴉濕。預想班心繡獬新。今日礪良垂淚別。明年莫負九街春。</text>
<title>六月初八日。與新使李公 諿。交龜於界上。遂宿高山之安心寺。</title>,<text>鵲旨交新節。雲扃訪遠公。馬嘶淸樾下。人在側金中。翳翳千章木。刁刁萬竅風。塵襟賴湔滌。陡覺衆緣空。</text>
<title>六月十一日。宿茂豊縣。</title>,<text>湖嶺縱分地界窮。沿溪石路亂山中。火輪飛盡涼颸發。矮屋低垣宿茂豐。</text>
<title>西原望仙樓。和金敎授 孝貞○二首。</title>,<text>娘臂名區接馬韓。炎蒸竟日擁塵鞍。忽逢詞伯襟期爽。漸近神州意緖寬。四野茫茫宜望遠。百年役役敢偸安。好憑楚調吹長笛。莫恠淹留罄一歡。望仙樓上興方酣。白髮蒼顏肯自慚。美酒須傾河朔百。佳人莫疊渭城三。荒碑斷壟駝堪弔。明月淸風鶴可驂。擬和虞庠要妙曲。却愁憂旱野夫談。時旱甚。高田或有焦處。</text>
<title>送忠淸姜都事 參</title>,<text>君是完山第一流。却辭郞署戒行騶。白雲似報萱庭喜。錦水遙迎桂棹遊。詩罷樓臺誰共醉。旱餘禾黍不宜秋。九重霄旰憂民急。荒政應勞幕裏籌。</text>
<title>題子固小畫二幅</title>,<text>萬里湘潭暮。霜前白鴈飛。漁翁坐鳴㯭。遙指淺山歸。烟林露茅屋。石逕小橋東。曳杖沿洄者。竛竮樹影中。</text>
<title>題尹都事坡詩卷</title>,<text>扶餘遺俗語難終。山海茫茫習慣同。告訐機牙隨處動。逋逃淵藪有誰窮。百年須費漸摩術。一日寧無洗滌功。舊政踈虞新政密。知君相濟返淳風。</text>
<title>柳武靈在南原。惠以秋魚五十尾。走筆以謝。</title>,<text>銀刀風味蓼川中。千里分珍荷相公。仍憶廣寒樓上飮。金盤放筯腹腴空。</text>
<title>復用前韻。因尹都事。回呈子俊相公。</title>,<text>龍虎全材孰敢幷。匣中雄劍每悲鳴。只耽細柳春搜句。不夢皇陵夜斫營。千里湖山渾奠枕。三邊草木亦知名。郵筒相遽間何闊。南望停雲易惱情。皇陵。平安道江外地面。公甞從領相尹弼商。鈔畧皇陵旁近女眞部落而還。</text>
<title>疊前。自述。</title>,<text>皐夔方召一時幷。聞噵高岡鳥又鳴。分路蘭臺常踧踖。瞻光黼座更屛營。謾將迂闊招群議。肯以衰遅掠美名。回首凝川雲萬里。禽魚無日不關情。唐制。京兆尹與御史大夫。分路而行。</text>
<title>書鄭獬詩卷</title>,<text>獬。私賤也。四佳齋作獬字一之之說以贈。諸公賦詩。皆以獬當冠豸冠美之。僕以爲君子愛人以德。不宜如此。遂書其左方。𥺀米芒芒配兩儀。幾多細大與尊卑。任眞方寸宜冲澹。素位前途自坦夷。佛說輪回吾未信。儒言稟受汝何疑。諸公謾話非無補。從此人知鄭一之。</text>
<title>答崔台甫</title>,<text>十年蹤跡遠脩門。塵土焉能擾夢魂。剩有羊羔供伏臘。寧從燕蝠競晨昏。醉回阮眼因時態。老戱萊衣答母恩。謝病南歸吾計熟。小園花木倘攀翻。</text>
<title>台甫疊前韻。代吾樊素而作。有池荷簾月之句。戱答之。</title>,<text>歌舞辭來入蓽門。參辰暫隔肯消魂。自憐海鳥能㘅石。猶笑山花每合昏。窓下孤燈還有夢。篋中團扇豈無恩。池荷簾月知心事。枉被騷人語一翻。</text>
<title>答子俊相公</title>,<text>大纛高牙鵲水邊。往年賓從共周旋。霏霏落屑揮談麈。款款淸歌送酒船。塵跡縱還金闕下。醉魂如在玉山前。霜楓露菊挑離思。分付西風子細傳。</text>
<title>送成都事 希曾 赴平壤</title>,<text>淸切南宮輟望郞。關西千里佐甘棠。東明列甸山河壯。箕子遺祠草樹荒。賓館綺羅供落拓。輶軒簿領任閑忙。金華舊侶吾衰甚。莫惜音書遠寄將。</text>
<title>送表少游以平安道翻庫御史。往江界，龜城，義州等邑。</title>,<text>祈梁鐵面帶風霜。肯憚關西道里長。錦樹秋容連鴨綠。繡衣行色動龍荒。百城戍守儲胥壯。一路將迎組練忙。誰念白頭京兆尹。米塩餘暇報詩章。</text>
<title>贈野雲。吾方外友螺上人之門徒也。將謁其師於伽倻。遂入頭流。今來告別。袖金箋一軸求詩。因次四佳，益城兩相韻。贈之。</title>,<text>野雲漂泊欲誰依。蘿月堂前苒苒歸。擁褐老螺應絶倒。巢松獨鶴不驚飛。生來石上精魂猛。此去塵中蹤跡稀。丈室寂寥蓮漏徹。溪聲山色逞天機。南華風味却思齊。遙向頭流錫更提。山自萬重天最近。吾嘗一陟夢還迷。羽人跨海能來往。木客吟詩似嘯啼。安得從師更探討。孤雲遺躅訪雙溪。</text>
<title>城隍壇齋所</title>,<text>城南斷麓萬虬松。日射蒼髥翠影重。謁者喚來儀注整。半欹紗帽坐高舂。同前一重布帳擁匡床。枕有靑姨半夜霜。缺月欲升城漏盡。已聞車馬閙康莊。</text>
<title>北郊壇所。終日風雨。九月三十日</title>,<text>要憑泰厲檢孱顏。三朶蓮峯紫翠斑。雨惡風顚油幔閉。天應嗔我好看山。同前竟日通宵雨不開。溪唇壑口共喧豗。却疑屛翳爲追將。百恠千靈叫嘯來。</text>
<title>題夏景山水屛二疊。崔生員世明請賦。</title>,<text>朱夏恢台日抵年。湖山遠近好風烟。茅亭有客閑相對。不營前村上水船。風雨橫斜石燕飛。須臾大地閟炎暉。漁翁定向那邊泊。襏襫閑披信櫂歸。</text>
<title>李參奉承彥妻氏挽章</title>,<text>李妻。宗室春陽君之女。歸葬昌寧。婉嫕閨中秀。分枝玉葉新。貞徽光戚里。淸論屬良人。裕蠱森森竹。容車苒苒塵。佳城火王麓。雲月謾爲鄰。</text>
<title>湖南李兵使。以肩輿一坐送太虛。令傳于我。大虛馳書云云。僕將爲退居凝川時代馬遊陟之具。適値金兵郞石精來辭如康津。走筆謝兵使。</title>,<text>近得咸陽信。知來細柳輿。輕安車可舍。牢緻鐵難如。弱擔堪行遠。高騫擬跨虛。明年凝水岸。聊以狎禽魚。</text>
<title>送崔觀察使應賢巡忠淸道</title>,<text>首枕山尾括海內。薄入王畿地當采。民殷物阜機事多。百濟遺風今尙在。主張岳政古實難。赤子龍蛇功十倍。崔公聞望乃其人。自少風稜稱磊磊。盤根錯節可游刃。況乎奉公無豫怠。金章一日耀朝著。拜日特陞嘉善 聖明迪簡眞始隗。提封五十盡滌磢。里無武斷民絶賄。淳風美俗易馴致。太史定應泚筆待。周南留滯不須恨。他日及苽期鼎鼐。</text>
<title>琴軒。子固索賦。</title>,<text>琴軒正在雙溪曲。雙溪宛作琴中舌。雨時風瀑晴佩環。况有松濤吹不輟。主人妙耳兼妙指。心會何曾浪硏揣。微音淡弄自亹亹。劃然變轉驚流徵。乖崖但聞牛鳴盎。豈知嘯傲羲皇上。剝剝啄啄醉把筆。敢道主人爲技癢。</text>
<title>書諫院契飮圖。公叔請賦。</title>,<text>淸時鷺序盡賢才。補衮牽裾位謾陪。巾上靑天眞耿耿。胸中丹府但恢恢。五人相照誰能隙。千載其嚴某也回。焚却諫書機事少。紫薇花下且銜杯。</text>
<title>大虛賫冬至箋入京。十一月二十五日還歸。送于江上口號。</title>,<text>天涯賫表使。却渡漢江氷。節序迎猫虎。壺鯣別友朋。金陵雲媚嫵。竹嶺馬凌兢。計日丁寧返。嗟哉我未能。大虛將由竹嶺。訪君節於榮川。</text>
<title>謝子俊竹梳</title>,<text>種種顚毛幾箇絲。𡱝梳鈿櫛不相宜。何人巧削睢園竹。正好晴窓刮雪皮。</text>
<title>湖南李節度使 季仝 寄示冠山東亭四詩要和</title>,<text>俊彩坤維上。孤城馬邑邊。山川無限好。花月爲誰姸。列校從如雨。遐萌望若仙。東亭春浩蕩。揮灑謝公篇。才罷魚麗陣。行厨灧玉杯。婦岩紅日側。汭水白蘋開。春事垂垂晚。徵書鼎鼎來。轅門二十里。更帶火城回。昭德門前路。依然直復斜。名園已梅子。綉陌盡楊花。指日尋幽巷。需公坐淺沙。臨逢增戀嫪。時訪建除家。</text>
<title>送李留守 約東</title>,<text>園池探討不傷廉。留後曾聞吏隱兼。五部靑春嚬笑裏。坐令聖澤物均霑。松都分政愜輿情。啖蔗之餘荷寵榮。笳鼔共迎新節鉞。槖駞橋上馬蹄輕。百辟班中三達尊。尋常唯念答君恩。故邦風俗追西洛。寧憶金陵桑棗村。保定門東午正西。風烟藹藹接鶯溪。閑搜五百年間事。正値街坊酒價低。决拾翩翩乘矢飛。晚年破的似公稀。有時翼衛從原獸。爭看中權短後衣。局堂遺址市人忙。十二門徒更渺茫。公是詩書眞領袖。文風還振鵠峯陽。</text>
<title>送李觀察使 淑瑊 赴湖南</title>,<text>民曹久綜三司計。方面遙分百濟圻。原隰漫漫棠欲老。旌旗旎旎馬如飛。揣摩剩使淆風革。堅悍寧憂瘴霧腓。往日畫虵吾自笑。知公精識判從違。</text>
<title>送邊節度使 脩 赴海美營</title>,<text>漢陰湖北地非賖。一道兵權更可誇。貞海角聲搖細柳。象王雲氣擁高牙。也應操鍊彊人意。未害巡遊領物華。尊俎餘閑須料理。逋氓處處有浮家。</text>
<title>送忠淸李觀察使 則</title>,<text>棠陰盤錯要才雄。百濟三都盡付公。進秩恩隆期後效。分憂務急變頑風。繡衣可怕迷行雨。簜節休嗟類轉蓬。旌別貪廉殊有道。豈容容易考中中。公時特陞嘉靖</text>
<title>五月十七日。上御慶會樓下。議政府六曹。進豊呈。</title>,<text>其一橋外文犀列。林間羽衛陳。淸池臨日表。凍雨盪天垠。踧踖從三揖。兢惶味八珍。不寒仍不熱。佳節是蕤賓。其二風起靑蘋末。微涼逗四楹。龍顏無酒暈。鳳吹激秋聲。頌德同魚藻。揮毫賦鹿苹。樗材眞不分。共樂此昇平。其三十酌臣將進。伶人促管絃。那堪衰野態。却犯紫微躔。杯釂何曾醉。儀成竟莫愆。呼嵩仍拜退。足武正相聯。</text>
<title>蔡大憲 壽 母夫人挽章</title>,<text>佳城欝欝夢瓓珊。伉儷情深泣伯鸞。偕老百年眞一瞥。篋中留得鏡臺看。大憲父申保。年有七十餘。與夫人偕老幾六十年。怡愉具慶過稀年。裕蠱人推間世賢。五百裞金那足貴。張林片石照新阡。</text>
<title>病中十絶</title>,<text>積雨生寒疾。非關二竪冤。如今和緩少。此理共誰論。凝氷與焦火。日夕巧相乘。僵卧踈簾下。籧籧不覺增。淸晨稍惺惺。晝日難窮竟。蟲臂與鼠肝。一聽天所命。神劑隨御醫。仍聞賜長暇。力疾再稽顙。恨阻天扉謝。此身無處著。夢覺兩茫茫。笑答山妻問。來從汗漫鄕。𥠧金澈淸漢。夜氣復綿綿。方欣落死籍。報主有餘年。㸑婢能煎藥。癡童解引醫。時時看造化。鶴骨帶鷄皮。朝來一溢米。暮來一溢米。裁節不敢飽。殘軀賴康濟。患渴嚼西瓜。沈綿忽已蘇。玄霜與絳雪。借問敵此無。病後來禽子。脾家所忌同。妻孥惧悵望。未敢飣盤中。</text>
<title>朴大司憲 楗 妻母挽章</title>,<text>天與柔嘉德。宗姻頌令姿。夢魂頻擧案。歡笑在含飴。曉露容衣濕。秋風宰樹悲。乘龍今憲長。葬具想如儀。</text>
<title>送仲容兄</title>,<text>同經自閱墻。今日俱老大。名位弟居前。叨逢時運泰。八座幸蟬聯。顧影慚冠帶。每懷鴒原恨。榮悴難倚賴。白首程驛官。焉能免霑丐。兄雖處之安。初服實狼狽。秋風迫庭樹。汲汲回㫌旆。病阻良夜話。辜負千里會。送行不出門。何況江郊外。生別亦呑聲。愁雲增曖曖。但願善自保。才名猶未艾。</text>
<title>余素患風證。八月十九日針灸。風氣發動。右手戰棹。遂辭職。得閑官換差之命。喜而有作。</title>,<text>呻吟連晦朔。腠理盡雌風。天道三將變。人心百不同。榮枯鍼砭外。行止笑談中。畢竟辭邦禁。皇恩我獨蒙。</text>
<title>十月。上田于江原道。</title>,<text>舊日交州道。如今草木蕃。甡甡麋鹿藪。蕩蕩漆沮原。豈獨荒爲戒。其如駭不存。行間書未獻。慚愧病文園。十月雷兼雨。徂東羽獵時。翠華霑欲盡。畫角澁難吹。巵酒三軍喜。霜風萬馬癡。俄傳良將蹶。天意亦堪知。時魚二相有沼。暴卒于行在所。</text>
<title>送康甥之任咸安</title>,<text>愛日照東隅。驪駒已在途。君非傷錦手。我是病風軀。甥舅難爲別。參商不可孤。春暄吾亦返。松菊正荒蕪。巴水淸如練。餘航秀海濱。大家從子往。舊俗與時新。勿輟三牲養。常承一笑春。老夫遺恨在。聊且此諄諄。民事牛毛密。邊官馬足驕。寬能制盤錯。信可化輕佻。夷險思須泰。淸平愼自標。名聲難黯黮。誰謂九重遙。</text>
<title>十一月十二日。寒甚。</title>,<text>身罹陽九久沈綿。節候今過大雪天。雲意釀寒癡欲墨。柳絲含凍直如弦。藥爐宿火經文武。酒舍晴帘託聖賢。殼裡遊風方且盡。大勝列子馭冷然。</text>
<title>己酉冬至。五首。 十一月二十二日。</title>,<text>䬃䬃頭風久廢冠。腦脂遮眼更妨歡。妻孥共噵形顏毀。叵耐跰𨇤井上看。身上累累艾炷瘢。挼挲日夜淚潺湲。二親遺體今傷盡。異日難承地下顏。一陽生日意差強。誰噵愁隨一線長。欲整冠紳朝玉闕。欣瞻天日引金觴。長至嘉平次及春。佳辰相續似魚鱗。何妨歲歲身無疾。直作淸時難老人。陡覺灰飛玉管中。市樓鍾鼓滿天風。豆糜相餽喧喧處。已有街頭賣曆翁。</text>
<title>曲端</title>,<text>棘裡連號不逝騅。山西猛士氣何衰。魏公貝錦雖堪惧。曲氏君非趙氏誰。</text>
<title>文克謙</title>,<text>麗運方中否。金輿狩海隅。武夫爭叱咤。文相善枝梧。九廟安神馭。三韓煥壁圖。永爲民倚重。砥柱屹然孤。生男我女嫁。此策鐵錚錚。遂贅完山李。如尊貳室甥。盤根宜碩茂。尺日漸開明。萬世厖洪祚。公功亦可銘。一片南平地。西連錦水原。唯餘喬木老。不見耳孫存。烈烈聲名遠。悠悠譜諜昏。何人首東徙。漂泊大耶村。</text>
<title>二十四日臘</title>,<text>蜡日民心樂。誰言一國狂。勤勞啓來歲。恩澤自先王。律已催豳雅。春將滿舜廊。畸人懷父母。明發淚如漿。</text>
<title>元日曉頭。頭風稍愈。忽憶乙未年新歲之韻。欣然和之。</title>,<text>蒼蒼雲景華山前。斷送大間己酉年。身似老蚕絲欲盡。夢驅胡蝶味方全。齋厨誰辦靑精飯。睡寢猶橫白朮烟。縱得頭風消苒苒。吟邊歲月劇奔川。</text>
<title>賀關西檎制使李同知 季仝</title>,<text>潢池小兒能鳴鏑。迫䝱皇華欺寡弱。將軍鐵簡從天來。一擧三妖俱就縛。吾王神武誰敢干。坐梟鬼章亦不難。收功實在善將將。噫非公也疇登壇。</text>
<title>七日立春</title>,<text>荊楚稱人日。龜疇畫立春。纔離凝閉候。已賀發生仁。賜勝金花裊。隣盤玉薤新。鵷行跡如掃。抱疾益傷神。</text>
<title>永同新舘。奉和金僉樞。</title>,<text>僉樞。本縣人。勸金縣監重營壞舘。手記其事。且有詩求和。宗直衍成五首塞責。僉樞名守和。縣監名淑孫。年來製錦幾多賢。客舍荒凉壟斷邊。誰似金侯能起廢。不煩顰笑已風傳。十室逍遙耆舊賢。稽山風月自無邊。使君不憚勤咨訪。華屋耽耽後世傳。琴相淸風一代賢。鳴琴遺閣碧溪邊。後來爲政柯何遠。人道金侯得秘傳。搜討須煩好事賢。箕城楓谷落吟邊。居人指點高唐浦。西海熊津一派傳。兩鬢皤皤玩世賢。尺書三到華山邊。何當得遂澄淸謁。料理譙樓鍾鼓傳。</text>
<title>送鄭二相 佸 巡按嶺南</title>,<text>洛水東西七十州。雲烟跨海接丹丘。斯盧紈綺依依貨。阿母舟航款款浮。治法征謀須且愼。淳風善俗不他求。九重有命行宜早。探騎今應過嶺頭。莫辭㫌節下明光。海上蓬山是故鄕。鼻祖松楸春滿洞。雲孫蘋藻酒盈觴。里徭擁馬爭叉手。戍卒鳴鐃肯亂行。朝夕公歸當燮理。介鱗須使易衣裳。皁盖銅魚視選侯。雷封何地不分憂。廉平有守民皆仰。駑劣無能吏亦羞。大抵宵人輕水鑑。極知豪士愼風流。唯公權度眞非僣。自有名聲達冕旒。</text>
<title>山中人辭</title>,<text>克己與都永昌，韓仁孝及甥康伯珍等。浴于安國寺。寺乃高僧行乎所住處。畫像存。山中人兮忽三四。謇携手兮其虗徐。蘭爲湯兮蒻爲薦。芳誾誾兮屋廬。日澡浴兮或坐臥。精氣摶兮麤穢除。朝而噏兮石溜。暮咀嚼兮氷蔬。雖神仙兮遼以隔。羌彷彿兮爲曹。招乎師兮揮麈。邀王母兮分桃。哂空門兮多幻。嫌下土兮淫遨。密靚處兮高觀。知義勝兮身肥。鉤輈聒兮雲木。澁勒暗兮苔扉。夔一足兮畜恠。又狐狸兮聚族。雲冥冥兮月黑。競恣睢兮蹢躅。念畸人兮縛塵纓。隱思子兮勞心曲。桃眩晝兮李縞夜。韶華繽紛兮悅目。湛中園兮可樂。君胡爲兮空谷。</text>
<title>擬登樓賦</title>,<text>乙酉二月。余自密陽還京。道出沃川。渡赤登灘。登岸上樓。覽物傷懷。遂擬仲宣登樓之作。後千載以登樓兮。心實獲乎古人。胡蓬蓽之側陋兮。希明揚於昌辰。曩孤騫而識路兮。依士師之淸塵。雖徑竇之紛如兮。不敢睨之敢驅。果與世而齟齬兮。宜顚躓乎險途。旣三釜之不吾謀兮。排國門而南徂。凌雪霜以遙奔兮。就慈闈於推火。値歲年之未稔兮。腹蔬糲之不果。省兄弟於影堂。悲鏡鸞之孤寡。里閈繽其來集兮。故儆余以仗馬。專純嘿以靖處兮。願遂耕釣之初心。歷玄英而發春兮。鳥間關於園林。理角巾與䗶屐兮。思逍遙乎幽尋。時搜補於兵額兮。將械余以兜鈴。匪緇黃其曷逃兮。觀貞卜於鄭詹。仰春暉以流涕兮。矯冠佩而悲還。慨余行之遅遅兮。矧道里之脩艱。朝余征而夕寐兮。逴日遠乎關山。水何深之不臨兮。樓何高之不攀。戾赤登而徑渡兮。忽玆宇之如跂。聊縶馬以徙倚兮。恍烟景之邐迤。俯湍瀨而窺魚兮。想故川之魴鯉。覽榮木於聚落兮。懷故園之桃李。擷芳新於野田兮。緬故山之蕨薇。膠余心而莫捨兮。羌中道而懷歸。孑起立而騁目兮。白雲藹其孤飛。復憑檻以假寐兮。魂佁儗而無所極。忽僕夫之喚醒兮。報黃粱之已熟。揮沃盥以延佇兮。踆烏奮迅其西昃。下階梯而據鞍兮。膓馮回而欝塞。固行止之在我兮。何不斷而自惑。喟捧檄而動色兮。非尋常之可測。念乘田之爲貧兮。亦復歔欷乎接輿。苟自圖於封殖兮。人誰食乎吾餘。嫉世俗之洿濁兮。驕妻子於白日。椒蘭隨以變化兮。哀容長而無實。有蹈道之如矢兮。羌羣咻而衆咥。徵往哲之芳躅兮。信余命之多諐。顧初服其猶未悔兮。縱阨窮而勿遷。尙百歲之在後兮。懼誓言之不堅。聊書紳以自詔兮。庶日夜以乾乾。</text>
<title>觀魚臺賦</title>,<text>丙戌七月。李施愛反。予以節度使之命。簽兵到寧海府。兵未集。與敎授林惟性，進士朴致康。訪稼亭舊家。仍遊觀魚臺。是日。風恬浪靜。俯見羣魚游泳于崖下。遂和牧隱小賦。以貽二子云。肅承符于玉帳兮。東將窮乎海涯。紛羽檄之交午兮。余安能以恤他。懼壯事與老謀兮。洎日月以消磨。呬禮州之闉闍兮。聊延佇於前修之故家。有臺巙㞾于厥傍兮。襯赤城之晨霞。從二客以指點兮。恍不知身之憑灝氣而躡玆地也。蒙莊奚詫於知魚。鄒孟敢稱於觀水。倚危磴而遐矚兮。渺雲濤其幾里。少焉。颶母不翔。塩烟遙起。海市如掃。光景歘異。劃長嘯以俯窺兮。羣魚撥剌以悅志。蹇族戱而隊游兮。匪膚寸瀺灂之可擬。凌通波以喁噞兮。縱網擉兮奚冀。或掉鬐而奮鱗兮。吾恐風䨓變化以通靈。攀虬枝而太息兮。感物類之咸寧。並鳶飛以取譬兮。孰聽瑩於至理。斯太極之參于前兮。矢佩服而勿棄。眷二客之脩騫兮。忽有得於瞻跂。崇羽觴以相屬兮。悟一本之在此。酹牧翁而咏姱辭兮。若飽飫於珍旨。肝膽非楚越之遙兮。願同歸於明誠之君子。</text>
<title>謁夫子廟賦</title>,<text>景泰甲戌秋。嚴君。自成均司藝。出爲星州敎授。乙亥春。余及仲氏。往省焉。因留黌序讀書。携諸子。入禮夫子廟。見大聖以下四聖十哲。皆塑以土。歲月已遠。黯黲如入古寺。見千歲偶人。予愕然不敢指視。以爲大聖大賢如有靈。其肯依此而受享乎。於是。咎始作者之無稽。書此賦。遺諸子。俾改以木主云。賦曰。歲旃蒙之首時。余鯉趨乎玆黌。羣狂簡之君子。瞻夫子之廟庭。撫中唐之文杏。欣時雨之敷榮。闢金鐍以磬折。起闕里之遐想。入余跽而仰視。忽盱睢以戃惘。何於穆之淸廟。塼泥土而肖像。無異夫浮屠之宮兮。安得髣髴乎東門之堯顙。矧歲久而日逖。宜繪綵之漫喪。冕旒十二。網蝥蟲兮。河目海口。塵雝雝兮。赤白陁剝。苔蝕山龍兮。蝸涎畫字。暈于衣裳兮。塊四聖與十哲。亦東西之相望。或冠倒而笏墮。或眸矐而指亡。縱後世之繕塗。猶瘢胝與瘍瘡。匪聖靈之宜宅。慨廟貌之不臧。雖籩豆之潔蠲。恐鬼物之旁窺。昔夫子之周流。志不陋夫九夷。我東海之文明。曾仁賢之所治。苟尊崇之有道。應夫子之來綏。况夫子之精神。譬如水之在地中。求之則在。道之斯通。何必靦形像而禋祀。冀肹蠁之昭融。範黃金猶不可爲。而又土木之是肖。始作俑之無稽。豈不至今其可誚。喟聖神之履運。煥頖制之復古。妥木主以釋菜。用以彰夫昭報。光聖德於不顯。體姬室之䂓模。何必重夫改作。尙因襲乎前圖。誶曰。南山何有。侯栗蓁蓁兮。培陽擁陰。風露流津兮。剖而作主。肌理均兮。用周人栗。可以妥夫子之神兮。亟撤土塑。返黃祗兮。毋令魑魅。有憑依兮。明告君子。余言不欺兮。聖人復起。謂余有知兮。</text>
