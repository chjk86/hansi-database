<title>晉菴兄 天輔 家逢永春宰南丈德哉 有容 拈䪨同賦 己未</title>,<text>遇子重陽後。初聞四郡秋。文章多峽日。宦業倚漁舟。未歇烟霞意。何妨簿牒遊。應知洛城枕。不似縣齋留。</text>
<title>正陽寺 乙丑</title>,<text>怳惚登樓眼。千峯勢若馳。靈禽擧逸翮。姑射濯淸肌。欝欝蟠凝素。騰騰巧耐危。名高鴨水外。磅礴鎭華夷。其二盤根洪渤盪。森頂太虛擎。雪霰渾爲氣。鴻濛久聚精。象奇眞戱劇。神造孰經營。滿地丘山小。團團一局枰。</text>
<title>普德庵</title>,<text>伽藍千仞近靑霄。匍匐愁躋石磴遙。一柱眞能支突冗。飛甍何自倚岹嶢。窓排巖竇難窺詭。風轉禪龕未定搖。賴有潭龍紛護衛。憑渠神力駕霆颷。</text>
<title>摩訶衍和淵翁</title>,<text>滿地松杉翠色長。祗園春掩晩花香。源窮淺瀨鳴環珮。嶺極稠峯積霰霜。耽興還憐忙裏過。奮身曾欲幾時翔。凡蹤亦幸容相接。持酒慇懃謝永郞。</text>
<title>神溪寺夜坐</title>,<text>秉燭禪房靜。同遊夜席俱。商量九龍瀑。聳動四僊湖。繞枕松風大。窺簷嶺月孤。下山明日是。多意子䂓呼。</text>
<title>入九龍淵</title>,<text>壯觀可敵死。奮身向九淵。昧爽視天色。蹴起諸僧眠。輕衣備裝束。山風共飄然。出寺二十里。轉過玉流泉。沙彌更努力。導我曲磴邊。側途已在後。斷壑儼當前。滑璧峙其旁。乃有鐵鎖懸。仰看白雲接。俯臨黑潭圓。逸興資銳氣。不念殘軀捐。踊攀頻遞拳。匍匐以膝緣。行行復如是。其險殆甚焉。直下數十丈。裊裊腰繩聯。深谷窅而邃。開闔從步旋。劒芒峩列嶂。筑響駛奔川。崩石互低仰。巨木交亘綿。四顧環墻壁。匹練頭上天。耽勝可言苦。同遊或挽牽。終應歷險危。偉賞乃獨專。</text>
<title>九龍瀑</title>,<text>雲根落瀑壯撞摏。雷霹聲中日掛松。大宇將崩傾積水。厚坤如裂竦羣峯。掀來萬谷寧眠魅。呑盡八湫最老龍。光恠閃翻頻動魄。恐噓昏霧截歸蹤。</text>
<title>玉流洞</title>,<text>安危性命今吾免。鐵梯縆路尙驚魂。始知誠到無不爲。毒龍幽澤視如盆。玉溜澆飯風吹汗。回看峯影微欲昏。盤石奔湍非不美。已見源頭巨瀑尊。</text>
<title>海山亭夜</title>,<text>海濶張燈夕。虗樓更若高。窓前萬里勢。枕上二更濤。一宿斯何地。平生始足豪。褰裳能可涉。不是少輕舠。</text>
<title>三日浦</title>,<text>長嘯弄波不住舷。行尋永述所洄沿。十洲天遠騰翔地。小嶼亭留過去年。日照圓湖開瑩鏡。鳥飛晴渚曳輕烟。欄干拍手憑神籟。三夕能留倘作仙。</text>
<title>門巖</title>,<text>海棠浦渚影依依。馬首滄溟暎夕暉。平浪自跳時獺出。圓沙無觸忽𩿨飛。雲烟莽濶終何極。天地逍遙獨我微。一鶴東來如可戱。蓬壺六六泛舟歸。臨海茫茫意覺豪。征袍未斂鬪鯨颷。江河淸濁坤倪盡。烏免飛騰浪勢遙。凝畜故能均育物。盈虗何獨此無潮。吾人自有天機運。胷裏吐呑任長消。浩淼滄波極望同。天根無際定西東。三光蕩漾元浮上。百恠沈涵詎測中。宇宙不知何世界。桑田莫信更鴻濛。入生憂樂眞堪笑。自是醯鷄眇此躬。</text>
<title>叢石亭</title>,<text>峙石稜其六。亭亭距潏洶。方看六鰲背。果有四仙峯。蜃氣功齊巧。鯨濤勢劣摏。深知勵世意。砥柱立殘慵。</text>
<title>淸省齋病中喜與成道伯 德朝 聯枕</title>,<text>會合休言滿意難。病帷新稅故人鞍。雨聲連夜偏宜靜。峽氣迎秋早作寒。杜老孱軀須藥餌。竹林狂態屛衣冠。官廚佳釀知盈甕。奈此床衾久减餐。每說蓬萊一見難。短騾春策入山鞍。天風湧海雲濤起。桂月臨潭嶽色寒。玉溜澆胸疑化骨。陽阿沐髮以彈冠。家人怪我敷腴面。祗是兼旬絶火餐。得君衰末見才難。神驥騁途萬里鞍。古馥幽蘭超世遠。烈風喬木犯天寒。玄經寂寞楊雄草。華珮巍峩楚纍冠。也看碧梧霜落日。鳳飢終不稻秔餐。</text>
<title>靑龍山</title>,<text>磅礴西南勢。諸峯帶夕陽。淸含霜露白。瘦戴石松蒼。神秘穹林密。天荒流水長。誰知窮隴外。能有小金剛。</text>
<title>曾王考文貞公謚筵感懷屬諸君和之</title>,<text>稽首恩書淚欲滋。愴懷中歲拂衣時。笙鏞嘉會非無遇。丘壑遐心爲有思。至象樓涵龜馬海。浮榮雲遠鳳凰池。家傳詩禮今殘緖。喬木霜寒半隕枝。</text>
<title>閔掌令 翼洙 輓 代作</title>,<text>衆望歸台輔。名門出巨儒。雲雷身與斂。蒲帛春虗紆。秉義攸人忌。無言亦世扶。今焉吾道熄。豺虎自橫途。其二儒學躬修貴。君能慥慥人。縱非林下跡。一是卷中身。講說常懷訒。繩䂓儼造眞。世多名實眩。誰識篤求仁。其三世閱艱難際。邦憂出處間。剛陽紛避位。砥柱獨支瀾。利鈍覩非逆。經常履有安。何人酌酒賀。喬木忽摧殘。其四首丘眞夙志。逆旅遽虞淵。淚濕攀餘栢。苫爲殯後筵。濟時猶有日。哀子隕其年。墳草交新舊。同堂會幾阡。</text>
<title>都事叔父拉金城兄來會卽席行酒出示槖中䪨亦嶺外勝集也</title>,<text>淸遊快馬捨枯筇。氷雪重裘度鬂風。東嶠山川分兩縣。我宗儀範各衰翁。歸鞍夜帶蛾眉翠。小堠官迎蠟燭紅。廚釀新醅餘晩菊。興顚寧不到宵窮。</text>
<title>又次叔父披襟亭感懷韻 昔年。先大諫。與叔父同作北路者墓行。</title>,<text>白頭無恙一枝筇。重上寒樓倚光風。十載滄桑猶故路。七旬詩酒見仙翁。野欄閱世奔川促。旅枕愁人跋燭紅。髣髴當時行並馬。嶺關霜雪歲將窮。</text>
<title>席上奉和</title>,<text>慶樓省閣迭聯筇。翰墨承家不替風。官壤相隣依阮巷。觥籌無盡倒山翁。寒光聚鴨池凝碧。返景歸鴉嶺漲紅。倘荷留連圖數日。我詩雖倦未應窮。淸歌變曲送征筇。西澗陰森欲雪風。蓬島雲霞須傲吏。泮園松鶴着癯翁。桑楡晩景精神旺。酒壘微酣面頰紅。敢請明朝休命駕。襌扃卜夜壑搜窮。</text>
<title>除夕。用農巖次東坡簡齋放翁牧齋韻。率意題之。</title>,<text>餞歲循躬計覺違。悄然百慮夜燈微。男兒三十知何立。歧路縱橫迷所歸。志不辭騫逢世晩。病多沮進讀經稀。天人默驗無停化。動靜盈虗互自依。遠懷丘壠雪霜更。馬鬣年深無已平。僕掃枯莎香火冷。鴉投寒栢海波明。殘魂識路身如縶。暗淚成聲鬼亦驚。樂事童游渾似昨。此身何遽怨餘生。傾杯淺淺撥爐紅。夜色如何斗轉東。天運寧私寒暑裏。人情自感古今中。神精跼蹙棲塵蠧。身世悽傷叫侶鴻。慷慨彷徨眞有以。時淸非敢哭途窮。詎能充養自優閑。昭曠原頭衆妙關。古鑑深埋塵垢裏。二毛徒逼藥茶間。眞師黃壤多英傑。雅識靑冥列巨山。勉使隨時聊適性。春來花鳥碧流灣。</text>
<title>華陽書院</title>,<text>徊徨竟日若相迎。杖屨餘痕淚我纓。霜壁峻嚴衛道力。風灘彷彿講書聲。英豪氣放三韓隘。俎豆魂歸九曲淸。大義猶騰樵牧語。逢人能說老先生。</text>
<title>萬東祠</title>,<text>寶墨昭煌碧澗濱。苦心肇自舊陪臣。山中祠掩春王月。海外雲開北極宸。胡運不窮紛玉帛。帝靈如在獨精禋。皇華文物存何處。頭上留吾一幅巾。</text>
<title>仙遊亭晝眠</title>,<text>午枕欠伸起。吾猶樓上茵。依俙騎鶴夢。縹緲卧雲身。石老凉吹髮。松寒影滿巾。希夷徒隱睡。未是愛醒人。</text>
<title>永禧齋次洪養之 梓 殿官時作 己巳</title>,<text>殿宇深嚴地。祥光起翠霞。如聞仙佩響。宛入上林花。陟降參禋享。精神動繪華。宸書昭戒勖。齋典重邦家。</text>
<title>不寐</title>,<text>不寐秋宵永。林風時攪人。虗庭競蟋蟀。薄昊朗星辰。道負酬初志。貪憐誤此身。高杉聞唳鶴。逸意愧難親。其二久滯齋廬直。行藏誤意多。巖棲拋虎豹。野服束芝荷。但畏緇塵染。能忘素業磨。殘燈悄耿耿。三復反招歌。</text>
<title>哭宋士行 文欽 用農巖哭林德涵韻 壬申</title>,<text>存沒人間太遽然。呑聲中夜淚如泉。山林高躅非無士。文學通才獨見賢。志業盛年歸厚土。交遊往日劇奔川。詞垣理藪憑君導。從此襟期敦與宣。兵戈避冦維楊谷。文酒奇緣一日逢。高步凌空天馬氣。冷芬超俗臘梅容。文華未欲終蟲篆。操履常看折蟻封。歷歷童年觀感跡。吾家伯氏每相從。鍾毓名門不偶生。笙鏞早擬盛時鳴。眼中細析棼絲會。手裏旁通衆藝成。向後芬華捐宿累。異時充養待遐程。嗟嗟蘊抱年何短。千古堪霑志士纓。昔我垂髫今欲絲。逢君淚逐話言遲。古琴續理峩洋曲。半樹長含棣萼悲。落落詩書憐病語。悠悠雲月會心時。手題珍重猶留壁。常目良朋十字䂓。官齋夜酌別懷悲。顔面依依月入帷。窮谷謾傷長往志。重泉那問更來期。漬綿千里難成酹。相紼新腔未忍詩。須識存亡關世運。儒林喬木半凋枝。</text>
<title>感懷尤翁</title>,<text>斯文歸海邦。列祖崇儒碩。豪傑代有興。接武跂聖域。唐虞道峯躋。星日石潭廓。悠悠不墜緖。天心眷繼作。先生間世人。正氣鍾磅礴。宏才擬大任。否運卷初服。抱膝隆中義。刳心閩南學。密勿君臣契。經綸在中國。大業諒齎恨。至誠貫金石。三朝肅模楷。四維整風俗。衛道殫呵叱。擔躬超寵辱。嶽立萬夫望。獅吼百獸伏。運用發輝光。充養資眞力。撼撞紛多端。閱歷彌守確。纖兒疑太剛。宵人怨其直。終見氣數迫。倒彼門墻戟。云何鸞鳳峙。並遣鴟梟育。宇宙斲大棟。靡所撑樞軸。詖淫滿季世。洪流駕陵谷。遺書炳垂則。誰哉嗣偉躅。</text>
<title>牧隱書院</title>,<text>異事靑林一日枯。村名千載聞懸弧。天生萬化牢籠手。便奪英華草木膚。</text>
<title>待鄭士益</title>,<text>黃槐落已盡。游子滯何邊。筆退上林試。衾寒太學眠。舊茵堂換主。新路海連天。詎識鷲峯下。浮萍集小川。</text>
<title>三月省墓宿芝榭愴懷</title>,<text>灑盡松楸淚。停鞍故里空。澗虗唯逝水。花發又春風。破壁圖書在。頹垣鳥獸通。如何堂搆義。徒老宦遊中。右志事齋雲影㙜何處。靜觀齋亦墟。林泉未䟽滌。人代有盈虛。不改庭前草。如看花外車。遺䂓倘可述。餘玩卽鳶魚。右靜觀齋 玆洞無他勝。吾廬爽氣偏。門敎千駟退。庭授一經傳。靈草馨何歇。高山立卓然。先公未歸恨。誰識竟無年。右靈芝洞溪棧童時路。漁磯不變淸。菟裘一壑勝。花石百年情。亭號含冲漠。灘聲洗利榮。歸來理釣艇。擬作白鷗盟。右太極亭</text>
<title>重修志齋謹步前人題詠 庚辰</title>,<text>衡門世應少微墟。舊軌駕風覽太虗。林下傳心知有印。一樓藏得萬籤書。</text>
<title>太極亭。敬次曾王考丸字。</title>,<text>三改湖亭百載間。雲烟魚鳥坐來閒。圖書一理無衰盛。滿眼乾坤自在丸。</text>
<title>涵一堂。次壁上尤翁䪨。</title>,<text>衡門幽處世緣微。默對陳編萬慮稀。烟火故開熊豹穴。巖阿初拂薜蘿衣。溪聲得雨秋雷吼。山影盈樓夜月歸。多少炎凉林外事。誰敎于我一漁磯。</text>
<title>大水</title>,<text>漲壑飛梯破。環村大澤成。坪畦幻蛟窟。山竈動蛙聲。赤子誠非罪。蒼穹偶不平。明年縱可熟。無地作春耕。</text>
<title>豊墅雜詠</title>,<text>茅棟移成換舊顔。童游草沒廢墟間。阿兄當日流觴處。亂石交塡曲水灣。慵奴不鮮護山家。門逕荒堙澗壅沙。舊種丹楓池畔樹。撑成藩障絡瓠花。</text>
<title>酬酒谷</title>,<text>君家古峽氣。喬木擁孤村。澗枕隣熊宿。巖耕伴鶴翻。草衣雙鬢老。甕牗一經尊。久矣知音少。幽琴許孰聞。疊吾非高尙士。守拙卧窮村。滿戶靑山在。侵襟素月翻。嘗來世味薄。憩處法門尊。求道平生志。年衰幸及聞。</text>
<title>安壟志哀</title>,<text>荒莎匍匐叩泉塗。滄海愁雲暮更徂。是日憑依空有泣。平生疾痛欲誰呼。苾芬冷落無家力。松相摧殘乏塚奴。假使幽明眞有接。慈心忍對我顔枯。塡臆苦辭跪欲陳。嗟吾未死獨何人。存亡門戶難餘業。前後衰麻閱一身。穉裔幸看宗祀托。殘生罔報昊天恩。東岡舊計逢時隘。且葺先廬碧澗濱。</text>
<title>元靈就木後用昔年寄渠韻志悲</title>,<text>一哭盖棺了。英豪若箇人。鳳麟從古短。天地共余嚬。絶藝時名累。弘襟素蓄新。九原應更笑。吾復惜材臣。</text>
<title>太極亭觀漁</title>,<text>霜落天容太劇淸。重陽氣候滿虛汀。寒波倒赤厓垂葉。落日翻黃野偃粳。隣侶多逢臨水釣。名辰獨欠泛花觥。穿魚細柳童隨後。却是烟橋畫裏行。</text>
<title>盆菊疊䪨</title>,<text>雙植一盆土。花花不競心。皓禪新拂衲。黃鶴早巢林。雨露培根別。乾坤毓氣深。天機卽此在。默觀要推尋。</text>
<title>又用三淵梅䪨詠菊</title>,<text>勁姿不藉艶陽溫。九月繁英霜滿盆。百草回看芳意斷。寒花兀立烈心存。中央占色新舒蘂。宛轉流馨舊晦根。好就荊扉同一室。靈芝山下卽名園。尋常啓戶欲逡廵。玉貌黃裳望似人。竹栢論交同耐霰。芰荷繼序別開春。欹巾恐觸莖梢弱。潑墨嫌渝氣色新。晩世賞心吾自許。前生倘亦菊花身。芳信當秋爛一遭。曾無煖閤養芽勞。甁頭淺漑時時滴。盆上踈英點點高。逆旅暫居烟火室。淸愁應憶水雲皐。蕭蕭落木蓬門裏。澹泊風流獨擅豪。仙標落落冠花園。世外襟期何處存。瓊藻厭騰騷客筆。金罍羞伴貴公門。谷中靈草參三秀。鉉上幽蘭叶一翻。莫說寒梅驅臘力。霜秋晩節啓淵源。郁烈堪方椒蕙眞。嬋娟肯效杏桃春。凉秋獨禀淸明氣。末路初逢骯髒身。已信羣英皆讓爾。安知高節更無人。芳菲徂序增悲慨。點撿殘經永夜親。</text>
<title>湖亭邀亮仲小話</title>,<text>秪殘秋色漾潭心。老石寒雲寂歷林。夕景蒼茫垂釣處。磯頭落葉一䒰深。</text>
<title>李元靈挽</title>,<text>白馬江流自古今。祠前喬木百年深。靈根培得名門壯。挺出旁條聳士林。窮視平生有不爲。歲寒勁節可推知。此關峻絶誰能透。高坐譚天未足奇。莫嫌城市廣交遊。自在無營到白頭。恠石奇花庭半畒。太虛包納素襟幽。慷慨平居多苦顔。乾坤雙眼隘塵寰。相逢意氣當塲飮。宛在悲謌擊筑間。激烈秋風海上篇。神州北望泛槎天。危腔瀉出男兒淚。端有胷中未釋然。山水烟霞苦癖存。丹丘晩計一柴門。終南素幄空留跡。海嶽微茫幾處魂。</text>
<title>惠直</title>,<text>幽棲拋澗屋。旅食作倉官。祿厚妨詩澹。衙閑愛睡闌。牕燈留歲暮。門鐸犯晨寒。忙裏存吾道。殘編得暇看。</text>
<title>晉兄樓字。卽其絶筆。感次示盤谷兄 鼎輔。</title>,<text>魂隨遺表稽彤樓。淚落龍顔濕翠喪。天馬末宜鞭策馭。仙禽如解網羅愁。文章世復無高手。風範人皆讓一頭。十載巖廊淸凈業。新阡小碣共君謀。</text>
<title>齋宿南倉。次板上趙判書 觀彬 韻。示宋僚和叔。</title>,<text>山氣侵巾袂。凄寒掩畫堂。高風新捲雨。素月若添霜。旗皷轅門罷。魚塩緡筭長。淸齋相對處。萬慮靜燒香。</text>
<title>赴司</title>,<text>南城十里路。日日赴如期。馬熟衙門入。官慚市竪知。新荷遲吐萼。垂柳懶颺絲。閙處還幽閴。惟將一枕欹。</text>
<title>晉兄畫像成。次盤谷五篇。</title>,<text>圖像依然隱几年。誰言儀範閟黃泉。相看怳接掀髯笑。却恠存亡淚有漣。長松古石與悠悠。合置先生山澤幽。借問傍人何所似。沙頭老鶴海天愁。黃閣遺塵杳玉樓。人間謫限未應留。丹靑何必求公像。箕宿長橫北極頭。巖廊氣像更無今。功業休論有淺深。須識巍巍難狎處。風流別有藹如心。嶽瀆崇深半幅眞。英靈詎必化成塵。兒曹且莫恣饒舌。終是偏邦特出人。</text>
<title>美卿所種稚荷。能開花可喜。疊前韻。</title>,<text>始種謂差晩。方開好及期。淸香一朶足。幽賞五僚知。翠盖潛魚浪。紅衣浥露絲。憑欄磨墨處。風帽不勝欹。</text>
<title>送鄭僚 志翼 之任晉州</title>,<text>海色嶠南濶。官程導板輿。釼鞭元帥後。符紱侍臣餘。秋入轅門肅。江圍訟院虛。離懷際寥落。况判長僚裾。</text>
<title>疊仲由</title>,<text>半庭治圃小。長晝對棊遲。不見皺眉事。尙多抵掌時。熱門羞丐祿。窮巷督酬詩。綠綺如相奏。吾其鍾子期。</text>
<title>疊酒谷</title>,<text>京居冷落散官門。噪雀空階吏到軒。郊稻憂灾垂雨脚。竈薪騰價减烟痕。秋圍戰藝聽兒做。故峽歸棲試婦言。寫了鄕隣書數紙。田廬悵望兎園昏。</text>
<title>守禦兄上南漢。余與諸從氏。皆從之垂舟。次榮字。</title>,<text>昇平旗皷將垣榮。遙想鑾輿渡漢行。飮馬餘流終古咽。牽羊有壘尙今驚。空憐天塹千年在。虛負男兒一日生。南堞層雲如月暈。悲歌擊櫓釼光明。</text>
<title>夜操</title>,<text>百雉摩雲士蟻屯。將㙜傳炬肅無喧。燄芒亘堞繁星錯。砲礟連空赤電奔。捴攝麾旌襌氣少。中軍䥐甲雅風存。金湯信險曾何賴。夜指旄頭未忍言。廣尹李季良爲中軍</text>
<title>奉示座中</title>,<text>勝事山城夜。逢迎一席同。詞臣亞營將。賢弟舊元戎。霜動三池月。秋殘九寺楓。誰知眞率會。在此戟門中。</text>
<title>題仲由梅竹閣</title>,<text>一竹一梅澹孰如。天寒谷口退官廬。羅浮夢遠香生枕。淇澳詩賡韻滿書。颯颯風竿碁罷後。遲遲蓓蕾雪來初。傍人休恠簪纓倦。紙閤前頭世慮虛。</text>
<title>答仲由</title>,<text>雪中雙屐扣荊關。小閤梅前對瘦顔。井臼簫條山日暮。琴書牢落草堂寒。窮居詩格稱三昧。久宦年功敵九丹。鞍馬翻慚墻外路。讓君高坐一牎間。</text>
<title>漫題</title>,<text>南牖寒光嶽麓靑。鴉來啄雪吏過庭。扃深錢糓晨看鑰。墻逼衢街夜撼鈴。饞士一官眞暴富。直廬三夕各平停。山榛唱罷遙相感。不遇當時隱作伶。</text>
<title>人日 壬午</title>,<text>橋畔氷融淺淺溪。迎來淑氣啓寒棲。承風門柳垂條立。弄日園禽盡意啼。晝永芸編隨我在。春還山態向人低。端居定欲無詩久。強被隣朋又一題。</text>
<title>次題戶部池亭</title>,<text>隙地環松作翠阿。泛波危檻別開衙。金銀帑畔藏詩境。朱墨床頭引睡魔。淸晝池華孤鳥度。微風花氣半簾斜。郞潛髮白休相笑。猶有豪情不廢哦。</text>
<title>舟下太倉檢船</title>,<text>行逐鳧鷖泛順流。蒼崖轉送挹淸棲。遲遲出郭尙書轍。兩兩停帆貟外舟。宿雨汀洲山翠滴。輕風隴畒麥黃稠。諸倉公事煩相問。逋稅船來督未休。</text>
<title>六月初五日。親臨賞軍。以賞布品劣旣拿入。終竄東萊。盤谷兄卽以詩送行。謹步其䪨。</title>,<text>臨門鞮屨促。童僕渾家驚。罪或無情在。恩惟擬律輕。朝衣出禁闥。謫路向蓬瀛。不必離騷賦。優遊也適情。</text>
<title>江上別諸人</title>,<text>漢水今將渡。吾行信遠征。偶從末僚位。還得逐臣名。野草偏遲霈。江鷗欲避盟。沙頭相告別。脉脉復含情。</text>
<title>石院</title>,<text>殘炬明滅羸馬顚。咫尺不辨霧濛濛。不雨傷農雨妨行。欣憂兩端難折衷。途上多逢寺奴貢。恩綸每軫剜肉恫。愼爾戶部衙門納。我是南竄舊郞中。</text>
<title>嶺</title>,<text>汗透苧衫赤日闌。扶人叱馭上雲端。關門俛出南天濶。一曲長歌行路難。</text>
<title>全生 光奎 自長山來見</title>,<text>甘州別後善州逢。人與烏山宛舊容。浮世光陰憂患足。恠君黎鬂未全鬆。</text>
<title>慶山</title>,<text>羣山迭出長隨身。往往蒼松夾澗濱。野藪生烟猶遠店。夕陽逢堠似情人。參差農事沿途別。迢遆覊愁與日新。老鶴本非籠裏畜。祗緣飮啄困風塵。</text>
<title>示府伯權道以</title>,<text>相逢如夢裏。此地是天涯。多賴主人厚。不知故國賖。島風來卉服。海月起邊笳。衾枕占蕭灑。城西第一家。其二烹茶竹爐火。當戶石榴花。書卷隨身定。雲山滿眼斜。窮途逢舊友。逆旅視吾家。朝夕庖人肉。還慚謫况奢。</text>
<title>二十六日聞宥</title>,<text>神仙不遠謫蓬萊。門對雲霞碧海開。定識天敎游賞遍。投荒七日赦書來。</text>
<title>永嘉㙜</title>,<text>孤帆三四島門開。蕩潏濤聲拍來。䧺鎭電霜橫巨艦。強都鯨鰐逼高㙜。忠魂舊壘空荒草。皇渥穹碑半錄苔。千古英䧺不盡恨。譙樓畫角暮生哀。</text>
<title>宴享舘</title>,<text>短釼高歌策馬遲。戍樓秋意數蟬悲。東南積氣風雲暗。戰伐餘痕石堞危。輸舘芻犧通貨市。含綸冠盖駐㫌旗。小邦亦有山谿險。辛苦和親一島夷。</text>
<title>沒雲臺</title>,<text>翠麓蜿蜒入海幽。扶桑西畔萬松稠。片雲極目天非盡。積水環身地欲浮。蠻舶便風來鴂舌。馬州冥色割鴻溝。孤筇已了三韓界。南斗隨人直壓頭。</text>
<title>海雲㙜</title>,<text>烟波無際海雲㙜。望裏鴻濛若肇開。一氣彌漫坤軸仄。太虗相軋颶風來。孤游自笑塵寰蹙。浮世何傷髩髮催。襄磬孔桴千古感。斜陽思醉濁醪杯。</text>
<title>梵魚寺</title>,<text>寺閱羅麗浩刦來。滿山金碧一樓開。居僧東指雲生處。日月先臨義相㙜。</text>
<title>黃山</title>,<text>一區奧曠好官居。不厭重過黃山驛。十里江迴竹循。颼飀萬竿帶行舶。督郵多從侍臣來。高枕白日惟碁局。我欲搥碎日哦亭。馬政何預詩百軸。</text>
<title>出豊墅</title>,<text>點撿藏書閣。行廵井臼回。溪從別後漲。月復卧邊來。棗栗筐交滿。稻梁野不灾。南隣多釣伴。明日問漁㙜。</text>
<title>伯氏墓愴懷</title>,<text>齒髮吾如許。孤墳知不知。獨將半軆孑。罔慰昊天悲。拭淚松風颯。燒香草露滋。有言終未吐。冥漠九泉期。</text>
<title>守禦兄又邀余同赴南漢。凡得十四律䪨。皆主人所唱也。</title>,<text>同遊借騎敢辭勞。南漢楓林尙映袍。畫閣長江胡碣立。危城落木將㙜高。乘秋筇屐聊爲適。攬古山川未作豪。見說行宮新創起。翠華遺跡撫頹壕。</text>
<title>次演武館</title>,<text>西風斜日莽生愁。粉堞周遭亂木幽。萬壑沉陰方欲雨。千峯搖落不勝秋。吳山立馬猶留迹。豳幣駈車且忍羞。緩急何須桑土策。龢戎從古足方猷。</text>
<title>次觀砲</title>,<text>白日空山霹靂聲。流星走電倐无形。飛丸觸地林鴉落。烘焰干雲木魅驚。始自軒轅誰刱技。古徠弧矢謾窮兵。當年器械如今日。寧向胡庭恨媾成。</text>
<title>次天柱寺</title>,<text>落景蒼蒼吹角初。㫌旗度壑葉聲踈。荷凋曲沼同憑檻。風肅荒祠暫下車。禪刹電霜渾武庫。宮門虎豹儼宸居。秋光多在東樓上。翠巘丹霞畫裏如。</text>
<title>次顯節祠</title>,<text>戎馬重圍玉帛修。存亡大義一春秋。裂書殘堞風雲怒。血濺穹廬草木愁。當日經權紛有說。百年芳臭與同流。猶嫌俎豆虔瞻地。可汗峯高近廟樓。</text>
<title>趙景瑞㻐夜與士文來話</title>,<text>板門閒屧數明來。歲晩幽懷得自開。菊有餘花形共老。燈臨古卷意相催。天心慘惔純陰月。人事危疑半夜雷。斗酒歌呼今寂寞。白頭能覩少時迴。殘照橫城鴈陣來。蒼烟一半暮山開。庭柯已送秋聲盡。簷霰繽將歲色催。棲遁初心縈澗壑。經綸大象撫雲雷。少年新得襟期在。提挈要尋聖路回。疊犂然千載會心來。燈下陳編觸眼開。玄草不須知我在。朱絃更欲爲誰催。星河夜靜行天籟。霜雪秋窮閉地雷。避世墻東同此意。索居懷抱訪君回。天高鍾漏有時來。纖月西低淡霧開。煖被安身忘夜永。鳴珂喝道犯晨催。蕭踈霜葉飄疑雨。窸窣風窓吼似雷。微我縻官歸不得。移文詎自北山回。何不良宵把袂來。主人孤坐小燈開。殘香屛菊移盆遠。新萼迎梅入閤催。少日交遊聆答鳥。暮年頤卷感山雷。咿唔半月衰喉𤁧。浪擬床書遍讀回。</text>
<title>寄景瑞</title>,<text>數日不相見。其於鄙吝何。人皆懶散甚。春亦寂寥過。可惜策名晩。深知揣世多。東崗懷舊隱。唱罷紫芝歌。疊畏子聦明絶。如吾衰病何。癖須雕篆去。步要尺竿過。古義千秋合。窮途一士多。乾坤春浩蕩。嚶鳥自相歌。</text>
<title>次景瑞</title>,<text>積雨林園暗。殘編紙牗明。濃花方淑景。老樹尙寒聲。且策形骸倦。須令志氣淸。男兒聞道急。醉夢幾虛生。</text>
<title>次灘兄軸</title>,<text>庭桃未落岸楊靑。蘿薜垂垂夜雨經。𤱶畒前開寬一壑。江湖背轉起高亭。磯邊愛與鷗相狎。池上羞從鳳久停。三十篇成何氣力。當筵豪唱竦羣聽。莫省山容漸漸靑。病骸關戶伴殘經。祗知南漢遊時路。未躡東皇餞處亭。大雨一番花亂落。洪波三面棹虛停。綠陰滿地黃鶯囀。尙擬他時好約聽。</text>
<title>送李從事仲固 得培 之日域</title>,<text>南北皆吾患。殆今二百年。苑中惟帝墠。洋外尙蠻烟。久睹昇平世。遂恬共戴天。啣綸復何策。珍重大夫賢。其二曩過船行處。將如崖送迴。鳴鐃海蕩潏。牽纜日低徊。想像魂猶斷。當筵淚可裁。征麾背古壘。餘怨永嘉㙜。</text>
<title>同仲由訪貞陵水石太兒亦從</title>,<text>佳處林泉不必深。先陵洞口翠峯陰。聯翩騎馬出城去。便是經丘度壑心。</text>
<title>安興君 埱 挽</title>,<text>寧陵友愛篤麟坪。東麓高樓尙舊名。屬近天潢餘寶派。班崇珩茀表宗英。白蓮肯受淤泥染。丹鳳初無弋笯驚。一病眞能綏福履。淸時存沒備哀榮。祗知冠珮虔趨蹌。早謝淸歌妙舞塲。言外自能分黑白。腹中惟得貯忠良。殊恩殯與東園器。御藻酹宣北闕香。戀結雲墀那忍遠。王孫芳草恨空長。</text>
<title>寓感 太僕直中</title>,<text>遐情漫憶浚郊旄。散迹奚淹御駟曹。寸祿堪羞芻豆戀。亨衢詎有服乘勞。騁庭故局追風足。繫樹空梳爛錦毛。一入天閒稱是駿。千金論價未爲高。</text>
<title>閱淸堂</title>,<text>襆被生凉霜氣凄。慵官晏起頂紗低。登盤粥煖黃牛乳。遶院沙鳴白馬蹄。筋力敢言司務劇。課程漫有槖書携。獨憐秋色留叢菊。十月池頭萬萼齊。</text>
<title>石院堠</title>,<text>將迎盡日不勝疲。觀世營營拍手奇。謫路歸來官路去。我生榮辱鬢成絲。</text>
<title>遣悶</title>,<text>紫綬奚爲困丈夫。一官亶是慰妻孥。憑欄漸覺春舒野。攬鏡頻驚雪滿鬚。能事早衙紛閱牒。冗憂滄海又輸租。田家且及播牟節。壠陌偏慳細雨濡。</text>
<title>偶成</title>,<text>控扼嶺關位置尊。古來都會屬南藩。錙銖必競貪何甚。澇旱連灾稅亦繁。吏戶烟踈城外里。妓絃春閴市邊門。蕭條牧府今如此。蔀屋生涯况復言。</text>
<title>漫興</title>,<text>風靜鈴軒日亦遲。虛庭如洗訟閑時。春陰細作烟霏濕。天氣融回卉木滋。喚起晝眠思曳杖。題來官簿欲成詩。紫泉㙜下淸江濶。一棹尋花有好期。</text>
<title>次廵相南樓歌</title>,<text>都督雅望達城重。歌曲新與樓俱起。轅門顔色增自玆。崇墉麗譙屹好彼。南溟波濶光宸逈。八柱撑空保無頹。借問當年誰所刱。粉堞周衛營府來。自是嶺關統轄地。那無四面藩垣餙。䧺臬諸胥儼扃鐍。峻壕層甍賁丹雘。碁布繡錯凡幾郡。一方控此城上欞。登臨挹風絃誦鄕。侯望報信烽燧形。龍蛇毒啄黃猿妖。昇平久洗釼頭腥。暇日不淺元䂓興。藝試文武牙纛停。豹貅跳躍壯士奮。鳳蛟騰翥靑衿喜。觀燈之夕觀稼辰。闌干百尺供徙倚。壽曜長懸拜箋處。山呼遙賀誕聖年。觀風守土且何事。與民共戴仁覆天。我來禮數乍折腰。遵彼女墻枕石稜。靑娥寶瑟不可捨。冉冉當簷朗月昇。玆樓重改我髮變。十載銅章復來憑。</text>
<title>送舊使還朝</title>,<text>三冬纔去一春回。舊伯方還新伯來。人事天時迎送際。不禁霜雪鬢邊催。獨有離懷未暇陳。春來海運劇愁人。何圖全减三千石。惠我荒年萬戶民。</text>
<title>疊寄澗皐翁達營春府</title>,<text>祖烈兒榮有此翁。九重殊遇近臣同。棠軒曾是低頭處。今日偏尊定省中。</text>
<title>次澗翁鳥嶺歌</title>,<text>有嶺參天峻不極。乃在七十州之北。俯開迷茫祝融宅。高擧縹緲朱鳥翼。南紀山川是咽喉。西指京都路三百。穹林乕豹疊崇巒。仄棧羊膓懸絶壑。憶昔背水申將軍。千兵棄予漆齒黑。險關萬夫所莫開。胡不勁弩早防塞。如今補牢亡羊後。表裏山巓壯城郭。譙樓女墻勢崔嵬。似可遏敵堅我壁。冦來亦無他路否。待兎猶守一株側。卽事堪笑𨓏事悲。唯見新亭傍雪瀑。去來冠盖與商旅。殆同巨溟注萬谷。南有商山北忠原。兩鎭呼吸相控扼。百䄵金湯烟塵靜。太平歌成鳥嶺曲。</text>
<title>孟夏初吉。與鎭將西藪張樂。</title>,<text>大慶聖躬瘳。百官賀明宮。遙想是日嵩呼聲。岡陵愈鞏忭祝中。微臣稽首進箋後。村老携來蹈舞同。野濶天晴赤日高。密林西去無盡風。萋萋芳草藉成茵。躑躅影倒溪流紅。將軍有客善吹簫。手弄一曲淸且䧺。行廚煑花香滿盤。童娥舞釖雪飄空。非直偸閑暢悁欝。誠欲志喜見寸衷。太平萬世自玆始。佑我宗祊臨皇穹。同歡敢忘職思居。吾且牧民君詰戎。</text>
<title>霽</title>,<text>霽色琴軒坐岸巾。風來庭院凈無塵。靑山得雨看看別。白髮經宵種種新。獨樹餘花春似住。半簾喃燕晝相隣。芳辰媚眼堪怡悅。官事何煩嘯傲人。</text>
<title>洛江迎哭申贊善</title>,<text>下馬沙頭哭。先生旅櫬歸。江冥鴻斷影。天遠日沉暉。世道難言在。儒門宿望稀。丁寧收骨托。別路已沾衣。</text>
<title>燈夕</title>,<text>懸燈點點爛成稠。列宿天低萬樹頭。髣髴漢陽城裏事。籃輿扶上北門樓。</text>
<title>四懋堂會讌同宗二十人</title>,<text>中堂絲竹讌宗人。先蔭悠悠衆褐貪。喬木條柯榮悴別。天心同是藹然春。</text>
<title>磵翁有端陽兩詠次呈</title>,<text>勝負當前若忘生。搶頭奮臂勢崢嶸。機藏蹴踢誰先着。形伺安危故緩行。金皷無聲酣作戰。蟻蜉成簇嘿觀爭。此中壯士超羣力。定有何人可請纓。右角戱鞦韆高掛綠陰中。堂上奇觀與客同咄。咄仙娥昇白日。翩翩翠袖御長風。繩頭曳送翔如鶴。木末臨迴迅若鴻。玉釧金鈿爭墜處。滿庭香動一花叢。右鞦韆</text>
<title>示成參奉雷天 宇柱</title>,<text>碁罷悠然復散襟。靑山白雨靜中心。風搖溪柳蟬何晩。露浥庭花鳥自尋。已見衆訕歸卧閤。誰言治道在鳴琴。踈慵愧作商顔宰。未向儒林布德音。疊憐君寂寞抱幽襟。一架詩書千古心。義俠家聲終有賴。藏修先躅不忘尋。眠時風露寒生枕。坐處雲蘿翠滿琴。鈴閣蓬門何所別。且聽求友谷鸎音。</text>
<title>甁泉贈宋晦可</title>,<text>淸溪來不盡。遠自水晶峯。林迴路轉幽。窅不知所從。數家鷄犬聲。孤烟帶長松。縣厓隱小閣。主人延我筇。流目勞應接。未暇談從容。白石瑩谾呀。橫截迅流衝。半空紛雪雹。終夕相撞舂。奇詭建瓴形。瀉去聲似鍾。九曲皆此水。山勢復重重。窮搜上下湫。頓忘游屐慵。潭色沉黝碧。欲窺畏盪汹。深窟故不測。靈氣偃老龍。神鱗有時變。風雲豈無逢。奮蟄感所遇。顯晦依常庸。嗟嗟遯棲者。本非鳥獸蹤。初服倚桂樹。無事可嬰胷。美玆大洞壑。居然一素封。</text>
<title>追挽曺侍直 世鵬</title>,<text>淳厖天質美。修養令儀新。名祖門闌別。賢師講授親。丘園尊素履。鄕里化彛倫。文彩與標致。求公詎獲眞。其二吉人天所相。於是窃堪疑。禍在荊釵酷。宗憐匕鬯危。蠧魚侵宿藁。蒲帛失淸時。望七年非短。重嗟久忍飢。其三憶昔停驂地。衡門烟火靑。風埃三丈組。杞菊數叢庭。厚德熏如飮。昬襟喚欲醒。悠悠十載恨。終失細論經。</text>
<title>幽谷金丞 守咸 臨歸寄詩立便走次</title>,<text>懶騎幽谷馬。啖厭儉湖鱗。送客悲徂歲。爲官戀作隣。關山直北地。鴻鴈向南辰。別後梅巷詠。何由驛使頻。</text>
<title>守歲拈韻</title>,<text>不寐爲何事。憑軒且忍寒。方看一歲訖。漸惜五更殘。腰倦遲投紱。頭鬆強岸冠。無端我已老。童穉眼前歡。</text>
<title>四月八日次去歲觀燈䪨</title>,<text>始見稀踈漸覺稠。魚龍吐焰競頭頭。笙歌緩逐女墻去。倚遍東西南北樓。</text>
<title>移轉歎</title>,<text>五倉移穀龍州始。驅民遠到七十里。重嶺崎嶇峽流峻。牛馬顚仆寒雨裏。開庫出粟問何似。惡纇長腰未準斛。只費粮資三日。難謀歸家炊一夕。誘令受去且威喝。察其顔色殆欲哭。羅列叩頭前致辭。隣糶如今不願獲。我倉所積尙云盛。經是三冬竭衆力。當時𥳽舂官苛退。婦子單衣繫凍獄。萬箱辛苦皆膏血。餉與他人不自喫。玉粒麁糠甘相易。恫甚剜我心頭肉。侯乎此行顔亦厚。挈衆跋涉胡爲來。裒多益寡取義大。意若平分備天災。山郡海邑次第運。不知委積何終極。宏猷遠筭非敢測。竊聞沿浦米價翔。吾儕小人但務農。征利中間酷見傷。若爲多穀害殘縣。何不捐之補公私。余聞此語長太息。愚而神者其可欺。守宰爲職聽廵按。廵按統於三台司。可畏文法動持人。奉令撓民豈樂爲。</text>
<title>官齋置綿稻盆戱成二絶</title>,<text>田家氣色小軒中。綿稻新移尺土融。天意蒼茫澇旱際。雙盆憑驗萬畦豊。宵爲露滋晝避陽。天機人力與商量。絲身穀腹於斯在。看似尋常信寶藏。</text>
<title>磵翁先歸。余亦坐失囚將歸。拈一律。寄呈行軒。卽翁之最初賦贈䪨也。</title>,<text>海竹笙歌不復詩。離亭未把一盃爲。雙鳧辭縣飛將迅。獨鶴尋單老更奇。逆旅同歸非別袂。秋風初動感新詞。他時賓主南中話。踈雪靑燈海上期。</text>
<title>五拙翁成丈 道源 來訪。次其所贈。</title>,<text>鶴氅藜筇坐夜闌。別懷牽動未成歡。琵琶曲轉歌聲厲。月湧東岑霽色寬。</text>
<title>廢詩久矣。金駿卿 容 投以三律聊爾次之。</title>,<text>向來無宦趣。梅閣禁行觴。多負春三月。虛過歲幾霜。老看同伴少。懽共後生長。故里今成醉。壺樽列一床。其二人皆聖代飮。吾欲醉翁亭。春意開新肆。天文燠故星。風花吹面赤。山水滿眸靑。亦識太和力。多資細討經。其三諫草君何倦。詩筒滿意圓。候虫漫自語。秋鶚獨能天。蹙蹙花甎步。寥寥紙牖眠。名途要有立。藉手返林泉。</text>
<title>太兒小科後志喜 戊子</title>,<text>曾王考文貞公二十一歲。以仁廟戊子。擢司馬壯元。所作白雪樓詩。膾炙當時。今上戊子。玄孫承祀者太源年二十九。猥占榜中第一人。以齒則差而太晩。以文則賦而非詩。且今魁選事例異前。謂之繼述榮耀則不可。而長陵之於當宁。先祖之於太源。計以昭穆。家國俱爲四代。前後魁庠年甲偶同。不亦可謂奇乎。口占一律。聊寓感喜之私云爾。長陵進士榜頭尊。先祖聲名擅藝垣。四世君臣同際會。百年家閥再魁元。辰回戊子奇何甚。才忝雪樓愧亦存。須識此翁期勉意。靈芝故業有衡門。</text>
<title>寄景瑞</title>,<text>昨就趙子堂上去。庭苔碧厚柳颺絮。微風吹㠸爐烟歇。主人㗳如枯梧據。門掩深巷絶輪蹄。身自田里隔粉暑。晝長軒靜澹相對。意會何有新言語。桃巷一樹撲窓開。細馥葱蘢草玄處。花比伊人不相似。爲君欲將寒梅與。琚佩已難利趨蹌。榮祿奚能得酣飫。紫闥深嚴倦遲徊。此意旁人疇復覷。白首晩契出風塵。亢爽自笑布衣倨。稱君國士願君升。又恐貴後踈我遽。君不見。趙子有室嬰重疴。終不易操畜姬御。</text>
<title>送士文咸興</title>,<text>江湖草屋帶孤烟。書釼遲迴幾十年。身計縱非張籍病。高風還遇浙東賢。其二七寶金剛擬一鞭。歸時國島繫行船。且須多得腰纆物。方許楊州跨鶴仙。其三壯士琱弓白騘馬。胡姬寶瑟紫羅巾。不妨豊沛繁華地。暫作元戎幕裏賓。其四東社寥寥又送君。端居誰與共論文。千鍾帳下葡萄酒。定復登樓難獨醺。</text>
<title>近與一家諸從。迭相作會。士迪適有與人酬唱者。漫次其韻。悼念同堂之餘。不禁情發於辭。</title>,<text>東巷吾家自一村。常常團會送朝昏。凋顔借酒相看渥。狂興逢塲莫恠喧。喬木多條今薄蔭。新墳有淚尙餘痕。門闌寥廓殘年感。聽爾追陳世德言。其二花石相傳泮口村。幽居淸凈隔塵昏。當軒傲態高松立。轉砌淸音翠竹喧。我輩聦明年負壯。諸兄榮寵夢無痕。傷心存沒終何賴。白首毋忘結髮言。其三衡門鷄犬似山村。坐處蓬蒿一逕昏。荷蕙平生眞不滓。市朝咫尺了無喧。崇阿松帶蒼寒色。碧落雲收點綴痕。苦操洪襟稱是足。古來鸚鵡怕能言。</text>
<title>上元用景瑞寄來䪨</title>,<text>雲陰不計上元昏。報道巾鞋出一村。市畔許開良夜飮。橋頭來與少年言。行春冉冉天猶雪。待月遲遲嶺欲暾。獨有會心人未見。新春蘭佩隔脩門。</text>
<title>沈一之寒松園小酌呼䪨</title>,<text>西園澹蕩滿林花。嶽色偏臨䪨士家。十載復爲松下飮。虛庭如舊翠陰斜。</text>
<title>宿豊墅淸漪堂</title>,<text>進士新榮鄕社歡。白醪盈甕菜登盤。紅霞一道花千樹。春滿溪山媚倚欄。</text>
<title>嘉陵先塋復次丙辰省掃時䪨</title>,<text>始余拜月沙先祖墓。有詩曰。再拜先生墓。今來五世孫。奏文何處誦。胡羯亂中原。今已爲三十三年。家兒亦壯大。幸與一家三人。同登蓮榜。皆先訓所及也。復檢前䪨。略識愴喜之意。先徽緬塵刦。餘慶長兒孫。衫幞新恩拜。桓楹古栢原。</text>
<title>次悼橋上䪨示士迪</title>,<text>天㺷寘在東序右。鳳羽棲止高桐宜。風標異衆衆皆仰。姱節淸操有誰知。試看羔紽委蛇進。登筵色莊無諛辭。其二吾門挺生貴人器。聖世亦逢昇平年。雲霄高髮如漆。木天瀛洲跡是仙。從氏登台兄典文。芳名藉甚世艶傳。其三位高年老死無撼。我獨何爲過疚歎。涉海柁危喪副手。解牛鋩迷批大窽。况復同室戈戟起。乾坤莽蕩屬多難。其四匡時忠猷愛士心。輪囷懇惻神馳揚。中宵默默燈下淚。但爲吾黨願恢張。身之將退志何遠。沒世烱烱有難忘。其五杜門深巷病尙書。何異掛冠便歸田。向來虛擲閑歲月。我在南嶠隔山川。蕭條人代閱歷後。枉擬靈光長巋然。其六一人存亡所係大。身後方知時可憂。明廷誰復表縉紳。羣生奄見撤帲幬。嗟彼纖兒勤吹覔。一塲毁譽空悠悠。其七君初加冠弄觚墨。我尙垂髫耽梨栗。五十年來多世故。一升一沉同白髮。高堂斗酒俄相勸。悽咽薤歌旋復發。其八嘉陵新墳石爲帶。英爽却埋荒草中。噭然大哭亦徒爾。夙聞生死夜晝同。寂寂門舘發春花。觸目彷彿覿粹容。</text>
<title>次金伯高茅亭䪨</title>,<text>等閑野曠與川平。看此玄巖特地成。已縛數椽憑突兀。要開半畒鑑虛明。酒醒城郭浮雲去。講罷筇鞋爽籟生。故相遺䂓徵士築。小園端合隱居情。</text>
<title>取士召竹簾以詩謝之</title>,<text>月下泠然枕上簾。風來戶外度纖纖。黃昏任聒蚊千百。裸卧高床睡味添。其二小屋光輝賴此簾。靑絲黃竹織文纖。懶夫不費經營力。坐享軒楹爽韻添。</text>
<title>雷淵南尙書年七十。告老得許。詞苑諸公。皆作詩稱頌。公屢督余不已。不佞獨謂公班崇官顯。其逡廵岨峿。初與未甞仕者等耳。仕焉有可致者。然公一退。而廷中更無人矣。慨名喆之去朝。艶年位之參耆。短篇陳述。略見微悃。謂之賀奉朝賀則未可也。</title>,<text>玉佩亨衢枯木情。晩年聊就謝官名。先生本自忘榮寵。聖代無難捨老成。瑞羽堪儀鵷鷺列。希音刱破蚓蠅鳴。關時進退吾何賀。耆筭惟尊洛社英。</text>
<title>宗家淸風亭重修告功。此士迪之力也。會一家數十人醉飽。次士迪韻。</title>,<text>先廬改刱見君心。要使宗孫舊業尋。此地始爲沙祖築。新楹重對駱峯陰。扶門力大猶衣褐。同塾情敦自未簪。垂老相看深有感。更將筦簟奏高吟。不盡遺墟攬古心。行藏大節卷中尋。功存皇渥紆東表。身際王春掃積陰。餘慶門闌通館閣。高風山野謝紳簪。斯皆流澤由根遠。輪奐增輝短頌吟。</text>
<title>親臨試士日漫次兒輩韻</title>,<text>龍墀戰藝曉霜飛。睡罷寒齋獨攬衣。黃菊夜來當枕靜。靑衿今日在家稀。候虫啾喞秋方響。古樹槎枒露未輝。亦有高人還笑我。携書倦向故山歸。</text>
<title>金述夫 善行 輓</title>,<text>淵塘誄誌發前光。兩世潛徽裕後昌。竹所家聲門戶大。颺君玉珮早翺翔。運用都從膽力來。卒然撞撼若難摧。世人只說需時器。不識倫常內美該。獨有襟期炯炯親。靑雲雖遠比如隣。溯言先誼同昆弟。歷數朝端最故人。萬變風波自一身。何曾隨衆或緇磷。看來要路相傾際。朝作金蘭暮越秦。灾難前頭不少嚬。昂藏身貌別精神。羣龍濟濟巖廊上。緩急誰爲可仗臣。海國旬宣席未煖。松京管理歲纔回。遲君入佐銓衡日。遽覩無端白簡來。曩見交情貫死生。枕頭喉語作悽聲。不知四大今將化。猶泣吾家太宰兄。宸章宣祭殯成夕。孤子調官服關時。捴爲才猷多未試。九重恩曠九原思。</text>
<title>從氏周甲晬日。謹次鳴巖府君濟州讌老時韻。</title>,<text>盆梅根古半開花。人到高年鬂不皤。畫布羲圖三卦少。辰回星昴一陽多。衰門獨壽支殘刦。過境先咷有浩歌。琴瑟床頭蘭玉秀。歡情滚滚酒生波。</text>
<title>柳士元又步前會山寺韻寄意甚勤。臨書走次。</title>,<text>城雪連朝下。山中定翳暉。衾融松爨堗。燈炯虎嘷扉。咬菜淸神得。看雲變態歸。評詩有未契。此意獨深微。</text>
<title>景瑞喪病窮苦白髮可傷。寄示要和。</title>,<text>一室偏憂患。中年變鬂毛。時宜有蹇滯。天亦忌淸高。凍樹春風進。浮雲嶽勢牢。吾生惟取醉。畏作竹林逃。</text>
<title>次寄酒谷</title>,<text>窮儒豊廩偶相遭。分外名州與劇曺。天馬騎來猶跼蹙。琴娥携處故痴豪。朝衫方換蘿裳㓗。晨漏今成午枕高。待詔金門亦何樂。三升良醞笑東皐。徂歲無餘尙未遭。巖阿抱膝誰爲曺。形癯鬂髮蕭蕭暮。氣旺談鋒落落豪。餐吸雲霞資澹泊。居隣熊鹿想孤高。幽人素履吾鄕望。耆席長尊水北皐。</text>
<title>疊深台</title>,<text>喜君南旆返東丘。暇日淸罇爲客留。花盡棲禽啼有恨。草深覊鹿卧含愁。也應僻地能專趣。何限要津不識羞。卽見詩凾牎外到。滿簾晨雨罷梳頭。</text>
<title>送灣尹趙寅瑞</title>,<text>別袂傷心強倒觥。天涯目極統軍亭。聊辭珂笏還戎帳。將試藩維暫朔城。烽暗胡山窺似冦。書回邊騎瞥如星。向從湖閣聽琴罷。漁曲翻爲出塞聲。伯也田廬仲廟謨。看君文采譬聯珠。宋朝身退錢樞密。唐史名幷柳大夫。壃域無虞安用略。金繒有路只關輸。可憐歌舞邊城樂。端坐書幃一老儒。</text>
<title>鄭宰大受有鵑花酒書簡尾寄意</title>,<text>聞說杜鵑花釀奇。卿門難把冷賓巵。甕頭盜飮人何拙。未解高吟乞酒詩。</text>
<title>別金城守李健之 運永</title>,<text>蓬萊咫尺靈眞窟。僊吏還屬刑部郞。曩何潦倒今何爽。烟霞已逼塵袂揚。山游民事可弛張。古有康侯與孟陽。傷心風樹鴒原恨。五馬獨去山水鄕。尙憶四月入山中。第一壯觀九龍瀑。東瀛大處領略盡。還到慶陽樓上宿。收拾槖裡百篇詩。寄與君家伯氏讀。悵望欲泣金城柳。十年存沒我頭禿。</text>
<title>太兒買第池上。余亦來住。用寒井韻。己丑</title>,<text>葡萄芍藥半庭天。碧沼門臨灧灧前。飛鳥撲枝新杏落。游魚吹浪穉荷圓。分居有宅能容膝。捷路携衾互寄眠。餘日沉冥家釀足。老來詩律倦登箋。</text>
<title>桂坊直中詠懷</title>,<text>咫尺重輪昵瑞光。爐香繞案讀聲長。登筵也忘身微賤。詢問時時或對掦。挾冊時爲假學士。佩鞬自謂眞將軍。一身文武差能具。豊廩多錢詎足云。更點連聲睡未長。一宵經了便如常。公門已道筋骸倦。慣得多時亦副忙。司在銀㙜玉署隣。戛過簪佩幾詞臣。直廬報客頻呼吏。供上官來匝滿茵。</text>
<title>題東谷第一樓</title>,<text>懸磬橫琴自古音。高樓百尺俯城陰。亘堤烟柳靑門近。對牗雲巒紫閣臨。富貴誰如花石業。詩篇猶見布衣心。盈床鼎椀供茶酒。揮麈何人可共斟。</text>
<title>鄭大受家園行杯。拈韻。是卽金竹泉詩壇。</title>,<text>欹巾藉草小園陰。竹老壇高翠色深。山雨新晴鶯抱樹。洞雲初起鶴翻林。移樽可挹前修䪨。佩玉要看一壑心。南嶠好緣文藻遇。朱門匹馬又相尋。</text>
<title>貞陵溪上。同諸君拈老杜。</title>,<text>水石有如許。吾今不飮何。綺霞木末散。風珮洞中多。細草披襟坐。懸崖駐杖歌。靑遊乘積雨。曲曲若初過。其二好詩終亦朽。吟苦奈君何。一笑溪流迅。微醺蟬噪多。秋風採芝曲。晩世濯纓歌。藏修遲一壑。漫浪佩壺過。</text>
<title>司䆃感興</title>,<text>䆃官呵辟未爲豪。短炬飄揚照鬂毛。玉食三升粳載架。宮門五夜露沾袍。邇班待漏思何奏。殘署監供職所勞。城畔孤峯蒼自在。閱來雷雨抗秋高。</text>
<title>次寄酒谷</title>,<text>夜誦濂翁說。天高霽月暉。枯榮看雪木。開闔有風扉。</text>
<title>贈冬至副使洪養之</title>,<text>同城已道對顔稀。異域艮難隔歲違。病負河橋摻手別。枕頭風雪撲煤幃。長星倘亦應凶奴。聞說燕兵盡渡瀘。南北輸贏天故醉。靑丘皮幣等艱虞。</text>
<title>竹西樓</title>,<text>五馬行遵碧海迴。湖山特地一樓開。水從峽口灣環到。峰截浦門拱揖來。翠壁生雲光歷亂。彩船依渚影徘徊。鶯花雪月皆佳境。那可忘吟負此杯。</text>
<title>又次樗軒先祖題詠</title>,<text>峽坼川來起此樓。洞天笙鶴歷千秋。巖臨虬窟張屛立。海動鯨濤隔坨流。桂棹堪爲乘月飮。仙區何有望鄕愁。踈襟偶作烟霞主。還怪靑緺襯白𩿨。</text>
<title>鎭東樓眺望用前韻</title>,<text>將軍卧處盪洪濤。一道川明又抱壕。浦口㠶檣漁戶冷。波頭鮫鰐戟門高。涌來日月當危檻。漲到雲霞注煖醪。管領府中山海濶。詩情更得鎭樓豪。</text>
<title>少憇燕謹堂</title>,<text>竹西樓畔設。小大境同佳。雲起簿書案。潭承鴈階。未須歌舞作。端使寢興諧。宴息參魚鳥。依然畫舫齋。</text>
<title>邑事</title>,<text>樓閣管絃百弊中。風流智力兩難衷。蔘商價踊官錢竭。魚貢債增浦戶空。秘器東園山盡濯。潛船南島路相通。憂虞浩大知何策。太守徒然作醉翁。</text>
<title>邊生課歌兒漫書以示</title>,<text>紅粧弟子白鬚師。擅板聲長擊節時。我亦燈前鳴吻坐。濡毫欲寫步虛詞。</text>
<title>二十日晴和無風。沿回竹樓下次李槎川與邊生同賦。</title>,<text>一面奇巖峻。潭光老蘚苔。姸姸臨檻峀。曲曲繫船㙜。未厭淸歌起。誰催倦屐廻。湖山饒宦興。堪詑佩符來。</text>
<title>竹西四時歌</title>,<text>山翠如烟春滿㙜。岧嶢畫閣半空開。笙絃晩泛桃花浪。行逐巖頭月影來。風瀨泠泠十二欄。落霞飛捲簾看。蒼顔半醉靑娥立。瓊液催擎紫椹盤。楓林倒影帶行舟。穹壁臨流紫翠浮。爲是汀洲霜落後。游魚眠鷺倍淸幽。瀛洲側畔得淸灣。雪裏湖山非世間。船上勝於樓上坐。沿流玉筍作孱顔。</text>
<title>歲除前一日樓上小飮</title>,<text>山容幽媚倚樓天。雲氣朝來半翠烟。臘去殘氷聞决瀨。春回垂柳待移船。不關寒暑寰中序。自在金丹海上仙。傲兀欄頭長把酒。渾忘旅館對燈懸。浣砧撩亂似春天。繞渚鳧鷖叫晩烟。老石橫排三畫閣。曲流淸漾一紅船。踈狂自許含杯客。風月誰能識字仙。歲律殊方聊取樂。歌兒牙拍手中懸。翠壁明沙得朗天。遙村澹澹樹頭烟。漁樵渡濶橫危彴。𩿨鷺波寒撼暮船。未必玆樓供傲吏。爲無他地處羣仙。南灣最說沿洄好。山木開花列岸懸。</text>
<title>送奴還家</title>,<text>鄕奴臨送意紛如。老眼燈前滿紙書風。雪苦寒初過後。嶺關新歲獨留餘。登樓不廢三杯酒。歸馬猶慚半駄魚。景絶官閑宸語重。微臣未敢念家居。</text>
<title>又疊船字 庚寅</title>,<text>微風拂面度晴天。樓下長川帶薄烟。敎習丫鬟金縷唱。催修古渚木蘭船。赤松漫棄人間事。黃綬何妨地上仙。歸去洛陽談此勝。眞珠觀遠夢應懸。半夜冥濛星隱天。朝來皓雪壓靑烟。書緘嶺逗還家馬。漁採村停出浦船。獨有覊遊憂似海。誰從官閣望如仙。呼童爲問風濤響。起視東岑朝旭懸。一色東邊混水天。鳳臺高峙聚踈烟。層崖樓敞迎山檻。曲水觴行載酒船。拂袂氛埃身是吏。當筵雲物境皆仙。松陰隱映南皐晩。且愛籃興仄逕懸。巾鞋朝夕犯寒天。樓館相隣郡舍烟。醉後故卿頻接夢。意中親友未同船。淸歌近水翔羣鷺。長笛飄空舞列仙。繞砌叢篁依翠色。東風吹葉雪微懸。窮溟氣候接南天。草木神舒暗淡烟。春動潭心魚潑浪。月臨沙面鶴窺船。此中高枕能忘世。何處名樓更有仙。遍踏蓬山經廿載。東瀛重到鬂霜懸。</text>
<title>自笑</title>,<text>自笑東來興更狂。畫中身世寄銅章。風欹短髮看雲幘。春泛凋顔對月觴。閽報鳴鈴呵吏遠。官書擲筆詠詩長。形骸偃蹇誰能縶。留固無妨去亦臧。</text>
<title>環流堂春帖</title>,<text>溪山淑氣藹同流。林鳥呼羣水柳柔。殘雪餘寒融一夜。春風吹動竹西樓。玉樓消息報平安。鄕里音書得喜懽。滄海魚龍紛皷舞。公餘絲竹在欄干。百里桑麻雨露均。豊年逸樂換嚬呻。也應災沴消除盡。新布東皇發育仁。</text>
<title>黃膓歎</title>,<text>歲一加漆萬歲宮。美材必擇太白松。風霜雨露厚培養。赤甲龍鱗深幾峯。腰大百圍方準尺。體無屈幹乃可攻。監吏廵山特標置。寵護何啻大夫封。樵斧畬火不敢侵。虫蝗螻蟻安所容。含綸威猛敬差官。巖魈山魅紛驚忷。殘氓粮盡奔走。匠師視賄能操縱。十株堇取板一部。千夫爭挽索五重。曳到官門聲振谷。時維烈風吼窮冬。懸鶉抵死經此艱。餘力恐難事春農。黃膓題湊古來重。有司惟爲至尊供。近聞東園無宿儲。駙馬貴戚恩典濃。松之爲樹未易長。養到百年材難逢。况有朝綱所未禁。偏湊域中偸斫蹤。千金覬覦四隣起。黛色無餘出石縫。藩臣喝贖驛馬汗。府官藿船浪汹。無可奈何山濯濯。雖欲窮搜亦何從。嗚呼此事可發嘆。我獨心長髮鬆鬆。</text>
<title>元宵凝碧軒賦繁字示君成</title>,<text>斷岸高千尺。灘聲月裏繁。春生滄海郡。家在洛陽村。詩競艶歌動。愁憐綠酒存。當年陶令賦。稚子候衡門。</text>
<title>又拈韻同賦</title>,<text>怳惚山川曲檻前。洞中渾是朗然天。氷灘䪨入玄琴轉。玉兎光添素雪姸。嘉客相將酬令節。一樽徑醉對欹眠。遙知此夜吾家少。步屧成羣駱沼邊。請君步出竹樓前。淸月三更半度天。枉恐微晴猶有滓。卽看圓魄倍增姸。龍應大海羣相戱。鷺亦明沙自不眠。俯愛金波巖影落。雙鬟扶醉盡欄邊。浮光晶朗彩簾前。潭上軒高數丈天。雪裏玻瓈川瀏瀏。雲端桂樹月姸姸。重溟絶峽難爲客。短笛高歌欲罷眠。倚岸虛舟含浩蕩。春遊何限渚花邊。寒色蒼蒼竹栢前。月高虛閣倚中天。巖皆離列雲根削。山自高低黛䯻姸。煩喚筇鞋無日息。欲移衾枕寄宵眠。天人籟息幽襟凈。坐在汀洲白鳥邊。餘觴催煖木爐前。乍掩窓帷風滿天。雪月步回身爽朗。簫琴和去句淸姸。波寒淺瀨鳧鷖泛。夜靜空山鹿豕眠。猶恨同遊賓友少。飄騷華髮海雲邊。</text>
<title>眞珠雜詠</title>,<text>藉甚眞珠郡。自古神仙窟。地靈信如此。人才苦不出。羅麗及我朝。未聞一士傑。縫掖少操觚。鄕閥無釋褐。頑鈍自土性。至于吏隷末。東瀛積沆瀣。造化慳人物。得非淸淑氣。盡爲山水泄。秦時滄海君。姓名闕史書。茫昧小都域。莫詳何所居。不圖西樓下。云是力士墟。感激子房義。撫跡涕沾裾。千金結壯膽。椎擊博浪車。峯悍屹千古。石勁麁戟如。氣像有彷彿。遺址獨躊躇。民俗好殺人。官獄常無虛。好勇輕性命。無乃習之餘。燕謹堂巖石上。傳謂滄海力士所居。前政多聞人。黨目姑舍斯。倡學仁伯祠。紀海許穆碑。龜川亦遺愛。俎豆鄕有思。牢籠好山川。作者果是誰。落落企齋翁。肇擅竹樓詞。尙嗟萬頃波。未製珊瑚枝。至今二百年。乃得嶽下詩。溟渤大搜隱。雲霞盡抽奇。遺篇滿鰲背。羣仙爲之僛。後來宋春坊。嗣響曷能追。瞿然我自失。能事引深巵。仁伯。卽金孝元李參判世弼號龜川宋瓚以春坊出宰。樓閣旣宏麗。妓亦不可少。笙瑟動淸婉。歌舞助窈窕。澐澐五十川。橫舟拂魚鳥。春風入曲欄。那無翠袖繞。如今太蕭索。物色减嫰嫋。敗皷塵垢厚。壞裙髢髮小。纖纖進杯手。誰令仙尉笑。弛張各有宜。非昧莊士誚。嶺東産魚塩。官稱多有錢。美玆都護府。廣包海陸全。浦人日賦漁。山戶稅菑田。樓觀盛繁華。嘯詠亦悠然。自設均役法。殘削何太偏。廩口堇自給。未暇治榱椽。剝汚丹靑色。破裂錦文筵。風流甚蕭條。湖山自可憐。賁餙咄無策。私眷敢拘攣。蔘商苦督價。計窮執歸鞭。峽土少稻田。民食重秋麥。凍苗今如何。春雪滿阡陌。績麻京貢納。運柴官旨塞。徭役豈止此。藉蔘錢輒索。賑後流逋多。戶千纔存百。一境刱三官。勢若峙鼎足。攻駒政無闕。詰戎權所獨。地主專牧民。每飯軫蔀屋。搆釁良有由。主客或怒目。朔膳浦家怨。情債剜心肉。奈何討捕威。又加星火督。浦村廢農桑。漁採是生涯。鶉衣犯風浪。天寒慘裂肌。辛苦一葉船。未救妻孥飢。每朔進上去。廵營監封之。魚鮮準尺寸。包孰愆期。進退由左右。賂錢有高卑。巨口化纖鱗。臭腐或新奇。俯仰在下輩。監司豈不知。庖肉賴以繼。營貿皆委斯。一自眷率後。需用倍前時。遂開賄路廣。益致浦怨玆。殆敎升木猱。無異赫鼠鴟。此事良可羞。漁戶其何支。煌煌杖節者。一朝可革釐。救弊寧無策。宜各付官司。</text>
<title>凌波㙜。同鎭將平丞花史。步三淵舊咏。</title>,<text>砥柱等閑捍巨瀾。㙜前峙石象何顔。湧來千彿跏趺兀。憇得羣仙沆瀣寒。浩刦風霜磨不泐。明波洗濯皓無斑。長鯨露脊沙𩿨近。笑對淸樽注目看。</text>
<title>太乙葉重修歌</title>,<text>船名誰錫太乙葉。使君可作眞人不。鶴氅綸巾倚高舷。翠壁白雲橫滄洲。縱非仙骨自仙界。可拍洪崖挹浮丘。歲久圮朽葉上閣。錦纜蕭條傷白𩿨。呼工伐材改篷簾。翼然丹靑功已收。蘭宜爲楫桂宜橈。松栢奚稱泛其流。銀漢路通五十川。廣寒影倒竹西樓。滿天明月美人曲。爰有簫管坐兩頭。風起泠泠水盈盈。咫尺淸都十洲浮。不知管領者何人。莫以塵襟累此舟。舟次或有開衙日。古今聞此奇事不。禽鹿無猜綠旆岸。鴈翩翻芳杜洲。滁亭同樂少靑翰。苕霅浮家隔丹丘。豈如藏身吏仙間。呴濡民物及鳧鷗。詩篇薄領孰多少。半酣盞籌漫不收。休言老大未拂衣。我自滄洲卧中流。藤筇筍輿何必用。當舷數步卽高樓。樓畔烟廚炮膾作。浦人網致魚百頭。勝地稍遠詎頻臨。十里凌波棹難浮。眼前怡悅最可悲。朝暮銅章一扁舟。明日欲爲叩枻遊。孟渚諸客其來不。新梅已開郡北園。綠芷方長磯邊洲。半生混跡簪組中。雅懷一壑與一丘。爲官或領海嶽勝。未聞琴軒狎沙𩿨。天公特設此江山。命我彩筆牢籠收。旁招永郞迭翺翔。雲鶴孤鳴朗月流。蒼崖大刻姓名多。誰能不負巖上樓。春風吹物浩無垠。百花將發醉舷頭。便欲枕藉到天曙。衾茵樽酌波心浮。興長倦吟彭澤賦。留人不去湖上舟。</text>
<title>竹西樓春興八首。次子美。</title>,<text>新梅一樹滿園林。花下脩脩老竹森。峽峀餘寒猶雪色。海天昏氣每春陰。空聞宓宰彈琴化。長會嚴灘把釣心。農服將成村婦急。漂聲多起水邊砧。百里紆迴一水斜。神仙樓閣擅繁華。欄頭紅妓開嫦殿。波上靑簾泛漢槎。老石生雲侵几席。微風吹瀨雜簫笳。人間紫綬壺中老。試看㙜前幾度花。出海紅輪早放輝。山靑雲白映依微。官僮已掃漁磯立。水鳥爭隨酒席飛。村小可憐臨野逈。峯奇不欲與樓違。扁舟且具簑衣在。開盡溪桃錦鱖肥。官村小似一枰碁。悉直遺墟老木悲。古跡誰徵雲過後。殘壕猶對日斜時。漢家置郡山河濶。羅代封侯歲月遲。畫角留成仙尉府。接罹吟望有餘思。坤倪盡處欲蹲山。門掩濤聲蕩漾間。渺渺神京瞻北極。峩峩大嶺截東關。好開丹鼎㫌陽餌。怡對庭柯栗里顔。去就于今誰可得。晨鍾羞趁散官班。名樓欲問刱營功。山水茫茫邑誌中。許篆苔侵東海碣。黃㙜棠偃召公風。荒陵疑蹟蘆山碧。太祖私恩寶帶紅。靈窟淸標多茂宰。文章惟有一槎翁。㙜高丈石立千頭。海色蒼蒼春復秋。漁戶風波蠻島迫。將船皷角欝陵愁。鹺烟孤起奔游獺。棠萼初開靜睡𩿨。不恨故鄕千里遠。東瀛第一領玆州。頭陀山勢遠逶迤。古寺春闌細草坡。榻靜燈臨鳴珮瀨。巖平花擁近筵枝。桃園有路漁郞至。舟壑無因郡閣移。隱隱林端雷吼壯。龍湫倒瀉半空垂。</text>
<title>暢懷</title>,<text>飯粟羹魚齒已酸。他鄕何樂久盤桓。平生性癖耽山水。勝地烟霞入肺肝。太乙船橫終日弄。眞珠觀敝對壺看。文書吏到高聲喝。詎解斯翁不耐官。</text>
<title>午枕</title>,<text>午枕初醒山色虛。寥寥如客寓襌廬。樓空奉命人歸後。院濶停衙吏退餘。風暖欲開村岸杏。潭淸競躍夕陽魚。昨遊善卜珊瑚舘。今日堪愁雨濕輿。</text>
<title>竹樓暮雨</title>,<text>樓前𩿨近人閒。野色烟簑暮犢還。海氣天陰來白雨。灘流石急轉靑山。身超家室拘攣外。雲滿琴書坐卧間。居久自疑成羽腋。胡然依舊鏡中顔。</text>
<title>見南趙兩尙書書有懷成吟</title>,<text>徙倚竹西樓上遲。黯然懷抱欲須誰。一春未醉雙門酒。尺簡終慳少華詩。鄕里夢歸花發後。海山愁動雨來時。君且懸車吾解紱。東皐餘景社中期。</text>
<title>雨中</title>,<text>谷靄霏霏雨滿庭。日長無伴掩閑扃。鳩邊半綻林花白。犢外交抽野麥靑。懶習睡眠因少事。功分吟詠愧拋經。盤中魚鰒豊宜口。又有山阿綠蕨馨。</text>
<title>夜泛東門前湖作樂觀火數酌乃罷</title>,<text>城頭落火競飛星。風颭紅旗酒易醒。打起魚龍鍾皷動。烟波遠色極冥冥。</text>
<title>湖海亭次三淵䪨</title>,<text>表裏圓湖與巨溟。東南一氣混靑冥。人間信有神仙界。天下非無海嶽亭。桃柳色交臨瑩鏡。魚龍影動入虛庭。淵翁詩在曾棲地。浦上餘輝處士星。</text>
<title>宿羽溪</title>,<text>春深一路漲紅霞。冠盖聯翩石磴斜。痛飮瀛州三夜酒。鶴巢㙜下又看花。</text>
<title>李大憲深遠。以詩爲札。殊甚不俗。步䪨答之。</title>,<text>春來第一樓。會者又幾人。東陌漏鍾迷。西江波浪新。堂堂都御史。看我吏隱何。水欄白𩿨集。訟庭黃鳥多。烟霞隔風埃。夢不入脩門。筭杯折林花。刺艇隨溪雲。</text>
<title>又遊凌波㙜。泛舟巖石下。鎭使亦來。與大胤士行呼䪨。</title>,<text>輕舠逐石岸西東。離列谽谺揷水同。響振洪鍾鍧吼裏。形枯皓叟拱延中。笙歌隙地容官席。鸞鶴高濤接太空。復對香城眞面目。仙山餘興醉衰翁。扶桑遙指片雲東。天水相兼一色同。三古杳茫紅日下。四夷環列碧波中。石無傴僂峯如衛。鵬息扶搖颶暫空。得喪榮枯塵世事。扁舟在眼老漁翁。</text>
<title>竹樓又次大胤</title>,<text>官樓一席坐無移。翠嶂丹崖看更奇。欲採玄芝携玉斧。將邊金毋望瑤池。水聲似訴如歌際。雲氣微舒半抹時。相對忘言詩亦倦。莫敎幽意遣人知。徑造無難步屧移。靈區朝暮賞幽奇。層巖亘作乘槎岸。曲水凝成洗藥池。筆落衰顔中酒後。歌催斜日下樓時。自有此官誰逸䪨。溪山與我或相知。</text>
<title>次大胤送鎭將入島</title>,<text>孤舟啣命欝陵遊。尺釖戎書渺涉流。有路祗應看赤旭。無山那復辨靑丘。竹林鳥獸旗飄岸。茇舍星河枕近洲。長風破浪男兒事。送者臨崖謾自愁。</text>
<title>十五夜詠月步崔杜機作</title>,<text>候月初昏倚杖看。淸輝冉冉上雲端。圓輪若有微霑意。新湧重溟水氣寒。</text>
<title>漫興</title>,<text>孤雲生水面。黃犢度靑林。苔院有時吏。風欄終日禽。嬌歌妨澹趣。醉墨攪幽心。未若無言處。天機會意深。</text>
<title>謾詠抽韻</title>,<text>兀坐長看山翠呈。床頭寥落掩塵經。慵深水石身猶奮。畜久雲霞洞亦靈。官瓮不窮宜取量。政碑終泐可流馨。怡身適性良爲計。宇內殘生直寓形。</text>
<title>登舟</title>,<text>小榼僮隨後。瘦筇妓導前。周旋共魚鳥。坐卧卽山川。壁老濃成滴。樓虛聳若懸。長吟無別語。落日又新篇。</text>
<title>排愁</title>,<text>送客樽罍罷。江湖寂若空。踈踈靑麥雨。澹澹綠蘋風。官礙輕身出。山餘遍域窮。康侯終少韻。衡嶽自穹窿。</text>
<title>妓有京族所出者。邊士行作詩傷之。依以如之。</title>,<text>歌聲掩抑似懷寃。道是靑松故閥門。衆鳥鳴春羞逐侶。飄花委地渺歸根。宜閨澹珮揮牙拍。可案丰眉薦客樽。堪恨同堂節度使。百金深惜贖嬋媛。</text>
<title>竹西三石詠</title>,<text>華筵舞袖取長揮。敞濶非無水榭巍。爲是滿天花月夜。雙刀鏗石踏苔衣。右舞石月明籟息夜方闌。歌曲誰能裂石寒。商舶多留滄海口。三更聞笛淚相看。右歌石巖上合彈膝上琴。海山三疊欲希音。七絃一錯佳人手。仙鶴騰霄未易臨。右琴石</text>
<title>寫興要和</title>,<text>公舘多山色。烟籬帶晩江。渡牛身浸半。眠鷺影分雙。綠蘚時開印。靑絲每挈缸。年衰願寄傲。是處亦南窓。</text>
<title>卽事</title>,<text>榴花初發夏陰濃。夕氣冥冥海上峯。故國平書來數字。獻陵靈雨浹三農。添衣篁竹風俱作。移席壺樽筆輒從。蕭散興居臨半載。歸鞍懶越嶺雲封。</text>
<title>宿大田</title>,<text>羣峯擁馬碧嶙峋。百道川廻渡幾廵。雙㹀深犂山畒瘠。一鷄踈屋峽茅貧。兒童始覩臨民者。烟火多餘避地人。向謂竹西偏敻僻。回頭差覺近風塵。</text>
<title>錦江亭</title>,<text>山嚬水咽有餘哀。環珮聲空草滿㙜。孤棹不堪江上望。蒼梧咫尺白雲來。</text>
<title>彰節祠</title>,<text>草沒露梁塚。雲寒錦水祠。綱常卽此在。曆數果誰知。白月臨仙馭。靑山怨子䂓。彷徨欲下淚。默默我何思。</text>
<title>過淸泠浦</title>,<text>水色沉沉鳥獸號。翠華留處盡荒蒿。天心助逞奸臣計。設此刀山釖樹高。</text>
<title>雲橋卽事</title>,<text>山高水急路盤盤。馬瘏僕呻行事難。累石陰崖憑鬼物。短茅朝旭進商餐。窖麻漲焰村籬暝。舂麥輸門峽廨寬。傍道奇觀違十炬。大和窟邃鎖雲寒。</text>
<title>踰嶺</title>,<text>北人怕說大關嶺。東客欣看碧海天。少憇雲巓秋樹下。不禁雙舃欲翩翩。</text>
<title>到江陵寄書閔大胤</title>,<text>行到溟州一札傳。明朝延我草堂前。官騶好載詩人去。月滿靑楓岸下船。</text>
<title>環流雜詠</title>,<text>官盤夏味缺松魚。謂是空衙倦採漁。掌吏欲笞還復止。樓前湖水細成渠。紫荳靑粱告歉時。麥甁垂罄歲何支。村籬摘盡瓠花去。糠粃和羹乍救飢。南川雨後水添新。海口魚來草沒漘。呵守一宵灘上箔。官廳筭納盡銀唇。皤尉堪呼老妓語。雨中燈火寂寥處。小鬟報道酒新篘。會葬西崗扶杖去。庫無錢布寧憂貧。山水身閒也自珍。一級乾魚三束藿。墓奴歸日寄家人。凉風初起燕皆歸。嚖嚖高枝蟬亦稀。早晩山中楓葉信。寺僧留倚茂陵扉。</text>
<title>夜坐</title>,<text>窓昇皓月欲扶藜。山影盈庭孰共携。紫葚和茶開藥竈。黃魚佐酒擉烟溪。客慵眠鼾樽前起。妓老歌喉燭下低。風味儘佳兒輩遠。家書緘送望雲梯。</text>
<title>竹西泛舟次放翁遊仙五絶</title>,<text>闌干十二更登攀。翠色橫張數疊山。過了三庚車馬巷。塵巾來拂水雲間。其二今夜圓輪出桂宮。堪搖小榜擁歌鍾。雙娥解奏關東曲。泝到高灘唱未終。其三一旱偏長鋤罷時。同天雨露有參差。眼中百穀如焚意。又爲憂民強寫詩。其四欲數愆殃籲玉皇。他州禾黍萬畦香。風流有罪知難赦。斗酒何辭受罰觴。其五荒年作吏漫名僊。旅思江湖集悄然。不有此船強意在。應知一日度如年。</text>
<title>君成寄來新稻酒烹鷄爲肴。鎭將又送葡萄一笥。詩以記之。</title>,<text>白酒黃鷄感故鄕。野人風味到公堂。心同焦穀方成渴。澆下今朝倚醉長。其二珠帳垂垂畫戟間。露霑莖葉手中攀。戎樓分餉還增氣。醅發千鍾可獵山。</text>
<title>夜枕聞雨</title>,<text>望雨匝數旬。矯首看雲立。微聞簷聲作。幸見百草濕。海氣成霏微。焦土薄潤浥。老龍誠可憎。終慳一霈洽。假令無不足。過時將何及。自失二麥後。民食苦無粒。公宮徭役煩。官吏誅求急。哀哀窮谷中。啜其蔀屋泣。太守愛新流。呼舟覔簑笠。</text>
<title>待閔趙兩君</title>,<text>農家小雨作秋新。欲泛前湖誰共親。有約遲遲在汶客。含情耿耿倚樓人。烟灘響厲搖孤艇。柳岸凉生颯綠蘋。絲竹太康詩亦懶。獨呼歌板每登茵。</text>
<title>歎霖</title>,<text>將穫潦仍作。凉風七月窮。久慳三夏霈。遂誤一年豊。枯穗商量外。殘畬疑恐中。天心何有薄。咄咄更循躬。</text>
<title>偶書</title>,<text>琴妓能彈匣毁絲。簫盲善曲身持衰。孤歌厭聽將何換。豳雅諸章漢出師。</text>
<title>凝碧晩泛懷大胤</title>,<text>雨意蒼茫接海天。靑楓巖下駐行船。詩家好是烟波色。民事將何稻黍年。蓼岸飄歌人立逈。蘆洲洗酌鳥飛姸。寂寥鈿黛懽情少。未有豪吟容倚舷。</text>
<title>排悶</title>,<text>起坐燈前寒雨聲。民愁不寐到鷄鳴。三庚杲日長何烈。八月霪潦苦未晴。磯外秋生吹葦荻。城邊水濶犯柴荊。山雲萬疊迷京路。渺渺家書滯一伻。</text>
<title>記原州途中所見。寄判官金兄道原。</title>,<text>松坡藉坐背斜陽。路入江原視我疆。皁盖微飈休馬倦。靑林熏氣聽蟬凉。綿田鋤歇村婆立。稻野禽喧木偶張。東郡農情偏苦旱。問君何術致穰穰。</text>
<title>卧聽轉丹軒歌聲。問是鳳娃也。寫一絶。</title>,<text>蓬首竹釵裙不完。喉中何得響珠盤。松翁詞曲如增䪨。隱隱風簾萬瀑寒。</text>
<title>竹樓觀漲次邊君</title>,<text>决峽黃流換碧流。菰蒲不辨昨遊洲。孤蓬獨耐漂山勢。無事磯頭伴白鷗。</text>
<title>舟下鎭浦。邊生金君與幕校從之歌笛。偕作酒後口呼。</title>,<text>彩棹風晴下白雲。鳳凰㙜畔水澐澐。海門飛漁村出。沙歸牛草逕分。一日難聊乘遠漲。萬緣都撥倚微醺。靑簾左右歌聲起。壯士佳人各自羣。</text>
<title>仲秋十二夜疊前韻賦卽事</title>,<text>月到東楹未欲眠。風來玉宇夜泠然。庭虗影滿羣娥立。海濶凉催一鴈傳。倘見官樽逢好伴。寧敎煙浦逗空船。千里覊懷如有待。三更悵望竹樓前。</text>
<title>梨花亭望日出</title>,<text>殘星欲曙動金雞。天水無邊赤暈齊。千仗分開黃道靄。六龍扶作九霄梯。遲遲出面爭先覩。冉冉當空尙亦低。短髮蕭踈駒隙感。回頭落月彩雲西。</text>
<title>賓樓望海次杜機</title>,<text>蒼蒼渺渺望還微。水極天窮底處依。玉貌未逢巾欲濕。黃河難俟髮嗟稀。東南吳楚浮雲去。宇宙英豪獨鳥飛。萬事寰中堪一笑。高歌終日倚襌扉。</text>
<title>歸路次寄尹士賓鵬舍</title>,<text>匹馬相過寂寞濱。笑看滄海萬漚新。銅章玉玦何須問。同是淸都謫降臣。</text>
<title>早發浮神津</title>,<text>漁邨寂歷葉颾颾。浦逶迤鴻鴈號。溟擁馬頭千界濶。山分鰲背一峯高。紅盆欲湧橫殘靄。銀闕時來立遠濤。秋序無違行早晩。霜林錦繡眼中豪。</text>
<title>下馬松陰君。成促酒蔬以來。欣然倒數酌還衙。</title>,<text>松林隱雞犬。不見有君家。蒭酒兒郞出。野筵山日斜。怡看形旺健。老任髮鬖髿。馬首一簫導。徐驅欲瞑霞。</text>
<title>閔大胤積月愆期。今始來會。喜甚口呼。</title>,<text>霜露秋深赤葉衰。每登溪檻念幽期。久無來信寧無恨。匪爲同遊乃爲詩。老菊聯床張夜燭。寒篁吹酌喚歌兒。中洲皓月前宵事。太乙船頭也待誰。</text>
<title>送秋日次杜機</title>,<text>手折黃花酒屢開。送秋何似餞春時。覊人志士偏傷處。已了霜風落葉來。</text>
<title>喚仙窟</title>,<text>石竇圓似虹。儼一大城門。朝日入玲瓏。晃破半窟昏。沙礫動熒熒。溪水流翻翻。廣可百畒宮。高宜十丈旙。緣蹊暫踰阜。藏壑各有閽。磬折休免幘。塗泥不及褌。松炬燦導暗。四顧耀粉垣。周遭嶄壁勢。欲躋何能捫。丹翠彩色澹。雕鏤工技繁。佛宇莊嚴巧。天王陛級尊。亭亭玉塔外。紛有鼎爐存。鴻濛始何營。位置尙多痕。凝乳化成髓。渾是老雲根。撞擊發舂容。金石迭如喧。瞑裏䨓吼起。仰視銀瀑奔。懸崖飄雪雹。湫碧老龍呑。飛流所從來。窅然誰究源。靈眞古洞穴。偉哉別乾坤。繼祖據淺广。聖留肖衆髡。從古擅盛名。比此猶兒孫。所貴知我希。爲誦柱下言。慇懃老太守。涉險來置樽。</text>
<title>過會江亭賦卽事</title>,<text>川平山靜息林風。歌舞筵張落葉中。繫馬㙜前催發火。獵夫歸槖帶華蟲。</text>
<title>今行大胤過期不來。君成有病未從歸。過孟芳松林。見二人設席相待。爲之少憇。</title>,<text>詩朋誤約野翁病。歸路侵曛晦色新。忽見一樽松下坐。襌房昨夜夢中人。</text>
<title>携少輩遊凌波㙜</title>,<text>騰沙𩗏雪盡驚澇。巾拂剛風立未牢。一點無雲臨海遠。萬叢抽石倚峯高。㙜寒合築開樽檻。浪惡難移採鰒舠。秘境名區徧搜了。今來叫絶見兒曺。</text>
<title>鯨漂入浦唫記所見</title>,<text>湫巖之北松蘿亭。漁人曉報鯨泊江。走馬沙邊臨水立。十步觸人臭腐腥。濤浪出沒石窿伏。驟覩其色莫辨形。腰脊半浸類卧瓮。首尾微尖如覆舲。鬚長三尺張其口。吸來可想傾洪溟。揚鬐奮鬣敢侮。萬里扶桑殆戶庭。昆明動鱗象慌惚。采石騎仙迹渺冥。呑舟有語我始疑。目擊今乃驗水經。䧺長由來管歸墟。斬戮從古擬典刑。浦家取肉萬斧集。鮮血欲奪海色靑。風勁天黯殺氣騰。介族恟騷愁百靈。天生喙息爾最巨。被誰噬嚙作漂零。龍畏金翅乕畏獅。小大非關輸贏聽。釣鰲夢罷觀斃䲔。手撫霜劒光熒熒。</text>
<title>復登凌波㙜。白鷗无數游鯨成羣。時適風日龢媺。</title>,<text>偶逢暄暖出徘徊。壺酒登臨又此㙜。浦多留商女集。漁㠶齊帶夕陽回。低飛白鳥巖離立。羣戱玄鯨浪劈來。客抱好開觀海眼。秪愁詩意浩難裁。</text>
<title>竹樓晩眺</title>,<text>沙洲寒更凈。殘照滿虗樓。野色僧孤去。灘聲鷺獨留。歸心牽老興。公事有閒遊。一曲欄頭笛。愔愔歲暮愁。</text>
<title>除夕</title>,<text>鬂鬚白似霜。剩過三分一。却憶童時事。茫然已去日。其二萬事但聽天。殘生休惜年。欣欣花鳥逼。來日且新篇。其三大海風濤聲。寒燈影不盡。他鄕感百端。淚隔先塋隕。其四中國䆠遊客。關河路萬千。如今小嶺外。愁作天涯年。其五自然有不樂。意若送人歸。已判更難見。宵光悵漸微。</text>
<title>鎭將郵丞同與望賀禮罷和大胤 辛卯</title>,<text>新正望闕掃官途。鵷鷺孤鳴綠滿湖。北極祥光雲五色。東溟賀禮岳三呼。香浮殿角春迷曙。雪盡陽阿草欲蕪。此日同庭稽首處。廷班簪珮憶京都。</text>
<title>夜酌</title>,<text>畫燭三更夜。盃行錦瑟傍。大胤。 眠醒依缺月。歌颯近寒篁。伯訥。 每日如今日。他鄕似故鄕。大胤。 撥愁匪耽樂。休說太疎狂。伯訥。</text>
<title>舟遊泛至南川。以白露橫江爲韻。</title>,<text>天氣氤氳景欲麗。習習江風柳拂石。鳥飛魚泳春意長。山靄浮靑渚雲白。新年勝事第一遊。靑簾畫揖沙邊舶。三樓架巖出半空。看似繁花籠澹霧。合有數三憑檻人。烏巾玉麈相指顧。我欲捨舟暫登。翠竹脩脩滴寒露。前灘水淺曷能泛。若過南崖潭可平。自從舊臘冰雪少。戛戛沙石挽舟聲。木森樛日色隱。棹寒莫傍巖下橫。繫纜百尺長橋下。與君高哦據船窓。罇罄十千不勝醉。解酲須進紫葚缸。珍重元夜一輪月。期我淸輝滿此江。</text>
<title>復遊渟羅湖。鎭將亦來。以水光接天爲韻。</title>,<text>觀海必登鎭東樓。縱舟須泛渟羅沚。爲與將軍助豪氣。裝出戎衫馬上妓。匝舷翠幕肅號令。鍾動波伏魚龍水。天晴䨓吼雪紛飄。湖外碧色无邊洋。漁人千戶上下村。傍水籬根繫釣航。白鳥啣魚過浦口。半嶺斜陽生紫光。簫管沿洄酒屢熏。高閣快適駕一葉。竹西之勝蘊幽奇。較玆風流終難躡。萬里島邊扶桑色。日暮欄角風㠶接。粉黛一行熊乕士。左右張袖舞翩翩。十洲笙鶴俯此筵。何處拍手哄群仙。但敎一年如今夕。䆠業忘老關外天。</text>
<title>寒食日乘舟</title>,<text>碁罷思題船上詩。卽看春物眼中宜。行從曲徑常憐捷。坐對奇巖不欲離。新綠細鋪沿渚草。澹紅斜暎出籬枝。韶光漸爛君將去。來日淸樽更與誰。</text>
<title>武陵溪得巖字</title>,<text>揷天危嶂簇東南。春在靈源序屬三。跳出明珠雙掛瀑。鑿來神斧大鋪巖。坐留籥火方催爨。步拂林花輒遇潭。我客吾兒同取興。衰顔又對夕暉酣。</text>
<title>大胤與家兒自喚仙歸。盛詑天下奇觀。老興更動。遂次其韻。</title>,<text>隨炬冥行去。重重幾石門。崢嶸不見昊。空洞若無坤。籠貨波斯市。迷津桃水源。蛟螭深莫測。湫色尙𢥠魂。</text>
<title>烽㙜觀海</title>,<text>登高霽色四通溟。風掃游氛午日停。浩蕩莫名聲臭寂。浸涵難測性情靈。人生眇眇黏依。天宇蒼蒼配作形。脩短榮枯誰復較。眼前盃酒足沉冥。</text>
<title>同泛南川。閔友纔還。尹君又來。</title>,<text>過雨萋萋草。芳洲春自遲。樓高花落後。船小水肥時。送客還迎客。忘詩又欲詩。游魚舷底躍。閒興爾須知。</text>
<title>又次太兒竹西作</title>,<text>東遊湖海偶逢春。知爾登臨日日新。一壑全應無俗物。此樓何可少騷人。水村烟樹蒼茫眼。風檻樽醪逸宕身。每愛彈琴巖上坐。花梢零露濕盈巾。</text>
<title>浮萍閣重修後。謹次先祖題板韻。奉寄廵相半刺兩案。</title>,<text>浚池沼剪蒿菜。月出東山近徘徊。琴罇淸裘帶緩。我祖當年詠幾回。紅樓看復起。白藕待新開。輪奐一變風流盛。按使通判同時來。</text>
<title>鄭新恩道復到門日志喜書贈</title>,<text>窮鄕聞喜宴。卅載誦經儒。聖代於今有。高麗以後無。傾州士女盛。盡日管絃娛。何幸叨仙府。肇開慶席壺。</text>
<title>醉使姜生拈韻</title>,<text>倍覺中洲日。長於卧郡齋。遆壺素舸捷。當枕黃鸝佳。渺渺柴桑感。依依苕霅懷。簪纓終脫累。肎遣舊盟乖。</text>
<title>浮萍閣役訖。廵相判官設落成宴。吾與太兒禮弟及族孫晩秀。皆與此會。亦奇事也。酒酣口呼畧寫私悃。</title>,<text>池閣落今夕。吾宗會數人。役資營府力。官幸嶺關隣。舞拂欄頭劒。樽排水面茵。荷花舊時月。遺墨尙傳神。</text>
<title>百福嶺途中</title>,<text>山高朝日亂松巓。嶺下遙生海郡烟。已見出門平地少。何妨泛宅碧潭圓。過雲或墮天晴雹。稚稻多看水涸田。擔去老侯何所望。輿民盡力不憚肩。</text>
<title>樓上卽事</title>,<text>泠泠巾袂倚晴空。草樹濃陰峽口通。五月樓寒雲水裏。一官身在畫圖中。溪童對浴移舟戱。田婦齊謳刈麥功。午枕欄頭眠欲熟。瑤絃嘈切帶林風。十日炎陽畎澮空。前川今復涉人通。農情切切憂疑際。天意茫茫造化中。百牒懶題分漑訟。一犂愁蔑禱神功。纖雲已少祈祈望。何事連宵又作風。歸牛暮色草郊空。峽水東流極浦通。襆被留人離索後。棊樽消日寂寥中。琴更兩手皆同曲。歌試羣喉各逞功。隱几欣然成一笑。槐陰露頂畫欄風。</text>
<title>避暑西樓</title>,<text>琹隨步屧至。罇倚錦筵團。木老樓偕壽。灘鳴石共寒。農憂天惜雨。旅思日登欄。爽氣風林晩。尋巢倦鳥安。</text>
<title>憫農</title>,<text>苦旱溝渠斷。飛蝗野峽交。蒼生空有怨。聖代此何爻。䟽獄將焚案。祈壇試束茅。山耕鉏又輟。處處虎成巢。其二直是陰陽忒。終應道殍交。哀哀鳴鴈咏。漠漠密雲爻。魚爛多浮浦。藥荒半混茅。闕供甘受譴。悔不早尋巢。其三唐虞擊壤遠。山海降灾交。邨犬憂宵警。牧魚爽夢爻。烈炎休襏襫。枯秸化蓬茅。終恐懷襄雨。敎民木上巢。其四望望雲霓起。凄凄風木交。月離躔錯度。龍老亢垂爻。春酒公堂兕。宵綯野屋茅。那能覩此樂。民物古安巢。</text>
<title>早過大峙見欝陵島</title>,<text>雲日吐呑劈紫瀾。海天光恠暎行鞍。欝陵翠色從人指。鰲背三峯馬首看。</text>
<title>聞花史主人遘癘不起。無由往問。詩以傷之。</title>,<text>春風吹斷海雲亭。人與樽空草色靑。君家宿昔籬邊浪。已見淘沙不暫停。</text>
<title>斗湄舟宿</title>,<text>停舟生暝色。浦動凄虫。高枕魚龍上。掩蓬星露中。漁燈沙寂歷。曉飯月矇矓。知是家鄕近。華岑水面窿。</text>
<title>哭李判書深遠靈筵</title>,<text>苔厚石塘湮。庭空秋草荒。鳴泉出虗壁。藤走延東廂。是爲靈几設。宿昔盃酒塲。我來纔半年。惝怳未暇傷。螟兒幼服衰。鶴髮煢臨堂。客淚有誰知。蒼頭對泣長。八座漫言貴。五旬還亦殤。其二赫赫天璜派。先公服儒素。君襲家庭風。早涉詞藝圃。倜儻自性氣。綺紈所瞿瞿。黃甲第一號。妙齡鑾坡步。讜言奮我筆。屢躓不恤忤。風采肅淸朝。主聖終息怒。於焉倦進取。世路已云暮。浮沉數十載。意絶鍾駟慕。偶登司冦長。亦後要津騖。其三名園駱山下。花石世傳來。不增靑氊舊。惟愛異卉栽。書樓盛羅列。粉壁抗崔嵬。玉甁孔雀羽。琱鼎桃花杯。翫物或騰誚。寓戱遂成詼。豊屋耀其外。素業薄無財。喜與高朋飮。懶尋時貴回。夷然眉宇間。襟韻見疎恢。風流王謝輩。未是綜理才。自鞱瑚璉器。胡爲樗櫟材。綸巾老松側。矯首白雲隈。爲君愛士風。時赴酒筵開。林舘今無主。但聞山鳥哀。</text>
<title>襟流軒漫吟</title>,<text>雙流㶁㶁枕邊寒。禾滿前疇野色闌。塵蠧曝書留客坐。溪魚治釣送兒看。中林井臼新添屋。東海烟霞尙帶官。頗悔向來詩酒癖。光陰虗負碩人槃。</text>
<title>酒谷翁柳士元投諸絶。多說關東山水。走筆步答。</title>,<text>想見榛山卧草樓。扶筇晨潄石泉流。皭然蘿蕙眞無滓。便敵蓬壺駕鶴遊。眞珠自是古名州。樓閣淸高翰墨遊。三載仙區慙獨享。未逢東墅社中儔。一簫隨處一琴張。彩艇潭心穩似房。蕩槳沿流出洞去。東邊碧色海天長。昔覩蓬萊萬玉開。流光荏苒幾秋迴。嶺東八勝留餘債。始傍洪溟歷踏來。石舡金佛荒唐言。三日四僊丹字尊。沙鳥海棠無限路。明波如帶絳幢痕。叢石亭亭聳十尋。七星峰峙亦波心。化翁偏向東瀛秘。秦漢空愁鷁路深。松翁漫作關東歌。等是看天坐小窩。不入陟州喚僊窟。異觀天下豈知多。凌波臺下彤雲生。萬石衣裟合佛名。濤吼如雷鯨露脊。始知河伯望洋情。翠壁楓藤染作斑。三樓架石爛開顔。川長五十灣環水。峰媚西南窈窕山。神仙境界異塵寰。坐到悠然若忘還。東面大洋身眇小。天時世路有何艱。衰容鏡裡不勝孱。官力靈區討秘慳。流水桃花武陵洞。湫龍巢鶴頭陀山。萬里島邊白鳥親。漁村夕景畫中眞。商檣簇立旗笳出。鎭將舵樓擁美人。歌姬分遣倚欄紅。促使官廚供具豊。容易鈴齋移杖屨。笙絃盡夕畫船中。樽前欲致意中人。關路參天揷嶂頻。羸馬芒鞋行亦到。由他老興未超塵。霜秋爲作洛山行。義相臺高鍾磬淸。詭設觀音巖上殿。風濤搖佛震豗聲。紅輪初吐渺天心。彷彿金鷄曉送音。上下陸離繁萬態。鯨鯢咸伏彩雲深。蔚珍奇朗好山川。宜爾縣名槎上僊。聖窟洋亭諸勝外。陂湖十里盡紅蓮。詩取陶情詎擬唐。酒消愁惱喚盃長。一樽飮盡差增量。八百篇多未就章。垂老滄洲作吏豪。醉中多謝簿書勞。睡醒步屧悠悠去。每倚湖樓百尺高。羅綺風情老不宜。朦朦雲雨輒愆期。樓前遠峀螺鬟立。愛似佳人作畫眉。滿城車馬競要津。何限沉淪草莽人。白髮吾猶霑世祿。獨憐虗老上庠身。昨到林亭起浩嘆。松摧石圮滿江干。圖書破壁侵風雨。只坐長乘五馬鞍。城市巖阿只此心。簪纓寓跡閉簾深。新堂且有東岡築。鳧舃逢秋返故林。月欲半輪秋過中。幽愁悄悄澗聲中。千重海嶽懷人意。又在衡門悵望中。</text>
<title>觀漁太極亭下</title>,<text>絲罟密三匝。釣綸裊數竿。鄕人漁具足。導我過前灘。天朗沙洲靜。露晞草木寒。川淸照白日。游魚了了看。築梁下承箔。投礫上設攔。逐流象張手。罹網得脫難。銀腮或錦鱗。亂擲草寬。童子細柳枝。穿來笑作懽縷切揚細膾。羹澹佐午餐。白濁新篘酒。相勸野興闌。曩爲滄海獵。浦帆擁一官。雙縆截洪濤。叉出皆魴鰻。腐腥滿諸船。水禽啄餘殘。呼妓奏漁辭。皷瑟飄羅紈。直凌鯨鼉浪。豈亦非壯觀。醞藉一藜杖。盤桓是所安。</text>
<title>余愛聽歌曲。其言多合山居野趣。亦足警世醒俗。惜其方言俚辭樂府無傳。漫演其語成八章。</title>,<text>客來勿布茵。落葉亦可藉。何必吹松火。月回如昨夜。蔬醪誠薄劣。續具毋徑罷。松壇新睡醒。望遠擡醉眸。夕陽依浦口。去來多白鷗。江山豈無主。我獨爲閑游。鷦鷯信幺麽。大鵬何揚揚。長天九萬里。汝翔渠亦翔。同是一飛禽。小大竟誰詳。梢工愕風波。賣舟旋買馬。驅上羊膓險。甚於水漩瀉。願言捨舟馬。操耟服田舍。手折細柳枝。穿得新釣魚。行將訪酒家。短橋橫淸渠。村深杏花亂。指點迷所如。君家酒初熟。邀我樽前醉。花發草堂下。吾亦招子至。悠哉百年內。共破憂患事。秋江夜已深。洲虗波正寒。投餌與潛魚。終不上釣竿。蘆花霜淅瀝。空船載月還。小園百花艶。紛紜蝴蝶飛。耽英雖可樂。戀枝莫久依。蜘蛛巧作網。伺夕向爾圍。</text>
<title>訪酒谷叙欵至夕</title>,<text>叩門閴無聲。上堂肅衣冠。相別及四載。鬂鬚各蒼寒。沽酒晩洗瓢。摘栗秋滿盤。雅話激淸風。令我鄙吝殘。論辯少未契。猶自照心肝。老屋饒墳典。幽階茁芝蘭。籬前稻禾熟。盡屬他家餐。君年滿七十。撫我未勝冠。疇昔門下士。獨留澗阿寒。壯心老益堅。豢䇺卽菜盤。長嘯抱孤膝。形枯氣不殘。霜月掛高松。偏徹志士肝。未作淸廟桐。寧爲荒谷蘭。平生冒緇埃。循躬徒素餐。</text>
<title>曉覺</title>,<text>綿衾息煖曉眠驚。霜落窓前葉作聲。籬外柴商呼侶起。踈星影下馬孤鳴。</text>
<title>忽聞一之將入嘉陵。士迪有詩贊决。次韻反意。</title>,<text>可恠離愁作。詩成暎峽天。移棲非避地。僦屋異求田。妻子年荒後。柴荊日暮邊。茅茨曾背郭。爲近卯君賢。</text>
<title>鎭樓會酌。吟寫別意。</title>,<text>沙暖如春白馬翔。戎樓酒熟喚漁航。枕來雲氣常沾服。吸盡湖光久換膓。藉手西歸詩載槖。消魂東別海吹觴。作官未到扶桑側。終是塵胸昧大方。</text>
<title>幕校鄕任具酒餞行。此事凡三度矣。飮罷偶成。</title>,<text>一年三餞始言歸。歸意籠禽得奮飛。累牒辭官從此已。舊愆成案免今非。溪頭逆旅高樓兀。席上離情艶曲微。飽賞烟霞身便退。故山留我碧蘿衣。</text>
<title>原營小酌。戱示金廵使伯剛。</title>,<text>月明晴雪如晝。梅發寒香襲人。膏滴金爐雉股。盤登東海魚唇。使君今爲過客。廵察曾亦何人。酒席眠欹白首。房姬笑掩丹唇。蟾江迢迢積雪。雉嶽黯黯留人。一堂轟樂盈耳。三疊和章吐唇。今世難言古道。吾儕盍念先人。儘多貴宰捫鼻。或致傍觀反唇。</text>
<title>廵使別設餞。侵夜劇飮。金五衛景游以舊人亦在座同讌。他鄕勝會也。</title>,<text>束帶餘慵抗客茵。醉中詼謔更誰嗔。一爲僊吏還初服。三朁䄡帷得故人。歌競群娥宵寂歷。舞張雙釖雪紛繽。亦有座間垂白老。四十年前鶴舘賓。行鞍雪滿峽天寒。布政門中淹作歡。登嶺雖勞韙路易。罷官非惜別樽難。題名仙窟刊朝籍。傳掌公文並水欄。誰續關東松老曲。卧遊殘興聽雙鬟。</text>
<title>磵翁挽 壬辰</title>,<text>魁顔極厖厚。心事亦如之。冲然長者度。乃見淆漓時。出語恐傷人。居室弗攢眉。文藻菀其抱。退讓若無爲。浮沉墨綬跡。眞撲故家儀。世人知貴。齷齪多纖兒。其二蕫令稱強頃。包老號執法。是皆盛際事。容易爲樹立。宮隷闞如虎。負勢橫列邑。殘氓失良田。蔀屋蕩舊業。州官俯仰間。利害影響捷。耿直恬機穽。談笑抗文牒。按察亦吐舌。峻刑一摧拉。前後卒弗撓。彼莫敢有挾。請語在朝彦。遇事毋過懾。其三我在商山牧。公就達藩養。是爲鱞居育。早見能顯颺。煌煌雙玉節。光榮擁鳩杖。重宸興感歎。特召已垂奬。瞻聆聳一路。吉人自氣像。每從官刺謁。復躡後堂敞。安有公體拘。自如鄕社長。淸絃錯盃觴。短律催賡唱。耈顔帶微醺。天眞見昭朗。大兒碧蘿裳。諸孫墨煤帳。環列授几安。南極燦相向。殊方遇盛事。覊官賴舒暢。一散五載迅。往跡縈夢想。其四世謂磵臯翁。中年萬首詩。到老不輟吟。積草其可知。向來嶺南作。多荷郵筒貽。試見毫墨間。萬象欲淋漓。或取白傅俚。不嫌務觀卑。觸眼無漏景。代舌命繁辭。可笑有可愕。一於是形之。篇章胡不富。平生用自嬉。匪才過蒙詡。托喩投謔詞。慚同蓬首女。寧解丈夫頤。當時一大噱。賞音今復誰。其五郊外間不遇。城裏得會面。欵欵移晷話。復指松湖見。東郡解紱遅。及來音容緬。宿昔滄洲約。今留月一片。客馬繫柴門。無語但有唁。繪眞覿彷彿。遺築挹退卷。餘情在詒燕。世路閱百變。我涕非有憾。獨深淳風戀。</text>
<title>小飮誠仲家。逢金令希賢。拈歐陽䪨共賦。</title>,<text>與君相見終南宅。北郭携罇今四年。散跡夢迴蓬島吏。新榮名列鳳池僊。春風歷落殘花外。酒氣和融白髮邊。眞率會成談笑暢。賞心何必在林泉。</text>
<title>除夕詠次隱齋</title>,<text>守歲燈明倦欲眠。白頭惆悵丌書前。塒鷄動怕催籌盡。庭雪融知得氣先。往日宦途都是險。一家情話果何愆。童時不道衰相促。已近人聞六十年。</text>
<title>䨓淵六十三歲。生男 公轍。今見成人。志喜有詩。依䪨和呈。癸巳</title>,<text>老鳳將雛德不衰。冠婚慶溢燕賓危。應知神隲丁寧甚。須見慈情鞠育斯。素業文章傳有種。耈徵眉目禀同姿。翁今八十韶顔旺。且待阿郞夢吉時。</text>
<title>誠中六十歲除夜之作。卽其先人時舊䪨。子穆希賢。各有所次。</title>,<text>閱歷悲歡眞大夢。周回歲甲又玆宵。殘荊多耐芳菲隕。苦栢不曾風雨搖。雅志書誠中散草。晩緣身作孟諸樵。高文能使窮人壽。爭似榮名竟寂寥。</text>
<title>示景瑞</title>,<text>風軒淸話對君遅。南北山川滿卷詩。水月鏡花呈幻象。牛毛蚕縷入微思。詞垣旗鼓誰堪敵。杯酒英雄獨有知。終見天機勝物累。靑雲爛處閉門時。</text>
<title>與從氏及太兒。訪槽巖行過趙光瑞。拉去同飮。次從氏。</title>,<text>槽巖訪何晩。城市好丘壑。窈朗作洞府。峻側延林麓。常情自鶩遠。妙境猶嫌窄。徒喧浣女砧。未置䪨士屋。淙淙一道溪。相向數丈辟。試使出郭門。豈曰無水石。闤闠烟盡處。誰期有此瀑。瀯泠與崢峙。久坐爽耳目。呼童解槖壺。交酬石上酌。回語致政者。於此可偃息。</text>
<title>又題胤之詩稿</title>,<text>存亡胡不十年遲。手閱遺編淚漬詩。蜩甲留成灰土化。鶴神歸釋水雲思。舊曺世促餘無幾。後事天高籲莫知。遙想丹立風瀨咽。魂來彷彿月昏時。</text>
<title>續題示景瑞</title>,<text>並世云何接面遲。惜君未和咏梅詩。苦腔熱血蟠奇氣。古鼎名香托遠思。亦有精神應不昧。較論風味便相知。峩洋書畫眞成癖。須見淸標出濁時。</text>
<title>漫興示景瑞</title>,<text>身計蹉跎次隱遲。白頭空咏紫芝詩。講燈未勘三墳討。游屐長縈四郡思。苟保兒孫先緖托。何要名姓後人知。隣朋一夜銀㙜直。已判孤衷蔑濟時。疊寄跡風埃拂袖遲。半生游戱偶多詩。洞看身世榮枯幻。只有啚書寤寐思。已老嗟無長筭用。雖窮奚願一名知。逢君韻氣如相逼。又是欣然拈筆時。疊掩書欹枕晝遲遲。了子相酬十疊詩。出洞浮雲猶倦意。滿庭芳草獨何思。行藏異路周旋在。憂樂同心表裏知。偃蹇華裾標望別。招麾著節見他時。</text>
<title>與從氏及厚之游朴都尉水閣。次板上䪨。</title>,<text>林下徘徊裘馬蹤。溪庄近接白雲峰。危甍縹緲噓成蜃。卧瀑蜿蜒掛象龍。未易捐金營一壑。誰能佩玉倚寒松。風襟倘得夤緣遇。可許詩樽席上客。</text>
<title>厚之寒松下乘月席坐</title>,<text>庭濶一松盡。蟾輪冉冉鋪。葉經霜雪飽。柯得鬼神扶。貯籟幽成吼。盤陰廣欲紆。童時及汝壯。赤甲又皤鬚。其二矯矯何年植。蒼蒼滿地陰。虬龍交偃勢。金石不磨心。棲絶凡禽宿。纏無野蔓侵。秦封焉凂我。自在歲寒吟。</text>
<title>水聲洞與誠中子穆希賢諸人。呼韻共賦。</title>,<text>漂澼斜陽滿壑聲。窮源轉欲濯纓淸。石梁渡客蒼崖坼。風雹吹松素瀑生。摹月半形巖鬼鏤。容人一席广天成。城都有勝搜今晩。漫說湖山象外明。時有四郡尋秋之論</text>
<title>䨓淵詩稿使我畧揀。旣卒業。呈一篇謹要和。</title>,<text>手管未敢刪。䨓淵五卷詩。如海碧萬頃。蚌蜃錯蛟螭。又譬昂霄木。焉有半朽枝。篇篇倐變化。紙面靈恠疑。先生是何人。獨步天東陲。作者難具體。餘恨亦退之。昌黎命世而詩遜於文</text>
<title>金道源氏挽</title>,<text>先公餘慶四佳兒。最道承家有白眉。繩墨雍容留素訓。風姿醇雅襲遺儀。才優黼黻終知郡。年擬喬松奄嗇耆。故宅蕭條靈位哭。殘荊獨對季方悲。靈心朗解晦如癡。氣像紓遲未易窺。士節蹙眉都喪處。家風斂跡衆趍時。對人酬酢曾何忤。臨事依違有不爲。早使颺廷鋪素蘊。梢工可托漏船危。政術文華備固難。古來英雋笑儒酸。枯孤矜外周通短。棼錯當前智策殘。近世詞林誰識務。明廷琚佩謾多官。毅然志力能擔負。淺見徒言器宇寬。粤自童年喚作兄。滄桑彌篤兩家情。參差鬂髮隣州宰。邂逅東南半刺名。官席歌吟容傲宕。赫蹄詞翰見神精。憑君每發樽前謔。椎貌敏才不改評。氷雪嶺關叱馭同。浮萍官路竹西通。去時雙盖携琴鶴。歸日千山判燕鴻。丹竈徑辭仙窟遠。靑緺從覸宦情空。向來多小書中語。惱殺黃堂獨卧翁。雉山翠色夢中顰。那忍琴軒跡已陳。知有禽魚涵惠化。尙餘梅竹寓經綸。蓋棺却在懸弧地。傳訃俄過把袂辰。㫌翣歸來船路迅。憶曾送我上游濱。五馬殘春繫故扉。訪君深巷雨霏微。題名鴈塔兒衫晩。行酒花階客轍稀。喜欲衰年同得歇。悔無要語贊將歸。風燈逆旅縈餘恨。初計桑楡未拂衣。</text>
<title>景瑞與客適來對飮歸後寄荷棲</title>,<text>山昏樽酒罷。送客更關扉。薄露墜無響。孤花耿作輝。官來還自去。世晏欲何歸。萬感虫聲起。西風攬葛衣。時有惠郞之差辭免爲計</text>
<title>曉枕卽事</title>,<text>髮短心千古。偃仰此荊扉。白鹿愁僊侶。丹禽曖德輝。雲移山自在。徑熟馬知歸。多恠草菜老。悲歌怨布衣。</text>
<title>又示荷棲</title>,<text>縈途君亦倦。堅坐草封扉。庭少駟車跡。書多箱簏輝。蓬荒蘭豈變。鴉噪同歸。携手雲林約。芰荷共製衣。</text>
<title>呈荷棲</title>,<text>弄我巖頭瀑。倚君江上扉。㠶檣看帶爽。松石卧交輝。境別兩心會。身間同日歸。近臣還浪跡。退吏謝朝衣。</text>
<title>疊前韻。寄題希賢玉圃新舍。</title>,<text>一壑雲烟三尺茅。幽居蕭灑北城郊。寒流細動跳珠石。翠色交橫礙日梢。袍笏倦尋丹陛步。琴樽聊結碧山巢。踈襟頻設詩筵盛。縱未長歸熟敢嘲。</text>
<title>哭䨓淵</title>,<text>生前世界泡漚幻。逝後精神奎宿懸。一輟咸池成萬古。秋風漠漠洞庭天。</text>
<title>雨後觀瀑玉圃。誠中希賢叔章少長會八人。呼䪨共賦。</title>,<text>一丘雲物見淸幽。洞外輪蹄捴急流。倦意鳥還山未夕。諸緣蟬脫露將秋。湍鳴風珮玲瓏瀉。石戴樽觴皓潔留。杖策捫籐忘我老。窮源方信有奇游。</text>
<title>東郊。迎士淵靈車。</title>,<text>傲骨歸泉下。孤魂返路中。野長繁草露。山靜颯松風。宗替緦功缺。家殘饋食窮。要離千古葬。何處配梁鴻。</text>
<title>石雲回甲日。其女弟獨存。具酒饌餉之。人事極悲感。余以少時友。發於詩者安得無悽辭乎。小山，玉圃。亦宜有和章也。</title>,<text>喬木亭亭飽雹霜。人間歲月再蓬桑。斑衣晩得孩兒抱。壽酌偏傷小妹將。齒老坐從詩社壓。道窮名負聖朝揚。壯時追逐渾如昨。今我衰髯亦皓蒼。</text>
<title>安隴志感</title>,<text>不盡丘原淚。孤兒白髮長。潮來復滿。草宿已逢霜。計短營齋屋。銘遲表斧堂。殘燈伴癯影。萬慮一茫茫。</text>
<title>挽李金浦子容 復圭</title>,<text>半百年來素履堅。自從丱角久周旋。王孫淸業橫經牗。縣尉歸裝載石船。已道厚綿能鐵。亦看高的不違弦。聲名標致人多有。孰及閨門衆美全。徒見端居氣貌溫。誰知澆世士趍敦。雅言罕到平陂際。隻眼須分涇渭源。能有權衡持不變。終然臭味泯無痕。佇君一出揚廷日。文藻風儀賁掖垣。病牀移就北山扉。絶筆三題纊息微。魂與白雲何處去。形隨玄木故堂歸。讀書多種留餘慶。辭世如遺任化機。皓首那禁存沒淚。天寒靷路曉星稀。</text>
<title>又會寒松齋。拈䪨同賦。</title>,<text>星漢垂傾雞欲號。滿庭松籟夜騷騷。熏深爐火頻開戶。醉倒觴醪半漬袍。氷雪休言殘臘盡。桑楡猶見夕暉高。春來花鳥紆閑筭。東杜巾筇自一臯。</text>
<title>第七會梨峴酒席。拈䪨同賦。</title>,<text>龕裏寒梅香暗飛。禁鍾初動市聲微。邀人共醉樽長在。如客難留歲欲歸。雪糢糊山改面。烟街空豁月流輝。除書又引江湖興。未說衰慵易拂衣。纔有資正新命</text>
<title>隱齋七會。雪月倍佳。座上抽䪨。</title>,<text>叫奇雪月夜。撲扇倚寒扃。積素東西合。淸光上下停。汞銀鼎瀉地。藻荇水交庭。坐久渾身爽。簷禽夢亦醒。</text>
<title>從氏又作七詠。勉次還呈。</title>,<text>班資典大牧。齒髮長吾門。處世持恬介。於人少怨恩。忘言耽弄翰。不飮愛開樽。異日妻孥計。何曾數畒存。屬隱齋宦遊餘廿載。最有竹樓歡。畫舫笙歌緩。春汀草木闌。形骸未害放。宇宙極知寬。尙恨重關外。終違舊侶團。屬自家詩有逢塲吐。杯無到手停。玉山常兀兀。梅月故亭亭。神朗三旬菜。家贏一篋經。滿城靑紫亂。長嘯依林扃。屬士式 墻頭相可喚。分接半庭林。破屋玉川業。欹荊蔣逕心。月中頻倒屣。樽畔或聯襟。且說嫁婚畢。復何俗累侵。屬君隣少小西隣伴。居然作禿翁。評高月朝上。契篤歲寒中。世業田園縮。門憂匕鬯空。須君恢兩眼。天地一萍同。屬厚之風流梅澗祖。四葉典刑眞。莫騁雲霄步。長憐草野身。簪紳諸儈得。藻墨擧朝貧。似爾堪虗老。行羞曲路遵。屬士久不須當世貴。無辱故家孫。名晦災能遠。官沉拙所存。白雲垂釣澗。黃犢課農村。晩計應棲隱。洋洋吾道尊。屬太兒</text>
<title>寒松七會。共次三淵䪨。</title>,<text>七客筵間酒一壺。幽花恠石俗緣無。蒼松逼坐身俱偃。黃鳥爲隣意不孤。曲水流觴同結社。香山序齒爛成圖。芳陰爭似簷前雪。回憶梅窓燭影紆。松根移席枕空壺。盤屈奇形敵此無。自作笙簧吹漻戾。多經霜霰立高孤。龍鱗欲化寧知歲。雪鬂相依宛似圖。三伏時來宜濯熱。會看柯葉月中紆。</text>
<title>伯修來訪。留飮呼䪨。</title>,<text>階花留客坐。春事未云衰。風雅時觀變。憂虞象晰疑。病樗侵蟻在。新鷇决雲爲。淺酌存深趣。葦魚作雪絲。</text>
<title>到衙棲宿四宜樓。見有金退漁題板次䪨。甲午</title>,<text>冷冷秋峽響。踈雨滿寒空。枕席雲生下。樓臺水滙東。小官諸口集。孤棹故鄕通。夜寢翻成感。殘燈萬峀中。</text>
<title>又次南䨓淵北壁詠</title>,<text>舷頭起霳然。隱隱看似黛。百疊轉成摺。萬搥寧或碎。谽谺氣融結。崷峭勢高大。根盤碧泓邃。頂磨蒼穹礙。偉哉造化力。磅礴灝氣內。峯尖上老蘚。巖秀籠細靄。石骨無寸膚。縫罅綴楓檜。橫對太華山。廣袤並襟帶。光韻互暎發。曲曲響淸瀨。經營具衆美。近置官門外。玉筍雖高名。未必專勝槩。表裏迭換面。高低各逞態。玆爲四郡源。湊凝流峙會。筇鞋不難到。昕夕可想對。叫奇倚孤蓬。幘抗爽籟。顧語同舟客。那無賀盞酹。傴僂作一拜。瞻仰屹百代。苟可相酬贈。豈惜解吾珮。耽山未到此。嗟爾禽尙輩。</text>
<title>入南窟。次䨓淵䪨。</title>,<text>入窟行小艇。天下無此境。山呀自設扃。石裂深破癭。水深沒半篙。捫舷坐更整。鏗訇風竅響。凌亂巖㠂影。光恠動神魄。興發還莫騁。投鞋艱寄足。挽袂互交頸。試量已到處。廣畮踰百頃。從來混沌界。積氣萬刦冷。日月所未照。飄飄一舴艋。鴻荒亦戱劇。暗中至巧逞。冥行冒黑窣。提醒保昭耿。往復判陰陽。是可資淸省。</text>
<title>復游北壁次吳月谷</title>,<text>北壁看更奇。崢嶸千仞勢。橫峙洄潏內。仰指寥廓際。開闔逐短棹。天日朗無曀。石紋動輝輝。玲瓏暎洲澨。秋鷹高擧翮。道士峩整䯻。物象之所肖。又以㙜砌衛。嵌空滴細淙。輕雲掛藤荔。偃仆俄迅躍。挺立釋凝滯。突兀大江潯。安所托根柢。夕陽未西下。半峯微欲翳。霜寒叫鳧鷖。風來颯松桂。鼓興我欲狂。官酒恐難制。妓闋發漁辭。櫂曲作淸偈。往者竹西遇。自謂擅一世。蒼峻數丈壁。東爲之蔽。潭窄劣回舠。石駛未留睇。遊事有乘除。溟峽故相替。百年能幾何。宇宙一睥睨。</text>
<title>卽事</title>,<text>白首從兒且蹔留。風霜搖落一江秋。楚南皆石森森秀。湘上多雲片片幽。茶竈芝苓供藥食。畫船魚鳥逼詩樓。老辭簪組耽間適。全勝妻孥自爲謀。</text>
<title>朝坐種秫軒</title>,<text>小鬟汲淸湄。踏礫雙擧手。蒼嵐漬布裳。山菊揷其首。其二山靑水亦靑。不見有樵路。依巖小舠來。漁子立如鷗。其三嵬峩百丈峯。空洞一靈窟。藏之水北南。捴是官中物。</text>
<title>隱舟巖</title>,<text>巖缺洪濤齧。輕舠出入神。如張猛獸喙。潛卧老蛟身。雲邃仇池穴。芝玄玉斧春。娟娟三島近。迴櫓不迷津。</text>
<title>石門</title>,<text>暎蔚松蘿一逕靑。群仙出入石成扃。陰晴每偃殘虹勢。晝夜長懸半月形。</text>
<title>島潭</title>,<text>鴈列高低島。鑑虗㶑灧濤。人間小瀛嶠。槎外一僊舠。天象三聯宿。波心半聳鰲。羽衣延佇久。迢遞白雲高。</text>
<title>龜潭</title>,<text>停舟回視呿無言。風倦微霞半壁昏。扆黻文成參帝座。兜鍪威肅抗戎垣。光英壓盡江潭溢。氣像撑來宇宙尊。五老諸峯張拱立。洞門輿衛不勝繁。</text>
<title>蒼霞亭。胤之所築也。前對龜潭占地特絶。興想愴懷。次其舊䪨。</title>,<text>高士一時傑。寒潭數曲明。虗亭影動畫。遺唾響敲瓊。輪馬今何泊。雲蘿空復淸。塵寰餘白首。不忍駕舟行。</text>
<title>雲潭見元靈亭基。感懷賦之。</title>,<text>我友今黃壤。空墟曩數椽。高風留丈石。餘䪨繫虛船。月掛漁竿把。雲棲篆墨鐫。滔滔出峽水。衰草掩秋烟。</text>
<title>寒碧樓</title>,<text>洞天寥廓倚樓時。錦繡山橫秋未衰。峽拆寒江來去遠。欄高平峀短長宜。丹砂霛窟眞仙府。黃絹吾家兩政碑。休勸佳姬彈寶瑟。蒹葭水國鴈聲悲。</text>
<title>舍人巖</title>,<text>精光動處仰崔嵬。萬國蒼圭束一堆。洪浪誰言砥柱屹。半酣還笑玉山頹。準平繩直侔程叔。立懦廉頑挹墨台。盥手摩挲猶恐凂。芒鞋屢繞翠臺迴。</text>
<title>棲碧樓在人巖南罅一片地。愴胤之遺跡。</title>,<text>百仞層層上。短茅留小亭。梯窮容有地。巖拆小開扃。木石藏身世。烟霞用性靈。如何終老計。風馭遽冥冥。</text>
<title>又臨島潭中峯。舊有凌瀛閣。今已毁矣。</title>,<text>蹔鋪莎席。遙喚葦汀舲。倒影三峯碧。涵空一水靑。巖蛇畫足。頹棟蜃消形。爲謝湖山主。無傷造化靈。</text>
<title>趙丹陽正甫來訪。兩日舟游。醉成一律。</title>,<text>峽口峯三四。滄江霽色中。潛魚蒼石老。眠犢白沙空。秋籟舷頭瑟。波紋水底楓。浮生難一醉。何幸與君同。</text>
<title>東臯晩眺</title>,<text>夕陽杖屨又耽游。逈立東臯縱遠眸。白礫江寒斜抱縣。丹楓仄靜維舟。天空峯集西南秀。村小烟交上下浮。欲問官基開刱歲。三株楡老幾春秋。</text>
<title>夜泛舟中設笠鐺</title>,<text>江中舫如屋。爐上鼎似笠。庖人具蔬肉。茶姬進酒榼。初昏燒榾柮。光與銀燭合。無月勝有月。天黑火益燁。江波淸可掬。酌瓢不勞汲。熟炭炰前速。膩膏沸響急。熏熏臭騰空。排寒露不濕。始覺中膓熱。湖光久已吸。滄洲亦腴臠。官讌見象嚃。遙灘星一點。漁艇捷於鴨。穿來錦鱗腮。停橈手自納。風味滿江湖。客意遣蕭颯。卧聽漁父曲。霜風吹菰葉。我懷同志人。渺渺東社集。</text>
<title>乘船入窟</title>,<text>洞昏眠魅遁鳴笳。决决川來引客槎。竪髮頻驚虛竅響。撞身時有亂㠂斜。側峯雕立沉香木。倒鉢交垂白藕花。妓曲中流聞似咳。紛飛蝙蝠觸燈紗。藉席層巖爲少留。潭冥炬短欲生愁。云何舟自谽谺入。忽復身從混沌游。皓釋蒲團蹲異獸。瑤皇陛衛列華球。倘看一線天光漏。盡破竇中伎倆幽。</text>
<title>同藎弟太兒擉魚卽事</title>,<text>蘆花飄盡浪吹裾。星斗繁繁滿碧虛。笑道今宵筐裡淺。天寒不上石灘魚。</text>
<title>携金尙恒舟往絳雲壁</title>,<text>霜淸山更瘦。水落石將崩。晴空越寥廓。寒意集崚嶒。度倦孤雲返。來遲短日昇。撑扶何氣力。烟浪複千層。</text>
<title>黃山谷山隨宴坐畫圖出水作夜牎風雨來之句。準備此中境致。隨意爲䪨。成十四篇。</title>,<text>浩淼于筒水。巑岏小白山。江漢爲國紀。自此始抽關。人烟縈十室。開邑傍曲灣。津步通鳥棧。黛色環孱顔。石田桑麻蔚。雲籬鷄犬閒。武陵果何處。桃源疑此間。其二南峯屯白雲。靈氣無歇時。古窟在其下。水瀉源不知。广口藏片舸。欲乘誰不疑。深怕蛟螭伏。冥𢥠魑魅隨。沉沉玄似漆。壯夫莫敢窺。千炬烱作晝。搖櫓意還怡。遊目不暇瞬。萬恠閃在斯。大麓詭成衛。孰測蘊環奇。其三峻壁立江北。遠望無異見。行舟褰短蓬。徐逐巖厓轉。邐迤多變勢。展摺一大扇。秀色騰絳霞。素彩布微霰。岧嶢抗靑昊。三峯不可選。到此輒停橈。貪看皆仰面。簫鼓黿鼉動。燈燭洲渚變。千載醉翁記。滁亭還拙宴。其四灘聲耳旣熟。時驚驟雨過。前山媚幽姿。橫抱江流大輕飈拂朝暉。浮嵐石面破。愛此臨水樓。日夕成危坐。烟霞沁肺膓。出口無塵唾。宿釀三斗秫。俄見空瓮卧。天寒妨進船。我心猶未惰。其五我來九月初。秋色爛如畫。江深晩潦歇。山淨微霜灑。三島無百里。遙望積沆瀣。老興騖精爽。扁舟一朝解。峯抽玉筍姸。石峙舍人恠。浪跡無拘係。賞心乃云快。夢想四十年。復何有餘債。其六招提表幽境。臺榭賁勝區。茂宰重此政。能使遊者娛。山水信如此。出門無可趍。別搆餘敗礎。頹刹散緇徒。魚鳥失游泳。石瀑委荒蕪。殘縣諒有急。餘力未遑圖。丹砂亦虛說。所嘆在貧廚。其七鄕俗古淳煕。邑里稠比櫛。烟亘木皮屋。燈熒土銼室。自從大浸來。民戶十存一。黃梁山畒瘠。婦子拾橡實。績麻最勤苦。漚江曬白日。機梭軋春宵。麄布斷一疋。衣食已艱難。官徭何倉卒。士皆多拋學。吏少能握筆。又聞開倉後。諸坊檢督出。其八邑人飮無井。衆瓢集江水。柴門遠背汀。赤足或無屣。朝暮戴瓦盎。敲氷大雪裡。敗絮不掩肘。峽風砭骨髓。廚吏作大喝。顚倒汲水婢。其九朝來上畫船。非爲有所泊。放在深流中。維以百丈筰。歸鴻唳遠雲。木葉鳴虗壑。覊懷感徂序。江鄕增寂寞。客有呼童妓。垢面綿襖薄。試問能彈琴。十歲早已學。龜手戛鵾絃。分明悽音依。亟止勿復弄。使我衰情惡。其十近世重科第。得者見人嚇。意耽鍾鼎貴。氣欲宇宙跨。發身有捷徑。台府終稅駕。華屋姬似玉。駿馬衣熏麝。功名亦震輝。寧恤從笑罵。靑毛一驢背。彩楦麒麟假。設余通文籍。忍爲此輩亞。中年量出處。塲屋跡始謝。落拓衆所侮。守素甘居下。經訓屬遲暯。愧負篝燈夜。其十一新月漸盈輪。流光入船窓。寒沙皎如霜。水鴨泛一雙。官僮踵余至。手擎綠醑缸。丹丘客何遲。愔愔空谷跫。蘭橈且少駐。弄影俯碧江。其十二課兒習書史。牙笏祝榮躬。靑雲時或晏。紫綬恩亦隆。江湖愜此老。三牲不爲豊。莫貴及親養。何論廩臾空。專城我敢安。尊稱慚吏僮。年衰身幸健。服食少時同。東來閒日月。強半釣船中。王喬鳧舃飄。㫌陽丹鼎烘。當時仙吏縣。未聞將阿翁。短髮添光輝。偶借松桂風。其十三飛下淸江。啄苔搖尻羽。羔羊愛晩暉。摩毛沙邊樹。虛舟繫不動。似我住所寓。西臯出雲水。舊閱盛歌舞。蒼松擁社壇。霛意時飄雨。浪息得魚否。臨磯問漁父。其十四平生江海志。風塵苦遲徊。少日登崧岳。觀瀑泛槎㙜。華陽與石潭。賢躅訪莓苔。西臨薩水遠。南陟伽倻嵬。東溟官三載。壯觀續蓬萊。惟玆四郡遊。屢見秋風催。少文畫方展。廬江檄纔來。精到獲夤緣。意豪振摧䫋。扶我綠玉杖。龜潭行幾迴。</text>
<title>畏風遣悶</title>,<text>震蕩傾天勢。饕號折木威。長江流未滑。寒峀立將飛。抱石鼪鼯落。傾巢烏鵲歸。颭巾暫出檻。里戶夕炊微。</text>
<title>携藎弘兩君。入南窟。</title>,<text>洞裏方深夜。人間過午鷄。冥行船路熟。俛入石扉低。亘宙三光隔。黏空萬象迷。欲窮水盡處。前壑悚危梯。</text>
<title>還泊雲水巖。傾壺回棹。</title>,<text>日暮雲沙遠。官村生翠烟。孤亭空有。老石尙宜筵。泛宅天隨艇。傷時夔峽篇。行藏誠濩落。恥受俗人憐。</text>
<title>向在陟州。次夔州八韻。今又用前䪨。賦四宜樓秋興。</title>,<text>一縣人烟小洞林。遐荒遺蹟尙森森。朱王分閫山城峻。白馬酬恩野塚陰。彷彿秦餘鷄犬響。勤勞豳俗播耘心。機頭貧女麻成織。授褐時來夜搗砧。其二短篙搖入石扃斜。銅柱玉鍾燦燭華。蓬壺尙採仙人藥。河漢容侵博望槎。誰謂嵌巖穿小艇。更驚虛竅振鳴笳。玄天慘憺星辰晦。唯見千荷倒綻花。其三峩峩百疊倚斜暉。越徒看黛色微。小棹直須捫壁過。諸峯方欲向人飛。尖圓異象雕何巧。絳錄成文畫不違。水底盤根深幾丈。碧苔巖面漲痕肥。其四爛柯晩罷石頭碁。萬木鳴秋自作悲。好是峙瀜長在眼。由來榮悴霎經時。聊登野舶孤眠熟。夙製荷衣一退遲。放我形骸眞任運。世間何事可縈思。其五樓前湍瀨盡籠山。人在晴暉澹靄間。龍穴潛霛雲吐壁。鹿驂微逕石排關。平生五嶽休閒夢。晩景三杯悅醉顔。羽盖霞衣追伴侶。爭如拖玉紫宸班。其六飄然官舫策奇功。蓬外丹丘一笑中。石磴崚嶒歸倦馬。秋江浩蕩駕長風。九峯筍茁琅玕碧。雙穴屛張錦繡紅。卬友荒墟蘿薜老。蒼霞亭下吊漁翁。其七蒼水丹崖暎白頭。一樓多景最宜秋。楓林政好吳江咏。霜露奚爲楚客愁。松嶺片雲橫唳鶴。蘋洲明月聚眠鷗。琴樽宛在水中處。畫舫名齋可此州。其八北來灘勢逈逶迤。峽氣凄凄翌滿陂。稅粟烟生菑畒火。船松斤斲石崗枝。獮猴霜爛筐應滿。鯉鱖潭豊網屢移。雅韻方能稱此境。莫忘僊吏佩符垂。</text>
<title>江上大雪。疊韻寫興。</title>,<text>漁汀合着一簑翁。遠峀沉沉雪浸空。凍木杈枒花簇末。綠江橫劈浮中。氣從霜露寒來積。畫到乾坤幻處工。白髮相參無暎發。熏醪暫借渥顔功。其一臨江晴雪睡醒翁。擧目巖阿晃欲空。烟火無端銀海內。樓㙜忽起玉田中。垢衣未脫形羞穢。腐語難新句孰工。遮莫玄陰潛有洩。朝窓一線顯添功。其二汀臯皥色逼衰翁。抱膝高齋爐火空。烏鵲巢縣氷蘂上。魚龍窟徹水晶中。魏珠能照鋪難遍。吳練雖纖織未工。木魅山精無處隱。一番天地化新功。其三官樓何樂滯斯翁。卧雪江湖願不空。散擲瑤瓊雙眼底。藏來瑕垢苦心中。太倉敢較委輸富。西子還慚粉餙工。三白登麰猶淺說。須看人世喚醒功。其四皀幘沙頭兀立翁。皓然峯壑色空空。衣裳改影玲瓏際。車馬無聲浩渺中。素月齊輝超繪妙。陽春同曲入琴工。長安陌上尋常見。終蔑淸宵吸灝功。其五龍門詞伯祝融翁。坐挹高風渺躡空。參我鬚眉珠玉側。寓玆身世竹松中。素光溢目萌消吝。微屑和茶味嚼工。塩絮描眞非竗偈。滌殘塵溷果誰功。其六閣孤舟未載翁。玄氷亘渡北津空。初驅萬象渾渾表。終納諸山皎皎中。鶴頂遙洲丹點小。鴉翎平畒墨塗工。身邊捴是虗明地。多助書帷省發功。</text>
<title>夕步江上</title>,<text>松檜森西臯。薄雲凍不滴。山虛行素籟。時動寒江夕。其二駸駸暝色來。星出鳥還後。谷靄和村烟。微籠汀上柳。其三滑滑水磨石。平鋪如白沙。一條汲路細。寒嗽來村婆。</text>
<title>雪後試漁信筆記見</title>,<text>南江背山氷壯厚。萬頃一色玻瓈碧。新覆半尺雪屭奰。不分虛淵與平陸。日暮魚隊常據石。漁戶有事伺暝色。擾擾官僮笭箵集。丁丁利斧玄氷鑿。密紡挾竹納其中。亘掣雙竅兩端縛。窺瞰穴口水渾黑。潛鯉竄鯽深不測。訇訇氷上亂撞礫。始從巖奧窮搜剔。蹴踏馮夷鼓噪去。如在平原追奔鹿。躡足膩滑不定武。東仆西顚紛相噱。眼中初非見潑剌。屧底徒幸被驅逐。驚騷介鱗已失棲。去來奔突多罥觸。漁老凍手捲罛出。火照翻翻掛玉尺。氷下捕魚事絶奇。人力謀食那有極。沉吟古人放生語。笑催烹煎佐一酌。</text>
<title>悄甚</title>,<text>聲利邈然到耳稀。松蒼雲白一塵微。林間消息鳥相語。洞裡行藏樵自歸。高卧身無牽世累。縱吟詩或涉天機。西還不忘江湖趣。何處漁竿少石磯。</text>
<title>踏氷北壁。氷色如水。始不忍進足。</title>,<text>湖氷一碧色。人影鏡中懸。不信凝成石。如將渡喚船。㓒園蹈水訣。玄閬步虗緣。弱膽憑奇興。橫馳十丈淵。</text>
<title>栗林觀獵</title>,<text>獵興披裘出。行爐酒氣蒸。停回江上馬。觀放雪中鷹。兎伏藏深石。雉窮落遠氷。幽情逢一快。彔促笑漁罾。</text>
<title>書懷</title>,<text>將謂旅食艱。官養足膏粱。謂我非客游。所處乃異鄕。長兒留相護。公餘勤上堂。其弟年皆穉。遠在毋膝傍。仲旣屈於科。季又脚發瘡。分合兩牽戀。都使老懷長。京屋北風寒。小院積氷霜。僕病馬更瘦。何以煖諸房。我行尙未歸。非畏雪埋崗。相望均所愛。去就孰可忘。</text>
<title>晩獵</title>,<text>雙鷹分絶。行獵水東西。雪積雉翻羽。巖高犬捷蹄。非無韝外失。猶有槖中提。興盡徐驅返。氷江落日低。</text>
<title>梳頭</title>,<text>官娥朝盥手。臨窓梳我頭。梳畢結爲䯻。掩口笑不休。笑我髮欲禿。問我齒未周。早宦飫粱肉。被服揚輕裘。身康志亦泰。宜無容一愁。胡然致白紛。凋共蒲柳秋。得非中有慕。形爍火煎油。妾身少貧窶。山粟稀入喉。屢解情人袂。別淚長汍流。紅顔那得駐。所思殆吾讎。鑷毛轉成雪。坐此膓腑柔。爲心異兒女。傑士衰何由。桑楡夕暉來。書幃及歌樓。努力復奚爲。遲暯恨同悠。語罷用瞿瞿。題詩當短謳。</text>
<title>悁寂中。卧憶丹陽諸勝。歷述第次。</title>,<text>金剛山下漢水流。岳老奇評詩上留。更着蒼霞亭一架。千峯宛入歇惺樓。右龜潭蒼雲皓雪攢圭璋。特立臺頭百仞長。天下應知無此石。當年浪拜米元章。右舍人巖石色微麄形亦奇。沙姸湖凈意俱遲。玉簫夜繞島間月。船似輕梭出入時。右島潭</text>
<title>金生復來喜甚。次前䪨。</title>,<text>見客門前雪。拋吾手裡書。休言已苦待。終幸不相踈。氷馬驅江競。風鷹放壑虗。逢迎辦快事。喜甚曩來初。</text>
<title>伯氏忌日罷祭示兒</title>,<text>四紀音容邈。一官香火初。亞觴主婦缺。衰淚季方餘。鳳羽沉奇瑞。虹樑謬故閭。嗇躬燾在後。天道自乘除。</text>
<title>歲盡悼念亡婦</title>,<text>蘭蕙埋深復莫開。荒山遙想雪莎頹。有時闔眼淚雙釀。入室無言膓九迴。在世年光從此改。生人練服幾何裁。碎珠地下倘相挈。稚女呼孃每夜催。</text>
<title>踞坐江氷。觀前山放鷹少輩。磨墨揮染。吟成二絶。</title>,<text>南林搜盡東林去。三發能成三獲來。民欲獻公官亦讓。韝中落羽尙毰毸。其二筆走龍蛇氷作紙。半江題遍古今詩。寒威那得長無泮。終恐蛟鼉飮墨池。</text>
<title>觀藏氷</title>,<text>江邊霏雪亂。村斧斲氷長。落日冲冲響。凌陰秩秩藏。神人須飮食。氣序限炎凉。感歎先王制。天工補所亡。</text>
<title>種秫除夕</title>,<text>儺鼓塒鷄霧欲沉。長江遙接漢之潯。不知今夜思家意。何似兒曺陟岵心。守歲樗蒲隣舍共。留人燈火郡齋深。吾方欄曲憑昏醉。爾亦梅前費苦吟。其二人情每惜此宵窮。今我寧爲舊日童。不幸晩生一隅土。可憐將作六旬翁。蠶絲目短群書裏。蟻甕身藏浮世中。傳後文章知拙計。脩名竟亦片漚同。其三送盡臘天三十了。載迎窮峽一春和。過年疚戚偏垂淚。來日懽愉定有歌。畫閣琴樽山縣小。滄江花鳥釣船多。人生所貴從吾好。痛飮高哦誰復何。</text>
<title>乙未元朝</title>,<text>曙色一如昨。年華何謂新。江山不曾老。氷雪復能春。獨見雙皤鬂。難爲少壯人。椽丞紛請謁。看作故鄕親。</text>
<title>次老杜</title>,<text>流澌百頃漲。江檻看春生。暗變雲嵐色。微含草木榮。歸心非世務。浪跡偶詩名。詎識孤游處。峩洋遠致情。</text>
<title>步臨江藎弟纔到</title>,<text>已見樵舟出。娟娟江自春。風微柳液動。氷退水紋新。鞍馬來添客。沙鷗坐共隣。漁人治細網。始躍石間鱗。</text>
<title>晩登四宜樓</title>,<text>寒江雖淺可移舟。繞渚風烟晩更浮。塵榻煤帷關戶久。試隨春意上高樓。</text>
<title>雪後放舟</title>,<text>峽水新生浪。汀洲霽雪初。船輕久閣後。人暢隩居餘。宿荇堪投鴈。穉楊待貫魚。江樓繁應接。春物轉何如。</text>
<title>十六日舟中</title>,<text>沙長鳥柳微垂。山氣初晴日欲遲。習習風催萌草。融融雪化下江凘。還從百丈橫船處。却憶三冬掩戶時。已道多吟辭亦竭。逢春難廢老夫詩。</text>
<title>又示兩客</title>,<text>蓬窓樽酌復開筵。阻久滄江看可憐。雪後波文浮皓峀。鏡中雲影豁靑天。新春荊俗叢祠鼓。落日吳歈黛䯻船。湖峽風光無限好。勸君留飮綠陰邊。</text>
<title>具爐鐺乘舟會喫</title>,<text>春來吾乃去。江上自烟霞。在眼靑冥壁。關心躑躅花。孤蓬半年枕。匹馬故鄕家。游事貴知足。不須盡物華。</text>
<title>還家初設社契之會。次隱齋韻。</title>,<text>臘梅留待主翁看。晩蘂盈龕二月闌。舊伴重尋詩席敞。使君遙滯雪江寒。相逢換歲形容健。各問經冬契活殘。碧水丹山爲客久。孰如樽酒社中歡。</text>
<title>隱齋酒會次主人䪨</title>,<text>休驚座上盡衰翁。但聞淸樽酒不空。里巷頻能邀我醉。烟霞宿擬與君同。春生地氣勾萌作。夜靜霄文象緯工。獨抱牙琴相視笑。何妨一世擧成聾。</text>
<title>柳園看花。誠中，子穆，希賢可久共飮。洪養之亦來席上。拈韻。</title>,<text>風雨朝來歇。花容與昨殊。名園盡老杏。嘉客兩深壺。麗日停相暎。晴霞散欲無。題詩敢闘艶。樹樹綴明珠。</text>
<title>暮春小晦出玉圃。金右尹濟大氏，洪參判養之，誠中，子穆，仲鎭，希賢及洪都事大顯，金承旨魯永。聯句石瓊樓上。</title>,<text>爲惜春將謝。相携出北城。濟。 溪迴新榭靚。洞邃晩花明。養。 樓帶松陰重。泉分石勢橫。誠。 多君脫紈綺。留我倒樽觥。訥。 林暖微風轉。巖滋宿雨晴。穆。 踈簾春鳥度。遙堞夕雲平。鎭。 已慣幽棲趣。還慚長者迎。賢。 高霞隨蠟屐。泠瀨灑塵纓。大顯。 嘉植僧分卉。踈襟客藉荊。魯永。 夕陽歸駕促。却伴倦樵聲。濟。</text>
<title>又成排律</title>,<text>峰高集峻檻。谷邃背層城。瀑掛虹蜺偃。巖鋪玉雪明。溪分濯紙㓗。臺聳鍊戎橫。卜夜曾呼月。餞春又把觥。偏看古杏晩。爭媚宿霏晴。露馥侵衣潤。林英錯錦平。韶光於是盛。勝侶爲相迎。白髮堪吾飮。靑山凂爾纓。詎將千駟騎。換此一柴荊。花石百年業。莫孤風珮聲。</text>
<title>偶見元慱詩軸。次寄玉溪。</title>,<text>酒熟思勸君。相別已周歲。齒髮近如何。流光悵迅銳。春寒花苦晩。俄又紅菲弊。京闉多友侶。駕言幾時稅。想見茅茨下。高枕夢羲帝。管寧穿木榻。梁鴻竄窮海。蘭玉暎階庭。柯葉彙根柢。窮通有乘除。天意可深謕。男兒負志氣。垂老貴策勵。古訓芻豢飫。法門崇廈憇。傷世莫可力。擔道詎敢愒。烱烱兩白首。心期保無替。</text>
<title>淸龢之旬三與諸友遊洗劒亭移席鍊戎㙜聯句</title>,<text>久有春臺約。今辰喜合幷。濟大。 雲含林外色。泉帶雨餘聲。仲玉。 數友城門出。三峯馬首生。海叟。 迢迢芳草路。澹澹晩林英。伯訥。 古洞疑棲鶴。高軒始聽鶯。士式。 庭松殘照影。官酒古人情。漢叟。 樹杪諸天近。樓前一逕平。昌源。 洞深雲氣重。風起柳陰輕。弘源。 水石宜名界。樓臺壯舊營。尹守禧。 雅筵連歲設。啼鳥慣人迎。宋魯鼎。 酒重詩情健。庭間射意盈。宋允鼎。 林颷侵席冷。巖日照心明。尹守容。 步得筇輿御。歌從徒侶成。肇源。 淸遊眞愜意。沿澗濯塵纓。濟大。</text>
<title>更次聯句䪨</title>,<text>倉官泉石會。戎廨苑臺幷。馬度殘花影。欄高流水聲。沿厓綠陰嫰。樹紫霞生。儼有肆筵老。多逢弄翰英。澆襟樽潑蟻。喚侶谷啼鶯。遐討非無勝。徑來輒會情。飛甍八棟聳。卧石百床平。山日穿松碎。川風泛蘂輕。雲深駐蹕閣。晝晏吹笙營。林磬樵僧返。筐飧浣女迎。暄將旾未了。醒見酒猶盈。闘草少年競。扶筇兩鬂明。同衰須及樂。眞率詎難成。誤約桃花洞。非君被紱纓。海叟久而踐桃花洞之約。末句及之。</text>
<title>寒松齋小會。南海叟兄弟初來參契。次從氏韻。</title>,<text>爲問東城集。何如北嶽幽。碧松當戶側。紅藥暎階頭。契伴新添盞。詩筵更掃樓。睢陽傳有繪。嵇阮肯爲儔。</text>
<title>霽軒落成。會金濟大氏，李健之，金正禮，洪德甫，從氏與士式亦來席上。拈軒字。</title>,<text>我友骨淸臞。豊屋思非存。寂歷蓮花港。井臼依弊垣。一室共妻孥。燕處也無軒。經營起短椽。僅禦風雨掀。北來華岑翠。南臨紫閣尊。簷牗納昭明。牙籤簇繽繁。鶴棲始得所。蓬轉歲幾翻。於焉賦斯干。賓筵敞小園。英僚集羣簪。雅調同箎塤。耆丈自古意。主人具小樽。健筆寫壁上。爰倣張老言。看君孑不羣。高標誰可援。拙宦亦偶爾。肯逐珂馬奔。鑿沼鑑天光。治圃充朝飡。廣居弗出戶。溥博通淵源。莫以環堵窄。終須彌乾坤。卽此究大業。蝸屋敵天門。</text>
<title>次隱齋賀厚之病蘇之作</title>,<text>脫去衾茵倚檻寒。四年醫藥齒生酸。精神旣與常人別。面目還同宿昔看。春到枯株花更爛。巢尋舊屋燕同歡。招呼社伴須堪飮。淸晝松陰滿院盤。</text>
<title>隱齋具酒饌到寒松。與諸人作歡。亦爲主人志喜也。又次其䪨示厚之。</title>,<text>憂服形容二竪隣。向來那意有今辰。花邊冠櫛還他主。松下筇鞋盡舊賓。飮取能酬無害减。談因久倦倍聽新。慇懃持餉看羞盛。禊老風流儘邁人。</text>
<title>君隣生日見速。次隱齋䪨。</title>,<text>招邀無日不佳辰。北陌南阡互主賓。琴曲初諧黃鳥動。弧筵更對白頭新。應將餘慶多環膝。休恨亨衢未致身。且說雍容門內事。老閨璜珮配淸眞。</text>
<title>厚之始來訪四年之間。實爲奇事。次其軸中䪨。以申欣賀。</title>,<text>空庭屧響見君來。筋力今堪步陟坮。較勝琅璫新解脫。看如雲日頓披開。呻吟閱歲無違性。造化多心不枉材。還恐退簪從此起。門前五馬送行催。天際蒸雲欲雨來。半庭花木擁成坮。談逢宿契方無諱。眼向要津孰與開。老馬莫追風電步。病樗難擬棟樑材。蠧魚卷裡安身處。餘景人間未覺催。</text>
<title>憶竹西</title>,<text>殘燈獨卧意難聊。憶在眞珠勝事饒。緩屧常憑朱檻敞。淸歌爭逐彩船搖。滄溟極目何豪宕。虛舘委身一寂寥。百畒盤陀雙瀉瀑。名區回首十年遙。</text>
<title>兒輩自東郊還。偶成一律。示玉圃。</title>,<text>楓葉深深松檜垂。貞陵雨後少年期。靑絲酒掛鞍頭榼。白石烟生澗上炊。朴洞幻成羊馬設。申亭浪速鬼神窺。東郊遊事聞來聳。老子沉吟各歎衰。</text>
<title>十月之望。會石瓊。步月戎坮下。依射覆故事分拈衆體同用空字爲䪨詩令也。</title>,<text>郭外選良夜。泉聲在檻東。素壁晃微昏。脩練表懸潨。業盡行虗籟。峯瘦竦寒空。松逕引我策。嶺月到正中。巖亭影漾來。飄然架穹窿。盤陀更皓潔。氷輪動玲瓏。所憇非刱覩。奚爲瞠此翁。洞壑幻氣色。宵盺有異同。溪歇浣砧溷。路絶遊屐通。秋雨尙餘力。風珮鳴何窮。晴朗遇時適。嘯詠會意融。花辰屢跂石。浪携酒食豊。</text>
<title>士召叔姪榮掃嘉陵頖翁有詩。試次其韻。遍示諸堂。</title>,<text>宰木吹衫幞。三周石獸行。年來小大慶。地下感通情。盛際懷先烈。衰門有後生。相期在趾美。何限是前程。</text>
<title>士召解謫後。携琹乘夜而來。</title>,<text>暯屧君何欵。孤琴亦自携。寧辭老喉澁。已聳白頭低。緩撥燈光定。淸絃松韻齊。江南蘭佩返。休作楚騷悽。</text>
<title>十八日進宴。陪東宮參班。</title>,<text>黼座前頭萬壽歌。同筵灋酒捴恩波。宮臣帽上簪花重。偏戴儲君喜色多。</text>
<title>梨園開坐</title>,<text>南隣騎竹憶玆司。東海神容獨不衰。來坐長官鍾磬席。耳邊天樂减童時。</text>
<title>逍遙閣用希令䪨 丙申</title>,<text>衝寒鞍馬與誰偕。阡陌從遊戀舊儕。昭代自慚叨郡祿。微蹤敢厭就鈴齋。屛除家室妻兒累。收拾冠紳土木骸。不耐眼前詩興動。蒼松一路雪盈崖。其二枕外虗無一僕偕。小童許作長官儕。朝斟暮酌微酸酒。上雪旁風半壞齋。充庫村傾甁裏粟。徵錢鬼泣冢中骸。含愁不去緣何事。非乏先廬桂樹崖。其三 屬元慱子穆相看梅下雪鬚偕。盡是初年翰墨儕。公退斗醪醺有日。旅眠布被寄無齋。主人謝祿光腴面。我友爲官冷徹骸。共向賓筵騂發汗。小山高出𡽺南崖。其四鳥歸曠野片雲偕。孤坐牢愁太寡儕。民牒無多皆懟語。衙門不似但欹齋。村荒歲食思分糶。雪虐途僵飭掩骸。千戶濱河樵路絶。穉松斫盡月籠崖。其五四朝京輦六旬偕。地下如今多故儕。才阻文華登鳳沼。恩饒歲月卧琴齋。貧無徭稅煩剜肉。亂逖兵戎閱爨骸。生老太平鬖白髮。優遊几杖守東崖。其六寒宵抱膝一燈偕。欲寄新詩會意儕。河上迎春愁掩戶。城東餞臘儗還齋。流光忽届懸弧歲。皓首哀曾墮地骸。休惜殘生長取醉。夕陽無計駐西崖。其七年來吏道力難偕。笏外雲山是可儕。笥缺疋縑思滿歲。廐餘升豆愧非齋。含杯或洩崢嶸氣。束帶渾鞱偃蹇骸。泉石笙歌供官業。中郞狂蕩乕丘崖。</text>
<title>丁酉元朝</title>,<text>循環寒暑故無違。逝日終當會有歸。聖主初元臣一甲。願依餘景覩垂衣。</text>
<title>臨津感懷</title>,<text>不渡臨津四十年。依俙舊路滿江烟。西關氷雪號天淚。衰髮今來盡變玄。</text>
<title>德津祭壇</title>,<text>江流控畿右。祀典及春分。祝式君王謹。裸儀長吏奔。壇香凝曉月。水氣集霛雲。是奉元年幣。從今降福紛。</text>
<title>騎牛至永陵洞口</title>,<text>戎衫野路㥘泥融。借得村牛替櫪𩣭。還恐祗迎淸蹕處。歌長叩角徹宸聡。</text>
<title>三月初六。又作坡山行。韓季牗有詩相贈。走次之。</title>,<text>坡館何時朽。逢君又不期。廚供有餘辣。朋話未云奇。麥氣春迷野。花心雨滿枝。空將杼軸歎。暗和故人詩。其二何事芻犧役。每爲隱者期。送迎經雪虐。邂逅屬春奇。細草橋頭色。新楊水畔枝。客愁踈雨夜。賴子強題詩。其三髮白紛如許。河淸那可期。中原運久否。弱國數偏奇。海宇渾長夜。皇家少一枝。感君藏草澤。默誦下泉詩。</text>
<title>回甲日書示兒輩</title>,<text>六十流光又一春。我生孤露及玆辰。髧毛早變無涯淚。瘦骨胡爲見在身。未肆家筵餘萬恨。翻傷兒輩壽雙親。黃花爛吐純陰月。好對氷輪酌酒頻。</text>
<title>省墓志感。又用春字䪨。</title>,<text>來掃先塋已隔春。今年屬我降生辰。慈靈倘記衰羸面。餘澤徒留鞠育身。周甲慶違憎獨壽。專城供足爲何親。更憐筋力艱騎馬。計短枯莎灑血頻。</text>
<title>十五夜石瓊旅燈口占</title>,<text>春㬉䆋凉屢此游。今來歲暮作孤愁。丹楓雪滿山城寺。素瀑氷垂玉圃樓。朋樽太盛俄相散。郡紱何榮迄未投。小屋懸燈無與語。虗亭犬吠月空留。</text>
<title>路上次隱齋䪨寄示太始</title>,<text>老父將辭祿。阿郞且覔官。已經嘗世久。莫擬滿心團。盤肉慚蔬飫。房氊念蔀寒。應知堅忍性。終有大來歡。</text>
<title>松京</title>,<text>無復嚴閽九乕蹲。樓鍾猶見古都痕。應知鳳輦此間過。不識銅駝何處存。撲地閭閻餘紫陌。滿城車馬圮朱門。由來覇業資強富。終作夷戎一轍論。</text>
<title>滿月㙜</title>,<text>走馬㙜前路欲窮。上林喬木尙悲風。荒墟草色彤墀沒。永巷溪聲玉漏空。巖瀑幾霑樽獸白。洞花如簇舞蛾紅。具玆咫尺盤游地。况復城闉餙梵宮。</text>
<title>崧陽書院</title>,<text>公靈能不凂。俎豆奬忠深。奕奕懸空日。熊熊崒地岑。王辛千古辨。社稷暮年心。肅穆宗儒像。長敎異代尋。</text>
<title>坐車戱咏</title>,<text>皁盖政須五馬御。雙輪今用數僮驅。出門恐有乘軒恥。卽路常存折軸虞。雅致兵前白羽扇。豪情花外太和甌。古人緬想吾何似。車上徒然一小符。</text>
<title>女墓移厝掩淚書哀</title>,<text>已道哭無益。終傷一訣違。肝膓暗自鑠。魂氣倘相依。極浦何山卜。孤征素紼微。誰知生絶世。璜珮倐沉輝。</text>
<title>宣城雜詠。次老杜秦州䪨。</title>,<text>酒後悲歌起。衰來歎官游。那知三載卧。又接萬民愁。積月江河雨。荒畦稻豆秋。流亡已在路。無計挽同留。其二北來瀜峙勢。仁祖萬年宮。是擬神都設。寧言秘訣空。連崗會淑氣。列栢響霛風。惻惻陵前水。朝宗日夜東。其三渾是黃泥坂。何曾片地沙。欹簷官長寢。短柵邑氓家。墟落蕭條曠。阡塋偪切斜。舊築金安老。當年富貴誇。其四名臣多此葬。化碧獨何時。北極宸旒正。南天海島悲。忠堪六尺托。報不百年遲。亂賊猶餘息。毅霛一掃之。其五破屋靑衿冷。多能作氣強。官聽對訟聒。家絶講書長。故篋珍燕石。虗槽詑驌驦。獨憐躬耒者。南畒汙黔蒼。其六斫立墳前木。黃泉罰亦歸。渾忘灋自弊。徒蔑勢全微。契酒逢秋溢。鄕筵識字稀。喝高隣巷動。縫掖合成圍。其七偃息何難遣。公堂尙數間。朝衙鴈列。昏掩皷笳關。廵野雙輪去。趍都匹馬還。嘯歌能適意。細酌渥衰顔。其八早出高陽路。祗迎大駕回。先駈使節過。各務縣貟來。日色㫌旗閃。天顔劒珮開。侍臣皆揷羽。新免遏音哀。其九鈴閣臨塍近。看禾每失繁。墾耕蹉節序。灌漑絶泉源。羸㹀小童穫。飢鴉老吏村。眼中傷歲事。吟罷步重門。其十何時不警火。戎庫接村低。矢服蛛交網。藥包蘚雜泥。操塲曠歲月。編伍散東西。幸値昇平世。無憂動皷鼙。其十一水土由來惡。西崖偶得泉。誠勞取瓢掬。何術引筩傳。宿飮消膓裏。新嘗爽口邊。且拋東井綆。當食稍欣然。其十二官軒相對處。越澗兩三家。隴麥新翻畒。坪蕪舊覆沙。山芽挑絶菜。圃種摘無瓜。亦恠村籬下。春來不見花。其十三客舍象宸宁。依然尺五天。縱聞稀馹使。或有備臚傳。側棟撑交木。危階倒浸泉。行人嗔主守。駭目大途邊。其十四古寺蒼厓上。殘鍾老檜間。橫臨燕尾海。直壓鰲頭山。雨舶褰蓬見。巖扃罷酒還。䆋風又可意。楓葉得霜班。其十五絶無河畔戶。塩賈與漁羣。躍浪紛如雨。醎華漫似雲。非關身業拙。畏被土豪分。數隻柴船小。魚腥了未聞。其十六曩在罷官日。蠲愁面若光。爰辭敷寸臆。禿首倚圜墻。綸綍軫䆋事。琴書返政堂。微臣何所答。空荷霈恩長。其十七俸殘繁策應。力竭竟思歸。誰救妻孥餓。况論輿馬輝。澆墳營帖急。支站路文飛。豊具忘增債。要紓捽吏威。其十八海路西南稅。千艘護送難。風移㠶腹仄。潮落鷁頭乾。望眼安危决。憂心慘憺寒。舊聞祖江險。賽水築神壇。其十九上司催勘籍。軍弊嗟誰知。宦率邀閒戶。陵供錄小兒。羅張鹿走巘。稻敗鴈呼池。安見千家樹。春光遍滿枝。</text>
<title>西郊</title>,<text>臘天暄氣曖浮烟。柳外涓涓泛鴨川。笑𧬄傍人勞往返。試騎新馬欲翩躚。邊聲度緩龍灣撥。商貨包多鳳縣綿。路上殺人煩再撿。萑符憂大聖臨年。</text>
<title>高陽</title>,<text>官門磬折立朝暉。朱棟粉墻照客衣。纔宿鑾輿香未歇。邑中鷄犬盡光輝。</text>
<title>同長湍宰會査島土戱。示坐中校院諸生。</title>,<text>融氷通晩渡。訟券聚官筵。臺上一雙盖。島中百畒田。是非兵燹閱。主客海桑遷。難向水濱問。沉吟倦欲眠。</text>
<title>文峯旅店漫書卽事</title>,<text>星盖護喪到。官供分饋忙。風威內侍府。統撿度支郞。其二喪家辭禮葬。惶恐生前言。擾擾十三署。彷徨守大門。其三草草倚廬設。踈踈袒免親。五營舊部曲。不見吊孤人。</text>
<title>十二月初八日雪</title>,<text>今冬不下雪。一夕皓無涯。狂走蜀中犬。瑞開鉢下花。麥苗豊嗣歲。瘟氣廓陰霞。江漢氷三尺。佇聞鑿滿沙。</text>
<title>孟春花柳絶是奇事。筆硯久廢之餘。偶題絶句。己亥</title>,<text>餞臘迎春試筆遲。自嗟吟興逐年衰。墻頭紅杏新霑雨。正月花前一首詩。</text>
<title>北伯趙景瑞寄示廵路二律。諷吟之餘。益可悵戀。步䪨回呈。</title>,<text>悠悠懷抱或無眠。安得咸山一躡筵。列堞高臨平野偃。長橋遙接大荒圓。詩來官榻篝燈下。夢逐名樓錦瑟邊。報說元戎偏愛靜。焚香簾閣坐蕭然。其二花信今年早見還。賑憂無幾麥登間。極知王化霑楡塞。况是春光滿玉關。苦蘗操心威有伏。翳桑攢手淚成班。北門輕重紆時望。只惜文垣彩筆閒。</text>
<title>尹生致弘冠畢志喜</title>,<text>成人有責冠有禮。席南童子好眉目。再加三加祝已多。陞階降階儀何縟。慚將薄劣叨賓位。無可藉手庸申告。惟汝大父大家胄。白首布衣心如玉。長者忘年我敢當。賡詩把酒猥相屬。舊客今見冠其孫。乃翁㷀孑延血續。豊盈犀角殿衰門。殆同蘖於顚木。危微在心判操捨。愼勿造次忘所讀。判操捨一作關興替</text>
<title>余方辭遞斯立出宰梁山離合忽遽悵黯書贈</title>,<text>咫尺衡門動輒聞。何曾覊宦恨離羣。四年地主將休我。一日天涯遽送君。瀛海風高無定浪。郡樓䆋晏見停雲。瓦樽漫憶醅新稻。栗里黃花不復醺。</text>
<title>任扶餘 伯玄 挽</title>,<text>區中萬累蛻如蟬。逝後精神雪月懸。早合崇阿攀桂樹。枉從淸廟擬瑚璉。冲襟寧受簪裳局。貞疾无虧鼎器全。柱下箋書非慕道。倦毫聊試一端玄。壺觀丹山一梦疑。留君白首托餘思。孤琴幾墮知音淚。寡鶴長含吊影悲。藻墨已闌花謝眼。垢塵漸刮玉渾肌。繐帷哭罷看薪火。欲效三號未敢爲。</text>
<title>次隱齋</title>,<text>閉門三日偶吟疴。時雨濛濛半夜過。柳意微垂臨水色。花心欲折擁階柯。身於宇宙揩雙眼。春與圖書滿小窩。老覺閒中思慮少。都忘歲月屬蹉跎。</text>
<title>贈子中藥山行</title>,<text>自余喪佳婦。逢君話宿悲。老舅與老父。白髮共垂垂。西關極千里。又有生別離。哀彼九地下。冥漠那能知。歸寧會嬌女。同往絜阿兒。儺佩獨無響。飄魂果依誰。傷神非去留。感念良在玆。所勖加餐外。情發形於辭。</text>
<title>玉流洞</title>,<text>偃瀑三層騰素輝。潭頭虛籟颯吹衣。纖珠蔽下晶晶石。廣縠透來閃閃暉。樵斧洞虧蒼樾蔭。禪鍾磴峻碧雲扉。鄕園十里非難到。重嶺騎牛患暮歸。</text>
<title>荷棲出爲沁留一律贈行</title>,<text>手奉恩綸泣宿纍。門前旗影汎摩尼。木天路熟藏書閣。海島官尊統艦司。安用彈丸紆異策。終須嶄壁立明時。苔深窮巷無人問。車馬西津悵有思。</text>
<title>白蓮亭同沈兄大仲，李台尙褧兄弟，金相公恕，沈弟警汝，金仲謙乘晴取閑。拈香山䪨。</title>,<text>舊面山長在。流光水不回。居然七老席。復在三淸臺。艶唱花飄落。幽絃鳥下來。散官從亦退。霑醉太平杯。</text>
<title>雨中留君。敬拈䪨共賦。</title>,<text>對坐彌增寂寞心。滿庭風雨下簾深。乍除赤日蒸熏氣。忽得靑梧颯爽音。五載無官誰救餓。千愁遇酒不忘吟。古來豈乏安貧士。尙藉衡門數畒陰。</text>
<title>呈隱齋乞和</title>,<text>淅瀝風來曉動簾。墻西殘月半輪纖。百虫階靜人俱蟄。萬葉霜零嶽競尖。稻飯衰脾難忘肉。絺衣便體曷如炎。每聽鱞叟長宵苦。床簟逢寒病恐添。其二罕見朝曦入竹簾。孟冬長作雨廉纖。㥘寒庭葉靑桐隕。抵死盆英絳桂尖。老屋收身雙照鬂。權門炙手衆熏炎。蒼騾已換田家犢。野服裁來鶴氅添。其三簷外高山翠滿簾。溪梁夕照聚鱗纖。野筵觴倒斟藍尾。釣磯分據石尖。落木俄侵漁子冷。淸流曩敵祝融炎。回頭十日持竿處。怊悵沙洲朗月添。其四堅坐三冬欲下簾。觀於物化洞洪纖。常多酒後天機動。始悟門前世路尖。冥鴈避矰寧漸陸。凍蠅貪臭競趍炎。老夫木屐松屛側。惟許兒孫竹馬添。其五淸樽憶捲畫樓簾。琴妓調絃玉手纖。宦跡同成春夢遠。詞鋒偕禿老毫尖。書生過侈宜還素。朝貴相踈可藉炎。菜糲休傷酣飫後。艱窮補得壽籌添。其六陳篇看訖倚踈簾。物態如今歎瑣纖。危節忍誰炊釖首。諛風驅世吮靴尖。縱聞碧海長生藥。那有朱門不熄炎。駟馬高車紛得意。詎知憂患百擔添。其七寒鍾初夜掩重簾。一卷牀頭燭影纖。莫洩潛心騰口角。無令餘事掛眉尖。殘僮薄被頻醒鼾。宿炭深壚劣爇炎。倘畜歌娘留後閤。呼渠煖進數杯添。其八枕畔羣書白透簾。起居憑仗瘦筇纖。雲呼賓鴈聲聲老。霜立庭柯箇箇尖。抱膝未須懷管樂。經邦安得挽羲炎。須臾毋死殘年望。慶覩重輪瑞彩添。其九獨笑中宵卧閉簾。追愆不遣漏微纖。心非害物何多忤。氣欲和人反謂尖。一罪哦詩兼飮酒。冥行乘潦又衝炎。從來身事如斯已。無那磨星命裡添。</text>
<title>漫興次隱齋</title>,<text>蒼山夕更靜。似我默無思。已老寧忘學。餘閒或以詩。溪殘葉落處。谷暗雪飄時。肉食多憂在。爭如野客巵。</text>
<title>叔章來訪襟流</title>,<text>松逕逢迎約不虗。緣溪携手稅鞍餘。縱無水石留人悅。頗覺林巒與世踈。講樹塘空曾立雪。碧山風肅早焚魚。殘生歲月瞻依地。一架遺經尙有儲。其二湖曲荒寒野莽虗。君來不及萬楓餘。極知危棧攀躋苦。應哂孤亭葺理踈。別業多聞新棟宇。貧居自有舊鳶魚。騎驢復出春風路。留待巖蔬滿莒儲。</text>
<title>過桃村感吟</title>,<text>南村故老盡荒墳。落日騎牛入洞雲。指點當年鄕射處。阿兄决拾帶微醺。</text>
<title>贈李進士淸之 景漢</title>,<text>人事中間濶。年光宦路忙。聞名兒一榜。隔面世同鄕。雅態瞳眉秀。奇才藻翰長。老夫平日恨。縫掖少維楊。</text>
<title>遊飛來島信甫設供會者九人</title>,<text>斷臯臨水立。釣石與人期。爲問月明夕。何如花發時。澗炊新菜潔。爐酒細烟遲。每擬乘閒到。無煩洞主知。</text>
<title>種樹</title>,<text>門前種樹土生膏。雲濕峯頭出日高。要使行人能指點。陶潛柳畔武陵桃。</text>
<title>見聖庵趙侍中墳庵也。卜日約會十數人皆來。李進士聖躋 一煒 倡一律次之。</title>,<text>寺在山巓古窟邊。巖居異跡侍中賢。松危石佛身依广。江拆春㠶影度筵。野服多逢賓友面。鄕儀思擧燕酬篇。坐看樓下雲如海。兜率懸燈別有天。</text>
<title>偶會西壇。李 東元 君善，君玉，汝範亦到。材人盛設酒肉。</title>,<text>松陰張小革。麗日滿高㙜。步縮箭常過。中稀皷不催林間飮食出。田畔幅巾來。暘雨農家祝。人閒每此杯。</text>
<title>襟流軒會金城主希賢，誠仲，子穆可久。拈崆峒䪨。</title>,<text>春物山中已落花。敝庄何籍向人誇。遺經樓浸蒼苔厚。古鑑池涵缺月斜。多荷兩翁聯轡策。况勞明府寵詞華。循除㶁㶁雙溪去。烏石還憐映素霞。</text>
<title>又會太極亭。拈䪨。</title>,<text>懸崖有逕細爭毫。磴盡孤亭出樹高。卜築須看當日意。急流初决少時豪。官廚吏擁松間火。漁箔人歸水上臯。更請秋來同一醉。滿溪楓葉勝紅桃。</text>
<title>次贈李汝大 昌培</title>,<text>論交貴識管公心。取勢羞言季子金。垂老莫傷身被褐。浮生都似露棲林。巖阿桂樹小山曲。風雪草堂梁甫吟。欲致中和觀所驗。床頭又有五絃琴。</text>
<title>同從氏及趙道章士式久隣就映波亭小飮。沈憲之亦從。卽席呼䪨。辛丑</title>,<text>駱山公子古名園。㙜榭重重閱眼繁。松老如聞風雨響。樓虗猶有鼓鍾痕。碧蔬晩解泉頭飯。黃鳥相酬草上樽。藜杖葛巾容易到。隔溪烟樹是吾村。</text>
<title>題兪汝成 漢炅 稿末</title>,<text>醜骨朽久鈇鉞新。大書東韓降虜臣。文從眞力見範圍。篇列衆體何紛繽。吊古歌長半月城。風雨荒墟泣鬼神。瑣至公牒亦奇傑。宜令長官笑不嗔。拊民綜物驗政敎。觀風繡衣浪諮詢。滿卷琳琅誰敢揀。獨愛二作尤絶塵。薤露宣誄斗陵曲。桑麻寄序黃驪濱。卽境試筆動風䪨。譬彼波瀾漾無垠。古來文章鮮具備。聖兪難歐鞏未陳。七尺窮巷家四壁。故自多畜腹裡珍。霛蛇手握世皆眩。能事摹擬非爾倫。靑松博大豊壤潔。渠或黽勉差可隣。小華先生宰木拱。伯牙賞音高山嚬。文藻非才癖愛書。人物傷時老侵身。沽酒留我爲君歎。奎章閣裏多詞人。</text>
<title>疊寄汝成</title>,<text>老得相逢肝膽新。君胡未作鑾坡臣。箱簏搜傾十年藏。乕豹龍蛇變現繽。平處出奇多可愕。無中生有倐如神。當其頓挫馳騁時。劒光翻閃壯士嗔。令我斂袵膝於前。直欲師君資叩詢。終愛其文似其人。牢落氣槩出風塵。破屋古史五更燈。斑鬢悲歌南澗濱。頭上靑天一張紙。漫漫何際又何垠。沈侯文醇六經來。頫視諸家殆腐陳。世間齷齪具眼少。越人章甫誰能珍。求端雖殊均造極。配君一致評中倫。顧我弱病今傷老。銅魚久換書蠧隣。先烈提勖汗沾背。蒲柳臨風共我嚬。少友齊鳴大可樂。不啻出自老夫身。老夫無學又不文。退作豊墅田舍人。</text>
<title>溪上卽事</title>,<text>村前獲稻人皆出。潭上觀魚兒未迴。把卷不知啼鳥聒。叩門藤杖老賓來。</text>
<title>古亭又會諸從。拈寒字共賦。</title>,<text>如何不罄暮年歡。備閱人間行路難。親黨畢來玄鬂少。相君高卧紫楓寒。甕中異釀郫筒劣。爐上腴熬晉臠殘。淸䪨尙堪爭老菊。形骸蕭散各無官。</text>
<title>奉霽軒</title>,<text>看君髮亦白。况也老夫身。葉脫霜株勁。塵消石鏡新。文非將隱廢。道貴闇修眞。若就豊郊築。還應勝洛隣。疊落盡墻頭樹。蒼山全露身。一盆灌菊晩。雙屨迓賓新。志熟窮來忍。書知老後眞。良朋提挈地。何往不相隣。</text>
<title>謝飮古亭酒醉後寄呈</title>,<text>昨聞公家醡酒報。如逢麴車口流涎。乞得珍重一小壺。已喜傾來色淸姸。鴨頭之綠非所擬。梨花之白還太偏。我愛碧玉含素質。泛泛春蟻波漾漣。朝窓擧觴爐火煖。脫帽高唱盆菊前。初吸齒牙爽朗開。細呷膚肉燥凝蠲。分與兒曺畧入唇。自言刱飮生來年。香動喉間氣融心。餘味無窮孰狀焉。劉墮千秋術却低。麴米雲安名浪傳。三淸閨閤秘神方。古亭風流倚玉船。醉鄕台司牉趍捨。早罷黃梁一夢圓。疏傅黃金徒歸田。詎必能爲酒中僊。</text>
<title>十月十六日。出豐墅。</title>,<text>還山冬十月。白首老夫妻。櫜裏詩書束。車前筐榼携。園官分落葉。隣客有烹鷄。一札報兒輩。寒魚尙滿溪。</text>
<title>汝成投示雙䪨長篇四十八句。強拙步呈。</title>,<text>我家維楊霛芝洞。百年世好禽鹿共。先灋非忘黼黻寵。爻義深玩潛龍用。孱孫丘壑享天奉。淸溪白雲繽迎送。誤向風塵脚一動。行路偪窄冥霧雺。尺蠖欲奮大澤凍。赫曦誰抉陰蜺弄。席帽半生醉中夢。但監州郡惟正供。彩楦敢嘲猉獜種。木瓢希列黃金罋。粉闈玉佩盛侍從。雲霄逈隔圭竇壅。白頭肺病子美痛。烏牛韉加凝之鞚。桑柘暎蔚一片隴。圖書堆積數尺棟。傳家詩禮進修勇。詔汝季子追昆仲。念昔賓客門相踵。器局文采稱者衆傷時慷慨談辯湧。慕道擔夯脊梁竦。金鐵一經劫火烘旁觀嘔穢甚酪潼。氣似脩磐瀉渤滃。操如勁根托巃嵸。獨有蒼崖絶不冗。容儀軒然九臯羾。頻投秀句老夫誦。自得此子中心悀。筆縱萬言整不倊。官奪千鍾恬無慫。韻書慫驚也。 銓家識鑑亦何㑋。晩畀刑部一石俸。都民訴牒滿庭控。據案捋鬚風雪澒。已識陳遵酒力重。詎禁孟浩吟肩聳。白屋炊烟免屢空。入有使令出有擁。爾應意想跨蠛蠓。我爲貧閨寄賀頌。愼勿復窺浮蟻瓮。輪對誤對吾竊恐。</text>
<title>蒼崖疊洞字詩來。又次䪨答之。</title>,<text>長篇寄自南山洞。笔勢可與昌黎共。子虗宜遇漢帝寵。三賦奚遲唐廷用。倚有良壼夜食奉。百年琴瑟天所送。老屋窮厓風牗動。山牒峩峩冷霞雺。竈薪吹煖丈夫凍。室記揭非孺人弄。灞陵山中偕隱夢。長安市上貿米供。架頭列揷書萬種。枕畔常置酒半罋。平生諸友與諸從。高談壓座沛無壅。曲逕干謁心所痛。聣視雲街駟馬鞚。貧不自恤服田隴。材亦足以任樑棟。奮義深慕由也勇。譚覇肯數齊管仲。兒過文奇雪堂踵。胷該璣珠草木衆。詞源繼見三峽湧。風標挺然山島竦。聞說除夕燭殘烘。注瀉千言潤如湩。勤漑根柢茂泱滃。杞溪門戶接巃嵸。霽軒少友擺百冗。鞍轡靑門雪花羾。田園樂志長統誦。柴桑卜隣淵明悀。某水某丘閱倥偬。白雲白鷺爭惥慫。原憲蓬樞棲自㑋。曼容六百官何俸。釣㙜偶向草堂控。隱几前頭烟水澒。君如營屋地尤重。令我狂興老更聳。買山無錢奈窶空。竊幸大邑㫌葢擁。鳥之有鵬蟲之蠓。小大均爲適已頌。商量終豈成破瓮。元龍譏謔勿深恐。</text>
<title>襟流雜詠。次太兒韻。</title>,<text>卜居勝非選。買山價取賤。緖業尙恐墜。巖壑何曾變。古池朗月涵。遺墟光風轉。溪頭煌齋額。於乎志事善。靑山凂朱芾。赧爾癡孫面。叔季觀人物。慝多淑何少。殃慶漭無徵。權勢競相召。徒聞麟鳳閟。未見梟蝮勦。洪勻運大化。胡乃漫漶了。驟崇還暴圮。孰知乘除竗。玄穹森萬象。洞見炳如燭。冲襟會太和。盎然潑醇醁。寵辱無關我。衡門掩空谷。肅玆企勉意。緬想前人躅。蘿衣有初服。歲晏溪之曲。繼世結華轂。聯武颺大雅。文星燦海隅。我家聞天下。琴樽翠竹樓。翰墨淸風社。門屛簇金鞍。賓主醒日寡。人代傷迅速。零丁主祧者。先築占上頭。爽塏免卑湫。村踈足曠地。阜高堪置樓。驚禽啾甍𧈭。蹲豹窺廐牛。緣床赤爪蜈。臨寢劇騷愁。移構亦舊址。就淺未爲羞。驛田餘百畒。均霑我洞水。布穀號灌木。漠漠稻秧翠。旱澇酌添損。穰荒判在是。樂飢非恒情。詩人奚取泌。雙流資灌漑。吾與衆黎喜。南峀長對我。白雲出無限。久坐自忘起。衰脚非爲患。塲毁宿稼打。簷曝新綿産。鄕民各趨事。弗知世有宦。早令從汝學。豈被簪纓慣。龍湖古山寺。傳說不分明。山頭堞數版。肇創亦何名。捴爲弄丸趣。圓臯特地成。灘永嚴陵釣。蓴淸張翰羹。白鳥避輕烟。夢罷茶初烹。西阜命詩壇。移席卧其上。翳然林樾間。信有濠濮想。高松立自秀。如人氣骯髒。浮嵐染鬚鬂。虗籟徹肺臟。鳴淙令我悅。適此性靈養。山逕寂無人。一犬向誰吠。孤坐紙牎下。掩卷增慷慨。笙鏞分量外。象彖憂患內。巖泉寧此軀。覩聞凈無穢。少時廣交遊。多悔爽惡愛。埜中一孤島。遠望如毫末。沙明瀉雲灘。巖峙絶勝岱。草軟花盡舒。渚暉弄春物。崔君口啣魚。泅水鸕鶿瞥。莫觸潛蛟睡。上有霹靂窟。東隣挈小犢。讌客迎新婦。新婦爛衫襖。銀釵揷其首。一宿拭粉面。臨溪浣絮垢。古者羹湯任。何至三日久。初來無矯餙。乃致倫義厚。巖巖侍中窟。禪扃抗百尺。鳥邊指廣陵。樹梢眺木覔。慇懃二三子。會我孤磬夕。騎牛強十里。壺酒仗筋力。維楊諸古刹。爽曠誰此敵。</text>
<title>三疊汝成雙韻作</title>,<text>短牎臨溪雪滿洞。病夫黃卷朝暮共。村娘醜隔官娃寵。社櫟癯違良匠用。靑山白雲爲我奉。健篇長牘多君送。頻驚窮陰雷雨動。機緘孰主天地雺。木末棲高烏鵲凍。毛翮刷向朝陽弄。依俙邯鄲枕畔夢。頃刻寵團爐上供。芝蘭自殊荊棘種。五齊寧隨三品罋。紫牛山童慣服從。漫訪空門複峽壅。凭鞍却忘僂背痛。手挑危崖草索鞚。穿盡藤樾度丘隴。砯角䜹烟出茅棟。廢陵側岡攀更勇。石人立似秦翁仲。窟中異蹟趙孟踵。菴架岧嶤撑扶衆。神甃枯旱金液涌。鎭山浩刦列峀竦。佛前檀香燼餘烘。蒼广苔濕滴石湩。西南白波渼水滃。紫閣烽㙜呈巃嵸。淸磬一聲喚煩冗。仙風怳吹釋衲羾。題詩寄與蒼厓誦。知余雖衰發興悀。溪朋峒侶不倥偬。軟泡醇醪誰惥慫。溟嶽觀大此爲㑋。身輕幸脫縻秩俸。刑郞唇焦答衆控。歲迫徵債簿海澒。一星羣木句語重。江寺前遊意尙聳。曹中騶直救窮空。且束班韓高閣擁。人生一世眇如蠓。先生醉吟眞善頌。沉冥或近吏部瓮。遺矱森垂還可恐。</text>
<title>次价川玄氏奉尤，遂兩先生影幀韻</title>,<text>喬嶽西臨處士庄。兩賢遺像配中堂。關河空說神州近。日月難開厚夜長。易地行藏同一致。逢時否泰閱千塲。羣蒙倘識淵源正。筏路何憂涉大洋。</text>
<title>還京踰日。汝成來訪。對花小飮。復就寒松下。與一之呼韻共賦。壬寅</title>,<text>小酒看新杏。隣家問異松。盛名君欲倒。餘興我猶從。邃納風雲變。勁排草卉濃。盤陰爽滿席。孰敢抗塵容。</text>
<title>今年數朔之間。鶴浦未葬而石雲竟就木。夜坐傷懷成韻。示希令。</title>,<text>喞喞虫吟坐掩門。燈前收淚默傷魂。黃泉有路人多去。白首無朋我獨存。未了談經書在案。空思卜夜月窺樽。偏憐絶筆猶含笑。恨結郞婚故不言。石雲兒婚指歲未成</text>
<title>偶題</title>,<text>賢祖有霛肯欲饒。緣渠猖獗法門凋。崇蘭馨遠芽成棘。威鳳祥沉種化梟。土偶要擡名假冐。氷山徒恃勢岹嶢。時人莫逞淵源玷。未見丹朱亦病堯。</text>
<title>寄月村兩詞案 癸卯</title>,<text>東廬屢徙港蓮間。飄泊伶俜幾歲還。蘇井尙沉紅橘老。蔣園終保碧蘿閒。檢身秪畏繩䂓懈。閉戶何關世路艱。復有課鋤移杖處。孤亭影動釣魚灣。其二咿唔旋失掩書間。緗竹徒煩槖載還。圖象莫窺言外竗。乾坤緬想醉中閒。風霜谷烈雙溪細。粱黍甁空十室艱。溫飽三冬慚獨厚。燈前覔句倚雲灣。其三蒼髥司馬篛簑間。泮水薤塩斷往還。對處神姿眞短小。談來鋒鍔更安閑。庭森玉樹門徵大。歲稔硯田食忘艱。步屧嗟乖朝暮欵。橫橋氷亘一川灣。</text>
<title>養淸主人詩回。興復不淺。隨意吟成。</title>,<text>鷄犬柴荊古壑間。樵歌晩自雪崖還。晝眠几倚烏皮穩。野服身被鶴氅閒。散跡敢言非世祿。愚衷尙欲救時艱。村村飢疫憂端大。何處桃源別有灣。其二不盡雲霄步武間。靑春玉佩拂衣還。黃金籝外家傳在。半畒塘前世業閒。昭代羽儀時欲曖。洪流砥柱道之艱。孱孫何藉持門戶。霜髮空憐照舊灣。其三相逢何晩廿年間。由我鄕園早未還。一飯雖先寧取益。斯翁所長只耽閒。素琴不皷絃無改。朱轂多顚路有艱。壺榼逍遙邀作伴。飛來小島曲成灣。</text>
<title>悼玄昭次霽軒 甲辰</title>,<text>早通玄竅用聦明。觀物洪纖卦氣盈。千載邵張多小業。誤生東土未齊聲。眼無圖象觸來明。魂載風霆逝處盈。寧恨名沉書未就。上天無臭亦無聲。湖塋香火隔昭明。卜葬楊山九日盈。爲問英霛能不怛。孀邊穉子喚爺聲。紺岳山前沙水明。數椽勤築歲纔盈。關心只在終年餓。誰謂新茨出哭聲。殘轊出城小炬明。白頭留訣奠巵盈。朝來未撤嘉賓席。如待墻東曳履聲。</text>
<title>梅竹軒會。小山設河豚小麯。悼石雲不在。</title>,<text>聚散悠悠歲再除。赴君良約敢徐徐。入門多見新花發。臨席飜驚上客虗。地下峩洋誰與續。塵中翰墨尙留餘。主人最少玄毛改。肯欲頤生把杯踈。希令止酒</text>
<title>向夕共登弼雲臺。臺下金姓人有小花園。</title>,<text>紅白紛紜擧目間。老來終是霧中看。名花恠石柴門小。坐我蒼松影下壇。</text>
<title>昭溪相將入耆司。寄賀要和。</title>,<text>淸踈眉髮迓新祺。歲籥駸駸七十期。劒舃班尊先后弼。繪圖名繼大爺耆。山龍補闕三傳煥。海鰐投荒一涉危。平格終知天壽定。向來讒口欲何爲。</text>
<title>苦寒疊寫</title>,<text>歲弊蕭條色。村荒栗烈寒。天應用舒慘。人復怨艱難。雪樹鷦鷯穩。氷潭鯉鱖安。嶙峋森玉峀。叫絶倚闌看。</text>
<title>偶吟</title>,<text>丘園棲遯敢言肥。氷雪年窮趣亦微。古木天寒禽息舌。荒林風颯虎藏威。時憂若有玄黃戰。局勢誰持殺活機。野老惟知希道泰。望宸中夜倚巖扉。</text>
<title>題來之德易書</title>,<text>卑處兒童所不言。透來竗或契羲文。卦中反對分明象。洛建笆籬拾取勤。</text>
<title>除夜</title>,<text>樽前吟罷更悽人。齒自明朝迫七旬。鮐背疑非凡骨望。龍鍾那得耈齡臻。癃留舊僕思同飯。嬌劇童孫宛後身。雨露涵濡頭白盡。先王壽域一遺民。</text>
<title>閔大胤步杜子美憶昔行遠寄山居。遂次其韻。還書答之。乙巳</title>,<text>憶昔爲宰凝碧潭。詞客同泛酒滿舸。岸外天海漭無際。醉看浮生直幺麽。莫問麻姑閱三淺。猶幸山翁占一坐。飄揚簫皷進櫂處。雲壁流翠樽前墮。自余一去烟霞窟。竹西樓舘幾年鎖。愔愔歌聲檀板曲。依依舞袖紗籠火。巖阿初服拂碧蘿。叢桂生春敷阿娜。大易憂患古今悠。吾道淵源肥遯可。詩酒興倦參商濶。人間白首君與我。向來仙想笑太癡。洪厓右拍浮丘左。暫時行樂渾外耳。窮居進修那不果。終期和順脫凡累。譬在恬波正我柁。</text>
<title>廣尹金靜夫冠子戒賓。三月十四日。率肇兒向南漢。</title>,<text>愧向冠階跋涉催。猶言筋力跨鞍回。春舒江漢晴暉遍。身脫氷霜積凍來。半夜雨聽簷角滴。一時花見馬頭開。行宮廿載迷前度。西指何峯是將㙜。</text>
<title>西將臺次板上韻</title>,<text>山勢層城峻。江流截野來。金湯固有險。管葛也難才。胡碣揚功立。燕軺飽宴迴。書生徒憤感。落日與低徊。</text>
<title>天柱寺感吟</title>,<text>吾祖辭官此讀書。當年三十世榮踈。秪今花木禪扉凈。煤帳無痕爽氣餘。</text>
<title>登蜂巖</title>,<text>舊堞單于氣。危㙜壯士愁。乾坤屬長夜。皮幣有餘羞。敵恃江氷合。媾因殿刃稠。乙支鏖百萬。中國畏靑丘。</text>
<title>次趙漁溪謚宴韻</title>,<text>於皇國脉賴誰延。端廟諸臣抗節年。生不負心何愧死。行無驚世並稱賢。杜鵑曉月東關暗。薇蕨窮山北極懸。草澤潛光宣節惠。明時降誥耀鄕筵。弊褐何曾金馬門。綱常惟識極天尊。危腔一抆忠臣淚。同志無煩太學旙。義要生前甘泯跡。名從身後肯徼恩。分明簡策當時事。芳臭同流竟孰存。</text>
<title>臂痛目眩偶吟自歎</title>,<text>闔目休肩坐自深。世間何戀尙縈襟。生來只有耽書癖。老去彌增愛酒心。癭木或榮春得返。昏雲乍决月看臨。天公不恤殘齡計。欲使誰人務惜陰。</text>
<title>肇兒買舍作隣</title>,<text>墻戶通行屐。齋燈聞讀書。直非同爨食。奚謂異宮居。宵警雛狵弱。柴憂尺僕踈。茅楹猶近泰。莫忘苟完初。</text>
<title>忽聞君敬以十五日長逝。叔章墓草亦未宿矣。悼懷而書。</title>,<text>病報朝來夕訃車。餽儀纔把手中書。存亡尙忍殘年淚。孤寡焉歸數畒廬。婦服同憂時故湊。姻親仗少計皆虗。門祥方見如川至。胡使遺氓泣里閭。</text>
<title>園官閔明瑞設泡。見速携毅晦輩就飮。夜深移宿禪寮。拈杜韻共賦。崔亮仲亦來。</title>,<text>層崗萬木直廬寬。終日談懷夜繼懽。須識晩交非市道。秪憐衰態強朝冠。燈前泡飯留僧淡。壚上熏醪禦客寒。莫惜隣菴移一枕。明晨罷睡笑相看。</text>
<title>襟流除夕又次前韻</title>,<text>環坐燈前野席寬。兒孫遙隔眼中懽。催憐逝夜同羊胛。癡欲生年較鶡冠。氷霰積來添鬢素。星辰森布徹心寒。世間威勢紛相嚇。孰奪山窓把卷看。</text>
<title>丙午元朝 丙午</title>,<text>卧聽鷄鳴傷我魂。殘生七十故居村。林間永負遺風肅。天下難爲大老尊。喫飽膏粱餘冗齒。傳垂竹簡立何言。糟糠白髮看多小。對泣昊天未報恩。</text>
<title>簡寄韓處士季牖</title>,<text>書屋篝燈講說宣。三年坡上作奇緣。關情何似鵝湖別。人獸無分却甚禪。洋洋物化孰非神。自爾天然有各循。故紙堆中看不出。應須卽氣認來眞。離了陰陽奚有道。若除形氣捴歸空。莫把偏全覔同異。萬殊寧外一原中。長物塵緗伴土罏。荒年無策救饞儒。胸中富有天人學。可禦門前吏索租。</text>
<title>金參議斯立挽 丁未</title>,<text>高枕田廬玉珮身。淸朝見枳問何因。氷山最怕峩峩勢。鮮有朝端自在人。靑春射策早騰騫。厖厚天姿謹愨言。貌不諧時知跡屈。脊堪擔重抱才存。幾回流竄飽風霜。又作藩僚督海忙。船粟盡輸還佩玦。鯨波浩渺接羊膓。積薪披覩緋衣榮。觀裏千桃競艶英。敢向鵷雛嚇腐鼠。仙幢出領衆香城。朝退胡爲屬纊身。浮生一世五旬人。老夫亟撤迎賓榻。喝道無聲寂寞濱。</text>
<title>五月二十七日。除掌樂正。時有銓判親嫌。而肅命叩謝。旋卽引辭。戊申</title>,<text>梨園宿硏十年中。報說除書特授同。恩渥至深公格淺。天門一謝效微衷。</text>
<title>自上聞引嫌呈旬。特令吏曹申飭行公。始赴樂坐。示李元裕。</title>,<text>華省一宵直。豈云公務多。官慚重到老。伶惜舊名訛。習罷九成樂。留聽數闋歌。微醺愀作感。別有荷恩波。</text>
<title>八月廿六日。到記儒生親試春塘㙜。以恊律郞在列。擢授承宣。天牌下辱。肅謝後。感吟書事。</title>,<text>牌到伶麾側。銀臺峻擢名。風雲俄似變。簪笏一皆驚。先故深紆眷。孱軀猥與榮。桑楡餘景短。何以報生成。</text>
<title>陪扈西郊。承命問安王大妃殿惠慶宮。</title>,<text>啣命平朝走馹催。殿宮閽外問安迴。珍羞卓畔黃囊出。渾帶慈天惠渥來。</text>
<title>扈蹕利涉志喜</title>,<text>先陵秋謁大江長。夜半新流决渡梁。奚有庶民聯艦力。宸誠趁吉肅擎香。</text>
<title>九月念六日。早朝入對。退坐院中。特賜壺酒榼肴。使賤臣煖酌。不勝惶感。謹成一絶識之。</title>,<text>含杯舊態聖君寬。爲念衰膓冷飮難。退把黃封罏上酒。秋花還笑白衣寒。</text>
<title>十月二十日。拜戶議新命。前夜夢昵侍御榻。</title>,<text>恩天偏雨露。地部踵銀㙜。聖旨丁寧在。除書次第來。祿豊養有惠。官貳劇無裁。前夜丹墀夢。香烟滿袖回。</text>
<title>至月初四日。命明日親祭文禧廟。特差假承旨。承牌詣闕。俄而入侍。</title>,<text>前導聲高午皷催。頭啣尙亦假銀㙜。中心如覩天顔喜。已報臨筵促召來。</text>
<title>除夕次高達夫</title>,<text>夢罷寒燈醉後眠。靑絲白雪鬢胡然。循躬更愧當除夕。徒爾浮榮賴得年。</text>
<title>內外歲饌之賜。私切忭感。走筆記事。己酉</title>,<text>歲首家人喜色添。廩需優老伴魚塩。似爲糟糠酬致績。偕躋壽域惠同霑。</text>
<title>伏受魚扇恩賜。惶感謹書。</title>,<text>身微祿厚惕臨淵。歲歲恩頒又自天。若道從來優老典。卿班豈亦少高年。</text>
<title>徐大丘 退修 挽</title>,<text>眉髮蒼然八尺身。故家風範乃如人。厭修邊幅潛循軌。爛率天眞介有垠。德器挺生堪大受。儒門誘掖惜無因。當年誰擬巖廊用。合置丘園玩樂倫。迍餘五馬姓鄕來。若有先休導運開。驥子高詞題鴈塔。卯君華秩長銀㙜。歌登麥穗聞成績。歲届桑弧具壽杯。倚伏莫徵神理窅。胡然鳧舃載輀迴。風塵識面雪盈髾。先有吾兒早托交。果見踈襟非碌碌。還慚衰氣漫嘐嘐。元賓惑切書何綣。子夏哀同淚未拋。存歿如今觀世促。頑軀那獨異浮泡。</text>
<title>六月二十四日。元子定號陳賀。猥加一資。榮忭感懼。書以識之。</title>,<text>生逢今日慶。蹈舞極神人。喜見天顔溢。恩頒壽秩均。聲音管籥永。氣色甲矛新。舊是銅闈跡。還慙廁宰臣。</text>
<title>李若虗挽</title>,<text>承家瑞采鳳毛毸。期作明廷黼黻才。淸見形骸無俗染。坦知心事絶人猜。妻兒一室同長餓。風月千篇任自咍。天道何曾偏與奪。文章九命古來哀。</text>
<title>初五夜直捴府。祗受賜物。惶隕記事。</title>,<text>櫜鞬白首衛宸居。傴僂如將上玉除。不料恩頒深夜到。開筐端是御甞餘。</text>
<title>景慕宮陪扈作</title>,<text>戎衣飄皓髮。蹕路導先行。自竭踉蹌力。誰加矍鑠名。禮依晨必謁。駕逐月新更。啓佑知無忒。通神永慕誠。</text>
<title>月正元日。與諸耆臣拜都捴管。承牌入直。辛亥</title>,<text>涓埃無報寵彌加。八座班崇蔑復過。知爲三元徵有吉。寶齡都集衆耆多。</text>
<title>拜水曺長感愧有吟</title>,<text>自是賤措大。居然老尙書。天公無乃戱。聖渥有誰如。木石慙眉壽。糟糠憶𨛾釃。君民空宿志。默檢盛年初。</text>
<title>三月十七日。別雲劒扈駕至宣禧宮。從上洗心㙜侍食。與諸公賡和御製茗熟爲令。率爾先呈。</title>,<text>行導鑾輿穩。坐無甲馬喧。寵榮分玉食。春物得名園。寸悃愀先業。餘年戴至尊。從今策衰劣。長侍太平罇。</text>
<title>四月初一日。以司䆃提調齋宿本寺。</title>,<text>記昔玆廬直。銅章促陛辭。白頭非故我。金帶管前司。雪塢花今發。粳囊架尙支。宮門聽漏近。萬感就眠遲。</text>
<title>洪參判 文泳 挽</title>,<text>人物吁嗟運可知。哭君奚止一身悲。寵看喉舌非徒近。材佇巖廊大有爲。直道揚廷家業在。素心憂俗士趍卑。崎嶇末路雌黃絶。六十完名外是誰。看花應製洗心㙜。法醞初宣筆競催。虫篆猥叨賡韻列。鳳池誰埒掌綸才。摩挲大軸書猶濕。錯愕幽音月未回。倘復明春隨駕去。班中恨少一人來。</text>
<title>雪汀李公 忔 延謚。次韻。</title>,<text>貞忠大義易名新。歲逖朝天辨奏辰。命委層溟身犯颶。魂招虗舘手擎綸。酹依親奠張黃傘。勑雪前誣報紫宸。東貢恫深終使事。腥羶那更覩王春。</text>
<title>聖上御宗廟齋室。特被召接別雲劒。侍衛也。偶因樂章刊印事。命換差掌樂提調。</title>,<text>提擧還將提擧遷。樂司三過作郞年。兒時從政圖中戱。那意眞升八座筵。</text>
<title>九月初三日。特補坡牧。辭朝入侍。出宿城西口占。辛亥</title>,<text>金吾歸卧夜鍾鳴。防禦官尊特補行。薄譴端知非聖怒。殘齡去國獨傷情。</text>
<title>臘劑宣賜紙面。有城主二字。不勝驚惶。畧識之。</title>,<text>內劑宣珍賜。尊稱愕賤臣。仰知桑榟敬。爰及竹符身。變隔丹宸夜。恩難白屋春。仙丸香滿槖。何以壽吾民。</text>
<title>上官後連六日作雨。伏次禦牧軒所揭御製韻。</title>,<text>華館何安燕坐淸。民憂溢目野無成。宸誠潛斡嚴霜退。鈴外不關寒雨聲。</text>
<title>訪風溪韓季牖家。終祥隔月。愴舊成吟。</title>,<text>十年吾復到。今日子何歸。巷易衡門短。烟生堊室微。譚經盈耳在。聯枕話心非。白馬奔慚晩。身縻爵驟巍。其二翳然籬落暮。井臼甚初貧。菀抱眞儒術。虗掄講席臣。隣符敦契宿。地主拜恩新。倒屣歡迎處。存亡撫跡陳。</text>
<title>兩孫作花石遊</title>,<text>送爾登臨花石亭。先賢卧處大江靑。未成少長同携酒。獨想笙簫晩下汀。崖口關防新堞起。沙頭迎送片旗停。殘年作吏初非望。只爲兒孫好泛舲。</text>
<title>思陵駕幸隔日。特命賤臣爲都差使貟。立發京行。向陵所賦得。</title>,<text>蒙垂九重念。敢避達宵征。知有晝停謁。要伸陛衛誠。㫌麾騁馹騎。介胄逼書生。路熟溪廬近。難尋白鳥盟。</text>
<title>御製思陵志感一律。命隨駕諸臣賡進。</title>,<text>月馭茫茫石獸寒。東來錦水咽王灘。幽寃秪在蒼梧遠。遐耋何曾華屋安。玉瓚光瞻偕祔廟。珠丘禮曠望爲壇。小臣適導鑾車至。籩豆香升曉露漙。</text>
<title>戱題</title>,<text>機務吾何任。官銜各有云。卿班老牧伯。儒褐右將軍。鞱畧焉知武。弦歌奈乏文。徒然恣飮啄。負我聖明君。</text>
<title>出野審農</title>,<text>騎馬殘秋盡。停輿灾穡多。孔荒偏豆菽。未發半秔禾。村牒流移急。民情企望過。秩高寧補牧。徒奉恤綸加。</text>
<title>二月二十四日。動駕臨本州。壬子</title>,<text>十尺泥深雪未晞。一方爭覩翠華輝。唇焦口燥治官道。里怨民嗷恐繡衣。禿首金鍪軍禮澁。威顔玉帳漏聲微。孔途六朔勞何有。天語丁寧許解歸。</text>
<title>肇兒登第。又居魁元。書示之。</title>,<text>久喧名下十三解。高擢宮前甲乙魁。門戶興衰由此路。憂端須識樂中來。</text>
<title>三月二十日。文武唱榜。適展謁毓宮。新恩成班。左右祗迎。率至六曹路上。大駕臨洗心㙜賞花。賤臣以捴管記昨春賡韻口占書進。</title>,<text>天門文武唱。街巷皷笙喧。仙仗熏新萼。玉旒御舊園。微臣分外遇。癡子榜頭尊。那意筵前飮。復霑白獸樽。御製[正祖]花木三春晩。笙歌九陌喧。逶迤迴玉輦。跌宕訪瓊園。禮數宜從簡。懽娛却忘尊。會心東洛老。無恙又詩樽。</text>
<title>光陵祭享。肇以兼史啣命奉審。仍行先塋榮掃。歷展其伯墓。悽感成吟。</title>,<text>喬陵禮罷許登塋。花帽前飄御盖輕。伯也無成於汝報。春回半樹發新榮。乘馹榮墳事亦奇。罔非宸眷軫情私。馬頭旗皷衡門返。倘憶田廬困卧時。</text>
<title>金參判 樂洙 挽</title>,<text>風采夙聞戴豸辰。襟期近與白頭新。宦緣同佩山南紱。班品交傳地部茵。方信在廷推挽議。終輸閉戶靜恬身。丹㫌飄向昭陽去。葬卜桐鄕泣舊民。</text>
<title>悼閔上舍大胤。用年前酬唱韻。爲挽。</title>,<text>我昔携君眞珠舘。日日載酒潭上舸。紫綬靑襟對盡醉。塵中百慮着甚麽。杯盤狼藉琴簫聒。舷頭翰墨嘉賓坐。蓬瀛在眼笑拍手。吾生浮世偶同墮。計存窮居事畊漁。說怕名途嬰桎鎖。仙禽素絶網羅患。池魚俄被城門火。嗟君詞苑六十年。錦繡心膓抽婀娜。身草澤一老褐。蘊得奇才未試可。旅櫬歸來寃徹昊。峩洋恨深誰過我。禍由橫逆豈身致。望尊鄕黨非見左。破屋孤兒烟火殘。未保遺文垂後果。魂超琅璫遊十洲。睠舊還皷凝碧柁。</text>
<title>六月十日。肇兒謫補載寧詩以送之。</title>,<text>玉署新榮已可驚。銅章何以効微誠。君恩似爲專城養。還怕腴官或累名。</text>
<title>送兩孫秋夕向楸下</title>,<text>久廢殘軀掃壠塋。焚黃有計尙難成。官陞一品爲誰悅。泣送兒孫拜墓行。</text>
<title>捴府獨夜</title>,<text>衛直深嚴四度來。胡然班秩接三台。松杉耐雪堪言壽。猿鹿加袍恐是灾。處世危機驚寵祿。祝君微悃誦㙜萊。壯年神驥追風意。睠顧長途夕景催。</text>
<title>光陵扈駕</title>,<text>寶劒荷肩八十翁。宸情要廁衛臣中。戎衫雪髮逢人笑。猶復高吟馬首楓。</text>
<title>作載寧行。辭朝日。引見有乘驛雙轎之命。感泣識事。</title>,<text>踧踖登筵日。遲徊去國情。絲綸軫筋力。輿馬命郵程。異渥將何報。微誠只此生。更頒珍劑下。扶老有神明。</text>
<title>記事</title>,<text>孟冬初吉到官門。太守迎來皷角喧。一隊綺羅方丈食。長歌催奏感君恩。</text>
<title>生朝口占</title>,<text>年年逢此日。白首蓼莪哀。主眷愀陞秩。兒榮愛進杯。村騰稀貴賀。邑聳寵光來。旣醉停歌舞。倩人視背鮐。</text>
<title>次龍孫與衙客酬唱韻</title>,<text>閒閒鈴外閣。如掩郭東扉。民牒來無管。妓歌留不歸。懷深離禁闥。夢有攬朝衣。官饗已知足。催還未可非。</text>
<title>適登前山賦得</title>,<text>藍輿南山阜。一郡俯臨中。炊戶分街密。粉甍出廨崇。官家浦堰濶。商旅浿帆通。聞說艱樵採。如何民産豊。</text>
<title>至月初吉。同肇兒龍孫抵瑞興。適遇谷山洪士匡遂安鄭敬行劇飮。</title>,<text>官軒張燭夜迢迢。羅列鉶爐酒溢瓢。肉臭熏人歌席熱。劒光如霰舞裳飄。旅驂一宿曾爲約。仙舃雙來孰見邀。多謝使君豪擧足。覊愁全賴醉顔消。</text>
<title>葱秀有感</title>,<text>蒼山一面瀉淸溪。無恙皇華玉溜題。歲幣前宵從此過。天寒遠渡鴨江西。</text>
<title>自金川入松都</title>,<text>客路旋回驢跡磨。神京在望彩雲賖。郵徒好走公衙近。廚膳除豊飯味加。喝退玄黃交把馬。權停迎送輟加笳。百年靑石崎嶇處。誰使胡酋放嘯過。</text>
<title>癸丑元朝 癸丑</title>,<text>齒爵尊榮享已多。奈如肚裏宿寃何。陽坡又見陳荄綠。黃髮朝天理玉珂。</text>
<title>捴府直夜感吟</title>,<text>優爾春和一日番。蒙垂今古絶稀恩。中宵未作歸田夢。寢愛身邊玉陛尊。去臘前望落点書下春和後。一日或二日入直之敎。</text>
<title>三月二十日。自上欲率卿宰流觴曲水。賤臣猥與充數及至淸漪亭雨勢終日宣醞賜飯醉飽而罷承命製進一律。</title>,<text>蘭亭故事禁林歸。畫檻溪頭黼座巍。序錯衿紳分長少。恩頒飮食溢光輝。跳魚呦鹿涵宸澤。軟綠輕紅暢化機。休恨曲流觴未泛。麥苗時雨喜無違。</text>
<title>景慕宮陪從退歸直所。口占題壁。</title>,<text>輦頭喘走尫孱身。衆目朝班一恠人。豈有筋骸能奮力。也應誠悃用專神。名慙白面公孤亞。跡襯丹墀劒珮新。喬木東園蟠地厚。餘柯偏藉上林春。</text>
<title>李傔希仁盡誠服勞。書贈一絶。</title>,<text>羅雀門庭得汝奇。衰翁何德致相隨。不辭十里勤來去。勢利多歧獨忍飢。</text>
<title>李忠武公致祭日。傾朝皆會。次鄭佐郞 基煥 首倡之韻。</title>,<text>泣望鑾輿鴨水疆。將軍戰艦載綱常。南洋血漲鯨鯢臭。北闕春回黼扆光。神道寵銘煌御藻。上台追誥襲天香。皇壇餘感宣宸酹。英爽如生倘擧觴。</text>
<title>孟承旨 至大 挽</title>,<text>骯髒䂓模氣味醇。判非徇俗媚時人。瀛洲誣簡兒童笑。海府歸車士女嚬。老見篇章能浩汗。窮無言論减嶙峋。魂招北塞向朝恨。聖代誰爲顧問臣。</text>
<title>冬至使昌城尉索別語頗勤謹以三絶奉贐</title>,<text>四牡偏勞六赴燕。神州無改舊腥膻。一淸休問黃河水。上价顚毛異壯年。邊警稍安南北間。恬嬉文武廟堂閒。如今大義猶陳語。杼軸憂深國計艱。禁臠含綸館餼豊。東藩殊遇况乾隆。磨驢宿跡悲歌外。囓雪苦衷緬想中。</text>
<title>九月晦日。直捴府夜蒙遣掖隷存問賜果酒感用書之。</title>,<text>天顔咫尺乍違陪。默數更籌夜轉催。誰料重宸垂厚渥。黃封偕與紫衣來。盈盤紅柿滿囊栗。感激恩賜豈在物。仰體孱軀傷食憂。臨呑還止涕先出。下敎。只飮酒勿食寒物。</text>
<title>新元殿宮陳賀。雲劒昵侍。命加耆臣一資。當日肅拜。御前元子侍坐。退而有賦。甲寅</title>,<text>禮罷呼嵩又進資。靑宮侍坐肅丹墀。退來笑對糟糠面。偕老恩加賜帛隨。</text>
<title>七月十八日。以敦府時事被削。伏見傳敎。以爲樂聞。郞僚所告。依例漫題非異事。感泣成吟。</title>,<text>布衣濫秩判敦寧。菑孽今何怨適丁。地勢徒聞千畒堰。湖名始愕四仙亭。公行關帖誰推諉。聖燭情形別寵霛。愧負平生笙鶴夢。蓬壺六六舊洄舲。</text>
<title>八月十一日。因舊東伯沈晉賢供辭。提及敦府關文自上十行下敎者昭晰無餘。减爲罷職不勝惑泣。書以謹識。</title>,<text>手奉恩綸淚墮纓。孱軀收得宿魂驚。洞知署牒無情事。特减公朝刊籍名。廊廟機關言或爽。田堤成毁歲多更。是非何與湖山案。秪坐衰慵爵驟榮。</text>
<title>八月晦日。特敎賤臣罪名分揀。入前望授都捴管。九月初二日。明政門入侍以前事多下敎開晣。退而謹記。</title>,<text>復侍威顔汗透衣。恩綸渙發宿愆微。仙湖一派紛紜口。先後年間劈是非。</text>
<title>九月二十四日。諸耆臣親呈人瑞錄。又進箋。登筵各許子孫隨後。賤臣亦與焉。賜饌動樂。御製一句。使皆聯賡盛事也。</title>,<text>南極雙輝寶婺昌。錫敷人瑞頌重光。御製。聖化普洽滄海左。天眷篤棐漢水陽。洪樂性。 天遣壽星主東海。夜夜光如日出暘。蔡濟恭。 恩荐長欣頭戴日。年多何惜肘生楊。具允明。 席上犀金同賁餙。域中龜鶴盡搜揚。李命植。 化遍朝野日方舒。頌騰簾闈風微颺。李敏輔。 八埏同慶恩光遍。一庭咸簉頌聲洋。洪檍。 寶曆爭瞻嵩華大。奇祥奚啻羽毛翔。洪良浩。 歡均八垠逢昭代。願切千齡祝聖王。金持默。 重歌迭奏景籙新。慈化均沾恩波渶。趙煥。 洪福緫遵祈殿宮。聖恩覃洽養膠庠。邊得讓。 共將華封萬齡祝。欣覩周家一人良。洪秀輔。 是日天晴老人見。滿闕祥靄繞畫樑。金尙集。 魏庭賜菊霑壽酒。蜀溪採杞饒仙粮。申思運。 盛恩覃遍域內老。御醞香排雨後凉。鄭存中。 絜齒五百八十萬。齊獻宮中喜無量。申應顯。 邦慶流長增海潤。耆恩推廣入芸香。鄭景淳。 年瑞滋臻敷五福。天心克享繼三皇。韓光綮。 我后錫福元何由。忠侔于夏質侔商。柳戇韻。則命太學士拈一字。入侍諸少以至童蒙。從其韻製進合百有餘句。不盡錄。</text>
<title>送洪太學士 良浩 再赴燕中</title>,<text>山海八篇壯。十年熟此途。文章還上价。耄老尙單于。漸見人心狃。誰將國恥吁。勖君須密勿。更覘北邊虞。</text>
<title>肇兒擢拜承宣。感書示意。乙卯</title>,<text>銀㙜世職卽靑氊。計汝叨承七葉連。格外恩榮吾已忝。敢忘先法有相傳。</text>
<title>閏二月初九日。聖上陪慈宮向華城。旣省園寢。又進饌獻壽。又試士宴老登將臺行夜操凡八日回鑾。千載盛擧。一國歡聲不可以形容言。上作識慶一律。使隨駕者卽地賡進。賤臣以都捴管謹拜手應製云。</title>,<text>五慶邦家舊甲新。華城慈駕閏逢春。山龍獻壽酌無數。班鷺同歡日浹旬。盛擧誰看今歲事。殘軀幸作聖朝人。吾君至愛伶官解。緩唱仙桃曲屢廵。</text>
<title>又次將㙜御製韻</title>,<text>爲是珠丘奉。宸衷寤寐勞。扈慈千乘盛。觀武一峯高。火箭供天笑。戎壇得地豪。老臣徒白首。靺鞈強穿袍。</text>
<title>養老宴。賤臣亦與賜帛與杖之恩。又次御製韻。庸申感忭之忱。</title>,<text>賜杖引登玉砌前。慈恩偏洽饗耆筵。文武中間叨壽秩。逢今一國孝興年</text>
<title>先是園幸有期。特授余捴管。二月十七日。暫赴直。肇兒適直政院。戶判時秀，左承旨晩秀以整理事別省記。聚宿於監印所。右承旨李益運亦以姓親與焉。上命賤臣卽是夜爲族會。仍賜酒肴。唐詩集句宣示喜雨之咏。又令集句賡進。此盛事也。至榮也。不可無識。追成短律。要諸人次之。</title>,<text>相看榮可懼。一席錯犀金。父子與兄弟。門闌卽禁林。黃封欣滿酌。大雅愧賡音。就列年深後。誰知戀主心。</text>
<title>三月初七日。復拜捴管。扈駕洗心㙜賡進。御製一絶。</title>,<text>華城稱慶又臨㙜。花到今春若盛開。侍飯筵前臣最老。祝君思獻手中盃。</text>
<title>初十日。釣魚賞花之宴。賤臣亦以格外進詣於禁苑名勝地。酒闌又次御製韻。榻前書呈。</title>,<text>幾處高樓幾處㙜。烟花上苑畫圖開。天家遐福臣隣醉。如海無窮注此杯。</text>
<title>聖上御芙蓉亭。初昏命諸臣乘船沿洄于方沼之中。宣醞督詩。呼韻各賦。</title>,<text>御坐欄前泛彩船。紗燈環沼月昇天。君恩未盡將詩頌。疇瀉微衷奏七絃。</text>
<title>十二日。六大臣諸卿宰供帳心㙜。丕餙前後乙年志慶之擧。又用座中韻。</title>,<text>鑾輿纔返踵登㙜。花亦乘晴續續開。先後乙春邦籙大。老臣欣感集含杯。</text>
<title>十三日。殿試。始兒得乙科。十六日唱榜。肇適在銀㙜。與余同庭。而拜書以識之。用前韻。</title>,<text>班肅鴻臚唱。軒懸皷磬喧。科名遇慶歲。世業接文園。同氣榮俱盛。衰翁齒亦尊。一心夷險報。敢負御宣樽。</text>
<title>李判敦寧 澧 挽</title>,<text>濮園宗胄孰如尊。祥襲天家種福繁。官限一司才匪短。秩連三事寵居忳。䧺州致養偕沙苑。上舍餘榮衛掖垣。琴瑟長歡雙鶴髮。重牢休恨未交樽。公朝有會輒相逢。劒珮班頭兩瘦容。少我十年稱老友。遲君七耋過今冬。風埃簪紱寧餘戀。鍾皷園林自素封。山檻看楓虗設約。那禁題挽淚霑胸。</text>
<title>忽聞金久叔病不起。慘怛之甚。次前贈賦挽詩三絶。寄諸殯筵。</title>,<text>俊姿奚特出凡民。渾是天眞藹藹仁。千里游魂招未得。秪殘蘭蕙早霜晨。泣憶淸眉對紫芝。前春乍別永含非。一身脩短關何大。門戶興亡逝自知。尊君心厚氣平夷。忍想猿膓哭兩帷。莫把禍殃徒自慟。寃深玉樹地中儀。</text>
<title>始兒自內閣出判廣州。欲一時便養之寵也。至衙志感。</title>,<text>白頭夫婦率兒孫。官養恩深聚一門。絶頂踈烟相視笑。弧辰壽酒又盈樽。</text>
<title>始兒南漢遞歸後。漫賦示之。</title>,<text>彭澤八十日。吾兒旬有加。奇觀繩走火。長物糖如砂。九寺稀投屐。三池負賞花。須從津舶望。宿處欲天摩。</text>
<title>乙卯除夕。漫次高適韻。</title>,<text>萬感交中自不眠。閱過桑海尙頑然。聖言不足無聞畏。四十况加四十年。</text>
<title>丙辰歲礿。賜饌陞資。惶惑書事。丙辰</title>,<text>綦縞樂貟鶴髮幷。米魚加賜餽新正。部官存問威顔近。擎誥兒來上秩榮。直閣方入齋特遣傳誥</text>
<title>初三日。肅謝口占。</title>,<text>輔國班三事。胡爲屬我云。奚文亦奚武。非戚更非勳。拔擢逌凡品。生成遇聖君。直憂名器玷。灾福暇何論。</text>
<title>初八日。永禧殿春謁祗迎時記事。</title>,<text>輦路鞠躬甲馬間。天威咫尺眄耆顔。溫音別有丁寧勅。更率諸孫及駕還。</text>
<title>正月二十日園幸。翌日誕辰酌獻。二十四日還宮。途上出御製。命陪從及祗迎百官和進。</title>,<text>爲展誕辰禮。蒼圭曉出城。齋心微致雨。馨德肅擎觥。留像替成侍。移鑾惕若迎。戎裝歲一覲。溫駕僾餘情。</text>
<title>鄭君範篤老重病。幸得回春。有書寄詩。欣然次呈。</title>,<text>故人起病報余知。一幅飛書筆不衰。餘氣崛強應復舊。壯圖窮老獨傷時。情憐遇喜詩交賀。官愧躋崇跡太奇。春服倘成憑水閣。籌君壽酌折花枝。</text>
<title>二月初吉。聖上修故事頒中和尺。下御製詩令賡進。賤臣亦猥與焉。謹步韻書納。</title>,<text>秤星偕點點。囊種貯重重。髣髴凾三象。回旋隔八鐘。氣機自感應。長短捴形容。金夢鞏基業。歌騰御六龍。</text>
<title>尹翊贊 琰  遷葬挽</title>,<text>巍閥三忠世。天姿玉佩身。靑雲衆望謬。白首壯圖湮。終恠演綸手。徒爲製錦人。泉扃重啓日。太宰改㫌新。其二溫泉停鶴駕。太守植三槐。故奉徽音託。翻增聖慕懷。培根邦籙熾。餘蔭閣掄佳。穹石鐫宸製。名期宇宙偕。其三契深中表誼。官憶接隣時。文話資淵博。治䂓仰措施。自從違面久。常作負心悲。新窆復何隴。薤歌補昔虧。</text>
<title>丁巳元朝有感試筆</title>,<text>先祖壽高望百齡。後人鮮過八旬蓂。計余九耋從今始。慙殿衰宗作魯靈。</text>
<title>元朝優老綸音。特擧賤臣名。畀邑一子。專養感泣成吟。</title>,<text>歲正宸誥極尊年。偕老微臣荷寵偏。已見兒曺榮養足。鳳池邇列畏翩躚。</text>
<title>正月初二日。始兒拜安岳郡守。又命加資驚惶記事。</title>,<text>唱第纔三載。衣緋且一麾。恩深曷有報。才薄恐難爲。亨路淵氷戒。憂心父母私。官軒將老去。爭似我廬宜。</text>
<title>奇判書 彦鼎 挽</title>,<text>服齋家閥極高峯。昆仲名途又有公。望重淸時都御使。班崇八座大司空。言無稜觸堅如石。跡不冥飛逸似鴻。寵渥徒扶靈壽杖。平生曷展報君衷。長吾一歲鬂參差。瘦骨淸奇絶世姿。局外巍資慚在右。年前荐禍慰何辭。鋟傳先蹟無留篋。嬰保孤孫俾託祠。邈爾山河憑短牘。不知能免後靈帷。</text>
<title>申判書 應顯 挽</title>,<text>公不識我面。我豈知公心。一自朝班遇。旋荷駕言尋。氣義有相感。所取匪纓簪。桑楡依殘景。塤箎覔同音。過從六七載。輒用樽酒斟。世故紛百變。晩契託寸忱。存違沒失訣。微我負素襟。承家詞藻茂。衆詡金華選。立朝有大焉。秉論由獨見。安有習熟染。早晣涇渭辨。屬時門戶裂。戚熖逞互煽。孤操絶攀援。鄙態多淟涊。先朝代理命。延頸孰不忭。乃有肺腑親。沮遏肆狡辯。妖竪挾毋勢。表裏與糾𥥾。王綱綴如旒。陰圖任渠擅。奮從宰臣後。尺䟽請誅譴。朝陽聞一鳴。宗祊賴諤謇。逆鏡與賊良。罪均同其殄。文孝誕彌慶。八域咸攢手。疇張産廳號。力拄兆民口。藉奧工覬覦。嚇虗轃羣醜。离輝未展耀。宮儀尙云苟。莫能破其窩。朝中有人否。忠肚積輪囷。若不耐憤詬。瀝血叫閶閤。臚列罪之首。直聲聳羣聽。善類服素守。聖主內實嘉。一斥故不宥。雛鳳騰彩羽。恩召諫長又。平生大樹立。卽此名可壽。古來太陽症。心恙所以愆。可信寬饒醒。何害元章顚。蟠胷氣嵂屼。傷時未用宣。垂老非耄及。觀過識由然。試見伏枕中。滿床庋䟽箋。點綴長吮毫。咿唔幾絶編。書淫還成病。堪爲志士憐。同涵壽域化。並擢拜正卿。雲泥始相隔。劒珮偕與榮。明廷一贅疣。慚齊諸公名。較健吾不及。交謔孰先程。萬事飜一夢。誄成淚沾纓。</text>
<title>尹右相 蓍東 挽</title>,<text>生質圭璋特。家聲黼黻餘。世嗟從早蹇。天要爲時儲。讜議歸元祐。風猷服叔譽。具瞻一代表。挽近有誰如。其二半生草野放。勤苦一書燈。栢性培來茂。金精鍊得增。縱蹉膂力盛。偏仗股肱憑。浪費張弧計。朋讒售莫曾。其三那恨登庸晩。須看契遇隆。都兪一席上。薰浹太和中。消長非無眹。肅舒用協衷。行船喪副手。未訖濟川功。其四端居愛斂膝。發語恐傷人。氣厚貞存介。容莊藹見醇。忠堪六尺托。惠欲八方均。黎庶渾無祿。徒聞願百身。其五鶴髮高堂哭。龍樓御誄悲。君親恨俱結。朝野咽同聲。國勢方憂殆。家哀且置私。虹梁去大廈。疇復任安危。其六吉祥胡蔑報。殃慶劇乖常。泣玦多垂紱。悼孀甚瘞殤。儷皮三配改。殯酌繼孫將。神天終有定。只免衆鋒戕。其七弄自孩提日。至今垂白年。通家同骨肉。閱世幻桑田。絶席班慚忝。登門耄畏顚。矢詞餘淚在。寄灑祖車前。</text>
<title>四月二十四日。陛辭西行。適値親授首相几杖。同入迎春軒。次元裕路中韻。記事。</title>,<text>相公几杖祗恩初。就養微臣雪鬂踈。一體尊年同賜對。光榮多藉福星餘。</text>
<title>投宿載寧。六年面目令人欣然。口占賦得。</title>,<text>兄弟專城池。海西偏好緣。渾家新雨露。歷路舊山川。村老迎無數。官娥笑欲顚。去思於是見。匪直賀翁年。</text>
<title>到安岳。入處四維軒。偶成。</title>,<text>邑里二千戶。官需萬貫錢。向來聞過盛。今到實相懸。政閣他無敵。歌娃孰擅姸。居停非寓客。且解槖中編。</text>
<title>受扇</title>,<text>遙想齋居北望閽。西農又報旱焦原。老臣方念宸憂切。不替端陽賜扇恩。</text>
<title>六月十八日。慶賀也。至蓮亭盡夕張樂呼韻。</title>,<text>堤柳新晴漲碧池。朝暉解駁故無遲。還從簫笛喧轟處。遙想宮庭忭蹈時。獅舞張嬉童妓走。燕喃騰賀艶歌移。酒醒休作周南恨。來歲呼嵩尙可期。蓬底羅裙影漾池。沿洄逐岸下船遲。歡情水濶憂農際。霽色樓高閱舞時。幕士彎弧餘習在。椽曹揮袖舊容移。涵濡聖澤繽相樂。同我昇平與汝期。頷聯。一作軒立靺韋絲管促。蹲迴鴈夕陰移。</text>
<title>閏六月十日。肇以承旨。聞馹召命發還。他鄕分携殊不樂。留飮六鰲亭。送別口占示座中。</title>,<text>除書纔下驛夫喧。嘶馬池邊睡鷺翻。莫恠歌兒聲欲咽。舷頭流目老傷魂。</text>
<title>訪燃燈寺。可謂郡中勝地。人無稱說可恠。用今十八行。惠慶宮壽爵。終夕皷樂。兼致慶忭之意。書示座中。韻則衆所迭呼。</title>,<text>盤石懸湍控一樓。區中顯晦撫寒流。檀君墟落名西土。楊岳招提秘幾秋。歡想慈宮重獻壽。興牽微悃倡成遊。會見風高霜露潔。寺前赤葉滿山稠。</text>
<title>去國涉秋。久阻班候。七月望。同行客舍望賀禮。口占記事。</title>,<text>肅庭稍展望宸誠。仰見香烟繞殿淸。怳若陛前參侍衛。天涯袍笏老臣情。</text>
<title>六鰲池堰。潰沙崩。將成廢物。愁歎賦得。</title>,<text>山谷驟來雨。衝波次沼盈。菱荷渾掃蕩。魚鼈失生成。危閣含風立。虗舟倚月橫。試思䟽鑿役。昏墊少完氓。</text>
<title>贈領議政尹公 得敏 夫人趙氏合窆挽</title>,<text>鸞閨沉影九旬尊。五紀湍阡祔改原。泉下合歡無晝燭。墓前榮贈極台垣。擢魁鬼靳天門唱。食報庭留芾舃痕。三棣聯英何昔盛。重纕同歲藐曾孫。</text>
<title>生朝漫吟</title>,<text>辰回初度聚兒曹。胡得年高位亦高。膝下愀如金馬列。班中猥被地仙褒。閨儀較健觴偕擧。鄕耋推尊杖要操。善養恩隆慚蔑報。病牛安致服田勞。</text>
<title>載寧吏校輩。供具勸飽。疊賦記事。</title>,<text>安陵將吏各分曹。盛饗弧辰卓豆高。隣境重逢如不偶。邑風能厚更宜褒。阿郞前度衣增品。舊我頑容鏡懶操。悶爾津頭氷雪險。去來顚頓爲誰勞。</text>
<title>吟贈宋生 之濂，李生 錫彪。要示鄭君櫋及其姪夢煥。</title>,<text>二君詞采闡名來。檀岳炳靈見育才。別有松江遺裔在。傷心蘭蕙混蒿萊。</text>
<title>寄題鄭生草堂</title>,<text>嘉君叔姪接淸儀。奚作飄蓬海一湄。名祖有孫餘鳳穴。大家離土托䳡枝。高門不藉官爲重。遐俗倘知爾是誰。萬事無如將進酒。悲歡莫廢舊歌詞。</text>
<title>吟病偶書</title>,<text>懶誦燈前掩卷頻。歌娥在側唱氳氤。盤供水陸餐兼味。帳擁絲綿寢燠身。盛饗宜招無妄疾。顚連多見不勝貧。微軀每被臨筵訊。歲届陽生隔紫宸。</text>
<title>讀栗谷先生集</title>,<text>身累純灰洗濯難。東西優劣定何看。無端戚里一彈後。萬恠騁凌國脉殘。謀國其須士類咸。苦心調劑鬼神參。陰凝早次玄黃血。先見終輸鄭季涵。論獄排勳黨色淸。誰將和協倣文成。臯比重釁黃裳變。邪正無分贊彙征。</text>
<title>疊韻答鄭君</title>,<text>優游習作老翁儀。扶杖思臨雪澗湄。古鏡徒聞磨垢術。朽株敢望發春枝。布衣極秩時無匹。巖穴同恩後擬誰。海曲逢君如舊識。只慚隆詡枉淸詞。</text>
<title>梳髮</title>,<text>産虱瘍頭髮細黏。宵長難忍癢交添。明窓乍倩纖纖手。刮去功存利爪尖。</text>
<title>鄭汝直率其姪。袖詩來見。次其韻。</title>,<text>筇屐聯翩水一湄。寒齋披我雪髥垂。癡名冲晦王家叔。俊氣咸超阮巷兒。白屋經尊忘老處。靑雲夢斷忍窮時。宵人迄懟松翁烈。詎識千秋必反期。</text>
<title>短律引喩。惶愧不敢當。玆步來韻。略攄素悃。</title>,<text>敢謂生無忝。慚人擧象賢。偶逢天壽運。號作地行仙。閱險冥過坦。鉤深窒未硏。從來得喪際。不用寸心煎。</text>
<title>鄭淮陽 澤孚 挽</title>,<text>勁姿直道振衰門。豐嗇乖天恨所存。昭代迍邅妨命蝎。頻年哀慽斷膓猿。升沉肯欲干人得。氣味終非與俗渾。東紱解來歸似蛻。衆香雲月定翔魂。</text>
<title>偶吟示宋李兩生</title>,<text>病却杯觴興莫憑。徒看齒落髮皤增。從兒飽煖官無位。譚客詩書坐得朋。欲出皷門來嶺月。思騎雪馬問池氷。憶泛中流三伏熱。狂歌若與六鰲騰。</text>
<title>鄭君詩來。多不敢當語。次韻以謝之。</title>,<text>少年同輩競登瀛。獨伴蠧魚擇欲精。象服無端躋峻級。鮐文何得廁羣英。官居食肉三時熟。鄕思迎春一日萌。畧把謏庸報君說。來詩稱引未宜輕。</text>
<title>除夜感吟</title>,<text>逐盡官魔儺皷停。三更風露霽空靑。罩氷紅燼光搖戶。跳板靑娥響動庭。愁爲餞年非敢惜。懷因去國有難寧。須知遐壽頑徒甚。嬴博深寃十換星。</text>
<title>客舍肅拜口占 戊午</title>,<text>望闕儀行樂不停。爐烟林靄藹春靑。威顔久隔山龍扆。忭蹈如親陛戟庭。慶蓄銅闈封待吉。恩光蔀屋化咸寧。微臣每夜瞻天祝。南北祥芒兩極星。</text>
<title>歲饌別賜。特是異恩。病裏惶感。探韻記事。</title>,<text>聖主惠養篤。老臣酬報難。祗讀溫綸泣。優看寵錫頒。癃骸恐穢色。丹陞邈威顔。呼嶽思推枕。官人休遽還。官人督郵領物來者</text>
<title>伏聞社稷親祭。出御製。使諸臣賡進。敢此步韻。私伸欣慶之忱。</title>,<text>百穀爲玆億兆祈。香升上帝福來幾。壇壝肅薦圭璋瓚。衮冕如持襏襫衣。齋寢精應窮昊徹。神旗颯欲馭雲飛。吉符辛戊豊登望。跪讀璇章捲病幃。</text>
<title>肇兒聞病報。行四日來到。驚喜走草。</title>,<text>匹馬衝晨夜。昏途冒雪霜。家庭離別半。骨肉戀憂長。稅駕蒼黃夕。卸衾嘯咏塲。賴有喉院悴。乘暖共還鄕。</text>
<title>正望朝卽事</title>,<text>谷日沉沉常若曛。何曾風息半時聞。月星纔道宵中爛。睡罷喧呼掃雪軍。</text>
<title>悼玉圃</title>,<text>尙書華髮德容豊。富貴承家藻翰工。不有一朝三世禍。哭公誰恨未耆翁。梅榭瓊樓酒似泉。聯章秉燭幾多年。賓筵二尹吾先後。獨泣人間代木篇。</text>
<title>始兒入京。是日似有召接。書以記之。廿八日也。</title>,<text>計汝朝來拜紫宸。陵園夙駕在明晨。暫拋鳧舃騎天駟。却換羔裘服靺袀。去就已詳心內事。強康休念病時親。半千亭堠瀜殘雪。風㬉歸途柳拂春。</text>
<title>咄寒</title>,<text>節過驚蟄風饕呼。那見韶華一日敷。乾象同兢分野患。田功獨切失穰虞。鴈回凍澤春無匯。鵲啄空巢雪落株。捴爲覊愁排不得。強聽麁妓奏村謳。月正虹貫</text>
<title>漫賦土風。示宋生四疊。</title>,<text>疊徭氓戶怨。前仕武鄕閑。貢納看如槖。官逋耐似山。凡禽烏鵲罕。時菜蒜葱慳。朝夕登盤味。白蝦佐粟餐。官妓琴歌絶。黌儒經籍閑。商綿利貨穀。爨荻勝樵山。獷悍固相襲。聦英胡乃慳。饒居千石少。未免菜羹餐。崖洞皆成赭。村無桑柘閑。分曹賭有酒。鬪藝帿張山。戎點貰駒竭。娼遊鈿錦慳。麵寒氷滿椀。海邑八珍餐。鼠竊衙門入。羊眠守隷閑。叢祠靈降鬼。士女沐登山。白刃同宗憾。纖毫退訟慳。郡中六擧子。誰喫養賢餐。進士試近故云</text>
<title>肇率多人。聯騎往燃燈寺。</title>,<text>春早遊何趣。適看風日姸。樓含山影會。湍瀉石稜懸。棟宇非殘刹。袈裟止數禪。不妨暢寂寞。笙皷振林泉。</text>
<title>答別鄭生。次其五古韻。</title>,<text>兩家篤舊誼。請先陳世德。沙祖未釋褐。松翁居相職。先進與後進。丹忱共殉國。讒口欲幷擠。肆誣置曲直。冦深脫叢棘。儒林賀動色。兵塵百祥樓。對泣拱宸北。風霜尙英氣。峩洋興悱惻。黨禍炳先見。石潭有遺墨。靑陽小是非。彼藉奇貨得。淸冰肅素節。腐鼠視台閾。皓天豈不復。白日無長昗。西來見其孫。心傷寧欲默。風標也頎秀。接貌可洞臆。飄零乃至此。典墳托棲息。累世去故鄕。先塋杳南極。瑾瑜必藍田。珊瑚須海域。愛是故家種。宜加磨琢力。光陰懼莫挽。聚散懷易抑。進修基溫恭。何往忘翼翼。嘗見持門婦。功就不輟織。</text>
<title>宋生惜別成詩。步韻致意。</title>,<text>明廷誰薦廣川舒。一壑期爲謝幼輿。晩遇楊山休駕後。同臨鰲沼放船初。禪樓聯屐關情在。講室懸燈閱歲餘。西土儒巾文彩少。白頭分袂悵何如。</text>
<title>次朴生尙默送別韻</title>,<text>坐倚明窓守一茵。閑中得與晤言頻。才華可是菁莪秀。緖業奚須靺鞈倫。將相人間寧世種。詩書席上自儒珍。天涯作別桑楡近。又惜離亭碧沼春。</text>
<title>二月廿一日復路。用前韻。</title>,<text>馳出官門氣欲舒。羣山揖送兩驂輿。牲毛熟飫公廚久。鶴髮還尋野服初。柳岸鸕鷀風定後。麥田耒耟雨霑餘。女娘未敢辭途左。迭眡行塵踵所如。</text>
<title>過六鰲亭</title>,<text>漸見春風㬉。歸人負此亭。新泉方會沼。穉柳欲垂汀。舞撤欄頭劒。歌空月下舲。盈虗孰所主。矯首秪靑冥。</text>
<title>平山。望山城。</title>,<text>鐵像荒城麗太師。幾年稱謂古樷祠。英䧺異代逢明后。華額窮山侑酹詞。一軆同功追位配。九原可作鎭邦危。鴈田千畒今何處。自出偏深壯節思。</text>
<title>金川</title>,<text>迴瀾石下浪淘沙。魏許留題字不磨。郡廨累遷還舊貫。天心端欲護皇華。</text>
<title>宿坡州</title>,<text>納符今七載。休駕再爲賓。奉硯小童換。擐鞬列校陳。老憐從子宦。行效使臣倫。故友衡門逕。荒墟細草新。</text>
<title>鄭判書 存中 挽</title>,<text>直節剛膓老尙書。承家學士鳳鸞如。觀公三世風儀別。儘是藍田種玉餘。宦跡中年佩紱頻。高牙晩建錦江濱。平章赫閥康寧福。靈壽樓尊續繪眞。</text>
<title>書高麗朴松菴父子遺事後。以副其孫東蘅勤懇。</title>,<text>杜門有洞壯松京。千載寧磨朴氏名。一廟羣賢誰首倡。捨公躋右享無成。牧翁並世學稱公。威島旋師史錄功。報主心丹先父沒。傳家大節國偕終。</text>
<title>柳七之。以其大人進士君甲年壽詩。來乞次韻。書贈之。</title>,<text>閱過寰中八十春。後生回甲得君新。眉毫聖代多耆日。觴豆家筵覽揆辰。蘭玉捴宜傳世業。簪纓不屑謝時人。秋來觀稼身猶健。興與昭陽白鳥親。</text>
<title>哭李善卿 亨元</title>,<text>穆廟天倫正派長。芳年釋褐見高翔。貌如鐵鑄襟溫厚。胷有淵凝氣崛強。南閫剡掄通武秩。西藩除目闢巖廊。才猷未究邦家用。門戶存亡詎暇傷。其二龍灣鐵甕大邊城。黑首賢勞變雪莖。所莅歌謠尹鐸頌。倘來官位鄭崇卿。紛有趍營資衆勢。了無墻壁仰宸明。多將布被稱氷蘖。操履居常笑取名。其三湖嶺年荒攬轡初。襜帷兩路翳桑餘。壺飧計口無遺牒。圭璧齋心幾命車。謗篋已知眞抵隙。愍綸一下竟歸虗。孤衷殉國身非有。烱烱泉塗㓒室如。其四銀臺初面徹心肝。十載相從氣味闌。懶把升沉登口角。絶無煩惱掛眉端。倉書洗垢言何易。謫舍含寃死不難。惻惻螟兒羔鴈退。阿咸一木廈支殘。</text>
<title>聖上感念永曆遺民林寅觀等。設壇遙祭於灣上。族少晩秀。次曾祖考當年所作絶句韻。使我和之。</title>,<text>招招牲酒衆魂來。飄舶初偕帝曆開。壇祀一朝逌義起。靑丘恨洩百年迴。御題[正祖]命築壇龍灣。歲侑皇朝遺民林寅觀等九十五人。用故副學李韻志感。幷序記昔林寅觀等。奉皇曆航海而來也。距涒灘二十有四年。薄海黎庶。方謳歌思漢。而詢其鄕。則泉漳也。扣其言。則華夏也。慨南船之消息。歎北極之朝廷。翹首企喙。若將復覩皇華之盛也。當其時。防海之禁甚猛。而東歸之跡易泄。旣無可以循。故途而還之也。又無可以討僻壤而居之也。竟不得不出於不得已之擧。眞古人所謂流涕引刀者是已。此故副學石室山前之詩所由作也。環箕封小大婦孺之拊心潛欷者。百年如一日。豈忍詳也。豈忍忘哉。每過弘濟前路。追想黃功擊劒論襟事。輒不禁愾念感咽。近因壇侑義起之典。遂步石室二章。用刊白馬之山。替續黃鳥之賦。時戊午孟秋。神宗顯皇帝諱辰之翼日也。蠖詘龍伸自去來。今人田地昔人開。當年不有燕行恨。誰遣英魂是日迴。肅然風自楚江來。江上招招大酒開。一渡此江無凈土。環東千里往仍迴。次御製韻[李敏輔]灣上招魂來不來。宸章廓抉舊寃開。遙知感激同垂淚。壇外江流萬折迴。衣冠漂海喜東來。誰料燕山乕口開。忌諱周防要有計。耽羅盍與守臣迴。臣李敏輔次御製韻[李始源]風吹南舶昔東來。九十衣冠漢制開。當日廟堂無善策。山河含愧百年迴。宸衷激感有由來。臣祖遺詩御案開。曠擧千秋如有待。冽泉門外拜皇迴。臣始源次御製韻[李肇源]依遲輪馬盍歸來。遼雨灣雲慘未開。百歲風泉推聖感。隔江啾魄一招迴。神如流水盡東來。先帝封疆獨此開。遙想月星明穊夜。潮頭白馬抱壇迴。臣肇源</text>
<title>八月十三日。曉枕口占。</title>,<text>雨後風高月欲陰。晩秧將熟恐霜侵。五更枕畔聞寒漏。默揣龍樓不寐心。</text>
<title>宋監役 翼著 挽</title>,<text>綿胄壺山遠。勃興門戶尊。朱輪踵赤舃。諸父及後昆。獨乘家運亨。夙志幽貞存。素褐六十年。皭無滓垢痕。其二蒼然鬚眉古。卽貌知其裏。天眞去雕餙。晦養循常軌。身居城市中。隱若遯世士。官來聊爾就。沽名亦所恥。其三平生萬卷書。皓首長下帷。文章用自嬉。詎使時人知。骯髒故寡遇。蘊畜終何施。介士豈怨窮。未足爲君悲。其四固無過訪熟。自有聲光親。况從將作監。猥爲堂上人。公會接似夢。風燭促幾旬。準擬意中事。唱送薤露新。其五湍山渺何處。病違撫玄木。在昔追先誼。視我如親族。幽明兩結恨。秋聲屬寥廓。孝子攀墓栢。貧㷀焉所托。</text>
<title>金副率 養淳 挽</title>,<text>家門忠孝種。巖穴隱淪風。眞愨心如貌。潛修跡託農。時名何與我。童習自成翁。反省知無怍。足云君子終。其二弟作嶠南伯。阿兄覲大人。行裝一襆被。經宿卽尊賓。往事川空逝。餘生鬂各新。湖西迢遞恨。無路講磨親。其三恠我至今在。何君告赴悲。同遊長者盡。一代德門衰。遽隔重泉面。長含滿腹辭。素心通烱烱。薤曲會神知。</text>
<title>夏寒亭菊花會。與綏叔，子壽，景訥。把酒暢懷。</title>,<text>偶對黃花飮。相參皓髮看。飜驚金玉耀。寧忘布韋寒。納節島憂歇。調疴榻寢寬。休將筋力較。且盡暮年歡。屬綏叔巷深頻枉駕。又喜把盃看。赫閥麒麟盛。陳踪金馬寒。險夷宣力盡。歌詠頌恩寬。課子書盈架。萬緣只此歡。屬子壽太常官亦久。除目準年看。微祿恒憐餓。宿綿詎禦寒。身將苦竹勁。眼欲秋空寬。洞外紛車馬。滔滔醉夢歡。屬景訥刈柴公役去。秋色馬頭看。站屋木皮厚。盤飧峽秫寒。歸愛臨亭兀。仕聽作吏寬。靑騧十口望。幾日滿家歡。屬子長</text>
<title>洪相國夙夢亭。御製宣下。命賤臣賡進。</title>,<text>御製[正祖]人瑞編中最上頭。好將洪福贊皇疇。韶顔白髮遲遲日。丹木黃花灧灧秋。平地神仙添海屋。晩天絲管閙江樓。更看八十城西老。車馬應從綠野遊。昂然鳩杖立班頭。元老純釐似者疇。池檻湖帆分枕席。繁絃艶曲閱春秋。要知景錫逌丹扆。彌見精忱向玉樓。車笠前謠今皓髮。泰階同作化中遊。</text>
<title>生朝悽感。李君元裕有詩過爲頌祝。次韻示之。</title>,<text>撫日虞淵尙駐輝。殊恩常惕秩巍巍。少來誰擬今眉壽。仕路終然舊布衣。泉下多傷回甲促。人間獨恨享年稀。感君詩語何隆重。引翼休將小雅祈。</text>
<title>謝李生</title>,<text>無賴才名涸轍深。諷君寒士杜陵吟。蔡家苦業西山薺。郭氏珍藏古穴金。也識窮通須有命。要看顚敗不移心。流光俄盡純陰月。人事天時孰善斟。</text>
<title>次寄宋生</title>,<text>今冬未見雪華深。猶念寒居感我吟。海曲誰憐藏櫝玉。人間恥作躍爐金。蓬茅僦屋燕巢跡。堂斧移封狐首心。病起床頭初把酒。呼來安得對相斟。</text>
<title>陽生後。將見己未大故之一甲。悼頑志哀。口占呼寫。</title>,<text>黃羊届甲說驚神。八十三年啣恤身。倘見慈靈欣食報。雙緋左右掖耆臣。往事滄桑叫鬼神。家門四世一孤身。誰期殘縷頑如石。終作廷中極品臣。憂結宗祊積隕神。孤檣乍寄險濤身。世人莫識終齎恨。只誦初年折檻臣。玉樹階庭秋水神。儒林屬目克家身。行年半百天加假。晩節寧惟黼黻臣。</text>
<title>病後漫吟</title>,<text>心靈不逐老形衰。天則終慚俗習移。剩得窓暉擡鏡隙。惜拋床卷接賓時。何多西土凋亡報。賴有衡門呵護宜。數日微愆能忍性。諸孫色笑操筇隨。</text>
<title>蒙賜歲饌。別遣近侍吏。感泣謹書。</title>,<text>食物衣資可一車。地郞中夜敢虗徐。病臣不死何關國。聖主伻人喜有餘。</text>
<title>戊午除夕</title>,<text>天傾地壞泣鮮民。燥髮霜垂鞠育身。星運迭臨號擗歲。洊哀餘縷是何人。</text>
<title>獨女長婦甲年盡此歲矣。抆涕續題。</title>,<text>爾生周甲盡今宵。淑質同齡血續凋。地下半容皆老否。爺孃眉壽對厖毫。</text>
<title>愍凶逢新。復見己未讐。年又接庚申。驚慟摧怛。求死不得。次澤堂集絶筆韻。畧寓淵明自挽之意。</title>,<text>白頭恩遇特知秋。陳力難能便告休。歌發自成陶令挽。耋深竊畏趙文羞。年回苫堊殘生淚。眼閱滄桑過刦愁。誰欲詞章垂不朽。看他蛙井綆潺流。八旬遐耋三添秋。等是蜉蝣朝暮休。齒舌無端甘受聒。典刑非遠惕貽羞。恫經逆理頑胡忍。榮有聯班盛亦愁。回巹餘情思並紼。塵寰偕了電光流。</text>
<title>襟流軒次歸去來辭</title>,<text>歸去來兮。東崗有廬。今始歸。謇吾得遂於初服。檢遺書而增悲。曩在少而氣邁。慕大猷而力追。謂致澤之可幾忘。才器之或非。蔚風雲兮竢會。思余贊乎衮衣。旣時命之相乖。又世念之漸微。藥身殘。歲月川奔。崎嶇末路。衰廓私門。踽踽人間。壯圖靡存。步兵窮轍。北海深樽。汨塵帽之俛首。哀蒲柳之凋顔。咄馳騁於半生。賢素履其奚安。懿性道之極天。粤神聖之抽關。亘古今而昭垂。牗智愚而洞觀。孰硏微而無獲。寧騖虗而忘還。祗乾三之惕若。戒屯初之盤桓。歸去來兮。吾豈止夫優遊。理舊築而冥棲。踵先武而默求。憑一室之偃仰。謝萬緣與百憂。何獨經濟乎花竹。愛灌圃而菑疇。亦有湖亭。載泛釣舟。依杖屨之餘跡。守四世之林丘。謨弘緖於志事。溯正脉於源流。惟此心之炳然。死而後而乃休。已矣乎雲雷施布莫能爲。桂樹攀援尙可留。胡爲乎遲徊迷所之。靈芝自三秀。家學存遠期。勗心地之矻矻。譬農夫之耕耔。保晩計於田園。傳兒孫以禮詩。從吾好而自娛。質諸尼父庶無疑。</text>
