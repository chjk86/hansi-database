<title>放鴈辭 幷序</title>,<text>季秋之月。孔 慶興一號孔州 之野人。生得二鴈。剪其翮以獻。余歸其直而畜于庭。饔人曰。是味旨於雉。請膳之。余曰。毋。是鳥也羣而有序。其有禮乎。侶而不亂。其有義乎。飛必隨陽。是其智也。至必如期。是其信也。嘴不啄生。爪不攫物。近於仁矣。羽蟲之微。具此五德。故其居載於書。其聲詠於詩。月令紀其來賓。嘉見執以成禮。凡以尙其德而昭其靈也。如之何其羹之炙之。雉鶉鷄鴨然。乃日餼以粟。盆水濟其渴。茅薦禦其寒。夜則密其藩扃其竇。以遠狸鼠。旣月翮始長可擧。於是升高而放之。送之以辭曰。爾之飛兮無北。白礫林兮氈毳落。黑水吼怒兮曾氷攢角。朱鬕綠睛兮熊攫豹食。大弓長鎩兮捷投遠弋。爾北徂兮爲彼得。爾之飛兮無南。赭墳潟洳兮沸水淫淫。蝮蛇騰空兮尾豎舌銛。火山爍日兮揚芒皷炎。爾南翔兮毛將燖。爾無東渡幼海兮。洪濤潏汨而漰湃。巨鯨呑帆兮奔鰌躍噬。烏齒鏤身兮心巧手銳。毒丸伺物兮霆擊焱駭。爾不避兮骨筋碎。爾無西過鴨水兮。赤縣蒙穢而幽昧。左言短衣兮腰槊臂矢。逐肉充饑兮腥臭是嗜。搖翟揷幢兮毛羽之不棄。爾適彼兮爲羇鬼。於樂靑丘日初暘兮。箕張角垂經緯光兮。山巊水繚適燠凉兮。膏壤千里足稻粱兮。有聖涵育澤溥長兮。不麛不卵物殷昌兮。爾莫他方之逝。返舊鄕兮。携妃兮喚族。嬉雲兮叫月。啣蘆兮避矰。色擧兮遠罼。春去兮秋來。終汝天兮愉佚。亂曰。奮長翮兮挾浮雲。超鬼門兮上磨天。羾朔野兮跨鐵關。度金城兮集華巓。遊漢都之赫戲兮。舞德輝以翩蹮。朝刷翼於上林兮。夕弄影於天津。揚淸音之嘐唳兮。近玉樓之蟺蜎。爲報孤臣兮滯塞垣。髮盡白兮心彌丹。</text>
<title>詛虎辭 慶興海邊。有惡虎縱橫。一月囕人。或至三四。爲邑大患。而邊地有砲禁。無以捕。余乃作此辭。刻木立之。虎患自此頗息。</title>,<text>耽耽素威。山之君猗。隆額卷尾。負玄文猗。雙瞳電爍。百獸奔猗。風嘯霧變。長毛羣猗。少皥肧精。辰象寅猗。巖踞藪伏。遠人隣猗。胡畔厥次。遨海濆猗。有遘無釋。血牙齦猗。蹄鬣之不足。及齊民猗。穉骸耆肉。恣嚃呑猗。寡哭孺呱。聲沸喧猗。晝不單行。夜礨門猗。狂視矍矍。號蒼旻猗。哀鳴喞喞。鬼叫寃猗。皇天之播衆萬。物物人人猗。各廬其宅。區域分猗。林則羽而水則鱗。罔敢糅紛猗。昔有虞命伯益。山澤焚猗。粤姬公驅猛獸。素翟賓猗。聖人出乎震。如日月新猗。革頑剗宄。流氳氤猗。鷙鳥之化鳩。感陽春猗。凡民患害。靡遠不詢猗。鬼門瑟海。視庭闉猗。含氣麗土之族。悉王臣猗。矧爾物之靈。曷不戢以馴猗。山君兮歸去。人間不可以久蹲猗。前有土門之江。其外女眞猗。天開大荒。草木蓁蓁猗。白山千里。壓厚坤猗。黑水漫漫。珠出蠙猗。德林之石皚。如雲屯猗。封豕玄羆。富麋麏猗。擇肉爲粮。積廩囷猗。妖狐九尾。盛姬嬪猗。爾宴爾室。育兒孫猗。山君兮歸去。行不可以逡巡猗。王靈於赫。誅不循猗。長戟如林。劒嶙峋猗。烈砲如雷。糜骨筋猗。燔巢剔窟。無處寄身猗。機罝四張。飛不得鶱猗。攀木悲嘷。如窮猿猗。束身就死。若孤豚猗。爾勇何施。爾智何存猗。始搖尾而乞命。夫誰假汝之恩猗。斷顱爲枕。皮作茵猗。磨骨絡纓。鬚揷巾猗。倀鬼羣跳。嗔爾魂猗。爾性雖猛。有鞠子之仁猗。爾雖嗜殺。愛其生則均猗。吾今與汝約。三日五日至于旬猗。挈族兮引黨。行矣兟兟猗。鳥擧焱疾。渡彼北津猗。毋爾褎耳。聽我誓言猗。山君兮莫淹留。人不可殺。天孔神猗。重爲告曰。春風兮祁祁。陰山靑兮草菲菲。黃雲漭兮四盖。長楸濶兮獵夫稀。鳥獸兮毛澤。牛羊滿野兮鹿豕肥。百靈繽其並。迓風爲翼兮霓爲旂。偃蹇騰踔兮壽且樂。山之君兮胡不歸。</text>
<title>烏曷巖辭</title>,<text>巖在西水羅東海口十里。石峰屹立水中。與海望臺相對。爲左右龍虎。其外豆滿江。入瑟海。北登烏曷兮。俯臨溟渤。積水澒洞兮。大氣坱圠。水天相盪兮。坤輿東缺。白頭巉巖兮。斗柄之揭。烏曷之角兮。東有出日。玄陰始闢兮。大塊中豁。雲龍翔挐兮。光氣翕欻。萬象一影兮。莫逃纖末。百瀆同湊。尺流不溢。十日並沃。勺水不竭。巨鰲何峙。尾閭何洩。安得窮源。長風一筏。</text>
<title>祈晴辭</title>,<text>維孔爲州。薄江海些。極北盛沍。春不解些。風厲霜夙。穀易敗些。往歲在丙。丁極備些。民阽于壑。未蘇憊些。今春亢陽。稼失藝些。及夏乃雪。仍成霈些。旣播旣茁。惟豐徯些。胡雨之恒。終月季些。厥或乍暘。又蒙曀些。稷未吐穗。麥不米些。有毒其觜。羣咬噬些。民無見粒。食稊稗些。土之無毛。神不餒些。民之旣疹。神誰賴些。旋機奮權。揮靈旆些。呵叱玄冥。招屛翳些。一掃陰霾。廓淸霽些。風褰日舒。捲曖䨴些。螟蟊旣去。禾麥茷些。萬姓含賜。樂有歲些。神功溥長。歌永世些。牲博黍馨。樽有醴些。齋躬乞靈。首屢稽些。神兮降顧。庶無悔些。民生民死。惠不惠些。</text>
<title>再祈辭</title>,<text>積雨兮病稼。民遑遑兮靡訴。躬走兮山川。靈剡剡兮俯顧。方選牲兮戒衆。尙陰霏兮含吐。及薦斝兮展辭。倏星月兮森露。承靈貺兮不遲。紛巷歌兮野舞。風撓兮日曬。藹木麥兮嫗乳。三之晝兮始匝。胡旣霧兮又以雨。輟耡兮罷銍。芽者屈兮苞者腐。嗟爲德兮不竟。衆戴目兮瞿瞿。諒菲誠兮未感。哀我民兮何哺。省躬兮潔儀。簡良日兮申籲。白山兮北峙。豆江兮東注。靈之德兮養物。靈之職兮司土。噓噏兮奮揚。左秉彗兮右植羽。滌重陰兮晻翳。布新曦兮溫煦。望四野兮薿薿。咸蘇悴兮起仆。來矣兮旣碩。黍稌兮不斁。含生兮乃粒。何神功兮廣普。淸酒兮旣灌。籩有菜兮豆有脯。靈連蜷兮少留。庇我民兮終古。</text>
<title>耤田賦</title>,<text>上之十五年己未孟春。親耕于東耤。臣時年十六。獲瞻盛儀。謹述此賦。協洽之歲。月旅大蔟。甲乙統日。吉日維亥。王帥卿士。爰征蒼牧。易彼王耤。于時民玆胥樂。載謳載謠。咸曰展矣皇哉。於戲我后洵盛典也。客有博古而好問者。惠然而來。率爾而詢乎余曰。盖聞勞力者食人。勞心者食於人。是以君垂拱於上。而庶辟呈其職。百工供其力。或垂裳而無爲。或南面而恭己。尊莫高於萬乘。卑莫汙於農圃。且以匹夫之身。不可備百工之事。而况於萬乘之主乎。有田畯焉。有農正焉。奚必躬執然後爲農。耕且爲國。君子不屑。鄒叟固刺其齷齪。論爽德而爲美談。罔䂓譏而反頌服。豈其未達而然歟。抑非凡識之攸覈者歟。蒙竊惑焉。惟子攄舊發幽。以剖寡識。余憮然有間。廼盱衡而憖曰。善哉子之問也。美則美矣。然所謂末學膚受。曉一而未析其二者也。吾雖魯塞。槩爲子敷之。夫民者萬物之元。而非農無以生。農者天下之本。而非民無以成。農須民成。民須農生。肆在生民之初。巢奠陶宅。茹實餐血。旣鑽廼燧。肇火厥食。神農儼其啓極。百穀紛其載植。理汙濕以闢洫。拓臯京以南東。田野歙其易耨。黍稷碩以穰穰。爰秋穫以夏耰。膴黎用夫底寧。是以先王制禮立極。曰敎曁養。敎之維何。致孝爲先。養之維何。務本爲先。所謂致孝者。禋誠敬於祖禰。奉烝嘗與禴祠。所謂務本者。勤遊豫以懋農。翼厥黎於富庶。式身先之。民廼率服。躬稼以供齋明。親繭以給冕黻。羲文逖而道泯。竟禮樂之騫缺。恒未遑而誼貢。靖鮮終而虢拾。紛背本而循末。憯莫懲而相襲。克憲古者幾希。彌年所於千百。惟我后挺天縱之懿相。纘先烈以樹極。繩玄靈以軼武。藐百王以峻德。亦三思以顧諐。勖自强而不息。躬追養於宗祧。感烝烝於時物。思先勞以勤己。緝舊章而敬止。于時斗建靑陽之躔。日離營室之次。蒸陽鼓發。潛戶動股。農祥晨正。土膏脉起。益之以霡霂。孔優且渥。隰沃衍腴。灌饒溝足。乃命司畿。澄隴野廬肅塗。汰其沙礫。樵其蕭茅。我田膴膴。如砥如矢。層壇屹其岳立。翠幕蕤以翼舒。太史觀禎。鑽龜端蓍。辰良撰止。乙亥孔嘉。禮官整儀。乘輿聿駕。鸞輅儼以啓途。六龍驤以沛艾。颺辰旒之渒渒。曳靑蜩之離離。千官景從。萬騎紛紜。鑾鉦噦噦以欽欽。鼖鼓嘈囐以訇隱。皥氏秉翟。豐隆滌塵。百神森其備護。睠蒼坰以天旋。紛紛翼翼以低回遹皇。沛若疾霆隱雷而激迅風也。迺屆靈壇。靈壇孔陽。絜爾牛羊。整爾祇誠。揚燎之炎煬。致高烟於田社。神歆馨而顧德。膺元吉以百祉。於是載卽于野。天田孔臧。伯益奠牛。詢正具騂。衣維黕服。絡維縹鞚。藍紼靛耒。紺轅黛衡。我耜旣覃。百儀旣同。旣堅旣好。旣備旣戒。王廼冠通天綦玉笄御衮衣紆皇組。火龍黼黻。藻繂鞶厲。執玄圭之肅肅。珮葱珩之將將。司儀辨等。尊卑以張。百僚有踐。星陳天行。蟬冕金貂。肅甫端璋。如鱗斯萃。如鴻斯翔。渙乎若百源之宗于海。燦乎若夜光之剖諸蚌也。伯夷相容。率由舊章。禮秩義擧。威儀孔明。翼翼師師。穆穆皇皇。踖踖莫莫。濟濟蹌蹌。信天下之壯觀。曠世之宏趾也。聿降于野。式撫御耦。常伯秉策。太僕執轡。載五其推。爰告爰止。烝爾公卿。或七或九。司農挈筐以藝種。祈父荷耒以耔土。王反于壇。庶民終畝。播厥百穀。王耤旣臧。厥禮載集。春日未央。爾乃大饗于法宮。旒纊儼於宸極。百辟森以辰拱。膳夫割牲。籩豆有楚。旨酒嘉殽。賜胙行炰。擧醻逸逸。飮酒孔偕。莫怨具慶。旣醉旣飽。砰廣樂之九奏。展洩洩以喈喈。鍾皷喤喤。簫管嘲嘲。天顔酡斯。有愉其容。臣具衎止。其樂融融。不失其儀。萬舞幡幡。赫如渥赭。各奏爾能。王曰念哉。樂不可盤。羣臣宣警。獻納平平。各淑其身。胥勖諸人。酹以景福。眉壽萬年。小大歡康。苾苾薰薰。饔餼浹乎家陪。惠賜潤乎輿卒。莫不歌舞乎大同。沐浴乎膏澤。信古今之盛擧。君臣之至樂也。斯時也道靡遐邇。地曁都鄙。漁倪樵倩。田夫野耄。擧欣欣然有喜色而相告曰。吾王庶幾無疾病歟。何以能闡斯擧也。其博聞强識。宏達大雅。擧彈指延頸。有怡其色而喟然歎曰。於戲。不圖今日復覿三代之盛美矣。鞱棲巖穴之士。咸背僞而歸眞。工商雜藝之倫。盡去末而反本。惰農聞之曰。王亦食力。於是乎勤。饕夫聞之曰。王亦重食。於是乎蠲爾。乃鶡冠韋帶。銜黃戴白。荷杖拂裳。彈蓑振褐。左提右挈。前進後續。或齎粮而跋涉。或連騎而絡繹。咸相顧而鞠曰。盍往觀旃。聖政赫矣。行人彭彭。車馬墢墢。如市斯歸。其麗不億。散漫雜沓。而萃蔚。若魚頏而鳥頡。盈野敷路。塡墉溢郭。或攀山而頫眡。或緣崖而側目。騈肩脇踵。連袵累祛。黃塵曀陽。流汗成雨。沓沓林林。繩繩兟兟。如碁布寘。如石匝陳。如織如灌。如麻如雲。欝乎若脩林之麗山卒。緝乎若茂草之苞衍隰也。靡不發瞽披聾。動容拭目。手抃足蹈。口頌心悅。胥曰猗歟我后。侯其偉而。或有長老皤叟。拜手稽首。獻壽將美。因奏而稱曰。天生烝物。以倫爲經。人有百行。以孝爲元。百工之林農其本。萬事之族食乃天。上以風動。下其尙也偃。高以綱維。卑其張也騫。於戲我后。昧爽丕顯。匪遑底寧。安不忘危。處泰怵傾。戰臨濟以漏航。凜朽索之馭奔。遵繩墨以不頗。厲惕若而乾乾。懼追遠之不及。睠稼穡之艱難。惟穀是恤。利民斯行。展三時之弘務。緝烈緖而有光。敬事忘勞。所以示勖也。躬親耒耜。所以示約也。班推而舍。所以示節也。自公及私。所以示秩也。薦黍稷以供齊明。所以敬鬼神而孝皇祖也。勸稼穡以給資具。所以虞國用而足百姓也。欽誠殫於宗公。敎養隆於烝億。盛矣韙乎。孝於斯極。農維曰力。維勖維約。維秩維節。儀刑孔孚。萬邦爲式。是以禱之郊社。則神祇格而降之吉。饗之禘嘗。則皇祖醉而錫之極。羣黎樂胥。徧爲爾德。屢効豐年之休。默亮無疆之福。暘雨維時。如幾如式。疆有滯秉。民無菜色。國陳仍年之槱。士牣代耕之祿。家贏養育之產。鄕優卹救之畜。民咸收𣻏反淳。戕巧抱愨。捐金於淵。抵璧於谷。賤犀象而不珍。擲瑇瑁而不簇。厥寶斯何。惟善與穀。仁風綏而外衍。義聲抗於無域。雍煕洽乎上下。贊天地之化育。皥皥蕩蕩。徽猷四塞。不知其遷。順帝之則。是以淵鞠夏沼之鱗。磩藝帝庭之葉。頤東囿之仁趾。儀丹穴之玄翼。登皥黃而埒隆。狹三王爲䟿齪。稽之二典。則猶可騈廓齊式。方之雅頌。則不翅易歲改日。匪所好余敢阿。寔未毫釐於什佰。此其德之流而效之稷也。卽炎神之膚公。棄劉之餘烈。實敷敎之大經。爲邦之要業也。烏得謂齷齪。烏得謂爽德。子大夫休矣。徒爾屑屑。吾將授子以詩。遂頌以賡之。其辭曰。倬彼甫田。有沃其疆。式遵舊趾。日吉辰良。王赫斯臨。萬品率從。王推而踆。百美攸鍾。恤隱除眚。庶民匹休。濟濟髦士。亦孔之膚。式熯莫愆。神祇攸扶。受天之祐。厥禠孔膴。皷以風雷。潤之雨露。疆域翼翼。禾易長畝。我黍彧彧。我稷薿薿。穫我公田。爰及我私。于以齊明。以饗以祀。薦之烈祖。烈祖顧止。神嗜飮食。永錫純嘏。曾孫保定。壽考萬週。民樂其利。受賜孔阜。千斯其倉。萬斯其箱。於昭峻德。不顯其光。遐不黃耇。永綏無疆。言未罄。客瞿然自喪。竦然起敬。斂手再拜曰。鄙夫以莽滅之識。知粗而不究其精。今聞君子之言。渙然氷釋。如披重霧而覩白日也。勛華大哉之君。三代可封之俗。何以尙玆。走雖不敏。請終身而誦服焉。</text>
<title>薊門烟樹賦</title>,<text>三韓使者涉遼野穿長城。吊燕丹於衍水。訪飛將於北平。朝發玉田。將向薊丘。于時陽曦始舒曉靄初收。天蒼蒼而四垂。野茫茫而無垠。轉眄東南。澄湖際天。瑩如明鏡。滑如爛銀。車流馬逝。不見行塵。樹木村閭。浮在水面。或如帆檣之出沒。或如島嶼之隱見。或如螮蝀之飮河。或如鯨鯢之吹浪。明滅變化。光恠百狀。余問驛夫曰。彼何水耶。若是浩渺而不見涯涘也。驛夫對曰。此非水也。所謂薊門烟樹者也。余瞠然異之。停車捲幔。徐察其形。有影無波。有色無聲。平鋪地上。上混天光。近睨則漸消。遠睇則如故。始若在前。倏爾在後。自彼視我。則我亦化於烟樹乎。惝怳然疑久不能去。從者問曰。此何氣也。余乃默然沉思。若有神解夫。天地之間。有光有氣。山川出雲。江海作霧。是所謂游氣也。陽煇成霓。蜃噓成市。是所謂光恠也。今是物也。隨風而變質。借日而成色。就之而不見。攬之而無迹。凝兮其似烟。淡兮其似水。寄象於有無之間。混形於空明之裏。天與野而相薄。自生景於兩際。盖山川之餘精。造物之能事也。從者曰。誠如子言。幻也非眞。何造化之多端。設如是之觀也。余曰。天生萬物。夫孰非幻。榮枯聚散。終歸於盡。故朝霞夕嵐。一時之幻也。春華夏蟲。一年之幻也。富貴權勢。一世之幻也。盍試觀夫燕薊之間乎。北望無終之山。盖有昭王之塚焉。方其遷齊器於寧臺。植汶篁於薊丘。功業如彼其盛也。東眺山海之關。卽秦皇鞭石之墟。夫旣內呑六國。外拓四夷。斬山爲城。據海爲池。聲威䂓畫。又何壯也。曾不數世。皆已烟銷而燼滅。過者爲之徘徊而惆悵。是亦豈非幻耶。曰。然則世所稱豪華得意。皆不盈於一視。君子所恃者何事。余笑而答曰。君子之道。厥有其常。修於身而爲德行。發之言而爲文章。利澤及于生民。聲名昭于簡冊。不倚形而立。不隨物而滅。當與日星而幷耀。何足與彼。較短長與虛實哉。</text>
<title>太阿如秋水賦</title>,<text>癸丑八月。設七夕製。以太阿如秋水賦命題。臣良浩以藝文提學。參考券。先命禁直諸臣。以此題應製。臣等入侍。考券定等第復命。弘文提學閔鍾顯，前提學李秉鼎曁臣。又製進。上親考。置賤臣作二下魁。賞賜大鹿皮。神器握以化權。招白帝使揚靈。揮乾剛而赫威。拂坎精而騰光。明堂巍而坐按。老龍吟於秋濤。憑神武於大柄。視寶鋩於寒波。皇王有此利器。三尺威於天下。裁陽縵而範質。皷化鑪而成釽。茨山鑿而發鉶。肇錫名曰太阿。神物自有所歸。后以之而馭世。燕爲鐔而岱鍔。德以膏而義制。鎔何待於百鍊。運無方於一試。光剡剡而外鑠。疇可與乎比擬。秋之水兮幽幽。禀天一之玄精。無纖滓於瀅澈。涵灝氣於空明。顧而視乎匣中。混一色於長天。承日華而瀲灧。瀉露紋而淪漣。目自眩於澄光。耳若聞於寒聲。乘金天之義氣。並麗水之粹英。初凌亂而截波。倏峭崒而衝星。山河定於指麾。天地爲之低昂。三軍忽其頭白。四海廓而氛晴。繽奸宄之自伏。孰强圉之敢攖。中天高而一刃。仰秋色之崢嶸。水與劒而同體。人得器而成功。銅山斂其秀氣。西序傳以重寶。肆一人之摠萬。貴大權之獨御。神機默而自運。操與縱其在手。然張弛之隨時。貴威德之並施。兵惟用於禁暴。武盖取於止戈。秋雖主於肅殺。水則利於生養。伊古人之取象。示不得已乃用。耳溪集卷一終</text>
<title>日之曙</title>,<text>兒兮日之曙。荷耡南畝去。麥畦當先薅。秫田次可除。歸時採桑城南。持與少婦飼蠶。</text>
<title>山上去</title>,<text>腰鎌山上去。背薪雪中歸。老妻滌釜待炊。穉子候門呼饑。翻嫌燧人氏敎人火食眞多事。不如餐木飮水時。人生百憂從此始。</text>
<title>莫燃松</title>,<text>莫燃松明月上前峰。莫設席紅葉滿溪石。兒兮急速取酒來。山肴野蔌聊以娛今夕。</text>
<title>秋夜永</title>,<text>洞房秋夜永。厭聞蟋蟀聲。何事雲間鴻。又向月中鳴。渠自無心聽自愁。夜夜孤枕夢不成。</text>
<title>一日</title>,<text>一日如三秋。一月當幾秋。徒知眼前樂。不念閨中愁。爾雖不我思。我思那能休。</text>
<title>川有鱗</title>,<text>川有鱗兮桃花肥。甕有酒兮竹葉香。明月在山。短琴橫床。此時故人來不來。松影依依過東墻。</text>
<title>靑篛笠</title>,<text>靑篛笠碧蓑衣。細雨飛時荷耡歸。山田草多除未了。倦臥綠陰裏。何來一聲牧笛。驚破夕陽閒睡。</text>
<title>手把竿</title>,<text>手把釣竿獨去。前溪水漲魚肥。騎牛客來如相問。言我帶月方始歸。</text>
<title>橋邊衲</title>,<text>橋邊白衲影過。問爾何山歸去。悠然飛錫不語。笑指白雲生處。</text>
<title>睡起</title>,<text>睡起忘釣竿。舞罷失蓑衣。嗟爾小兒曹。莫笑老夫狂且癡。春江十里桃花發。少日豪興未全衰。</text>
<title>溪上釣</title>,<text>溪上釣魚貫柳條。爲賖春酒度斷橋。千村渾是杏花。不知何處酒家。</text>
<title>裹飯</title>,<text>裹飯靑荷葉。掛壺綠柳枝。扁舟隨波任所之。不知行遠近。但見前山移。</text>
<title>古人</title>,<text>古人不待今人。今人還思古人。古人雖已遠。行處又今人。莫道今人古人不相及。聖賢與我均是人。</text>
<title>一臥</title>,<text>一臥山中後。石逕埋蒼苔。無人更相訪。柴扉不須開。</text>
<title>山之雲</title>,<text>山之雲何事出山去。去作人間千里雨。待得慰滿三農。歸與閒人共住。</text>
<title>百年</title>,<text>人生縱使百年。百年眞如風中烟。除却疾病與憂患。開口笑語能幾時。况復百年難期。今我不樂何爲。</text>
<title>人生</title>,<text>人生不滿百。此身寧有二。元是假形來。偶然寄在此。胡爲漫營營。所貴惟適意。</text>
<title>汀洲草</title>,<text>汀洲草色遠依依。輕棹載酒下烟磯。滿江蘆荻白鷺飛。春水如酥魚正肥。悠然獨酌對斜暉。江風拂面酒力微。山頭日落行人稀。欸乃聲中垂綸歸。不知夜何其。明月滿人衣。</text>
<title>萬疊山</title>,<text>我住萬疊靑山裏。君遊十丈紅塵中。紅塵翠盖映朝日。細柳白馬嘶春風。願君善事明主和陰陽。風雨知時年穀豐。使我瓦罇秫酒長不空。</text>
<title>關東</title>,<text>關東風景問何如。山僧向我說依俙。鳴沙十里棠花外。夕陽疎雨鷺雙飛。</text>
<title>落葉</title>,<text>馬蹄行踏落葉。步步皆生秋聲。西風捲向山頭去。秋聲却從雲間生。</text>
<title>靑山裏</title>,<text>靑山裏碧溪水。誰令日夜奔流。一到滄海無歸日。明月滿山。何不少淹留。</text>
<title>溪邊鷺</title>,<text>溪邊彼白鷺。久立欲何爲。魚自無心莫相窺。同是水中活。不如兩忘機。</text>
<title>烏不黑</title>,<text>誰謂烏不黑。誰謂鷗不白。黑白不可易。有目皆可識。如何世人惡分析。欲將黑白混一色。</text>
<title>園中竹</title>,<text>靑靑園中竹。雪壓枝半披。莫以枝暫披。遂謂節可移。苟非歲寒不改操。安得雪中靑如斯。</text>
<title>萬頃波</title>,<text>萬頃滄波之水。鸕鷀鸂鶒鷗鷺鵝鴨共浮沉。問爾浮沉在水面。能知水淺深。嗟乎水雖深猶可測。孰知世路與人心。</text>
<title>城津</title>,<text>城津夜已深。渤海風又起。寒燈明滅不成眠。故鄕回首三千里。置之勿復思。磨雲磨天都已過。思之亦奈何。</text>
<title>鬼門</title>,<text>鬼門斜日。千里飛雪。短髮飄零。寒風蕭瑟。行人到此墮淚。馬蹄爲之流血。恠君眉睫如常日。憑軾高哦猶不輟。</text>
<title>白頭山</title>,<text>白頭山在北斗邊。行行終須到上巓。今人不肯去攀。但道山高如天。</text>
<title>叱牛</title>,<text>叱牛上山去。山高逕仄牛喘息。把犂將墢土。土硬人汗犂不入。牛兮努力莫退㥘。爾喘我汗亦奈何。今也不畊時不及。</text>
<title>北地</title>,<text>北地宜好麻。家家爲絺綌。收子榨成油。束莖燃作燭。油以調菜羹。燭以照紡績。看汝足下屨。亦是麻皮織。</text>
<title>藝麻</title>,<text>三月藝麻七月穫。五日繅絲十日濯。纖手弄杼作細布。薄如蟬翼小盈握。可惜盡與南商充官債。身着麤裙不掩脚。</text>
<title>豆江</title>,<text>豆江四月氷雪消。松魚始自瑟海至。江邊家家結大網。持網赤身入江水。嗟爾逐魚愼勿過半江。半江之外非吾地。</text>
<title>松魚</title>,<text>松魚無乃松江來。巨口細鱗兼四鰓。大者如箕小盈尺。一網剩得盤上堆。其味孔嘉莫先嘗。于以獻之公堂。</text>
<title>鹿茸</title>,<text>北方五月夏至後。鹿角始解方出茸。嗟爾火砲手。來月進上當封。火急持砲上山去。深入莫怕豺虎逢。得來帶肉淺毛竹笋樣。不然不合御供。</text>
<title>海棠花</title>,<text>豆滿江邊海棠花。五月六月初結實。城中兒女十成羣。褰裳帶筐一時出。大者如杏酸如梅。肉少子多不堪啜。問爾摘此何太勤。此地無果代棗栗。</text>
<title>金山</title>,<text>金山草綠。豆江烟生。隴頭遠近耡歌。牛背短長笛聲。嗟爾邊城士女。同我百年太平。</text>
<title>去月雨</title>,<text>去月雨今月雨。一雨何太苦。兩麥浸水半登場。粟始發穗兮稷未吐。嗚呼南土好雨北土好旱。天公何以均好惡。</text>
<title>孔州田</title>,<text>孔州田豆江邊。年年江水齧我岸。昔日良田今行船。爲語江神何不公。不獨奪我民口食。一寸土是三韓寶。大國日增小國日蹙。</text>
<title>借車</title>,<text>東家借車矣。西隣有牛否。聞說來日開倉。載糴入去官府。嗟我里人來莫遲。今日納倉明春復受。</text>
<title>兒旣生</title>,<text>兒旣生矣當洗。盆中貯來淸水。水雖冷兮兒莫啼。百病消除堅骨理。北方苦寒又多風。耐寒耐風從今試。</text>
<title>北人</title>,<text>北人無長物。頭上多好髮。問爾何因爾。答云無他術。但將米泔頻頻沐。時把木篦細細櫛。長者與身齊。磨來快刀截。聞說南方好高髻。一握可換布百尺。</text>
<title>赤狗皮</title>,<text>赤狗皮身掛。生牛革足穿。皮衣冬夏皆宜。革襪水陸俱便。南人莫笑我朴陋。錦衣珠履無百年。</text>
<title>木弓</title>,<text>木弓兮蘆矢。江邊兮習射。狹袖兮氈笠。長楸兮走馬。嗟我邊城兒。努力莫少惰。若得選入親騎衛。萬戶權管無不可。</text>
<title>江邊鴈</title>,<text>江邊弋一鴈。剝皮將炰食。肉間帶一丸。堅黑小如粟。此物豈是人間有。問之故老能辨識。東海云有小人國。鴈到其國與人鬭。往往不勝遭彈射。中之旣不死。多於鴈身得。</text>
<title>北俗</title>,<text>北俗好鬼神。男巫謂之師。師者衆所尊。爾名焉取斯。瞽師敎卜筮。禪師敎念佛。恠底人誰學爾術。墦間酒食僅一飽。細布緜絲從何出。北關男巫。例貢細布綿絲故云。</text>
<title>海賈</title>,<text>海賈㥘風波。賣船因買馬。驅馬上峻坂。羊腸詰屈不可下。已矣乎水陸皆險難行。不如歸去耕稼。</text>
<title>跋高車</title>,<text>跋高車無輪。亦可以行地。者皮船無帆。亦可以泛水。惟昔軒轅始造時。揉木刳木應如是。莫羡九馬之車萬斛舟。軸折檣摧恒在彼。</text>
<title>幽蘭</title>,<text>幽蘭在空谷。白雲在高山。蘭有香兮可掇。雲有影兮可攀。彼美一人獨不見。欲往從之道路艱。</text>
<title>天馬</title>,<text>天馬出漠北。一日再躡燕山道。伯樂已遠無人顧。鳴不盡意食不飽。食不飽兮行無力。駑駘在前兮蹇驢笑。</text>
<title>疾雷</title>,<text>疾雷破山。聾者不聞。白日中天。瞽者不見。道德文章之美。愚者不信。王覇義利之分。衆人不辨。嗟爾世間男兒。莫言有耳有目。聰明不在耳目。惟係一片靈覺。</text>
<title>惡木</title>,<text>惡木不可蔭。貪泉不可飮。羊腸不可過。虎鬚不可攬。</text>
<title>黃鵠</title>,<text>黃鵠翔雲霄。一擧橫千里。鷦鷯游叢薄。跳蹌尋丈裏。均是羽蟲族。高下不齊何若是。嗟乎人性賢愚間。奚直二鳥啻。</text>
<title>海東靑</title>,<text>海東靑飛滄溟。一擧白頭巓。再擧烏喇城。金眸玉爪橫秋空。千里雉兎無全形。安得猛將如爾。大獵漠南王庭。傾東海洗膻腥。</text>
<title>靑山</title>,<text>靑山爲屛風。白雲作藩籬。白雲有卷舒。靑山無轉移。雲山本異性。何事長相隨。我亦無心者。還與雲山期。</text>
<title>赤池</title>,<text>赤池多鮒魚。赤島產紫芝。陸民與海民。漁採資生涯。於乎先王遺德。至今每飯必思。</text>
<title>水中島</title>,<text>靑靑水中島。白白沙上鳥。春來遺卵大如毬。剖之作杯好盛酒。願斟滄海千頃波。遙獻金宮萬年壽。</text>
<title>西水羅</title>,<text>西水羅海望臺。烽火初起處。嗟爾烽臺卒。每日午時宜燃炬。此去王京三千里。日暮始過鐵嶺去。</text>
<title>撫夷堡</title>,<text>撫夷堡西將臺。遙望穆祖舊墅。黑角峰奚關城。野嫗奉椀何處。至今明珠遊山上。何事蓮花過江去。</text>
<title>會寧市</title>,<text>會寧開市何繁華。馬蹄牛角簇如麻。大牛四五易一馬。紫騮靑驄白鼻騧。揚鞭作隊驅向磨天嶺。盡歸長安卿相家。</text>
<title>茂山</title>,<text>茂山之西萬杉裏。負鼎持斧者誰子。云是六鎭人。買藥之三水。虛項嶺外無人烟。草行露宿五百里。大木橫臥不可越。猛獸交蹄雜山魅。何時復設厚州府。剗山伐木平如坻。</text>
<title>烏曷巖</title>,<text>烏曷巖前瑟海口。長鯨擊水背如阜。鬐鬣嵳峩噴白雪。島嶼蕩漾蛟龍走。嗟乎爾形雖巨莫呑舟。何所獨無任公大釣手。</text>
<title>胡山</title>,<text>胡山若是我地。孔州定爲名區。豆江淸波泛彩舟。奚關綠柳繫玉壺。手折五色蓮花。腰佩八池明珠。秋月春風好時節。走馬擊毬相歡娛。安得如尹侍中金元帥。拓地千里遠至瑟海隅。</text>
<title>北方蚊</title>,<text>北方蚊蚋大如蜂。尖觜吮血毒於鋒。嗟我北人肌肉薄。爾獨何心來相虐。搖吻皷翼作雷聲。使我不得安眠食。雖然不見衣冠族。亦多浚民膏血者。於汝微物焉足責。</text>
<title>莫食苗</title>,<text>雀兮莫食苗。爾飽我當饑。兒兮善逐雀。日暮莫遽歸。然彼微物亦求食。愼勿妄殺但驚飛。</text>
<title>七月霜</title>,<text>七月霜已隕。百穀秋無實。嗟我民何辜。遭此天降罰。登山拾榛橡。能得幾日活。坐待南粟航海來。不知到何月。</text>
<title>耳麥粥</title>,<text>朝食耳麥粥。暮食皮麰覈。麥糜尙難繼。安得豆與粟。無知小兒莫啼饑。此物雖薄亦充腹。卽今四野無靑草。來月以後更無食。</text>
<title>朔風</title>,<text>朔風日怒號。問爾怒何事。我本無心吹。寧有怒與喜。在東句芒坼。在南民慍解。每到北方聲激烈。吾亦不知所以乃。</text>
<title>曉起</title>,<text>曉起排戶視。夜來雪數丈。門逕高沒頂。隣里塞來往。引索通汲路。穴裏人相呼。縱然得水來。其奈薪米無。</text>
<title>天鷄</title>,<text>天鷄一聲。天下鷄鳴。海色蒼蒼。日出之光。八表同明。自我東方。我獨先覩。地近扶桑。</text>
<title>瑟海鳴</title>,<text>瑟海鳴。聲訇轟。千山振。百獸驚。問何鳴。誰不平。地軸翻。天醉醒。三夜鳴。四海淸。</text>
<title>秋夜長</title>,<text>秋夜一何長。夜長晝隨短。遠客無睡度夜難。行人在道愁日晩。不獨宋玉悲秋氣。不獨歐陽歎秋聲。如何長安行樂子。秋夜猶短欲添更。</text>
<title>雲蒼蒼</title>,<text>雲蒼蒼兮海茫茫。望美人兮天一方。秋風起兮露爲霜。燕北鄕兮鴈南翔。天何高兮夜何長。明月來兮照空床。心煩勞兮亂中腸。夢隨君兮魂飛揚。</text>
<title>牧羊客</title>,<text>借問金華牧羊客。何事人間久遊遨。得非誤讀黃庭。無乃暗偸碧桃。答云北方多名山。玉帝遣我採風謠。耳溪集卷二終</text>
