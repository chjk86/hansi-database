<title>題北靑畫屛</title>,<text>曝趐坐苔磯。刷毛依蘭渚。日暮蘆風涼。雙飛宿何處。右雁鳧鷖浴深水。鳥雀棲高枝。托身雖異處。得地兩相宜。右鳧鷖鳥雀快鶻下雲霄。驚禽落秋水。急回紅錦翎。誤觸靑蓮子。右快鶻擊鳧衆鳥集高岡。相將欺鳳凰。徘徊日欲暮。遠憶岐山陽。右鳳凰鳥雀</text>
<title>次權應寅韻</title>,<text>漸耀朝陽紅。深添晩樹綠。園陵信有神。國祚齊辰極。右園陵瑞靄秋草沒幽宮。瀼瀼零曉露。偏霑孝子衣。感物增哀慕。右塋域深露江氣匝虛樓。山光初沐雨。擧杯邀素娥。已在東林樹。右西樓賞月</text>
<title>蓑翁釣魚圖</title>,<text>地卽桐江是。人非嚴子誰。羊裘入物色。變着綠蓑衣。</text>
<title>往叔正家。坐朝偶吟。</title>,<text>朝日出城東。照君窓牖紅。赤心正如此。報國有餘忠。</text>
<title>初月 八歲作</title>,<text>誰斲崑山玉。磨成織女梳。牽牛離別後。愁擲碧空虛。</text>
<title>瑤池宴圖</title>,<text>弱水西邊斷往還。瑤池自在碧桃閑。姬王却遡東流至。悔遣黃河出世間。</text>
<title>假梧</title>,<text>庭有梧桐是假名。不堪留待鳳來鳴。如何客夜聞秋雨。等作蕭蕭腸斷聲。</text>
<title>到穩城。追次李德哉 成吉 韻。以下四首。係北評事時作。</title>,<text>平臨北極作高城。釣欲連鼇劍斷鯨。容我飮酣靑海渴。爲君談笑白山傾。</text>
<title>戲德哉房兒 名瓊玉 夜病</title>,<text>飛瓊弄玉是前身。來作巫山夢裏人。別有男兒腸斷處。柳腰纖細不勝春。次 德哉弱質輕盈不耐身。笑如花艶語知人。紅粧照耀鍾山雪。錯道窮荒已發春。</text>
<title>次德哉射堂挑戰韻</title>,<text>負強君似擁函關。取勝吾如據北山。直待晩來爭一戰。黃金爲注亦何慳。又一自哥舒失潼關。從敎虜馬立吳山。可憐西北重興地。天爲吾東聖主慳。元韻 德哉身如子美臥江關。戀極金輿在蜀山。幸賴元戎輸寸效。爲君殞命我何慳。</text>
<title>四月一日</title>,<text>病臥茅堂不出遊。閉門風雨滿山頭。有人來問春歸處。已放桃花逐水流。</text>
<title>林德源挽</title>,<text>憶曾獵罷元山路。我飮斗巵君彘肩。今日忍看塵壁上。雕弓白羽又龍泉。</text>
<title>登白塔寺樓 以下十六首。係燕行時作。</title>,<text>十二危欄倚半空。登臨南北更西東。天連客路三千里。雲隔鄕山一萬重。</text>
<title>追記八渡河</title>,<text>山勢逶迤自北來。迢迢客路此中開。莫言八渡河流曲。不及離腸作九回。</text>
<title>追記。次書狀在遼東寄義尹韻。</title>,<text>積漲三河失淺灣。撑舟盡日卸征鞍。朝來寄與家書去。猶道吾行萬萬安。醉中容易解離船。跨馬登途更促鞭。醒後回頭人已遠。不知誰爲作嫣然。</text>
<title>追記遼城有感</title>,<text>一片孤城當落暉。只今殘堞見烏飛。若令仙鶴重來訪。不獨人非城亦非。城堞崩頹故云</text>
<title>次書狀韻 時聞連山警報</title>,<text>夜聞楡葉墜蕭蕭。曉起新磨匣裏刀。慣識連山秋草路。虜弦初勁馬初驕。</text>
<title>八洲河</title>,<text>秋河淸淺正堪憐。更有銀鱗入網鮮。却憶漢濱釣魚侶。幾人乘月上江船。</text>
<title>次書狀韻</title>,<text>寒雨蕭蕭洒客衣。沙河城外見人稀。不堪回首鄕關隔。萬疊雲山連翠微。</text>
<title>謁夷齊廟</title>,<text>傷心周是普天尊。擧目殷無尺地存。若使當年東渡海。箕封自有別乾坤。</text>
<title>玉田途中</title>,<text>遠樹微茫接海關。塞鴻聲在暮雲間。若爲借得南飛翼。千里鄕山一日還。</text>
<title>留薊觀虹</title>,<text>一邊殘照一邊雨。忽有長虹掛碧霄。玉皇知我乘槎苦。特許空中架彩橋。</text>
<title>憶慈親</title>,<text>裁書爲報慈親道。王事休來兒始歸。莫畏還家落歲暮。行裝猶有密縫衣。</text>
<title>次書狀仲秋月韻</title>,<text>去歲玆辰在故鄕。月明尊酒畫欄傍。兄酬弟勸饒行樂。惆悵今宵是客堂。</text>
<title>昭君西子相對圖</title>,<text>畫得昭君對西子。誰將筆法奪天成。當年不有毛延壽。應使胡兵作越兵。</text>
<title>天壇</title>,<text>對越心常在帝傍。南郊齋沐更壇場。聖君自與天齊壽。却笑祈靈漢武皇。</text>
<title>九月十日。夜坐玉河館。</title>,<text>送盡夕陽如度年。更逢明月奈無眠。不知身在家鄕日。費幾光陰却自然。</text>
<title>倩人鑷白</title>,<text>朝似靑絲暮白絲。浮生榮悴儘天爲。欲將僞少欺人眼。終奈眞衰我自知。</text>
<title>風雪夜歸人</title>,<text>雪滿荒村過者稀。如何一犬吠雲扉。定知山後梅花發。溪友尋香冒夜歸。</text>
<title>七夕</title>,<text>銀河橫絶半天流。牛女平分萬古愁。歲歲金風吹不盡。碧梧枝上又驚秋。</text>
<title>次三角韻</title>,<text>此地元來天一角。南樓又是城南角。我來日日登玆樓。望望那能見三角。</text>
<title>狂風願桃落</title>,<text>翁憐靑子狎卑枝。兒願狂風拳地吹。半熟正於髫齒好。待他黃落苦遲遲。</text>
<title>次楓溪洞韻</title>,<text>步步尋幽自不休。夕陽山色惹淸愁。秋深何處無霜着。霜着楓溪分外秋。元韻 象村申欽世事紛紛苦未休。重陽滯直更堪愁。令人却憶楓溪洞。赤葉黃花滿意秋。</text>
<title>題畫帖</title>,<text>孤雁呼群月欲殘。荻花風細夜生寒。吾人久負江湖約。恫悵虛從畫裏看。山外風塵兩雄鬪。山中日月四翁閑。誰知秦漢興亡事。已向圍棋局上看。偶來橋畔聽鳴湍。童子將琴合早還。自是峨洋心與會。不須移向曲中彈。蘆中一雁不鳴飛。送盡秋風尙未歸。舊侶好爲行陣去。只今應占稻梁肥。池中鷺傍靑蓮葉。葉底魚驚白雪衣。在世孰非求一飽。漁翁肯與爾忘機。一人吹笛一人聽。知有聲聲入耳淸。澗水松風添意趣。靑天又是月輪明。本欲窺魚下塘水。若爲回首立多時。秋來漸覺西風緊。怕觸衰荷損頂絲。</text>
<title>嬾婦</title>,<text>蛩寒虛促秋宵織。蠶老同爲春晝眠。不識郞君緣底事。逢人常道別妻賢。</text>
<title>次釜浦韻</title>,<text>淸風弄水月籠秋。漁父騷人醉一舟。濯足濯纓無不可。人生相見卽同遊。</text>
<title>次仁叟韻</title>,<text>無錢得酒常容乞。有客通名不用銜。瓦釜土床貧亦樂。漫然淸世一夫凡。雲路冥鴻誰可弋。華山歸馬孰能銜。只緣居與人相別。毛羽初非獨脫凡。</text>
<title>靑鶴洞感舊</title>,<text>滿庭槐杏綠陰陰。翠壁丹崖洞府深。遙憶昔人觴詠事。落花啼鳥摠傷心。</text>
<title>靑塚</title>,<text>思漢心惟春草知。嫁胡身奈老天爲。薄緣自絶明天子。拙筆何尤賤畫師。黃金解誤百年身。靑冢空留一片春。已是芳心爲漢草。未應香骨化胡塵。女死能令草感衷。世間髥婦儻聞風。李陵不學葵傾日。枯骨堪羞白冢中。</text>
<title>次皇華集松都韻</title>,<text>聖帝東迎少昊春。百靈奔走逐淸塵。偏邦無路趨方岳。猶覩中朝第一人。</text>
<title>詠史</title>,<text>楚地靑山有九疑。懷王何事信張儀。商於六百終難割。湘水空流不盡悲。楚雖三戶亦秦亡。未必南公說得當。一入武關民望絶。孱孫何事又懷王。右楚懷王奉詔班師人或疑。自知亡宋實天爲。假令不下金牌字。星落應回渭水旗。武穆精忠草木知。墓前松柏盡南枝。高宗陵上樵無樹。空有悲風自北吹。右岳武穆</text>
<title>接桃</title>,<text>東風媒汝一枝春。嫁與他根作態新。花縱不言猶有子。楚宮堪比息夫人。</text>
<title>關西路中。逢象村贈別。</title>,<text>嶺北關西客路中。每回相見未從容。不須顏鬢驚衰變。惟有心肝箇箇同。</text>
<title>贈辨誣使月沙赴京</title>,<text>聖王衷悃聖皇知。辨使何須再去爲。多事月沙賢相國。一生勤苦誦夫詩。</text>
<title>金虜獵圖</title>,<text>金祖豪華彼一時。千秋圖上見雄姿。書生亦有呑胡志。和汝吳山立馬詩。</text>
<title>西施圖</title>,<text>人言亡國在西施。惟有君王醉不知。臺上已非薪上日。伍胥何事強爭爲。</text>
<title>蜃樓呼韻</title>,<text>登仙無路此生悲。望斷蟾宮斫桂枝。海上蜃樓如可到。坐垂任子釣鼇絲。</text>
<title>次韻</title>,<text>少年欺我白頭翁。我昔韶顏似汝紅。作此凋枯容易事。送迎秋月與春風。</text>
<title>次皇華集韻</title>,<text>藜腸可與論滋味。俚語安能和正聲。鯉躍龍門眞自幸。此身奚啻識韓荊。迎人山送晴嵐色。喚友鸎傳幽谷聲。無限風光惱詩眼。不妨歸路滯班荊。東韓民物太平痕。聖帝恩光見野村。新婦餉姑翁哺幼。勸耕廉吏過柴門。落花芳草雨餘痕。紅綠交輝遠近村。方信太平今有象。酒樓詩閣古關門。</text>
<title>次李德哉見示韻 在摠府直所</title>,<text>禁直分明夢野亭。覺來山色眼中靑。欲將說與龍眠畫。惟有歸心不可形。</text>
<title>楊花渡江亭</title>,<text>削立千尋嶂。危亭枕碧流。潮痕晩猶濕。江氣夜生秋。樹綠看黃鳥。沙明失白鷗。明朝京洛去。塵土使人愁。</text>
<title>迎祥應製</title>,<text>九闕祥雲合。千門瑞旭輝。堯衢聞擊壤。舜殿覩垂衣。催却梅花嫩。消殘臘雪稀。彤庭新賀罷。留醉羽觴飛。</text>
<title>客堂春帖</title>,<text>春來何所祝。福祿與時新。親壽岡陵久。君恩雨露均。淸樽隨處滿。佳客到來頻。歌舞三韓地。相逢盡好人。北陸窮陰後。東風淑氣新。庭梅香欲動。門柳綠初均。世道方看泰。春遊不厭頻。滿堂佳客醉。渾是太平人。</text>
<title>次富寧客舍韻</title>,<text>雨雪陰山北。風濤渤海邊。胡天無盡處。漢月幾回圓。旅夢魂猶苦。鄕愁眼欲穿。經年馬上客。今日飮中仙。</text>
<title>村居詠懷。次李白宮中行樂詞韻。</title>,<text>山城依鳥道。江檻俯蛟宮。問柳宜晴景。看花怯晩風。有時迎客至。不敢道尊空。沽得前村酒。欣然一笑同。憶昔提長劍。關河爲壯遊。戈鋋明朔雪。笳鼓動邊樓。流落身猶健。蹉跎影可羞。公侯元有命。不必曲如鉤。</text>
<title>次贈孟浩然韻</title>,<text>牧笛煙中起。漁歌月裏聞。入山行友鹿。閉戶臥棲雲。計拙慙時彥。才微負聖君。扁舟五湖客。千載慕淸芬。</text>
<title>次贈秋浦韻</title>,<text>花壓小窓晩。幽禽啼喚人。呼兒敎換酒。邀客約尋春。芳草踏還綠。淸詩吟轉新。良辰須大醉。莫效獨醒臣。</text>
<title>次送趙雲卿韻</title>,<text>顏紅緣嗜酒。髮白坐憂時。同異臧三耳。安危鼎一絲。西朝冠蓋急。南討羽書遲。諸葛躬耕日。誰知可出師。</text>
<title>次寄淮南友韻</title>,<text>鄕心倚高閣。春思立芳洲。欲往不得往。薄遊成久遊。風塵隔故國。歌舞散靑樓。世事將流水。如何去莫留。</text>
<title>次寄王漢陽韻</title>,<text>南隣與北郭。酒熟解相邀。倒屣主人喜。牽衣兒女嬌。開筵坐碧草。待月望靑霄。大醉歸來暮。柴門隔水遙。</text>
<title>次歐陽公廣陵寺韻</title>,<text>百戰將軍老。腰間劍尙存。歸來坐一室。風雨掩重門。江近煙初瞑。山深日易昏。丹心憂大國。一一鬢生痕。</text>
<title>金城贈魯瞻</title>,<text>萬里人歸北。三秋雁向南。鄕心常極目。離思暫停驂。官酒隨多少。山肴雜苦甘。相逢良有數。終日共遊談。</text>
<title>杏山</title>,<text>曠野亦高丘。登臨滿目秋。雲連千里色。月共兩鄕愁。膽氣龍刀在。容華鵲鏡羞。平生四方志。今日始觀周。</text>
<title>送李尙書赴燕京</title>,<text>朝廷重專對。妙揀大夫賢。夙誦詩三百。重遊路四千。眼明周禮樂。跡慣禹山川。竣事歸須早。宮麻待子宣。燕京且萬里。半道鬢先蒼。去爲朝天急。歸因懷土忙。憶曾爲客苦。復此送君傷。所賴身猶健。遼寒也不妨。</text>
<title>松京懷古</title>,<text>麗王城此護金甌。五百年來霸氣收。故國無人山獨立。荒臺有恨月空留。三韓一統思前烈。艶色妖僧悼末流。靑木至今凋落盡。鷄林黃葉一般秋。</text>
<title>贈年友下第還鄕</title>,<text>落魄湖南返舊廬。嗟君此別意何如。去年馬榜連行雁。今回龍門點額魚。腰下靑萍三尺許。眼前黃葉九秋餘。臨岐爲問重來約。細雨桃花三月初。</text>
<title>次虛白堂千秋韻</title>,<text>鷄人唱罷闢金宮。花底龍旌颭曉風。劍佩繽紛光耀日。羽林磨戛氣成虹。春催萬戶垂楊綠。恩浹千官醉面紅。猥側賀班慙薄劣。敢傾丹悃祝如崇。</text>
<title>次稼亭早朝奉天殿韻</title>,<text>春陰薄薄透簾寒。金鴨餘香在博山。鳳殿雲移開寶座。龍墀風引步仙官。淸河共際千年會。晝日三承咫尺顏。朝退歸來花底散。滿城環佩響闌珊。</text>
<title>次德哉敬勝韻。別子安。</title>,<text>初度俱當乙丑年。羨君風調獨巍然。詞鋒久避常蛇勢。交道寧疑市虎傳。已喜龍頭超第一。佇看鵬翼擊三千。南歸莫惜相思字。鴻雁春來向北天。</text>
<title>辛卯七月晦。除北評事。八月念八。發程。暮投樓院。洪而信待以酒果。作四韻三首。贈別。余次其一。酬別。以下六首。係北評事時作。</title>,<text>一見相推意氣豪。情親何必舊同袍。樽前細話雙揮塵。關外行裝獨擁旄。嶺樹經霜吹落葉。塞鴻迷雨下空壕。病來怯殺深杯飮。虛負黃花與白醪。</text>
<title>在北道巡行時作</title>,<text>踏遍關河路不窮。滄溟西畔白山東。五更魂夢迷鄕國。千里戎裝帶朔風。正是客中同病鶴。不堪愁裏聽歸鴻。傍人莫識余心事。錯把醫方勸水雄。以疾。服水雄故云。</text>
<title>次審藥韻</title>,<text>經年病裏須良藥。連日樽前怯大杯。華髮漸隨芳草長。衰顏羞對好花開。雲橫秦嶺夕陽盡。雪罷胡山春水來。日暮孤城頻悵望。鄕愁無賴酌金罍。</text>
<title>在北道避亂時作</title>,<text>磨天危嶺鬱嵯峨。鳥道連雲萬里賖。地接胡關霜落早。天連鯨海月明多。孤臣髮白三千丈。故國灰殘百萬家。家在漢濱何日到。秋來空送雁行斜。</text>
<title>富寧李宜臣卜居</title>,<text>卜築何時破鬼慳。層巒斷處控波瀾。三更月照黃金湧。萬里秋涵碧玉寒。世事不禁雙淚下。鄕愁聊借一杯寬。前途若掃豺狼跡。歸路羊腸不道難。</text>
<title>次德哉警魯瞻韻</title>,<text>老杜何時賦北征。故園春色負梅兄。無家久作三年客。有友聊寬萬里情。歸夢每從天外懶。旅程多在雪中行。西方消息憑誰問。惟見關山片月明。</text>
<title>雙城別魯瞻</title>,<text>脈脈幽懷酒一杯。龍興江上日西頹。萬重山送人南去。千里春隨雁北來。節物世情同變換。國恩鄕思共徘徊。時危猶佩雙城印。誰道明君棄不才。</text>
<title>乙未秋七月旣望。龍興江舟中。作用赤壁賦中字。</title>,<text>蘭舟一葉縱西東。正是蒼茫露洗空。萬頃波光虛月下。一天秋色在江中。吹簫客有登仙興。橫槊人爲蓋世雄。往者如今不須問。且將杯酒獨臨風。</text>
<title>乙未秋夕。還自穩城。到居山驛。逢李德哉。</title>,<text>梧葉初飛秋夏分。故園消息若爲聞。池塘殘夢吟靑草。嶺海歸心望白雲。囊乏一錢長作客。腰橫三尺舊從軍。滿天風雨關山路。樽酒如何幸見君。</text>
<title>次唐將韻 公州時作</title>,<text>將軍才調武兼文。說劍論詩兩絶群。玉節遙分遼塞月。金鞭直指錦江雲。皇家柔遠仁無外。海寇窮兵勢自焚。退却秦軍三寸舌。九重歸奏聖明君。</text>
<title>村居。次朴季吉韻。</title>,<text>茅屋成村結搆同。蕭條煙火亂山中。居人似鶴棲松雪。旅客如鴻怯朔風。門對氷灘暮流急。窓含霜月夜寒通。起來擁褐前簷下。占得朝陽曝背紅。我生於世與人同。底事棲棲逆旅中。山野襟懷歌且嘯。乾坤氣色雨兼風。地窮胡塞鄕書斷。路走秦關客夢通。勳業不須頻攬鏡。衰顏無復舊時紅。百戰歸來一劍同。關河蹤跡夢魂中。當時戎馬衝氷雪。今日荊扉掩朔風。瓦釜土床甘飽暖。天時人事任窮通。村翁載酒來相問。暫借愁顏一醉紅。</text>
<title>永興。次羅克之韻。因贈別。</title>,<text>一見知心蓋已傾。相將玉貌在圍城。吹毛到處人求過。沒羽如何石感誠。鬢上三千驚白髮。胸中十萬仗神兵。自中興後身▒病。歸臥林園羨此行。</text>
<title>詠雪寄朴季吉</title>,<text>天寒白屋掩柴荊。夜雪終朝尙未晴。高壓山松別有色。平沈氷澗但聞聲。蹇驢㶚水騷人興。羸馬藍關逐客情。不及老農南畝畔。豐徵占得萬家盈。</text>
<title>次季吉韻。寄德哉。</title>,<text>年前多難與君同。沙塞旌旗在眼中。金石心肝猶炳日。萍蓬蹤跡各隨風。關山一望頭俱白。嶺樹重遮信不通。千里相思孤夢罷。五更燈燭伴殘紅。</text>
<title>次季吉哀君實旅櫬韻</title>,<text>堂有孀親室有妻。天涯歸路孰相携。愁連嶺樹黃雲暝。怨入胡天白日低。故里幾思遼鶴返。旅魂應作蜀鵑啼。雙城話別依如昨。唱斷哀些不忍題。</text>
<title>送隆吉北道評事</title>,<text>昔我磨天嶺外行。歸來鞘劍老龍鳴。柳營自有籌邊手。蓮府空題佐幕名。關塞今爲行樂地。丈夫那作別離情。祗應長白山依舊。寄語無勞送虜兵。</text>
<title>次季吉三月三日韻</title>,<text>相逢何事太遲遲。共把幽懷付酒巵。抱玉君如遊楚國。彈琴我似遇鍾期。詞場戰藝傾三峽。交道論心絶九疑。分占溪山咫尺地。黃冠野服好追隨。</text>
<title>又次</title>,<text>山中有約歸何遲。桂酒濃香滿斗巵。百歲茫茫去若夢。三春忽忽來如期。莊周蝴蝶我無別。魚目隋珠人或疑。終日惟須酪酊醉。且將明月淸風隨。</text>
<title>林德源挽</title>,<text>昂昂落落平生志。不是區區翰墨流。早識虎頭當食肉。誰知猿臂未封侯。老猶裹革將軍健。淸比懸魚太守優。遺恨未抛方寸印。幾回歸夢錦山秋。</text>
<title>梁榥書堂</title>,<text>梁君眼力破天藏。爲卜林幽作草堂。千載雲煙乘鶴地。一區山水臥龍莊。重茅不怕秋風怒。綠樹偏宜夏日長。除却讀書無一事。燕泥時見落空樑。</text>
<title>利城東軒。次韻。</title>,<text>十里喬松簇翠蒼。居人解說百年長。海風傳響喧濤浪。岳氣通寒飽雪霜。老榦久辭斤斧伐。苦心那免蠹蟲藏。終然合有良工用。不作川舟卽廈樑。右松林裊裊盈盈不自持。春風多事弄絲絲。漫天白雪疑輕絮。拂地黃金認嫩枝。不與梅爭全盛色。却於松讓後凋姿。可憐北去南來路。只爲情人管別離。右柳堤</text>
<title>送金而敬赴原州</title>,<text>邑近名山豈偶然。一麾歸去擺塵緣。使君長物琴書鶴。造化奇功萬二千。春菜登盤饒藥餌。高僧在座足詩篇。仙源出世爲江漢。休惜魚書一再傳。</text>
<title>次江界韻</title>,<text>高樓不盡古今愁。漢虜橫分一水流。靑海亭臨風萬里。白頭山戴雪千秋。將軍自倚長城壯。志士猶爲大國憂。遙望日邊何處是。九重無路借前籌。</text>
<title>次書狀七月一日見示韻 以下十五首。係赴燕時作。</title>,<text>君懷氷鑑玉壺淸。我視千金萬戶輕。傾蓋掃將塵慮去。披襟說到寸心明。匡衡抗疏稱遺直。東野鳴詩見不平。正値塞鴻南去日。北來同是客燕京。</text>
<title>望海</title>,<text>眼力收將大海來。胸呑萬里有餘恢。靈鼇首戴三山峙。神禹功勞四瀆開。氣蹙乾倪蒸作雨。波搖坤軸怒成雷。扶桑弱水知何在。日月跳丸去却回。</text>
<title>復用前韻</title>,<text>萬派朝宗來復來。廣淵包納一何恢。金烏玉兔東西見。蛟室龍宮次第開。蜃氣有時爲活畫。鯨波無日不晴雷。蓬萊指點虛無路。方士求仙去未回。</text>
<title>追次書狀練光亭韻</title>,<text>徙倚高樓俯綠灣。偶因風景暫留歡。佳賓賢主東西美。王賦崔詩伯仲間。此日當筵須盡醉。明朝別路一何漫。燕山館裏如相憶。座上三行桃李顏。</text>
<title>山海關</title>,<text>形勝從來最擅雄。遼燕舊界此交衝。天連渤海三千里。地接陰山一萬重。聖代不勞秦築怨。豐功還陋漢登封。關門鎖鑰今誰是。見說兵藏小范胸。</text>
<title>觀海樓。次書狀韻。</title>,<text>萬里城頭百尺樓。客來登眺迥添愁。遼燕割據山河在。秦漢經營歲月悠。滄海窮邊惟出日。碧天低處更無洲。酒酣忽起悲秋思。回首西風見木流。</text>
<title>楡關</title>,<text>際海連雲一望沙。不知胡騎幾經過。黃楡舊擁防秋路。碧柳今遮賣酒家。布野禾麻均雨露。滿城煙月摠笙歌。邊關饒此昇平樂。待到神京更若何。</text>
<title>入關題主家壁上</title>,<text>遼城西畔薊門東。千里風煙一望通。客路尋常秋色裏。人居大抵柳陰中。酒排心悶愁何在。神助詩才語更工。滿壁淋漓留醉墨。當錢聊謝主家翁。</text>
<title>萬柳莊。次書狀韻。</title>,<text>山河莫道是窮邊。毓秀流芳自古然。扣馬殷仁隣宅里。望夫秦石接風煙。侯家舊業名園記。主婦徽音女則篇。三世一堂遺像在。鐫珉更與後人傳。</text>
<title>謁夷齊廟</title>,<text>玄鳥遺墟黍欲生。岐山已睹鳳來鳴。九州周有三分二。臣節殷餘弟及兄。扣馬孤忠松獨秀。採薇淸操玉雙成。要知扶植綱常力。讓國初頭大義明。</text>
<title>午憩板橋</title>,<text>一聲新雁度南樓。薊樹風高葉欲流。宇宙百年常作客。江山萬里獨悲秋。從知服藥難醫病。只有銜杯可寫憂。誰識匣中雄劍在。猶能夜夜氣干牛。</text>
<title>薊門道中</title>,<text>半歲西遊且未廻。薊門歸路劇悠哉。高秋雁帶鄕心去。薄晩雲將雨意來。嘯志歌懷時自遣。羸驂倦僕日相催。愁中莫用看明鏡。鬢上靑絲一半皚。</text>
<title>發薊州。次前韻。</title>,<text>山勢周遭去却廻。雄州形勝信佳哉。幽幷界接風煙古。箕尾星分宇宙來。夾右舟航沿海轉。從東冠蓋望天催。觀周足償平生志。只恨霜凋旅鬢皚。</text>
<title>次千秋使早朝韻</title>,<text>赭袍高拱殿中央。鴛鷺晨趨作幾行。燈影遙分銀的的。佩聲交戛玉瑲瑲。辰樞電繞知今日。黃道雲開見大陽。鰈域賤臣同百獸。幸陪韶舞舜階傍。</text>
<title>皇都</title>,<text>天上星辰箕尾躔。寰中彊界冀靑連。被山襟海皇都壯。聖繼神承寶籙綿。壽域謳歌今萬曆。戰場沙雪古三邊。秦城漢塞窮兵地。文物衣冠二百年。</text>
<title>頭流山。次僧軸韻。</title>,<text>石門中斷瀉淸溪。磴路崎嶇高復低。靈境不曾容客到。上方猶自有僧棲。湫寒龍未玄冬蟄。谷䆳鵑常白晝啼。緣底入山緣底出。似雲東去復來西。</text>
<title>贈崔魯瞻</title>,<text>老仙筆下古韓文。子又能詩鯉有聞。才調少年名籍籍。蹉跎衰鬢日紛紛。天涯離恨傷春草。關外歸心望白雲。莫道九門千里遠。急賢須恃聖明君。少日稍爲鄒魯文。行年五十恥無聞。官非謂薄知吾拙。聾亦何傷厭世紛。長物此時惟白髮。舊交中歲盡靑雲。邇來懷抱無多好。關路春風又送君。</text>
<title>洪奉化挽</title>,<text>三十年前一夢間。交遊興味未全闌。手談但覺冬簷暖。酒戰都忘夜閣寒。中歲干戈無雁鯉。只今庭戶有芝蘭。爲郞作宰才何展。最惜魁星舊彩殘。</text>
<title>次李汝涵秋享後遊奉恩寺舟行往還韻</title>,<text>塵事牽人苦未閑。不禁愁鬢望秋斑。二陵洒掃仍尋寺。三伏炎蒸強出關。二走淺灘渾白石。岸臨長浦半危巒。今辰逆浪撑舟去。明日乘流弭棹還。百丈拖船我自閑。臥看江岸草花斑。出塵方快開湯網。羈宦曾愁閉武關。昨夜商飆動閶闔。一分秋色在林巒。莫嫌明月初生魄。人世難逢壬戌還。出城那得此身閑。詩句關心鬢欲斑。不盡江流吟衮衮。作雙洲鳥詠關關。近憐芳草遙憐樹。晴愛明沙雨愛巒。物色惱人酬未了。來遊此地不知還。昭代無能也自閑。肯勞心目強窺斑。名場遠我三千里。世路難於百二關。良友相逢仍勝地。碧江殊好又蒼巒。蘇仙赤壁何如此。欲駕扁舟一往還。</text>
<title>送別。次韻。</title>,<text>乾坤萬古浩無終。暫着浮生逆旅中。故國興亡餘夜月。離人去住又春風。吟成謾興詩何力。澆破閑愁酒最工。寄語江南芳草色。莫敎歸日碧連空。</text>
<title>龍灣。次人韻。</title>,<text>瞻望皇居北極天。萬邦趨賀共爭先。半年持節充觀國。八月乘槎擬化仙。魏闕九重雲裏迥。萊衣五色夢中鮮。壯遊自是男兒事。不負平生誦百篇。</text>
<title>失題</title>,<text>莫說金閨與玉堂。世情容易變炎涼。羊腸已是爲行路。蝸角還能作戰場。可笑夜牛虛喘月。若爲秋雁強隨陽。金裘花馬何須惜。且換春醪醉百觴。</text>
<title>申滌哀詞</title>,<text>天上樓成返謫仙。詩魂今在玉皇前。楊州鶴去雲空冷。梧樹鸞孤月獨圓。霧裏幾年韜豹炳。匣中三尺吼龍泉。靈輿駕日吾將送。小少從遊辱世憐。</text>
<title>吉州。次客館壁上韻。</title>,<text>歲在龍蛇事可傷。南來兵火爍崑岡。池臺蕪沒成陳迹。羅綺銷沈憶舊香。亂世且爲陶令醉。窮途欲學阮生狂。傍人莫笑吾儒腐。猶帶秋蓮尺許長。天涯遊子足悲傷。況乃佳辰陟岵岡。不識弟兄何處會。遙憐茱菊故園香。偶成歸夢愁仍罷。纔得來書喜欲狂。送盡邊鴻人未去。可堪庭樹葉聲長。</text>
<title>禁中述懷</title>,<text>聖君恩重此身微。欲報心將事事違。禁裏看花憐向日。山中採藥憶當歸。老吟苦作秋蟲咽。晩計催如夕鳥飛。蘿月松雲夜夜夢。夢時方是覺時非。柱笏凝思對翠微。吾何違世世吾違。狂圖自信我爲我。拙計云胡歸不歸。許老句吟雲北去。蘇翁心逐鵠南飛。羈人感興無今古。豈獨淵明悟昨非。</text>
<title>昌原作</title>,<text>太白山南智異東。還珠勝致似壺蓬。人家籬落千年碧。官舍門庭百日紅。元將候風行省廢。崔仙翫月古臺空。只今留與漁樵唱。一半平分屬醉翁。</text>
<title>次昌原野亭韻</title>,<text>尋幽曾未到林丘。先得楣題入案頭。柳市靑帘知酒熟。桃源紅浪見春浮。彈棋客倦仍看竹。護鶴童閑且牧牛。除却琴書料理外。不知何事惹淸愁。其二柳家亭子跨高丘。十里平臨遠樹頭。水面日華晴灎灎。山腰嵐氣晩浮浮。穿花飛見將雛鳥。臥草鳴知失犢牛。笑我倥偬無日了。若爲歸去滌煩愁。</text>
<title>晴後偶吟</title>,<text>幽人春惱日高眠。覺後開窓霽色鮮。山聳玉峯褰宿霧。柳搖金線帶朝煙。王孫歸恨年年草。遊女新粧步步蓮。遙憶故園千萬里。不堪回首白雲邊。</text>
<title>奉別咸鏡監司。次洪同知韻。</title>,<text>臥病無由餞郭門。小牋惟有贈君言。承宣會見民風化。籌策須令國勢尊。此日去留靑鬢改。曩時蹤跡白山存。自憐衰拙終何用。窮巷平居亦聖恩。</text>
<title>李德哉挽</title>,<text>少年文字爭名日。壯歲干戈倡義時。萬死一生君與我。交情別意酒兼詩。箕城跡半魂先往。灣館盟寒恨獨遺。忍想金郊停使節。三呼聲斷鄭同知。</text>
<title>射虎石 赴燕時作</title>,<text>猿臂將軍夜獵歸。馬前何物見依俙。山東羊起初疑是。圯上人行近却非。乍似負嵎寧畏逐。漸成當道可能揮。若令驢見應輸技。卽有狐來定假威。目駭只憑吾手法。膽麤那失此心機。抽來金僕流星閃。彎罷烏號落月輝。霹靂應絃傳谷響。鬼神隨鏑擺林霏。妙穿何用誇徒搏。大獵非關作合圍。但道毛蟲能飮羽。豈知山骨本成磯。三重洞甲人猶鮮。一發連豝古亦稀。勇奪爪牙思卽壯。射開金石理何依。氣通物我元無間。誠貫堅頑故不違。須信揮戈回返景。莫疑流血濺空衣。如何介石精誠在。畢竟分茅命道微。胡塞自裁人共惜。漢恩偏薄史猶譏。蘇卽屬國非羝乳。金虜封侯但馬肥。帝有雄才猶失將。石非神物獨知幾。千秋霧隱留遺跡。一片雲根對夕暉。往事至今如過鳥。行人弔古駐驂騑。若爲化作燕然石。銘記當年漢將飛。</text>
<title>白首同夜直 文臣庭試壯元</title>,<text>憶昨南遷我與公。溪山咫尺占西東。襟期共付淸尊美。肝膽同憑古劍雄。浪跡久嘆宣室遠。策名今復紫宸通。南鱗北羽中年別。畫省香爐此夜同。千里外愁談笑裏。十年前事夢魂中。憂時已白千莖髮。戀主猶丹一片衷。奇遇正如披霧隔。生還自是荷天聰。開襟宛對黃樓月。乘興還思赤壁風。御燭分光來玉殿。仙壺賜醞出金宮。皇恩欲報知無路。坐數殘更浪撫躬。</text>
<title>宣宗大王挽章代述</title>,<text>大德端宜景命膺。飛龍九五覩時乘。迪知先業投艱大。粤自初年倍戰兢。躬御萬機無暇日。身居九闕若春氷。盡忠納誨資帷幄。論道經邦責股肱。致理務令和氣在。措時期見大猷升。宸誠不隔封疆限。帝眷偏承錫賚增。寶典兼宣十行詔。龍袍又下九霄層。三韓均慶彝倫敍。萬姓同欣顯號稱。誰道吉凶惟所召。爭如否泰有相仍。鯨奔暫駭風波動。電掣旋看宇宙澄。聖德玉成休式至。皇恩天覆感何勝。只緣大義尊中夏。竟致丕基有再興。鳳駕不因梧野狩。龍樓已哭杞天崩。有臣誰效金縢卜。遺命昭垂玉几憑。閟殿重修昌德闕。幽宮側近健元陵。微臣譾薄承知遇。禁闥趨蹌記昔曾。銅佩幾年欺老病。銀臺中歲赴恩徵。承宣南服誠非分。奔哭初哀痛未能。殿上載瞻新日月。眼中猶是舊觚棱。幸今聖孝光前烈。惟祝靈圖萬萬承。</text>
<title>玉顏不及寒鴉色 七歲作</title>,<text>憶妾承恩日。自比雲間月。一朝有凋歇。不及寒鴉色。寒鴉朝復暮。尙帶昭陽日。回光不照妾。淚向西風落。思君君不來。落葉空階夕。</text>
<title>叱石</title>,<text>金華山中牧羊兒。乃在金華山下宅。一朝牧羊山中去。誤飧金光草鍊魄。兄曰嗟余季不歸。羊亦何之日之夕。尋惟見季未見羊。春草阿池自在碧。阿兄不料弟已仙。那識羊今化爲石。山東僵臥是我羊。我羊我叱仍揮策。須臾犖确變長髥。非復從前齒齒白。三百維群一時起。誰謂無羊牛可易。羊初化石但莓苔。石反爲羊更毛革。仙家羊石幻形神。世界日月成今昔。千年遺跡歸亡羊。石耶羊耶竟何擇。圯橋爲人北平虎。一般怪說疑難釋。</text>
<title>月明花落又黃昏 十四歲。陞補壯元。</title>,<text>簾垂金屋燕舞罷。日落紗窓初掩門。佳人眉斂薄暮愁。獨倚雕欄含淚痕。思君不忍見明月。落花何更飄黃昏。花辭故條似妾身。月有盈虧同主恩。圓光一虧幾時盈。落紅辭條難可援。離心觸物結長想。脈脈暗銷相思魂。窓前久斷鳳輦來。玉階寥落靑苔繁。今宵還對昨夜月。去年花發今年園。花開無限月明多。幾度孤房悲隻䲮。銀甁誰引斷繩後。晝燭恨殺殘生存。前庭歌吹後庭舞。別有何人隨至尊。看花趁月樂未央。深院誰知孤妾冤。那堪門外度金輿。悵望空自臨高軒。瑤琴彈罷夜又深。落月依依花不言。</text>
<title>代蘇武招李陵</title>,<text>吁嗟吾友李少卿。許國忘身君所能。時乎不利事已謬。往者難追來可懲。招招胡不早歸來。轉禍爲福時宜乘。君家秦隴勁氣饒。況是飛將之雲仍。橫戈萬里入虎穴。有如雲路楊秋鷹。天兵五千負義勇。虜騎十萬誇驍驣。強呑弱肉勢不敵。報國初心空撫膺。寧從衛律保軀命。誓與曺沫同名稱。常刑無奈毋隨坐。聖主何私應見矜。陰山自隔漢日光。杞人已哭皇天崩。忠君孝親兩孤負。歲月坐與羈憂增。無人知子況知心。知子知心惟爾朋。人皆見疑我見招。子如不信吾誰憑。千言不如忠告切。十行何須恩詔徵。君來不來言不再。爲君聊亦陳吾曾。爲俘敢言臣節全。辱命宜將王法繩。殘生不與朝露晞。大牢來謁先皇陵。招降曾蔑陸賈功。爵賞先於雍齒憎。朝廷本非薄功臣。如子何疑雲路登。歸爲漢臣否爲夷。忍荷氈毳遺紈繒。天山自古三丈雪。翰海無春千尺氷。終南渭水夢見未。只今花柳韶光凝。依風馬性固莫奪。向日葵心猶有恒。人情豈可不如物。想子心懷悲不勝。羝羊不乳亦可歸。望鄕高臺君莫升。來時豫將書報我。白雁不阻關山層。相迎重把別時衣。十九年事歸挑燈。與君同慰太史公。尊中有酒深如澠。</text>
<title>贈農圃 芝川 黃廷彧</title>,<text>鐵騎橫馳十萬軍。少年才子立殊勳。今來獨領千人去。一箭應淸漲海氛。</text>
<title>長德山。次黃長溪韻。[澤堂 李植]</title>,<text>曾於此地破蠻軍。關北誰論第一勳。耆老至今思大樹。塞門何日淨妖氛。長德山。卽鄭文孚破賊處。中興以來。未有此捷比。而當時沒其賞。後亦無人傳述者。獨黃長溪贈鄭公詩曰云云。稍爲得實云。</text>
<title>過彰烈廟有感[北評事申翼相]</title>,<text>彰烈新祠表大名。北方千載樹風聲。誰知一片漁郞里。衛國功賢萬里城。</text>
<title>次申評事叔弼韻[松磵李端夏]</title>,<text>滎陽千載樹勳名。同事諸公著義聲。聞道新詩題廟宇。一言應復敵長城。</text>
<title>彰烈祠[咸鏡監司南九萬]</title>,<text>鏡城府南一百里。有禦亂里。或稱漁郞里。里有八景臺。臺南十里許。有茂溪湖。乃壬辰倭亂時。義士李鵬壽邀鄭評事文孚。起兵處也。今上乙巳。評事李端夏倡議立祠于湖上。享鄭公。而以同盟人鵬壽等配之。又作燭龍書堂于其側。以爲儒生居業之所。祠在西峯下高阜。而前有小山橫抹如新月之吐。半浸湖水。蒼翠蔚然。四面諸山。削立如彩屛之圍。而其中平圓成湖。縱廣九里。芰荷菱芡。綠淨如拭。蘊藉淸麗。殆不可名言。北地山川。大抵麤壯軒豁之觀。則固可易得。而山彎水環。未有如此地之幽靚者。豈天亦欲彰鄭公之忠烈。特設別區於荒裔之域。以妥其靈也耶。鄭公祠傍茂溪湖。湖上靑峯一抹孤。九里湖平纖纊息。四圍巒疊畫屛紆。人當板蕩彰忠節。地到窮荒創別區。更讀燭龍書室記。遙思二李望京都。</text>
<title>鏡城感懷[北評事金昌協]</title>,<text>島夷昔搆患。兵塵彌玆土。鄭公奮幕佐。登壇建旗鼓。感激列鎭動。雲蒸義旅聚。涕淚望行在。談笑取逆豎。長驅無留行。破敵若風雨。功高有媒蘖。事眛限聞睹。忠績鬱不揚。幽憤久乃吐。新廟抗海陾。椒荔永終古。來者亦可勸。天定固有數。</text>
