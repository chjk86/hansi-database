<title>次韻。贈人。</title>,<text>雪盡湖城春意生。海門晴日暖風輕。同學故人今遠訪。一尊淸話十年情。</text>
<title>寄人。乞分橘。</title>,<text>聞有楊州車上橘。臨風恨未嗅餘馨。匀圓百顆須分我。解使瀛洲作洞庭。</text>
<title>客夜</title>,<text>二月春寒重。南方雪未消。松林暮投宿。山月出雲高。</text>
<title>夏夜</title>,<text>短簷邀月白。層嶂入簾靑。趣味難摸寫。榴花映小庭。</text>
<title>次壺谷南尙書韻</title>,<text>人生處世貴無聞。素位而行古聖云。縱作逸民全晩節。猶將葵悃向明君。居官敢忘威兼武。取友宜看質與文。欲往江都心若碎。退休何不任耕耘。</text>
<title>日下樓</title>,<text>偉哉重建此南樓。揭號昭昭古蹟留。無侈前人因舊址。有光今日見新修。去邠暫駐先王蹕。匡國曾須上將謀。携手登臨遊遠目。百年天地意悠悠。</text>
<title>次柳僉正韻</title>,<text>昨夜微霜簟色寒。禁林楓樹葉初丹。故鄕歸思逢秋切。千里雲山拄笏看。</text>
<title>義州白馬山城。次柳監司韻。</title>,<text>感古傷今膽欲寒。如公才器係危安。深羞未雪千秋恨。受鉞何人上此壇。</text>
<title>贈本道虞候</title>,<text>滯雨安陵夜。雲鴻喚客愁。燈前心萬里。關外氣三秋。虗負黃花醉。難謀赤壁遊。將軍今已老。誰識舊風流。</text>
<title>別金興陽</title>,<text>八尺身長氣岸恢。十年潦落困英才。元戎幕裏誰籌策。壯士尊前只擧杯。征馬臨風嘶玉勒。佳人恨別泣氷腮。林泉歸計君先我。絆此浮名足可咍。</text>
<title>次朴壻韻</title>,<text>關西日月送閒遊。詩以投之酒以酬。暮雪紛紛三丈地。歸雲漠漠萬山頭。色能害己須防意。言足興戎愼出喉。早識人情眞薄俗。世間榮辱亦浮漚。</text>
<title>感懷</title>,<text>山河千里暗邊塵。宇宙茫茫慷慨新。南渡君臣消息斷。中原遙望憶皇神。</text>
<title>酬魚川察訪</title>,<text>客宦經三載。他鄕又一春。無心把杯酒。愁裏度佳辰。</text>
<title>次韻。贈別。</title>,<text>同榻論心道又同。漫吟詩豈使人窮。南山苔壁愁邊翠。北極祥雲望裏紅。征馬嘶風千里外。歸鴻叫月五更中。臨分不但傷懷抱。更恨奚筒自此空。</text>
<title>贈龜城使君</title>,<text>天時人事日相過。戀主丹心奈老何。胷裏有愁添酒筭。枕邊無寐點燈花。江關只動將軍句。戍壘空藏壯士戈。磨劒十年難一試。長歌宇宙感懷多。</text>
<title>次龜城使君韻</title>,<text>一官經四載。鄕思和愁眠。解榻迎尊客。含杯詠暮天。依依古塞月。漠漠平林烟。拱北頻回首。前宵夢日邊。其二西塞風塵靜。將軍伴醉眠。龜城知近塞。鳧舃幾朝天。戍樓宵無角。烽臺晝絶烟。談兵終永夕。星斗莽無邊。</text>
<title>感舊遊</title>,<text>物色留今日。人生異昔時。前遊眞可繼。歸袂拂何遲。</text>
<title>別嘉山太守</title>,<text>山色將靑日。潮聲欲落辰。嘉陵無限酒。醉送定江春。</text>
<title>次楊令韻</title>,<text>一時貧病不爲災。㝡恨頭邊雪欲頹。杞梓肯隨桃李老。移來他日倚雲栽。</text>
<title>次趙生韻</title>,<text>每恨深愁無處開。始知通道在三杯。伊吾鳴劒心猶在。鬢上如何白髮催。</text>
<title>贈趙生</title>,<text>才子胷襟水月寒。少年詩句動西關。春酒欲醒淸夜轉。滿天星斗拓窓看。</text>
<title>送春</title>,<text>送春心惘矣。得酒興悠然。獨酌花前醉。空吟伐木篇。</text>
<title>次權參判韻</title>,<text>衰來漸減少年豪。萬事琴堂倚枕高。誰送希音歌白雪。自憐華髮映靑袍。難封李廣嗟無命。已老馮唐恨未遭。覊縶久成籠裏鳥。羨他蘆鴈網羅逃。</text>
<title>望雨</title>,<text>西疇催種急。南畒把鋤遲。望望田家雨。霏霏未一犂。</text>
<title>贈僧</title>,<text>身寄金沙界。心淸玉井流。談空卧雲月。莫向世人酬。</text>
<title>次朴郞韻</title>,<text>曾向騷壇已破盟。從今四友謝交情。愁聽蜀魄添鄕思。喜得隋珠覺夜明。身世自憐鳴劒客。文章每勸讀書生。荒年別有如傷痛。哀此西民餒在耕。</text>
<title>有感</title>,<text>大觀天下陟高岡。列國封疆楚趙梁。中原欲挽銀河洗。日月皇明四表光。</text>
<title>贈別</title>,<text>聚來卽散元無定。窮處還通亦有時。聞道周家方急士。掄才知不棄毫絲。</text>
<title>寧邊使君見示佩劒。爲之賦。</title>,<text>相逢意氣拔龍刀。閃閃寒光照鬢毛。手撫時時多感慨。將軍猶有少年豪。</text>
<title>贈別申龜城</title>,<text>蕭蕭征馬一鞭揮。快若驚鳧網外飛。三度關西蒙聖澤。二年淸北濟民饑。多君雅志先投紱。歎我衰容未拂衣。平地波瀾眞可畏。江山何處不宜歸。</text>
<title>次虞候令公韻</title>,<text>龍泉一劒爲誰揮。閃鑠寒光映日輝。官是浮榮奚履盛。貧惟私分不憂饑。頻從鏡裏傷華髮。耻向塵中染素衣。擺脫關心多少事。洛東何日弊廬歸。</text>
<title>有感</title>,<text>從我何人浮海同。朝天難得一帆風。大義未扶身已老。中原遙望意無窮。</text>
<title>宣川倚劒亭</title>,<text>宣川城府壯西扃。畫閣仍之結構宏。閉戶暮天華燭剪。捲簾朝日紫烟生。不爲天下寒儒庇。長送燕中節使行。倚劒高歌多慷慨。關西老將不勝情。</text>
<title>次韻。贈學中諸生。</title>,<text>文章從古道相承。努力諸君學業弘。破浪長風知有待。明廷方急擢才能。</text>
<title>上水原山城將臺</title>,<text>男兒生世志。菀菀未能平。夢踏黃龍塞。心超白草坪。吾王方耀德。我輩敢言兵。慷慨空懷抱。華顚守一城。</text>
<title>述懷</title>,<text>秩至西樞府。官兼北幕賓。海山隨處對。鷗鳥坐來親。撫劒心猶壯。彈弓氣欲伸。如聞壇改築。擬試據鞍身。</text>
<title>漫吟寄人</title>,<text>虗拋歲月未成名。萬事人間豈足營。自料此身全晩節。不知何處有前程。春來合供山翁醉。月出時聞谷鳥驚。只願與君同煮艾。雪殘南郭暖風輕。</text>
<title>寄慶興太守</title>,<text>千里山河地盡頭。將軍威令鎭邊州。吳弧已掛荒沙月。胡馬寧肥苜蓿秋。餘事文章橫槊賦。有時登眺望鄕樓。城津病友如相憶。莫惜瓊琚數遠投。</text>
<title>雨後。登嶺海樓。</title>,<text>百年天地獨登樓。雨後山晴海靄浮。秋氣夜生三峽口。日光朝射六鰲頭。掛帆賈客將回棹。集網漁人欲放舟。簾外等閒長對此。飛來更有兩三鷗。</text>
<title>秋思</title>,<text>城上西風枕簟秋。終南漢水夢悠悠。龍樓高處輸丹悃。鯨海窮邊愧白頭。沙漠胡塵難拂篲。蓬萊仙路未通舟。愁來且飮杯中酒。坐看殊方日月流。</text>
<title>登望德峯</title>,<text>望德峯高碧海頭。扶桑日出水雲浮。山容帶白尋常雪。楓葉圍丹九十秋。遠戍功名今已謝。晩年形役更何求。終將吾道滄洲付。湖右林塘卜築幽。</text>
<title>贈人</title>,<text>仁爲廣宅德爲鄰。和璧如何獻楚頻。頗喜比來隨杖屨。退休吾亦不覊人。</text>
<title>感懷</title>,<text>衰年交舊半黃泉。人事驚心逝水前。漫筆題詩渾欲廢。篋中多是七哀篇。</text>
<title>南漢天柱寺</title>,<text>淸凉世界一筇尋。天柱峯高洞府深。西上將臺看局勢。此行非爲訪雲林。</text>
<title>南征</title>,<text>客子將南征。維歲十二月。路指嶺前營。晨辭天北闕。廣城拜大尹。陰鄕問家室。間道自騎馬。㺚川方乘馹。中原十里路。㫌旆風前拂。歲暮窮陰盛。道險交雨雪。卽從丹峽下。仍穿竹嶺越。初境豐榮間。二宰公禮謁。轅門粗成儀。校卒儼在列。坐榻居潭潭。倚笏山崒崒。明朝訪東厓。相對雙白髮。千里喜逢迎。投合如膠㓒。亹亹開笑語。稍稍陳硯筆。幷州子故鄕。風俗爲我說。將兵兼討捕。大體遵欽恤。幕下諸軍校。飛騰若隼鶻。盜賊亦王臣。止息豈無術。龔遂先曉諭。廣漢任摘發。折衷二者間。詢訪亦採實。從此綠林徒。令下便慴慄。如今及耄日。勞碌恐顚跌。解紱歸田計。我心堅如鐵。東西一牛鳴。追隨共遊佚。肝膽血輪囷。精神水淸澈。唱酬爲遣興。不論詩巧拙。江山此佳麗。麗王昔駐蹕。湖樓賞風烟。岳寺談寂滅。巋彼關侯廟。老栢風蕭瑟。優閒亦君恩。性癖耽景物。耿耿獨何念。桑土綢不密。中夜眠不得。思之膓內裂。激烈一浩歌。月明子規歇。</text>
<title>七月初吉漫吟</title>,<text>宦情於世已成灰。千里江湖夢去來。時序忽驚三伏盡。客懷頻向一尊開。高風蟬噪迎秋冷。淸血鵑啼入夜哀。獨上將臺遊遠目。五雲多處望蓬萊。</text>
<title>次南進士韻</title>,<text>世傳忠孝業。仍篤愛君誠。目極秦雲暗。魂歸漢月明。暮鍾鳴古寺。殘角咽春城。岑寂空齋夜。銷愁賴麯生。</text>
<title>次韻。贈人。</title>,<text>招來燕趙士。撫劒聽悲歌。報國嗟無效。輸忠矢靡他。末交靑眼少。舊契白頭多。郢曲君休唱。巴音我一哦。</text>
<title>寄贈趙生</title>,<text>老大徒肰感慨情。伊吾一劒未曾鳴。才踈渥厚中樞府。任重身微左鎭營。肯爲浮名趨世好。須從國事盡吾誠。纔過除夕窮陰解。聯榻元宵剪燭明。</text>
<title>夜遊河回</title>,<text>沿洄十里繞沙邊。水色天光共一船。明月錢塘遊白傅。淸風赤壁泛蘇仙。千秋勝槩留今夜。先輩風流屬後賢。歸卧禪窓塵慮散。自慚形役此身纏。</text>
<title>次韻。贈人。</title>,<text>嶠南時序早。梅柳一春爭。托契仍成㓒。消嫌豈負荊。君恩隨處重。宦意本來輕。㝡是忘憂地。尊中有酒淸。</text>
<title>次龍宮使君遊淸凉山韻</title>,<text>靑霞奇氣鬱盤空。偃蹇峯巒與子同。水石盡籠吟咏裏。風烟宛在畫圖中。尋眞宿計寧虗負。選勝奇遊定不窮。世界淸凉三月暮。一年春色百花紅。</text>
<title>題崇禎金處士遺墟</title>,<text>遺墟省識先生居。事蹟分明碣上書。龍卧當年淸節在。仙遊何處古亭虗。涓涓泉澗能留客。立立峯巒摠起余。莫道山中無別味。登盤腥膾見江魚。</text>
<title>除夕</title>,<text>百慮關心少睡眠。更逢除夕意悽然。春生水國山猶雪。所祝田家大有年。</text>
<title>別人次韻</title>,<text>使君尊酒惜離茵。爲挽征車共賞春。可耐風流詩社會。孤雲落日去留人。</text>
<title>眞寶玉流亭。次壁上韻。</title>,<text>層崖苔壁古。上有一高亭。野色開簾綠。波光近檻淸。烟霞多勝槩。榮辱摠浮名。携手登臨處。呼樽好會成。</text>
<title>與人遊山寺</title>,<text>韎韋逢掖兩忘形。臭味由來不逕庭。古寺鍾鳴僧下㙮。長川水落客登亭。巖邊松老千年翠。雲外山橫一髮靑。骨冷魂淸無夢寐。塵心渾向此宵醒。</text>
<title>次韻。贈人。</title>,<text>丈夫於世抱深愁。進退行藏不自謀。富貴元非隨力致。阸窮何必向人尤。觀書每歎花生眼。攬鏡還悲雪滿頭。却羨故人全晩節。看吾俗狀足堪羞。</text>
<title>次再從兄雲擧氏韻</title>,<text>地隔千山萬樹深。故園遙望雪天陰。長篇短什同燕石。落日歸雲摠越吟。奇氣卽看盈斗酒。神交曾托百年心。如今幸得怡怡樂。迭唱塤箎和古琴。</text>
<title>遣興。用前韻。</title>,<text>夜雨新添溪水深。朝看瘴霧蔽天陰。開門掃榻誰來問。把筆題詩獨自吟。天序已回南至日。兒行方促北歸心。別愁鄕思終難遣。漫向紅娥喚古琴。</text>
<title>疊前韻。贈人。</title>,<text>廿載山林養德深。幽居岑寂白雲陰。松風細澗投筇度。蘿月空庭散步吟。在巷寧忘經世志。憂時愈切戀君心。近聞廊廟求賢急。何日賡歌和舜琴。</text>
<title>又疊</title>,<text>嶠南歲色客中深。獨坐悄肰對夕陰。水遠山長嗟極目。天寒日暮入高吟。人間榮辱方知足。物外遊觀已洗心。形勝湖西吾土在。何時載鶴又携琴。</text>
<title>述懷</title>,<text>支離一宦使人愁。久客偏憐歲月流。故國江山雲漠漠。他鄕夢寐路悠悠。恩違報答生無益。癖在吟哦死不休。白首馬卿多病渴。徵杯何處喚朋儔。</text>
<title>漫吟</title>,<text>一罷西河夢。關雲尙未晴。談兵麤膽掉。憂國寸心明。古劒虹藏匣。新詩畫有聲。乾坤何日洗。東海欲將傾。</text>
<title>次龍宮宰韻</title>,<text>朝日開窓初騁目。雪晴贏得畫中山。因公太守㫌麾遠。無事將軍簿牒閒。久客光陰驚歲暮。寒梅消息報春還。仙人駕鶴遊何處。雲外奇形聳翠鬟。</text>
<title>贈人</title>,<text>雪盡江城臘又殘。草堂春睡問平安。佳丘有友論文會。華閤藏梅把酒看。世事傷心人易老。天時催序歲將闌。且從除夕遊何處。病蟄難謀一席歡。</text>
<title>感興</title>,<text>憂國丹心在。談兵白髮明。得君三尺劒。托我百年情。</text>
<title>贈趙來卿</title>,<text>嶺外江山此地雄。至今文物漢官同。風飄柳幕千絲綠。日射梅窓數萼紅。千里辛勤靑眼士。一尊眞率白髮翁。棲遑莫歎人皆笑。和璧誰知在璞中。</text>
<title>到寧海。留丹丘閣。次觀魚臺韻。</title>,<text>蓬萊消息海茫茫。迢遆高臺四望長。仙界無人塵事遠。世間多累客心忙。驚波激斷丹霞色。歸棹遙含落日光。勝地奇遊難再得。更敎斟蟻又烹羊。</text>
<title>順興浮石寺。次趙生韻。</title>,<text>携筇暇日上層峯。目極長天大地中。雨洗峽雲春釀綠。夜闌禪閣燭啼紅。尋眞已覺心先醉。把筆還慚語未工。太守風流慰倦客。相逢意氣舊遊同。</text>
<title>歸來亭。次板上韻。</title>,<text>來訪桃花深處家。提携醉興問如何。三年作客閒情少。此日登亭樂事多。妓席歌聲風折柳。江天夜色月籠沙。從今吾道滄洲付。歸夢時時水石涯。</text>
<title>酬人</title>,<text>夢罷寒窓夜氣虛。潛心猶憶舊詩書。暮年多病無人問。始覺交遊日漸疎。</text>
<title>贈李生</title>,<text>几杖淸流水石中。天肰詩律去雕工。待人高義元非外。憂國丹誠本自衷。千里同遊淹日月。一春歸計在桑農。含杯竟夕空相憶。坐對靑山雨後容。</text>
<title>漫吟</title>,<text>萬古精神日月光。誰將二氣制陰陽。經春砌竹筍成簳。向日庭葵性有常。物理長消誠莫測。人情飜覆亦難量。藐肰此老終何保。看取黃花晩節香。</text>
<title>次枕洛亭主人金岱韻 亭在禮安</title>,<text>層崖翠壁繞澄灣。蕭灑高亭隔世間。勝賞不求他境界。奇遊幸得此江山。臨軒客若雲邊坐。度水人疑鏡裏還。更有歌姬淸唱在。樽前樂事破愁顔。</text>
<title>奉贈安東府伯</title>,<text>千里江山一筆收。公餘吟咏又鄕愁。朝天夢化雙鳧舃。倒峽詞爭五鳳樓。蒸鬱此時多病暍。淸凉何地學仙遊。南湖正合輕舟泛。不待蘇翁七月秋。</text>
<title>感懷</title>,<text>十年戎馬許驅馳。每恨涓埃報答遲。幽趣幾傾陶令酌。覊懷謾咏杜陵詩。眉摧櫪上騏空伏。棲老梧枝鳳亦飢。物理循環應不盡。明良從古有逢時。</text>
<title>上元日。留基川。吟奉李使君。</title>,<text>小白山中春寂寥。滿天明月上元宵。西湖歸客行行嶺。東洛遊人處處橋。使者音書無日至。元戎征旆幾時邀。留連幸遇基川守。高義層雲逼九霄。</text>
<title>次兒輩咏野渡孤舟</title>,<text>每想嚴陵七里灘。還愁平地起驚瀾。西津競渡人歸後。獨對虛舟月色寒。</text>
<title>贈崔宣傳官</title>,<text>瓊篇玉律錦膓裁。何事彎弓效石開。三尺神光能射斗。百年豪氣更登臺。思家幾望隋城月。憂國頻傾杜曲杯。交契人間無老少。寫情休惜遆筒來。</text>
<title>贈別嶺左崔兵使</title>,<text>離亭十里送元戎。天地秋高暑祲空。劒佩朝辭雲極北。旗㫌遠指海門東。恩深前後三持節。任重關防一委公。矍鑠雄才須可展。便宜從事古今同。</text>
<title>謾吟贈趙引儀</title>,<text>旅館蕭蕭落葉繁。不眠秋夜百憂煩。霜前萬里雲無點。窓外三更月有痕。白雨霏微催覓句。黃花爛熳待携尊。却嫌城市幽居近。五柳溪邊卽弊門。</text>
<title>次趙引儀韻</title>,<text>幽人在谷谷蘭幽。分華何時得一丘。釣水採山淹歲月。開花落葉任春秋。逍遙象外誰能樂。犇走塵間摠是憂。不待明年須勇决。拂衣吾訃水同流。</text>
<title>次李洗馬韻</title>,<text>自從衰病久違羣。閉戶看書到夕曛。萬事由來皆喪我。一春何處更逢君。幽居只合山翁醉。雅趣休令俗士聞。箇裏況兼詩酒會。不知塵世事紛紛。</text>
<title>吟贈柳令</title>,<text>荒詩豈解使人窮。更笑衰顔借酒紅。五彩祥雲瞻日下。一年佳節送天中。當時豪氣知誰在。末路交情賴子同。未報國恩身已老。男兒七十媿稱翁。</text>
<title>次白茅堂酬唱韻</title>,<text>茅堂舊址訪辛勤。物色長留後輩分。老子覊懷瞻嶺月。諸公詩思入山雲。風吹客散松壇寂。日落樵歸石路曛。嵬眼詎容燕石售。當年不讀五車文。</text>
<title>次嚴固城漢重韻</title>,<text>倐忽天時來去交。駐曦無計用黏膠。憑依正似鶼隨蟨。變化難同豹與蛟。秫酒松間從我醉。荊扉月下向君敲。優遊物外全淸福。水飮生涯寄一匏。</text>
<title>贈別湖南柳水使 星一</title>,<text>斗血輪囷腔裏盈。元戎小隊出南城。百年相感閒山島。七月行㫌左水營。駕海樓船天上坐。如雲將士幕中迎。凉生細柳應無事。橫槊新詩寄遠情。</text>
<title>次人述懷韻</title>,<text>日月無情老將悲。蕭蕭霜雪鬂邊垂。由來窮達須甘分。從古行藏只自知。千里江湖遊夢寐。百年漁釣會心期。浮名不是飛騰志。聖主恩深未拂衣。</text>
<title>臘雨次韻</title>,<text>濛濛夜雨冬春交。水漲前江忽失郊。風捲破茅人倚枕。雪凝寒樹鳥驚巢。北窓秫酒傾三酌。東閣梅花發幾梢。從古詩人難一字。苦吟猶未定推敲。</text>
<title>仁政殿詠鐵網鳩</title>,<text>鳩乎鐵網中。上命通四穴。至矣我聖王。及禽湯德洽。爾性愛丹碧。知入不知出。旋回盡氣力。垂翅兼飢渴。死者此相繼。雖微哀彼物。於止若知止。詎遭雉罹戹。冥冥色擧鳥。不聞虞羅逼。人亦罟擭裏。莫知驅而納。進退失其宜。性命未暇恤。最靈尙如此。微禽何足責。邈哉高蹈士。禮羅羅不得。我且歌比興。聊爲警凡百。</text>
<title>次李洗馬投贈歎老韻</title>,<text>五柳門前一帶川。閉窓憑几病誰憐。田園歸意拋初計。宮衛功名奈暮年。才子高文曾絶世。將軍餘智尙憂邊。人生易老何須歎。醒則看書醉則眠。</text>
<title>次李生韻</title>,<text>豪氣爭登百尺樓。放遊湖海下淸流。終孤筆下三千字。虛送人間四十秋。漸覺謾吟無格律。更因多病寡朋儔。當寒遠役將何慰。扶出南橋坐石頭。</text>
<title>劒</title>,<text>十年磨一劒。天下無風塵。欲作周防物。咨嗟撫爾頻。</text>
<title>漫吟</title>,<text>擊劒高歌歲暮天。回看宇宙意茫肰。透風客壁殘燈耿。踏雪關山一夢牽。馬島鴨江誰定界。周功漢業未扶顚。南征北伐男兒事。告厥成功玉陛前。</text>
<title>淸州挹淸堂。次板上韻。</title>,<text>宿雨江南歇。晴嵐下翠微。關防新堞屹。專制舊規稀。報國初心在。歸田晩計非。溪亭極蕭灑。憑檻詠朝暉。</text>
<title>浣紗女</title>,<text>春入長洲晩。吳姬來浣紗。新粧誇白日。纖手弄淸波。隔岸琅琅語。攀枝嫋嫋歌。緣溪幽興在。采采北池荷。</text>
<title>元日。上挹淸堂。</title>,<text>南橋氷雪解。官柳暗黃均。上水魚迎暖。遷林鳥弄春。溪山留古躅。節物屬今人。暇日登臨處。堂淸不染塵。</text>
<title>次李忠武公陣中所作韻</title>,<text>海冦何年逼。將軍濟國危。大名垂後世。高節振當時。氣作山河壯。忠懸日月知。遺篇尙起我。圭復句中辭。</text>
<title>輓詞[判府事李觀命]</title>,<text>奮余倐而高邁。闢浮𡏖而流矚。茅靡漠其千里。淄澠混而一色。望草間而投印。承賊氛而傳檄。爭奉首而縛手。乞性命於鋒鏑。咍禮義之舊俗。曾犬豕之不若。唯將軍之效節。一義士於河北。屈龍鞱之壯猷。絆驥足於南垣。當羣盜之闖發。憚猛虎之在山。起羗胡於轂下。逞毒拳於帳間。罵不絶於斷吭。色猶生於喪元。亘萬丈之白氣。衝斗牛而鬱盤。王赫怒而命將。搗狐鼠之巢穴。血糢糊於髑髏。揭凶於北闕。磔支體之萬段。庶衆憤之少洩。伊宸情之䀌傷。備恩數於隱卒。托爪牙於泉臺。樹風聲於棹楔。尙豹死之留皮。寧土木之控搏。流耿光而不滅。聞者爲之興歎。遡英風而擊節。逬余淚之琳琅。倚崆峒而長嘯。激斗膽而不平。亂曰。騰玉虬而超天河。彍風雲而驅六丁。攫潛伏之鬼蜮。張陰誅而廓淸。塞奸竇絶後艱。千秋萬歲兮奉颺王靈。</text>
<title>輓詞[判府事李宜顯]</title>,<text>臨危報國卽民彝。河北嗟無一義師。獨與睢陽同日死。平生南八自男兒。</text>
<title>輓詞[判書朴師益]</title>,<text>漢家聞有浚稽山。陵也降時死一韓。想得忠魂還不昧。賊頭懸處逐朝班。千秋長說古常山。烈烈當時太守顔。罵不絶聲寧獨美。唐朝壯節又三韓。憶我送君上黨山。徒肰悲淚自沾顔。依依矍鑠今何覿。竟使文淵裹革還。一片孤城萬仞山。雙忠半夜死其間。定知他日睢陽廟。同祭蕉黃與荔丹。</text>
<title>輓詞[判書李裕民]</title>,<text>憶我爲鄰最托知。瑰材瑋器幾年推。貞心岱竹候霜日。壯志馮唐易老時。嘗欲報君輸赤血。豈曾擔事任老耆。鳴鞘劒鬱三秋色。伏櫪驥思萬里馳。不以嶔㟢懷怨望。秖緣骯髒少噓吹。一春喬木遲幽鳥。晩景西湖建將旗。昭代久平閒棨戟。弄兵陰伺隱潢池。駭機忽發孤營夜。殺氣俄騰上閫麾。黑月睢城垂髮勢。丹忠張子擲生期。英雄用武嗟無地。鐵石交膓獨秉彝。毒刃未箝訾賊舌。妖氛難染向陽葵。貸頭甘作惟馨鬼。屈膝羞同苟活兒。頹局謾拋高着手。歲寒能著後凋姿。名尊宇宙殉顔節。恨結泉臺隔漢儀。直烈足增髯婦愧。風聲可使懦夫砥。凶渠尙慕捐軀義。聖主方褒得死宜。愍典已榮崇秩旨。恩光又溢表閭辭。淸塵莫是公靈助。踵蹟今誰國士奇。寶樹猶蕃餘慶遠。薤歌將動路人悲。濡毫和淚成哀挽。庶見魂兮來格玆。</text>
<title>輓詞[豐陵君趙文命]</title>,<text>蕭瑟戎行老白鬚。等閒看似最凡軀。顔卿剮去聲猶厲。南八呼來色不殊。萬代爭瞻雙節士。一時堪愧二心徒。旌閭贈秩還餘事。天語丁寧聳懦夫。</text>
<title>輓詞[參判金在魯]</title>,<text>暗地凶鋒倐熾張。淸營半夜勢蒼黃。空拳詎得防豨突。勁舌惟能罵狗狂。渾濁九流多狄獸。分明一死獨綱常。秖應毅魄爲雄鬼。快掃妖氛靖八方。公是先公舊幕裨。一生忠謹作身基。汾陽早賞司農烈。張悌寧孤相國知。贈秩夏官紆聖眷。裹瘡吳壁有賢兒。迂儒謾愧叨偏壘。悵望烏頭熱涕垂。</text>
<title>輓詞[參判李世瑾]</title>,<text>於孝求忠古訓詳。稔公高行記桐鄕。屬當風雨孤城碎。肯作蒼黃列郡恇。先軫死師顔不變。杲卿罵賊舌猶强。聖朝褒節哀榮備。靑史長垂百代光。</text>
<title>輓詞[參判張鵬翼]</title>,<text>夏卿哀贈表忠門。改照泉臺煥聖恩。正氣乾坤知不泯。中流砥柱互爲尊。名符廵遠同城死。義配常山斷舌魂。到此男兒能事畢。九原尙可泣煩寃。</text>
<title>輓詞[參判鄭錫三]</title>,<text>三月淸州陷。忠臣死有名。當時無日色。一世走風聲。將帥平朱泚。君王慟杲卿。恩褒大司馬。差可慰平生。</text>
<title>輓詞[副提學趙顯命]</title>,<text>往者睢陽南八死。西原老將亦男兒。正須高揭名懸日。獨奈今無韓退之。裹革之尸牖下骨。同歸一死較誰多。請看棹楔忠臣字。終古煌煌不可磨。自笑書生無膽氣。從戎十日鬢毛鮮。却憶將軍死罵賊。中宵起坐撫龍泉。縛將麟佐兵前跪。斫取宗元陣上懸。安得起來忠義魄。一軍笳皷但殷泉。時平誰惜英雄老。公亦沉淪七十春。士患不求求便有。願將斯義九重陳。</text>
<title>輓詞[參議趙鳴鳳]</title>,<text>將軍當日死。追憶骨猶驚。不愧爲南八。何須讓杲卿。大名千載炳。華贈一門榮。有子能忠孝。先鋒與李爭。</text>
<title>輓詞[承旨李世璡]</title>,<text>臨危授命古來難。況復蒼黃半夜間。殉國精忠常所蓄。居家孝義此於看。終敎大節扶頹紀。可惜奇才滯下班。哀贈特紆宸眷重。千秋爭仰表閭丹。</text>
<title>輓詞[統制使吳重周]</title>,<text>往者淸州破。捐軀得二人。古應無此賊。公不愧王臣。河岳英靈壯。乾坤義氣伸。一代麒麟畫。論功摠後塵。八十成完節。誰言血氣衰。顔卿舌未爛。段尉死奚悲。主渥龍袍淚。忠魂馬革尸。煌煌司馬贈。棹楔大名垂。人誰無一死。公死最光明。引頸甘凶刃。霑衣念上京。精魂應作厲。寇賊敢偸生。天地嚴霜日。方知老柏貞。宿昔論交地。相期報國心。聞君死炳炳。使我髮森森。世事艱危劇。餘生老病侵。題詩蒿里去。淚落八哀吟。</text>
<title>輓詞[張震煕]</title>,<text>孤城半夜賊塵驚。南八男兒死亦榮。果見是州無降將。不知何狀有眞卿。國人今日稱姱節。廊廟當時視老兵。可笑長竿羣竪首。一旬纔得鼠狐生。吾頭可斷膝難摧。百戟森森萬刃催。是夜人爭貞節許。暮春天以雪風哀。名符漢塞張拳死。姓憶睢陽血指回。兵馬五營觀察使。忍能無恙戴頭來。</text>
