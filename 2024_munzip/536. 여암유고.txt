<title>民隱詩 乙酉</title>,<text>甲申冬。上講唐風有感。命八道方伯及文臣爲守宰者。各賦其地之謠俗民瘼以進。名之曰民隱詩。是冬。賤臣除長淵縣監。正月赴任。故二月製進。上覽後曰善作。第二章五雲漭蒼之句意美。第三章極有才思。第四章獻芹。是例語而用之於此。甚有味。第十章㝡佳。逖矣淵土。西海之漘。唐价攸舘。元帝來賓。疑麗時。中國使臣。多至府西登陸。元順帝嘗謫于大靑島。留二年。 黑齒紅帕。狂猘怒瞤。粤在麗季。荊祀蓁蓁。昭代作邑。乃遷南民。麗季。倭寇數侵。及紅巾之亂。邑里丘墟。我朝多遷南民以實之。 厥土塗泥。雨淤旱龜。厥糓黍稷。下下其㽦。厥簌維馨。沙芽冰蓴。邑西海濱。有沙平鋪十里。極細姸。名金沙。靜觀之。五色皆具。春晩。沙中有菜芽生。色黃味香佳。作熟菜。似黃豆芽。故名黃豆菜。又有蓴池。蓴甚白嫩。色似氷凝。故名氷蓴。 厥民驍勁。隴蜀氣偏。厥戶五千。厥兵七千。右第一章總敍石井居中。大野如掌。凝碧生烟。其深百丈。分流北南。穿山以往。荷鍤不譁。水衡無爽。苕穎敷棻。千疇博廣。鄭白之沃。不可比兩。餳餻盈盂。雪潔玉朗。願躋公堂。五雲漭蒼。天賜一泓。以我厚養。鑿之猶勞。笑彼擊壤。右第二章龍井○邑西二十里。有一崗橫於大野。岡南有石井。圓徑可十餘步。穿岡北流。其流甚駛。岡南之人。築洑導之。又南流。岡南北所灌漑者。無慮落種八百餘石。大旱不被灾。其分流也。以木作水衡。彼此均平。農民無所爭。邑號長淵。以有此井也。舊有龍異。故名龍井。朝見長山。暮見長山。長山之下。臣石闌干。孟婆婆來。南北戰湍。醢瓮贔屭。人鮓之艱。長山串末。有巖屹立百餘丈。極危險。名塩甕巖。 舟航失勢。糜碎波端。天倉之賦。歲鮮克完。聖主曰咨。無予民殘。易米以銅。由平陸安。周道蕩蕩。徐驅駱驙。念昔駕海。凋我朱顔。右第三章長山串玄化汪濊。四紀踰玆。日旰靡遑。玉食遲遲。野芹至菲。人欲獻之。矧爾珍鰒。旨於霜龜。翻身倒下。黝濤瀰瀰。大魦長鯨。蜿蜒委蛇。出入巖罅。短刀輕劙。靑島白嶼。其履如砥。敢言其勞。秪恐諐期。蘸以篝水。以待不時。右第四章採鰒冬羅之山。鐵穪其良。筧水淘沙。竅原剔崗。錙銖以集。大鞴斯焬。冬爬手皸。夏汗折漿。王命錫貢。勿歲以常。民力以紓。利用斯臧。以鍫以釤。以鼒以鐺。以作饘粥。以種黍粱。而有羡餘。賴及遠方。高山可鏟。聖恩其忘。右第五章鍛鐵隔水西瞭。爽鳩之右。越海以田。自周已有。玄泥 泥。海參也。唐人之來。專以採海參。 似醉。以光錦繡。泅人來採。我防以戍。其何汝憂。以嚴防守。涉夏徂秋。七百其醜。艨艟迷津。易若捕鷇。以我后仁。勿傷以走。弗感而恃。年歲其又。竪旗三澨。以夜以晝。右第六章防戍唐船虛邪虛邪。長山之左。萬章攢雲。鬱欝松檟。邦家有需。宮室舟舵。乃伐乃運。役鉅人寡。哀此嫠獨。握粟以借。山峻谷邃。石凝泥墮。肩頳趾胝。劬勞其那。羡彼旁郡。或坐或臥。虛邪虛邪。其勿或惰。願以一柱。支彼大廈。右第七章長山曳木駕我黃犢。撥機其輏。象車而簡。無輪有輈。招呼柴朋。南山之陬。析薪錯錯。載之如樓。以歸于室。盈竈欝攸。嗟我老爸。歲寒無裘。以適于市。易租與麰。亟其卒稅。無縣尹憂。今旣勞止。使我牛休。嗣歲俶載。南東其疇。右第八章撥機搬柴唶唶近歲。雨暘不若。穄田其荒。薏畝疇獲。同我婦子。于山之曲。有橡纂纂。豐肥大斛。在昔管倉。代米以糴。邑有管餉倉。歲歉則以橡實代米捧糴。 其背穹隆。手拾的歷。飰之醬之。何必精糳。相戒深入。虎豹有迹。豈今永今。來歲可卜。積雪盈尺。臘前三白。右第九章拾橡衆山蹌蹌。望海西趨。首陽阿達。九月山。 力竭中途。峻矣佛陀。奮然長驅。陵截大波。弗疑弗瞿。天傾西北。孤撐以扶。肅彼靈宇。崇俎潔㪺。玄雲紛降。𢘍放有無。壽我聖后。與岡阜俱。穰穰有年。不煩禜雩。祇哉耿。猗收中吾。右第十章祭堂○在長山北。歲降香祝。春二祭。秋二祭。</text>
<title>離合詩</title>,<text>有豪之元。止止爲足。折竹以筮。雨潤品物。軆執思中。膺服摯一。足履姬京。頭戴堯日。率漢水滸。遇主之睿。上愛以臨。下舞而蹈。改過不文。匪正孰武。</text>
<title>月歎</title>,<text>天地昏黝。淸明自守。嗚呼。含光用晦。永貞其內。嗚呼。益虛損盈。與時偕行。嗚呼。隨天同道。不懈終古。嗚呼。曷其能及。斟酒以揖。嗚呼。余年十七八。喜作古軆詩。多效唐孫盧。壬子以後。喪禍連仍。庚申之間。流離奔走。遂不復有所吟咏矣。是歲冬。偶閱古笥。得亂藁一卷。雖不足收置。而觀少時之所游戱者。亦有感焉。乃輯以錄之。而其過於險怪者。皆刪之。總若干篇。甲子十一月小寒節。</text>
<title>農謳 己酉</title>,<text>雨暘若占年豊。十日五日一雨風。蒲葉日以長。蓷葉日以盛。今時若孰如今時若。我王聖。堯田九年墊。湯田七年爇。我王聖。十月前郊三番雪。迎陽東方暾將出。照吾薜荔帳。負暄閉目坐。內融百骸暢。和氣勝南風。禾黍勃然興。下堂再拜祝豐登。捲露披拂白露繁。沾我犢鼻褌。白露甘如飴滿平原。我黍與與。我稷翼翼。盡沾衣不足惜。提鋤提鋤去靑山白水稻田。提鋤歸。月明前邨翠烟。白木柄強三咫。一歲三百六十日。我命托子。討草玉水東坪田如脂。雍州上上未必能勝。斯不慮雨不慮日。莠桀秪可拔。拔宜疾。相勸鼻下有一竅。兩手兩脚供事之。兩手兩脚。一日不再供。此竅長嚘咿。或使兩脚到五候門。或使兩手穿人墻。與壁一之日觱發五月六月。日如煜日如煜。苦何言。猶勝脚到五侯門。伊溪有水水有魚。南山有木木有枝。請君休言苦。大禹氏雨手兩脚已腁胝。竟長畒東畝大兒理。西畒小兒理。阿爺笑道大兒與小兒。大兒小兒孰倍蓰。北里張嫗家有酒新熟。竹葉似倍蓰三匜。當末者秪一匜。大兒小兒孰倍蓰。待饁日向蓮花。一疋強待。饁胡不至。大女小女皆出田。季女獨主饋。籬下拾榾柮。采采苜蓿不滿簣。農夫起望斷續。烟生隔林翠。腹鳴如鍾。須勤苦會待西成。一日三呑一斗食。水雞鳴水雞鳴。禾稻彧彧離離。脫我黃葛冠。細君釃酒且莫遲。上年秋無禾。歲時拾橡停琴隅。今年禾稻彧彧離離。不圖醉似泥吾何須。濯足春雨江南一犂。泥滑滑晩朝飛。左執藁鞋右褰粗。粗大布衣濯足閑。麥穗漸漸歌遲遲。莫謂滄浪之水淸。農夫何知。鼓腹朝食一大椀。暮食一大椀。又何索。可笑秦始皇帝。秦始皇帝餐玉飼綺晝宵繼。上食下食。侍女如花。咽管籥。又有索碧海瓊。島神靈藥。農夫鼓腹又何索。月滿康衢酒滿酌。誇農大車長舟販金玉。太行雪滿。黃河蛟龍咷。讀書欲學經濟術。席不煖突不黔。亦謾勞歸去來。莫如吾山荳田田家樂。數聲雞犬。澹泊春烟。</text>
<title>遊子吟 庚戌</title>,<text>逍遙行行重行行。雞鳴理俶裝。靑瑤車轂滑。黃駒仕驕狂。逍遙以爲常。古屋無主張。祖爺勤結構。丹雘政輝煌。胡爲棄不顧。遑遑去未央。岐路綿且敻。九州何蒼茫。崑崙宮南國美人芝作裳。北方秀士貌如玉。春草萋萋蟪蛄啼。弱水波深苦相憶。佳媒一夕朝曦旭。孕得乾兒百日靈。此兒變化無常主。俯笑西娘髮星星。翩然騎雲下崑崙。憐我風骨授眞篇。丹竈夜靜山花落。鶴路迢遞海連天。闍梨窟駕龍服象闍梨窟。雙臂不憚紅火爇。法花彌空曇月白。毗廬盧舍百億佛。世人認寂爲頑空。寂是無有無亦有。若知菩提本非樹。入萬貝葉得魚笱。擧目山河白琉璃。須從鼠入牛角裏。膜拜爲問眞如道。笑指庭前翠栢子。白鹿洞曾聞大人學。攝齊白鹿堂。先生儼衣冠。雋髦侍其傍。曰來堯曁舜。秪在方寸中。着方一字敬。昭如楊州銅。蒼素迭來影。明華不曾攪。物去反空白。無觸豈虛照。所以聖人心。乃得中之妙。育焉與位焉。大而彌三極。毋放毋流歠。小而禮三百。有軆則有用。治表仍治裏。欲履須先知。欲知亦須履。金神語頓悟。紫氣貴無爲。不堪物煩多。燥狹眞可悲。汝惟信聖謨。祇保天所寄。小子起再拜。爽明沃昏醉。努力夕惕若。師訓庶不墜。荏苒西曦徂。蹉蛇素心愆。閉戶發長嗟。深愧對蒼天。</text>
<title>除夕懷親</title>,<text>今歲又將改。我遊猶湖左。夜深整冠衫。𢥞𢥞愁緖拖。匪歎紫綬遲。匪憂銀髮嚲。自從七歲強。遠學事周邏。連延旅殊方。幾驚爆竹火。己亥寒澌流。沁水抗風柁。三時牧馬聽。五夜鳴濤卧。長老恤我幼。此日蠲讀課。遊戱爭福籌。呼伴競相賀。丁未在詩山。庚戌在玉果。夷猶溫水陽。歲今再拔鏁。庭闈隔渺茫。川深山嵬峨。時望高崗陟。遠雲白一朶。是月日在丁。宵寐見孃爹。下堂拜手畢。上堂語細瑣。俄然驚起坐。寥落山月墮。阿爹與阿孃。懷我其如那。豈不憂疾病。豈弗念凍餓。而使遠滯住。祖業恐壞阤。昨者承下書。書中戒辭夥。爾歸式無遄。秪憂學叢脞。嗟余志未仁。罔能念負荷。去日非不多。蚩蚩任慵惰。每當玆夕憂。已矣將何奈。東流去無廻。男子事亦大。努力夕惕若。來者亦庶可。容止必端重。誦讀必賾破。遊訪必審愼。憂苦必安妥。必勿嗜博奕。博奕陷側頗。必勿多言語。言語招尤過。強如上瀨舡。孚如祝螟蠃。</text>
<title>野蟲</title>,<text>有蟲狀貌異。黎色細腰胛。黨族於蟻近。末宜同譜牒。爾雅不之記。古聖識末及。大地亦云寬。奚貪郊墟濕。鑿地爲家舍。向天開戶䈳。逢雨尾以窒。値晴嘴以押。有時虫蠅過。呑捕如電輒。携將入穴去。賀作卯酉饁。蟲蠅卒見困。惝慌良可悒。小蟲力固微。快如峱陽獵。大蟲雖肥豐。悵望將奈罨。一日較所得。必且五與十。爾有幾子女。爾有幾妻妾。苟爾一身口。日日胡謂乏。靜伺長張哆。爾吻應苦歷。豈憂早七八。只恐雨霡霎。在昔天九潦。何能久倒立。我觀天帝仁。有生食亦給。魚蝦水爲糧。江海渺洶涾。蚯蚓土作飯。坦祏無際接。麋鹿馬建羊。草薦靡原隰。不勞而不竭。閑安養自洽。獨於是虫嗇。何俾巧且捷。乃知彼太虛。造化任帥霅。一圓均慈生。物各異其習。夜梟齧其爪。血流猶不戢。寒蜩無所食。不飢聲雜誻。吾人至贒物。蚊蝎嘬相集。五糓至良草。蠡蝗霣枝葉。煌煌詩與書。森列贒聖法。蠧兒敢篆噬。細黠緣殘笈。謂是天所使。無乃理不合。齊人生兩子。兩子行不叶。一子食烹䳘。嘔吐不留𠯗。一子吮膿痔。美甜逾旨䐑。父母其奈爲。宜責子所執。感唶賦野蟲。庶或觀此什。</text>
<title>記夢</title>,<text>庚戌夏。余在伊陽舊齋。見西南天邊。淡雲點綴。時露天靑間。有物長亘而㙜。帖色微白。余異而竚看之。卽龍腹也。須臾奮飛向吾堂前。身大殆百圍。長亦數百丈。鱗甲爛赤。燁如火熖。皓角上街而峨嵯。鬐鬣揜靄翩翻。若朱幢絳節隨風颭掣焉。戛過余松簷。南東入鶉子江。以尾擊水。浪沬靡天。濛濛然雨下矣。忽已回頭直入吾堂中。坐于北壁下。儼然乃一老叟也。長眉皓鬚。目光閃鑠。風姿超爽。眞是太淸上上仙也。頭戴高方冠。身被黃葛大袍。纖纖如烟。袖中隱映有一卷。長可一尺。廣可五六寸。以眞紅塗其衣。以黃金篆其面。字數不下五六。字形紆縈而方。與上方篆相似。叟擧袖中卷。且顧余曰。君其娶諸槐亭耶。余跪而對曰然。曰。是書乃君之物。吾將以來歲屬之君。君勿疑焉。遂起出門。復幻爲龍。風雲雷霆。雜遝晦冥。上入于天。余驚而悟。噫異哉。未知是叟之何人也。亦未知是卷之何書也。亦未知後期之何日也。而心自喜之以爲奇應也。庚今已逾十載。而尙不惠然以敎之。何哉。竊自溯感而作此。以露虔心云。仙人住水宮。寥闊三千齡。一朝騁神變。怳惚不可形。九州紛總總。翩然先我屋。明月出滄海。洗之秋露白。袖中藏一卷。煥爛光色炫。丹砂漆其外。黃金篆其面。呼我欲授之。且以來歲期。竦身忽輕擧。蒼漠玄雲垂。熲熲孤懷結。浸浸日輝馳。皛皛星在天。皚皚雪在樹。豈恨君歸遲。秪冀君無故。</text>
<title>菜圃引 庚申</title>,<text>余與延州子雅善。延州子甞有約同做。久不來悵甚。有人來傅方理菜圃云。戱作此以寄之。我性喜咬菜。不以易河魴。食草雖云愚。食糓豈盡臧。相彼太倉鼠。咬嚙徒不祥。食氣未必壽。玄蟬亦甚殤。所以土與炭。各宜悅其膓。自從后稷去。藝法何蒼茫。菜名且難悉。菜性不可詳。亦有昆與季。亦有男與娘。亦有文與武。亦有聖與狂。亦有夷與惠。亦有師與商。亦有管與飽。亦有晁與盎。經綸苟失道。未免皆殀殭。愛之無太恩。置之長不忘。但使適其願。不之失天常。胥土畫區宇。整如神禹疆。平畇苗欲齊。嫰土根易張。樊柳戒瞿狂。劃溝導舞𪄱。見穢鋤梗亂。驗黃誅蟊蝗。揀葉散精收。彖本元氣強。服餌白化紫。結媾愚爲良。迭代課殿最。排分整紀綱。甚密慮撕爭。太疎悲踽凉。辣甜須異蒔。強弱毋並秧。隣居多咻嗔。甜柔卒顇痒。白日無私照。強大獨擅光。甜族嗜人委。辣朋樂雞黃。潔黨喜馬牛。活羣貪灰糠。誰知溷穢間。生此極馨香。灌灑竢日昏。採擷帶雨𩃎。頫耘背穹窿。忙忽如爬瘍。斜頭窺叢芮。跂脚畏踏傷。勤苦事栽培。聽天時雨暘。靑蒼並旖旎。羅生繞屋廊。向陽翻赤葵。依陰茁翠蘘。蘘荷。宜種依陰之地。 蓴潔寒風薄。菘艶玉露瀼。細芥辟蟲蠱。殼宜泛坳堂。斤芥實三觚。黃芥葉千鋩。蓬芥浥雨脆。鸎芥 鸎芥。鸎束也。 理晝粧。鸎花。必晝開夜合。 本芥本如拳。坐芥坐如床。山芥葅最良。味勝文王菖。漢莧貌最姸。蜀蔗芬更長。辛棗顔渥丹。不畏朱炎亢。銳嘴語南倭。圓頭戴大唐。瓠匏樂牛骨。豊大比甕㼚。埋牛骨於土種瓠。其上瓠必大。 五湖春波闊。可與漆園莊。琥珀類鄕愿。胡匏。俗呼音同琥珀。故云。 胡盧學楚嬙。胡盧。細腰瓠也。 冬瓜招舊恙。醫人曾云卬。醫書云。多食冬瓜。宿病復發。 瑞葱守貞烈。遊皃斷作簧。故人胡可忘。手栽憶我王。我太祖大王與龍潛故人車原頫說。前日原頫獻葱事。手自種葱于後苑。因作臺名曰瑞葱臺。 昔我遊白山。光陽白雲山。 當歸蔚盈畼。山僧作肴炙。爲我佐盤觴。我時一㗖嚼。累累穪味芳。老禪向我言。戌削貌癯尩。當歸味固好。當歸意可蘉。人物各有歸。歸善乃爲當。唐皇不識此。卒歸望帝鄕。一行我先師。殷勤諷唐皇。萵苣綠澾滑。良者多垂裳。飯大送之。谺口翻目眶。蹲鴟無所棄。卓氏資大商。摘卵埋萁火。兩膝擁爐傍。待爛手拭灰。穩㗖甘似糖。大兒睨而立。小兒請先嘗。牛蒡耈老肥。鼠點厲䰧惶。鼠點根。或煎或作菜以食則宜染疾退熱。 茄迎硫黃醫。分茄秧時。向根上劈開。搗硫黃一皁子大。以泥培之。結子倍多。大而味甘。 芹學移徙郞。俗呼櫻桃。爲移徙樂。而芹亦頻爲移種必盛。故云。 蔬柔出雲崗。蔬葉。圓頭尖莖。細色微白。可作熟菜及羹。在山者硬。種諸田者柔。 萆力曳高樑。萆麻善引氣。多種屋邊。則屋向其處傾斜云。 䪤 音煩。小蒜也。 䔖相錯雜。藚薤互頡頏。小奼喜口弄。時復弄酸漿。芭蕉何所樂。隨風舞軒昂。葑蔓何所勤。腁胝苦不遑。赤弁號希夷。何自衒文章。細韭頗峭烈。何以招懶謗。韭。古書云懶人草。 願移眠來草。促促植成行。眠來草。苦菜。味甚佳。食則多眠。 惟薑可敬護。神精賴明剛。厚土蓄蠶沙。揷薪遮魃陽。種薑掩土。厚三寸許。以蚕沙盖之。薑性不耐熱。故種萆麻畦南。以取蔭。或柴柵盖之。 孔子穪大聖。朝夕不撤薑。宰予未食此。晝宿比糞墻。請將萬億斛。蓄積齊山岡。大飼九州人。豁然開昏芒。白蓿艾薺苦。蒼茸藜枸篁。野苽與澤瀉。羊蹄逮馬莣。綏存時錫貢。置外如要荒。十月種蒜祖。二月種葍孃。五月收苴子。六月祝苽媓。左手執苽畚。怡然右招房。潔者可羞祖。盛之筥及筐。麤者食農夫。烹之鼒及鐺。硬者剝而曝。聊且御冬糧。而子可嗣歲。細拾藏諸囊。山家始太平。幽樂且未央。粲食日冲淡。灝氣生五臟。臟神相賀慶。夜無囈蹴羊。撫腹發浩歌。金石鳴鏗鏘。我聞有巢世。木草以爲粻。海內自淸寂。兆民壽而康。逮夫太皡氏。神馬降天潢。背上刻天七。以乃結罟網。捕捉五獸羣。炮燖作羹湯。民生一識味。喜欲狂騰驤。皥皇德固多。獨庖號以揚。深山絡豹兎。大澤伐魦鱨。脂膏飫不厭。肚腹爛如焬。百疾交發作。怪奇不可量。天公大悲傷。乃命帝姓姜。搜剔衆草根。紛紜溢笥箱。療活雖勤至。民口奈難防。爾來萬餘歲。沈奄入膏肓。昭昭方寸間。朦朧生大瘡。只思一喉潤。却忘全軆喪。犧牷神帝物。殷民且敢攘。張吻赴腥臊。蔬草又誰將。吁嗟太古味。銷鑠今已亡。是識君子意。不在膏與粱。咬菜百事做。古訓承諸汪。我友延州子。碧濤秀寒琅。結廬白城南。山崒水泱泱。把鋤理幽圃。悠然對鬱蒼。人間肉魚欲。美哉已除襄。而我不勝喜。長吟遙相望。雖然竊甞聞。有人在西方。天鼎設大烹。速之願與嘗。深誠豈久負。往食非大妨。</text>
<title>二十二相字歌。寄李友。</title>,<text>相思已十載。相別又三日。相思難相逢。相逢易相別。頓覺相別苦。却憶相思日。相思不相切。相逢何相悅。相逢不相悅。何相苦相別。莫苦相別苦。只冀相思切。相別又相逢。何時已苦悅。別有相逢無相別。兩心相照一圜月。</text>
<title>素沙感懷 十首○庚申</title>,<text>有橋素之野。狀如飛龍秋。行人相隨續。憧憧幾時休。營營公與私。汨汨憂與喜。慇懃道行人。珍重愼所履。橋下有深水。西連海瀰瀰。上葉摩蒼雲。中身直如繩。靑陽敷淑氣。葱葱翠色凝。華岱多幽阿。崑崙秀碧巚。何來曠郊中。獨立長偃蹇。淸風時來披。颼颼鳴自奇。右村無林樹。獨於余窓。索一株高秀。亭亭可愛。故咏之。靑山圍數重。如馬又如龍。花落在屋上。水流繞堂前。西風醒幽夢。半入南江雲。右懷故鄕而作。淳州舍北有山。名盤龍岡。南有山名馬峯。寒颸振遠皐。飛蓬征翩翩。攬衣下庭除。膓中細絲牽。悵朢西浦澨。綠蒲生冥芊。中有赤鯉魚。粲粲長尺餘。裁作素帛書。投之與鯉魚。我家在天南。木蘭爲棟樑。鶉江東南流。伊水會其傍。石江靑嶙峋。松栢羅生蒼。遠海纖波靜。萬里接晴空。向晩白雲隮。逢逢作數峯。閒人起覽之。幽興轉氤氳。手挹淸醪觴。聊以勸白雲。玉井在西岡。素菡開旖旎。時自聞幽香。不可摘其子。我思古之人。婉嬨紆中情。欲見無由得。遼遼隔千齡。發我象牙籤。長跪心內讀。香爐烟欲靜。篁牗日轉晳。雖無對床語。溫溫覿如玉。白日沈西溟。素月相隨之。朱菌生石間。其勢燁葳葳。淸商忽來薄。華葉霣披離。行子起遠懷。悄悵坐待晨。秣我靑驄馬。駕我明月輪。出門望迢迢。周道平如砥。問言前路人。西州到幾時。有鳥似鴚䳘。雙行在中埭。白玉爲其腹。黃菊爲其背。朝見是鳥行。暮見是鳥行。日見是鳥行。未聞是鳥聲。我疑是鳥喑。不喑應自鳴。野人云是鳥。非喑亦非吃。孟春之元日。一鳴聲淸越。大荒有奇獸。其名乃爲彖。長牙白愷愷。利逾刀劒斷。金石旣莫支。木草誰能數。古聖今已遠。無與玩此獸。蒼蒼重蒼蒼。漭沆元氣積。道里能幾何。悵望不可測。仰看白日駝。一日能往還。豈謂天無限。只恨人難攀。我願駕蒼螭。紫電以爲鞭。遨遊九天上。歷覽無窮垠。歸作詩一篇。寄與遠遊人。</text>
<title>示宗上人</title>,<text>宗上人一天。明星摠彌陀。宗上人見在。金粟蔑甚麽。默坐共說有無界。五夜香燒辟千魔。白雲眠碧松波。</text>
<title>寄李戚兄則優</title>,<text>日在寅參在申。白露下中庭。沾我華彩衣。我思悠悠無已時。</text>
<title>古石磬</title>,<text>松冥白雲宿。虛牗對靑山。靜拊古石磬。韶䪫隨手閑。三十六宮春氣泱。有鳥蹌蹌其羽丹。</text>
<title>龍門琴</title>,<text>手弄龍門琴。冷冷七絃音。大梅小梅庭前落。隨風飛揚天地闊。須臾舍軫牕間宿。夜靜春山子規歇。</text>
<title>除夕感懷</title>,<text>浩浩天地大。汨汨時序遷。我馬非不壯。我行誰爲牽。雪淸夢虛簾。宣尼已千年。</text>
<title>鷹谷山居八咏。分賦各二首。</title>,<text>搬柴鍾嶺多檟木。上谷多枯杈。折枯以手。伐檟以斧。莫傷老松柯。煎茶淸宵煑澗茗。花落山月冷露濕。芰荷衣自香。六六壺天歸夢長。</text>
<title>別友人</title>,<text>漢水去澐澐。南山在其側。手折崇蘭枝。相送城東角。</text>
<title>畫竹屛吟</title>,<text>夫畫者。與眞相似而已。人見一草一卉一禽一蟲之畫者。玩愛最深。或易之以千金。藏之以巾與笥。以爲傳世寶焉。及遇一草一卉一禽一蟲之眞者。則不甚奇貴之。見而亦未嘗寓目焉。始知夫人之好似而不好眞也。亦知夫畫之不必可存於世也。然而生乎千百載之下。思乎千百載之上。雖知其人之心。不可覿其人之彷彿。而一幅傳神。毫髮不爽。則儼然若同堂而接茵。有可以肅然者矣。有可以怡然者矣。又或居乎千萬里之內。望乎千萬里之外。雖愛其山水之奇。不可賞其山水之萬一。而移之綃紙之上。置之屛壁之間。則其怡懷暢神。固無異足躋而目玩焉。然則畫亦不可不存。而若此類。非樂於眞而寓之於似者與。余性愛竹。居常吟哦睡醉。圍碁鳴琴。未嘗不與竹謀也。數歲前。北宅于畿。畿無竹。雖欲見竹。未可得焉。偶閱友人某家藏。見峀雲所寫竹八帖畫甚善。與眞無小殊。隱然身在幽塢上。如對穆如之風也。遂喜而引三大盃。把筆以吟。筍竹淸直傳庭訓。斑衣兩孫兒。莫以小少看。上拂雲穹也不遲。雨竹娟葉頮逾凈。香苞嫰漸絳。寧計澤多小。穆穆垂頭聽天降。叢竹春意滿幽叢。柯葉翠相籠。猗猗縱云穉。堪配九十老聖公。風竹淸颷振脩簳。翩翩萬舞之。此君旣無語。樂意如何誰問知。疎竹榮悴渾似夢。癯瘦獨彌堅。老龍潛在下。蜿蜒時自露在田。烟竹無心烟淡泊。無心竹參差。偶然相逢交。繞枝媛娟未肯離。老竹年歲高幾何。寥落身半摧。猶有瓊實垂。九霄丹禽也應來。雪竹天寒歲已暮。蒼然獨守眞。雪來非敢欺。聊助精神一倍新。</text>
<title>瞻鶴亭十景 庚辰</title>,<text>鷗亭臺榭依微水墨痕。對岸亭瀟灑。若在岸南看。斯亭亦似畫。身在廬山中。不見山眞面。欲知鷗㙜美。宜登此亭見。鶴野溝塍曲直又力圓。參差彌遠阡。摠緣不得已。是處便爲天。野田高又低。一溝中紆曲。多謝溝水心。高低流不擇。霜坪行客野廣愁行客。夕陽與雪寒。誰知亭上看。看作無限閒。一路霜坪霜。春來何處覓。試看行客頭。盡向此中白。霞寺歸僧尋寺獨歸僧。爾何是大乘。樓頭人靜坐。庭栢翠層層。芳草攪幽思。又見孤僧歸。吟詩猶未了。一筇可蹔遲。公桑採葉採桑筐已盈。何待駕星言。東望峨山下。三千馬如雲。春深桑芽綠。采采江之南。獻公有餘葉。歸與少娘蠶。凌室藏冰玄冥晦萬象。守白貞可見。百尺玉壺樓。貯君心一片。藍靑爲玉白。化翁劇變遷。冬藏及春發。聖人思節焉。碁洲網集一𣉜明沙岸。一沈桃花浪。試看無數罟。聖人方在上。潛躍看可樂。漁人設網多。未知心與口。爲樂果如何。冠峀花層躑躅花爭發。朝曦又照之。滿山紅一色。靑處也還奇。得意山花姸。簇簇繞峨嵯。莫愁春已暮。霜葉紅更多。銅津晩渡昨夜星光搖。向晩風正起。慇懃語行人。白頭銅津吏。日斜江波灩。催船競喧呼。岸上誰獨立。踟躕似有須。瓦署夕燈輦材仍燒土。終日惱窯烝。㥘㥘猶餘事。家家半夜燈。的歷江村燈。蒼漭夜色逈。一點如螢流。知是別浦艇。</text>
<title>渾沌酒歌</title>,<text>大甕滿釀玉山秫。醲聲汨亂相催。狂夫淸晨發浩興。起向瓮邊坐崔嵬。手持大盃飮渾沌。長鯨奮吸滄溟開。糟麯雜沓喉中瀉。賢聖爛熳胷裏來。一盃二盃笑欣然。傾盡百盃春恢台。不須堯夫歌浩浩。不須李白詩碌碌。七尺偃蹇倚甕卧。華中半欹朱顔渥。爽如泰山長松倒。和如錢塘紅荷垂。靜如子夜雷沈際。窅如華岑睡熟時。眼光瞪凝無所見。耳竅倥侗無所聞。天地萬物俱虛無。東西南北又誰分。只見有物如波濤。長風泊之相追奔。洶洶澒澒劇洄泬。浪沫蹴拂生紛霏。欲離欲合杳忽怳。乍玄乍黃却依微。須臾有人兄弟九。團土作人散平野。晩來一人年最少。蛇首奇偉乘驪馬。手持白板寫神畫。或連或斷上復下。二十四畫爛煌煌。萬象森羅耀眼前。渾沌酒氣快已醒。山川高濬日月懸。俯視人世事更多。役役窮曛不暫閒。靑山有木長百尺。斧鋸往截作大槽。平原有茅生無數。競爲泲苞雙手澇。漢水若變作春酒。糟臺便築幾許高。爾來飮者吾不知。無與共把渾沌㪺。淵明差是愛古人。脫冠以釃亦區區。</text>
<title>奉別李則優</title>,<text>去年逢君華山廬。今年逢君華山廬。去年君自鳳城到。今年君向竹州徂。葛原之下佳川流。其上有邨是君間。胡爲年年理征驂。慈親在東妻在南。慈親髮皓齒齡尊。無他長子侍左右。疴癢誰搔簟誰襡。雞鳴起坐兼憂忸。且無長鬚一奴子。累月或至隔暄凉。往春去食阿姑家。阿姑愛之由己生。及至夏末病胷肚。炎午不能祛衾床。阿姑雖供砭柱勤。詩骨稜削面垢汚。北漢山巓高嵂嵂。靑莎雜樹相拘摟。山川悠悠雲霞杳。春草如絲秋月孤。平生嬌兒顔勝雪。前冬去看長及帶。荊釵婦人費素手。釆采黃葛山之外。織成新絺數匹強。密縫遙思身上宜。道中惡客攘竊去。吾兄聞之一笑之。十年蹩躄長安道。誰知滿腔皆珠璣。上規殷周灝噩文。其餘黃曾不足視。司徒之賓已見擯。春塘賜製又摧翅。北風栗烈歲華晏。匹馬今欲訪室家。弘慶野曠沙塵飛。錦江渡頭冰峨峨。行人且云雞山路。凍石鉅牙脫馬足。我道阿兄衣裳單。阿兄向我語戚戚。曰昔皇考酷愛我。每當出遊憂暑寒。如今飢凍固無憚。時憶親心心自酸。聽君之言握君手。見君之貌爲君嘆。貧賤憂戚不足愁。天公待君應無薄。一旬邂逅笑軒然。有酒盈樽琥珀色。傳觴鳴琴樂無央。起看西峯月未落。明發將子遠于之。不知何時重相逢。去矣吾兄益勉旃。曾氏有言毅與弘。</text>
<title>送趙秀才還山</title>,<text>秀才名陽復。玉川人。小也業經旣通。以眼昏未赴擧。家甚貧。値辛亥之饑。無以計活。遂棲山嚥松葉與楡汁。不食粒糓。已七朔云。余甚奇之。告以九轉之術。仍作詩以贈之。玉川子眞脫俗。金火厄運艱民食。萬姓乾如魚帶索。子本無錐但有腹。嗟嗟其將顚于壑。頎長羽人自道偓。夜半撫頂告靈藥。携將竹筐上雲嶽。摘取頳虬鬚髮碧。把刀又斫白楡瀝。南極大星光堆錯。始𡄄臟神夢告惡。久𡄄睡魔夜辟易。最恨此術不早覺。謾向螢窓舌耕篤。玉川太守饌如玉。湖南方伯食長肉。君曾讀書何所卜。爲是汲汲養喉嗌。夜誦忽驚夢天祿。天祿不肯朱點額。白日靑烟遮兩目。三秋啾啾虛四壁。自言五糓今已辟。魚與熊掌無所欲。飽盡靑山蒼翠魄。鬂髮颯爽眼欲綠。余聞燧人事鼒钁。神農種粟駕黃犢。粟中有毒如鴆蝮。四百四病遂大劇。春耕秋穡舂又餗。歲歲日日長頟頟。筋膂澌鑠肚中毒。七十中壽稀有覿。是以二王之未作。一萬八千年可獲。天哀殤札地悲剔。神農自悔也何益。是時赤松神仙嫡。文武金鼎煎瓊液。深惡神農不少錫。載得小女綠雲宿。此藥至神天地惜。走向崑崙絳宮匿。欲與人間蒼髓客。子房多詐終枯瘠。龍挐虎咥白駒促。風馬霞旂直嘖嘖。看君五臟華念寂。况君不爲神農學。須將心印勤誦讀。赤松應遣小女逆。如呑一粒黃金色。殊勝蟠桃千年赤。從玆木葉不足摘。好使霜柯翠落落。君今復尋桂樹宅。白雲萬里日西夕。茶鼎火丹山鬼肅。松子丁丁月華白。山中有客乘白鹿。爲說我詩一大噱。</text>
<title>挽崔斯文 習</title>,<text>朝鮮國人眼竅小。百尺瓊樹看未得。君去迢迢莫彷徨。海外蓁蓁多異國。龍伯之人三十丈。南洋之人只一目。知有大眼明如鏡。見君文章應嗟惜。風旗雲馬遠輕擧。域中蟭蟪聲擾騷。我家黃卷三千軸。將向東市換濁醪。</text>
<title>來家</title>,<text>長亭短亭路悠悠。田園將蕪胡不歸。菊圃籬殘童不修。蕙帳雲鎖鹿來窺。主人晩來灑掃凈。依舊明窓向朝曦。</text>
<title>漫步</title>,<text>時時信脚出徘徊。山南水北去復歸。水北偶逐寒波流。山南空望白雲飛。自笑漫浪却還來。寥落山家晝掩扉。</text>
<title>望故鄕</title>,<text>征馬徊徨僕夫倦。偶登高巒睨故鄕。遠山一半晴嵐捲。歷歷桑梓映夕陽。</text>
<title>看鳥</title>,<text>擧頭遙看孤鳥過。鳥沒雲端也竚看。不知身在竹欄干。</text>
<title>次畫屛韻</title>,<text>傅巖築墻傅巖板築何爲者。繩杵土箕樂自稠。民生食力寧宜懈。槖槖登登不暫休。磻溪垂釣八十老夫三丈繭。世間名利淡相忘。磻溪活潑汀洲遠。魚子洋洋躍夕陽。圯橋拾遺子房早轉玄機括。不借於他自有餘。圯上受書眞也否。安平老卒亦師且。隆中抱膝素志本非王與伯。草堂梅瘦睡悠悠。童子來言門有客。手長耳大姓云劉。穎川洗耳臨流洗耳誠勞矣。何使斯言到耳邊。汗漫期余渾沌界。將招黃鶴去翩然。沮溺耦耕舜禹受之巢許讓。人心本自不能同。行旅問津但宜指。何須非是說紛怱。楚狂荷蓧夫子聖神天地大。東西南北莫能知。不分五糓傷時語。雞黍慇懃見二兒。</text>
<title>蘊眞亭八景 己亥</title>,<text>浪崗初月新月姸姸下西嶺。可憐相見卽相離。靑天碧海誰云遠。明日歸來又此時。薇嶺抹雲淡薄春雲橫碧峀。相看不厭倚東窓。晩來欲向何山去。寒影依依半渡江。寶坪農謳一聲未了一聲起。十里烟郊處處歌。努力鋤功須趁節。杏花初白綠蒲芽。聲湖漁笛貫之以柳魚能幾。歸去猶堪詑細君。獨猗蓬牕橫短笛。一竿明月是誰恩。沙郊落鴈半在靑天半在沙。輕輕點點影婆娑。苔深水碧無湘瑟。可占今宵穩睡過。五浦歸㠶茅屋斜連脩竹裏。歸㠶常趁暮烟浮。生平不作江南賈。雨也不愁風不愁。白坡平霞流霞輕艶繞江岸。染得朝暉生紫光。羽斝酌來誰共飮。謫仙歸後一千霜。鳴岩芳草山下淸溪溪上屋。石如烏几草如茵。携樽拈筆鳴琴客。烟淡風輕日暖辰。</text>
<title>小蟲十章 庚子</title>,<text>蛙羣呼競唱野塘流。皤腹彭亨錦襖頭。汲汲終宵如不及。緣何日出一齊休。螢初謂流星落屋東。更疑柳絮泛輕風。太陽杳杳西歸後。欲補餘光起草中。蟻九闕崔嵬一竅深。邦畿恢拓老槐林。美甘不似蜂王積。能使臣民保古今。蟬風枝露葉永相依。吟哢不知姸日遲。遠挹高風人不見。徘徊樹底立移時。蛬喞喞寒聲動九秋。屛妻孤客一時愁。苦吟何事棲空壁。試看蜻蜓碧落遊。蛛腹裏經綸似爾稀。遊絲碧落勢如飛。網羅處處彌山海。莫道微蟲喜設機。蝶春於粉翅許香緣。乍在枝頭忽向天。野紫山紅看已盡。海棠何處號神仙。蠅愛爾人無憎爾多。歐公仁厚亦云嗟。令人憎愛皆由我。不改營營奈爾何。蚊鐵嘴如錐鬧晩風。片時能得滿腔紅。可憐玉臂驚新濺。一點丹痕似守宮。總吟鯤鵬誰說漆園前。好大奇文載末年。吾輩賦蟲何瑣細。一吟一笑破春眠。</text>
<title>謝韓上舍 致明 韻</title>,<text>附韓上舍詩。破屋看天非害事。先生將曬腹中書。西湖投紱返林居。雨毁南山舊弊廬。多謝知心韓上舍。一聯兼寄數行書。</text>
<title>次王元美登代山韻 戊寅○此下次明詩</title>,<text>自幸仙山我跡留。雲烟况復廓晴收。先雞白日煌煌出。如帶黃河曲曲流。遊客怳疑朝帝座。聖人端合小神州。翩然獨立天門上。不信塵間有百愁。元氣東奔此逗留。浮雲絶頂未全收。孤撐邀日紅先得。千疊浮空翠欲流。天地爲開周孔宅。衡恒同鎭帝王州。百年勝賞今朝是。步步登盤不用愁。</text>
<title>次徐子興送莫廷尉之任南都</title>,<text>十載朝端夙夜勞。陽春有脚又征袍。六朝興廢南都大。四海名聲北斗高。宵旰九重分虎竹。絃歌一域試牛刀。千秋不盡張衡賦。餘暇棠陰拈彩毫。</text>
<title>次王元美題李于鱗白雪樓</title>,<text>一樓東岱與山齊。說到樓高山更低。思入鮮時雲鶴奪。語驚人處夏蟲迷。梁園末至居何右。樵臾 缺 留句已題。會待天寒明月夜。綠樽朱檻共提携。</text>
<title>次鄒山人齎謝茂秦書來謁。作此以贈。</title>,<text>離羣落落歲年除。剝啄 缺 驚到索居。一見可知來處貴。百朋難得此人書。相逢奇士曼卿力。喜聽玄談稷下餘。拂袖吾將從子去。爲傳背許共船漁。</text>
<title>次解郡後寄懷李于鱗。時先余乞歸七年矣。</title>,<text>自愧衰慵不適時。秋來摠是賦歸詩。文章誰謂非今調。拙直猶難免衆疑。朱綬已拋欣得暇。白雲堪臥恐愆期。一書求追能先我。始覺淸風出等夷。</text>
<title>次丘宗伯邀余。雪後登赤壁作。</title>,<text>早托襟期自鵷班。淸遊共占百年間。不知壬戌秋初月。何似今朝雪後山。興發只宜飛滿斝。時淸無用計連環。煩君莫謾傳詩句。去後留名摠不關。</text>
<title>次王元美兵滿山東</title>,<text>出自鑾坡講小戎。故人承擢大庭中。渡溜組練千兵日。登岱吟哦萬里風。稷下停車求駿士。桑濤洗釖瞰龍宮。爲余一吊管君墓。文武才兼誰與同。</text>
<title>次悼隋離宮</title>,<text>營得一宮映彩霞。消殘天下幾人家。遼兵已盡三年𥴦。蜀錦難支半歲花。從古長河傳麽鼠。只今殘柳吊寒鴉。隔江誰唱西洲曲。衰草遺墟白露華。</text>
<title>次答王元美吳門邂逅見贈之作</title>,<text>怊悵吳門歲色寒。懷君不見切雲冠。白頭幾送天涯夢。靑眼 缺 驚路上看。奇會千秋波裏劒。貞心一世雪中竿。浮生此日眞堪樂。離處常多合處難。</text>
<title>次送客遊洞庭湖</title>,<text>送君迢遞道巴州。去向洞庭湖上遊。天地東南開大澤。古今憂樂有高樓。斑篁影切微 或作將 斜月。玉笛聲寒欲暮秋。勝賞百年惟此地。贈詩非爲惜離愁。</text>
<title>次賦飛來雙白鶴</title>,<text>海上蟠桃開未開。忽看仙鶴自空來。孤飛豈下遼陽柱。並翅將尋子晉臺。初向杳冥將遠擧。有何留戀復低回。欲憑雪翮遊眞界。悵望慚無駕馭才。</text>
<title>次吳明卿守樵川。貽詩見訊。兼有卜居吳興之約。</title>,<text>終日鈴軒簿牒勞。淸詩向暇問綈袍。靑雲已斷思騫翥。白雪還驚上鬂毛。霜落南江多美蓴。春來何處長香蒿。誅茅一約誠珍重。莫負吳山月色高。</text>
<title>次王元美起家按察河南寄促之官</title>,<text>聞道東山起謝安。河南春色照峨冠。頻繁紫誥皆溫旨。多小蒼生可冷看。無限郊田新薺長。休憐弇院小梅寒。鵬圖九萬從今始。聖世誰吟行路難。</text>
<title>失題</title>,<text>淸宵高閣生寥寥。仙子連翩自絳霄。曲裏峨洋誰共賞。酒中歌泣不爲驕。逢塲到底皆眞率。情話何曾有所要。軟柳明花迷九陌。天於吾輩借春饒。</text>
<title>弘陵齋所夜坐 戊寅臘旬二。聞上候靡寧。而差弘陵祭官。往齋所夜坐憂鬱。次前韵。時進理中湯。加人蔘一錢云。</title>,<text>哀過亮陰美疹生。纔聞聖候出西城。蔘薑幾進調中劑。聞减難眞自洛聲。鶴駕通宵應不寐。翟褕如在若爲情。園陵固有垂冥騭。喜報宜來待曙明。</text>
<title>水州謫中 庚寅○此下多次放翁詩</title>,<text>匹馬朝辭紫陌烟。親朋來送到江船。職叨承旨曾三品。年過知非已十年。老僕莫嘆無餘槖。主人能厚不論錢。君恩隨處如天大。喫飯看書又穩眠。</text>
<title>看史</title>,<text>靜裏潛心玩木天。班班列傳又編年。千秋得失明如鑑。一字低昂煞有權。商業肇基解禽網。楚兵終起爭桑田。大吟不是看碁局。謾和堯夫綴數聯。</text>
<title>舊年</title>,<text>每看征鴈向南天。旅舘悄然憶舊年。秫畒秋登論酒譜。芳園春到擅花權。只知詩外無佳趣。不信書中有好田。垂老漸消塵世念。誰人裘馬走翩聯。</text>
<title>風雨晩泊</title>,<text>繫纜蕭蕭苦竹叢。寒汀注目思無窮。行休但可知趍避。天地何曾不雨風。稍喜孤檣依曲岸。尙嫌餘威在遙空。白鷗爾是何爲者。低仰隨波泛此中。</text>
<title>鸚鵡洲</title>,<text>斜日孤篷傍岸開。千秋悵望思堪哀。豺狼當道寧身犯。鸚鵡 缺 羈是口才。芳草誰憐春色晩。晴江時送暮聲來。杏花深處賖村酒。長咏滄浪一曲回。</text>
<title>白菊一叢。呈一二知己。</title>,<text>淅瀝秋聲九月 缺。垂垂瓊朶滿堦開。素姿羞種朱門宅。冷蘂宜盛白玉盃。夜喜能潻明月色。晨疑不辨厚霜來。一枝兼與貞心寄。之子牕前栽未栽。</text>
<title>黃陵廟</title>,<text>故祠寥落暮江邊。帝子千秋駐嚴然。南狩莫憑雲漭蒼。東風無限草綿芊。白薠望斷悲靈保。斑竹聲寒和杜鵑。夜瑟凄淸誰耐聽。征鴻猶不近湘川。</text>
<title>靜坐聞松聲</title>,<text>歲暮松聲山裏起。却歎丹鼎久無功。愁人坐靜添頭白。警鶴巢寒灑頂紅。調律不須分徵角。迎風只自任雌䧺。刁刁瑟瑟終歸寂。將與子綦 缺 大同。</text>
<title>寄山中友</title>,<text>一擧飄然絶世紛。白雲長在碧山垠。篋中藏久驢猶健。枕上吟奇虱或聞。松癭詭奇隨筆讚。芋魁生熟試爐熏。篇成招隱無由寄。桂樹叢深不見君。桂花如雪落紛紛。茅屋蕭然在絶垠。常厭嶺雲多變態。若除松籟更無聞。果園秋熟禽來食。苔壁烟侵鼠不熏。從古終南多捷徑。白雲堅臥小如君。</text>
<title>過鑄鼎原</title>,<text>生死世間若暮朝。獨聞黃帝上丹霄。雲輧一去人無見。烟水千年跡漸遙。鉛汞多疑非火煉。蓬萊欲問阻風飄。斜陽駐馬秋原上。鳥沒寒空政寂寥。</text>
<title>禿山城懷古</title>,<text>元師功多聖祖朝。羽毛悵朢在雲霄。四郊受敵孤城小。千里勤王一釖遙。白面猶能三捷奏。蒼濤誰慮萬㠶飄。威聲又振楊江北。終使東韓不寂寥。</text>
<title>謝府大夫</title>,<text>不才見擯愧淸朝。落羽低飛悵遠霄。僮帶一人元少累。家留百里亦非遙。魚粻感極趁晨爨。獸炭情多念雪飄。素性從來居靜慣。莫煩衙吏慰寥寥。</text>
<title>簫史携弄玉上昇</title>,<text>羽駕風微雲路遙。誰將琴瑟共颻飄。諸仙自是皆鱞寡。三島 缺 嘗不寂寥。井臼勞深丹竈煉。蓬壺許並紫車邀。宮花寂寂羣娥立。天外依微聽玉簫。</text>
<title>聞曉雞</title>,<text>寒宵寂寂掩荊門。第一雞聲起遠邨。守盜雖無老狵智。知時不負主人恩。靜思咸漱悲無地。忽夢常參欲赴閽。百感交中悄起坐。臘梅花發水城原。</text>
<title>初夏。懷二上人。</title>,<text>紅入庭薇白謝梅。離懷黯黯獨停盃。苦空未得諸緣盡。情札時兼小紙胎。居寂定難消永日。談微常憶破同雷。雲山悵望遙相問。怎是爲如怎是來。旅菴遺稿卷之一</text>
<title>畫舫齋辭</title>,<text>余旣記是齋。又以候之志。作櫂歌九闋。以侑其樂。上是華屋下是舟。丹靑生色淸溪隅。닷드러라닷드러라。箇中自有無限意。指菊叢指菊叢於斯卧。聖主猶看舟水圖。窓間懸一虱。歲久車輪大。여라여라。三江五湖何處是。指菊叢指菊叢於斯臥。萬斛龍驤也如芥。南湖秋水夜無烟。耐可乘流直上天。돗다라라돗다라라。虛舟獨泛杳然去。指菊叢指菊叢於斯臥。送君諸人自崖遠。汗滴田中土。當午鋤禾時。저어라저어라。休言畫閣鳴琴閑。指菊叢指菊叢於斯卧。一心勞處勞於伊。魚戱蓮葉南。魚戱蓮葉北。魚戱蓮葉東。魚戱蓮葉西。저어라저어라。江上誰唱採蓮曲。指菊叢指菊叢於斯臥。願我民生樂如魚。閒來垂釣碧溪上。忽復乘舟夢日邊。부처라부처라。九重分憂憂如怎。指菊叢指菊叢於斯臥。邑有流亡愧俸錢。兩岸猿聲啼不盡。輕舟已過萬重山。돗지워라돗지워라。百事皆從容易失。指菊叢指菊叢於斯卧。一牒題時三再看。漠漠水田飛白鷺。陰陰夏木囀黃鸝。돌너라돌너라。萬物靜觀皆自得。指菊叢指菊叢於斯臥。風流未必載西施。長風破浪會有時。直掛雲㠶濟滄海。닷주어라닷주어라。一方何敢私公惠。指菊叢指菊叢於斯臥。只恐怱怱過六載。</text>
<title>輓詞[大提學洪良浩]</title>,<text>夫子南國秀。高視宇宙寬。學貫天根奧。文倒滄海瀾。星經輿地誌。錯落指掌看。射策觀上都。雜珮鳴琳玕。闊步騁雲衢。高標振峨冠。北涉楛矢林。南掣朱鳥翰。空戴汗漫遊。未窮扶搖搏。我於世寡偶。與子托金蘭。襟期淡若水。精神炯透肝。揚扢丘索際。揮霍造化端。奔驥下長坂。飛石劈層湍。追攀邈難及。短武恒蹣跚。有時片言合。充然便忘餐。傲倪空千古。大地一彈丸。結交三十年。臭味無甘酸。曩歲投有北。愍我行路難。衰年作遠別。意氣猶不刓。三載始南還。公已俶歸鞍。悵然心不怡。寄書問平安。今年卜後期。謂言度春寒。春徂夏將半。消息斷尺竿。采石忽騎鯨。緱山杳驂鸞。後生將安放。良明况永歎。積雨滿江海。天南路脩曼。緬想楓林魂。莫薦荔子丹。男兒恨長在。友道缺不完。馬笛空自悲。牙絃不復彈。蕭瑟江山掩。然疑斗牛蟠。人間留述作。磊落定不刊。哀歌不成曲。臨風涕自汍。</text>
<title>輓詞二[族侄文郡守史源]</title>,<text>天地儲元精。爲人最不易。矧乎俊傑士。卓爾超羣類。我丈起南方。一氣應間値。頭流千萬壑。盤欝蘊靈異。竗契洞其一。旁觸達于四。源本在六經。素心慕安地。精微具性情。條理播物事。可異雖百塗。軌轍歸一致。誰言六合遠。弄丸掌中置。豈無新意匠。發揮虞帝器。大陸無上下。宋陽有躔次。乾帶無南北。遊移晝宵位。世人視宏闊。知者獨深記。氣形相撐依。拶中宜不墜。標擧旣識大。隨物破竹利。文章由實理。變化以擬議。軒冕視浮雲。達命任天至。華塗頗歷敡。不改寒素志。兀然背郭宅。茅齋數椽寄。淸池細鱗躍。芳園幽竹翠。伊人天一方。怊悵寤寐。城南去年陪。忍言千古閟。吾宗喪此老。斯文惜憔悴。述作皆典實。遺光溢篋笥。庶幾仁者心。惠後微博施。公逝復何嗟。眞謐全所畀。其來非偶然。歸作帝傍吏。</text>
<title>輓詞三[別檢朴奎淳]</title>,<text>目之極而衆人未覿而子之瞠。耳之極而凡夫莫聞而子之瑩。瓌材奇器不常有。不若團瓦束槱之易於行。是以直南六百里。小嵋山下歸來亭。閒花漫草各有名品。孰窺夫主人之蘊藏。奇文在彝。異象照鼎。生辨者磬。應氣者鍾。峨立者珪璋。亂坐者干揚。時乎邈矣。誰復陳于明堂。懷吾邅迍二十有八年。涉沉羽之森茫。辯素沙而見志。疏職方而恭命。朝紆鞶而夕受紱。曾何足試夫其中。路益隘而髮益白。國門之南雨屋荒。理二鹿兮秋風急。汨余同城而不及將。淳有山而蘊藉。淳有水而濊汪。括窮宙而獨徜徉。五糓之生本利民。委積而腐太倉。雖不周於惠施。復于壤其又何傷。</text>
<title>輓詞四[判書金翊休]</title>,<text>幾郡民謠惜暮來。早承天眷上銀臺。若將少展經綸志。其奈虛拋黼黻才。邦國百年文獻在。江山千里畫圖開。人亡湖海無窮感。鎖院秋宵憶把盃。</text>
<title>輓詞五[判書洪檢]</title>,<text>東方文獻屬詞臣。尙憶先王顧問頻。名物優於參制作。簿書多是局經綸。文章汚不爲明宋。鞍馬何嘗抴搢紳。無累可嬰心境裡。一生湖海有閑身。歸亭遺址後孫居。五紱家無數頃畬。有叩輒應千歲事。多生盡讀九流餘。言霞厚壤難埋氣。玄草塵床未了書。人物百年那再得。暗蟲燈畔一欷歔。</text>
<title>輓詞六[承旨尹塾]</title>,<text>春濤南隔大湖頭。氣盡山川五十州。外眡埼埼一塊璞。中含渾渾百家流。波斯未售眞珠舶。江漢虛橫落日舟。當世文章誰復在。滿天風雨獨憑樓。奎星錯莫閟寥天。獨抱經綸揜九泉。欲質緖言覓何處。將窮玄理失茫然。嵋山枯木精光晦。文苑遺書日月懸。聞說兒郞皆克肖。歸來亭後世生贒。妙歲三元壓禮圍。終敎大器晩成之。幾明動靜言皆中。賾發天人理莫違。對客渾如醉醇酒。罷官旋見賣朝衣。那期一別仍千古。不忍楓臯款舊扉。</text>
<title>輓詞七[參判任希曾]</title>,<text>南紀聲名早。東韓氣槩中。胷藏千古盡。眼破百家空。窺海涵仍富。撞鍾應不窮。嗚呼今已矣。斯世更無公。述作班楊富。經綸伊葛期。匏懸元有命。器利奈無時。歷落臺垣晩。棲遲郡邑卑。泥翁舊家世。誰復繼公爲。</text>
<title>輓詞八[直長任希聖]</title>,<text>短景迫溕汜。長河日東逝。孑影寓竆宙。情朋咸淪替。之子南紀秀。城邑初交袂。眄睞吐心素。嘗許歷年歲。洪勻播萬形。陶鑄靡巨細。繁荊胡恣滋。弱蘭曷易脆。嗟子特操秉。値運苦佗傺。古穪洽聞人。亦鮮全才藝。兼之沛餘裕。獨也誰等儷。先民有微言。久遠瞢難㫼。百家競騰躍。多或毛髮計。紛如費剔蒐。靡所究端倪。子以一覽收。快掃千蚊蚋。譬諸鑑物明。姸醜罔遁翳。壹似傾湫瀉。汨潏迷畔際。識字惟寂寞。依隱弗夷惠。旣辯又旣博。推往何惉懘。嵬峨九關內。虎豹前後衛。琅玕縱滿把。旒纊猶深閉。辛勤纂修局。薈蕞古今制。胷中石渠富。名短鴨水汭。糠粃字牧課。豈云素經濟。苴履捨繡紱。衝城棄梁欐。却循種種髮。顧笑茫茫世。亭名感先獲。墓門留宿誓。甘成拂衣還。寧學匏瓜繫。桑楡景纔腝。神鬼妬更厲。誰料璠璵貴。寧受沙礫蔽。記昔城南宅。連宵共吟憇。遺經細論討。夙學勤勉勵。一別奄千古。樑月虛高揭。子瞑何時殮。子藏何岡瘞。天地餘龍鍾。撫舊終莫逮。緘辭慟南望。湖雲漭搖曳。</text>
<title>輓詞九[族侄承旨史澳]</title>,<text>猗猗何彼茂。移自高陽里。有此蒼竹林。伊人宛中沚。遐視六合外。素沙飄纖滓。微言釋恍惚。世人鮮側耳。雍容九經中。早歲獲所止。廁跡㙜省居。寄情郡府理。聖代足文獻。煌煌在金櫃。敦工地紀書。良哉職方氏。六十下大夫。幽貞視素履。秋日昇平府。樓船滄海起。嘉樹橘柚榮。蠙珠合浦美。三年星主國。無波東海水。輕舟繫桃溪。婆娑數柳只。秋風起丘園。南湖滿淸芷。英彦列如雲。駕言出南鄙。靑靑塲上藿。嫋嫋園中杞。况我是同源。衢路惝怳以。竚立洛中賓。摳衣南方士。栟杖曳春社。安化與太始。寥廓宇宙內。唯有智異峙。</text>
<title>輓詞十[李尙履]</title>,<text>南紀生人傑。靑丘有領儒。三英存學的。二酉入書廚。妙蘊誰能竭。宏猷未暫需。遺文留故宅。斯道肯荒墜。御局編書日。銀臺晉秩時。聖君元有意。當世竟無知。歸來舊亭在。存歿仰前徽。慕悅中心夙。追陪半世強。敢言同趣味。猶得見文章。衰顔拜和氣。寒屋仰淸標。警誨餘蒙蔀。悲歡隔夜朝。天長違執紼。哀淚颯風飄。碧竹蒼松畔。嵋崗隔歲悲。床舒羲字邃。簾轉竹陰遲。委曲平生眷。依俙京洛期。以爲千古事。高處更步誰。</text>
<title>輓詞十一[女壻進士尹致鼎]</title>,<text>東國千年運。南州一代贒。中身通桂籍。高步上花磗。淸白伊翁後。文章企老前。英靈星嶽降。襟韻雪霜蠲。箕裘眞素履。詩禮是靑氊。姿想孤鸞峙。胷看列宿塡。處身惟蕩蕩。爲國佐平平。經綸文獻備。該博輿圖全。華盖天常近。瀛洲地自連。雲龍遭遇盛。雨露眷注偏。際會眞如此。飛騰孰敢先。三司俄擢拔。五府已超遷。吉甫才兼美。文翁化更宣。宦海完名在。花園晩節專。忽聞星隕地。遽在日中天。樑折大間廈。酒空一斗篇。伊來尋往蹟。幾處駐征鞭。海島靑天外。關心白雲邊。七十云稀壽。孤哀盡少年。門庭賴爲慶。蘭玉儘堪憐。而我委禽意。於公附驥便。寒燈桃渚雨。白酒榧亭烟。警策頻提耳。論文數攪眠。難逢斯世上。執紼淚漣漣。</text>
<title>輓詞十二[門人鄭演]</title>,<text>河洛圖書後。生花萬古情。鳶魚天地間。庭草春將萌。集義得浩然。正氣及朱程。九疇古箕邦。郁郁吾道明。伊溪向東流。先生舊宅聲。粹然軆中和。腔裏貫一誠。陰陽闔闢理。峙流自五行。物物無大小。動靜隨權衡。不勞心力通。觸類得其精。闢破大家流。心學在亨貞。詞章果餘事。文法誰敢爭。不用雕琢勢。天然綴羣英。時當堯舜理。天路鳴佩珩。許身稷契班。感激先朝榮。絶迹桃李蹊。志存葵藿傾。再遭聖恩深。不忍鷗鳥盟。旅宦二十年。白髮成千莖。數畝歸來亭。家室近先塋。乞骸下南山。不營身後名。晩歲掃墓誠。夙夜思朝京。可愛廟堂姿。治聲昔專城。湖西議生祠。不墜先業淸。家空擔石資。野無荒畝耕。一疾尙未嬰。慟哉時夢楹。賜也哭夫子。斯文誰復擎。丌上少多字。皆我公平生。昔我負笈隨。交義篤父兄。幾上茂溪村。臨水同濯纓。中間古松含。談笑樽酒盈。卑落百年心。墓道知己鳴。實行得公明。然後名崢嶸。哭公是私情。大廈失棟甍。數行永訣辭。涕淚自縱橫。</text>
<title>輓詞十三[族侄承旨尙權]</title>,<text>旅庵起湖南。華聞動京國。三敎及九流。象緯至方域。無往不肆力。盖多聞博識。亹亹善談諧。休休絶雕餙。鵬搏雖上天。鸞愁每棲棘。傳說多異政。去思惟淸德。衰晩受上知。對問霈靡極。諄切銅樓講。密邇銀臺直。暮夜却米車。介操渝不得。瀛島又垂翅。畫廊期奮翼。翛然卧松雲。朝廷猶記憶。如何不相待。修文追顔卜。火龍大眞珠。一夜减晶色。</text>
<title>輓詞十四[進士韓宗岳]</title>,<text>維嶽生甲可匹休。蜚英早歲鹿鳴呦。文章沈謝曹劉輩。政績龔黃呂杜儔。玉節按邊鯨海遠。銀臺旋靶鳳綸優。嵋峀尙留輪半月。光輝並照閱千秋。</text>
<title>輓詞十五[進士韓致明]</title>,<text>淸班崇秋世皆知。廉白公淸亦未奇。雲夢胷中河海識。時人難及亦難窺。論文常擬吐心肝。地隔莽蒼會面難。我病在床公已逝。九重泉路遠漫漫。</text>
<title>輓詞十六[司諫金復休]</title>,<text>淸文雅識仰彌崇。天下通儒孰似公。闊步千岐萬塗外。遊神四海九州中。爭瞻健筆僵流汗。一接雄談立爽胷。已矣高風今寂寞。浮雲南國思無窮。</text>
<title>輓詞十七[參議宋濟魯]</title>,<text>南國千峯淑氣摧。梗楠何處見奇材。百家郛郭藏應用。六月雲雷欝不開。宦滯城南新迓旅。亭留湖畔復歸來。銀臺衮衮才能盡。人物乾坤有㤪哀。</text>
<title>輓詞十八[都事李崇運]</title>,<text>磅礴小嵋峀。我公生絶常。森嚴積武庫。推倒擅文章。宦業銀臺止。編書石閣藏。從今人物論。寂寞汝南鄕。</text>
<title>輓詞十九[門人注書李尙度]</title>,<text>衡岑天柱忽云摧。矯首南雲莽自哀。可忘東園負笈日。小生今復奉香來。</text>
<title>英廟御製輿地圖小敍[英祖]</title>,<text>夫有圖則有敍。例也。此圖。初欲同錄於備考。通考無此例。故因諸議作此名曰輿地圖。自京都兩都。至於八道道里山川。纖悉具備。此編緝。卽申景濬之所專掌而成之者也。三百六十州大小遠近。一展而如指掌焉。畧記顚末。特題於圖上云爾。予卽阼四十六年歲庚寅朱明上澣。題。資憲大夫行龍驤衛副司直臣李最中奉敎謹書。旅菴遺稿卷之十三</text>
