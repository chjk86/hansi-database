<title>往拜枕澗亭壺谷先生。拈韻命賦。己巳</title>,<text>雨霽梧桐葉。風輕楊柳枝。此間有眞趣。只應知道知。</text>
<title>書軒夜題 庚午</title>,<text>小塘秋水白。空庭月影遲。獨坐靈臺靜。凝然未發時。</text>
<title>安溪書堂。贈李士謙 信祥，子克 家祥，士賢 博祥 諸人。癸酉</title>,<text>落葉溪中逕。孤烟竹外村。依依獨歸人。橋盡入衡門。</text>
<title>次趙休永 基祿 九卿池韻 二首</title>,<text>有意峯頭月。無心浪裏鷗。登臨發浩歌。風入白蘋洲。霧罷山爭倒。汀寒雨半沉。湖山如畫裏。啼送夕陽禽。</text>
<title>月夜偶吟</title>,<text>樹影蒼蒼夜氣深。天高月朗坐虛堂。吾人本性元無累。莫使塵埃翳鏡光。</text>
<title>溪流 甲戌</title>,<text>溪流自何處。淸灘聲滿耳。尋源行不息。幽興無時已。水止明如鏡。水流聲不息。閒人無外累。臨溪玩太極。</text>
<title>謁玉山體仁祠</title>,<text>細路斜穿松栢林。靑山環合洞天深。寒潭尙有中秋月。留得先生一片心。</text>
<title>淸夜吟</title>,<text>春夜寥寥萬念淸。靈臺無累湛虛明。須當靜處加持養。牛峀萌芽不日靑。</text>
<title>前臯晩日</title>,<text>靑山立立水浸磯。楊柳淸風捲我衣。巖臺獨坐沉吟久。不覺蒼茫下夕暉。</text>
<title>宿長津</title>,<text>水氛霞氣暮鴻濛。前對莾蒼大界空。鷄鳴日出乾坤曙。笑睨層濤萬里紅。</text>
<title>聞廣瀨李丈 野淳 欲移住江陵</title>,<text>眼下都無世累牽。移家欲住嶺東堧。羣囂不到眞仙界。江海秋光極望鮮。山水雲烟娛晩年。江門橋畔玉無邊。蘭舟一葉空明裏。載得心經與退篇。海嶽凌空不可攀。羣峯遙出白雲間。春晩肩輿遊絶頂。應從高處望陶山。</text>
<title>雨後遊南臯 丙子</title>,<text>春風一夜雨。處處靑山多。寒溪亦漲闊。魚子躍淸波。時余有新興。攜朋步澗阿。窅爾看天理。悠然發浩歌。</text>
<title>南溪有感</title>,<text>汀樹陰陰映夕霞。寒溪水落鋪瓊沙。長吟竟日南洲外。採盡香蘭有所思。</text>
<title>甁梅 丁丑</title>,<text>瓊枝攢玉甁。方吐臘前英。蹈海連心苦。蛻塵林骨淸。孤香片月照。絶艶雙眸驚。百匝吟看處。透簾溪雪明。</text>
<title>春日遊巖臺 戊寅</title>,<text>寂寂巖崖花欲開。一溪春水碧於苔。穿鞋向晩隨汀柳。攜卷乘風上夕臺。程邵襟懷吟外遠。唐虞消息靜中來。逌然不覺形骸累。思入鴻濛浩莫裁。</text>
<title>壬午四月十三日。復寢後三日泣書。</title>,<text>其淚其淚。淚亦眊只。心之悲矣。于誰告矣。養生送終。亦旣有缺。慕之號之。將何徹矣。乃陟于壠。松栢萋萋。鳥獸叫啼。草沒其蹊。彷徨顧懷。不忍歸兮。日旣曛矣。言返于堂。有詩有書。有机有牀。若有明靈。昭昭臨余。昭昭臨余。余不見諸。乃寢于室。寢寐見之。依依心目。顧之睠之。猶不覺悲。猶不覺喜。驚起無睹。怛焉中痞。乃拓其戶。月出皎兮。淸夜窈兮。心悄悄兮。東有明星。羣鷄相叫。乃衣乃冠。言拜于廟。庭除肅肅。草樹如幪。一氣孔昭。有感必通。春秋祀享。敢有不誠。不誠不敬。靡余歆聆。祖考有訓。擇義愼言。維孝維友。維儉維勤。弗飾于面。弗役于文。眇余小子。恐不祗行。庶幾夙夜。無忝所生。力所不堪。其寧忍捐。戰戰兢兢。如臨于淵。</text>
<title>偶吟</title>,<text>襟懷霽月光風凈。心事靑天白日明。勸爾休勞閒企想。須從暗室著工程。</text>
<title>寓棲月谷。次再從叔南棲翁 聖文 寄韻。</title>,<text>秋思蕭條日轉多。空齋閒坐面陂陀。堪嗟咫尺違談讌。柰此寒宵皓月何。</text>
<title>秋懷書澗石</title>,<text>僦屋久淹留。山月三成弦。西風政搖落。雲飛孤鴈旋。杳杳日頹西。凄凄霜滿天。松響動寒磎。楓林搖素烟。隔世空悵望。眞心炯千年。世故日紛軋。人情漭推遷。而我獨何心。不願蓬萊仙。羡此秋水淸。愛此秋月圓。懷人不可見。拊躬還自憐。感歎長吟處。幽咽瀉巖泉。</text>
<title>偶咏澗中</title>,<text>獨坐三秋色。高咏百年情。飛泉如解意。激激動寒聲。</text>
<title>八月卄三日。自月谷遊南溪。</title>,<text>散遊南溪曲。風物宛成昔。閒弄澗下泚。暫坐崖邊石。黃雲迷遠坰。赤葉覆層壁。日月曾幾何。久矣阻咫尺。徘徊澹忘歸。依依松日夕。</text>
<title>歸路坐溪邊盤石。用前韻。</title>,<text>千古不轉傾。賢咏傳往昔。拙尙喜淸邃。我且得此石。寒玉觸淸湍。畫屛倚秋壁。淸湍日千里。秋壁高幾尺。翛然出塵宂。於此聊永夕。</text>
<title>陶淵瀑㳍上。次李慕亭 蓍秀 韻。</title>,<text>豪興崢嶸到壑湫。塵間回首失千愁。驚瀾直倒䨓霆勢。噴沫橫飛風雨秋。縞鶴憐聲依嶺轉。金鱗耽靜向潭浮。玆行頓覺塵襟灑。何况追遊盡勝流。</text>
<title>東京懷古 三首</title>,<text>徐伐千年國。秋風遠客來。烟沉江水去。日暮衆山迴。訪古星壇立。牽愁玉笛哀。夕陽衰草外。長嘯獨登臺。背日譙樓出。迎人遠樹來。鷄林殘雨過。鰲峀片雲迴。暮看城烏集。宵聞蜀鳥哀。平原遙極目。壞塚與荒臺。宮址草沒遍。殿甓水漂來。陵樹愁逾碧。蚊川去莫迴。風光非不好。登眺自生哀。落日飢鳶叫。枯松倚鳳臺。</text>
<title>玉笛 二首</title>,<text>千年碧玉笛。一曲倚秋晴。寥落荒城暮。凄凉故國情。登高寒月撼。吹逈暝雲平。未了三盃興。愀然百感生。一聲羅代笛。城外水溶溶。缺月留虛寢。飛霜滿碧空。淸調同海竹。幽恨和更鍾。吹向荒陵裏。悲風號古松。</text>
<title>冬夜偶吟</title>,<text>冷室懸燈獨坐深。悠悠斯世孰知音。風簸響訝波飜屋。雪積寒疑水潑衾。黃卷久看多悅味。靜眠初覺忽眞心。叵耐中宵興感慨。百年回首費孤吟。</text>
<title>臘月二十日夜</title>,<text>感慨當殘臘。遙宵靜伴燈。梅含獨樹蘂。雪合半庭冰。妄有千年想。慚無一事能。寒牕書滿案。聊自對顔曾。</text>
<title>春日小酌。杏花爛開。癸未</title>,<text>嬌杏迎春吐嫰紅。淸香浮動透簾櫳。遙想天津風日麗。看花車馬滿城東。杏花開盡滿庭紅。起對韶光思不竆。惆悵淸罇誰共飮。良宵月上短墻東。</text>
<title>過立巖洞口</title>,<text>綠浪平浸第二橋。奇巖矗矗出雲霄。讀易遺亭何處在。不堪回首送睇遙。</text>
<title>暮春遊溪舍</title>,<text>傍澗淸齋日日來。憑欄眺望意悠哉。畫屛初展山當戶。明鏡新磨水映臺。閒裏可能安性氣。寰中何處不塵埃。叵堪杳杳思人遠。未是飛花撩興懷。</text>
<title>溪亭感吟</title>,<text>畸性常思百世前。功名從古只秋烟。閒中欲見同襟子。屈指如今幾歲年。岸木森森水影虛。百年心事一林廬。永日閒居無外雜。松風時卷案頭書。</text>
<title>六月十七日夜</title>,<text>臨空赫日火雲浮。偏愛蒼凉夜似秋。獨坐更邀明月伴。百年懷思自悠悠。</text>
<title>夜浴川。暫坐前亭。</title>,<text>舞雩千載興。瑤琴獨抱心。閒上孤亭坐。月圓松樹深。垂髫陪賞地。粧點幾年心。萬事桑瀛變。空令悵慕深。</text>
<title>甁梅 甲申</title>,<text>蕭灑牕前一樹梅。東風不動未須催。折將小朶甁中養。招得香魂月下回。皎皎粉團方自艶。輕輕雪片忽看開。畸人於此寄情趣。可是羣芳壓掃來。</text>
<title>梅花</title>,<text>除却空山一樹梅。名園紅白摠塵埃。飄零不忍聞羌笛。靘艶方看蘸月杯。休說太眞凝玉膚。長疑姑射佇瑤臺。愧無句法形容到。只襲淸香滿袖回。</text>
<title>壺谷先生輓</title>,<text>粹姿仍藉用工要。湖鉢傳來樂巷瓢。灑落光輝睟面背。端嚴節度貫冥昭。不差毫分吾家的。少試經綸海邑謠。一座春風難更襲。叵堪斯道日衰凋。力行師訣更家傳。偏仰眞工近裏專。托契深從三世舊。垂憐誤自十年前。長時襯德誠徒切。今日摧梁恨益纏。百載永違陪寂寞。講堂寥落鎖寒烟。</text>
<title>詠梅花十絶</title>,<text>冰魂玉骨雪中梅。冷艶衝寒不恡開。千載兩翁心事妙。騷人謾詠亦塵埃。靜向百花頭上笑。淸標惟有竹相依。幽人素厭紛華甚。捨爾何心玩綠緋。夜深庭院水晶寒。踏雪長吟百匝看。胷裏滓塵無一點。也應疎蘂作兄難。疎英爭與月華姸。休憶孤山有宿緣。可憐雲谷堂前樹。那忍風流墜杳然。暗香馥郁傳書幌。疎影橫斜入小樓。月上梢頭難盡妙。烟遮墻角乍含愁。月波遙夜化微霜。借與寒枝作淡粧。瓊姿雪蘂看逾好。靜艶何妨鐵石膓。逈出紅塵一萬重。天然絶世雪冰容。高人不作羅浮夢。千載長吟意思濃。丁寧寄向封姨道。莫使微風半片催。不遌玉仙淸伴我。何能塵慮一時灰。雪洗霜淸寒入骨。瓊姿玉萼更如何。方知苦節彌貞厲。絶歎長吟日百過。誰憐傍竹斜枝好。儂擬開園萬樹栽。逋仙死去寒花在。定有詩魂月下來。</text>
<title>暮行兄山江上</title>,<text>名鄕春物正繁菲。郊麥靑靑柳拂磯。落日浸江紅蕩漾。長雲橫海碧低迷。天下孰知吾道遠。寰中未覺此身微。不堪回首思歸處。千疊烟山片雨飛。</text>
<title>江路遇雨</title>,<text>溶溶江水流。漠漠江柳垂。晩雨洗沙石。碧玉鋪汀洲。</text>
<title>觀圍碁</title>,<text>人對紋楸在曲欄。子聲時出古松間。盡日蛛絲遊不定。枉將機思攪淸閒。</text>
<title>溪亭夜坐。次南棲叔韻。</title>,<text>虛堂中夜整冠襟。皓月窺牕松籟深。素尙只能傍蠧簡。遐懷長欲理瑤琴。光陰日夕難回歲。波浪東西不繫心。相對靜循髫齔志。緣何滅裂到如今。</text>
<title>又次雪夜之作</title>,<text>漠漠竆陰大雪飄。天敎夜月慰寥寥。聲憐折竹巖雲重。興發尋梅野色遙。獨坐吟詩開小室。誰來斫凍過前橋。箇中淸絶無人共。到曉冰輪掛曲寮。</text>
<title>白雲亭。次板上韻。</title>,<text>飛軒危俯碧岡頭。極浦平沙豁遠眸。滿地冰紈澄浪闊。連雲眉黛晩峯稠。遺風隔世芬猶襲。遊興漫空浩未休。徙倚湖山春暮景。愧無詩思壓曹劉。</text>
<title>又次金內舅 祖壽 韻</title>,<text>重修舊閣屬今年。綠浪玲瓏倒采椽。日暖潭魚金躍鏡。雨晴汀草碧鋪氊。軒楹逈絶疑超世。神骨森凉欲換仙。容易靈臺消外累。明牕長對卷中賢。</text>
<title>暮抵立巖</title>,<text>暮投立巖院。院在淸溪干。萬松森翠色。幾曲鳴寒湍。憶昔張夫子。避地居此間。卓立千丈石。獨留暝雲端。遺像寄丹靑。再拜興感歎。趨退坐空齋。默然對靑山。</text>
<title>夜坐溪堂</title>,<text>風生北澗底。月出東山上。隨意坐前軒。夜閣自淸敞。老松攲寒影。石瀨動淸響。欲把無絃弄。誰哉知音賞。永懷千載人。中宵勞夢想。</text>
<title>乙酉元日。從弟无悔 致復 呼韻。</title>,<text>忽逢新歲轉愁新。愧殺逢新卽舊人。靜對圖書還自樂。經冬梅柳已驚春。</text>
<title>簡寄金表弟士鍊 養範</title>,<text>遙知胷次洗塵氛。聞說三冬住白雲。孤坐水亭誰與語。新春強半是思君。</text>
<title>宿淸凉</title>,<text>夜宿香罏殿。淸夢遊玄圃。曉起拓幽牕。白雲滿庭戶。</text>
<title>春日偶吟</title>,<text>十年心病愛幽棲。孤坐淸軒看碧溪。春日鳥啼深樹裏。夕陽人語小橋西。田家隔水烟初起。嫰柳垂堤綠漸低。萬物靜觀皆自得。笑將詩筆信手題。</text>
<title>偶成</title>,<text>一區花木自成陰。春在靑山日日深。隨人最怕塵埃事。習靜還同造化心。苔階無客半花陰。最向林居春意深。等閒庭草如匀翠。誰識舂陵萬古心。</text>
<title>玩梨花。與南棲叔共賦。</title>,<text>濃雲朝捲亂峯靑。桃李迷魂柳拂城。樽添午酒吟春思。癡對東欄獨樹明。繁白紛紛間嫰靑。風吹香雪滿春城。虛簷睡起迷遐眺。亂蘂還欺薄暮明。</text>
<title>暮景</title>,<text>重重翠色亂峯陰。遠墅烟生野水深。翁立夕陽依社樹。僧歸疎雨到松林。</text>
<title>前楹小坐。次南棲叔韻。</title>,<text>跨壑臨溪屋數楹。一床書卷足平生。歌咏先王堪自樂。世間榮辱不須驚。</text>
<title>重午日</title>,<text>麥隴風過翠浪平。鞦韆樹動午陰輕。無情節物令人感。枝上寒蜩向夕鳴。</text>
<title>次南棲叔山村歷路口占</title>,<text>風簸堤柳枝枝長。雨裛村花樹樹香。斜陽沽酒臨溪岸。歷歷柴門短短墻。</text>
<title>秋日登南漢山城</title>,<text>南漢城門倚石開。秋風蕭瑟鴈羣來。行人㧖腕東坡石。義士悲吟西將臺。萬甲隔山謾化鬼。兩臣浮海苦非才。登臨不盡當年感。霜氣橫天畫角哀。</text>
<title>溪榭次信庵李丈 秉夏 韻</title>,<text>林烟澗氣翠成霏。盡日光華住石扉。海路輕驂秋雨返。寒崖幽鳥夕陽歸。陪隨有分欣攀翮。治養無工愧望眉。益歎閒居無事業。秪敎山水巧呈奇。</text>
<title>又呈李丈</title>,<text>東海歸驂訪碧山。晴牕譚讌萬松間。閒中聽說凝庵訣。願學延平靜坐看。</text>
<title>又次五言</title>,<text>向晩移淸簟。空樑水上亭。䧺觀已海色。憐聽又溪聲。語切虛心受。詩荒汗面呈。重臨知幾日。汀樹若爲情。</text>
<title>與李上舍季文至東江。憇濯淸榭。</title>,<text>重湖遙映畫樓寒。鳥哢空庭客夢閒。向晩漁舟歸別岸。夕陽多在水邊山。山勢凌空野似烟。東江波色滿樽筵。古人不見餘蹤在。歎息憑欄思百年。</text>
<title>萬松坊。期李賢民 在獻 不至。</title>,<text>有友期不來。空濛山雨夕。高居定何處。數峯靑欲滴。</text>
<title>蔣氏江閣卽景</title>,<text>疎簾半捲夕陽紅。蔣家江閣白雲中。登臨一望山川勢。野闊西南水瀉東。人坐空亭到日斜。當軒開遍紫薇花。橫望水村烟一枺。竹籬茅店半漁家。炎暑澄凉似九秋。鉤簾淸坐散塵愁。遙看衆壑奔滙處。百丈寒潭湛不流。</text>
<title>六月十六日</title>,<text>霪潦初捲海雲輕。日暮淸風到野亭。遙想故園楊柳岸。村朋攜卷坐溪聲。</text>
<title>宿玉山無邊樓</title>,<text>洞門邃夐白雲深。薄暮行穿萬木陰。宵卧聽泉秋一壑。晨興看峀碧千尋。思賢益切迷方恨。著靜須知有道心。最愛一樓臨水處。憑欄終日洗煩襟。</text>
<title>兄山江口</title>,<text>江鄕暮色發蒼璃。西日峯頭隱半窺。晩約漁人紅蓼岸。水平烟遠獨歸遲。</text>
<title>內延山</title>,<text>凌晨入洞門。亂山蒼翠滴。北觀雲住峯。巉巖露奇石。</text>
<title>大悲庵</title>,<text>三臺遙在白雲間。五瀑吼空噴雪寒。眞仙幾日飛吟去。悵望鸞驂暝不還。</text>
<title>宿長津</title>,<text>天光低水水浮天。日夜風濤拍岸前。孤帆略辨微茫裏。兩兩三三何處船。大浪奔騰不暫閒。館人聞慣鼾睡頑。遠客三更挑燭坐。依俙魂夢到三山。</text>
<title>宣城道中。送別金孟實 光壽。</title>,<text>客路逢故人。多謝情眷厚。匹馬度蘇嶺。君行不落後。何處問酒家。屋邊有垂柳。一盃送君去。靑山久回首。</text>
<title>往東臯。與羣童引泉爲小瀑。丙戌</title>,<text>呼兒鑿巖曲。引泉成小瀑。哀響落林間。琮琤瀉寒玉。新秋積雨霽。淸景更盈矚。閒居倦佔畢。時來憇岸木。引手弄飛沫。盡日看不足。巖上斲荒茨。方期置茅屋。一榻聽松風。衆壑凝寒綠。更擬灌諸泉。助與淸心目。</text>
<title>虎溪三松臺感吟 曾王考四益齋公。與權泗川思浩諸公築此臺。具載院中故事。</title>,<text>五峯東畔此高臺。前對淸江玉鏡開。歎息百年人不在。三松遺跡已荒苔。</text>
<title>輓族叔素隱公 炳文</title>,<text>先生六十葆幽貞。至樂濃深外累輕。圭角泯痕常暗晦。絲毛剖細更精明。凝看鼻白多時默。溢出衷丹到處誠。忍淚龍泉西去路。雲容峯色獨崝𡵓。無路重拜寂寞瀕。追惟往昔秪傷神。簞瓢竆巷淡中味。義理陳篇熟處新。誰識胷襟千古秘。爭薰貌氣一團春。百年遺像長留目。泥塑儀容太古眞。頑驕沮色望門閭。冷倚蒼峯素隱廬。學究天人聯萼唱。篇昭圖象大家餘。遯藏塵世竆无憫。謙退平生實若虛。從事此間端緖遠。十年硏案寫湖書。</text>
<title>戲作田夫詞</title>,<text>白露上稻葉。靑靑稻葉鮮。高隴種菽粟。四望鬱芊芊。日暮樵採歸。茅屋生白烟。溼雲捲西嶺。長影忽在前。山日未云暮。驅牛向東阡。决渠灌稻畦。草底行涓涓。南鄰有儕輩。互答歌康年。歌罷各相呼。疲饑且莫旋。甔底有餘麥。可以過苽田。箇箇苽瓣黃。層層苽葉碧。園人困睡卧。屢呼方起摘。苽甘最宜口。苽苦亦可惜。念爾鋤苽時。苽根汗珠滴。先將數顆食。快哉煩暑滌。家翁老無齒。最軟良可喫。揀取貯草網。催返循溪磧。暝色不辨村。驅牛且吹笛。新秋風露淸。數曲聲感激。玆焉亦可樂。莫歎唐虞逖。</text>
<title>溪舍志感</title>,<text>結屋繼先志。淸齋俯荒涯。百年寄遐慕。陪遊復何時。感泣逮明發。灘聲助余悲。冉冉秋霜晩。忽復春華滋。晴牕有書卷。朗讀慰愁思。世事日迴薄。浮雲遊太虛。人生豈長在。百年如轉樞。而我喜淸逸。丈室閒有餘。達士時來訪。世人笑愚迂。曠然遺百慮。遂與塵事疎。前簷有孤松。風吹鳴笙竽。靜聽忘飢渴。日夕聊自娛。澗壑頗窈窕。徘徊或移晡。斯世亦云季。不勞任擎扶。幽感忽纏物。攬之還虛無。聖喆不我待。牀頭有遺書。不知時世遠。持用砭昏愚。玆焉竆歲月。不樂復何如。白雲卷天末。明月照高堂。披衣坐書室。穆然迎微凉。所愛隔千里。迢遞關河長。音容如可接。夙昔耿難忘。感歎獨不寐。長嘯弄淸光。忽聞林中鳥。驚叫恣搖翔。萬物迷幻境。含生競奔忙。明日訪雲臺。欲問煉丹方。夏日困溽暑。水閣獨蕭然。凉軒布淸簟。復此終夕眠。依俙殘夢中。庭樹已悲蟬。萬事若東流。飄忽歲華遷。有志何所成。起坐思纏綿。羡此寒澗水。日夕瀉涓涓。葳蕤澗中草。蕭瑟原上樹。感玆時序遒。悽愴履霜露。林居湛自適。沈默多佳趣。瑤琴有餘韻。千載誰與晤。仰看天宇高。嘹嘎歸鴻度。撫己增遠懷。不暇歎遲暮。</text>
<title>臨臯歸路紀行</title>,<text>午歇孤驂碧嶺前。鄕山歸事已寒天。村庄過處多穿樹。亭閣登時每瞰川。南國淸遊五百里。古人芳躅一千年。吾生晩矣逢衰季。回首乾坤獨悵然。</text>
<title>行到涑水。日暮寒甚口呼。</title>,<text>策馬駸駸度遠山。西風驅雪撲征鞍。空峽雲生紅日沒。野橋冰合碧溪寒。人生有志無時了。浮世多憂底處閒。十年慕道猶冥。擊劒長歌行路難。</text>
<title>丁亥立春。敬次退陶先生韻。</title>,<text>園裏梅花正耐寒。初聞冰壑響琮潺。油卜屠醪謾俗事。晨牕閒頮日新盤。</text>
<title>與川前諸友。泛舟龜潭。</title>,<text>脩塗涉千里。良朋攜數輩。暮來孤店宿。已與奇峯對。淸晨發幽興。水石搜勝槩。買舟泛淸潭。如入玉壺內。拙性厭塵囂。山水久所愛。鑑流徹底淸。雲壁揷天大。偶玆行役裏。境與意俱會。倚櫂看遊魚。搖泳逐荇帶。忽見玄鶴飛。回翔入烟靄。微風起崖口。極目波紋碎。惆悵去我久。夫子邈千載。</text>
<title>登蒼霞亭。用前韻。</title>,<text>古人邈難見。遊興屬吾輩。誰搆此高亭。巧與絶壁對。縈回山與水。玆地領勝槩。京洛千丈塵。不到靑山內。十洲杳竆海。曠蕩非可愛。窈窕此雲壑。孤秀一拳大。湛綠重淵回。𡺚崒衆峯會。危巖松偃蓋。絶巘雲拖帶。不羡驂雲螭。聊且竆烟靄。長吟千歲間。響答巖泉碎。日暮向歸路。還借漁舟載。</text>
<title>復用前韻。寄金泰叟 岱鎭。</title>,<text>我愛金泰叟。逸興超等輩。昨日登鳥嶺。淸詞有佳對。與我不謀同。决意竆勝槩。登舟迭笑語。響答穹巖內。雄絶眼已壯。峭巧情彌愛。疊嶺互隱見。奇狀迭小大。層翠彩雲起。縹緲五老會。百年有芳蹟。中流整冠帶。幽人不可見。石門掩蒼靄。苔磯已蕪沒。樹影寒瑣碎。何當玉雪姿。共此蘭舟載。</text>
<title>宿八公山百興庵。贈別雲岳禪師。</title>,<text>拙尙喜淸邃。淸夢久幽境。日暮到古寺。借宿西庵靜。白雲障幽戶。明月印寒井。淅瀝響松水。時時聞淸磬。老僧年八十。於此習繕性。翛然物外形。寂默根塵凈。一燈照虛龕。誦梵秋夜永。我來自塵中。澄然發深省。在爾已無用。在我挈要領。秋山碧滿目。遂欲卧高頂。但恐絶人事。離別魂耿耿。</text>
<title>登八公山</title>,<text>步出中巖上。連天鳥道斜。人間多俗累。此地有仙家。烟霧南溟闊。河山北望賖。茫茫千里目。萬古一高歌。</text>
<title>雲浮寺</title>,<text>探勝入深谷。巖頭細徑分。輕烟籠密樹。危石倚歸雲。澗急飛流爽。林深唄響聞。重來巖底寺。幽壑日將曛。</text>
<title>夜登慶山鎭玉樓</title>,<text>閒拖淸光客上樓。八公山色滿南州。烟嵐碧合松陰暮。雲月澄涵野水秋。萬古蒼茫心獨遠。百年奔走跡如浮。他鄕忽見淸霜節。無限長天鴈響流。</text>
<title>宗人大英 頀 因事南遷見訪</title>,<text>敏識淸文秀輩行。相逢雖晩喜難量。亭臯樹老雲侵閣。書館燈寒雨撲墻。閒說古今多感慨。兼將詩酒慰凄凉。期兄勉力崇明德。不負家聲百世長。虛室從容數墨行。奇文疑義亦商量。要看博識書抽帙。閒罷高吟睡倚墻。談笑慇懃親誼密。關河迢遞客情凉。秋風擬共遊觀興。雲樹迷茫洛水長。</text>
<title>次漱石亭二九曲韻</title>,<text>陶山九曲造設賢居地效靈。千峯排碧一川淸。百年夢見滄洲老。櫂唱要賡九曲聲。一曲雲巖繫小船。閒開靜室瞰長川。古人芳躅今何處。層岳藏形草沒烟。雲巖寺曲二曲芙蓉化碧峯。東江風月自前容。蘭橈更向淸潭溯。回首淵臺翠幾重。月川曲三曲潭鰲戴客船。淸風嘉遯憶千年。波聲若溯龍門韻。入眼山光更可憐。鰲潭曲四曲江聲帶綠巖。梧桐摵摵澗花𣯶。老仙一去蓬瀛裏。空有華堂俯碧潭。汾川曲五曲山高潭水深。齋堂蕭灑隱寒林。恭惟百聖相傳法。朗月秋深印鏡心。濯纓潭曲六曲林墟帶玉灣。靈蹤無跡但雲關。山奇水麗渾依舊。西望霞臯景色閒。川沙曲七曲漁舟上石灘。桃源花發畫中看。眞訣欲聞高世士。砂壁雲深碧嶂寒。丹砂曲八曲高亭面水開。萬尋堅壁玉灣迴。仙家日月明千古。遊客穿雲摠上來。孤山曲九曲仙山更卓然。高標玉立俯寒川。白雲深處竆幽眺。方信人間有別天。淸凉曲退溪九曲武夷迢遞隔仙靈。東海眞派退水淸。試向瑤琴聞一曲。誰知千載只同聲。初從一曲辦漁船。明月淸風滿碧川。絲欲白時須百練。古津輕浪碧如烟。絲練津曲回看二曲擁城峯。巖壑烟雲別樣容。遙見明霞籠一壑。知遮眞境不多重。養眞庵曲當時三曲屋如船。靑竹亭亭閱幾年。一自幽居吟賞後。嵐光隨處摠堪憐。竹洞曲溪流四曲對層巖。芳草晴雲映翠𣯶。水樂𤨿𤨿聲不盡。交鳴金玉注淸潭。𤨿鳴瀨曲山回五曲更淸深。吾道千年寄藪林。萬古蒼巖顔不變。坐思當日考槃心。古藤巖曲雲深六曲澗成灣。茅屋誰家向水關。笑對狗衣看世態。林間日月始知閒。林富洞曲閒尋七曲溯高灘。烟樹孤村活畫看。不見仙童來叱石。屨筇遺跡碧苔寒。羊坪曲寒巖八曲翠屛開。巨石陂陀一水迴。沂上當年與點意。步隨春景獨吟來。淸吟石曲行竆九曲興悠然。瑤液淸溫合一川。妙境不須尋別界。風光無限箇中天。雙溪曲</text>
<title>西行到鳥嶺。主屹爲朝霧所遮。</title>,<text>崇岳當空勢踔騰。危標欺著霧頑凝。莫恨暫遮眞面目。待他晴日露千層。</text>
<title>華城紀行</title>,<text>禿城松栢曉依微。行殿春深瑞靄輝。晩出長安城北路。落花垂柳漾晴暉。華原佳氣顯園山。蹕路遙通萬柳間。最是遲遲臺下路。臣民攀慕淚沾顔。</text>
<title>彈琴臺。次族姪殷老 衡鎭 韻。</title>,<text>江磧陰雲晝不開。千年遺恨此高臺。如今海內昇平久。巖畔春深燕子回。</text>
<title>奉寄金幼徵 九壽</title>,<text>舊遊忽經歲。相思夢幽長。遙知園裏樹。花發已飄香。</text>
<title>遊南江雜題</title>,<text>玄同山外碧瑤流。春滿羣芳晩釣洲。近得一邱臨水處。遠心還被白雲留。萬仞蒼峯玉溆長。白雲深處是吾鄕。回首人寰晴景少。朔風吹雨正茫茫。南江春水碧悠悠。桂棹蘭槳一葉舟。莫向西風輕解纜。留看晴日放中流。</text>
<title>示舍弟子純 致碻</title>,<text>夜色澄澄逈照襟。寒厓冰雪衆山深。靜中遐思探玄鑰。海內孤情撫素琴。夢覺淸風生屋角。詩成明月到天心。百年難見人如玉。寥落乾坤有古今。</text>
<title>書齋夏日 己丑</title>,<text>蒼松五月蔭東岡。林院翛然逗晩凉。坐倚晴牕書卷靜。紅棠花發映寒塘。</text>
<title>伏次五老臺韻</title>,<text>今古茫茫閱逝波。空餘寂寞舊山阿。平臨鳥背危巖逈。遙擁螺寰亂峀多。勝集至今懷盛事。睟容如復見團和。幸玆百載傳遺緖。聊把陳篇日講磨。</text>
<title>次魯川亭韻</title>,<text>一區雲物娛淸幽。千軸詩書積小樓。歲暮松筠藏絶壑。春晴花柳滿芳洲。居鄰白鹿傳餘敎。吟逼靑蓮賦感秋。最愛山川名以魯。聖人心事此中求。</text>
<title>常變通攷刊時。與族弟仲敎 致敎 宿凈水庵。共賦老檜及巖後泉各二首。庚寅</title>,<text>白雲蕭寺靜。蒼檜亂峯中。翠著烟霞駐。高撐寰宇空。九泉根絡石。千歲榦成銅。坐想栽培意。應緣障壑風。昂然壑底樹。高出衆山中。漠漠依香霧。亭亭倚太空。僧言無歲月。吾愛戰霜風。一榦當支廈。蟠奇更孰容。右檜靈嶽貯淸美。乳泉滿腹中。出時寒瀉雪。停處凈涵空。客暍呑瓊液。僧閒聽壑淙。偏憐三夏熱。巖竇噴凉風。高僧曾卓錫。寒溜自巖中。欲試茶甌味。來尋蕭寺空。照眸渟碧玉。濯水盪靑銅。待曉漱盥罷。颯然雙鬢風。右泉</text>
<title>次族父壽靜齋 鼎文 宿凈水庵卽事韻</title>,<text>黃峯定空中。乳水滿其腹。寒流發石竇。白虹走山麓。古槽承餘瀝。苔積如巖谷。幽僧架層筧。瀉下成脩瀑。于時秋氣初。衆壑凝寒綠。風來木蕭蕭。雨罷雲矗矗。幸玆陪勝賞。樂事於焉足。曠然心慮怡。回首塵韁促。尋幽到泉源。登陟汗如漉。寒光洗心眼。一泓湛碧玉。山泉著易象。明訓誦果育。老僧出開門。憐渠處幽獨。登堂憇腰膝。遙望羣山簇。臨風一呼快。徙倚西軒曲。落日含千嶂。霞光盪人目。浩浩觀物化。茫茫䀻遐矚。入夜霧露重。松檜如膏沐。峯月忽放影。疎星藏煜煜。列坐縱高譚。追躡愧愚僕。但得塵慮靜。禪龕容寄宿。</text>
<title>凈水庵夜雨。與南棲叔，族叔爾龍 田文，族弟仲敎共賦。</title>,<text>山庵聞夜雨。萬木已先秋。棲鵲驚還定。溼螢低更流。良朋詩語細。淸夢佛龕幽。半世烟霞癖。來尋輒住留。一壑雲藏樹。千峯雨送秋。高棲金地凈。閒聽玉泉流。露草蛩音歇。香龕僧語幽。空空非所好。林屋亦堪留。</text>
<title>送南棲叔遊關東</title>,<text>遙尋滄海路。先度萬重山。亂樹烟霞老。深崦日月閒。人登飛鳥外。寺在白雲間。去去多幽興。尋仙欲不還。</text>
<title>東園偶作</title>,<text>苔逕柴門日日閒。幽軒長自對靑山。時來手闢東園草。滿植叢篠看歲寒。</text>
<title>晩起</title>,<text>小園幽砌不生塵。庭宇寥寥鳥喚人。晩拓晴牕山日上。樹陰濃綠滿東鄰。</text>
<title>謹次大埜先生亭居韻</title>,<text>幾年回首跂門墻。新構遙臨埜氣蒼。林下竆經今碩老。松陰聞敎昔賢郞。烟花繞屋山川麗。箋注盈家歲月長。靜裏覃思應造極。衰齡功力進愈強。</text>
<title>族丈仲光 熀 送其子。貽書屬意甚勤。又以詩求和。</title>,<text>曲潭危石映茅堂。喬木童童想舊庄。彩筆移來湖裏趣。黃花方發嶺中香。雲橫關樹山千疊。人在洲葭水一方。兩世淸文能復繼。芳罇相對勖賢郞。</text>
<title>虎溪居齋。奉別訓長李所庵 秉遠。</title>,<text>千載吾宗正路明。靑邱文獻紹朱程。爐香寂寞賢師儼。江雪迢遙講座淸。幸賴微言昭至理。偏承嘉誨感中誠。籃輿忽發松亭外。回首高山不盡情。</text>
<title>次梅村琴丈 詩述 梅花詩</title>,<text>羅浮山下梅花村。微陽出地梅返魂。玉貌冰心凈絶塵。炯然一枝橫黃昬。世人豈識孤標在。徒自紛紛桃李園。且向百花頭上開。踈瘦潔白難爲溫。搖蕩春風不須待。灼爍猶自迎新暾。遙憶孤山水淸淺。東溪苔逕連柴門。玉雪淸眞共艶藏。于今尙憶陶叟言。千古風流倘可繼。莫愁對月攜空尊。歲暮風雪暗江村。竆陰漠漠愁人魂。獨有寒牕一樹花。冷艶不受烟塵昬。淸絶松風亭下吟。風流更道孤山園。最愛東溪書屋裏。瓦盆紙帳生春溫。一室淸香靜不飄。皦然雙閤銜晴暾。豈有俗物到幽處。無妨積雪封柴門。冰玉精神澹相照。妙處自悟終難言。安得一尋江上路。共看疎影涵淸尊。</text>
<title>林居梅今年亦開。復用前韻呈琴丈。</title>,<text>竹林書舍寒溪村。平生悵望勞心魂。愛向寒梅寄幽興。淸標一洗羣芳昬。百年不見人如玉。獨有冷蘂依山園。一笑向我意不淺。坐對玉面欣相溫。攀條詎惜霑夜霜。步月不覺昇晨暾。逈出紅塵一萬重。長有白雲藏山門。千載心期若可識。我欲問花花無言。一回長吟三疊詩。吟罷獨飮花下尊。</text>
<title>次壽靜齋遊冥棲庵韻 壬辰</title>,<text>朝辭杏亭墓。夕宿楮谷庵。堂室靜且奧。猶如開丈函。同遊有幾人。共玆百載心。夫子昔養靜。冥棲留古庵。傍開葛川勝。水瀉靑瑤函。俯仰玩遺躅。緬想秋月心。</text>
<title>松川道中</title>,<text>江口春深草氣薰。柳潭花島散迴文。東風一笑臨沙岸。雲物蒼茫見海門。</text>
<title>書齋獨坐</title>,<text>北牕高卧夢羲皇。林院翛然逗晩凉。永日山禽相伴語。海棠花發滿庭香。</text>
<title>懷古吟</title>,<text>古人不可見。今人不可親。不知古人儔。于今凡幾人。雖爲今人笑。願似古人眞。但作古人儔。不畏今人嗔。今人逐外物。古人修吾身。恭惟皇上帝。降此義與仁。古人重此心。祗栗防飛淪。吾心旣湛然。常有天地春。富貴思澤物。貧賤聊自珍。苟非義所取。千駟如一塵。今人重名利。馳逐無時晨。汚穢塞天明。人路遂長堙。戒此不遑寧。怛然思自新。抗詠思孟書。激烈壯精神。空山碧樹晩。秋潦漲寒漘。孤懷無與語。寂寞經數旬。願與古人遊。怡然忘賤貧。</text>
<title>輓李參判 泰淳○三首</title>,<text>顯赫三朝老。磊偉一代賢。經筵陳古道。巖壑卧癯仙。詎意摧雙胤。飜驚入九泉。斯文寥落日。公歿益蕭然。侃侃風儀整。名門出秀姿。餘光承大祖。殊渥遇明時。此道誠心護。吾林正論持。東西父子葬。士類倍傷悲。前年床下拜。要和養眞詩。巨麓遺芳繼。閒雲晩景怡。重來尋舊躅。那復見英儀。幸有賢孫在。相將歲晏期。</text>
<title>輓李廣瀨 四首</title>,<text>英姿資正學。風韻獨超然。一壑塵埃遠。千編事業專。端要承祖脈。省勿是師傳。寥落悲殘緖。誰能繼絶絃。雅凈山林氣。剛方禮義身。巖雲依往躅。梅雪見天眞。誰識霞棲興。難回月坐春。文章空滿屋。珍墨尙風神。竹栢寒逾茂。毫芒細益硏。疾邪由好善。憂世爲尊賢。謗口何須怒。眞心獨自全。百年先契厚。追憶淚漣漣。幾誤蒙知奬。陪攀已廿秋。鷗波橫釣石。櫂唱聽霞洲。簡牘留芳躅。溪山憶舊遊。傷心西壑裏。人去水空流。</text>
<title>輓李直心 秀悳</title>,<text>之子神仙骨。周旋繩墨中。先生挺南服。家範承乃翁。餘力事觚翰。弱齡收奇功。昂昂雲鶴姿。皎皎冰雪容。睥睨千載間。意氣凌蒼空。一朝辭世紛。飄忽乘剛風。萬事浮雲失。遐期遽長終。悠悠一世中。誰哉繼高蹤。我病不出門。遂失臨幽宮。灑涕瀉平素。能復相感通。</text>
<title>霽山金先生改葬輓 五首</title>,<text>師門承道緖。夫子得心傳。德義因家學。淵源啓嗣賢。胚胎更幾日。授納想當年。百歲遺風遠。悠悠歎逝川。典刑儀士類。風彩動朝端。東海心千載。南河氣一團。君恩榮晝錦。世路倒狂瀾。杳杳涪江水。空留月照寒。赫赫南荒路。平看漲海瀰。齋曾三畏闢。家有九峯隨。白日深衷照。丹瀛大霈遲。錦陽臺下路。應復駐征輀。德行肩曾閔。文章跨漢唐。鳳麟方瑞世。金玉遽藏光。斑竹君山暮。秋雲錦里荒。九原那可作。人世日茫茫。隔世而今幾。衣冠出故墳。十年灤水患。雙隧丙山雲。末學吾生晩。同人舊契聞。團和那復見。瞻慕淚紛紛。先生寄吾高祖蘿隱公詩。有同人慰客情之句。</text>
<title>秋日卽事</title>,<text>西風淅淅鴈行斜。愁對靑菱髮欲華。老柳蕭條吟病葉。寒梅寥落卧苔査。虛堂客散委書帙。空谷烟橫聽牧笳。寂寞歲寒看節友。可憐階菊吐金花。獨倚書牕送夕暉。靜中玄思入幽微。霜淸古壑寒流瀉。風急荒原亂葉飛。自喜安閒眞樂在。還驚寥落壯心違。年來未老長吟病。斗覺腰圍日减肥。</text>
<title>十月園梅已有開意。子純感吟一絶。次之。</title>,<text>綽約仙姿玉雪眞。長吟絶歎有高人。可能一洗羣芳暗。淸艶無妨共晩春。</text>
<title>內從妹金氏輓 李能遠妻</title>,<text>槿華飄落永無光。遺掛紛紛尙有香。慈母手持衣篋哭。綠雲髢髮繡紅裳。五月南風草樹薰。千山歸事杳炎雲。依然記得生時路。甘嶺東回碧柳濆。</text>
<title>除夕</title>,<text>十載抱墳典。如今百弗能。蒼茫違素志。寂寞伴靑燈。耐凍看梅雪。題詩呵硯冰。寒被仍獨卧。盤水備晨興。陳簡齋韻虛室無塵事。爐香獨自親。流光頻餞歲。昧道愧陳人。感慨懷前哲。憃愚惜此身。芸牕消息好。明日又新春。戴叔倫韻白雪滿庭院。寒梅尙恡花。街燈喧醉客。園木靜棲鴉。功業時將晩。塵埃日已斜。趨營何所益。書卷是生涯。杜工部韻餞歲多愁思。寧憂樽酒空。謾懷千古上。多愧百年中。溪冰通夜白。燈暈滿牕紅。一夜孤吟意。天涯誰與同。陳后山韻守歲坐長夜。愁聞漏箭頻。椒盤陳舊俗。蘇酒饋竆隣。道味隨年別。韶光逐處新。東山林木好。端合著閒人。趙仲白韻</text>
<title>好古窩先生輓 五首</title>,<text>夫子法先聖。平生敏以求。深工兼博約。粹稟備剛柔。廣大竆無眹。齊莊益自修。斯文知欲喪。今日遽長休。履踐規繩上。沉潛仁義中。平居存敬畏。待物自謙冲。禮樂人何在。山林世已空。蟠胷書萬卷。寂寞掩幽宮。胷中無外累。儀宇自淸溫。洞察陰陽化。精硏禮樂原。心通千古奧。旁燭百家言。墜緖今誰繼。蒼茫嶺日昬。宏深竆宇宙。精密辨絲毫。道大貧猶樂。心平禮不勞。經綸一世秘。風韻百年高。晠代徵賢意。空看孑孑旄。經術承名祖。淵源接大師。文章違黼黻。聲響斷壎篪。鄕國將安倣。愚蒙益可悲。盈箱遺卷在。留待子雲知。</text>
<title>伏次族大父遯坡翁 龜休 寄示韻</title>,<text>明牕披卷獨長吟。芻豢珍腴不換金。萬樹白雲藏谷口。一園晴日照花心。林間有客同幽抱。天下何人識大音。但得百年隨處樂。無邊風月在胷襟。</text>
<title>東江濯淸樓。日暮觀江市。</title>,<text>市聲將暮若奔濤。萬燭熒煌照碧湖。擾擾雙橋爭渡客。隔江無數更相呼。</text>
<title>輓南廬李丈 鼎儼</title>,<text>早年聲價動詞林。經禮竆探老更深。玉骨淸眸那復見。十年偏感眷憐心。晦老遺徽百世餘。辰韓名碩是三廬。如今索莫風流歇。忍向南峯訪舊居。</text>
<title>春日獨坐林齋</title>,<text>讀倦塵編倚小齋。一林淸晝捲陰霾。東風日日吹芳草。生遍山巓與水涯。</text>
<title>次石川書堂重修韻</title>,<text>登臨川榭屬芳辰。巖樹晴沙景色新。疑有玉人猶燕坐。竹庭梅閣凈埃塵。</text>
<title>次立齋鄭先生白雲詩 四首</title>,<text>白雲在山中。無風自來去。去來無睠戀。一氣消息處。歸依碧嶂宿。出向長空去。卷舒自有時。莫言雲在處。遙看絶巘間。曉夕凝不去。我知白雲心。終在山深處。夜伴明月宿。朝將行雨去。自悅未贈君。幽人獨知處。</text>
<title>玉溪</title>,<text>奇巖玉立碧潭寒。萬古雙溪瀉雪湍。惆悵空山淸夜月。瑤琴絃斷不堪彈。</text>
<title>遊月塢</title>,<text>一壑晴雷撼石巒。寒泉飛出白雲間。也識徐凝詩不惡。長敎匹練界靑山。萬丈雲霞絶壁深。銀河飄處玉龍吟。仙風颯颯吹毛髮。晴雪紛紛灑袖襟。危巖東坼瀑泉流。蒼壁南迤得小丘。何日搆成林畔屋。幽棲長伴白雲留。</text>
<title>過徐景威 達煕 南湖亭</title>,<text>飛瀑雲林月塢幽。與君前日約同遊。如今路出遺亭下。惟見南湖水自流。</text>
<title>輓金丈 養觀</title>,<text>川沙夫子宅。模範有斯翁。到處溫溫貌。連底藹藹衷。西林楡景晩。南國草廬空。百世通家誼。傷心萬事終。</text>
<title>輓族叔 憲文</title>,<text>少日鄕邦望。誰知老草萊。平生無遽色。竆處見高懷。南海茫茫闊。西暉冉冉催。存亡三世誼。那忍淚霑顋。</text>
<title>宿㙮洞遇雨 丙申</title>,<text>隔簾風送百花香。庭院深深逗晩凉。蕭颯江天連曉雨。荷珠的爍滿方塘。</text>
<title>次李信庵於山韻</title>,<text>軒對寒林卽我家。春來竆巷覺豪奢。朝昬互哢千般鳥。紅白交開百種花。納納乾坤容爾足。紛紛塵俗柰吾何。人生到處皆堪樂。鍾鼎簞瓢莫較多。</text>
<title>追悼族兄伯孝 致孝</title>,<text>長嘯寰宇間。高材日凋喪。古人不可見。吾輩復誰仗。憶昔我兄存。士林有藩障。挺挺松栢姿。齠齔思卽壯。家庭襲道義。櫽栝整趣向。孝友出天賦。瀡滫勤就養。荊華樂且茂。壎篪迭和唱。孜孜讀聖謨。學問長自強。闢戶列緗帙。謳諷響英暢。心思貫幽賾。躳行戒麤妄。湖門立矩範。慄慄懼橫放。奮厲守舊轍。當仁恒不讓。慕善若臭蘭。嫉惡如探湯。論事抗正直。接物盡忠諒。沈毅寡言笑。發口詞必讜。煒燁富文翰。濡墨瀉波浪。慷慨吐氣義。曲折竆萬象。往往看體製。唐漢相頡頏。東南多士藪。藹菀芳蕤颺。事業自負荷。朋儕競仰望。聯芳試南部。名出機雲上。九門垂困翮。淸漢歸舟漾。南山竹括羽。斂然弓戢。塵埃洗澗枕。亭屋依巖嶂。中峯壽而靜。𡺚崒環少長。彬彬理家學。福祿世無兩。浮雲遺外慮。至樂優天餉。舊緖賴不墜。吾道會張旺。那期鄧林秀。一夕兇飈攩。大屋折高棟。頹流撤鉅防。雙親斷寸膓。稺子罹毒創。森森立竹叢。隊伍失前倡。斂藏靑霞氣。寂寞歸井壙。蕭條舊交在。灑涕懷疇嚮。平生誤知奬。納汚眞弘量。鈍銳縱殊質。遐期共心藏。前年赴虎溪。崇宇瞰雪漲。對案讀心經。燈火東齋朗。莘莘萃才儁。孰與肩倜儻。愚蒙濫座側。幸得許相長。芳春福地山。佳約杳難償。人間抱畸思。寥落誰相訪。經年劇憂煎。鷄酒隔送葬。竆冬過范澗。徘徊瞻新埌。殘生遭天椓。哭弟摧肝臟。虛堂風雨夜。獨坐雙淚釀。回首憶英姿。萬事墮空曠。悠悠百年中。念舊長惻愴。</text>
<title>東林雨後。巖溜可愛。</title>,<text>陰陰寒木隱山椒。長夏茅廬鎖寂寥。最愛東峯經夜雨。一林飛溜噴瓊瑤。</text>
<title>東園新闢。適有南棲叔寄示之韻。謹次。</title>,<text>荒原寥落在墻東。手闢曾勞幾日功。新鑿玉泉寒湛湛。移栽嘉木綠叢叢。將成晩契憐松菊。擬伐良材樹椅桐。自笑疎慵難適俗。只堪嘯咏一林中。春色薰濃滿屋東。天翁不負漑灌功。槍旗漸出新栽草。錦繡方開舊養叢。百歲惟堪歌綠竹。千金誰復直靑桐。更蒙佳句添幽興。一笑長吟寂寞中。</text>
<title>火稅</title>,<text>邇來不見種山田。滿眼陂陀碧草芊。獨有官家徵火粟。年年侵索臘梅前。</text>
<title>輓李匡國 秀弼</title>,<text>吾邦古鄒魯。藹菀多儁彦。淸湖襲儒化。百歲遺風緬。惟公稟精秀。卓爲吾儕選。堅貞金玉質。晶瑩經琢鍊。淸勁氣常勵。皎㓗泥不澱。精光炯照人。曙星流回眄。聰明絶等夷。餘力通經傳。訓謨嚼豢蔗。風雅究正變。㸐薪夜照字。寒暑屛爐扇。竆年恒矻矻。百家恣貫穿。家庭承舊學。儒碩從遊徧。脩塗整步趣。粉質加綵絢。舂容發詞翰。瀵溢泉流濺。雅健逼古作。頫笑俳優賤。劖削出奇麗。百篇無可揀。翺翔藝苑中。藉藉聲華擅。前年遊璧水。令譽馳畿甸。發軔向前塗。羣士爭推先。尊翁老林壑。簡編功不倦。幽幽魯川舍。忍貧躳修繕。詩書列左右。卉木漸葱蒨。萊衣日娛侍。竭力奉寢膳。饑寒不足憂。一室融和煽。天翁識董生。此理當福善。那知蘭蕙秀。奄忽摧霜霰。珠沉與玉碎。一年奇禍荐。白首西河淚。猿膓日摧煎。隱隱壞墻哭。呼慕稺孤孌。凄凉人事改。寂寞舊庭院。踽踽一弟在。悲苦何繇遣。同庚降此世。廿載相眷戀。平生守亢厲。濫獲憐愚狷。簡牘紓深懷。會晤輒驩忭。珍重歲寒期。照映心一片。風檣中道折。萬事如過電。東籬獨斷膓。未死長悲悁。親朋更凋喪。吾與誰遊衍。存亡痛殊制。玉樹歸幽竁。空山草木深。策策秋聲戰。茫茫一世間。何處瞻玉面。虛橫馬融笛。永負蒿里餞。代書訣子相。霣淚漬墨硏。</text>
<title>李士實 秀榮 來訪</title>,<text>白石淸泉去歲遊。碧山長與夢魂悠。逢君細話幽居勝。丹葉黃花滿眼秋。</text>
<title>遊梅溪</title>,<text>少有物外想。夙尙在林邱。鬱鬱葡萄山。岧嶤東海陬。下有梅溪水。絶壑垂淸流。飛泉濺霜雪。噴薄風颼飀。古潭搖淸空。澈底見遊鯈。蒼厓列畫障。卉木枝相摎。東西雙石巖。玉立頫寒湫。兩岸疊瑤壁。一道鳴琳璆。叢峯碧四圍。林外開平疇。我來自石川。攜侶訪巖幽。邈矣超世心。暇日聊娛憂。林原恣尋歷。景物竆冥搜。悠然發孤詠。欲歸還淹留。雲山愜素尙。曠土非難求。吾將謝塵濁。此地營菟裘。</text>
<title>內兄金德遠 鎭坤 與李慕亭，南棲叔遊泗濱。有唱酬之作。余時久病。不能往同其樂。只次其韻投呈。</title>,<text>齋堂入夜轉淸幽。一夕歡娛失萬愁。促席詩樽環大士。深更燈火敞虛樓。每憑遺躅懷前輩。長恨沉痾隔勝遊。何日相逢論素抱。蒼茫雲樹暮江頭。空山歲暮萬林枯。調病三旬煑紫蘇。美景專爲佳客有。芳樽還憶故人無。天空絶峽哀鴻叫。風颭寒江古木呼。近日巖居追逐少。護藏花竹一閒吾。竆廬休歎漸成枯。披卷長吟氣更蘇。一箇光明探自在。千秋迴薄攬還無。道昭日用何云遠。人隔天涯若可呼。下士朝聞能遂否。年來多病幸支吾。</text>
<title>東臯欲置小亭。貧不能就。</title>,<text>東臯臨水可藏修。老木長松兩岸幽。矮屋數間貧未就。時乘明月獨來遊。</text>
<title>巖厓臨水多風。妨於養病。更擬就東林築書室。</title>,<text>屋東靑山麓。左右多林木。南厓列畫嶂。衆峯遙盈矚。溪流環野際。遠聽鳴金玉。十載林居想。俯仰數椽足。堂中貯經典。堂下列梅竹。白雲與皓月。時來媚幽獨。閒中抽古書。坐向明牕讀。時有會心處。欣然輒三復。於焉忘外累。卒歲謝追逐。</text>
<title>春日經山村</title>,<text>盡日穿烟嶂。千巖春景明。深林多鳥語。空少人行。廢屋花爭發。荒田草自生。何年逢大有。重見樂昇平。</text>
<title>冬夜</title>,<text>五夜山空月正明。寒牕不寐夢魂淸。前村寂寂人囂靜。卧聽松風徹曉聲。靜裏靈源一點明。客塵消盡氣逾淸。善利幾頭尤可戒。中宵推枕聽鷄聲。</text>
<title>山村記所見</title>,<text>昨歲漂流已轉溝。荒田留作一村憂。何人更有輸官稅。聞道鄰家更奪牛。重泉顔面已冥冥。兵籍猶看錄姓名。一子可憐生未燥。還驚官帖又添丁。</text>
<title>兵衛森集字詩三絶</title>,<text>消欲始知大。會理豈遺形。齋坐看文史。方慙道未聆。高閣俯淸流。逍遙散煩想。春風動林嶺。終夕此幽賞。閣上聆玉流。林下看幽芳。春酒飮一尊。是非自遺忘。</text>
<title>雨後遊南溪 戊戌</title>,<text>久雨困陰霾。喜見天日朗。閒步到前溪。神襟頓蕭爽。寒流浸洲渚。淅瀝風水響。危巖矗翠屛。綠野平莾蒼。悠然發孤詠。宇宙一俯仰。窈窕此溪山。寂寞誰與賞。永念千古人。夙夜勞遠想。</text>
<title>養眞庵。次老先生韻。呈李謹休 晩愨。</title>,<text>百年芳躅在東頭。新搆巖亭境轉幽。翠倚雲霄瞻嶽聳。𤨿鳴金玉聽溪流。道傳先哲行能到。理在遺篇讀可求。辦得靈臺無外累。方知當日是眞休。</text>
<title>輓金徵遠 𨬠○五首</title>,<text>確實凝厚姿。聰詣邁羣士。識見與操執。詞翰眞餘事。饑寒猶力學。空窶能孤介。志氣堅如許。功名易拾芥。遐軸倚康莊。行看步廊廟。傷心冷郵丞。旅櫬歸商嶠。髫齔交遊密。壯年情彌篤。遺篇意寄深。抆涕時展讀。瓢兄與眉叔。匡國皆泉下。悽凉風雨夜。念舊雙淚瀉。</text>
<title>陪壽靜叔信庵丈。遊黃山寺。</title>,<text>邇來竆巷斷參尋。行到伽藍一朗吟。講座從容聞學訣。禪牕幽寂洗塵心。危峯玉立秋容凈。古木烟沉雨氣深。歲歲陪遊眞可樂。百年吾道寄山林。</text>
<title>金休萬 奭裕 自溪上來訪</title>,<text>秋風遊退水。歸路訪林居。面目三年隔。胷懷一夜舒。張燈書几靜。看月紙牕虛。珍重相期意。君應學草廬。</text>
<title>遊舞雩里</title>,<text>每想沂雩樂。如聞舍瑟聲。江村有美號。遊客起遐情。碧水千秋凈。虛雲一點輕。明春風詠興。更待裌衣成。</text>
<title>遊雙鏡臺</title>,<text>極浦遙岑眼界開。臨江巖角自成臺。雲翁百世遺蹤遠。定有中宵笙鶴來。秋波澄碧動寒江。蘆岸飛來白鳥雙。更擬蘭舟粧月色。玉簫吹罷倚蓬牕。雲川故宅。有世傳新羅玉笛。</text>
<title>白屋</title>,<text>白屋當春鼎竈寒。山妻盡日爲愁顔。家僮晩出官倉糶。分與鷄豚一笑看。</text>
<title>次信庵丈雪後寄贈韻</title>,<text>瓊屑漫山未是貧。瑤田迢遞接天垠。遙知洛下先生興。不讓寒江獨釣人。朱詩洛下先生想卧家。一壑冰流布玉簾。千巖何處著塵纖。病中不理山陰棹。卧聽寒澌落小簷。雪中思玉巖冰瀑之勝。終日天花滿眼飛。皚皚一色掩塵泥。風流競道梁園客。誰識牛衣獨卧時。回首靑山亂雪層。元琳不復見阿僧。梅魂獨逐天心返。惆悵芳塵在錦𢄑。此一絶憶亡弟。○晉王珣字元琳。其弟珉小字僧彌。冰泉入戶響哀彈。林木呼風紙閣寒。孤坐紇干猶自樂。塵埃不到此竆山。</text>
<title>岐陽書堂。敬次板上韻。</title>,<text>岳色葱瓏照眼明。萬松陰畔一溪鳴。愚孫若識當年趣。白首林居講古經。</text>
<title>客衣甚薄。恨無衣可贈。</title>,<text>北風呼半夜。飛雪滿千山。歲暮單衣客。悲歌行路難。老大百無成。衣食更無術。愧乏一綈袍。慰汝寒凜栗。</text>
<title>次小隱亭韻</title>,<text>小屋淸虛靜坐宜。山林佳趣在於斯。讀書養拙俱堪樂。累石栽花不必奇。已把六經爲世業。要將一敬作身基。東華軟土何須到。長對雲松碧繚楣。</text>
<title>金孟實來訪。呼韻共賦。</title>,<text>寒梅偏愛著花疎。山雨沉沉小閣虛。叵耐園林新興足。一旬拋却滿床書。畸性偏於俗事疎。一林雲物管淸虛。良朋喜逐芳辰到。對榻閒論舊著書。</text>
<title>懷族叔眉峀子 田文</title>,<text>端良天質玉無疵。不錯盤星蚤得師。誰識一心都是赤。吾家長擬賴扶持。婉戀中藏鐵石膓。端貞孝弟更誰方。平生矻矻竆年業。惟有塵篇滿舊箱。相逢喜氣浮眉睫。久別愁思結肺肝。共榻聯襟那復得。秪今追憶淚汍瀾。</text>
<title>葛田村</title>,<text>羣峯重疊擁崢嶸。壠上荒疇四望平。何日相攜沮溺伴。一山烟雨共巖耕。</text>
<title>前年哭子純。獨對梅花。凄然感涕。</title>,<text>世事紛紛髮已華。十年無興賦梅花。今朝坐對堂前樹。斗覺凄凉一倍加。吟病三年百事慵。虛堂無語坐高舂。庭階獨有寒花發。那見聯牀玉雪容。</text>
<title>拜呈雲谷金丈 羲壽</title>,<text>昨日拜雲谷。春風生一席。翛然塵慮融。渾忘山日夕。襲人冲和氣。恨不長親炙。淸詩與妙筆。隻字如拱璧。願得一二章。愛玩期無斁。</text>
<title>輓姜松西 橒</title>,<text>詞華曾出萬人先。斯學沉潛老更專。遐軸忽驚中道折。栢泉遺躅鎖寒烟。鷗鷺盟堅水石寒。淸時諫筆阻朝端。因循不賦從吾義。遙望高軒涕自潸。公嘗搆從吾軒於宅傍。要致皜作詩賦。從吾之義。憶昔鳳凰山裏遊。雪峯深擁寺門幽。妄有一言承契許。欲申餘論更靡由。儀形邈邈去難回。滿屋文章更作灰。捲盡平生歸造化。任敎塵世有喧豗。</text>
<title>雨中與南棲叔共賦一律。時南棲叔移居葛山。</title>,<text>幽居無俗事。藤葛翳山庄。石色當牕濕。林風襲座凉。土床排瘦膝。雲錦拄空膓。歲暮遣愁緖。看書一味長。</text>
<title>夜坐聯句</title>,<text>一燈深夜坐。風雪滿山村。濯叟。 溪棹趁雷復。谷音襲玉溫。仲敎。 幽懷閒更積。宿契晩相敦。濯。 自愧蹉跎志。還嫌上下論。敎。 空林愁歲暮。靑眼破宵昬。濯。 爐火香烟擁。梅梢臘意屯。敎。 遲回迷聖路。寂寞似禪門。濯。 已拜南湖室。旋探北里園。敎。 寒松如不改。綠竹竟難諼。濯。 願把峩洋曲。許酬伯仲壎。敎。 英䧺悲鳥沒。歲月惜波奔。濯。 莫遣閒漫詠。應將道義存。敎。 襟懷輸此夜。要勿棄狂言。濯。</text>
<title>何處從遊好二首。次信庵丈寄贈韻。</title>,<text>何處從遊好。書齋夜寂時。孤燈猶耿耿。明月故遲遲。白雪調盈耳。靑霞氣在眉。松風關一院。淸坐話心期。何處從遊好。林間獨訪時。往還三里近。迎送一旬遲。綠樹橫如髮。靑山疊似眉。幽居無事業。黃卷是心期。</text>
<title>夜坐與諸人呼韻共賦</title>,<text>一燈深坐夢魂淸。夜靜千山月正明。百歲瑤琴空在匣。于今誰復理遺聲。</text>
<title>次漁父軒韻</title>,<text>滄波白石遶村庄。茅閣蕭然頫綠塘。聞說眞安山水勝。溪翁曾擬武陵鄕。退溪詩如入桃源是吾鄕。</text>
<title>行到松亭 在漁川北</title>,<text>秋風吹客袂。斜日到松亭。平生山水興。要與白鷗盟。</text>
<title>遊玉巖舞雩。次信庵丈韻。</title>,<text>樂水還能更樂山。玆遊看水復看山。須知一寸心中理。動靜俱涵水與山。陪隨筇屐白雲間。玉瀑風崖盡日看。一室歸來淸似水。魂夢猶復繞靑山。</text>
<title>七月旣朢。與信庵丈訪南棲叔。夜坐看月。次南棲韻。</title>,<text>秋風蕭瑟動離懷。暇日遙尋葛洞來。一笑相逢明月下。滿山烟霧爲褰開。浮光淼淼倚仙舟。每憶坡翁赤壁遊。萬里黃岡那可到。鳳山深處亦風流。葛田村前。有鳳山洞。月華零露對匡牀。村巷陰陰樹樾凉。爲問山居何事業。靑燈長照蠧書傍。</text>
<title>遊鳴玉巖 二首</title>,<text>抱疾守林埜。此心長皥煕。平生遊寂寞。到處占淸奇。絶壑雲泉瀉。層臺白石危。徜徉聊自樂。羣彦復來追。佳辰陪杖屨。良友又同行。冠帶明秋日。巖崖洗俗名。飛流淸更響。紋石巧爭呈。一壑雲霞靜。何年茅棟營。</text>
<title>次舅氏西泉韻 二首</title>,<text>四海滔滔水。初從一坎泉。孰知疏導力。先於始達泉。觀書深有感。一室號西泉。烟沉長勿羃。日夕玩淸泉。</text>
<title>信庵丈以冬至詩贈壽靜齋。致皜亦和之。</title>,<text>嚴冬天地凝。玄陰九野閉。萬里積層冰。冥頊恣威勢。誰知一線陽。昭復竆泉際。動靜迭變化。機運無常繫。夭矯蟄龍奮。不爲羣豕制。行看煦八維。赫赫重天戾。是日閉關居。先王明訓揭。安靜養微陽。天人理吻契。白首山居子。讀書究眞諦。陰陽指掌上。屈伸驗鼻嚔。同人應默契。雲樹凝遠睇。淸詩迭相和。幾日還攜袂。愚蒙愧躡後。廢學常遊憇。慕古拾糟粕。處世違鑿枘。第幸吾家老。優閒視潦霽。願言明此道。末學承嘉惠。</text>
<title>病滯仙塘十餘日。李謹休寄古風五首。意寄深遠。三復爽然。謹步其韻。以謝厚意。己亥</title>,<text>愛君巖下屋。圖書滿四壁。端居何所樂。閉戶守涔寂。我欲從之遊。遙望靑山隔。坐想柴門靜。寒溪繞白石。相思不相見。沉吟山日夕。病客滯東里。茅廬寄山側。山高不可越。荒途生荊棘。豈敢憚險艱。無勞以病力。歲暮風雪集。空峽愁雲黑。沉淹卧牀席。悵望靑山北。我屋鳳山中。牢落守陽阿。閒庭列松竹。翠影交傞傞。古人若有契。自樂還自歌。興到成獨遊。佳友時相過。願與同心子。及時勤修姱。驚看鬢上霜。晼晩將柰何。皎皎巖居子。芳歲承家學。制行精專。立心要誠愨。外累若浮雲。一意效先覺。自顧懵愚甚。生質賦偏駁。於世百無用。拙尙寄泉岳。問子何所槩。拳拳憐愚樸。先哲去已遠。嗟歎復何爲。遺書垂至訓。聲響猶可追。道理只在玆。硏竆更有誰。末路多分歧。冥行迷所之。勉子崇令德。培根而達枝。鹵莽猶能變。况是聰明資。及時起高翔。英妙自童兒。願言資麗澤。皓首以爲期。百歲傳家學。眞訣應已知。</text>
<title>東麓李丈 庭淳 寄詩。次韻奉呈。二首</title>,<text>白雪滿竆山。病卧滯東里。忽承瓊韻至。蹶然推枕起。良箴勝藥石。眞工要近裏。何以謝厚貺。感佩情未已。仰止霞塢翁。家學承遺風。明時謝徵辟。抱道溪山中。邈哉不可作。緬憶悲吾衷。幸有聯牀老。依然典刑同。</text>
<title>次信庵李丈</title>,<text>濃淡山容雨氣深。葱瓏樹色滿東林。竆居自有風流事。眉上霞生月在襟。半世居山不厭深。百年幽趣寄寒林。詎將寂寞妨吾興。生怕紅塵撲素襟。</text>
<title>養浩樓看月</title>,<text>層巒矗矗聳雲端。溶漾湖光一道寒。無限江天明月夜。東風人倚碧欄干。澄江回抱一樓明。水月交輝夜氣淸。忽憶東齋風雪夜。挑燈相對讀心經。辛卯至月。與族兄伯孝。共讀心經于求仁齋。今伯孝兄歿。追憶舊事。不勝愴淚。</text>
<title>懷南士源 魯洙</title>,<text>相逢斗嶺日。宵語到鷄鳴。次第論經傳。縱橫說性情。幸吾資博識。勖子更專誠。一別西雲隔。潮泉夢裏淸。</text>
<title>輓壽靜齋</title>,<text>正學承遺緖。六經專一家。超詣出天賦。淬磨更無瑕。瀅澈若寒水。良玉比溫潤。藹然見天眞。惻怛更淸峻。大爺承湖學。授受十六言。淵源垂百世。紹述至今存。道理竆本支。敬義爲輪翼。閩洛與洙泗。誦言由心得。義理爲骨髓。文章爲藻繪。古雅世誰比。汪洋無滯礙。蒼然鍾鼎銘。杳若咸池奏。常期承下風。一洗塵埃陋。道義襲家庭。磊落連四世。累朝禮徵賢。百年逢盛際。辟書到林下。公已卧淸漳。怡然看不厭。白雲媚東岡。濯濯南澗柳。亭亭孔明栢。移敎植東林。欲看凌雲碧。常思希古人。自慚忘淺愚。平生期勉意。手訂敬義圖。芳香黃菊觴。深遠白雲詠。塊然一朽木。玉雪空照映。飛泉瀉梅壑。水天明海嶼。勝地留千載。人世遽如許。幾日復胚胎。何處寓精神。寒梅與瘦竹。彷彿如寫眞。</text>
<title>庚子八月初七日。向漱石亭。</title>,<text>倚馬秋林外。行裝趁小晴。映空餘雨灑。吹袂晩風輕。矗矗芝山碧。盈盈洛水淸。宣城遙入望。今夜宿霞亭。</text>
<title>漱石亭。校廣瀨遺集。</title>,<text>溪山家學更誰傳。無恙雲霞舊洞天。夜靜淸風來石榭。秋晴明月滿江船。庸姿愧廁羣賢後。芳躅難追百世前。敬閱遺篇懷往事。一回吟咏一凄然。</text>
<title>呈李信庵，琴梅村兩丈。</title>,<text>百年吾道寄林疇。披讀遺篇響戛球。蕭灑孤亭臨九曲。微茫往蹟隔千秋。平生苦有烟霞癖。此日還陪杖屨遊。無價明珠應自在。願從諸老更探求。</text>
<title>留漱亭時。茶山權丈 載綸，梅村琴丈將共遊淸凉。致皜有疾不得追躡。以詩奉呈。</title>,<text>林亭蕭瑟聽秋風。遙對羣峯碧揷空。明日茶山冰玉老。遊筇將入白雲中。古壑梅花一樹風。孤山淸逈俗塵空。紺瞳鶴骨神仙貌。遊屐飄然絶壁中。</text>
<title>是時方恨不能追躡勝遊。緣歸事差池。疾勢亦愈。遂决意入山。到孤山亭。敬次板上韻。</title>,<text>仙遊閒共晩雲歸。珍約諸公幸不違。夜靜孤亭人坐語。烟橫危壁鶴盤飛。千巖樹老明霜錦。一榻更深夢羽衣。歎息百年芳躅在。寒潭秋月尙餘輝。</text>
<title>入淸凉洞口口占</title>,<text>盡日尋山去。楓林鎖幾重。烟霞供客眼。筇舃動仙風。秀石遙天外。飛泉絶壑中。淸凉知已到。高詠興何竆。</text>
<title>夜到文殊庵。又用風字韻。</title>,<text>飄然遊屐趁秋風。來宿精廬世慮空。自愧林居吟病客。十年重到此山中。</text>
<title>敬次退溪先生韻</title>,<text>危骨巉巉萬丈剛。神功千古更誰償。雲晴絶峀巖姿露。秋老陰崖石髮香。勝日遐觀風引路。良宵淸坐月留光。茫茫宇宙吾生晩。百歲懷人淚點裳。</text>
<title>宿精舍。次先生沉字韻。</title>,<text>千載瑤琴舊響沉。一篇眞訣尙傳心。欣看小築披榛莽。來聽寒泉奏玉金。敢望吾儕窺閫奧。久知斯道寄山林。中宵獨向虛牕坐。如見當年灑落襟。須知斯學潛沉。博約眞傳百聖心。誰向淵中探寶玉。莫從爐外掇零金。俗塵消處雲藏壑。夜氣淸時月滿林。願把遺編明旨訣。靜中持敬只端襟。</text>
<title>夜坐看月</title>,<text>千巖月出更嵯峩。松桂陰森映彩霞。遙夜山堂淸不寐。碧天秋色澹星河。</text>
<title>出山口占</title>,<text>千峯回首白雲幽。哀壑聲中意更悠。瑤草琪花應不老。春風攜伴約重遊。朱詩步出哀壑底。</text>
<title>過博石。復宿孤山亭。</title>,<text>秋雲留壑若依然。風袂翩翩渡石川。遙想夜寒猿鶴睡。峯頭惟有月娟娟。</text>
<title>又次板上韻</title>,<text>憶昔東溪拜廟歸。當年傳習敬無違。更因南嶽層雲興。來見西湖報鶴飛。蒼蘚尙痕垂釣石。丹霞已染入山衣。瑞巖稊稗何須論。看取中宵水月輝。</text>
<title>輓族祖瓢巷公 洛休○二首</title>,<text>詎忍攀和淚。常思拔萃姿。出天慈孝友。承學父兄師。儼毅人皆畏。溫良世莫疵。當年蒙庇敎。風義賴扶持。懿行閨門正。賢名父子同。餘風長寄慕。芳躅已成空。地吉雙塋祔。墳遷四尺崇。應如人世樂。昭穆九原中。</text>
<title>輓蒼軒趙丈 友愨</title>,<text>落落蒼軒老。江湖白髮生。仙蹤遊海嶽。師敎謹規程。隱隱憂時意。嘐嘐慕古情。畸竆衰更甚。風節益崢嶸。</text>
<title>靑松使君金聖觀 鎭華 贈一張琴。詩以謝之。</title>,<text>孤桐千歲卧龍陽。鐵榦虬枝老許長。巖瀑松風相噴薄。常聞金石響空膓。卧龍山名靑松仙吏玉爲襟。揀致良工斲作琴。不待六絃調律呂。寥寥如聽老龍吟。東風筵幕俯蒼灣。共聽飛泉絶壁間。高賞詎徒松石意。疑從方子到蓬山。時與聖觀。共遊月溪泉石。臨江高逈石門亭。水月澄輝在古屛。安得凄淸風露夜。憑欄揮弄與君聽。玄鶴翩蹮碧海東。何時儀鳳下遙空。汾亭獨有漁舟聽。一曲難賡解慍風。</text>
<title>至族弟仲思 致儼 書室。讀大山手帖及蘆厓諸詩。歸得滴字韻七絶以寄之。</title>,<text>漠漠山雲起。濛濛山雨滴。翛然對一榻。不覺孤村夕。此學在傳習。滴水要凍滴。水月滿淸湖。迢迢望大夕。遺書在几案。墨色新如滴。願將主敬旨。乾惕日復夕。寂寞靜齋空。再拜雙涕滴。百川何時歸。人世眞朝夕。歸來閉林居。松篁寒露滴。默想古人心。千秋在今夕。遠望巖棲處。蘆峯靑欲滴。何時攜古書。對榻竆晨夕。幽懷誰與語。凝塵棲硯滴。獨坐小堂空。林烟曖向夕。</text>
<title>雪川亭。次板上韻。</title>,<text>精廬孤絶俗塵稀。十世粧修翠石扉。往蹟當軒芳樹老。遐情極目野雲歸。林居自有詩書樂。家業只將孝義肥。靜對遺篇消外累。一川鷗鷺共忘機。</text>
<title>送李成彦 在韶 赴京</title>,<text>關河千里杳炎雲。旅館匆匆客袂分。叵耐東江明月夜。萬松亭畔獨思君。</text>
<title>輓族曾祖林隱公 光濂○辛丑</title>,<text>樸老承名祖。停鸞復在庭。鳶魚感至孝。圖說學竆經。錦水傳餘響。山林想舊刑。商亭芳躅歇。幽澗不堪聽。公至孝。親病嘗糞斷指。有飛鳶啣尺鱗投之。甚鮮美。膾進病尋愈。</text>
<title>輓李所庵</title>,<text>湖山夫子後。遺範又先生。瑞彩儀麟鳳。精光映玉珩。一心扶道脈。三世繼家聲。磊落聯師友。芳華共弟兄。襟懷長照澈。標致仰崢嶸。髫齔聞精奧。晨宵勖邁征。磨礱去岸角。微密著工程。輪翼何曾廢。矩規自不更。躳行惟孝友。體驗是明誠。此道門無貳。諸經刃若迎。異言揮駁雜。俗習去纏縈。穎邁才疇匹。精英稟本淸。居家敦舊業。頫世薄浮榮。處事糾紛整。摛文韻折鏗。緖餘猶俗範。材美是王楨。嶠嶺推高躅。簪紳講盛名。楓宸方側席。林塢下招旌。出處只看義。尊卑詎係情。絃歌聞下邑。芻牧救疲氓。縱慮淮陽卧。那知木稼驚。壎音凄獨唱。琴韻杳誰賡。士論何時畢。全書尙未成。百年方倚重。萬事棄經營。旅路丹㫌返。遺亭綠草平。邑人紛墮淚。士類盡霑纓。更憶遊閒樸。還疑望丈瀛。德星光復聚。君子道方亨。存歿飜桑海。離違隔楚城。重泉埋玉樹。一世罷棋枰。廓落餘吾黨。空凉舊學黌。幾年承敎誨。隨處奉儀刑。林屋春風暖。江齋夜雪晴。雅言皆學訣。宗旨卽心貞。久阻函筵拜。長緣漳疾嬰。常思陪寂寞。那意隔幽明。皎皎鸞停表。深深馬鬣塋。病跧違執紼。遙望淚縱橫。</text>
<title>次族弟仲章 致相 咏雪韻</title>,<text>滿天飛灑玉龍鱗。千里瑤田一色新。潤入百花根裏去。陽和已動地中春。</text>
<title>與諸友會上仙庵。講近思錄。臨罷聯句。</title>,<text>縹緲雲山裏。聯翩集好朋。泰叟。 古庵憐閴靜。危壁共攀登。濯叟。 躡跡筇餘印。連襟坐欲稜。孟實。 煖仍丹竈火。明借佛龕燈。泰。 積雪通宵白。寒巖對戶層。濯。 尋眞無俗客。識字有高僧。實。 茶鉢分枯淡。竿泉替汲升。泰。 同棲曾有約。幽興自難勝。濯。 冰炭胷中抱。芝蘭席上凝。實。 譚虛嗤衍晏。玩物陋泓藤。泰。 幸得同人助。常思往哲承。濯。 千年閩洛訣。四子階梯仍。實。 輪翼兼修攘。丹靑著戰兢。泰。 析理君先到。硏幾我未能。濯。 妙言迎似刃。微緖貫如繩。實。 往往生怡悅。循循戒躐凌。泰。 絲毛抽古袠。箋註溢行簦。濯。 好聽初平說。要除上蔡矜。實。 奉持龜璧似。臨質鬼神應。泰。 實地須牢腳。要言服膺。濯。 衡山勝事古。興國甚人曾。實。 佳境依俙見。幽懷感慨增。磨礱如不繼。鄙吝易相乘。泰。 春晩陶川瀉。秋深鳳嶽嶒。頻成一榻會。何待尺書憑。濯。 歲暮心期遠。林居信息恒。臨分珍重意。瓊什滿書㬺。實。</text>
<title>仙庵次山人應照律韻留別</title>,<text>寒林疊石鎖仙房。一榻閒披貝葉章。金地夜深風鐸語。諸天雲散雨花芳。烟霞入骨形容凈。甁鉢無塵氣味長。十日淸遊浮世勝。依然臨別意還傷。</text>
<title>用前韻呈金泰叟</title>,<text>一旬攜卷借禪房。愧我徒能擿句章。幸賴前修留簡冊。更從賢友襲蘭芳。千巖月照塵心凈。一榻宵深道氣長。歎息壽翁那復見。摩挲遺躅爲心傷。時同看壽靜齋近思集解增刪。</text>
<title>新塘路上。遇申伯翰 弼欽 赴試。口呼贈別。</title>,<text>江天二月雨。洲渚草色新。東風吹花柳。長道不生塵。相逢塘曲路。一笑開心神。旅館酒味薄。歡樂難具陳。臨分更惆悵。一語贈征人。丈夫竆六籍。行看售奇珍。願言崇令德。貞白無緇磷。</text>
<title>次韻呈霽谷李丈 亨秀</title>,<text>官柳空濛暗烟雨。江郊磔磔春禽語。遙憶東城坐上客。閒攜橘叟斟芳醑。博識淸文霽谷翁。錦膓玉貌神仙侶。老去詩書盈斐几。春來花鳥愁江墅。邇來雙鬢轉蕭颯。人生百年多辛楚。山間隔世音信稀。龎床一拜悲久阻。忽得佳篇到林扃。晴牕展讀開心緖。春風擬訪江上居。登臨勝景天應許。</text>
<title>梅一根送李可一 相敬。用東坡韻奉呈。</title>,<text>寒梅一樹林居村。白玉爲骨冰爲魂。滿天霜月碧山靜。獨有吟病思黃昬。忽憶星湖湖水上。江柳海棠粧幽園。綠水淸淺沙如雪。春烟漠漠春風溫。江山幽夐世豈有。恨無玉蘂明朝暾。一根泥封寄歸使。扶病強出疎籬門。廢書呻吟十日卧。今朝試筆哦七言。他日開花花正好。一笑共歡花下樽。</text>
<title>追次蓬萊禊詩 幷序</title>,<text>蓬萊之山。靈秀奇絶聞天下。吾輩遊屐尙未一到。每夢想神馳。族弟仲車 致任。與其弟仲思，族姪傅立 巖鎭。收聚如干糓苞。以備異日東遊之資。名之曰蓬萊禊。吾輩旣不能驂鸞駕鶴服六氣。與南石安詳之類。遊戲於海山之間。必有車馬之備糗糧之裹然後可至。此禊之所以設也。其從兄上舍仲敎爲歌詩以記之。余亦追送一苞稻共其事。思欲與諸君攜手聯袂。共躡烟霞之表。不幸今年仲敎歿。仙姿雅韻。不可復作。不知已乘雲氣御冷風。先到於海山亭上耶。仲思寄示仲敎歌詩一篇。屬余追和。摩挲陳迹。涕淚橫逬。謹步其韻。以抒存歿悲感之懷云爾。蓬萊出天半。聞道棲羣仙。白髮生兩鬢。無由躡層巓。却羡喜遊客。常掛杖頭錢。遙遙隔雲霞。靑壁難因緣。憶昔吾家老。淸遊迭後先。而我老龍鍾。疾病恒苦纏。怊似荒園鶴。悵望滄海堧。往往淸夢中。玉峯森萬千。諸君有奇尙。意欲竆東埏。仙遊自有術。何必呑汞鉛。輕驂伴鶴飛。片艇凌龍蜒。繼修山陰事。擬躡層雲邊。傷心上舍君。墓草已芊芊。何年訪四仙。與我叩玄鍵。人間二三子。懷戀長懸懸。勸君脂車軸。復爲編馬韉。宿願恐未償。歲月空推遷。區區守一隅。碌碌眞可憐。莫作籠中鳥。絛繫長拘攣。何當脫塵臼。飄飄如蛻蟬。但憶九原人。涕淚長潸然。情懷留簡牘。英爽遊山川。百年托契深。良覿重無便。何心海山路。獨擧雲遊鞭。第幸寄此世。三友俱英賢。願言若絲羅。永與喬松連。</text>
<title>與族姪京老 箕鎭，殷老。奉信庵翁留瓢谷。校壺谷遺集。</title>,<text>追思當日侍函筵。玉色金聲已杳然。猶幸百年餘敎在。古人門路此遺篇。</text>
<title>謹次金雲谷寄贈韻</title>,<text>仙人應授紫河車。一帙堆床養性書。白髮長逾看古氣。紅塵飄不到閒居。江頭樹老先賢里。松下雲深隱士廬。抉石奔泉詩筆壯。衰齡風致更何如。</text>
<title>族曾祖蘆厓先生輓 改葬時</title>,<text>作述門庭大。聯床道義尊。雅言皆典禮。微緖㴑溪源。奬拔天恩重。歸來素履敦。百年承敎化。家塾約規存。</text>
<title>讀好古窩遺稿。次集中蘿隱亭韻。</title>,<text>座上春風十載前。回頭人事若飛烟。因循愧負平生志。水閣秋聲又一年。</text>
<title>次墨洞精舍韻</title>,<text>皓皓平沙逈。澄澄碧水來。江山千古在。人世百年催。舊色看孫竹。餘芳寄老梅。圖書盈一架。重見小亭開。徵君紹正學。餘範及晜來。自樂詩書業。寧憂歲月催。寒聲霜後樹。疎韻雪中梅。努力承餘敎。將看舊緖開。</text>
<title>蔚珍崔君龍壽贈雙竹 壬寅</title>,<text>客從東海來。贈我雙琅玕。遙憶海上山。擢出層雲端。上枝拂銀漢。下枝棲鴛鸞。贈我欲何爲。悠悠歷千巒。一室含淸飈。几席生晝寒。虛中張大樂。觸手聲珊珊。願作鳳鳴簫。一奏神人歡。伶倫去不返。寂寞芳歲闌。</text>
<title>九九衫歌 幷序</title>,<text>丹海申君儒伯 相贇 好學家甚貧。其妻安氏製一衫。悶其陋不敢進。儒伯取見之。片片斑斑。凡八十二片。儒伯欣然服之曰美哉。古有百結先生。吾近之矣。間嘗造壽靜翁。披示而言其事。翁爲作贊以贈之。以其數爲八十二片。閣其一。取九九八十一。命之曰九九衫。儒伯復貽書於余要一言。爲作歌詩一篇。九九衫何人衣。東海申君容貌頎。九九八十有一數。斑斑片片生光輝。或帛或綿或苧或絺。或白或緋黃且緇。方者若矩圓若規。雙或作耦隻成奇。精麤疎密巧補綴。長短廣狹相和比。如雲如霞成雜錯。如花如葉承空虧。又如山水互重疊。又如星宿相拘持。縱橫羅絡渺不竆。交縷等待班陸離。問誰製此申君妻。家貧未嘗憂寒飢。敬恭夫子曾無違。但恨無布製君衣。手把刀尺空歔欷。竆搜箱篋集小片。裁縫不避鄰婦譏。還恐不稱夫子服。製訖未敢懸柂楎。申君取見試提挈。欣然一笑慰愁惙。豈願世人誇文纈。堪比先生衣百結。萬孔千疊備寒燠。不儉不奢兼工拙。美哉此衫眞稱我。但願經年無破裂。嘗造吾家壽靜翁。披衿笑眎仔細說。壽翁忻然爲賞激。呼爲九九嘉名錫。作贊贈君增光彩。君不見龍鱗八十一。願君淵珍養陽德。又不見龜紋成九類。願君因數竆無極。子路不恥狐與貉。長有令名留今昔。願君勉勵堅素節。山中歲暮服無斁。</text>
<title>輓西林金丈 川進</title>,<text>湖學相傳正路明。信同齋下集羣英。家庭自有裘箕善。先進如公尙舊程。蕭然庭院凈莓苔。伴枕盆梅一朶開。塵俗紛紛渾不管。西湖時有故人來。慈良德宇自生春。一拜床前更幾年。惟有西林依舊色。碧桃冬栢悄含烟。</text>
<title>輓俛齋李公 秉運</title>,<text>夫子家中有此孫。宏姿正學接淵源。稟來天地英華氣。生被門庭敎育恩。善類如今瞻泰斗。德音那意斷篪壎。何年更侍春風座。南士儀刑永不存。</text>
<title>雪竹李丈 秉殷 臨訪。將還。用隱矦韻以道別懷。謹次以謝。癸卯</title>,<text>吾生何太癡。妄與古人期。君子有常道。隱顯隨時。天眞懼或喪。戰兢聊自持。床頭書卷在。慰我千歲思。</text>
<title>次金舅氏白雲亭雜詠</title>,<text>嶷嶷羣巒萬古容。淸川一帶自融通。誰知動靜無竆理。只在吾人一寸衷。仁智堂朝旭初升海上山。紅光先射碧闌干。晴牕坐對岐岡翠。鳴鳥如聞縹緲間。朝陽門端方遺蹟照千年。模出銀鉤二字懸。點畫如看存一妙。更知斯學有眞傳。模出退陶先生筆三字揭之。○二樂門洪獻高臺號望雲。古亭臨水亦名云。黃山一枺橫朝雨。和淚霑顔更憶君。洪獻洪原別號。藥峯先生宰洪原時所陟臺。亦名望雲。外王考進士府君墓在黃山。鶴峯先生在此亭。曉起看雲詩。江風吹急雨。和淚更霑顔。○望雲臺雲峯孤峭若飛來。出水芙蓉欲半開。長使烟嵐長畫罨。林亭迢遞已寒厓。芙蓉峯一潭風月浩無邊。光霽胷襟隔幾年。山水名同還可愛。泗川淸與洛波連。風月潭琮琤幽壑瀉寒泉。一鑑澄明更可憐。萬斛塵埃如洗盡。觀書深意似當年。洗心塘古篆奇文鐵索連。蛇龍蟉活映寒淵。長敎正氣留山水。魑魅無由近屋椽。許文正公所書白雲亭三字。○篆額</text>
<title>夜坐溪亭 三首</title>,<text>山月照虛碧。夜凉松露凄。幽軒孤夢罷。淅瀝聽寒溪。宵卧聽羣籟。水閣已秋風。隔水人語靜。明月萬山空。虛亭臨澗曲。四時多佳景。同志二三子。相期共幽境。</text>
<title>與李慕亭。遊廬江夜坐。癸卯</title>,<text>江樓凝雪月。萬境自淸虛。寒水眞心在。廬山往躅餘。幸承三夜話。剛勝十年書。一榻論襟處。芝蘭氣馥如。</text>
<title>梅一根呈上閒郊 甲辰</title>,<text>移送東林一樹梅。千巖留雪已春回。憐渠㓗白馨香德。端合先生宅裏栽。</text>
<title>奉呈族兄叔久 致喬</title>,<text>紛紛塵事欲裒如。自愛孤淸水木居。獨喜溪亭深閉戶。忍飢猶讀紫陽書。</text>
<title>林間早起卽事</title>,<text>叢林滴曉露。淸冷一花明。萬縷朝暉射。枝枝綴水晶。獨坐開竹牖。澹然塵外情。</text>
<title>次伴鶴庵韻。呈友于亭李丈 海鷹。</title>,<text>參差樹色蘸澄潭。伴鶴峯高碧似藍。却愛山名淸不俗。高人於此寄茅庵。秋光迢遞滿江城。碧空凉露澹新晴。寥亮忽得中宵響。兩岸蘆花月正明。雲水千重隔俗緣。翩躚弄影鏡中天。疎梅瘦竹添高格。江上幽棲共老仙。</text>
<title>次信庵丈於山山居十六對 乙巳</title>,<text>門外蒼然百仞岡。鴻濛舊物自羲皇。誰知壽樂無竆理。更驗吾心靜有常。對山山下潺湲一水殘。寒聲日夜繞柴關。到頭自有歸宗處。去作波濤碧海灣。對水天邊相合忽相離。隴上怡吾復在玆。雨散風飄那可恃。靑山惟有不能移。對雲東風吹送晩霏微。花落空山春已歸。一洗枝柯鮮更好。翠篁蒼栢凈相依。對雨金錯貂裘不可求。樵兒熨病更無憂。肩寒未妨如山聳。思在銀空浩莫收。對雪閒把瑤琴理舊音。中宵明月若相尋。淸輝不隔遙天末。坐到參橫費獨吟。對月山園開遍白兼紅。秀色幽香問幾叢。造化精英宜靜玩。簪頭癡走笑兒童。對花露葉烟枝三月時。和飈麗景最相宜。願攜陶邵同吟賞。千載風流倘不衰。對柳直榦凌空老更蒼。淸標六月凜冰霜。坐看百卉俱腓日。虐雪嚴風獨自當。對松歲暮心期有此君。淸風琤戛一牕聞。何年逬地抽新笋。滿眼檀槍簇萬羣。對竹日日逢迎蓽戶開。家貧常歎酒空杯。相從每誦先賢語。更喜山翁杖屨來。對客村童數輩太憨生。挾冊朝來作一行。莫以愚憃弛敎導。猶看愛敬露眞情。對蒙風詠襟懷恨莫傳。步隨流水玩淸漣。不如坐讀經書訓。更把遺篇送暮年。對書虛堂閒坐夜沉沉。挑盡寒燈一炷心。常恨眼花難照字。靜中無語獨端襟。對檠勸客酬朋詎可無。看花賞月助歡娛。麴生獨與貧交絶。坐上枯禪自笑吾。對酒高低剛脆任從便。睡穩宵深卧自堅。但得心神歸宿好。何須夢入十洲天。對枕</text>
<title>廬院齋居。謹次朱夫子白鹿洞韻。</title>,<text>窈窕廬山舍。何年闢道塲。古稱魯多賢。靑衿斐然章。宮墻旣肅淸。絃誦亦恢張。先師儼在上。草樹猶昭光。江樓浩氣中。陟降常洋洋。淸晨奉牲幣。攝齊升黌堂。宇宙如不隔。俛仰何慨慷。遺書示周行。服膺未敢忘。</text>
<title>暮春同諸賢泛舟廬江。遊三笑庵遺址。呼韻共賦。待屋就爲庵中故事。</title>,<text>五老峯前水。扁舟五老同。春波正浩渺。怳若隔鴻濛。倚櫂南岸躋。巖間細逕通。低平一小丘。乃在峯之東。廬阜名最好。曾有釋子宮。我思古之人。陶翁與遠公。三笑風流伴。千秋畫圖中。荒墟猿鳥愁。往蹟雲水空。誰哉更起廢。曠世追高風。張皇修禊事。主盟雲谷翁。詩成屋未就。寂寞山花紅。寓語吾黨士。毋虧一簣功。</text>
<title>八月初吉。會廬院。再次白鹿洞韻。示金泰叟，李元叔 相聖。</title>,<text>士生鄒魯國。從容禮法塲。斤斤二君子。好古能文章。黌樓成邂逅。亦足吾軍張。芰荷子衣姱。璆琳子佩光。抵掌天雲際。千頃波汪洋。把杯忽激昂。歲月何堂堂。肯學燕趙客。悲歌空慨慷。老我賢益友。江湖莫相忘。</text>
<title>正月十九日大雪</title>,<text>白攢遙空千萬峯。野平橋壓斷人蹤。黃昬忽發尋梅興。瑤樹琪林沓幾重。五夜森嚴靜不風。積素凝華萬木中。更待東峯明月上。玲瓏如在水晶宮。</text>
<title>次族弟國輔 致楨 寄韻</title>,<text>眼病昏昏一月餘。新年悲歎守竆廬。欣看霽雪三宵好。更待韶華一氣舒。貧病使君堅志節。林樊容我樂詩書。吾儕閉戶工夫在。不必吟肩聳灞橋。</text>
<title>輓族弟士行 致輅</title>,<text>天道付萬物。夭壽固有命。禍福苦不均。誰復任其柄。嗟嗟我士行。賦質得淸勁。坡翁篤倫義。陰理當福慶。那知秀不實。寃慘弟兄幷。方君遭險艱。萬事日困橫。事親及持家。衆務克擋摒。氣節不摧沮。鋩刃益淬鋥。方直抑人過。衆畏危言諍。孤貧無怙恃。孑孑自峭硬。加布更有室。艱屯獲稍平。遺經討舊業。銳意讀論孟。寒暑不爐扇。宵晝獨誦詠。箋註襍今古。兀兀勤講評。喜從朋友問。亟就有道正。一室有賢師。循循趨謹敬。剖析事理精。宿儒袖手瞠。用工太刻苦。浹洽漸游泳。期君前道闊。百年學賢聖。餘力拾靑紫。庶可鳴國晟。承襲父祖庥。福善理如鏡。愚鈍病不力。常期藉提擎。芳年嬰二豎。使我憂心怲。狂風拂崇蘭。遐期遽竆竟。何處訴悲懟。欲言淚先逬。</text>
<title>渡漢江詠白鳥</title>,<text>白鳥海上來。飛鳴漢江洲。朝泛澄波闊。夕宿芳渚幽。日日津上人。怱怱何所求。伊軋雙櫓聲。往來無停舟。皓皓霜雪羽。翺翔戲中流。旣無稻梁謀。寧有網羅憂。凌風忽一擧。杳杳薄天遊。</text>
<title>賦雲</title>,<text>苒苒孤飛雲。太陽照餘暉。新秋積雨霽。飄颻到王畿。淸晨入九門。宮闕何巍巍。願上白日傍。五色生光輝。願從龍變化。沛澤滋九圍。不願朝市間。須臾幻狗衣。卷舒自隨時。悠然任天機。微風一披拂。還向靑山歸。</text>
<title>訪宗人君獻 萬珪</title>,<text>路入山腰芳草斜。孤村遙在小溪涯。茅簷晝靜書堪讀。稻壠秋深酒易賖。懶使園丁收棗栗。閒邀社伴管烟霞。霜風忽助林間興。楓葉酣紅菊吐華。</text>
<title>康陵參奉李禮叟 儒膺 來訪</title>,<text>淸秋抱疾守空齋。十日沉吟意不開。賴有鄰官人似玉。時時林外小車來。</text>
<title>直中病卧</title>,<text>萬樹蘆原裏。三更一枕高。開牕迎桂魄。隱几聽松濤。病久身心懶。鄕遙夢想勞。平生忠孝願。鬢上已霜毛。</text>
<title>直中鄕思</title>,<text>蘆原山色鬱岧嶤。十日淸齋鎖寂寥。路繞七陵紅樹合。峯高三角白雲遙。西風鴈去秋橫塞。東郭人歸月滿橋。叵耐家鄕千里隔。愁思日夜鬢蕭蕭。</text>
<title>詠庭前殘菊</title>,<text>爲問庭前隱逸花。如何憔悴傍寒査。殘叢尙耐風霜重。苦節淸芬詎有瑕。</text>
<title>夜坐</title>,<text>歸鴻嘹嘎下天端。落木蕭蕭暮色寒。鄕思撩人眠不得。深宵隨月倚欄干。</text>
<title>約李禮叟同遊佛巖。値雨停行。以二詩送呈。</title>,<text>仙僚曾約佛山遊。雲壁巖泉夢想悠。無端昨夜寒天雨。千古風流一笑休。更約良辰辦勝遊。碧巖回首意悠悠。病慵尙有層雲興。不到峯頭未擬休。</text>
<title>泮村卽事</title>,<text>閉戶深坊遠市聲。東山秋色澹初晴。輪蹄暫歇靑門靜。几席新排白室淸。半世優游安素履。明時徵辟愧虛名。只愁舊學還成怠。隨處存心勉一誠。</text>
<title>與李禮叟，柳君獻遊佛巖。</title>,<text>閴寂淸齋客絶時。林間寒日送遲遲。仙僚忽有名山約。遊屐同尋佛寺奇。曠望雲山千里闊。遙攀苔棧百層危。更憐壁罅寒泉出。一勺曹溪勝酒巵。遊氣高搴日午時。緣崖攀木路逶遲。何來瀉壑幽泉冷。競起撐空衆石奇。客眼平臨鴉背逈。僧居孤伴鶴巢危。悠然共坐雲牕靜。隱几無言醉數巵。眼底湖山欲暮時。亂峯多處夕陽遲。遙臨漢水波光動。平對龍門石色奇。自笑幽情耽望遠。還忘病腳澀登危。良朋更與開襟抱。沃渴何須借百巵。</text>
<title>臨歸復用前韻</title>,<text>巖邊松逕立多時。選勝無妨步屧遲。物外相羊千慮靜。雲間談笑一遊奇。寺臨絶壑泉聲滴。峯揷遙天石勢危。助發祝融飛下興。濁醪聊復倒三巵。方丈翛然鼎坐時。禪居淸寂爲留遲。開巖結屋自何始。架筧飛泉亦一奇。樹影斜籠深殿暗。山光平挹畫樓危。斜陽暫共幽僧話。忘却呼僮煖酒巵。</text>
<title>佛巖紀行</title>,<text>峽路通人跡。崩沙認屐痕。寒冰垂絶澗。古木擁禪門。谷邃穿雲氣。山深到水源。胷中塵慮靜。相對澹忘言。</text>
<title>金正郞舜擧 琪獻 寄詩二律。次韻以謝。</title>,<text>高居遙在白山深。妙藝曾聞秀士林。顧我迷懵慚失學。逢君才雋荷傾心。風埃世味應如水。芻豢眞腴不換金。郞署未妨多靜暇。且將黃卷細抽尋。東城白雪萬家深。百朶紅雲繞禁林。憂樂難忘當世事。行藏粗識古人心。幽懷擬獲探淵玉。雅韻欣投擲地金。最荷慇懃情不歇。泮橋西畔日相尋。</text>
<title>齋中靜坐</title>,<text>東郊佳氣佛巖山。碧殿紅門萬樹間。白髮齋官塵慮少。仙園贏得半年閒。</text>
<title>禮叟來訪。是日雪。</title>,<text>羣山迢遞晩雲歸。坐聽林梢滴溜稀。雅韻欣君鳴玉佩。塵容愧我裂荷衣。潘郞白髮生秋興。蘧老行年悟昔非。但幸高人相眷戀。時來踏雪訪松扉。</text>
<title>又用前韻</title>,<text>漢水連天客未歸。不耐鄕關信息稀。半日仙園雲滿樹。東陵人到雪盈衣。宜從靜界談風月。莫向塵寰問是非。聞說玉泉林壑好。明春更擬款巖扉。</text>
<title>禮叟歸復寄一律。次韻以謝。</title>,<text>仙齋幸有玉人尋。數幅瓊琚復好音。滿壑烟霞欣對眼。三湖鷗鷺許知心。河關歲暮雲堪遠。旅榻宵寒雪更侵。悵望東鄰思不歇。一牕燈火費孤吟。</text>
<title>金舜擧又次鄙作一律以寄。復步其韻。</title>,<text>連天南嶺雪岧嶤。客館三宵耐寂寥。世險持心常戰懼。官閒無事可逍遙。深愁悶我遲香土。乘興尋君度石橋。惱殺一年今夜月。故園松竹正蕭蕭。</text>
<title>泮寓夜坐無寐。復用泮村卽事韻。</title>,<text>坐聽松風徹曉聲。滿空明月一天晴。久居林下常耽靜。暫住城中亦覺淸。素性自能安澹泊。菲才本不慕功名。平生獨恨行難到。千載相傳只敬誠。</text>
<title>夜坐鄕思。復用佛巖寺韻。</title>,<text>旅牕獨坐歲寒時。挑盡殘燈送夜遲。自笑素琴無俗韻。還慚碝玉渾珍奇。飛雲入望鄕園闊。亂雪漫空嶺路危。忽憶林居梅欲動。無人對月把淸巵。</text>
<title>又用直中鄕思韻述懷</title>,<text>人間無限有崎嶤。誰似雲林卧寂寥。耐送旅牕寒凜栗。愁看鄕路雪迢遙。何時夜興乘溪棹。不暇吟肩聳灞橋。愚病只堪歸去好。鏡中霜髮已疎蕭。</text>
<title>定齋先生惠詩一首。次韻奉呈。</title>,<text>廿載守林壑。出門今歲初。城市多囂塵。幽懷無與紓。遙遙隔親闈。落落離同隊。擧止自疎野。動作多拘礙。拙性厭追逐。深坊閉門居。囊中抽古書。獨吟聊慰余。但慚樗櫟質。何以酬聖恩。敬忠宜立本。禮義當定跟。恨無學明心。所往無由知。先生意拳拳。詩札寄箴規。固知歸乃安。非敢引爲高。春風一葉舟。漢水淸滔滔。</text>
<title>族弟少游 致游 用定齋韻投示。復次寄。</title>,<text>秋風渡漢水。荏苒臘月初。杜門簡交遊。幽懷不可紓。遙憶瓢溪中。良朋三兩隊。登高望故山。剛被浮雲礙。仙園萬木合。抱疾獨齋居。珍重詩與札。雅韻忽起余。自愧朽棄物。明時承誤恩。不願享榮利。惟思定腳跟。片心千里照。我懷君已知。師門更申戒。何敢負良規。布蔬不可厭。林壑非自高。緇塵染素衣。最怕流滔滔。</text>
<title>禮叟寄詩道相思之意。復歷訪索和。丁未</title>,<text>郊原融雪已和風。夕照人來古郭東。馬上遙知詩思好。林間常恨酒杯空。花慳禁樹春猶早。梅發鄕園信不通。更待杜鵑紅似繡。相攜爛醉北山中。</text>
<title>禮叟歸復寄詩。次韻走呈。</title>,<text>東西相望禁園淸。肅肅松杉靜不鳴。竹杖穿林欣日暖。遊絲罥樹看春生。難忘昨歲尋山興。每誦新篇擲地聲。別後那堪千里想。北巖花色夢中明。仙園迢遞近三淸。萬木陰中百鳥鳴。庭巷雨霑芳草動。溪山風靜暖雲生。韶光可耐添新興。雅韻誰能續舊聲。倚戶沉吟思不歇。已看林畔夕陽明。</text>
<title>獨坐齋中。復用禮叟韻述懷。却寄康齋直中。</title>,<text>盡日山齋默坐淸。林禽多事向人鳴。幽情忽自無中起。樂意還從靜裏生。寒木風和花動色。陰厓冰泮水添聲。閒居喜見春消息。一理循環到處明。</text>
<title>喜君獻來訪</title>,<text>睡起烏紗任整斜。偸閒獨自步荒涯。欣看再訪情何厚。聞道高居路亦賖。話去平生傾肺腑。披來詩什爛烟霞。佳篇尙有凌雲氣。休歎潘郞髮已華。</text>
<title>柳持平元用 宜貞 來訪</title>,<text>郞潛十載滯京華。白髮飄然映黑紗。半歲遊從情更密。相逢不覺日西斜。駝駱雲沉雪意寒。一杯相屬強爲歡。功名不是吾儕事。共趁春風渡渼灘。</text>
<title>次禮叟贈別韻。奉呈康齋淸案。</title>,<text>西來經歲隔親闈。湖嶺迢迢信息稀。素願豈求忠孝外。百年心事恨多違。淸齋涔寂坐淸晨。千里鄕愁正惱人。遲日暖風南嶠路。故園歸事趁芳辰。病中還覺一春忙。飄盡寒梅嶺外鄕。遙憶倚閭情更苦。歸心先逐白雲翔。</text>
<title>還家</title>,<text>綠陰鶯語日西斜。四月淸和客返家。穉孫見我牽衣笑。報道薔薇已放花。</text>
<title>輓金範五 富壽</title>,<text>頎然風度淡然襟。誰識休休吉士心。爲政在家敦孝義。持身於世不浮沉。公能繼述遺芬遠。我忝交遊舊契深。悵望河南山水裏。追懷陳迹淚難禁。</text>
<title>輓族姪仁叔 宅鎭</title>,<text>端方雅㓗自天姿。好義敦倫百行宜。可驗識深兼量大。狷能寬裕直能怡。三山五世襲箕裘。善述家聲屬望優。重被古翁勤敎導。精詳博雅更無儔。縱橫經史細論評。百世貫穿斷例明。每憶林居來訪日。聯襟宵話到鷄鳴。妙墨淸詞特緖餘。端居斂默避名譽。胷中蘊蓄人誰識。從事平生實若虛。幽叢泣露覆寒塘。帷幕陰陰晝掩堂。平日韋門花樹樂。凄凉還似海飜桑。</text>
<title>次金幼徵淡溪新居韻</title>,<text>碧山籬落水東頭。峭石寒林分外幽。最愛雲來簷下宿。更憐溪抱屋前流。詩書有味眞堪樂。靑紫雖榮不足求。靜裏著工應更篤。愛君心事轉休休。</text>
<title>輓族兄 致韺</title>,<text>三峯回首事堪哀。忽聞吾公復夜臺。俗眼誰知葱闕寶。空山虛老棟樑材。風流笑語何時奉。月外僑棲不復回。愚蒙最荷承深眷。先契追思痛莫裁。</text>
<title>輓京老</title>,<text>卓犖可隱翁。鍾生千人傑。孝友出天性。聰明自照徹。方當英妙時。流輩無相埒。巨筆奮長杠。談笑出䧺絶。矯矯整勁翮。意欲浮雲决。彷徨汶泗上。佩纕何脩㓗。咸期廊廟材。擬補構廈缺。塵埃恥趨營。名利固不屑。空山歲華晩。結屋倚嵽嵲。冥濛桂樹林。隴雲獨怡悅。洋洋諷典訓。抗身依往哲。家門襲遺範。函丈承眞訣。磨礱去圭角。堅厲遵軌轍。恢恢大力量。落落樹風節。眞源㴑朱退。學術辨宗孼。講討日不足。義理益昭晣。微言劈毫縷。沉思透鍵鐍。知行迭相資。安重無卼。文章勒一家。古人堪頏頡。彬彬理舊緖。賢弟更承列。侃侃擊羣蒙。痛快一摑血。儒林望儀表。宗族祝耆耋。那知一朝間。隆棟忽傾折。平生許知己。眷眷憐愚拙。前年訪高居。相對瀉鬱結。沉吟十年疾。自力猶飮歠。僮驢送我行。惆悵惜離別。凄凉花樹軒。遽驚人琴撤。巋然魯靈光。愛嚮情彌切。秋風赴京國。千里渡淸洌。相思隔參商。湖嶺已飛雪。遙遙夢魂馳。戀慕如飢渴。鄕書報惡音。慘慘心肝裂。芳春返故山。杜門困喘噎。驚聞遠日屆。玉樹藏幽穴。回頭憶舊事。欲言先嗚咽。茫茫訣千古。淚盡悲難洩。</text>
<title>輓雲谷李判書 羲發</title>,<text>先朝遺老在。文雅早揚名。一世尊三達。高官列六卿。空勞懷德義。長恨隔儀形。悵望丹旌遠。秋雲暗錦城。</text>
<title>輓金聖觀 庚戌</title>,<text>雅望瑰材一世髦。剛明英邁挺人豪。百年家學屛銘在。六郡治聲棟栢高。每惜星霜添白髮。方看天渥染緋袍。故山松桂猶無恙。金玉精光遽忽韜。旅櫬歸來漢水潯。溪堂寥落月空臨。民思杜召悲湖邑。人折翹英悴士林。靑峽何時尋舊約。素琴無復遇知音。從今吾黨將誰賴。長憶淸儀淚滿襟。相逢到處足風流。傾倒心肝二十秋。永夕杯樽談石墅。良辰歌笛詠松樓。飛雲散雨芳塵歇。流水高山往躅留。擬趁春晴孤棹去。何心獨上石門遊。</text>
<title>輓族孫大汝 泰永○辛亥</title>,<text>文行吾宗十世傳。欽君能守舊靑氊。繁支自有賢愚雜。一口爭稱冢嗣賢。怡然終日物無攖。犬馬那聞叱咜聲。皁隷亦知心不忮。平生仁恕復公平。幼孤樹立秉心專。爲學治家事不偏。漸見及人功化大。一村文雅更彬然。滔滔揮筆自成章。十稔長看置溷墻。可惜藝成身不老。竟違雲路一翺翔。追憶先公廿載前。相期斯學共劘硏。傷心往蹟無尋處。只慰君能緖業傳。前冬相別儉溪潯。要寫南塘夙夜箴。敬惕隨時寧放過。期君傳得古人心。纔聞微疾乍吟呻。竟失吾家席上珍。痛惜斯人如可贖。千金軀敵百夫身。閒庭苔色小梅淸。旌烈碑南舊屋楹。何日復看人似玉。溫然含笑下階迎。</text>
<title>溪亭前臺。植紫檀香。忽忽四十年。老榦樛屈。吾亦已白髮蒼顔。覽物興懷。聊吟一絶。</title>,<text>巖臺手種紫檀香。已作龍蛇百尺長。樹老無情人易老。白頭悄坐對靑蒼。</text>
<title>溪亭卽事</title>,<text>巖壑烟霏晩不收。微風蕭爽一林脩。淸溪日照空如鏡。坐數魚兒作隊遊。</text>
<title>溪亭待族弟必雲 致溥 不至</title>,<text>幾疊靑山暮。迢迢暝色愁。思君君不至。深夜獨憑樓。</text>
<title>輓信庵李丈</title>,<text>湖山天運復。羣彥仰門墻。直訣承三老。文儒見再昌。聰明生接武。聞見學傳方。世業留餘蔭。天資稟太陽。詞林曾掉鞅。函席蚤升堂。落落持心遠。孜孜用力彊。風標超俗士。材器可巖廊。歲月驚頹晩。山林穩退藏。微言竆洛建。餘敎㴑羲黃。往喆如朝暮。羣賢共頡頏。推尋睹蘊奧。論說務亭當。節目分毫縷。宗元擧領綱。牛蠶工轉密。芻豢味逾長。蘊寶寧無彩。摛文自有章。錯綜光錦繡。鏗戛響琮璜。一室詩書靜。孤亭草樹荒。高名聯棣萼。晩計付松篁。末學歸師表。儒林屬丈行。正顔瞻儼恪。接物感慈詳。所仗只忠直。何傷有毁謗。尊賢胸受箭。嫉惡怒形臟。坦裕恢心量。堅強立脊梁。媕婀羞俗態。磊落繼前光。謏陋曾何取。精微許共商。偏承垂敎誨。更荷眷疎狂。秦晉重交好。芝蘭久襲芳。相期千古上。長擬百年強。倚伏人誰詰。存亡事可傷。我悲珠樹折。公慘玉蘭戕。患難情冞篤。漂移宅近傍。溪山聯步屧。朝夕對經床。隱趣蒼林邃。生涯白屋凉。高朋時命駕。村秀競擔囊。事往心無滯。年衰氣益康。人情多錯迕。家緖轉蒼茫。素髮添垂領。玄經漸積箱。困竆逾曠達。畸獨更軒昂。大故蒙憐恤。微忱益仰望。周旋寧敢怠。憂戹每相將。一別山川隔。三年日月忙。空勞瞻玉峀。常恨卧淸漳。每祝凌霜栢。還驚變海桑。堙蕪憂學絶。殄瘁痛人亡。厚誼終難負。深恩詎可忘。新阡遙悵望。零淚獨霑裳。</text>
<title>輓國輔</title>,<text>獨坐林堂靜。思君君不來。無人同賞詠。春意上寒梅。一思淚自垂。二思膓更結。思君以自悲。老我轉畸孑。好我若嗜欲。來往無寒暑。累日不相見。悵然爲延佇。相見無雜語。書卷在中間。有疑或皺眉。有契輒怡顔。對讀寒泉錄。增刪看更了。相期共躋攀。此道非玄妙。有味如芻豢。十年誦論語。恪守師門戒。竆困無摧沮。端詳人共愛。剛立復誰識。飢寒轉到骨。讀書猶專力。舌端無是非。心上忘榮利。吾家有事業。庶不渝素志。志業未及就。那知中道折。晨牕報惡音。一慟肝欲裂。君還永無期。我老將誰倚。空餘舊詩札。片片留靈几。</text>
<title>村居</title>,<text>羣山𡺚崒入晴空。隔水人居烟雨中。領盡一年春色好。梅花風後揀花風。</text>
<title>訪友于李丈。次賞菊韻。</title>,<text>木落蘭腓秋思哀。獨憐佳菊爲徘徊。寒英燦燦東籬下。不怕西風捲地來。</text>
<title>溪舍卽事</title>,<text>絶岸千年樹。高亭四面風。笑談林樾下。坐卧水聲中。富貴非吾願。溪山寄此翁。幽居甘寂寞。不是慕虛空。</text>
<title>族姪乃構 肯鎬 見余秋興之作。歸次一首寄來。極慰病懷。又和二疊。</title>,<text>紛紛黃葉夕飈斜。雙鬢飄然已半華。芒屩頻廵芳菊圃。瓦盆深護古梅査。溪山爽氣侵虛幌。天地商聲入暮笳。忽得博羅詞綵好。披看如括病眸花。蕭瑟園林暮景斜。衰齡容易送年華。苔含冷潤生新繡。樹斂芳蕤返古査。自歎山居鄰木石。欣聞瓊律勝琴笳。伊來但恨追遊少。楓菊彫殘已六花。</text>
<title>輓族兄來鳳 致球</title>,<text>小隱亭空落木寒。翩翩丹旐向靑巒。西風更惹哀情動。不耐黃花淚眼看。方谷家中舊學傳。埜翁門下受眞詮。羣書過目皆成誦。邃識精思自少年。偉奇倜儻邁凡曹。竆困何曾撓素操。師敎家聲能不墜。議論高處腳跟高。素位安貧六十春。山居寂寞與誰鄰。暫遊璧水非吾好。拄腹詩書獨自珍。愚陋曾蒙眷誨多。衰年長擬共磋劘。邇來闊別猶堪恨。千古茫茫更柰何。</text>
<title>兒子弘鎭種樹於南臯。是夜雨。乙卯</title>,<text>癡兒強解事。手種千株樹。半夜隔牕聞。一山響疎雨。</text>
<title>拜南棲叔墓</title>,<text>松栢陰槮落日凉。翠莎萎盡石苔長。誰知寂寞竆泉骨。曾有淸文滿肺膓。</text>
<title>亡兒能鎭年前手種梅花於牕外。祥後二日花發。丙辰</title>,<text>小梅當殯戶。春色獨重回。玉雪人何去。冰霜爾自開。淸香喚淡暗。疎影訝徘徊。繞樹空垂老。詩成肝已摧。</text>
<title>七夕偶題</title>,<text>巖畔松扉晩不開。一庭微雨灑蒼苔。閒居守我平生拙。懶向天孫乞巧來。</text>
<title>溪亭秋夜</title>,<text>林亭高卧聽秋風。回首塵寰百慮空。獨有存亡人世感。良宵高枕水聲中。</text>
<title>眞安倅金凡叟 周敎 將歸。以二絶奉贈。</title>,<text>六年仙郡幸遊攀。琴鶴行裝一夕還。悵望玉泉雲壑裏。九秋佳約負名山。與凡叟約共遊鳴玉巖。余病凡叟賦歸。秋風匹馬去翩翩。惜別那堪意惘然。遙憶盤川烟水闊。扁舟無計共洄沿。</text>
<title>眼花</title>,<text>少日雙眸炯。昏疼自去年。親朋難認面。晴晝訝生烟。玩閱寧爲祟。哀傷或自煎。從今遺萬事。靜卧北牕眠。</text>
<title>李馨彥 鍾德，安景玉 鈺，禹叔範 箕準 來留林齋。馨彥作一絶。次示諸君。</title>,<text>寒齋寥寂在林東。喜見諸君住此中。誦讀琅然聲在耳。紙牕燈火夜深紅。好善眞如萬折東。元初此性聖愚同。莫將道學爲高遠。只似男耕女習紅。雙公遺弊蕩吾東。誰復超然慾浪中。我輩自有閒界事。繁華休戀軟塵紅。</text>
<title>鳴玉巖。次壽靜齋韻呈殷老。</title>,<text>珠玉琮琤雪更霏。橫飛噴沫灑人衣。悠然共坐奇巖上。日暮烟沉未肯歸。澄江一帶映山門。白石淸泉遠世紛。何日能成巖畔屋。鏘鏘水樂枕邊聞。白石臺高對碧峯。寒厓花發擁千叢。醉倚危巖消永日。閒聽飛泉響遠風。</text>
<title>申伯翰與眞安諸友遊鳴玉巖。次其韻寄呈。</title>,<text>澄江遠遠水涵天。更出飛泉百尺巓。曾借龍公披茂草。憶陪鳩杖破荒烟。芒鞋遍踏千巖勝。茅屋方謀一壑專。喜有羣賢追賞詠。聯篇佳作競流傳。</text>
<title>次風乎亭八景韻</title>,<text>百丈撐空曉色微。巖雲谷霧翠霏霏。須臾變彩成紅錦。坐認金鵶出海飛。九峯朝霞紅輪低掛碧峯西。度水層陰夕靄迷。一枺斜光橫遠浦。雲閒風定鳥還棲。孤山夕照坐聽宮商峽裏生。飛湍激石響難平。最宜巖榭秋宵靜。添得騷人意思淸。虎川鳴灘萬樹繁陰挾一川。烟濃繡錯暮春天。和飈忽伴鶯聲至。喚起遊仙枕上眠。鵝村長林江棧遙連海路悠。東西交會兩三州。來來去去緣何事。終日紛紛苦未休。大路行人𦱄蒲洲畔一燈明。濊濊施罛細有聲。不管漁丁囂得雋。遙看紅暈碧波橫。遠浦漁火老樹森森護一堂。香枝密葉夏猶凉。歲寒益愛凌霜色。水綠山蒼共鎭長。栢林淸風寒江明月最宜秋。無限澄光水面浮。千載傳心誰復識。一般淸意此中留。澄江霽月</text>
<title>晩愚亭落成韻 丁巳</title>,<text>臨江書屋賀初成。來聽循除玉澗鳴。萬古峙流兼壽樂。一天光霽驗明誠。巖姿晩對簷前秀。雲影朝看鏡裏生。共說神明扶豈弟。斯文永主百年盟。</text>
<title>輓族叔而玉 珩文</title>,<text>吾林固多士。文質鮮能兼。樸野病椎鈍。詞藝或沾沾。公爲門族望。制行先愼謙。天資稟忠厚。靜默韜鋒銛。師門幸同閈。蚤受頂門針。晨夕侍函丈。濡化長被霑。經書若嗜炙。論說劈毫纖。求精必探賾。貴要毋颺甜。秪知在我重。詎恨沉竆閻。居家衆行篤。周裕無斜尖。劬勞奉親長。氣貌常安恬。待人溢誠悃。懇款如醪酟。愚憃久屬意。玉石互磨磏。相對澹凝矚。不語心猶猒。講討必聯席。每服微義拈。淸詩寄巖扃。雅艶無滯惉。吟醻九日什。聯疊爛盈槧。遙期百歲間。麗澤限嵫崦。家門運氣惡。我良忽摧殲。尊翁垂八耋。腸寸日燬熸。餘齡誰盡孝。臨絶空自讝。賢郞見星還。毁瘠委塊苫。可惜才姿美。芳歲艱危阽。幽明俱可慘。觸境哀悼添。最恨愚舍就。堂室淨且廉。每擬陪杖屨。雲牕共留淹。從容承敎誨。頑愚獲訂砭。山水樂動靜。鳶魚玩飛潛。顧眄公不須。含悽對書籤。化者日以遠。倏忽送烏蟾。遷靈向山北。悲風閙霜蒹。萬事已亡羊。那復爲蟨鶼。忍病寫哀詞。流淚空漸漸。</text>
<title>輓李德翁 邁秀</title>,<text>滔滔末俗婾。爲士鮮能立。廉隅蕩以壞。流波漫相襲。嗟嗟我德翁。孤介堅所執。操心厲高㓗。律己耐苦澀。函筵受旨訣。十年來負笈。禮義修佩纕。經訓嗜胾湇。萬變若浮雲。一意在傳習。戰戰遵繩墨。孜孜𨀣階級。空山忍竆餓。竆鳥不啄粒。西湖但梅鶴。裘餁無資給。畸孤迫囏窶。澹然不憫悒。閒臨碧澗瀉。默瞻商峀岌。靜坐若枯禪。慕古修綆汲。前年赴南島。弊褐飄海飁。端拱復矩步。千里竆原隰。世人莫嗤笑。吾輩眞難及。隆師與親友。信義胸懷戢。愚蒙濫廁後。自喜高風挹。拳拳托心期。時來慰病蟄。對榻款笑語。竆夕討編輯。新秋宿愚亭。共聽巖溜潝。佳篇紀勝事。和唱爛成什。冬來約再遊。別袖林邊揖。那知人事改。奄忽石火急。憶舊雙淚逬。浪浪衣袂溼。曾祈壽且康。見君家事集。友軒庶重拓。澗亭期綴葺。一身百難贖。緖絶誰復緝。幸君宗族盛。餘塵當綴拾。緘辭送窀穸。悵望空嗚唈。</text>
<title>次松亭韻 幷序○戊午</title>,<text>眞寶縣南。有村曰松江。前有石臺陡起。爲一縣佳勝。人稱趙松亭。按縣誌文貞公趙庸在國初。官至禮儀判書。世傳公嘗作亭遊息於此云。公謫居醴泉郡。敎授生徒。尹祥，裴杠等皆出門下。退陶先生嘗有感於趙尹二公事。有詩曰性理淵源未易明。襄陽稱道二公名。如何著述無傳後。景仰高山獨感情。在先生時。已有著述無傳之歎。况今四百載之後。又安得以攷尋其影響。而觀於淵源稱道之語。景仰高山之句。公之賢。槩可知已。今其藏修遺跡。蕪沒不可認。而金漁川舜龍有臺上丹靑映碧波之句。當日亭館之勝。又若可見。致皜亦嘗一過其地。慨想前塵。歲丁巳秋。申君伯翰與金上舍晠世 庭瑞，金敬彦 養翼，申彝仲 秉欽 諸公。共遊于此。次金漁川韻各賦懷古一絶寄示。致皜謹次其韻。更用老先生韻一絶。幷寄伯翰諸君。老石參差水漲沙。喬木層臺蘸碧波。百歲遺塵何處見。空留明月照蘆花。往蹟茫茫孰闡明。陶山曾慕趙公名。登臨昔日藏修地。百世那堪景仰情。</text>
<title>遊中峯</title>,<text>高臺遙出白雲間。六曲澄江萬疊山。曖翠浮嵐連海氣。孤峯危壑隔塵寰。朋來共御天風去。興倦長隨夕鳥還。何日搆成巖下屋。一床經籍掩柴關。雙峯高秀列崔嵬。斷麓南城江上臺。萬疊迴環羣峀闊。重洲迢遞碧波來。雲烟浩浩胷襟蕩。浦溆茫茫眼界開。更約良朋凌絶頂。臨風一笑倒三盃。</text>
<title>趙景章 厚淳，申伯翰要余共遊雲水洞。林生象鏞備夫馬再到。病不能往。寄詩以謝厚意。</title>,<text>追躡良朋擬一遊。白雲流水興悠悠。還慚老疾成魔障。蘇肺輕身又待秋。晝靜山牕懶不開。衰年百事轉摧頹。堪歎坐負慇懃意。辛苦林生再度來。</text>
<title>輓雪竹李丈 己未</title>,<text>雅質貞姿世孰齊。湖山家學早攀躋。竆廬獨有如杠筆。函席曾聞入道梯。士類于今堪楷式。孤蒙隨處賴提撕。可憐雪裏靑靑竹。瘦節高撐壓不低。憶昔於山對一床。懵愚曾忝講筵傍。文章題品論逾闊。名理究探意更長。幸賞孤琴垂眷敎。偏憐塵世獨彷徨。此生無處重承誨。望遠那堪涕淚滂。</text>
<title>敬次栢湖亭重修韻</title>,<text>舊亭重搆碧岡頭。百世遺芬此地留。寶匣絶絃誰理韻。白雲流水見興丘。漢潭潦盡波開鏡。藥水秋淸月滿鉤。緬想眞源那可泝。東江長擬泛扁舟。洪木齋輓存齋先生云曾向興丘訪隱淪。白雲流水失斯人。</text>
<title>會晩愚亭。與金泰叟孟實，族弟少游共賦。庚申</title>,<text>暇日登臨江上臺。百年幽抱一時開。潭心水暖金鱗泳。林外沙明白鳥迴。雨後方看羣物喜。山中仍有可人來。虛堂伴宿淸無寐。一笑添燈倒酒盃。</text>
<title>翌日又共賦一律。以寓相勉之意。</title>,<text>輕雲江上散澄陰。坐對蒼屛盡意吟。一席良朋詩共話。三春佳興酒頻斟。時値煖風堪眺望。天開幽境許登臨。吾儕自有師門旨。更願閒居著力深。</text>
<title>病中感吟 辛酉</title>,<text>邇來雙鬢雪飄然。孤絶身心獨自憐。陋見不知今古異。一生依附在陳編。</text>
<title>陶齋拈芝谷集韻聯句</title>,<text>高秋陶社會。江上雨新晴。東林。 楓葉霜餘翠。巖姿雲外呈。龜陰。 討論書溢架。酬酢酒盈罌。林。 一鑑潭心靜。千層岳勢嶸。龜。 明沙穿蠟屐。淸瀑濯塵纓。林。 老菊花將綻。疎簾月已橫。龜。 高山欽往躅。眞境愜幽情。林。 栗里風猶在。匡廬地擅名。龜。 遺墟千古石。大義百年程。林。 尸祝尊庚壘。衿紳集魯生。龜。 危巖看卓立。崇宇愔經營。林。 且喜遊衡嶽。何須揖衛卿。龜。 禽魚知樂意。風月助詩成。林。 滿袖淸嵐滴。醒心暮磬鳴。龜。 榻聯三夜宿。胷絶一塵萌。林。 鷺夢懷高趣。鷗沙有宿盟。龜。 雲深金華社。山邃富春耕。林。 玉樹依餘馥。箯輿已再迎。龜。 寒松瞻舊色。落木聽秋聲。林。 歲暮幽期在。臨分勖邁征。龜。</text>
<title>定齋先生輓 四首</title>,<text>正學承遺緖。先生復得宗。諸經探蘊奧。至理在常庸。坦易非難睹。高深恨莫從。餘生慚負敎。平昔眷愚憃。心全無欲累。觸處藹眞衷。溫愛親疎徧。莊嚴表裏同。義精竆達際。禮適古今中。已矣斯文喪。公私不盡恫。篤敬兼忠信。孜孜八十年。性眞全所秉。心法得相傳。節義竆彌著。聰明老不愆。平生開繼業。歷落在遺篇。陋質承親炙。靑童到白頭。一心憐命釁。隨事勉竆修。救護恩難報。提撕意莫酬。茫茫千古訣。惟有淚橫流。</text>
<title>壬戌六月。會校古窩集于中平齋舍。與殷老申伯翰共次集中韻。</title>,<text>曾聞斯道匪幽深。萬化紛綸管此心。要向源頭探妙妙。須看天下布林林。函筵牖迪言猶在。朽質衰遲病已侵。對讀遺書增感愧。幾篇精義緖難尋。</text>
<title>輓詞[李源祚]</title>,<text>堂廡靈光巋反求。斯文千古邈前遊。周旋每在平常地。負荷先從朴實頭。吾輩幾今無白髮。餘生何日更靑眸。霧花經卷悠悠恨。書帶空山赤葉秋。淡水幽蘭臭味同。如雲會合轉頭空。愚亭夢過懷樑月。浿館書留寄席風。余在西邑。聞公不仕而歸。因人寄訊引掛席秋風之句。 德義自能安澹泊。文章元不費磨礱。祠官太窄招賢路。重歎吾林氣數竆。</text>
<title>輓詞[李彙載]</title>,<text>晩來纔識面。地近欲相親。辭爵成高隱。劬經養本眞。非關山外事。只作卷中人。謾說前期在。追思益愴神。</text>
<title>輓詞[金光壽]</title>,<text>愚亭梧竹夕陽邊。秋老巖臺欲二年。築室不如操几杖。侯芭歸講子雲玄。天爲斯人賦不慳。豐姿偉器重於山。胷中隱隱英豪氣。時露吟哦笑語間。揭壁威如先訓明。居家日用更和平。春風自在蘿亭畔。消盡傍人鄙吝萌。早謝兒曹一例忙。峩冠華佩步趨長。萬杉蒼翠喬山路。林下人來作寢郞。珍重一生任道心。幽探萬化儘居林。欲尋矜字無由見。莊敬從來得力深。東南儀表屬望誰。平淡文章秉筆宜。前去八旬惟廿歲。更看年德定翁時。千里比肩一士多。岐山淑氣現曇華。高材茂行吾猶見。流涕何人墓碣摩。靑陽追躡髩如絲。德義風流是我師。剛恨前秋陶社月。短篇相和更無詩。</text>
<title>輓詞[李庭雲]</title>,<text>岐山淑氣挺人豪。百鳥林中見九苞。進進工夫循閫域。溫溫風味醉醇醪。蒲輪暫屈東岡志。絳帷長懸北海宵。去歲愚亭樑折日。猶看衣鉢不寥寥。</text>
<title>輓詞[金健壽]</title>,<text>於今復睹舜堯民。幾接淸光坐了春。五夜山亭論象彖。一旬岐社講心身。頹淵叔度生資近。溫厚伯恭學力純。擔負斯文多少事。薤歌一曲暮雲嚬。</text>
<title>輓詞[權璉夏]</title>,<text>吾道屬陽九。大界長夜晏。今春南嶺士。哭我宗師散。徵君抱幽光。昏濛一星燦。吾徒俱窣窣。願借餘輝看。牖我羣蔀晦。障彼分瀾渙。令德日康健。頌君山天彖。夫子豈云耋。爲我請延筭。我聞夫子徂。一宵三寤歎。迷茫立暮塗。柰此埴漢。會待昊天復。吾師有述纂。暫直仙寢邃。旋歸林壑靜。炯炯雲間月。時見復隱影。只探圖史奧。莫恨簞瓢冷。憂道亦可樂。惟有此心炳。日夕存惕慮。終年事纂訂。不以我湔陋。牘面垂深警。聽言蔗有味。覿色錦尙褧。前春向我言。入山卜新境。藏修縱無力。玩樂爾可幷。此約竟未遂。那意飈輪逈。我欲議以諡。孟曜與陶靖。</text>
<title>輓詞[金道和]</title>,<text>立雪坪齋久。東南士日親。滿容渾道氣。全體澹天眞。耘盡屛山草。詠歸沂水春。樑摧無限慟。重爲我公新。講服龍門好。勤勤眷我冞。經橫江院日。燭跋埜亭時。泰嶽斯文責。靈芝歲晏期。林扃今寂寞。回首不堪悲。</text>
<title>輓詞[族姪衡鎭]</title>,<text>天地中間七尺躳。裒衣博帶對牕紅。皇王帝覇懸弧志。洙泗洛閩穿榻功。林下曾看一命士。人間不遺七旬翁。寥落法門危一髮。如何又此撤帲幪。</text>
