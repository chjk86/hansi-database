<title>敬次愚山丈席韻 戊申</title>,<text>自憐就道晩。始覺讀書閒。眞工何處見。前面最高山。</text>
<title>敬呈東隱鄭丈 翼魯</title>,<text>好聞君子語。羞學少年閒。芳風絃誦地。愚老舊溪山。</text>
<title>過檜淵書院百梅園 壬子</title>,<text>先生杖屨地。䕺竹復寒梅。曠世興餘感。周旋玉雪臺。</text>
<title>和贈鄭叔顒 象觀○幷序</title>,<text>愚山古稱名勝。戊申冬。余敬尋文莊公遺躅。因摳衣于丈席。執經問焉。時叔顒瑜環侍傍。已口誦斑馬春秋如己言。余竊竦異之。認其爲老成坏樸也。今年春。余偶占司馬參。尋焉則叔顒丱已弁矣。見余輒階迎懽甚。旣贈之以言。而尾繫以詩。觀其辭旨筆勢。恰成自家繩尺。而藹然勸勉之意。又異於俗士閒漫唱酬之比。於是乎余益信夫叔顒之所存於中者大。而所期於來者遠矣。余於叔顒。有七世之舊。吾月澗先祖與先文莊公結道義之交。有弟兄之親。而叔顒又不以余無似而疎之。其相愛固倍蓰人也。玆不揆辭之拙澀。但記之以情。以答瓊琚之贈云爾。夫君蘊冰玉。光彩媚溪山。先生世七葉。淸士屋三間。雲驥願一附。水犀許兩通。纔見叔度面。已識季偉中。幸依君子林。忻開故人樽。大羹貴淸淡。希音戒哇繁。元龍仰愈高。斥鷃蜚難攀。長歌意無極。西望且盤桓。</text>
<title>洛中値家君壽辰</title>,<text>嶺表離庭五百里。心中祝壽萬千春。遙知兄弟稱觥席。五色斑衫少一人。</text>
<title>遊水回洞 幷序</title>,<text>丙辰秋九月余遊愚山時。朝家遣臣致祭于鄭文莊先生。江左右襟佩之士。相繼來會。暇日謀于衆曰。吾輩周旋於此有日矣。夫所以景仰先輩。不徒在於亭樓几案之間也。凡於平昔筇屐之所及。皆可以寓羹慕。而今聞水回一洞。卽先生遊賞之所也。山淸水媚。景勝尤絶。吾輩盍圖半日之觀。以洗濯吾心胷。衆皆曰諾。遂客治草鞋。主人佩匏樽。沿流而上。歷綸石過船巖。憇于花溆。因過雙壁壇夷于石。上漱流濯淸。夾右靑山村。而次于述志亭。蓋基成而屋未就也。夾流而上。至所謂水回洞。而拱僊諸峯。已在指顧間矣。酒一行。押韻四座賦詩。紅樹蒼藤十里隈。煙霞隨處畫圖開。泉迴雲谷幽聲瀉。峯得淸凉秀色來。早識先生留杖屨。不敎塵客上巖臺。谿山是日增光彩。祠廟天香動侑桮。</text>
<title>秋雨夜吟</title>,<text>雨打庭梧葉葉語。悠悠淸興與誰論。蟲吟壁隙寧愁濕。鳥宿檐間自樂溫。靜裏詩書元滿架。人間榮辱付傾罇。徘徊永夜閒無寐。料理心中舊所存。</text>
<title>訪姜文擧 世綸。夜拈牧隱集。</title>,<text>我輩皆秋士。相逢義氣多。寒蛩侵夜壁。疏雨上庭柯。海內知音少。高軒有酒過。西風冠蓋路。消息近如何。</text>
<title>戊辰三月二十日。行養老禮于齋舍。蓋追丁卯故事也。門父老及鄕長老咸集。謹以一絶呈座上。</title>,<text>罇酒昇平八百春。幽花芳草暎華茵。好將孝悌爲家法。老老餘誠及衆賓。</text>
<title>重陽後二日。金明五 弼敎 見訪。時風葉撲囱。有感共賦。</title>,<text>秋士東南落木初。十秊罇酒一茅廬。經綸壯志猶看劒。料理眞工幾閱書。天地無端君亦老。江湖有分我非疏。南河秉燭殘秊事。努力躋攀是廣居。</text>
<title>和愚山修禊所落成韻</title>,<text>析木東臨滄海涘。靑丘文物九區名。淮閩舊說三重案。荊岱猶肩兩帝京。巨嶺南馳巍鎭望。碧灣中帶媚神精。盤囷積氣無時歇。磊落英豪應運生。講樹瑤琴家宋魯。玉淵丹峀路朱程。中州季葉將多事。宣廟初秊際一淸。申呂猷謨爰赫降。羽僑辭命飾昇平。彌綸事業光垂史。經緯文章學有庭。愚伏山中麾拂儼。洛西川畔衆流傾。演涵三易天機露。協贊二儀灝氣盈。鴻漸龍潛符瑞筴。鳳莊麟見體珠衡。風雲北闕懸魂夢。泉石南山任止行。誦詠黃虞風肆好。盤桓箕𤃡色斯冥。幾畦杞菊殘秊事。數架茅檐一日營。正値奎精來會丙。好看花曆占先庚。煕寧茂草天慳破。廬阜佳岑地勢成。石室僊書傳杜誌。昆明火劫認韓坰。天隨雅號鄰山鹿。雲臥高情伴峽氓。最喜江湖星象隱。堪憐巖壁月評明。姸姸螺角靑當榭。細細龍鱗白抱亭。四代笙簧生古壁。百家鼓吹響遺扃。白雲黃鶴臺猶在。廣樂遊魚曲孰聽。五朵芙蓉天末矗。重磨寶鑑雨初晴。虬龍挐攫排風節。雲漢平臨偃盖形。積翠浮空山氣潤。虛明澈底水心濙。劉安雞犬猶騰蛻。列子崆峒恍御泠。天戴砥標挺六骨。日華阿閣集雙翎。棊枰柯爛仙應笑。鏡面花糚女更婷。九節紅藤穿石逕。萬營靑幔蔭烟汀。雕剜一一誰能似。奇巧形形競自呈。江海尺絲猶重鼎。渭漕千斛可容舲。武陵春水紅霞爛。銀漢天章貝錦熒。丹壁削成如手劈。靑山閴絶有躳耕。灑揮丹鉛看三昧。揖讓星冠會百霛。別有盤渦廻小洞。依然島嶼闢中坪。環圍玉帶生虹蜃。堆積金盤燦火晶。菱石光增廬老筆。愚溪夢入柳州評。濤浸浪噬全天造。谷狠山狂鎭物情。松桂烟霞專窈壑。篔簹歲月迫頹齡。光添嶽瀆瞻顒大。道重琰璜顧眄榮。金韛範圍千匠踊。石渠箋註九師爭。儒精聖粹咸臻極。豫授延傳幾箇英。一體渾融肝膽照。同時薰炙德容宏。黃花栗里移函席。白雪伊川近我閎。兩祖神交兄弟許。七賢言志父師聆。湖庠規範常嫌窄。洛社儀圖擬寫誠。題刻壁詩猶召謗。商量泉址矧宜停。西河組帶空懸仰。東魯靑衿邈式刑。往事虹橋迷翠壁。至今陶峀上金屛。天敎斯學應重闡。道在吾家未遽零。沿㴑周張尊正嫡。辨論管晏黜奴伻。心全體用鑑如應。識洞天人刃若迎。大嶺儒盟歸主席。四方賢幣仰長城。身將道術鳴謙好。運際先朝出治馨。曠世匀衡宸極感。百年鍾律乃家聲。松扃紫誥光儒籍。柏廟黃封邁甲令。雲漢新章炫視聽。乾坤是日怳淸寧。定知喬木陽春返。愈見幽人素履貞。氣溢山眉圭攢拱。聲和水曲錦廻縈。圜橋强半羣賢裔。肎搆思營一畞楹。圭臬縱橫分地絡。箱倉排布走庠黌。三千界內酬恩佛。五百里間聚德星。整理宏規三夏隙。玲瓏秀色入窓櫺。登臨可但塵昏滌。風詠依然醉夢醒。章弁峩峩星燦爛。環除㶁㶁佩琮琤。鱣孚晠化華堂晏。鳥哢歌聲雜管鳴。虹繞六偉來哲匠。蟻傾三酌稱柔觥。地因吾道光增重。天闢林霏運益亨。已仰洛南堂煥額。彌光湖畔石麗牲。分明入戶如誾侍。怳惚登筵庶見羹。李渤遺墟荊棘除。竹林古事頌絃幷。始知有志方成竟。不患綿材値擧贏。大抵儀文元尙簡。從來施設未全輕。述蛾姑倣明倫序。旋馬稍寬奉禮廳。珍重根基如植礎。羽閑儒道象飛甍。訪花豈爲偸閒事。踏實先須想典型。浸灌磨礱沙撥礦。切磋淬勵刃跳硎。千秋心法參三極。列聖精華蘊六經。行合州閭成標準。進宜邦國飾鏞笙。丁寧玉蘊含輝露。早晩金箆刮眼睛。潛省隱微身胖泰。獨遊昭曠意泓崢。晴囱最愛平朝氣。長道宜加日月征。夜露行看山木美。春風時點野燒萌。劘成德器光衣鉢。陶鑄全材作榦楨。嶽麓如今森軌度。靈光終古永崢嶸。升高行遠先師訓。努力盤盂日戒銘。</text>
<title>愚山丈席滯雪留鳳臺。余往拜焉。敬次軸中韻。</title>,<text>騎驢穿白雪。野逕未全開。信息先函席。風流又暖杯。夜深迎月久。春早遣花催。珍重三宵誨。前期續此來。</text>
<title>除夜吟</title>,<text>夜盡應來曉。寒竆更有春。循環元不息。否泰驗吾人。</text>
<title>卞孝子歌 孝子名廷八。年三十八終。</title>,<text>我昔駈馬衢謠樓。邑號比屋定不偶。疊嶂相抱雙溪繞。其俗淳古唐風又。列聖培養環海宇。彝性况是天所授。朴生風節今無徵。柳君名行尙記有。卓卓人瑞不常出。天公有意竢遅久。有孝有孝生卞氏。厥宗古稱家法守。春亭有孫曰中郞。中郞之孝世莫右。是用十一世之後。源源血脈相受厚。厥初溫溫生質美。孩提有知天孔牖。一團子諒春物茁。半畞方塘活水注。爲人沈靜能勤學。良心不曾被外誘。每讀蓼莪不禁淚。靡父何怙只有母。每日入廚具甘旨。淸晨上堂問安否。不憚勞筋又竭膂。惟思便身與可口。片片皆從赤心出。遊方反面猶文具。頎步不敢忘慈戒。却似張公絶飮酒。仰首祝天俯汲水。誠缶盈盈酌大斗。霜雪凝沍手皸坼。移忠可使熊魚取。嘗甜斫指靡不極。銅傾鐘應如相叩。千秋腔血交輝映。伯仲王庾可幷武。崦嵫薄景嗟未繫。高堂竟終天年壽。欒欒墨容絶方甦。絫土爲廬來守墓。飯疏飮水哭聲哀。梁山風雨秋日黝。山确高燥不得水。溫泉忽然鳴入戶。盛夏不涸冬不凝。有時幽咽聲暗苦。又有舊時堂前鷰。飛飛近人繞巖竇。呴呴子母生成樂。土窠團映丹心剖。行路聞之皆爲淚。天若有知天應瘦。中月已過强撤歸。餘哀未忘嬰二竪。其兄自外饋潑潑。對案不食焦腸肚。于嗟孝子眞孝哉。卓行歷歷指可數。州人感歎上其事。刺史聞之聞天府。畧倣前代給復典。次第泉道濡雨露。屛之山水增光彩。間値其人儘不負。遺昆遍丐詩與文。大嶺百里朝暮走。欲闡先美斯亦孝。愧無椽筆貽不朽。天衷孰非人同得。鄕邦庶見爭效慕。他日再登屛山樓。緬仰尙能爲一賦。</text>
<title>次芝巖</title>,<text>縹緲西山萃衆陽。玲瓏奎壁秘精光。百年先廟紅霞裏。四世遺庄白石傍。列葉箕裘開後祿。雲孫簪笏襲前香。更將孝友傳家好。䕺桂靈芝日漸長。</text>
<title>次贈雪山安丈 德文 歸宜寧</title>,<text>湖海悲歌白雪山。淸詩留待主人還。竹林先識賢咸久。薔墅方知老謝閒。家計不離書史外。風流遙想畫圖間。高秋南斗歸鴻遠。文酒何時更奉顔。</text>
<title>竹麓書舍重建韻 竹麓乃遠浦後麓。而書舍卽修溪精舍也。</title>,<text>山脈東頭一畞田。璧球光怪秘千年。重重遠峀文星列。㶁㶁寒泉道氣連。謠俗尙傳麗代礎。絃歌夬掃劫灰烟。滄洲故事留天壤。翠竹紅蘆筆似椽。</text>
<title>次羅溪書院重修韻</title>,<text>南斗文星洛水濱。桑鄕柏廟煥重新。袞褒宸翰輝穹宙。洛濱公尹全州。有御筆淸白之褒。 輿地家聲動薦紳。大憲，洛濱二公。累見於勝覽。 十二代孫追慕倍。數千文士落成因。因落成設白場。會者數千人。 更祈後學承遺馥。禮讓絃歌永萬春。</text>
<title>自城府還。有懷擬古。</title>,<text>是歲大呂月。天寒北風酷。白雪橫斷厓。荒雲餘古木。駈馬入郭門。官閣靜如宿。闉姬曳繡裌。府胥啄肥肉。喟然尋尖僻。叔兮媚幽獨。羞饋雜餻果。揚扢兼雅俗。不覺西日暮。行行林下屋。香衫蔽牛大。入門疑山谷。壁有興寐頌。架揷詩書軸。盆梅溢春意。未花先馥馥。淸腴食舊祉。到耆猶卑牧。眄我謂卽榻。所語惟凉燠。逶迤過城西。甍第敞心目。家居辨勞逸。可敵蔘苓蓄。暝色生鳳棲。童奴識路熟。皓翁坐玉雪。和氣盈門塾。奕葉輝紅楔。聯萼昵蓮燭。心胷凈無滓。不被事物牿。問我何所業。扣我何所讀。經史兼冷熱。詩文頓起伏。靑春流驚湍。爾髮亦半禿。緬然感我心。周旋佩明勖。微微松竹逕。季公又夜速。見處雖管鮑。拊躳實蟲鵠。秋夢西淸遠。野興東岡逐。閒來無所事。遣懷動盈簏。故知明堂球。絶殊市道筑。憶昔少年日。繫纜楊花曲。先朝御丹極。八域同輦轂。聖孝天不匱。東郊觀華祝。烟花匝歌皷。壽域頌岡麓。春深萬八門。一解龍顔穆。樂府爰飾慶。嵩呼簪笏簇。詞臣騰河淸。墨客藹雲遫。璇題自天降。喬木半緋綠。慈德亦遐覃。至化遍海墺。仰念宮園記。俯審人瑞錄。謳吟餘短髮。沒世徒蹙蹙。恭惟繼照初。遹追在新服。長樂春酒暖。文孫受介福。翼瘳頻稱慶。竣擢非夢卜。自慚絲粟材。未効良玉櫝。流落到衰白。羽毛戢深隩。候蟲時自鳴。世事堪駭鹿。敎兒看農書。課僮灌蒔菊。生老田野事。廟謨在肉食。但願隨羣獻。講話開心腹。近聞商山社。詩令速簡牘。聊期聽餘音。敢言發素夙。春雪未全消。天寒北風酷。</text>
<title>和呈皓隣姜丈 世白</title>,<text>入門瞻德宇。勝氣忽然低。梅意寒消北。松陰日已西。不憚來信宿。深感牖蒙迷。永矢懷難忘。歸雲暗碧棲。</text>
<title>次竹社諸賢韻</title>,<text>窈窕城西屋。寒梅一座圓。衣冠常逐日。樽酒到忘年。詩令留淸債。春心付化權。玆遊元不俗。眞率任吾天。</text>
<title>尹聖郊 東野 至。因留拈韻 二首。</title>,<text>湖山秀色伴人行。磊落眞襟皓髮明。幽興應隨芳草細。壯心還與暮雲平。百年紵縞今同榻。四海文章豈異程。怊悵深樽多少話。明朝送別若爲情。佳客翩翩弊箒光。天南紫氣耀山堂。高談仁義排堅白。肆力文章已老蒼。疇昔十年聞令譽。卽今三月爛羣芳。碣石秋光猶未暮。會看岡羽起翺翔。</text>
<title>敬次桐溪鄭先生龍泉精舍韻</title>,<text>砥柱東溟化手裁。洞穹霜劫不能苔。蒼薇一曲春秋寓。黃菊千年祭祀哀。淸老有孫均所事。金淸陰後孫嘗爲宰。多有所助護之事云。 花林多士好同來。想應馬鬣空山裏。萬曆韶光獨上臺。</text>
<title>牧丹</title>,<text>朱唇紅肉綻香房。閙熱豐姿動草堂。勢壓園林都富貴。權傾造化自君王。朝陽好對披心笑。夜月憐看斂色莊。却愧霜髭淸福剩。廵檐盡日不能忘。</text>
<title>與諸益遊龍門 丙子</title>,<text>岧嶤龍嶽接天明。深處烟霞有石扃。盡日寒雲生梵壑。夕陽飛瀑送川汀。文章氣壓千重碧。樓閣山分一半靑。數曲瑤琴徐步下。琅然淸響起餘情。</text>
<title>移席素履亭五律三首</title>,<text>隔水松亭會。參差集晩鴻。長堤烟柳暗。分戶雜花紅。樂事仍餘日。良辰又好風。東南琴酒榻。聲氣自相同。聞道城南老。迤邐到碧溪。一書孤鴈至。千樹亂鶯啼。白雪憐同和。靑霞菀未低。斜陽歸馬倦。回首水雲迷。夕陽驢背坐。微雨鷺邊斜。連天山硉矹。護榭樹杈枒。酒淸惟取足。花爛不嫌奢。吾輩饒閒事。玆遊更覺多。</text>
<title>又拈七律絶各一首</title>,<text>樷竹孤亭積翠陰。朋來信息已先心。楊花着處隨風暖。草色連空得雨深。麗日衣冠同勝事。昇平歌曲自希音。淸遊永夕渾忘倦。微月居然映遠林。桃花流水訪人家。一境桑麻樂事多。却恐他時歸路錯。故看西北兩峯丫。</text>
<title>月夜作</title>,<text>春夜微寒雨後生。雲端露出一輪明。淸隨樽酒因成影。冷徹琴書若有情。列峀從容天末立。遠星明滅鴈邊平。衰年更喜逢堯舜。行聽明朝擊壤聲。</text>
<title>秋夜吟</title>,<text>明滅天星半入雲。高軒樹色夜初分。沉吟舊學如新得。起把松燈更看文。</text>
<title>次呈江湖姜丈 履和</title>,<text>江海偉冠竹裏家。天南紫氣逐人多。秋燈永夜承淸誨。掛壁靑萍奈老何。</text>
<title>避沴留酉川。謹次仲氏見寄韻。</title>,<text>西嶽崚𡾓高。甲長遙相見。下有雙飛鶴。翩翩度水面。悵望烟霞間。終朝不知倦。龜石今峴山。桑麻古驍縣。梅雨增炎熇。平頭不勝扇。復恐家信至。沴氣溢目眩。借睡仍棊局。寬心入經傳。壯志全衰鑠。靑春迅遽箭。遙憶守先廬。勁苦老無變。阿姪能蘇健。幼婦更戀眷。秋風捲雲霧。玉峯露片片。</text>
<title>秋雨川漲</title>,<text>十日秋山雨。喧生柳外川。暗霏來遠樹。連浪共長天。野色渾愁水。田功已有年。溪東一尺素。應借白鷗傳。</text>
<title>籃輿過鳥嶺</title>,<text>石路居民慣。肩輿疾若飛。急灘聲近遠。紅葉影依微。束峽天通道。森松地設扉。到老猶來往。應被嶽霛譏。</text>
<title>混混亭</title>,<text>錦城餘古宅。銅狄泣荒城。水逐巖頭滑。山連屋角平。鳳翼依依聞。龍鱗細細生。沁園花鳥壑。强半勢家幷。</text>
<title>夕陽亭</title>,<text>王孫芳草宅。春日夕陽亭。花萼留恩渥。樓臺想御靈。虬文隱井甃。蛛綴暗金屛。裔葉祠官弱。堪憐孝謹名。</text>
<title>殘臘有感</title>,<text>除夕餘三日。居然五十年。無官可服政。有命合知天。靑鏡驚霜髩。星鋩薄紫烟。寒梅消息近。鼎實幾時圓。</text>
<title>除夜</title>,<text>浮灰六管逼靑陽。黃道祥暉分寸長。墟曲風謠爭𤒺竹。川郊氣色散新楊。霜隨老髮堪憐醜。花在寒梅暗動香。更願明年逢泰運。猶將羊酒上豳堂。</text>
<title>柳亭</title>,<text>酉巷東頭萬柳新。嫩眉濃影綠堪親。枝迎嵐氣來輕蔭。花近江聲浥細塵。秋千幾攪黃鸝夢。帷幕時停白馬輪。千里西風相折贈。太平歌皷樂餘春。</text>
<title>烽燧臺</title>,<text>西山東角小臺分。片炬賢於一紙文。點點孤星飛疊嶺。遙遙閃電抉浮雲。前瞻後顧疑山鬼。東滅西生任火君。海道風聲來瞬息。閫樓笳皷卧將軍。</text>
<title>和贈鄭仲素 象履</title>,<text>故人來仲素。佳節踏新靑。信息詩先到。離愁雨共聽。舊交餘汰礫。俗學戒談鈴。隔水違衰暮。相將勖以寧。</text>
<title>擬古贈姜啓好 世誾○三首</title>,<text>伊水出熊耳。滾滾流無力。野人爲桔槹。縱橫分溝洫。逶迤到蘇湖。沛然入江國。一瞬濤瀧壯。千里走不息。巨浸碧漫漫。忽然周四域。萬怪擧惶惑。令人不可卽。所以川上歎。魯叟先我得。燕代飛鷹士。憑凌氣湧山。手制奔牛尾。腰帶白羽彎。忽見兩白鹿。馳騎越峻巒。玆山何巉嵒。綠翠天際攀。路逢紫霞客。粲然一笑閒。去爾葷血氣。從我學鍊丹。兩膝遽至地。仰首不敢覸。犂然棄其初。誓心追眞班。回笑方山子。空老光黃間。嫋嫋幽谷蘭。淸香爲誰聞。欝欝湍沙木。孤根獨自存。物性有如此。離違那可論。憐彼桃與李。隨風徒華繁。霜飈一夕至。零落委邱園。努力保歲寒。不肎借噓溫。</text>
<title>在酉川漫賦 二首</title>,<text>江郊春色逐人還。浦上衰翁頓覺閒。風月茅廬眞樂地。雲霞仙掌盡名山。却憐蒲柳淸羸疾。堪愧糢糊義利關。西望鳳城多紫氣。放敎麋性老巖間。桃李事猶早。春寒氣乍陰。川冰渾化水。園竹僅成林。放杖尋良友。彈琴有古音。油然如自得。誰與話玆心。</text>
<title>酉溪觀漲</title>,<text>六月歲之中。玆惟丁丑豐。吾行酉水宿。日久愚山通。薈靄斷仍續。炎曦隱復烘。亂流羣豕躅。跂舞獨羊氃。大濯仙童手。微噫小女風。蛟螭搒暗窟。虁羵吹幽宮。礎潤添新漿。雲重掛片銅。千山俄漠漠。六合政濛濛。䨓皷忽殷地。爍炎翻割空。秦蠶食六葉。晉騎簇千松。穿霧銀山碎。散絲玉索叢。乾坤張廣樂。音韻逼冲融。萬狀遞生滅。千聲自合同。百川爭赴助。一壑遂鳴雄。柳外濤瀧壯。雲端泛濫洪。山形遙辨甲。川脉細尋熊。驍浦靑浮樹。馬陵白立鴻。豁如觀海屋。恍欲泛仙篷。野店扉虧半。沙田畞落衷。巖頭會襏襫。烟霧借帲幪。暫喜山西杲。還愁水北虹。未能透天意。無奈損農功。故老有傳語。玆惟丁丑豐。</text>
<title>金滄江翁 憲慶 見訪。因留共賦。五七律三首</title>,<text>翩翩客馬過驍城。窓外黃梅小雨晴。當代長楊違賦獵。暮年江閣有詩聲。靑萍老去渾無氣。白髮相看更覺情。東洛烟霞歸路滿。幽居端不負平生。花爛家如富。朋來興轉幽。輕風分野色。疎雨過溪流。得酒添和氣。緣詩罷漫愁。淸談渾不倦。斜日在山頭。槐柳深深巷。跫然一拭靑。主人遠浦里。高客合江亭。十載驚衰髮。三宵喜異聽。相將一酌別。歸路莫言醒。</text>
<title>齋舍讌會拈韻</title>,<text>冠帶吾宗集衆賢。淸秋高閣敞華筵。星回北斗盈盈爵。日暖東廂秩秩絃。悅話仍成敦闔族。獻酬兼寓敬高年。玆遊便作重牢慶。花樹家風永世傳。</text>
<title>聞龍山會拈龍字</title>,<text>聞道南州老。山登九日龍。淸談霏玉雪。偉表崒神峯。秋事多黃菊。仙遊又赤松。却思吹帽子。回首樹雲中。</text>
<title>冬夜吟</title>,<text>十月謂陽月。先王戒履霜。寒蛩鳴近戶。丹葉落過窓。拊劍驚年老。看書喜夜長。復䨓知不遠。消息問彼蒼。</text>
<title>送兒子省掃武夷先墓</title>,<text>仙掌東西劈好顔。武夷松柏是先山。雲霞曉日眞龍活。霜露高秋石馬寒。遺躅怳瞻冠履地。香烟細繞酒盞盤。曾孫歲歲能禋事。百福熾昌俾爾完。</text>
<title>盧周祿 光瓚 至。拈韻共賦。</title>,<text>寒雨新晴落木風。征鴻嘹唳度江楓。笑我功名空髮白。羡君年紀尙顔紅。古鞘猶看雙龍動。卽席方知點犀通。臨別慇懃贈一語。心田日日願耕豐。</text>
<title>遣懷</title>,<text>天地中間士最高。無憂無諂守蓬蒿。光騰豐嶽星雙劍。氣壓滄溟柱六鼇。西漢文章堪惜賈。東吳名節尙憐陶。淸明灑落身心泰。誰是當今第一豪。</text>
<title>苦寒</title>,<text>我屋前當北。無風氣自寒。石鱗生壁帶。笙歗發牎端。呵筆微烟薄。撥爐小火殘。何時開竹牖。花木向陽看。</text>
<title>次退之元朝韻</title>,<text>憶昔東郊望羽旄。雲䨓時令渙孚號。羣龍晠德昇平久。六管浮灰造化高。當代驊騮多伏櫪。暮年棊酒强分曹。幽居耕鑿隨餘日。不必良辰感二毛。</text>
<title>白門小會。賦春雪 三首。</title>,<text>桃李東城未及蹊。賞春筇屐伴農犂。遙山積氣長含雨。永夜寒聲半在溪。一代衣冠皆老大。四隣耒耜任招携。泉林良會多奇事。不覺星河已墜西。極目平郊雪作蹊。東城夜雨恰沾犂。山容就暖當高閣。泉脈隨春出小溪。四座文章憐我老。三宵樽酒感相携。良辰樂事難爲別。征馬遅遅日在西。漠漠連空灑。瀌瀌着處沾。色鮮埋屋瓦。聲細透篁簾。楊柳春猶淺。江山氣欲添。今宵訪戴興。良話發深潛。</text>
<title>次孟浩然韻</title>,<text>眼竆千卷書。身老數間廬。講理頗嫌析。謀生每失疎。寒聲流屋角。黃葉下庭除。堪笑魯邦士。經綸茫若虛。</text>
<title>秋夜</title>,<text>夜久爐溫薄。天寒酒力微。亂蛩添葉響。孤鴈戴霜飛。人老何須鏡。家貧不戒扉。晨窓猶辨色。星月照輝輝。</text>
<title>偶吟</title>,<text>今世難爲智。吾生自任愚。有錢羞善賈。無學愧稱儒。灝氣秋天杳。澄光霽月孤。徘徊却一喟。鳥獸豈余徒。</text>
<title>夜雪</title>,<text>不風衾逼冷。無月戶微明。爐火稍殘力。屋茅細有聲。也識棲鳥穩。還聞老狵驚。朝來拓窓視。玉屑遍衢庭。</text>
<title>姜文擧避暑甲長。以書邀余。姜公叙 世揆 亦來會共賦。</title>,<text>爲逃炎暑訪山居。萬木蒼凉蔭不疎。書札遠從嵐積裏。籃輿新到雨晴初。隔窓雲霧衣生冷。永夜樓臺月共虛。始覺仙鄕眞未遠。淸遊河朔問何如。</text>
<title>祝北樓。共次杜韻。賦聯句。姜文擧號芝園。姜公叙號兢庵。</title>,<text>世事苦多牽。人生貴所適。芝園。 杯樽任醉醒。軒冕厭煇赫。兢庵。 擺落遺沉浮。搜尋緬逈閴。儂。 星言戒短僮。雲裏攀層壁。芝。 山聳簇千屛。瀑流飛百尺。兢。 劫灰麗礎寒。湧㙮懶筇寂。儂。 蘿逕劈苔文。芰衣濕霧瀝。芝。 乍過成佛菴。仍憇舍人石。兢。 走麓爭蟠繆。狂湍互囓激。儂。 巖麋方穩眠。林鳥不疑射。芝。 綺皓堪爲隣。如來此有宅。兢。 解輿勞寺僧。鼎坐推詞伯。儂。 曹謝闢門墻。顚休說奧僻。芝。 淸遊喜不期。良友幸相覿。兢。 酆劍星辰熒。牙琴山水碧。儂。 詩壇江海高。洞戶西南坼。芝。 誰識彌天心。尙傳葱嶺脉。兢。 犂然樂性靈。忽爾忘欣戚。儂。 虎吼脩林吹。鸝啼疊葉隔。芝。 桑楡憐髩皚。藜藿願衷赤。兢。 古木垂帲幪。尖峯逞戟鏑。儂。 雲光浩欲流。嵐氣蒼如積。芝。 虞夏吾安歸。風騷爾莫敵。兢。 分茶仍整襟。搦管更移席。儂。 末路能相遭。初心更勿逆。芝。 霏談窅玉徽。零露悲金狄。兢。 聲病誤中才。淸修悟上策。儂。 遐翹赤松儔。緬邈白蓮釋。芝。 隨分却偸閒。歸思且不迫。兢。 是惟得所宜。此樂今猶昔。儂。</text>
<title>甲長菴八景</title>,<text>黝黑深湫變化籠。長時一氣護冥宮。也知池沼非渠所。佇看天行澤物功。龍池宿雲誰敎雲錦剪重重。衣被靑獅五色濃。千態萬形俄頃變。半隨寒雨入疎鍾。獅嶺棲霞磅礴周廻面不斜。窿然大腹飽烟霞。他時莫恨陰厓立。向晩羲和爲駐車。甕巖返照突兀芙蓉莫此京。銀河洗出玉輪晶。分明羽客朝天路。鳳笛鸞笙夜夜鳴。爐峯霽月靑山花葉不知年。飛錫高僧勝國前。只有靈皋留色相。雲光潭影一空緣。懶翁古壁摩挲感涕想遺芳。苔面笋香萬丈光。分付後人無敢踐。大名天壤與俱長。舍人舊臺礱石爲方起數層。景西樓下伴燃燈。禪家報德緣何事。夜夜檀香上面凝。欄頭小塔欝欝蒼陰山更幽。淸風五月覺生秋。峽中雲氣常多潤。露葉淋漓渾欲流。庭面老檜</text>
<title>贈別芝園</title>,<text>從古淸遊每在山。人間少歇透名關。多君意氣雙龍合。愧我文章一豹斑。今日風流緣勝地。暮年憂愛閔衰顔。蒼溪白石歸程晩。回首香爐素月彎。</text>
<title>皓隣翁在龍興寺。寄書責詩。遂賦古體以呈。</title>,<text>蒼蒼雲木裏。宿羽已先曉。羣飛出意氣。林樾互縈繞。愛此滿山景。招招良會小。風露發孤省。郢曲同和少。松日明金像。巖雲護龍沼。明時貴尙志。吾輩老林梢。鳳棲飛赫蹏。德聲來靑鳥。履舃隔煙霞。離違意未了。採採中谷蘭。聊以浣塵擾。</text>
<title>和芝園</title>,<text>靑靑湖上篁。脩節復罕目。下有雙飛鳳。蹌蹌羽毛濯。碧瀛秋光遠。彤芝寓一曲。五章銜雲錦。咸池瑞日浴。美人隔天端。彌綸斂九幅。姬周今不再。文物空汗竹。大音日已遠。笙簧生案牘。泛泛江上鷗。遐思捲蹙蹙。滄洲尙戀闕。淸夢祝海屋。矯然遺世紛。結廬在雲木。呂望老匹夫。管仲小器局。但患年歲暮。端居意重複。排愁迅遽箭。多病每貼褥。紫氣凝香爐。赫蹏仍更僕。宮商迭鏗鏘。霏屑散芬馥。淸韻微風發。鏡面生纖縠。嗟哉斐然子。雕鎪徒齪齪。緬言思古人。泉林想遺躅。德訓敢不念。皓首以相勖。長歌意無極。湖水連天綠。</text>
<title>立春會齋舍</title>,<text>天地仁心始發春。吾宗是日叙親親。光添暖柳眞機活。氣動寒梅妙用神。湫澤老龍應罷睡。林園晨鵲喜傳人。淋漓彩筆題新帖。家國豐亨自此辰。</text>
<title>早春賞雪</title>,<text>瀌瀌白雪透庭梧。頃刻山川氣色殊。斜被竹林仍剪帛。細隨檐溜却成珠。潭魚乍出還嫌冷。野鳥低飛不勝濡。猶喜潛陽生地底。藹然芽甲暗昭蘇。</text>
<title>春日寄芝園</title>,<text>楊柳靑靑夾路深。故人家在鳳棲岑。江潮帶雨應添浪。花木遅春尙在陰。千古黃虞追尙友。片言梁楚少知音。遙瞻紫氣生南郭。芳草淸樽憶共吟。</text>
<title>次芝園立春韻</title>,<text>江城過雨動微寒。上苑祥烏集露盤。弱線添陽黃道迥。細絲傳菜禁門寬。輕搖綵勝仍祈爵。醉把梅香爲正冠。却喜明時耕鑿老。願將邦命泰盤安。</text>
<title>次芝園春宮冠禮韻</title>,<text>大東休運一淸期。日表文孫儼聖姿。貳極仁聲承出震。七章元服耀明离。光膺列聖遵彝訓。頌溢環溟仰令儀。自愧候蟲鳴野曲。那隨鶯語上林枝。</text>
<title>次少輩韻</title>,<text>志士從前事竟成。莫將他念肚間橫。時來好喫三塲甲。老去羞爲一廛氓。雙鳳行瞻高閣瑞。八龍留付古家聲。慇懃更勉諸郞學。明月藍田採採瓊。</text>
<title>和贈鄭仲素 四首</title>,<text>滄海東環闢小寰。混淪元氣極圓團。淸時霖雨龍騰洛。瑞世文章鳳下山。雲漢盛衰元不定。泉林際遇古猶難。峩洋一曲餘黃卷。秋滿江湖日未闌。師門德學迥穹寰。爐几春深四座團。當代英豪爭立雪。晩年地步極高山。功先整肅如能跂。理到精微便覺難。怊悵山樓軒廡閉。自慙冥鬂華闌。愛爾淸標出世寰。明牕典訓一燈團。文恢游刃應餘地。力到添竿見仞山。六月緱岑危坐苦。千秋寒水會心難。慇懃寄語遙相勉。莫把楡輝冄冄闌。天壤斯文合在寰。皇王大道滿篇團。精留金玉干霄漢。氣動螭龜映海山。當世編摩應有寄。竆年要領詎非難。管蠡未敢微言贊。東望秋洋意思闌。</text>
<title>次李周賢 源祚 蟠松韻</title>,<text>秦帝封官類戲詼。蒼髥爾祖木中魁。枝嫌漏雨因橫織。葉怕穿陽却抱廻。蛇結龍蟠形屈曲。鳳翔鸞翥影徘徊。千秋苗裔餘風節。冠盖門閭鎭日回。</text>
<title>族兄而悅 學培 壽筵韻</title>,<text>吾宗兄弟盡成翁。華髮皤然四座同。七葉和風瞻廟柏。三盃遐壽祝岡松。高年好德方爲福。多子能文始見功。花甲隨人回次第。幾番春酒上顔紅。</text>
<title>題萬川精舍</title>,<text>剸石治荊地秘開。萬川風月一樓臺。山從熊耳軒窓納。水轉龍房几案來。兩祖菟裘今善塾。七賢詩禮古伊齋。冠童百世留絃誦。花樹長春幾度廻。</text>
<title>族祖 翼遠 壽席韻</title>,<text>公家近住萬川堂。鞍馬新穿白雪疆。座上韶顔諸老至。頭邊瑞日少年長。歡容載溢斑衣席。良會仍成曲水觴。從此吾門多慶酌。起看南宿在中央。</text>
<title>幽居述懷二十章</title>,<text>皇天平四時。氣機運不息。潤烜無私功。羣物自生殖。美惡同胞裹。纖鉅互卵翼。一齊共始終。遅速那能識。至人究元化。以理爲準則。萬世標善字。然後衆競熄。右第一章濯濯雲裏桂。鮮鮮巖下菊。亦有孤生竹。冄冄在深谷。物性抱苦淡。孤根媚幽獨。我欲棲其間。蠟屐戒晨夙。半嶺意已倦。徘徊失蕉鹿。空嗟世間人。無勞閒逐逐。右第二章丹山有鳳凰。一飛九萬天。遍體皆文章。五德俱粲然。不遇王子晉。偶來崑崙巓。野啁啾過。銜粟如相憐。高岡碧梧影。寥落下秋田。右第三章仲尼轍環海。諸侯不能賓。欲往公山氏。季路慍而陳。顔生守陋巷。閔氏在汶濱。聖賢亦難進。高蹈或亂倫。學聖焉能得。希賢庶可臻。寄語東海士。無然學問津。右第四章神龍在九淵。窟宅護風雲。口含驪珠丹。鱗帶衆陽文。汩陵下水土。咫尺俄不分。偶下塗泥中。頭角騈土羵。蛙蛭爭笑侮。鰌鱔亦侵棼。枯爛亦有命。仰首欲何云。右第五章道喪已千載。七雄何紛紛。稷下列第宅。戶屨錯朝曛。峩峩長纓客。簸舌若霏雯。滿堂功利說。足以愚時君。卓哉鄒孟氏。雄辯張我軍。二家旣川障。王霸亦毫分。如何出晝日。三宿已太勤。右第六章昔有文仲子。敎授河汾間。鴻洽竆灝噩。邃識貫宇寰。蓬蒿繞宅生。饘粥常歡顔。爲隋之大儒。自處孰與班。公車十三策。自古行路難。不出楊氏門。淸名未遽刪。右第七章唐興二百年。八代有退之。學探姚姒古。道排釋老歧。遇知裴中立。濡筆平淮碑。五竆長相隨。展布違所期。堂堂佛骨表。天驚鬼亦悲。奈何騎龍手。棲遑光範逵。右第八章少日學彈琴。頗能運指爪。淸商隨風動。哀絃撥復挑。家人贊嫋娜。親舊許要眇。謂言透其眞。今人鮮能曉。移就大都邑。衆師爭環繞。一彈口方掩。再彈頭已掉。憮然抱琴歸。始覺譽者矯。右第九章武王載木主。觀兵孟津堤。不立微子啓。夷叔遂餓西。子長爲立傳。激昂素心提。善惡嗟無報。升沉邈難稽。結交靑雲士。附跡良驥蹄。世無孔氏聖。吾誰與攀躋。漢儒鮮聞道。無奈立論低。右第十章天地相依附。四海環其中。昆侖大無外。九州一蟻封。萬國不知名。風俗儘難通。到處有君臣。隨人有事功。蝸角爭蠻蜀。南柯自侯公。令威高視笑。籛鏗老如聾。借問汲汲子。浮榮一過鴻。右第十一章劉歆序九流。史遷列儒墨。不識重輕別。焉知義理極。夫子繫易象。屢稱君子德。重山是爲艮。物各止止得。所以壹民志。斯爲萬物則。右第十二章許由讓天下。天下果少哉。湯武興師爭。劉項冒刃推。飮犢水上流。此人又何嵬。後世辭爵祿。何如讓八垓。尙與蹈刃齒。廉靖日見頹。豈如林居子。昭曠獨覽廻。右第十三章舜文久徂世。吾道在山林。洙泗撤微響。漢唐聲遂沉。理氣互强弱。穉陽敵衆陰。百家爭喙鳴。九師亦口瘖。陵夷至五季。誰哉繼絶音。焚香祝降聖。柴帝啓天心。右第十四章秦皇統六王。九州爲庭闥。金鐵江南至。粟米山東撥。用貨不用人。二方國言聒。丞相不建白。衆怒誰能遏。妨賢有天禍。父子轘五達。所以詩人嘆。月下傾綠醱。右第十五章容桂有一士。貧居無甔石。未老髮已黃。傴僂行帶索。步履旋蟻封。顔色常丹渥。羣居如聾聵。不識中所積。問君何所業。居家又何樂。屢問一開口。吾樂吾自適。雄雉之卒章。爲我試歸讀。右第十六章赫赫洪匀賦。於人不爲貧。不作鱗羽形。幸爲男子身。五常自良貴。一心又天眞。俯仰堪輿內。何事不屬人。位育廣䂓模。參贊大經綸。斯爲盡人道。竢聖又質神。慥慥諸學子。先從戒謹申。右第十七章嬴氏灰詩書。文章號西京。叔季書愈多。委靡氣不贏。天地再剖判。六經更誰評。海宇天光遍。中國豈獨鳴。惜不根道理。幻語驚聾盲。我觀有德筆。立言久益誠。右第十八章疇昔我有夢。巖巖鐵笛頂。左右杞菊列。前後圖書炯。若有神仙人。喬嶽道氣挺。我乃拱而立。一言願喚惺。袖出一封散。敬字印緘綮。受而罔敢墜。惴惴盤水傡。覺來心惕若。怳然耳有謦。服此壽而康。身安福來鼎。右第十九章大化流不息。開闢至今玆。誠者物始終。而道在人斯。竆通皆有命。舒疾豈無期。苟不知所止。奔奔無定時。爛羊希金紫。啖棗擬鼎司。我樂循其理。非理卽不宜。綽然有餘裕。無負天所貽。右第二十章</text>
<title>愚伏先生別集新刊時。與黃叔璜 磻老 共賦 二首。</title>,<text>天壤斯文共始終。溟涵地負儘無竆。岡留鳳羽光爭日。酆動龍鋩影射空。列聖風雲尊有道。再傳河洛獨收功。笙簧古壁興遺感。二四殘編大義同。宣仁盛際令譽終。經國風猷施不竆。刪後詩書猶未盡。流行道理本非空。中州更續滄洲筆。南國重光退老功。開卷因看先世事。當年道義與之同。</text>
<title>壬午元朝</title>,<text>吾嶺衣冠士。傷心在是年。氣機應互變。否泰自相連。典禮寧隳地。大明宛中天。向陽開竹牖。邦命祝於千。</text>
<title>次尹聖郊白蓮帖韻</title>,<text>漢武勞心學少翁。魏陽何事叙參同。人間有德眞淸福。地上行仙勝御風。名郡衣冠賓盡美。滿庭蘭玉世垂功。安能借得顧吳畫。花樹長筵几案中。</text>
<title>和呈川齋族兄而悅</title>,<text>草軟隨時席。巖平到處臺。潭魚新泳族。野蔻半含胎。老去元無事。春來更擧盃。隔墻玄晏宅。筇屐日相廻。</text>
<title>往癸酉夏。余患頭風。兩耳皆鳴。今年此症又發。比昔愈甚。益覺衰狀。苦憫賦懷。</title>,<text>余年四十六。衰病日相綴。頭風爲元寇。百症互侵竊。眼花懸蛛網。齒根暗蟲齧。最是耳鳴者。令人心氣烈。往在玄黓歲。此症始闖闑。我庸作一詩。情狀畧論列。石灘細雨和。金皷孤笙咽。幸賴藥餌扶。遂致毒竪撤。那知未十載。更敢肆黠桀。兩官失其守。鳴聲益飈颲。不减嘯梁怪。還如吼厓裂。吾獨聞其聲。他人漠然咥。令兒窺耳郭。影響那能別。百怪與千態。我且試折閱。左耳懸瀑布。右耳鳴金鐵。早有泉石癖。終宵枕邊冽。平生厭聲律。何得管磬設。或隆隆若斷。或縷縷不絶。或震如鼉皷。或啾如雀舌。或如奔牛喘。或如亂蠭蜇。遠林連夜雨。孤竹灑寒雪。時於蚯蚓竅。微作蒼蠅吷。或於槖鑰戶。潛自淬匕潏。淸者丁丁磬。濁者轔轔轍。急聲如簸箕。緩聲如磨碣。有則一時有。羣音不亂節。有時飮熱湯。髮孔千聲泄。似夢口多譫。逢人目徒凸。不關皮麻炙。無賴白艾爇。漸成䨓掩耳。殊異螭闘穴。天公豈有意。將老不自悅。伊昔靑春時。我耳白且潔。洪匀賦予富。男子視聽徹。四海經綸志。八聖典訓說。鼎鐺猶有耳。年紀未及耋。更將軒歧術。分付逐妖孼。</text>
<title>徐明府 興輔 設白場於觀水樓。余與鄕內諸名勝。赴會共賦。癸未</title>,<text>故老談天啓。玆遊復使君。一江疎雨裏。雙舶夜燈分。畫角驚𩿨鷺。靑衿匝水雲。賞心豐樂歲。千古誦歐文。</text>
<title>洛江泛舟詩</title>,<text>是歲八月之晦日。吾商耆老遊東洛。亦欲較藝鄕秀才。風聲黨塾羣鱗躍。簡書東南速鉅匠。昇平盛遊起矍鑠。使君淸興亦不淺。願與州彥同其樂。况値年豐民事簡。黃雲滿野庭無雀。印帖星馳下津吏。首尾船艦長繩縛。靑雀白鵠平如掌。中流蕩漾張帷幕。長艇十丈橫成橋。陸地望若神仙閣。彤幨五馬俄騈闐。歌皷隱隱雜管籥。美人靑眸刺劍戟。蹋然雙舞驚鴻若。坐客盡是吾商望。蒼然傑氣秋天薄。芝令平兄分第次。自顧沙礫徒慙怍。是時靑衿簇明沙。十八名邑傾城郭。平明水頭懸高竿。官鄕兩題雙煜爚。須臾墨客爭揮灑。白雪梨花交錯落。天公却會添畫景。江雨霏霏喧水鶴。預儲兩舶具帲幪。別鋪文席移歇泊。暖爐博山張獸炭。血膋脾臄恣燔灼。明璫左右香澤聞。酌滿醍醐供歡噱。醉把朱毫分諸卷。點別高下聲揮靃。地主笑謂同座老。莫或遺珠譏盲矐。二榜得雋多英才。列郡諸儒稱恢廓。水波不興天宇朗。肆筵設饌因如昨。翠眉淸聲呼榜名。東西畫舫分各各。綺饌雪牋長第進。船外榮枯暫不惡。畫角雲簫盪一江。沙𩿨驚飛鮫舞壑。環橋士女觀如堵。一隊靑綠光漾濼。乘興沿洄丹壁下。水樓迢遞勢若蹻。版上莊誦退陶韻。藻翁一筆先領畧。自古名區多勝遊。赤壁古事今寂寞。往在天啓壬戌秋。先輩道義相唯諾。至今流傳泛月會。山高水淸徒漠漠。吾州上游名大邑。鴻儒長德紛繼作。士習經明敦行義。齊趨不敢違矩矱。幸遇太守崇儒敎。一過洗拂增䟽瀹。更願諸君體是意。一語有補添涓勺。聲樂却敎虞太康。文藝殊非專博約。箇中自有眞樂地。弄月吟風天趣綽。彬彬一邦君子鄕。文翁遺化方充拓。爲把此事添記錄。千古江山共付托。</text>
<title>次杜詩中秋韻</title>,<text>圓滿玉奩鏡。削成金錯刀。星河連鴈動。天闕與秋高。丹桂瞻花實。瑤娥想髩毛。冰壺同灑落。微顯燭薪毫。</text>
<title>和贈姜舜三 龍欽</title>,<text>九月天高日漸南。霜楓紅影蘸川涵。華山鶴放餘秋色。淵洞驢深又碧嵐。映桂成三憐獨酌。看茱少一若爲酣。殘年莫嘆花無笑。風帽佳辰興未堪。</text>
<title>謹次從先祖屛詩 八首○幷小序</title>,<text>從先祖蒼石先生嘗著屛詩八篇。先祖月澗先生爲之逐篇解釋。皆修身齊家處事接物之大要也。升培常莊誦不已。歲壬午除。適有疾涔伏。敬次其韻。顧思致平凡。字語疎陋。不足以摸擬萬一。諺所謂指孔雀爲夫子家禽者。近之矣。然苦心追慕。思欲其一分繼述之意。則後之人亦可因此而有所會矣。天賦賢愚共一初。開明心術最先書。學要成誦循環久。理到貫通積習餘。渙爾春冰渾釋似。脫然大寐得醒如。秋枰却怕飛鴻過。收放眞工更勿疎。右讀書靜觀民物一元分。君子欽天若事親。克去四非如遇敵。看來五辟在酬人。深淵兢戰常存主。漏屋幽潛不愧神。從古儒賢大居敬。治平家國况由身。右敬身肅然衣冠跪如危。少頃閒思或坐馳。神舍主翁常喚在。大軍游騎易忘歸。人雖不覩如臨帝。己所獨知便是師。舜禹三言傳萬世。從來心學儘精微。右操心戎好樞機勢必因。須將寡默接疎親。何勞堅白要同己。不費雌黃可到人。快駟追風難及舌。明珠按劍未謀身。木訥由來資近道。聖師當日許牛仁。右愼言隨機觸發或多般。忍得霎時最是難。驟雨烈風光影過。高天濶海範圍寬。姸媸不妨明存鑑。理義常裁氣湧山。解把魯論平意思。轉移麁性在俄間。右制忿惟譽爲憂毁非憂。竊屨撾翁付俗偸。縱有沉舟由積羽。不爲輕葛換冬裘。逢人刺刺何須辨。反己休休益懋修。姬聖尙遭三叔誚。終然道異不相謀。右弭謗兩祖於戲實繼開。淸文厚德煥嵬哉。丹靑孝友神明感。淸白風猷子姓來。竆到却羞還失義。寵隆須戒或招灾。好將修己繩先武。惇正恩倫着手恢。右正家中士平平貴守經。無將詭異惹羣爭。藍䂓可喜留賢傳。芮俗堪羞質聖庭。泛愛須先親有德。賙竆尤貴急孤惸。恥談人過惟攻己。從此鄕邦禮俗成。右睦隣</text>
<title>芝園宰鍾城。以詩見寄。遂和以送。</title>,<text>一麾牙纛杳無聞。天盡愁州不見雲。北鑰欣瞻奎彩壓。南冠驚覺雪華紛。文章選去吾州望。謠俗搜來厥土墳。却羡坡翁能過海。黃梅烟雨笑竆曛。</text>
<title>兢庵哭子。以詩慰之。</title>,<text>遅暮淸癯養德專。理應多祉氣何𠎝。西河取謗今宜戒。東野授詩古亦傳。惟喜二郞堪負荷。更憐諸彧盡英騫。世間泡浪隨時息。祝爾加餐永享年。</text>
<title>酉川春夜。聽雨無寐。使㙽兒拈韻 三首。</title>,<text>春霖連夜細。深樹暗生靑。山色和烟看。川聲入夢聽。野田違擧趾。茅屋厭聞鈴。老我閒無管。觀書志自寧。川從今夜白。山返去年靑。遠柳春光洩。深燈講說聽。疎簾遅燕語。高屋滴鸞鈴。天心屬亨泰。會看得一寧。爾家酉川上。門外綠柳深。吾老乘溫日。人閒發素心。元方時御駕。仲郢或聽琴。父子多知己。何妨細論襟。</text>
<title>甲申元朝</title>,<text>天地生生盡在春。甲申元日一初新。樓臺淑氣花前樹。閶闔和風柳外隣。造化秖應隨處到。陰厓終與向陽均。且將此理先料得。充滿吾身是體仁。</text>
<title>送姜啓好赴恭陵</title>,<text>邸吏宣麻竹裏樓。螢燈書帙罷閒搜。風期想入明王夢。雲物長留太華頭。當代蕫揚來吉士。片言梁楚盡名流。淸秋畫閣多新月。可憶滄江舊釣儔。</text>
<title>寄夏課諸君</title>,<text>先廟淸齋所。諸君攻業初。衣冠應整肅。鉛筆政安舒。言行相觀善。詞章且勿疎。英才他日用。應是此中儲。</text>
<title>偶吟 六首</title>,<text>丈夫未達時。固多恥辱事。我視人無畏。人亦不我異。物各有定見。酬應從其視。墨客三千會。豪氣盖其上。所言獨自奇。主司不甚尙。自古遇知難。好惡不可彊。周公曾獲讟。仲尼亦被恐。大聖猶不免。何况匹夫勇。至人觀其然。持身常自重。遅遅似愿謹。無德又無文。忽見名利兆。欻若鷙猛奔。有人從後笑。笑者得無煩。小腹有一能。汲汲求人知。求知人不信。忮心便隨之。遯世猶无閔。然後君子伊。莫怕無官做。有官不會何。竿木常隨在。盤根不爲多。彼哉悾悾子。欺世在頃俄。</text>
<title>和贈金伯雍 煕紹</title>,<text>聞道幽人入小白。紫峯深處起玄亭。山長午日空三壬。巖劈天荒隷五丁。盛夏難窺緱峀坐。淸晨應喚瑞巖惺。懸燈老柏多經劫。歲晏猶含雪裏靑。</text>
<title>素履亭。與皓隣，芝園共賦。</title>,<text>境絶秋將盡。山高月正光。老篁聲叶羽。危閣勢疑翔。佳節當吹帽。淸詩載隰桑。恢恢肎搆子。風采令人强。</text>
<title>黃襄之 贊煕 見訪。滯雨齋舍。因吟贈。</title>,<text>憶曾遊客鳳城東。芹泮花溪旅瑣同。六品官聯君亦老。五經章解我猶童。看牛氣動交龍劍。藏器秋深射隼弓。衰晩相逢天借暇。太平烟雨笑談中。</text>
<title>偶吟</title>,<text>年老惟應聽子孫。非關大義欲無言。高秋西北身常退。盡日詩書樂自存。雙龍古匣遅看氣。匹馬名山喜畢婚。半世傳家無一事。那將陰德植深根。</text>
<title>中秋月</title>,<text>萬里纖雲掃。今宵月最多。巖扃開玉窟。天閣漲銀河。水澈潛魚穴。林窺宿羽家。庭梧看更好。淸影亂交加。</text>
<title>與黃叔璜爲觀黃嶺緬禮。至愚山。滯雨於先生故宅。有感共賦 二首。</title>,<text>記昔函筵聽解經。平常道理薄蒼冥。千秋寒月留華表。盡日虛舟倚遠汀。衣履重泉封紫氣。琴書一架付玄亭。門墻後輩多耆老。林下相逢覺有情。不有師門事。那能老病行。雪風交吼怒。土雨又濛冥。時土雪晝晦。雨雹如穀。 吾道寧終閟。天慳庶遇貞。呼童更煖酒。將護在神明。</text>
<title>竹麓書舍卽事</title>,<text>廈計都輸一畞營。溪山南畔小文明。千年石礎今華表。一壑絃歌古魯城。松竹經綸爲日用。詩書契活是平生。桑楡鏡裏驚衰白。驥子疇能肯搆成。</text>
<title>旱餘遇雨戲賦</title>,<text>上天富且大。令人顰而笑。施之不爲費。德之不加耀。是月適小旱。齊民憂方燎。村東有一渠。峽沙根流小。列堤連咫尺。谷民防漏竅。縱有小雨降。朝滿夕已曬。富人爲桔槹。人肩亦募買。六辰餉酒食。未足酬其憊。貧者爭餘波。細流分千絲。悍嫗聲咆哱。帬衣卧溝泥。老身寧無生。穉禾那忍萎。日入星雲暗。堤邊列守炬。夜深或鼾睡。寂寂四無語。禿袖潛匍匐。盜水如鼴鼠。懶脚方欠伸。久乃覺其詐。哮聲忽大發。剝啄如相蹂。其孃各在家。聞聲如奔牛。羣囂動川壑。勢應爭死殊。俄然東南隅。大䨓電以風。雨塊如大珠。䨓聲如洪鐘。萬斛銀河水。一時注舂容。砉火眩人眼。銀脚破人頭。瞬息回顧間。江湖滿地浮。多少水頭人。奔還失簑笠。聞聲隨風散。狠心如雪熠。失笑咸噎嘔。融和同翕習。上天富且大。頃刻息羣爭。富以澤萬枯。大以仁羣生。人亦稟天性。厥初罔不善。苟使菽粟豐。不仁者盖鮮。虞芮歸讓田。勳華封比屋。更願天屢豐。家給復人足。</text>
<title>夜聞䨓電</title>,<text>世人有恒言。霹靂加諸惡。㬥䨓壓武乙。春秋震夷伯。是月適大雨。䨓電動屋角。陰火炫天際。礟車環坤端。撞搪金甕轉。揮霍玉燭攤。閃閃明復晦。訇訇噴因撣。竦然起整冠。默數我無罪。沉吟思厥故。此事若理外。苟天能罰惡。幾人當被畏。肝人者盜跖。誤國有秦檜。轟轟尋人擊。世無爲惡者。惡惡旣如此。善善亦爾也。祥飈與慶雲。動輒隨其後。顔淵夭陋巷。伯夷餓䨓首。陰陽互擊搏。善惡更何有。所以君子道。修身以俟久。</text>
<title>寄諸兒讀書西菴</title>,<text>迢遞西山寺。諸郞讀古書。宿雲添硯濕。懸瀑和籤虛。昆弟同咬菜。門閭待容車。愧乏蔘連味。資貽夜苦餘。</text>
<title>同城南諸老。伴作華山遊。與黃徵可 獻老，黃調元 履鉉 諸益共賦。二首○丁亥</title>,<text>秋山歲暮遠相招。䕺桂幽蘭一曲謠。剛恨明朝山外別。江頭强折最長條。峽陰欺白日。秋雨謝芳菲。野水喧生戶。山雲冷透衣。就燭論詩寫。隨陽沐髮晞。玆遊眞可樂。匏繫悟前非。</text>
<title>謝黃文吉 麟老</title>,<text>西嶽歸鴻喚侶嘶。篔簹秋色老靈芝。山行盡日愁驢馬。文到衰年殿皷旗。堪笑陶令不肎酒。誰云李尉未能詩。樓臺近水多淸絶。仙氣分明上秀眉。</text>
<title>與姜啓好，姜穉仁 長欽，宋文徵 奎弼 遊西山聖住菴共賦。</title>,<text>朝暮西山几案間。吾年六十始登攀。根盤矗石兼楓嶽。界割陰陽小日觀。南國衣冠多皓髮。上房鐘磬滴香檀。却思芝老華岑會。如此風光不共看。突兀臨危石。綢繆縛小簷。鯨波風報穩。鳥道火傳嚴。選勝盃樽樂。尋眞杖屨淹。攀蘿更一步。天末遠峯尖。此首咏烽㙜</text>
<title>西山詩 步韓退之南山韻作。中間狀物處。一句懸雙韻。盖西山較中國南山。宜有衆寡之不侔。强而同之則鑿也。覽者恕之。</title>,<text>巨霛勞意匠。環海小苑囿。山國排八域。培塿悉難究。佳哉西山名。粤自眞蔡授。鞱奇復鏟精。不恥方輿漏。我家溪東住。朝暮屛障覯。空翠十里來。飛潨一壑湊。有時宿雲捲。纈綠如錯繡。軟脚憚崎嶇。躋攀未曾透。流光迅飛箭。花葉遞黓茂。明珠鮮藏淵。薄雲多出峀。居然成暮齒。汗漫詩先就。突兀蒼稜聳。烽臺赤烏噣。犖确荒瓦懸。蕤葳獨木秀。矛頭纏用索。石面爛含酎。國家昇平久。生齒極載覆。蠶頭千里路。蝸角幾處搆。海岸多淸野。靑駹日應瘦。同遊多紳弁。傑氣摩穹宙。攀蘿躡翠微。矗巖露雕鏤。淡雲生洞口。浮浮百丈袤。陰陽割昏曙。晨夕殊氣候。日觀小成局。楓嶽可助簉。南國當名邑。中央實處戊。豁然開谽谺。孤巖奇嵌竇。雙樹蔭因憇。五井活堪漱。松溟黼畫幀。朱綠灑交糅。龍鉢傳噀水。尼珠想幻晝。前塵餘衰草。堪笑爭菅漚。流眺騁深處。樹樹懸鼯狖。盤根極嶮崛。夸亥爾應仆。上峯絶浮埃。疊嶂掩麤陋。將身若超上。眼界於是富。飛鳥猶竦翮。巧猱嫌趫走。脫畧務去鈍。諧笑不相宥。金策猶嫌重。葵扇亦難售。傴僂更脅息。顚沛祈神佑。藤薜根恐弱。蛟螭穴怕詬。低頭忽側睨。樓閣生層甃。臲卼身如寄。眩轉心却愗。豁然抵上頭。帝釋名因舊。高處極於此。列峀矧可又。伊水走東洛。淵淪秘介嘼。列郡環天塹。后王利禦寇。鳥道橫雲際。往復如相救。鶴嶺翔天末。抱子若哺鷇。太白蒼蒼高。天柱兀兀奏。南望金烏翥。伽倻勢迭貿。天王走兌維。華岳成邂逅。起伏又逶廻。一脉細入脰。突爲小西岑。俯視還昏瞀。直上費融結。千冰懸屋溜。石腦連馬脊。奇奇止且復。甑巖圓在前。罏石聳或右。一字如着冠。正面穩加冑。蔘朮神氣產。桂芝酷烈臭。地霛不虛慳。人物應相副。抽筆屠蛟龍。張弧射鼯鼬。脫灑祛羣怯。磅礴掃衆皺。楚兵森旗皷。鉅鹿快一鬪。春田平蕪裏。繡頸出驚雊。諸輻咸歸湊。衆駒爭馳驟。依附寧寡佑。鱗次若貫灸。縈繞蒼翁籒。蓊靄紫氣逗。新畬起鋤耨。秋市鬧金購。鈍遅如訥譳。匍匐似孩幼。齋莊恐愆謬。潔凈羅飣餖。劻勷若走獸。奮迅如攫鷲。徐行長者後。眷顧良朋留。密者如親媾。翩者若舞袖。羽衛降春蒐。司馬旆東首。蒸雲氣饙餾。玉索散不收。和門滿月彀。敵兵爲薪槱。橫分卦列繇。下斷爻成姤。蜿蟺𣌑龜驪。錯落潤星宿。䇄䇄架天廐。炯炯露美琇。岌岌傾屋霤。呴呴小安狃。偉哉神功懋。根基達理腠。興雨澤萬物。孰主是勸侑。環山而四面。屋比無勞疚。小巫貪天功。祈賽費咀呪。吾聞南山詩。自愧如賃僦。名區無鉅細。古今香傳嗅。倣此作歌詩。嶽霛庶報酭。</text>
<title>芝園拈杜律見寄。遂和呈 二首。</title>,<text>江閣秋高萬壑哀。靑牛華鶴去無回。人間道術猶長在。林下英賢又大來。五夜魚龍聞講鐸。九霄星月滿晴臺。却思設饌濂翁宅。兼薦黃花酒一盃。時有江院講會。衰癯頓覺帶圍寬。忽遇佳辰强作歡。䕺菊任嘲欹醉帽。靈芝解笑會峩冠。九秋山影靑龍動。五夜江聲白鷺寒。明年未必身全老。花蘂何妨歇後看。</text>
<title>步前韻。贈白下翁叔璜。</title>,<text>蕭蕭落木鴈流哀。華嶽金天紫氣回。星斗森羅胷裏貯。風䨓拿攫筆邊來。淸時和玉空留璞。落日牙琴獨上臺。相看髩毛歌白雪。且將懷抱勸霞盃。</text>
<title>聞邦慶。設宴齋舍。</title>,<text>扶杖山南聽紫綸。明离繼照一初辰。三階令聞謳歌叶。八域歡情宴樂因。花樹仍成敦族會。匏樽兼序燕毛倫。長時太和留佳景。煙月康衢頌萬春。</text>
<title>而悅族兄贈余一筇二絶。遂和呈。</title>,<text>蒼龍光怪帶踆烏。遮莫仙公把贈無。剛喜淸宵扶出戶。一輪明月滿庭梧。每到川西愛屋烏。琴書四壁一塵無。丹藜持贈當車馬。示我周行正步趨。</text>
<title>送柳正使 相祚 赴燕 己丑</title>,<text>高秋燕薊上卿行。㫌節葳蕤出鳳城。北鑰仍瞻彝鼎重。東槎遙伴德星明。三韓玉帛前王制。萬曆河山故國情。遼瀋近聞多華俗。壁宮應復道文淸。用西厓故事。</text>
<title>淵院閱古蹟。敬次從先祖蒼石先生和金后溪韻。</title>,<text>文運當年際一初。彬彬名德繼開余。笙簧古壁詩聲動。冠佩崇阿道氣舒。千古風光春掃去。數層樓檻月同虛。堪嘆往事無工畫。欲向山巖更特書。</text>
<title>敬次先祖月澗先生韻</title>,<text>肅肅淵院閣。遺墨感來雲。金玉現寶氣。草樹含淸芬。仁廟徵遺逸。耆碩首府君。蒼石塤篪樂。荷渠道義薰。孝友由天植。德學出儒羣。華嶽天齊高。千秋映七分。幾時玆院會。冠佩古溪濆。亦有玄洲老。同來製錦紋。四座春風滿。德氣令人醺。分韻昌黎詩。咳唾天葩紛。藐余盥以讀。却忘西日曛。蹮蹮媚學子。商雒再興文。</text>
<title>敬次蒼石先生韻</title>,<text>矗矗舍人臺。西迤勢稍嶮。斗起爲淵嶽。光恠發靑琰。驪龍虹霓氣。白日生華簟。宣仁晠出治。巨川羣檝剡。先生掌演綸。華翰鳳毛染。文繡火龍黻。筆抽紫角芡。同時鮮能先。詞掖幟屢颭。伯氏同征邁。講劘義無嫌。亦有荷渠翁。道義交相撿。鼎鼎靈芝老。楡景逝冄冄。爰有林泉會。仁智樂不厭。地主傾冠盖。謙光過自貶。德星聚百里。霛犀炯一點。咳唾發天眞。珠璣散不斂。顧余實冥行。前徽常愳忝。勖爾玄珠索。誦我白圭玷。道非一蹴至。其進必有漸。專心指曠原。餘日卜山广。灑落貴明誠。誠則不可掩。君看舍人臺。玄訣有玳檢。</text>
<title>敬次鄭愚伏先生韻</title>,<text>仁祖龍飛初。陰沴悉屛匿。大化䨓雨盈。含生各職職。先生起南服。範世持繩墨。文衡掌誥命。藜火通仙屐。宿望彝敦重。正論金矢直。滄洲歲已晏。杖屨時遊陟。吾祖道義交。相隨便在卽。窈窕淵嶽洞。紅綠溢春色。廵節曾經過。地主殫悃愊。九老添會一。分韻樂無極。江湖廊廟憂。君子盡家食。勖哉三省晉。猗歟十朋益。句句天葩活。深意言外得。嗟余生苦晩。緬仰重惻惻。好仁吾未見。曷有用其力。進進宜無畫。慥慥戒不息。先師儼在座。曰汝崇明德。</text>
<title>淵院會。有諸公聯句。余後至不參。追步全韻。</title>,<text>維仲呂初吉。騑驂出遠坰。葳蕤樹翳眺。聱軋禽喧聽。熿朗瞻淵閣。參差坐月櫺。石灘磨出白。山靄掃生靑。的的抽仙掌。濺濺瀉玉甁。笙簧動古壁。咳唾發前馨。兩祖明誠學。十朋灑落形。哢吟瑤瑟緩。談讌玉霏零。混灝張匀樂。躡探駕迅霆。三春今洛社。九曲古雲屛。小會仍眞率。前遊想典型。印沙筇幻篆。茵草弁疑星。盥手閱編帙。磬躳禮蕪庭。觴芬消鄙吝。頂砭祛葷腥。淹速爭銅鉢。博該辨斗萍。文章非已分。謨訓有丁寧。覺得應知放。虛中又至靈。源源由勺水。浩浩薄滄溟。羹慕拊前躅。髩華惜暮齡。願言諸老德。日鑑盤盂銘。</text>
<title>道南院講會。和崔士逵 昇羽 韻。</title>,<text>江閣晴陰碧映隈。東南冠佩逐船來。花迎杖屨淸香襲。月滿琴書灝氣開。數郡風聲勤遠涉。八賢芬馥好加培。年年此會同諸老。文運吾商喜再恢。</text>
<title>與江皋柳象遠 尋春 及芝園令會穉仁家。拈蔡希庵韻。</title>,<text>泛泛桃花水。盈盈桑落盃。客驢㘅草喚。林鷰蹴花來。行樂隨時在。幽情着處開。莫愁西日暮。新月又看回。</text>
<title>又拈五古</title>,<text>有松高百尺。有竹長十尋。松貞竹亦固。托地孤根深。君子崇明德。獨保歲寒心。出門無所適。歸歟有山林。澗水鳴噌吰。谷鳥載好音。眷言此婆娑。聊以滌塵襟。耆碩日共車。天趣發弄吟。信宿却忘歸。松竹有淸陰。</text>
<title>淵院。次金慕齋韻。</title>,<text>英簜何年到嶽頭。慕翁凮度仰休休。孝里至今遺墨宛。高名天壤也同留。行盡溪東水益淸。暖風晴日袷衣輕。百年道義瓊篇煥。四座文章玉屑明。隔岸村燈花外影。半山菴磬雨中聲。芝歌一曲歸思晩。却喜姸岑馬首生。</text>
<title>北長菴。會校立齋先生集。拈集中韻。</title>,<text>矗立雙峯對起門。東南耆德玉如溫。月中龍象開禪閣。雲裏雞聲認峽村。四座風流今洛社。一川光景小桃源。相看髩髮離懷重。留與巖阿故事存。溟涵地負强窺門。瑞日光風宛接溫。世有子雲方會意。誰敎濂老宛聽論。千條綠柳元同蔕。百道淸泉本一源。高濶不離毫縷裏。許君親見卷中存。</text>
<title>玉洞院講罷後。因留琢章齋。共賦聯句。庚寅</title>,<text>吾遊不負艶陽時。江外輕車又惠綏。芝園。 强策蹇驢尋遠壑。願隨諸友奉良規。兢庵。 百年故事今能續。千聖微言誰更窺。江皋。 躋陟似山宜分寸。合離如月易盈虧。白下。 浸薰德義同三達。曠朗襟懷豁四逵。修溪。 槐杏遺風摛鳳藻。兔匏餘意供鳧葵。徵可。 殷周膠序東南盡。鄒魯歌絃長少隨。履鉉。 天地三光笙什奏。江山九曲蕙纕垂。文吉。 庭花媚客熏爲酒。峯黛迎人晩捲帷。芝。 三丈周旋多士會。一邱薖軸碩人遺。兢。 苾芬盛禮欽無盡。筇屨當時恨莫追。江。 紅蓼寒盟鷗夢渚。碧梧春色鳳鳴岐。白下。 詩書講說湖州制。圖畫風流洛社耆。修。 玉燭乾坤瞻北極。春臺日月頌南离。徵。 高筵嶽峙霞盈袂。一枕泉通雨洽犂。履。 上洛文明儀紫鳳。前林物色韻黃鸝。文。日曛止此。○調元陪叔父。故署名。</text>
<title>酉齋千歲錄韻</title>,<text>春日騑驂峽路連。吾鄕君子盡耆年。白雲華貫隨淸德。丹桂新香護宿賢。華嶽烟霞來二老。薇垣風味伴羣仙。自慚樗散齒居一。强把花籌數叶千。</text>
<title>題盧氏花樹堂</title>,<text>三峯山下大江前。花樹樓臺翼瓦連。天坼東南生遠黛。氣通滄海簇羣船。雲深古壑菟裘在。月會遺風燕翼傳。怊悵舊遊空寂寞。喜從賢少共周旋。</text>
<title>寓書舍數月。凉生而歸。留與㙽，兩兒。</title>,<text>偶從兒少滯山廬。閱盡蒸炎納爽噓。入夜蠅蚊稍斂翼。遠天牛女正中虛。一區松竹環成蔭。三世箕裘共業書。籬落秋生氛祲凈。遅遅筇屐返初居。</text>
<title>秋雨擬古。寄伯兒 二首。</title>,<text>漠漠秋雨裏。書齋寄翠微。白雲宿暮簷。晴瀑掛柴扉。玆區亦淸絶。何用山菴巍。採採璞裏玉。𤨿然發新輝。顧爾勤所業。永使一家肥。秋雨注無端。終朝復及昏。若在農時節。一勺價當璠。其雨曾出杲。求晴却噴繁。盈盈萬斛川。走海空瀾翻。人事或有愆。玄天默無言。</text>
<title>和呈洪丈 羲復 就養藍衙 二首</title>,<text>紅騶喝道管絃嘈。平地神屳鶴上豪。角帶烏紗賢太守。淸晨問寢進溫醪。連天海氣凈無涯。南極祥輝一度移。腰紫頂金歌皷返。明春花爛故山眉。</text>
<title>霜葉</title>,<text>高秋八月下微霜。萬木凋傷太半黃。雲錦剪裁天巧奪。丹靑點綴日華煌。紅顔好把題佳句。白髮偏搔嘆逝光。別有征鴻嘹唳過。江山聲色極凄凉。</text>
<title>江院。會校立齋，損齋遺集。拈立齋韻共賦。</title>,<text>樓下春江碧似空。和風是月氣先東。八賢徽躅重楹裏。二老遺書一貫中。蠡腹愧無虛室白。蠅頭詎敢點鉛紅。珍重寄書諸學子。容易流光老作翁。洋洋道理薄蒼空。平說常行若水東。安得子雲當世後。好看正叔幾篇中。心懸寒月千秋白。眼着孤燈一點紅。爲勉舊時同燕侍。崇明端不負斯翁。</text>
<title>賀洪丈壽筵</title>,<text>南極老人應大年。西河吏隱是童仙。藍田日暖禎祥動。絳縣天來福祿全。龍虎丹爐延吉氣。麒麟錦帶壓華筵。稱觴又在懸弧夕。忠孝雲孫世世傳。</text>
<title>和姜穉仁金剛山歇惺樓韻</title>,<text>一樓都管萬千峯。未到亭前却盪胷。擺列奔巒嚴羽衛。會同羣瀑壯舂容。千層圭璧渾如削。幾朶芙蓉淡又濃。之子能觀天下勝。玆遊百尺仰元龍。</text>
<title>謹次野老堂韻 盧潤叔先堂</title>,<text>落落華山北。迢迢野老堂。塤篪文簡宅。桑榟中樞鄕。有美賢孫繼。爰居舊址傍。玆焉更肎搆。勖爾賁前光。</text>
<title>野老堂十景</title>,<text>泓然一缶地。知是舊池塘。疏瀹眞源活。周圍亂流防。添欄供魚釣。移柳可鵶藏。却顧明明鑑。重磨詎敢忘。右檻下方塘伊昔權將軍。力能安此石。盤陀容衆賓。磅礴鎭遺宅。射虎苔無痕。鞭羊鬼沒跡。隱然當捍流。於人獨不亦。右池邊盤石舊聞寇公柏。今見石泉槐。劫火空心久。孫枝抱孕開。稚陽兆碩果。翠焰出寒灰。生意誰能遏。孤根且厚培。右古根稚槐伯仲松杉間。淸標獨也檜。胡然入島中。偶爾出山外。榦直應排雲。蔭凉好偃盖。終看凌雪霜。須汝永播馤。右小島植檜只信堅爲節。那期翠作屛。虬鱗看屈鐵。瓊液伏深馨。抱直寧違素。經寒不改靑。二儀純正氣。於物亦播形。右遮窓翠屛藥曾知材。芝鄕罕有榧。吟詩想遺芬。搜譜邁凡卉。可愛凌霜孤。遙憐結子幾。靑靑指歲寒。吾黨共成斐。右映潭碧榧谷狠山如狂。驚瀾觸大石。禹門撐柱砥。蛟尾榜湫宅。蹲虎如藏威。曳牛豈動迹。吾觀不變焉。天地汝應亦。右溪心蹲石鳳山多好石。佳號獨斯巖。縹氣含姸黛。苔顔漾小潭。摩挲疑蘊璞。考擊若張咸。最愛淸秋月。天雲影共涵。右水口道巖丹霞擁朝暾。璀璨列羣玉。彩畫排全綃。仙碁擺半局。河臺存舊名。鳳塾想前躅。莫謂向陽遲。春花易受旭。右玉臺朝旭向晩旋垂暉。天公運化妙。尋幽林更明。搜暗鳥還叫。溪女嫌先炊。漁翁倦罷釣。古稱無限光。君看廣巖照。右廣巖返照</text>
<title>鄭仲素來訪竹麓書舍。滯雨共賦。四首○壬辰</title>,<text>翩翩霄鶴下秋田。松桂山深日似年。千聖眼藏金篦刮。兩家情話玉霏連。壯心鄷劒全消氣。餘景藍珠晩起烟。爲記賢朋來信宿。林廬荻筆强如椽。峽流號怒泛禾田。捿畞餘秋倘有年。賢友適來塵慮散。淸談樂與雨聲連。解經最喜如醒寐。論事還羞若墮烟。春及分耕山一半。願追先意接茅椽。中歲無端浪費營。暮年休歇覺心明。却嫌遊騎常過境。兼怕孤軍未拔城。登頂更看天在上。溯源因悟水方生。無竆義理都如許。不有同人詎助成。潦暑沉沉擁小廬。淸風知自故人噓。川聲帶雨空中瀉。山勢連雲太半虛。止宿不勞投井轄。晤言深喜共觀書。却恐西飈吹斷靄。還敎北客返幽居。</text>
<title>雨水中。伯兒以屛山院請額疏儒發西行。爲詩戒之。</title>,<text>此行非觀國。吾黨爲褒師。江漢常多雨。川梁未着騎。瞿濤方渡意。闉豔絶浮思。隨處存誠敬。毋忘老父期。</text>
<title>赴近嵒院。迤訪金魯瞻 顯奎。</title>,<text>天畔孤亭石作扉。山腰斜逕細如絲。林泉晩興餘秋色。京國前遊在盛時。列郡靑眉都入眼。小塘淸面已占詩。回看翔鳳垂垂下。不覺羸驂故故遅。時主人在鳳棲。</text>
<title>和贈權惠吉</title>,<text>九月天氣晶。輕雲蔽秋陽。我來潁水上。柏廟金冠裳。七賢儼遺躅。巖臺尙留香。懷哉仙庵老。素履極端方。爲我躡崎嶇。觀禮共駿蹌。講討閱羣書。布帛玩數箱。活齋淸㙜兩集。 灝氣涵溟海。直論凌雪霜。蹮蹮媚學子。相期斐成章。謏見愧無實。孤軍未遽張。願隨林居人。婆娑咏羲黃。贈別隱侯詩。回首北山蒼。</text>
<title>和贈族君聖應 𡋺○二首○癸巳</title>,<text>靑驍村在紫芝鄕。白石淸川十里長。奎壁曾瞻松鶴洞。金絲尙聽棘荊場。前遊誰記追元白。餘景君應伴綺黃。鷹馬風謠留舊戒。隔林歸鳥喚西岡。吾宗自古重商鄕。名德英聲七葉長。連柳風傳冠盖里。雙梧月滿誦絃場。猶賢曲藝能堅白。那得阿膠遽止黃。磅礴西山含厚氣。行看泰運眹高岡。</text>
<title>修善書堂</title>,<text>路轉峯回水益淸。萬川精舍枕山城。龍門舊韻追先訣。鹿洞遺規付後生。絃誦擧歎風肆好。烟霞最媚雨新晴。狂飈虐雪居然過。竆濫投機自累名。</text>
<title>酉川</title>,<text>州南勝地號西頭。水面淸漪黛色幽。龍峀雨過呈百媚。甲長霧罷掃千愁。鎭山旗石尖如植。案界文星穩若浮。豈料百年鞏固地。眞成一朝不維舟。</text>
<title>遠浦</title>,<text>中歲搆成半畞堂。院濱淸瀨卽滄浪。只應力穡爲農社。那望蜚英近御香。地氣欲舒霛忽熄。人材暫出福還凉。永蛇壕狗村烟廓。衰暮搬移恐涉狂。</text>
<title>學室</title>,<text>携杖西南往復回。茅齋一面翼然開。經營棟宇頗殫慮。藏弆琴書以待來。芳草已陳埋縞屐。寶珠何遽繼泉㙜。老夫寄寓人間世。秋雨寒蛩不盡哀。</text>
<title>述懷 甲午</title>,<text>君子貴聞道。學則成眞儒。禔躳希孔顔。陶俗俔唐虞。粤余生苦晩。慨然有遠圖。兩祖勤造家。遺編載訓謨。屈首就程文。聲病徒皮稃。早歲失所恃。當暑身無襦。冬夏桑門飯。蔬糲不厭麁。讀史譬啜糟。攻經如含糊。乃從有道遊。始悟爲己腴。觀書䙡析理。聽言能反隅。似有心相契。苦被事牽拘。勉趣時王制。猶乏濟時需。往往藝苑會。得雋徒睢盱。蚤登二百列。得嘗虀塩俱。先后晠出治。作興菁莪徒。紫禁烟花菀。璿題五雲敷。坼號非夢卜。鳴國戾瑟竽。十九渡漢水。舟人謂余愚。劍花厭看牛。流光劇馳駒。弊貂歸山南。居然二毛踰。風木悲梁山。龍髥泣鼎湖。素心成濩落。萬事一嗚呼。歲運薄靑狗。河星落黃姑。四男次第弁。分飡却忘劬。叔兮耽文術。季也如冰壺。灃蘭薄嚴霜。騏蹄蹶長途。最是冤冤者。玉郞復何辜。尤人都沒緊。責己惟在吾。平生欲寡過。爲善務積𨈬。傷害不及物。罵詈靡加奴。力學紹月蒼。進道師程朱。如何無善狀。觸處罹崎嶇。逆理叵耐遭。橫厄屢見誣。動輒狼疐尾。幽憂兔守株。淸朝起整衣。正直神宜扶。戒懼履淵冰。服習竆盤盂。知行交致力。輪翼互相須。明誠心無累。敬義德不孤。主翁常惺惺。我病日益穌。曾思恒夢寐。關閩對朝晡。皇天玉汝成。造化如錘爐。天德與王道。愼獨爲元符。懷哉二三子。勿謂我言迂。讀書不竆理。譬之櫝還珠。操戈入堂室。容與濶步趨。天君日泰然。良貴世所無。俯仰諒無怍。盎然塞八區。書齋窈而靜。松竹小裘菟。園有蔣詡竹。庭植邵翁梧。遙山入眺望。小泉斟酌㪺。茅棟當翬閣。菜羹敵酡酥。連歲適大侵。生霛鵠面枯。弱冠逢屢乏。傳家沒規模。貧病集竆廬。付托殊扶婁。典土掃汙篝。滲屋敗欂櫨。晩暮如浮梗。憂戚動成痡。顴隆如瓜削。皮皺類雞癯。小孫來受學。喧聒亦足娛。課書若漑蘭。援筆等畫蘆。薄藝誤乃祖。半生枉操觚。學未竆天人。治失做兪都。每戒三緘金。虛殫十駕駑。衰境多風濤。中流失一壺。聖訓歸弁髦。程文已畫芻。原天有稟賦。本地奈荒蕪。言行羞梔蠟。文章厭雕圬。悄然發孤省。撫躳每一吁。孔聖恥互鄕。駕言欲乘桴。而我何所求。喟然遐思紆。將爲櫪上馬。寧作水中鳧。東魯稱禮義。聖化隨處濡。身困道愈亨。無入不自愉。文孫克岐嶷。泰運回康衢。淳治煥姚姒。聖學沛泗洙。士遭大有世。蓬蓽勝紅氍。永作箕𤃡老。太平寓歌歈。</text>
<title>幽居次杜韻</title>,<text>縹渺龍山上際天。思君不見日如年。鶯穿細雨應愁濕。鷺下平沙却穩眠。詩律風傳幽竹外。人家烟出白雲邊。林居近感明時棄。桐柏高人適趙燕。</text>
<title>論詩</title>,<text>謝眺驚人問幾句。文從辭達便應休。一天文軌非由力。四海風詩謾費愁。山确何須勞鑿斧。江河快覩縱輕舟。少陵近慕陶翁手。看取天然是壯遊。</text>
<title>愁</title>,<text>萋萋芳草伴愁生。惟喜東風不世情。宿霧留連山盡暗。晩霞歷落水含明。林多乳虎誰探穴。野有驕狐未灌城。安得龍泉如雪鍔。廓麾氣祲半天橫。</text>
<title>卽事</title>,<text>山角盤廻抱小亭。朝暉夕靄煥還冥。一川鷗鷺連沙白。數郡雲岑入箔靑。才乏阮郞寧道哭。賢非楚客愧孤醒。滔滔逝水同今古。眞贗誰能辨渭涇。</text>
<title>暮歸</title>,<text>茅齋浮寄小山棲。淸曉惟聞宿羽啼。細葛緣厓風嫋嫋。叢篁夾逕雨凄凄。百年活計嗤書劒。四海明時息皷鼙。從古罕逢如意事。蒼江日暮好扶藜。</text>
<title>懷古 七首</title>,<text>天地斯文曠世悲。西林高弟識尊師。春風座上單傳日。霽月門前獨侍時。從古山梁多抱慟。至今林浦永含思。餘生踽踽如冥擿。道義於何更質疑。先王聖孝貫穹宙。八達山前有寢宮。萬柳尙垂輦路夾。七旒如覩彩雲中。通神至德孚朝耉。沒世餘哀在野翁。聞道文孫能岐就。規模恢廓也應同。文忠古廟禮官尋。黃帕天香御氣森。宣祖元臣回泰運。陶翁嫡統繼希音。彌綸䨓水推經術。歌咏滄洲戀闕心。江院豆籩官又享。高山景仰肅余襟。時有西厓先生家廟致侑之命。忠武英名動海山。王家智將勝重關。鳥銜赤砲從天下。龜噴玄雲蹴浪間。南斗颭旗聲勢壯。中權制筭意思閒。專征未捷身先死。流汗㫌忠片石顔。林公亦是國干城。手仗紅羅一片㫌。只擁龍灣如虎士。那知鳳駕被鵶兵。江鳴折戟長留恨。門壓彈琴獨保淸。巨廈終非支一木。月灘頻過意難平。甘泉宮照海途烽。主屹門開天險重。土偶漂流迷水陣。雕題歌舞入圻封。都緣一策違中閫。遂致三南隔上供。萬曆皇恩同雨露。八年荊棘始耕農。憶昔芹橋望玉駕。千蹄羽騎簇旄旗。宮花萬朵紅蒸錦。御柳千條碧嚲絲。聖廟逗遛存敬地。寢園行幸展情時。至今沒世含私慟。不覺秋天向曙遅。</text>
<title>隱逸</title>,<text>天書遠降動微星。宣父家規鼎有銘。素性難馴麋鹿野。淸賢應滿夔龍庭。靑雲北闕風期晩。白石南山歲月經。𤱶畝涓埃安得報。英材子弟講門屛。</text>
<title>南隣</title>,<text>今人五十着淵巾。不喜居貧喜道貧。未信籠鸚能語巧。從敎江鳥近人馴。力田未必歸凡品。舍學無由做好人。獨立林端憂世敎。好看山月入簾新。</text>
<title>曲江</title>,<text>慕華館西繚粉墻。紅輪翠盖逐年芳。連雲鳥途騎蹄窄。夾岸虬巖箭路長。星使畏攀三峽險。祠官敬奉兩陵香。自慚短髮簪難勝。淸夢長懸玉墀傍。</text>
<title>秋興 八首</title>,<text>玉宇微凉暗動林。金天肅氣向蕭森。朝昏斗尾初流火。西北羣龍始戰陰。陽鳥尙知隨暖候。祥烏每有借枝心。衰年却恐寒衣晩。落木秋窓聽暮砧。靑歲經綸逝景斜。蟬簪叵耐髩生華。泉林謾道珠藏璞。河漢無由月泛槎。丁閣仙香違病枕。午天雲鵠戛淸笳。觚稜北望歌華祝。楓菊應成紫禁花。遙林薄暑曖西暉。小閣東頭一徑微。飮井明虹垂轉影。含山過雨落餘飛。少年賈傅昌時晼。八耋申公素志違。堪羞杜老嗟庳意。男兒不是願輕肥。山河表裏若排碁。風氣升沉遞喜悲。地軸竟廻西狩日。天河難洗下城時。檀箕禮俗中華小。申呂英才嶽降遅。晩圃秋容殊淡泊。獨憐幽菊契吾思。滔滔江漢繞南山。天險王家設兩間。神祖鴻功壇四陛。壽亭雄魄劍重關。雲橫北嶽三軍氣。船泊西溟八路顔。老馬不堪輸皷駕。珮聲誰會鳳池班。隋城一路漢東頭。八達山光晃素秋。原廟衣冠瞻月出。行宮楊柳羃烟愁。連空萬堞雄排雉。隔水千檣狎睡鷗。回首神京龍虎菀。五雲多處是王州。春塘制置極天功。雲物三光焜燿中。墨海靑衿龍躍澨。箭星靺𩋾虎摶風。五營仙仗雲屯黑。千樹宮花錦漲紅。西望斗邊搔短髮。不妨麋鹿伴山翁。駱山蒼翠勢逶迤。文廟端嚴水半陂。紅杏壇秋生瑟韻。碧松亭古半疎枝。魯儒曳履才無當。漢道更絃俗可移。禮樂百年融聖化。雲星紫極佇垂垂。</text>
<title>簡寄芝園 拈杜韻</title>,<text>林端朝暮望龍山。屳鶴風標在此間。白鴈俄過傳素札。靑牛尋已返函關。陽和或散竆途恨。玉色常腴老德顔。球璧不應留草莽。詢黃會及舊簪班。時芝翁有大司諫除命。</text>
<title>和贈文泉翁金伯雍 二首</title>,<text>十五今秋夜。圓光恰滿輪。兩情殊脉脉。相思在無言。淺淺文泉瀨。深深斷車輪。三年一訪約。猶記巨卿言。</text>
<title>立齋先生輓 丙子</title>,<text>皇天開太極。賢聖應人靈。南國生陶老。東方有考亭。中黃顒衆嶺。太白排羣屛。八代人文晦。三才辨說冥。適翁維岳降。家學本天成。道義竆灝噩。禮樂溯英莖。霹靂羣疑劈。雲星粹氣明。縷毫分細妙。衡鑑極空平。理透貫微顯。物來無粗精。文章瑞錦𣌑。詞律石鐘鏗。道貴皇王正。儒羞管晏輕。淸晨謁柏廟。衰老慕萱庭。麈拂懸函席。衿紳菀滿黌。劇談皆道理。提牖發衷誠。金璧韞淵谷。精英薄日星。先王凝黈纊。乃祖秉銓衡。再世風雲感。嗣孫雨露幷。彤騶俄寵秩。墨綬仍專城。北極觚稜遠。南山素履貞。鼎茵誰爲孝。弓劍涕空零。歲暮篔簹鋪。春深松桂扃。朱程常夢寐。思孟若墻羹。矻矻竆年志。孶孶計日程。天融冰又釋。理順神還惺。所以儒宗大。難辭道統宏。念玆愚鹵質。深荷眷期情。雪月山樓靜。花風古寺晴。微言隨煎燭。妙理寓傾觥。辜負行冥擿。追思面發頳。瑤琴空絶響。淸洛遽收英。古澤神龍逝。來雲瑞鵠停。千秋黃嶺宅。松柏護風霆。</text>
<title>東隱鄭丈輓 乙卯</title>,<text>鄭公瑚璉器。愚山蜿蟺淸。嶷爾大賢後。巋然老成名。昔我文莊翁。際遇宣仁明。規矩鄕典型。星斗國重輕。吾祖與講道。同時更弟兄。栗里黃花早。酉陽白雪晴。孔李講世好。秦晉近請成。江山使者望。簡書緝琚瓊。巷春 再從 天不憗。陽夏 從嫂 世且更。古宅空文藻。虛館强逢迎。往在著雍春。山樓猥執經。雞黍促令辦。雪榻許暫傾。淸晨整冠櫛。北堂戒衿纓。兀然肩背直。藤床古經橫。夜字照爇薪。書幌墨迹縈。朗誦關閩語。餘事班揚聲。山溪映紅綠。詩思貴淡平。去爾天花飾。消君鄙吝萌。還笑蔡氏家。四壁書公卿。魯門鶢鶋至。鐘鼓謾鏘鏗。芻豢終未勝。塗抹竟何營。俯仰慙負負。涕淚忽縱橫。猶餘一片心。山鳥尙知盟。芳草春正暮。悵望君子塋。</text>
<title>樊巖蔡相公 濟恭 輓</title>,<text>大東元氣厚。河嶽脴人靈。五雲高太甲。三台護紫廷。相公生王國。明良應一淸。獨對金縢策。仍瞻玉几凭。先朝五十載。禮異見羣卿。聖孝式闡微。嘉乃一團誠。彝鼎尙不足。舁彀孰敢嬰。五登卿月署。三掌節度兵。宿珮都府符。兼帶文院名。宸衷屬傅塩。雲漢降商英。安危今晉國。威望古端明。山南義理士。百年猶呑聲。巍然喬木望。天綱懸日星。上闡重宸志。下答兆民情。文衡起凡例。干謁日門庭。光焰上靑霄。草木昭回榮。連茹登善良。夾袋費神精。野聞淸鶴唳。朝多瑞鳳鳴。契遇孔昭融。夷險志獨貞。中外仰達尊。朝廷倚老成。玄天遽不憗。九重爲震驚。畫師名猶欽。紅女涕自零。承家有茀祿。忠孝耀衿纓。鯫生屛嶺陬。宿仰星斗晶。千里悲山浦。一代空典刑。他日金梁路。慟哭雲章銘。</text>
<title>輓損齋南丈 漢朝</title>,<text>南斗司文獻。精華耀商洛。大老星相望。山林秉儒鐸。杜陵世衣冠。損齋於是作。嶷爾名公裔。粹然老成矱。拂衣公車役。掛牌松桂壑。偉哉古聖學。着眼更竪脚。義理如釘截。危微若縷析。曾思常夢寐。邵程親酬酢。江齋麗日長。巖花映樓閣。衿掖圜兩階。執經聽條約。綿蕝肄矩步。進止惟儼恪。臯比略降色。充腴似雪鶴。懇懇說經義。體驗在充拓。知行元相資。一敬爲關鑰。昔際彙征世。衆材當櫨欂。深深蘊眞璞。俯仰猶寬綽。令郞何不憗。賢孫更憐弱。氣數天亦老。仁壽理難度。鯫生謬被惓。欽仰德義博。常願一造門。從容受錘藥。此意更蕭條。餘事徒糟粕。有疾違相紼。東望涕沱若。他日山浦思。當崇士林酌。</text>
<title>輓龜窩金台丈 㙆○二首</title>,<text>湖上傳心後。龜翁獨典型。文章根講理。論說本硏經。江左崇儒拂。山南聚德星。衣冠黃嶺會。回首涕添零。竗歲金門牓。先朝玉署臣。靑宮祥鳳乍。花縣舃鳧頻。寵祖松杉渥。尊師雨露新。江湖戀闕志。零落舊簪紳。</text>
<title>輓默軒李丈 萬運○二首</title>,<text>憶昔愚山席。躳瞻丈德容。春和安植塑。淵默穩含鍾。偶發璿衡論。仍抽關鍵重。至今如昨夢。灑掃永無從。吾嶺明經重。先祖記憶神。乃家曾世祿。當代可儒臣。名邑元稱義。遐年果驗仁。山梁多士慟。時復說庚申。</text>
<title>輓林下李丈 敬儒</title>,<text>商洛英賢迭主盟。海東名閥數延城。文章世掌彤綸美。德義家傳素履貞。芹博聲光奎壁朗。息剛風操玉冰淸。軒天間氣無時歇。英廟中年此老生。卓卓儀觀盈戶牖。恢恢襟抱納泓崢。彌綸到手方高着。聲病隨時恥小成。抗義儒幡因被對。溫顔天語許延英。靑春鞴馬誰無戀。西日哺烏獨繫誠。决爾舍歸無悔閔。孝哉終養盡倫情。連甍郭北推宗子。半畞溪西樂我衡。飛鳳當檐看德氣。香杉閉戶媚神精。百家華實蒐盈架。千聖笙簧揷滿楹。先馥闡幽俱刻棗。故楸增色係羣牲。由來地望尊星斗。幾處瓊咳賁隧塋。冠盖過從常駐騎。士林來質輒傾黌。鯫生自幸同州壤。羶慕時隨衆弁纓。中被講廬頻奉敎。近緣詩社或蒙評。愚姿豈敢心違素。曠度終令面發赬。已矣吾商頹丈德。於何小子質高明。咸郞近日來商事。冠冕風儀繼舊聲。</text>
<title>輓皓隣姜丈</title>,<text>太嶽蟠穹昊。扶輿析木熒。晉姜爰發蔕。東魯菀蜚英。館閣蔭喬木。門閭赫寵㫌。芝鄕文獻號。菊老古家名。丹鳳當炎運。黃龍應歲星。玉冰元泂澈。淵角極泓渟。遐思斡玄造。淸議軋霄崢。天香降白峀。魁象動玄亭。東壁挺奎彩。西淸想德精。琅函徹九陛。鼎路逢千淸。海石今詞伯。湖絃小武城。卷懷心不惘。恬淡計無營。令季方緋玉。賢郞又彯纓。祥鸞襍翠竹。璇鶴耀丹蓂。戶屨暄凉候。軒軺禮貌幷。陋姿苦離索。洪度費携擎。勖以淸宵價。申之歲晏情。川齋撰屨杖。溪閣奉琚瓊。德氣心常醉。文評鄙不萌。籃輿過弊衖。菊露垂金莖。再拜勞行李。百年祈耉觥。瀛驂履順化。河岳斂儲靈。歎息吾安仰。寒山涕淚傾。</text>
<title>輓鄭魯庵 必奎</title>,<text>西林名勝舊。北寺講論新。冠帶安如性。絲毫辨到眞。古家能濟美。吾道不憂貧。空將數絶律。繙篋淚沾巾。</text>
<title>輓柳近窩 栻</title>,<text>就道愚山早。賢朋子皜隣。時將問答意。退與講論親。義理漸冰釋。知行更日新。重泉如有識。師友拜應頻。</text>
<title>輓趙梅隱 承洙</title>,<text>淸絶梅同隱。聦明玉立人。律身輪翼倂。析理縷毫分。儒望方推席。天心盍憗仁。生芻違致墓。殘笛耐聽隣。</text>
<title>輓黃正齋 巖老</title>,<text>華嶽蒼然淑氣環。吾州文獻半中山。先庭問學槃幾後。一室文章伯仲間。十策公車違素志。四科函席展腴顔。悠悠宇宙商量事。斂却深泉髮未斑。當代師門幾箇英。聡明辨博莫能京。爲文平地猶高步。析理纖毫更透精。削立神峯肩自竦。淸凝秋水內含明。泉林舊契空寥落。留與賢昆道素情。</text>
<title>輓鄭嘉山 蓍</title>,<text>巨靈蟠祝融。元氣宿斗牛。隱隱雲裏脉。焜耀伽倻州。有岡文明秀。維嶽英靈收。禮樂今東魯。彝倫再箕疇。斡旋無停機。磅礴媚山湫。百梅霜心脴。千竹鐵腔抽。傑然龍虎姿。兩世業箕裘。鸞棘刷翮俄。牛刀發硎秋。醜猶潢弄。猰㺄敢嘯啾。眴結鳥語吏。呴濡烏集酋。凶鋒簇一身。郡獷極咆咻。父曰死可矣。子曰死乃休。可斫吾有手。可喪吾有頭。手斫頭復喪。我符不可求。直氣干蒼旻。忠言泣幽虬。俄聞常山罵。復覩綿竹彪。彝性天所賦。奴妓義各酬。風聲壯八紘。後死亦足羞。南斗傾紳笏。北極動冕旒。長夏褒黃封。柏亞多彤騶。偉哉鄭相公。一家三綱優。忠義塡骨髓。道理貫頭髏。萬丈吾嶺光。百世先師庥。常恨老腐生。未蒙一執鞦。殘燈想英風。擊節淚還流。南望寄短誄。風霆護行輈。</text>
<title>輓李判書 益運號鶴麓</title>,<text>正廟千淸會。樊門一代英。君臣大義理。師友擧平生。晩境能終譽。重泉未了情。山南沒世思。又涕范文銘。</text>
<title>輓韓判書 致應</title>,<text>獨立英賢後。常爲義類先。先朝經幄重。元老典型全。玉雪平生事。風雲進退仙。山南多巷涕。吾黨有誰焉。</text>
<title>輓柳江皋 三首○甲午</title>,<text>豐原猶大岳。積氣鍾神霛。兩世南臺後。三朝桂坊榮。湖山文載石。江院士橫經。吾黨晨星望。餘生涕謾零。昔共愚山席。從公仰所存。深潛良玉潤。珍重廟金純。坐久生腰直。身安符采溫。如今篤行士。何處得來拚。謬許交遊末。相逢吐露情。不言言當理。無意意則誠。七葉來先契。三尊屬老成。衰痾違相紼。西望侑新塋。</text>
<title>輓姜兢庵 癸巳</title>,<text>大嶽華宗世降英。兢翁南國又挺生。官留諫院身常泰。道在師門識愈明。少日矜持猶勉强。晩來融釋極醇平。西林耆舊晨星望。邈若山河後死情。</text>
<title>輓南誠齋 漢皜○辛巳</title>,<text>仁里衣冠不乏賢。杜陵花竹媚山泉。同堂有若樗翁在。四座咸推立老傳。華髮元催高士早。單瓢長伴善人偏。古家㙜府餘風味。勤語螟兒付簡篇。函丈頻稱篤志人。深思力踐世無倫。竆尋昭曠心方豁。細入毫芒味轉新。竦直生腰黃矢正。溫恭符采白珩純。安豐行義空埋沒。滄海遺珠自古因。</text>
<title>輓蔡芸齋 蓍疇</title>,<text>十月天氣肅。潁水淸如雪。鮮鮮霜中菊。旣晩何用悅。曄曄巖下蘭。不珮誰能擷。懷哉芸齋老。淸冰映玉屑。讀書衡茅下。到老忘飢渴。經訓當菑畬。理義常裘葛。寤寐朱子書。矻矻探旨訣。犂然外聲利。到頭如截鐵。竦直生腰坐。衣帶整復結。一門良子弟。隨材各告說。立爺頻贊詡。迤邐幾停轍。賢哲日已遠。不肖之所呾。古來萬萬人。彙征當店楔。深深璞裏蘊。言者又堪刖。大耋龍鱗數。遺篇鳳毛潔。令子雖不祿。賢彧更成列。而余昔進謁。德器動映徹。世事多離違。流光迅一瞥。天寒蘭菊悴。潁水空幽咽。</text>
<title>輓金滄江</title>,<text>江水東流日夜鳴。主人去後有孤亭。雄詞踔厲橫排奡。傑氣磊嵬直掣鯨。芸石餘徽留寶樹。山川古宅獨崇楹。大慚惜未傳庠鉢。𩿨鷺明沙也識名。</text>
<title>輓姜南厓 鳳欽</title>,<text>䇄䇄南厓洛下村。弦翁令子慕翁孫。大羹和味瓦中貯。深玉文章璞裏存。詞富常爲儕友憚。行高應使後生尊。名山畢覽違初計。何幸螟兒典鬯樽。</text>
<title>輓鄭谷口叔顒 庚辰</title>,<text>文莊後七代。立老第三郞。逸氣秋天杳。雄辭鉅海惶。今韓擬方駕。先漢厭望洋。浸浸歸醇正。如何遽斂光。昔我從函丈。而君卽竗齡。廣眉陪鯉席。開口說麟經。滿座竦然異。先生莞爾聽。尙懷蟲鵠嘆。隣笛詎堪聆。嗟嗟谷口子。而止於斯耶。雅頌違鳴國。冠簪未世家。兒孫猶北海。尊府在西河。更念山頹後。遺書定孰摩。</text>
<title>輓沈侯 能述○幷序</title>,<text>歲己卯四月日。地主沈侯以疾觀化于州之東閣。鄕之大夫士擧奔走往吊。曁閭里襏襫之徒。至罷市哭失聲。噫。公之蒞官未及朞。州民之愛惜而傷慟之者。如此其至。其故何也。余雖無飮讀之便。得承賢侯之顔色。而時從自邑來者。竊聞其一二。皆曰侯有仁人之心。其發於聲色者。藹然有惻怛溫厚之意云。信乎斯言之不誣也。使天暇之年。能推是心則其利之博。又奚止於一州耶。可悲也已。侯之胤子將以是月。返塟于龍仁之故原。於其行也。爲數行誄。以代相紼之役。寥落西城路。官梅渡口斜。吏胥攀畫柳。禽鳥咽淸笳。洪佛來何暮。葉仙去莫遮。千秋飛鳳下。仁聞在商衙。</text>
<title>輓處士宋丈 好心</title>,<text>愚谷賢孫有。商鄕耋老尊。卹竆非爲譽。厚德在無言。遐壽天來大。遺昆世濟敦。恭書順寧字。無媿賁幽原。</text>
<title>輓金妹壻 希相</title>,<text>先子曾推坦腹郞。淸標儒雅冠南鄕。中年解額隨人勉。晩歲生腰律己强。共被白眉空吊影。三條寶樹僅成行。齊竽獨未傳庠鉢。寂寞床書故宅藏。</text>
<title>輓盧周祿 二首</title>,<text>玉雪盧周祿。秋風返故原。去時裘馬婉。歸路畫㫌昏。日暮黃溪縣。天寒翠竹村。善人難復作。吾老與誰言。泰母平生語。吾兒孝友殊。筆翰由家體。詞賦伏時儒。溫溫氣質粹。白白容華腴。俾汝止於是。嗚呼命也夫。</text>
<title>輓柳景偃 光游</title>,<text>景偃大賢後。淸洛媚神精。持身若處子。發言已老成。東漢多名士。翩翩季偉聲。往在穆陵盛。文忠秉宰衡。星日輝旂常。絃歌在庠黌。吾祖拚臯比。河廬聖經橫。文擧世講好。叔度繼知名。秋鷹刷勁翮。駿馬銜繁纓。南關和鳴鹿。雪燈何靑熒。江山解嘯歌。烟柳入題評。荊陽笑一歸。洛舟飜相迎。得喪元不滯。胷天霽月明。家範雖已優。器宇本自淸。蜀星恒見少。灃蘭遽謝榮。寂寞錦陽宅。文藻空塵籝。志士悠悠恨。容易過平生。我欲稽蒼冥。䨓公何砰訇。牙絃未忍把。馬笛留不平。謾將數行文。慟哭宿草塋。</text>
<title>輓金殷卿 幷序</title>,<text>殷卿久庵先生之後也。少負氣。不屑爲家人業。余少往來于聘家。殷卿居又隣焉。余往殷卿未嘗不在座也。性踈曠不礙滯。謬以余爲知己。如蕭寺攻業。京鄕觀光。若驂之於靳。未或離焉。吾聘家移于江西。殷卿撤笈而來。來卽余同。余告歸則聘姑氏必使殷卿止之。殷卿微笑不答。若無聞焉。及至九水嶺。則從後纓冠而呼。若迅飈之疾追。援馬鞚而下之曰云云。因拍手絶倒。笑謔一場。携手同入。嗚呼。今豈有是事耶。殷卿家甚貧。不免甑塵而釜魚。刻苦爲文。劌目鉥心。而屢黜於有司。一朝乃沉沒於蓬蓽之下。玆豈命也耶。於其疾也。余未往診。襄未聞期。亦闕臨訣。劉孝標絶交之論。可無作於今世耶。遂係之一絶。江水東流去。招招故人舟。故人不可見。惟有水東流。</text>
<title>輓川齋族兄 三首</title>,<text>從先祖有後。懿彼川齋兄。大嶺疏頭重。吾門廈棟擎。賢卿書致候。長德轍頻停。惜値彙征世。滄溟漏美珵。溫溫好氣味。藉藉古家聲。博雅徵文獻。聡明辨譜程。遐籌應錫羡。晩玉畢看成。古洞烟霞裏。雙㫌載胥行。七世鳴潛德。兪音下廟堂。百年未遑事。九曲結深腸。天霈寧終閟。雲孫獨抱傷。想應夜㙜裏。猶視竚巫陽。</text>
<title>輓族兄 寅培</title>,<text>白石淸溪村。霜葉半古木。獨憐疎籬邊。藹藹發新菊。緬焉思舊遊。舊遊今有孰。少小生幷閈。葱篠共徵逐。緫角公爲首。志氣如老宿。魚遊俄聚散。文譽動刮目。先府襟度寬。筆畫金繩束。寂寥三休宅。昌熾望後屬。海桑人間世。零落盡伯叔。相對兩衰髩。撥爐話昔夙。蕭寺伴經燈。漢京聯詩牘。公嘆我道否。我閔公才局。以玆慰晩暮。綽綽恢心腹。浪仙偏多竆。貞曜曷能淑。哭送楸原下。萬事未殫錄。</text>
<title>輓族兄 廣培</title>,<text>七葉今張藝。四昆獨魯靈。素心同好惡。持論每淸平。棟宇吾門重。琴棊友榻傾。如何賢長姪。文雅幷摧零。曖曖桑陰下。卜隣晩暮情。文多深處見。筆亦少時成。家訓䂓羣弟。門條奬後生。螟兒方典鬯。佳婦未伸誠。</text>
<title>輓族兄 直培</title>,<text>盤谷主人去。盤溪洞府虛。月林猿鶴散。雲壁薜蘿餘。葱竹吾宗舊。萍蓬暮境疎。應將首邱志。回望峴山墟。</text>
<title>輓族姪時應</title>,<text>驚代英豪間出鳴。山南家閥豈常生。列朝冠冕仍存道。中葉腰章乍有聲。天降乃身元不偶。聖褒名胄亦非輕。無端河嶽還收氣。爲問何時更闡亨。吁嗟時應此何辰。如爾吾宗有幾人。一騎黃塵鸞棘乍。兩司冰貫鮎竿因。周旋憂樂能仁族。辨論經文幸卜隣。白晳彯纓名士也。芝巖風樹惜埋湮。京國孤燈昔話情。勖余征邁若親兄。學因臯比知深奬。詩待龍遊約共成。老去經綸無着手。向來輪奐足殫精。龍亡故宅空文藻。寄語遺昆更勉誠。</text>
<title>輓宗姪光應 </title>,<text>四世憐身獨。三休倚小宗。先兄爰有子。後進自成童。廉介由家性。激揚愧我慵。往年東洛淚。於汝又無從。</text>
<title>輓宗姪泰應 ○二首</title>,<text>十世大宗子。同堂美少年。天資元近道。風骨望如屳。筆翰金繩劃。笑談玉磬編。先楸東洛上。歸去好翩然。先兄兩從氏。賢俊未能年。孑爾俄勝冠。哀哉再絶絃。偏親勞尸饋。穉子撫殘篇。老我傷今古。誰堪代草玄。</text>
<title>輓詞[黃皤老 白下]</title>,<text>月澗先生杖屨村。修翁挺出典刑存。矕龍巨手風騷薄。期鵠初心德性尊。大韛陶鎔成老宿。草萊遺佚貯名論。祀銜未肅君先逝。生死無涯感聖恩。靑鬂交情皓首冞。風流雅謔不相疵。恢疎愧我絲毛乏。晦默多君錦褧持。南院論經推丈席。西林衛道擬前綏。邇來兩地桑瀾事。羡子無知勝有知。</text>
<title>輓詞[李龜晦]</title>,<text>文章經術更淸修。大老吾南揖上頭。先德鴒原急難日。前遊鵬海捲歸秋。辭徵聖主恩徒眷。貽慽賢孫禍曷由。替面裁封葭玉誼。蘭書還把薤歌酬。</text>
<title>輓詞[李龜星]</title>,<text>商雒風流郢雪歌。同人文酒意如何。長杠吐氣靑霞菀。棐几驚霜白髮多。歲暮徵銜浮世物。古來逆慽善流家。尙看塵篋留書帶。和淚緘詩替素車。</text>
<title>輓詞[李家淳]</title>,<text>養拙牢關七十齡。商顔淵藪舊氊靑。家模不墜圭三復。天道終知鼎一銘。璧沼前塵花已謝。琴湖客路髮俱星。悠悠欣戚人間事。猿斷何山鶴海冥。</text>
<title>輓詞[金煕紹]</title>,<text>西山蒼蒼立。淸風百歲寒。急難鴒原古。保族雲仍賢。深深遠浦里。溫溫生芻束。孝友成裘葛。圖書爲飮啄。坐對風流樹。題作木居士。洗心讀經訓。吐口非俗累。蔚爲東南唱。一脉庶無墜。云何天奪速。吾徒日以孤。顧余嚮德淺。中晩始相識。結以婚姻好。期以蓬麻益。再叩衡門路。屢蒙石戴轍。對榻忘倦睡。臨風恨久別。衰門天不佑。中間事忍說。幼婦仲公冢。嬌女亡弟血。牛院一言約。念念長咄咄。前秋六十言。字字誠意竭。那知此一事。永作千古訣。浸淫歲月久。其奈各衰暮。一命纔通籍。重泉聞到符。拊躳長歎息。萬事無不有。嗚呼橫逆來。君子所謹避。李公欲問舍。王君喜卜隣。已矣泉原隔。無人更問津。强疾題輓語。却愧白馬人。</text>
<title>輓詞[鄭象履 制庵]</title>,<text>皎皎寒梅樹。獨依浦村開。如何風雪裏。淸豔絶纖埃。幽蘭在深谷。歲暮始見采。雖令空自萎。天香也不改。大鳥忽伸頸。病鶴悲失侶。安能奮殘翼。共哭靑山杵。憶曾相逢日。童觀我則少。執經君已弁。函筵說幽渺。芙蓉入手早。仙桂卽一芥。藉藉輦轂下。文藝嶺彥最。竆達本有命。倦遊不如歸。琴書貯草屋。悠哉昔賢希。寸腔如古井。羣物許共照。莫敎塵務溷。方期澈裏表。先生垂絳帳。名理日星揭。往質繼以書。每人身心體。盎然一團和。靜裏自生春。善學如斯已。螟誨詎無神。山梁痛不盡。微言在遺書。傳後恐易差。斤斤爲洗梳。情鍾抱再三。肺腸已受剝。達哉東門觀。不作西河目。一命從天隕。循墻是處義。於君豈輕重。世間有公議。簪纓纔表恩。牀褥便收膂。珍重玄晏托。慟矣更無所。兩心俱澹澹。坦然無疑歧。所以耐久契。不負歲寒期。未見我則思。旣覯君則喜。一朝歸各天。夢寐倘有寄。人死云冥會。無人可得知。死而信有從。非君更是誰。</text>
<title>輓詞[金弼敎]</title>,<text>舊日東牀伴。人間獨弟兄。海桑經浩劫。雲樹寄深情。每恨年俱老。那知病已嬰。生前一訣意。欲語淚先傾。已自髫齡日。才調出等夷。文章鳴盛世。問學就宗師。廊廟違初志。山林付晩期。七旬霑一命。天意欲何爲。一命愈於己。吾曹正倚期。高門當厄日。大嶺極衰時。益重儒林望。咸推後學師。吊賓隨賀至。天意更難知。</text>
<title>輓詞[金顯奎]</title>,<text>童角交情到老深。一鄕斯友許知心。曾遊璧沼羞衒玉。晩結林泉利斷金。可惜相分嵒院會。仍成永隔北邙岑。商顔耆德凋零盡。墜緖茫茫不復尋。早歲蜚英晩學優。今之修善取溪流。溫恭氣味慈良性。還顧吾鄕更無儔。伏櫪良驥老半生。晩來升聞九臯聲。孝陵參奉題㫌去。猶勝成均進士名。對山樓下雪飛飛。規步雍容拱立時。老去眞工恒秉燭。九原無愧拜先師。</text>
<title>輓詞[南漢普]</title>,<text>月蒼遺宅尙餘風。公襲前光志業崇。早擅文章餘外事。晩專經術近裏功。道存師席承明訓。響徹鳴臯入聖聡。舊日從遊零次第。餘生人世獨悲衷。</text>
<title>輓詞[趙慕洙]</title>,<text>七世同鄕契厚全。叨承長德許忘年。天資冰玉元無累。家學淵源的有傳。一代共歎名位嗇。九原堪惜子孫賢。江山文藻餘輝在。寒月修溪夜夜圓。</text>
<title>輓詞[朴駿寧]</title>,<text>華嶽儲精峻極天。月蒼遺範畫圖傳。一枝雲氣橫無際。復得賢孫二百年。立翁門下見而知。大韛鎔成好箇資。講授遺經珍重托。夜窓寒月炤幽期。早歲歸來上舍筵。弢名從此老林泉。縱然光氣終難閟。鳴鶴前臯會聞天。修養眞工老不休。新成茅屋枕溪流。蕭疎靜几爐薰轉。無愧人間七十秋。天理難諶種德家。不堪重哭過西河。腸雖易割髭還勝。愛刃其如定力何。阿嬌無似命道奇。萬事如今足一噫。泣誦舅庭如父膝。餘生看作未笄時。江臯餘淚送吾公。重歎斯文丈席空。已矣夤緣承誨絶。自慙依舊復吳蒙。</text>
<title>輓詞[鄭民穆]</title>,<text>昔吾王考門。擁箒幾君子。爐韛多薰陶。衿紳捴振起。眞醇元宿儒。沉靜許資美。答問當時言。追懷詎可已。嗟嗟鄕里老。次第奄騎箕。吾黨益無仰。先稿尙未釐。九原難可作。隻眼更云誰。緬憶山菴會。公私哭送輀。</text>
<title>輓詞[姜胄永]</title>,<text>疎木荒臺夕照分。西山白鶴去乘雲。後生衰世難追武。先輩當時菀有文。眉眼不存傷物意。衣冠皆染讀書薰。也非除旨巖間到。聖代恢張幾未聞。瀧岡春暮昊天呼。那意癯容此撫吾。萬劫經來竆道哭。一言難盡寸心紆。靑山黯黯今三歲。䕺竹蕭蕭對二孤。誰使含沙成薄俗。善流惟有起長吁。</text>
<title>輓詞[族姪𡋺]</title>,<text>修山何欝欝。淑氣儲中谷。有美生人傑。穎悟邁絶俗。長老誦佳句。曾是在舞勺。修水何湯湯。源委深且長。立雪山樓白。餘韻㴑月蒼。良玉加雕磨。展也備彩章。於歎修溪子。醇儒孰敢當。孝友承衣鉢。文雅擅輝光。愧我走且僵。誰知老驌驦。昔我西皋兄。謂公別與親。逮我從遊久。荷公謬許頻。卽今俱已矣。念玆獨傷神。我有文漆琴。爲君彈古操。今也和者少。歲晏增煩躁。酉齋撤臯比。素飈空吁吁。</text>
<title>輓詞[族姪睦]</title>,<text>山以修名水又修。先生杖屨此間留。周程古匣蟲網掃。李杜新篇鳳筆流。皓月方塘料得味。浮雲剡峀靜觀休。那知日暮滄洲路。黃榦諸徒泣素裘。</text>
