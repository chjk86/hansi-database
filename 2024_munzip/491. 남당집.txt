<title>次歸去來辭 戊申</title>,<text>歸去來兮。江湖有廬吾將歸。神農虞夏忽已遠。撫千古而潛悲。愧我才之脆薄。企前哲其焉追。進無補於治亂。謾招人之是非。出國門而濟漢。掩余涕之沾衣。望故園而遄驅。覺興情之不微。海山欝紆。長川其奔。我家何在。倚巖開門。茅茨晝靜。圖書俱存。飢飯蔬食。渴飮匏樽。處陋巷而猶樂。竊庶幾乎希顔。知富貴之在天。從吾心之所安。覽萬物之榮謝。窺造化之機關。齊得喪而兩忘。一死生而達觀。憐孤雲之獨歸。歎衆流之不還。彼危塗之日履。胡志氣之桓桓。歸去來兮。聊卒歲而優游。喜我所之今得。悼少日之妄求。得知音於塤箎。日歌詠而忘憂。天地優我以佚老。樂堯舜於田疇。倦我蔭松。興至駕舟。時童冠之從遊。或于川而于丘。共萬類而樂生。悟上下之同流。貧且賤兮何傷。惟作德爲日休。已矣乎。萬事憂樂各付時。一心廓然無滯留。胡爲乎憧憧自小之。溪山爲我闢。風月與之期。欸鳳藏而圖秘。甘沒世於耘耔。豈敢蘄於示後。時自見於叙詩。旣吾道之自信。不關人之疑不疑。</text>
<title>次朱子感春賦 己酉</title>,<text>欸一出而履險兮。眷故山而懷之。及靈芝之未老兮。願歸托乎幽期。豈忘報於銜恩兮。奈罔效其獻替。幸宸鑑之俯燭兮。矜匹夫之有志。則不余追於再遯兮。亦非比余于富春。返初服於巖㠂兮。廓獨處而離人。枕圖史以夜晝兮。佩勤修之家訓。愧余質之鹵莽兮。退有尺而進寸。然玆樂之可懷兮。獨命樽而撫琴。屬丘園之芳春兮。聊逍遙而娛心。覽卉木之敷榮兮。愛林巒之悄蒨。忽感目而興懷兮。悵有思而焉見。望白日而延佇兮。惜浮雲之揜光。持瓊佩而欲遠贈兮。又恐人之嫉余之明璫。悼良辰之易度兮。懷古人而不能忘。樂古人之樂兮。縱鑽仰其何極。憂古人之憂兮。越宇宙而同傷。</text>
<title>山海大霧 乙酉</title>,<text>海沒山潛大霧中。渾渾沌沌似鴻濛。須臾霧罷乾坤豁。山自崢嶸海自洪。</text>
<title>平沙霽景</title>,<text>雨洗平沙淨。遅遅霽景融。鳥飛山影裏。魚躍水聲中。物性生生足。天機箇箇同。春風浴沂興。欲問坐磯翁。</text>
<title>詠珠 喩心性○己丑</title>,<text>出海明珠一箇圓。中含五色渾然全。靑光照處紅光掩。不是紅光在一邊。</text>
<title>理氣吟</title>,<text>相推動靜杳無端。無極元來獨立難。此意秪今知者鮮。強分先後異時看。</text>
<title>人物之性</title>,<text>萬品流形一理分。昏明通塞性皆存。若離異處同難見。莫把偏全作二論。</text>
<title>次李公擧 柬 贈禹執卿 世一 韻 庚寅</title>,<text>眞精妙合世知稀。後栗前朱盡發揮。只好平心看舊說。詎無消息得同歸。公擧謂未發之前。無氣質之性。其言氣質者。謂不識大本。所贈執卿詩一絶。專道此事。故次其韻以答其意。</text>
<title>寒水齋詠盆梅 辛卯</title>,<text>臘前寒樹著花新。可見天心不息仁。先生隱几看無語。誰識胷中自在春。</text>
<title>贈崔成仲 徵厚○甲午</title>,<text>竹亭烏几淨無塵。高卧幽人世莫親。雪嶺高松瞻氣像。冰壺片月想精神。圖書遣日能忘老。藜藿充飢不厭貧。風雨解留朋自遠。閉門談道也三晨。</text>
<title>次平沙主人閔向叔 景洙 詠盆池石假山韻 丁酉</title>,<text>藏得乾坤有小窩。枕邊鰲島對嵯峨。靑松不老靈芝秀。世外春光獨占多。鰲島一作溟嶽○盆池着石假山。上種老松菖蒲。</text>
<title>讀栗谷集</title>,<text>理通氣局立言精。氣發理乘多少明。平生發洩天機盡。後世猶蒙亂道名。</text>
<title>敬次栗谷先生理氣詠</title>,<text>一氣流行不少停。主張消息道因形。陰陽動靜。雖有兩箇。其實只是一氣之流行耳。陰消陽息。而其所以然者道也。道本無形不可見。而因氣而知其有。故朱子曰。道非器不形。盖自先千古之無窮。以至後千古之無窮。只是一氣流行。則理之在是氣者。不能頃刻獨立矣。理氣之無先後無離合。於此尤可知矣。 俱生猶可言先後。理氣俱生。本無先後之可言。然就其中分別言之。則理是本氣是末。旣曰本曰末。則理似先氣似後。實非有先後境界之可言也。朱子以理氣分本末者多有之。盖以其是氣之生。必根於理。故其言不得不爾。 渾合要須辨粗精。理氣渾合。本非二物。然渾合之中。氣是粗理是精。則亦非一物矣。○此二句言無先後中有先後。非二物中非一物也。 水本淸澄寧泥器。理本善本全。故理之在天地萬物中者不雜乎氣。而專言則其渾然至善之體。未甞不自若。而非氣之所能加損也。如水之淸澄者。雖貯之以金玉之器。也自淸澄。雖貯之以瓦礫之器。也自淸澄。器不得以加損也。 空殊大小卽隨甁。理本不能管攝他氣。故理之在天地萬物中者雜乎氣。而兼言則亦未甞不隨其氣而不同。如空之大小隨甁之大小。甁大則空大。甁小則空小也。○此二句言偏底卽是全底。全底卽是偏底。天地萬物。各一其性。則是固偏矣。而專言其理。則渾然全體。未甞不自若。卽所謂偏底卽是全底也。理之全體。無物不具。而主言其氣。則各隨其氣而有萬不同。卽所謂全底卽是偏底也。 人心感動元無二。是性發時爲是情。心者氣也。其所以爲是心者理也。而未發則性也。心與性俱動者情也。動者氣也。而其所以然者。未甞不乘人心發用。而果有二歧乎。其所感者不同。故有喜怒哀樂人心道心之殊。而其發則未甞不一也。然則心發性發理發氣發之說。固爲大錯。而主氣主理氣重理重之論。恐亦未爲的當也。人心道心之不同。如喜怒哀樂之不同。可喜之事感之則喜情發。可怒之事感之則怒情發。道義感則道心發。食色感則人心發。其所爲而發者。其發處則未甞有異也。纔曰主理曰理重。則是理占分多於氣矣。纔曰主氣曰氣重。則是氣占分多於理矣。或理占分多。或氣占分多。則是理氣未免各有主張。而人心微有二歧之嫌矣。</text>
<title>贈向叔</title>,<text>秋風江海客。匹馬訪仙丘。葉盡陰崖出。雲深古寺幽。溪山三畒宅。魚鳥百年儔。爲問能分華。吾已一官休。</text>
<title>寧陵齋室書懷</title>,<text>宦遊猶在水雲間。人世喧囂揔不關。官况偏宜親簡策。君恩仍許管江山。落花芳草三春度。明月淸風一壑閒。家遠尙嫌身有繫。釣臺歸夢繞潺湲。其二邇年蹤跡走塵間。名利堪羞未透關。世道難回流似水。人情更歷險於山。投林倦鳥能知止。出峀孤雲渠豈閒。癡坐虛齋心獨往。舊時溪友釣潺湲。</text>
<title>平沙志感</title>,<text>康濟吾民寄廟堂。頻年疾疫又飢荒。靑山朽骨簽丁役。白石淸川入尺量。天意卽今疑去就。人心從古繫興亡。書生無計扶時運。獨卧窮廬感恨長。起句一作民樂民愁。</text>
<title>次陶詩</title>,<text>境深茅茨靜。日出無塵喧。但喜人事稀。寧嫌地之偏。圖書滿一室。朝暮對靑山。時與雲俱出。倦與鳥同還。此樂惟自知。難與世人言。其二不才又多病。自與世人踈。餬口有石田。安身有弊廬。意倦仍就睡。睡罷還讀書。柴扉晝不開。門巷斷來車。好風送飛花。微雨長園蔬。出入雲相隨。坐卧月與俱。發意堯夫詩。玩心伏羲圖。人生有此樂。不知更誰如。</text>
<title>曉聞子規</title>,<text>有禽春號萬山中。云是寃魂出帝宮。淸夜叫時寒月皎。深林飛處落花紅。聲哀只爲愁人聽。天大寧敎一物窮。詩圃古今添異料。好奇元自少陵翁。</text>
<title>華陽書院</title>,<text>雲深玉洞閉松關。虎逝龍亡歲幾還。一片精神留素月。千秋氣像仰高山。斯文賴著三韓後。大義應傳四海間。看取柱天功業卓。泝洄今古有誰班。其二萬古綱常是處關。滄桑百變道回還。荒凉舊迹雲生榻。彷彿靈襟月滿山。泣舜詞悲留石上。尊賢字大照楣間。年年俎豆同皇廟。蜀郡遺規此可班。</text>
<title>萬東祠</title>,<text>四海腥膻九廟墟。帝城何處走書車。星辰拱北三韓外。江漢朝東萬里餘。祭自遺民雖古有。祠修荒裔孰今如。尤翁此擧心偏苦。千載應沾志士裾。</text>
<title>謝心溪處士寄酒</title>,<text>不飮非因病在軀。杖頭無錢換芳酴。夢中佳節林花落。愁外淸光嶺月孤。一局殘棊那自遣。百篇閒詠豈爲娛。溪東丈老能相會。多謝新醅送過湖。</text>
<title>聽鸎</title>,<text>誰道山居寂。鸎歌滿四林。春天初拂翅。夏日却調音。囀破殘霞影。飛穿綠樹陰。風流陋巷侈。認得化翁心。</text>
<title>謝蔡君範 之洪 來訪 己亥</title>,<text>萬山春寂掩柴扉。忽見朋來踏翠微。溪雨亦知留客意。霏霏故向洞門飛。其二乾坤開闔寄荊扉。靜裏時窺造化微。一笑逢君山水綠。魚潛在淵鳥雲飛。</text>
<title>高山寺。次成秀才 㰒 韻。</title>,<text>重岡如抱罅靑天。鬼役神藏幾百年。巖上古今生日月。谷中朝暮吐雲烟。琳宮昔創尊金佛。菜圃新開灌石泉。釋子不將桃樹種。前溪恐引武陵船。</text>
<title>次退溪集韻。示君範。</title>,<text>山回壁立走淸川。滿壑春光政藹然。孔孟精神寒水在。唐虞氣像百花傳。一區經濟還塵外。四海休明只眼前。何處人生無樂地。窮通君莫問蒼天。</text>
<title>謝蔡景默 之淑 來訪</title>,<text>景默有才具。老得進士。居九雲山中。與余契厚。幽居日覺世緣輕。喜得佳朋話舊情。三逕雨過花有色。萬山春寂鳥無聲。閒中獨見天光淨。靜處方知道妙行。所貴人生能自適。願言携手壠雲耕。</text>
<title>遣興</title>,<text>春來無事不相宜。好雨佳風日又遅。杖屨逍遙林壑美。詩歌酬唱友朋隨。天機憐草新抽處。道妙看花欲放時。此意良非言語喩。且將樽酒自愉怡。</text>
<title>偶吟</title>,<text>無心自在碧山裏。有夢不飛洛水隈。亦有無心花下鳥。時時啼送數聲來。其二麻衣草食且安貧。飽煖何人笑我貧。風月滿天花滿地。山翁家計未全貧。</text>
<title>次丈巖鄭公 澔 見贈韻</title>,<text>寧陵寒日照湖堂。謝事孤臣鬢髮蒼。拱北丹心猶未老。幾經人世變滄桑。其二優游晩歲一茅堂。謾把行藏信彼蒼。凭几厭聽山外事。紛紛戈戟起隣桑。</text>
<title>自詑</title>,<text>此余己亥春所作也。今見之。有比倂彼此較量勝負之意。非物我相忘者所可道也。然其抑揚之指。取舍之决。亦足以警世俗貪榮之失。安君子固窮之志。故仍存之。戊申秋日。追書。半世窮居不足悲。一區林壑性情頤。靑山高擁樓臺壯。翠柳橫排幄幕披。百囀鸎歌聲遠近。雙飛燕舞影差池。閒中豪貴爭誰似。却笑朱門有盛衰。</text>
<title>遣懷用倒韻體</title>,<text>一樽芳酒百篇詩。天借吾人送老資。愚分粗安貧賤樂。壯心無復事功期。生民休戚閒中念。造化機權靜處窺。雪月風花題品地。堯夫猶有不盡辭。堯夫猶有不盡辭。後有堯夫更待窺。萬事悲懽閒處忘。古人功業靜中期。雲山剩借安身所。風月爭輸藉手資。佳興四時陶瀉地。一樽芳酒百篇詩。</text>
<title>南塘述景</title>,<text>走尋名勝幾多年。不識仙區卽眼前。大野低平樓對日。靑山中斷海連天。雲飛遠浦孤帆出。雨暗長林一笛傳。畫妙詩工難盡處。涵虛萬象各呈姸。</text>
<title>春日感興</title>,<text>羲皇天地小山阿。三月東風物色多。揖讓羣工看翠柳。昭明百姓認紅花。燕調薰殿賡詩語。鸎作康衢擊壤歌。休說太平今已遠。眼前光景揔堪誇。</text>
<title>己亥四月。與宋信甫 相允，閔向叔入丹陽仙巖。阻雨留守一菴三日。共次菴僧惟印詩軸中遂菴先生韻。</title>,<text>三入仙區裏。羸驂石路危。泉聲林下咽。山色雨中奇。携友窮幽賞。逢僧話舊時。明朝出洞去。惆悵杳前期。</text>
<title>丹陽舟中</title>,<text>五月。與宋信甫，閔向叔。同舟發丹陽至黃江。絶壁擎天立。長江抱地流。乾坤淸淑氣。滿載一孤舟。</text>
<title>己亥冬。在黃江門下。得見丈巖鄭公未發之詠。次其韻。</title>,<text>淸宵端坐月窺櫳。機息靈臺一鑑空。纔到看時還涉動。始知前境是爲中。</text>
<title>看佛書。次高峯和尙詩。</title>,<text>萬法歸一一何歸。一復歸萬更何疑。高峯枉說無歸處。請看魚鳶躍又飛。</text>
<title>次九畹集韻</title>,<text>天行去不住。世運日隨傾。虛負男兒志。堪羞道學名。壯心猶自奮。憂思幾時平。默驗循環理。新陽喜復生。</text>
<title>次楊會卿 命彦 韻</title>,<text>淸濁雖殊喪性同。安於暴棄自成童。何人志在功名外。一種思超毁譽中。多少世間好資質。絶無天下大英䧺。迷途墑埴終身惑。居止隨陽愧彼鴻。</text>
<title>次姜甥 奎煥 韻</title>,<text>原韻辨世儒淪於老佛之害。故以是和之。萬殊原一理。具在聖賢書。卽氣分名目。掉形渾太初。吾儒求性善。彼佛守心虛。不必多言說。潛心對案居。</text>
<title>冬夜感懷</title>,<text>性善心靈賦與天。修身俟死職當然。若纔有爲離於道。孔孟非求令聞傳。</text>
<title>讀尤菴集有感</title>,<text>燈前一讀華陽書。聖主心無朔野墟。如何大業中途止。獨使孤臣淚滿裾。其二息邪距詖子輿功。討賊興王諸葛忠。誰道空言無所補。正名千載激懦衷。</text>
<title>次樓山楊丈 萬憲 見贈韻</title>,<text>一壑安身占小庄。寬閒境界愛吾堂。十年求道心無得。半世謀生策乏良。行路何能知險易。閱時猶未辨炎凉。鈍愚枉被高人識。詞翰頻傳海市塲。</text>
<title>挽禹漣川執卿</title>,<text>春風座上早薰芳。淸水芙容一朶香。梅月方新同趣味。巖鳳未逝共翺翔。孤山草綠王孫去。漣峽花殘蜀魄傷。湖海舊遊幾人在。不堪隣篴聽斜陽。</text>
<title>次宗弟謙甫 光朝 韻</title>,<text>看君鬢髮欲成華。恐負於身見協和。宇宙百年無志士。山河今日是誰家。可忘神祖存箕壤。空使吾王枕越戈。須識男兒天畀重。只求方寸不求他。</text>
<title>贈成君覺</title>,<text>高閣林端出。登臨勢若浮。湖山新送雨。天地欲生秋。獨樹風聲急。寒沙月影流。親朋同夜坐。呼酒破閑愁。</text>
<title>謁道峯書院 癸卯</title>,<text>癸卯臘月。余拜道峯書院。院享靜菴趙先生。肅廟朝追享尤菴宋先生。庚子六月。肅廟昇遐。辛丑冬。兇黨得志。今年秋。因館學疏。黜尤菴先生。世道至此。更無可言。痛矣哉。洙泗眞源訪石門。忍言前後厄斯文。分明心法留寒月。冥漠神交憶斷雲。巖勢半頹波齧食。山容全暗雪繽紛。遺祠過拜增嘆息。恨不當年獸與羣。洙泗眞源濂洛正派八大字。同春宋先生筆刻院前巖。</text>
<title>白雲菴。賦示同遊諸人。</title>,<text>菴在聖住山。同往者李禎逵仲吉，李濬達卿，李洙聖源。自山下來會者。李鼎和調元也。時乙巳四月。石逕鳴筇入翠微。茶烟起處有禪扉。朝霞山色空中出。夜雨泉聲木末飛。落盡巖花春去後。啼多林鳥客來稀。邇來漸覺寰區隘。携手他年惠好歸。</text>
<title>贈李調元</title>,<text>邂逅高人碧玉岑。三朝對討喜披襟。雲生虛壑迷眞相。月印寒潭證古心。萬象子能先我識。一原吾欲共君尋。漁舟重逐桃花水。莫遣山春鎖更深。調元頗留意象數之學。故第五句及之。</text>
<title>次楊丈寄贈韻</title>,<text>朝棲碧山暮海濱。身世悠悠一散人。自是閒雲無定住。相隨明月好爲隣。投林可比安巢鳥。韞櫝元非待價珍。萬事推遷同傳舍。任眞何處不怡神。</text>
<title>挽尹晦甫 焜</title>,<text>屈指今賢少似公。如何長卧一丘中。存心正大寬平地。爲學眞醇博雅功。同異付人忘喜慍。把持在我任窮通。淚橫隣篴悲無盡。不復吾生拜向東。</text>
<title>挽駱谷趙判府事 泰采 遷葬</title>,<text>易難嬰杵事猶偏。千載惟公辦得全。聖考知臣徵一老。仁人取友見三賢。功存社稷天俱弊。忠炳寰區日並懸。不待百年公議定。新祠江薦嘉蘋。</text>
<title>挽李承旨 禎翊</title>,<text>韓山世德大文康。復有賢孫早立揚。邪議縱讐來奮筆。兇炎危國去投荒。滄桑屢閱行吾素。寵辱俱輕任彼蒼。漏盡營營是何者。暮年丘壑更休光。</text>
<title>贈族弟仲受 鼎震</title>,<text>積雪江村少往還。爾來何意扣荊關。漁翁不解人間事。笑指閒雲住碧山。</text>
<title>進修堂引對罷後記實 丙午八月十二日</title>,<text>肅肅開深殿。紅雲捧玉宸。咨嗟天下事。延見草間臣。聖意謙虛至。威顔顧問頻。愧無籌策異。何以報昌辰。</text>
<title>夜對罷後記實</title>,<text>更皷隆隆萬籟沈。高臨黼座五雲深。君臣語到從容處。修德安民在正心。</text>
<title>丙午八月。余承召入對。十月。家弟作宰洪川。奉板輿赴任。余亦乞暇隨往。陳疏仍留。暇日登泛波亭。看壁上詩。盖多有名賢之作。一回諷詠。有曠世不盡之感。遂次仙源淸陰同賦韻。以是年冬十一月。</title>,<text>月滿沙洲雪滿林。名亭徙倚喜披襟。古人不見尋題壁。孤抱難聊賴皷琴。削立精神看嶽色。徘徊光影挹波心。君恩許作江山主。恣意冥搜誰復禁。</text>
<title>感懷</title>,<text>歲暮卧窮峽。感歎流光速。男兒許大事。幾時可了得。道德日衰微。生民且困極。撫書常多感。憂時但懷策。平生志謾愚。忽驚雙鬢白。不忍空自廢。猶可以俟百。人生能復幾。及時且努力。</text>
<title>春遊水墮寺。觀槽潭龍淵。丁未</title>,<text>長川劈斷兩山廻。疊石排屛又作臺。暎日淸潭開玉鏡。響空飛瀑震晴雷。芝生巖畔仙應至。松老雲邊鶴自來。異境不敎人世識。重重霧鎖洞天隈。右槽潭其二兩岸盤陀勢欲傾。中間百尺小潭平。風霆舊跡巖崖拆。雲雨餘滋卉木生。未信神鱗今在否。相傳異聞古來驚。起亭故事無人會。日暮踟躕獨愴情。右龍淵其三我來訪古寺。僧出白雲間。聽流同坐石。日暮不知還。</text>
<title>遣懷</title>,<text>幾度愁看峽月彎。二年書釖滯東關。形如病鶴留塵界。心似歸雲戀故山。萬事已知身後定。一生虛得鬢先斑。從今罷去經營志。且把深杯慰老顔。</text>
<title>詠南山</title>,<text>淸齋坐隱几。日日對南山。雨後精神好。霧中意態閒。鳥啼渾漫事。花落不相關。看取倚天色。古今只一般。</text>
<title>雨晴</title>,<text>驟雨朝來歇。晴嵐晩欲浮。一曲棹歌響。水深山更幽。</text>
<title>偶吟</title>,<text>山靑飛鳥外。雲白小潭間。但道雲山好。不知人意閒。</text>
<title>有思</title>,<text>地濶澄江去。天空孤月來。高樓人有思。淸夜獨徘徊。</text>
<title>詠白雲</title>,<text>白雲山上生。還向山中宿。幽人不出山。獨與雲相逐。</text>
<title>夜坐</title>,<text>角罷城門閉。夜深堂宇淸。照人燈在壁。千里未歸情。</text>
<title>書懷</title>,<text>爲客經冬夏。淸遊萬峽間。書因多病廢。身自謝官閒。世路無心競。鄕園有夢還。月山新計就。日日對孱顔。洪陽月山之下。有卜築之計。故末句及之。</text>
<title>次泛波亭壁上韻</title>,<text>登臨畫閣枕江濱。最愛風光雨後新。入戶灘聲淸几席。捲簾山色染衣巾。雲沙渺渺遙連草。水鶴飛飛故近人。坐看輕舟穿峽去。怳疑仙子泝天津。</text>
<title>思鄕</title>,<text>春山花木子規啼。遠客思鄕曉夢迷。夢裏携竽隨白鳥。烟波半沒舊㙜低。</text>
<title>贈林士涵 溶</title>,<text>多君志氣逈超羣。去武中年攻學勤。從師十載忘飢渴。猶使松翁愧寡聞。松翁指朴公松堂。去武就學。而不能從事靜退之門故云。</text>
<title>次泛波亭壁上韻</title>,<text>亭下澄江亭上山。曲欄人倚翠微間。幽情遠峀孤雲出。倦意長空獨鳥還。塵土幾年愁迫隘。仙區此日喜寬閒。南橋鶴去烟莎綠。立望淸都悵莫攀。其二雲木蒼蒼四面圍。梨花雨灑近窓枝。鄕心客纜牽將去。春色林禽喚遣歸。漫興獨斟樽裏綠。覊懷遍和壁間詩。虛名自誤眞堪笑。羞向風塵更振衣。</text>
<title>登泛波亭</title>,<text>登臨是處愜幽情。第一樓亭宿擅名。山色連雲侵石冷。波光搖月倒窓明。低飛白鷺烟沙濶。極望靑郊草樹平。去國懷鄕多少思。淸宵坐久聽灘聲。</text>
<title>獨坐東軒</title>,<text>蟬鳴高樹晩陰凉。醉睡起來孤坐堂。客夢超超隨去雨。鄕愁黯黯對斜陽。年光半逐蓮花落。秋意先知柳葉黃。默筭平生心事誤。却驚華髮鏡中霜。</text>
<title>泛波亭賦急雨</title>,<text>白雨渾山過。玄雲羃地垂。高簷懸玉筯。遙野散銀絲。驚浪灘聲急。深靑草色滋。虛樓爽氣逼。病喜滌煩思。</text>
<title>泛波亭偶吟</title>,<text>草色連江碧。天光倒水明。無心沙上鳥。來往近人鳴。</text>
<title>縣齋雨後夜坐對月</title>,<text>小院風來滿。千峯月上高。無人共晤語。坐憶弄丸豪。其二雨止光風動。雲空霽月白。欲向吾心求。其要在謹獨。</text>
<title>詠縣池白蓮</title>,<text>碧藕泥中秀。素英波上鮮。無風香自聞。有月色同娟。艶艶江沱女。亭亭玉井仙。從來君子質。不被俗人憐。</text>
<title>詠蓮</title>,<text>嬋娟素靨照池嚬。爲愛淸香步屧頻。貞秀却如游漢女。只宜望見莫宜親。</text>
<title>詠柳</title>,<text>褭褭靑靑依檻垂。輕陰晝暗助幽思。却嫌芳質千絲弱。驟雨狂風不自持。</text>
<title>詠衰柳</title>,<text>數株官柳小塘隈。冠盖相迎問幾回。綠影未嫌庭院暗。柔條偏攬客心廻。春光好鳥難啼住。秋意寒蟬易喚來。坐看飄零先百卉。衰枝病葉正堪哀。</text>
<title>歎池蓮</title>,<text>蓮池在縣舘外。無亭堂可坐。而觀池水汚濁。衆草蕪穢。余傷蓮之失所。爲賦一律以歎之。栽花誰放在墻外。衆草荒榛半塞池。未遇濂溪夫子賞。虛望太乙仙舟遅。任敎紅粉隨風墜。自應淸香帶雨知。莫歎時人不解愛。芳菲獨守到霜時。</text>
<title>感懷</title>,<text>陡覺旅遊時物變。故園千里思悠悠。蟬聲晩急催殘暑。蟲語曉悲知早秋。滚滚流光爭逝水。茫茫客恨滿芳洲。竹籬烟火歸家日。飯稻羹魚百不憂。</text>
<title>戱題示太守</title>,<text>爲官詎必得仙郡。跨鶴楊州自宿緣。琴酒優閒聊遣日。江山嘯詠且逾年。地饒雲霧恒多雨。樓掛星辰半入天。便養專城粗遂願。名塗何羡在人先。</text>
<title>感懷</title>,<text>不樂誰知所樂在。無愁還恠有愁圍。病多事省心因靜。老去形衰慾漸微。民亦何辜臨食歎。道之將廢對書唏。餘生不盡山頹慟。夢裏時猶丈席依。</text>
<title>見姜甥書說及圃陰五常說。有所感而書之。</title>,<text>道在靜窺常愛靜。理因言晦欲忘言。衰懶久休鍾律辨。只宜心上更加存。</text>
<title>疊前韻</title>,<text>鄒孟距詖稱好辯。宣尼身敎欲無言。分明志在明斯道。語默方知一揆存。</text>
<title>聽蛩音</title>,<text>風露凄凄冷侵席。草間蛩響報秋新。聲聲喚起鄕愁切。况是明朝送故人。</text>
<title>卽事</title>,<text>人在高樓興不羣。江城秋日雨紛紛。霧中獨樹依微見。風外鳴灘斷續聞。節序無情愁易得。鄕關有路夢難分。曲欄夜夜瞻辰北。目極長天送片雲。</text>
<title>泛波亭。次壁上韻。</title>,<text>漠漠烟郊草色殘。捲簾踈雨送輕寒。靑山一面飛霞落。隱約松杉畫裏看。</text>
<title>丁未七月。時事猝變。太守罷官。治行將發。</title>,<text>眼看滄桑閱幾度。漂漂天地感行休。君恩許返漁樵社。客路遙連草樹秋。倚伏已知論塞馬。浮沈更覺等沙鷗。江湖一念猶懸闕。空望陶朱泛海舟。</text>
<title>九月。阻雨留宿冠峯書齋。贈玄彦明 尙璧。</title>,<text>孤燈圍坐話平生。小院林間夜雨鳴。萬事滄桑雙鬢白。九秋楓菊一區明。舊遊存沒增潸涕。晩學修爲勉趲程。無物劇談非切己。且將仁體細硏精。彦明論及地下世界。且有禮書共讀之約。故末句及之。</text>
<title>次季明韻</title>,<text>天爲吾人借一區。置身安處百無憂。陞沈有數難容力。出處何常未可謀。墳典自能忘爵祿。簞瓢亦足度春秋。閒中最怕悠悠過。歲月如飛去不休。</text>
<title>送姜甥。孤坐無聊。追步前韻以見意。</title>,<text>何處林泉有樂區。天時人事揔生憂。虛名白首眞堪笑。晩歲黃冠孰與謀。仙夢好銷雲觀日。縣租應漏武陵秋。爲憑賢姪行相訪。携手他年可去休。</text>
<title>挽金信仲 正行</title>,<text>詩禮模楷在。琴樽氣味醇。襟懷捐俗態。談笑見天眞。湖海身將隱。林園趣更新。風流今寂寞。痛惜失斯人。</text>
<title>除夕</title>,<text>江湖守歲弟同兄。背壁寒燈到曉明。滚滚年光悲逝水。悠悠人世感殘枰。男兒易老心猶壯。宇宙回看氣未平。酌酒強懽懽意少。拍窓風雪又心驚。</text>
<title>贈仲受</title>,<text>方寸求師自有餘。公私須審立心初。至誠猶可通金石。虛僞能無愧策書。嚼久甘生蔗啖似。拭勤明見鏡磨如。用功眞切吾將驗。有積於中自發諸。</text>
<title>次杜律春日江村韻 五首</title>,<text>輕陰籠水國。春意未全深。歲去驚華髮。時危負宿心。茅茨新計就。魚鳥舊盟尋。起傍寒梅立。淸香愛古今。其二幽居無一事。佳興又新年。遠意看飛鳥。深源玩出泉。雪消山竹活。冰坼野帆穿。園圃及時理。他餘只任天。其三岸柳新添綠。園桃欲着紅。短簷迎燠日。虛檻拂輕風。宇宙百年客。林泉一病翁。前江春水濶。孤棹卧波中。其四門巷車輪斷。虛庭長綠苔。休官安素履。學道愧凡材。隔水遙山見。迎風小牖開。忘機自白鳥。當檻去還來。其五世亂傷王粲。時平笑賈生。高樓萬里思。宣室一時榮。未售治安策。空留詞賦名。安危屬此日。曠感不勝情。</text>
<title>奉次季父回甲韻 戊申</title>,<text>守歲江村坐待晨。詩從顔巷帶陽春。先生自道衰遅甚。小子偏增喜懼新。萬事乘除難稱意。六旬康健亦徵仁。天休鼎至伊今始。更見人間紀戊申。</text>
<title>訪樓山楊丈。次壁上韻。</title>,<text>小築林園僻。先生早避名。逈臨平野濶。長對遠山晴。墳典忘飢渴。琴樽理性情。端居無外事。久已息經營。</text>
<title>次樓山丈寄贈韻</title>,<text>閉門深巷坐如癡。三復高人遠寄詩。理到信時皆可信。事從疑處莫非疑。人生禀薄還誰咎。天命流行本不私。惟有翫心吾公屬。恐敎冰火暗中滋。楊詩以福善禍淫天道多舛爲疑。故詩意如此。</text>
<title>有懷</title>,<text>時高亭從兄秀卿氏來訪。江湖寂寞卧高廬。消息人間不厭踈。親戚喜逢兵亂後。生涯粗遣歲豊餘。百年且可優遊度。萬事方知準擬虛。一去陽春難再見。明陵回首淚盈裾。</text>
<title>疊前韻</title>,<text>亂後歸來訪故廬。堦庭草沒樹扶踈。妻兒會面情何極。蔬水救飢樂有餘。戴羽一行還自笑。讀書千卷揔成虛。朝朝上下雲泉裏。細雨輕霞濕我裾。</text>
<title>秋霖</title>,<text>大雨五日。百糓盡傷。時七月念後也。前月晦大風。漕船漁船覆沒甚多。所失稅米七萬餘石。人死不知其幾。六月風拔木。七月雨深尺。海舟多覆沒。幾人葬魚腹。洪流侵平野。百糓盡生角。天意竟如何。災沴一以酷。憂時獨耿耿。撫枕長歎息。君門邃而遠。無路持獻策。</text>
<title>次或人寄示韻</title>,<text>龍馬負圖日。聖神默契時。體因象後見。變自畫前知。動靜無端始。機緘絶作爲。可求心內得。何但玩其辭。</text>
<title>次屛溪尹瑞膺 鳳九 槐壇韻</title>,<text>老槐蔭數畒。其下小壇成。未夕庭陰遍。先秋野氣淸。強勝花一樹。何羡竹千莖。他日從君飮。不妨醉帽傾。其二樹自山阿老。壇仍土築成。不識箇中趣。何知分外淸。望道心千古。憂時髮短莖。一樽登眺日。高論聽河傾。</text>
<title>秋興</title>,<text>自愛幽居好。秋來興更長。野收稻粱熟。園摘果蔬香。新釀盈樽白。寒花覆塢黃。親朋日相過。對月共斟觴。</text>
<title>重次杜詩春日江村韻</title>,<text>日日梳頭白。朝朝醉面紅。地偏三逕宅。人愧一絲風。問字來村秀。爲農學野翁。春飢亦不患。薇蕨長山中。</text>
<title>和成君允烈次示杜詩秋興八首韻</title>,<text>喜卜幽居此洞林。秋來淸景畫中森。雲邊萬木迎霜氣。竹裏孤荊背郭陰。白酒黃鷄皆可口。村童野叟亦開心。布衣尙念無衣苦。老婦休忙手自砧。其二漠漠秋空鴈字斜。登高涕淚望中華。平生未試伊吾劒。何日重逢博望槎。得見皇輿勞細柳。豈愁邊戍聽哀笳。西風不奈匪風思。引滿淸樽泛菊花。其三白髮林泉對落暉。道情深處俗情微。寒花爲愛經霜發。病葉偏憐逐雨飛。晩悟身心惟自守。久知天水竟相違。一瓢陋巷顔回樂。不羡朱門老齧肥。其四朝廷進退似飜棊。世道于今事事悲。不見詖淫害著日。政疑鄒孟辯稱時。誰知左海百年禍。揔祟江奴一死遅。獨抱遺書林下遯。虞庭濟濟寄遐思。江奴指尹宣擧。江都之難。爲奴苟免。其五亂世歸耕有碧山。閒閒自放水雲間。往時執冊登文陛。少日從師叩鐵關。駑下何能聞至道。夢中猶得拜威顔。年來芰製甚便體。尙復朝衣廁鷺班。明儒有謂大學誠意爲鐵門關。敬爲玉鑰匙。其六風塵半世雪盈頭。亂後憂思又一秋。妖祲向時驚急變。片雲今日寄深愁。稻粱得意噪黃雀。江海忘機沒白鷗。假息游魂休妄動。尙看天意眷東州。其七鍾銘彛勒一時功。何似飯蔬樂在中。五夜明星瞻北極。一年淸景遇西風。寒潭影靜秋雲白。老峽光姸霜葉紅。隣舍少年頻過從。新詩多謝起衰翁。其八上山元自貴逶迤。蓄水能成萬頃陂。爲愛晩香留菊蘂。却憐春色謝梅枝。百年榮瘁行同盡。幾箇男兒志不移。惟有耿光磨不滅。少年莫慢經帷垂。</text>
<title>通山林氏別業。次壁上八景韻。</title>,<text>蛟龍吹雨暗江城。遠水蒼茫一夜生。綠漲寒潭塵不着。滿山花卉倒波明。右龍湖春漲化翁多巧剜奇形。借與幽人以畫屛。却向太虛藏錦繡。秋來換盡滿林靑。右錦屛秋色繞竹伽籃碧澗濱。踈鍾響破石壇雲。隨風不許塵間落。只到溪廬靜處聞。右竹寺晩鍾日沈沙岸素煙生。隔水漁燈一點明。乍近虛簷還更遠。錯疑雲漢渡波星。右沙村漁火山明水暖影相連。日轉壺中鎖紫煙。似爲幽人看不足。遅遅故向夕峯懸。右新峯落照山如衆佛號頭陁。雨洗天邊簇翠螺。松上迢迢孤月擧。入簾淸影十分多。右頭陁霽月游仙往跡隔千秋。惟有高臺俯碧流。隱約晴嵐籠半面。鸞笙彷彿響山頭。右笛臺晴嵐飄搖殘雪暮山空。指點孤巖暗淡中。耳聾不聞人世事。眼前奇賞屬山翁。右聾巖暮雪○主人年老有聾病。</text>
<title>七山尹仲起 以興 家。次壁上韻。</title>,<text>苦竹黃茅不盡芟。蕭然一室負層巖。蒼茫遠峀臨長渡。隱約疎林出過㠶。佳趣扶藜觀野稼。幽懷欹枕聽風杉。箇中眞樂須存得。默坐澄心上帝監。</text>
<title>感菊</title>,<text>草堂右。種菊數十本。六月以後。淫雨惡風不止。根腐葉枯。萎絶殆盡。只有白菊三本，黃菊二本，紅菊一本得全。重陽後始開。至十月盡開。感而賦之。可憐堦上菊。風雨幾莖損。衆卉又欺凌。孤芳纔數本。猶自凌霜開。寂寞香聞遠。草木皆黃落。英華獨煌焜。世人不解愛。衡門空自遯。酌酒對爾飮。期與保歲晩。</text>
<title>挽尹仲起</title>,<text>舊遊回首揔堪傷。大化驅人歎劇忙。少日逢塲同贅舘。中年離思各林庄。橋墟已見生荒草。嵋麓那聞種白楊。衰抱不禁存歿感。薤歌唱斷淚沾裳。</text>
<title>詠雪</title>,<text>淅瀝當空灑。迷茫掩野平。飄來看有色。落處聽無聲。隙地隨風集。虛庭和月明。柴門盈尺厚。寒氣逼人淸。</text>
<title>除夕。次尤菴集除夕韻。四首</title>,<text>一年隨夜盡。萬化復從寅。壯志猶千古。頹齡且五旬。孤燈憐守歲。衰鬢厭逢春。頻起看天色。鷄窓恐易晨。其二寂寞江湖送舊年。懸燈孤照不成眠。滄桑往事偏多感。鬢髮新絲秪自憐。功業不悲劉主老。阨窮惟擬馬侯堅。義理難推功易斷。幾時了得性中天。其三萬古銷沈大化中。極天無墜降民衷。存時寂密三才蘊。用處氤氳四海同。道廢只因忘舊學。年衰尤好下新功。修身以俟如斯已。閒氣胷中老轉空。其四此生此歲難重見。守歲孤燈百感幷。空谷喜逢親戚至。幽懷賴遣濁醪傾。江梅欲放春心動。山雪猶存夜色明。惆悵五雲天外隔。起看星斗倚前楹。</text>
<title>次茅洲金丈 時保 哀東宮詩 己酉</title>,<text>紫極前星晦。哀號八域均。廟祧焉有托。國事其無津。天奪不仁甚。誰言惟德親。忍聞薤露曲。悲咽北郊春。其二立嗣歸聖德。昌期應鳳岐。民心方仰戴。神理忽參差。天柱摧中道。邦家否此時。漢流猶可斷。難盡國人悲。其三吾王罹此慽。天道詎知之。鶴去遺哀響。鷄鳴斷問儀。傳心嗟獨授。主器更何移。臣庶螽斯祝。洪基萬世期。其四微臣忝桂舘。異數入書筵。勉留親奉敎。居所奈非賢。輔道慚無術。高明仰出天。日祈成允德。何意失長年。其五自屛江湖裏。長懸鶴禁情。舊僚同慶祝。睿學佇誠明。忽遽聞傳諱。嗚呼慟失聲。孤忱無復效。當寢夢猶驚。其六重日休方頌。三朝孝益章。蒼生自祿薄。靈筭本應長。哀淚垂宸極。歸雲杳帝鄕。寃深天降割。不使我邦光。其七幽宮兆卜日。臣卽退耕時。負土未伸義。籲天空有悲。百身何可得。萬事止於斯。我志茅翁獲。銜哀和七詩。</text>
<title>橋谷春日偶吟</title>,<text>春山行徧復溪邊。柳綠花紅草色鮮。坐處更聞幽鳥語。一般春意共悠然。</text>
<title>尹瑞膺新得蘿巖水石。賦詩記勝。寄示求和。遂次其韻。</title>,<text>聞說山中樂事。更尋佳處深林。幾年不爲人識。故待今君濯襟。其二水聲上瀑下瀑。山色前林後林。中間白石可坐。日日來遊散襟。</text>
<title>姜甥奎煥冰塗羸驂。遠來相訪。其意甚勤。留語十日而辭去。爲賦一律以贈之。</title>,<text>相思不見意悠悠。愁聽孤鴻落木秋。歲晏衡門驚剝啄。雪晴滄海喜遅留。一樽談笑回靑眼。萬事悲懽欲白頭。世運看看如水下。羡君新占白雲幽。淸風上岳山白雲洞。姜甥所新占。欲爲避世之所。故末及之。</text>
<title>次姜甥韻</title>,<text>幽棲聞占萬山東。千古浮榮視去鴻。逸氣凌雲流輩伏。高情出世妄緣空。彥明母在羞官養。顔氏心齋鄙事功。不必藏名恨未早。看君物色野農同。</text>
<title>志戒</title>,<text>熟處難忘自古患。勝私要在用心剛。如今謝絶南方草。二十年來喫不當。</text>
<title>挽判敦寧黃公 欽○庚戌</title>,<text>耆社書名續耿光。親逢盛際我先王。龍飛鼎水風雲冷。鶴返遼陽歲月荒。天下達尊雖備有。人間刦數亦頻傷。於昭在上歸朝處。萬事敷陳涕淚滂。</text>
<title>挽尹善山 鳳韶</title>,<text>五十光陰迅隙暉。中年宦業困棲遅。平生忠信吾符在。餘事文章藝苑推。好質幾多衰世得。淳風可作薄夫師。天之報善觀身後。國器家珍有二兒。</text>
<title>挽申校理 魯</title>,<text>人物非衰季。襟懷自丈夫。晩登金榜選。爭覩玉聲趍。未試刳鯨劒。先埋薦廟瑚。同時違一識。悲恨短章輸。</text>
<title>贈別金義方 辛亥</title>,<text>客袂飄飄不少遅。海山重訪問何時。仁者贈言吾豈敢。歸求方策有餘師。</text>
<title>廣思菴。次季明韻。</title>,<text>窈窕無如此洞林。新成精舍白雲深。景幽多引禪僧住。地僻全稀俗子尋。池受泉流盈坎出。庭栽梧柳覆堦陰。餘生只爲依先壠。更學焚香坐攝心。其二宿願非關秪樹林。結廬要爲寄身深。麻衣草坐隨僧住。嶺月溪雲共客尋。堦下澗流淸夜響。簷前花木四時陰。從今畢命依楸檟。死葬山阿足此心。其三老寄精廬碧澗隈。幅巾藜杖日徘徊。魚馴至樂潛還出。鳥識忘機去復來。襟向老禪評水月。步聯游客踏莓苔。如今始覺初心得。纔出東華十丈埃。</text>
<title>經筵官削名後。樓山楊丈寄詩致唁。次韻以謝其意。</title>,<text>虛生自愧丈夫身。又作田間逋播臣。恩渥未酬河海大。瞽言敢附舜堯陳。除名勸講安愚分。薄責深愆戴至仁。多謝詩篇寄意厚。超然榮辱仰高人。</text>
<title>廣思菴</title>,<text>結廬傍先壠。乃在牛山側。山深境幽絶。而與人世隔。緇徒喜來居。瞻護共心力。我來寄眠食。朝夕上塋域。生當畢命依。死欲葬其麓。四時修歲事。於焉聚我族。兄弟及子姪。儼然序昭穆。齋宿祭畢燕。棟宇忻有托。養魚費疏鑿。種果勤封植。果可充籩實。魚可代野蔌。取以供祭用。事事爲久畫。却念世敎衰。人心日以薄。朝死夕而忘。况復年代百。有墓不知處。誰復禁樵牧。我思每及此。不覺心痛衋。斯昔后山翁。所以亭記作。反復一思字。字字孝思激。因親以廣思。此語尤親的。我取名斯廬。要以示無極。思之固宜廣。莫先思先德。奉持守遺法。惟恐有墜落。我家亦有法。曰修身勤讀。先祖詠以詩。先子傳之得。旣作隨身符。且爲子孫勖。吾輩愧不肖。未免有扞格。白首無所成。追恨竟何益。因玆菴號揭。作詩以付壁。尙冀後人視。永世思無斁。</text>
<title>辛亥孟冬。金上舍稚明 時燦 訪余於廣思菴。留與論太極先天之指。自余遭山頹之痛。朋徒散處。此事久廢。今復得之。孤陋甚幸。謹賦古體四篇長律一首。以見謝意。且以斯菴之搆。講學始此。於是而識之。以存山中故實云。</title>,<text>歲晏寄僧廬。桂樹山之幽。流光惜不住。壯心驚鬢秋。古人那復見。此道誰與修。今人不同懷。伊謂我何憂。其二池面看魚躍。簷前聽鳥求。眷言同心子。安得共玆遊。忽驚抱書至。於我十日留。疏食不厭共。忻然失百愁。其三先論太極圖。次及先天學。上溯龜馬文。超然會其極。萬化從中出。陰陽互藏宅。皇天示人全。聖神重指畫。此意誰復傳。俯仰空歎息。得君警昏怠。明窓愁日夕。其四孔朱世已遠。吾道日剝蝕。異言旣競馳。俗學復迷溺。隻手障河决。誰人任其責。豈無才高者。爲之奈不力。伊我老無得。抱書潛悲惻。願言吾黨士。發憤忘其食。其五抱書高卧壠雲邊。喜得佳朋細與硏。至理共窺論太極。昊羲若見講先天。高才有志君誰似。老大無成我自憐。須識聖狂分造次。一生持戒在冰淵。</text>
<title>廣思菴書懷</title>,<text>世人重利祿。不知有道德。萬鍾何加我。令聞垂無極。取舍諒非難。沒溺何其惑。歲寒窮山裏。忍飢親簡策。人皆笑我愚。我自以爲樂。况復依松楸。瞻掃勤朝夕。雖愧順寧旨。存沒庶爲則。</text>
<title>冬至感懷</title>,<text>重陰塞天地。萬化寂若息。眇綿一線陽。忽在泉下復。雷奮勢莫當。次第千門闢。一往復一來。天運自不忒。如何人世事。一否無終極。其二明室一失馭。羯奴僭黃圖。中州萬里大。曾無一丈夫。坐使百年間。腥穢迷九區。上天本至仁。豈久忘皇朱。西湖舊雲氣。尙聞無時無。其三孟朱一見抑。陸氏殘緖振。陳王迭䧺唱。勢盛淸談陣。人心化爲狄。不待羯皷震。沈淫百年餘。寇戎乘其釁。尋思禍亂源。創始詎不愼。其四皇王統已絶。天眷在吾東。聖祖奮大義。一二有臣同。擬提左海師。一淸函夏中。中道忽崩殂。率土含哀恫。天意儘莫測。胡運猶未終。其五殷師昔東來。吾道與之俱。中間幾滅息。聖朝明士趨。栗翁啓眞源。尤老廓昏衢。羣邪伏不起。學者皆宗朱。龍虎一已逝。鰌狐競舞呼。其六百世無善治。所賴眞儒作。程朱及栗尤。典刑俱已邈。所以一天下。寥寥長夜黑。皇天不棄民。繼開誰任責。吾老不可見。抱書空歎息。其七靜極則復動。陰極則陽生。亂極則復治。惡極則善萌。天人本無二。此理終古貞。善惡尤宜謹。治亂原人情。人人復其善。何憂世不平。</text>
<title>次尤菴先生讀朱子大全有感韻 壬子</title>,<text>千五百年人篤生。會當元氣極醇淸。百家喧噪從而廢。羣聖淵源至是明。海濶天高心許大。毫分縷析理彌精。全書鑽仰無窮盡。每讀奚徒適適驚。其二間氣尤翁應運生。昏衢白日揭新淸。循循幅尺視元晦。贊贊幄籌尊大明。一統繼開擔負重。諸家論說櫛爬精。靑丘百世功無二。屛伏羣邪霹靂驚。</text>
<title>次尤菴先生用康節韻。咏晦菴夫子。二首</title>,<text>夫子道參陰與陽。昭昭全體貫三光。如何僭僞多生敵。可笑妄庸揔昧方。蚊蚋成雷空自閙。蜉蝣撼樹儘何妨。茫茫墜緖尋難見。須惜光陰隙駟忙。其二前有紫陽後華陽。昭乎日月道同光。一般時遇顚冠屨。千載心傳夾直方。三聖承功誰復屬。外人稱辯未爲妨。海天豈易管蠡測。敬讀遺書愼莫忙。</text>
<title>卜居</title>,<text>卜居南塘上。門對鰲山靑。鰲山高入雲。屹立勢不傾。南塘水澄明。萬象涵不盈。伊我樂山水。愧非仁智情。自遭山頹痛。瞻依失典刑。幸家山海間。俯仰至理形。巖巖景崇秀。浩浩思滀渟。師友道在是。起居聊作程。况是不我違。常令几席淸。與此長周旋。而不出門庭。</text>
<title>贈別宋士能 能相○甲寅</title>,<text>千聖相傳一直字。尤翁臨歿更丁寧。逢君益起秋陽思。願共持循度此生。</text>
<title>次金伯三 敎行 冬至韻</title>,<text>天心可見一陽初。萬化推行自有餘。反驗吾心元一理。莫追影似但求書。其二學道方能復性初。聖賢開示更無餘。喜君過我竆山裏。淸夜懸燈講古書。</text>
<title>次尹瑞膺寄示韻</title>,<text>十載江湖作逋臣。君恩未報此何人。中宵起誦敷言訓。恨不當年仔細陳。昔年筵中。雖先極論調停之非。時未有借引皇極爲說者。故不得詳陳其義。以破其說。至今追恨。</text>
<title>和謝金仲明 時哲 寄示韻 乙卯</title>,<text>一理循環不改初。陽春必復大寒餘。小疑大信天人事。往跡昭昭歷代書。仲明詩以殃慶乖舛。有憾天之語。故反其說而解之。其二麟經大義劈頭初。黜許誅楊接緖餘。憂患一心人莫識。秪今無地誦遺書。其三聖德遠過洪武初。狂言妄拾錢公餘。寬恩尙許安田里。閉戶省愆撿古書。</text>
<title>乙卯四月。聞前月末。李子三 台重 以持憲陳疏言事。重觸天威。栫棘黑山島。渡海賦詩五言一絶。辭無怨悔。意甚安和。可見其所存也。遙次其韻。寄呈棘中。</title>,<text>君臣道虧喪。子獨知爲臣。蹇蹇匪躬故。時人笑妄人。其二直聲天下聞。不是盡爲臣。異日君心格。冀君效大人。其三我識君心事。何歎作逐臣。讀書且善飯。終活海東人。</text>
<title>次沈信夫 潮 韻。贈別金常夫 謹行。丙辰</title>,<text>天寒遠訪感君情。歲暮窮閭慰老生。至理那從言說得。聖功惟在道心明。江湖僻遠宜相忘。世路崎嶇苦未平。此意高山應有會。丁寧一語付君行。其二江海相隨揔有情。共將黃卷寄餘生。諸君莫忘還珠戒。老我猶希秉燭明。博雜方知離道遠。是非難見貴心平。由來憤樂相終始。夫子門庭庶可行。</text>
<title>登高賦示沈聖游 觀</title>,<text>小丘平可坐。携友步相羊。積水連天濶。靑山入海長。百年多病廢。萬里獨登望。恢廓朱夫子。千秋仰末光。</text>
<title>又疊前韻。別聖游。</title>,<text>雪裏湖山覿雅容。淸遊重繼踏花紅。連旬對榻忘飢渴。竟夕論文辨異同。反約豈於詳說外。傳心亦在不言中。送君今日無窮意。毋負前詩一字䧺。</text>
<title>丙辰臘月二十八日。與宋士能同謁黔潭同春先生院祠。留話二日。</title>,<text>杖屨曾遊地。後人俎豆修。客來尋舊宅。歲暮寄滄洲。山色千層秀。江聲萬古流。君民當日志。怊悵壠雲愁。</text>
<title>挽李黃州 浤○丁巳</title>,<text>先烈當時莫與倫。故家風範自殊人。銅魚聲績那知器。花甲年籌未報仁。猿樹枯腸悲不盡。鳳毛奇標慶猶詵。回思桂苑周旋地。往事悠悠跡已陳。</text>
<title>挽橧巢金尊甫 信謙○戊午</title>,<text>石室春秋義。農巖道學眞。三韓人有賴。百代名無磷。型範君猶在。心期歲晩親。擬從尋墜緖。忽涕曉星淪。</text>
<title>戊午冬。余在墳菴。沈聖游徒步來從。數月而去。其意甚勤。顧此衰病之甚。精神昏瞀。言語無力。未有以副其來意。不勝愧歎。聖游誦傳高山贈行之詩。諷詠以還。多見君子愛人之意。而益歎衰朽寡陋之無以益人也。聊步其韻。以見區區愧謝之意。己未元月上旬。</title>,<text>何幸良朋數月居。更逢梅柳早春舒。人能克己方知樂。學到忘言是讀書。少日工夫惟祝爾。暮年悲歎莫師余。同心千里猶同席。不必臨歧摻別裾。</text>
<title>復用前韻。寄贈沈信夫。</title>,<text>林下日長處士居。道高宜卷亦宜舒。五年隔面常勞夢。千里傳心獨有書。吾道日孤惟恃子。盛年虛負卻慚余。聖門多少商量事。何日湖山重執裾。</text>
<title>廣思菴書懷 己未</title>,<text>一卧孤菴歲月深。雪消花落葉成陰。天時忽忽如飛翰。人事悠悠揔負心。醉後歌吟猶壯志。靜中功用只端襟。瑤絃獨奏無人聽。嶺月林風是賞音。</text>
<title>次寒水齋先生韻</title>,<text>伏讀先生詩集。贈小子二絶。亦在其中。此詩之作。在於壬午。今去壬午三十八年。轉頭之頃。此生已老。而了無所成。虛辱知奬。奉讀遺篇。不勝感涕。謹次其韻。留作後戒。己未孟夏日。異說紛紛紫亂朱。斯文一統奈今無。遺書滿篋無人讀。獨抱窮山歎道孤。其二玉匙曾攀叩鐵關。恩深河海義丘山。當時敎語今虛負。手奉遺篇涕淚斑。原韻妙歲高才學孔朱。說經精博似君無。辛勤遠訪漁樵社。何幸殘年德不孤。秋風匹馬叩荊關。歲暮歸程雪滿山。尙爾臨分情黯黯。重尋須趁澗花斑。</text>
<title>次寒水先生追賡溫宮御製詩韻</title>,<text>丁酉三月。大駕幸溫泉。引見老先生。先生旣歸。有御製詩曰。寤寐思賢幾降書。高堂新接德容初。欲看病子歸忙遽。恨不還都載後車。庚子大喪後辛丑。內降先王遺稿。先生始得奉覽其詩。感激追賡詩曰。千古恩榮罕帛書。溫宮催喚布衣初。雲章始奉攀髯日。哭向蒼梧望帝車。溫宮禮賢。千古盛事。及其仙馭上賓。樑木繼摧。而世道日變。追思往日。不勝感慨。謹次其韻。以寓沒世之思。己未孟夏。渭川奇遇昔聞書。何意溫泉我見初。奎璧至今留寶氣。士民哀慕望雲車。其二明陵盛德不勝書。叔世休明又一初。東土含生無祿慟。帝鄕千歲杳仙車。</text>
<title>次宋士能寄示韻</title>,<text>出處何須問。雲泉亦宿緣。不才學稼圃。無事管風烟。至理窺黃卷。壯心愧白顚。林園多樂趣。時物各呈姸。</text>
<title>庚申四月初一日辛未。參遂菴先生延謚宴。移宿黃江書院。次鳳巖以詩志感之韻。</title>,<text>良辰美景晝遲遲。盛事今看際盛時。聖主尊賢靑史煥。仙官奉誥紫泥垂。錦筵江閣雲天以。春色山家雨露滋。感慕偏深門下士。典刑秋月邈難追。</text>
<title>登大關嶺。次屛溪韻。</title>,<text>鳥道懸天去。我行在半空。山連雪岳白。水盪火輪紅。關海千重遠。雲烟一望通。平生四方志。今日駕長風。</text>
<title>訪烏竹軒。次三淵韻。</title>,<text>先生故宅倚岧嶤。昔歲叢篁尙未彫。心法一般明水月。名聲千古仰雲霄。斯文賢作殆天相。世道人亡歎日消。孟母三遷更孰繼。舊軒登處望遙遙。</text>
<title>洛山寺。次屛溪韻。</title>,<text>古寺隨春至。長風駕我來。憑虛瞰幽窟。觀海上高臺。積水天連濶。重雲日出開。雖無南岳句。且擧濁醪盃。</text>
<title>淸澗亭。次簡易韻。</title>,<text>勝賞關東大抵同。箇中淸澗自無雙。爲有爭䧺滄海濶。尤翁大字壓軒窓。</text>
<title>海山亭。次尤翁韻。</title>,<text>平生未識大人心。今日登亭此可尋。糟粕塵中留斷簡。事功天外過飛禽。巖巖氣像高山在。浩浩胷襟碧海深。鑽仰千秋誰較看。白頭憑檻動幽吟。</text>
<title>三日浦。次屛溪韻。</title>,<text>四仙遺跡我來訪。六六峯高擁作屛。鏡面圓平容小艇。湖心突兀著孤亭。丹書髣髴雲棲壁。玄圃微茫月滿汀。好事何人傳異說。林巒無語古今靑。</text>
<title>楡店寺。贈別高城宰權敬仲 定性。</title>,<text>自抱樑摧痛。思君意萬重。幾年雲樹隔。今日海山逢。况作丹丘主。同登白玉峯。前期知更遠。臨別欲沾胷。</text>
<title>隱仙臺。望十二瀑。</title>,<text>奇觀何恨失龍淵。更上高臺訪隱仙。十二瀑懸千尺壁。玉龍飛舞向臺前。</text>
<title>出洞時。次朱子出衡嶽與二子韻。</title>,<text>歷覽仙山遍。歸來喜眼明。平生勞遠想。今日愜幽情。眉額應霞氣。衣裾尙水聲。他年應再到。雲物定相迎。右朱子韻纔出深山眼界豁。一番光景更看新。是心會處皆眞境。逐物何須更索眞。右南軒韻匹馬東關路。幸從數子來。海臨銀萬頃。山倚玉千堆。跡似圖南翮。思同啓蟄雷。奇遊可能再。歸道更徘徊。右林擇之韻</text>
<title>挽成承旨子長 震齡</title>,<text>嚴程日千里。冰雪阻川原。未涉重溟險。先招旅舘魂。善人無所勸。天道竟何存。補衮平生志。空題二字旙。</text>
<title>屛溪尹瑞膺回甲賀詞 癸亥</title>,<text>海翁來祝山翁壽。爲喜重逢癸亥年。三字身符顔氏學。一生家計紫陽編。冰壺氣像今誰似。寒水精神獨爾傳。天相斯文應未墜。韶顔白髮衆呼仙。</text>
<title>墳菴重修。次季明韻。</title>,<text>增葺精廬易舊楹。蒲團竹椅坐來淸。優遊丘壑初心得。依近松楸晩計成。山氣四時無盡變。溪流千古有新聲。休言地僻經過少。靜夜相期好月明。好一作皓</text>
<title>次朱子次東坡詠梅韻</title>,<text>江湖僻遠卧窮村。世間那事牽我魂。多病久斷四方志。有書難看雙眼昏。庭畔老梅會人事。開花不近侯家園。似嫌早發還先萎。遅待春天風氣溫。淸華自持瘴烟濕。色鮮尤宜朝日暾。天機全見不造作。妙意無窮共誰言。隨風飄落不敎掃。滿庭香雪揜柴門。年年花信二月日。對爾忘愁斟綠樽。盆梅皆用人巧作。庭梅不然故云。</text>
<title>對月感懷詩二首。寄贈金弘甫 毅行。</title>,<text>月光附月魄。無魄卽無明。將謂魄非月。明從何處生。其二魄與明相合。團團一鏡磨。雖然一片月。明魄各還他。前章喩虛靈氣禀本非二物。後章喩虛靈氣禀所指不同。各還之說。用佛家語。</text>
<title>次龍潭太守有俟亭韻 己巳十二月</title>,<text>深深玉洞世無傳。今日亭成似有緣。百道飛流喧一谷。萬山環擁護三椽。花朝月夕皆佳興。地秘天藏問幾年。有俟亭名知不偶。使君爲政管雲烟。</text>
<title>敬次先生寄題從子爕百趣亭韻。寄呈百趣亭主人。庚午</title>,<text>紛紛百趣揔身外。一片靈臺保守難。箇中眞樂尋何處。丈席微言體認看。附原韻閒情百種誠多趣。仰面回頭不奪難。一事能爲眞箇樂。案中牙軸炷香看。此詩乃辛丑所作。盖先生絶筆也。是年八月。易簀于寒水齋。</text>
<title>自警吟</title>,<text>見下</text>
<title>次李公擧五常氣質性詠韻 二首</title>,<text>見下</text>
<title>次王陽明良知詠韻 四首</title>,<text>見下</text>
<title>代主人翁。答瑞巖僧。丁亥</title>,<text>一片靈臺主者誰。其中盖有惺惺翁。翁之擇身不擇人。何况擇地之西東。言人無賢愚。地無華夷。而皆有是心也。 西方之傑挾翁來。窺見中國無英䧺。胡文定公曰。孟子沒。世無專心之學。西方之傑。窺見間隙以爲無人。遂入中國。 淸宵瑞巖暗相付。雪山星月巖邊籠。釋迦入雪山。見星月悟道。此謂瑞巖僧傳釋迦心法。 區區自喜亦謾愚。夜夜喚翁超昏濛。朱子謂傳道之人。眞正大英䧺。此言佛氏略挾其心地工夫。乘中國無人而入之也。 喚來喚去喚何事。喚我惺惺還入空。佛氏以空寂爲宗。故有眞空頑空之語。 惺惺入空竟無用。我自惺惺何補公。恨公不知我惺惺。惺惺道與乾坤通。明道詩曰。道通天地無形外。 纖塵不着止水面。萬象森羅明鏡中。止水明鏡皆喩心。本出莊子。儒佛皆用之。纖塵不着。是惺惺氣象。萬象森羅。言萬理咸備也。 山河大地亦呈形。渾天風月光玲瓏。山河大地。本佛語也。今借用之。渾天風月。儒家多以是言心法。此言天地萬物。其理具於吾心。而心之所照。無不呈露昭晰也。 莫恠無中有象涵。爲是惟皇曾降衷。朱子詩曰。若識無中涵有象。言無形之中。有至實之理。卽所謂降衷之性也。儒者之見心性實。故喚醒此心。要照管萬理。佛氏之見心性空。故喚醒只在此。更無用處矣。儒佛之辨只在此。 庖羲謀我畫八卦。姬武師之衣一戎。堯舜得我協萬邦。孔孟受之開羣蒙。伏羲以下所引諸聖。言聖人心法。皆有實用。不但喚醒在此而已也。 如何公輩一種人。將我妄希超化工。佛氏之意。本欲將此精神知覺。超越生死。故自謂天地萬物。雖壞滅幻化。吾之覺性。常住不滅也。 平生豈知我所有。三界諸法空華同。三界。言過去見在方來三世界也。諸法。卽三綱五常等法也。佛氏以世間諸法。皆爲幻妄。而比之空中之華。三界諸法空華等語。本皆佛語也。 不向天上覔眞月。却來潭底撈䑃朧。此言佛氏只見心性影子依俙處。而不見心性之實體也。以月喩之。本借佛氏語。以攻其說也。 生滅旣滅寂滅滅。一味昭昭潛絳宮。生滅旣滅寂滅又滅。佛氏語也。此乃佛氏究竟法也。絳宮心也。 形影乍窺雷光裏。走行榛莽其身終。先儒曰。佛氏放定靜之極。略見心性影子。又曰。此是石火電光底消息也。 喚我惺惺只如此。非我負公公自矇。問公曾聞敬字麽。程門有人能用功。公家老坡打不破。我惺惺法斯爲崇。東坡見程門人捧敬曰。何時打破這敬字。晩年又參禪佛者。許以悟道。收入於傳燈錄。傳燈錄。如儒家之道學淵源錄。故云公家蘓仙。</text>
<title>桃花依舊發精神 己丑</title>,<text>盧格著書以譏考亭之學。其友屠容作桃花詩以贈之。詩曰。桃花遍開玉樓春。杜宇聲聲花外聞。啼到血流唇舌破。桃花依舊發精神。盧卽爲陸學者也。萬古不凋天地間。仲尼元氣顔回春。千五百年一結花。桃花一樹生南閩。眞宰應泣露精華。萬枝千葉皆根仁。梧月明時影扶踈。柳風來處香紛繽。寧比劉郞賞玄都。不煩金母栽瑤津。周南化雨昔夭夭。雲谷新庄其葉蓁。移來處處揔一般。玉樓春色凝淸晨。花間夜夜啼何物。子規猜殺天和醇。天津一叫禍屬猪。更化江西今後身。平生胡叫大拍頭。舊習猶然啼苦辛。無心開處盡意啼。不奈花何空破脣。脣破血流枉自愁。依舊紅霞和露新。千葩萬蘂爛如錦。無限天機隨處伸。牛蚕玄理海天胷。一片花心含箇眞。由來造化費呵護。肯受微禽花下嗔。聲聲縱作老獅吼。不關瓊蘂全眞淳。飛飛謾苦憶舊巢。回首象山迷荊榛。千載不盡武夷春。至今花發猶精神。</text>
<title>次朱子次東坡詠梅韻 癸亥</title>,<text>歲暮林臯處處村。寂寞羣芳俱斷魂。屛間小盆老査護。玉蘂不受冬霧昏。數枝堪誇灞橋雪。千樹不羡江南園。澆灌不借造化力。未春先回春色溫。踈影乍橫入簾月。暗香欲暖透窓暾。佳人美女譬還褻。霜縠氷紈何足言。華堂金屋本不著。秪好竆山看閉門。對之亦可消鄙吝。日日須醉花下樽。右盆梅</text>
<title>縣齋對南山 丁未</title>,<text>朝起對南山。暮坐對南山。南山不我厭。日當几案間。霧橫藏半面。雲飛露孱顔。雲物無定態。山色自一般。最是微雨過。新粧洗螺鬟。淸光分外多。對此心愈閑。近簾若可親。倚天勢莫攀。不聞伯夷風。可使廉俗頑。非我山有素。何能客東關。叢桂且淹留。天餉知不慳。他日別爾去。惟應夢裡還。</text>
<title>次姜上舍大庥 柱宇 寄示韻 辛亥</title>,<text>少學老無成。賦予負皇天。虛名謾自誤。中歲趨日邊。不才宜退斥。敢云炳幾先。歸來萬事驚。逆節遞相傳。恩召忽再降。愧名繫經筵。狂言觸雷霆。寸心空自懸。聖恩薄其責。削名守里田。思昔奸黨籍。亦及林野賢。千載簡策上。姓名同蹁躚。豈敢慕往迹。忠憤內自燃。躳耕以養老。沒齒猶忻然。閉門省愆尤。分甘明時捐。讀書讀愈多。難究理微玄。祗恐無所聞。遂爾溝壑塡。虛辱故人意。德崇愧蒼巓。德崇一作壁立</text>
<title>雪夜宿廣思菴</title>,<text>日暮投小寺。雪飛散瓊英。千林迷所向。一筇扶我行。暫解形役勞。慰此歲寒情。夜久窓間宿。骨冷夢不成。解帶還覓衣。推枕誦前經。誦罷耿不寐。但聞松風聲。微月出東嶺。照我襟懷淸。凝神息萬慮。湛然內自明。一氣中夜存。斯言驗存誠。天明乃獨坐。林日當窓生。一氣存誠。卽孟子夜氣存仁義之心之意也。</text>
<title>奉和大報壇御製詩 甲申</title>,<text>皇壇祀事我王親。地坼天崩閱幾春。大計昔聞薪膽設。深誠今見豆籩陳。東偏草木咸蒙澤。北望君臣盡濕巾。八域從玆忠義激。先朝遺志不難遵。</text>
<title>讀孟子好辯章 乙酉</title>,<text>孟氏遺書久眼遮。巖巖氣像不吾遐。事功卓犖承三聖。辨說縱橫斥二家。已令當時開一治。更敎後世仰餘華。秪今異說盈天下。辭闢何人復息邪。</text>
<title>丙申冬。御筆書下華陽興巖書院八大字。隨下備忘。以示尊賢斥邪之意。遣禮卽宣揭院額及備忘。繼遣承宣致祭。誠斯文莫大之慶也。李承宣 喬嶽 作詩記其事。搢紳章甫多和之。謹次其韻。</title>,<text>仙官銜命入林深。二老高風聖主欽。寶墨煌煌如日揭。綸音懇懇怳天臨。精禋更覺恩波溢。世道寧憂洚水淫。寄語紛紛讐正者。蜉蝣焉得撼崇岑。</text>
<title>讀擊壤集 己亥</title>,<text>擊壤詩成應瑞奎。都將萬化入思齊。皇王帝霸承褒貶。雪月風花奉品題。掌上機權把有定。胷中剖决廓無迷。揔緣許大精神好。只少工夫斂就低。</text>
<title>萬東祠</title>,<text>寶墨東來落此墟。一間祠屋奉雲車。山中日月皇明舊。洞裡乾坤萬曆餘。再造藩邦恩可忘。同亡社稷義孰如。每年吉辰春秋季。祭罷衿紳淚滿裾。</text>
<title>次退溪集韻。示蔡君範 之洪。</title>,<text>落日蹇驢度萬川。通宵淸話意懽然。春山光景惟吾管。寒水精神獨爾傳。不須高論竆心外。且靠當行在眼前。莫把榮枯差異看。世間何事不關天。</text>
<title>感春</title>,<text>堯舜乾坤禹貢山。一般春色滿山間。花爭姸處精神見。鳥獨吟時意態閒。萬物無情皆自得。吾人有欲故多艱。靜中新趣悠然發。親見三王二帝還。</text>
<title>贈閔鼎相</title>,<text>江湖城市未分開。忙裡生涯謾自咍。一善於吾何有也。少年惟爾可望哉。身名敗沒難追補。歲月蹉過不再來。虛負海山同學計。且於心上自栽培。</text>
<title>次楊會卿 命彦 韻</title>,<text>惟皇降衷聖愚同。仁義良知自小童。萬善豈求吾性外。一身元在道機中。寧爲分寸躋堂拙。不作勳名盖世䧺。江海優游亦夢死。敢將新戒付歸鴻。</text>
<title>春日感興</title>,<text>獨卧林泉友太虛。閒中古意付琴書。乾坤秦漢前猶是。日月唐虞後若初。草木盈郊周雅舊。山川繞屋禹治餘。如何至治今難見。唯有春光到野廬。</text>
<title>次姜甥 奎煥 韻贈別 壬寅</title>,<text>天道一陰又一陽。哲人觀象識行藏。操舟莫近千層浪。下宅須尋數仞墻。隨我華山分半界。從君東壁借餘光。今來縱失從容計。會待堂成講直方。</text>
<title>謁道峯書院 癸卯</title>,<text>精一心傳接聖門。百年相忘起斯文。同悲隻手擎天志。可說當時蔽日雲。萬丈峯孤祠寂寞。三朝論定事紛紜。不關山外滄桑事。滿壑松篁自一羣。院後有石峯揷天。名萬丈峯。三朝指孝顯肅。三朝尊禮尤翁至矣。而乃有今日事故云。○是年尤翁黜院享。</text>
<title>次關東亞使朴士儀 來羽 寄贈韻 丙午</title>,<text>栗谷精神瑞雨甘。華陽氣像更巖巖。不磨名義垂年萬。無上玄微貫極三。撼樹蜉蝣眞好笑。迷塗軌轍也應慚。思君欲與論斯事。回首東關意不堪。</text>
<title>次或人寄示韻 戊申</title>,<text>天地無窮混又闢。中瞻日月往而還。誰窺至理形聲外。好看玄機動靜間。志海川流終到海。出山雲物復歸山。眼開何處非存道。莫把塊然去學顔。</text>
<title>次屛溪尹瑞膺 鳳九 槐壇韻</title>,<text>壺中日月繞壇傍。天地悠悠我思長。點瑟希時春意靜。陶樽開處夏陰凉。百年偃仰依三逕。萬象牢籠玩一塲。閒廢不忘憂愛志。悵望宸極立彷徨。</text>
<title>次茅洲丈廣平 投化明人田會一中原故居 事蹟詩韻 帖中有記文二篇。亦茅老所作。</title>,<text>寶帖驚看落弊閭。撫嘆今昔意悽如。百年中土歸狂虜。一治東方驗是書。義士迹投避秦日。聖朝思切戴商初。斯編可續詩終後。不獨下泉念帝居。</text>
<title>次沈信夫 潮 韻。贈別金常夫 謹行。○丙辰</title>,<text>一室江湖養性情。百年天地怕虛生。自踈世路身常靜。老耽遺經眼暫明。會意不知千歲遠。閒愁渾覺一時平。論襟忽得良朋至。不啻懽忻跛欲行。</text>
<title>自警一首。呈沈信夫。</title>,<text>如飛歲月不曾居。又見新陽出地舒。白首已無當世志。會心惟有古人書。且將餘日求聞道。以竢後人知罪余。義理無窮功易斷。虛生此世愧襟裾。</text>
<title>與屛溪會酒泉。敬次淸靈樓肅廟御製韻。</title>,<text>休說中州有酒泉。宸章褒勝此間全。水聲如聽天球響。山色猶看御氣連。共惜春光渾似昨。於戱至德詎忘前。靈樓望北悲思集。淸夜彷徨獨不眠。</text>
<title>戊午冬。余在墳庵。沈聖游 觀 徒步來從。誦傳高山贈行詩。聊步其韻。</title>,<text>飄然短褐訪幽居。意氣看君自泰舒。士別三日眞刮目。心無一事獨耽書。儀容對玉能消吝。談屑霏瓊更起余。年老益思親勝已。不堪千里又分裾。</text>
<title>贈別金仲明 時哲 謫行 丁未</title>,<text>寓形於宇內。夷險揔浮遊。尙喫蘇卿雪。何悲宋玉秋。㤪尤非理達。誠敬得心休。天道終于定。好歸押海鷗。</text>
<title>次成君覺韻</title>,<text>吾道身俱廢。虛室靜生春。熟處方無息。誠時却有神。但憂千載屈。寧計一朝伸。重感傳心妙。所求只在仁。</text>
<title>贈示沈聖游 丙辰</title>,<text>少年莫自恃。歲月去如流。牛解先從易。溜穿在不休。理明知所往。氣勇行方優。有志如君少。悠悠恐不酬。其二牢落江湖遠。衰遲一病翁。安閒亦厚餉。貧賤敢言竆。心事書盈篋。行藏道信躳。殘年憂廢墜。扶策倚諸公。</text>
<title>次季明韻。贈別宋士能 能相。戊午</title>,<text>秋風送君日。懷抱一何多。水國鴻初至。賓堦菊欲華。論心千古事。倚劒一悲歌。別後相思夢。氷壺瑩不瑕。</text>
<title>暘谷新居</title>,<text>安身老得所。臨水屋三間。晩計依松檟。幽情托蕙蘭。朋來斟白酒。客去對靑山。還愧古賢聖。不虛一日餐。</text>
<title>次李公擧 柬 遊寒山寺韻 己丑</title>,<text>一部朱書詔後人。粲然精義照千春。區區莫狂分初晩。秪好平心默會神。朱子與呂子約論冲漠書。公擧疑其爲初年未定之論。故末句及之。</text>
<title>次韓永叔 弘祚 韻</title>,<text>道如有朕不成道。卓爾吾君善說道。更見一中含五殊。方推賜也聞天道。</text>
<title>燈火喩性 辛卯</title>,<text>何知四德性中具。我看燈明理可融。外光中黑炎而上。四箇都含一點中。</text>
<title>贈徐德汝 輔世○甲午</title>,<text>未發謂中兼氣否。氣兼言性在何邊。煩君爲我逢礬友。一語分明討得傳。</text>
<title>棄官歸鄕途中感春 辛丑</title>,<text>來時不重去何輕。進退非關爵祿榮。暗向東天頻涕泗。今人寧識我深情。還家數日。時相筵中駁遞。</text>
<title>雨後感興</title>,<text>水聲乍靜無風處。山色初浮得雨餘。坐看動靜相涵意。何處天機不是如。其二雨餘山色淨無塵。嬾綠姸紅更有神。看取至人心內事。一般光景四時春。</text>
<title>四體喩性</title>,<text>四德在人四體如。如何二氏妄論虛。位置分明隨感應。孟朱遺訓我聞諸。孟子曰。人之有是四端。猶其有四體也。朱子曰。人之爲人。孰不具是性。分而論之。其別有四。猶四體然也。其位各置。不容相奪。其二性如四體亦非如。至實元來復至虛。位置雖殊還一物。孟朱遺訓更詳諸。</text>
<title>宋士能以余前日直字詩付壁觀省。復以書來求畢其說。更賦二絶。以答其意。甲寅</title>,<text>浩然剛大塞天地。這箇都由直養成。唯有知言先養氣。更看鄒聖說分明。其二直字元來貫內外。鄒書養氣說猶偏。須先直內能方外。洙泗微言道大全。</text>
<title>感春 丁巳</title>,<text>讀書難見古人意。持志常憂悍馬奔。寒齋靜夜尋前事。揔是悠悠不著跟。</text>
<title>次寒水齋先生韻</title>,<text>天眷斯文再降朱。襟懷水月一塵無。若星有斗人皆仰。千載心傳也不孤。其二依歸昔日走江關。顔子春生孟泰山。慚負廿載鑪錘力。大人心事未窺班。</text>
<title>次屛溪寄示除夕二十絶韻</title>,<text>今年癸亥。卽屛溪老兄回甲也。除夕感懷詩二十章。寄示覔和。盖知余之同此懷也。余年回甲。又先一年。而衰病日甚。則其感歲之懷。尤有甚焉。謹步來韻。投塵淸几。詞雖鄙陋。志則可見也。元月日。暘谷病友稿。我生六十二年經。前去光陰又幾程。義理難精功易斷。却驚衰鬢歲頻更。其二我降先公又一年。久居人世亦徒然。一般孤露餘生慟。瓊什投來涕自泫。其三山頹廿載典刑邈。後死人間道孰成。共理遺編吾友在。歲寒心事獨崢嶸。其四最恨吾生邈虞夏。秪從遺史見班班。恭惟千載心無泯。希聖希天在學顔。其五最恨吾生在偏域。觀天坐井每兢兢。由來至理無間隔。傳習於身可學曾。其六最恨吾身受氣駁。早知變化在提撕。至今猶未鄕人免。人十己千愧子思。其七最恨吾身多過失。朝而猶是暮而猶。偏難克處終難克。令聞無竆愧仲由。其八最恨斯民濟無術。何由四海與同春。年年疾疫仍饑饉。愁見村閭僅有人。其九最恨斯文統無術。紛紛論學不同言。平生解見程朱說。後世方能遇子雲。其十最恨斯人敎無術。風澆俗薄甚今時。厚躳薄責人方化。多愧吾身作則儀。其十一稍喜吾生後朱子。遺書枕籍度秋春。庶幾學問無差處。始信潭翁善曉人。其十二稍喜吾生在東國。幸蒙遺化自仁賢。矧今四海腥羶日。獨講周文儘大緣。其十三稍喜吾鄕多俊彦。每將經訓共推詳。老殘得此誠非分。更喜斯文一脉長。其十四稍喜吾廬近先壠。瞻依朝夕子孫同。尋塋每伴菴僧去。不用便輿只一筇。其十五稍喜吾居海天近。登臨想像草廬云。歸來一室成孤坐。溪水涓涓聽夜分。其十六稍喜閒來訪山寺。徘徊孤月影珊珊。或逢學子携書集。淸夜挑燈對案看。其十七稍喜閒中筆硏近。儒門事業恐差池。居然箚錄盈箱篋。敢冀人知只自知。其十八栗老高明尤老大。無人尊信道非歟。學傳惟有屛溪叟。每奉緖言輒起余。其十九講道邇來書留軸。暮年深趣自相知。生則志同死同傳。微公此世與歸誰。其二十二十章詩繼抑戒。欲拚酬郢歎無那。荒辭亦各言其志。追日愚夫不力何。</text>
<title>次韓永叔韻 丁亥</title>,<text>實理元無異。名言易有差。相看更一笑。明鑑對雙懷。</text>
<title>贈別姜甥 戊戌</title>,<text>篤行人多嫉。高名鬼更猜。靑牛出關客。其意亦堪哀。其二功名第二事。富貴等浮雲。臨分無限意。訪我雪湖濆。</text>
