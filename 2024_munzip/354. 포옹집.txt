<title>次洪遜愚</title>,<text>避色何人入永嘉。石田茅屋寄生涯。桃花浪暖三春暮。引興時時問酒家。又 古有育者好着小冠。故取以自比也。自愧遨頭小冠子。暮年銅虎已逾涯。製錦無能宜返服。迢迢歸夢在山家。又太白閒翁瞎又聾。無聞無見事尤空。從今不閱山中曆。只有窓間每日紅。又新歲山氓夜不眠。喧譁取醉亂紛然。抱衾轉側多悽感。流落遐鄕送舊年。原韻獨對寒燈坐不眠。細思身勢轉悽然。驚聞遠近晨禽響。半破宵光作舊年。</text>
<title>錦江沙中</title>,<text>崇朝蒙雨尙貪程。強疾胡爲作此行。舟子不來延佇久。巡臺鼓角動江城。</text>
<title>次尹美村</title>,<text>自憐朱墨苦纏身。羨爾天游作逸民。猶幸公餘浮白醉。陶陶終夕一團春。</text>
<title>遣興</title>,<text>佳人不勝懷春恨。手折山花滿揷頭。老夫醉興誰多少。倒着烏巾算酒籌。</text>
<title>溪上吟</title>,<text>在川歎逝老方知。萬物生衰有熟遲。旅瑣他鄕心事苦。鬖髿鬢雪足堪悲。</text>
<title>紀行</title>,<text>關路緣崖出丹陽。百盤危機免墜傾。長林驛下開平路。激激寒川入漢京。又鑪隱峙過大野平。智莊峴違路泥濘。間關跋履覺行苦。擧策驅驂西日傾。</text>
<title>酒盡</title>,<text>我本酒人又病羸。一時無酒眩難支。行程未半甁罄恥。雪後塞朝氣不持。</text>
<title>訪姜潛隱</title>,<text>長橋行到日西曛。過訪山陰舊使君。念我遠來呼酒醉。醉中懽笑語云云。</text>
<title>呈宋同春</title>,<text>送餉當歸意可知。鼠何故尙遲遲。蘭香焚死誰相告。參朮籠中我自期。</text>
<title>春帖</title>,<text>老來劬學悔前懵。須盡餘光實下功。至理玄微省不見。潛思心上卽心通。右下旁邃學能追古聖賢。不迷他路嫡其傳。兒孫滿眼皆髦俊。文獻家聲繼百年。右書旁</text>
<title>鵾池巖途中</title>,<text>鵾池南畔旅店多。立馬川邊飮少酡。九日驅馳筋力盡。老來行役爲誰勞。</text>
<title>芽峴途中</title>,<text>過野入山山路幽。涓涓小澗漲春流。暮登芽峴看猶遠。指點依依黑石頭。又我行九日長安近。雪後春光到澗邊。楊花吐艶蒲抽綠。看取王城惠化先。又廣津氷釋舟如梭。利涉行由箭野波。入眼弼雲如我待。三峯攢翠列森羅。</text>
<title>燕岐路中</title>,<text>春山處處爛開花。錦繡粧成嬾綠加。欲輸景物龍眠手。添得孚翁病酒齄。</text>
<title>早發</title>,<text>雪後寒風冷射眸。英陵路上幾回頭。廣野茫茫行不進。羸驂行色奈遲留。</text>
<title>次兪市南</title>,<text>相逢開口笑。末路幸同襟。咄咄憐衰鬢。訢訢共吐心。杯頻期爛醉。日暮已輕陰。明發分携去。離懷入我吟。原韻松下淸風在。相逢爽滿衿。偶然今夕話。重見故人心。喚友林間鳥。停雲嶺上陰。明朝更南北。皓首贈離吟。</text>
<title>昌樂途中</title>,<text>偃蹇將軍樹。千尋立草田。枯槁非爾願。花葉暢何年。可用支傾廈。胡然被蝕蝝。工倕終不遇。三歎故蹁躚。</text>
<title>無寐口號</title>,<text>山居寥落斷人行。時有飛來夕鳥翔。激激澗流窓外咽。亭亭松桂雪中蒼。才疏自絶靑雲志。老大空嗟白髮長。惟幸心閒無一事。虛簷日誦訂頑章。</text>
<title>憶遜愚</title>,<text>苦憶遜愚入夢頻。淸標玉潔色如春。學窮二酉猶謙挹。識貫三才見道眞。邪說誣賢歸爾闢。義方敎子盡人倫。白頭交詛非遊俠。麗澤偲偲望輔仁。</text>
<title>紀行</title>,<text>休官陽月賦歸山。新歲荐聞又授官。前後誤恩雙綬黑。死生知報寸心丹。常山官吏來相迓。陋巷孤臣分未安。自我聚糧還汝去。蹇驢行色怯逾關。</text>
<title>過白江莊[下]</title>,<text>秣馬白翁綠野前。荒涼茅屋數三椽。平生相業商霖闊。百世芳名薰史傳。媧石補天功未半。胡塵眯目避多年。邦家殄瘁何嗟及。白首門生倍愴然。又聽琴堂下大江流。檻外靑山積翠浮。梨栗滿園生理足。風光特地獨占憂。一朝懷祿主人去。幾歲空樑鳥雀啾。老友今來投宿夜。玲瓏雪月惹鄕愁。</text>
<title>鵾池巖途中</title>,<text>景安橋下水湯湯。秣馬徘徊古戰場。猿鶴蟲沙哀義骨。天陰鬼哭幾摧腸。涖盟城下執牛恥。獨坐窮山衛虎妨。耿耿孤忠憤未已。遙望南漢淚琅琅。</text>
<title>昌樂途中</title>,<text>三日離家過雪關。望裏叢篁不受寒。石磵喧豗朝海咽。終南指點望雲間。百層危磴馬蹄澁。七尺病軀步屧艱。猶幸行中携酒榼。相如渴病得澆寬。</text>
<title>訪權浩然不遇</title>,<text>夜來風雪撼山家。晩發霏霏眯眼花。舟子臨江呼不應。津頭索酒飮難和。行行羸馬忠原路。望望神京漢水涯。金谷主人猶記我。歡迎借宿故情嘉。</text>
<title>訪沈覺今</title>,<text>丹坡突兀覺今堂。揭壁扁題意味長。彭澤歸辭能不負。北山移檄亦何忘。忽飜在畝囂囂志。喜赴專城役役場。鸚鵡能言堪一噱。爲君遲暮惜勞攘。</text>
<title>遜愚早朝來訪。仍與訪鳳城太守。日暮留宿而歸。</title>,<text>病懶朝來晩不興。忽驚溪友叩巖扄。攬衣迎笑爲鷄黍。竝轡追尋宿鳳城。永夜歡情燒短燭。後期遲速指新正。山靈若戲吾行色。故遣風飄雪滿程。</text>
<title>偶吟</title>,<text>語類粧成五十通。閣莊未敢下夫工。潛思玩味非關我。探賾窮原付遜翁。餘暇可刊魚魯字。半生須作蠹書蟲。君看日飮無何客。蓬首陶陶醉倒甕。</text>
<title>贈退之</title>,<text>寄謝退之君則兄。交親末路一家情。孤蹤涼踽逢人謗。苫口丁寧使我明。飢渴與同分半菽。勸酬相許促深觥。世間飜覆須知戒。共指歲寒松柏貞。</text>
<title>十二月二十日忌日有感</title>,<text>高廟當祧亦不莊。末孫虔奉屬長房。百年過久音容窅。一氣流通陟降望。如幸先靈垂保騭。未亡餘息復馨香。休官喫盡山居苦。菲薄蘋蘻使我傷。</text>
<title>見鳳城書有懷</title>,<text>忽見鳳城小吏書。使君褫報昨來初。五年治邑民興頌。一眚由人我實歔。令尹縱然無喜慍。依劉其奈計虛徐。巉天竹嶺雪千尺。去後相思離恨茹。</text>
<title>紀行</title>,<text>陰竹縣前迷失途。行行迂曲覺心勞。雪花亂撲前山暗。風緖薰和午日晡。捨此利川由捷去。更尋驪牧爲情孚。論交老少何須問。喜笑相逢劇倒壺。又平生苦李季豪賢。流落驪江已四年。老鰥無食安貧素。二子能文覷道玄。雪裏參尋厚舊誼。夜闌相對會群仙。時主倅及李公輔來見 時危此事眞堪畫。願寄龍眠永世傳。</text>
<title>寄丹陽使君</title>,<text>寄語丹坡矍鑠翁。如何七秩渥丹童。夜窮千古談鋒壯。朝飮百杯氣宇雄。妾御每干當夕戒。男祥何待夢熊功。還▦遜友才疏弱。空作塵編蠹書蟲。</text>
<title>除夕述懷。呈遜愚。</title>,<text>流離瑣況苫難舒。倏忽光陰及歲除。處處山氓醉飽夕。搖搖鄕思風旗如。松楸汛掃無人代。廟祀權停使我歔。多少祝新衷曲事。一家康樂食厭魚。</text>
<title>寄謝亨伯而愼</title>,<text>人惟求舊器惟新。讀此方知趣味眞。半世交遊看背笑。多君許可置心親。拜跪難忘摧感切。稱觴不覺去來頻。相逢幾日還相別。歸臥靑山倍傖神。</text>
<title>不眠夜吟</title>,<text>聞君今作奈城行。爲報官租手自營。樂道安貧雖爾事。臨門催納匪吾貞。佳兒幹蠱耐奔走。老大疾憂勞遠征。逢着蒼頭佇立久。書存生死感交情。又流落生涯不自謀。太倉糶貸一何稠。年年十月催科日。齪齪窮途盡力秋。龍斷利吾羞可道。貿遷平物亦 缺 籌。辛勤向市衝風雪。病裏相思白盡頭。又萬里靑山靜散地。數間茅屋寄吾生。棲心淡淡無塵累。開口喃喃喜物評。千古風光同一色。百篇詩句有餘情。奚囊已富誰相屬。還對明牕讀聖經。</text>
<title>慰柏兄</title>,<text>讀書千卷不成名。嗟爾頹齡雪滿莖。正氣直方憐俗子。分形和樂保孫嬰。蹊田已醜牛攘去。苛政還知虎害輕。到口不言空憤慨。相逢何日細論情。</text>
<title>自嘲</title>,<text>一瞎雙聾白髮翁。家貧喜酒面長紅。百無寸善人誰記。再綰銅章澤至洪。糜粉自期忠職分。箕裘終奈忝先風。從今歸臥衡山下。耕斲餘年學老農。</text>
<title>呈遜愚</title>,<text>忽聞遜谷臥傷寒。驚起悤悤手韛鞍。路上小奚欣報吉。缸中頳尾荷情瀾。明窓對慰笑齦粲。薄暮催歸山路難。投宿招提耿不寐。冷衾如鐵夜漫漫。</text>
<title>自歎</title>,<text>我病非如杜少陵。只緣馳驟倚轎矜。官居行李騎如狗。身退生涯淡若僧。顚倒墜崖誰可愕。淹延飮藥若爲憑。一時酒肉非吾望。別掃淸溪待慰朋。</text>
<title>春帖</title>,<text>流落窮山須忍性。百年計業保堅貞。孶孶爲利非吾事。亹亹難忘避世情。盡力菑畬人不病。登場秋積穀如京。餘光愼嗇能康健。卜宅遷襄可克成。</text>
<title>卄曉</title>,<text>曉牕殘月照玲瓏。孤抱寒衾癙思忡。旅瑣只緣傷虎慮。羈懷自與越禽同。家鄕窅窅關雲外。魏闕依依漢水東。忽報歲窮新歲逼。祝堯難忘貞暄忠。</text>
<title>責侄</title>,<text>淸安奉化路雖綿。湖右嶺南地綴連。一家猶子親親義。半歲伻人邁邁然。孝友餘風由汝盡。箕裘遺業竟誰傳。老夫不寐潛垂淚。後屬安知我祖先。</text>
<title>挽詩[童土尹舜擧]</title>,<text>噫噫吾友止於斯。慟矣悲夫而爲誰。相國風聲傳不墜。大夫淳德嗣無虧。塵蒙伏劍昭忠節。水嚙遷和永孝思。豈弟固應神所勞。慈良何況世爭知。任他艱險嘗來備。謂爾休祥享用宜。閫內胡爲傾主盂。眼中寧忍椓馨兒。無聞賢路騰三級。不見仁徵滿七期。晩景相看同病日。窮途柴立獨悲時。耦耕東峽抛前約。共泛西湖有後期。萬事人間都夢幻。百齡天地一齎咨。</text>
