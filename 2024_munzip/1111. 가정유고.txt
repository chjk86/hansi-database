<title>與尹叔仲憲氏賦晴 癸酉</title>,<text>雨歇烟雲捲。悠然我自閒。晴光生遠樹。秋意入前山。鬭鴨浮溪上。鳴蟬出葉間。天空新月冷。樽酒客忘還。</text>
<title>入淸節祠 丙子</title>,<text>蒼苔白石廟門前。半日溪行入洞天。萬丈峰頭今夜月。先生遺像兩高懸。</text>
<title>拜始祖墓 戊寅</title>,<text>豈知初得姓。吾譜自公傳。後裔蒙遺烈。前朝有相賢。雲仍三十世。香火一千年。古蹟無從問。躊躇石碣前。</text>
<title>春日道中</title>,<text>和風柳偏受。春意鳥先知。駿馬平郊上。天晴二月時。</text>
<title>學士臺 己卯</title>,<text>世亂全家隱。人亡梵宇開。神仙傳古木。學士號荒臺。杳杳雲猶在。招招鶴不來。江山遺我輩。長笛盡情哀。</text>
<title>和贈靈潭靈珪大師</title>,<text>入定窮山問幾春。片雲獨鶴出風塵。如今八十猶香舌。能誦楞嚴說與人。</text>
<title>玄風瑜伽寺盤松</title>,<text>一樹盤松滿壑陰。密如張幄坐人深。何方移汝通衢上。不負生來大庇心。</text>
<title>瑜伽寺。陪家大人。謹次王考鶴塘府君韻。</title>,<text>爲是遺篇在。瞻樓已下鞍。偶乘秋色晩。欣續舊遊閒。杖屨逍遙地。子孫慕仰間。盤松期後者。珍重耐千寒。</text>
<title>忘憂堂舊里</title>,<text>曉過忘憂里。荒山大樹風。紅衣天定降。白馬自相從。百戰豐碑在。千年古宅空。存齋三世烈。又出一門中。</text>
<title>矗石樓</title>,<text>書生悲憤此登臨。流水浮雲變古今。彰烈祠前猶殺氣。落花巖下尙春陰。誓師古渡飛鴻亂。沉戟寒沙苦竹深。莫向江干吹暮笛。無端風浪起波心。</text>
<title>諸將 五首</title>,<text>公在何憂賊復來。晉陽士女至今哀。迭圍十日窮蠻計。獨保孤城見爾才。乍喜長風摧古月。却驚飛礮動晴雷。新更約束誰家子。矗石樓前掃劫灰。右判官金公 時敏傳檄湖南彰義聲。懸軍星夜赴孤城。張巡獨遏江淮勢。祖逖空懷掃蕩情。趙壁相環十餘陣。漢關垂盡數千兵。可憐矗石樓前水。成就君家父子名。右彰義使金公 千鎰父死於君弟死父。一門忠孝錦山高。潸瀾血淚書飛檄。痛哭衰衣穿戰袍。薪膽何嘗忘馬革。干戈初起判鴻毛。此寃未雪城圍急。恨入晴川嗚咽濤。右復讐將高公 從厚江上千年戰血紅。蒼茫往事問征鴻。登埤力戰張知縣。對敵出奇黃令公。節佩湖西同國事。兵提海邑識孤忠。文儒慷慨嗟何補。二士成仁飛礮中。右兵使黃公 進，縣監張公 潤。樓下長江尙怒號。李公之死最雄豪。城亡腋挾靑衣將。力盡魂隨白馬濤。欲得此時明白死。却呼自己姓名高。至今不盡魚龍泣。人世空隆聖主褒。右府使李公 宗仁</text>
<title>義巖</title>,<text>義妓巖前吊古來。水流花落使人哀。靚粧姣姣城亡日。巧笑亭亭壁立臺。未必雙蛾關勝敗。猶除一虜報涓埃。至今煥有雲根刻。大字闌干不蝕苔。</text>
<title>望智異山</title>,<text>逈瞻烟靄邈難攀。立馬爭看智異山。卓爾遠爲南國勢。迢然高出衆峰寒。逶迤雲擁兒孫列。汗漫人期仙佛間。稍待春風消雪後。將登絶頂叩天關。</text>
<title>龍淵寺緣溪作 庚辰</title>,<text>倚杖春溪側。脫巾亂木間。起居隨白石。應接盡靑山。灝氣全侵座。晴輝欲上顔。吾行良會意。雲鳥與俱還。</text>
<title>桐岳和贈詩諸僧</title>,<text>說法評詩共佛燈。窓前流水夜來澄。此中知有奇男子。豪傑東南半隱僧。</text>
<title>鎭東門九絶句。分鎭東門三字。循次押韻。九首</title>,<text>粉堞周遭大野鎭。滿城桃李春風順。遙知未發長安花。願馱香泥驛騎進。其二官花街柳繞城東。一帶微黃與淺紅。淡蕩韶光分萬戶。春營棨戟正當中。其三春郊柳色上靑門。野外東風穀雨昏。雨後漸看春意亂。桃花潛奪杏花魂。其四春氣委靡不可振。憑陵花柳勢難鎭。東風吹斡天機來。二月中旬雷欲震。其五早闢關門春氣通。好風微雨入城東。須臾綠盡官橋柳。畫角樓頭曲未終。其六花氣濛濛擁萬村。十分春色到邊門。鳥啼欲雨樓陰夕。楊柳微風吹一番。其七樓上春風向晩多。滿城笙皷動花信。悠然坐對千家春。南國繁華第一鎭。其八花飛如夢灑晴空。吹面時來楊柳風。睡起忽驚春事晩。一羣啼鳥畫樓東。其九趨庭仍自滯南藩。花柳參差歲月飜。春色北歸如好伴。悄然徙倚鎭東門。</text>
<title>安砥平 宗茂 丈輓 辛巳</title>,<text>吾愛吾鄕有古人。坦然言笑露天眞。泉門立雪薰先覺。道院尋春聳後塵。臭味正佳咬菜境。絃歌猶隔賞梅辰。公今已矣生芻吊。肯把黃金更買隣。</text>
<title>臘日 壬午</title>,<text>君歌太白將進酒。我讀淵明歸來辭。歡呼秉燭徂淸夜。幾樹梅前幾首詩。</text>
<title>暮雨歸雙湖亭 乙酉</title>,<text>漢臯春樹萬人家。細雨濛濛濕岸沙。十日東風氷雪盡。鳧鷖搖蕩去年波。</text>
<title>流凘下</title>,<text>東湖二月下流凘。滚滚浮浮逐浪西。薄暮偶聽江叟語。商舟明日上黃驪。</text>
<title>春日書事</title>,<text>日暮東風渡水來。蓬萊山色鬱崔嵬。溪雲谷霧溶溶起。倂作春江一夜雷。</text>
<title>村雨</title>,<text>三日東風紫閣峰。郊原樹色翠重重。江聲自得添潮大。山氣渾因釀雨濃。谷口烟嵐埋虎豹。波心霹靂動魚龍。憑樓謾被風光惱。吟到詩成已午鐘。</text>
<title>晴夜留洪太和 元燮 登樓</title>,<text>我居亦云僻。經夏復誰來。臥病滄江晩。逢君積雨開。古琴臨水石。明月共樓臺。遙憶天南海。故人猶未廻。</text>
<title>和孟士希 賢大 寄示韻</title>,<text>晴雪疎雲淡我居。瑤琴一曲意何如。欲知盡了三生債。天下名山與古書。</text>
<title>和東隣</title>,<text>歲律駸駸屆臘旬。烹羊爲樂更愁人。匣琴流水懷知己。隱几靑山對上賓。竹葉已孤前夜雪。梅花不是舊年春。詩緣偶與芳隣接。彩簡氷毫寄興頻。</text>
<title>雪後二絶句</title>,<text>大雪埋千壑。登樓逸興多。馬卿今不在。奈此兎園何。其二霽月通書幌。風扉時自開。如何今夜雪。不見子猷來。</text>
<title>至日 丙戌</title>,<text>恨了羲和錯授時。分排節序太䂓䂓。一年若作三千日。好是人間歲月遲。</text>
<title>卽事</title>,<text>病夫非絶俗。疎懶出門稀。歲暮聊相樂。山寒且莫歸。竹根經雪蟄。梅萼和烟肥。園鶴鳴何意。蹁蹮近我衣。</text>
<title>送從弟仁叔 鎭宅 讀書江樓</title>,<text>前年養病滯東林。怊悵梅時每獨吟。戶外鳥啼神自定。籬邊木落坐仍深。氷江月色蓬山曉。古寺鐘聲翠壁陰。君我去來鷰鴻跡。離思歸夢並難禁。</text>
<title>仁叔宅記卽事 戊子</title>,<text>居然黃菊過重陽。殘蘂猶堪泛大觴。却恨主人方臥病。靑驢齕盡半庭香。</text>
<title>李老佐甫 瑞彪 僦居孟園。春日往訪。五首○己丑</title>,<text>風流李老未全貧。孟氏名園作主人。與子登臨憑晩矚。今年管領萬家春。其二傲骨枵然云已衰。猶能飮酒賦淸詩。惜哉君輩相知晩。少日風流未見之。其三落落登臺坐渺然。春風浮動角巾前。愁君待客貧無酒。筇屐來時已帶錢。其四亡羊得馬任行藏。何必區區卜我生。但喜長安新雨後。閒從季主說陰陽。其五花未開時酒未醅。登臺落日意難裁。直待眼前春事爛。爲君載酒訪花來。</text>
<title>落花 六首</title>,<text>萬點飛紅有底忙。春光已過九分强。縱然減却繁枝色。剩得平鋪滿地香。鳥惜餘芳啼故緩。蝶連殘蘂夢應凉。自開自落元如此。莫遣傍人枉斷腸。其二風回珠樹捲芳輝。地上稍多枝上稀。西子去吳留艶迹。昭君辭漢減紅肥。猶堪睡裏依依度。莫向醒邊細細飛。早識今春風雨數。不如栽竹近簾幃。其三山香一曲惜將終。怊悵林園錦障空。生意潛傳新葉綠。殘英巧耐下枝紅。芳菲豈厭長春色。榮悴都歸十日風。莫道英華凋落盡。明年芳信較今同。其四多恨春粧了不嚴。臨風紅淚灑廉纖。綾羅機上紋全錯。珠貝盤中色轉添。駿馬驕回香陌暖。遊蜂嬾入蜜房甛。佳人晼晩時難住。贈以芳華倘勿嫌。其五殘紅入酒亦堪哀。猶有遲遲未盡開。錦帳纔虛風自度。臙脂欲落雨頻來。渾疑點點飛梁苑。忽復娟娟下楚臺。但使春光長在眼。不嫌嬌燕掠芳廻。其六斂却千林霞彩蒸。迢迢芳信向誰憑。繁華夢罷迷塗士。色相身空悟界僧。未忍委塵時泛酌。幾憐經雨夜留燈。東風又是多情思。吹送深深繡幕登。</text>
<title>送書狀官赴燕 二首</title>,<text>燕山氷雪也崢嶸。歲歲星槎賦北征。玉帛路經松杏堡。遼金地盡鳳凰城。奇遊縱躡龍門迹。歷聘殊非季子行。君去試看天下勢。近聞蠻徼大交兵。其二專對方看屬子身。鴨江之外卽殊隣。春秋無處觀周禮。章甫如今適越人。白塔城邊驅馭日。玉河舘裏飮氷辰。玆行但使齎忠信。槎事年來見罰頻。</text>
<title>楊根有樵夫能詩。來過江樓呼酒。仁叔及尹兄儀甫 行儼 共賦。</title>,<text>樵者從峽路。敲推到江扉。誰復編箕雅。應添一羽衣。</text>
<title>明日又與樵夫共賦</title>,<text>宿醉憑遐矚。斜陽雨度溪。亭連孤島外。山向二湖西。</text>
<title>問老杏</title>,<text>萬樹競繁英。知是同雨露。何事西隣杏。花開稀可數。</text>
<title>老杏答</title>,<text>一枝猶桂香。片玉亦崑寶。莫笑開花疎。疎疎結子好。</text>
<title>春陰</title>,<text>漠漠春陰漢水堤。白鷗飛去暮雲低。生憎楊柳絲絲弱。每逐東風盡向西。</text>
<title>春江雜詩 四首</title>,<text>漠漠江雲拖谷烟。春光堪畫又堪憐。千林淑氣薰深酌。百鳥和聲入細絃。仲蔚詩書三畝宅。潘安詞賦二毛年。回看柳外氷初泮。料理前冬繫岸船。其二林臯雪盡谷風來。畫裏亭臺水一隈。天氣乍暄歸鴈喜。春陰欲雨老龍猜。貧猶不賣蓮花鍔。病且能銜竹葉杯。聞道江南芳信早。呼兒理屐正時哉。其三臨江亭子宿雲過。槐柳陰西抱膝歌。漁戶春光專水國。風帆遠勢捲晴沙。卜居久爲滄洲近。學道無如去日多。聊喜隣朋來起我。一樽淸月湧金波。其四一區幽閴啓巖扉。多少漁歌帶夕暉。汀草近連門柳嫩。村鷄慣逐水禽飛。醉來眞作江山主。春後方知造化機。久欲携君偕隱去。遐情不覺楚狂非。</text>
<title>遣意</title>,<text>纛島之西鷺渡東。幅巾凭檻日初紅。傳經愧我非劉向。乞火無心借蒯通。自罷雲邊遙鶴夢。來依巖下老梅䕺。霜鋩一片琴三疊。怊悵何人卞異同。</text>
<title>季春詩樵再過</title>,<text>的歷春鴻下水城。氷霜何處一番更。別來消息尋梅友。春後工夫付麯生。寂寂巖花猶本色。依依江柳繫遐情。龍門此去非天上。知爾山筇懶起程。</text>
<title>淸明卽事</title>,<text>壇槐春色老亭亭。百五村烟冷不靑。野鶴依林牽夢遠。山人餌藥吐辭馨。簾花數應河圖衍。杯月圓如太極停。折得庭梅何處贈。漁舟日上廣陵汀。</text>
<title>小寒食雨中作</title>,<text>江閣東風燕子高。棊朋詩老兩相豪。浮雲細雨作寒食。白水靑山咏楚騷。時序百年如隙駟。文章半世等鉛刀。陶然坐待盈樽酒。何似顔淵不厭糟。</text>
<title>和士希</title>,<text>大江抱山轉。轉過幾千峰。直到蓬萊曲。遠遮長樂鐘。主人方晩眺。春物已全濃。催喚東隣伴。漁絲繫竹筇。</text>
<title>夜坐不停筆戲題</title>,<text>一曲陽春發古心。欄干百尺大江臨。花邊把酒山初暖。林下留賓洞欲陰。已喜琴書非俗物。更將泉瀑滌幽襟。有懷薄暮仍延佇。隔水鐘聲隔岸砧。</text>
<title>浮碧樓。次牧老韻。</title>,<text>地是千年國。人方五月樓。錦峰晴可畫。麟窟颯生秋。山水自無敵。古今誰壯遊。忽聞漁子唱。知爾擅風流。</text>
<title>乙密臺</title>,<text>浮碧樓前載醉廻。更將斜日上崔嵬。關門紫氣朝天遠。故國澄江繞郭來。事去千年猶勝地。客遊三月幾高臺。從知浿上多佳麗。酒杯無處不宜開。</text>
<title>嬋娟洞</title>,<text>錦綉山前珠翠葬。至今雲雨送黃昏。誰知一種香塵下。亦有當時斷臂魂。</text>
<title>箕子墓</title>,<text>浿城箕子國。陵墓對宮墟。石馬千年白。苔龜半面書。人從秋草過。樹入暮雲餘。遺化應終古。靑山却自如。</text>
<title>練光亭。次鄭知常韻。二首</title>,<text>漠漠風帆城下過。朱欄影入碧波斜。晩來醉倚樓頭望。西子湖邊十萬家。其二雲捲芳洲月色多。佳人慣唱渭城歌。縱然故國東風惡。猶作樓前錦繡波。</text>
<title>黃菊 三首○壬辰</title>,<text>黃菊花明駐夕陰。憐渠籬下托根深。風霜閱去終無愧。枝葉排來儘有心。盡取淸香供晩酌。每尋幽處引高吟。年年多恨尋常看。好結芳盟繼自今。其二種得黃花紫閣陰。重陽時候與俱深。霜前自作春風面。歲暮翛然太古心。且可無言坐佳境。不須多事惱淸吟。靈均太苦淵明淡。知己悠悠竟至今。其三紅葉繽紛暎夕陰。黃花的歷耐秋深。眞如金粟三生面。宛在氷壺一片心。淸露濕衣生氣色。寒香繞座入歌吟。不緣冷蘂遲遲發。那得芳華也到今。</text>
<title>季父作楊峽之遊。小子追到不及。謹次軸中韻。以伸悵懷。癸巳</title>,<text>江山不換作三公。曲曲烟霞處處同。珍重先生蓮社約。數詩留在水村中。</text>
<title>七月小望。醉起曉坐。二首</title>,<text>中夜翻收積雨昏。碧天如水染無痕。秋聲乍動凉生簟。醉夢初醒月滿軒。自笑無心還有思。從知愜意便忘言。看看庭樹晨光起。啼鳥吟蟬鬧一番。其二夕醉牽成半夜眠。狂歌起坐望長天。有誰吹去炎雲重。向我高懸霽月圓。皎潔全身疑化玉。淸泠一夢訝成仙。不知已出塵埃上。猶向佳人欲結緣。</text>
<title>九月十日夜。江樓拈韻。</title>,<text>江岸秋光隱老槐。夜深燈燭坐高臺。平田一望黃雲宿。明月三更碧落開。佳節自來傳落帽。此生元不學停杯。寒花浥露香猶早。與子巡籬日百廻。</text>
<title>金水亭 二首○甲午</title>,<text>蓬萊大筆洞門幽。此地重來二十秋。爲問白雲之舊主。風流何似少年遊。其二日落金沙水檻幽。孫郞消息楚雲秋。若敎此地無奇絶。何必當年淹客遊。</text>
<title>禾積淵</title>,<text>蒼崖一道貫淸流。中有雲根水上浮。疑是雙撑金鳳髻。忽然孤聳玉龍頭。澄潭上下通靈氣。斷岸參差護素秋。從此東行多勝槩。不知何處與相侔。</text>
<title>三釜淵。次淵翁韻。</title>,<text>一逕盤廻西復東。攀躋分寸據穹崇。雙崖對峙浮雲上。三瀑相承亂壑中。古壁寒楓秋與抗。落花流水路猶通。休將白石題詩句。文藻空山屬主翁。</text>
<title>信宿圓通庵。贈淡上人。</title>,<text>滯雨圓通夜。懸燈蘭若秋。有僧如古木。看我似虛舟。偶到雲深處。眞成象外遊。聞玆多異躅。憑子以陰求。</text>
<title>九龍淵</title>,<text>乘晴攀鳥道。憑醉瞰蛟湫。雷撼千峰日。雲蒸九郡秋。山川窮造化。天地亘源流。焉得莊生瓠。千番洗兩眸。</text>
<title>䕺石亭</title>,<text>削來羣玉聳層濤。六角天然簇立高。華表柱寒歸白鶴。滄津駕老接霜鰲。剛風萬里掀難倒。間氣千年結愈牢。恨不携來顚太史。令渠百拜乞爲曹。</text>
<title>月夜泛三日浦</title>,<text>醉客蓬萊初罷眠。永郞消息杳無邊。那知三日湖中月。自弄蓮舟化水仙。</text>
<title>望海金剛。風惡不能進。</title>,<text>滄海中間白玉巒。風濤浩渺夜生寒。沙頭悵望情何似。瑤草丹砂與馬肝。</text>
<title>猪津道中</title>,<text>行行沙岸上。日出客思迷。忽覺遊仙夢。寒濤拍馬蹄。</text>
<title>海上 二首</title>,<text>三千客路踏寒花。行盡遙遙碧海涯。鹽竈大都充上額。鮑氓半是屬宮家。風翻水市魚來少。霜剝粱田鴈去賖。聞道淸秋宣化路。海山佳處駐高牙。其二朝發襄陽暮江州。原平湖闊見白鷗。沙棠挾路紅堪摘。海竹縈堤翠不收。大抵嶺東多淑氣。居然吾輩領淸秋。阿誰勸送滄溟月。馬首迎來失客愁。</text>
<title>仙游潭，駕鶴亭。次簡易韻。</title>,<text>鏡水東頭半月陂。日華浮動碎琉璃。仙游亦似人間樂。勾引江河細入池。</text>
<title>與權聖和 惠應 共作楓岳東海之遊。到江陵分路。臨別寄懷。</title>,<text>半世疎狂亦有羣。無如夫子擅淸芬。同來海岳千餘里。各散江陵一段雲。路入五臺天近我。秋生四郡月隨君。縱然不得同歸去。俱在靑山白水濆。</text>
<title>歷臨瀛。留贈太守李仲羽。</title>,<text>蘆荻花邊艤彩舟。仙風吹我到瀛洲。遊人袂濕蓬山翠。太守官臨鏡水秋。千里逢迎如夢寐。數年詞賦盛風流。聊知明日城西路。頭白難忘一去留。</text>
<title>橫城道中</title>,<text>溟嶽三秋出入身。歸來黃葉滿衣巾。那知峽淺霜飛晩。林下猶逢採果人。</text>
<title>寄詩龍湫大師。轉報達城太守洪太和。幷序○二首○壬寅</title>,<text>昔余於己卯夏。遊伽倻山之國一庵。遇一沙彌名世瓘。年甚少。眉顔如畫。頗聰明解文字。意者所出不微。令人可愛。遂作詩贈之。蓋惜之也。今至二十有餘年。南方山水無因。而至世瓘存亡不可知。壬寅仲春。有一老釋號龍湫大師。訪余於龍門山中。自言有舊。熟視余曰能記我乎否。遂探懷中出舊所贈詩。依然若昨日事。而今我非故我。師亦老矣。師之名亦改矣。苟無詩。孰知前日之世瓘也哉。回念少時遊。殆屬前塵影事。一讀一歎。益知詩之不可無也。且言近住達城之桐華寺。與地主語。出示其橐中所藏。道其將訪余也。太守余故人也。今之歐陽子也。視師若曼卿之秘演焉。因其來。和韻而寄余。余美其風流之遠也。遂疊前韻謝之。紅流洞裏贈詩初。靑帝峰西話舊餘。二十年來看共老。春風君亦滯銅魚。其二蓮社梅軒結契初。故人消息白頭餘。久知南嶠多奇產。不獨萊柑與蔚魚。</text>
<title>與元子才 重擧 江樓觀漲 丙午</title>,<text>鷺立鷗浮占界寬。岸楊無力障廻瀾。樓前解纜留人宿。花下開籤倚酒看。萬事無如高枕足。衰年轉覺勝筵難。憑君寄語楊江伴。磯上能容幾釣竿。</text>
<title>哭金義興成之 晩根 兄弟</title>,<text>急難高風碧店霜。杏湖春酒又相將。那知此地埋雙玉。不盡東風野草香。</text>
<title>戊申季夏。與元子才，洪太和江樓卜夜。時太和以尙州牧方之官。而子才明又還山。三首</title>,<text>相看霜雪各盈頭。十載之前醉此樓。羅雀門開生氣色。登龍舟去挹風流。遐情舊許參羣鹿。懶夢初分伴彼鷗。明日孤帆兼五馬。莫敎春酒動離愁。其二繫馬維舟水上頭。乍凉巾服簇西樓。金蘭獨仗三千客。文藻仍兼第一流。過雨偏沾孤逕草。晩暉遙曬半江鷗。臨觴却憶芸香吏。此會其如少一愁。其三故人逢別暮江頭。柳拂長堤酒滿樓。驛路連天渾雨色。歸舟終日且中流。風微古閣迎棲燕。潮落平沙點浴鷗。白髮休嫌春事晩。一杯酒可强人愁。</text>
<title>訪勿川幽居。次軸中韻。辛亥</title>,<text>荒橋細路少人行。遠叩幽棲趁月明。遊屐晩從蓮社會。奚囊秋滿竹溪情。雲歸古洞尋龍跡。石老空臺憶鳳鳴。願得華山靑一半。無名子對醉先生。</text>
<title>辛亥除夕。次兒輩韻。</title>,<text>寒隨更漏盡。春逐管灰移。白髮江湖夕。殊非餞歲時。其二蒼顔半倚醉時紅。走入兒童笑語中。爆竹頌椒渾俗物。梅香酒氣便春風。其三任我顔毛改。欣渠頭角生。梅殘留臘色。琴潤忽春聲。水國匏樽晩。誰家蠟炬明。愁心如斗柄。終夜繞東城。</text>
<title>元朝 壬子</title>,<text>老去春回轉眄間。人非還少歲空還。東風欲動魚龍水。頑雪難封虎豹山。栢酒秖堪兒輩勸。梅香留待故人攀。潘郞較我身猶健。直是逢秋鬢始斑。</text>
<title>謹呈洪台述祖 秉纘 晬席</title>,<text>如雲賓御盛筵初。孤客城東午夢疎。春酒勸君應盡醉。何人識得膾鱸魚。</text>
<title>終南夜樽 三首○甲寅</title>,<text>一枕遊仙懶夢稀。江湖歲暮白雲飛。且留對酌看梅興。徐待朝天踏月歸。隻手詎能醻造化。寸心元不慕輕肥。床頭黃卷惟知己。任爾兒曹有是非。其二咫尺春明一出稀。鄕關百事夢孤飛。梅盆借去須君護。漁網推來待我歸。雪後幾成香界飮。江寒正想鯉魚肥。君恩未報身難訣。不是滄洲吾道非。其三簿書日接故人稀。拄笏西林夕鳥飛。雲擁紫宸仙仗入。雪融香陌錦衣歸。秋官不薄心先冷。厚祿多慚道豈肥。看取百年何事業。枕中丹訣半成非。</text>
<title>更續五律 三首</title>,<text>北斗何其轉。東方若箇明。雲開趨禁闥。月出夢江城。才弱君恩重。身衰宦念輕。凋顔聊借酒。强趁少年行。其二樓高仍遠眺。日落且餘明。古木雙分巷。鄕山半出城。雪晴詩韻冷。梅落酒香輕。自笑非高尙。生疎聽漏行。其三疎才非世用。猶解頌君明。泛粟拯瀛島。憂灾撤華城。雪融宮漏暖。烟捲市旗輕。濟濟羣龍會。何妨逐隊行。</text>
<title>拈韓子蒼韻</title>,<text>梅香酒力破層陰。一室春風坐我深。老鶴元來天上物。孤桐自作太初音。才疎漫被金丹誤。道久何嫌白髮侵。人事天時看更暮。請君留取歲寒心。</text>
<title>拈得靑字因賦</title>,<text>咫尺鄕山近。城雲不掩靑。夜虛兼淺雪。天逈倍寒星。塵牒愁難了。宮鐘老更聽。停杯何所憶。非醉亦非醒。</text>
<title>解官</title>,<text>豸冠還是滿頭塵。一遞恩深臥病人。時際垂衣稀白簡。才非補衮愧朱輪。樂天達矣猶嗟老。楊子超然且逐貧。堪笑此翁謀更拙。床書空草賑流民。</text>
<title>畫柳</title>,<text>秦根隋葉筆端移。底事千年不長枝。春日多情留翠蔭。東風無力動纖絲。長條拂地攀堪久。軟絮飛空落更遲。請看章臺秋色早。不如對此長相思。</text>
<title>人字贈鄭生 雲秀</title>,<text>四十麻衣混俗塵。惟吾許爾古之人。金丹消息留孤枕。文字光陰托逝輪。襟抱本寬何苦滯。容顔常好未云貧。從知靑紫皆身外。何似優遊作舜民。</text>
<title>三瑞堂 卽先人三兄弟所居之室。以表德爲扁也。</title>,<text>濃於水墨淡於粧。喬木叢梅歲月長。小劫風霜經去後。春光先入舊書堂。</text>
<title>新元十韻 乙卯</title>,<text>祈穀歸來酒滿樽。新年人事夜留髡。春光誰畫昇平像。元氣天回斗柄痕。上苑風微萱欲動。江城雪盡鴈初喧。靑春付與兒曹事。白首其如聖主恩。老去未除湖海氣。詩成不慣大夫言。經寒老柳風情在。結子摽梅氣味存。自是衣霑新雨露。非無家在舊江村。絲毫未報心徒壯。天地無私物自蕃。薄宦漸於文字冷。衰眸愈向簿書昏。春來正飾朝家慶。霜鬢東風又一番。</text>
<title>贈商隱後孫成生厚之 幷序</title>,<text>商隱成公商山人。卽世稱大明處士東郭公之胤也。本州狀兩世節行。聞于朝。有司言忠孝大名也。同時幷褒爲泰。於公不及焉。吾黨之士惜之。爭爲詩文。以慰其孫厚之之行。余亦以托名爲榮。畧綴蕪辭。佐其下風云。商嶺淸風洛波聲。名鄕又出小隱成。尤翁於大谷碑。謂退溪稱隱成云。 滕苽有本天非偶。殷竹生孫物各誠。一士斗南高世行。百年吾道竟誰明。空餘壁上尤翁筆。偏感篔簹歲暮情。</text>
<title>題洪吏部述祖墓</title>,<text>梅謝交情五十春。驪江斜日一沾巾。羞將白髮拚新契。悽對靑山吊故人。天上鶴歸無處覓。人間花落有誰親。宣公素志蘭陵恨。萬事悠悠陌上塵。</text>
<title>奉和御製華城進饌韻</title>,<text>吾王燕喜作豐新。花甲年回八域春。岡阜頌騰營洛日。瑤桃歌屬進瓜旬。筵前吉氣叩賓御。勝裏天香戴聖人。仁政如今推孝理。省耕養老倣東巡。</text>
<title>奉和御製華城將臺親閱城操韻</title>,<text>嚴兵仙寢護。玆事聖猶勞。山與心城峻。樓兼特地高。連營三輔冠。登堞五陵豪。習戰仍詩令。疎才愧奪袍。</text>
<title>差祭健元陵。瞻望元陵。象設入眼。謹步獻官金都尉 箕性 愴懷之作。</title>,<text>七陵佳氣四時淸。更値端陽霽景明。老樹纔經新雨潤。崇岑逈與白雲平。餘生萬事心猶結。中夜悲歌德莫名。簪履又看仙尉在。殷彝奠處憶豳觥。</text>
<title>沁都考史。和申地主 光河，吳翰苑 泰曾 二詞伯韻。四首</title>,<text>燕許家聲祖若孫。風流今古振詞垣。絲綸妙手人皆艶。湖海詩名老更尊。醉墨雲留藏史閣。淸談月上對潮門。自慙塵骨攀仙袂。溟嶽萍逢亦聖恩。其二機頭雲錦出天孫。磊落文星降紫垣。水國賦詩滄海湧。靈區藏史碧峰尊。殊鄕酒席仍傾蓋。十里郵筒便對門。此地奇緣誰所賜。百篇都是說君恩。其三峰號摩尼灘號孫。淋漓仙衛度戎垣。居留福地聲威重。太史名山禮貌尊。華軸帶僧雲灑壁。嘉肴侑客海臨門。休嫌久處招提境。要報君恩奉佛恩。其四雄如寶劒出烏孫。麗似仙葩耀禁垣。使相詩鳴東國盛。老丞詞感北宸尊。幸隨雲漢棲山閣。莫遣風流滯海門。不恨摩尼遊未遍。千金一霈竟誰恩。</text>
<title>出山</title>,<text>睡罷桐枝已長孫。依遲我馬出沙垣。香留玉字江山麗。雲護瑤籤殿閣尊。天上姓名題石室。人間書史記龍門。纔抄荒政逢時雨。倚蓋田頭說聖恩。</text>
<title>留別 二首</title>,<text>十日湖山醉且歌。臨分還似夢中過。風雲書閟神仙窟。簫皷船廻太史河。沙岸霧開靑草徑。海門潮捲白鷗波。摩尼秀色猶難別。水曲蒹葭更爾何。其二孤雲晩靄丈人城。楚色西南海色生。一抹畫圖華岳逈。百年襟抱大江平。豪情老吏揚詩令。危憤書生倚角聲。始覺弛張元一事。細論文是劇談兵。</text>
<title>忠烈祠。用權留相  韻。</title>,<text>涒灘遺蹟此間尋。古廟荒凉草樹森。不盡湖山餘怒氣。有時風雨作凄音。金湯竟壞阿誰手。灰劫長燒烈士心。賴有文章黃太史。陪臣傳裏每沾襟。</text>
<title>奉和御製慈宮周甲韻</title>,<text>瑞莢迎瑤甲。靈桃佐玉觴。孝隆千乘養。歡飾九韶張。華祝騰賓席。萊衣襯衮章。請看天保象。升日在東方。</text>
<title>贈申通判 幷序</title>,<text>去夏考史于沁都。地主申令公。今世之詞伯也。相與邂逅於海山佳處。唱酬成帙。分藏篋笥。今又偶會於銀臺直中。各誦前後詩篇。又各步其韻。依然往時光景。亦一詩社之奇緣也。玆記小序。以志不忘云。文初本曠達。一棹更飄然。湖海神仙吏。文章五十年。樽臨秋水冷。帆帶落霞鮮。老去萍逢跡。浮雲石室邊。</text>
<title>騎省直中感秋</title>,<text>靑黃半葉掖垣東。恠底秋來不受風。雲近禁園霜候晩。爲君留着老梧桐。</text>
<title>月宵拈溫飛卿韻</title>,<text>今宵月是故鄕明。咫尺南湖接禁城。衙罷焚香猶俗事。醉中搔白亦豪情。矯如鶴背春雲動。冷似梅梢瑞雪輕。但使家傳文史業。生兒不要作公卿。</text>
<title>奉和御製慈宮誕辰韻 丙辰</title>,<text>南極星連北極前。周王喜色老萊筵。臣將何物修方貢。跪進崧山壽萬年。</text>
<title>城上送客</title>,<text>前朝明月故人宵。城上西風度玉簫。銀燭金樽當水檻。龍山秋氣夜迢迢。</text>
<title>採得官池蓮子。分餽崧齋參講諸生。</title>,<text>官池秋水老荷香。墜粉紅時子滿房。惆悵花潭人已遠。手搴珠實遣誰嘗。</text>
<title>逝斯亭。次板上慕堂韻。</title>,<text>臨流講易禽魚參。紅葉如花水勝藍。欲識先生光霽像。淸風明月與虛潭。</text>
<title>舟遊赤壁</title>,<text>花石亭下泊。霜楓對酒樽。濕雲浮半壁。知是夜潮痕。</text>
<title>和贈書狀官李汝幹 翊模</title>,<text>簫皷南樓送客筵。深樽無力駐離絃。不知此去城西路。幾疊靑山幾曲川。</text>
<title>龍恩君尹公 琰 改葬輓 六首</title>,<text>喬木鵝村舊草堂。三忠之後一先生。眉間紫氣寬和像。吾祖當年有肖甥。其二鸞姿驥步棟樑材。半世詞垣筆作堆。四六文章徐庾體。三千禮樂賈鼂才。其三公車困跡髮星星。墨綬行裝似泛萍。潦倒猶然餘憾少。离筵昔日久橫經。其四葱鬱靈槐綠滿壇。溫宮遺澤敎人看。如今崇報緣何事。手植元非詔縣官。其五公長先君十歲兄。靑春翰墨白頭情。至今三瑞堂前月。猶向庭蘭砌竹明。其六嘉陵水石舊桐鄕。民吏攀和淚更長。試看漢南飛鳳地。花山一曲在西方。</text>
<title>松京懷古</title>,<text>神人裘馬跡如鴻。五百光陰一夢空。古塔雲隨王氣冷。荒臺花發夕陽紅。元非漢季無賢輔。自是殷衰有狡童。且置興亡人世事。山河依舊畫圖中。</text>
<title>拈衣字。與諸文士唱醻。幷序</title>,<text>月汀尹公之尹玆土也。嘗於暇日。揀取能文之士數十人。會于府中。考其試劃。讌以酒食。又各賜韓集一部。已又命韻賦詩。其事傳於掌故家。可考也。前輩爲政。非直繭絲爲保障也。非直保障。又從以鋪鴻藻賁太平。其風流文物。照耀故都。彼叔子之遊峴首。庾亮之讌南樓。非不爲千古美事。然其所與遊且讌者。直是幕裏之僚佐耳。又曷若延鴻儒接騷人。極一府文事之盛哉。故都梅與雪。淡月遞斜輝。前輩餘臯比。英才在布衣。桐鄕春酒熟。篔谷素心非。偶爾斯文會。携君送歲歸。</text>
<title>以都承旨。華城陪鑾歸路。奉和御製遲遲臺韻。</title>,<text>是日珠邱拜。何年劒舃行。七分纘戎服。萬歲護仙城。盛德山同峻。餘輝道所成。明知臺下雨。留蹕慰宸情。</text>
<title>右相尹公 蓍東 輓</title>,<text>梧老孫枝大。憂堂宅相開。典刑元豈弟。才學又修能。仙鶴人間下。春風面上來。當時孤島謫。不幸兩家灾。末路追先契。餘光借鹵材。魯瞻嚴衮鉞。殷卜協鹽梅。秉直圓無滯。推公道自恢。溫申嗟未究。箕尾遽云催。北極台文坼。西暉夜哭哀。廟門餘涕淚。曾志托誰裁。</text>
<title>永平道中</title>,<text>碧峰無限白雲飛。竟日行行遇客稀。官仗迎賓當道出。店驂知路到郵歸。不妨繡服穿深峽。自笑征塵度釣磯。處處名山如許好。春風空長薜蘿衣。</text>
<title>白鷺洲。見亭閣已毁。</title>,<text>魚鳥歡迎笑禿頭。溪山小劫又悠悠。元無崔顥詩題上。空碎千秋黃鶴樓。</text>
<title>蓴潭 二首</title>,<text>盡日沿淸澗。蓴潭發興新。洞呀崖陡絶。溪齧石嶙峋。袍笏巡魚鳥。溪山乍主賓。隔林茅屋小。知有避喧人。其二落落孤樓逈不勝。松間俯嘯水雲蒸。溪流幾曲淸商激。石勢千層白玉稜。天下有山多鄭谷。人間從古少孫登。潭心照得蓴芽潔。知味伊誰也鮮能。</text>
<title>北寬亭。次板上姜通亭韻。二首</title>,<text>北寬亭下古東州。隋柳唐花遠客愁。殘郭斷雲遙帶雨。淸笳落日颯生秋。山田麥熟公庭寂。古木風多一院幽。請看烟霞携滿袖。藍輿知自蓴潭遊。其二深樽落日霸王州。一半淸歡一半愁。遼伯故山留客晩。泰封喬木向人秋。長歌直送孤雲白。遠樹徐開絶峽幽。自是風流逢地主。使臣非敢愛春遊。</text>
<title>遼東伯致祭席上。拈崔簡易送李提督韻。</title>,<text>柳下何山吊鬼雄。寥寥華誥贈遼東。男兒未挽深河水。怒氣長噓大漠風。左海光華天下重。皇朝文物百年空。微臣奉命搴丹荔。故廟蕭蕭白雨中。</text>
<title>夜投玉屛李子敬 堯欽 家</title>,<text>蒼玉屛東訪隱淪。遲遲我馬夜逾津。秖應草屋蕭蕭下。細雨疎燈待故人。</text>
<title>玉屛書院。次思庵先生韻。</title>,<text>淸芬遺躅偃蜷山。白雨纔過長谷蘭。玄觀重遊春黯黯。仙舟一去水漫漫。林間繫馬花香動。石上行杯酒氣寒。忽見漁翁如鷺起。翩然深入荻花灘。</text>
<title>褒忠祠。次農巖先生韻。六首</title>,<text>皷角時時響古祠。靈風吹裂右營旗。艾山一點張拳恨。老柳斜陽剝落碑。其二太白寒芒倒射營。遙遙天意竟誰明。直敎一段公生死。成就東方禮義名。其三大樹悲風此地多。斷虹時復渡遼河。書生未勒燕然石。頭白空吟出塞歌。其四衝斗龍光滿月弧。長河怒氣欲呑胡。黃旗影下延年死。何限人間趙破奴。其五勃勃如生怒嚼齦。嚴風急電氣猶嗔。無邊戟折旗埋處。戰骨千年不化塵。其六朔雪關雲萬里城。遼東山色獨崢嶸。當時若借元戎印。天下安危可更評。</text>
<title>輓人 二首</title>,<text>平生靜拙少相知。愛子襟懷坦不覊。詩禮可能傳世業。文章又是近天姿。氷官冷淡還淸味。風宇宏疎儘遠期。今日存亡翻我淚。適來適去也應時。其二玉壺明月照南樑。疇昔淸遊一枕凉。夜簟論文燈兀兀。晴樓觀漲水茫茫。詩書嗜癖誠無已。今古興衰意更長。萬物方春生氣得。江洲草色使人傷。</text>
<title>次簡易銀臺二十詠 幷序</title>,<text>丁巳閏月。以知申事出入闕中。見銀臺詩話崔簡易二十詠。每乘公事之暇。漫步其韻。積數十日。其數滿足。大抵崔詩成於促刻。而此則費日甚多。古今人不相及。奚止較三十里哉。聊以自笑。怪石怪石陰森神鬼潛。龍頭峻拔虎牙銛。太湖浮出孤雲片。嵋峀飛來半月尖。蒲老小嵌春更細。苔荒半壁露猶沾。他時欲問支機蹟。會待君平早捲簾。古木銅柯剝落鐵根堅。猶拂層霄揷九泉。落日龍蛇元氣活。百年風韻故家傳。崢嶸金闕銀臺側。蕭瑟崩崖老石邊。非是春心生半腹。秖緣雨露不相捐。萬年香巖姿猶向玉堂看。淡影婆娑紅藥欄。一碧春留經歲節。層陰雲結萬年寒。瘦同籬竹香全苦。老伴屛杉葉更團。莫是金盤承玉露。芙蓉蓋上曉漙漙。四季花百卉花無十日姸。獨憐玆蘂四時連。繁華剩占長春好。開落相銜一色鮮。未必久留雲錦女。也應長托紫衣仙。人間最怕花神妬。自葆眞香莫浪傳。老松疎影寒聲兩爽然。軒屛咫尺泰恒巓。眞人鳳蓋長春色。東帝龍鱗上甲年。葉密猶能通好月。根深知是引芳泉。張良遠擧還多事。平地元來有赤仙。烏竹與可霜縑墨竹竿。蒼筤粉籜影相斑。葉如碧鳳棲梧老。身似烏龍曬甲乾。直是瀟湘烟裏暗。初非淇澳雪中寒。看君骨節勍於鐵。堪愧人間御史官。紅蓮太乙花開落月盆。池臺風動錦障飜。朝霞上面香如醉。旭日照心春半暄。幾朶祥雲朝上帝。九華仙帳降眞魂。花中獨爾稱君子。愧把緋衣一色論。白蓮削出天然雪裏葩。影隨明月動虛沙。騷人恨極捐瓊珮。神女情深寄玉釵。應是素心淸水濯。寧敎皓質點塵加。莫於紅白分優劣。均作人間第一花。海榴一樹丹葩萬里濤。蓬萊別後又今遭。人間春色於斯盛。海外名花也更高。漢塞葡萄隨博望。秦園果木頌王褒。若將色味登題品。酸是楊梅醉是桃。山榴嫣紅濃綠子盈枝。甘雨酸風特地移。華實猶難兼兩美。生成况復在同時。一春名冠甘泉譜。五月花明吏部詩。越海踰山均絶品。調梅啖蔗屬伊誰。瑞香花織錦薰蘭種玉年。梅花之後杏花前。洞庭春雪迷神女。廬阜東風醉老仙。碧笋吐來猶暗淡。紫茸飜了更嬋娟。天香國瑞尋何處。夢裏蒹葭水一邊。洞庭橘包橘煌煌暎大荒。自天恩賚待烝嘗。洞庭霜熟千頭實。瀛海風吹萬里香。爪破交梨凝白雪。眼分叢菊曬秋陽。陸郞去後無消息。嘉樹誰家影覆墻。菖蒲如藻如蘭潔且幽。風輕露重不勝柔。一春嫩葉淸江曉。九節靈根老石秋。獵獵香傳工部句。靑靑影入楚巫謳。若云服食能延壽。人世緣何有白頭。浮萍水土之交綠且漪。蛙衣滿地一望奇。纖芽露濕魚纔吐。密葉風開鷺欲窺。遊子思歸春泛泛。他鄕逢客水離離。浮蹤不逐東流去。爲是恩波足鳳池。楓東華梧竹綠交庭。獨伴黃花影入廳。最愛酣姿秋後賞。偏憐稠葉雨中聆。吳江木落蕭蕭赤。巫峽猿啼歷歷靑。應是化爲千歲老。婆娑星月倚虛欞。梨梨花淡淡樹夭夭。珍實秋來爽味饒。白雪香殘妃子涕。寒氷漿解馬卿消。天香且喜瓊林近。靈藥無如閬苑遙。寄語諸君栽種後。莫容行蟻與春燒。木燈檠燈架參差尺弱强。鳧非爲短鶴非長。五更待詔猶懸壁。六部治書各近床。鏤錯金銀羞蠟燭。瞻依日月少螢光。嗤渠素乏焚膏力。晩跡西垣正面墻。銅盥盆淸流何處洗塵心。注得薇香似許深。奉帨朝朝咸盥禮。銘盤日日又新箴。銅仙掌冷承霄漢。玉女盆虛照古今。苟使身如江漢濯。一瓢奚啻抵千金。石鼎斲出雲根筮鼎亨。琢磨何似範型成。鹽梅羹熟應知潔。龍虎丹煎不染腥。岐皷苔生訛篆劃。蘇缾茶沸怳簫笙。象三鍊五神功後。小器猶能大道行。地爐地爐排置院庭幽。下里博山堪足羞。直是黃金鎔作炭。亦知丹桂折爲棷。誰家陶穴工猶費。太古窪樽風未休。豈若聖人噓大鞴。薰琴一曲煖靑邱。</text>
<title>遇松都詩人來訪</title>,<text>東岳壇前浙瀝風。夕陽楓葉掛殘紅。詩情倦矣黃花老。嘉客翩然皎月同。南巷笙簫秋夜永。西臺文酒暮雲空。看君欝欝眉間氣。且莫悲歌過渭宮。</text>
<title>奉和御製社壇詩</title>,<text>玄壇珪幣穆將祈。大有今秋占庶幾。午夜星光涵鳳瓚。辛朝雪色曬龍衣。心香直上東風定。天樂初成彩霱飛。黍鼎自鳴先報瑞。更徵魚夢獻彤幃。</text>
<title>奉和御製命文正公尹 煌 不祧詩</title>,<text>八松天下士。高義復誰如。明月魯連節。嚴霜澹老書。途窮身愈重。名正術非疎。去廟猶芬苾。新恩賦洌餘。</text>
<title>奉和御製書揭鐵原褒忠祠詩</title>,<text>箕封一域免於夷。柳下崢嶸大樹姿。却憶去年銜命地。凄風急雨奠杯時。賡進後數日。賤臣適入侍。上俯詢曰。卿賡詩中凄風急雨何謂也。對曰臣於年前奉命致祭時。風雨大作。祭訖卽止。故心竊異之。今於詩偶及之矣。上曰。看詩知其爲實際語也。天地間誠有是理也。</text>
<title>龍恩尹公夫人趙氏輓 三首</title>,<text>龍恩余內叔。媲德碩人宜。卓識輝彤管。貞徽護墨帷。蘋蘩三節宅。繩尺百年儀。屢荷䦱門敎。端莊古女師。其二義方垂壼範。儒素勖家聲。劃荻兼嚴訓。蟠花錫類榮。德因攸畏著。養以克勤成。有耳尙嘆慕。况玆親戚情。其三滫瀡恭爲子。刀圭不儉親。精誠寧有限。恩愛更無因。衛祔遵遺命。瀧阡感古人。未乾遷輓淚。又灑啓輀晨。</text>
<title>以度支長。將赴太室修改之役。待漏於洞口一旅次。卽余兒時舊廬也。感以題壁。</title>,<text>五十年前十歲童。移家來住御泉東。誰知此日重遊客。便是遼陽化鶴翁。</text>
<title>奉和御製獻陵幸行韻 己未</title>,<text>陵樹層層羽衛行。恭瞻象設且屛營。祥雲更拂龍旂影。仙澗猶疑鳳蹕聲。盛德東方天峻極。重光黃道日初生。微臣世忝陪鑾列。慣頌千年晉水淸。</text>
<title>尹淸州 行儼 輓</title>,<text>三忠之後古人流。展也風儀晢且脩。金榜讓名羅隱困。素琴爲政宓生優。深知詔弟嚴如父。多說臨衰善在憂。長德凋零嗟世薄。一行涕淚送寒舟。</text>
<title>謝沁都舊相權台贈菜</title>,<text>沁舘萍遊水一泡。靑盤却憶洗腥庖。莫言故里親朋盡。惟有春薇是舊交。</text>
<title>奉和御製敬奉閣改建韻</title>,<text>拱北門臨蹈海濤。三皇之德及秋毫。金泥滿架天香重。寶墨懸簷白日高。萬世有辭封數級。百年餘恨賦同袍。幸於此地敦工役。怳若紅雲侍琫刀。</text>
<title>摠府直中。和伴直李台 集斗 韻。</title>,<text>宮林森羽衛。霜月且欄邊。宦跡黃花對。秋思白鴈傳。偶同雙日直。莫愛五更眠。堪笑潘生賦。猶然在少年。</text>
<title>直中無寐。憂思輾轉。吟成一律。語多苦辭。奉呈太和。想有以知此意。</title>,<text>悲秋如作客。處世欲逃禪。宋玉元非病。潘生便少年。故山聊寄月。孤夢半遊仙。會訪梅花去。憑渠更結緣。</text>
<title>挹淸亭。和玉吾宋公板上韻。</title>,<text>星斗之前魚鳥間。朱欄一曲白雲還。登臨笑拂烏紗坐。剩占春風別界閒。</text>
<title>禁中次李知申 集斗 韻 庚申</title>,<text>醉夢人間百事忙。半生吾自笑吾狂。衰年眞覺詩朋重。賢路徒慚拙者妨。縱被浮埃生古硯。猶堪華髮對春觴。忽看禁樹雙棲鷺。底意東風刷翮長。</text>
<title>金吾北檻。次松江鄭公韻。</title>,<text>草赦歸來掃百忙。朱欄橫出桎枷塲。氷池徹底蓮心活。也是無香便有香。</text>
<title>聞羅海陽 烈 會于靑城成士執 大中 宅。追和其詩。三首</title>,<text>湖上何迢遞。高風夙仰之。餘生同白首。先好盛當時。一面雖違遠。相知未缺虧。如何雷肆講。鴻羽便長辭。其二良夜花前飮。泠泠曙露團。遐標傾日下。孤憶若雲端。老別深知惜。春慵强自歡。願言崇德業。各保歲華闌。其三吾儕今若是。斯道未云非。且放玄龜縮。難淹紫鳳威。條風餘醉重。梅雪一寒微。安得投簪紱。從君借末輝。</text>
<title>正宗大王輓詞 十一首</title>,<text>皇祖龍興三百朞。元陵虹節又申之。時乘日月重光運。挺出天人上聖姿。追琢其章逾勉勉。淵凝爲度濟煕煕。於乎至德將何述。留與名山太史知。其二人倫之至卽天成。昔事寧王若奉盈。北斗擧觴融色笑。十年嘗藥藹精誠。湯孫繼統銀章重。堯老分勞玉尺平。願抱朱絃愀如見。兩朝慈孝曲中明。其三先王制禮婉而微。有事宮園未敢違。閟寢月游承大糦。福軒春晩進斑衣。儀文有限情何極。天地雖窮道愈輝。見說苔痕生輦路。日瞻門外淚長揮。其四二酉齋深乙夜虛。文章又是道之餘。光承箕聖千年緖。富有閩翁一統書。從古帝王無此作。中天雲漢竟何如。冲融三五笙鏞化。遺響渢渢返太初。其五敬閣新泥幾時乾。陽秋一部此地看。乾坤不墜倫常重。風雨每思名節難。扶正遠從神武籍。褒忠先自魯陵壇。羣芳歲暮留誰賞。永激人間烈士肝。其六無逸屛風曙色飜。彩眉嚬處念元元。馨香社祭祈年爵。哀敬齋居折獄言。一雨孰非歸化妙。十行都是布春溫。秖今士女皆行哭。不獨蠲絲減糴恩。其七小德川流大德敦。嵬嵬不與舜哉君。天衣屢澣儀章煥。燕寢纔容井里殷。屛除芬華澄夜氣。發宣功用影虛雲。他時欲識謙光節。石室元無檢玉文。其八鳳曆初元奮遠圖。麟經以後繼宏謨。威加鬼窟雷霆迅。春及陰崖造化俱。不有陶鎔寧若是。乃收聲臭寂如無。從知二紀扶人極。永揭千秋懼亂徒。其九嗚呼竟未挽龍髯。仙馭迢迢不可瞻。鴻業忍言中道棄。天心猶見大橫占。祥光日繞冲王扆。玄化雲垂太母簾。宗國復看磐泰勢。白頭人世愴歡兼。其十疇昔仙岑陪鳳蹕。神人悅豫彩雲停。如今故道引龍翣。父老悲號寒日冥。華堞纔成長樂衛。宮筵不復老來亭。園陵萬歲相隣近。山更葱葱水更靈。其十一早荷殊知桂院叨。中間孤夢在江臯。天監素悃幽明泣。雨洗丹書造化勞。嗟以一身兼父子。難將萬死報絲毫。秖應他日陪雲御。猶着人間舊賜袍。</text>
<title>春日登孟園 四首○壬戌</title>,<text>一雨東風晩景晴。街塵不動雪融城。名園僻矣堪孤往。春氣凄其亦發生。啼鳥聲中人起病。落梅花處客偏驚。登高作賦非吾事。年少如君句句鳴。其二灑却浮埃快也晴。東風飛入百重城。將軍池北氷初泮。仙尉園西草又生。强抱春樽聊自笑。任他霜髮不須驚。徒然一段鄕山念。拄杖時聽布穀鳴。其三高臺軒豁遠天晴。目送流雲更度城。老去錯比 平聲 顚太史。春來願學醉先生。還山有約心如結。經世非才寵若驚。半日支頤何所思。去聲 喧禽一任樹間鳴。其四花胎柳眼半陰晴。强起春慵倚北城。天地恩深空白髮。江湖路阻負平生。驂鸞有分心猶着。鍊藥無功夢自驚。到底百年何事業。沉吟松下暮鐘鳴。</text>
<title>龍虎營。咏白榦松。</title>,<text>一種滄桑白榦松。歸來遼鶴更相逢。風霜三十年間事。半入浮雲半化龍。</text>
<title>以京兆尹救月食</title>,<text>嫦娥厄運訴瑤天。黑眚橫侵素魄圓。定識癡蟆呑不敢。急呼元兎守彌堅。金甌缺處中興業。玉鏡虧時再合緣。佇立須臾光復滿。陰弓瞽皷力何焉。</text>
<title>籌司夜歸</title>,<text>籌司近日事如麻。金穀書堆鬢雪加。侵夜歸來猶帶月。入門先問灌梅花。</text>
<title>夜坐</title>,<text>月隱鐘微酒半醒。天街萬象露形形。三垣七宿森羅外。誰是江湖退士星。</text>
<title>度支新命</title>,<text>五年三典大司農。徒以疎才聖代逢。且掩床頭張翰傳。誰人不道宦情濃。</text>
<title>卽事</title>,<text>齋非繡佛飮非仙。南郭先生更嗒然。獨有春來神會處。杏林微雨柳橋烟。</text>
<title>早春柳 二首</title>,<text>妬碧羞黃態色齊。初如脉脉轉如迷。秖應染黛嫌狼藉。畫未了時春半低。其二陽坡軟綠已云滋。問爾如何放眼遲。試待嫩條垂滿地。爲君全護養魚池。</text>
<title>自嘆</title>,<text>頭白豪情負小時。塵緣又被簿書欺。自憐中歲多憂畏。二十年間不及詩。</text>
<title>遣懷</title>,<text>晩卸朝衣戴山巾。芳園又接孟氏隣。落梅樹下看公事。啼鳥聲中對吏人。豈解了勘當世務。秖堪全領自家春。東風欲送鄕原夢。吹斷浮雲度漢津。</text>
<title>送人 二首</title>,<text>萬物芸芸各自依。白雲何事更孤飛。草纔放色堪維馬。柳未成絲亦挽衣。浮世無如留客飮。百年羞道謝官歸。憑欄少睡彌明去。樽有餘香燭欲微。其二卽看春物轉依依。嬌鳥啼羣燕子飛。楊柳精神風灑面。杏花時節雨盈衣。誰言事佛能邀福。除却成仙摠未歸。紺嶽山南芳草遍。愁君此去路熹微。</text>
<title>春雨 三首</title>,<text>雨聲禽語兩紛紛。也是花神解返魂。遙想歸人江路滑。倦驢徑入白烟村。其二史閣焚香罷晩衙。纔過寒食禁烟斜。歸來小雨霏微後。開遍連翹半畝花。其三風吹霜髮任鬖髿。向晩高臺倚半酡。燕子初歸花欲動。不知春色爲誰多。</text>
<title>淸明 二首</title>,<text>栽梅種杏漸齊墻。不恨流光喜播芳。纔報林園春又至。飜驚白髮日俱長。詩情似夢元無定。酒氣如花到底香。但使此心終自保。買山何必水雲傍。其二淸明小雨洗宮墻。滿地萋萋時物芳。懶夢不知花影轉。閒愁爭似柳絲長。元非公瑾人如醉。且喜荀君座有香。久判白頭春事倦。如何更倚老梅傍。</text>
<title>南殿修改</title>,<text>游衣朱瑟愴如新。簾捲東風殿閣春。除却雲鄕歸拜外。人間能得幾朝眞。</text>
<title>賀宋靜深 時淵 回甲壽席</title>,<text>人生花甲便須臾。可道飛仙是葉鳧。君子燕敖樽有旨。春風鄕社杖初扶。兒緣拜丈恣遊嶽。婦爲寧親耐戀雛。堪愧老儂差長日。壁間空掛五湖圖。</text>
<title>書事</title>,<text>戲墨盈箋酒滿觴。飛花歷亂更堪傷。縱然旋舞如蝴蝶。不是尋香却播芳。</text>
<title>戲述</title>,<text>古者仙人有葛翁。頹齡八八遇蟾公。何時不可黃庭讀。年數依然大易通。自笑檢方無所效。徒爲較甲竟奚功。從今與子花前醉。卽是丹家一轉工。</text>
<title>太和賦衰柳。意甚愴悢。和以解之。</title>,<text>金城灑泣一何衰。好是婆娑偃曲池。雨露不知身半朽。風情猶自夢如絲。偏憐節氣芳羣物。未斷春心碧數枝。定識栽來陶令壽。分根成列摠垂垂。</text>
<title>太和以春山詩自呼。又步其韻。</title>,<text>龍蟠鳳舞勢浮浮。紫閣東風翠欲流。濃處嬋娟渾似夢。畫時蕭灑半疑秋。烟花萬戶縈平麓。氣色宸居耀上州。誰道此中多捷徑。知君頭白倦春遊。</text>
<title>詠寫眞</title>,<text>愁鬢厖眉老且孱。丹靑猶不借韶顔。傳神定在棲心處。試覓龍門水石間。</text>
<title>和家兒軸中韻</title>,<text>花事居然老北園。禽聲又作滿林喧。誰人日與吾兒好。勝會春留彩墨痕。豈有琳琅雙璧陸。摠爲磊落一流溫。欲知白首怡心處。定在圖書不盡言。</text>
<title>史局有僚官嫌太肥。故漫題以廣言。</title>,<text>烏玄鵠白兩堪憐。萬象尖圓也適然。笑拂壁間長命畫。始知天上有肥仙。</text>
<title>送太湖侍郞洪太和東遊楓嶽 三首</title>,<text>三十年前海嶽遊。永郞消息竟悠悠。憐君逸興空如許。未入山時已白頭。其二三千蓬海一浮漚。欲採蘋花更莫由。試向白雲臺下問。爲誰新抹萬峰秋。其三小少文章第一流。十州蹤跡漫沉浮。那知老作蓬萊客。處處題詩紅葉稠。</text>
<title>白蓮峰。送北伯李尙書喬伯 義弼。</title>,<text>山中宰相北關幢。溪上壺樽起我慵。霜鬢明朝離別後。相思長對白蓮峰。</text>
<title>潁上任得汝 魯 宅。遇畿伯李景深 始源 共賦。</title>,<text>置屋懸崖地自高。低臨大道送勞勞。林間濁酒深留客。郭外寒花晩蘸袍。芋栗日肥滋夜氣。江湖歲晏足歸舠。浮生未易逢塲笑。爲子欣然倚北臯。</text>
<title>夕歸江榭。疊前韻。重寄得汝。</title>,<text>崢嶸秋色與山高。廻斡天機不自勞。客到白雲參野席。酒闌紅葉下征袍。百年淨地寥寥卷。萬事虛汀泛泛舠。明日龍門孤去路。爲君回首步江臯。</text>
<title>平邱途中</title>,<text>西風日急葉初飛。馬首龍門古逕微。世事東流無處泊。名山秋至幾人歸。不須望遠愁長道。聊且登高駐晩暉。久矣吾行匏繫似。故原霜露欲霑衣。</text>
<title>曉發江行</title>,<text>月落空汀宿鷺飛。行行熟路尙熹微。薄勘非許殘骸退。少暇猶能故里歸。馬上西風寒露節。鴻邊秋色夕陽暉。遲遲不妨穿江岸。菊蘂楓根正挽衣。</text>
<title>路中效滄溟體 二首</title>,<text>拍拍江連萬里天。無邊秋色白鷗眠。西風落日龍津渡。人坐蘆花畫裏船。其二楊江落木鴈橫天。醉裏詩成馬上眠。公物人間山與水。秋光偏屬釣魚船。</text>
<title>古浪舟中</title>,<text>龍門山色鴈邊生。一曲蒹葭萬里情。岸底漁家知不遠。西風吹斷喚舟聲。</text>
<title>路中拈樊川韻</title>,<text>山風浙浙店烟斜。太半行人在酒家。江岸舊盟隨白鳥。峽居秋事老黃花。不緣小罪辭天上。那有豪情到水涯。寄語雲邊遐擧者。春明一出路非賖。</text>
<title>西化見店舍毁去</title>,<text>壚烟消盡菜畦新。老馬彷徨故道塵。每說人生如逆旅。那知逆旅甚於人。</text>
<title>釜淵途中</title>,<text>廻複經重巘。人烟遞有無。踰岡午饁健。掛壁晨樵孤。鄙事供詩藻。荒秋合畫圖。謂余曾地部。貧戶欲號呼。</text>
<title>兩松峙</title>,<text>兩峙限東道。十州形勝無。放鷹知俗武。穿虎怕行孤。元將蹉良策。麗王據壯圖。成虧俱寂寞。長嘯北風呼。</text>
<title>村事</title>,<text>解官歸故里。田事亦云休。舊面爭輸欵。新醪不待求。登高聆鴈度。臨水翫魚游。回首蟾江月。猶懸玉宇秋。</text>
<title>卽事</title>,<text>衰病今如許。爲官且可休。風霜時則暮。水石日相求。翁醉江州酒。兒謀太史遊。楚歌中轉激。添作錦屛秋。</text>
<title>艮嶽</title>,<text>柳氏疎槐李氏塋。原平湖濶暮烟生。繁華一代今消歇。贏得南朝艮嶽名。</text>
<title>江岸見石工採家墓石</title>,<text>牛背西風載醉還。雲根看採莽蒼間。不知峴首生苔石。猶出羊公宴飮山。</text>
<title>安昌橋</title>,<text>江岸蕭蕭葉下時。一年秋色日凄其。磯頭爲問垂綸客。釣得鱸魚賣向誰。</text>
<title>鳳凰臺 二首</title>,<text>拍拍層霄逈。汎汎無極深。鳳凰今寂寞。臺榭日蕭森。石古疎翁操。潭虛澤老心。誰知烟火淺。突兀見穹林。其二臺上春雲散舊遊。臺前秋水泛新流。楓含夕照閃蒼壁。鴈度西風迷遠洲。勝地苔深仙侶迹。前塵木落故人邱。丹禽不至荒林晩。一曲狂歌楚客愁。</text>
<title>砥平途中</title>,<text>行行砥州道。歎息凋人顔。刈秋田主悍。賣醉酒翁奸。峽俗猶如此。世途良可艱。淳風無力挽。駐馬倚林間。</text>
<title>潤筆菴</title>,<text>千秋牧老事堪誇。漫把文章施佛家。獨有孤僧開古篋。夜深燈下誦蓮華。</text>
<title>龍門寺</title>,<text>龍門三日作山行。却笑登臨應接忙。積翠如嵐飜作雨。老楓縈壁欲凌霜。醉堪秋色杯中落。夢怕泉聲洞外長。仍想故人遊海嶽。何如咫尺到仙鄕。</text>
<title>詠菊次兒輩韻</title>,<text>高節花中小泰山。前身記得是金環。非從馥馥方奇絶。已識遲遲不等閒。天地未亡香種子。風霜能有好容顔。何須對俗馳聲譽。獨泛寒樽暮掩關。</text>
<title>徐判尹 有大 輓 二首</title>,<text>不露聲威不伐名。淸朝隱若一長城。風雲白首逢三聖。談笑春樽擁六營。未必平陽天所借。定知新息老而英。南園花樹深如夢。肯遣纖毫惱此生。其二蒼茫先子聘槎年。幕府英豪蓋有緣。掀海濤前飜巨柁。長虹起處護樓船。自從絶域同生死。不向窮途更變遷。人世悲歡餘舊物。凄風大樹淚泫然。</text>
<title>次家兒軸中韻</title>,<text>華燭留人素月添。滿囊風物未全廉。嗟吾白髮塵緣久。付汝梅花樂事兼。一醉秖堪輸意氣。百篇何必較穠纖。僂行從此投兒社。高和柴桑笑子瞻。</text>
<title>步軸中韻。賦梅醻金應之 箕應。○二首</title>,<text>艶質仙姿色色添。梅兄生業未全廉。虬枝欲暖潛雷動。蝶蘂纔香瑞雪兼。一夢羅浮情更遠。故人秋水恨空纖。須君自愛無相妬。終敎千花仰面瞻。其二老石靈泉一格添。楊州花亦隱之廉。雲林舊約年華晏。香界何官吏隱兼。疎影自生虛室白。春心不隔絳紗纖。思君黯黯情何似。澹若相忘忽更瞻。</text>
<title>題寅兒雪嶽詩卷 三首○癸亥</title>,<text>白頭多負雪山秋。付與靑春辦壯遊。恰似漢時班定遠。晩敎阿勇入中州。其二寒溪觀瀑樂如何。回憶龍門和醉歌。不妨玆遊輸一着。名山消息起余多。其三名山無限度秋風。歸計差池一夢中。試問寒溪潭下物。仙緣猶在白頭翁。</text>
<title>白蓮峰李台喬伯宅。與吳台克卿 載紹 共賦。</title>,<text>尙書樓外洞禽飛。秋樹蕭森捲翠微。未應簪紱能爲累。但道溪山便是歸。笛裏白雲生遠意。樽前紅葉笑殘暉。不須臨水勞相送。去渡橋時月滿衣。</text>
<title>近以足病。辭兵部不獲。無聊殊甚。夜續飛字。呈同庚克卿台座下。</title>,<text>秋事居然葉亂飛。南湖又送故人歸。梅詢淹病功名倦。李絳辭官志願非。醉惜籬花空的歷。夢憐鄕路半依微。伊來獨有城西會。三日醪香在客衣。</text>
<title>疊前韻。呈白蓮老人。</title>,<text>逝水流光迅若飛。往年遊迹半依微。故人醉起黃華動。秋思蒼茫燕子歸。佳節秖應催白髮。長繩那得繫斜暉。知君不惜谿山費。用盡床金更典衣。</text>
<title>次白蓮老人見寄 三首</title>,<text>淸眞元故態。誰復笑山翁。結屋蒼崖側。置樽叢菊中。泉靈詩肺健。林豁道機空。最是忘言處。泠泠澗底風。其二隔岸通三徑。尋雲對兩翁。仙非逃物表。隱或處朝中。淹病衣常懶。辭官酒易空。長歌流遠夢。要不負秋風。其三摠戎乖本色。靈藥負衰翁。帶劒天香裏。哦詩曉漏中。萬緣歸一道。素志信蒼空。會待解符去。聽君松下風。</text>
<title>疎齋李忠文公致侑日。謹步席上韻。</title>,<text>英廟宗功有四臣。百年崇報侈明禋。東都舊郭多喬木。白馬空江長綠蘋。萬古雲霄常護日。一番風雨未終旬。于今與宴皆華胄。太半當時黨籍人。</text>
<title>克台覓茶。戲呈一絶。時酒禁方嚴。而公適喪姬故及之。</title>,<text>樽盡帷空漫乞茶。故人相問冷生涯。何如更覓檀香瓣。燒處分明見絳紗。</text>
<title>得酒泉倅應之書。聞遊月城。奉詩寄意。三首</title>,<text>東京物色近何如。萬事荒城草樹虛。怊悵舊遊頻入夢。白頭重對故人書。其二半月城邊黃葉秋。酒泉太守更風流。逢人試問前朝事。猶說吾君此地遊。粤在先朝。賤臣以松留入對。上詢故都遺風。賤臣對曰臣少遊東京。路逢一菜嫗。問半月城何在。嫗歔欷曰此是半月城。舊時吾君宴遊處也。依然有遺民之思。今觀松都人。舊於麗太祖陵。不曰麗太祖陵而曰太祖陵。近自四五十年來。乃稱麗太祖陵云。寔聖朝之深仁厚澤。有以毖革其頑心。亦可見麗德之入人。不及羅代遠矣。上曰善。是篇蓋用此意也。其三茫然開國二千年。多少英豪摠可憐。一自孤雲歸隱後。至今南俗認成仙。</text>
<title>乘月上西臺</title>,<text>可辭頭上帽。那禁手中杯。淸月隨人至。長風吹夜開。秖緣喧暫息。聊與意俱來。不有諸君少。如何暮上臺。</text>
<title>曉覺</title>,<text>曉覺非衾冷。怊然自老翁。窓虛生薄雪。梅落動新風。萬想回燈下。殘詩續夢中。飜驚門外吏。抱牘欲成䕺。</text>
<title>達河樓點漕 乙丑</title>,<text>貢舶浮來萬里流。米塵不上水邊樓。京師自古通漕道。江漢終能負大舟。海色門臨潮打處。春風簾捲鷺飛頭。疎才豈合題黃鶴。壺酒猶堪與子謀。</text>
<title>貞純大妃輓詞 五首</title>,<text>鷄林莘摯國。世作哲王妃。相繼百年德。有光三聖治。化隆中壼洽。功大外臣知。豈曰無彤史。其如不盡思。其二抗裘非得已。悽咽玉音承。曾揭麟編炳。終敎駿命凝。艱危天降任。舒卷道無恒。欲識玄功著。須看赫日昇。其三攘邪躋正路。焚籍齒平民。用處人皆仰。藏時化若神。明堂初返政。長樂更頤眞。誰料於花甲。瑤觴未及陳。其四奉冊推如事。嗚呼竟莫追。太虛雲過日。東海澤流時。平糴遺廊廟。省供歸度支。徽音浸已遠。宸慕慰何辭。其五昔舜蒼梧葬。皇英蓋未從。何如大行卜。爰及聖人封。碧落雲輧合。玄宮玉匣雙。三朝餘白髮。俯仰淚盈胷。</text>
<title>渡鷺梁</title>,<text>沙邊少女白。水際新蒲靑。莫笑漁翁醉。終然是獨醒。</text>
<title>過龍驤鳳翥亭</title>,<text>江漢之波流不停。陪鑾古渡去修陵。津南一帶垂楊岸。步步回頭鳳翥亭。</text>
<title>果川途中 二首</title>,<text>帽上黃埃吹欲零。東風知自綠蘋汀。忽看白鳥銜魚去。飛度長江幾曲靑。其二水苗如織麥如油。望裏春風翠欲流。聞道旐魚新入夢。老農何事未紓憂。</text>
<title>南充舘</title>,<text>驛舘流鸎坐獨聽。東風不肯動簷鈴。如何地主深淹病。空遣梨花落滿庭。</text>
<title>新豐柳</title>,<text>新豐樓下柳成行。摠是先王種得香。問爾垂垂今幾尺。遺民白髮更偏長。</text>
<title>恭瞻華寧殿志感</title>,<text>雲歸沛里春暖。日落蒼梧夕寒。獨有舊臣涕淚。時朝原廟衣冠。</text>
<title>孔文獻公 瑞麟 遺址</title>,<text>己卯名賢老孔公。古橋梅樹自淸風。爭瞻瑞鳥爲時出。誰遣祥麟怨道窮。素學不違淸苦字。危言空任激揚功。行人指點琴書宅。留作龜陰數仞宮。</text>
<title>發墓下放舟</title>,<text>邱原凄白露。三宿出疎林。欲起沙洲鴈。難爲江漢心。帆颺凌鶴背。歌烈激龍吟。投紱便成隱。買山何必深。</text>
<title>舟中遇雨</title>,<text>中元本佳節。小雨捲空冥。江寫愁眉白。山交老眼靑。壯心猶宿昔。吾道欲凋零。自笑孤舟客。生涯一醉醒。</text>
<title>淸心樓。次牧隱韻。</title>,<text>朝辭簪笏暮江端。魚鳥迎人有好顔。白塔晴留千古月。龍門秋並幾名山。二陵氣色來天上。異代文章落世間。會向東湖修舊社。此行非爲等閒閒。</text>
<title>過梨湖。値太和係官忠州不遇。</title>,<text>指點梨湖岸。遲回遠客舟。已驚林社寂。應被郡齋留。江月同誰賞。籬花不我謀。聊知經去後。秋夢兩悠悠。</text>
<title>楊根舟中</title>,<text>葛山之下鋪平流。滿袖西風白雨收。遠客孤舟明月夕。故人斗酒大江秋。也知岸蘂如相笑。非是沙禽可自由。十載塵埃成底事。歸來贏得雪盈頭。</text>
<title>振威</title>,<text>振威如斗邑。無足說官民。廣野連平澤。浮雲接貢津。吳山秋更屹。楊壘迹如神。一路交湖嶺。多逢罷郡人。</text>
<title>牙山</title>,<text>環縣山如屋。林疎寂訟庭。雲空收稻野。風滿繫漕汀。故里旌忠武。殘碑頌土亭。沔唐稱福地。天際露孤靑。</text>
<title>過祖考舊居停</title>,<text>吾祖經辛壬。百年留謫廬。鶴橋曾杖舃。鵩舍乃巾車。何世無碁變。於玆有劫餘。願言耕此土。遺訓欲沾裾。</text>
<title>答族姪 運永 山菊韻</title>,<text>播芳堪顧眄。蓋險失吁巇。花未如錢大。香能吹帶垂。霜繁空抗節。華少敢求知。生質元如此。無心慕艶姿。</text>
<title>題扇面贈信禪</title>,<text>溟岳摩尼一夢牽。江干飛錫又欣然。從今我亦投簪笏。更結名山未了緣。</text>
<title>西閣梅發。寄忠州洪太湖刺史。丙寅</title>,<text>千里迢迢隔故人。梅花樹下更傷神。縱然處在朱樓側。猶是孤山冷淡春。</text>
<title>李斗臣 台升 凌人來訪 五首</title>,<text>南都春色逐人還。曾是先朝陪蹕間。誰遣東風歸沛社。每看零雨度梧山。疎狂到老官仍懶。施措無才境自閒。且喜花前成一醉。殘香不妨墮衰顔。其二老去如流不可還。相携白髮坐花間。高臺雨過春連野。危堞雲垂勢跨山。對酒屢停非自愛。哦詩未就亦消閒。問渠肉食如何瘦。應是歸田也駐顔。其三十日長安九往還。分司物色馬蹄間。桃花雨足三屯水。天蹕香留八達山。營洛意深仙寢護。留臺愧占老臣閒。逢君又値淸明節。樓閣春樽一展顔。其四浮雲如往月如還。摠入新城感慨間。簾燕初歸春滿院。林花欲落雨連山。微臣才薄將何報。聖主恩深許養閒。最是行宮揮淚處。至今宸墨掛楣顔。其五春城斗酒送人還。悄倚樓臺夕照間。歎息欲尋花落處。欣然更對雨過山。餘生職叨兼總理。遺旨亭瞻未老閒。御柳加長臣髮短。爲誰爭較十年顔。</text>
<title>追和未老閒亭韻</title>,<text>隱約林亭六檻斜。滿城紅紫在官家。東風勸我嵇康酒。長日留君陸羽茶。無奈春歸忙駟隙。可堪頭白困烏紗。人生每羡如花少。誰見人間十日花。</text>
<title>有事眞殿。齋居感懷。示兒輩。</title>,<text>愀如朱瑟曲中頎。寶殿仙香繞月衣。古社風雲春寂寞。先朝花樹晩光輝。聖人業盛時猶邁。滄海恩深淚未晞。白首分司何所事。恭將牲幣願無違。</text>
<title>訪花隨柳亭</title>,<text>畫閣臨流霽景斜。滿城風物競韶華。半山烟樹浮行殿。一道晴川貫萬家。應是低廻雲裏駕。莫敎飛盡陌頭花。春慵酒困渾無賴。輸與諸君賦落霞。</text>
<title>西池觀魚</title>,<text>官陂養得尺魚肥。呼集漁人遂合圍。風絮飛時收網急。暖蒲深處漏鱗稀。人間直釣迷消息。象外忘筌混是非。壺酒未乾歸莫遽。不妨扶醉露生衣。</text>
<title>洛南軒</title>,<text>尙憶先王御此軒。山川滿目淚空繁。宮花自落春無迹。廟栢相連月有痕。孤夢前塵陪洛蹕。餘生何處奉堯樽。檻前賜對猶如昨。多恨當年未盡言。</text>
<title>和安大汝 光集</title>,<text>林鳥巖雲各有依。憐渠獨減帶邊圍。浮榮未足爲文繡。淸士常多困白衣。鹿院絃歌吾黨重。灞橋楊柳故人歸。斯翁老乏吹噓力。歎息百年心事違。</text>
<title>深谷書院。敬次陶菴先生韻。</title>,<text>山開夫子像。水流夫子心。夫子今已歿。絃誦在龜陰。</text>
<title>曉渡銅津</title>,<text>落月蒼然曉色空。茫茫天水一鴻濛。眠鷗立鷺應無數。不辨平沙淡靄中。</text>
<title>南充縣。奉和先朝御詩韻。二首</title>,<text>郵吏官僮慣送迎。陪鑾舊道淚成行。富林軒北千竿竹。盡是先王種得生。其二南充山色笑相迎。何事勞勞又此行。且待淵明秋見月。柳陰歸作醉先生。</text>
<title>江口遇雨</title>,<text>滄江急雨片時秋。多少行人駐水頭。衣上塵埃車上熱。爲君湔拂有輕舟。</text>
<title>初秋拈西字。環屬五篇。</title>,<text>一番寒雨度城西。客意蒼茫憶舊谿。官閣夜凉棲燕老。禁林風足晩蟬嘶。江湖滿地秋先到。進退愁人夢欲迷。差喜蘇仙舟泛夕。不嫌頭白與君携。其二秋之爲氣泬漻兮。一掬微凉畫檻西。燕子何知如悵望。芙蓉抵死不垂低。名都送客多佳釀。公事哦詩又自題。已矣金丹消息暮。霜毛獨與古人齊。其三高臺四望楚雲低。柳葉城邊草樹齊。白首官棲華嶽下。碧天凉動健陵西。殘年秋色如相待。落日歸人醉更携。最是送君難制淚。冷蟬晴鳥一時啼。其四先王城闕露凄凄。畫角淸笳月半低。此夜佳人將進酒。凉秋詞客倍含悽。田園賦就酬元亮。山水圖成倣子西。獨倚欄干人散後。庭梧策策曙烏啼。其五南樓餘興又提携。碧落無雲北斗低。何處更邀今夜月。遊人多在萬年堤。荷邊對酌金波灧。柳下欹巾玉露凄。數點蒼峰來入眼。不知秋色在簾西。</text>
<title>南都。次杜工部秋興八首韻。缺二。</title>,<text>先王花樹半疎林。霜露南都氣颯森。萬歲山虛生夜響。三池水淨落秋陰。樓臺蕭瑟紅雲影。裘帶婆娑白首心。欲識聖人功化處。萬家凉月早聞砧。其二悽悽輦道樹陰斜。想像先朝度翠華。無數歸鴉棲粉堞。可憐零葉擁苔槎。風波夢冷仙人枕。城闕寒生衛士笳。往事如今桑海變。一樽寥落對寒花。其三層城畫閣欲斜暉。疇昔經營轉渺微。花岳非緣紅樹重。龍池空遣白雲飛。身將暑退心猶結。夢與神謀事更違。近得鄕園消息到。門前秋水一篙肥。其四浮萍身世似飜碁。年少歡娛老去悲。祿厚每憐窮居日。官閒回笑鞅掌時。龍池方盛三朝渥。燕子先歸一退遲。無限樓臺無限月。問君何事苦相思。其五先王宮闕舊河山。羅絡蒼烟白雨間。佳氣長浮花岳界。秋光遲入禿城關。滄波雪照愁邊鬢。河漢天高夢裏顔。歲晏不堪歸思切。留臺猶是屬朝班。其六朝陵一路掛城頭。城頭老吏早驚秋。自憐白髮無所及。不知紅葉有底愁。但令郡政能馴雉。未必官池不下鷗。宿疾未蘇才更短。故山霜露憶原州。</text>
<title>舟泊二陵洞口。船上拈韻。戊辰</title>,<text>津籤過雨一篙平。隨意漁舟野客情。江旭偏能增氣色。岸花猶復助光明。春陰每結夷陵土。急電時飜勾踐城。之子莫愁歸路暗。太湖東畔月初橫。</text>
<title>王大妃殿尊崇樂章</title>,<text>天惟配命。世有哲妃。媺哉文母。及姜于媚。爰敷玄化。履艱愈輝。黃鳥風自。濯龍申之。序其皇矣。毋曰崇徽。迺精迺微。先君是儀。謙而彌尊。萬祿祁祁。慈我羣黎。永綏邦基。</text>
<title>雙節琴辭 幷序</title>,<text>醉琴先生故宅。在木覓山下。不知其幾易主。梅竹先生遺址。沒爲掌苑署。卽白嶽之麓也。其舊物並有喬松焉。世傳先生手植也。南松峻茂。風聲滿壑。北松昂藏。銅鐵爲心。其有象於先生乎。比年二松皆枯死。卽先生配于魯壇之後也。先生之神。旣有所歸。不復顧愛於庭墀物乎。有舊要居南谷者。致一琴材曰此醉琴松也。余方管梨園。召工人斲爲琴之質。又取北松顚根之不化者爲之柱。琴遂成。亦可謂二松不朽歟。余不敢私。送置六先生祠。係之以辭。辭曰。欽奇材之對峙兮。爲誰兮經霜。縆之以哀絲兮。秋風拂拂兮天茫茫。神總總而遠擧兮。珮鏘鳴兮路且長。餘音兮激厲。流萬古兮公毋傷。</text>
