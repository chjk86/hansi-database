<title>擬古 庚戌</title>,<text>孤蘭生幽谷。絶艶空自持。淡淡顔色鮮。冉冉香蘂垂。歲晏孰華余。幽芳只自知。至人抱遐心。寂寞何所之。我衣何粲粲。我佩誰能玩。貞心苟無變。世事何足歎。</text>
<title>偶題 壬子</title>,<text>好雨初收天半陰。媚春靑草一庭深。如何軟嫰無情物。感激當年有道心。</text>
<title>題四月晩桃 癸丑</title>,<text>盡日山村客到稀。茅齋寂寂掩柴扉。開窓只對桃花面。不記三春已盡歸。</text>
<title>往拜屛谷權先生 榘。吟呈一律求敎。丙辰</title>,<text>哭罷山梁歲月深。迷途獨立去何尋。典刑賴有同門友。覺寐恒存替事心。別界謾拋閒事業。塵中虛送好光陰。此行不是尋常意。願向頂門下一鍼。</text>
<title>詠蕙</title>,<text>芳根列衆卉。委在春草莽。渠旣不自言。路人肯解賞。移之在幽逕。朝夕勤漑養。裊裊脩容淡。冉冉香氣爽。撫玩不堪贈。感慨一俯仰。坐詠靈均賦。千載抱遐想。終當樹百畮。歲晏託來往。</text>
<title>湖南亞使李叔通 槳 餞席。次韻卻寄。丁巳</title>,<text>江郊解袂遂天涯。湖外雲山入眼賖。別意上琴淸欲語。羈愁和雪亂如花。南歸幾日回君旆。東望何時到我家。努力行裝須自愛。風塵容易損年華。</text>
<title>巖齋見成。用退陶集和陶移居韻。與弟休文 光靖 共賦。二首</title>,<text>有地纔半畝。侈以數椽宅。歲晏且自娛。門掩聊永夕。端居易成趣。境淸心無役。漱泉足忘飢。擷葉仍替席。浮名謝俗曹。幽抱撫疇昔。只堪自寤言。向人肯疏析。無事此靜坐。有興或題詩。歲月空晼晩。出門亦何之。林禽足幽伴。澗雲生寒思。我懷已云阻。我佩玩何時。愔愔古人心。千歲秖在玆。此樂終何忘。莫被浮名欺。</text>
<title>偶成</title>,<text>茅齋一臥遂冬深。門掩苔荒斷客尋。午睡覺來成晩步。塵緣淨後見眞心。窓臨迥野天俱遠。樹翳斜陽地半陰。獨坐悠然仍有得。暮林無數倦投禽。</text>
<title>夜坐。敬用退溪先生詩集韻。</title>,<text>齋居消息夜如何。一味寒窓穩攝痾。山徑秋高明素月。野塘風定妥淸波。工夫到後言無著。思慮閒時味轉多。不用塵埃侵此界。少安排處便蹉跎。</text>
<title>立春</title>,<text>幽居康濟自家身。獨抱遺經託契新。門掩夕陽人不到。庭梅影裏一年春。</text>
<title>小雨。用退陶集韻。與休文共賦。</title>,<text>撥書展遐眺。臨軒恣小憇。風力午仍勁。烟景暮更翳。霏微小雨𩁺。點綴寒塘細。絲絲聲在虛。藹藹影委砌。已覺冷透衣。更遣淸滿眥。閒居偶深趣。野性諧宿計。意到嗒無言。境幽迥超世。空谷且永夕。蘆巓堪卒歲。心期與誰共。妙處時自契。超搖坐多時。夜深成小霽。</text>
<title>挽退澗申進士 濂</title>,<text>簪纓舊家世。冰月好襟情。弱歲蜚英譽。中年占小名。朋儕推偉度。早晩展遐程。袍笏非前分。林園有好盟。衡門一臥久。浮世百緣輕。慾淺天機轉。神閒道味亨。精華老康健。歲月坐崢嶸。宰相山中在。神仙地上行。不妨明世棄。長作太平氓。灌圃還經濟。遺安詎辱榮。初非要外譽。自爾藹華聲。望被鄕鄰重。人消鄙吝萌。餐飧幸無恙。消息忽堪驚。擧切朋知痛。那勝景仰誠。丹旌啓遠道。白日閉佳城。已覺儀刑遠。其如涕泗傾。凄凉歌薤曲。痛哭向蒿塋。</text>
<title>七月朢。兒輩浴川而歸。</title>,<text>高樹蟬聲曳夕陽。暗中秋意一分長。江山付與兒曹管。收拾風烟滿袖凉。</text>
<title>言志</title>,<text>無端一喟爾。珍重百年心。窓几圖書靜。林園歲月深。春風沂水詠。夜月玉溪吟。妙處誰能會。悠悠自古今。</text>
<title>偶題</title>,<text>虛齋一臥穩。幽抱百年中。溪山方夕意。天地又秋風。病後耽成睡。嬉餘懶下功。無人話寂寞。此意與誰同。</text>
<title>正月三日。赴都途中得古詩一篇。戊午</title>,<text>有屋纔斗大。中間容我拙。架書足晤語。隴雲堪怡悅。謂言諧宿志。且無塵宂掣。植志愧不固。無端中改轍。林禽或貽譏。澗流解惜別。已展縱難縮。歸期當早決。</text>
<title>休文有一梅。二月未開。被人嘲笑。不能爲渠謀。次東坡詩以諷之。要余助其勢。余惟梅兄必有意思在。未可以遽攻也。遂步其韻以解嘲。</title>,<text>仙䕺不宜居塵村。肯向風前輕放魂。爲是花神無意管。更緣苦節厭世昏。主人正欲慰無聊。灌水澆䕺日涉園。孤根只許淡自持。絶艶終靳欣相溫。紛紛年少妬春姸。柳靑桃紅糚晨暾。故遣丈人還晦彩。寂寞歸來空掩門。世人不解庸何傷。我今爲渠侈一言。早晩攜筇訪君去。月下好與傳匏罇。</text>
<title>休文園梅雨後始開。復用前韻見寄要和。</title>,<text>我昔藜筇訪梅村。一詩賦與招仙魂。歸來寂寞誰晤語。空敎此情勞朝昏。夜雨一犂消息好。見說疎英開滿園。素艶已遣分月色。冷蘂却令失春溫。枯淡香飄草堂靜。零亂光凝紙窓暾。衆芳天敎作輿臺。一白渠獨賁山門。半開留與最好看。玅處正覺終難言。風情病餘消不盡。準擬明朝攜淸罇。</text>
<title>郵軒偶題 在連原時</title>,<text>出門方覺世道難。一日中間可得閒。人物大都新面目。夢魂強半舊家山。溪塘雨後秋方淡。野樹霜前錦欲斑。不用塵埃常汨沒。故園猿鳥倘招還。</text>
<title>歸鄕未旬。被公事催迫。還赴郵館。</title>,<text>當年兩脚出門非。回視初心事事違。故山暫然如客過。名繮苦是挽人歸。年華冉冉秋聲冷。世事紛紛道力微。踏盡鳥道仍竹嶺。風埃何限撲征衣。</text>
<title>龜潭玉泉庵。用劒南韻。龜潭在丹陽</title>,<text>路入諸天一線微。巖崖幾曲水重圍。幽花欲謝春光暮。小雨成霏燕子飛。穿樹野雲隨意度。出山溪瀑盡情歸。幽人未解窺臨倦。料理藜筇下石磯。</text>
<title>次韻徐敬甫 命采○己未</title>,<text>門掩山齋坐悄然。秋懷憀慄不成眠。風塵却恨回頭晩。魂夢時猶向外牽。觀物臺臨微雨後。懷人樓倚夕陽邊。此間更是風流在。明月相隨不用錢。</text>
<title>池亭夜坐。次韻劒南。</title>,<text>孤燈耿不語。懷事一堂幽。野鳥晴仍度。池魚夜或游。溪山欲小雨。天地又深秋。易作男兒感。年華冉冉流。</text>
<title>倦步</title>,<text>依依夕景翳山西。倦步時敎傍小溪。野樹雲多隨意度。壁蟲秋到盡情啼。雨餘花發攜兒看。病後詩成倩手題。遠客不來門自掩。一庭無限草生齊。</text>
<title>次退澗申公焚黃韻</title>,<text>澗谷幽幽退自持。山林還是廟堂姿。純誠袞袞承顔地。義色堂堂急難時。臺閣正須天下士。官銜虛賁塚前碑。傳家長物元如此。王誥天香不盡吹。</text>
<title>靜觀臺</title>,<text>小臺開向一山隅。不是尋常耳目娛。觸境盡成春意思。妙觀須用靜工夫。江流日夜天機轉。時謝寒溫道體俱。此樂洋洋開眼是。古人千載近如呼。</text>
<title>晩步臺上偶題</title>,<text>巖臺坐無語。秋思幾分長。老木知寒意。幽花逗晩香。野明晴鳥度。江遠午風凉。妙處誰堪會。山深自夕陽。</text>
<title>十月晩菊燦開。使兒輩呼韻共賦。</title>,<text>秋菊有黃華。燦燦一階上。可但芳姿好。能無歲寒賞。折揷仍滿簪。把玩或在掌。道情一時生。塵思九分敞。傳觴且命兒。植杖或孤往。野情諧夙願。空山抱淸響。緬懷陶令意。千載一俯仰。</text>
<title>行視靑山南沜有作</title>,<text>一水盈盈抱岸流。靑山欲盡更回頭。媚晴遠樹圍平野。向晩丹楓艶素秋。異日幾煩容易過。名區誰道等閒留。數間茅棟他年事。深處無妨恣打休。</text>
<title>再行視靑山</title>,<text>是處曾前度。玆行已後秋。岸深楓影老。天遠鴈聲流。一水成瀦地。孤山欲盡頭。巖崖色色好。隨意作淹留。</text>
<title>秋夜。上靜觀臺偶成。</title>,<text>暮江吟外遠。茅屋意中深。獨坐塵機斷。超搖自道心。</text>
<title>偶成一律示兒輩</title>,<text>無風庭院冷烟沈。夕照回山半欲陰。晩木聲隨平野遠。閒雲影護小江深。魚多樂意晴游沼。鴉熟天機暮向林。冷落界中眞活計。百年誰共歲寒心。簡齋詩。歸鴉落日天機熟。</text>
<title>雨後小雪。閉戶溫坐。得韻共賦。</title>,<text>鎭日柴門掩。翛然一簟淸。遙岑欲雪候。虛野自風聲。澹處還滋味。閒餘遂性情。可人同好意。悄對篆烟生。</text>
<title>齋居偶興</title>,<text>小屋寒棲處。幽臺夕眺時。意隨流水遠。心共暮雲遲。妙用尋常在。深源造次知。未須妨學道。抽興有新詩。古詩小詩妨學道</text>
<title>玉蓮寺樓夜月。與兒輩口占。</title>,<text>禪臺晝亦好。入夜更淸幽。不盡林聲轉。如期月色浮。寒天豪雪意。微雨穩溪流。得意還玆處。何妨再度遊。古語得意之處勿再往。余今年再作此遊。故反其語。</text>
<title>夜坐賦雪</title>,<text>玉樣淸奇絮樣輕。天風吹下野雲平。當空藹藹團成影。著樹疎疎細作聲。不變只餘寒沼色。自持還有老梅情。深宵未用疎燈照。悄坐虛堂一室明。</text>
<title>早春卽事 庚申</title>,<text>風威寒帶臘。天意暗回春。幾處江鷗泛。三分岸柳新。流光此日感。懷事百年人。淸晝爐薰細。未應著點塵。</text>
<title>早春寒甚病臥。用兒輩韻遣懷。</title>,<text>一疾緣時氣。寒齋臥遂深。陽和幾日事。霾雨半川陰。鳥宿多危夢。梅香獨苦心。兒曹破夙戒。拈韻強求吟。簡齋詩風枝鳥夢危。○家有盆梅開數蘂。被寒甚枯悴可憐。</text>
<title>詠寒梅</title>,<text>蕙化蘭腓百卉塵。冰魂無恙幾枝新。孤芳影訝晴中雪。一點香偸臘裏春。大地寒餘還苦意。少年爭處獨高人。山齋冷落誰相過。珍重惟渠伴此身。</text>
<title>春日偶興</title>,<text>偶趁高臺興。偸成半日閒。淸臨空外水。悠對意中山。鳥語天機內。花香大氣間。微醺欲上面。頹臥遂忘還。</text>
<title>入周王山洞口</title>,<text>秀壑靈岑百匝環。鶴巢巖古白雲閒。落花流水還多事。漏洩仙區出世間。</text>
<title>登仙刹</title>,<text>幾年淸債報如今。洞府幽奇步步深。不盡巖垂悄蒨趣。向殘花帶寂寥心。汀鷗日暖移時立。澗鳥人稀盡意吟。見說霜林尤絶景。後期留待九秋尋。</text>
<title>冬夜</title>,<text>大地看全暗。幽燈欲小明。遠川空外響。落木夜深聲。袞袞年華逝。悠悠世故生。浮名解敗意。書史獨深情。</text>
<title>二月。除徽陵別檢。行到竹嶺遇風雪。馬上有題。辛酉</title>,<text>自道塵機斷。勞勞更有今。饕風春後雪。深峽午時陰。客度多愁思。花開自苦心。暫時憑酒力。聊復強裁吟。</text>
<title>徽齋直中</title>,<text>世或憚岑寂。吾猶入邃林。一春花事晩。今日雨聲深。苦楚聊隨分。紛華肯上心。寥寥門晝掩。禽鳥足知音。</text>
<title>偶題</title>,<text>庭院深深夜氣生。林烟斂盡露華明。一年花事淸明節。千里鄕心杜宇聲。浩意欲萌還病減。宦途雖好亦雲輕。相隨賴是天機在。收拾時時慰性情。</text>
<title>夕塢</title>,<text>陰陰夏木影參差。澗水潺湲又一奇。夕塢無人成偶坐。悠然終日聽黃鸝。</text>
<title>直中偶題</title>,<text>熯餘纔小雨。山際更微風。幾處名花發。孤齋永晝空。疎烟度樹杪。獨鳥下虛中。平生自遐抱。塵世與誰同。</text>
<title>由還入大山書齋。與諸弟共賦。用前韻。</title>,<text>簷瀉泠泠雨。窓含遠遠風。全身老樹濕。一水小塘空。山影來虛外。荷香得暗中。名途兩脚倦。此樂擬君同。</text>
<title>靜觀臺偶成</title>,<text>手折黃花上小臺。林巒悄蒨夕陽回。偶然獨坐還高興。邂逅天機滿眼開。</text>
<title>尋愚伏堂 二首</title>,<text>溪山已自勝。仍復大賢臨。庭院荒扉掩。臺池落葉深。百年迷道恨。今日仰山心。未覺徘徊久。蒼茫欲夕陰。山影欲沈沈。高臺生夕陰。黃虞當日詠。魚鳥一生心。苔蘚虛庭合。雲烟古木深。書生易感慨。俛仰忽孤吟。黃虞魚鳥見。愚伏集懷遠臺詩。</text>
<title>臺上觀春 壬戌</title>,<text>不省春光好。高臺邂逅知。有時風度細。隨意草生遲。元氣浮空外。天香靄遠陂。洪匀一理妙。物物自無私。</text>
<title>春日齋居。用晦庵韻。</title>,<text>逃喧選幽棲。剔巖藏小屋。烟靄無四時。禽鳥集深谷。春風亦不惡。麗景侈人目。綠樹媚蔥蒨。靑巒靄回複。䕺篁枯一半。蕭森洗塵俗。意或境與俱。忘言未敢錄。空雲遠遠薄。池草冉冉綠。此意可日夕。浮名肯須卜。</text>
<title>偶邀鄰友。遊東皋。</title>,<text>幽皋一舒嘯。長日半偸閒。鳥語深深樹。春遲遠遠山。雲陰度天際。夕意澹林間。不用攜絲竹。淸吟不記還。</text>
<title>翌日又賦</title>,<text>倚杖立淸曉。此心隨處閒。虛中下白鷺。松際露靑山。烟樹蒼茫外。園林晻翳間。悠然意俱到。盡日不省還。</text>
<title>蘇湖軒。與諸友遊。得心字共賦。</title>,<text>門掩空階靜。江寒小閣深。池塘齊草色。槐柳逗雲陰。七字何人詠。孤吟此日心。烟洲入遐眺。鷗鷺足知音。</text>
<title>偶到巖齋。用前韻寄意。</title>,<text>巖回一境僻。門閉小堂深。故沼荷香動。荒臺午景陰。寒棲幾日事。高臥百年心。更理明窓業。瑤絃泝絶音。</text>
<title>雨晴。登巖臺敍病懷。</title>,<text>不有遊觀適。昏昏度日難。臺宜晴後坐。山好雨中看。烟氣誰家竈。風聲幾處灘。淸吟不記返。空翠上衣寒。</text>
<title>龜潭。訪金長卿 世鋏 戚丈。拈韻共賦。</title>,<text>高人淸興欲雙分。步屧從容趁薄曛。可意綠陰生幾樹。盡情靑嶂度孤雲。心能緣境無塵思。身欲忘機狎鷺羣。小閣坐深風力細。隔林幽鳥一聲聞。</text>
<title>夜坐。用退陶集泛月濯纓潭韻。</title>,<text>小院風輕夜意淸。高林烟盡露華明。山含元氣虛中立。水轉天機野外橫。潭月空傳七字句。通泉誰會百年情。翛然一簟深宵夢。彷彿滄洲聽櫂聲。</text>
<title>朝起得深字</title>,<text>竹牖初生日。苔階乍轉陰。靑山半面露。黃鳥一聲深。積氣浮空水。微凉度遠林。近持妨道戒。珍重爲公吟。</text>
<title>又得朝字</title>,<text>烟景供吟眺。禪齋未寂寥。精神生靜夜。氣象見平朝。丘壑孤懷耿。羲軒一夢遙。小山何意思。幽隱強招招。</text>
<title>權孟堅 緻 丈過宿巖齋。共賦山字。</title>,<text>兩脚年來倦控攀。寥寥生事亦歡顔。一牀經卷三間屋。半畝荷塘幾仞山。遠客欲來秋意動。小窓深閉雨聲閒。異時山北誅茅計。杖屨追隨老此間。</text>
<title>庭畔累石起小山。權丈要余聯句。用范石湖韻。</title>,<text>身閒思遠討。脚劣欠竆探 孟堅。無聊坐一室。有意侈前簷 景文。山要平地兀。石抽幽窟潛 孟堅。私力奪造化。眞面露谺谽 景文。當軒勢崒嵂。亘地影嶔嵌 孟堅。參差列衆峀。高寒聳孤巉 景文。遠秀疑天落。危撐若雲參 孟堅。山靈煩呵擁。鬼手費剜鑱 景文。不移步三五。還迷眼西南 孟堅。鮮姿裛小雨。倒影凝寒潭 景文。造幽拋謝屐。濟勝賸剡帆 孟堅。臥成水石遊。對宜風月談 景文。日射烟含篆。霖餘瀑垂縑 孟堅。嵌空引風細。面淨絶塵纖 景文。爛石迎霽月。深峯滴晴嵐 孟堅。峭厲精神秀。堅凝氣象嚴 景文。且可融心意。何止聳觀瞻 孟堅。夕眺穩扶杖。曉看間揭簾 景文。築異傅氏巖。夢斷渭水占 孟堅。壺中景可隱。局外思肯兼 景文。久知山水樂。竟懷仁智慙 孟堅。天職廢堪憂。病坊誚亦甘 景文。將吾抱琴書。與子老雲巖 孟堅。只堪自娛悅。何須避譏讒 景文。</text>
<title>磵坐與休文聯句</title>,<text>澗步弄泉幽。石憇憐樹靜 景文。洄洄磵中響。疎疎林外影 休文。窈爾幾重深。澄然一道冷 景文。水石無窮年。昏夢朅來醒 休文。涓涓石罅露。隱隱巖際打 景文。歸去波濤闊。出處愚智傡 休文。聲潺乍喧靜。影落間攲整 景文。寒如古鏡淨。赴若疾電猛 休文。果育誰能以。潔白渠自秉 景文。孟瀾觀有術。湯盤工宜省 休文。休贈自怡雲。寧惻不食井 景文。蒼厓古今立。泉流晝夜永 休文。塵思洗欲無。妙處澹已領 景文。造物經營意。吾輩寤寐耿 休文。可人意中至。一遊分外幸 景文。薖軸他時計。猿鶴與狎頸 休文。</text>
<title>送柳令公 升鉉 之任寧海</title>,<text>蕭蕭征馬向南鳴。千里丹丘幾日行。事業漢朝循吏傳。弦歌偃室愛人聲。家鄕密邇便衰境。水石多佳愜素情。預爲渭陽諸父賀。洞門厖臥未應驚。</text>
<title>簡寄睦訓導 宗夏 東序直中</title>,<text>千里浮萍會。三宵落葉分。無人共討易。有酒孰論文。月照相思地。江浮幾處雲。歲寒遊子意。攜手欲云云。</text>
<title>槐院直中暮題</title>,<text>禁樹陰陰集暮鴉。空齋徙倚帳年華。高天欲雪多寒氣。短燭知春已小花。遠犬吠深何處巷。殘烟掩盡幾人家。客意寥寥還易感。過江征鴈數聲斜。末句律用詩人便體</text>
<title>送李寢郞平仲 重光 棄官歸山</title>,<text>歲暮東華只旅吟。無端此別又如今。風塵暫出緣明主。嶺海旋歸自素心。入谷鳴駒孤影遠。滿汀寒鷺一盟深。天台訪隱明年事。莫使音聲便玉金。</text>
<title>和尹汝先 天覺 直槐院卽事</title>,<text>庭院陰陰斷遠聞。孤燈挑盡坐吟文。星河乍轉三更漏。宮殿初沈五色雲。禁苑烟深微影合。御爐風細暗香分。夢魂欲近君王面。半夜蘧蘧度九門。</text>
<title>泮村夜集。偶有小酌。呼年字。</title>,<text>遠遊懷緖又寒天。盡意孤燈向客前。禁漏聲殘坐長夜。臘梅香動近新年。尋常會合皆親友。造次開張亦勝筵。珍重明朝南下客。細將消息暮閭傳。</text>
<title>翌日會西泮邸。得高字。</title>,<text>旅宿京華一夢勞。鄰翁解事強招號。曉烟淡淡依村細。朝日暉暉上郭高。春意衝寒幾分長。詩情借酒暫時豪。弊廬入戀應無恙。歸去何時臥得牢。</text>
<title>除夜。與同道親友會話。</title>,<text>雪下深村夜幾更。江山千里暮雲平。新年日月此中得。故國風烟何處明。酒力不禁雙鬢改。物華還覺寸心驚。親朋賴有相攜地。一席淸歡取次生。</text>
<title>曉渡漢江有作 癸亥</title>,<text>曉日歸裝漢水湄。輕舟搖盪晩風吹。停橈故作遲遲意。入望終南未便辭。</text>
<title>挽伊湖金丈 世鏞○二首</title>,<text>叔季難人物。歸來仰典刑。淵源有師友。詩禮自家庭。戶閉無時事。機閒樂性靈。存亡關運氣。雙涕寢門零。外門門下客。夫子獨情深。白日盆猶戴。西江浪幾尋。丁寧遺集事。惻怛後孫心。一慟還今古。重泉閟德音。</text>
<title>挽李掌令 濰</title>,<text>公歸不暫竢。吾嶺欲誰扶。眉睫山林氣。肌膚德義腴。孤明映衆濁。一默鎭羣呼。史氏持公議。能爲立傳無。</text>
<title>龜湖偶集分韻。臨淸流而賦詩。得而字。</title>,<text>草堂但春眠。起步度靑陂。兒曹或在攜。可人來如期。天時欲淸和。物物皆欣怡。花明何處山。魚行一江漪。微風澹澹過。白日林外遲。濁醪亦不惡。興到一飮之。天機在造次。詠罷還喟而。千秋沂水後。吾儕復一奇。此意誰把贈。超搖只自知。詩成亦偶爾。心與境俱宜。</text>
<title>春日偶成</title>,<text>爲識東風面。移時上小墩。鳥鳴何處樹。花發近人村。大氣流無盡。神功寂不言。天門觀化妙。千載與誰論。</text>
<title>挽竹所金丈 良鉉</title>,<text>簪纓元赫世。詩禮自名門。袁額留眞相。金溪泝的源。質高無細玷。資近睹昭原。挺竹天生直。貞球本色溫。存時湛眞體。發處藹仁言。嗜淺天機露。心亨道氣存。淸明一躬在。謙屈衆人尊。湖海初心倦。藏修晩計敦。屯巖佳水石。栗里好田園。晤友開花竹。琴書屣冕軒。山中穩經濟。局外謝啾喧。陶柳風流健。羲皇夢寐煩。佩光仍歲晏。門掩向誰論。自樂忘人勢。吾昭笑彼昏。端居深歲月。淸望重丘樊。德炙皆盈槖。吝消只望藩。方將禱遐筭。奄忽動新墦。父子哀俱逝。神天忍此寃。戶門今闊大。惸孑有兒孫。末路誰高義。幽途愴逝魂。通家分亦厚。仰德意難諼。巖話曾三夜。湖遊正幾番。詩篇誤噓奬。書疏辱頻繁。一痛儀刑遠。百年涕淚痕。新詞寫哀臆。珍重輓征轓。</text>
<title>夕霽散步</title>,<text>天明雲氣薄。雨止簷聲滴。烟華澹遠林。山光曖佳夕。人歸洲上晩。鳥語巖際寂。幽人方散步。曠然煩慮釋。</text>
<title>齋居夏雨。用韋詩韻。</title>,<text>雨度山氣佳。鳥集林光暮。芳草暗前階。白水盈古渡。病餘雜慮省。偶與淸景遇。眞意言已忘。妙境神獨悟。徐起理幽屐。道氣生步步。吟罷對靑山。意中立喬樹。誰與共幽情。耿耿抱冲素。</text>
<title>秋夜</title>,<text>荷晩秋意凉。露漙林氣靜。山月淡成夕。墟烟微有影。坐深小庭幽。倚高一窓迥。妙處無多言。翛然對淸景。</text>
<title>挽金持平 瑞雲</title>,<text>末路能行古。澆風獨返眞。典刑名父子。風度法門人。款款衷情露。溫溫色笑親。泉臺倘無恙。依舊奉昏晨。</text>
<title>暮春。偶同諸友上巖臺。賦開字。甲子</title>,<text>午窓眠罷度春臺。一樹花香穩穩來。老石倚高微醉後。川華岳色意中開。</text>
<title>三月十八日夜。夢得上句。覺後足成。</title>,<text>立論條條皆實學。持心日日有新工。邇來屋舍荒蕪甚。故是神明戒惰蒙。</text>
<title>庭前開小塘。仍詠一律。乙丑</title>,<text>春序亭亭晏。幽懷屬草堂。氣浮靑草木。水滿小池塘。晝靜川華淡。林深鳥語凉。塵緣了不到。妙處見尋常。</text>
<title>題仲則 師靖 弟隱求錄</title>,<text>吾儒無適莫。此道在平常。潦霽明行止。寒溫愼水湯。山林近鳥獸。宦海足風霜。眼脚要須審。隨時盍自臧。</text>
<title>寒食日。遊靜觀臺。分韻共賦。</title>,<text>一年又佳辰。曖曖春光老。皋臺入意中。結侶事幽討。野次無少長。地坐葉不掃。川華眼忽明。曠然展遐抱。誰家烟氣冷。遠樹花意早。山夕語幽禽。風暖長新草。靜觀有妙理。大都氣象好。白酒盈在尊。興來輒一倒。頹然坐無言。浩氣塞壤昊。此樂未渠央。不妨巖穴槁。</text>
<title>宿黃令公 翼再 白華齋。得五言近體奉呈。</title>,<text>烟霞有前分。水石好重遊。曲折明溪轉。參差晩木幽。一心藏處密。萬事樂中憂。俛仰還今古。臨風意不休。主人自號藏庵。取易繫退藏於密之義。</text>
<title>寄金潤彥 德粹 丈</title>,<text>三間玉川屋。四壁馬卿貧。藥餌工夫大。光陰鬢髮新。詩書千古事。丘壑百年身。辟地吾將隱。分山倘許鄰。</text>
<title>題白華書齋</title>,<text>淸溪一曲抱山深。松巷寥寥翳夕陰。門掩小齋人似玉。玉峯淸對坐無心。</text>
<title>東城李上舍仁仲 萬宏 宅。與洪殿中光國 晟。共賦得心字。</title>,<text>月明人亦至。勝事集園林。尊酒俱歡意。風埃獨素心。年華雙鬢變。秋思一燈深。惠好同攜手。空山共玉音。</text>
<title>贈權江左 萬 之任梁山 丁卯</title>,<text>征騶冉冉下梁州。七點山孤水盡頭。枳棘還成棲鳳地。弦歌正屬割雞秋。平生壯志海天闊。邂逅初心松桂幽。自笑風塵縻薄祿。何時一葉鏡中遊。</text>
<title>磨厓途中口占</title>,<text>峽靜溪聲慢。林深鳥語遲。源源四時興。妙處只心知。</text>
<title>次韻權太倉士安 正宅。却寄。</title>,<text>秋風偶借便。江漢好披襟。一笑功名晩。相看話語深。詩中煩問疾。海內獨知音。妙處吾家在。須君共泝尋。</text>
<title>次全正字 光濟 韻。却寄。</title>,<text>千里同爲客。西風吐素襟。羇吟一病苦。歸夢故山深。老樹生秋意。寒蟬又夕音。今宵有明月。須好杖藜尋。</text>
<title>次權士安見寄韻 四首</title>,<text>風塵還一笑。鬢髮已雙翁。道託形骸外。心傾意氣中。棲遲憐病伏。格力見詩雄。秋雨重門掩。幽懷正不竆。末路無古道。晩節見交襟。道味須咬破。緇塵怕染深。故山仍歲暮。征鴈已秋音。莫被浮名誤。歸來寂寞尋。京華違野性。蘭佩已塵襟。經卷光陰晩。門庭草木深。不專慚馬智。自適近蛙音。切琢須良友。行將鎭日尋。少年期許意。相對已成翁。事在調諧外。功存切琢中。淡餘還意味。樂處是豪雄。幾日了公事。淵源共泝竆。</text>
<title>次贈鄭太常 錫儒</title>,<text>亭亭山日夕。淸對水晶襟。尊酒論文細。風塵託契深。名高谷口隱。詞唱鷓鴣音。磊落平生志。滄波渺幾尋。</text>
<title>又和士安襟韻</title>,<text>客路誰靑眼。江齋共素襟。秋容上樹淡。夕意入村深。片帆有時過。鳴鷗何處音。懸知歸去夜。淸夢也能尋。</text>
<title>馬上口占前韻。更寄士安求和。</title>,<text>淸宵共懽意。草草却分襟。野嶼孤烟斂。江村細雨深。山多皆秀色。鳥度或奇音。仙分吾猶在。重來月下尋。昨夜不見月。謂無仙分。故末句致意。</text>
<title>鄭主簿 錫儒 方以著述官赴日本。要一詩贈別。得五言律一篇。</title>,<text>五山曾此役。萬里又斯人。出日扶桑國。枯槎析木津。王靈播四極。辭命仗孤臣。醯瓮平生恨。離筵酒一巡。</text>
<title>直社夜集。呼韻共賦。</title>,<text>江村歲色入騷壇。凍雨初收月在山。近臘梅香浮雪外。伴人燈影耿窓間。深深話語皆眞趣。草草杯觴又一閒。肯向風塵勞夢寐。林園隨處解怡顔。</text>
<title>挽柳參議 升鉉</title>,<text>人物難衰季。吾儕仰老成。凝嚴大力量。溫裕好襟情。廊廟風雲杳。東南運氣傾。平生猛起患。何處謁端明。素抱何曾展。高才暫小嘗。臨戎義聲振。爲郡惠化長。水大含羣汚。山嵬鎭一方。龍亡遽如許。鰌舞忽康莊。世事還非分。閒工獨自知。園林穩康濟。草澤斂經奇。點易虛窓淨。題詩一境宜。亭空但流水。嗚咽不勝悲。</text>
<title>訪李學甫 宗洙 不遇。得二絶留贈。</title>,<text>天寒歲暮雪霏霏。十里長堤信馬歸。縣里今來人不見。萬松深處掩柴扉。雪下竆村一屋深。掩門終日斷追尋。滿牀經卷爐薰細。誰會超然宴坐心。</text>
<title>默溪壺潭晩步 庚午</title>,<text>無憀客散後。步出小山前。坐外無餘地。壺中自一天。夕陽魚躍水。遠嶼樹生烟。天機造次見。不語坐超然。末句用便體</text>
<title>九月四日。登石峴小集。用小杜韻。</title>,<text>天高霜冷葉初飛。水國秋深鴈影微。勝集龍山吹帽事。高情沂水詠風歸。落霞孤鶩酬佳節。白酒黃花又夕暉。晝短且須消永夜。不妨寒草露沾衣。</text>
<title>攜小兒上龜潭。呼韻使賦。仍走次。</title>,<text>靑山望裏近。一水意中流。又是黃花節。來成寂寞遊。</text>
<title>讀心經有感偶書。</title>,<text>當年安宅幾時違。何處彷徨此日歸。家事從今更料理。莫敎虛室主人非。首句。用退陶先生陶山六曲意。</text>
<title>暮坐偶題</title>,<text>徙倚虛堂久。蕭蕭晩木陰。江村夕烟斂。山寺暮鐘深。一雨三秋色。孤燈萬古心。冰壺消息杳。感慨忽西林。</text>
<title>秋雨。使小兒呼韻共賦。</title>,<text>嫋嫋秋風起。蕭蕭山雨來。重陽明日近。䕺菊一時開。曉枕雲生戺。寒聲水浸臺。超然有遐思。凝坐且停杯。</text>
<title>謹次退溪先生和西林院詩 二首○九月在龜潭</title>,<text>萬木陰陰一水深。當年攜笈幾遊臨。秋風古寺重回首。妙處那窺一片心。瀾臺遺躅繼西林。幾首詩成託意深。山月獨留人不見。中宵無寐擁寒衾。</text>
<title>挽李小隱 景翼</title>,<text>謂是遐年器。寧知遽有今。江湖當世志。圖史古人心。做處神機邃。喧中脚力深。英儀覩何地。豐岳暮雲沈。</text>
<title>次韻申君晦 煋 山泉齋 二首○辛未</title>,<text>寒日亭亭夕。客來風袂輕。城塵乃有此。鳳鳥如聞聲。入戶靑山近。憑欄古井明。波仙降洲渚。彷彿見雲旌。下有凌波小亭。亦齋中借景。故末句及之。人境亦無遠。翛然松桂心。巖宜晩後對。江入意中臨。鳥語有時近。山光方夕沈。瓊華當歲暮。門掩獨寒襟。</text>
<title>題李平仲滄厓臺</title>,<text>蒼巖一水近。茅屋玉人深。鳥啼淸晝靜。高臥百年心。</text>
<title>雪行</title>,<text>悠悠涉長道。雪意何漫漫。晻靄川原樹。蒼茫竹嶺關。客心隨處動。風氣中人寒。僕馬倦無力。且歌行路難。</text>
<title>長沙道中偶占</title>,<text>兩岸夾江口。一水來中間。洋洋走千里。氣勢懷陵山。爲是朝海國。日夜無暫閒。撫景忽反顧。人生與一般。五雲定何許。行與美人還。</text>
<title>四月六日。約諸益上龜潭共賦。</title>,<text>四月花猶在。靑山啼鳥深。幽庭觀物性。空水證人心。客到亦奇事。興來時自吟。前林過小雨。淸意入疎襟。</text>
<title>權上舍丈贈一絶。追次却寄。</title>,<text>坐臨流水臥靑山。綠樹鸎啼春晝閒。消息欲尋千古事。光陰虛負十年間。</text>
<title>笙潭小集。謹次唱和錄中韻共賦。</title>,<text>客到景仍晩。山深雲幾重。烟光淡芳草。雨氣集孤松。倚枕溪聲轉。憑欄鳥語濃。前修遊息事。矯首欲遐從。</text>
<title>偶見尹明齋 拯 四七詩。因次其韻。明齋詩。栗老當時洞大源。從頭直下闢重門。鑽硏自有無竆妙。豈合牀牀更費言。好就二心看一源。端情那可更分門。先師所指雖如是。只合存之更勿言。一片靈臺是本源。主翁因客始開門。門開門閉無他逕。妙用何須別著言。</title>,<text>妙用吾心只一源。如何發處更分門。只緣理氣相賓主。故把端情對待言。二心須要辨生源。虞夏相傳一法門。此理只當離合看。吾家最忌鶻圇言。陶山一脈接閩源。妙道重開不貳門。此學幾時方定一。任敎湖海謾多言。</text>
<title>伏次牧隱先祖示子孫篇。奉呈族叔 萬綏 行軒。</title>,<text>惟皇降此民。一氣湛而淸。道理自洋洋。體之在中誠。物累互攻誘。種種斲眞精。㘽培有得失。山木異枯榮。煌煌吾鼻祖。一詩垂戒明。敢不惕淵冰。無忝爾所生。天彝敦敍秩。道腴頤性情。勖哉同根人。終身肝肺銘。</text>
<title>奉同諸長少行視高山。呼韻得雲字。壬申</title>,<text>靈源行欲近。石棧路微分。斷麓中間屋。高巖一半雲。開尊寒月上。堆枕暮江聞。麋鹿平生志。何時共爾羣。</text>
<title>再行視高山。得古詩一篇。</title>,<text>靑山高未已。溪流中曲折。林巒四面回。咫尺人境絶。蒼厓自古今。壁立勢崒嵂。羅生雜松檜。夜半聞棲鶻。中開小陂陀。數椽聊可結。造化逞奇技。藏祕幾歲月。憶曾十年前。匹馬來暫忽。欣然會此心。夢想勞日日。秋風偶借便。良友共提挈。徐行度石矼。散策穿林樾。風烟眼忽明。山水增高潔。居氓俗頗淳。杯酒情款密。鷗盟舊已寒。宿債今欲畢。何時一間屋。眼前見突兀。猿鳥肯驚猜。隴雲堪怡悅。簞瓢樂亦在。圖書味轉別。宛宛思古人。千載心不老。歲晏孰華余。寤言歌弗告。</text>
<title>記巖居之日與休文用東坡韻。賦庭梅成二疊。居然已一十有五年矣。壬申冬。寓居竆山。忽憶前事。續成一篇。以寄休文。可共賦也。</title>,<text>先春消息來湖村。粲粲玉妃初返魂。孤貞不負雪霜重。一白獨破天地昏。氣格高古竹外枝。精神健快水邊園。得意諸公三疊詠。知己孤山一笑溫。自愛淸艶藏夜月。肯隨百卉糚晨暾。歸來歲晏誰解賞。寂歷巖齋空掩門。妙處還應只自保。眞意未堪都忘言。思兄憶弟太瘦損。何時共倒林下樽。兄指梅兄</text>
<title>次韻權仲容 紓 兩宜堂</title>,<text>丘壑居然晩趣成。閒翁活計付芸耕。養來浩氣丹田潤。療得飢腸樂意生。飮啄只應隨命分。行藏還自驗潦晴。衣霑夕露無違願。肯羨區區局外名。</text>
<title>旅枕。偶得絶句。癸酉在京</title>,<text>流水高山自在身。無端來墮軟紅塵。一聲杜宇還多意。歸興飄然趁暮春。</text>
<title>贐李孟胤 世澤 及第還鄕</title>,<text>醞藉山南秀。淵源退水深。名繮偶拈綴。世路足崎嶔。事業寧溫飽。行藏看霽陰。遺編有明訓。歸去好推尋。</text>
<title>春興</title>,<text>桃花初發古牆邊。綠柳垂垂醉欲眠。已是一年春色老。故園歸興滿前川。</text>
<title>道中口占</title>,<text>客路方千里。天時已小更。靑山非舊面。流水又新聲。松桂初心遂。牛雞道力輕。美人行與遠。天際五雲明。親友或以牛刀事見戲。故中聯及之。</text>
<title>淸明閣東階下。移種十挺竹。</title>,<text>幾箇䕺篁帶雨移。苔階隨意長孫枝。等閒桃柳爭春色。歲暮貞心只自知。</text>
<title>鳥嶺途中。偶占。七月因事赴都</title>,<text>鳥道連雲漢水深。一年何事再登臨。故山松桂應無恙。早晩攜書得素心。</text>
<title>三月十一。赴營下。夢見一巨人冠而偉衣。云是元聖周公。覺而異之。賦詩以志。甲戌</title>,<text>東海漂漂素計違。靑山猿鶴久貽譏。夢中未覺吾衰甚。彷彿前宵見袞衣。</text>
<title>上大悲庵。呼韻得深字。</title>,<text>一庭松檜影陰陰。千仞岡頭佛院深。花事欲闌時鳥語。悠然終日坐無心。</text>
<title>次韻贈崔進士 天翼○二首</title>,<text>澗樹參差翳夕陰。行隨流水入源深。倚筇當日尋眞興。妙處元來只此心。二年奔走費光陰。靜處無端感慨深。珍重一言相許地。可能毋負歲寒心。</text>
<title>赴興海推官。道中偶吟。</title>,<text>蕭蕭風雨午雞鳴。客馬騑騑且北征。王事敢言身病苦。悔敎雙脚出門輕。</text>
<title>宿泉谷寺。向曲江。</title>,<text>肩輿伊軋下中阿。松桂深深桃杏華。壯覩平生曾未有。亂山東畔海無涯。</text>
<title>因事出海上觀日出。適雲陰不見。有感。</title>,<text>謾抱區區向日誠。平明步出海東城。光華咫尺無因見。只爲浮雲一抹橫。</text>
<title>次韻金君 光鈺</title>,<text>東海淹留歲月遲。故山春興上當歸。如何伯玉回頭晩。五十方知九歲非。</text>
<title>渡兄江得西字</title>,<text>輕舟搖蕩櫓聲齊。江水東流客向西。萬事爭如歸去好。靑山何處不宜棲。</text>
<title>蔚山旅舍。夢侍外大父。手周易二卷。諄諄敎誨。覺而賦此。</title>,<text>暫入蓬萊路。歸休竹院深。分明中夜夢。消息外翁臨。千古羲文畫。重言誨誘心。行迷猶未遠。努力保來今。</text>
<title>簡寄雲梯山權營將 琦</title>,<text>浮名還自笑。吾道付雲林。丹葉三秋晩。靑山一雨深。高樓徙倚處。遠客未歸心。了得公家事。仙源擬泝尋。寺下有仙源洞</text>
<title>東閣夜坐。與金君共賦得深字。</title>,<text>永夜孤燈在。淸尊小閣深。一年秋色暮。雙鬢雪華侵。故國勞歸夢。靑山負夙心。幾時塵債了。排悶強裁吟。</text>
<title>南遊錄 幷序</title>,<text>余受暇還永嘉。以漂倭接慰向東萊。與金君明仲偕。九月十一。冒雨宿東都。得懷古一律。十二。宿彥陽。十三。入通度寺。洞口有石屹立。高可三丈。面鑱江左權丈兄弟名。背刻江左翁三字。摩挲久之。不覺有斜陽鄰笛之感。相與賦絶句。仍上寺。松檜森陰。白石齒齒。淸溪亂流。舍馬以肩輿上前樓。坐頃之。聞浮圖石臺爲新羅舊迹。前一釋暫往觀之。石鑱殿構。竆極宏麗。轉步讀蔡學士碑。午發泊梁山。主倅金霔出見。夜大雨。挑燈讀屛上江左翁詩。遂賦其韻。十四。少霽。上雙碧樓。得五言近體。以涉川卒渡水。宿梵魚寺。雨又作。夜得五七言二律。十五。用僧徒涉水。晩泊東萊。仍宿。十六。到客館。正倭奉禮物於廳。上庭行四拜禮。遂往讌于大廳。正副倭各一人。隨者三人。侍坐者二人。帳後立者以百十數。各佩二環刀。訓導別差爲之前導。與正官行兩揖禮。東西椅坐。副官坐平牀。揷彩花于冠。設卓于前。酒九行。皆至口而止。饌亦九獻。輒以箸相稱。仍下椅席地而坐。以小排盤相勸。旅酬畢。小倭以四饌榼二酒壺前設。每品嘗小許。酒又兩行。禮畢。又相對兩揖而罷。蓋差倭。卽對馬島主之臣。卽我朝陪臣之列。而本朝自龍蛇變後。過於懲創。曲意彌縫。與之抗禮。亦衣冠之羞也。夕宿釜山鎭。月夜登永嘉臺。南望絶影。西臨開雲豆毛諸浦。眞絶境也。秉燭讀板上詩。仍次一律。夜深而罷。十七。登子城。讀萬將軍世德碑。又賦一律。向晩入萊府。上朱鳥門。有詩。宿旅邸。十八。曉發。憇機張新驛。夕宿蔚山肝谷驛。十九。到蔚山府。登江海樓。有詩。暮宿柳浦。二十。曉起。欲觀日出。黑雲重蔽。不得見光華。可恨也。登道。遇風雨衣盡濕。暮宿長鬐。所經皆沿海。如歧巖小蓬島勝處。不能遊覽。主倅遇之多情。二十一。朝發。泊淸明閣。日已向夕矣。略次行事。附以所得詩。以備他日覽觀焉。東都懷古冉冉吾生晩。悠悠此地過。山河大都會。人物舊新羅。老樹秋聲冷。荒臺夕照多。興亡千古恨。何處動漁歌。通度寺洞口。見江左權丈題名。有感。淸溪一曲抱山迴。松檜陰陰小逕開。立馬夕陽無限意。故人遺迹半荒苔。暮泊梁山館。次壁間韻 二首冉冉趨王事。客程殊未閒。愁雲連海澨。暮雨集秋山。島嶼微茫外。樓臺晻靄間。詩仙遊采石。環佩幾時還。旅館殘燈一雨深。虛堂徙倚斷人尋。秋聲淅瀝生寒樹。客意蒼茫撫短琴。遠嶼孤烟供晩眺。平湖爽籟入淸臨。風流太守今安在。三復題詩一愴心。登雙碧樓百年多宿債。雙碧有高樓。雲盡海山遠。鴈過汀樹秋。酒醒疎雨捲。吟罷小江流。不盡登臨恨。斜陽爲小留。冒雨入梵魚寺。用東岳板上韻。驅馳千里道。棲屑百年人。海氣連淫雨。禪房慰病身。開窓雲起戺。倚石露侵巾。五字當時詠。分留一段神。又用板上韻悄然終日倚闌干。木葉蕭蕭山雨寒。秋事欲闌驚客意。鐘聲初動戒僧餐。千年往迹孤城在。萬里滄溟一眼寬。大地風烟攜滿袖。金泉容易洗塵冠。月夜登永嘉臺。次板上韻。讌罷蠻奴帶夕迴。霪雲初盡月華開。南關鎖鑰惟名府。東海風烟有古臺。一曲悲歌何處動。百年幽憤此中來。楣端健筆還多意。鄕思撩人未易裁。余永嘉人。故寓此。登釜山子城孤城半面俯長空。昭代恩波萬里通。一氣冲融無際岸。三山隱約見南東。書生獨涕中原事。斷石空懷古將風。世道秖今堪一醉。悲歌四海與誰同。城上。有萬將軍世德碑。登東萊朱鳥門一片靑丘地。千秋朱鳥門。北辰勞遠拱。南國護雄藩。列鎭關防重。名臺眺望繁。王靈垂四極。異類亦含恩。登蔚山江海樓夕陽步上城南樓。大野平分江水流。馬島遙連碧樹外。海門只隔靑山頭。商帆過浦日將暮。松影入簾風欲秋。神鶴千年去不返。醉倚闌干無限愁。</text>
<title>宿東都 再往萊府時</title>,<text>行邁方未已。秋風馬一匹。千年有故都。壯覩又今日。往事鳥音過。霸業流水失。山河猶元氣。民俗頗淳實。塔院供佛釋。橋臺事衍逸。富貴亦一時。歡娛有終畢。奈何不懋德。歷世圖永吉。書生易感慨。一言聊記述。</text>
<title>盤龜 二首</title>,<text>行事敗人意。眼明忽盤龜。鳴湍自晝夜。蒼厓影參差。是時秋事晩。霜葉又一奇。中藏小屋幽。竹密松露滋。魂淸未能寐。孤燈耿自持。至人懷不見。勝處還成悲。珍重一樽酒。和成數聯詩。豈無桑下戀。王程不可遲。山中有圃隱，晦齋，寒岡三先生遺躅。今書院在山前。逞出天工一段奇。石鱗苔甲臥玄龜。壺中日月閒成主。山外風塵穩著碁。俯仰不堪賢躅遠。登臨偏愛夕陽時。深林獨往平生願。繫馬汀洲爲少遲。</text>
<title>梁山途中</title>,<text>村雞方喔喔。征馬又蕭蕭。風雨重陽近。關河萬里遙。塵緣何太重。壯志未全消。到處烟霞在。時能慰寂寥。</text>
<title>次韻甘谷權上舍丈見寄 乙亥</title>,<text>江村集暮雪。幽興動林關。踏逐兒曹喜。躋攀杖履艱。迢遙度寒夕。淸絶對遠山。碧海還千里。相思月欲彎。蘇詩。迢遙戴安道。雪夕誰與度。</text>
<title>踏靑日。遊南村書堂。</title>,<text>蕭然茅屋枕溪東。岳色泉聲坐臥中。花發鳥啼淸晝永。一尊無語醉春風。</text>
<title>簡謝雪川亭主人 李憲國</title>,<text>海雲如墨水生波。旅館孤吟又物華。已覺初心負松桂。不妨隨意賞山花。民憂澒洞慚懷祿。身病侵淫懶坐衙。忽地瓊瑤投滿案。淸貧太守一分奢。韓文公爲陽山令有詩。讀書松桂林。邂逅得初心。三月上巳入。雲梯山煎花。故項聯云云。</text>
<title>再疊謝寄雪亭</title>,<text>小閣陰陰枕碧波。公餘徙倚賞年華。郊原得雨靑浮麥。庭院無風穩送花。百里烟霞供晩眺。孤城鼓角趁朝衙。雪亭詞客還多事。糚點詩筒乞與奢。</text>
<title>雪亭主人方帶東江洞主。約以四月旣望泛月。有病未赴。次韻却寄。</title>,<text>飄飄雲袂望中仙。逸興翛然載一船。泛月風流餘故事。通泉消息宛當年。塵蹤未許追黃鵠。遊子那堪聽杜鵑。淸夜櫂歌何處發。兄湖西望鎖深烟。退陶先生四月旣望。泛月濯纓潭。有詩引歲誰復來通泉之句。</text>
<title>孫永叔 應九 次韻花字見寄。走步以謝。</title>,<text>滄海遙遙接萬波。天涯薄宦亦光華。梅軒把酒燃深燭。江院聯襟賞晩花。得意松簷閒拈筆。關心斗祿愧參衙。却嫌昨夜遊仙興。領取風烟獨占奢。東京有萬波息故事。永叔在東都。故借用。永叔所居名松簷。</text>
<title>旱餘霪潦連日。民事誠可慮。偶吟小律。</title>,<text>只道憂天旱。寧知水蠥多。亢陽焦草木。平陸走江河。麥病仍秋饉。民劉奈國何。愧無經濟術。星火又催科。</text>
<title>遊玉山。得心字共賦。</title>,<text>宇宙吾生晩。溪山此日尋。百年巖壁古。千仞鳳凰深。岳秀猶元氣。潭明證道心。迷途悵獨立。俛仰一悲吟。</text>
<title>李聖述 述中 有贈。次韻却寄。二首</title>,<text>玉人消息雪山前。尊酒相思渭樹天。塵世不堪開兩眼。共君歸作赤城仙。赤城用退溪先生答黃錦溪畫中語。未遂林泉計。來遊瘴海邊。百年多素病。萬事信蒼天。浮世靑揩眼。流光白欲顚。聯翩詩札在。非是小因緣。</text>
<title>途中。讀歸去來辭。偶題一絶。</title>,<text>造化陶鎔自不私。竆通榮辱故參差。如何陶令歸田日。却把行休羨物時。</text>
<title>次寓思齋韻</title>,<text>水媚山明又一村。巋然故屋魯靈存。池塘日暖游魚子。籬落春深長竹孫。霜露不禁驚節序。詩書贏得護家門。年來苦被風塵惱。尊酒何時共倚軒。</text>
<title>至日。發京師渡江。有作。</title>,<text>袞袞流光盡。亭亭落景催。客心千里動。天意一陽回。丘壑身將隱。風塵念欲灰。征騶冉冉下。消息近嶺梅。</text>
<title>道院途中</title>,<text>珍重興公賦遂初。晩年容易詣公車。歸來却有淵明事。雲鳥無心菊蘂疎。</text>
<title>崇善途中</title>,<text>悠悠千里路。三日到忠州。細細風吹袂。依依雪下洲。逢人致厚意。立馬間前頭。世道非吾分。從今賦七休。</text>
<title>龜潭偶成 二首○丙子</title>,<text>五月江深陣陣風。短筇高倚夕陽中。蟬聲欲斷遊人去。綠樹陰陰一院空。江邊垂柳影重陰。小閣無人宴坐深。一炷爐香消息好。塵機斷盡了眞心。</text>
<title>月夜。偶次西林韻。二首</title>,<text>一宵全寂小堂深。雲氣初收霽色臨。試向源頭看妙處。太虛還是在人心。一年無事臥空林。獨抱殘書意轉深。怊悵昔人懷不見。中宵癡坐撫寒衾。</text>
<title>知非吟。伏次晦齋先生韻。</title>,<text>先生年四十六作是吟。不佞犬馬之齒。恰滿是數。而追思曩時所爲。疵吝山積。蓋不知所以措躬也。忘僭續和。以替工誦箴戒之意云。今我行年未五十。已知四十六年非。風埃顚倒身名誤。世故侵尋學力微。知處乍明旋復暗。行時纔順便多違。古人心事今猶炯。省克深工竊自希。</text>
<title>秋日遊龜潭作</title>,<text>遠日亭亭夕。疎林段段風。魚行遊鏡裏。人語在空中。造化無言妙。乾坤不息功。洋洋隨處樂。千載與誰同。</text>
<title>孤臺</title>,<text>昏昏氣不適。杖策試登臨。萬物皆春意。孤臺又夕陰。花明山鳥語。門閉草堂深。俯仰乾坤大。悠然萬里心。</text>
<title>挽金美仲 世錂</title>,<text>白皙疎眉目。風標更嶷然。少年遊錦水。一脈見雲川。蕭寺吟筇健。江齋講席圓。如今那有此。萬事只新阡。</text>
<title>挽安處士 命夏</title>,<text>南岳迢迢錦水溶。當年北學悅周公。歐陽得力多三上。樂正成才在二中。蒼狗浮雲愁暮日。西江駭浪又秋風。南州極目人何在。歎息斯文一脈空。</text>
<title>挽趙姊兄 學經</title>,<text>頎然身手偉然姿。江右風流獨自持。富貴非心貧亦樂。雲山無恙老堪怡。一生憂戚還成玉。四壁詩書當解頤。容易九原埋寶樹。幽光那復世人知。渺渺山河隔遠坡。會時常少別時多。兩家况味同悲楚。晩歲襟懷在切磋。南士卽今誰倚仗。西門從此忍經過。一詩珍重相期意。三復其如涕泗何。</text>
<title>挽梅谷鄭參議 重器</title>,<text>深谷逶迤一樹梅。亭亭玉貌迥超埃。疎籬寂歷先春色。冷蘂連娟後雪開。歲晏肯論和鼎事。月明空遣暗香來。幽芳采采無人贈。半夜凄風落滿苔。先輩風流看漸孤。斯文一脈賴公扶。橫溪門下傳心緖。雲谷書中悅道腴。軒冕儻來雲欲視。衡門無恙泌堪娛。鳴皋昨夜驚消息。可奈東南運氣徂。</text>
<title>挽李訥翁 光庭</title>,<text>法門衰敗日。吾輩有儀刑。魯國巋靈殿。江天嘒少星。文章動海內。德義重林扃。蕙帳空寥落。何心過水亭。</text>
<title>行視后山。得聲字。戊寅</title>,<text>杖策出林徑。悠然眺望平。鳥飛方倦意。灘遠忽高聲。稻壠黃雲合。楓崖落照明。寬閒終老計。茅棟幾時成。大夕山水深衍。可喜有誅茅之意。故末句及之。</text>
<title>同兒輩視后山</title>,<text>人境不多遠。地偏心自幽。澗深鳥聲集。水淨山光浮。翳翳景仍夕。凄凄風欲秋。盤桓望三益。歲晏將焉求。</text>
<title>和林拙齋孤燈一點是吾師詩</title>,<text>孤燈盡夜影暉暉。用處還敎燭萬微。若說徒然師一點。得無消息近禪機。</text>
<title>巖齋秋日。次靜觀臺韻。志感。</title>,<text>幽齋無恙小山隅。偶逐秋風續舊娛。人事百年多戲劇。光陰十載廢工夫。初心未遂身全老。此樂難忘病與俱。擬把瑤華供歲暮。柴扉晝掩斷人呼。</text>
<title>讀王秋江戲爲詩</title>,<text>多言謾聒他人耳。行事無非往聖書。可惜參乎多一唯。不如回也只如愚。行因稽古方成學。事欲師心便打乖。一唯猶然難理會。如何徑欲效顔齋。</text>
<title>晩興</title>,<text>拋書趁晩興。隨意步山陰。遠峀浮天大。淸流傍岸深。野花寒自斂。村樹影初沈。宿鳥天機活。啾啾向故林。</text>
<title>戊寅秋。上特除臣象靖司諫院正言。因筵臣所達。遂寢。休文用李松巖 魯 詠石韻見贈。次韻却寄。松巖除正言未及拜見遞。有詩曰。有石在路傍。行者見謂奇。將移花砌上。或言磊不宜。石本無心者。休勞歌是非。</title>,<text>韓山一片石。用庾子山語。 頑然無甚奇。不堪文陛用。梅福願一登文石之陛。 巾匱豈所宜。宋愚人得燕石。藏以革匱巾十襲。人皆掩口。 却來供枕漱。晉孫楚枕流漱石。 寂寥無是非。朱子曰。山林雖寂寥。然却無閒是非。亦可樂也。附原韻[休文]有石在林藪。無心光自奇。廈礎旣不要。花砌又不宜。不妨金爲友。歲寒論是非。</text>
<title>秋夜。謹用退陶集中韻。</title>,<text>冉冉秋夜徂。沈沈虛室靜。雨洗烟景淸。風冷襟懷惺。堆枕意何長。撫歲心自警。多病倦趨營。抱拙甘退屛。子平知損益。公僑濟寬猛。耿耿獨深衷。努力期晩景。</text>
<title>龜潭。用兒輩韻。</title>,<text>墟烟漠漠水生洲。蘆葦風高又一秋。踏遍平沙還倚棹。夕陽人語在西樓。</text>
<title>主一吟。示阿埦。</title>,<text>虛靈一點主吾身。衆欲交攻易喪眞。珍重河南留旨訣。須從主一下工新。爾性喜動而無節。故書此以戒。乃作聖根基也。要在日用之間。屢省而密持之。久而見功。徒寫在紙上。畢竟何益。惟勉之哉。</text>
<title>玉蓮途中。呼韻得深字。</title>,<text>路入諸天近。寒多日氣陰。昔人勞夢寐。吾道付雲林。歲晏幽懷阻。朋來樂意深。攜歸同惠好。山鳥款貽吟。</text>
<title>記余己庚之間。攜書入此山。竊有慕古拙修之願。蓋嘗形於吟弄。而爾後汨沒推遷。忽已二十光陰矣。今再尋寺門。俯仰今昨。不勝西林感慨之心。而內循初志。未有尺寸進焉。所得只白髮而已。偶成短句。以寓靈芝未就之恨。兼示同行年少諸君。使得以及時勉學而毋後日之悔也。</title>,<text>抱書曾入此山巓。屈指光陰二十年。古寺重來成白首。心期依舊墮茫然。</text>
<title>次韻崔仲久 恒鎭。示同學諸君。</title>,<text>山河大地法王身。全體洋洋不受塵。男兒有志寧猶豫。得眞工要日新。佛語。山河及大地全露法王身。朱子稱之。</text>
<title>奉別崔仲久歸漆溪 四首</title>,<text>歲暮荒村晝掩門。寒居計活只溫存。殷勤百里相尋意。愧乏奇聞與共論。微言絶後乏眞儒。歧路茫茫眩所趨。珍重聖門垂旨訣。要從博約下工夫。精言至論日攻磨。大意如今領略過。此去切須勤玩索。前頭關鎖幾重多。蕭蕭風雪寺門深。流水南歸鴈北林。上面許多難了事。歲寒毋負百年心。</text>
<title>次李白紫極宮感秋詩 己卯</title>,<text>李白四十九作紫極感秋詩。其後蘇黃皆和之。遂爲騷家口實。然率皆馳騁於詞華之末。至退陶先生。獨致意於寡過熟仁之功。則與伯玉知非之意。千載而一致。其所感又不旣深矣乎。象靖犬馬之齒。適與數君子者相値。而撫景反顧。未有萬分一可以慰夙心者。亦將無聞而止焉耳。謹步元韻。以寓感懷云。晼晼歲云徂。翛翛南窓竹。籬菊有落英。采之不盈掬。昔人懷不見。耿耿抱幽獨。洋泌可樂飢。澗軸當寤宿。迷道悟昨非。眞工愧夜卜。善未五十聞。頻厲六三復。努力井泉功。莫虧山蕢覆。芻豢儘悅口。肯效稊稗熟。</text>
<title>挽金仲協 載應</title>,<text>龜湖如鏡素巖高。松桂蕭蕭翳一皋。小屋初成人已去。不堪猿鶴夜深號。白首竆經似鄭公。文章磊落在心胷。讀書種子從今絶。後輩那由見古風。長書一紙荷良規。友道如今幸不衰。從此耳中無法語。百年誰復歲寒期。</text>
<title>挽李進士 龜煥</title>,<text>一點文星照海東。安陵家世擅儒宗。雲霄鳳隱餘奇羽。嶧峀桐殘長幾䕺。早歲聲華纔上舍。暮年精力在中庸。西江波浪無時歇。歸去何辭告乃翁。</text>
<title>雲洞小築將成。偶吟一律。</title>,<text>香山西畔一溪深。斷麓逶迤萬木陰。小屋纔看新突兀。此生長抱舊書琴。晩來成就諸君業。閒處窺尋往哲心。隴上白雲隨意度。不堪持贈自怡襟。</text>
<title>挽淸臺權知事 相一</title>,<text>淸臺花竹長。茅屋玉人深。獨泝伊溪派。相傳息老心。西樞卿月近。南極壽星臨。殄瘁那堪痛。街街唁士林。</text>
<title>偶題</title>,<text>擿埴冥途昧所之。回頭四十九年非。情波袞袞天機淺。公案重重道力微。遊騎肯敎迷遠路。勿旗須遣解重圍。寥寥四壁圖書在。歲晏吾將與爾歸。</text>
<title>雲寺會中。次李景顔 憲愚 襟字却寄。三首</title>,<text>萬松攢處佛燈深。一榻翛然共素襟。擬把瑤絃尋絶響。淸溪夜月尙傳心。堯夫危坐百源深。中夜無人獨整襟。靜處自應生妙用。工夫難得使麤心。名利關頭怕染深。人生那肯只裾襟。共君努力崇明德。莫被因循誤此心。</text>
<title>金道彥 宗德 和寄襟韻。屬意深遠。往往有不敢當者。謹續貂以道意。</title>,<text>山村歲暮雪霜深。滿案圖書獨整襟。肯學鄰翁穿夜壁竹。窓朝日皦中心。原詩。有借光之意。故反其語。靑衿踏逐白雲深。好把光陰細討襟。畢竟空言資口耳。卷中還愧古人心。雪嶺陰陰虎豹深。無端咫尺阻靈襟。商量萬事浮雲變。妙處惟須別用心。朱子曰。世間萬事須臾變滅。皆不足置胷中。惟有竆理脩身。爲究竟法。○平日竊愛道彥資行謹敏可與共學。但恐於所謂須臾變滅者未易斷置。故敢僭及之。未知以爲如何。</text>
<title>次韻李惠叔 敏迪 棣華亭 庚辰</title>,<text>亭臺開廢亦前緣。誰道荒厓忽采椽。十里烟霞川浩渺。千家砧杵月嬋娟。苔磯釣罷分茶飮。夕塢碁殘共鷺眠。庭畔一䕺常棣樹。東風解事度年年。</text>
<title>挽李判決令公 世泰</title>,<text>簡淡風流豈弟姿。法門遺澤百年遲。嵬科貌類諸生拙。險路心同處子持。家歷二州貧似洗。身回萬里病相隨。除書未下人先去。聖主應深不憗悲。</text>
<title>次韻李上舍丈 見龍 挹芝軒</title>,<text>淸溪一道抱荒陂。軒外靑山當面奇。繡帳高開春色老。晴嵐浮動夕陽遲。庭梧欲大幽聞鳥。筧水無聲細下池。別界閒成經濟事。太平歌詠百年宜。</text>
<title>和寄李學甫 辛巳</title>,<text>學甫頃過竆巷。余有躬謝之約而病未之能踐。學甫有詩致歲晏相期之意。又不可以無謝也。得古詩百二十言。雨雪集柴門。悄坐意不適。撥書起遠懷。沱陰松桂碧。欲往泝洄求。盈盈一水隔。興言撫初心。幽期共古昔。歲月忽崢嶸。中宵懷感激。我老盍迨羣。子壯應勔力。前哲有緖餘。圖書明準的。眞工貴心得。妙處還目擊。芻豢只自怡。軒駟肯與易。徐徐驅吾車。遠遠指玄域。寧爲半塗止。毋虧九仞積。何以報瓊瑤。聊贈他山石。</text>
<title>送別李景顔歸東都 五首</title>,<text>南極迢迢紫玉峯。鳳凰千仞尙高風。淸溪夜雨添新潤。養得孫桐長一䕺。燁燁春容木晦根。武夷千載有文元。如今欲泝淵源去。妙處從來只一言。一言指晦字巖齋門掩一燈深。靜對塵編獨苦心。博約二言開路脈。宮牆數仞許窺尋。時景顔讀論語一生塵蠧竟無聞。素志全頹只白紛。多謝故人來遠意。愧將糠粃謾云云。風雨山門夜色闌。明朝歸路海天團。人生離別尋常事。獨把心期付歲寒。</text>
<title>隱仙菴。呼韻得深字。</title>,<text>冉冉三春暮。幽幽萬木陰。泉聲林外轉。花事雨中深。大地流元氣。神工亦苦心。嚶嚶澗底鳥。浮世有知音。</text>
<title>倚寺樓。憶舊遊。</title>,<text>陰陰夏木擁山門。流水潺湲鳥自喧。感慨當年棲息事。倚樓終日悄無言。</text>
<title>微雨得中字</title>,<text>偶趁謝公屐。來遊釋子宮。窓開幾點雨。花發一番風。山色支頤外。溪聲倚枕中。林禽驚午睡。緩步上臺東。</text>
<title>樓上晩眺</title>,<text>向晩幽懷只自知。樓頭山色入支頤。花明草綠方春節。雨歇風殘近午時。遊鳥多情隔林喚。懶雲無事出山遲。上方深處鐘聲動。又是閒中一段奇。</text>
<title>挽養眞堂柳丈 泳</title>,<text>休休器量偉然姿。江左風流自一時。詩禮門中富貴相。誰知虛負百年期。謙巖亭子倚崇皋。中有幽人一臥高。花木纔成人已去。忍聽江鳥夜深嘷。</text>
<title>伏次外大父夏日韻</title>,<text>流光變炎夏。虛齋坐淸晝。新綠暗階除。微凉動櫺牖。眄柯亦怡顔。倚杖時矯首。墟里起烟火。池塘蔭楡柳。覽物忽懷人。愔愔千載舊。</text>
<title>次韻冷泉兄 李猷遠 亭臺詩</title>,<text>古柏森森倚水頭。冥棲遺躅至今留。春風影象尋何處。草木輝光認某丘。隨意壁雲明似錦。近人江月淡成鉤。新亭見說臨洲起。早晩吾將理小舟。右柏湖亭 存齋遺躅所在境絶曾賢躅。人亡只古臺。蒼茫問逝鳥。指點有荒苔。元氣層屛立。天機活水來。多情漢陰丈。無語倚山隈。右文巖臺 卽洪木齋所遊吾祖曾嘉遯。興皋有別區。山林試經濟。塵世少營求。栗里怡顔興。南陽抱膝謳。孱孫愧高義。何日賁斯丘。右借高韻。詠象靖高祖事。高祖睡隱公當昏朝。掛冠南下。晩年深入日月山下。行到眞城卜此丘。有遺詩在焉。</text>
<title>挽鄭監司 玉</title>,<text>相國風猷遠。賢孫望實隆。晏嬰身短小。東里政寬洪。廊廟風雲晏。藩門鎖鑰空。民憂方澒洞。西顧軫淵衷。</text>
<title>挽洪判書 重徵</title>,<text>已貴能貧操。居今自古心。水曹卿月動。耆社壽星臨。謝事精神健。憂時鬢髮深。鄕邦方倚重。千里忽幽音。</text>
<title>挽趙景顔 錫愚</title>,<text>神駒汗血騁亨衢。萬里脩途發軔初。畢竟霜蹄中道蹶。茫茫天意定何居。黔溪遺澤百年遲。三桂輝輝映一時。準擬文章能瑞世。秋風搖落最高枝。宿草淸臺海櫬還。君歸何事又靑山。山南運氣悲如許。獨立西風涕自潸。</text>
<title>挽金參奉 裕壽</title>,<text>矯矯名賢後。昭昭佩服光。靑山成晩契。白首偶潛郞。餘慶庭蘭茁。前年晝錦煌。茫茫倚伏理。忽報夜臺忙。</text>
<title>得短律。謹呈李工參先生 山斗 行軒。</title>,<text>秋日多淸暇。籃輿度遠皋。眞仙降下界。癯鶴映凡毛。邦國儀刑重。山林宰相高。苦心惟古義。非是采榮曹。</text>
<title>次李參判令丈懶拙齋韻</title>,<text>洛水西偏大野東。三間茅屋一閒翁。詩書樂在飢寒外。廊廟憂深畎畝中。衛武耋期詩有抑。仲車聦曉耳還聾。惟將懶拙成家計。賸愧人間巧衒儂。</text>
<title>孤雲寺。同李學甫金道彥直甫 宗敬 賦詩。</title>,<text>勝友提攜地。禪門寂寞臨。溪源何處覓。山頂幾重深。萬事今雙鬢。孤燈耿一心。相看俱努力。吾道有雲林。</text>
<title>題李陽甫 元靖 三勝堂 愚勝於智。拙勝於巧。懶勝於勤。</title>,<text>堤柳垂垂水鏡奇。高堂客去午眠宜。神遊子厚希夷地。身似杜陵老大時。一病從來無聖藥。三言端合侈吾楣。門前日夜輪蹄過。揔被平生巧智欺。柳子厚愚溪序。超鴻濛混希夷。杜詩。老大意轉拙。朱子曰。懶墮一病。無藥可醫。</text>
<title>奉題十六叔父 敬和 養拙堂 取杜工部詩中語</title>,<text>吾道偏從老大宜。閉門終日對軒楣。心如獨木橋頭過。身似深閨女子持。知白不妨甘守黑。舍雄還欲伏爲雌。多少世間祈巧者。歲寒吾與杜陵期。杜詩。用拙存吾道。又老大意轉拙。</text>
<title>伏次韻從叔父鷗字</title>,<text>山翁計活劇風流。管領烟霞興自幽。萬樹淸陰啼秀鳥。一江疎雨下輕鷗。情朋乍集聯詩句。午睡初醒覓釣鉤。晩景只應行樂耳。悠悠外事不堪求。</text>
<title>次潭巖金公 用石 遺墟碑韻</title>,<text>名利前頭衆所叨。冥鴻孤擧聽寒颾。彀中獨有先幾智。局外方看不著高。喬木冷烟餘故里。短碑疎雨倚荒皋。小山䕺桂今無恙。猿鳥幽盟尙自牢。</text>
<title>次韻崔仲久士毅 宇鎭 張聖年 壽勛 雪夜漫興。二首</title>,<text>一聲何處磬。遠客倚闌時。月出山俱靜。風殘雪故遲。蒼茫銀海闊。孤絶玉龍危。會事天公發。描成一段奇。之子遠方至。雞鳴風雨時。吾家千古事。禪榻一燈遲。臺脚開須大。竿頭步更危。偏憐澗底樹。無恙雪中奇。</text>
<title>與休文遊隱仙菴。路中賦古詩。癸未</title>,<text>隱仙有幽期。步步穿石林。靄靄山氣夕。亭亭遠雲心。倚竿弄泉幽。隔樹啼鳥深。寂寞誰晤語。風籟爲我吟。</text>
<title>石峴途中。得一律。時除監察</title>,<text>榮途全不屬吾曹。門巷寥寥晝掩牢。名字偶然登玉案。除書珍重下衡茅。素心黃卷成何事。白髮靑衫謾自勞。野燒風殘啼布穀。一年春事近西郊。</text>
<title>病滯聊城小弟達靖寓居。官限已過。遂復路。口占近體。</title>,<text>爲有佳期在漢洲。東風歇馬古城頭。山村夜雨孤燈照。春草池塘一夢幽。心與浮雲歸北極。身隨流水下南州。白鷗不管人間事。萬里波長自在游。</text>
<title>次韻徐東皋 思選 贈崔臺巖 東㠍 詩</title>,<text>虜氛天地暗。志士寸心驚。絶塞羈王子。深山獨大明。孤風應寡友。四海孰居兄。故里餘喬木。那堪俛仰情。</text>
<title>次題孫丞相 洪亮 遺墟碑</title>,<text>園林勝賞幾經年。往事如今已杳然。一直名聲坊里在。三朝勳業畫圖綿。螭龜特表高陽宅。車馬重嗟太傅賢。荒草井前銀杏樹。月明疎影冷參天。</text>
<title>淸明日。遊巖齋口占。</title>,<text>一年長與病相持。春到巖齋臥不知。池水纔添前夜雨。梅花初發去年枝。空庭草嫰幽禽語。小閣風微麗景遲。袞袞光陰身老大。迷途容易負心期。</text>
<title>用沱陽壁上韻。與李德和 植春 共賦。</title>,<text>懶向風塵做夢刀。却來亭上伴詩豪。沱陽山水東南勝。學海文章宇宙高。春爲奇遊呈物態。天將淸福餉吾曹。庭梅故意遲遲發。穩送幽香入短騷。</text>
<title>德和又賦短律見贈。次韻以謝。</title>,<text>依俙十載面。珍重百年情。沱水三春暮。龜湖一院淸。名花近人笑。幽鳥隔林迎。半夜論文地。江雲幾處生。</text>
<title>龜潭偶集。用簡齋韻共賦。</title>,<text>伐木丁丁山更幽。杜陵千載又斯遊。夕陽山影明春水。雨霽林光滴曉樓。黃鳥有聲來澗樹。白鷗無語坐蘆洲。新詩詠罷還奇興。料理漁絲下水頭。</text>
<title>翌日。又用空字。</title>,<text>晝寂無人到。翛翛一境空。深林過小雨。高閣度微風。倚枕泉聲裏。開門岳色中。洋洋隨處樂。會事有天工。</text>
<title>和孟休 顯靖 弟芍藥韻</title>,<text>苔階無語坐多時。數朶幽香冉冉遲。曉日凝糚和露睡。夕天含笑倚風攲。一團和氣春常住。滿院繁華蝶獨知。底事唐人靳品第。爲君煩作解嘲詩。</text>
<title>龜潭小集呼韻得心字</title>,<text>草綠仍佳節。朋來又邃林。軒空風自語。洲晩鷺無心。古渡孤舟在。靑山一鳥深。沂雩千載興。歷歷上新吟。</text>
<title>翌日。同孟休仲則。又賦心字。</title>,<text>日長門自掩。平地卽山林。倚枕成孤睡。焚香了一心。川華空外淡。烟火雨中深。會意何須遠。同君取次吟。</text>
<title>伏次十五從叔父 晟和 農隱堂韻</title>,<text>元來世德託農流。當日全家下嶺州。肯播自應終朕畝。遺安渠但爲身謀。役車曉趁倉庚起。歲事秋同蟋蟀休。作苦不妨尋至樂。圖書萬軸擁牀頭。</text>
<title>二從叔寄淸字韻。走次。</title>,<text>午枕眠初罷。書窓日正明。看山時宴坐。巡圃或徐行。野闊浮元氣。臺虛納晩淸。新詩兩奇絶。塵思九分輕。</text>
<title>又次音字</title>,<text>佳興隨時在。風光自古今。開門一山色。倚杖萬松音。宿鳥天機熟。孤村暮景沈。詩來人不見。惆悵步階陰。</text>
<title>次韻孟休，仲則，仲休 夢靖 遊孤雲寺諸作。</title>,<text>祗園望不極。遊子意何長。澗度雲生步。林休鹿借塲。脩禽山晝靜。幽草洞天香。得意渾忘語。相攜入杳茫。右道上口占倦客尋幽趁薄昏。佛燈猶認讀書痕。洞中禽鳥無凡調。世外人烟自別村。虛閣一聲來暮磬。閒雲高臥鎭山門。風光滿目供詩料。倚遍前楹惱客魂。右日暮到寺一別雲山三載餘。有時魂夢繞樓虛。幾番對榻聽僧話。無事焚香看道書。雨過水聲當座起。月明林影上階疎。憑君細說登臨興。怳惚中宵羽化如。右駕虛樓路入祗園眼忽明。綠陰隨處弄柔輕。乾坤漠漠回元氣。禽鳥深深有恠聲。和風乍轉淸嵐動。細雨纔收麗景晴。徙倚虛樓憑遠眺。玆遊奇絶冠生平。右詠翠林世故何時已。浮生一日閒。吟筇纔水石。別意又雲山。仙磬隨風遠。琪花入夢斑。出門更回首。叢翠隔重關。右山中送別</text>
<title>金友景潤 光雨，聖文 光憲，季涵 養河 遊陶淵落淵仙刹。詩成巨篇。令人有臥遊之興。追次五七言二律。却寄。</title>,<text>仙境無多遠。天風導汝之。雲深處士宅。魚上落淵時。步步烟霞氣。迢迢汗漫期。淸香入鼻觀。叢翠襲新詩。洞裏烟霞自古今。森森松桂幾重深。半空翠壁看元氣。一派澄泓證道心。鶴背眞仙餘閣在。龍門晴日隱雷吟。憑君一幅有聲畫。十載風光臥更尋。</text>
<title>錦山途中。伏次十六從叔父韻。</title>,<text>淡淡風過面。輕輕雨打衣。山連雲氣暗。人帶水聲歸。鳥外明川色。天邊漏日暉。前村入馬首。烟火望中微。</text>
<title>伏次從叔父和老杜韻</title>,<text>向來勞碌事浮名。老大無端感慨生。道氣已隨年漸退。懶心還與病俱成。時攜穉女身同戲。偶得鄰詩眼忽明。珍重父兄期許意。從今須作小工程。</text>
<title>雨中趁前韻。伏呈從叔父。</title>,<text>浮雲一抹視虛名。高臥衡門了此生。夢罷琴絃閒自語。興來詩句偶然成。無人碧草當堦長。過雨靑山入戶明。賴有拙翁同好意。郵筒連日作新程。</text>
<title>邇來志氣老頹。工夫脫疎。用前韻以寓感慨勉勵之意。</title>,<text>先輩丁寧戒近名。工夫全向實中生。匹夫志豈三軍奪。九仞山從一蕢成。極處須敎躬造詣。昭原且要眼分明。如今惜取桑楡景。更進竿頭寸寸程。</text>
<title>夜雨書懷</title>,<text>山雨蕭蕭夜打窓。秋懷憀慄對殘釭。流光荏苒成何事。一片心旌未豎降。朱子曰。人只有一箇心。若不降伏得。更做甚麽人</text>
<title>孟休弟聞喜席。口占一律。</title>,<text>閭巷咨嗟管籥喧。錦衣珍重慰春萱。雞香暫入蓬萊殿。桂萼新霑雨露恩。實地須敎雙眼到。名場易得一心昏。丁寧歲晏相期意。渠但區區志飽溫。</text>
<title>步上孤雲。途中口占。甲申</title>,<text>步步皆幽致。遙遙指梵宮。春生殘雪外。興入白雲中。道韻林飈轉。天機鳥語工。蒼厓轟鐵笛。俛仰古人風。</text>
<title>阻雪留雲寺。四日出山。</title>,<text>入山不知奇。出山山更好。春風萬竅吟。夜雪千林皓。三笑別遠公。一棹訪安道。森森䕺桂幽。此間吾欲老。</text>
<title>次金君 玤 感春</title>,<text>節序互嬗移。春光藹原陸。深深鳥語林。英英花滿矚。一氣本無私。萬象皆自得。出門忽流睇。境與意俱觸。妙處在無言。活潑寧容縛。古人已先獲。洋洋載六籍。淡淡無中味。雋永有不測。反躬體至理。善端勤培殖。肺腑春常住。外物雲與薄。多謝意中人。珍重惠規益。</text>
<title>春雨獨坐偶占</title>,<text>午枕睡纔足。倚窓淸晝閒。鳥鳴籬外樹。花發雨中山。節序三春晩。乾坤一氣還。悠然境與會。詩思入玄間。</text>
<title>疊前韻。伏呈從叔父。</title>,<text>柴扉終夕掩。幽思九分閒。倚枕時聞鳥。開窓忽有山。無名庭草綠。隨意隴雲還。獨坐忘言處。天機造次間。</text>
<title>上香爐峯</title>,<text>黃鳥聲長午夢穌。芒鞋隨意上香爐。寰中螻蟻閒來往。天際雲霞定有無。萬里只憑雙眼盡。百年還覺一身孤。朗吟飛下當時興。肯爲尋常耳目娛。</text>
<title>廬江講會罷。適値旣朢之夕。偕長少數十人。泛舟五老峯下。烟波浩渺。泝洄上下。相與顧而樂之。使人誦赤壁賦。仍謹次朱先生觀書韻。蓋竊取景物之偶同。而託興寓感之意則有不敢窺焉。嗚呼欷矣。乙酉</title>,<text>暮雨纔收月欲生。飄飄衣袂御風輕。春江也是無今古。依舊扁舟自在行。</text>
<title>魯林道中。與金聖文聯騎。呼韻口占。</title>,<text>我馬蕭蕭我僕淸。山光如海水無聲。鳥鳴花發三春暮。樹密溪回一路明。勝處自多閒意味。老來猶有舊風情。石灘聯騎當時事。千載無端感慨生。</text>
<title>又倒疊前韻</title>,<text>十里奇觀馬首生。年華一一惱詩情。深深鳥語春林靜。遠遠山含夕照明。老樹風多生古韻。前溪雨過已新聲。此行領取遊仙興。眉睫應浮一段淸。</text>
<title>挽權士安</title>,<text>少小交情已白頭。逢時歡喜別時愁。錦陽門館同文會。紫陌風塵共旅遊。十駕那能追逸步。百年期欲勉遐修。竆途觸境還多感。春鳥嚶嚶有底求。</text>
<title>挽權龍如 相龍</title>,<text>共君曾上弄淸臺。竹樹幽幽笑語開。人事忽隨流水盡。滿庭春色爲誰回。雅素風流簡默姿。法門餘敎獨扶持。歲寒誰復同心事。忍向山陽聽篴吹。</text>
<title>金上舍景潤，聖文昆季有詩三疊。次韻却寄。</title>,<text>杜門惟白髮。五十忽無聞。摸索迷眞象。嬉怡但外文。空庭多草木。明鏡任塵氛。懶廢甘雌伏。難收卽墨勳。右自悼翩躚今日會。珍重古人書。荒藋跫音喜。竆陰碩果餘。百年安命處。萬里啓程初。永夜孤燈在。寒塘一草廬。右謝齋中諸友國子能聯武。文園約共躋。光陰難把玩。吾道有階梯。理義須深造。身心更密提。歲寒無限意。珍重爲君題。右寄意二兄</text>
<title>挽權進士 正始○丙戌</title>,<text>曖曖看淸標。休休見古風。規模大家後。翹楚衆人中。髮短神猶健。書腴貌自豐。傷心人事變。寥落水亭空。</text>
<title>挽李進士 見龍</title>,<text>矯矯名賢後。翛翛佩服馨。鄒門應善信。周禮尙典刑。淑氣浮眉睫。閒居樂性靈。幽軒忽無主。芝峀爲誰靑。</text>
<title>贈別金聖文移居多仁</title>,<text>一庭松檜蔭茅椽。生事寥寥只簡編。浮世幾人能會意。少年爲友已華顚。全家擇里行當遠。竆巷無鄰獨自憐。最是龜湖明月夜。斷行孤鴈抱雲眠。</text>
<title>挽金同知 敬天</title>,<text>人間九十一星霜。仙鶴翩然下大荒。暮境光華金紫貴。少年聲價壯元郞。鬚眉藹藹山林氣。咳唾霏霏錦繡香。風月秖今誰管領。梧桐夜雨九韶亡。</text>
<title>雲洞小集。呼韻得門字共賦。</title>,<text>三春臥深巷。暇日步山門。晝寂惟聞鳥。林開忽有村。看雲坐王墅。成趣涉陶園。邂逅良朋集。高吟倚小尊。王摩詰終南別業詩。坐看雲起時。</text>
<title>挽金扶仲 正漢</title>,<text>雨暗川無際。芝焚蕙欲枯。步趨存矩度。氣味見吾儒。夙昔風雲志。棲遲山澤臞。消磨善類盡。吾黨一時孤。世德元儒素。天資邁俗曹。良金精百鍊。癯鶴韻孤高。刻厲追揚默。渟深逼柳濤。空攜雲夢富。閉却九原牢。</text>
<title>次從叔父哭金九思 樂行 韻。用寓傷惜之意。</title>,<text>非爲夫人更慟誰。那知吾道遽如斯。平生行誼難追及。餘事文章亦自奇。暮境吾儕亡益友。迷塗末學失嚴師。一時善類消磨盡。天道茫茫儘可疑。</text>
<title>挽金退甫</title>,<text>正爾儀吾黨。遽然失此公。斯文永墜地。何處更趨風。海內眞元盡。山南大運竆。寢門無限痛。懷抱與誰同。自是生資美。兼之學力優。天球溫更栗。山竹栝仍鍭。實地躋分寸。眞源恣泝游。方看進未已。誰道便長休。末路誰堪比。當求古史來。頹淵黃叔度。詳穩呂東萊。覿德驕盈失。聞風鄙吝灰。不言民自信。悲怛哭輿臺。綱目。范甯稱黃叔度。頹然其處順。淵乎其似道。若及門於孔氏。其殆庶乎。合下門庭好。從游又錦湄。箕疇仲默在。衣鉢慧能歸。戶閉緇帷闢。心長素髮垂。一身多少負。萬事忽成非。尊翁初際遇。文網忽橫罹。涕淚金吾外。蒼黃海徼時。艱危猶問學。羇泊盡懽怡。度世靈均願。人生易短期。刊補師門事。丁寧詔後蒙。猶多魚魯誤。誰辦校讎工。對榻湖村靜。孤燈野寺空。書完人已昨。撫卷若爲衷。高才慚魯質。夙昔幸隨肩。幾處同文會。多年荷意憐。昭原聯步武。學海共洄沿。歲晏心期在。回頭墮渺然。今年何運氣。哭盡意中人。芝谷仙魂遠。酉山墓草陳。風流一時減。哀怨百年新。迷路將誰與。悲凉撫此身。</text>
<title>挽權上舍 緻</title>,<text>花山舊家世。屛谷好門庭。弱歲蜚英譽。中年占小名。詩篇供日曆。圖史樂襟靈。萬事還成夢。西風涕自傾。窈窕甘溪洞。桑麻自一村。平章多水石。糚點好林園。憂患緣蘇字。交情閉翟門。精神留故篋。珍重付兒孫。</text>
<title>寧海丹山書院。牧隱先祖影幀韻。</title>,<text>惠和點樂杳難尋。一幅名綃古壁臨。俯仰忽驚千載面。丹靑能寫七分心。黃花籬外猶眞相。綠竹江干自暮陰。大雅微茫何處泝。猗蘭遺曲上玄琴。</text>
<title>次韻。奉呈齋中諸友。</title>,<text>衿佩翩躚集。多情刮病眸。百年吾道在。千古此心留。實地須鞭約。眞源恣泝游。光陰勤惜取。容易白紛憂。程子曰。堯舜幾千年。其心至今在。</text>
<title>病中金聖文左顧。挑燈打話。拈韻得心字共賦。</title>,<text>孤燈半壁影陰陰。悄倚寒窓思不禁。春到庭梅香欲動。客來山月影相尋。年華袞袞明雙鬢。川路迢迢只寸心。病裏一番開口笑。新詩珍重爲君吟。</text>
<title>伏次養拙叔父新年有感韻 丁亥</title>,<text>冉冉三冬盡。悠悠萬事空。音容憑一夢。形影弔孤翁。寂寞回春日。悲凉又雪風。川湖同運氣。吾道一何竆。</text>
<title>家兄壽席韻</title>,<text>高堂珍重祝頤期。豈弟應須百祿宜。新樂纔停三日擧。舊痾贏得九分醫。春風暗入靈春動。極宿光臨彩袖奇。薄畝弊廬先業在。不妨含哺臥明時。</text>
<title>謁雲洞影堂。得陰字共賦。己丑</title>,<text>古澗泠泠小院陰。七分儀像儼中臨。百年間氣山河在。一瓣淸香祭祀今。疎雨淡雲渾物色。淸風韻鳥宛詩音。江湖獨往當時願。况復幽棲叶素襟。先祖映湖詩。江湖誰獨往。又詩。百年地僻幽棲迥。九原宰樹影陰陰。誰道眞容咫尺臨。宇宙百年猶氣象。江湖一帶自古今。山光遠拖龍門色。松籟寒移鵠嶺音。幾度雲仍霜露感。明庭拜跪激微襟。</text>
<title>上龜潭</title>,<text>不到龜潭今幾時。重來物色故依依。靑山有力回元氣。流水無聲轉道機。自占風林閒鳥語。橫分野色倦鷗飛。向來汨沒緣何事。分外烟霞領略歸。</text>
<title>翌日又賦</title>,<text>忽罷游仙夢。悠然野望餘。川華風定後。山色雨收初。款款幽禽囀。遲遲化日舒。洋洋隨處樂。拋却一牀書。</text>
<title>夜坐得浮字</title>,<text>前林過小雨。中夜倚高樓。霧重山將隱。江涵野欲浮。無心同老宿。處世看虛舟。耿耿孤燈照。簷流未肯休。末句用朱詩語</text>
<title>夕坐。拈心字共賦。</title>,<text>亭亭林日夕。小閣影初沈。地僻怡眞性。潭明悟本心。壇宜風後詠。山或雨中尋。世故驅人急。何時一臥深。</text>
<title>十日早朝下山。途中疊前韻。</title>,<text>稍稍禽聲集。微微山影沈。聯翩攜謝屐。邂逅得韓心。妙用閒中見。眞源靜後尋。塵緣敗人意。回首白雲深。</text>
<title>寓龜潭作 六言</title>,<text>山水洋洋古今。烟雲靄靄朝暮。手持幾卷殘書。坐對爐香一炷。</text>
<title>巖齋月夜看梅。與諸君共賦。</title>,<text>林月依微小院沈。眼明簷外縞衣尋。自持肯受塵烟氣。抵死難回寂寞心。竆巷歲寒貞女苦。空山門掩玉人深。瑤絃一曲堪誰會。千載遙遙託素襟。</text>
<title>七月十一夜。夢崔汝浩 興遠。覺而識之。</title>,<text>有美山南洞。盤桓碩人居。平生惟孝友。至樂在圖書。世事門長掩。年華鬢欲疎。歡情憑一枕。覺罷忽成虛。</text>
<title>將遊玉溪。陪堂父攜金道彥。過鈷鉧洞。呼韻得天字。</title>,<text>嫋嫋生秋意。悠悠涉晩川。全身游錦障。浮世有壺天。造物如相待。吟鞭故不前。巖崖曲曲鎖。肯許俗人傳。</text>
<title>鈷鉧洞路上偶占</title>,<text>一筇遙指海天低。爲有幽期在玉溪。古峽深深人不見。數家村落午雞啼。</text>
<title>宿德街。向松鶴書院。</title>,<text>佳期遙在海天涯。一路風烟問若何。匹馬秋風登石棧。孤燈夜雨宿村家。丹楓黃菊仍佳節。白鶴靑松想古歌。聞說方壺山水好。明朝料理暫相過。</text>
<title>遊方臺趙氏亭子</title>,<text>翠壁依依立。淸溪緩緩流。誰將小屋子。高占一岡頭。樹杪寒生月。風前穩下鷗。黃花泛白酒。攜友過沙洲。</text>
<title>屛巖</title>,<text>一道淸溪萬樹林。屛巖圍繞影陰陰。形如削玉開眞面。勢欲撐天見苦心。大抵風烟皆別調。尋常禽鳥亦奇音。荒臺寂寞人何處。繫馬汀洲爲一吟。世傳小屛巖爲旅軒臺。</text>
<title>遯世洞</title>,<text>翛翛神氣頓生淸。物色名區畫樣明。雲護洞門千嶂合。路通仙界一矼橫。天工造化還多事。鬼物扶持若有情。流水敗人遐遯意。謾招遊子漏虛聲。</text>
<title>玉溪</title>,<text>地秘天藏別一區。風流高擅海東隅。名符夜月攜琴地。景逼輞川寫壁圖。千載鳳歸臺獨在。十洲仙近手堪呼。平生自負烟霞癖。茅棟何年闢草蕪。</text>
<title>雲水洞</title>,<text>倚杖山門眼忽靑。層巒疊壁效奇靈。浮空勢大雲俱迥。積翠寒凝露共零。廬阜奧區開玉峽。武夷奇處有仙亭。十年塵世迷塗恨。夜雨山窓夢欲醒。</text>
<title>周房山</title>,<text>洞府深深草樹齊。一筇高倚夕陽低。干雲老壁虛空立。噴雪懸流咫尺迷。玄鶴忽驚前夜夢。淸都那得上天梯。摩挲古石還怊悵。苔縫難尋舊日題。</text>
<title>遊周房將還。近居諸人來餞。爲之強留一日。晩過白雲菴。復入旗巖下。洞口少坐。呼韻相酬。</title>,<text>丹楓黃葉已深秋。滿壑風烟挽客留。猿鶴不驚山晝靜。朗吟淸坐水西洲。</text>
<title>臨別。用沈隱矦詩韻。各賦五言一首。</title>,<text>秋意澹禪林。邂逅成幽期。一笑亦奇事。雙鬢非少時。喈喈風雨夕。寸心能自持。明朝各異路。一步一回思。</text>
<title>下山宿村舍。得眞字共賦。</title>,<text>幾處名區訪隱眞。川華岳色不容塵。此行飽飫烟霞氣。眉睫應非下界人。</text>
<title>周房，雲水互有優劣之論。次權蕉皤希元 濂 戲疊梯字。</title>,<text>造化參差故不齊。平心且莫妄高低。周房絶愛山川偉。雲水偏憐洞壑迷。觀物只應隨分劑。遊山元自有階梯。若將小大論優劣。便是癡兒強標題。</text>
<title>周房別席。蕉皤丈用鵝湖韻見贈。此意珍重不敢當。謹扳和以謝。</title>,<text>昭昭佩服夙知欽。歲晏相期獨此心。幾度懷人勞遠夢。一行隨友過危岑。玉溪夜月琴聲斷。錦水秋烟草色沈。莫把工夫愁日暮。眼前平路古猶今。</text>
<title>蕉皤丈冉隱矦韻。贈道彥上舍。遂扳和以寄意。</title>,<text>靈芝歲云暮。采采有遐期。夙志苦未諧。光陰能幾時。煩君視爲戒。努力深自持。眞樂在此間。悠悠身外思。</text>
<title>冷泉內兄用蕉皤老人鵝湖韻見惠。次韻却寄。</title>,<text>堯舜相傳只一欽。寒潭秋月證人心。揩磨力至方成玉。積累功多忽見岑。袞袞光陰垂老大。悠悠世事易浮沈。師門墜緖無分付。努力吾儕勉若今。</text>
<title>看高山亭役有作</title>,<text>斷麓逶迤闢小坡。蒼巖無語水恬波。百年獨抱棲雲志。今日方成送老家。吾道只應甘寂寞。此身端合付弦歌。風埃不到山門閉。鷗鷺無心自占沙。杜詩。何時一茅屋。送老白雲邊。</text>
<title>病臥。寄董役諸君。</title>,<text>自笑吾生拙。三年屋未完。諸君荷相念。高義不憚寒。突兀何時見。驅馳一病難。巖棲他日事。攜手共盤桓。</text>
<title>高山雜詠 幷記</title>,<text>普賢之一支。東出爲鼎嶺。分而爲南北二支。其南者西走百十里爲松峴。北折爲夢峴。又東折爲圓秀峯。其北者西北行爲葛蘿爲兔嶺爲月峯。至圓秀之東南。爲靜壽，霽月，日躋諸峯。霽月之下有翠壁。高可數十丈。廣如之。側柏䕺生其上。蒼鬱可愛。水發源兩山之間。並厓而下。至公山之南。則野盡山高。巖壑悄蒨。水中亂石齒齒。三折而至翠壁下。匯而爲潭。演漾泓渟。潔淸紺綠。可以方小舟。又三折而入于洛。前後爲曲者凡七。圓秀遂隤而南下。東轉爲中阜。正當第四曲。後高漸低。至盡處則左右微凹。中成小陀。前皆結以巖石。對壁臨流。最爲一山佳處。余年三十時。嘗因事客過。愛其山高水深風烟回合。窈然有遺世之想。便欲買山誅茅。爲隱約盤旋之所。而力未能就。徒往來於心不忘也。丁亥春。遂結三架八楹於土坂之上。同人李學甫，金直甫始終幹其事。纔被茅。而喪難悲遑且二年矣。坂處地淸曠。近水多風。不可以久處。遂謀就移於中阜。村落稍邇。不愜雅韻。然襟抱周複。面勢均圓。占一山之中央。而巖巒溪洞若拱揖環擁於前者。經始於十月之旣朢。僅十數日而粗成。夫以三十年不忘于心而始克經營。又三年而粗成。比堂室完而可入處。則又當若干月日矣。余明年便已六十矣。未知受用能幾何歲月。然昔之客而過者居然成我泉石矣。何其幸也。洞通名高巖。又別稱巖山。遂合而名之曰高山。蓋取詩宵雅高山仰止之義也。屋凡三間。中一間爲軒曰靜春。取程子語也。室在南曰凝菴。取中庸二十七章之旨。主人之所寢處在北。曰樂齋。取魯論首章之意。將以待遠近朋友之來也。齋之北有松三株。亭亭可愛。爲臺於下而名以歲寒。巖曰晩對。潭曰光影。晩對之東。兩厓谽谺。中有一臺曰靜樂。又其南爲䕺桂臺。鷗汀鶻巖釣磯茶竈與夫一樹一石。皆足以供吾觀。而前後六曲。又其爲借景也。季弟休文始與共此志。而今煢然持所后服。不能共其成。異日無事。當相與共其樂。子弟有願從者亦不禁。然天之所以餉我者不貧矣。何修而可以無負乎哉。詩曰。高山仰止。景行行止。子曰。詩之好仁如此。嚮道而行。中道而廢。忘身之老也。不知年數之不足也。俛焉日有孶孶。斃而後已。夫仁之爲器重。其爲道遠。不識仁之爲何物則無以知其好。知之矣而不反之以踐焉。則無以有諸己。有之矣而不孶孶以終其身。雖得之而必失之。中道而廢。與畫而不進者。同歸於不仁矣。顔淵嘗喟然而歎夫子之善誘矣曰。博我以文。約我以禮。博而盡其知。約而踐其實。勉勉循循而不已焉。則其至之有遲速。特係乎才之敏鈍與用力之淺深耳。雖然。欲速而急則拘迫而難久。乍作而輟則間斷而無成。雖有志焉。終莫能以自達矣。漸涵浸漬而徐乎其勿亟也。緝煕光明而懔乎其恐失也。守之以篤實而持之以悠久。俛焉以盡其力焉。庶可以充夫好仁之實而無愧於朝夕居此山矣。有時讀倦意闌。振衣曳杖而出。則烟雲舒斂。花鳥駘蕩。巖宜於靜對。潭宜於淸臨。登高而發孤嘯。倚臺而遡遠風。坐磯觀魚。步沙狎鷗。萬象交貿於前而吾之樂與之無竆。是固閒居無用之日曆。然俯仰顧眄之頃。景與意俱與向所謂漸漬緝煕之功者脗然而默相契焉。則古者仁智之樂。風詠之趣。大抵皆是物也。嗚呼。是可以易言哉。自今以往。非有疾病事故。必在於此。庶幾處靜養晦。兢存硏索。以少補旣往之愆。無負於天之所以餉我而不偶然者。又何其幸也。巖臺水曲輒有名。且爲圖。詩以志其勝。樂與朋友來者共焉。歲己丑十有二月嘉平日。主人記。九絶 七言高山精舍嶷嶷層巒儼自持。靑蒼一面當軒奇。孶孶嚮道終身事。俛仰中間有所思。當去聲凝菴至道洋洋自古今。妙凝元不外人心。明誠一部開門戶。努力工程惜寸陰。靜春軒冲融一氣轉洪匀。四序推移揔是春。倘得此心無欲靜。洪纖隨處露天眞。樂齋白頭爲學尙迷心。多謝諸朋肯遠臨。欲識古人眞樂處。習時須熟悅時深。晩對巖巉厓半面倚寒空。夕影離離元氣中。不管浮雲舒卷事。蒼然一色古今同。光影潭澄泓一道靜無埃。活水源頭滾滾來。萬象森羅眞體澹。碧空寒月夜深開。䕺桂臺幽幽䕺桂小山陰。憀慄秋風虎豹吟。歲暮王孫何處在。反招歌罷臥雲深。靜樂臺 用朱詩靜有山水樂之句名。蒼厓中劈自成臺。千嶂陰陰一水回。隨處洋洋仁智樂。古人消息靜中來。歲寒臺萬木蕭條大地陰。貞姿不受雪霜侵。寒臺獨立空怊悵。歲晏何人共苦心。十六絶 五言釣磯石面蔭荒苔。俯臨漪漪水。忘竿坐無言。洋洋潛躍理。茶竈傍水石開。天然自成竈。辨味吾未暇。功存導滯燠。陸羽辨水味煎茶○燠熱在中見號韻鶻巖蒼巖千仞高。中有寒棲鶻。月明一聲長。江天定欲裂。鷗渚天寒蘆葦宿。月明洲渚飛。浩蕩波萬里。自在無是非。月艇野人乘小桴。施罟聲濊濊。漁罷管無人。滿載峯頭月。烟柳臨風定依依。含烟更裊裊。何人弄輕吹。幽興轉未了。南澗 雲谷二十六詠有南澗南谷窈以深。泠泠瀉澗水。永念千載人。佳名偶相似。北堰野人解堰水。灌漑事耕耘。秋壠黃雲合。玉食供吾君。廢塔古塔定何年。如今半傾圮。佛宇變儒宮。文風從此始。古井隱隱巖際生。盈盈日夜息。果育吾當以。不食寧心惻。石矼村人爲樵采。列石峙水中。縱乏舟楫用。均之濟川功。土墩 卽 記所謂土坂小阜臨水止。面勢極淸曠。欲亭畏風多。間步候月上。杉徑 取種平海越松亭擢擢傲寒姿。移根自東海。精神分月寒。氣色參天黛。石棧石棧何年開。應勞六丁叱。騁目盡烟霞。倚策憇腰膝。書館蕭蕭松桂館。中有讀書人。時時來問字。多荷不孤鄰。田家茅茨三兩家。烟火疎籬隔。耘罷荷鋤歸。曖曖山日夕。七曲詩 七言一曲公山南畔水幽幽。亂石參差易覆舟。惶恐一心能利涉。瞿塘從古是安流。二曲平郊欲盡水初渟。石棧苔磯繞曲汀。童冠暮春風浴罷。振衣高上洗心亭。三曲蒼岸雙開一水深。烟雲朝暮暗平林。試向悠然臺上坐。千年誰識見山心。四曲水靜山深自一村。虛齋終日掩柴門。汀禽欲睡階花笑。一炷爐香坐不言。五曲尋春臺下水溶溶。老壁嵯峨古院空。一帶虹橋橫渡口。何人能辦濟川功。六曲斷麓逶遲面玉屛。石田荒草認遺亭。等閒聲色無人管。依舊山空水自淸。七曲野闊山開但平川。隔林籬落見人烟。奇遊欲盡重回首。去管壺中別有天。</text>
<title>送孟休弟赴直槐院 庚寅</title>,<text>一身非我有。千里許君馳。天際輕陰合。風頭駭浪危。佛恩須刹報。鄰耒詎家持。絶愛寒梅樹。幽香獨自知。第五六句。用朱先生答陳同父書意。</text>
<title>入高山。用前韻。</title>,<text>數間亭子倚荒坡。矗矗巖崖灧灧波。春鳥獨鳴當檻樹。午烟孤起隔林家。百年鼎鼎悲三秀。萬事悠悠付一歌。洞口猶嫌山外信。移來松柳揷汀沙。</text>
<title>和柳時潤 灃 謁影堂韻</title>,<text>儀像七分在。油然孝弟生。春秋履霜露。香火薦鉶羹。衰季猶和氣流離亦大名。忽驚消息近。門外語幽鸎。末句用先祖詩中語。</text>
<title>高山精舍新成。遠近長少咸集。小酌呼韻得深字。</title>,<text>居然成我境。䕺桂小山陰。晝靜川華淡。林空鳥語深。粗酬暮年志。那得古人心。肯許親朋過。淸尊爲一吟。不妨人境近。猶是萬松陰。元氣層屛立。眞源活水深。巖棲聞晦字。雲臥驗存心。老洫成何事。悲懷入短吟。滕德粹在臥雲庵。朱先生贈以存心之法。</text>
<title>挽徐國輔 命樑</title>,<text>巷里追隨擬一生。那堪人事隔幽明。遺安盡室甘緣畝。課子攜經替滿籝。幾處溪山聯杖舃。每年時節錯籌觥。先兄庚甲今誰在。宿淚無端濕粉旌。</text>
<title>次韻李大來 宜奉 丈近仁堂 辛卯</title>,<text>肯效區區問舍生。里仁端爲擇嘉名。此心欲保慈良體。田地先須戒薄輕。漢許汜求田問舍。朱子論剛毅木訥近仁之義云。聖門之意。要人躳行實踐。直內勝私。使輕浮刻薄貴我賤物之態。潛消於冥冥之中。而吾之本心渾厚慈良公平正大之體常存而不失。便是仁體。</text>
<title>生朝杜門多感。仲則弟有詩二首。次韻却寄。</title>,<text>自憐華髮鏡中新。喫盡人間六十春。甲子重回磨蝎宿。庚寅正値攝提辰。此生永隔承懽地。今日寧同具慶人。賴是鄰翁還解事。一聯能洗滿腔塵。眼閱滄桑六十年。那知樗櫟偶能全。省身敢望知非化。閉戶堪追衆妙玄。道德初心空白首。君民素志有蒼天。歲寒期許惟君在。努力同參識字仙。老子玄之又玄。衆妙之門。○韓文道德日負於初心。</text>
<title>挽李內兄 行遠</title>,<text>雅素風流謹厚姿。法門猶見典刑遺。傳家長物靑氈在。憂世深衷皓髮垂。城市幾年成大隱。簞瓢一巷有餘怡。死生常理吾非昧。重感西江泣鬼詞。</text>
<title>挽李天牖 仁壎</title>,<text>家學淵源遠泝尋。百年餘敎未全沈。襟懷濩落塵機斷。眉宇蕭森古氣深。一理源頭高著眼。九疇篇目細加心。向來無限商量事。容易重泉閟德音。</text>
<title>挽李同樞 德祉 令公</title>,<text>南極迢迢紫玉峯。百年無恙長孫桐。三牲孝養雙麾在。九耋恩光二品崇。眉睫正浮醇古氣。門庭猶認大家風。朝菌野馬消磨裏。生老箕疇五福中。</text>
<title>挽崔進叔 興漸</title>,<text>滔滔叔季事韋脂。矯矯風儀獨自持。兩脚不隨流俗轉。一心要與古人期。對牀伯仲成知己。閉戶鄕鄰守若兒。臨化逌然開口笑。平生精力見遺詩。老子守若嬰兒</text>
<title>挽李仁仲</title>,<text>雲樹蒼茫幾度思。夢中時入紫芝眉。鄕邦流落簪纓冑。草野虛拋館閣姿。百里棲遲身老大。一年歸臥病支離。向來咫尺違顔面。早晩泉臺有後期。</text>
<title>挽金亨彥 鼎燮</title>,<text>無端衰淚寢門傾。忍遣斯翁入九京。處事直敎盛水住。待人渾欲著毛生。全家忽地摧樑棟。環洞居然失老成。早晩笙潭新屋就。岸巾誰復笑相迎。</text>
<title>至月七日。赴康翎之行。權友匡伯 濟均 贈一紙匣備行具。到瓮泉驛披見。大書歸去來辭首句。適與意會。悵然久之。遂題絶句。</title>,<text>歇馬郵亭日欲西。脩道千里海天低。丁寧紙帖歸來字。多謝情人信手題。</text>
<title>九日。到竹嶺疾作。翌日復路。途中有作。</title>,<text>竹嶺嵯峨天與齊。朔風吹雪使人迷。九重恩渥瞻辰北。千里遙程指海西。疾病無端妨進取。行裝隨處被留稽。弊廬薄畝蘇湖曲。歸作明時一隱黎。</text>
<title>次謝金上舍景潤簡寄</title>,<text>病廢那堪效聖君。霜臺健筆動彈文。無端一出成何事。愧對靑山媚獨雲。呈病還家。得諫院疏駁。深幸一事收殺也。</text>
<title>興皋遺墟。築址種樹。伏次先祖睡隱公韻。壬辰</title>,<text>山意衝寒動。川流向夕鳴。荒臺入俛仰。物色感人情。</text>
<title>洪範衍義校訖。偶得一律。奉呈冷泉李內兄。</title>,<text>千古箕疇旨。當年演奧辭。經綸大力量。殷夏舊施爲。亥豕猶多誤。愚蒙敢與知。賢孫能繼志。會有汗靑期。</text>
<title>次冷泉兄興皋遺墟韻</title>,<text>臺空詩獨在。地僻世誰知。山憶銜杯日。川憐倚席時。春風動宿草。夕照下寒湄。努力追先志。毋隳歲晏期。鏡水平流穩。屛厓削立高。地隨人自勝。心與景俱遭。丹竈懷句漏。玄裳夢九皋。誰供香小瓣。一體奠蘋醪。存齋遺躅在柏湖。洞名漏令。故用葛穉川鍊丹事。洪木齋臺墟名夢鶴。在東畔。</text>
<title>五友堂新成次韻</title>,<text>寒月凄凉弔古墟。賢孫肯構百年餘。山川不改當時舊。景物重回本色初。四面森羅三二友。千林圍擁一孤廬。經營豈爲資遊玩。好把光陰付古書。</text>
<title>冒雨到高山宿</title>,<text>秋雨蕭蕭過樹端。靑山如洗水生寒。邇來職事殊弛廢。寂寞書齋晝掩關。</text>
<title>高山亭。奉別金雲若。翼溟○二首</title>,<text>寂寞巖齋晝掩門。悄然終日坐無言。慇懃老友相尋意。好月淸宵共一樽。匹馬年年每獨遊。巖厓寂寂水空流。偶逢故人論心事。霽月如期上樹頭。</text>
<title>挽李休彥 萬容</title>,<text>典刑名父子。緖業相公孫。藹藹風儀穩。溫溫氣味敦。南邑功名晩。西樞齒爵尊。鄕邦今寂寞。哀涕灑新墦。</text>
<title>除日偶感</title>,<text>悠悠成老大。草草度光陰。古壁燈火冷。荒村雨雪深。那能六十化。徒媿二三心。惜取前頭景。眞功繼自今。</text>
<title>挽李若天 象辰○癸巳</title>,<text>一脈孤山在。迢迢見下枝。書腴潤膚革。古氣上鬚眉。一代推齊擘。平生下董帷。九原容易隔。尊酒更何時。</text>
<title>晩村金同樞讌席韻</title>,<text>菌蟪生涯未滿旬。靈龜坐視一千春。丹籌海屋添無數。靑子瑤桃結幾巡。恩渥自天昭厚夜。老臣無地答重宸。極知勝事非吾分。不及當年讌會辰。</text>
<title>挽李內兄 猷遠</title>,<text>靈芝元有種。良玉本無沙。文獻仍三世。詩書自一家。神明勞豈弟。八十尙精華。忽報江天晦。微星墮海涯。歲晏金丹杳。江波定幾時。河南元祐籍。屈子遠遊辭。萬事蒼天在。孤懷素髮垂。誰將呂庚恨。報向九原知。箕範當時衍。奇功辦啓開。烏焉多未了。丁乙屬方來。偶作前年會。重逢舊甲回。猶餘梳洗責。付與季君裁。</text>
<title>贈金秀才 宗駿堂進慶進○二首</title>,<text>歲暮竆村雪意昏。寒齋鎭日掩柴門。一陽忽報朋來信。早晩塵編得再溫。一部曾經看透深。昏衢星日揭昭森。煩君益進硏磨力。無負良工獨苦心。朱子曰。某一生看得大學啓蒙透。</text>
<title>挽金夢弼 相說○甲午</title>,<text>天資元信厚。德器自充完。世德推三祖。風流泝二灘。吾儕方有恃。仙馭忽無端。一札遺塵案。新題墨未乾。</text>
<title>挽任重徵 必大</title>,<text>不待師資力。吾家路自明。行年蘧伯玉。皓首鄭康成。麈拂堪誰秉。東南遽失橕。依俙昨夜夢。握手話平生。鄭康成皓首竆經</text>
<title>挽李內叔 台煥</title>,<text>商家賢未遠。周禮魯猶持。幅尺遵儒度。風裁儼德儀。課程耄後篤。定力病中知。善類消磨盡。吾儕欲倚誰。智愚較三十。交誼折年行。夜雨湖村靜。春風泗水長。幅書時繾綣。經義許商量。隱隱喉中語。慇懃荷不忘。</text>
<title>夜雨獨坐有懷</title>,<text>蕭蕭山雨打前林。一炷爐香坐夜深。默念平生何所事。卷中還愧古人心。</text>
<title>次韻却寄金行可 宗道</title>,<text>空山歲暮伴韓竆。點檢平生一困蒙。黃卷幾時諧素計。白頭孤坐抱丹衷。行爲觸緖生瘡痏。利義臨機眩異同。莫把游辭相戲劇。共君須辦一原工。崦嵫短日下亭亭。獨立迷塗愧世英。陳編自有餘師在。莫向盲聾借視聽。</text>
<title>挽申君晦</title>,<text>落落朋儕盡。南天失曉星。家聲百行首。世業一氈靑。城市成林隱。詩書養性靈。凄凉斷行鴈。中夜叫寒汀。</text>
<title>挽洪穉龍 虎吉</title>,<text>今居猶古道。世濁見眞豪。緖業傳山澤。風流聽鶴皋。吾儕何處得。平地一層高。寂寞東籬晩。殘花戀舊陶。</text>
<title>挽鄭僉樞 燁</title>,<text>故家猶典則。吾輩仰儀刑。閉戶無時事。忘機樂性靈。一生躳禮法。八耋享康寧。運氣東南盡。江天晦少星。</text>
<title>今年十月。籬菊始開。初九夜。風雨適至。曉倚虛窓。輒思滿城風雨近重陽之句。謾詠一絶</title>,<text>今年九月時差早。寂寞東籬未吐香。昨夜滿城風雨裏。天公應作後重陽。東坡曰。菊花開時卽重陽。凉天佳月卽中秋。不須以日月爲斷。十月初吉。乃與客作重九。○古人以十月十日爲後重陽。</text>
<title>挽金士濯 崇德</title>,<text>休休君子度。落落丈夫襟。猗竹森淇岸。奇材擢鄧林。文章一段事。丘壑百年心。末路堪誰仗。靑山玉樹深。</text>
<title>挽金雲若</title>,<text>蟬聯舊家世。詩禮好門牆。閉戶塵機斷。竆經氣味長。此心寧變改。一脈賴扶將。落落晨星盡。孤存我自傷。</text>
<title>挽申景晦 熿</title>,<text>大家行運氣。善類一時亡。蘊藉風流健。淸疎意味長。田園虛老大。藥餌穩扶將。寂寞帷堂掩。難薰笑語香。</text>
<title>關西金秀士 洸一 示詠懷韻。却次。</title>,<text>伴壁寒燈盡意明。草堂門掩坐深更。牛山雨露天機動。贏得平朝一氣淸。</text>
<title>讀存齋落淵觀魚二絶。意趣悠遠。眞有道者之言。謹掇其餘意。作二絶。丁酉</title>,<text>無數龍門撥剌魚。紛紛終日閃空虛。自循化育流行理。肯畏人間有豫且。漁人隨處動機心。一掛筠籠賭十金。自是小魚輕撥剌。巨鱗依舊臥淵深。</text>
<title>挽李內叔 鳳煥</title>,<text>矯矯家庭學。昭昭佩服香。律躳看幅尺。開口聽璆𤨿。丘壑精華健。詩書氣味長。劒山依舊翠。寂寞掩帷堂。</text>
<title>謹次韻如愚堂趙公三愚字 幷序</title>,<text>如愚堂趙公。與吾外大父密翁遊而懽。多唱酬諸作。竊聞公居家盡孝。六年廬墓。早廢擧業。以詩酒自娛。卜居于如愚洞。因名其巖與堂而自號以如愚主人。視柳州減八之五。多顔氏三之二焉。余謂愚只是一箇愚耳。多則不能全其純愚。公過柳州固已遠甚矣。若能學顔氏之所學如愚。而至於不愚則安知希顔之不爲顔氏之徒也歟。余未及供灑掃於門。第未知平日用工何居耳。公之季子某氏因族子相彥美卿。使余次其三愚字。而外大父手澤。亦在軸中。義不忍辭。因略識所感於心以歸之。公有孫相純。秀而有文。與余善而不幸死矣。不能相與話舊。爲之泫然一涕。子厚名溪侈八愚。愚翁何事號三愚。從來妙處無多語。顔氏平生只一愚。</text>
<title>古詩四十言。贈金上舍聖文。戊戌</title>,<text>我愛金聖文。人好詩亦好。龜潭春樹深。日夕事幽討。手把紫陽書。境與意俱到。相期共歲寒。自得在深造。</text>
<title>下山後。復次前韻。呈聖文。</title>,<text>寥寥淸晝長。鳥鳴山色好。年光冉冉徂。幽懷與誰討。繁華匪思存。羲軒頻夢到。努力同心人。玄關共遐造。</text>
<title>次韻魯林唱和絶句 二首</title>,<text>自憐無分躡淸遊。觀物樓高集勝流。遙想曲欄憑倚處。悠悠萬事入搔頭。風雨蕭蕭小院深。明溪一道送淸音。洋洋物化渾依舊。千載何人肯會心。退陶先生與賁趾詩曰。幽居觀物化。又曰。圖書滿四壁。心事一何長云云。</text>
<title>挽李平仲</title>,<text>林下吾曾見。淸風世共欽。急流能勇退。空谷自遐心。夢外塵機斷。眉閒道氣深。人亡亭亦圮。高躅漭難尋。</text>
<title>挽金巨卿 埅</title>,<text>今居猶古道。世濁見疎襟。宦海危機遠。巖扃倦睡深。瓊瑤盈篋富。蘭玉滿庭陰。一鴈雲間遠。凄凉失侶心。渴軒翁暮境相失。可想其心。末句及之。</text>
<title>挽李大來 宜奉○己亥</title>,<text>歲晏門常掩。機閒境自淸。詩書供活計。桑柘樂生成。淡蕩眉間氣。蕭疎物外情。山齋談會地。忍聽鳥嚶鳴。</text>
<title>挽高順之 裕</title>,<text>妙質由天分。英聲弱冠時。垂紳喉秉允。佩紱口成碑。遲暮風期遠。凄凉薤露悲。寥寥身後事。天意漭難知。</text>
<title>挽權道一</title>,<text>風裁露本相。氣脈見逋軒。慕古難諧世。逃塵獨掩門。松雲供色笑。詩禮長兒孫。只恨同衰暮。那堪隔九原。</text>
<title>立春 二首○辛丑</title>,<text>風雪蕭蕭夜苦長。寒窓睡罷動晨光。梅香漏洩春消息。大地竆陰一線陽。黃雞喔喔報新天。流水光陰七十年。萬事悠悠渾不管。淵冰一念且歸全。</text>
<title>挽權希元</title>,<text>古壇蕉葉欲新萌。誰道皤翁溘遠征。蚤歲脚跟游錦里。暮年心力在明誠。玉溪秋老聯吟袂。龍寺春回負宿盟。最是安溪明月夜。忍聽孤鴈斷行聲。己丑秋。共游玉溪。期以明春爲龍潭松堤之遊。卒未成。故五六聯及之。</text>
<title>挽金章天 翼漢</title>,<text>皎皎明秋月。盈盈照錦波。塵機靜後斷。樂事卷中多。正倚吾儕重。寧知大耋嗟。師門漸寥落。天意欲如何。</text>
<title>赴召到忠原。病甚上章。歸路口占一律。</title>,<text>明時分作一閒民。珍重天書下紫宸。素志全頹成白首。縞衣今復染緇塵。愧無筋力酬當世。只合林園臥此身。明日上章尋去路。故山猿鶴未應嗔。</text>
