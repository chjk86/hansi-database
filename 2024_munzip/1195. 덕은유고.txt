<title>至夜與族兄耆汝 獻壽 會語。拈草堂韻。</title>,<text>歲色忽爲夜半催。微陽暗逐地雷來。正看日影添宮線。更按天時動管灰。萬壑寒消前凍雪。數枝春放早開梅。豪情最愛佳辰會。淸味星流酒一杯。</text>
<title>念後夜思月</title>,<text>何謝上元月。空明近晦星。夜色如墨漆。陌漏闌銀甁。梧桐無佳陰。鶴鳥斂舞翎。嫦娥眞可憎。光明移何庭。天機挽無力。不能度數停。雲外送金蟾。階上落丹蓂。明影賴一燈。暗事護百靈。把盃問無處。孤琴詎可聽。却憶旬五夜。明月出東溟。玉盤磨十分。珠宮擎六丁。到天驚鬼魅。披雲開金屛。竹溪本愛此。幽情豈一馨。高樓共徘徊。永夜酒無醒。如今朔已晦。只有鏡中形。寧恨數日別。終老幾百齡。</text>
<title>秋夜與再從弟美京 鎬壽，庶從叔瑞汝 宗琰 會飮仍賦。</title>,<text>秋光良可愛。况復點燈筵。酣興淸凉夜。嘉情甲乙年。咏詩來戶月。斟酒有爐烟。此會知非偶。高談到曉天。</text>
<title>春夜無眠仍吟</title>,<text>吾廬眞可愛。竹麓更幽深。白雪爲新溜。靑春入古林。舊禽寒亦翅。騷客夜猶吟。萬事知皆命。浮言詎動心。</text>
<title>生日</title>,<text>粤自先君沒。傷深此日回。泣涕食爲却。歡悅齒寧開。强抱兒彩服。慰進母壽杯。絲管張已久。非復昔時來。</text>
<title>齋居偶吟</title>,<text>高齋盡日太閒幽。漫對燈花摘不休。半夜風聲來古木。五更月色入新樓。閉門離俗無非是。對酒題詩自唱酬。如守此心歸古里。平生庶幾免癡羞。</text>
<title>擬古</title>,<text>憶昔有姓來。冠冕世世矣。余亦承先蔭。廿七爲下士。古人四十始。學優然後仕。眞意此中有。聞來多慚恥。年學俱未足。官爵奈到已。况復入禁闥。周旋咫尺地。白蔭豈易得。特恩更侈美。寢郞職事重。珠邱在密邇。怳若攀劒舃。怵然承簠簋。松栢不勝悲。二陵一山峙。先君一命時。爲官隣齋耳。此事果非偶。誠意敢或弛。勤除砌上卉。擬養風前梓。噫彼蠢愚氓。奈此不我恃。幽畔蕭蕭芟。虛谷丁丁薙。晝夜以爲常。寧有畏鞭棰。僨誤在朝夕。慄慄心如毁。達朝不成眠。悄然窓前倚。</text>
<title>康齋歸路有吟 先君嘗爲康陵參奉</title>,<text>二陵松栢接靑陰。風樹小臣淚不禁。雨露年年無限慟。人情神理古如今。</text>
<title>對月</title>,<text>爾是故人不我欺。每當十五到如期。相逢永夜懷中照。何悵明朝暫別離。</text>
<title>送兪戚善明入城</title>,<text>酌酒飮君君不留。芒鞋落日過長洲。滿城桃李今當節。明日君家復續遊。</text>
<title>和兪戚善明韻</title>,<text>滿天花雨又花風。飄盡春光一夜空。莫道芳菲春已盡。且看綠葉復西東。</text>
<title>和再從弟信川守美京途中韻</title>,<text>聞道花山倅。梅堂永日閑。調琴飛玉手。帶醉睡紅顔。爲政淸如水。積詩大等山。金沙遊覽約。停盖白雲間。</text>
<title>金沙寺雨後</title>,<text>孤寺陰雲一夜晴。白沙碧海自分明。詩思閣筆先賢揭。却羡山人淡世情。</text>
<title>山村</title>,<text>靑山綠水自相圍。茅屋生涯隔是非。好笑世間名利客。角巾林下見曾稀。</text>
<title>行路偶吟</title>,<text>秣馬淸晨發。金陵到夕暉。老牛依草臥。新鷰傍巖飛。麥浪搖搖起。山光遠遠圍。溪雲纔濕處。細雨入紗幃。</text>
<title>爲省掃果川山所。渡銅雀津。</title>,<text>平沙十里耀金明。一帶淸江澈水晶。錦峀崢嶸森影落。蘋風嫋娜細雲生。雙旌拂拂山中入。三老趨趨野外迎。藐吾冠盖來瞻掃。罔極國恩松栢榮。</text>
<title>華城遲遲臺</title>,<text>遲遲臺上樹。欝欝已成林。三字輝煌石。丁寧聖祖心。</text>
<title>和金聖素 箕絢 華城韻</title>,<text>城堞與樓閣。良工到處奇。經營由聖孝。荒度盡宏䂓。寂寂神門鎖。蒼蒼古木悲。徘徊多感愴。收淚寫新詩。</text>
<title>自京還文城任所。歷路登延安君子亭。</title>,<text>憶昔童鬟嬉此亭。廿年重到夢如醒。蒼林丹檻多新面。綠水靑山不改形。折取荷花香益愛。呼來耇老語偏聽。零丁小子悲懷積。五馬徘徊日欲冥。</text>
<title>三聖祠 在文化九月山</title>,<text>古老相傳跡舃明。雲山深處廟儀成。太初神聖爲君長。永樹吾東百代聲。</text>
<title>嘉陵館。次板上韻。</title>,<text>邑僻民猶古。事閒吏近仙。漁樵違素志。琴鶴做新緣。樹老多雲裏。山空挹水前。對君觥算錯。初月上樓邊。</text>
<title>夜話</title>,<text>梅堂疎雨裏。燈話轉淸幽。爲政經三考。分憂任一州。興酣頻洗酌。詩好更登樓。良夜難虛度。勸君且莫愁。</text>
<title>龍湫瀑布</title>,<text>遙看瀑布上天來。斷岸危梯幾曲廻。風雨疾驅聲撼落。雷霆怒號洞虛開。玉龍盤屈千尋躍。蒼壁逶迤萬丈摧。童子招招松下坐。深山何處是蓬萊。</text>
<title>耘田</title>,<text>我行逾野陌。南畝事何如。汗滴荒畦種。手胝亂莠除。省耕田畯職。勤力瘠民居。糲粒皆辛苦。盤飧每起余。</text>
<title>思陵洞口</title>,<text>陟降英靈在。蒼蒼古木深。長思悲滿臆。忍說淚霑襟。往昔徒陳迹。至今是聖心。珠邱西日暮。追慕小臣吟。</text>
<title>謹和族兄耆汝詩</title>,<text>兄弟相逢席。澹然物累空。文章無俗態。言語卽眞工。析理氷如解。論心犀可通。况今巷陌近。日夜往來同。</text>
<title>病中吟</title>,<text>我病連旬月。昏墊臥終南。窓外任草長。牖掩畏風侵。臥坐惟一室。襞積繞枕衾。新燕已繞樑。屬耳聽好音。委臥苦無悰。徂節邈難尋。石榴開紅萼。海棠耀古林。風光等閑過。爲病樂未湛。膏肓奈不袪。庭砌屢改陰。逢友喜醒神。聞雨佇沃心。永日不堪寂。挽筆寫幽吟。</text>
<title>嘲醫</title>,<text>平生欲唾術人顔。病裏逢醫亦冷看。憂在膏肓猶袖手。交疎韋布肯輸肝。榮途奔競專工少。寶鑑忙披起死難。已矣扁華今不在。將渠好作穀皮觀。</text>
<title>咏鷄</title>,<text>翰音眞可愛。夜夜警晨興。晦不迷風雨。寒何畏雪氷。星移非有準。漏盡卽相仍。欲曙尤頻促。金鴉次第騰。</text>
<title>團扇</title>,<text>團扇何皎潔。明月手中在。吹却塵埃起。凉生炎熱退。穆穆淸風來。淡淡故人對。圓滿恐缺蝕。惆悵或藏晦。憐爾長相隨。相離詎暫耐。出入懷袖裹。如作美人態。炎凉須臾變。寵近怕不再。有時披襟迎。亦爲便面愛。交密離亦易。詎能終無悔。世間甚麽事。幾何無興廢。</text>
<title>笠鐺</title>,<text>打得水鐵鎔作範。圓匡突首其形黮。倒立丁字凹厥腹。其中恰似受水窞。東俗走卒尙戰笠。形之所類名仍攬。是惟器用利於烹。陶罐石鐺功比覽。三斗石炭攢羣戟。四角土爐開一坎。火如爆竹聲焱焱。繁星散飛炎風撼。爩㶿旣烘全笠子。然後實以漿與醓。分解軟肉去其皽。羹和薑桂菜用糝。蘸出凹中煑匡邊。食指先動開胃膽。貴其不硬亦不醎。三四轉翻濃則㗖。淳深薰滑專奢味。餘瀝淋漓尤不黕。聞道此制出狡倭。其器非古吾所憯。戴之入山獵狐兎。脫下爇薪烹煑寁。簡率麤豪極無禮。非如籩豆存雅淡。何年使价效取首。近時豪貴類嗜歜。處處人家肉如陵。務勝實非爲顑頷。四時何時最可宜。天寒歲弊日悽慘。高堂夜闌雪月冷。盛饌華盤排繡毯。坐令寒氣退如潮。當爐箸亂聲嗿嗿。縱或羣聚喪威儀。窮儒一啜臟神感。</text>
<title>勸學</title>,<text>書不展看徒畫架。人無知識但愚癡。功名亦在文章後。學業宜從少壯時。</text>
<title>盆梅</title>,<text>春心依舊老槎知。爲恐侵寒護錦帷。芳蘂分明燈下對。淸香幽暗雪中奇。當宵移榻延新友。近月斟杯咏古詩。畫不能形言不得。玲瓏珠玉少多垂。</text>
<title>意外團聚。互相戲吟。</title>,<text>可愛山家月色遲。小爐酒煖咏詩時。此宵幸遇心中友。况復寒梅着數枝。</text>
<title>狗</title>,<text>良性馴來能識主。勤勤晝夜守門戶。雲中高吠知迎客。籬內深藏不畏虎。</text>
<title>餞歲</title>,<text>勸君更酌不堪眠。三百六旬薄暮然。秉燭兩宵須盡醉。平生豈有再今年。</text>
<title>正月十四夜月</title>,<text>玉面氷精欲滿圓。淸光無恙到靑天。抽牋浮白樓頭望。只願今宵永似年。</text>
<title>丙申五月念有七日。會于愚齋之江舍。在座諸人盖同姓。凡六人矣。乘小艇載小壺。任其所之。呼韻共賦。以識其興。亦不易得之勝事。足以書示後人。</title>,<text>江山幽興共樵漁。船尾時看潑剌魚。紅蓼白蘋只取適。滿江微雨正疎疎。其二林間繫得少多船。暮雨橫江水接天。春草主人今不到。風光包括我宜先。</text>
<title>謹次族兄耆汝寄示韻</title>,<text>戊戌仲春。送家兒與再從姪齊元讀書于終南山挹白之堂。時族兄以家近頻往勸課。因寄小詩。聊以奉和。聞道先生禮率初。二三弟子誦詩書。體宜持敬心要正。然後眞工學不虛。其二紅旭東窓日上初。淸明神氣好看書。倘能遏欲存天理。一片靈臺鏡裏虛。</text>
<title>次挹白書堂韻</title>,<text>當山茅屋好開門。鷄狗聲聞隔遠村。杯進詩成淸意味。雲歸日出是朝昏。相逢物外誇醒夢。纔到人間笑醉魂。富貴功名非我類。心期只可卷中論。</text>
<title>往安東府</title>,<text>庚子二月二十七日。余任順興。道伯金公道喜巡到安東。余爲馳謁。時本倅族兄 容壽 新莅。留二日而返。經歷好山水。朝日入安東。千村占勝地。二樓聳晴空。刺史按節來。旌旗動春風。古之甘棠行。營下集羣公。一宿迎送罷。主人縶我驄。風樂廣張設。杯酌又侈豐。分袖終南社。花樹他鄕逢。榮華總君恩。何以答深衷。</text>
<title>到浮石寺</title>,<text>翛然如脫累。身到萬重山。樓出三巒上。石浮百世間。形骸惟寂滅。心法了空閒。植杖蒼茫後。如來不復還。</text>
