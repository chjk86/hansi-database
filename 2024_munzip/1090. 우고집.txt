<title>謾吟</title>,<text>終日寒齋有所思。無人可和郢中詩。孤筠宅後亭亭翠。與爾願同歲晏期。</text>
<title>登寒松亭遺墟有感</title>,<text>何年亭此地。今見但荒基。牧篴斜陽路。漁歌遠水湄。鷺飛空勝景。鶴去杳歸期。肯搆將誰望。登臨不禁悲。</text>
<title>雲谷書堂</title>,<text>雲谷稱名非偶然。由來此地講羣賢。遺墟幾過悲葵麥。高閣初登聽籥絃。遠峀雨晴時弄月。小塘水活可栽蓮。願君無負築斯意。秋禮春詩年復年。</text>
<title>乙酉聞喜宴。謹次座上韻。</title>,<text>恩霈旁流聖世淸。不材堪愧忝科聲。賓親四座皆歡合。花柳三春又景明。慰毋寧辭弄雛戱。愛賢還切縶駒情。羣公寄意何珍重。莊誦詩篇勉此生。</text>
<title>與申審甫 必權，族姪毅仲 始弘 會話于汾浦。以汾浦村三字爲題。余占汾字。</title>,<text>寂寂掩荊茅。鬱鬱度朝曛。瑤琴空在匣。百憂如絲棼。子兮從何來。空谷跫音聞。離闊今十載。依俙難可分。君顔朱已謝。我髮白紛紛。人生易衰老。相對一悲忻。幽懷各吐盡。心情兩慇懃。歡娛猶未洽。後期在河汾。崎嶇飛鯉遷。逶迤合浦濆。林間一茅堂。瀟灑隔塵氛。主人頗好客。意氣傾四君。山家饒鷄黍。氤氳酒味醺。牀前積古書。終日細論文。委靡詘魏晉。聱牙尙周殷。渢渢百篇詩。留連幾多昕。自喜蓬倚麻。何但蘭襲薰。秋風日夕起。遊子望歸雲。井轄投何得。縶駒情徒勤。靑天鴈流音。江漢波生紋。臨歧各贈言。愧我病思𣬩。君子務實學。小人徒廑廑。君看玉蘊櫝。終能飾絺雯。幽蘭在空谷。猗猗日播芬。願君勿求多。且當竆典墳。浮華當須屛。義理要灌熏。世間嘵嘵說。過耳百千蚊。我言應受譏。舍己徒人耘。題詩寄行軒。悵望曲城垠。</text>
<title>立春日。與從姪始默聯句。</title>,<text>四時迭往復。天地已回春。中立。 鸞輅親郊日。靑陽左闢晨。始默。 角鳴迎皥帝。桃揭逐災神。中立。 臘雪風隨去。寒梅夜看新。始默。 微顔生渚柳。暖氣入庭筠。中立。 歲月流波逝。人生意緖辛。始默。 立揚違素志。行誼愧先民。中立。 當世倦回首。林泉思養眞。始默。 甘從麋鹿隊。時與鷺鷗親。中立。 嘯咏湖山裏。追隨寂寞濱。始默。 心從佳境會。工到靜時純。中立。 無志事難了。有爲功乃臻。始默。 願君日征邁。與我不淄磷。中立。 飄忽不須歎。行看天道伸。始默。</text>
<title>三從兄秋村公 翼漢 重牢慶在辛丑正月小望。道行以病不得隨諸兄弟之後。稱觴獻壽。謹次公所爲四韻。以道頌禱之意。</title>,<text>雲收風靜見晴天。盡日歌聲動客筵。南斗星高聯瑞彩。西王桃結迓新年。向來疾恙隨春雪。方至休祥若滾川。座上知多授簡士。鋪張異事幾詩篇。</text>
<title>與柳蘆厓叔文 道源，東巖叔遠 長源 校勘伯父兩世遺稿。謹次集中韻。</title>,<text>幾年星斗晦光芒。藉手諸公擬闡揚。百歲悠悠猶有待。晴牕終日對鉛黃。</text>
<title>過泗上。記霽山集中呈伊湖公 世鏞 泗水韻一絶。不勝感懷。謹次。</title>,<text>前人遺迹水空流。孤露如今白滿頭。依舊泗洲芳草色。春風採採不勝愁。</text>
<title>謹次柳叔文南澗韻 幷序</title>,<text>瓢溪柳上舍公嘗作室於溪傍。題曰南澗草廬。以其居地而名之也。顧下交視公以先進。每相對與書䟽。不敢以字之。必曰南澗。公輒辭而不受。及遠近人士之從公遊者稱公。皆如我之所稱。則公知其不得辭也。亦自謂曰南澗翁。一日公辱訪余於川上。以其所次朱子南澗詩示之。卽拜讀感歎。不獨其德意之撝謙。韻語之淸絶爲可敬也。葢公之齋號有所取焉。朱子雲谷詩二十六絶。南澗居一。而公所居之地。亦有南澗。夫見羹見牆。尙慕我夫子。况夫子遊賞之地名乎。此公之有感於懷而揭之爲齋號也。雖然公於此豈獨取其名而已哉。亦惟其實是務。旣藏修澗亭。與季氏東巖公及胤子從子諸賢。朝夕居處於斯。敦倫彝講名理。塤篪迭吹。蘭玉交輝。一區瓢溪爲詩書禮法之所。人與地幷美。名與實相符。視世之無其實而徒取古人居地言語。以爲名號。以表揭於人者。其賢愚爲如何哉。顧公竆居磵谷。經學才具。不得試於世。是則慨然也。然公不以是爲意。近又結社於南澗上流。以爲暮年講道之所。詩曰考槃在澗。碩人之寬。獨寐寤言。永矢不諼。其公之謂乎。謹次韻以呈。窈窕南澗濱。高林古今翠。幽人爲結廬。不獨取奇麗。高林用雲谷詩中語。</text>
<title>讀東窩權公 得重 遺事謹次焚黃韻</title>,<text>宜把此書一世頒。詎敎美蹟掩巖關。躳行石奮賢相似。篤孝高皋較孰難。人有彝心知慕愛。天垂恩典賁門闌。鯫生竟失龎牀拜。謾讀遺文恨未殘。</text>
<title>安水汝 明有 至鷹巖僧舍。余與族君士重 鼎東 往話。臨別賦二絶以贈。</title>,<text>羸馬逶迤涉險深。感君情義出常尋。從知淡水眞交道。薄酒何妨與話心。寂寂衡茅晝臥深。竆村誰復故人尋。丹丘居士攜筇至。歲晏幽期托此心。</text>
<title>南淵寺會話聯句</title>,<text>步上南淵寺。相逢舊日親。悅卿。 晩蟬鳴澗樹。幽鳥近蒲茵。君輔。 會盡東南美。盤登水陸珍。德中。 遠追耆社老。同作稧亭人。中立。 握手靑眸拭。對顔白髮新。鉉卿。 樓高迎爽氣。山僻遠囂塵。德吉。 古意衰年見。歡情酒後眞。德中。 追隨忘盛熱。談笑度淸晨。伯元。 此日眞堪惜。風流本不貧。仲華。 談文消永夏。探景勝花春。幼聞。 天地吾儕在。山林此會頻。中立。 文章元漫浪。人物喜眞淳。君輔。 俛仰懷先哲。團圓樂此辰。士重。 臨分莫惆悵。明日泗江濱。季通。</text>
<title>南淵寺。次柳叔文韻。三首</title>,<text>重到南淵寺。乾坤歲暮時。山容曾不改。人事可堪悲。舊蹟憑遺帖。賢廬只廢基。徘徊懷不極。臨罷爲題詩。先哲已寥落。諸公在此時。玆遊猶古意。我輩慰餘悲。精博聞深訣。溫仁見德基。願言日躡後。論禮復論詩。霜毛被兩鬢。少壯復何時。已負騰騫志。徒深枯落悲。文章迷閫奧。學問無根基。多感瓢溪老。慇懃慰以詩。</text>
<title>族孫匏山德中 龍普 自蘆厓歸。言與蘆翁從容數日。以蘆厓分韻得蘆字。爲古風長篇。子其和之。旣而蘆翁亦寄示其厓韻。二老文雅之遊風流之盛。令人欽歎。蘆翁詩中提及不佞。尤可感。忘拙次韻示德中。因呈蘆翁。以博閑中一。</title>,<text>霏霏前江雪。飄飄南山飈。願言蘆厓翁。歲暮懷思紆。昨夕匏老書。謂得一日娛。仍寄酬唱詩。滿眼皆璣珠。蘆翁又送篇。筆勢波濤驅。而我欲效顰。其奈意思枯。殘兵㥘將旗。小巫見大巫。厚意良感激。報謝寧可無。蘆厓我所遊。今請一二鋪。向者訪高人。不憚路崎嶇。迤邐過澗亭。漸見物色殊。靑松夾左右。白雲滿前途。鹿門知不遠。桃源疑此區。重峯忽中開。小屋林間孤。開戶笑我至。宛然仙鶴臞。大胤直西陵。二哥侍牀隅。村沽酌匏杯。款款情意輸。抽籤許共討。不我爲懵愚。茅椽頗寬廣。大小足于于。昔日安樂翁。土牆僅肩踰。千載想伊人。吾丈是其徒。臨別有嘉貺。彤管與樹膚。歸家詑兒曹。嘖嘖喜感俱。何幸入蘭室。終日醉醇酤。羣賢已凋喪。吾道竟誰扶。惟翁弟兄在。後輩爲楷模。如我秖耳得。何異鄭家奴。賴翁頻提撕。思欲起疲懦。攻玉須用石。追驥當策駑。書懷寄山齋。還愧辭拙蕪。何處無山水。所愛最蘆厓。其下卽瓢溪。窈窕境界佳。念昔諸先生。盤桓此水涯。道義是相將。遊賞必與偕。今讀丁未帖。俛仰起感懷。吾生良可歎。萬事苦不諧。業文昧閫域。學道迷梯階。良朋不來至。寂寂晝掩柴。局束轅下駒。跳踉井中蛙。有誰論懷抱。中宵心如霾。惟公仲季氏。風標出等儕。學問希古聖。文章斥類俳。棣亭日對討。風雨鷄鳴喈。况復諸子賢。庭前植三槐。石公美家行。方子爲模楷。我時竊自較。賢愚固參差。惟是氣味似。何曾情意乖。有時懷高風。出門曳芒鞋。衡門在深處。滿山樹枒叉。相對白髮翁。熒然靑眸揩。禮數忘年歲。言論外形骸。團欒一宵中。頓覺百憂排。別來今幾月。鄙吝復萌荄。願公終始惠。頻頻問陋蝸。良工勤拂拭。寶鑑無塵埋。古人貴收畜。絲麻菅蒯皆。相彼駑馬。時或追良騧。睠此溝澮水。涓涓入河淮。我歌亦可聽。莫曰爾音哇。臨風懷玉人。題詩寄山齋。</text>
<title>輓崔百弗庵 興遠</title>,<text>縱未登門心仰之。儒林公誦我聞知。顔丁至行人爲則。涑水家風世所推。一敬用工先聖訣。四條同約昔賢䂓。不遺斯老天何意。叵耐東南多士悲。</text>
<title>輓李小山 光靖</title>,<text>一曲瑤琴響。歲寒湖水湄。斯文未墜地。諸子競摳衣。日觀摧堪痛。靈光殿獨巍。一賢天不憗。吾黨復何歸。不堪學士訃。千里返孤旌。海內同人痛。山南大運傾。虹橋仍斷絶。遺緖恐飄零。尙慰賢郞在。微言可闡明。</text>
<title>泗濱用沈隱矦韻。贈別諸益。</title>,<text>吾心如少壯。君年未耄期。山樓花發日。江閣月明時。蠟屐隨處到。罇酒可重持。猶有惜別意。留詩慰相思。</text>
<title>仙寺罷會。各賦五言古風相贈。</title>,<text>霏霏山蹊雨。颼颼水面風。皎皎霞衣客。翩翩太淸中。天上佳緣結。人間朋酒同。更逢靑鳧老。願言長相從。太淸樓名。</text>
<title>贈別趙上舍 相抃</title>,<text>山齋學舍共追逐。吾丈風流是古人。臨別更留明歲約。暮年行樂似靑春。</text>
<title>朱書講錄刊補梓役畢。次李后山學甫 宗洙 韻。</title>,<text>蹌蹌衿佩自西東。三月江齋會校同。溪上門牆諸子錄。錦陽罏几一生功。鄕邦盡力知公議。鋟梓底成見士風。迷道指南惟在此。願將一部勉吾躳。</text>
<title>用前韻。呈李命吉 弘天，柳養直 浩源，金君楫 光濟 諸兄。</title>,<text>尊道祠前水注東。斯文盛會喜歡同。已知多士齊聲力。亦賴諸君幹事功。始若遲延徒愒日。終看興起共趨風。臨歸一語聊相勉。篤實工夫在我躳。</text>
<title>輓金直甫 宗敬</title>,<text>師門薰炙最爲多。知己弟兄共琢磨。眞是英材猶篤學。本非常調亦高科。明時會見庭儀鳳。大限還竆歲在蛇。賢俊存亡關係重。朝紳咸惜士林嗟。</text>
<title>輓南默山 基萬</title>,<text>錦繡其心玉雪姿。藹然名譽弱冠時。薇垣特命恩殊絶。文行已爲聖主知。京洛歸來訪弊廬。蕭然白髮六旬餘。自言漸少騰騫志。一出東華意快如。生同年甲我慚雌。惟有交情到老冞。欲效緜鷄無奈老。哀詞遠寄涕盈頤。</text>
<title>輓李都正 世賓</title>,<text>淸姿俊氣出常倫。少日從遊泮水春。一自睽離書亦斷。獨聞風範老逾新。巍然三品敦寧職。何似終身宦路人。世上繁華渾是夢。不堪南極瑞光淪。</text>
<title>次申子長 體仁 韻。呈客軒。</title>,<text>今日可相晤。願君行暫遲。東風仍雨意。非是遠程時。</text>
<title>次醉睡堂韻</title>,<text>堂在靑溪洞裏雲。豪風爾祖我曾聞。千鍾麴糱長輸趣。四老門牆幾襲薰。從古飮人元落落。秖今謠俗尙云云。傳家又是阿孫孝。來寄新詩索我文。</text>
<title>甲辰三月。泗濱洞主請蘆厓，東巖會校聯芳世稿。不佞亦從焉。臨罷蘆厓公次靑溪集中贈別韻。使諸人和之。謹次以呈。</title>,<text>南淵會罷又江院。有事斯文到處留。此後團圓知不遠。暫時離別莫深愁。</text>
<title>輓趙聖與 進道</title>,<text>磨巖居士遠行期。海內同人爲涕洟。不白幽寃關運氣。空懷利器入泉逵。知應百世天還定。其奈吾生壽有涯。四未人歸徒物色。前年留約竟虛辭。</text>
<title>輓朴世彥 顯周</title>,<text>交情戚誼兩綢繆。一別河汾歲月遒。臨老共憐餘日窄。有懷空望嶺雲悠。千編架揷何當討。半畝塘修不復遊。文雅風流今寂寞。可堪題輓寄新丘。</text>
<title>默溪洞主李君輔 尙慶 設文會。遠近老少咸集。閱院中舊蹟。得葛庵先生詩軸。摩挲興感之餘。謹次原韻。</title>,<text>文章道義是儒眞。此地登臨問幾春。依舊江山留勝蹟。秖今傳誦在遊人。百年遼廓悲生晩。三日團欒幸有因。多謝諸公追古事。願言時節拾芳塵。</text>
<title>遊松川巖。謹次雲川先生集中韻。</title>,<text>怪底盆巖石。今來盡日看。碨磊當磵谷。平衍作堂壇。丹竈眞人去。碧苔暮色寒。雲翁詩句在。諷詠下江干。</text>
<title>秋七月。約爲廬江旣望會。蘆厓翁先到。阻漲宿三笑庵。次退溪先生壬戌秋戱吟詩見寄。奉和以呈。</title>,<text>廬江一會指淸秋。準擬前期棹小舟。却恨坐違圯上約。丹藜終日此間休。</text>
<title>蘆翁以不佞未到將歸。用前韻題巖壁。旣到笑次奉留。</title>,<text>此會不徒爲賞秋。剡溪何必遽回舟。田來春誦夏弦地。願躡諸賢盡日休。</text>
<title>十八日。李君輔乘小船溯江而來。喜甚又步前韻。</title>,<text>山雨霏霏七月秋。江之永矣可方舟。故人今日來何晩。倚棹巖崖爲暫休。</text>
<title>輓李進士 寅協</title>,<text>松溪遺址好藏修。知己同堂日唱酬。庭畔花筠架上軸。晩來心境更淸幽。纂輯工夫老愈新。每言梳洗在相親。半生用力非閒事。吾黨何人爲掃塵。吾儕無幸失斯翁。江北儒林一半空。地下猶能攜從氏。修文自與世間同。</text>
<title>輓李丈 仁壎</title>,<text>冲襟雅韻出儒林。覿德何人不起欽。名利場頭能絶念。聖賢書裏早潛心。持心敬謹先䂓在。隨處怡安學力深。吾黨卽今陽九會。此翁長逝痛難任。</text>
<title>重陽前四日。族姪聖得 汝弼 來訪。一宿而歸。不勝悵然。贈小詩求和。</title>,<text>此會若有待。階花滿發時。情談到夜久。足以慰相思。</text>
<title>福地庵。次二愚堂權公集中韻。</title>,<text>爲赴招提會。淹遊五日仍。摩挲先輩集。團欒舊時朋。境僻無來客。山深有過僧。却愁離別夜。悄坐對孤燈。</text>
<title>福地庵。與蘆厓，東巖校勘芝谷，蘭谷遺集。族姪明汝 始寅，宅甫 始寏 從焉。五日而罷會。以非復別離時分韻。道行得別字。忘拙搆呈。然鄙語與隱矦詩中意相反。殊失題旨。可博一。</title>,<text>莫唱陽關曲。莫聽驪駒闋。此別有後期。悲懷還屑屑。隱候數句語。爲是遠將別。晦翁靈芝感。知與同僚訣。川水莽蒼地。情意若膠漆。一筇可往從。何用脂車舝。追逐自古昔。離合無常日。衰暮不須歎。君年未滿耋。愷悌神應勞。閒養體常謐。吾雖蒲柳質。能無形現疾。山堂與學舍。年年勝會設。吾家文書事。賴君粗成帙。豈曰無餘憾。要與更相隲。念此百年內。幾番相提挈。前期且不遠。罇酒共歡悅。臨歧笑相贈。別懷都不說。</text>
<title>與李命吉必聞 元馝 遊福川書堂。次軸中韻。</title>,<text>樓臺突兀俯長江。乘興來遊倚碧牕。山接匡廬開勝境。水名淸洛洗塵腔。昔人遺蹟詩篇什。今日追從好友雙。勝會蘭亭還感慨。不堪分袂渡南矼。</text>
<title>乙巳秋。與蘆厓，東巖，匏山諸老會松石。對校瓢隱集。后山適自廬江刊所來會。留宿三日。竣事而罷。拈出集中韻。各賦以識之。</title>,<text>爲有私門事。感君此遠尋。仍成三日會。共討百年心。斷壁靑楓老。離罇素髮深。今朝相別後。何處更聯襟。</text>
<title>除夜次高達夫韻</title>,<text>此夜將分獨未眠。追惟往事謾悽然。伯玉進修吾何望。猶期慥慥保殘年。</text>
<title>次蘆厓，東巖贈別韻。幷序</title>,<text>丁未冬十月。道行與柳秀夫  爲訪蘆厓，東巖。聯袂至瓢谷。聞蘆翁駕言大坪。以柳君孟容 允文 爲主人。暫進土室。觀長者藏修燕息之所。案上有溪集攷證。公所撰 悤悤披閱一二篇。薄暮進大坪。與二公聯枕。承德色聞妙論。翼日隨二公登東巖亭。境界寬豁。井泉甘冽。異石嘉木錯落參差。徘徊顧瞻。有無限意趣焉。打話移時。將歸巖翁沽村酒餞別。蘆翁誦隱矦詩。約以次韻寄送。爲替面之資。後數月。二公寄示其所次韻。旣諷詠不已。又如命送于河上。因爲書於秀夫曰二公詩可玩。當日長者之約。出於情思。吾輩當卽呈以求和。而道行素不習韻。成之固不易。以兄之能而乃敲椎遲延。使長者先之。有違古人屠㢝法例。古人老少會酬唱。用屠㢝酒法。少者先之。 後日相會。兄烏可辭金谷酒罰乎。未知秀夫答言何如也。忘拙次呈二公座下。早晩秀夫來當示之。歲暮攜情友。東巖似有期。羣賢團會日。華搆適成時。縱負黃花節。不妨白酒持。逢場還別席。怊悵若爲思。</text>
<title>陶淵。留別族姪安仲 始宅。</title>,<text>羣賢寥落竟何爲。門戶蕭條秖自悲。空有勝區留舊躅。每當佳會憶前時。家傳緖業將誰繼。先世風裁獨子持。夾贊弛張宜勉力。願君加飯壽期頤。</text>
<title>贈別李幼聞 重祖</title>,<text>把酒與君別。長安天一涯。乾坤回泰日。江海多風時。重嶺冰霜塞。西湖舟楫危。勉哉行邁事。歸計莫遲遲。</text>
<title>對校凡巖遺稿。用鷹巖舊韻。示聖得。</title>,<text>黜陟文權敢自居。久從夫子解編書。今當此任還矇昧。補固不宜况可除。</text>
<title>廬江講會。東巖用朱子觀書韻先唱。謹次。</title>,<text>江院淸遊共友生。倚欄閒聽棹歌輕。舟人莫道風波險。功到推移舟始行。</text>
<title>自泗濱向陶淵。至仙倉次柳仁伯 泰春 韻。</title>,<text>步向廬山瀑。相攜惠好人。十洲波似鑑。四月草如茵。歷險方平路。過關卽穩身。何如塵世客。咄咄嘆沈淪。</text>
<title>輓柳叔文</title>,<text>岐山鍾淑氣。吾黨有斯翁。仁愛元天性。冲和乃學功。心期湖月照。臭味谷蘭同。七耋非高壽。那堪士友恫。宿昔志當世。年衰卽便休。暫趨明主召。歸卧故山幽。林壑經綸老。簡編意味悠。高風知在此。應是故賢儔。思翁兩世事。雲洞幷籃輿。大義難湮晦。遺文爲洗梳。尋常起景慕。俛仰發欷歔。存歿深情見。今人復孰如。惟公是先進。偏荷托交深。幾入芝蘭室。款承金玉音。勤勤頻手札。戀戀卽眞心。篋裏瓊琚在。摩挲淚不禁。</text>
<title>輓柳叔遠</title>,<text>蘆翁厭世去。此老又長辭。地下聯牀樂。人間後死悲。正當辰歲戹。誰是士林師。瞻仰百年計。蘧然一夢疑。德器完無缺。進修老愈加。功夫實處在。事業閒中多。薦剡徒文具。儒林有大家。疾書編已定。門下幾矦巴。縱有絲麻美。何曾棄蒯菅。齋廬許講討。文稿共編刪。得御諒多幸。望洋幾發歎。秖今嗟已矣。何處更追攀。</text>
<title>輓李學甫</title>,<text>太歲卽辰巳。東南士運非。爭瞻魯殿巋。遽斂德星輝。講舍空餘馥。瑤琴孰繼徽。百年親愛意。回首夢依依。緱氏尋師日。百原攻苦時。竆深功已到。進德老逾冞。講說看眞得。經綸驗事爲。疾書編幾卷。應有子雲知。永慚愚魯質。偏荷眷言情。覿面輸心腹。騰牋勉邁征。彌留聞美疾。扶護祝神明。已矣今何仰。瞻望涕淚橫。</text>
<title>輓金道彥 宗德</title>,<text>歲暮乾坤氣色悲。寢門終日坐如癡。斯文先輩凋零盡。吾黨後生倣仰誰。當世師宗傳旨訣。淸朝諸彥想風儀。自知愛德誠還薄。愧未頻頻問字奇。</text>
<title>輓蔡樊巖 濟恭</title>,<text>景仰樊巖老。龍神而鳳威。化樞元轉斡。衆彙自芳菲。義理日星朗。功名泰嶽巍。黃扉今寂寞。歎息將安歸。</text>
<title>歲乙卯十月十三日。伯父府君復官爵。以十二月十二日宣諭改題。會中諸詞伯賦詩。以致喜幸之意。道行亦不可無謝。忘拙次呈。</title>,<text>須臾無死幸爲多。歷盡危道與險波。天運更看回泰日。聖心奚但記前科。泉臺有路恩應漏。衿佩齊誠禮不頗。化育生成皆爾極。絲毫報蔑愧如何。右次申景晦 宅明盆覆固難復望天。至冤深恨向誰宣。長時畏約憐吾老。半世沈淪惜子賢。知有虹橋還度日。終看恩霈遍行年。餘生不耐滄桑感。祭罷靈壇淚似泉。右次李德而 萬運伏讀絲綸頌聖神。淸朝寧有抱冤臣。風雲際會思前世。䨓雨恩波渙此辰。涕淚縱橫諸子姪。懽欣舞蹈幾儒紳。山輕海淺吾王德。只祝於千景命新。右次李久之 祥發</text>
<title>會罷。又呈德而，景晦，久之案下。</title>,<text>冰江雪路歲云深。多感軒車此貺臨。一座情朋渾喜氣。九天洪渥解重陰。行塵倏忽將焉及。暮景情懷自不禁。報答君親公輩事。莫將才具守丘林。時德而付軍職。不出肅。</text>
<title>雲谷書齋有小會。賦一律呈座上。</title>,<text>溪堂蕭灑勝遊頻。五月長郊草似茵。座上諸君皆閤族。山西來客是同人。村醪野蔌終朝樂。雅謔霏談永夜因。今者不娛來者耋。後期聊指鏡湖濱。</text>
<title>輓趙美卿 相彥</title>,<text>違離已五載。白首謾相思。志不與年老。書猶盡日披。歲寒空泣玉。運去卽騎箕。聞道祖途啓。鴒原慰若爲。</text>
<title>輓柳來初 陽休</title>,<text>岐翁種德厚。餘慶百年長。矗矗鳳鳴池。盈盈月會堂。詩書敎子姓。孝謹著家鄕。康健宜高壽。奄然風燭。川水一家誼。源源時月間。每歎高品格。常有好容顔。雲社詩篇贈。江齋盃酒歡。居然前世事。何處更相攀。</text>
<title>輓鄭亨徵 必復</title>,<text>貞簡遺風在。儒林德望優。躳行是石奮。家法似韓休。滾滾登賢裔。寥寥守故丘。龎牀一拜計。延拖恨空悠。</text>
<title>落淵之會。族孫南爲 鵬運 以故不至。送詩道不能追從之恨。忘拙次寄。</title>,<text>來詩足抵面。精鍊出泥沙。爽若牙生馥。頓然眼去花。吾衰空悔恨。子學未量涯。所望日征邁。詩書富五車。</text>
<title>輓李通老 宇泰</title>,<text>一區楮谷尙遺芬。歲暮竆山獨閉門。貞似竹筠知節操。淸如冰玉絶瘢痕。金蘭契誼從初載。嶺海阻脩勞夢魂。歎息今年何運氣。賢師益友盡荒原。</text>
<title>爲避寒到松石。聖得已來棲。暮境相從。可樂也。爲賦一絶要次。</title>,<text>暮境常思炳燭功。抱書朝入萬山中。石皋處士來相訪。歲晏襟期願與同。</text>
<title>次聖得韻</title>,<text>松庵濱寂寞。親友盍簪初。歲色行將盡。人生樂有餘。老僧來勸酒。多士迭論書。席上瓊琚韻。和來愧不如。</text>
<title>族姪退元 始晉 佩酒來訪</title>,<text>多君意氣老逾新。佩酒來尋寂寞濱。盡日山樓醒復醉。江洲何必白衣人。</text>
<title>述懷</title>,<text>閔曾至孝朱程學。心事平生可質天。門下幾年仍滅裂。此身堪愧公明宣。右思九思兄。文雅聰明幹世才。錯盤游刃可恢恢。家門今日蕭條甚。安得斯翁泉下來。右思忍齋兄。雅識淸詞士望高。思翁所畏况吾曹。可堪埋沒王平甫。已把遺文細汰淘。道行嘗隨蘆厓，東巖後。校正遺集。○右思芝谷兄。銖積終能至丈尋。晩來聲望重儒林。如何玉樹同摧折。天意茫茫不可諶。玉樹指公之子樂有君。○右思蘭谷兄。平生情意漆膠然。一別芝眉今十年。陶社泗堂明月裏。思君不見涕漣漣。右思匏山翁。蘭室從遊二十春。師生義分友朋親。秖今叵耐滄桑感。不忍重過澗水濱。右思蘆厓，東巖。</text>
<title>次韋蘇州韻</title>,<text>年老厭塵囂。來作山中客。日對澗畔松。時憇谷口石。二三孤僧在。聊且度朝夕。落葉不須掃。恐沒遊人跡。</text>
<title>伯父霽山先生自泗濱向陶淵。有詩歸程近虎溪云云。今來松石。不勝感懷。謹次。</title>,<text>依舊廬山瀑。前程又虎溪。無人問往事。風雪滿林西。</text>
<title>追次凡巖集中松石韻</title>,<text>松庵今日我來登。風雪中宵伴一燈。五十年間人事異。相知無復舊時僧。</text>
<title>輓鄭學汝 一鑽</title>,<text>憶曾初識面。姿表擢儒林。言議知先範。闡揚見孝心。合幷誠所願。衰病柰相侵。不耐羊曇慟。哀詩寫悃忱。</text>
<title>輓李善應 興遠</title>,<text>山村尋友歲寒時。不見其人只素帷。一別鷹巖仍萬古。浮生倏忽有如斯。沈凝德器絶華浮。生長法門見識優。姣麗便儇今世俗。君家伯仲最賢流。詩書禮法是科程。罏案前頭意味淸。莫道貽孫謀計拙。萬籝何似敎兒經。</text>
<title>輓申士觀 國賓</title>,<text>一識芝眉逆旅間。南鄕翹首路漫漫。秖聞風味猶依舊。每遇親知爲問安。衰境暫登文石陛。冥道應作舍人官。海山何處空埋玉。題寄哀章淚滿顔。</text>
<title>龜潭。次李稺春 㙖 韻。</title>,<text>窈窕龜潭寺。蕭蕭木蘭舟。同舟諒勝事。舟返却離愁。</text>
<title>輓族姪欽夫 相玉</title>,<text>自少推文雅。典刑有自來。儒林擅論議。鄕序持風裁。不比尋章士。知爲製錦才。可堪懷利器。枯落掩蒿萊。</text>
<title>謹次西溪書堂韻 幷序</title>,<text>不佞嘗從東巖柳公所。得西溪朴公墓碣文。奉而讀之。令人有生晩未能拜門之恨矣。一日西溪公之曾孫旨瑞甫。歷訪陋居。雖悤悤逢別。未得傾倒底蘊。而一揖之間。可知典刑所自來也。乃者旨瑞甫千里送書。存問死生。又寄示西溪堂詩軸。其篤於故舊之義。誠可感歎。至於鄙家先輩詩篇曾所未得見者。展玩再三。一愴一幸。竊伏念西溪公早謝名場。講道林下。創立書堂。以引進後學爲己任。意其法言善行。必多可傳於世者。而中經火。恐文蹟蕩然。世代已遠。寖以遺忘。今墓碣所載。只公事行之大略耳。豈非後人不盡之感耶。雖然今其軸中詩。多儒林宗匠當世名公之作。觀於交遊而公之賢可知也。旨瑞甫方收拾遺蹟。思所以闡發而張大之。亦可見其孝心也。不佞每欲爲頭流一遊。因以東登所謂西溪堂者。訪公之遺躅。遂與其子孫諸賢爲數日歡。而竟未之遂。今耄及矣。無可望矣。謹次軸中韻。以呈旨瑞案下。匹馬南遊未得便。仙庄遙望但雲煙。千年鶴馭遼陽外。數架鱣堂磵水邊。尙有河汾餘敎澤。誰爭栗里好園田。從來世誼難忘忽。爲寫詩章示少年。用軸中霽山韻。來書有傳書詩什一通。示數家子孫之敎。故末句及之。</text>
<title>輓李幼聞 元𩡝</title>,<text>黭然形貌大心胷。不與規規俗輩同。詞賦鏗鏘金擲地。言談淸爽座生風。一科抹摋耄昏及。二豎沈緜藥力竆。猶幸靑氊傳付在。滿籝何似敎經功。</text>
<title>輓李命安 鼎凝</title>,<text>薤上朝露何易晞。露晞明朝還復落。君今一去黃壤裏。千歲萬歲不可作。豐軀脩幹好身手。况復才德非凡俗。東都人物多俊傑。一辭稱君人中特。如今高門棟樑折。士友聞之皆嗟惜。去春邂逅龍潭寺。與君三日上房宿。吾家多少君所諳。說盡元無片膜隔。臨分爲言當早來。見我衰暮相惻惻。吾猶人猗君已化。人生脩短理難度。嗚呼無路緜雞奠。爲寄哀詩淚蔌蔌。</text>
<title>輓朴望之 師周</title>,<text>武毅功勳大。畸翁德望隆。家聲未墜地。後嗣尙餘風。棘棘論評正。休休宇量洪。斯人今不幸。一半高門空。</text>
<title>宜春安章仲 德文 自淸凉小白。歷訪余於川上。行意悤悤。未得從容。臨別不勝悵然。贈詩一絶以表情云。</title>,<text>淸凉歸路訪湫居。霞氣蒼蒼滿袖裾。衰境重逢知未易。願君爲我少躊躇。</text>
<title>泗濱次金公望韻</title>,<text>興敎堂中共折旋。齋餘攜手賞春姸。脩林異石環前後。暮靄朝雲態萬千。宇宙百年餘我輩。樓臺盡日闢華筵。如今不樂何時樂。隨處江山與後先。</text>
<title>次權季周 訪 韻 三首</title>,<text>草綠鶯啼麗日遲。午眠初罷小溪湄。兒童忽報何來客。繫馬門前楊柳枝。年來知舊半泉臺。牢落竆廬只自哀。安得君邊遷我屋。終朝竟夜笑談開。龍門誰復理餘音。學舍規模異古今。廬院幸逢賢洞主。作新應副衆人心。</text>
<title>次壺隱亭重修韻 幷序</title>,<text>旁祖孝廉公嘗作亭於宅邊。名以聚鄰。後改以壺隱。其後子孫相傳至六七世。卒不能保守。漂流關嶺。亭爲其孱孫生產家幾屢十年。又棄而之他鄕。靑溪先生後孫斗運士瞻以價取而重新之。柳渚花塢次第修治。於是亭稍復舊觀焉。孝廉公風儀發越。志操高爽。朝廷嘗授官。辭不就。以奉養二親爲職事。在兄弟姊妹。憂樂與共。有無相通。無物我彼此。人至今稱道之不衰。亭今歸士瞻。願士瞻體孝廉公之心。日處亭中。見羹見牆。壺隱亭名。勿復改易。先輩題詠。依舊揭壁。讀書之暇。課桑問農。有時村沽野蔌。會合諸族。話情敦親。如孝廉公之爲。則公有靈。必歡然而喜。不啻若其子孫有之。豈不美哉。士瞻爲亭韻。多和之者。余亦次呈。多君重創此孤亭。更憶遼陽化鶴丁。去馬來牛高下路。老婆童女暮朝洴。澗邊細柳依前綠。階下黃花自在馨。吟罷留連荊樹句。傅巖咫尺聽原鴒。靑溪先生亭韻。有荊樹留連之句。傅巖在白雲亭旁。先祖嘗卜築。與壺隱公聯牀。</text>
<title>謹次猿谷築壇韻 幷小序</title>,<text>臨河縣東猿谷里。是鶴峯先生菟裘也。世代變遷。基地廢爲民田。令人彷徨有燕麥之感矣。吾友柳君養直就故老指點處。築壇以表之。爲五言四韻。以寓慕仰感慨之意。謹忘拙步呈。猿谷曾經過。停驂爲攝衣。溪山留舊躅。壺月想餘輝。幾願遺基買。空敎故老唏。壇成待今日。早晩一遊歸。</text>
<title>到沙村。與柳仁伯宿孺子亭。翼日分袂入龜潭書堂。後數日。仁伯送詩致惜別之意。忘拙次韻以呈。</title>,<text>攜君孺子亭。半夜舒繆紹。細草緣溪邊。獨鶯鳴樹標。故人泉下多。良友世間少。願言書頻投。無怡我思悄。</text>
<title>次權時明 檾 韻</title>,<text>感君惠然臨。弊廬生顔色。款款披阻懷。冬日惜易夕。年歲老少異。情愛兄弟若。相隨南河上。槐堂更聯席。攜手永興院。共唱峩洋曲。臨分有所贈。君詩出常格。拙語寧無報。不嫌掛人目。吾輩此日遊。未久成陳躅。餘日足可愛。耄功如炳燭。經學當篤實。意思勿急迫。靑靑澗邊松。不怕風雪惡。猗猗淇上竹。經寒不改綠。此言當相勉。所業且勿閣。餘懷猶未盡。明歲更攄臆。永興院。臨川書堂舊墟。峩洋樓名。</text>
<title>追次趙同知 相抃 甲子回牓韻</title>,<text>官爵中樞府。恩榮回牓年。人家誰此慶。異事後應傳。重設曲江會。爭趨南嶺賢。悲歡俄頃變。披帖感懷先。</text>
<title>輓秋村兄</title>,<text>孤貞雅潔好襟袍。每拜牀前鄙吝消。自是吾家淸品格。應由師席久薰陶。門衰漸覺先行貴。世降方知此老高。叵耐一朝乘化去。冰心玉質掩蓬蒿。</text>
<title>輓族姪宅甫</title>,<text>先公模範久逾思。每對芝眉慰我悲。玉佩瓊琚箱篋裏。後人誰復闡揚爲。緣何戀戀異諸親。札牘慇懃贈遺頻。一問病中嗟未遂。悠悠此恨可終身。</text>
<title>輓從姪始畬</title>,<text>柩車日日靑山歸。淚盡更無淚可揮。先祖神靈胡忍是。善家天報只喪威。詞華模㨾日看新。少輩叢中君一人。從古衰門才子戹。退之曾哭李元賓。自幸身生匠石園。幾年共被鉗鎚恩。如今寥落飜春夢。却羡君歸侍九原。天意只應在兩兒。種松其柰見亭遲。吾年四十猶云少。此子冠時壽已期。</text>
<title>追次權德以 思潤 廬江泛月韻</title>,<text>廬江負約愧斯翁。令節虛過寂寞中。對月成三眞樂事。不須二客與相從。樓外長江空自流。酉翁曾過此汀洲。居然五十年前事。回首蒼茫問白鷗。驪駒一曲倚輕舟。別意誰知深淺流。知有秋來鴻鴈過。尺書須寄慰離愁。</text>
<title>輓李寬夫 元溥</title>,<text>我曾洛水溯。爲訪故人廬。案閱周家禮。壁看太極書。山醪眞味淡。野服世緣竦。詎意公先化。寒阡引紼歔。</text>
<title>輓詞[鄭必奎]</title>,<text>山南文獻盛。輿論誦川前。瓢老源流逈。霽翁衣鉢傳。百年高眼目。九曲好林泉。耆德今緜邈。漣洏綴短篇。泮遊中歲掇。閑境實工培。案上詩書禮。牕前松菊梅。風流元篤厚。氣象更崔嵬。牋拜曾希闊。到今恨莫裁。</text>
<title>輓詞[鄭來成]</title>,<text>薰罏閑對舊詩書。霽色重看谷雨餘。禮樂百年喬木里。無人徑過丈人廬。鶴髮紺瞳燕坐申。龎牀一拜憶前春。忽驚仙馭乘雲去。遺響誰尋錦水濱。</text>
<title>輓詞[趙居信]</title>,<text>了事人間出世稿。也應含笑拜思翁。循循秉德胡安定。默默存心呂獻公。老去經編長在眼。外來聲息不妨聾。丁寧敎意遵何處。桑海餘生淚滿瞳。</text>
<title>輓詞[金堂進]</title>,<text>近道天資學力兼。接人和處更持嚴。低看世事門長掩。獨抱遺經老益猒。學業如今誰理會。山林終古有幽潛。一時耆德凋零盡。回首東南涕淚霑。</text>
<title>輓詞[閔誾爀]</title>,<text>騷騷風雨夜。空谷獨輝明。力造尋門路。心全講傳經。百年能事業。永世尙儀刑。今灑斯文淚。無言點曉星。</text>
<title>輓詞[柳健休]</title>,<text>昔侍巖齋日。幾度迎小車。南山再月深。寒泉旬月舒。自以常調處。愈見學有餘。戲笑若無撿。其撿不曾踈。簡默若無知。其知如浪瀦。綢繆對牀罷。丈席爲語余。今日南州士。鮮有此老如。霽翁父子家。薰陶乃有渠。謙卑拓基址。講學勤菑畬。舊傳文章劒。其在斯人歟。相知七十年。此言非諛譽。嗟我哭山樑。枝葉失爬梳。景仰倍平素。拜門非飾虛。避名如避仇。不以師道居。雖然賜顔色。容我質古書。極知良工意。不棄櫟與樗。忽報鷄夢驚。儒林足欷歔。平生多少感。歌此送行轝。</text>
<title>輓詞[柳懿睦]</title>,<text>南鄕文獻說前川。簇簇衣冠不乏賢。家世故應生善士。龍門餘韻至今傳。名門直道聖明監。恩綍煌煌聳嶠南。多少磨勘文字事。分明寄在阮阿咸。尙記書緘遠寄來。小孫曾侍大爺開。書中苦語長相憶。大父喟然讀數回。平生恨未下風趨。回首靈光已故丘。歎息蘭皋日以悴。芳香消歇將焉求。</text>
<title>輓詞[李在楗]</title>,<text>百年光嶽久儲精。吾道名家世主盟。况復親承旨訣處。霽山猶父九思兄。衣鉢淸寒樂飮䟽。林泉康濟付殘書。超然透得名關外。歲暮東岡詠遂初。融襟披露對春風。秀色凝莊仰嶠嵩。珍重一言爲己學。如今無復砭盲聾。</text>
<title>輓詞[族曾孫亨壽]</title>,<text>九十人間德業隆。圖書一室坐硏竆。風猷依舊傳瓢老。星日重光闡霽翁。淸晝熏香來學子。暮年臨履做豪䧺。門屛寂寞今無主。痛哭公私訴我衷。</text>
