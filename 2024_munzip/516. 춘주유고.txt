<title>次李白愁陽春賦</title>,<text>望君兮千里。極目兮陽春。夫何春光之駘蕩兮。忽愮愮而愁人。搴芳華而莫寄兮。情嬿婉其如新。戱元翠於蘭苕兮。憐容色之相鮮。感離合之有時兮。發幽歎於龍泉。悲韶華之晼晩兮。思緲綿若縈煙。若縈煙兮魂欲斷。怨春風兮淚滉然。彼幽鳥之𠴨𠴨兮。和思人而共吟。雨過兮平蕪。花落兮空林。增懮受而躊躇兮。默凝睇而傷心。寄遙思於綠竹兮。動高唱於白雪。蘭茝馥其播芬兮。誰與玩斯佳節。攬明璫而自珍兮。欲效愛而無因。庶同好之不我棄兮。永相篤乎情親。吾將趁餘春之未闌兮。托蝴蝶而見美人。</text>
<title>淸平山述懷。與剋念上人。</title>,<text>少年喜文章。浩蕩無所如。言論駭天下。鐘鼓樂爰居。平生雲海心。一擧凌空虗。九月淸平山。風卷霜葉疎。西川絶可憐。從君願結廬。身世無不足。生計敢有餘。秋味惟雞酒。冬糧但詩書。明年入東海。直鉤釣大魚。疎狂且健脚。百里不騎驢。他年思舊情。蓬萊試訪余。</text>
<title>玉泉菴。寄洪生。</title>,<text>憶在淸平洞天日。降仙閣上長徘徊。三旬我飮瓊漿醉。一夜君乘皓月來。客裏慰心知佛力。歡餘分手覺魔猜。孤燈幾度相思夢。牕外前宵得臘梅。</text>
<title>題仙洞息菴</title>,<text>眞樂先生涅槃久。恒河幾度刦灰飛。圓通法理空雲氣。離幻精神但月輝。禽鳥迎人猶梵語。杉松忘世自玄機。寒瓊石匼悲公意。回首孤牕浩歎歸。</text>
<title>幽居</title>,<text>寂寂門常掩。幽居夢亦閒。有時風拂柳。長日鳥鳴山。</text>
<title>安保驛村</title>,<text>水驛煙初起。東風吹雨斜。江山太古意。林木一春花。斷岸嘶歸馬。平沙落暮鴉。我行三到此。遙認老奴家。</text>
<title>海鷗詩</title>,<text>海客遊海上。海上多白鷗。相親又相近。相忘兩無求。一日之海上。海鷗驚且愁。手裏無矰繳。心中有罝罘。高飛半天中。誰能落爾謀。願君且忘機。從此復同遊。</text>
<title>尙志</title>,<text>吾生道與俱。外物非己有。內重物自輕。爵祿所不誘。衆人憐口腹。口腹還相負。厚利易動心。反側失素守。高擧邈流俗。卓犖去塵臼。</text>
<title>太廟差祭夜記夢</title>,<text>廟宿淸齋夜。山將孤夢歸。浦煙籠水遠。蘆笛出林微。化鶴終尋柱。翔鷗誤覺機。不分周與蝶。十里繞江飛。</text>
<title>登鳳儀山</title>,<text>登臨天地大。漫浪却生愁。野曠一飛鳥。楓深更有樓。鴨頭盪落日。牛背橫孤秋。極目仙河水。星槎不自由。</text>
<title>仙洞。次杜詩韻。</title>,<text>一脫烏紗帽。高棲紅樹林。江湖日將暮。天地意何深。境僻孤菴好。山幽萬木吟。白雲長自在。來去本無心。</text>
<title>卜居。用杜詩韻。</title>,<text>新得地藏洞。幽深可結家。芟蘿嫌近瓦。築石護崩沙。藥圃傍添竹。茶畦半種瓜。卽今楓未老。春月正迷花。</text>
<title>八月二十三日 時家君出宰重城。而余在淸平。賦詩寓懷。</title>,<text>傳道衙行次。明朝始發京。此時獨此地。爲子若爲情。舍姊病長抱。阿連冠未成。關心多少事。不覺淚縱橫。</text>
<title>曉發狼川</title>,<text>主人爲夜食。歇馬且須臾。鼓角官齋冷。江天客枕孤。風生山木動。月落水禽呼。徒旅已先發。行歌出白蘆。</text>
<title>聞明陵展謁還宮後奇</title>,<text>峽裏聞陵幸。憂懷難自裁。風沙伊日息。車駕萬安廻。龍貌瞻哀色。鵷班認淚腮。微臣忝肺附。中夜起徘徊。</text>
<title>諷俗</title>,<text>匹夫幸無辠。坐口招紛紜。役智喪天眞。豐言侈身文。便舌鸚見縶。賄齒象悲焚。賢智猶如此。愚昧復何云。達人審其機。與世無相聞。韜藏畏漏輝。獨往絶塵羣。如何齷齪子。慷慨辨蕕薰。上帝所不矜。癡者莫謾忻。</text>
<title>山行</title>,<text>山行春已晩。處處子規哀。久雨蘼蕪長。連江躑躅開。桃源民可遇。華表鶴初廻。石上宜茅屋。如何空碧苔。</text>
<title>春川上族叔通川使君 二首</title>,<text>永擬通川去。誰知浮海心。喜聞潭俗古。實厭楚人淫。石立滄溟壯。龍藏洞府深。使君白雲裏。閒坐但鳴琴。其二客裏無佳興。愁中但賦詩。池塡山杏葉。牕掛野虫絲。絶峽思君夜。淸江得月時。安能具羽翼。飛趁白鷗期。</text>
<title>鐵原。見神祀者。</title>,<text>打鼓春山側。婆娑亂舞人。飄飄綘幡動。如有去來神。</text>
<title>向北寬亭</title>,<text>東州花欲盡。靑草映征鞍。囀樹黃鸝小。窺魚白鷺寒。乾坤春寂寂。滄海路漫漫。廣野風吹面。吟鞭指北寬。</text>
<title>淮陽途中</title>,<text>馬踏春山去。風吹夾路花。靑天響雞犬。玉洞散煙霞。福地宜無稅。眞仙亦有家。徘徊流水遠。怊悵夕陽斜。</text>
<title>嶺行口占</title>,<text>事業魔兒戱。文章造物呵。風塵初拂袂。滄海自悲歌。獨夜雙雄劒。長途一病騾。乾坤春又去。怊悵可如何。</text>
<title>叢石歌</title>,<text>叢石叢石幾千年。屹立百尺東海邊。應是秦代祖龍鞭。驅來此處駕突兀。不然何爲金幱窟中石。猶帶血痕淋漓長不滅。童男童女無消息。空勞秦皇魂與目。尙餘撑空舊石柱。植在滄溟經火劫。大抵斲成此物何奇壯。知有鬼斧非人力。</text>
<title>高城贈沈太守</title>,<text>玉洞來爲吏。琴軒卧五年。風塵無夢入。江海有情牽。綺席歌喉婉。花罇燭影偏。滄桑浮世事。不足撼君眠。</text>
<title>海山亭戱題妓扇</title>,<text>美人離別時。紗窻看海月。一聲金縷衣。珠淚滴淸瑟。</text>
<title>高城途中</title>,<text>水天成一色。向晩客愁生。鶯語入春滑。花枝背日明。平沙山影落。細草野風輕。孤鶴汀洲立。滄溟萬里情。</text>
<title>楡岾寺</title>,<text>聞昔月支佛。泛鐘漂海東。秪林傳史詭。楡樹道塲雄。烏啄新泉出。龍辭舊窟空。千秋靈氣盡。蕭瑟劫灰中。</text>
<title>永郞篇</title>,<text>永郞仙人雙白鶴。夜下瓊潭吹玉笛。層巖月白水簾飛。玉洞風起花自落。三山遼濶十洲空。海天蒼茫思無窮。曲終飄然橫笛去。萬里泠泠送天風。</text>
<title>毗盧峰</title>,<text>毗盧峰上頭。萬里俯滄流。日月騰相逐。乾坤盪欲浮。人間開大眼。天下沒羣丘。誰識微塵裏。能成廣莫遊。</text>
<title>東嶺寺。與元菩薩詩。</title>,<text>余年二十二庚子夏。棲三角山東嶺寺。作此詩。與所謂元菩薩者。因破其草。後癸卯夏。遊金剛山楡岾寺。得於寺僧詩軸中。雖詩意凄斷不足觀。然特感其有心於求道。姑存之。細雨東嶺寺。浴佛前一日。忽有女冠來。自道元菩薩。下立千丈瀑。纖手沐雲髮。黃昏執香燭。龍堂法筵設。背面啼數聲。垂淚向金佛。年年當此夜。心事訴已竭。惡業長纏縛。苦海何時脫。願佛速濟度。眎法破悲鬱。至道如莫聞。何用長苟活。時余讀楞嚴。把僧談開骨。聞之愀正襟。呼來重喞喞。暗恨紛如雲。雙鬂欲成雪。何處是家鄕。京山非我窟。今年上元夜。楡岾拜新月。來日又來日。復向金剛發。一生雲水鄕。其樂無與匹。何事恨身世。天地長悽咽。人生極悲咜。兒女尤寃屈。苦樂聽丈夫。生涯堪咄咄。少小學紡績。絲絲怨情結。中間識文字。意思飛天末。釋氏掌輪廻。他生落何物。發願握念珠。焚香坐虗室。悲來頌歸依。六塵淸如祓。平生山千疊。杜鵑共啼血。飄零似秋葉。隨處鳴蕭瑟。余乃聽此語。淚如長河决。人情本如此。男女何足別。浮生蟪蛄墟。草木同芒芴。去去不得駐。日夕悲倐忽。獨有一片性。萬古無生滅。其言縱不經。細究理亦達。上帝降民衷。以道配爲一。聖人體不離。賢者宅無失。唯彼可憐子。弱喪自汨汨。一朝善心動。如泉方觱沸。顧瞻西日迫。歎息志未畢。少壯苟努力。沛然誰能遏。所以古之人。發憤恒如渴。朝聞夕死可。奈何忍自絶。無事費廩祿。禽獸非所說。小子欽此辭。書紳作要訣。</text>
<title>九日對酒。憶四仙亭。</title>,<text>九月九日黃花酒。我欲飮之無佳友。忽聞靑天一鶴聲。令我亂動江海情。四仙亭畔今夜月。三十六峰各自懸。安得携酒乘鶴去。大醉永郞述郞前。</text>
<title>舟自金陵亭。泊月串津。</title>,<text>江樓初日照。垂柳露光鮮。哀唱起女郞。離別滿商船。靑天掛帆去。極目寒潮前。高標遠指點。城郭如雲煙。撫劒登門樓。孤嘯坐江天。乾坤莽空濶。島嶼何蒼然。白雲東南來。消息隔日邊。騁望意無限。忽然涕泗漣。</text>
<title>遊赤壁歌</title>,<text>赤壁江中明月出。水禽宿罷驚相呼。琉璃千頃泝舟入。夜深沆瀣滴玉壺。長笛寥亮江壁裂。驪龍向月亦吐珠。座客忽流涕。歎息憶蘇公。蘇公疇昔遊。作賦奇且雄。達論入神妙。至今泣化工。蘇翁不在明月在。願君以月爲蘇翁。</text>
<title>詠鴈詩</title>,<text>余家漢陽。每棲華山。奇聖能捴攝爲人。癸卯夏。以非辠謫海西。冬赦歸向智異山。請余詩。作此以贈。誤被稻粱誘。終遭弋者欺。鳴飛都是幻。落彀詎堪悲。</text>
<title>孤樹花</title>,<text>偶然適于野。躕躇玩物華。韶光日以去。我心吁復嗟。不惜韶光去。憐彼孤樹花。陽春無私德。開花在荒涯。衆卉凌孤芳。幽香不敢誇。貞靜抱苦心。零落委泥沙。我欲將此花。歸種美人家。美人不汝好。遺芳徒自嘉。</text>
<title>山寺。贈洪致堯兄弟。</title>,<text>山寺吾已病。冬盡春又深。良朋隔遠方。幽思在孤琴。耿耿如有求。沉吟乃至今。不有諸君至。誰與論古心。相視已莫逆。此懷兩不任。怡然聆春籟。山鳥亦和音。願君持此心。永久以相欽。</text>
<title>悼玉吾齋宋公 相琦</title>,<text>昔拜宋尙書。言笑一何雅。齷齪斯世上。如玉君子者。樂善兼愛才。天必賦永嘏。於我何所取。繾綣如不捨。誠感伯樂顧。自媿非良馬。白雪與陽春。知音古來寡。中心竊有祝。含意未肯寫。南荒一竄謫。孤忱在宗社。已矣遽九泉。我涕汪然下。</text>
<title>寄茂長申使君周伯 維翰</title>,<text>故人出宰茂長邑。此時政我華山入。槖中無我一大篇。知君悵望五馬立。軒盖獨指南斗去。冕珮遂阻北闕揖。落盡官梅春應晩。謝絶詩魔夢猶及。遙想樽酒今夜月。自笑窮崖事幽蟄。</text>
<title>野田鶴</title>,<text>翩翩野田鶴。羽毛一何奇。碧海千萬里。一別無歸期。哀怨鳴徹天。玉帝聞應悲。獨立無與羣。燕雀來相欺。燕雀縱不欺。忍與燕雀飛。雕籠誠可畏。金丸又追隨。子晉去已久。苦懷當語誰。</text>
<title>與李伯春 梅 飮話</title>,<text>近與親舊絶。緣病未暇尋。伯春時獨來。平昔照孤襟。相將吐奇語。發此千古心。我琴掛之壁。虗籟生五音。我劒匣而藏。夜夜有龍吟。爲君解此物。有酒且復斟。幽憂一以散。移席就綠陰。我歌君和之。明日亦如今。</text>
<title>寄詩滄浪子洪道長 世泰。兼送白秋露。</title>,<text>滄浪之叟家滄浪。自道滄浪樂無央。偶然一辭柳下亭。兀兀卧病市門傍。碌碌紛紛俗子來。咄咄喞喞嘔人腸。忽聞抱書歸故巢。如脫溽暑逢秋陽。春洲居士高歌起。分與牀頭白玉漿。</text>
<title>上扞城李太守 秉成</title>,<text>四月菜花殘。西園蝴蝶闌。幽人撫綠竹。沉思發永嘆。我酒雖可飮。我琴不可彈。平生慕同趣。其臭卽如蘭。一別蓬壺深。相思海天寒。瑤華手自拾。矯首隔雲端。知音不在玆。我懷誰與歡。</text>
<title>山棲。和李伯春。</title>,<text>山蹊草木長。幽人無一事。高枕夢羲皇。默坐觀物意。天風一以和。乳燕簷頭戱。百虫齊啾啾。日夜求其類。溶溶谷中雲。欲雨何所施。惟應蓄靈氣。一霈周天地。</text>
<title>雜詩</title>,<text>蓮生野池中。花葉一何鮮。世人不知採。芳意誰與宣。幸因微風度。時得暗香傳。白露中夜降。秋水日泠然。朱華坐零落。歎息衰柳前。</text>
<title>鐘巖書齋。與伯春同賦。</title>,<text>凉風驅火雲。祝融何處歸。高樓一登眺。幽興忽欲飛。衆峰來我側。孤雲生我衣。川逝惜流光。鳥還覺天機。佳朋歡在座。嘯歌願無違。</text>
<title>夜坐有懷。寄滄浪子。</title>,<text>我有千古心。不見千古人。鳴琴掛在壁。金徽生素塵。幽思澹淸夜。明月照我茵。浪吟淵明詩。髣髴通精神。時有北窻風。吹我頭上巾。忽憶柳下翁。悲歌卧西隣。玉貌無所求。憐子多淸貧。無人貴大雅。門巷絶車輪。我有一樽酒。何由叙情眞。</text>
<title>雜詩 三首</title>,<text>孤蘭生磵底。翠葉何猗猗。微風芬馨發。持此欲向誰。名園別有種。姚魏間菉葹。靈均去已久。歎息空自知。其二一鶴東飛去。翩翩過滄海。圓嶠莽排蕩。東皇何處在。乘風振逸響。淸切感眞宰。如何王子喬。一往不相待。其三宿昔抱奇思。浩歌入蓬島。仙人安期生。授我以瑤草。懷之未敢嘗。美人在遠途。遠途不可寄。因風送懷抱。</text>
<title>月夜。剋念來訪。</title>,<text>欄外荷花落復開。瑤琴彈盡一徘徊。山僧亦道書齋好。明月滿天時獨來。</text>
<title>夜坐</title>,<text>漸見月輪峰際生。罷琴閑坐露光淸。蕭蕭木葉山樓靜。點點漁燈野水明。天氣正當南鴈節。人情先感草虫聲。秋來每動蓬壺思。拂袖何時海上行。</text>
<title>七月十五日夜。與洪序卿 叙箕，李伯春。登東山放吟。</title>,<text>我有淸秋月。掛在東山上。東山携酒爲君登。白露垂珠落我掌。仰看北斗三四橫。擧杯一吟天宇曠。洪君玉簫淸且雅。座中亦有高歌者。歌聲激越動萬壑。一鶴飛鳴自遠野。我所思兮秋水濶。遙夜襟懷杳難寫。風流蘇子今安在。獨有精神留此月。我今把酒酹月。仍勸君更吹玉簫歌數闋。</text>
<title>秋夜。聞序卿洞簫。</title>,<text>高堂唱罷懷仙歌。洪子吹簫望星河。北斗橫天淸夜半。蟋蟀無聲白露多。我坐石上弄明月。山木悲風一蕭瑟。簫聲直渡錦江水。一夜鄕心落天末。</text>
<title>曹溪歌</title>,<text>華嶽鬱嵂何壯哉。曹溪之水半空來。飛流百丈落楊州。碧洞千劫殷晴雷。我來正當大雨後。九龍吼怒雙壁摧。剛風一壑吹白沫。咫尺諸子還相失。金剛萬瀑無此雄。當與朴淵爭甲乙。却憶風流舊公子。步虗高閣此中起。醉挾靑蛾日歌舞。碎翠翻紅落潭水。少年行樂不自保。笙鶴一去天地老。人生有酒須痛飮。誰謂此地生秋草。</text>
<title>淸潭歌</title>,<text>不見淸潭心長往。及見淸潭骨亦爽。淸潭盖在白雲北。玉洞窈窕天日朗。交流雙壑忽爲一。噴薄風雷吹我顙。種桃主人尋不見。弄月軒在浪吟上。山鳥悲號薜蘿垂。桂花成霰紫芝長。靈臺敗礎亦可憐。誰曾於此設方丈。秋山淅瀝松廚冷。山鬼猶作梵唄響。夜坐石上明月出。月色正與潭光盪。潭底龍卧吟不眠。我且和爾神物共低仰。</text>
<title>雜詩 三首</title>,<text>玉階梧桐樹。本欲棲鳳凰。胡爲羣鳥萃。啾喞當朝陽。丹山有高巢。琅玕生其傍。歸歟千仞飛。不與爭稻粱。其二天馬出渥洼。當年遠致之。縱受黃金覊。不與凡馬馳。落日瞻西極。躑躅雙淚垂。世無穆天子。已矣何足悲。其三秋風入西園。老竹微動吟。歲晏節彌勁。氷雪互交陰。宮商秪自知。虗籟藏其心。中郞今不在。誰復識幽音。</text>
<title>朝日乘興。與伯春，尋源歸見序卿。自城中來。作一絶以待。遂次其韻。</title>,<text>聞道仙源人跡稀。淸晨爲拂薜蘿衣。幽花怪鳥尋無極。踏盡靑苔一徑歸。</text>
<title>過松京</title>,<text>殘照崧陽院。悲風善竹橋。忠臣血猶碧。不忍問前朝。</text>
<title>雜詩 二首</title>,<text>我有嶧陽桐。朱絃而疏越。中藏千古音。世耳所不悅。泠泠閒夜彈。簾外有孤月。嗚呼郢中客。徒解歌白雪。其二我有雙龍劒。精光走魑魅。坐令生錦苔。天地無所試。寧入延平津。千載以永秘。感君撫摩恩。片心且相寄。</text>
<title>挽澹軒 李夏坤</title>,<text>澹翁眞有豪士風。氣岸磊落天下空。讀書不作决科人。富貴付之秋天鴻。高揮玉麈輕千古。下筆雄詞自玲瓏。誰能絃此園客繭。鼓出咸池破世聾。一入沙潭卧明月。京洛故人書相絶。華岳山中聞公死。使我慘然傷心骨。以公平生軒天志。那肯鬱鬱閉佳城。入應委蛻騎北斗。帝傍謔浪東方生。不然洞賓携公手。碧海靑天朗吟行。</text>
<title>憶三淵</title>,<text>憶昔終南李君宅。我陪三淵話數夕。把我形骸化金剛。拔我精神置雪嶽。金剛雪嶽俱豪壯。談席奇氣忽萬丈。前時我入慶雲山。先生時卧眼臺間。日與僧徒課花木。夜誦禪經掩竹關。紫洞春深幽鳥語。淸江雨歇白鷗飛。毋津春水桃花浪。史呑從古人跡稀。長安甲第幾易主。百年塵埃絶是非。若非天下眞豪士。那養谷神之不死。</text>
<title>寄洪公綽</title>,<text>昔君棲我山。幽崖載春陽。眉彩藹以秀。慧韻和鏘鏘。別詩猶在懷。雅意不可忘。相思潛自歎。情歡殊未央。鬱翠終南山。靈籟落君堂。臨風寄孤懷。佇立以彷徨。</text>
<title>悼滄浪子</title>,<text>吾友滄浪叟。淸詩動古今。高名增白髮。末路少黃金。曉月瘦仙夢。秋風病驥心。那堪鍾子死。將罷伯牙琴。</text>
<title>次李汝亮 奎采</title>,<text>孟夏奇雲作。靑山坐樹陰。孤花惜春去。幽鳥使人吟。淡淡隨流水。悠悠寄此心。千秋白雪曲。郢客恨何深。</text>
<title>和公綽 二首</title>,<text>幽渚采杜若。終日淡容與。芬芳何酷烈。採之不可茹。我欲遺所思。所思在何許。相思久不來。佳節擲而去。直恐馨香歇。零落在沮洳。其二春風穆然至。吹我東園草。草舞何欣欣。蝶飛何皓皓。韶光易欺人。吾意未覺好。登高眺所思。沉歎令人老。勉哉修令德。素心永相保。</text>
<title>水閣和伯春</title>,<text>水閣蒼巖近。闌干生白雲。吾人淡無事。林鳥自爲羣。野老驅牛去。山童吹葉聞。春光不可挽。花落正逢君。</text>
<title>贈別閔鳴遠</title>,<text>高閣送君處。靑天擧酒時。水流山自靜。花落鳥空知。幽賞終無厭。歸期莫謾遲。浩歌望華岳。西北白雲移。</text>
<title>次杜詩韻</title>,<text>偶逐林臯樂。因成鳥獸羣。千山明落日。萬里眺歸雲。竹韻筇邊亂。泉聲野外分。靈書藏洞府。紫氣夜氤氳。</text>
<title>次李汝亮</title>,<text>幽居春睡足。塵事撼人稀。拂面閒花落。衝欄怪鳥飛。山虗初月掛。野曠夕煙微。一夜蘼蕪雨。銀潭金鯽肥。</text>
<title>偶吟得音字。懷西堂李公 德壽。</title>,<text>山中飽幽獨。興到每沉吟。一聽黃鸝囀。偏耽綠柳陰。泠泠出洞水。寂寂送春心。不見平生舊。願言懷好音。</text>
<title>謾成</title>,<text>十五天中月。乍盈還自虧。吾名亦已濫。浮謗詎非宜。夙昔聰而慧。如今聾作癡。當時魯連子。玉貌復誰知。</text>
<title>四月十八日</title>,<text>山木沉沉雨氣昏。晩來一霈動乾坤。千峰欲倒愁傾海。萬壑同奔闘出門。舞鶴啼鶯俱寂寞。潛龍伏鼈兩飛翻。但將苦旱歡新澤。鼓腹歌豐敢暇論。</text>
<title>思歸</title>,<text>春洲春已暮。望之白雲深。欲往便當去。何事坐沉吟。顧望無所戀。美人牽我心。長歎告美人。益復亂煩襟。非爲顔色好。不忍棄德音。</text>
<title>上蔡承旨 彭胤</title>,<text>昨聞蔡承旨。匹馬下洪州。湖土多靑草。吟邊有白鷗。佳山能得所。囂世已無憂。爲問巾車興。何如峴首遊。</text>
<title>鐘巖山庄。憶都尉公。感涕一吟。</title>,<text>一到鐘巖共淸賞。再到鐘巖獨俯仰。如今三到悲歲月。不堪坐聽瀑布響。山中布穀催春鳴。松下茯苓爲誰長。碧桃花落蒼苔上。惟見樵兒日來往。</text>
<title>過懿陵</title>,<text>落日蒼梧野。遙望痛哭還。君王此地葬。弓劒有誰攀。鶯囀想淸蹕。月盈思聖顔。當時宣政殿。臣亦侍中班。</text>
<title>杜鵑行</title>,<text>杜鵑爾本蜀天子。胡爲憔悴乃如此。鳳凰五色固難望。不如角角田中雉。狀類老烏聲嬰兒。爾應慷慨欲碎死。四月空山萬木深。啼血淸夜思蜀心。衮衣繡裳今寂寞。翠蛾玉女何處托。天下萬事終難常。爾休枉念當年樂。可憐亡國漢後主。縱欲化爾不可得。</text>
<title>古風</title>,<text>華堂奏瓊瑟。美人發淸歌。淸歌未終曲。紅淚雙滂沱。結髮事君子。平生感恩多。奈何彼衆女。讒言巧相加。昔時懷中玉。今日糞上花。</text>
<title>和伯春</title>,<text>境僻無塵事。柴扉晝不開。巖泉淸疊瑟。林靄結重臺。縱浪雙魚躍。橫空一鳥來。春山紫芝晩。歌罷正徘徊。</text>
<title>散步得依字</title>,<text>天淸風珮冷。日暮谷雲歸。阧壁殘花掛。孤松宿鳥依。庭除携竹杖。童子掩柴扉。望月悠然笑。霏微霑我衣。</text>
<title>遣興</title>,<text>碧洞窈深雙水廻。白雲收處數峰開。一庭淸意看脩竹。萬古高歌擧大杯。幽興谷留春鳥語。暗香風送野棠來。自能擺脫公侯業。不恨身無濟世才。</text>
<title>東郊途中寄友人</title>,<text>一雨東郊生水紋。先農壇下見初耘。五陵樹色分靑野。三角山光盡白雲。葉裏乳鶯相哺子。煙中風馬自呼羣。驛梅官柳堪乘興。欲向春洲倍憶君。</text>
<title>嘉陵</title>,<text>雨暗嘉陵郡。雲生華岳山。春川當馬首。峽樹認吾顔。水國千檣集。鄕園百鳥閑。何時謝薄宦。襏襫此中還。</text>
<title>途中起興。得狂字。</title>,<text>積雨初晴興欲狂。揮鞭遠望翠屛長。殘村棲峽流雲氣。高樹當洲漾日光。鷺立蹔分沙上白。牛鳴難辨麥中黃。淸江渺渺惹歸思。一棹飄然何處商。</text>
<title>江村</title>,<text>繞屋葑花發。高低蝴蝶飛。靑天犬吠響。遠客夕陽歸。舟楫南通濶。人煙北接稀。江山遙滿目。秀色映柴扉。</text>
<title>日暮</title>,<text>日暮倚汀樹。波中生碧煙。孤僧歸北寺。初月在西天。京輦無閒話。江湖得穩眠。忘機未忘跡。鷗鳥似相憐。</text>
<title>上玉泉菴</title>,<text>入洞意何忙。陞堦氣已香。靑山自今古。白衲孰存亡。金佛寂留壁。曇花飛滿房。人情戀三宿。笑坐舊繩床。</text>
<title>大乘道上日熱。乍憇樹下。抽杜律得心字。</title>,<text>靑山失爽氣。五月足流金。過客耽官樹。游童學水禽。普天無大傘。特地散孤襟。持此納凉味。因知獻曝心。</text>
<title>望月</title>,<text>海月騰金盤。淸光高照耀。嫦娥倚桂樹。臨風態窈窕。望之情歡愛。抱影私自玅。精誠未敢通。玉兎向人笑。</text>
<title>春洲曲 三首</title>,<text>楊柳依依沙岸白。淸江水暖鳥飛廻。孤舟認是漢陽客。應帶日邊消息來。其二芳堤草色綠如茵。西望長安但見塵。白鷺洲前掛明月。昭陽江上待歸人。其三春日春洲多樂事。江南江北白鷗飛。兒童盪槳桃花裏。一一皆乘錦浪歸。</text>
<title>昭陽歌</title>,<text>願君莫唱西洲曲。願君且聽昭陽歌。昭陽江水淸且暖。門前毿毿楊柳多。東家女兒顔如玉。月明浣紗江上來。夜深驚起鸛鶴羣。鳴飛直過鳳凰臺。</text>
<title>古怨</title>,<text>飛燕昭陽入。東宮夜雨悲。君恩未云薄。妾命只如斯。七夕看星淚。秋風詠扇詩。古來多棄德。惻惻怨阿誰。</text>
<title>夢見士畏</title>,<text>夢中逢士畏。一喜一酸辛。雲樹三年別。風塵兩幅巾。高才多厄運。萬事劇飊輪。白玉潘生貌。空傷秋水神。</text>
<title>觀調馬</title>,<text>龍駒一千匹。磊落盡追風。白日城東出。今朝冀北空。長嘶耳聽鼓。屹立氣如虹。豈不驕矜寵。君王座下𩣭。</text>
<title>雨後出野外作</title>,<text>山中新雨足。溪流漲洞門。携杖出野外。乃與農者言。南風吹遠疇。殘苗暗生魂。上天垂洪澤。萬物皆含恩。卽事誠可樂。豐歉何足論。</text>
<title>幽居</title>,<text>最愛淸溪洞。泠然洗垢氛。一來巖穴卧。不與世間聞。終日山中雨。無時枕上雲。微吟俯仰處。獨有古人文。</text>
<title>雜歌</title>,<text>我見西王母。羣玉之山頭。手持蟠桃枝。坐唱白雲謳。嗟嗟穆天子。萬古何其癡。不作瑤池郞。空抱璧臺悲。</text>
<title>淸泠洞感懷</title>,<text>主人何處去。遊子一徘徊。密葉鶯相語。空樑燕自來。花飛洞色晩。水落風聲哀。寂寞春山桂。笙歌月裏廻。</text>
<title>思春遠諸君</title>,<text>東郭數間屋。雖飢心不違。閑雲欹石枕。流水掩柴扉。柳外靑山在。沙邊白鳥飛。願言二三子。携手與同歸。</text>
<title>朴舍人墓</title>,<text>樵兒坐吹葉。溪色夕陽濱。一片靑山月。千秋朴舍人。雞鳴村自古。花落水空春。寂寞前朝事。悲凉相國隣。</text>
<title>送韓光甫 國觀</title>,<text>高齋淸曉起。山色倍精神。柳外聞嘶馬。花前送故人。</text>
<title>曹溪步虗閣。得松字。</title>,<text>但見揷天石。不知生水峰。坐來失三伏。咫尺動千舂。雲吠劉安犬。泓吟六祖龍。虗亭落日照。風佩滿深松。</text>
<title>强宦</title>,<text>强宦無滋味。山居有友生。樽中松月入。堂下草虫鳴。縱遂南歸計。長懷北拱誠。紛紛鐘鼓饗。豈是海禽情。</text>
<title>上三角山</title>,<text>仰面若天上。危哉誰敢攀。目窮夕陽外。魂㥘亂峰間。海國風雲壯。山城鼓角閑。何時平此道。一解萬人顔。</text>
<title>暮坐抽韻得同字。懷洛中故人。</title>,<text>日暮雲猶出。山深水不窮。虗樓易明月。高樹自淸風。擧酒酬村老。題詩敎野童。那將此間樂。一與故人同。</text>
<title>昭君怨</title>,<text>昭君辭漢闕。哀怨動秋旻。君王刱按圖。遂令妾誤身。萬殺毛延壽。難破此婚姻。妾貌妾自憐。君心豈不仁。不察宮中怨。而况宮外人。</text>
<title>宿新旺寺。憶希特和尙。</title>,<text>文殊峰上月。新旺洞中天。古寺眠今夜。寒鐘憶去年。蕭蕭靑竹葉。細細白栴煙。不見老和尙。巖花啼杜鵑。</text>
<title>與李伯春</title>,<text>久懷春洲志。欲往還猶豫。看君味于學。漸漸達玅處。直爲情愛故。未忍便長去。良玉猶加琢。天驥亦待御。願君終努力。自苦無自恕。世道日非古。所貴遠名譽。</text>
<title>送蔡承旨爲茂朱府使</title>,<text>畏壘先生能文章。往者謫宦落襄陽。醉中舒嘯望滄海。興來携客上金剛。金剛一萬二千峰。第一毗廬凌蒼蒼。獨次南山一百韻。意氣直欲掀扶桑。忽騎天上飛龍馬。一入銀臺生輝光。經筵拈對多奇字。龍顔動色羞玉堂。風雅一代藹羣唱。公在京師振八方。自是仙骨饒淸福。偶然爲郡輒非常。德裕之山雄且遠。公今行惠仁風長。赤城霞起以連標。公應呑吐錦繡膓。歎我狂歌何爲者。春洲江上空相望。</text>
<title>春州雜詩</title>,<text>峽裏少親舊。江邊嘆索居。登山看落日。飛鳥正愁余。水動春狼境。花深獩貊墟。良朋思不見。淸淚集雙裾。</text>
<title>舟行</title>,<text>日日煙波上。江花對醉眠。孤帆出麟峽。明月滿狼川。髣髴吟山鬼。飄颻舞水仙。相逢同遠客。京國一茫然。</text>
<title>谷雲弔三淵</title>,<text>緩步聽流水。鳥啼當暮天。山花開落盡。江月古今懸。斷魄風煙動。殘經弟子傳。秋聲哀萬壑。黃葉墜人前。</text>
<title>送穩城李萬戶</title>,<text>客路秋風起。送君千里還。荒城吹曉角。壯士憶關山。劒在苔空澁。時淸鬂欲斑。坐令四方志。歷落十年間。</text>
<title>檜巖</title>,<text>前朝雄此寺。車馬寂如今。古井秋螢亂。荒臺白草深。崢嶸野雲色。嘹唳塞鴻音。興廢終無定。悠悠見佛心。</text>
<title>聞曉角</title>,<text>拋卷睡窻月。角聲吹曉臺。山河鬱排蕩。星斗耿徘徊。萬國霜威冷。千年兵氣哀。古王須猛士。非乏太平材。</text>
<title>題畵 四首</title>,<text>瀟湘圖湘江月落時。露冷風凄凄。依依花竹裏。冥冥子規啼。那堪淸瑟彈。羣鴈驚相迷。西施圖苧羅諸浣女。皆應怨西施。千秋亡國名。長爲此溪疵。從玆苧羅山。不復生蛾眉。五猨圖一掛高枝嘯。一含江水噴。一坐浴其子。復有一傍蹲。似從巫峽來。愛此春湘暄。君何得此畵。東國本無猨。猛虎圖猛虎雄雙顧。松根意氣蹲。悲風生洞壑。淸嘯震乾坤。百獸紛求穴。三軍可奪魂。嗟人無壯士。犬豕滿中原。</text>
<title>有諷</title>,<text>鳶攫雞兒去。東山高樹枝。可憐九霄翼。飢來無不爲。矜矜世上士。前頭難預期。惟自善終始。莫謾大其辭。</text>
<title>商山郡夫人挽</title>,<text>王子昇仙久。夫人今往偕。姻親皆一慟。聖上若爲懷。暗篋金鈿落。荒丘玉翣埋。負螟未成翼。穹壤此心乖。</text>
<title>上西堂李公隱居</title>,<text>君子久離索。春生應未歡。江湖片月白。宇宙寸心丹。但道宦情薄。不歌行路難。高才常邁邁。今古一長歎。</text>
<title>寄雪岳允上人</title>,<text>雪岳老禪子。長年面壁參。樓紅翻海日。窻翠滴山嵐。塵俗元多惱。簪纓實倍慚。誰憐今柱史。猶是著書聃。</text>
<title>近日病卧。無以適意。借人瀟湘屛以觀。忽憶南湖曠景。率爾成一絶。奉呈宋士行 文欽。</title>,<text>君坐春風江上樓。有時淸興一孤舟。長屛八疊狂歌客。卧作瀟湘萬里遊。</text>
<title>丙午正月十六日風雪。夜宿漣川宗老宅。聞靈隱菴二十五里。</title>,<text>孤村抵薄暮。遠客自重城。盡日衣冠濕。三更風雪晴。漳州今夜宿。靈隱舊年情。耿耿不能去。悠悠空問程。</text>
<title>春詞</title>,<text>桃花半落御溝新。燕子雙飛宮柳春。陌上時逢鳴珮客。林間誰識弄丸人。</text>
<title>歎春</title>,<text>偶過南陌上。歎此春將歸。柳與黃鸝密。花從白蝶飛。縱留芳草色。難駐艶陽暉。况復去年伴。如今看亦稀。</text>
<title>送春</title>,<text>欲送春風去。其如花鳥何。東風不解意。遊子空悲歌。醉裏英雄在。閒中日月多。自從學干祿。萬事一蹉跎。</text>
<title>過闕下</title>,<text>乳燕雙飛出。春風宮殿深。城花含晩照。官柳帶晴陰。車馬水龍勢。歌鐘朝暮音。諸公飽君食。毋負太平心。</text>
<title>東行途中</title>,<text>去去遠城郭。翩翩行馬蹄。東風十里樹。山鳥百般啼。雲起淸泠谷。花明彌勒溪。年年沙上酒。吾獨醉如泥。</text>
<title>懷朴文卿 師游</title>,<text>春風來入室。窻外鳥音奇。綠蟻元浮酒。紅梅忽動詩。親朋在遠道。客子感良時。安得與君醉。狂吟倒接罹。</text>
<title>山齋</title>,<text>山齋每高卧。笙韻一何奇。石出泉應怒。春歸鳥自悲。黃蜂㘅斷蘂。白蝶舞遊絲。混混三杯酒。悠然太古時。</text>
<title>睡起</title>,<text>睡起還思睡。床頭雲影奇。冬春長飮酒。花月自題詩。伊昔詠三秀。如今歌五噫。忘機亦已久。禽鳥不相疑。</text>
<title>和舍弟</title>,<text>斑鳩終日鳴。覓食下階庭。滿地梨花白。數株柟影靑。輕霏吹不濕。靈籟落堪聽。淸寂增幽味。題詩和鶺鴒。</text>
<title>叢竹</title>,<text>寂寂看何物。蕭蕭叢竹林。淸光兼鬱翠。苦節復哀音。自有幽人訪。無令雜鳥侵。秋蘭在空谷。與爾共悲心。</text>
<title>燈夕吟</title>,<text>肅宗年間漢陽盛。四月八日燈如星。吾家兄弟携美酒。每上終南之山亭。家家懸燈三四五。燈光三萬八千戶。都民無事樂太平。醉飽但自爲歌舞。今夜蕭條卧窮峽。一燈自掛庭樹立。樹枝有鵲驚飛去。燈前獨思先王泣。</text>
<title>此夜</title>,<text>此夜不堪眠。滄洲興杳然。形容非昨日。簪紱又今年。柳院懸明月。春山隱杜鵑。沉吟爲樽酒。還覺富新篇。</text>
<title>送溫陽李太守</title>,<text>聞子溫陽去。令我傷懷抱。先王沐浴廻。龍馭賓蒼昊。溫泉父老淚交鬚。春草離離生輦道。尋常過客猶沾巾。况乃其邦太守臣。</text>
<title>柟樹行</title>,<text>空山柟樹色蒼碧。獨立稜稜寒千尺。三足之烏且避過。羲和却立長歎息。山中幽客時來撫。山下歸僧或相覓。可憐道上暍死人。珍樹蒼蒼曾不識。焉得將此數畆陰。移彼通衢與廣陌。六月爀炎流金石。一蔭東西南北客。</text>
<title>遊華山</title>,<text>咄咄風塵中。日覺貌體瘦。吾寧棄薄祿。養此丘壑壽。試携諸子出。又與僧邂逅。華山高不極。羣峰勢相闘。振策躡天梯。白雲生我袖。谽谺俯磵谷。琮琤聆巖溜。蒼壁掛長瀑。穹林隱巨獸。廻風萬壑動。驚波百折走。偉哉造化功。奇巧此並奏。目倦憇古寺。杜宇叫淸晝。</text>
<title>扶旺寺</title>,<text>華岳勢雄峻。玆境兼幽玅。蒼茫乾坤闢。蕭灑日月照。綠篠逬橫逕。白雲乘奔峭。右眺萬景供。左瞻羅漢肖。肅肅古殿陰。靜聽吹萬竅。石泉流且吟。山鳥自相叫。携僧兩無言。坐處生虗曜。</text>
<title>祥雲寺。與諸君唱和。</title>,<text>洞天孤僧迎。鳥啼蕭寺空。尙憶露積古。移來結構雄。白磵瀉哀湍。碧籜翳殘紅。冉冉峰上雲。颼颼谷中風。月出天地白。照我樽酒中。高唱子不讓。幽思我無窮。古來怨白日。誰復信蒼穹。不如一痛飮。須看此琳宮。</text>
<title>白雲臺歌</title>,<text>三角聳出金芙蓉。白雲長生第一峰。我登其巓八荒小。欲喚羲和跨六龍。毗盧縱高應爲亞。文藏孰言坐羽化。李白華山虗搔首。退之衡嶽枉銷魂。我願將此萬丈石。一化元氣撑乾坤。乾坤不圮我不死。白雲悠悠無極已。</text>
<title>太古寺</title>,<text>杜宇叫山花木深。禪房默坐自禪心。幽雲不盡千峰態。流水長存萬古音。溫祚故城疎雨度。普愚遺碣老僧尋。林端處處磬聲發。落日神龍泓下吟。</text>
<title>重興洞泉石</title>,<text>坐此萬壑會。一聽衆山響。衆山勢崩犇。巨石橫相盪。忽已成長潭。自有龍偃仰。沉沉看不見。但生雲萬丈。</text>
<title>送慶尙道觀察使兪公 拓基○二首</title>,<text>黃鵠南天飛。長雲萬里色。之子建玉節。四牡臨廣陌。澄淸正自今。攬轡莫躑躅。九重民憂殷。公豈逗恩澤。鳥嶺春樹靑。龜岫夏雲白。時登頭流山。爲我弔仙魄。韓公上淸都。遺詩應在壁。高風不可攀。矯思長歎息。其二八公山高碑入雲。公家兩代留淸芬。昨夜從容前席對。天語感激誰不聞。嶺天遙望孤雲動。江月未圓將送君。郊亭酒盡落日紅。征馬蕭蕭車闘風。玉節照耀臨遠海。紅旗逶迤出層松。主屹峰南看鳴鳳。桐華院西聞吟龍。去歲嶺南無禾麥。嶺南之民多塡壑。今歲嶺南得父母。七十一州歌鼓腹。聖上簡拔思大用。公今行乎豈久留。吾聞活人者有後。洛東江水向公流。</text>
<title>走次采允軸中韻</title>,<text>多病年來久厭詩。不知欄外有黃鸝。如非小釋喚醒我。幾負靑山雲起時。</text>
<title>贈牛尋上人</title>,<text>高僧思怾怛。五月別靈州。偶到華山裏。隨緣復逗遛。時登白雲峰。獨與白雲遊。晝坐揮魑魅。霄眠抱斗牛。我逢驚眉宇。聆言歎道流。人生過世間。忽然若浮漚。四海一礧空。擾擾何所求。未覺吾有吾。况圖名跡留。形骸棄木石。萬事秋雲浮。英豪每如此。家國轉堪憂。</text>
<title>送進士從氏之平壤</title>,<text>綠水滿春塘。中有鳧與鷖。與子幸同齒。嬉戱自孩提。况乃鶺鴒翼。本自不分飛。忽來告我邁。沉歎涕霑衣。五月碧草深。草中征馬嘶。別後應同夢。路遠恐相迷。願盡金樽酒。不惜醉如泥。今日同堂人。明朝各東西。</text>
<title>平壤歌。送士亮。</title>,<text>今君平壤去。且聽平壤歌。檀君檀木下。奇聞古今多。浿江變黃河。當年箕子東。靑雲白雲橋。皆在九梯宮。東明養馬麒麟窟。至今猶有朝天石。天地滚滚水東流。永明寺前秋月白。君去試向南浦望。千古佳麗似錢塘。</text>
<title>霖雨歎</title>,<text>陰霖竟兩月。涔雲自未已。登高試騁目。天地但一水。我心憂巨浸。懷襄靡所止。縱有九疇圖。焉得崇伯子。</text>
<title>雜詩</title>,<text>空山多喬木。空谷多悲風。志士視白日。慷慨撫絲桐。絲桐絃正絶。調高聲不通。鳳凰啄琅玕。不集羣鳥叢。唐虞邈已矣。吾道安所從。</text>
<title>華山雜吟</title>,<text>五月槿花逐磵開。空山伐木與僧廻。高臺一望長江去。落日頻看怪鳥來。靜裏琴書貧亦樂。夢中虞夏意堪哀。知音獨有孤松在。淸籟泠泠太古材。</text>
<title>九日。上嶺伯兪公。二首</title>,<text>對酒望君子。樽前黃葉秋。夢孤鳥嶺隔。心遠漢江流。墨綬長相絆。丹楓未往遊。高筵想今夕。月滿庾公樓。其二空齋夜還起。寒鴈歎離羣。月到有黃菊。天高多白雲。微風聞竹露。幽石坐苔紋。對酒不能御。沉吟但爲君。</text>
<title>歸山棲。奉寄李汝亮，洪雲章 象漢。</title>,<text>久爲口腹誤。役役神以疲。騎馬出國門。敢道秋風時。一來卧空谷。寤歌心所宜。雖無親朋携。自與明月期。</text>
<title>杜鵑</title>,<text>杜鵑爾何苦。通曉說煩寃。夜夜巴山夢。應與楚鳥言。</text>
<title>趙相國 道彬 梅閤次韻 二首</title>,<text>相公好佳客。梅閤自淸香。金殿朝應早。引之薰舜裳。其二燠閤氤氳發。瓊枝照臘天。開樽動高詠。明月到窻前。</text>
<title>赴任景陽</title>,<text>怵惕丹墀辭聖君。椒封藥裹賜殷勤。春風馹騎江湖去。無等山頭望五雲。</text>
<title>遊瑞石山</title>,<text>矗矗彼衆石。吾恐觸天關。化翁太費力。天下有是山。不須論登頓。已凋僕夫顔。一覽殊未已。壯思橫八寰。官童持雙笛。暗藏叢石間。向天吹數聲。如聞仙鶴還。帝居應不遠。何由得躋攀。</text>
<title>聞吳伯玉 瑗 壯遊楓岳。起興奉寄。</title>,<text>聞子金剛匹馬行。應將明月醉高城。四仙枉欲驚千載。莫效丹砂塡姓名。</text>
<title>上兪嶺伯</title>,<text>嶺樹蒼蒼嶺雲白。江湖春盡爲公吟。大鵬摶翼天風壯。老鶻翹頭海嶽深。懷袖至今藏彩筆。君王何日賜黃金。淸宵坐想南樓月。兩處同懸北斗心。</text>
<title>贈李文五 奎明 斑竹杖</title>,<text>江湖日落見歸雲。千里相思寄此君。帝子淚窮湘水絶。斑斑學得野花紋。</text>
<title>光州雜詩</title>,<text>無等山前水。滔滔四橫流。寄語南遊人。勿復踏光州。山頭猛虎行。水上長蛇遊。麥黃委疇壠。難爲農者秋。民有父不養。民有子不收。天澤周萬物。於爾豈盡劉。聖王剖符意。本欲分民憂。君門遠萬里。何以達玉旒。</text>
<title>遊風詠亭</title>,<text>木落風高溪水深。長天一鴈正流音。如今冠者非春服。猶得當時點也心。</text>
<title>宿瑞石山元曉寺。與明上人談靈隱舊遊。仍次其軸中韻。</title>,<text>層蘿疊檜小溪流。僧道山中此境幽。紅葉不妨佳節早。黃花還憶去年秋。于時客衲來牀下。遙夜風鑾在殿頭。携枕共談靈隱好。曉窻殘月爲相留。</text>
<title>次林時雨泉石亭韻</title>,<text>流水孤亭上。悠悠雲不窮。杜鵑山月白。楓葉海天紅。獨卧琴書靜。悲歌宇宙空。江湖今古意。吾欲問漁翁。</text>
<title>月出山歌</title>,<text>月出山頭月出時。羣島蒼茫秋毫末。長鯨奮鬐駭龍螭。大鵬摶翼洶溟渤。若無漢挐天末橫。可望南極老人星。九井滚滚千折流。三石搖搖萬古傾。孤鶴長鳴月中去。側身欲喚三淸侶。瑤池八馬來不來。秦皇漢武在何處。吾民旣庶土不足。鋤犂往往到窮谷。安得掃平千萬山。塡却南海可種穀。</text>
<title>和金浻甫</title>,<text>風塵歷落費長吟。慷慨高談兩不禁。寂寞秋蓮看酒後。參差北斗坐更深。常憐高子空和筑。不遇中郞定燒琴。疎雪孤燈耿耿夜。狂歌一曲故人心。</text>
<title>鯉魚行</title>,<text>九月江上多楓林。扁舟處處繫寒根。夜半月跳江心白。游魚靜聽江叟言。共說漁梁曲薄密。大魚難鮁小魚屯。取其膏雋去細弱。割鰓剜腸無血痕。縷切霜刀動竹盤。細歃雪鹽傾瓦罇。鱦鯢聞之歡且舞。神鯉垂頭暗消魂。忽聞江上雷雨作。月沉星竄迷乾坤。駴鬐怒鬣一上天。直恐龍德瀦江村。雖然巨物無私惡。尙見滄江漁父存。</text>
<title>鳳凰臺</title>,<text>東國無鳳凰。玆臺誰所名。自鳴西伯後。天下無鳳聲。碧江揚其彩。丹嶽發其靈。蹲蹲復跂跂。儼作朱鳥形。仙人弄明月。夜夜吹玉笙。所恨無羽翼。不得儀帝庭。</text>
<title>寓峽</title>,<text>役役營糊口。悠悠遂至今。偶從秋鴈落。空作露虫吟。羸馬尙西首。微臣長北心。仰看明月去。且寄故園音。</text>
<title>頭流山行</title>,<text>長白走勢萬里來。結爲南嶽屯雲雷。孤雲昔弄雙溪月。羣仙驂鶴往復廻。石門刻字橫劒戟。香殿留眞動精魄。名高天下不能容。此事亦足羞東國。靈境最說靑鶴洞。瀑怒松喧白日閧。香爐峰色落禪窻。至今羽衣入僧夢。回身却到國師菴。下麓往往多精藍。居民不言石田薄。竹籬蕭疎山梨落。雲中深聞雞犬響。聖代亦有逃塵客。玉寶振策攜我袂。金壇焚香拜上帝。三神忽闢達摩境。七佛遠自新羅世。杉檜落落千章直。谿壑泠泠萬古寒。楓林照地猩血赤。霞氣生洞日色丹。山僧苦道天雨乾。泓底自有蛟龍蟠。蒼熊掛壁樵童忙。猛虎吼山木葉狂。明朝騎馬花開峽。遺恨不得窮天王。鈒巖物色如畵圖。錄事不來山月孤。小臣竊抱杞國憂。落日獨立岳陽湖。</text>
<title>神興洞。和梅上人。</title>,<text>千古孤雲去不廻。夜深惟有鶴徘徊。洞門流水歸何處。洗耳嵒前落葉來。</text>
<title>南遊途中</title>,<text>行人聆夜月。山木不勝哀。門外大江去。燈前寒鴈來。風塵無好策。湖海有寬杯。萬事長吁罷。千峰匹馬廻。</text>
<title>矗石樓。書示李節度。</title>,<text>矗石高樓天畔起。下有長江萬里水。玲瓏畵桷橫秋色。落日欲沒千山紫。却顧浮雲生塞態。爲君高歌攬劒佩。淸邊自有李牧在。苦戰何必張廵輩。邐𨓦雉垜百丈高。將軍醉看紅粉隊。燭影歌聲斷人腸。一夜覊愁生鬂霜。行人更㥘東路長。月輪高高城上望。</text>
<title>嶺行吟</title>,<text>嶺石犖确馬蹄傷。行人衣薄鬚有霜。日色闖照靑松林。山光欲動紅樹揚。碧抹橫斷大江分。寒聲遠落秋鴈長。硤束煦短行未遠。僕夫長㥘山日晩。秋風弊盡季子裘。客路誰乞王孫飯。朝廷禮樂今何如。下土風敎多齷齪。東西南北迷所向。令我苦憶桃源客。</text>
<title>伽倻山行</title>,<text>我昔拂袂辭漢陽。欲往仙山白雲長。堯舜之主不易逢。故廻鞭轡走鵷行。籠中海鶴三年夢。架上秋鷹萬里心。特地柏天恩。馹路光敢憚。魚龍江湖深。誰言馬官一事無。不堪窮民庚癸呼。嗚呼吾無救汝策。空山可以退微軀。揮鞭高吟嶺樹遠。洛東江淸秋色晩。單衣寒硤悲杜甫。流水深花憶劉阮。行歌落日紅流洞。孤雲遊處啼山鳥。鳴磬老僧碧眼古。結茅孤𨓏靑峰小。海印古寺天下雄。佛殿經閣爭玲瓏。花前亭亭金㙮月。鐘外泠泠翠▣風。居僧共詑銅瓦蒼。此寺刱自哀莊王。繫線瘳瘡何孟浪。養狗受報誠虗罔。安得夏鼎置此山。羣怪奔逬照魍魎。學士臺上魂髣髴。碧落颯颯秋惝怳。空悲鵠嶺靑松長。不逐雞林黃葉落。磬襄飯干無不可。捨身空門何所樂。我欲爲君歌一闋。誰道古今天地濶。浮生不過一大夢。百年痛飮聊送日。</text>
<title>俗離山文莊臺歌</title>,<text>九月西風大壑來。吹我直上文莊臺。臺高近天石色寒。木梯懸空鳥驚廻。混混一坎萬古平。飛落千丈三江淸。羣山纍纍盡西馳。萬木戛戛皆北爭。風雷只藏此山腹。世人枉道天鼓鳴。三島十洲在顧眄。金節羽衣如可見。聞昔空山六龍停。紺園白日動雲殿。武皇玉牒夜檢封。王母蟠桃春開宴。千年劒舃何處藏。祗今空瞻白雲鄕。浮屠不知何爲者。我欲憑高問蒼蒼。</text>
<title>華陽洞行</title>,<text>倦馬一嘶淸溪邊。空山薄暮生蒼煙。主人猿鶴今寂寞。欲問往事多少年。葩源知在雷殷處。山頭髣髴來神仙。金沙潭水已淸淺。巖上孤齋不用船。穿洄數里忽望曠。大石橫亘秋色前。寒崖寥朗巨壑凝。却訝曾氷當雪天。若集今古英豪輩。其上可坐幾萬千。山鬼幽吟倚桂樹。秋聲淅瀝魂惝然。摩挲古壁危涕落。大明惟有此山川。悲歌夜宿煥章寺。卧龍巖前孤月懸。</text>
<title>南行歸路作</title>,<text>秋風萬里起。空山落葉催。我行凡幾日。寒鴈夜夜來。霜重衣裳單。徒御默相哀。聖代覊旅情。日暮登高臺。所思不可見。長嘆始北廻。</text>
<title>太古寺。次金浻甫韻。</title>,<text>寺在陗巓近北辰。憶曾高卧度三春。僧敲淸磬下幽鳥。馬踏閒花來遠人。巖竇淡雲生意態。泓心孤月動精神。玄冬臘雪重遊夜。猶拂當年笭箵塵。</text>
<title>扶旺寺。次浻甫韻。</title>,<text>銀海蒼茫石逕浮。當鞋矮竹不分頭。風前老木多哀響。谷裏幽泉摠斷流。霧擁飛筇纔憇殿。雲騎犇峭故環樓。讙呼百酌松間酒。醺氣方生狐白裘。</text>
<title>文殊寺。次諸友韻。</title>,<text>僧出雙眸碧。空山起暮鐘。崢嶸三丈雪。磊落七星峰。怯石緣將友。蹉氷坐恃筇。定知新旺寺。弟姪自從容。</text>
<title>立春日。會宋百順 載福 書齋。和鄭潤卿 來僑。</title>,<text>我有孤桐流水音。一彈相對淚盈襟。長憐和氏空懷璧。誰道昭土不愛金。殘雪弊裘渾酒意。晴窻幽鳥獨春心。逢君始吐靑霞氣。古匣風生龍亦吟。</text>
<title>扶旺寺月夜。與宋永受 載禧 對飮次韻。</title>,<text>跌宕元高事。酣歌亦一時。裘霜承夜重。樽月上杯遲。詩得昏鐘就。眠將曉鼓期。靜聽幽壑響。似與怪禽悲。</text>
<title>奉贈嘯軒成主簿 夢良 歸驪湖舊居</title>,<text>湖甸枹鼓動官軍。眼中兒子多封君。先生白髮不復黑。拔劒悲歌徒殷勤。妻孥呼飢空白屋。丈夫無策營斗粟。傍人往往笑其拙。我獨憐子心如玉。文章以窮困。實爲宰相羞。時就觀物翁。斗酒銷百憂。淸詩與高談。俗物都悠悠。秋風葉落漢陽城。昨夜夢在驪江樓。九天閶闔不可攀。十畆之間桑者閒。白雨正漲河伯宮。汎濫欲動終南山。聞子此時乘浪廻。令我狂吟興悠哉。謝朓歸卧靑山宅。淵明自有黃花杯。昔日歌鐘豪貴家。今日成澤生蝦蟆。文軒畵堂自驕色。豈知行路興長嗟。子今散髮掉小艇。萬里滄浪垂釣絲。釣絲復釣絲。不關時人知不知。</text>
<title>江邊</title>,<text>匹馬淸江路。高吟老樹邊。蜻蜓來袖上。鸛鶴起人前。積雨秋禾死。疎籬白瓠懸。野民手錢集。州吏檢災田。</text>
<title>窮峽</title>,<text>窮峽益騷屑。時看村落空。江山映秋日。草木動西風。已斬靑絲將。猶奔白髮翁。諸公負社稷。吾意恃蒼穹。</text>
<title>遣懷</title>,<text>蕭條秋日强登臺。綠杖烏巾暎酒杯。千朶菊花繞宅在。一雙鷗鳥過江廻。往時征戰干戈密。何處關山道路開。却使君王憂社稷。忍將妻子獨歸來。</text>
<title>伏枕</title>,<text>伏枕違京闕。懷君尙百憂。山河當日美。盜賊幾時休。貊國黃雲晩。狼州白雨秋。悲歌悄長夜。殘月在江樓。</text>
<title>淸平山。和浩長老。</title>,<text>山牕飛玉露。客淚照靑燈。報國心猶切。匡君力未能。無家問閒土。絶粒羡高僧。莫道秋風路。飄然似季鷹。</text>
<title>別智雲上人</title>,<text>老樹寒嚴側。孤雲亂岫間。相逢愁落日。當別怯重關。江沫浮沙尾。霜風改葉顔。各將流水去。隨處伴靑山。</text>
<title>夜泛前江</title>,<text>孤棹盪流月上初。滿天星斗水光虗。沙禽挾子巢高木。江客挑燈鱠大魚。遙夜關山吹玉笛。少時宮闕侍金輿。葛冠藤杖今牢落。北望傷神沾兩裾。</text>
<title>東川</title>,<text>霜落東川萬壑哀。獨憐黃菊馬前開。江聲欲動靑山去。雨勢先驅赤葉來。鳥外傾塗皆石棧。貊餘窮峭盡烽臺。灘空商舶宿秋月。虎嘯熊鳴愁不裁。</text>
<title>富昌嶺</title>,<text>嶺樹重重合。江雲細細長。雨中下倦馬。風外聽寒螿。晩葉翻矜色。秋花自發香。逢人問京洛。明日渡昭陽。</text>
<title>訪西堂隱居</title>,<text>爲弄碧蘿月。相尋紅葉中。晴峰常紫氣。哀壑自秋風。香稻垂新穗。寒花改舊叢。巾車隨所適。天下付羣公。</text>
<title>積石寺</title>,<text>穿蘿抱磴海雲空。春草生庭古殿雄。樓上老僧指西日。樹間幽鳥語東風。</text>
<title>蓮峰書齋。與諸君敲韻得來字同賦。</title>,<text>秋蟬噪高樹。山戶向人開。草色幽雲濕。松聲細雨來。羣峰如揖座。流水自傳杯。歌笑歡平昔。晴天並馬廻。</text>
<title>雨後。李平叔 彥衡，宋永受，洪翼汝 鳳漢，鄭潤卿來訪。對菊呼韻。</title>,<text>西風疎雨度寒林。山鳥啼時有客尋。日轉矮墻秋更薄。雲生虗榻坐還深。碧梧窻下題新句。黃菊樽前見古心。數子不辭今夜飮。且將明月爲君吟。</text>
<title>臨津船上。口占奉寄宋百順。兼示鄭潤卿。</title>,<text>野店秋衾薄。酸醪不計錢。馬行明月下。木落古山前。曙色霜垂地。寒聲鴈度天。丹楓蕭寺約。獨上大江船。</text>
<title>滿月臺</title>,<text>輦路封苔碧。毬庭墜葉紅。白雲生亂礎。何處正陽宮。</text>
<title>松都志感</title>,<text>前朝軒冕尙遺村。靑圃銀釵捴女孫。採得滿筐歌又哭。寒鴉飛上大平門。</text>
<title>劉村隱旌閭。次吳學士 瑗 韻。</title>,<text>亂國亦人國。誰非有母人。綱常歸里巷。鐵鉞可簪紳。後代稱能子。當時棄此臣。丹閭照泉下。空谷霈恩新。</text>
<title>悲瓠子詩。作河渠書。科體</title>,<text>河之决兮民爲魚。河之塞兮田可禾。發萬夫兮當瓠口。功不成兮將奈何。衛人供薪薪不屬。淇園伐竹腰鎌多。大夫負將軍負。河邊木石秋嵯峩。苟能殺湍無傷畆。不必努力驅龍蛇。帝招河伯慇懃告。河伯不仁猶狂波。方知聖意不得已。不然何爲瓠子歌。瓠子之歌淚如雨。役夫盡力心無他。沉白馬投玉璧。厥功何必勞鞭呵。爲君取讀禹貢篇。猗歟盛德眞同科。小臣感激書汗靑。元封歲月傳無訛。疏河亦是艱難業。子孫毋忘宣房過。東自砥柱西酒泉。昔日滄海今桑麻。歌成廣推四海恩。百姓咸望年穀和。靈龜莫獻九疇圖。支祈已死安淮渦。河之水流不盡。瓠子之歌長不磨。嗚呼瓠子悲兮河渠作。後王但願監玆河。春洲遺稿卷之一</text>
