<title>以遠接使從事。留灣上。贈譯官還京。</title>,<text>爾到京城日。家應問未歸。休言歸早晩。只報寄春衣。</text>
<title>次權汝章 韟 懷李實之 春英 韻</title>,<text>去歲靑門驛。秋天同醉眠。今宵忽相憶。離恨集燈前。</text>
<title>題良才店壁</title>,<text>離家柏葉酒。作客橘花風。長路何時盡。西馳又向東。</text>
<title>熊化天使時。差都司迎慰使。及槎行分軸。以假御禮曹議參書塡。醉後戲題。</title>,<text>誰假誰不假。假也獨吾吾。天地本是幻。贗無眞亦無。</text>
<title>題玉上人軸</title>,<text>醉人已自睡。敲門僧亦煩。得詩有何好。無言還有言。</text>
<title>橫城逢趙汝修 誠立</title>,<text>雉岳山中雪。因風點客衣。逢君半日話。沈醉却忘歸。</text>
<title>爲覲老親行向醴泉</title>,<text>途經九折坂。爲戀三春暉。萬事不如意。誰憐行色微。</text>
<title>海村卽事</title>,<text>撥卷從眵病。停杯爲肺萎。無眠中夜坐。剩誦十年詩。其二后土乾何日。春霖歎此時。乖龍合鞭背。天老倦刑施。</text>
<title>題安山農舍</title>,<text>窓外天池闊。眼前雲岫低。此生不牢落。隨處便安棲。</text>
<title>小姨辛氏婦。爲舅製繡枕。乞詩題之。</title>,<text>作德知心逸。完神覺道通。任將榮落事。都付呂仙翁。</text>
<title>題顧氏畫譜 一百八首</title>,<text>興移榻未移。虛徐臨絶壑。非關怨遙情。有待乘黃鶴。右顧愷之世衰邪說作。畫師焉足誅。奈何鵝湖學。亦與吾儒殊。右陸探微虎暴物莫如。僧乎胡取伏。倘存相傷心。蜂蠆能作惡。右張僧繇海嶽雲煙開。金光爛相屬。凌波不用杯。擧手承朝旭。右顧野王壺觴列碕岸。歡笑妻兒同。江外應多浪。汀回此少風。右閻立德暫駐芙蓉車。波恬紫海水。阿母別千年。忽逢西來使。右吳道玄烘熱厭脩簷。登臺展淸眄。爽氣松陰來。何勞搖大扇。右李思訓蘆葦長復短。波瀾仍漸微。輕舠正好放。水閣早須歸。右王維可憐逸群足。何事繫終朝。試就長途騁。驊騮氣詎凋。右韓幹雄雌相逐呼。衆雛前嬉弄。旣辦聚族肥。肯羨無隣鳳。右邊鸞爲是果幽期。未怕溪橋危。門無童子候。誰報主人知。右關仝綵禽枝上集。繁英春意闌。阿誰恐驚去。不敢捲簾看。右黃居寶有量隨榼觚。寧論賓主位。如非竹林徒。定是衢尊醉。右閻立本山郭繚魯顚。千颿其下駐。操舟愼勿疏。風浪無晨暮。右鄭虔半落天外山。洪波接平楚。遙指長安途。浮雲迷處所。右李昭道隱士屛風疊。天紳懸瀑垂。定知絶境下。難着徐凝詩。右荊浩日暮飯牛歸。柳下前村路。蓑衣猶在身。知有朝來雨。右戴嵩野鵲鳴相和。山鷄錦翼齊。靜看他自得。爭羨翠籠棲。右黃荃西遊聊此憩。貝樹高陰涼。剩有琉璃鉢。臨淵馴毒龍。右宋仁宗苽子有甘液。微蟲聖得知。早薦金盤上。誰言獻御癡。右宋高宗山腹纔收迹。蠻奴翦剔初。靈心能守信。擾術不關渠。右李公麟抱石木根古。低地叢篁幽。倘許此間坐。淸景詩中收。右郭忠恕空谷百川會。飛流瀉石矼。携筇訪溪友。松桂掩寒窓。右范寬雪嶽玉屛開。城譙暝鍾響。興破玄冥威。詩工驢背上。右郭煕郞住柳堤東。兒家花嶼北。佳期小舟來。隔樹遙相識。右趙令穰政醫俗士病。此君何可無。一枝意已足。淸風來座隅。右蘇軾軒楹隱石林。嵐翠觴筵滴。童子出門看。溪橋有來客。右僧巨然山勢何時斷。湖波此夜平。歸舟移棹晩。江客久相迎。右米友仁絮亂白門店。煙迷蘇小家。相望湖水闊。幾許惜春華。右馬和之鱗甲挾雷雨。變化神功通。在人不可測。山東隆準公。右陳容悲臺最蕭瑟。慈竹不成叢。集枯有寒雀。無意逐雲鴻。右李迪竹塢與水檻。摠愛淸無塵。坦腹濯足者。翛然還可人。右蕭照勞我苦多方。幻泡眞寄也。驅驅逆旅間。誰是長年者。右李嵩散步淸宵闌。提壺小童在。仰見月輪孤。還憐金瑣碎。右馬遠罽席承禽戲。携將替獻琛。皇朝賤異物。徒爾貢誠深。右陳居中主翁好看客。書畫資新評。儘佳大郞在。甘旨自經營。右顧德謙小閣駕奔湍。淸陰松桂寒。閒中無箇事。相對兩黃冠。右董源城郭雲煙裏。江湖圖畫中。蘇堤歸興晩。殘照半天紅。右李成草軟沙仍暖。閒眠雲水隈。元無稻粱意。鷹隼莫相猜。右趙昌曉色侵湖城。宿雲猶未動。千門晦明中。幾許牽情夢。右米芾羅衫坐來薄。飛閣多涼風。回頭語侍女。不須團扇功。右趙伯駒國香久聞名。花葉誰堪辨。優孟叔敖間。猶憐楚畹面。右趙孟堅臘雪行消盡。無由健步移。依然竹鑪畔。庾嶺舊時姿。右楊補之江樹起西風。葉葉秋誰數。輕帆陣馬來。極浦迷寒雨。右李唐翠嶂雲舒卷。滄江風簸揚。相邀石壇上。爲爾奏峨洋。右楊士賢浴兒以溫湯。要在除塵垢。長要潔其身。父母心皆有。右蘇漢臣密竹織成翠。孤松龍作鱗。紅樓悵望久。雙雁上秋旻。右劉松年蓑笠跨牛去。犢兒隨母牛。前村酒須索。秋秫向來收。右夏珪曾聞辟世者。燁燁療其飢。我欲此間去。淸時猶茹之。右馬麟支許存深契。何妨素尙殊。香廚有供具。發性是醍醐。右趙孟頫湖畔仙棋破。維楊貢篚盈。寧輕伯夷行。偏感陸生誠。右魯宗貴天閑馬盈億。當御獨奇才。七葉秺侯貴。初從養牧來。右趙雍奇峯天骨瘦。古木春意萌。孤筇指茆屋。石磴誰相迎。右黃公望何處送遐矚。超然江上臺。高空印明月。蘋末淸風來。右吳鎭紅樹秋容淡。滄江晩色宜。吟中幽興在。舟去未嫌遲。右王蒙點漆葉心實。匀圓寒露成。摘取潤枯肺。豈徒喉吻淸。右吳瓘江送蘭舟穩。人驚水鳥廻。夜霜知太重。汀樹錦成堆。右方壺誰道物無知。羔兒跪受乳。童子且放雛。慈烏能反哺。右商喜淇奧渾閒事。丹靑意自新。顧園何必到。烏几日相親。右王紱鬼吏縳鬼圖。見之堪怖慴。明知地獄中。自有小人入。右戴文進伏兔望月兔。雪天圓月時。如何樹間雀。獨宿不安枝。右孫龍爾非緊腦姿。定少鷹鸇志。莫是山鷓鴣。翔集湘南地。右林良意氣元相伴。顚崖老幹俱。誰能禁自獵。不受錦韝呼。右同人野蠶食野桑。誰看復誰守。自收日至功。不借羅敷手。右沈周竟日罩江魚。披蓑立蘆渚。機心物自知。鳧雁先飛去。右吳偉舟行柳陰裏。幔捲浪花中。壺觴許我共。塵表兩衰翁。右鍾欽禮柳絮因風起。才高謝女詞。巖間數叢玉。造化竟誰奇。右管夫人桃李成蹊徑。淸香不足珍。終誰托幽契。澤邊有騷人。右蘇長公琅玕生一叢。偎倚寒梅影。和鳴雙彩禽。得意媚淸景。右王淵飛翔四仞上。免被膠絲欺。且吟草間穩。近床人易悲。右錢選天地歲崢嶸。江山一色皓。定知獨釣人。不及開缸老。右倪元鎭樓脚揷湖水。嵐開山氣新。靜坐足淸意。孤舟何處人。右高克恭奇峯翠玉高。桂樹團淸影。長嘯倚孤巖。閒中白日永。右盛子昭山査絳實成。野雀來三箇。何待圓嶠菰。啄之腹始果。右邊景昭鞭馬上橋晩。泝流移棹忙。相期向何處。高柳護溪莊。右李在老節幾風雪。應經來鳳凰。孤標何處見。蒼翠後群芳。右夏昶溪水濯纓罷。相携巖上留。深林霜氣早。殷葉夜來秋。右陳喜旋磨篩白麪。幻出一天機。回斡無停裏。能成品物微。右杜堇齧果還飮泉。棲巖且嬉樹。暮四與朝三。狙公焉得賦。右陶孟學田間粟實垂。雀啄來相聚。驅嚇戒童頑。須知粒粒苦。右呂紀物重滿車箱。氷途牛力弱。推棰不能前。誰憐十指直。右周臣水國秋已深。村村紅樹繞。一聲漁笛高。驚雁群飛鬧。右唐寅曾聞鬼築垣。今覩理絲猿。善幻乃家事。吾師韓子言。右姜隱禾列名園植。開花野草傍。何妨稀粉蝶。秪自抱微香。右王穀祥欲過橫塘路。無梁不可渡。招招柳下舟。山日行將暮。右文伯仁携君石上來。蘿月還吾侶。童子莫遲遲。瑤琴可手語。右朱貞孚遠帆映天際。近檣依葦叢。今宵駐此宿。明發過淮東。右朱端風流月桂花。蝶知先斷魂。也有跌宕老。要與園公論。右陸治粉胸何處禽。來坐風枝弱。相思別樹雌。回首雲煙隔。右王一淸渚荻已秋花。河南亦非暖。好去向衡陽。成行莫相斷。右張珍爾釣有何餌。手勞魚則無。看取滿山雪。不如歸擁鑪。右文嘉畫手惜名花。見遺詩史上。揮毫作游蜂。爲灑無香謗。右陳栝着身葉舟上。垂綸江水深。且此寄漫興。取魚非我心。右董玄宰水仙與梅蕊。相倚鬪嬌嬈。物色休輕辨。曾看雪裏蕉。右孫克弘苔蘚盤陁石。坐來如匡床。寄形古木下。遊神何有鄕。右文徵明釣罷棹船廻。汀洲日已暮。歸鴉亦天機。一一投江樹。右謝時臣菊英當夕餐。愛此淸香臭。不必黃金花。採採盈衣袖。右陳淳維舟午眠足。翠壁松陰多。應知睡鄕裏。解唱定風波。右仇英蘆葦秋江空。扁舟還落手。定知張季鷹。唯愛生前酒。右蔣嵩頭上深簷㡌。身邊紫褐裘。醉吟驢背穩。虐雪不須愁。右張路香雪一枝雨。烏衣嬌語新。頻來君莫怪。曾慣去年春。右魯治溪灣恰揭厲。驅馬馬蹰踟。顧語兒勿怕。大奴能負兒。右錢穀深樹一家村。溪橋兩三客。點易有幽人。全稀出門迹。右沈仕澗畔數株松。婆娑有何意。來往一枝筇。幽人本無事。右莫雲卿野黍有垂實。本與花叢別。鳥來亦何心。只愛繁英纈。右周之冕誰截緣雲直。猶存半死心。無人賞孤節。來噪任山禽。右范叔成倚竹丈人淸。攀梅小童好。佳境倘相邀。金壺共我倒。右王廷策猗蘭本不鋤。自在幽石側。未害竹君親。誰能翦荊棘。右馬秀眞</text>
<title>夏日。內曹入直題壁。</title>,<text>畏日坐看晩。層城生夕陰。微涼蘇肺氣。不必問梅林。</text>
<title>贈朴僉知希賢</title>,<text>灣路通燕地。聯翩鳳詔來。相看非舊日。頭白有餘哀。</text>
<title>江亭卽事。喜朴德雨 潢 至。</title>,<text>岑寂本來好。雲煙聊自娛。佳人忽然至。明月滿江湖。</text>
<title>走答呂尙甫 祐吉 札</title>,<text>一雁過江至。故人情不疏。泥醉方成病。何須作報書。</text>
<title>夢中題僧卷</title>,<text>禪味孰自悟。苦海無涯津。不如且就我。安居修五倫。</text>
<title>對菊小酌</title>,<text>病後初開酌。山妻責萬端。聊成暫時醉。何忍菊花殘。</text>
<title>次謝陶齋 尹公昕 見送曆書</title>,<text>咄咄新年逼。看看舊物非。深情禮部在。書信不敎稀。原韻 幾度看新曆。何緣悟昨非。光陰嗟已失。猶占古來稀。</text>
<title>意不適。尋劉希慶家。坐松陰下呼酒有作。</title>,<text>古柏陰陰在。何人特特來。摩挲猶此手。千劫付成灰。</text>
<title>鄭子容 弘溟 臨行。有約不來。走筆邀之。</title>,<text>醉後參何在。江頭馬不來。今朝湖海別。幾許故人杯。</text>
<title>題龍灣畫屛</title>,<text>水草不知名。參差長復短。雙禽亦何心。尙戀魚蝦飯。其二雄雌相和鳴。竝枝猶嫌遠。集枯貴自由。金籠非所願。其三日暮無相伴。卑枝獨坐時。誰解回頭意。長思別樹雌。其四枝上査査噪。無情却有情。行人歸到早。軟脚酒須傾。</text>
<title>雲興途中</title>,<text>寒侵酒銷後。詩就馬遲餘。客意厭長路。何時歸弊廬。</text>
<title>寄贈金貳師 藎國</title>,<text>稀年人所賤。身世秪堪咍。如何遠行役。不見少年來。</text>
<title>次淸陰 金公尙憲 在瀋獄見寄韻</title>,<text>高懸天上月。照得幾人嗟。雁札猶無阻。原情奈爾何。原韻 萬事有前定。一心誰怨差。艱難與辛苦。命也可如何。</text>
<title>次領相北渚 金公瑬 寄示韻</title>,<text>倘有不慈者。定無君我悲。情鍾在我輩。却羡彼無知。原韻 今晨。哭送稚兒歸葬故山。錄呈。 以我今朝痛。知公去歲悲。玆懷誰會得。知者自能知。</text>
<title>南逸院前江漲水氷渡</title>,<text>七尺元無價。何論璧十城。春氷不下馬。自笑一毛輕。</text>
<title>宿龍泉館</title>,<text>朝發牛峯驛。龍泉始卸鞍。夜深人語靜。和夢聽秋灘。</text>
<title>百祥樓醉吟</title>,<text>夜邀從者飮。客興猶不孤。他年樓上醉。幾箇免非夫。</text>
<title>箕城對酒</title>,<text>鬲縣不曾數。江天鶴可招。瓊漿在玉椀。直欲渡藍橋。康天鶴。以善釀。名於箕城。</text>
<title>送林東野 堜 還鄕</title>,<text>柏府亦何好。塵埃人沒頭。叢梅待君笑。政好折爲籌。</text>
<title>題畫扇張翰江東去</title>,<text>孤帆去已遠。明月自相隨。東洛曾無夢。江南雁與期。</text>
<title>淸明有感</title>,<text>風雨淸明節。行人魂斷時。繁華無處所。依舊柳明眉。</text>
<title>題辛未曆</title>,<text>舊曆此成客。明朝天地春。長年綵衣舞。兼作祝堯人。</text>
<title>江樓月夜。與鄭畸翁子容聯句。</title>,<text>眼下江湖白。鶴谷 樽前風月淸。畸翁 厭厭不辭醉。鶴谷 直欲到天明。畸翁</text>
<title>偶吟 以下補遺</title>,<text>少日風波畏。風波亦已多。春宵睡足處。夢唱定風波。</text>
<title>詠趙生 洪原官妓</title>,<text>解識朝陽鳳。當時衆目盲。窮鄕有此女。通塞莫輕評。</text>
<title>避亂漣川。有感而作。</title>,<text>寒女鳴機瀉淚頻。撲天風雪夜來新。明朝截與催租吏。一吏纔歸一吏嗔。</text>
<title>原從錄券來到</title>,<text>山河餘誓及閒身。再拜洪恩拱紫宸。從此直寬三犯累。獵歸那怕灞陵嗔。</text>
<title>次遠接使月沙 李公廷龜 獨坐無聊口占錄奉諸君求和韻</title>,<text>戒酒時時失自持。逢場不覺㡌簷欹。應知此味妨調養。只倚微酣且詠詩。其二故國纔從夢裏回。尺書還見漢濱來。遙知無恙寒梅樹。臘後南枝半欲催。其三跌宕淸狂憶少年。黃金結客醉壚邊。如今舊習消磨盡。擬向空門學老禪。</text>
<title>次遠接使正月三日大雪韻</title>,<text>移梅健步恨無人。漫把深杯坐錦茵。可是天公能解事。六花裁作滿林春。</text>
<title>鳳山。次從姪定州牧使海峯 洪公命元 韻。</title>,<text>甑縣京城正兩當。西馳心事此便忙。囊無一物寧羞澁。好佩金魚拜北堂。原韻急雪獰風不可當。羸驂那解此行忙。鳳山老守能看客。獸炭華燈候畫堂。</text>
<title>百祥樓</title>,<text>雲學別愁來黯黯。水同行客去悠悠。高樓未覺朱炎熱。窓雨蕭蕭夜似秋。</text>
<title>龍灣秋柳</title>,<text>塞柳光陰已報秋。病枝疏葉不禁愁。如今緃被佳人折。爭耐征夫不肯留。</text>
<title>題華表柱</title>,<text>當年風翮九霄飛。古柱寥寥不復歸。莫是老仙塵想絶。人寰來往悟前非。</text>
<title>嘲巨容。用其韻。</title>,<text>蘇黃豈可易言之。高論須休且自卑。寸木岑樓知本末。方能免得後人嗤。</text>
<title>譴豚兒瘧鬼</title>,<text>怯膽先墜桓石虔。游魂逬散小陵篇。偏欺小子眞無勇。水帝孱孫亦可憐。</text>
<title>峒隱 李公義健 挽</title>,<text>虹貫中天處士星。孤雲一鶴去冥冥。百齡人事休煩說。滿目風塵戰血腥。其二肯着胸中一點塵。全歸不愧百年身。林宗有道龐公德。此世無由見若人。</text>
<title>漫興一絶。奉寄白沙 尹公暄 令几。蓋追昔年行樂之餘。</title>,<text>春風曾聽渭城詞。夢到壚頭醉幾時。却被雲車引歸路。南樓明月任盈虧。弊道有蓬萊山。令州有迎薰樓。故用織女，雲車，南樓，明月等語。</text>
<title>海村。次壁上韻。</title>,<text>濱海無村酒可賖。杖藜隨意坐汀沙。微茫極浦鴻飛處。欲辨歸舠眼已花。其二春盡林花未報殘。此時幽興在江干。鞭驢趁就隣翁酌。小雨沾蓑作晩寒。其三少時豪氣劇奔虹。斂退年來萬念空。偶就新詩還自笑。竹窓濃睡可閒中。其四春雨絲絲亂眏空。烏衣築壘喜泥融。尋花問柳眞多事。坐檢書籖一室中。</text>
<title>李鳳山 郁 挽</title>,<text>東平家法袁公額。篤行淸標有自來。泣血三年神所勞。一生羸疾未爲災。其二遇事無疑迎刃竹。終然符契不參差。龍蛇違難高明見。籠鐵全宗未是奇。其三鹿門樓遯曾成約。蟬蛻塵寰忽返眞。已判悲歡輸一夢。不堪天地寄孤身。</text>
<title>醉後。湖堂餞席漫成。</title>,<text>蓬萊亭壓漢江濱。曾共枚鄒醉錦茵。萬死風塵頭已白。秪今虛作路岐人。</text>
<title>醴泉郡齋。贈大哉上人。</title>,<text>龍門僧訪郡齋寒。說道平生不出山。自笑從前秪爲眼。蓬萊曾踏萬峯還。</text>
<title>寄玄翁 申公欽。一號象村。 兼送鰱魚 玄翁。時在金浦。</title>,<text>不用寒暄一紙書。深情看取北來魚。春風擬趁桃花浪。理得扁舟問索居。</text>
<title>寄謝韓平君 李慶全</title>,<text>無多酌我我知狂。自愛荷花送晩香。席上不知京兆貴。摧敲兼是酒成鄕。</text>
<title>尹白沙家酒席漫題</title>,<text>花枝欲動耐春寒。百草新生節已闌。自信輸贏終一局。枕邊甘睡是邯鄲。</text>
<title>戲贈宋公牧 興周</title>,<text>當時民吏去思多。幾許功程費琢磨。堪恨使君遺愛少。扁舟只載兩靑蛾。</text>
<title>贈龍泉老馬頭白萬進</title>,<text>當時從事未生鬚。醉騁驊騮爾輒扶。三十年來相見地。吾豪爾健一分無。</text>
<title>過駒峴</title>,<text>水日東流我日西。關雲塞草望中迷。明朝江上誰相待。沙渚飛禽自在啼。</text>
<title>呈遠接使北渚諸公</title>,<text>北斗聲名遠接使。西門鎖鑰白沙公。非文非武洪迎慰。秪合閒眠浿館中。</text>
<title>走筆。答簡丁士推。名好恕。方以黃海兵使伻問。故戲答。</title>,<text>客裏光陰劇水流。故人書到慰羈愁。新安見說多彈鋏。鐵甕非關一笑留。</text>
<title>詠史</title>,<text>石家天地石相如。十萬橫磨計亦疏。已是胡兒頭髮燥。函關莫說帝王居。</text>
<title>江都</title>,<text>錦帆何事戀楊州。惆悵仙居舊好樓。鼓角一聲催暮色。此時那復得無愁。</text>
<title>趙德山 涑 母夫人挽</title>,<text>山南家法世爭推。白燕巢梁歲幾移。泉下精神知不昧。也應相敬案齊眉。</text>
<title>積城途中</title>,<text>遠山送了近山迎。去似無情來有情。他本於人眞不管。依然一念自何生。</text>
<title>金生英敏妻挽</title>,<text>桂花無實早飄零。笙鶴歸程接杳冥。留與珥簪藏底處。鷺津南畔數峯靑。</text>
<title>酒間思東岳。李公安訥 示趙得仁。</title>,<text>少年常事滿金觴。老去誰牽此興長。玉節河關未牢落。吾通犀帶掛荒涼。</text>
<title>走答金大司成廷叟 壽賢 札</title>,<text>故人書札慰羈孤。莫怪從前報答無。鷗鷺卽今方結好。鳴珂不用汚江湖。</text>
<title>送朴德雨赴靈光縣</title>,<text>黃金爲注莫須論。珥筆腰符摠聖恩。魚榷鹽官在努力。未應回首樂遊原。</text>
<title>鄭同知 勝 挽</title>,<text>羈靮公山雪涕同。時淸仍復各西東。九年未作團欒會。黃壤先埋五十翁。</text>
<title>奉寄李牧使 楘</title>,<text>雲門奏罷別離頻。湖外歸來滿面塵。一水盈盈終脈脈。暮天風雨正愁人。</text>
<title>李進士 積 挽</title>,<text>老蚌生珠箇箇明。豈料埋彩數年幷。情鍾中表知多少。每向君家淚不晴。</text>
<title>許陽陵子賀 䙗 後妻父柳生挽</title>,<text>平居無毀當佳名。半百施施了此生。尙賴門楣勳業在。吉凶營理摠深誠。</text>
<title>報淸陰問札</title>,<text>春雨依微春尙早。王孫去後生芳草。朝來柏酒解醉人。萬事如今已潦倒。次韻 淸陰白首歸田苦不早。田園松菊皆荒草。獨憐門外石頭泉。依舊淸涵月影倒。</text>
<title>戲謝朴德雨</title>,<text>翁常眠早否耿耿。君到斟時吾睡鄕。餘瀝猶堪共人醉。甕間難辨得銓郞。次韻 朴德雨坦腹東床二十霜。無何日飮酒爲鄕。傍人爭笑甕間醉。吏部門生吏部郞。</text>
<title>謝松都吳經歷 端 送蟹</title>,<text>烏臺長憶舊聯翩。酒興隨年漸索然。左手不空知厚意。奉常若到卽成顚。</text>
<title>嘲醉楊妃菊東傾</title>,<text>太眞本自出西都。誰使戲了東膨胡。至今回面向渠笑。撚箭老郞眞是愚。</text>
<title>在押鷗亭寄人</title>,<text>老人情願本區區。饞口纔應飽腹腴。今日臨淵空悵望。蹙蔬安用截江須。</text>
<title>用前韻</title>,<text>豈有文章動八區。秪今於道未嘗腴。歸來狼狽吾何歎。上水虛舟本自須。</text>
<title>卽事</title>,<text>闌干一曲俯平湖。不分驚瀾起浴鳧。拍手笑來飛散盡。月明山水更如圖。</text>
<title>奉送金中丞 世濂 左遷玄風縣</title>,<text>彗掃文昌示謫章。湖堂學士半炎荒。此翁自笑元無與。夢罷南柯病在床。</text>
<title>人日有懷。寄淸陰。</title>,<text>花柳街頭欲弄春。郊居漫興更淸新。可憐當日題詩寄。只在東西南北人。次韻 淸陰悠悠六十四年春。世事紛紛幾度新。榮辱是非渾似夢。只今林下一閒人。</text>
<title>延平府院君 李公貴 挽</title>,<text>大路初從長者尋。向來王霸揣摩深。江河一曲寧容議。空洞終然是赤心。其二有大勳勞國重臣。皇天見餉福禧純。平生公耳無餘事。臨絶諄諄語更眞。</text>
<title>送安東宋判官。希建 仍寄示府伯。</title>,<text>老友今爲通判去。少年知府待何如。秋光山色休敎賦。拜起須寬禮法疏。</text>
<title>趙通禮 景禛 母夫人挽</title>,<text>欠却百齡只七算。一非爲少兒郞賢。萬事人間無不足。地仙今去作天仙。</text>
<title>金同知 德謙 挽</title>,<text>平居孝友世爭稱。文藝專場博學登。最是補天勳伐在。不曾開口若無能。</text>
<title>甄城令挽</title>,<text>重德宗英有順孫。封章直氣動乾坤。淸朝新渥官銜化。未耋先驚就九原。</text>
<title>安光陽 湜 挽</title>,<text>隣竝情同骨肉親。儒家氣味武人身。容顏未暮歸泉下。碑口空傳一縣民。</text>
<title>謝玄風守金道源 世濂 寄扇。仍以淸香一封。</title>,<text>淸風來自嶺南陬。爽氣能驅暑氣收。滿眼氤氳長想處。篆煙供詠郡齋幽。</text>
<title>贈盧勑使 惟寧 管下張國武</title>,<text>謹呈拙句。以寓景慕之意。仍奉日本劍一口。豈云贐儀。動裏方看靜者情。翛然一榻有餘淸。囊無些物寧羞澁。剩得東人識盛名。</text>
<title>贈鄭學士 致和 出佐關東幕</title>,<text>洞庭波浪渺無津。愁殺津頭倚棹人。萬二千峯歸脚底。多君行色出風塵。時因議禮。臺閤被譴者甚多。</text>
<title>卽事。仍示命一。</title>,<text>秋氣先侵薜荔墻。眼中蒼翠便紅黃。衰人晩興將何托。一詠唯堪把一觴。其二骨骼如今似堵墻。九方何用辨驪黃。功名鍾鼎元非分。斷送殘年酒滿觴。</text>
<title>苦雨</title>,<text>彌月淫霖九土濃。冥茫宇宙一雲封。人間爽塏無從覓。願住崑崙上上峯。</text>
<title>九畹 李公春元 挽</title>,<text>精鍾奎壁鶴鸞姿。不數元和以後詩。政坐中年玄晏病。未敎官位到台司。</text>
<title>李龜村子淵 溟 不知吾已遞本兵。簡示備局事。走筆戲答。</title>,<text>引疾曾辭大司馬。銜杯方作飮中仙。已麾幾箇門前客。多事何人問備邊。</text>
<title>朴判官 由新 挽</title>,<text>隨行燕路橐裝空。喜爾能存家世風。一障未乘身遽化。如今始信命途窮。</text>
<title>次陶齋韻</title>,<text>四十年前契託深。如今雪壓兩邊簪。間中忽寄黃花句。撩我詩情自不禁。其二宥密經筵摠不宜。此身端合着巖扉。何人物外堪携手。所歷年來苦厭機。</text>
<title>李監司 景容 挽</title>,<text>雁序居中馬氏常。翁歸文武擅周行。人生未老隨黃壤。如昔慈親在北堂。</text>
<title>次東淮 申公翊聖 題湖亭壁上韻</title>,<text>簪紱縻人仍暮年。中間憂病奈相連。江湖三載留逋債。高枕吾廬一嗒然。</text>
<title>務寧君 朴瑺 挽</title>,<text>先登賈勇贊中權。破賊功成義烈全。大樹摧來部曲異。鎭留塋塚象祈連。</text>
<title>李梄挽</title>,<text>魚稻鄕中一酒民。頹然閒放任天眞。舒州力士元終始。土木形骸肯自珍。其二憐爾瑤環自晬時。乃翁宜有保家兒。誰料無嗣仍無壽。頭白雙親哭子悲。</text>
<title>宋參議 克訒 挽</title>,<text>最愛壺山一味眞。世間交態白頭新。如何長德無遐壽。誰叫天關訟惡神。</text>
<title>金同知 尙寯 挽</title>,<text>先朝近侍幾人存。公復長辭就古原。泰始蹇終還物理。交親唯有淚成痕。</text>
<title>遞與淸陰大硯仍寄</title>,<text>髫齡魚隊恰三人。一歲纔差午未申。先後文衡歸迭秉。方誇奇事不曾頻。次韻 淸陰衣鉢相傳我輩人。楚咻那免聽申申。東隣更有屠龍手。盛事應知作許頻。煙霞石室老山人。縛束簪纓走卯申。慙愧漁樵舊徒侶。寄書嘲我往來頻。</text>
<title>次鄭子容韻</title>,<text>身名不用大江流。旅泊誰憐度一秋。終始汾陽心有契。煙波孤負五湖舟。原韻炎天快閣俯長流。蘋末風生爽似秋。驚破午眠時縱目。滿江煙雨一漁舟。</text>
<title>赴虜陣望江華</title>,<text>君臣寄命一城中。輕重誰分孝與忠。時向長圍西極目。羨他歸翼下遙空。</text>
<title>洪宜寧 百順 挽</title>,<text>虹貫江南處士星。廣陵茅棟掩雲扃。吾宗德業將誰繼。箇箇賢兒有典刑。</text>
<title>李僉知 安訒 挽</title>,<text>醒醉同來五十春。君家兄弟摠天眞。酒壚詩社皆零落。無賴人間一老身。</text>
<title>過永安都尉 洪公柱元 宅</title>,<text>秦樓煙霧當時客。幾許留連醉吐茵。門巷卽今車馬絶。沁園芳草解傷神。時永安。有不安事。杜門云。</text>
<title>詠壁畫</title>,<text>堤上平林巖上松。輕風不動水溶溶。舟中正着吟詩興。一抹晴雲帶小峯。</text>
<title>權判書 縉 母夫人李氏挽</title>,<text>榮落乘除異始終。乾坤何限暮途窮。阿奴幸是傳家業。事葬無違祭祀同。</text>
<title>試武訓鍊院。有懷錄奉分沙李判樞 聖求 台案。</title>,<text>郊居長望隔城闉。役役勞生奈此身。芻酒網魚他日約。西風落木正愁人。次韻 分沙靑門草屋迥都闉。黃閣風流許國身。一日三韓歸壽域。溪魚村酒付閒人。</text>
<title>復用前韻</title>,<text>壇宇寬平不設闉。午橋莊裏着閒身。林園勝事休耽賞。何限窮閻望哺人。</text>
<title>李都事 元梁 挽</title>,<text>材用公家巨細周。奈何時命不同謀。年光五十靑衫盡。成佛名徒舊榜留。</text>
<title>尹錦山 天衢 夫人朴氏挽</title>,<text>貂蟬官位所天尊。蚤歲恩封下九閽。一疾無端粱報熟。稀年重鼓漆園盆。</text>
<title>灣館曉起。有吟題壁。</title>,<text>風力衝窓萬弩齊。獨眠人似一鷄棲。城頭曉角寒聲咽。鴨水西邊落月低。</text>
<title>送曹學士 文秀 出守高城</title>,<text>山水高城天下無。仙才太守綰腰符。金剛萬二千峯玉。故作長屛郡舍紆。</text>
<title>金司藝 知復 挽</title>,<text>嶠南人物日凋殘。此送丹旌出漢關。中表情親兼意氣。雪風吹淚滿衣斑。</text>
<title>贈關東方伯李天章 明漢號白洲</title>,<text>庚戌初冬罷使旋。楸灘相踵後三年。君今卅載尋前路。也識東村不乏賢。</text>
<title>贈關西李節度顯達</title>,<text>暫輟行謀細柳營。主人看客荷深情。老翁罷病無多酌。少日能傾百罰觥。</text>
<title>柳檢詳活挽</title>,<text>自從寬法許歸田。萬事冥心度歲年。才藝不爲人所賞。遺篇只與子孫傳。</text>
<title>謝南原蔡府伯 裕後 簡帖茶封之寄</title>,<text>病來人事久相疏。況復如今斷報書。唯有茶甌全氣味。度喉依舊太行車。</text>
<title>贈義州老妓安介</title>,<text>四紀重來獨斷魂。繁華陳跡共誰論。村婆尙喚三從事。不識人間上相尊。</text>
<title>贐石室行 淸陰一號</title>,<text>十年磨礪劍花明。月窟崑崙老氣橫。從此大名垂宇宙。蚍蜉身世愧吾生。</text>
<title>安州席上走筆。送陳奏使。</title>,<text>天涯送別足沾巾。彼此同爲許國身。南去北來人自老。更兼殘臘迓新春。</text>
<title>更用前韻。附羅中使之行。寄瀋陽陳奏使。</title>,<text>初服如今具角巾。早將茅棟庇閒身。歸途莫遣生芳草。磧裏元來未有春。</text>
<title>尹翊衛 元之 挽</title>,<text>尋常慙負撫孤情。逝水如今更可驚。寡婦諸兒何處託。新墳況是遠先塋。</text>
<title>詠外孫朴世柱盆梅</title>,<text>梅蕊中春始發開。主人西去未歸來。淸香獨嗅還怊悵。喚酒墻頭倒一杯。</text>
<title>淸陰夫人挽</title>,<text>年來世變不堪陳。種種憂愁惱此身。精感山頭一片石。西河館裏未歸人。</text>
<title>崔司藝 基銆 挽 鄭八溪宗榮之外孫</title>,<text>恬退家風宅相傳。休官一臥斷塵緣。襄陽耆舊今餘幾。湖海雲煙似往年。</text>
<title>李察訪 敬培 挽</title>,<text>萬事何關曠達風。額庭寧獨似袁公。黃壚一霎華胥夢。化了人間六十翁。君外王父李三宰。一生淸高好酒。公儕友以詩嘲之曰。萬事何關客。唯看酒一杯云。</text>
<title>李判書 顯英 挽</title>,<text>飮氷當日出西關。誰謂征車去不還。忠信可行徵聖訓。畏途前歲試龍灣。</text>
<title>東城君 申景禋 挽</title>,<text>兄弟功名振一時。九原歸去忽相隨。長城掃盡無餘堞。異日邊頭更倚誰。</text>
<title>次安文成公畫像贊卷中韻</title>,<text>沿回洙泗遡遺風。留着光儀繪素中。要識百年尊廟貌。生平衛道有全功。</text>
<title>題劉松年觀蓮圖後</title>,<text>妙畫淸詩入眼新。古今人事重傷神。荷花桂子東南勝。惹起當年六足塵。淸兵入關內。得畫軸以歸。具僉樞鏊在瀋。厚價易之携來于東。</text>
<title>申僉知 景祐 挽</title>,<text>五十年前託契親。憐君心事一天眞。八旬今日光陰盡。似我悲傷更幾人。</text>
<title>寄沈判書子順 諿</title>,<text>癸未二月二十七日夜。夢遊楓嶽外山。宛然庚戌秋舊事。覺來思之。當時蠟屐之伴。都已化去。在世者。唯老兄與吾耳。感悵之懷。不能自已。吟成一絶。寄呈。山影樓中坐嘯餘。百川橋上數游魚。塵寰三十五年夢。兩箇禿翁遼鶴如。</text>
<title>爲金大諫 光炫 題唐伯虎畫帖</title>,<text>畫裏幽居興已翩。欲將身世寄林泉。江南水竹非無地。奈此塵羈七十年。</text>
<title>李領府事 聖求 挽</title>,<text>世路機關不入心。休休長自任疏襟。近功細利紛誰數。元氣初無跡可尋。其二每一相逢意豁然。時添豪興酒杯牽。明徵福善今冥昧。脩短無因問上天。</text>
<title>光山令挽</title>,<text>同庚同里少相憐。晩託婚家意更專。好施平生豪氣是。傷心一病卽重泉。</text>
<title>許利川 僩 挽</title>,<text>氷蘗曾無忝乃公。鷄刀纔試暮途窮。奉天城下同危事。懷舊沾襟獨此翁。</text>
<title>夫人亡後翌日。愴感而作。</title>,<text>天道寧論政此時。鰥鰥情事訴誰知。君歸泉下無窮樂。諸子諸孫滿眼嬉。</text>
<title>寄李判書汝省 景會 令公</title>,<text>晨昏幾許阻嚴城。烏鳥誰憐反哺情。唯有春來新雨露。稟生無物不敷榮。次韻 汝省春來喜氣滿宮城。獨抱離違寸草情。雨露風霜皆有意。靜觀群品任枯榮。</text>
<title>具監司 鳳瑞 挽</title>,<text>材具文華動一時。奉公誠節豹留皮。二南頌起關西闋。還勝羊公峴首碑。</text>
<title>長川君黃縉挽</title>,<text>父子同時策大功。黃金橫帶聖恩隆。長安旅枕驚粱夢。丹旐翩翻過漢風。</text>
<title>淸陰自瀋還贈之</title>,<text>平原太守顏眞卿。長安天子不知名。蘇武歸來典屬國。顯忠誰道漢恩輕。</text>
<title>驟雨卽事</title>,<text>飛雨看來壁面光。小軒誰許送微涼。竹罏茶鼎嫌煙鬧。汲取新泉當玉漿。</text>
<title>贈順宮侍兒禮娘落髮入禪</title>,<text>淨洗紅粧脫綉裙。袈裟直拂石壇雲。秋來嶽寺多紅葉。莫寫閒情惹世紛。</text>
<title>三月晦日雪 以下補遺</title>,<text>千林穠艶趁佳期。靑帝方誇造化奇。勝六自慙無好手。強將瓊屑壓柔枝。</text>
<title>丙子亂後。坐豚兒家有感。</title>,<text>此翁心事竟誰憐。天若有知應感天。庭院寂寥人去後。白葵花發舊堂前。</text>
<title>次遠接使月沙政上人詩軸韻</title>,<text>少年豪氣太乘陵。萬事人間謂己能。懶慢如今從粥飯。閉門終日看傳燈。</text>
<title>次遠接使獨坐無聊口占錄奉諸君求和韻 共十首。三首見上。</title>,<text>早知世事互乘除。勞極方思舊靜居。牢閉雪窓烏几淨。一冬深坐只看書。其二眯眼風沙塞日昏。病身全失黑貂溫。邊城最是驚心處。鼓角聲中早閉門。其三莊周蝴蝶摠非眞。擺落何人出世塵。漸喜比來機事息。虛舟泛處便安身。其四羈愁千緖繞離腸。坐對寒燈覺夜長。幸得慈闈安穩信。細觀來札置前床。其五關外遠遊驚此身。隔江遼戶是比隣。荒邊亦自存風俗。令節杯盤餉旅人。主人有酒欲餽云。故及之。其六賓館雖敎食有魚。枯腸秪是慣畦蔬。西州此日開樽處。政憶長安飣綠菹。其七驚聞朔吹夜翻江。端坐無眠對小缸。客子孤衾元冷落。莫敎寒氣透疏窓。</text>
<title>次遠接使正月三日大雪韻 共二首。一首見上。</title>,<text>春寒全不讓冬寒。顓頊嚴威尙未殘。滕六似應誇富貴。玉樓銀闕眼前看。</text>
<title>次東岳洪陽途中寄示韻</title>,<text>當年醉㡌任欹斜。宴坐蕭然送歲華。滿目塵埃風色惡。無人折得舊黃花。原韻落日西風雁陣斜。驛亭回首望京華。行人去後重陽近。共向誰家泛菊花。</text>
<title>天印上人軸中。次石洲韻。</title>,<text>卷裏詩篇獨自留。飄然過雁長空去。人間今日酒壚春。天上玉樓是何處。</text>
<title>李鳳山挽 共十首。選五首。三首見上。</title>,<text>牛刀未試非無地。雄府咸興半刺翔。老吏折奸元帥喜。一時旗幟頓生光。其二姻婭非關情昵昵。直緣臭味更須親。相逢一笑無他語。三十年來此意眞。</text>
<title>己未二月初二日</title>,<text>當日龍髥未及攀。十年松柏掩喬山。春風更此傷心處。故老何人涕淚潸。</text>
<title>感懷</title>,<text>古今治亂任天公。嘷犬鳴鷄一夜中。睡起小窓伸脚處。滿城無奈雨兼風。</text>
<title>李承旨 德溫 挽</title>,<text>縱靶靑冥苦不長。晩隨魚稻落江鄕。稀年日月閒消盡。客土孤墳故舊傷。</text>
<title>朴四宰 東善 挽</title>,<text>澆漓衰俗獨全天。見義無難輒直前。夙昔常欽仁者勇。今朝有淚徹重泉。</text>
<title>走筆。謝驪牧李文伯送魚。</title>,<text>錦鱗三箇帶書來。太守休言宦味薄。籌邊無策素餐翁。幸免今朝負此腹。</text>
<title>黃州道中</title>,<text>飢烏啄雪故低飛。咽咽幽泉凍響微。久客經年歸可喜。時危涕淚自霑衣。</text>
<title>流寓平壤病臥。書示內兄柳淵叔。潚</title>,<text>淹速從爲客。行藏未有宜。肺萎初止酒。心弱更休詩。借屋三間窄。資身一策癡。唯當龍臥穩。不必要人知。</text>
<title>次遠接使月沙安城館口占韻</title>,<text>回首秦川遠。驅車隴坂長。凍雲含雪意。殘日隱山光。識路從郵騎。扶吾賴藥囊。還鄕成一夢。却怕覺來忙。原韻古館依山僻。村蹊繞水長。歸鴉分野色。宿鷺占湖光。霜雪侵寒褐。風煙入錦囊。玆行端着便。前路莫須忙。</text>
<title>次遠接使新安館夜坐。待諸君。不至。口占促之韻。</title>,<text>世路誰知己。門墻幸得依。區區奉末眷。赫赫借餘輝。赴約寧容緩。承歡直怕稀。深尊判良夜。但使願無違。</text>
<title>次遠接使欲和諸公所作。又有公事來擾。書此自歎韻。</title>,<text>從來吾喪我。形役氣仍疲。膠擾終誰解。空疏秪益癡。度關家更遠。經歲鬢應衰。已覺勞生謬。歸休是一宜。</text>
<title>次遠接使再用前韻。贈說之。朴公東說</title>,<text>土風居者慣。物候旅人驚。不颶沙能走。無雲日失明。異鄕心已苦。遒歲恨仍生。政想門閭望。椒杯忍獨傾。</text>
<title>次東岳李子敏人日晴戲書以志韻</title>,<text>紙窓天易曙。孤榻坐侵晨。晴鳥喈喈哢。春雲靄靄新。相携非俗物。一醉作佳辰。浮世俱爲客。何論南北人。</text>
<title>次車復元 天輅 正月十四夜。聞使相乘月獨上統軍亭。爲賦一律。錄呈求敎韻。</title>,<text>宿霧開遙塞。寒蟾上暮空。層城斜壓海。高閣迥憑風。好抱何由展。淸遊未見同。漫將飛動意。孤詠向吾公。</text>
<title>次金餘慶 玄成 送接伴官李相禮 瑗 還朝韻</title>,<text>路入灣頭盡。春從日下來。還憐異鄕客。更把別人杯。落景長亭晩。高空一雁廻。江南逢驛使。能寄幾枝梅。</text>
<title>菁川君 柳舜翼 挽</title>,<text>舊榜泮宮敬。俄聯鵷鷺行。寧須論臭味。秪是慕端良。事友心偏小。攀鱗效始彰。稀年成大夢。麟閣任荒涼。</text>
<title>權僉知 信中 挽</title>,<text>勳伐名公子。循良長吏材。煩苛惟務去。流宂自知來。禁臠承顏喜。襦蓀擁膝開。大年天最靳。粱熟六旬催。</text>
<title>金僉知 憙 挽</title>,<text>花山鳴世後。傑出見賢孫。科業承家得。名塗委數存。股肱治列郡。環衛勒諸屯。朝夕譆譆叟。誰言遽九原。</text>
<title>鄭南原 維城 母夫人黃氏挽</title>,<text>鼓瑟初諧韻。眞仙忽厭塵。未亡靑歲痛。不夭暮年身。一子元非少。專城豈是貧。魚軒南下路。飛旐北歸辰。</text>
<title>次東岳聞詔使始爲起程。戲書以志韻。</title>,<text>靈槎有消息。未久發皇州。秉燭尋來報。開眉減滯愁。趁春須早去。算日惜遲留。傳語垂綸伴。扁舟待晩洲。</text>
<title>次權汝章旅寓書懷。奉呈使相案下。兼示幕中諸公韻。</title>,<text>童稚情偏重。深期在歲寒。出塵君放逸。嬰俗我摧殘。盛事今知最。玆遊古亦難。分飛倘相憶。顏面卷中看。其二酒伴今垂散。詩盟亦已寒。西城春草遍。南國野梅殘。世事紛誰了。人生會故難。從玆庚樓月。只向夢中看。其三苦被鄕愁惱。從敎宦意微。何須佩金印。只合拂蘿衣。萬事此身在。百年吾道非。他時倘相訪。鶴洞掩雲扉。</text>
<title>追寄姜書狀君信老兄行軒</title>,<text>孤負西郊別。偏憐萬里遊。山川非故國。節候且新秋。霜早遼陽樹。天寒使者裘。何時把杯酒。一笑慰離愁。</text>
<title>次東岳見白髥太息韻</title>,<text>余髮常憐短。君鬚忽訝皤。相看到衰境。秪欲廢長哦。靜坐機全息。冥觀得已多。要求終老地。屛嶂帳靑蘿。其二人生何太苦。鬢髮已成皤。冬盡龍仍臥。春還蚓欲哦。寧憂世路澁。轉患子才多。會遂冥棲約。山衣製薜蘿。</text>
<title>東岳仲兄宅。陪月沙，五峯相公。李公好閔 醉席呼韻。</title>,<text>客位排成四。更籌報到三。羶葷擺俗累。歌笑雜文談。良覿眞難得。塵喧苦不堪。吳娘能侑酒。莫輟唱江南。</text>
<title>一松 沈公喜壽 挽</title>,<text>先朝注意日。相業數公期。大老歸冥漠。新勳滿鼎彝。家居誰發歎。恩奬乃如絲。喬木風吹盡。平蕪晩色悲。</text>
<title>次江華府尹東岳寄贈韻</title>,<text>一片淸宵月。相思古沁州。精神都不隔。江海本非悠。制水防猶恃。傾天杞獨憂。龍山舊狂興。聊復菊花秋。其二一片淸宵月。相思古沁州。鷄聲夜半惡。劍氣斗間愁。病撥深深盞。衰從皓皓頭。龍山舊狂興。無奈菊花秋。原韻敬問諸君子。時能憶沁州。家居俱寂寂。身事各悠悠。旱魃饑荒日。妖星喪亂憂。桑郞十斗酒。一醉菊花秋。敬問諸君子。時能憶沁州。北還良可慰。西邁政堪愁。浮世分靑眼。流年入白頭。桑郞十斗酒。一醉菊花秋。</text>
<title>又次東岳疊用前韻</title>,<text>步屧丹陽尹。吟詩小謝州。容顏別來久。雲水望中悠。烹鯉書傳信。占燈酒解憂。誰能學無分。醒却菊花秋。其二卜隱簾垂肆。詩豪戟擁州。山河包遠略。天地入閒愁。魚挈分廚下。錢來落杖頭。佳辰不負汝。醉殺菊花秋。</text>
<title>金將軍 應河 挽</title>,<text>東韓大男子。華夏豹留皮。一死還餘事。平生只秉彝。能全張悌節。不負武侯知。作厲天應許。神兵掃醜夷。</text>
<title>海村卽事</title>,<text>屛跡辭京輦。移棲寄海村。非關存晩計。只爲避塵喧。盤飣叉來雋。窓臨霽後暾。終焉能保此。萬事亦何論。</text>
<title>贈金察訪 慶徵</title>,<text>得與阿戎談。從知出自藍。衰遲憐迺父。秀發見奇男。世事渾無奈。離懷更不堪。邊城如有問。寂寞對書龕。</text>
<title>次呈尹白沙壯元</title>,<text>苑雲垂羃羃。省雨滴浪浪。撥卷慵思睡。持杯病見妨。誰云春色好。非復少年場。自識歸休穩。胡爲着玉堂。</text>
<title>題僧軸</title>,<text>楡刹識新面。谷窩開舊懷。梵音猶未變。仙賞久成差。疏鬢霜華遍。孤筇鶴影偕。秋宵斗雲夢。忽罷店鷄喈。</text>
<title>送咸平朴使君 炡</title>,<text>學士玉堂下。樓棲趨瘴鄕。相看致狼狽。后悔奈疏狂。不隔此心是。休言君馬黃。從來增益地。未始在尋常。</text>
<title>發蔥秀山</title>,<text>雨雲風擺盡。山色洗來加。如翦連天草。成堆滿地花。行人不牢落。到處領奢華。物色餘多少。分留莫自誇。</text>
<title>龍泉奉贈金府伯士毅庚契</title>,<text>纔設公堂席。仍停使者車。山銜半輪日。階亞數叢花。雌甲班何計。蒲秋鬢已華。歸程身尙健。醉帽任欹斜。</text>
<title>趙正郞 守寅 妻李氏挽</title>,<text>仙系銀潢派。良人龍榜頭。上天慳福祿。中歲飽悲憂。傳業須賢女。同塋有舊丘。無窮琴瑟樂。泉路未應幽。</text>
<title>貞淑翁主挽</title>,<text>椒闈承禮敎。台室奉良人。孝睦初非勉。柔嘉自是眞。茁蘭知種德。騎鳳訝辭塵。從此名園曲。傷心寂寞春。</text>
<title>李直長 光埏 挽</title>,<text>少日生憂患。平居樂圃農。官司曾察隧。胤子早登龍。自古稀年貴。從今萬事空。蘆原就厚夜。薤露値秋風。</text>
<title>趙玄洲 纘韓 挽</title>,<text>當代論人物。詞林數弟兄。絲綸分掌地。膠漆各交情。劇疾無良劑。翩旌就舊塋。唯同長公哭。執手說平生。</text>
<title>庶從弟洪理山永孚挽</title>,<text>從弟人皆有。憐渠我最深。能存大家氣。仍抱壯夫心。義擧手鳴劍。高班腰帶金。浮生黑頭盡。誰豁老兄襟。</text>
<title>次鄭子容寄示韻</title>,<text>俗尙日趨下。古心君自持。吟詩半生苦。作相十年遲。筆硯仲舒厭。峨洋鍾子知。暌違成悵望。后土未乾時。原韻 病中懷鶴谷先生風雨正如許。酒杯難重持。歲華空荏苒。容鬢轉衰遲。萬事憑誰道。孤懷只自知。萍蓬無處所。會合更何時。</text>
<title>早起</title>,<text>起坐澹淸曉。端居無所爲。蕉封夜來展。葵艶雨中衰。點檢身餘幾。逍遙樂在斯。榮枯元物理。不復問成虧。</text>
<title>送李參議 善行 賀至朝天</title>,<text>楚塞萍逢地。如今歲月遙。吾容已衰朽。子鬢亦飄蕭。別恨連滄海。行程盡赤霄。歸應誇汗漫。懸榻擬相邀。理山號楚山</text>
<title>錦洲君 朴公炡 挽</title>,<text>喬木忠賢種。靑蒲骨鯁臣。幾多分灉濋。終是離埃塵。短折天何意。期頤彼亦人。朋知淚有盡。無術慰雙親。</text>
<title>鷄林府院君李公 守一 挽</title>,<text>自是兵家者。居然儒將風。投壺常示暇。躍馬始專雄。身享汾陽福。人多大樹功。籌邊聯席地。存沒意難窮。</text>
<title>寄尹長洲 暉</title>,<text>莫道新知樂。人須向舊求。憶君花映肉。共我雪盈頭。車笠曾盟約。滄桑幾算籌。平生歲寒意。餘外付悠悠。</text>
<title>尹庶尹 熻 挽</title>,<text>治郡循良吏。居家謹厚人。常時無忤物。隨處孰生嗔。官序殊非拙。兒郞摠可珍。流光同水逝。丹旐過江春。</text>
<title>丁監司 好善 挽</title>,<text>堂堂一年長。弱冠許相知。契託三昆弟。行經幾險夷。先朝眞學士。遺愛舊監司。哭友餘衰朽。將誰歲暮期。</text>
<title>次淸陰謝惠滿月顧兔硯韻</title>,<text>疏懶吾尤甚。文章子最高。秪能從朽木。枉許乞殘膏。重惠知銘骨。微忱效潤毫。還嗤食破陋。投筆始爲豪。原韻聞道農州石。千金價未高。鑑人光似漆。磨墨潤如膏。寶月修神斧。窪池浴兔毫。文房添益友。詩興頓生豪。</text>
<title>李蔚山 必達 母夫人挽</title>,<text>坤德承乾順。慈儀敎子成。東征板輿重。北上素輀輕。獻壽華筵敞。經年大夢驚。緬然懷宿昔。不覺淚沾纓。</text>
<title>吳參判 百齡 挽</title>,<text>邇列先朝峙。淸標濁世孤。謙虛稱長者。樹立見工夫。舊德人誰竝。頹齡病莫蘇。湖船送歸旐。淚落逝川俱。</text>
<title>靑平君 沈惀 挽</title>,<text>馬鄧家聲大。袁楊相業光。敎成賢子弟。才邁古循良。三世交仍託。今朝意倍傷。故常無問處。人事日凄涼。</text>
<title>閔執義 應亨 母夫人挽</title>,<text>當日惟良績。稱多內治資。一從門館閉。五見歲時移。連璧成慈訓。充閭契遠期。瑟琴泉下樂。應復案齊眉。</text>
<title>書院卽事。寄維楊使君李時中。惟聖</title>,<text>揮手樓郊路。傍尋小逕斜。儒林尊廟貌。喬木送年華。嶽霽秋容淡。泉風夜籟加。拓窓仍不寐。千古一長嗟。</text>
<title>李司議 德言 挽</title>,<text>故舊日零落。生存無數人。君來輒靑眼。此逝作黃塵。自得杯中趣。誰憐醉裏眞。未應終寂寞。才俊兩兒均。</text>
<title>金判書 起宗 大夫人挽</title>,<text>淑美成閨範。慈嚴盡母儀。娠賢名世是。積善享年宜。永孝方無極。微痾竟莫醫。壽觴趨奉地。陳跡可能追。</text>
<title>次崔大學士 鳴吉 造紙署洗草後。題名小樓韻。</title>,<text>城市非關遠。溪山此最幽。追攀容老子。吟賞屬淸流。洗草徵前牒。題名要鎭留。自憐腰脚倦。孤負共登樓。</text>
<title>李全義 耋 挽</title>,<text>北郭居隣竝。差池少壯年。相離湖海闊。幾閱歲時遷。遺愛全城得。頤神八袠延。逝川元不駐。蒿里替新篇。</text>
<title>吳校理 竱 挽</title>,<text>名父籝金子。淸朝骨鯁臣。直詞寧僇辱。天意且逡巡。一腋應無價。重泉忽返眞。人間幾同臭。自濕老夫巾。</text>
<title>次東岳寄示韻</title>,<text>巧愚寧較繫。生竝幸斯時。好爵從他笑。良工範我馳。隋珠元絶纇。蜀棧舊乘危。新覩溫綸降。方誇結主知。原韻北闕春生日。南鄕歲弊時。朝廷誰記憶。原隰且驅馳。政拙讒譏重。年衰疾病危。望京無限意。付與故人知。</text>
<title>次鄭子容金堤郡披襟閣韻</title>,<text>逍遙豈無所。突兀眼前新。特地能携爽。初筵便撥貧。風雲連北望。梅柳又南春。箕斗勞相憶。何時掃席塵。</text>
<title>再次東岳韻</title>,<text>承流久棠舍。受代且瓜時。軟脚筵須設。郵筒信屢馳。君常思斂退。吾豈繫安危。開逕閒居興。從來二仲知。</text>
<title>復用東岳韻却寄</title>,<text>禿老君幷我。相憐自少時。南柯猶夢戀。東海奈波馳。涉遠還愁暮。求全更慮危。平生漫叟意。斟酌故人知。</text>
<title>柳正 時會 挽</title>,<text>求舊人全少。歸眞子又忙。世方輕耋耄。吾最惜循良。萬事賢兒足。諸孫後利長。白頭懷宿昔。新塚海山蒼。</text>
<title>李副提學 埈 挽</title>,<text>同舍夙相好。豈徒瓜葛親。常時憎俗尙。特地愛君眞。度嶺傳凶迅。看雲灑涕頻。當年木天下。見在一陳人。</text>
<title>李僉知 勸 挽</title>,<text>相國經綸業。薇垣正直聲。前徽曾未沫。亢藝奈無成。尙齒紆天寵。高閭驗子榮。人間亦何憾。玄宅卽先塋。</text>
<title>興寧君夫人任氏挽</title>,<text>京兆門楣重。王孫命婦尊。天將萬石餉。德化四隣敦。寶婺星收彩。銅津地獻原。人間無不足。餘慶佇長存。</text>
<title>始林君 世俊 挽</title>,<text>一代佳公子。天潢寶派深。連家聞善行。見面識沖襟。骨肉頻年慟。膏肓二豎侵。靑門丹旐出。路盡甕山陰。</text>
<title>在灣上答人書問</title>,<text>客況休經問。君言答亦難。羊腸猶是坦。斗醋未云酸。迹共星辰動。心將木石頑。險夷嘗已盡。年至可休官。公西行之前數日。台星西流。日官以爲台位西行之占云。</text>
<title>寄瀋中質子</title>,<text>常時吾念爾。今日爾憂吾。崩迫傷初志。驅馳促暮途。此行應繫數。萬事可容圖。已決歸休計。相携作野夫。</text>
<title>姜歙谷 晉昭 挽</title>,<text>愛子抱高淡。蕭然離俗塵。一麾江海晩。雙鯉信書頻。句漏丹成誤。登封草欲春。傷心故舊盡。滿眼白頭新。</text>
<title>睦參判 長欽 挽</title>,<text>胄出名賢後。英聲動士林。同寅一日長。托子百年襟。喧靜元無別。埃氛自不侵。居然公輔具。埋沒九原深。</text>
<title>次諸公槐院硯韻</title>,<text>兵餘芸閣地。親見劚灰塵。偶得還今寶。殘生且此身。陸沈多汝壽。興廢感吾人。更祝安無恙。昇平永世珍。</text>
<title>晉陵君夫人鄭氏挽</title>,<text>衆美天全賦。偏於福履慳。煎憂沈痛極。三十一年間。痼疾寧須藥。塵緣卽此刪。生平同穴願。樂地是靑山。</text>
<title>韓延安 會一 挽</title>,<text>前後勤相問。情親戲答長。未拚杯更把。忽使淚雙行。後嗣大賢絶。治聲循吏亡。他時馬鄧記。看取姓名芳。</text>
<title>金承旨 光赫 挽</title>,<text>骨鯁仍承世。文華更絶群。行須梁棟用。久耐斗箕分。忽訝凶音遽。那禁雨泣紛。無兒傳素業。千載一孤墳。</text>
<title>韓判書 仁及 挽</title>,<text>王謝遺風在。韋平繼業期。沖襟仍雅量。妙筆更淸詩。見訪蓂纔落。承凶夢却疑。從來憐小友。誰制淚雙垂。</text>
<title>鄭參判 廣敬 挽</title>,<text>堂堂廊廟具。繼繼相公家。自守昏時正。仍承盛際嘉。沙堤方展步。薤曲忽隨車。天道玄誰測。風吹老淚斜。</text>
<title>尹判書 暉 挽</title>,<text>洲老今冥漠。交親更有誰。炎涼時屢換。車笠誓常持。務劇喜神旺。福全虞禍隨。材臣國失倚。此慟豈吾私。</text>
<title>奉送月沙李相公</title>,<text>落日金天外。孤城鴨水邊。歸程催繡軸。別酒敞華筵。入幕眞知忝。承驩早覺偏。逢迎寬禮數。酬唱富詩篇。好事誠難得。淸遊豈偶然。盈虛關聚散。進退合經權。却羨公行穩。還嗟我坐堅。古松寒不落。芳草恨空綿。晨夕宜加飯。風波愼放船。遲回悲宿昔。秪遣夢相牽。</text>
<title>淘井</title>,<text>急雨經寒食。佳辰卽賣餳。鑽楡時令用。淘井土風成。遺習居人慣。初看客子驚。歡呼傾巷曲。少長事逢迎。固是要新潔。還應出舊盈。家家寒甃淨。面面雪花明。冽取餘酣漱。香添苦茗烹。高僧靑草句。詩客竹樓情。好事遺篇在。流年俗節幷。長吟起遐想。風動橘花輕。</text>
<title>送洪僉知 遵 賀至行</title>,<text>三韓當鼎峙。人物數南陽。麗祖宏基拓。勳臣偉烈光。傳家存節義。遺業富文章。軒冕千年盛。枝流百世長。卽今看傑出。叔氏振餘芳。美器稱瑚璉。瑰材識豫樟。孝親根至性。執義確剛腸。玉桂月宮裏。翰林華蓋傍。梧陰留禁掖。婉畫落邊疆。牙縣官湫庳。漕司海淼茫。中間路何澁。末俗事堪傷。小姪愚蒙極。仍承警策良。靑氈久委棄。喬木已凄涼。猥忝聯薇席。仍曾共玉堂。尼之寧怨佚。貧也秪從常。湖海空前約。松筠老幾霜。分符同出嶺。披霧幸連床。船壓鯨犇浪。窓臨旭上桑。夷城當日恥。猘虜至今狂。鎭靜閒刁斗。仁慈輯散亡。高名鬱林石。遺愛召公棠。陽復徵佳節。明庭會遠方。星槎遡河漢。霞佩捧圭璋。享上聖誠至。趁期行色忙。旃旌隨爽氣。簫鼓叶淸商。讌席黃樓敞。元侯表弟行。千篇走雷霹。一字當琳琅。浿館凝香寢。龍灣渡水航。華音認風土。周製辨冠裳。遼塞茫茫大。胡山矗矗蒼。廣寧夸峻制。山海劇嚴防。瑞日臨天闕。祥雲擁帝鄕。鳧趨廁仙仗。鶴算祝吾皇。賜錦擎偏重。宮壺瀉更香。歸時春早晩。驛路柳靑黃。遠涉雖云苦。玆遊且不妨。臨岐猶抱惡。作客要身強。蔣詡官初解。淵明逕就荒。趨營機已息。漫浪迹仍藏。憑問燕都帀。悲歌有慨慷。</text>
<title>送沈德顯 光世 之任扶安</title>,<text>南斗春天外。孤城瘴海偏。卽看君出宰。最惜此離筵。舊史家聲大。宗臣相業全。毓賢徵有後。拔俗覺無前。藻思休文竝。詩名膳部傳。連城存美價。絶境展孤騫。華蓋文星逼。郞官列宿懸。何時辭洞府。舊侶憶神仙。未卜窮途坦。空遭衆目憐。慢丞惟塞職。薄宦且隨緣。所幸庭闈近。仍聞壤地連。承顏鈴閣靜。上壽彩衣鮮。盛事眞難得。榮光豈偶然。相知許同味。差長愧隨肩。不墜通家義。常思伐木篇。宗之須結友。文擧本忘年。蹭蹬從垂翅。驅馳懶着鞭。那堪無藉在。誰與共聯翩。可慰臨岐別。當聽擧最先。羽儀期不遠。莫遣歲時遷。</text>
<title>送黃存畏 奭 北覲吉州</title>,<text>迎婦堂堂相國門。曾看鐵券賜元勳。十年忽覺山河變。千里偏傷道路分。洛下宦情輕似葉。春來離思亂如雲。楡關積雪猶三丈。行李平安更報君。</text>
<title>流寓慈山。次金叔度韻。</title>,<text>客間吟鬢怯西風。幾箇愁毛落鏡中。許靖行裝銅柱北。杜陵生計雪山東。寒催霜霰群龍蟄。地匝兵戈萬國通。老馬久無千里志。猶憑一夢跨虛空。</text>
<title>次遠接使過臨津感舊有作韻</title>,<text>早潮初上逆歸波。齊蕩蘭舟直渡河。却愛山川俱秀麗。誰將述作竝陰何。嚴程未了平生債。淸睡還孤此日過。倘得來時天與便。好收春物入詩歌。</text>
<title>鳳山洞仙館作</title>,<text>桂酒微醺劈蟹螯。貂裘不受北風饕。引行畫角緋衣走。爭道飛蹄玉厄豪。出峽始知天闊大。哦詩頻覺氣淸高。興酣欲記茲遊勝。傍海雲煙集彩毫。</text>
<title>到黃州。追次李子敏洞仙館復用坡山韻。</title>,<text>長途平坦已無艱。最惜年光客裏闌。暝色滿林愁去鳥。水聲侵戶認前灘。淸宵細酌寧辭醉。小至嚴風政作寒。明日浿城尋勝景。定應蕭索不堪看。</text>
<title>次遠接使冬至日韻</title>,<text>登高回望白雲飛。可耐佳辰苦未歸。萱草近堂凌雪色。女工添線趁陽暉。窮愁忽忽終成泥。鄕信茫茫漸覺稀。獨引一杯還自慰。浮生南北任天機。</text>
<title>次都司迎慰使兵曹參議芝峯李潤卿 晬光 韻</title>,<text>西來何幸此追隨。乍別還愁會較遲。細酌不禁醒後恨。亂雲初斂雪餘姿。詩篇敢擅分留地。風景終輸點綴時。重閱錦囊知有處。小燈孤館鴨江湄。公行曾先到柳京。適墜馬留調。而僕之行先向龍彎故云。</text>
<title>次東皐崔立之 岦 謹呈遠接使幕下三學士幷車秘書，權大雅韻。</title>,<text>輕薄身名竝滅亡。千秋不廢大江長。傾朝屬望同山斗。開口成文盡鳳凰。函谷東來看紫氣。奎星西照動天章。逢迎此日還靑眼。曾上先生十載堂。</text>
<title>次權汝章百祥樓偶占韻</title>,<text>飛樓百尺聳寒空。客子登臨興不窮。雪罷螺鬟排野外。地分鼇骨立江中。風雲各逞朝昏態。襟帶都成表裏雄。佳境本來難寫得。壁間題句未全工。</text>
<title>次遠接使謝黃大憲思叔 愼 寄書相問。兼寄申象村敬叔 欽，金仙源景擇 尙容 諸公韻。</title>,<text>城頭積雪未全消。邊地初正暖尙遙。萍梗自憐爲遠客。涓埃敢擬補淸朝。應知芳草連官道。幾處新梅傍野橋。江畔荊扉今寂寞。便須歸臥避塵囂。</text>
<title>次遠接使月夜登統軍亭口占韻</title>,<text>河流奔放決胡山。遠勢平鋪更作灣。限隔直成遼塞界。周遭長護抱州關。飛樓突兀憑天半。綺席縱橫敞夜間。延賞却知今夕最。透裘霜露不須還。其二西塞長城控黑山。地形中拆注龍灣。危樓聳出天圍野。征旆遙臨雪滿關。漠漠雲煙吟望裏。飄飄意氣酒杯間。玉簫吹徹招仙鶴。馭得泠風半夜還。</text>
<title>奉送東宮進賀使朴參判 弘老 赴燕京</title>,<text>曾陪薇席許相親。久仰淸標拔俗塵。交契本來無老少。衷情只擬不緇磷。那堪春半分携處。政是天邊弔影辰。惆悵遠行何以贈。爲將安穩祝公身。</text>
<title>送書狀官趙佐郞 誠立 赴燕京</title>,<text>一水遙分萬里程。驪駒聲斷動行旌。遼營積雪經春濕。鶻嶽重雲接地平。世上幾人能制淚。天涯此別最關情。應知後日逢迎處。政是黃梅雨滿城。</text>
<title>次遠接使次東皐崔令公寄贈汝章詩韻。因贈汝章韻。</title>,<text>江漢垂綸三十載。奇才磊落有誰知。君門未售凌雲賦。天語先褒古劍詩。已許布衣參儐幕。却催飛傳輟書帷。試看乘醉揮毫處。直取羊瀾作硯池。</text>
<title>演雅體呼韻</title>,<text>燕燕飛忙知雨驟。鶯鶯來晩覺春遲。香爐睡鴨能書篆。寶鏡盤龍解畫眉。琴奏鳳凰誰可聽。杯傾鸚鵡不須辭。大鵬萬里扶搖在。何似鷦鷯寄一枝。</text>
<title>擁爐開酒缸</title>,<text>朝來朔吹勢翻江。寒氣稜稜雪撲窓。聊取竹爐添活火。却開松醞罄殘缸。哦詩自和寧嫌獨。對影仍斟便作雙。不羨銷金帳下客。羔兒醉後唱新腔。</text>
<title>送東岳赴端州</title>,<text>年來離索已多憂。送爾今朝奈遠遊。聚散有期知亦熟。艱危作別淚堪流。杯園何日重携酒。海驛他宵獨倚樓。莫道此行無贐物。居人能得幾時留。</text>
<title>與淸陰金叔度聯轡。過東岳李子敏宅。仍次東岳韻。</title>,<text>窮鬼相隨不肯亡。更須文字積枯腸。都休外事方知靜。慣處陰鄕未覺涼。野菜登盤猶足飽。春醪潑甕政堪嘗。及時歡笑無容懶。童丱交遊已老蒼。其二二子才華珙璧聯。行年校我摠居先。文名已見傾當世。學術方期繼昔賢。石室蕭條依岳麓。郊扉迢遞對秋阡。樽前鼎坐眞難數。悵望聊吟伐木篇。其三淸歡昨日席曾聯。把筆高吟子最先。詩格應傳江左逸。酒場爭數督郵賢。更燒短燭尋餘緖。直跨歸鞍度幾阡。能畫無人描此會。他時勝跡賴遺篇。</text>
<title>與東岳李子敏宿山齋。次東岳韻。</title>,<text>維摩淸坐室空空。誰遣詩魔却鬪工。樹影陰陰生靜晝。茶煙裊裊颺輕風。算來浩劫元非遠。笑殺塵囂未有終。大隱肯須城市着。仙遊端可辦壺中。其二高視乾坤兩眼空。天敎此老獨專工。能囚虎豹軒轅術。却掃粃糠山斗風。膠漆深交知己忝。雲龍相逐誓長終。向來畫餠何曾飽。斷送殘生筆硯中。原韻柴戶常扃草閣空。坐消光景任天工。小池荷氣薰晴日。幽谷鶯聲弄晩風。身與世忘誰更記。境從心得自堪終。憐君賞靜頻相訪。雲物平分嘯詠中。</text>
<title>次壁上韻。贈春川府伯。</title>,<text>經營不必較前賢。閒曠唯應樂暮年。塵世機關難盡了。淸尊懷抱直須宣。洩雲無定歸何處。皓月長生照此筵。萬古驅驅輸俯仰。且將詩律撼晴川。</text>
<title>戲贈尹而聖。兼示府伯。</title>,<text>病客從來怯羽觴。任將歌管屬檀郞。何妨閒幔深深掩。不用淸宵細細長。碧桂近窓傳晩吹。金蟾當案護殘香。獨枕未須成悵望。且敎仙夢到高唐。病廢杯勺。落莫罷席。到夜深煩促不得寐。側耳遠聽。歌響裊裊。頹倚之極。不能無飛動之意。率爾口占。</text>
<title>奉送洪師古叔氏赴順天</title>,<text>昇府於東無比方。風流都欲勝蘇杭。梅花近臘枝枝白。橘子經霜箇箇香。樓月千家喧伎樂。鼓雷三面動艅艎。于今亂後能依舊。稍慰吾儕遠別傷。</text>
<title>送李梨川 弘胄 按關北</title>,<text>牙纛翩翩指北陬。嫩涼微雨過關秋。繡衣人識他年面。紗壁詩籠幾驛樓。南省病僚門寂寂。東城祖席路悠悠。閒來只學藍田獵。肯許豪鷹坐錦韝。</text>
<title>送金得之 大德 令公赴京</title>,<text>玉帛多儀出至誠。使臣將命簡掄精。先朝良史波濤筆。上國行人雨雪程。屯塞兵戈仍未解。隔年離別更堪驚。歸來軟脚開筵處。政耐煙花滿禁城。</text>
<title>金得之移差千秋使赴京</title>,<text>去年方戒征輈日。大地皚皚朔吹饕。今歲政排離席處。炎曦爍爍火雲高。燠寒有序天須斡。聚散無端我任遭。何用索詩勤至此。退才非復曩時豪。</text>
<title>金仙源大夫人挽</title>,<text>伊陟韋賢不要論。煌煌相業祖貽孫。家傳厚德閨門得。天享高年福履尊。協治堂琴凝政績。娠賢國寶竝璵璠。涓時祔葬情文盡。向者維楊地獻原。</text>
<title>黃正字存畏挽</title>,<text>閶闔迢迢雲掩門。巫咸無語問深冤。蒼黃湯火惟全命。慘惔荒炎未返魂。三世大科傳緖業。百年餘托屬兒孫。寧容物議長寥寂。一線猶能萬口喧。</text>
<title>具草塘 宬 大夫人挽</title>,<text>陸公門下幾人存。早與機雲托契敦。他日升堂孤納拜。前年問疾重銜恩。明徵福德元無爽。末路悲歡不要論。何限世間摧痛苦。九原猶自有兒孫。</text>
<title>送吳肅羽 䎘 從事</title>,<text>大使平生體國誠。羅來幕府要材英。參軍孫楚能長揖。月夜元規不俗情。制勝本須歸識務。安邊未必在論兵。目前橫索民罷極。倚爾先思攬轡淸。</text>
<title>李僉知 安謙 挽</title>,<text>投筆雄豪拔醜夷。堂堂八尺好男兒。相門出將寧須種。都尉封侯竟坐奇。萬事無何身病酒。百年強半夢驚炊。草心泉下應偏苦。慈母恩深鶴髮垂。</text>
<title>蓬源夫人鄭氏挽 代人作</title>,<text>丞相之孫丞相女。尊爲國母母夫人。尋常七袠猶稀壽。富貴雙全更八旬。象笏盈床頭倦點。駝峯呈釜膳分珍。太平基業前誰比。厚德西京有觀津。</text>
<title>淸陰養母夫人李氏挽</title>,<text>宗枝宿德毓閨門。家法山南世共尊。有子旣看誠孝盡。未亡何幸此生存。稀年沈痼醫窮技。祕訣靑烏葬得原。里閈小兒頭已白。長思宿昔倍傷魂。</text>
<title>都司迎慰使李大燁別章</title>,<text>竝世猶難榜再同。可憐矛楯摠成翁。雲泥懸絶空相望。詩禮傳承自有風。忝竊已多經此地。分留不少與吾公。文章父子迎天使。盛業曾無海以東。時厥父爾瞻。知其所譏。怒而裂破云。</text>
<title>送都元帥韓柳川 浚謙</title>,<text>聖主思消楚塞氛。頻陽初起老將軍。築壇禮用先朝拜。許國身須此日勳。胡命値危星墜地。漢旌生彩陣成雲。詞人膽氣還堪笑。未試鉛刀鬢白紛。</text>
<title>寒岡 鄭公逑 挽</title>,<text>磨礪精金積久功。發揮章牘日懸工。縱然遇遯名猶盛。着處觀頤道不窮。退隱門徒探正脈。寒暄宅相繼遺風。斗南終古人無二。須把星文驗貫虹。先生未亡數日前。有白虹貫日之變。俄而先生卒。其二間關嶺海避兵年。分菽恩深十口全。五馬尋來通德是。百梅看似武夷然。違顏尙想高標在。藏笥空殘隻字傳。迂路峴山承訪地。秪今江漢遠連天。余以省覲。往留醴郡。先生以椒沐。迂路枉訪。留宿數日而去。先生宅。且有百梅軒云。</text>
<title>寄象村</title>,<text>雁拂魚沈歲序移。夢中顏回慰相思。年來世事難如意。老去交親更有誰。寒谷積陰春到晩。海村耕岸雪消遲。琴徽不是無情物。一奏峨洋待子期。次韻 象村江上相逢慰我移。六年怊悵費長思。親朋屈指何人在。肝膽如今似子誰。萬事風塵餘骯髒。一身天地此棲遲。却憐佳句隨春色。付與湘中托晩期。</text>
<title>次東岳夜坐書懷韻</title>,<text>強顏隨俗異方圓。却把鋼剛效軟綿。斂退始知安是主。沈冥常用酒爲年。嘲評物色分詞伯。馳騁功名付世賢。憐汝幽居亦無事。滿山新綠聽啼鵑。原韻節過重三月又圓。滿堤煙草已芊綿。春光瞥眼無多日。世事傷心異昔年。子美故人高適老。嗣宗諸姪阮咸賢。樽前握手何由得。伏枕靑山聽杜鵑。東岳以此兼寄公姪海峯。故訓中。道阮，咸云耳。</text>
<title>任疏菴 叔英 挽</title>,<text>雲水之心海鶴姿。驅驅世界獨施施。暫將浪迹金門隱。已遣孤忠聖主知。天上忽催修記手。人間奈滿謫仙期。無悲無喜吾纔了。不用傷神適去時。</text>
<title>送淸陰泛海赴京</title>,<text>昔從遼廣走皇州。駐馬長城望海秋。平陸向來無坦道。滄溟此日有行舟。夢中吟嘯還多事。眼底魚龍摠不憂。二百年前玉人過。半洋詩句至今留。</text>
<title>寄東岳鏡城謫所</title>,<text>塞垣氷雪歲徂時。念及君邊涕淚垂。少別向來猶悵望。誰知老去此傷離。燭龍光耀何曾暖。羌笛梅花不要吹。慙愧聖朝無所補。原情只自負交期。</text>
<title>李判書 時發 挽</title>,<text>益老之孫國藎臣。受知宣廟特超倫。聰明透處情誰遁。機務疏來筆有神。大義已章昏亂日。一身先瘁中興辰。藩維樞宥俱寥寂。非我伊私涕滿巾。</text>
<title>驪陽君 閔仁伯 挽</title>,<text>文章勳業本難俱。耆壽兼之世更無。麟閣畫中留蹟在。龍頭會上擅場須。少陪杖屨仍成老。曾向觴筵幾罄娛。年宿亡來喬木折。秪應殊渥侈泉途。</text>
<title>次尹白沙見示韻</title>,<text>病來初擲杖頭錢。釀具休營種秫田。九日登臨還令節。一床風雨送殘年。乘陵志氣渾無奈。骯髒形骸秪悵然。尙羨吾兄才力健。會須看到鳳池邊。</text>
<title>車五山 天輅 挽</title>,<text>三韓開國海東偏。從古文章幾許傳。不廢江河推大手。長留天地富新篇。孤騫已沒丹霄鳳。衆作終輸亂噪蟬。自此無人能劚堊。世間寧乏斷琴絃。</text>
<title>平山途中雨後</title>,<text>天惜長途十日晴。新泥不許馬蹄輕。絮辭官柳飛初罷。水浸溪橋勢欲平。此去非關花似海。向來唯用酒猶兵。行經俠窟無人識。見在尊前兩鬢明。</text>
<title>箕城有感</title>,<text>觚稜回望出陽關。鞍馬驅驅未暫閒。三度東槎成皓首。一輪西日想慈顏。豪華已矣春俱去。城郭依然鶴自還。最是高懸江上月。盈虧端不屬人間。</text>
<title>奉呈遠接使北渚。兼寄三學士。玄谷鄭百昌，畸翁鄭弘溟，玄洲李昭漢。</title>,<text>每從長路望行塵。仍玩流傳寶唾新。健筆定應搖海嶽。豐功早已壓麒麟。羅來幕府皆才傑。較取先前孰比倫。百戰殘兵還可笑。未聞金鼓便摧神。</text>
<title>復用前韻</title>,<text>昨從高會躡芳塵。燈燭千家勝賞新。浮碧樓空疑跨鶴。朝天石在認騎麟。欲將暇日追王粲。不用沈酣效伯倫。忽漫相逢復相別。滿江明月想精神。</text>
<title>送尹德耀 煌 令公赴完山府 號八松</title>,<text>少日交游摠俊髦。秪今天地着吾曹。行諸自信朱絲直。和者爭知白雪高。見在尊前俱老醜。別來江上幾風濤。舜裳補缺須君手。不遣淹留簿領勞。</text>
<title>南姪好學挽</title>,<text>稟賦淸明在厥躬。仍修孝悌繼家風。怡愉每奉慈顏喜。蹇滯寧嗟命道窮。當直告辭違膝下。歸舁復日値天中。他時見愍衰翁病。此慟那知到此翁。</text>
<title>尹益山 亨遠 大夫人挽</title>,<text>問字初游長者門。深知閨閤德儀尊。常時撫視猶諸姪。賢胤交親卽大昆。南郡魚軒光孝養。北歸飛旐屆塋原。縻官典午違奔哭。負負平生漫受恩。</text>
<title>吳昌原 汝橃 挽</title>,<text>選試曾叨癸卯年。初從拆號識才賢。追隨俗態寧堪說。傾倒中心孰使然。汲引多慙銓省據。調遷纔許斗州專。浮生未老先晞露。玉署名留舊日編。</text>
<title>尹參判 止中 後夫人鄭氏挽</title>,<text>先朝耆宿八溪公。種德閨闈最有風。早作門楣徵貴相。終慳壽算奈天翁。瑟琴罷鼓情何極。蘭玉排庭慶不窮。酒食適宜人便足。至今懷惠戚疏同。</text>
<title>成監司 俊耇 挽</title>,<text>在昔先朝俊傑登。洪材特見輩行稱。荒炎愁鵩世昏濁。長樂聞鍾聖作興。報國酬恩唯盡瘁。給糧宣化孰爭能。止斯年位何曾料。天道冥茫不足徵。</text>
<title>鄭內翰 杺 挽</title>,<text>纔接淸標近侍回。仍誇選試得英才。明經覺貯籝金足。黃壤驚埋玉樹催。華蓋永辭天北極。銘旌遙指洛東隈。阿翁已達浮生理。誰慰門閭望眼開。</text>
<title>李監司 命雄 大夫人挽</title>,<text>尙書淸德是尊章。識務聲稱屬大郞。萬里鵬程收翮早。一生瑤瑟斷絃傷。賢兒幸賴傳先業。方面俄驚失藎良。奉裞百金吾已負。自拈枯筆憶升堂。</text>
<title>李參議 莯 挽</title>,<text>派別銀潢自九天。溫溫君子行仍全。無人賞識寧求衒。擧世奔馳獨守玄。秋部粉書將厚夜。峽城粱夢判稀年。一非爲少方知驗。學士才華衆望懸。</text>
<title>南忠州 斗瞻 大夫人挽</title>,<text>當時卿月照亨衢。王謝閨闈禮法殊。君子先違偕老約。殘生非惜未亡軀。賢兒孝致五鼎備。慈算天分八袠須。曾捧壽觴親拜舞。追思盛事淚沾鬚。</text>
<title>送吳侍郞 竣 世契赴瀋之行</title>,<text>謝氏階庭玉樹明。筆鋒顏柳遠相傾。家仍賢胤傳淸白。國倚材臣罄血誠。陋巷見臨叨舊分。異鄕將命又今行。無邊造化天翁手。會帶春光入漢京。</text>
<title>次尹陶齋韻 在箕城時。陶齋寄詩。詩中。有憶洪川謫老東岳之意。</title>,<text>忍敎神劍沒埃塵。占斗伊誰劚得新。童丱居諸連半百。關山離別度三春。休言獨好眞非俠。亦是相先未乏人。天實餉它增益地。豈容長與夢婆親。其二鬢髮凋衰志氣微。世紛千種手都揮。客間故故山河在。關外新新物色非。最是難忘時把酒。還如入定晝扃扉。甕城更覺家鄕遠。午月無書寄綌衣。其三隔水相望不得親。解懸多日待嘉賓。平生蘭室元同臭。天下髥公最絶倫。旅舍淹留憐皓首。淸朝宗伯羨靑春。東臺佳處須來領。却使風煙一倍新。其四孰主人間合與離。不曾人管是相思。川原莫阻關山夢。顏面長存驛遞詩。橫逆侵身何有我。文章憎命尙尤誰。由來撼樹終歸笑。定使高名解逐隨。</text>
<title>次海嵩都尉 尹公新之 韻</title>,<text>有限官程薩水湄。新安百里邈難追。多情驛遞傳詩處。回首都門惜別時。春事莫留從冉冉。霜毛隨分任垂垂。客窓孤夢憑誰喚。直入無猜月照帷。</text>
<title>呈巡邊使宜春君 南公以興</title>,<text>茅土勳名馬上收。碧油高壓雪山秋。男兒南八家聲大。鎖鑰西門聖眷優。折竹早時占雋爽。投壺此夕見風流。詞人膽氣將何用。醉蹋戎氈愧白頭。</text>
<title>西坰 柳公根 挽</title>,<text>奎壁鍾精出鉅公。詩家天下最良工。沿洄唐宋遙傳派。壓到朱熊自作雄。已植三綱昭大義。先陪八馬罄孤忠。愚蒙從此將安仰。麟閣騷壇一倂空。</text>
<title>西平府院君韓公 浚謙 挽</title>,<text>見期公輔自靑春。紆眷先朝固絶倫。度量無涯能愛衆。文章不露已驚人。漢壇齊鉞威儀盛。洛社耆英壽福均。欲識觀津餘慶大。炎劉奕葉是誰因。</text>
<title>象村挽</title>,<text>間氣鍾來作世儀。精金百鍊璧無疵。宣猷早歲稱良佐。紹命昌辰任大龜。望實已敎多士仰。姓名寧獨小兒知。平生盡瘁今歸了。軍國謀爲更付誰。其二一顧今垂四十霜。鑑知都在略玄黃。周旋至此元相許。榮落無違已備嘗。輿望繫存喬嶽重。星躔謫見上台忙。縱然玉樹終泥土。不朽文章萬丈光。</text>
<title>送權雲卿大同察訪</title>,<text>華陽同學憶髫年。屈指于今歲幾遷。豪氣早看元子竹。長途先着祖生鞭。向來聚散渾如夢。此去窮通一任天。更覺明庭富才雋。郵官亦是玉堂仙。</text>
<title>洪僉知 繼元 挽</title>,<text>義敦同姓住仍隣。日夕過從意轉親。峽縣嘯來聲自著。桂枝摧後命隨屯。周行誰惜多年棄。知舊徒憐一味眞。霧露小災成死病。碧山埋却未衰人。</text>
<title>宣祖大王遷葬挽詞</title>,<text>喬陵松柏久森森。澤酌遺民感至今。舊隧非關遭水齧。新岡早已契天心。山川旺氣隨朝對。日月餘光恍照臨。經幄小臣成白首。重瞻廞衛倍沾襟。</text>
<title>送高員外善行 用厚 赴京</title>,<text>聖代謳歌屬震宮。千秋玉帛萬方同。藩邦奉使推之子。忠孝傳家自乃翁。每恨半生束井底。休言一歲在途中。敬通久已門深掩。長望遙空送去鴻。</text>
<title>送湖南巡察</title>,<text>草廬龍臥亦多時。際會風雲自有期。廊廟向來須算策。機宜此日重藩維。湖南淸絶寧徒爾。百濟精強可倚爲。聖世煙塵猶未靜。吾人屬望在安危。</text>
<title>姜判決事 大虎 夫人李氏挽</title>,<text>孝理先朝敎化宣。晉山家法世相傳。大夫至行仍循吏。命婦恩封更耋年。夢裏悲歡寧有極。眼中蘭玉已無全。平生愧負升堂義。況乏今來奉祝錢。</text>
<title>閔都正 有慶 挽</title>,<text>同里隨肩少視兄。忘形中歲任眞情。文華拔俗寧矜衒。悃愊逢人輒倒傾。猿臂封侯元繫數。玉堂仙籍漫留名。君今已矣吾方病。有酒邀誰共擧觥。</text>
<title>感時</title>,<text>花上霜花正鬪姸。春深物色更堪憐。城中歌管無平日。燈裏江湖憶去年。但使廟堂恢遠略。豈愁刁斗警淸邊。白頭底處幽懷寫。試問山妻有酒錢。</text>
<title>漫吟</title>,<text>門巷寥寥斷往來。黑甜常與共徘徊。病餘杯酒仍成廢。老去床書任作堆。燕舞鶯歌春不管。落紅香雪雨相催。傍人莫說當時事。萬想如今已死灰。</text>
<title>穆陵忌辰。感而有作寄人。</title>,<text>先朝法從幾人存。三十年前共沐恩。白璧許多酬國士。蒼生都是醉衢樽。虞淵暘谷更昏曉。滄海桑田閱覆翻。皓首不堪重悵望。昭陵猶隔樂遊原。</text>
<title>漫興</title>,<text>鳥在高空魚在淵。祗應喧靜各隨緣。紅塵紫陌耽春客。白社幽居結夏禪。機事已從安境息。詩功更向閉門專。庭除雨後新苔長。却怕人來屐踏穿。</text>
<title>奉寄李東野 坰 耽津知縣</title>,<text>百濟南偏海杳茫。謫官蹤跡此棲遑。直詞終古應無辱。孝理如今倘有傷。只遣丹心懸魏闕。難成彩服舞高堂。春來寸草綿離恨。故國三千夢裏長。</text>
<title>聞李子淵入城。病不得往訪。吟錄以寄。</title>,<text>了官經歲始還家。手汲淸泉洗面沙。滿眼兒孫從亂聒。灰心車馬鬪紛華。園林入夏濃陰合。院落依山爽氣加。公幹沈綿無日起。何緣一就醉流霞。</text>
<title>靑雲君 沈命世 挽</title>,<text>家法元來出觀津。頎然風采動麒麟。胸襟不自留纖芥。世態從他作笑嗔。問舍郊坰書累枉。經年醫藥病同隣。勳名寂寞空身後。義故相看淚濕巾。</text>
<title>呂淸州尙夫挽</title>,<text>作州辭我在春初。別語勤勤更執裾。朱墨慮乖優老計。蒼黃手接報凶書。靑年幸忝同蓮榜。白首何堪送柳車。長憶春坊連直枕。凍醪斟罷禁鍾疏。</text>
<title>奉謝淸陰見訪</title>,<text>疏慵不暇整衣巾。今雨來人喜舊人。自識熱門多褦襶。誰言窮巷斷蹄輪。評詩說賦無餘事。藥鼎香鑪共此身。西抹東塗眞一夢。未妨淸世有遺民。</text>
<title>送奏請上使豐寧君 洪靌</title>,<text>少年麟閣爛勳名。奉奏天庭啓遠行。使事共言今日重。王程偏覺此身輕。全銷兵甲燕齊淨。穩泛舟航渤澥淸。軟脚逢迎應隔歲。離亭物色摠關情。兵甲。一作氛祲。</text>
<title>送東岳以奏請副使赴京</title>,<text>三十年前作使臣。神皇區宇太平春。乘除莫說無窮事。夷險須看見在身。遼鶴遠迎應報客。海仙先導不迷津。此翁矍鑠知誰及。持被常多刺刺人。</text>
<title>李僉正 溟運 挽</title>,<text>乃翁文武號才全。少日官曹忝接聯。駿骨成塵憐綠耳。匣琴流水掩朱絃。家聲善繼歸賢子。粱夢先驚未暮年。三世大科俱不達。問天何意竟茫然。</text>
<title>尹僉知 晥 挽</title>,<text>柱國元功山斗文。大郞風骨鶴超群。胸中纖芥何曾滯。醉外塵囂不足云。白首輩行餘幾箇。靑山歸去卽孤墳。他時酒席逢迎地。 笑語無由得再聞。</text>
<title>尹正郞 棨 母夫人黃氏挽</title>,<text>江夏名家淑德眞。謝庭蘭玉屬良人。早聞白燕誠能感。俄報聯珠慶倂新。榮養方將拚五鼎。草心無奈負三春。大郞郞罷兼交契。此送輀車淚濕巾。夫人。乃重試同年黃參議致敬之女。正郞。卽銓長時郞官。</text>
<title>送奏請上使韓元之 仁及 令公</title>,<text>丞相功宗種德昌。籝金早已屬賢郞。王程水陸穿遼薊。京尹名聲出趙張。久識謳歌歸鶴禁。此期綸綍與龍光。炎風朔雪經年別。好趁靑春返故鄕。</text>
<title>鄭愚伏 經世 挽</title>,<text>南國瑰材貢紫宮。先王恩渥特昭融。少時論議歸淸峻。濁世行藏保始終。儒雅豈徒珍席上。羽儀端合賁朝中。宸情遽爾傷亡鑑。不盡鴻毛翼順風。</text>
<title>沈判書 諿 母夫人挽</title>,<text>堂堂懿德表閨門。作媲名卿秉禮尊。刺史尙書二難竝。芝蘭玉樹衆孫繁。人家競慕山南法。天象俄驚寶婺昏。他日壽筵重敞地。傷心一箇少魚軒。</text>
<title>送金伯厚 堉 承宣出牧安邊府</title>,<text>丹禁疏恩許作州。邑民何幸得賢侯。逢迎竹馬群兒擁。辭別梧陰一院留。吏職政須宜少暇。勞心方始副分憂。生憎鐵嶺能遮眼。拱北中宵獨倚樓。</text>
<title>贈程副摠 龍</title>,<text>斗南聲價動皇州。使節遙臨析木陬。橫槊賦詩元爽氣。飮氷將命更忠猷。魯知秉禮休看小。歲轉亡胡卽見遒。藩服物情如有問。須陳萬折必東流。</text>
<title>完平府院君李相國 元翼 挽</title>,<text>名世無非氣數關。公生豈啻百年間。暝途照處爲華月。平地看來若泰山。事業已徵編簡紀。精靈倘占列星還。不遺終古成長慟。更耐龍門永絶攀。</text>
<title>題馮副摠 可宗 墨竹小軸</title>,<text>方丈三韓使節通。濟南名士在行中。東人喜覩袁公額。後裔能存大樹風。羆虎無譁聽將令。琅玕隨手奪神工。蛟龍雲雨應非遠。早建丹靑第一功。馮卽郉軍門玠之外孫云</text>
<title>送從姪洪季通 命亨 充賀至聖節謝恩副使朝天</title>,<text>纔見皇華左海廻。東藩仍選使乎才。十年雲路龍頭縮。萬里滄溟鷁首催。多爾幾微終不出。嗟余懷抱苦無開。文章定被中朝賞。齒革元來楚國材。</text>
<title>次贈尹校理樂天 順之</title>,<text>百感年來轉覺增。殘生如寄暮途仍。曹中紀馬纔關念。卷裏尋師舊服膺。已斷琴絃悲幾耐。獨留梁月夢時憑。重陽酒熟誰相勸。縱有龍山未擬登。原韻翦拂窮途感慨增。往來存問幾相仍。山公此日憐嵇紹。文擧當年謁李膺。心切沾沾空有淚。書成咄咄苦無憑。酬恩報德終何地。東閤于今忝再登。</text>
<title>五峯李相國挽</title>,<text>文章勳業自難幷。終始尤難保盛名。陸相忠猷哀詔見。燕公大手正聲鳴。士多濁世操持確。身際昌辰出處明。木稼一時朝野慟。非關幕客爲私情。</text>
<title>李同知 惟侃 挽</title>,<text>四十年前納拜初。慇懃不自齒尊居。大郞結託仍深契。枉駕過從或弊廬。在眼桑田時未變。傷心洛社事歸虛。西門楊柳秋蕭索。可耐羊曇醉哭餘。</text>
<title>晉昌君 姜絪 挽</title>,<text>相公年友卽先人。在我視公昆弟均。儒雅固應光緖業。忠勤早已著風塵。斟杯溫克親逾敬。談史羅穿聽更新。一醉東城成萬古。春芳獨對益沾巾。</text>
<title>祔廟都監卽事。次遲川 崔公鳴吉 韻。</title>,<text>仙李根盤十葉孫。重光鴻業濬靈源。致隆生我情何極。無樂爲君意更敦。禰位卽今安正室。禮家從此定專門。叨觀盛典眞多幸。跪捧金觴醉掖垣。原韻天開景運屬神孫。帝眷東藩寵醴源。功大自宜宗廟饗。禮成深覺孝思敦。千家花柳迎仙仗。百隊冠裳擁寢門。欲作歌詩追魯頌。還慙薄劣忝詞垣。</text>
<title>錦溪君朴子龍 東亮 挽</title>,<text>時丁板蕩見忱臣。許國平生七尺身。漢代威儀歸照耀。奉天勳伐列麒麟。摶鵬忽失扶搖勢。病樹虛經爛熳春。何限人間榮辱事。九原多是會心親。</text>
<title>次登山雨樓韻</title>,<text>留連不覺到斜暉。層檻憑風酒力微。萬井煙花爭爛熳。一時歸翼各翻飛。逢場老興何曾淺。過眼良辰卽已非。珍重吾儕數相見。唯須日日典春衣。</text>
<title>朴管餉使 簉 挽</title>,<text>交誼君家父子因。過從撥棄且心親。通才周用地何擇。利器藏鋒世已珍。飽士爭歌糧運足。疲氓善頌口碑均。百年強半身先化。更得時需似若人。</text>
<title>望終南</title>,<text>忙脫朝衫辦暫閒。小軒褰箔對孱顏。天雲衣狗從千變。世味酸鹹匪一般。竭矣猶求東野馬。看來不厭敬亭山。靑松斷壑陰涼地。羨爾飛禽自在還。</text>
<title>月沙挽</title>,<text>早遣兒童誦姓名。文章德業作邦楨。遭逢旣際先朝盛。義理自將長夜明。當國猷爲存大體。經心利病必蒼生。不遺一老天何意。行路同時涕淚幷。其二擯幕當時着不才。盧王前後共徘徊。風雲絶塞劘詩壘。氣象全遼引酒杯。未滿百年人盡化。秪殘孤喘病相催。傷心鴨綠長江水。到海奔流幾日廻。</text>
<title>瀛海君 金起宗 挽</title>,<text>敢將年輩校居先。託契初從八座聯。每賞解紛無重手。更看摛藻富新篇。終成死孝還違制。久錯明徵莫問天。國失藎臣私失友。白頭揮淚望南阡。</text>
<title>沈僉正室內挽</title>,<text>此母能生此子賢。國之社稷一朝全。疏封極品視三事。享壽古稀加四年。已辦安危歸定算。可將通塞證陳編。升堂盛集眞難挹。淚盡秋風素幔船。</text>
<title>鄭監司 百昌 挽</title>,<text>三十年前盛集中。初攀玉樹皎臨風。當時行輩寧須說。在處官曹輒得同。簡貴將身遺俗陋。昏冥託興見淸通。節麾西出無歸路。高屐長敎泣老公。</text>
<title>仁烈王后挽詞</title>,<text>天資一亂贊中興。沙麓奇祥卽此徵。動植咸歸坤竝載。光明元配日同升。行由女則寧煩纂。民被陰功莫指稱。胎敎定膺周籙永。吉星長占照園陵。</text>
<title>送李使君 厚基 之任潭府</title>,<text>夙好陳家竝兩方。終然雲雁不成行。可憐泉下人難作。正耐江南路更長。能復高情鴻的的。相看秋色日荒荒。邑中淳古今仍舊。壽我梅花萬本香。</text>
<title>朴泰川 孝男 遷葬挽</title>,<text>朝天征騎駐西郵。問疾仍酬藥物求。歸路俄然傷旅舍。泮宮長是憶從遊。應知眞宅關前定。却道新原勝舊丘。令子佳孫徵後利。向來官位付悠悠。</text>
<title>金參判 槃 挽</title>,<text>名父之兒名祖孫。傳家學業有淵源。存中實地常加勉。餘外浮華不足言。行世詎當知側徑。遷官都是出殊恩。傷心卿月無端暗。六十光陰作九原。</text>
<title>李牧使 綏祿 夫人宋氏挽</title>,<text>義均嫂叔許升堂。感拜深恩屢捧觴。一自屋梁棲白燕。幾多人世閱黃粱。交游幸續賢郞契。風樹俄纏孝子傷。已忍當年絶絃淚。今來沾灑向濱陽。</text>
<title>吳參議 端 挽</title>,<text>壽夭誰操與奪權。明徵衰世亦茫然。向來五福子幾半。遽爾重泉天奈偏。豐海節臨經歲事。完山碑口至今傳。相尋款曲纔旬日。莫怪無從我涕漣。</text>
<title>李留守 景稷 挽</title>,<text>吾友堂堂忠孝人。不除豪氣出風塵。專場文藻曾無敵。倚酒談鋒輒有神。幼少交情仍白首。幽明一慟更蕭晨。黃扉尙據君黃土。與奪憑誰問所因。</text>
<title>沈南坡 悅 夫人兪氏挽</title>,<text>傳經相業世曾無。媲德夫人四德俱。着籍閽朝夙歲貴。含飴膝置暮年娛。已看疏戚恩皆感。定識碑銘筆不諛。未信蒙莊能達道。一篇傷往足長吁。</text>
<title>丁東萊 好恕 夫人申氏挽</title>,<text>都護交親伯仲間。通家嫂叔幾承顏。豆觴餉客何曾倦。錢帛周窮不復慳。棲息中年京國遠。輀車此日舊山還。西郊執紼吾沈病。戀德徒然涕淚潸。</text>
<title>日光山詩軸。次太學士李天章韻。</title>,<text>追遠非關事苦空。深誠且此寓龍宮。曾聞日域山河秀。更識神功物力雄。謠俗已敎敦孝弟。棟楹寧獨煥靑紅。隣邦嘉慶宜相與。牋賀無勞象譯通。原韻外院誰傳閟太空。道場新報闢琳宮。功光奕業鴻休集。技極良倕象設雄。暘谷日先天下白。蓬山雲見海東紅。神橋異蹟奎章煥。寶氣蔥籠萬里通。</text>
<title>從兄洪生員 永禧 挽</title>,<text>王謝風流自不孤。終然七十一寒儒。生來罕遇開容境。亂後仍纏靡室虞。島舍病沈違故里。荒年穀貴歿潛夫。傷心群從今都盡。淚徹重泉眼欲枯。</text>
<title>賀趙參判 緯韓 加資</title>,<text>吾友弔詭趙公行年七十六。上特擧優老之典。自春曹右侍郞進秩。拜水部左侍郞。同朝搢紳之士。莫不感歎而歆艶之。況在童丱之舊乎。北渚金相國首製慶詞以侈之。謹步元韻。用抒區區喜賀之懷。休言天意杳難知。壽耇無遺理不違。夙夜幾多紆睿想。昕庭卽此捧恩輝。異時展布從今始。大耋登庸曠古稀。國事可爲精力在。寧須感淚浪沾衣。</text>
<title>送李侍郞 德洙 出按關東</title>,<text>按節經今三十年。當時目見略相傳。淳厖俗習家家是。秀絶山川處處然。嘯坐公堂封綠印。閒尋古壁拂塵篇。兵餘好事猶存否。一倍離懷惜此筵。</text>
<title>金察訪 積 妻崔氏挽</title>,<text>山南家法最當時。擇壻于歸吉士宜。宗黨戚疏均惠施。鄕隣遠近普恩私。天昭厚餉壽兼富。絃斷琴徽歡轉悲。玉署儒仙眞孝子。奉承春府永無虧。</text>
<title>平城府院君申領相 景禛 挽</title>,<text>柱天勳業壓麒麟。丞相文階極搢紳。許國心肝元斗血。承家風采更長身。安危久識關輿望。鼙鼓誰料愴紫宸。三從同升曾謔浪。追思此日益沾巾。</text>
<title>李正郞實之室內盧氏挽</title>,<text>媲得文章四海名。范陽仍是舊家聲。供賓截髮我沾惠。敎子登科人羨榮。休道一齡虧大耋。終然雙劍合延平。殘生尙保空皮骨。念到幽明淚逬橫。</text>
<title>送金令公 尙 按湖西</title>,<text>舊事追惟夢亦寒。當時僚友半冥官。稀遷西壁黃楊厄。歇後知申綠野間。此去藩維還不惡。向來疆埸未全安。離懷歲暮偏蕭瑟。振地獰飆雪滿山。</text>
<title>尹判書 毅立 挽</title>,<text>彥陽金祖大名垂。後裔賢豪代有之。君抱卿材不盡用。我嗟周道未全夷。邯鄲炊黍片時夢。峴首沾巾幾處碑。耆局寂寥拚舊事。原情終付九泉期。吾與公俱在耆老所。而以亂後多事。春秋宴集。未得一成。故落句及之。</text>
<title>辛高城 喜業 挽</title>,<text>籍籍名家不俗姿。衆中猶識鳳毛奇。十年囚海全歸日。兩邑臨民異政時。九轉成丹句漏化。五雲携手述郞隨。關情脩短徒爲爾。可復悠悠漫作悲。</text>
<title>具都正 仁基 挽</title>,<text>我冠君髫始結歡。爾來五十六年間。我方望八仍多病。君且稀年有好顏。定謂康強松柏壽。何知墜落鬼幽寰。彭殤畢竟都歸盡。蒿里寧須涕淚潸。</text>
<title>東陽尉 申公翊聖 挽</title>,<text>豪氣乘陵宇宙間。文章傳業早登壇。經心萬務無難事。取決群疑執兩端。聖鑑豈徒珍禁臠。高才政可壓儒冠。筆鋒金石留眞跡。薤露銀鉤聳後觀。</text>
<title>送林東野出牧南原</title>,<text>龍城從古擅名都。百濟風謠八路殊。人傑地靈昭代寶。探丸佩犢曩時虞。使君往撫通朝選。宿弊行袪一邑蘇。分手前期知不易。崦嵫頹景奈驅驅。</text>
<title>定遠大院君遷葬挽詞</title>,<text>吉夢猗蘭合有膺。天人眉宇德容仍。居常最樂心先得。致孝深誠眷獨承。倉卒豆箕危倘免。顚隮祭器抱誰憑。漫將遺恨重泉掩。終遣高衢旭日昇。萬古綱常歸整頓。一時氛翳屬淸澄。冊隆大院哀榮至。宅改佳城禮數增。鷺渚雲煙新道里。金陵龍虎舊名稱。寶奩涕淚傷纔劇。神劍從遊理足徵。出郭將迎移御仗。因山象設視諸陵。天開地獻從今驗。香火千年奉漆燈。</text>
<title>次遠接使集于東臺。仍作雪馬之遊。翌日爲長句以記之韻。</title>,<text>每恨身局促。東山小魯國。壯遊偶愜願。不憚作遠客。飽聞龍淵勝。可以展遐矚。豪興排窮冬。肯效寒龜縮。跋馬出東城。飄飄不自抑。況承陪錦筵。復兼乘暖旭。岧嶢俯遼野。歷歷開阡陌。嵌巖自太古。深潭誰能測。丹虜鳴鏑地。坡陁認古壁。乾坤幾戰場。萬里來雙目。風煙異狀候。岸島紛欹側。南北限天塹。山川壯坤軸。盪胸絶芥蔕。促觴傾醽綠。翩躚水仙居。瞰臨神龍宅。簫鼓助氣勢。衆音轟霹靂。梯飆度絶磴。肅肅增𢥠惕。落日隱西海。暝雲仍四塞。隔河樵牧歌。下山牛羊跡。物色自無猜。不須論區域。車書正一家。邊封罷兵革。秪今落東漸。寧復憂地坼。麗季射天謀。思來腕頻扼。回軍揭大義。從此煙塵熄。聖祖所貽厥。萬歲鞏基拓。感古起長想。高吟情未極。相公容疏放。淸鑑物不隔。老兵謝生狂。胡床桓伊笛。携手樂更無。雪馬隨月夕。飛蹄絶影走。海帆乘風劃。層氷作坦途。隷夫爭讙躍。今日是何日。玆遊難再得。灑落滿襟風。客愁頓澣濯。欲歸更躊躇。好在波心石。</text>
<title>次遠接使韻。贈義州洪通判。名有義。字宜老。南陽人。己丑榜生員。中癸巳武科。</title>,<text>於戲吾與君。兩派同一源。雖逮百代遠。於義在所敦。況此戚匪疏。俱是匡定孫。匡定當麗世。義烈照乾坤。左袒斬逆賊。社稷安磐石。餘風猶未沫。苗裔多俊傑。塞上得諸兄。一見手便握。堂堂好男兒。精悍骨格奇。早登司馬試。哀玉動淸詞。忽値風塵起。奮激髮上指。擬取蠻王頭。投筆挺蛇矛。仍隨樓船將。佩符南海陬。虜血鯨波殷。遺愛白屋留。義州國西門。半刺須才優。自君之來斯。犬氂登歌謳。豈宜久池中。會見擁碧油。而我苦癡頑。幸蝨文武間。明知百無用。山野合早還。十步九顚蹶。得不償此失。偶爾滯龍灣。經年定省闕。王事不自由。望鄕心鬱結。君能過我數。晤言破愁寂。要我贈一語。以慰別後憶。作意強把筆。三叫恨詩惡。</text>
<title>題尹晴詩卷</title>,<text>白日照大堤。春風入繡戶。鴛鴦兩兩飛。蛺蝶雙雙舞。爲君拂朱絲。爲君歌金縷。艶陽能幾何。流光易遲暮。常恐碧草晩。佳期中道誤。願作竝蔕蓮。復作交柯樹。</text>
<title>除夕。以殘雪夜異鄕人分韻。得異字。</title>,<text>光陰不貸人。忽若飆風駛。紅顏能幾何。衰境颯已至。今夕是除夕。端坐耿不寐。舊歲去何之。新歲來何自。時序各平分。回斡無窮已。人生於世間。苦樂有同異。及其歸盡處。愚智渾一軌。古來良惜此。撫景成長喟。節物不可負。深斟且盡醉。讙呼逐執鞉。非復少年事。更箭催樓鼓。短燭垂殘淚。起看北斗斜。東風動大地。</text>
<title>杏園</title>,<text>九疊匝長屛。境絶無塵喧。董翁此冥棲。壺裏辦乾坤。道積覺施廣。醫病神方存。秦楚不遠路。萬象日波奔。寧容阿堵物。直此金七恩。只許人種杏。取足止數根。春華夏實碩。成林仍滿園。賣與俗子食。呵護於菟蹲。自給便散之。收贏非所論。千載五老下。煙霞空洞門。遺躅長寂寞。憑誰問眞源。滿目世界黑。驅驅爭奪煩。杏園亦異事。今我筆更援。</text>
<title>題龍湫院</title>,<text>我行遍天下。險艱無不嘗。不謂太行外。復有別羊腸。鳥道切雲高。石牙怒生鋩。摧輪且脫蹄。徒旅咸嗟傷。試看欲速者。十步九顚僵。老夫懶着鞭。任遣前侶忙。羸驂得施施。達此龍湫傍。龍湫水淸澈。衆葉新酣霜。披襟久嘯傲。神怡體自康。嚮勞今便逸。得喪都兩忘。稅駕亦非遙。人煙只在望。先我止此地。後我亦此疆。徐行與疾驅。各屆所指鄕。書此示同來。語俚猶意長。</text>
<title>李鳳山室內黃氏挽</title>,<text>我年方弱冠。贅于長溪黃。爾時門戶盛。奕奕誰敢當。女貴乘魚軒。多男笏滿床。岳丈有妹秀。公族歸賢郞。旣孝仍友睦。宜家治北堂。宗黨加愛敬。外和而內莊。百行不讓鴻。四德可齊光。中年世途變。萬事逐炎涼。可憐蕭京兆。沙道令人傷。竭誠營滫瀡。慈顏悅且康。再贊大郡治。令聞久愈彰。陰騭祐善人。有兒三端良。充閭不在斯。佇見家業昌。浮生居此世。誰得能延長。向平纔畢婚。潘安先悼亡。如何朝嘻嘻。反歸厚夜忙。阿孫已成童。六旬非殀殤。嗟嗟亦已矣。一任天茫茫。老親如宿昔。扣地呼娘娘。幽冥應不昧。行路尙摧腸。小生忝門闌。秪今二紀強。榮落與險夷。憂歡無不嘗。因知夫人德。懿美出尋常。山南家法在。世世襲芬芳。丹旐拂暮歲。風饕雪飛揚。新塋得所依。上有先人藏。長詩替薤露。直送廣陵傍。他日突兀石。張林留銘章。</text>
<title>送海峯朝天</title>,<text>洪惟帝共工。玄化乾元同。子孫錫嘉姓。種德傳無窮。不待晉范氏。張口夸先功。降及李唐世。派別適于東。麗祖時勃興。太師鴻遇風。名成壹三分。績擅麟閣豐。捍王叱白刃。伏節忠平忠。有裔克紹烈。倜儻匡定公。再扶五百業。手翦寒與窮。身外馬鄧貴。不自渝始終。王謝風流盡。崧原喬木空。友菊遭昌辰。邃學冠朝中。文章遺箕裘。其奈位不充。曁乎吾大父。於子實太翁。精英奎壁降。江海潘陸洪。桂林第一枝。豈伊詞獨雄。直氣破奸胆。實鍔新磨礱。三難趾美俱。蘭玉仍叢叢。阿咸少一歲。魚隊群嬉童。岐嶷獨老成。齔齡志桑蓬。淸文出天機。瑞錦爛靑紅。翰林華蓋傍。銀燭明光宮。聯翩愧不才。出入金閨通。股郡寄一麾。梧野哭重瞳。俄贊督府畫。重蘇西民癃。輿望愜公輔。居然班秩崇。帝愍東藩士。不返爲沙蟲。慰勉我聖后。大賚仁恩隆。陳謝擇專對。傾朝推匪躬。受命卽飮氷。行色何悤悤。元帥新調律。官軍擁羆熊。營開漢月懸。道豁虜氛蒙。利用觀國光。緘章達天聰。竣期趁新陽。歸騎春泥融。隔年倚閭望。始解憂心忡。癡叔秪未死。病劇盲兼聾。不中琴瑟用。有類摧折桐。榮華任黃粱。顏狀羞靑銅。臨分意激昂。壯氣猶成虹。出處各努力。何用愁深衷。</text>
<title>胡蘆破</title>,<text>物生天地間。萬類紛叢叢。小大雖不齊。受形理則同。瓠子本賤品。敢齒器也中。根幸托黃壤。雨露恩仍蒙。結得葉底實。經時體稍豐。堅硬待日至。不妨霜兼風。摘取圓且滑。去瓤腹中空。笑他濩落大。堪容升斗充。詎代鴟夷用。莫效千金功。適落老嫗手。相資盆盎通。輕淸秪自缺。朴陋全其躬。完完積年所。一夕逢頑童。擧石縋糟床。不量臂力窮。劃然霹靂響。片段散西東。老嫗錯愕劇。奔來告老翁。老翁自解事。云物有始終。成虧本相承。來往任天公。得不必懽忻。失不必憂忡。大運且興替。山岳非高崇。可憐長洲月。曾照吳王宮。</text>
<title>李豐德 更生 母夫人閔氏挽</title>,<text>大夫先輩秀。媲德惟塞淵。凡在閨闈行。備該無一愆。名宦不大達。棄世實中年。夫人向天哭。淚落徹重泉。唯思地下從。不自求生全。皇穹鑑誠節。氣息始連延。從玆三十載。若處初喪然。寒暑只一衲。紬絹不復穿。咬菜度朝夕。肉魚不飣前。行年踰八袠。一向執彌堅。自古汗靑中。貞烈不乏傳。白刃或能蹈。危迫軀甘捐。夫人之所爲。曠世無比焉。幸此接芳隣。敬仰意常專。今當哀挽日。摭實成詩篇。國史倘收採。無愧烈女編。</text>
<title>成都事 信耇 妻柳氏挽</title>,<text>事親致誠孝。爲母止於慈。敬順奉君子。閨儀無不宜。在人旣克盡。關天非我爲。一疾謂微恙。暮槿仍不支。鶴髮在堂上。蹐地呼女兒。阿郞痛永訣。逬淚濕繐帷。宗黨念敦睦。歎惜口不離。此翁卽表丈。撫養自弱時。賢而福當享。奈何天無知。不得問彼蒼。徒然涕漣洏。</text>
<title>羅同知 萬甲 挽</title>,<text>福善理顚倒。看君更不疑。天欲必子困。賦以闊大姿。塵網旣促密。所投輒乖宜。誰奪傾陽性。獻芹徒自癡。明月遭按劍。坦途成嶔巇。名宦眞逆旅。賜玦禍再罹。萍梗疾不起。歸櫬湖西湄。與君邈年輩。向來絶追隨。及茲結婚後。恨不早相知。孝親信朋友。餘事男兒奇。以子之才行。云胡至於斯。我將咎諸人。實非人所爲。我將責諸鬼。鬼亦不擅之。唯當訟天公。造化天所司。天今縱見悔。咄於子何追。</text>
<title>奉贈李擇仙錦山之行</title>,<text>德裕鎭峙湖嶺疆。頭流俯首讓雄強。上摩靑蒼下盤礴。其林松桂水滄浪。四時秀氣何靉霴。煙霞異態紛無常。中開錦郡得地最。人道勝絶無南方。所以文人丏外者。往往來此聊倘佯。李侯高才流輩伯。文章鏌鎁新鋒鋩。早將盛名動金榜。合貢靑鎖與玉堂。半刺佐幕一棲棲。十年蹤迹路岐傍。世故詎嬰丈夫胸。事親只恐西日忙。爲養求郡得之錦。喜溢顏面願始償。板輿榮樂應無窮。況復自娛山水鄕。政淸鈴閣討幽賞。步屧不倦袁丹陽。讀書哦詩日有就。固知得所當穰穰。人間離別殊作惡。使我不樂悲中腸。惜君一麾難可留。我衣空華我佩光。暮春天氣尙餘寒。物色不得俱芬芳。抱病直廬空咄咄。孤負河橋酒一觴。撫摩瘡痍子能事。直使百里安耕桑。昔高義將趙義將。堂堂大節凜雪霜。帶血忠魂猶鬱勃。酹之大杯吾所望。</text>
<title>奉贈東广 東岳一號 朝天之行</title>,<text>海內詩豪广居士。高才卓犖誰與比。渥洼龍駒代北鷹。英賢有種亦猶是。容齋相公山斗文。傑出曾孫見此子。十歲開口詠鳳凰。筆下鍧磕風雷起。十五諷賦雄且壯。詞鋒直劘屈賈壘。年未三十捷巍科。聲名黃鍾動人耳。去歲鞍馬趨朔庭。抽毫草檄油幕靑。千鍾虜酒塞下曲。北海波深長白獰。南宮淸閒非宂官。御史欻作朝天行。天王神武誅妖孼。攙搶落地寰宇淸。萬國珪璋賀玉墀。歡聲十二樓五城。泛泛浮槎泝銀河。想君此行勝事多。錦囊詩篇問幾何。自少憐君如弟兄。分携此日傷離情。遼壕積水玉館秋。行人努力愼夷猶。且向別筵促傳觴。東園琪樹高陰涼。望中燕雲知遠近。一點文星光焰長。</text>
<title>次遠接使再用前韻爲七言長句。奉贈同行求和韻。</title>,<text>世故驅我作行役。鞍馬遙遙去京國。靑天再見月華團。異鄕猶爲未歸客。川原脩阻望難窮。延佇不須勞遠矚。花枯鳥死摠無賴。只合關扃孤坐縮。閒愁欲借酒杯寬。黯黯羈懷終掩抑。覓句頻挑雪夜燈。看書最愛晴窓旭。殘臘還催古塞春。窮陰已散長安陌。浮生南北本無期。天機要眇應難測。默算前途惜遲暮。時聽龍鳴劍掛壁。漫浪自笑了何事。空遣光陰鳥過目。聖朝報效蔑涓埃。半世浮沈任偪側。末路無處不險危。寧獨羊腸能折軸。奉袂陪遊李謫仙。仰瞻骨淸仍髓綠。小技不中與登門。厚分却從曾聯宅。辱策蹇駑垂翦拂。羞把啁啾倚霹靂。謙虛每戒祿位高。道契羲經能夕惕。高標灑落拔俗塵。雅論秀發開茅塞。從容虛館事逢迎。墨客文人爭接跡。方將傑句動華夷。豈唯高名振東域。論詩說賦樂有餘。眼前不必陳絲革。或摘天葩奇芬吐。或掣穹鯨海波拆。屈壘曹墻氣可劘。黃健蘇豪勢堪扼。瓊瑤字字富流傳。光焰萬丈無時熄。鯫生受材本薄劣。長沙地褊誰能拓。秪恐誘掖虛盛意。徒然感佩無終極。同行數子皆強伴。炯炯心肝不相隔。已甘擧世哂銀車。敢擬高才賦長笛。天涯此會固勝事。且將款曲終今夕。乾坤逆旅幾英雄。萬古都輸長嘯劃。叉魚較獵後日約。復荷招邀喜踊躍。請君努力莫相違。塵世一笑眞難得。把翫淸詩不放手。爽然斗覺神魂濯。爲報伶師期不朽。翻入樂府被金石。</text>
<title>贈韓石峯濩</title>,<text>韓石峯老筆。奪得造化工。墨池波渾千兔禿。一永足見八法通。有時乘醉大叫恣揮灑。奔蛇走虺驟雨顚風。鍾王韋張集衆妙爲一家。俯視顏柳牧手病脚田舍翁。是以九重恩不貲。臣中第一寧可辭。特令佩符畿輔郡。徵書使者日交馳。字字輒發天笑新。淋漓屛障輝紫宸。我爲春宮僚。曾侍書筵頻。夤緣仰窺座右銘。始信佳賞最絶倫。天仙擎詔降東瀛。儐幕不可無先生。撥棄簿牒馳傳馬。再拜遠辭瑤墀下。春宮宣黃門。錫以仙果香氤氳。塗林之種。丹暉綴朱房。洞庭之姿。金殼經新霜。碌碌海螺斑。粲粲繁星光。一嚥可以除三彭。何須玉液與瓊漿。異數世所稀。感淚雙滂滂。聞者嘖嘖歎嗟久。傳諸詩文期不朽。已經東皐兩李鉅公手。不用鯫生贅拙句。嗚呼其奈盛事何。感君厚意聊復作短歌。</text>
<title>送金叔度安撫御史之濟州</title>,<text>耽羅絶處南海中。淼淼千里鯨波洪。聖化覃被無遠近。百年民俗馴王風。明珠良蹄走中原。武吏瀆貨仍無窮。赤子龍蛇本不常。梟聲一叫衆妖同。天綱豈許逆豎干。一毛卽就洪爐烘。亂領坡陀東市血。脅從罔治仁恩融。要宣德意安反側。明旨早下蓬萊宮。必須忠鯁畀使節。吾君此行簡宸衷。玉署銜香輟講班。蕭然結束隨風蓬。毒瘴腥氛不足畏。扶護正倚神明功。元來艱險解增益。大夫事業貴磨礱。一請黜贓侵漁絶。再請淸刑囹圄空。絶國民生永奠居。舞蹈白叟幷黃童。竣事歸期非爛熳。別筵不用愁忡忡。兩地精神本無隔。相思夜夜夢魂通。秋空稜稜秋氣凄。萬林霜華凋葉紅。爲感頹陽起徘徊。天邊目斷孤飛鴻。</text>
<title>題月沙淮陽詩板</title>,<text>渤海老神心肝別。要見人間句奇傑。洪濤滔天水府深。瓊琚莫致蛟螭穴。李相文章天下無。題詩淮陽掛堂隅。神呼長虯駕巨浪。雨師風伯同馳驅。懷山汩陵誰敢當。楓嶽幸存秋毫芒。長虯取詩朝於神。神乃跪奉驚回皇。已令魚龍盡識字。却恐塵寰昧好事。丁寧泉客勤携來。玉佩銀鉤政宛爾。乃知至寶天所惜。誰云造化元無跡。妙筆未免水怪要。祕訣終輸六丁索。重淵九霄渺茫間。一去滅沒不見還。流傳荒唐說空有。眞身本色無由攀。爭如相公之詩篇。幽靈亦不得久專。故令吾人誇偉觀。如此神功豈偶然。秦庭完歸趙和氏。虎狼莫奪一介使。周時鑿石山阿留。鬼護不泯中興美。煌煌墨花纔四十。淋漓猶看元氣濕。盈虛往來眞有數。信非人力之所及。高懸自玆垂無疆。上與日星爭精光。更待昆明劫灰飛。相携一笑和此章。</text>
<title>題柳州山水記後</title>,<text>柳州之古爲百蠻。侏儷鴂舌民俗頑。山川佳處誰解領。昧昧無稱天地間。柳侯爲州文以形。水始爲水山爲山。潯流鶴聳各呈奇。笳房變石爭斑斑。逮至鯽儵俱見錄。檉櫧草樹生歡顏。始信天公太多事。故遣發取千古慳。當時擲地錚然聲。至今藉藉留人寰。施施漫漫奚足嗟。廢興元來造化關。文章命達不同謀。顯庸擯棄相回環。惜乎永貞之立身。河間浪客同一般。</text>
<title>次文山六歌</title>,<text>瑟琴諧和自食糠。膳服不違治北堂。天羅莫遮入室狼。丹山失巢啼孤凰。黃姑婺女各一方。故匣長呼龍劍亡。不須淚落沾衣裳。兩世本來非杳茫。他生業緣是所望。嗚呼一歌兮意何長。隻影伴我獨彷徨。女嬃嬋媛隔乳離。茫茫宇宙輸胡兒。王孫芳草色凄凄。燕臺羈客魂獨歸。十年不見長淮湄。杜老猶自爲歔欷。此別寧徒痛切肌。一生已判無所知。憂樂只是斯須時。嗚呼再歌兮聲最悲。世間別離徒爾爲。乳疑亂婉婉小女淸以揚。藻思都欲勝徐王。瑤環玉佩鳴琳琅。澒洞胡塵蔽天黃。淮海路連金微傍。向來萬事付黃粱。猶記爾輩扶相將。嗚呼三歌兮心內傷。南冠一夜鬢蒼浪。平生嬌兒骨格殊。人稱九苞無凡雛。老蚌自詑生明珠。燦燦芳蓀繡小襦。穆郞和粹堪比酥。異日霜蹄騁長途。千燒萬戰人其魚。孑孑殘生能保無。嗚呼四歌兮作長吁。乾坤無限吾身孤。吳娘才調女相如。石彈寶硯玉蟾蜍。早抱大宛眞龍駒。去歲戎旃督荊湖。凶門不敢摻衣裾。花飛蕙折風號呼。紛紛玄甲幷犀渠。地圮尙有神靈殂。私家奇禍何嘗無。嗚呼五歌兮愁縈紆。鴻毛一擲終誰須。我生正値龍蛇辰。有眼不見治平春。當年不必秦無人。却使淸邊起戰塵。只今誰階亡國禍。高空日月唯臨我。誰將外憂侵中懷。此生久已忘六骸。朔地景色慘不好。山蒼天茫風吹草。嗚呼六歌兮不須道。仰首叫天天已老。</text>
<title>送睦禹卿 長欽 作郡高城</title>,<text>憶年十七戇而狂。高唱寡和何涼涼。眼底群山摠培塿。睥睨宇宙都茫茫。習池客舍邂逅處。之子嶄然副所望。大賢之後蔚餘慶。鳳雛遍身皆文章。神傾意豁在俄頃。詩能百篇酒千觴。當時流輩爭仰首。君獨許我同翺翔。自此相見眼輒靑。人心不隔君馬黃。甲辰雌雄何必論。萬事翻覆苦無常。一麾出守何遽爾。天官自古稱望郞。君有誠孝得便養。板輿榮奉樂無疆。況此素號神仙窟。山水冠絶吾東方。爛銀濃玉萬二千。影動瀛海搖扶桑。員嶠仙人供玉粧。拍肩洪崖挹瓊漿。故知不久羽儀還。從當盛置白玉堂。學省宂官蝨文武。比之九牛一毫芒。奈甘三黜不歸去。寬閒寂寞本無妨。聞說揚雄有遺宅。煙霞無主歲月長。且欲就此營茅棟。招呼四仙聊倘佯。世間得喪吾已了。浮華不容泡幻忙。人生適意卽爲樂。詎自局促受羈韁。已辦靑鞋幷竹杖。會待鳴沙海棠香。與子相逢一笑粲。星冠霞佩高頡頏。</text>
<title>贈李養吾朝天之行</title>,<text>濁水泥淸路塵。何幸同爲靑瑣臣。當時交情許膠漆。撥去貌敬眞心親。晼晩時律寒暑移。浮生離合誰前期。鷦鷯一枝豈自多。靜觀鯤化風雷隨。日者侯門得見接。坐上老氣何新奇。瞻之在前忽在後。業不加進吾蚩蚩。固知相從不辭懶。觸熱褦襶貽人譏。儒官散閒任性眞。飢而食焉飽而嬉。萬里敍別亦未遑。請君恕我疏且狂。天庭玉帛會同日。有眼皆驚覩鳳凰。好去珍重好來歸。短歌一曲情偏長。</text>
<title>送李養久 時發 赴安邊</title>,<text>湖甸諸州淸爲雄。爲雄不但物殷充。人才出作昭代庸。有如內府珍品豐。聯翩爲卿爲上公。周彝漢鼎溢勳功。蔚若李公挺其中。忠賢種德蘭玉叢。一賦早獻蓬萊宮。不待弊貂雲衢通。破盡萬卷仍挽弓。翁歸肯復分西東。先朝急才飢渴同。公時翼乎鴻毛風。嶺曁西北領元戎。帳下叱咤千羆熊。仁推和煦逮煢窮。威慴龍沙蕃落空。九重嘉之褒匪躬。異數沓至恩寵洪。昨年却掃隨圃農。寬閒寂寞若將終。世間榮枯過奔虹。悠悠一委造化工。鄷城詎久埋神鋒。劃然拂拭如發蒙。張敞復起臨冀封。袁州始憐韓愈忠。三時拱辰祝華嵩。慈顏壽酒春融融。小技過蒙奬雕蟲。扶直敢擬麻中蓬。邇來舊業廢磨礱。鹵莽不啻盲幷聾。外虞鑠之病內攻。髮已種種顏更紅。遙空一點望飛鴻。山截鐵關高巃嵸。佇聞佳政達四聰。大廈棟梁須公隆。臨岐何用憂忡忡。</text>
<title>申同知 橃 慶壽宴</title>,<text>渾沌之始吾不知。逮至上古文載之。天地德全人與參。生無夭瘥耇而耆。淳變爲漓氣薾然。誰窮薪火終馳馳。可憐蒸菌不保朝。況復脩軫神爽持。公之生世亦不早。乾元以育氣母慈。天翁好生公乃體。天翁惡殺公乃隨。物躁而促公獨靜。人恒戚焉公坦而。天之景錫明不爽。鮐其背兮厖其眉。秪今百歲纔欠六。耳目恰似中年時。不須眞人長生籙。不須深山大藥資。迎以自然將自然。遊乎壽域獨煕煕。身邊金紫光爛輝。斑衣老叟兒作嬉。自有編簡良稀有。衆人匹之無乃癡。一春五百直寓言。三乾東海誰信伊。豈如我公不益生。任遣萬化相遷移。牛來馬去自紛紛。幾多夢裏分成虧。我將酌酒爲公壽。仰挹維斗作巨巵。南極老人同招邀。醉看大鵬褰天池。鷦鷯蟪蛄奚足論。吾師有師師無爲。</text>
<title>題閭陽主人壁戲作</title>,<text>天上會人間別。悠悠不敢說。金井一葉報佳期。鵲橋便成誰云河闊。分携去去關路長。鴨水杳茫遼山嵽嵲。黃姑婺女常時鎭相望。離人此時魂夢亦難越。羨他夕兩地思量對瓜果而心鬱結。</text>
<title>同年林文化子中挽</title>,<text>天厚降君以之才之德。伊誰主之獨不與年。無乃天老矣倦于勤。都於善之福淫之禍也。莽莽然任使小鬼恣欺狂。操其柄得自專。旣有德與才之若是。斂而藏。終罔攸宣而忽焉就木。吾欲窮其本源而無由緣。吾將叫九閽訟小鬼。帝傾耳必見憐。誅爾小鬼復于明。不善而殃善而延。已焉哉。世無巫咸可傳語。吁嗟乎老天。</text>
<title>送高善行登第還鄕</title>,<text>蘇家小坡名譽早。宿昔一見知國寶。前年利劍斬長鯨。蛟鰐走藏黿鼉驚。亢藝今日售屠龍。天仙寵錫天葩紅。天葩香氣徹南國。北堂慈顏動喜色。蠢蠢流輩走且僵。絢練羽翮高飛揚。故人愛君重南金。臨別贈言由中腸。行行正直愼勿墜。汝門不獨文章爲。</text>
<title>鵝湖講道</title>,<text>信州州南天下稀。山萃水屈開名區。靜散宜着高人棲。陸氏聲價璠璵俱。三難挺秀斗以南。風標卓落絶代無。沿洄道源日優游。切磋孜孜相友于。湖邊風月自家天。德星留光臨座隅。深思正可入聖域。上達不必循工夫。突過有若言失易。下梢終與儒家殊。當時膠守是已私。末路區區同所趨。格致齊治自有序。捨此務外非醇儒。紫陽書中蔥嶺譏。吁嗟已矣乎鵝湖。</text>
<title>送李子淵赴舒川郡</title>,<text>西林傍海彈丸城。太守長如橫海鯨。沮洳何地藏脩鱗。有似尺蠖屈未伸。造物元來喜作劇。世事成虧不可測。昨年却掃同蔣詡。黃綬非關子公力。觀裏看花君不肯。千日宿酲朝來醒。別我飄然適湖西。郊原衆色秋凄凄。人歌人哭遞昏曉。物之情也誰能齊。當時風彩皆仰首。天上群飛爾何有。觝頭矮屋從他低。長沙不必長舞袖。爽携天南煙瘴開。岳州詩料添佳句。君馬黃我馬白。馬雖不同人不隔。漠漠世界爲沙爲蟲。和氏璧梧臺石。吁嗟造物奈爾何。西林大守眞可惜。</text>
<title>走筆次竹陰韻。仍呈龍溪。</title>,<text>道之不行非吾病。須看斯世衰幷盛。十年放歌忽至今。飄蕭兩鬢白交映。下簾卜老百錢足。市集漫營錐刀競。美膳不慕五侯鯖。時尙不效洛生詠。早識木災緣靑黃。滿目兵家鬧奇正。文會道合隨氣味。古人交契今誰更。靜者髥李固絶倫。一生履素夙安命。乃使俊材落江湖。得失孰操造化柄。向來臥痾何支離。節適行膺勿藥慶。年前爲畫避地策。指囷高義見子敬。歸家詫與妻孥說。有投不憚千里敻。卽聞破胡遼碣淸。諸將效勇天子聖。却恐消息還不眞。驚喜直與憂虞倂。邯鄲才格世無雙。天脫馽鞿長任性。負瓢曾遭老婆調。奇禍之來無奈橫。泣血餘生神所扶。從此災殃都散逬。殊渥當前漢室席。妖形詎逃秦臺鏡。少年從事酒猶兵。老避觥籌甚苛政。壁中自守善飯翁。趙卒非復當時勁。習池風物雖惱人。惺惺不管楊州令。</text>
<title>復用前韻。寄龍溪竹陰。</title>,<text>古昔斯文以爲病。蟲篆懸知業非盛。正坐少年昧遠圖。揮毫賭取貂蟬映。名浮詎能實相副。懶劇無心物與競。每託麴生全太和。時得新詩輒朗詠。宇宙誰人眞丈夫。居而廣復位而正。滿目爭奪世界煩。鳳至河淸邦可更。混跡崩奔群動中。忽焉流年過知命。羞道經營兔三窟。自憐淤泥荷一柄。趙孟貴賤元非吾。塞馬胡爲關弔慶。屈醒見嫉楚衆醉。鄒叟肯學齊人敬。蒼蒼天地催暮色。九扉閶闔邈以敻。土階蓂凋亦已久。誰引襄城迷路聖。東山小魯眼力同。心上深憂萬國倂。紅顏幾許泣嬋娟。葵藿傾陽固物性。感君要我陳壺觴。老氣尙覺仍前橫。離愁無端替懽緖。明朝各自晨星逬。別後會合良不易。添箇霜毛落銅鏡。馬首何物可詩材。發春品物承仁政。吾家本不效軟綿。韓弩力裕千鈞勁。花艶鳥歌徒爾爲。須驅風雷歸號令。</text>
<title>酬別留後馬侍郞 場屋體示兒曹</title>,<text>長淮西畔古蔡州。角罷軍城停于棷。連營環擁摠戎歸。日下沙堤雲路悠。多時共婉幕中畫。玉帳牙旗君獨留。天休鉅唐聖繼神。海嶽淸晏民歌謳。南藩爰有負鄙賊。不入包茅今幾秋。狼生貙長狃呑噬。域中刁斗成邊頭。累朝寬假置度外。干羽未必能懷柔。洪惟雄武聖天子。按劍獨運除兇謀。協贊帷幄實元臣。文武吉甫誰爲儔。凶門鑿出授齊鉞。漢水方城開碧油。風虎雲龍盡交廻。競效捷勇呈良籌。中宵鵝鴨助雷霆。䘲氛廓淸東南陬。洪爐何有一毛爇。不待九攻功還收。渠魁鈐甲已鼓下。上台分茅崇徹侯。兵餘塡撫借威重。捨我伏波夫誰求。詩書爲將共理良。北闕應紓今日憂。參卿愧非典午才。深眷日荷帲幪庥。從軍向來未云苦。幾多談笑消羈愁。人間離合莽相仍。兩歡牢落東西流。軍伶齊作供帳嚴。萬斛大酒千炙牛。淋漓醉筆贈新篇。蚓音敢擬黃鍾酬。揚鑣行色豹尾後。楚郊周甸川原脩。詩章鸛垤不須說。夢裏論兵追壯遊。旌旗變彩豈徒爾。江漢自覺風流優。明庭報政我且待。莫使棠化專於周。</text>
<title>挽詞[領議政金瑬]</title>,<text>大屋驚摧棟。明廷痛失賢。亦知關氣數。猶復怨皇天。鹵莽神明錯。乖張造化愆。斯文嗟已矣。吾道卜終焉。維嶽鍾精篤。惟君稟氣專。婆娑自童稚。筆硯共周旋。已覺屠龍志。方從舞象年。霜蹄輕騄駬。風翮捷鷹鸇。在處常交臂。分形每割氈。書床秋雨聽。禪榻夜燈懸。避賊踰關嶺。全家盡海堧。死生心共許。行止袂相聯。才分甘王後。鞭宜讓祖先。我初趨左掖。君已佐三銓。世道翻仍覆。天時去又還。芝蘭本同臭。金石久彌堅。未遂林泉約。都爲事故牽。危冠凋壯髮。急景耗凡鉛。俗眼從他白。幽情在太玄。向來遭震薄。那得免迍邅。滿地虞羅遍。燎原烈火延。彝倫歸斁熄。宗社阽危顚。苟活眞堪媿。端憂獨自煎。誠孚言易契。義激涕俱漣。翊贊揚天討。戎行假將權。忘生隨約束。勵氣逐旌旃。日月光明揭。乾坤境落褰。元功慙鄧禹。聖烈邁周宣。汗馬曾何有。攀龍是偶然。只緣收標望。敢謂助騰騫。兩部銓衡長。三司雨露邊。遭逢元不世。眷遇亦無前。爲感風雲會。長懷性命捐。重封莅盟府。一蹴到台躔。戮力恢王道。精誠拱御筵。否來時不幸。勢去力難全。鬼速兇鋒逼。波奔法駕遷。將身冒危險。屈志對腥羶。大計思存楚。高談怯赴燕。心勞期補綴。形格奈拘攣。用竭神全弊。憂深病卽纏。紓懷供笑語。執手慰沈綿。鷄夢俄催謝。神方詎賴扁。若天亡一柱。如帥失雙甄。走位親朋哭。中朝聖主憐。低髽連婦媼。罷市及街廛。誰復持斯世。無能濟巨川。還珠猶合浦。埋玉却藍田。典則簪紳在。勳名竹帛傳。撫膺呼不應。排閣訴無便。淚盡仍枯眼。悲來轉塞咽。靑氈餘史學。錦肆舊詩篇。奎壁長收彩。峨洋已斷絃。英華歸寂寞。混沌脫雕鐫。孫楚詩傷往。延平劍有緣。傳家倚麟鳳。搆廈貯枏楩。理固幽明一。君何取舍偏。百年遺故宅。萬事卽新阡。慘憺江天月。凄涼壟樹煙。交期倘未盡。猶可卜重泉。</text>
<title>挽詞[金尙憲]</title>,<text>歲乙酉八月八日。左議政鶴谷洪公卒於位。當宁軫股肱之慟。士林興典刑之慕。友人安東金尙憲爲公爲私。愴焉愾焉。將敍平生。以陳情素。述德音以告來世。迫此衰朽。銜哀未宣。嗚呼痛哉。聊作短章。用代相輓。天文晉史中台坼。邦國周詩殄瘁傷。白髮餘生欲無賴。病眸空有淚滂滂。論交始記篠驂下。推轂終思藝苑前。世上知音幾人在。老夫從此絶琴絃。道山三世文章盛。相府重來德業新。欲識英姿與爽氣。凌煙遺像尙精神。平生心事無畦畛。暮景存亡有後先。湘水驛南秋葉路。病來孤負哭新阡。春日炎天幾度書。書來美味溢寒廚。折甘分少公餘事。親故如今更有無。</text>
