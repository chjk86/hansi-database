<title>和隴雲書齋舊題。遙呈受業諸君子。庚午</title>,<text>雪深門外立如齊。座上春風吹滿懷。易院寬閒功可做。陶山葱鬱境尤佳。登天階級期循進。着地根基豈遠乖。親炙于今吾未得。喚醒昏惰憶朋儕。</text>
<title>奉次尹景時 二首○辛未</title>,<text>筆下明珠韻自隨。慇懃寄我慰心期。淸標遠似秋鷹逸。奇氣新如海鶴儀。騷思只今無俗語。文園從古有宗師。寒囱夜展華牋讀。霜氣蕭踈透齒奇。欲共三山仙侶隨。翺翔八極有前期。遙竆碧海觀龍戱。㢠入丹邱覩鳳儀。出沒雲中邀雨伯。浮沈世表馭風師。從今願理西遊屐。聞道龜潭第一奇。</text>
<title>次題書齋韻</title>,<text>見說草堂靜。主人心與淸。半簷長繞月。四壁只撑經。歲暮時逾晩。神閒趣已成。他年倘一訪。千里快深情。</text>
<title>又次以別</title>,<text>塞鴈南征晩。離愁嶺外天。淸談留幾日。佳句直千錢。野濶霜初落。江空月未圓。西風此時別。不耐恨茫然。</text>
<title>擬古</title>,<text>昨夜微霜零。鴈聲江北天。美人隔秋水。贈我靑瑤錢。報君以何物。寒花霜蘂圓。我欲從君去。嶺路何巉然。</text>
<title>有感 癸酉</title>,<text>或騖空虛或陷卑。中庸此道孰能知。理鋪平地非高遠。資蔽偏歧可變移。着實休多閒說話。安居須省妄營爲。塵埃過眼都無繫。要信前贒不我欺。</text>
<title>寒食雜詠 二首○乙亥</title>,<text>柳弄新嬌杏未開。江郊暫望草如苔。無花無酒逢寒食。煙雨家山首獨擡。王孫草綠水迢迢。千里相思道路遼。欲向芳洲采杜若。春風誰與共逍遙。</text>
<title>泮林漫興</title>,<text>南州幾百里。鳥路抻靑岑。塵土空搔鬢。風雲未盪襟。劒埋猶古氣。絃斷乏奇音。東釣吾將去。相從江海潯。</text>
<title>次韻</title>,<text>騎出城東路。芳華已暮春。晩來江上看。桃杏亦精神。</text>
<title>過廣津有感</title>,<text>扁舟直遡廣陵津。天借長風慰旅人。渺渺孤帆斜日暮。萋萋芳草一江春。浪花侵櫓紋爭漾。山色含烟黛欲勻。吟興未闌陵谷變。碧波回首更逡廵。</text>
<title>舟中夜感</title>,<text>暮泊依沙渚。灘喧遠尙聽。夜深舟不動。人靜火猶明。雲月矇矓影。江風淅瀝聲。前程事未了。默默感吾生。</text>
<title>舟中偶閱六臣傳。時方過英陵。</title>,<text>英陵暮色望葱蘢。松栢林間有寢宮。千載東方逢聖主。一時贒殿選羣工。栽培惠澤同天地。袍笏餘臣異始終。三月子規啼未歇。越山迢遆痛無竆。</text>
<title>睡起</title>,<text>杳靄滄波一望悠。春風水暖鴨無愁。江邊處處鵑花發。說與篙工且少留。</text>
<title>舟過記見</title>,<text>岸上人家棘作籬。柴門臨水柳依依。澗邊黃犢眠靑草。田婦無心戲少兒。</text>
<title>贈金北崖 圻</title>,<text>盍簪古人樂。邂逅永今夕。深山靜遙夜。尊酒散復集。歲暮何所期。南山有松栢。樂哉此夜會。聊以矢所執。</text>
<title>乙亥孟冬。將遊淸凉。宿磊田嶺底店舍。</title>,<text>孤店亂山間。境深元自別。夜半新雪飛。明朝更奇絶。</text>
<title>蓮臺寺</title>,<text>兩峯屹左右。千年絶壁蒼。洞壑窈以邃。玆焉寺所藏。經始問何代。歲月亦已荒。層崖仰幾丈。有似玉屏張。我欲生羽翰。飛騰上上岡。回頭萬千里。一笑天地長。但恐仙難學。參同未可詳。終日雲囱下。簡編徒自芳。</text>
<title>寶文庵。憶先師舊遊。</title>,<text>危峯卓萬仞。層累勢欲絶。古庵倚其下。頹階檻半折。佛堂悄無僧。斜陽暫明滅。永言懷昔人。玆焉詠白雪。洗心讀遺句。寒風振巖窟。倘有仙鶴來。回翔碧嶂月。</text>
<title>致遠庵。觀先師甲子題名。庵在風穴傍</title>,<text>孤雲千載後。老仙亦來遊。白雲飛不去。壁間姓字留。空山默無語。松桂風颼飀。永懷與誰歸。獨立佇夷猶。</text>
<title>風穴臺</title>,<text>危巖俯絶壑。有穴自生風。懷哉羅代人。至今有遺蹤。托跡方外遊。翺翔白雲中。一去不復見。煙霞鎖千峯。四顧但空山。寒風起亂松。</text>
<title>至月九日。文殊寺月夜。</title>,<text>飛泉點滴枕邊喧。淸磬聲踈蘿外聞。明月滿山無與語。夢中髣髴見孤雲。</text>
<title>蓮臺寺</title>,<text>仙凡境絶隔雲關。自昔奇蹤着此間。暮皷晨鍾千古寺。丹崖翠壁幾重山。風聲滿壑雷霆闘。月色留林猿鶴閒。往事如雲消息斷。朗吟蒼峭獨盤桓。</text>
<title>普贒庵至月十八日雨</title>,<text>山棲覺高絶。石室倚嵯峨。壑雨踈猶暗。峰雲晩益多。稍疑遮世路。漸似住仙家。妙趣此中得。塵心倘盡麽。</text>
<title>至月十九日。微雨在普贒。</title>,<text>陰雲鎖高峰。寒雨飄不止。獨坐小蘭若。默驗靜中意。澹然方寸間。似洗塵間累。他時驗所得。俯仰倘無愧。</text>
<title>二十七日。中臺庵雪中。次僧軸韻。</title>,<text>玉立峰巒雪裏奇。雲間瑤跡一僧歸。山中事事皆高絶。難畫難詩只自知。</text>
<title>二十八日。病起値雪晴。在中臺。二首</title>,<text>白白雲中立立峰。蒼崖雪漲萬林空。孤庵靜夜無餘念。囱裏寒燈一點紅。瓊峰揷雲間。皓彩失林邱。參差萬壑樹。白玉枝相樛。間有松檜姿。蒼然倚巖幽。病起亦自忻。遐眺獨悠悠。倚杖發孤詠。聊以做淸遊。更期肝膽瑩。駕鶴參仙儔。</text>
<title>三十日。中路回望淸凉。</title>,<text>白玉岑回首。淸凉已渺茫。風雲無盡趣。逸氣更飄揚。</text>
<title>歸舊棲。追念山中。</title>,<text>積雪出山洞。回望丈人峰。十步九顧見。戀戀思何竆。澹泊還舊棲。依然松雪中。坐撿山中得。靑峭宛心胷。永以濯塵累。得全天降衷。</text>
<title>松顔八景</title>,<text>縹緲晴濃活畫如。春空散漫任收舒。悠然一望堪怡悅。相對遙岑百里餘。竹嶺閒雲黝雲遮峀氣冥微。銀竹隨風陣陣霏。頃刻神龍無所事。收功却上太空歸。文峯驟雨天末初聞叫獨鴻。翠屏霜後一時紅。顚狂落帽非吾事。只愛秋光滿眼中。虎峽丹楓蟠枝擎雪白成團。淸絶偏宜月下觀。棲鶴夜來頻警夢。爲嫌凉氣逼身寒。金松白雪依依墟里幾晨昏。桑柘成行蔭小村。洞裏人家知樂業。炊煙時拖水邊痕。衙洞朝煙一炬猶能破杳茫。暮山高焰望中揚。朝家政軫生民念。何幸年年海警亡。烽山暮火明霞一抹倚天流。故着西江江水頭。落處更要孤過。夕陽悠散且遲收。龍頭晩霞山月初明影滿林。重門洞闢湛冲襟。起看寒水涵精彩。見得前贒千載心。栢林初月</text>
<title>春思 丙子</title>,<text>春雲欲雨黯靑霄。風軟墻頭鳥舌嬌。獨倚小囱人不到。水南歸思更迢迢。</text>
<title>伏次家君閒居一絶</title>,<text>閴絶春村塵事稀。綠楊芳草自成圍。靜中却喜天機動。時見閒花一點飛。</text>
<title>季孚搜得戒之遊山詩稿來示。其末有自飭銘云。掃凈宅。對黃冊。上皇天。傍鬼神。思敬欽。如谷臨。苟不成。忝爾生。勤夙夜。敢自暇。 爲之慘然。題一絶。</title>,<text>舊墨丁寧自飭銘。如何大志遽飄零。病中三復增長痛。明月無情滿小欞。</text>
<title>題南袞續三綱行實序下</title>,<text>能撰三綱續圖序。解言成俗化民方。神武門中一夜事。如何此意頓相忘。</text>
<title>廬江養浩樓會吟 二首</title>,<text>養浩樓中會。今年春又新。終期勿忘助。不作揠苗人。雪色明深壑。江冰泮始流。斜陽無限興。欲別更登樓。</text>
<title>夕懷 二首</title>,<text>碧草繞茅屋。瓜蔓近新篁。起行庭階畔。松露滴衣裳。幽情不願知。聊復爲彷徨。我屋茅兩間。中夜風雨穿。起斂詩書坐。悠然弄無絃。溝壑本吾志。歲晩心拳拳。</text>
<title>續三綱行實忠臣類。無六臣。</title>,<text>蒐輯何論今古人。圖形詠贊照千春。可憐孤竹遺周錄。誰記當時有六臣。</text>
<title>偶題</title>,<text>獨卧空山興不佳。三旬長抱別離懷。風披野菊香堆谷。霜早荒林葉滿階。酒因歲饉杯專放。眼爲書淫病未揩。賴有故人詩語好。朗吟終日想高齋。</text>
<title>廬山吟 二首</title>,<text>坐看松月掛雲端。入戶盈盈桂影團。半壁候蟲驚自吊。一枝棲鵲睡難安。金風着樹秋聲苦。玉露凋林野菊殘。江院有懷人似玉。屋樑顔色照襟寒。爲問廬江諸俊彥。別來秋思定何如。溪楓映日應添錦。野菊凌霜想滿除。一樓靜玩鳶魚妙。萬卷潛心贒聖書。蕭寺此時空悵望。渚風山月夢中虛。</text>
<title>次古詩韻 三首</title>,<text>草沒原思逕。松遮靖節廬。寒蟲乘夜咽。高樹撲風踈。病廢他營少。端居客念除。獨眼因獨覺。山月小堂虛。夙契在古書。山中結小廬。願言心不厭。聊與俗緣踈。奈何嬰漳濱。歲月忽已除。耿耿夜不寐。牎月三更虛。壁裏藏吾書。光明生我廬。曉起臨前庭。靑靑松露踈。寒風動四野。碧草顔色除。日月不吾與。奈此腹空虛。</text>
<title>書意</title>,<text>精金百鍊在爐間。崑玉藏光也莫嘆。更護菊松親晩節。永言前哲意猶曼。</text>
<title>上具栢潭 鳳齡○三首</title>,<text>候謁龍門病未頻。偶穿松逕趁和辰。經冬壑樹靑依舊。弄暖山禽語轉新。仰德幾慚身蹩躠。撫躬空歎志沉湮。煙簑他日栢潭下。來往先生退老春。淳春一去幾時還。白黑誰知毁譽間。歲暮長悲剪荊棘。時淸亦見化荃蘭。途歧足使揚朱泣。鸚鵡眞堪上蔡嘆。世事浮雲徒浪爾。先生未必落機關。靑燈讀易憶前謀。一滯漳濱百計休。遠道幾番驚任重。逝波誰得挽時遒。大弨掛壁悲張籍。欵段鳴槽歎少游。獨坐空欞春夜靜。落花微雨滿林邱。</text>
<title>雨夜憶堂兄之行似在舟中。仲舅已入洛城。</title>,<text>兄行已七日。計程在舟中。今宵何處宿。踈雨滿孤蓬。有美吾舅氏。今在洛陽城。卽知孤館夜。風雨一燈明。</text>
<title>重九後翌日。偶到鄰舍山亭。呼韻走筆。亭有退溪先生題詠。</title>,<text>菊日居然過。悲哉節序駸。秋花愁不賞。茱酒病難斟。勝友要良晤。山亭偶獨尋。虛樓閒夜敞。素月正中臨。碧樹淸團露。踈林細散陰。更深過空鴈。山靜叫寒禽。竹戛琮琤玉。松含邃古琴。遠溪鳴石闘。高柳豁霜侵。舊意論傾膽。深情寫滿襟。流芳欽昔世。播馥憶仙吟。耆舊今誰在。風流杳已沈。遺基名不沫。肯搆子當欽。衮衮懷難盡。悠悠感不禁。秋聲寒繞枕。霜氣冷侵簪。子患騰揚晩。吾悲疾病深。年華空過隙。世路孰知音。丹道難追聖。瑤琴不合今。心期非暖飽。節義寂山林。採苦須原野。登山指卓岑。襟懷照古釰。臭味結蘭金。語爲知心發。情思同志諗。靑燈聊泚筆。一點寫丹心。</text>
<title>鵲山贈鄭子明 士誠</title>,<text>金風淅瀝遠林空。匹馬寒溪亂樹中。幾歎停雲抱淸戀。偶成披霧散幽衷。夜凉松露驚孤鶴。霜澈瑤空叫斷鴻。細話深更懷未盡。不知殘月掛西峰。</text>
<title>秋郊課穫</title>,<text>木落風高野色寒。石溪淸淺繞林巒。霜深䆉稏低垂壠。葉豁崚𡾓瘦見顔。收穫敢期終歲飽。食勞猶喜素心安。古人樂處如同趣。邱壑平生亦自懽。</text>
<title>安養伯在山中。秋雨記懷贈寄。</title>,<text>秋候忽已晏。悄悄林園淸。蟋蟀歇哀響。籬菊開晩英。我懷豈無感。節序流不停。况玆茅簷夜。蕭瑟風雨聲。踈踈打牕戶。淅淅度深更。同心杳何許。悠哉傷我情。</text>
<title>感懷 三首</title>,<text>長庚落西峰。皓月上東嶺。此身在中間。明襟常惺惺。十五里餘隔官城。夜靜亦聞撞皷聲。若使此心無蔽障。本然之發自分明。月映微雲淡亦明。農談向靜遠眷鳴。端居近日多幽趣。坐撿從前妄僞情。</text>
<title>讀鄭圃隱詩集書感 三首</title>,<text>杳杳東方此一人。文章節義凜如新。聖朝大度垂褒奬。可植綱常億萬春。麗季猶能有此人。丹心大節炳然新。忠精定化爲星宿。照耀人間今幾春。東方理學祖斯人。大寐民瞻日月新。一浚其源波及遠。永扶吾道壽千春。</text>
<title>讀洪忠宣在泠山遙薦永佑陵文書感 二首○丁丑</title>,<text>燕山萬里幾年囚。五國煙塵淚望眸。想得懷文焚奠日。異鄕風物亦含愁。蒼梧弓劒燕雲外。縶裏孤臣哭冷山。誤國當時誰罪首。千年欲剖蔡章棺。</text>
<title>主婦吟 店舍適有是事</title>,<text>主人出門去。主婦泣且隨。出門去何處。西家有新知。憶我初嫁君。白頭不相離。君情中途改。妾顔今已衰。西家人如花。厭舊君所宜。我欲棄君去。白髮何所歸。妾心無所繫。但念有孤兒。君齡亦非少。霜雪已滿髭。悽悽重悽悽。何不諒我悲。妾命固已薄。嘆息將何爲。</text>
<title>讀王導傳</title>,<text>二帝靑衣塞外行。江南義士哭新亭。何心勸止傷時淚。不救良朋死石城。</text>
<title>寄具汝膺 贊祿</title>,<text>萬里前途遠。三年一病深。新秋凉氣發。永夜候蟲吟。瑣業頹將廢。流光逝不禁。愁來無與語。揮寫寄知音。</text>
<title>七月十八日夜</title>,<text>蓬蒿沒余宅。四壁惟圖書。竆居寂無營。况値秋序初。夜坐拓南牕。月透靑松踈。凉颸驚高樹。蟲鳴在庭除。我懷邈不極。豈不惜居諸。素心苟自固。不怨沈竆閭。菽水奉親歡。書籍以起余。志願諒非遐。奚望並熊魚。永矢不告人。中宵獨欷歔。</text>
<title>重陽日逢友人</title>,<text>相思嶺外首空回。靑眼如今邂逅開。好友二三非約會。良辰重九不期來。寒山暮色爭侵袖。晩樹秋光自入盃。鴈背夕陽吟興杳。白雲千里任徘徊。</text>
<title>初秋送別李宏仲 德弘 赴集慶殿參奉之行 戊寅</title>,<text>幽蘭生中林。無人亦自香。結根雖一移。芳意豈終忘。行矣愼所操。金石勵新剛。涉水揭厲審。逢人淺深量。晦身有古訓。淸艶且好藏。中懷彌自固。飢渴慰想望。嶺表凉颸驚。吹子征衣裳。一別會幾時。有疑誰與商。贈言何所勖。松栢在山岡。</text>
<title>呈鄭藥圃 琢 焚黃之行 二首</title>,<text>此地宜營晝錦堂。故山㫌節動榮光。松楸遍省生悽愴。封贈追隆是立揚。北闕夢回心拱極。南鄕秋半樹迎霜。鯫生抱病違瞻盛。只把歌詩敢效狂。關東使節古稱仙。况愛甘棠德政宣。叢石亭奇宜勝眺。鳴沙路逈想盤旋。蘭舟三日永郞浦。秋月寒松瀛海天。小子十年楓岳夢。願隨杖屨一騰騫。</text>
<title>秋夜病卧草堂。有螢火一點入牕。徹夜明滅。</title>,<text>獨卧茅堂秋夜深。偶然螢火入牕尋。不同隋帝遊園意。聊憶車公照字心。</text>
<title>秋末病卧書懷</title>,<text>菁華歲月悲如水。博約門庭望似天。身世何由登太華。空聞玉井藕如船。</text>
<title>十月十九日夜懷</title>,<text>久病掩柴荊。忽忽時序驚。風霜一搖落。寒事豈他營。念竹藏孤榦。憐花掇死英。同心懷不見。有美正關情。</text>
<title>己卯早春。新家書意。</title>,<text>新居何草草。幾歲費經營。未設藏書架。惟開築圃庭。溪山有喜色。花竹更幽情。盡日塵喧小。澹然心慮淸。</text>
<title>合記松巢事目十五絶 庚辰</title>,<text>松巢巢小猶藏拙。松圍更幽哉。白雲山阿靜。不知春去來。望淸堂壁立淸凉面。雲開碧玉峰。小堂朝夕望。一嘯逈秋空。參同契 以下齋中所有白日升天妙。眞虛杳莫知。喚起伯陽子。更叩玉鑰匙。理學通錄理學誰家闡。編蒐憶老仙。瑤琴餘韻絶。霽月照千年。晦庵詩集欲向古琴上。聽得希世音。一唱發三歎。仰止傷幽襟。壽親養老書爲子誰無親。忠養乃子職。病廢晨昏。撫卷長惜日。柳蘇詩集如泉又如潮。搔癢麻姑手。絶響欲起尋。無人續絃久。藥銚蠏眼續魚眼。三沸乃成湯。消磨愈我疚。更發燭幽光。藥爐 以下堂下所有候爾文武火。觀我勿忘助。隱几嗒無言。縷煙風定處。菊墩作墩不置花。歲暮乏幽伴。明年滿種開。雪霜看燦爛。戴雪松踈踈亭下松。顚與堂平對。歲寒玉雪擎。堅姿老不改。秋聲樹堂下一樹櫟。剪不等榛荊。金風一夜後。留向聽秋聲。巖下逕坦履獨徘徊。苔磎繞巖下。敲門倘知己。亦不要俗駕。石上松石上何年松。千歲不得大。平地不願移。憔悴亦無奈。邀月臺一片長空月。光光萬古同。若爲心似汝。明鏡燭幽蒙。巢居病中。無他書冊器用。又巢新成。栽植花木未及。故只記所存者十五事各一絶如右。庚辰歲新秋節。主人記。</text>
<title>奉呈趙月川</title>,<text>寂寂芙蓉麓。高齋閉曉曛。終南非仕逕。谷口慕耕雲。靜愜芸編樂。淸嫌酒盞醺。悅心如悅口。此語古人云。</text>
<title>感懷 七首</title>,<text>四序從推轉。高人略悴榮。隨時憂與樂。斷却送還迎。壯志懷千古。深思寓六經。世人殊臭味。誰共討幽情。五覇羞童子。聖門絶鄙夫。何人遵正路。擧世眩旁途。日月悲長夜。芝蘭困棘蕪。不妨超物外。高步老蓬壺。竆僻山村裏。世人誰復尋。峩洋少知己。風雨憶同心。有意鳴簷鳥。無言倚壁琴。相思杳千載。淸夜月空臨。計拙艱衣食。藜羹飽卽休。雲山望仙界。茅棟倚巖邱。碧樹風鳴瑟。瑤空月色流。幽居知靜樂。不恨絶交遊。病積神全損。心虛事不留。蘭薰思一室。膠力怕黃流。興發空山靜。神隨六合游。太平終老地。餘外復何求。名利爭馳逐。要津衆所奔。乾坤到靜界。風月鎖衡門。得意琴三疊。澆愁酒一樽。參同默默事。此意要長存。凉風日夕起。淸月夜半吐。靜籟爽簷櫳。樹影搖堂戶。孤吟撫淸琴。起坐攬輕紵。悠然萬古心。獨步雲縈屨。詩逢左右原。丹用首尾武。不須安心法。區區問佛祖。</text>
<title>山寺會吟 二首</title>,<text>同志如今復有幾。存亡聚散重悽然。山陽感舊西風笛。蕭寺論心夜月鵑。肝膽平生戒塵滓。脚跟終始愼蹉顚。病夫退産休精進。強矯期君更勉旃。卒世猶期𤱶畝春。雲林只合蘊儒珍。言鸚每怕看難透。傷虎何時見得眞。氣習未除須括舊。精微必盡勉知新。數宵孤寺連牀意。閒話無多定會神。</text>
<title>金鶴庵訪金達遠 垓</title>,<text>世路固多歧。人情好惡別。苟不同我心。一室猶秦越。念我素心人。淸痾卧石室。擧鞭一叩門。山色滿虛閣。夜榻靜相對。忘言兩情悅。擇術愼所適。趣舍復何疑。悠悠戒閒話。密密懋新知。我聞淳古世。比屋皆可師。作善無他惑。一道淸且夷。嗟余與我友。好古不及古。孤芳念末路。蹙蹙行歲暮。晤言三歎息。淸月散幽樹。</text>
<title>夜夢中遊一湖山間。明秀奇絶。遙見畫閣隱映煙林之表。余以小舟繫江柳下。眺賞之際。忽見一僧來乞詩。卽題贈云畫閣烟波外。孤舟柳下維。山僧乞新句。乃以此狀遺。于時夕陽滿江。旣覺怳然若非杭州之西湖。疑卽武陵源上也。因作二絶。</title>,<text>夢中所見非凡境。覺後怳然難定心。桃花風月武陵路。安得仙源再度尋。夢遊疑是西湖地。靈梵院前凡鳥門。籠鶴不知孤艇客。夕陽無賴滿江村。</text>
<title>偶題</title>,<text>苦竹見苦心。素雪存素節。相看努力餘。此境足怡悅。</text>
<title>寄李汝直 庭栢</title>,<text>相思雲樹碧峰遮。魂夢同尋玉帝家。擬就山亭一夜話。待看松月透牕紗。</text>
<title>敬次月川寄示詩 三首</title>,<text>南國娟娟望美人。夢中相見覺非眞。遙知水月淸凉外。杖屨東臯爽滿神。寥落江臯老哲人。明珠誰發櫝中眞。滿山杞菊風流在。應把瑤琴與會神。桂樹叢中隱幽人。非空非傲非玄眞。欲往從之歲已暮。延佇風霜勞我神。</text>
<title>乙酉秋重遊淸凉山 三首</title>,<text>倚壁普贒寺。曾棲乙亥年。重來幾歲月。不見舊遊仙。耽讀曾期夜半鍾。十年長歎病無功。一聲未絶心先走。操省誰能學晦翁。夙抱在林壑。願言方外客。名山偶獨來。稍喜塵緣隔。月明萬壑空。風靜山更寂。我生天地間。有身玆有迹。苟爲神內固。無物嬰吾膈。何以寫我懷。匣中琴一隻。</text>
<title>僧軸次柳西厓 成龍 韻</title>,<text>靑山石室無人尋。晩風吹送南峰雨。峰頭夜夜蜀魄啼。哀怨聲聲漏雲樹。有生安得脫塵累。未讀丹經頭欲素。同心此時懷不見。杳杳關梁千里路。</text>
<title>陶祠謁後示諸友</title>,<text>不忍忘此地。十年空夢魂。重來又莫留。悵望誰與論。秋月照寒潭。思之不可諼。松桂風蕭瑟。我淚如河翻。</text>
<title>次金鶴峯 誠一 韻 二首</title>,<text>病閉蓬門思萬端。夜囱燈火影團團。聖贒在卷如相對。溝壑藏身亦自安。霜露秋深時換改。園林木脫色凋殘。商歌不恨無知者。獨倚靑松待歲寒。靑綾學士心邱壑。匹馬匡山素隱如。北闕含香魂尙戀。東籬採菊歲將除。瑤琴在匣思餘韻。籤帙堆牀契古書。倘許登門詳指敎。庶無過得一生虛。</text>
<title>寄示舅氏李嘉仲 亨男 及安養伯 二首○丙戌</title>,<text>一別江南芳草時。䆠遊時序幾遷移。西陵風雨關門夜。無限秋蟲動客悲。自識偏踈不入時。笑他衣狗世情移。芝蘭種後無消息。鶗鴂鳴來有遠悲。</text>
<title>七月十六夜。泛舟西湖。翌朝遊孔巖憇逍遙堂。回登風樹亭記事。</title>,<text>蘇仙去千載。風景古今在。客寓何幸近西湖。好事天公不惜再。薄暮騎馬出遠郊。乍到江頭已絶快。渡口誰家亭。燈火倚空欞。流雲掃盡煙水豁。皓月俄然滿空明。上船促解維。中流任所之。纖風嫋嫋。雙槳動波。萬頃飜琉璃。雖無同志偕。秪足自娛悅。擧酒不必數。三盃意已足。大網或得魚。似鯿又似鱸。舷頭白鳥忽飛起。却訝當年縞衣徒。風流我豈擬昔贒。邂逅似之非偶然。長江不盡吾有盡。興極飜然抱幽悁。人生百歲空自小。安得與之俱不停。鷄鳴水村曉。繫纜下寒汀。風露卧小店。耿耿秋蟲聽。平明潮上更浩渺。一葉舟輕便超越。回看天際杳無極。碧海茫茫天一色。巴陵小縣煙樹裏。東望湖心數峰立。遙看惝怳畫中物。漸近疑尋三島入。千秋不長松。數枝垂絶壁。𣰦𣯶慅羽飛不絶。白日鳴雷波蕩擊。危樓暫上心眼大。白岳祥雲擁北極。繁華不滿一笑餘。滿庭荒草無人跡。彼哉若不乖善儔。後人視此爲丹邱。回舟日已夕。更登昨過樓。遠湖縈迴接遠空。落霞孤看悠悠。隱几忘言澹忘歸。起望鄕關江上愁。他年勝事入夢想。可笑莊叟逍遙遊。</text>
<title>南中旅舘。病中述懷。四首</title>,<text>羅浮未上嘆。仙丹不成愁。崑崙如可到。下視億千秋。故人杳何許。延佇增我愁。思之在心曲。冰壺正涵秋。暗缸燈不焰。殘雨客生愁。歸去茅堂靜。寒花結暮秋。蕭索山林義。優游廊廟愁。二憂俱未敢。鬢髮自添秋。</text>
<title>十六夕 五首</title>,<text>山勢祖長白。洛水根黃池。遙遙數百里。磅礴而渺瀰。霧列南中州。鄒魯古稱之。過鳥幾英䧺。懷哉我所思。得志與不得。芳名卽同垂。景仰金烏頂。痛哭望戴尼。贏粮懷遠途。泝洄願相隨。江波無情逝。杳杳水中坻。余生良已後。歎息將何爲。起望東南雲。長風起四陲。馬江龍去落花悲。羅代君臣全盛時。底事鮑魚亭上樂。雷塘從使後人嗤。鷄林王氣葉黃久。操摶前朝又杳然。聖代版圖今混一。金甌無缺億千年。仙鄕迢遆憶吾廬。巖逕苔斑碧樹踈。望裏淸凉看外面。村中煙水繞前墟。香芸任得陳編靜。懸磬從他四壁虛。多病武陵還作客。耦耕情思定何如。病分爲農𤱶畝枯。太平生死亦非迂。只憐志業終頹墮。幾歎光陰易逝徂。弨壁兩年神已弊。金𨯥雙眼計頗愚。何當結屋茅山頂。一點寒燈夜撥爐。</text>
<title>次成大谷韻 五首</title>,<text>淸贒心事豈窺斑。奇趣猶探句律間。最恨少微精已謝。俗離山水暮雲寒。西望俗離雲斑斑。我所思兮在其間。薜茘爲衣明月佩。時乘白雲遊廣寒。綉出䲶鴦點點斑。金針付與有無間。江南妙質皆奔走。關洛風煙奈爾寒。日高旅庭晩。樹陰生午凉。燕新泥入棟。蚕嫩刃鳴桑。客子淹愁病。居人困饉荒。民風定何似。觀俗更消詳。世路多蹊逕。人情較暖凉。白絲聞變黑。滄海說生桑。嫂溺知誰救。園空已就荒。若謀新大厦。樑棟必先詳。</text>
<title>戱題舅氏嘉仲詩用前韻</title>,<text>曹檜本小國。地褊而勢凉。豈望秦楚之大。百萬之兵甲。千里之農桑。其中寶恠無不有。怳惚駭縮心荒荒。假雖一言求附庸。微乎微者不足詳。</text>
<title>次古詩韻 三首</title>,<text>江南四月多靑草。馬蹄踏花紅不掃。客行吊古撫千載。延佇金鳥山下道。高峰應與首陽連。鳳溪咽咽柴桑邊。我欲從之登絶頂。雲霧深深不可穿。人生百歲如過客。頭上歲月金丸擲。男兒卓落貴立節。鳳凰翩翩千仞壁。胸中要有萬斛奇。莫敎枉白吟詩髭。平生不作兒女態。擊節悲歌誰得知。巢父長洗穎川耳。四皓不樂歸漢祖。懷哉古人不得見。起望西南灑飛雨。雲鶻橫飛九秋新。丈夫豈畏邱壑貧。可憐吾唱誰和者。寫之欲贈千里人。旅舍碧草繞。日夕掩柴扉。曠庭樹陰陰。棲鳥相與飛。西岑對悤戶。蒼煙染客衣。人生如逆旅。况此覊客思。杳杳東北雲。起望情依依。還坐獨愀然。歎息將安歸。江北客江南春。落花愁蕩子。靑草憶情人。蜀魄一聲山雨後。故鄕千里未歸身。</text>
<title>述懷 三首</title>,<text>冉冉客牕夕。山光洗雨餘。樹晴墟里遠。人靜竹籬踈。豈不歸心苦。猶思積病除。半生無樂事。此後竟何如。夕陽照空壁。棲禽集庭樹。纖雲艶晴後。碧峀初經雨。客子豈不懷。風雲杳洛滸。倘有知心人。邂逅此相遇。我所思兮在何許。遙遙天一方。朝扶桑兮暮咸池。雲霞之佩芙蓉裳。願言從之兮路脩且阻。杳然白雲鄕。忽忽乎不知余生之爲樂。寧與希夷烏有爲朋兮。萬事付亡羊。</text>
<title>次呈具汝膺</title>,<text>漳濱愁鈍滯。麗澤憶朋携。高秋須病歇。匹馬到君棲。</text>
<title>奉送月川赴洛 二首</title>,<text>言偃弦歌悅聖師。同羣鳥獸豈贒宜。雕開不是嫌爲仕。只爲當年未信斯。雲林養性幾年閒。冰蘗寒香滿肺肝。翻抱瑤琴向單父。一川風月要誰看。</text>
<title>廬江遇黃混元</title>,<text>松栢蒼蒼江自流。逢君頓釋索居憂。前峰不盡千年碧。肝膽相期歲暮愁。</text>
<title>又示會中諸友 三首</title>,<text>波光瀲㶑漾虛欄。靑壁蒼然不可攀。此境相携足怡悅。平生努力共心肝。水鄕寒夜不禁淸。細酌論心度幾更。黃卷一牀歡意足。更將深契約平生。江城小雨夜來淸。深燭談懷僕幾更。從古英䧺雲過盡。不須醉夢了平生。</text>
<title>永陽贈金亨叔</title>,<text>匹馬鷄林去。經過明遠樓。相逢二三友。樽酒歲暮愁。</text>
<title>謝鄭公緖 胤金 來訪</title>,<text>不覺眉間喜氣黃。故人聯榻討論詳。玉峰後會問何日。雪月交輝獨樂堂。</text>
<title>夕步後園林中</title>,<text>殿苑秋深落葉蘩。暮鴉殘照似寒村。祠官獨向園林步。特地淸閒聖主恩。</text>
<title>訪玉山書院二絶 幷序</title>,<text>九月十八。爲玉山之行。睦君必欽請從之。日夕抵書院。泉石淸奇。深過所聞。院前有龍湫。巖壁兩開。落瀑澄泓。其上卽洗心臺。廟東別立藏書閣。西建神道碑。以觀覽之便也。正室曰求仁。南樓曰無邊。夕李浚來見。同坐院北溪壇。月欲吐。要歸其家。卽先生舊宅。距院一里。坐獨樂堂。堂合六間。少頃月上東峰。登溪亭。亭臨溪上。合三間而房一間堂二間。皆舊制也。小酌還宿書院之兩進齋。翌朝謁體仁廟。李君又來見。因導沿溪。洗心臺龍湫等字刻在石間。退溪先生筆也。溪邊西北水石益奇。至溪亭之下。有觀魚臺。其東卽詠歸臺。溪水凝湛。其間如下龍湫。詠歸之北有蓮塘。松櫟奇古。其下萬竹成林。蓋沿溪上下。此爲第一。溪亭正臨巖壁之上。有若天成。略措階砌。東峰屹立。幽絶成趣。稍上數十步。有石立溪心曰釣磯。其上有瀑布懸流。巖石截流。其東卽水雲臺。又上數十步。卽濯纓臺。又其上有澄心臺。兩峽臨溪。奇勝淸絶。此上又多勝處云而不可竆其源。因入宿定慧寺法堂。後囱欞間。有先生手迹。一書詩一絶。一書六有六句。一書以正治心以直養氣八字。宛然如昨。景仰感歎。李君又勸以酒。午後更入獨樂堂止宿。鄭同年公緖來訪。朝食後回坐觀魚臺上。霜菊滿庭。瀟灑如舊。不忍登亦不忍去。因與李君別。携公緖至洞口分手。賤子來何遲。先生已冥漠。廟貌肅再拜。西溪訪舊宅。松竹手所栽。亭臺有行迹。徘徊不能去。悵望日已夕。溪山夢想幸登堂。不見先生涕泗滂。惟有玉峰秋夜月。分明不改舊淸光。</text>
<title>十月初五日發。歸宿仁庇驛。翌朝風雨寒甚。</title>,<text>風雨橫斜動曉寒。客情凄慄倍辛酸。馬毛縮蝟童牙戰。峽路千般步步艱。</text>
<title>次韻東京十二詠</title>,<text>佳氣鷄林擁鬱蒼。孱孫無奈葉空黃。當年奇殼開神主。千載遺民憶舊王。吳苑鹿麋花榭廢。漢陵莎草石羊荒。西風吊古英䧺淚。古閣鍾聲又夕陽。鷄林靈異故國逢秋客不宜。鰲山默默似前時。金仙筆迹苔生碣。學士風流寺有詩。萬古靑蒼愁裏在。千尋突兀望中危。秋風不耐興亡恨。誰把當年玉笛吹。鰲山奇勝伊昔繁華全盛時。那知千載事依依。三風覆轍尋常蹈。一日酣歌宗社非。蚊水寒煙凝牧笛。始林秋葉打征衣。遺墟寂寞人誰到。秋日荒山又夕暉。鮑亭感懷不盡蚊川繞古村。滿溪春雨落花繁。炊煙抹抹依山店。垂柳依依傍水門。歌咽陽山懷古夢。雲埋鵄嶺望夫寃。英䧺今昔不平意。更進臨風銷恨罇。蚊川騁望荒城半月繚東西。萬樹悲風日色凄。人物千年過鳥失。興亡百變使人迷。月明古巷笙歌咽。春滿荒陵蔓草萋。王謝堂前舊時燕。茆簷茅屋謾啣泥。半月古城朴略猶能候日星。昔年經始近王城。司天古制今猶在。鍊石遺臺尙不傾。七政齊均一璿器。四時調順八風聲。孤煙落照寒鴉去。登眺凄然不盡情。瞻星老臺城東廢寺無人到。烏石碑鐫字尙新。崇倡當年一女主。評題千載幾詩人。遺民指點梵宮址。虛殿凄凉金佛身。今古靡然難解悟。焚坑餘禍劇狂秦。芬皇廢寺松檜秋山氣老蒼。寺名靈妙客悲凉。鍾懸木架虛秋月。簷掛風箏動夕陽。釋敎吾東誰創始。異言今日尙張皇。來遊衮衮千年意。擡眼西郊草樹荒。靈妙舊刹東土塵氛銷更銷。聖君經略太平朝。雍煕盛蹟堯天遠。弓劒愁雲禹穴寥。石獸秋風衰草沒。紙錢斜日萬松搖。英豪事業今安在。咫尺明宮將事勞。五陵悲吊城郭人民半是非。月明仙侶幾回歸。琴松亭古遺音在。梅月堂淸古事依。庭草春生客不到。野水秋來魚自肥。傷今感古懷無盡。沽酒前村送落暉。南亭淸賞故國興亡一夢新。昆明幾劫動灰塵。誰將夜月三聲笛。吹作和風四野春。秘絶淳音非我土。修成惇史是前人。千秋留作鷄林物。見此應無倒屨巾。聞玉笛聲談笑干戈定國危。天生人傑自超奇。劒悲紅鬣天官泣。星落轅門壯士思。百代䧺名猶赫赫。一杯荒草謾離離。何當喚得英魂起。更與豼䝗百萬隨。過庾信墓</text>
<title>拜呈鄭藥圃謝恩赴京之行 時皇上頒會典全書。故有謝恩。○己丑</title>,<text>我聖昭誠孝。天王特感嗟。絲綸紆大勑。侯服視中華。玉典來裨海。璿宗蕩舊瑕。同歡物爭覩。曠世事堪誇。謝使宜拴擇。台公忽命嘉。誦詩才已末。寵德爵仍加。白首惟懸國。丹心詎愛家。暫移喬嶽鎭。再涉鴨程遐。聖握逾啣報。嚴途不怨賖。行莊看一劒。使節持三 缺。古意遼城柱。悲風易水涯。衰年強餐飯。異域見梅花。事比觀周等。恩無隔海差。民風來淑鄙。學術驗眞衰。禮樂虞庭鳳。風流漢使槎。去能專對了。歸霈大霖麽。小子惟狂簡。菲才沒一些。義當親杖舃。慈豈擬莩葭。病莫堪覊宦。心期老草窩。東還萬福日。欵段望回車。</text>
<title>金益精 得䃤 哀辭</title>,<text>我初識君日。南湖春草綠。我來哭君時。秋山寒日薄。大化同歸盡。悲君妙齡折。少者亦多死。憐君死衰絰。志遠道未半。才高命太促。織成五色線。擬補舜皇服。玉芝初長莖。霜風一何疾。不實聖所悲。痛哭問冥漠。秋天不肯明。風雨空蕭瑟。</text>
<title>次鶴峯丈黃會元唱和韻 三首</title>,<text>我聞蓬萊山。靈菖有九節。服之享遐齡。千年如一日。是非不到耳。塞兌而緘舌。區區未試此。三復遠遊說。子房佐劉公。本爲報韓節。坐屈商山翁。功高定漢日。闔闢在方寸。終不動頰舌。君看是非間。豈可勞言說。千載柴桑翁。淸風晉徵節。願言首山薇。長歌義煕日。榮辱不汚身。是非焉到舌。惟有無絃琴。深情與爾說。</text>
<title>曉坐 二首</title>,<text>淸晨起理髮。端坐炷名香。省愆懷已往。維持念矜莊。吟詩警豪誕。飮酒戒麤狂。勉勉我靈臺。此意不可忘。空齋夜坐思如凝。草草寒官淡似僧。忽有後林風雨起。不堪蕭瑟對殘燈。</text>
<title>送別高子龍 翰雲 赴扶安縣</title>,<text>童稚相親到鬢絲。浮雲無奈聚還離。雪殘漢北驪歌促。春早江南梅信遲。山海勝遊千里得。月波歸夢故園思。一尊論討知何日。肝膽懸懸只此詩。</text>
<title>送朴叔彬 而章 赴羅州提督 癸酉同榜</title>,<text>之子有遠行。楚山湖外程。言忘如未識。別苦似無情。一氣神中夜。深淵戒此生。好藏淸艶去。珍重邁兼征。</text>
<title>贈別康明之 復誠 歸中原</title>,<text>世故添霜鬢。風塵客意凉。浮萍方邂逅。分手各悲傷。日下終南翠。雲間月岳蒼。吾行應早晩。駐馬訪君庄。</text>
<title>送別閔尤川丈赴居昌</title>,<text>世路崎嶇甚。關梁又雪霜。驅車愼跋涉。爲政貴精詳。僚接情方倚。覊遊別更傷。分憂荷恩數。嶺邑近桑鄕。</text>
<title>閔丈發行日。有故未出。更呈一絶。</title>,<text>棲棲豈敢久京華。春及西疇苦憶家。他日尤川訪水竹。連牀細話意如何。</text>
<title>送別李宏仲丈落職南歸 三首</title>,<text>送別吾無語。君歸豈恨竆。田園期白首。榮辱付蒼穹。澹蕩秦亭夕。蕭條嶺首風。先行莫相待。春後我應東。離合元多𢞓。竆途更苦辛。同遊漢渚後。獨向嶺頭人。灾厄元無忘。是非自有眞。不妨知倚伏。寂寞卧閒濱。</text>
<title>鄭子孚南歸寄詩來。奉和二首。</title>,<text>君去寧親我憶親。倚門華髮故山垠。密縫已破猶難返。留滯京城又一春。靑燈讀易計歸虛。孤跡猶難得卷舒。只願居山知損益。不須觀物較乘除。</text>
<title>世網賦</title>,<text>謂天蓋高。不敢不跼。謂地蓋厚。不敢不蹐。乾坤豈不寬且大。藏一身兮何處。是網擧世而犯之者罹。嘻盡之矣。制非庖厨之創。體異畋漁之具。以爵祿爲械。以富貴爲紐。緊宦海風波之津浪。碍名利出沒之場囿。鎖紅塵蔽紫陌。前斧鉞後鼎鑊。設潛機於無形。秘數罟於未覿。越天地而張羅。蓋莫知夫其極。路羊腸兮萬丈高。亦太甚乎崎嶇。以一世而爲網。苟一觸則難脫。宜知懼而必避。得保身而超累。笑矣乎俗兒之遊宦。昧危機之在此。苦患得而患失。蹈禍網而自利。衣襯北闕之香塵。面拂東華之軟土。龍鱗鳳翼之榮高。期一躋而攀附。豸府烏臺之邃遠。誇自擅其輕肥。金章紫綬玉佩翠綏。肉食一朝榮貴片時。立阽危而狃安。瞢盛位之萌孽。豈料密網之嬰身。欲圖避而莫及。繫纍肘腋。纏結手足。倒懸已急。脫罟難得。匪鱣匪鮪。潛逃于淵。匪鶉匪鳶。翰飛戾天。紛縶縛而掩罹。害竟甚於殄戮。身陷墜於坑穽。骨紛爛於斧鑕。撲蛾翅於燈焰。粘蜩翼於蛛絲。終打盡於一網。世皆陷而同靡。網罹人之雖慘。何自取而致危。勢陰中之不意。患不測之難支。不知避而利灾。世之人兮可嗟。牽東門之黃犬。隔華亭之鶴唳。紛紛若若到底前却。幾見罹而靡滅。然避網之有要。在知幾而必擇。哲人行藏。卷舒與國。不苟進退。必隨用舍。有意之冥鴻遠逝。識機之海鳥不下。採芝商嶺。堅濁世肥遯之義。憶鱸松江。起亂邦懷鄕之思。千尺塵誤落之陶潛。早脫身而倜儻。十年冠一掛之逄萌。竟全軀而高尙。網於我乎何加。地有餘於恢恢。能見幾而遠行。浮遊物外。不亦樂哉。彼昧幾亦獨何哉。驗罹網之所由。嗚呼。名韁有力。挽人而留。世網難見。觸之則罹。功名人孰不欲。倘得時則可爲。世網名場中所有。盍思懼而炳幾。惟彼五湖邊兩岸蘆花。鴈矯翮而自放三淸外。千仞丹穴。鳳揚翎而直上遠繒繳。物莫不皆然。可以人而不如。山之南兮水之北。數頃田兮一弊廬。釣水宜鱠。採山可茹。嗟爾小子。歸歟歸歟。而今而後吾知免夫。</text>
<title>河回辭</title>,<text>思河回兮不見。我心愁。河之山兮𡺚崒。松桂團團兮蘭壑幽幽。山有榛兮美人之思。河之水兮渟泓而奫淪。桂棹蘭槳兮遊中坻。菜杜若兮芳洲。不盈掬兮何所遺。河之人兮胡寧不思。美目盻兮婉淸揚。寤寐兮思服。思昔日兮同蘭房。蘭之氣兮薰薰。繐帳霏霏兮屑香。思之不見兮我思悠悠。中心藏兮心綢繆。毋我遠兮寫我憂。</text>
<title>輓詞[花川副正壽鵬]</title>,<text>曾揖淸芬久。相逢卽故人。奇才眞間世。高行更超倫。薄宦纔三載。浮生秪四旬。丹㫌返鄕曲。嗚咽淚沾巾。</text>
<title>輓詞[金玏]</title>,<text>知君相厚意。不厭過門煩。鸞鵠高才逸。圭璋美質溫。二年成旅宦。千里作覊魂。曉月迷東浦。牽輿灑淚痕。</text>
<title>輓詞[琴蘭秀]</title>,<text>鵬集賈生舍。白添顔氏頭。亡師王子惜。喪益士林愁。羊舌揮仁淚。共姜詠栢舟。宦遊逢此禍。遺恨幾時休。</text>
<title>輓詞[安克孝]</title>,<text>痛哭夫君逝。重嗟吾道竆。諮疑無所就。析理失攸衷。賈傅年殊促。劉生策不庸。如何古人跡。今日與君同。</text>
<title>輓詞[金澤龍]</title>,<text>萬事從今不忍云。世間那復見吾君。淸明器識超流輩。穎脫天才逈出羣。千里方看生汗血。百年長擬襲蘭薰。茫茫天意終難詰。恨入靑山淚濕雲。</text>
