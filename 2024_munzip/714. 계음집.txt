<title>題靖陵典祀廳壁</title>,<text>先王陟降陳于上。瓜瓞綿綿百世長。此日微臣來典祝。依然月下見羹墻。</text>
<title>泰陵有感</title>,<text>仕宦遊京洛。金陵卽我家。糟妻恒抱病。稚子久呼爺。兼祝非吾願。專城却自多。君恩到處有。感激意何如。</text>
<title>贈河平澤</title>,<text>京洛新正逢故人。棋燈小閣吐心眞。共君須盡金尊酒。曉鏡愁看鬢似銀。</text>
<title>贈延士訥</title>,<text>客從蘆原來。云是延士訥。他鄕見故人。同伴想前日。而厲與誠仲。君言各平安。爲傳敏夫道。遙致賀新正。</text>
<title>次沈應敎餞別鄭金城韻 二首</title>,<text>春來鳴佩在彤闈。此日關山雪正飛。莫恨辭君千里遠。佇看民有食兼衣。此行戀闕戀慈闈。五馬離亭不肯飛。猶勝金陵游宦子。竆冬只着去年衣。</text>
<title>漢江口占</title>,<text>爲客洛城久。眼看歸路明。岸上高亭好。沙邊廣野平。檣似鄧林大。水如秦鏡淸。寄言垂釣者。誰識浩然情。</text>
<title>題奉恩寺壁</title>,<text>客從京師來。行過奉恩寺。今自靖陵歸。繫馬桃花樹。</text>
<title>倭賊犯順。大駕屢遷。追隨寧邊。力竭不及。漂泊渭原。乃作詩述懷。三首</title>,<text>客懷愁不寐。江月過城殘。虜馬飮淸水。淸川江 流離近白山。長白山 何人胷有甲。使賊膽生寒。看劒空垂涕。淺 一作狂 謀僅一班。三都連陷沒。關白罪無前。避亂隣胡地。憂君柱杞天。戎馬亘千里。家書直萬錢。佇見河陽勝。誰能爲破燕。孤城在絶塞。一水限夷華。誕節詩人怨。囚山柳子嗟。艱難爲客久。瑣尾受恩多。誰能救鼎沸。奮起揮天戈。</text>
<title>龍灣九日。和韓景洪。公自渭原達于行在。時大駕駐龍灣。</title>,<text>寒燈旅舘坐蕭然。底事淹留鴨水邊。此日正逢倭寇日。他年休說壬辰年。依微殘夢東南地。縹緲祥雲西北天。堪恨風霜身已老。黃花不見見狼烟。</text>
<title>龍灣呈洪判書 汝諄</title>,<text>龍灣館裏日向夕。統軍亭上風蕭瑟。人心思漢望恢復。從知王氣未全歇。天朝兵勢益堂堂。幺麽醜虜不足滅。腐儒此日哭之傷。恨不寸斬平秀吉。</text>
<title>贈洪羣玉</title>,<text>劒外何時謾卷書。杜陵憂國鬂毛疎。勤王有意誰憐子。濟世無才可笑余。血辭肝紙非徒爾。砥柱奔流貴自如。同在湖南同作客。臨風叵耐摻行裾。</text>
<title>戲贈善書韓景洪 三首</title>,<text>君詩高似昌黎伯。我筆荒蕪愧子昂。昔在周時同相晉。如今同志又同房。黎伯能詩書不妙。子昂能筆未聞詩。君今才藝兼韓趙。料得芳名萬古垂。右軍神妙今君得。擧世爭看玉索明。由來筆陣無人敵。請掃箕都十萬兵。</text>
<title>直騎省有感</title>,<text>院吏頻呼兵部郞。幾回行去太悤忙。樗散已知終不遇。任官今日又無光。手書省記兼軍號。日晏每趍行闕呈。腰佩通符雖有彩。難堪任重我身輕。</text>
<title>次韓景洪</title>,<text>夜久忽愁生。寒風遠樹聲。島夷方點驁。何日見哀鳴。</text>
<title>秋曹有感</title>,<text>大理不書三后列。漢時還有涕流人。毁譽自是尋常事。眯目難堪捶楚塵。</text>
<title>次梧陰尹相國贈義僧將韻</title>,<text>天柱忽摧上帝驚。長鯨斷却海波平。妖氛正滿三韓地。捍衛須憑萬里城。仰喜福星爲分野。生憎太白主戎兵。若敎長老能殲賊。儒釋還將難重輕。</text>
<title>次岳武穆北伐韻。呈駱參將。名尙志。天將。</title>,<text>推糓遣飛將。皇恩漲海陬。勇寒兇醜膽。謀合鬼神幽。馬聲喧後隊。旗影閃前頭。料得驅殲盡。仍平六十州。日本國六十州</text>
<title>龍灣吟</title>,<text>鴨綠江邊秋草衰。半山斜日欲何之。愛君不得拯君溺。北朢中原有所思。其二國破家亡君出走。龍灣孤舘是行宮。夜來起向天心看。福德星臨我海東。</text>
<title>贈都司管事毛古贒，陳繼先。毛陳皆皇朝人</title>,<text>寒風凍雪遼陽路。負羽從軍千里來。討滅倭奴歸去日。一尊江上好音開。</text>
<title>龍灣述懷 四首</title>,<text>主辱臣當死。時危敢顧私。腰間一長劒。倚馬立西垂。右傷時欲寄家書南去鴈。天高風急好傳難。妻兒亂裏平安否。一夜新愁更萬端。右思家威城此去路何長。惠妾遙憐獨宿房。同是飄零還作別。羅衣破盡更無香。右憶妾天路高高不可攀。幽篁獨處夜風寒。箇中多小關心事。請子取琴爲我彈。</text>
<title>辭賜紬有感</title>,<text>微臣當此天傾日。未有絲毫可紀功。聖主忽念寒透骨。輕紈一匹出行宮。臣拜受之思結草。物非爲美美人貽。一身寒凍猶微事。願作南征將士衣。</text>
<title>龍灣。次洪羣玉韻別之。自注時皇帝遣提督李如松。救我朝鮮。南士獻疏請大駕幸本道。洪羣玉以此遠來。</title>,<text>海寇長驅入。邦家勢太危。七年民不敎。六出計無奇。將帥徒能㥘。廟堂何所爲。幾人罹刃死。列祖在天悲。鳥嶺軍皆散。都城事可知。玄宗幸蜀日。亶父去豳時。翠葆雨霑濕。寒旌風拂披。華山墟社稷。鴨水作京師。興亡數雖在。劉喪者伊誰。范蠡載西子。咸陽怨李斯。事大誠曾篤。求贒禮又卑。玉皇許拯救。章甫疏便宜。重機元尙密。淺見苦疑遲。有意憐提督。何緣奉壽巵。每慚南土客。幸借上林枝。行朝來扈從。骨肉遠分離。男兒志固壯。顚沛節毋虧。多君冒險阻。與我同襟期。湖海足兵處。英雄爲漢思。牽裾無以贈。退虜強裁詩。</text>
<title>次劉員外 二首</title>,<text>曳履下星辰。領兵渡海津。聖恩憐赤子。天氣轉靑春。籌運張帷密。詩從魏槊新。凱歌歸去日。尊酒接淸塵。凌雲詞賦氣飄飄。鸞鳳爭翔筆下綃。海寇橫行心發憤。彎弓江上射江潮。</text>
<title>次韻上季游擊</title>,<text>西來巨艦駕波瀾。笑指扶桑一彈丸。龍劒悲鳴威易暢。山河興廢意難安。令嚴霜雪天收暑。旗動春風士不寒。碧海鯨魚吾欲膾。將軍破竹幾時看。</text>
<title>呈劉提督 自注。聞提督團束。病中賦詩以呈。劉名綎。皇朝人。</title>,<text>將軍曾是山西在。活我馳來古帶方。想得平明指揮處。眼光如電據胡床。</text>
<title>呈昭義將林公案下</title>,<text>錦城山下苦書生。慷慨扶桑海未平。看劒一呼人響應。旌旗新彩與秋明。</text>
<title>上李統制 舜臣</title>,<text>喪亂孤殘兩可傷。對公便覺意差強。傍船彩鷁隨風舞。橫海長鯨見劒藏。塞上水軍飛俊鶻。腰間羽箭射天狼。從今要續浯溪頌。莫笑書生迂且狂。</text>
<title>上韓體察副使 應寅</title>,<text>仗鉞臨戎賊膽驚。一心憂國二毛生。崎嶇嶺路旌旗轉。瘴癘湖舟柁櫓鳴。馬首東風悲物候。雲間北斗朢神京。踈慵若使參蓮幕。肯讓燕然作漢銘。其二六卿曾匹晉侯休。更有淮陰將略優。延壽治民贒廣漢。稚圭作相比伊周。公家舊業皆靑史。今日高才未白頭。湖海督師人望重。勉揮長策整危旒。</text>
<title>傷時</title>,<text>病在膏肓醫袖手。榻容鼾睡國無人。幾年戎馬生湖嶺。此日孤臣淚滿巾。</text>
<title>回鄕 癸巳秋</title>,<text>二年扈駕龍灣路。千里南鄕夢杳然。丘葛吟來身又病。我行才到錦江邊。霜落錦陽秋樹空。榮山湖水漾秋風。冷官自是吾儒事。世亂慚無尺寸功。多病懷歸日。辭君落淚時。干戈猶未定。驅馬欲何之。</text>
<title>述懷</title>,<text>主辱主憂天步危。孤臣曾不死西垂。棲遲邱壑從人笑。籌策廟堂非我知。棋局可觀浮世理。筇枝相伴病羸時。衝星匣劒空悲吼。願斬樓蘭露布馳。又壬年播越記吾曾。跋涉從君食不能。歷歷龍灣江上月。依依神水院前氷。歸來自作摧翎鶴。寥寂還如結夏僧。若使忠衰誠意薄。杞人何事謾憂崩。</text>
<title>上尹月汀 二首</title>,<text>憶曾扈聖蒙塵日。浮碧樓前夷馬騰。引禮龍顔心每敬。抱咨槐院曉先登。身回舊壑疑千劫。夢斷行臺杳幾層。不是危邦期不入。淸朝揮我作朝蠅。二京洛當年有虜塵。迢迢行色鴨江濱。暮雲漠漠鄕心絶。急雪霏霏關塞春。肝紙血辭叫閶闔。疾風勁草奉楓宸。自緣拙薄歸來臥。不是山前荷簣人。</text>
<title>上鄭松江</title>,<text>亂裏十生九死人。至今猶滯海南濱。曾陪淸蹕鴨江曲。却作明時邱壑民。髮白臂疼非太健。瓢空塩罄是全貧。早知文學能爲祟。只合終身負食薪。</text>
<title>寓歎</title>,<text>去年兵燹我無依。草屋相連松樹枝。病枕不成西塞夢。淸宵謾記北征詩。天翻地覆傷秋色。海晏河淸祝聖時。獨坐林亭烟景晩。茫茫身世兩堪悲。</text>
<title>春懷</title>,<text>三月天公作許悲。殘紅蔌蔌不停飛。園林幄密鸎初至。麥隴波翻秋欲歸。病夫無句酬佳節。虛閣多風對晩暉。兵甲至今猶未定。腐儒空恨將才非。</text>
<title>又絶句</title>,<text>千林紅盡綠陰深。淸曉黃鶯送好音。風景尙堪供極目。干戈未解是傷心。</text>
<title>呈韓體察</title>,<text>半世爭名兩蝸角。幾時得意大槐宮。光陰荏苒駒過隙。勳業遲回船逆風。暫遣機心虛室白。偶邀杯酒老顔紅。生涯不作遊絲上。久在塵沙逐轉蓬。</text>
<title>撥憫</title>,<text>空手未能擎日月。却將大義寄寒廳。義兵廳 病兼積毁今銷骨。有志還添兩鬂星。</text>
<title>金寢郞弟來而不來。泥雨㥘出。必愆佳期。走筆戲簡。兼示文兄。</title>,<text>昨遣長鬚好語傳。平明起坐午時天。浮雲不負山中約。細雨何辜地上仙。松閣無人烏鳥下。林園盡日鹿麛眠。紫髥靑眼居然隔。春草依依夢惠連。</text>
<title>戲贈馬弘倫</title>,<text>汝是渥洼千里種。應非齪齪蹇驢儔。但吟紫蟹黃雞句。不作據鞍披甲愁。心厭囂塵辭鵲水。手携書策在龍頭。從今螢雪須勞力。會見他年事業彪。</text>
<title>聞柳上舍園亭梅發 上舍名訒。家羅州。</title>,<text>亂後無心花鳥夢。君家梅發病中聞。何如折得斜枝送。臘月春光與我分。</text>
<title>謝柳上舍</title>,<text>折梅誰寄廣文翁。臥病寒牕畏北風。勺水猶能助元氣。冷英開盡膽甁中。吳儂運米嶺南去。正是隣家梅發時。爲報寒風須勒束。歸來猶把北園枝。時方伯使公運助兵餉。公亦自辦二十五石。</text>
<title>別柳克甫</title>,<text>雲暗高城月上遲。與君分手去留時。世間岐路元無盡。尊酒重逢何處期。草草黃粱成一夢。世間行止本難期。錦城此日蒼茫意。只有靑天與子知。曠野寒風鞭影遲。不堪回首錦城時。十二會詩今寂寞。洛城重作若爲期。亂中十二人。會錦城賦詩。慷慨下淚。有新亭之歎。</text>
<title>憤吟</title>,<text>獨坐溪邊石。傷心欲問誰。偸生非烈士。忍見國亡時。自注。在江西日。憶湖南倡義人。</text>
<title>短述</title>,<text>巧智不如人。拙艱乃受天。亂離身又病。前筋借無緣。</text>
<title>呈梧陰相國</title>,<text>腰有長刀囊有筆。危時不合老山林。梧桐樹上秋風早。孤鶴從來萬里心。時公遭讒。臥於田里。</text>
<title>小亭短吟</title>,<text>燒盡莊園身獨存。松枝作屋當華軒。登臨欲賞眼前景。驚斷難招亂後魂。新竹數竿藏翠麓。斜陽一抹近黃昏。誰知病客無懽意。也與村翁笑倒尊。又斷麓新亭好。閒談聚比隣。圍棋翠竹下。洗硯冷泉濱。兵火村家减。暮烟山色新。時危無劒術。徒羡財鵰人。又喪亂吾何往。聊偸半日閒。依山新草屋。應宿舊秋官。細雨迷平楚。斜陽在淺灘。田翁大醉去。倒着竹皮冠。又勳業歸衰境。生涯只小亭。有時愁欲破。朋舊眼終靑。又野翁亭子好。五月亦風寒。沈吟閒坐處。薄霧繞簷端。</text>
<title>亭上卽事</title>,<text>坐待羣贒倚柱眠。雲端縹緲過飛仙。茅花晩日因風起。疑是江村釀雪天。其二朝市山林兩無得。難堪鬂畔雪千莖。開亭不爲金陵景。聊混漁樵老此生。</text>
<title>上松隱先生謝過</title>,<text>賤子行年天命知。今年方記去年非。死師不易如超海。引路何難似折枝。月黑鷲峯無老馬。火明槐洞有彊夷。從今若許負荊去。此意從容說盡之。</text>
<title>遣興</title>,<text>吾道弦如直。從來未逐貧。淸風松樹下。長嘯岸烏巾。</text>
<title>贈崔榮叔</title>,<text>十里雲山和夢過。一鞭寒影拂殘星。梵宮作別俱頭白。湖海重逢猶眼靑。</text>
<title>卽事</title>,<text>奇峯硉兀暮雲生。銀竹蕭森野水橫。不獨三農皆慰朢。掃除殘暑覺心淸。</text>
<title>贈李友</title>,<text>停杯縱博又吟詩。不必塵埃哭路歧。只是亂離連七載。寢皮食肉竟何時。</text>
<title>悼金汝霖。寄徐汝一。</title>,<text>末契孤踪無托處。汝霖於我是知心。玉樓作記天何早。晤語論文望子深。</text>
<title>自述</title>,<text>倚樓詩句徒爲爾。兵法人稱馬服君。樗散此時無用處。不如弄月臥松雲。</text>
<title>秋日有感</title>,<text>深巷秋風昨夜回。柴門正對碧松開。志存解難才何短。節慕捐軀譖愈來。露井殘桐牕外影。寒沙新鴈月中哀。放懷自是幽人事。樵叟山僧共酒杯。</text>
<title>哀金汝霖戚弟</title>,<text>我生己酉君庚戌。伯仲之間道更同。平日吾詩頻寄去。至今應在敞箱中。</text>
<title>細柳廢城有感</title>,<text>騷客曾過細柳營。芙蓉軒檻最留情。如今灰燼無尋處。鵲水東流不盡聲。</text>
<title>老懷</title>,<text>暮景髮成絲。有兒尙幼癡。孤殘今夜意。惟許老天知。</text>
<title>秋意</title>,<text>殘月上東岡。悲蟲怨夜凉。小軒人獨坐。松露滴荷裳。</text>
<title>送崔任實之縣</title>,<text>邱壑淸秋鬂髮踈。喜君今日佩銅魚。七年戎馬迷湖嶺。勳業何須在讀書。</text>
<title>贈朴謹禮</title>,<text>飽更憂患已衰遲。今日逢君強作詩。憶得去年春雨裏。小牎相對數爭棋。</text>
<title>偶吟呈梧陰尹相國</title>,<text>山色灘聲相與淸。倚松待得月華生。寂寥蓬徑無人到。誰識葵花向日情。</text>
<title>謝崔榮叔贈刀</title>,<text>孟勞誰是與王祥。思入臯蘭舊戰塲。年來久喚刀州夢。買犢耕田策最長。</text>
<title>漫興</title>,<text>玄冬未雷龍蛇臥。翠竹無實鳳鳥饑。憔悴詩翁君莫笑。雷鳴瓦釜在逢時。</text>
<title>呈許參判筬</title>,<text>靑山隱隱隔仙班。淸夢時時謾往還。從古名聲荷朋友。人言醉許在長安。</text>
<title>養雞</title>,<text>亂離雞犬萬家無。曉枕更籌誰報吾。殷勤養汝筠籠意。只恐鴟鶚鳴屋隅。</text>
<title>上梧陰</title>,<text>秋雨暗楓林。山中亂草深。菊花移苦晩。頗似主人心。</text>
<title>奉簡李右相國 明甫。兼呈李參判德輝。</title>,<text>愚智相懸三十里。白頭寒士黑頭公。終日不言自成徑。誰知小草怨東風。</text>
<title>伏日</title>,<text>見曆方知伏日初。天機衮衮轉輪如。陰陽槖鑰誰爲主。寒暑推遷自不居。烏帽長衢蒸出汙。靑松短壑冷看書。宮恩賜肉吾何朢。且買村醪去釣魚。</text>
<title>夏雨</title>,<text>微雨如絲樣。虛庭又好風。烟迷深樹外。人在小軒中。四野沾枯槁。三農望歲功。腐儒今日意。洗却楚氛空。</text>
<title>幽懷</title>,<text>坐看稚子浴淸泉。便是江南六月天。得失不關須任運。山林可買只無錢。陶泓毛穎今難起。大劒長槍正着鞭。賴有濂溪餘意在。獨憐幽草小牕前。</text>
<title>介山醉吟</title>,<text>綠樹陰中燕席開。長風爲我掃纖埃。但知酒爲吾儕設。莫問杯從何處來。亂世情懷元倥傯。閒亭遊眺却徘徊。醉餘更挽詩翁在。筆勢縱橫若電雷。</text>
<title>春日卽事</title>,<text>靑山缺處小欄干。三月鸎花風亦寒。臥病不知春已老。開牎獨自綠陰看。又竹外桃花三兩枝。一年風景我先知。有誰相送消憂酒。正是黃魚欲上時。</text>
<title>桃花問答</title>,<text>問桃何以花英少。桃曰偶然近竹林。繁華舊習非吾事。欲學遲遲歲晩心。</text>
<title>梨花</title>,<text>紅紫紛紛鬪艶華。氷肌玉色獨梨花。生憎妖冶佳人態。却伴淸閒處士家。吹入杯中元不俗。飛來簾外更無邪。兒童不識三春節。錯報夜來白雪多。</text>
<title>戲寄李而立</title>,<text>雨餘庭院綠苔班。病裏愁聞花事殘。有意江梅根欲托。無情桃李默相看。楚臺公子春風恨。洛浦佳人鐵石肝。寄語雄蜂雌蛺蝶。同時胡不兩相歡。</text>
<title>書事</title>,<text>萬事不求溫飽外。紙牎明處臥看書。年來頗覺機心盡。却怪飛鷗自作疎。其二有客爭棋無卽詩。時時散步看花枝。每笑王戎燈下筭。百年辛苦一生癡。</text>
<title>戲贈文鄕監。兼示金寢郞，徐校長。</title>,<text>文氏靑氈紫玉纓。玉人何日琢磨精。平生自說瑕疵少。半夜誰知舟壑爭。介山棋敗輸孤注。靈洞謀深獲十城。事與遺金常作祟。不如敎子一篇經。</text>
<title>雨不絶</title>,<text>黃梅細雨潤如酥。南畝農人舞且呼。鸎燕濕衣藏樹幕。儒生饒睡懶詩書。不嫌野水門前近。却怕棋朋谷裏踈。此時何人空垂淚。獨有蚕婦與戍夫。</text>
<title>贈金弟</title>,<text>介山盤屈臥蒼龍。下有亭亭一老翁。試問強顔浮世裏。何如高枕亂雲中。少時游學俱攻苦。晩歲爭棋孰取雄。相憶愁看嘉嶺月。不堪寒動棟花風。</text>
<title>山中書懷</title>,<text>靈根餘蔭得穿楊。暫醉曲江錦瑟傍。春日曾同鶯出谷。秋風謾趁鴈隨陽。世間萬事雙蓬鬂。江上羣峯一草堂。笑弄稚兒松下坐。松花照夏自淸凉。</text>
<title>松隱養眞堂</title>,<text>端居一味少人知。閒與羣童鬪草嬉。十里雲山圍宴坐。千年松竹露幽奇。風吹日炙花開早。江濶天高鳥去遲。却笑放翁多事在。支床謾自用神龜。</text>
<title>贈徐士吉</title>,<text>少年勤苦讀詩書。老去堪憐寂寞居。蠟屐頻穿靈洞樹。竹竿閒釣燕川魚。故人逢處須沽酒。微雨晴時更摘蔬。碁局元知非好事。煩公拙句和何如。</text>
<title>謝韓部將慶元來訪</title>,<text>雲林深處事常幽。終日看山可散愁。夢裏逢君開笑語。門前繫柳立驊騮。好花有意留佳客。僻巷無人過濁篘。嶺海妖氛今正爾。期君掃盡在淸秋。</text>
<title>又贈李而立</title>,<text>他山有石堪攻玉。此地何人可晤言。佛浦石橋相去近。跫音曾不到柴門。其二黑白半頭老一官。世間毁譽似波瀾。行藏有命眞如此。俯仰從人徒靦顔。</text>
<title>自詠</title>,<text>蒙齋年老貧無酒。令伯門衰晩有兒。枯腸文字猶千卷。獨對靑山作小詩。</text>
<title>示錦城諸生</title>,<text>能撤臯比凾丈中。自知衰老但空空。殷勤更向諸君道。偸激皆非儒者風。</text>
<title>戲贈綾城河使君 元龍○三首</title>,<text>山城白雪正皚皚。兄弟情深故故來。却恨水花無晩色。紫騮嘶破野雲迴。河侯之政淸如水。竹樹疲民百室開。一事頗爲行客笑。天寒不飮酒三杯。渭水當年弄釣竿。蒲鞭今日是劉寬。廉名淸德人皆說。過客敢將私事干。</text>
<title>和林明府 晛</title>,<text>秋來佳節是重陽。好事黃花此日芳。世上難逢開一笑。風前須使引千觴。</text>
<title>春日</title>,<text>雨後出林亭。郊原春色明。嶺松舍晩翠。溪柳吐新靑。人在山中老。鳥飛花上鳴。良辰還萬慮。吾欲醉無醒。</text>
<title>馬上得句</title>,<text>信馬行吟到介山。三溪流水自潺湲。竹籬茅舍淸明節。人影依依花柳間。</text>
<title>偶吟</title>,<text>踈拙眞堪笑。春寒獨坐勞。世間蒼海濶。物外白雲高。牎撲桃花雨。枕驚松樹濤。金閨何處是。茅屋在東臯。</text>
<title>送金校理赴都</title>,<text>春引仙官去玉墀。離亭晩日雨絲絲。風前獨鶴冲霄漢。應笑泥中曳尾龜。</text>
<title>次金校理閒居自詠</title>,<text>寒苦無雙有好容。籌田燭下笑王戎。雨餘池柳生新綠。風動庭桃舞落紅。身與浮雲分洞壑。心如明月掛虛空。誰知虎豹文章變。只在南山深霧中。</text>
<title>哭林明府</title>,<text>五月曾聞有微恙。顔淵爭奈忽然亡。衰翁慟哭連三世。百世桐鄕卽我鄕。林宰吾邑一年。五月移疾而去。六月卒。短命。余受學於林之祖直長公。又與林之先君爲同年司馬。自注。桐鄕。朱邑事。</text>
<title>寄呈沈尙書 伯順</title>,<text>千里相思月正明。歸鴻何事此時鳴。文章一代誰司命。人物三年獨典衡。陽和不散竆途恨。葵藿常懷向日誠。金馬玉堂如可引。江花未落作西行。</text>
<title>香囊</title>,<text>憶得壬辰年巳月。天恩曾賜錦囊香。如今經亂囊香盡。歎息思君對夕陽。</text>
<title>黌舍戲成</title>,<text>行人笑我是何官。我是錦城提督班。誰謂鄭公官獨冷。醉歸騎馬意猶閒。</text>
<title>寄溪翁</title>,<text>寥落寒齋春已回。坐看階石上新苔。溪亭此日應添勝。爲問梅花開未開。</text>
<title>漫興 詩缺</title>,<text>[本文缺]</text>
<title>獨坐</title>,<text>輕烟和雨鎖林間。斜日離離倦鳥還。獨坐寒齋無一事。讀書時復看靑山。</text>
<title>送洪直長之濟州</title>,<text>羣玉耽羅去。兵戈搶攘間。片帆懸海濶。三老候風閒。駿馬生洼水。仙人在漢山。爲傳贒太守。有弟問平安。</text>
<title>又絶句</title>,<text>誠心爲國石如牢。萬頃滄波一小舠。嶺海兵戈時滿目。三山何處五雲高。三山三角山</text>
<title>遭讒憤吟</title>,<text>避寇奔忙問幾回。空携一影異鄕來。靑蠅終古圭成玷。白雪于今眼不開。生世正逢陽九數。消憂那得酒三杯。短衣終夜龜如凍。獨向京華望斗魁。</text>
<title>輓柳司馬</title>,<text>因君兄弟始知君。英妙如君有幾人。白壁黃塵今古恨。十年書劒揔成陳。</text>
<title>礪山郡齋</title>,<text>一陣凉風天末起。數聲鶗鴂意如何。遠峯陽氣纔浮動。病裏多憂強視衙。</text>
<title>次唐人韻贈唐人</title>,<text>人事勞勞處。花間好鳥鳴。含杯相對久。不覺暮煙生。</text>
<title>淸夜吟</title>,<text>踈慵難了公家事。倚枕聞雞睡不成。牕前落葉蕭蕭下。疑是前宵風雨聲。</text>
<title>漫題</title>,<text>凉凉身世子孫孤。門外靑山應笑吾。春鳥不知俗情薄。隔花猶自勸提壺。</text>
<title>次韓繼貞 二首</title>,<text>嗟余本自愛靑山。誤落紅塵幾強顔。松菊舊園無恙在。此身還與白雲閒。身在塵寰猶愛山。家貧常有好容顔。陽春應笑黃華曲。巖穴爭如坐隱閒。韓家在城市。而心地不俗。且能詩與棋。故詩中及之。</text>
<title>山寺贈韓翁 二首</title>,<text>芒鞋竹杖好閒遊。花落鳥啼山更幽。只是金蘭交道密。行年八十欲何求。蕭條僧舍鶴棲同。好是松風入坐中。借問此間誰作句。往來猶有趙韓翁。</text>
<title>孟孫廢墟梨花</title>,<text>皎潔名花白雪加。亭亭獨立野山阿。主人去後無人賞。月下風前空自嗟。</text>
<title>戱簡介山友人</title>,<text>羸形猛勢仲寬棋。綺合星稠士吉詩。四月淸和風景好。林亭吾欲共娛嬉。</text>
<title>賀徐公叔姪參發解試 二首</title>,<text>紅杏花邊喚壯元。詩人新沐九天恩。欲知栢悅情深淺。看取葭莩接貴門。苦心疑義何論道。詩又文章若一塵。聖主方求磊落士。排雲胡不萬言陳。</text>
<title>擬古</title>,<text>坎火山中是我家。一棋一筆卽生涯。閒來睡着無人喚。落盡靑松數樹花。</text>
<title>菊花歎</title>,<text>去歲吳儂繫薄官。石崩階毁菊花殘。歸來移種差遲晩。靑蘂若爲九日看。</text>
<title>轉聲變字體二十八斧。戲刺年少。</title>,<text>南槨莫交犬馬門。從來猫鼠不相存。蜾臝凡鳥剛彊死。頑物雖多何足論。</text>
<title>雨中</title>,<text>刺蘆花萼初開日。膏雨霏霏四月天。亂餘黔首都無食。我願今年大有年。</text>
<title>江上雜詠。贈金以卿。</title>,<text>遠浦寒雲送雨來。兩三詩客上秋臺。軍營樹裏行人度。蛤島沙邊釣艇回。</text>
<title>送婿郞之京</title>,<text>行裝草草北風凉。別恨茫茫西路長。欲令光彩生門戶。天上須攀桂樹香。</text>
<title>風高楡柳疎</title>,<text>一夜霜風庭院虛。曉看楡柳忽成踈。落葉紛紛滿行逕。世人渾不識吾廬。其二老去休官歸弊廬。手栽楡柳自扶踈。朝看衆葉颼颼處。昨夜西風度碧虛。</text>
<title>送人之京</title>,<text>臨分折贈菊花香。猿臂彎彎意氣長。靑雲舊識如相問。家在山中舊業凉。</text>
<title>光山黌舍池上</title>,<text>落日生風力。微瀾動古池。荷花堪作伴。雲影故催詩。暑薄知林茂。官閒覺景奇。須令心地靜。何用走荒陂。</text>
<title>亭上</title>,<text>獨坐高亭上。炊烟起遠村。羣魚知我樂。一水隔塵喧。山色古今靜。世情雲雨翻。鳳皇千仞像。領得未能言。</text>
<title>贈高汝植</title>,<text>君家兩世最相知。今日逢君又着棋。湖海魚龍秋水冷。東南耆舊曉星稀。</text>
<title>呈呂牧伯尙夫</title>,<text>爽氣纔浮瑞石巓。歸心忽到漢江邊。三株樹向萊庭舞。秋月無端已上絃。</text>
<title>投贈宋景陽。兼呈呂牧。</title>,<text>聞道羣仙赤壁遊。滿江風露正新秋。巖淵月色明如晝。獨坐高亭看斗牛。赤壁在同福。巖淵在黌舍東。</text>
<title>寄宋察訪福汝</title>,<text>水深驢脚短。不得渡驚灘。照驛花千朶。問今殘未殘。</text>
<title>上鄭判書 松江</title>,<text>天官注擬及非才。爝火誰知起冷灰。關心桂玉天難曉。夢入梅園眼自開。</text>
<title>輓趙虞候</title>,<text>充國論兵有古風。湖關屯守奏田功。佳城曉色成今古。淚灑淸秋恨不竆。</text>
<title>輓金校理</title>,<text>月出山高水更淸。降神當日異人生。先君積善流餘慶。中子登科有令名。湖海銅魚官豈達。地曹芸閣路仍亨。太公事業今難見。哭盡秋天不肯明。</text>
<title>新歲簡賀松隱翁</title>,<text>病㥘春寒人事絶。聞公新歲百祥來。稍待和風吹面日。養眞堂下看梅回。</text>
<title>縣館。次孟襄陽韻。</title>,<text>城下長江大海流。風光不獨帝王州。花時痛飮杯中物。暇日聊消樓上憂。浦岫如雲迷遠近。釣家懸磬傍汀洲。蘭橈更帶斜陽去。疑是乘槎銀漢遊。</text>
<title>早朝次賈舍人韻</title>,<text>踈鍾殘漏夜何長。劒佩朝天響水蒼。肅肅禁城開鳳闕。依依黼座御天章。隔牎星斗看銀燭。滿袖爐煙帶妙香。獨有侍臣歸院晩。碧桃花下講三王。</text>
<title>哀時</title>,<text>黨錮不得留漢鼎。不如桐江一絲風。牛李是非無日定。蜀川爭論幾時竆。野老不知天上事。紛紛底意角西東。</text>
<title>賦所聞 時國家取武士一千餘人賜及第。章甫半於其中故云。</title>,<text>拙多知少臥松雲。不是孤高不事君。文武從來非二道。弦歌子弟盡從軍。</text>
<title>幽居謾詠</title>,<text>鄕先生去向烟霞。門外垂楊過客嗟。晩歲自期松竹伴。當時人道老成家。眼前兒有攀蟾桂。身後姬無泣稗花。自與時乖仍守拙。只緣文字作生涯。</text>
<title>寓懷</title>,<text>爲官到處有淸聲。海量年來千頃泓。櫪上幷收駑與驥。物中混視玉兼硜。功名不繫人譽毁。道義誰論事敗成。却恐九原遺恨在。水雲秋景哭門生。</text>
<title>上邊連帥</title>,<text>大將重開細柳營。啾啾燕雀賀新成。萬牛梁棟雲間逈。三伏炎蒸檻外淸。鵲水爲池繞舊堞。仁山送翠入前楹。南邊此日風塵靜。更望千秋翰玉京。</text>
<title>題挾仙樓</title>,<text>獨坐高樓詩興新。梅庭竹塢不生塵。年來斗覺機心盡。山鳥時時欲近人。時危身病強登樓。老木蒼烟半是愁。賴有脩篁分▦氣。湖南五月已驚秋。曾聞赤壁今行過。明月飛僊入苦吟。薄暮歸來樓上宿。池邊竹露五更深。</text>
<title>酬奉事宋應禮</title>,<text>二年怊悵話滄桑。關北江南道路長。歲暮相逢憂國意。憐君顔髮亦蒼蒼。</text>
<title>春日病中</title>,<text>臥病江村人事少。不知簷外綱蛛多。節近踏靑花意動。年垂戴白賞心何。</text>
<title>題同年具節度自寫墨竹</title>,<text>不去揮毫八陣圖。生平一癖在江湖。神與此君遊紙上。風來時復聽笙竽。</text>
<title>集句</title>,<text>謀生待足何時足。未老得閒方是閒。山帶煙光入簾碧。溪涵竹影浸人寒。</text>
<title>溪陰亭</title>,<text>山㵎飛流響石池。池邊洗耳倚松枝。此君更喚幽居興。翠影橫斜月上時。淸溪觸石自成池。茅屋半依薜荔枝。一塢花香侵杖屨。滿山春雨欲來時。</text>
<title>言志</title>,<text>淸時誰記一迂儒。深谷離羣且索居。感却伯陽若愚語。任他叔夜絶交書。家貧未辦贒人酒。地僻難邀長者車。竹色溪聲幸無恙。百年相伴此躕躇。</text>
<title>閒情</title>,<text>半鉤踈箔向層阿。萬壑松風動碧蘿。寂寞茅齋人事少。倚牕和睡聽鸎歌。</text>
<title>題韓正郞 濩 額書後</title>,<text>韓翁死去筆痕留。不似榮華飄晩秋。更憶壬辰冬十月。龍灣舘裏共衾裯。</text>
<title>送別具節度 四首</title>,<text>尊前燭下頻靑眼。別路離亭共白頭。京洛弟兄如問我。爲言身世學沙鷗。龍旂影動去秋時。那料旋吟歸去辭。從知軒冕倘來事。何處雲山共買之。海內風塵悲老大。天涯涕淚爲分離。一尊酒盡江城晩。折贈靑靑楊柳枝。遠送吾兄玉京去。此身樗散在江村。何物他年爲面目。數竿墨竹壁間存。</text>
<title>贈德行僧</title>,<text>向道渠心石似堅。介山勤苦又龍泉。做功只在詩書裏。見性何須兜率天。</text>
<title>贈朴卿彥</title>,<text>袖拂紅塵歸碧山。自開蝸室翠微閒。客來問我生涯事。笑指牎前竹數竿。</text>
<title>溪亭記事</title>,<text>秋風颯颯脫千林。獨坐溪亭萬古心。移菊瓦盆非好事。只緣能避雪霜侵。</text>
<title>贈郭眉叟</title>,<text>屛風山下舊書堂。與子同棲臭味香。白首如今更相對。牕前松月曉蒼蒼。</text>
<title>醉示村翁</title>,<text>木鞋竹杖一麻衣。濁酒時時醉習池。紫綬朱崖天上事。村翁元自不曾知。</text>
<title>讀易有感。用溪陰亭韻。</title>,<text>欲波無復起方池。蓍策猶能當竹枝。月窟天根來往處。依然親見伏羲時。</text>
<title>寄金處士</title>,<text>趙州年老在溪濱。不識秺侯忠孝淳。試問蚊角鵠頭客。何如連山周易人。蚊角鵠頭。漢時詔版名。以招隱士。</text>
<title>寄徐汝受</title>,<text>介山猶恨君家遠。通谷如何欲徙居。從此溪陰亭上月。進齋消息自成踈。</text>
<title>謝李泰之借梅</title>,<text>新春乞得博山梅。和月和風好擔來。老子從今生計足。九英何日滿枝開。</text>
<title>戲贈張天樞，朴卿彥。</title>,<text>博望遺風九尺身。雞林後裔一瓢貧。倚樓詩句閒吟處。除却留君無好隣。</text>
<title>又和韻</title>,<text>浮世人情交市道。冷時歸去熱時來。士俗從知醫不得。綠筠宜種碧溪隈。</text>
<title>感興</title>,<text>男兒氣象須磊落。肯向塵埃汩此身。君看天上光明月。長照十三萬歲春。</text>
<title>再用溪亭韻 三首</title>,<text>淸溪一道接瑤池。翠竹千竿當玉枝。別有天機難畫處。往來三十六宮時。其二好事天公鑿石池。多情騷客傍梅枝。棋子從今休電擊。怕驚山鳥近人時。其三茅簷倒影入前池。風動溪邊楊柳枝。人心恰似棋翻覆。山色依然太古時。</text>
<title>村興</title>,<text>松簷竹戶山人宅。綠葉紅花春鳥家。午睡覺來無一事。閒挑野菜踏平沙。</text>
<title>江行</title>,<text>萬頃滄波一葉舟。櫓聲鴉軋起眠鷗。荻花風動秋江永。黃帽貪程夜不休。</text>
<title>病眼</title>,<text>兩眼昏昏帝江似。閉門端坐負淸秋。安得明河終日洗。察毫無復讓離婁。</text>
<title>輓李虞候</title>,<text>靑年學劒白猿翁。殺却蝦蟆月窟中。琴響淸時裁美錦。戟枝森處佐元戎。覇陵雖屈漢飛將。金谷堪誇晉石崇。樗散自知非國士。戴侯亡去恨無竆。</text>
<title>山居卽事</title>,<text>舍後梨花開滿枝。夜風吹落委黃泥。村翁不識春將暮。醉道玄冬白雪時。地僻煙深少客來。落花點點着蒼苔。春鳥不知達人意。林間忽見眼相猜。</text>
<title>獅子山下</title>,<text>新綠滿園春已闌。落花風起晩來寒。疎簾寂寞誰相伴。獅子山頭月似盤。梨花亭下無塵雜。臥聽兒子讀書聲。更憐獅子山如畫。雨後高峯夕照明。</text>
<title>和呂牧伯 公以提督官。在光山黌舍。</title>,<text>共尋山思極飛騰。病帶秋風去未能。谷口㵎邊多好鳥。霞眠雲臥有高僧。人間萬事蓬雙鬂。海外脩眉露幾層。水寺題詩如可得。夏蟲誰道不知氷。</text>
<title>喜慶樓。別呂尙夫。</title>,<text>別夕須酌滿滿巵。離亭莫吟勞勞詩。明朝京洛揮鞭去。樓外春楊只自垂。</text>
<title>呈牧伯李丈</title>,<text>風流刺史趁春來。喜慶樓前桃杏開。樗散十年同臭味。景陽堤上把深杯。</text>
<title>游無等山 十一首</title>,<text>瑞石高岑天共碧。羣山拱揖此朝宗。居僧只說林間景。不識須登第一峯。騎馬渡溪又一溪。澄心寺裏暮雲低。夜深山月皎如燭。千尺高松快鶻棲。踏破蒼蒼滑石苔。淸風吹斷霧雲開。欲知上界眞人處。須到圭峯松廣臺。霜落千峯錦繡紅。蒼蒼獨有㵎邊松。主人翁自惺惺在。深省何須晨打鍾。樂山幽思聖贒事。小魯高風邈寡儔。汩沒塵埃眞近智。登臨欲學子長遊。問山何以名無等。山曰愛無差等之。洞壑深深人共到。䕺條何必掃低枝。登臨快眺復長嘯。落日振衣千仞岡。俯視塵埃蟻旋磨。山中時見桂花香。不用籃輿與妓生。遊山行色淡於僧。褰衣直上最高處。始覺前身是大鵬。身輕不用竹輿登。疊疊峯巒問幾層。雲外踈鍾聞月夕。胡僧拜佛佛前燈。朗吟飛上最高頂。萬壑千峯杯酒中。孤鶴亦知仙客意。數聲寥喨下雲空。早歲聞名今識面。誅茅欲築此山前。作詩亦是妨眞興。却怕居僧作話傳。</text>
<title>醉中走筆</title>,<text>階前樹影爲簾幕。花底鶯歌當管絃。何似倚松泥醉臥。自稱我是酒中僊。</text>
<title>贈人</title>,<text>死馬當春亦善鳴。天門立仗貴無聲。市中如欲增三價。大道須逢造父行。</text>
<title>靜中作</title>,<text>從來竆士必工詩。達者聊無吟咏時。好聽松濤終日坐。靜中淸意少人知。</text>
<title>次竹亭韻 二首</title>,<text>沿溪路已熟。負郭屋初成。暮壑烟凝碧。方塘引水淸。月影簷端入。風聲竹裏生。幽居隨性分。非取隱淪名。君飽閒居興。菟裘我未成。羞將塵鏡暗。挹彼㵎流淸。竹樹秋猶勁。楓林錦欲生。醉來何所慕。平虜勒鴻名。</text>
<title>戲贈竹亭主人</title>,<text>妙手如公天下稀。最宜江閣雨霏微。平倭莫道無奇略。鏖戰猶能作背嵬。</text>
<title>和竹亭主人</title>,<text>聞子高亭久。今朝悔晩來。莫看巖上竹。須到水中臺。濁酒團欒坐。淸談次第開。長鯨猶未斬。時事可堪哀。</text>
<title>雪曉</title>,<text>倚牎回首碧山中。萬木飄零萬壑空。昨夜寒風天又雪。靑松還似白頭翁。</text>
<title>答人</title>,<text>嗟余性本拙於辭。畫出胷懷故作詩。愚者未知贒達意。每稱風敎不關詩。</text>
<title>寄棋友金文兩人</title>,<text>吾儕世亂見無幾。除夕歡娛不可孤。山寺寥寥深夜後。與君政可覆吳圖。平生寓興惟棋子。病裏難堪憶我兄。江左將危猶賭墅。俗人誰識達人情。</text>
<title>戲贈文仲寬</title>,<text>走馬過嘉嶺。東風落雪時。酒筵君作聖。棋夜我爲師。</text>
<title>溪陰亭記事</title>,<text>團團明月照方池。歸鳥啾啾已擇枝。泉到石灘鏦錚處。依然如聽玉磬時。又竹影沈沈壓小池。一年春色綠楊枝。覇陵舊別無人識。却向靑溪點月時。</text>
<title>漫成 二首</title>,<text>尺蠖屈餘還有伸。龍蛇不蟄不存身。菜根可做許多事。羅綺能淫世上人。其二夢寒京洛已多時。萬事惟宜付老龜。吟得小詩無用處。不如對客話仙碁。</text>
<title>月出山書齋。賦得月出山。呈座中諸贒。二首</title>,<text>松桂蒼蒼月出山。天寒歲在己庚間。雲端應有德星照。樗散停杯愧強顔。白雪飛花月出山。吟詩把酒共歡顔。是非榮辱渾閒事。醉臥何妨如石頑。</text>
<title>戲吟</title>,<text>醉裏何須覓小瑕。狂吟拍手任喧譁。分明恰似蘭亭會。只欠鳴鼉與笑渦。</text>
<title>月山書舍示諸生</title>,<text>文風化日屬河淸。湖海邊頭絃誦聲。惟有微言難透處。令人却憶漢桓榮。</text>
<title>輓洪參判 湜。自注。洪謫吾鄕而死。</title>,<text>漢家宮闕賦長楊。屈子椒邱采衆芳。獨鶴自能冲太昊。羣龍誰欲借餘光。天官栢府名猶盛。湖海金陵事可傷。此夕南陽阡上去。聖恩身後肯孤望。</text>
<title>投贈錦山倅禹同年</title>,<text>湖海邊頭一布衣。錦溪歸夢恨熹微。何時定得巴山話。只見春來鴈北飛。</text>
<title>題連帥廳壁上</title>,<text>細柳營中柳色黃。將軍號令肅春霜。三杯少敍暄凉處。却怪元龍上下床。李節度純信。待之頗優。</text>
<title>寄加浦申僉使</title>,<text>萬頃滄波萬斛舟。駕風因上岳陽樓。三年夢想無由到。見月思人搔白頭。</text>
<title>示朴已能</title>,<text>三年亟丈下。吾愛爾心虛。城市多塵雜。林泉可卜居。</text>
<title>示徐國祥</title>,<text>天上麒麟骨已俱。南州高士是何愚。勸君須用專專力。學也終看靑紫紆。</text>
<title>示丁▣吉</title>,<text>莫學遼東化鶴事。鄙他參政拂鬚心。詩書自是潤身物。明暗仍隨功淺深。</text>
<title>示徐三省</title>,<text>汝能傳得箕裘業。翠竹陰中好讀書。騑騑識路京師去。金馬門前可曳裾。</text>
<title>示姜文吉</title>,<text>詩書門戶君能識。須似乃翁中戟枝。六鞱謀略兵家事。共被遺風庶可期。</text>
<title>哭同年鄭牧使 渫 黃臨陂 承憲</title>,<text>憶得丙子春三月。天恩同折桂花香。蒼梧餘痛君亦逝。白首孤客哭秋凉。</text>
<title>寄李察訪景信</title>,<text>君家竹林下。遙想百花香。淸霜九月後。去摘橘橙香。</text>
<title>江天暮雪</title>,<text>獵獵江風特地寒。紛紛暮雪暗雲間。漁翁獨把寒江竹。翻作瓊瑤世界看。</text>
<title>歸鳥趍林鳴</title>,<text>敲棋不覺日西低。歸翼翩翩已擇棲。亭畔竹林欣有托。更與殷勤向我啼。一作殷勤更與向人啼</text>
<title>寄李泰之</title>,<text>杖杜蕭然生道周。白駒行過不曾留。魚腮幾曝龍門下。惆悵無人訪倚樓。其二黃谷主人人寡與。歲寒心事白鷗盟。月生山下人如玉。贏得千年縞夜名。</text>
<title>溪上偶吟</title>,<text>茅屋臨溪水。簷前有菊花。久爲竆巷客。誰道達官家。飮酒嫌杯淺。爭棋任日斜。君看和氏璧。惟貴混泥沙。</text>
<title>病中書懷</title>,<text>江城地瘴患沈疴。逆旅光陰一鳥過。心似冷灰無焰久。身如輕燕受風多。妻慣貧家供苜蓿。人憎直語相矛戈。分明感激眼前事。那得千金買酒河。</text>
<title>廢寺桃花</title>,<text>頹垣碧草古寺裏。桃花無數能自紅。倚巖獨占坎山春。遙看紫霞迷靑空。小溪浮萼杳然去。桃源不獨避秦翁。芙蓉仙人曾擲核。能令妙用如化工。釋氏從來厭繁華。好花誤落野寺中。吳儂昔聞老僧語。鉢囊花發牟尼宮。天女又欲試菩薩。天花散落隨天風。西方異事到南瞻。却向此寺示神通。我將此語說與花。花自不言難爲功。匡山當日讀書處。寺廢僧去但花䕺。明朝我欲折花枝。大醉狂歌破詩竆。批云不迫而破盡幻語</text>
<title>三月雪</title>,<text>吾聞祥災不虛應。人事從來有得失。當春天地布陽和。胡爲慘慘降陰雪。雪花漫天大如手。滿城桃李皆枯脫。寒氣稜稜似歲暮。百草欲出未得出。農夫擧趾析于野。荷耜歸來畏栗烈。四時庶徵不以敍。無乃調元職有闕。老客山中猶癙憂。廟堂大官心應怵。堪笑宋時羣宵輩。作表稱瑞喜氣溢。君不見正月繁霜詩人歎。曰急曰蒙書所說。批云流出腔血。不避忌諱。</text>
<title>猪食麥</title>,<text>吾聞大舜在歷山。象來耕田鳥來耘。頑物胡爲如此哉。至德大孝神應聞。我家才種十斗麥。天遣封豕與我分。雨露所潤萌孼生。食且游食無晨曛。自愧卜居先壟下。四時之祭無苾芬。又恨心荒道德淺。無信可及豚魚羣。白虎謾自載祀典。八蜡不通古所云。十口所仰惟薄田。我謝山靈感斯文。</text>
<title>將鑑博議諸將贊詩</title>,<text>孫武吳王宮裏鼓塡塡。兵法還敎試美人。長戟森森軍令肅。桃花零落後庭塵。范蠡如君才智古來稀。許國忠誠更不移。佐越平吳勳業大。江湖還自作鴟夷。田穰苴正是邦家危急時。監軍爭柰後期爲。醉魂忽逐霜鋩去。敵國聞之兵罷歸。孫臏刑餘自分終身廢。賴有齊人載得歸。竟破龎涓馬陵下。誰知减竈計謀奇。吳起東魯功名殺細君。西河屯守却秦軍。可憐薄行無恩者。楚國他年身首分。樂毅禮從隗始士爭趍。兵入臨菑快報讎。只恨一朝君命至。翻然去國不曾留。田單君亡國破歸何處。寸木期扶大廈傾。卽墨城中牛火發。奇功誰見似安平。趙奢曾於閼與破秦兵。爲國能忘愛子情。可惜君王終不察。長平四十萬人坑。廉頗戰野攻城功可誇。區區口舌未爲多。假使當年相忿戾。相如亦是一廉頗。李牧白馬紅旗鎭鴈門。初如處女竟騰騫。若使郭開讒不入。秦王未必趙王呑。白起四十萬人盡詐坑。千年贏得不仁名。一死猶爲人愛惜。秦人不識趙人情。王剪爲將秦家定趙燕。旌旗更向楚山川。君臣形迹眞堪笑。田宅頻求奏凱前。蒙恬十年怨與城俱築。四海蕭然身亦誅。不識民情眞可畏。謾尤地脈爾誠愚。張良君臣當日會於留。帷幄從容幾運籌。名遂功成身勇退。靑山擬伴赤松遊。韓信劉項行兵世所知。若微韓信勝難期。終然一死無遺孑。雖是當誅亦可悲。樊噲鴻門劒舞電光翻。弱肉幾爲強者呑。擁盾當帷終解難。凜然義氣至今存。周亞夫細柳軍容不可常。食雖無筋亦何傷。一時怒色終階禍。相鼠三篇讀未嘗。衛靑乘時乘勢建殊勳。秘計奇謀世未聞。畏謹一心終不失。至今靑史姓名芬。霍去病用兵才智衛靑同。天幸能令建大功。可惜貴驕軍不省。如何兵法又瞢瞢。李廣彎弓揷羽破凶奴。爭柰軍中紀律無。頭白不侯終自盡。汗靑空使後人吁。李陵壯氣初無沙漠王。那知名節一時傷。甘心北面陰山下。不似葵花識太陽。趙充國老臣鞭馬到金城。便欲屯田不欲爭。浪戰本非長久計。何如樽俎屈人兵。馮奉世莎車一擊漢威伸。不啻忠君又利民。假令九原今可作。扁舟滄海靜邊塵。鄧禹白水眞人乘火運。南陽年少計謀陳。用兵本是拯黎庶。爲將何須嗜殺人。吳漢強力凜然吳敵國。和容溫語在朝廷。臨戎當日威名重。就第他年甘晦冥。寇恂關中河內誰能守。前有蕭何後寇恂。不但穎川民願借。推誠賈復竟同寅。岑彭杖鉞西征風雨生。威聲能使子陽驚。可憐輕敵身先死。千載偏傷智士情。杖鉞西征。一作西下靑冥。耿恭蘇武天山咽雪氈。耿恭疏勒拜新泉。單兵終得孤城守。苦節比金金不堅。臧宮少時銳氣銷磨未。復向伊吾志欲馳。丹詔忽思黃石記。大君謙德少人知。虞詡利器必於錯節知。請看羣盜散奔時。從今後嗣無生籍。妄殺由來得禍奇。魯肅江東初見知時勢。赤壁爭雄公實謀。智士由來爲國寶。柰何於蜀有遺籌。諸葛孔明先生本意老山林。先主殷勤三顧心。六出祁山天不吊。落星千古淚盈襟。關雲長赤兔馬前無上乘。靑龍刀下盡頑鋩。至今廟貌尊崇意。事到江南涕淚長。張飛環眼將軍眞快人。至今猶說坂橋塵。桃園兄弟同盟義。報與關公不顧身。司馬懿閉營卷甲本無規。料敵須於未戰時。只是初心專爲利。欺明欺暗奪孤兒。羊祜典午方膺混一期。羊公裘帶鎭南垂。欲知仁義收功大。看取襄陽墮淚碑。杜預上遇明君下遇時。水神風伯助兵威。功成別有堪稱處。經傳膏肓世莫醫。王濬 詩缺[本文缺]祖逖 詩缺[本文缺]周昉曾於江沔立奇勳。藉甚聲名遠近聞。賦性謙虛初不代。晉家還有信陵君。王猛翩然何事拂麻衣。審敵知人世所稀。只恨睚眦無不報。由來至道貴忘機。檀道濟威名初盛計謀融。禍患仍萌權柄隆。萬里長城君莫壞。從敎虜馬飮江東。斛律光猛虎在山樵叟畏。英雄死去國家無。從來外間讒言至。盲老難遽後世誅。韋孝寬虜騎如雲玉壁單。若非良將守應難。城池縱險曾何賴。勇略當時得孝寬。楊素黃牛背上一書生。漠北江南善用兵。勳業當時無與競。如何殘酷寡恩情。賀若弼才名自是英雄事。官爵由來人主權。只緣太猛三心在。畢竟頭顱不得全。李靖他時欲禦非常變。平日應須廟筭多。龍鞱雲陣寥寥後。兵術深微有六花。李勣烟閣勳名世上稀。誰知大節後來移。請看無問外人語。可惜文皇誤解衣。蘇定方兵加三國虜三王。威令渢渢被八荒。匪直也人謀且勇。唐家兵力邁秦皇。薛仁貴貧賤都無奮發期。自逢英主自征時。靑邱城下白衣將。更向天山胡虜追。裴行儉刃無點血四胡平。人道裴公善用兵。風流別有堪稱處。壞碎鞍盤怒不形。張仁愿拂雲祠畔築三城。山外胡笳不復驚。制敵從來須設險。竆兵肯與犬羊爭。王忠嗣一將功成萬骨枯。開邊生事計還愚。平時不欲殘民命。王訓仁贒絶代無。李光弼論兵最有古人風。人道中興第一功。可惜暮年難處地。如何不學子儀忠。郭子儀再造唐家勳業隆。秋霜雖烈不如忠。涇陽一騎誠心至。狼子猶知拜令公。李抱眞民是戎兵兵是民。如何後世二之分。籍三擇一眞良策。坐見田間盡勇軍。李晟大盜憑陵亟谷關。奉天行色太艱難。賴得如君仁義將。能令九廟再平安。李愬推誠能用蔡人謀。雪夜枚入蔡州。道上更能迎大將。君家世世繼箕裘。馬燧受命鏖兵二亂平。一時功業幾人爭。堪嗟量小無高識。千載難逃君子評。渾瑊將相何妨戎虜支。勳名忠義又兼之。一事頗爲君子累。吐蕃情僞不曾知。王彥章跣足履棘行百步。馳馬突陳持一鎗。忠謀不試身先死。豹死留皮語更傷。郭崇鞱誰言騎虎身難下。權勢由來貴不居。若使崇鞱知此義。李環那得碎頭顱。</text>
<title>小亭短吟</title>,<text>本爲籌兵起小亭。野人誰識此間情。山隨宴坐旌旗動。水作和門金鼓鳴。漢將客星應自在。功名節義果誰輕。此身竆達俱無得。空憶當年扈蹕行。</text>
<title>見客似無官</title>,<text>君不見冢宰元聖下白屋。一飯三吐不及餐。又不見仲擧製錦豫章日。黃堂懸榻禮孤寒。歸來宋室有循吏。見客溫溫似無官。挾貴如欲多上人。肯令贒士到門闌。細侯初來童子迎。五馬嘶邊左輪丹。雙旒㸌㸌印纍纍。傾城士女皆縱觀。中二千石俸非少。朝暮但喫苜蓿盤。師帥於民位亦高。傾蓋逢人若舊歡。符彩酋酋可鎭物。資性休休能反刓。蓬蒿沒處訪遺逸。杏花開時慰癃殘。居然一夕長者來。忽掃鈴閣整衣冠。下階而揖坐對席。問先民瘼輸心肝。三杯酒餘和氣合。單父鳴琴今復彈。天澤從來分雖嚴。謙謙不妨契金蘭。卑以自牧能近禮。麻衣如雪襯羅紈。學得獻子忘勢位。却怕人作太守看。不但恭孫無與儔。愛民亦使壽且安。桑麻百里太平春。吏民爭頌今劉寬。寒暑若聞怨咨聲。寧我四體痛而酸。待士憂民兩絶倫。魏公詩句垂不刊。寄語今日割雞人。貴而不驕良獨難。龍門不許人迹登。豈念紫檀遺河干。古人九原如可作。我欲贈之錦繡端。</text>
<title>謝李別提相過</title>,<text>錦城山下有黌宮。我來正逢秋之竆。喜君靑眼勤來訪。一如如舊心神融。慷慨倭奴破金甌。獻策天門罄丹忠。君王傾耳宰相歎。拜以官爵奬厥功。湖南從古士子府。斯人尤出稠人中。吳儂樗散鬂已絲。與世不合心忡忡。亂平何時一尊酒。晤語論文擊吾蒙。</text>
<title>木覓山賦</title>,<text>木覔一名木密。卽枸杞也。漢都南山有之。故山名木覓。泮宮輪次試士。先生作此賦居魁。至徹睿覽。木覓高哉幾千仞兮。截然鎭峙兮王者之京。天命已衰於松岳兮。佳氣蔥蔥兮玆山之陽。幾年路絶而莫曉。侯河淸而始露。偉神龍之飛天。爰聿來而胥宇。有夷行之彼岨。諒聖人之荒度。突億丈之爲藩。亘萬古而磅礴。俯漢水之湯湯。揖白岳之屹屹。薄淸輝於仁王。通淑氣於三角。齊巖巖於魯瞻。應降神於崧岳。多拳石兮覆一簣。興寶藏兮不測。雖夏禹之未甸。寔神明之所扶持。蔭南斗而耀德。托東海而正基。是一氣之攸結。非五丁之可鑿。列靈居於岡麓。扼喉舌於一國。褰鵬咮於海浴。歆苾芬於望秩。產枸杞而壽民。生甫申而楨邦。占丙丁而分宅。配德運而始終。邊烽報平於黃昏。金城作帶於靑松。玆爲囿於羣山。擅名勝於輿地。壓后土之博厚。頂穹昊之蒼翠。鄙太行之僨商。哂驪山之亡唐。旣地利之壯固。亦人和之脩明。峯巒高下。體君臣之位者耶。草木賁然。象文明之治者耶。昔余之陟彼岡兮。歎雄據而崒嵂。噴祥雲兮洩瑞霧。新沐雨而如漆。玉珮鏗鏘於九陌。宮殿千門兮肅肅。繁華文物。値百年之盛。桑柘和煙兮滿目。作屛王室而使之寧。縱朝鮮之所寶。固國不以山溪之險。深有朢於君道。嗚呼。岐山蒼蒼。周祚長兮。泰華崇崇。漢業昌兮。壯哉木覓。衛聖都兮億載。如礪躋唐虞兮。</text>
<title>寸草軒賦</title>,<text>昔人之慕父母也。曰寸草難報三春暉。此平日遊子之吟。心之悲尙不能自支。矧余夙殞乎靈根。軒之名盍取於斯。覽微莖於郊原。遇秋霜而易衰。谷風吹兮習習。漸欣欣而知時。好雨過兮燒痕。錦茵生兮水湄。厚如織兮露。煖更靑兮和烟。芳與澤其雜糅。不可名兮綿綿。將數寸之脆質。煦九十之麗日。誰知陽春之無私。澤亦及於微物。伊感荷而欲報。信昊天之罔極。東君去兮堂堂。挹韶光兮難及。若有人兮山之中。幾年徒抱寸草情。當棘心之夭夭。凱風南兮長成。晨昏手中之線。寒暑身上之衣。采中原之有菽。勤敎誨而似之。令讀書而應擧。家不患於屢飢。竟折桂而揚名。庶沾祿而獲養。嗟我罪之伊何。風不止於樹上。歲癸甲而連逝。林烏啼兮有血。思詩人之不卒。詠蓼莪之含恤。相於坎火之山。葬於先塋之側。食專城於湖邑。全義礪山 起負米之餘慼。官忽罷而歸來。遷墓下而卜築。開小軒於斷崖。對若堂之荒凉。寓寸草之微誠。望彼楸而涕滂。履霜露而悽愴。想容顔於墻羹。愁觸鹿之詵詵。麾樵客之丁丁。追因家於王崇。繼思亭於甄君。豈不得而熟中。希永慕於終身。嗚呼。德如春而至大。親何歸兮。恨與草而俱深。子失依兮。孝有不及。愧彼南陔。命軒之義。其遠矣哉。</text>
<title>龍灣述懷賦 龍灣。義州別號。</title>,<text>歲水龍 壬辰 之孟夏。有倭奴 在東海中 之來侵。舟纔下於釜浦。東萊府釜山鎭 聲已震於漢潯。漢江 將棄城而奔遁。民望風而蒼黃。官軍敗兮中州。忠州別號鑾輿遷兮西行。余於時而渡江。漢江 穆將祀乎先王。靖陵 得逃丁 陵軍守京城而逃歸者 之奔告。向玉京而痛傷。僕夫請如湖南兮。義不可若是恝然。道箭串 渡名 而入東門。過鞠躬兮虛廟前。問家小兮安在。已晨出於沙閑。地名 宛城郭兮周遭。瞻宮殿兮涕潸。宜竭力而死守。何遽棄乎祖業。杳翠華之不見。念雨霑於衮服。妃嬪嬙娃公子公孫。平生豈解下殿而辭樓。紛紛滿城之士女。哭聲烟焰之相浮。欲追及於臨津。恐舟楫之已收。策羸驂而之東。夕風吹兮未休。明假宿於小狗。又轉至於脩菴。遭犬羊之哄脅。爲倭所擒。僅得脫免。 遂漂泊於山之南。聞追至於中興。陟道峯之嶔岑。脩菴，中興。皆京山寺名。 睠蘆原之被燹。空撫劒而咄咄。依巖石而爲家。采桔梗而爲食。渡楊州之乘鶴。橋名 憶腰間之帶錢。寓積縣 積城 之巫村。紺岳蒼兮如烟。羌潛心而默禱。賴神相而殲賊。噫微誠之未格。柰楚氛之甚惡。朢行在兮何處。大灘深兮湯湯。艱倩人兮厲揭。逢敗卒於路傍。將避亂於鐵原。却來涉於澄波。渡名 氓之蚩蚩。邀我憩兮惠我鹺。路兮泥濘。脛甚酸兮心若摧。長湍號巨府。野無人兮田卒萊。松岳鎭於開城。慘愁容兮帶斜暉。金敎授 名春。時爲敎授。 兮有舊。昏叩門而依歸。卽相見而無語。悲大駕之已發。沃枯腸於濁醪。止鳴雷以白粒。聿至興義之舘。喜逢傳命之行。哭黎夜之歧途。效阮籍之猖狂。朝發龍泉。舘名 人有借馬。暮投立巖。大橋 辱於牛下。遇德恭於鳳郡。德恭姓李。鳳山人。 解麻衣而衣我。對靑眼於生陽。館名 歎剝床之以膚。濟大同之淸江。曰此爲魯之乾侯。鳥棲之千官未集。河上之三軍氣索。訪河令於邸舍。河弘秀時爲順安縣令。與公有舊。 拜草創之行闕。送小札於安定。安定別號。小札逢河令偏房之侄寄▦焉。 身奔走於南樓。禮曹也。公時爲禮曹佐郞。 豈料夫天未悔禍。凶鋒竟迫於箕都。君王又越於鐵甕。寧邊 我馬玄黃兮我僕逃。因此迍邅不能進兮。我心皇皇兮我身勞。勉追至於薩水。在安州 竟未及於嘉山。指東宮而且依。踰牛場之峻關。牛場。峴名。最爲險。 十死九生到渭原。使君 同鄕人尹定 見之情甚敦。白袍紫馬之有贈。共擬勤王之急奔。奄二竪之祟客。嬰黃疾兮臥閉門。猶犬馬之戀主。夢亦接乎龍顔。光陰忽其不淹。已再彀兮秋月。節當一於夷險。志豈在於苟活。冒風霜而跋涉。就艾州而執役。染齒之勢猶盛。禍淫之理却虛。穢我衣冠文物。躙我三京八都。宗周赫業烕之。仲雍世祀忽諸。蹙蹙千里之封強。哀哀萬人之性命。天兵 皇明 來兮何日。立江上而延頸。儻綴旒之一絶。君臣若之何其。自古皆有爭奪兮。未聞此日之甚悲。肇聖祖之創垂。建鞏固之根基。式至今而肯構。納庶物於壽域。嗟興亡成敗之有數。蠢玆島夷之衝突。早不繫於芑桑。後何及於將伯。伊幺麽負薪之子。平秀吉 旣弑君又噬我隣國。敢擬假道而射天。意欲藩籬之先撤。非失德而致寇。彼無信而貪虐。非地利之不脩。實人和之未孚。非士卒之不多。素軍律之易流。然惡極者必誅。曾義師之蜂起。幸儲王之英明。肯偏安於絶塞。星分福德。民有歌謳。祖宗在上之靈。正協肅殺之秋。抑兵者不祥之器。戾上天好生之德。猶火之端不懲。自焚之災方速。會長鯨之授首。見片甲之不還。掃我諸陵。復我三韓。整乾坤而新造。旋玉輅於舊京。夫何陸賈之無武。徒慕弱冠之請纓。上爲國而欲死。下以私而傷情。未將糟糠之妻。遠在湖海之涯。奉四龕之栗主。携三子之幼稚。曩疾病之久罹。必奔竄之不支。旣不聞乎消息。亦焉知夫存亡。想姸姸之心目。應念我兮不能忘。憐玉婿於行間。悶娣妹之相離。棄美人於中道。抱襁褓之小兒。從厥姑於威城。煕川 孰天寒而授衣。我遠兄弟妻子。一作我無兄弟妻子遠在 求吾骨者伊誰。生不建豐功大名。死不爲忠臣孝子。人生到此。吁無祿矣。雖然安危在大臣。何必戚戚長垂淚。步明月而高歌。聊以洩萬丈不平之氣。歌曰。龍灣館裏留淸蹕。鴨綠江邊是我家。但學茂弘多慷慨。肯同周顗泣山河。遼野鶴歸傷往事。巫閭王氣待中華。廢興 一作興亡 未必皆天數。只在臣隣贒與邪。萬曆二十年十一月四日。先生作此賦。</text>
<title>南歸賦 幷小序</title>,<text>壬辰夏。倭大擧入寇。僕扈駕之關西。嘗賦述懷一篇。以寓憤慨之意。癸巳秋杪。乃得南還。故賡以載此。天悔禍而我隲。帝遣將而東征。皇明神宗皇帝。遣提督李如松救我。 歲在巳兮月正。大師克於萁城。恥庶雪於神人。慶可告於宗社。受香祝於行宮。余兪 大儆 韓 懷 兮幷駕。久作客於西土。別主人兮屢謝。出龍灣之南門。到所串 站名 兮天已黑。朝吾至乎良策。亦站名 丁夜過兮如鶻。丁夜。中朝軍卒之號。亦曰夜不收。奪馬騎去。 寧奪馬之足虞。恐祀具之缺失。撫蟠松於路傍。松在鐵山嶺 欝根幹之輪囷。經亂離兮不變。管送迎於王人。峴國司 峴名 兮蛇勢。留華使之淸吟。峴上古有華使之詩。 過東林兮渡廬河。雲日暮兮沈沈。孝女碑兮安在。擬忠臣之是求。孝女碑在郭山。 星言發於雲興。郭山舘名 遇逃倭於道周。讎一天之不共。卽拔劒而斬頭。新安 定州館名 是巨館兮。任宰相 任國老 兮來治。聞祭官之戾止。拜于庭而肅祇。縱納淸 亭名 之可樂。念奚暇於徜徉。氷龍鱗兮大定。江名 雪風吹兮動舟梁。行四十之餘程。有寧邊之巨府。美山河之襟帶。諒基局之固護。是廟主之攸安。是春宮之攸駐。時東宮奉廟社主在寧邊。宮俺出迎君命。遺民喜覩漢儀。考徽號 大王王后謚號 於敝箱。盥余手而書之。竣厥事而辭退。乃跋涉於煕川。惟王業不可偏安。君車已次於定州。疾余驅而言旋。職仍前於司秋。節已屆於星鳥。魂每飛於狐邱。細君書兮忽至。萬端情兮數紙。鑾輿稍進於漢陽。龍舟又渡於薩水。昔隋兵之來侵。乙支氏兮能敵愾。乙支文德敗隋兵於薩水。七佛陰助兵威。 問七佛兮無憑。瞻百祥 樓名 兮可倚。歷楓川 肅川 而淸溪。永柔 帳殿臨兮數月。疏禦侮之寸策。叫閶闔而披腹。憐女挐之夭死。偏房女死於順安。 抱安仁之惻怛。潘岳西征賦。夭赤子於新安。 屢于肅 肅川 而于壤。平壤 勤天將之禮接。忝赤也之小相。言攝通禮官 去天威於咫尺。幸京都之兇賊。忽革面而卷甲。奉國資於督府。李提督 夕弭節於安定。順安 謇相濟於顚沛。情眷眷於河令。軾萁墓而加敬。奇前朝之羣鼠。指平壤上甲墓。 悵名都之繁華。水空流兮無語。灰燼瓦礫兮滿目。延佇兮不忍去。策羸驂於駒峴。地名 杳敬天 黃州館名 兮何處。便取道於鳳山。詢棘城於貞僕。棘城地名。高句麗時。守臣死節於兵亂。 途餓殍之相枕。咽不下於吾食。招李君 李德恭 兮未見。饋巵酒於阿德。鳳山妓名 劒水站兮暫憩。至龍泉而迺宿。詠董碑於蔥秀。山名。山下有夫使董越碑。 怪神水 在蔥秀山。觀之以騐豐㐫。 於巖穴。對時卿 柳𧩦字。時平山宰。先生友。 之舊面。話傾蓋而卽別。涉猪灘於黃昏。猪灘。古百濟地界。 記百濟之封域。迎波改爲興義。姜邯贊大敗丹兵而還。麗王出迎於迎波。乃改舘名興義。 偉邯贊之異績。痛燼萌之不弭。孰九原之可作。揖助川 川名 之翠屛。有華使記翠屛之美。 投麗王之舊京。當太祖 麗祖王建 之奮起。動英武之威聲。槖駝餓兮橋之下。契丹送槖駝於太祖。太祖不受。餓死橋下。 雖契丹亦奪魂。安和寺裏不見御額之存。宋徽宗手書安和寺額。寺在松岳。 天壽門前 高麗城門 誰待故人之歸。崔斯立詩曰天壽門前柳絮飛故云。 石將軍兮 石人立於路傍。人稱石將軍。 山頃。略無意於安危。遆置郵於碧蹄。站名。在高陽。 憤李守之無知。蔑王官而不禮。賴仁川 府名 之我資。登綠礬之高嶺。朢白岳而淚垂。二百年之基業。付犬羊而作窟。黍離離兮朝市。草芊芊兮紫陌。帶弓刀兮詣轅門。李提督軍門 縱觀軍容之肅肅。旗拂風兮㸌㸌。馬騰槽兮蹻蹻。因譯者以致辭。達我王之誠意。難於尾擊之擧。答以軍餉之匱。謁柳相 柳成龍 與柳尹。漢城判尹柳根。時朝廷令留鎭撫遺民。 覓墟室於長通。坊名。先生小室。 偶先君之手簡。先生筮仕時折簡。 遺一紙於灰中。謹收拾而歔欷。幷賦稿而牢封。遂旋返而復命。又陪輦於舞鶴。江西 主辱兮臣當死。志夷險兮如一。時祝融之用事。火旗燒於盾日。寓鄭公 江西儒者 之風廊。數披襟而偸閒。奄二竪之侵身。告三旬而遞職。國法三旬告病則遞職。 噫進退之維谷。仰蒼天而興感。得提校於南土。提督官 往求粮於克任。河弘秀字 馬一頭以爲贐。重開心而倒廩。曰彥潤兮吾兄。柳正郞字。同年司馬。 迺聯鏖而啓行。凌朔時 津名 之驚波。微雨灑兮凉生。歇林下之田家。掇秋菊之寒英。曉發軔於安陵。載寧 柳之僕兮乃遁。手左右之如失。喟人心之難信。揔余轡於孤竹。海州 慰弟喪於一松。沈相伯順 玆行朝之所在。足躑躅兮孤蹤。淸渭之首頻回。終南之戀不淺。奴復逃兮家山遠。願借翰於歸鴈。艱得達於五原。延安 費薪蒭於候館。兄雇人而先去。奈前後之波濶。待興男 金松隱應寅庶子。時松隱旣免喪。入海州勤王。遇諸途。令興男護先生還鄕。故待之。 兮聿來。義松隱之我恤。同宋公 全州宋祥 之扁舟。共咄咄於時事。兪會倅 牙山倅兪大述 於海堧。餽以魚兮乞以米。飽經過於戰塲。渺人烟之蕭瑟。蜚廉怒於稅串。貢稅串。牙山津名。 命幾墮於魚腹。荷馮夷之祐貞。文選曰祐貞良而輔信。 宵步月於溫昌。新昌 行忽至於馬邑。韓山 究湖西之界彊。使君吾友 韓山倅辛景行 不遇之。二子出見進杯觴。午利涉於薺浦。在臨陂 地始屬於南方。能挽我而旁馳。信世故之有力。譬如氷雪 氷雪火宅。用柳文語。 之交。衆裘而我絺綌。溽暑之鑠。衆風而我火宅。維妾及其弟矣。亦從我於行役。舊蒼頭曰馬崇。幾貢忠而苦骨。失長劒於扶寧。扶安 受閽人之侮辱。尹察訪兮來何所。最慰我於川驛。川原 仙巖院上天武 驛吏舊舘人 家。錦城人兮來迎。繄數聲之吹角。甚齟齬兮人聽。趍夫子之廟庭。喜庭檜之猶靑。二三子兮循循。揖我前兮戎服。干戈動於邦內。疇講藝而受業。儒官例飽閒散。聊糊口於斗粟。旣于飛而垂翼。何主人之有言。伊故鄕之可懷。想幼稚兮候門。背月出 靈巖山名 而踰冬嶺。衡宇近兮載奔。木葉兮滿三逕。老人星兮在馬頭。拜松楸而太息。悲先廟之不修。妻倒裳而下堂。羌喜氣之面浮。慰保身於播越。賀從王於西陲。回靑眼於情話。指白雪於頷髭。無粉黛之解苞。用北征詩語 焉生理之足說。娣與妹兮相對。子與女兮無疾。比隣斗酒以勞。親友來敍契闊。憶昨狼狽之初。豈料生還於故社。縱高共之不賞。高共。趙襄子臣名。從於晉陽。不失君臣之禮。居上功。 肯晉蛇之號野。只恨夫嶺徼之賊猶屯。朝野之艱虞何時畢。歲序屬於竆秋。義氣主於肅殺。夷命兮其能久。國運兮當再發。貴臣子之大節。仗忠信而勿失。倘世道之一平。復馳騁於北闕。</text>
<title>擬北山移文。寄金處士。錦城倡義通文答後</title>,<text>勒移者竹谷烏有先生。馳烟于柳營無是處士。夫以風流其性根。磊落其氣岸。家于連帥幕下。醉於花柳陰中。晩讀詩書。有同周處。高蹈邱壑。實邁彥倫。甄君作思亭而永言追孝。董生居桐柏而若將終身。釣鵲川之魚。採蛇洞之藥。薜蘿垂垂於墻角。松桂蒼蒼於山阿。霜氣橫秋。風情張日。飛杖西塞。問道南溟。豈期墨子悲絲。楊生哭路。參差始終。反覆蒼黃。頃戎馬之生郊。因凶荒之連歲。義將辟爲從事。羽檄紛如。鄕論擧以有司。鷗鵬倐爾。捫虱行陣。滋貨塩田。山人去時曉猿驚。蕙帳空處夜鶴怨。抗塵容而走俗狀。焚芰製而裂荷衣。人皆謂釣名要爵而然。我獨曰愛君憂國之故。閒雲無心而出岫。倦鳥有時乎歸巢。惟君子之行藏。視世道之否泰。雖不欲亂倫廢義。亦未嘗謀利决情。年前之夏。訪我於敝居。我吟四韻一詩以謝曰。遯洞高人靈洞來。德星光彩座中回。我遭危世身如繫。君向名途心已灰。勝日林巒還作態。貧家尊俎只生埃。更期蕭寺秋風裏。弄月徘徊碧㵎隈。秋初島夷再突。至于冬季。海邦不平。有錦城之士人。起林懽爲義帥。爰致書于我縣。欲同氣之相求。旣不能赴難勤王。又不欲助兵討賊。爲臣爲子。實懼實慚。我以金侯曾鍊於義兵也。每歎於時事也。在鄕爲長也。與吾知心也。犯大雪而跣行。對小床而款話。首議募兵之策。次運足食之籌。集於鷦鷯之村。期以鯨鯢之膾。厥後不知生何意。邇來乃聞有異言。托以無衣而屑屑往來於龍渡。辭以有病而區區飮醉於望臺。以處士坐義廳。猶可說也。作監官屈吾道。不亦惜乎。凡在率土之濱。旣莫非王臣王事。少有儒者之氣。何曾擇權門閒門。滿船之鹺。矧資水伯之力。十斛之米。竟入陸卒之需。昔藏用拜諫議官。有終南捷徑之誚。欽明作八風舞。取六經掃地之譏。喟憑公而營私。侯曾鄙乎俗吏。今辱身而降志。人誰服其淸風。不惟萬壑之䕺條皆思掃迹。抑亦九原之巢許應爲厚顔。所謂立身一敗。萬事瓦裂者。不其信哉。所朢無忘迷塗之復。以增失脚之歎。無假挾乙之威。以蔑扶義之類。還踐列樹之約。勉副多士之望。俟黃河之一淸。可碧山之更隱。又爲詩以慰曰。長把種樹書。人云避世士。忽煮將軍塩。自號報恩子。瑣兮義旅不足爲。大哉節度眞堪事。南極老人星無光。北山移文哀自取。</text>
<title>聽潮樓賦 樓在湖南康津縣。今鎭海樓。</title>,<text>余嘗觀唐贒祖詠。詠楚鄕勝槩之饒。有曰海色晴看雨。江聲夜聽潮。目樓扁於今日。思古人之先獲兮。金陵之風景。擅湖南之奇絶。造化分淸淑之氣。富媼效虛異之迹。粉堞逈臨於大野。山川相繆而蒼蒼。接汭陽之淸江。控耽羅之大洋。練千疋兮濯濯。碧萬頃兮汪汪。樹影童童於遠浦。帆勢依依於斜陽。沙白橘柚之洲。鴈叫蒹葭之秋。漁燈燦星於雨外。釣家懸磬於渡頭。殘霞落兮杯中。孤鶩飛兮天末。然無高臺快閣可登覽以遊賞。空負風光。屬於津橋之賈客。有姜使君好事者。恨不得輸萬象於几席。乃卜地於公館之南。乃伐木於大海之北。匠運斤兮風颯颯。蜃作樓兮雲羃羃。結構麗而非過。棟梁宏其可愛。出重霄而如飛。臨無地而流彩。使君老於簿書。擇令名而莫定。偶仙客之飛過。倚欄干之虛靜。月三更兮在天。聲一枕兮來耳。初洶湧而澎湃。旋舂撞而奔潰。宛軍馬之疾走。似風雨之驟至。玉屑霏霏於兩岸。雷鼓殷殷於中坻。應大鰌之出入。拍長天而浩瀰。羌淸冷之逼骨。忽驚起而破睡。呼童子而出視。報寒潮之正滿。水仙舞兮浪花翻。江豚吹兮烟雲散。郡邑浮於洲渚。峯巒倒於蕩潏。離騷之魂如泣。掛眼之憤未歇。隨弦望而盈虛。問堯庭之蓂莢。氣蒸舍人之巖。波撼楸子之島。檻前兮魚龍躍。牎外兮客船到。怳銀河之汗漫。疑玉京之遼廓。胷呑夢澤之八九。眼盡洞庭之七百。城去國兮千里。樓近海兮五尺。情雖感於憂君。興猶發於覽物。潮之聲兮可聽而不可厭。仙客乃命二字。書凌雲之額。使後之尹玆土者。公退時復登臨。心與水而俱淨。量與海而俱深。庶乎得江山之助。可以聽吾民之訟。余縣民之一介身。幾攀於五鳳。張勝狀於短賦。揮彩筆於高栱。</text>
<title>登平乘樓賦</title>,<text>胡馬嘶洛陽之秋風。荊棘沒宮門之銅駝。六龍奄渡。江左一隅。便作中華。委舊疆於賊藪。慨無人之恢復。幸子元兮突起。抱英雄之材略。倚宇宙而看劒。已強虜之在目。立和門而拜表。指神州而啓行。寒日生於戈鋋。陰雲拂於旆旌。譟聲震吳山之高。鞭影塞長江之流。遂轉鬪而北上。曰平乘之有樓。是祖宗之舊物。聊一登而彷徨。憑軒檻而遙望。問中原而歎傷。致陸沈者伊誰。實夷甫之釀孼。慕淸談而廢事。蕩一代之風俗。昔斯宇之初構。天尙未乎陰雨。擢百尋於鞏基。納庶民於桉堵。嗟鴟鴞之一毁。丹雘爲之漫漶。倘妖氛之掃盡。復玆樓兮輪奐。下堦梯而據鞍。白日忽其西匿。勢旣成於破竹。至伊水而累捷。羌衆纔奔於北山。義旗已入於東京。屯太極之古殿。省諸陵之荒凉。師競迎兮壺漿。人相賀於威儀。縱有愧於興漢。庶尊周而攘夷。只恨夫本無忠誠之許國。徒爲姦雄之立威。遺臭之念斯急。伊霍之擧敢爲。僅一勝而旋失。顧前日登樓之志安在。</text>
<title>棋賦</title>,<text>金陵豪士。桃源仙客。尊酒相逢。爭棋而樂。麗日遲遲。簷雨蕭蕭。春泉纔漲。野火繼燒。初堅壁兮處女。竟疾走兮脫兔。霍嫖姚兮鏖戰。周伏柱兮守道。苦心而營之。蛛絲遊於碧落者耶。忘身而兀然。蜩甲化於枯木者耶。坐隱優於巖穴。手談勝於俗說。星昭昭於石池。響丁丁於竹樓。入洛社而消夏。循尊俎而防秋。體周官之經野。慕漢帷之運籌。勝不聞乎鳴皷。敗焉知夫卷旗。饒一路兮得萬區。但看西山之落暉。傍觀者書生。軒眉於席次。日惟博奕荒雜之技。一向好着。奪求道志。不顧親之養。聖贒之戒甚明。投彼江之水。淸虛之習是懲。子何好之忘倦。恐猪奴之同歸。仙客口訥於言。請以筆兮對之。稽帝舜之創物。寓兵法於圍碁。窟大小兮有譜。陣奇正兮無端。攻守之勢乃異。巧拙之才可觀。豈大智而徒戱。諒調高而謀深。孔猶賢於徒飽。孟亦取夫專心。而况靑山之曲碧松之陰。對敵手於閒日。足頤神而保年。愁城之中睡鄕之邊。白玉局兮一彈。動霹靂於晴天。視人間之萬事。等浮雲之往還。山斗先生兮明燈。六一居士之靑氈。王公發笑於瓜葛。蘇仙坐觀兮欣然。陋矣簡州之貪金。固不可置於牙頰。吾未知西湖之處士。何至與擔糞而幷說。維彼黃塵達官白屋竆儒。關心於射策。失脚於吹竽。旣不學尋仙之訣焉。又安知爛柯之妙乎。書生笑而謝。洗盞而倒壺。豪士繼以吟詩。詩曰絶藝如君天下少。閒人似我世間無。客散酒醒深夜後。更持殘燭覆吳圖。</text>
<title>鐵柱杖賦</title>,<text>携赤藤兮滇池。見四夷之咸賓。生桃竹兮江心。禦豹虎之咬人。異哉宋帝之有杖。胡爲乎鐵柱其名。志旣篤於習勞。庶舊疆之掃淸。際南渡之偏安。出東宮而受禪。憤不共之大讎。思國恥之一洗。仰天地而誓心。顧燕雲而靦面。遡五國之寒風。痛二帝之鎖魂。曾趙氏之天下。何瓜割而豆分。欲金甌之復完。必戎衣之一着。居移氣兮養移體。恐不堪於致力。勞則思兮逸則淫。有古人之格說。作禁中之頗牧。慕陶君之運甓。覽胡馬之驕嘶。時不可乎垂拱。采地四之從革。鑄一杖之最重。每視朝之餘暇。迺手焉而不釋。非扶顚而持危。是勞筋而苦骨。戰可習於漢苑。肉不生於玄德。倘異日之馳騁。肯心懶而力蹶。去聲 揮太白之義氣。掃頑金之腥穢。意馬之橫奔。可此杖以勒之。情車之不進。亦玆杖以縛之。念已切於恢復。語難同於高宗。惜有君而無臣。竟不能以成功。抑仁者之用兵。可制梃而撻堅甲。徒銳始而罔終。爲壽皇而歎息。</text>
<title>易水悲歌賦</title>,<text>薊門有客。函谷無秦。斜陽行色。易水之濱。高歌一曲。悲淚滿巾。看劒引杯。壯志輪囷。屬東宮之逃質。得南國之佳士。怨虎娘之強隣。擬因之以洒恥。追乃祖之築臺。慕深井之抉目。禮自去乎毛皮。感已入於心腹。淬尺八之利匕。期一揕夫呂氏。然近幸之無緣。固勇力之難施。惟樊首與亢圖。曰秦王之所欲。倘奇謀之見遂。命鴻毛兮奚惜。奄一朝兮銜使。渡易水之寒波。路千里兮脩逈。征夫意兮如何。風蕭蕭而異響。雲漫漫而奇色。阻紅袖之笑語。對白衣之賓客。何高君之慷慨。又於焉兮擊筑。噫以身而許人。縱男兒之氣節。事或成而或敗。邈一去兮不歸。矧思君而離邦。復忍愛而割慈。情紆軫其何賴。歌楚辭兮徘徊。羌如怨而如愬。聲上徹於天街。魚龍驚兮鼉憤。僕夫悲兮馬懷。原野閴其無人。塞草衰兮傷秋。瞻蝃蝀之貫日。何氣象之慘愁。九賓之饗纔罷。萬乘之君未刺。專諸之頭已懸。召公之廟不祀。余千載而指點。笑燕家之劒客。懷豢養之小惠。决危計於大敵。昧爐炭之一毛。自作禍而求福。恐脩名之不立。到江上兮肝膽激。亡國之音哀以思。遊子之顔非丈夫。燕趙多感慨悲歌之士。戰國之風荊軻之徒。嗚乎。澠池一叱。英藺威動。毛生兩言。弱趙鼎重。荊君之歌。秖自悽悲。愚智相懸。得失隨之。</text>
<title>神鷹不顧鳶賦</title>,<text>木萬牛兮回首。作棟梁於廈屋。弩千斤兮至重。肯爲鼠而機發。志于大而不小。神哉題肩之爲物。陋飛鳶莫之顧。必巨禽而後擊。生鍾垈之林野。得天地之義氣。驚蟄月兮化鳩。腐草節兮始鷙。頂有角兮翅如輪。英姿剽其颯爽。鐵作觜兮玉作爪。雙眸瞭兮星炳。翔千仞兮鴥彼。視萬里兮遐想。鄙垂頭之老鶴。笑剪羽之翠禽。巢赤壁兮弄影。峙北林兮揚音。秋霜襲兮六翮。風火生於兩耳。刷蓬身於松月。澡塵毛於江水。非求鴈鶩之稻粱。胡爲奄遊此喧卑。昧却魚網之設。卽見一目之罹。欝天邊之壯心。作架頭之羈身。縱有金鈴玉羽之美餙。思與白雲紅樹而爲隣。知不可乎飛掣。隨楚王而將獵。呑雲夢於胷中。眼已空於林薄。彼赤兔與白鹿。般紛紛其在前。畏稜稜之霜威。乍出沒於荒田。倘翻翰而一擊。可盡殲乎厥族。念不在於瑣尾。羌不睨而俄翼。恥爲䕺而敺爵。似落落而難合。爰有鳥兮千里。杳厥形之叵測。背太山之岌嶪。雲垂天兮蓊欝。忽厲吻而奮武。終勇往而搏殺。風毛飄兮碧空。雨血灑兮白日。墮馬前而離披。狀若邱陵。吾不知其何物。其名曰鵬。虞人驚此壯觀。君王爲之亟稱。昔爾之不顧鳶。若垂翅於東隅。迨一遇乎盤根。別利器於桑楡。繄豈非神鷹之雄心逸態。乏近用而懷遠圖者耶。夫豈若鷦鷯之一枝數粒。居之易兮求之易者乎。雖同族於羽虫。固拔萃而殊智。學三月之聚粮。有小草之遠志。力可優於旣取。心不速於者佳。故曰水有積厚覆杯之別。君子不可小知而可大受。譬如龍鞱之師尙父。竟鷹揚而薄伐。又如善㥘之劉將軍。反勇於昆陽之大敵。然不能乎色擧。屈猛志而受緤。伊飢附而飽揚。亦非戀主之義。况不若鸞鳳德化。徒肅殺焉是事。此所以雖被高臺之呼。還見譏於陳倫之士者也。傍有天海。予因爲之足曰人中鷹在楚山中。骨格崢嶸有遠圖。贒哲難敎俗士知。大春寧與期蟪蛄。釣當連海上六鰲。射必落日中九烏。丈夫要自立奇節。弱羽纖鱗安足誅。</text>
<title>遼使問起居賦</title>,<text>虎耽耽於深林。人不採乎藜藿。龍蜿蜿於大澤。化亦被於𤡔獺。至於人何獨不然。曰有遼使之存問。偉廟堂之治得。罔內外而咸順。觀髫年之擊甕。仁不止於小兒。矧在家而成敎。與伯氏兮怡怡。逮飛英於聖朝。歎不才於淸時。進三箚而獻替。冀一人之啓沃。創新法而自用。退舊園而獨樂。奄冲子之嗣服。有女堯之垂簾。納夫公於鉉台。調殷鼎之梅塩。除病民之宿弊。注利下之深澤。弛秋霜之刻厲。鼓春風之和悅。旣走卒之知姓。亦衛士之加額。猗內治之旣修。光可被於四域。時契丹之雄強。素狺然於朔漠。結兄弟於宋君。視宰輔於臣妾。孰謂犬羊之無知。獨於司馬兮信服。彼使价之至都。每必問乎百福。旣致禮於其相。敢不恭於厥辟。勅邊吏而守界。勿生事而開隙。絶楚子之窺鼎。措國步於磐石。昔周公有聖人之德。越裳氏兮重譯。裴文忠元老於四朝。夷酋效子孫之唱喏。美哉體信而達順。前贒後贒兮揆一。信乎鳳凰靈芝。賢愚皆指以爲禎。靑天白日。奴隷亦知其淸明者也。是知制夷安民之道。只在將相之得人。痛染齒之匪茹。欲起公於九原。</text>
<title>東風不世情賦</title>,<text>立叔季之天地。憫世道之澆薄。市如鬧於朱門。雀可羅於白屋。薄言觀乎萬物。惟東風兮無私。攝提貞于孟陬。已霜雪之收威。煖氣催兮山之中。韶光遍兮水之湄。豈要路兮獨占。伊閒門兮一時。勳名將相之畫閣。公子王孫之臺池。桃灼灼兮含笑。柳嫋嫋兮垂絲。一介寒士之枯槁。數間蝸舍之寂寞。鳥迎春兮好音。草和烟兮如織。是知東君之淳眞。絶無人情之翻覆。夫春爲元爲仁。仁之道公而均。所謂却是梅花無世態。隔墻分送一枝春者乎。翟書門而謝客。知交態於富貧。所謂世人結交須黃金。黃金不多交不深者乎。對春風之浩蕩。續羅子之苦吟。</text>
<title>山靜似太古賦</title>,<text>夙余好古而樂山。結茅廬於斷麓。守方寸之澹泊。時逍遙而觀物。水之流兮喧急。花之落兮飄忽。鳥百舌於春風。雲未閒於朝夕。是皆未免乎翻覆。夫豈若蒼壁之屹立。挹淸淑而扶輿。眞太古之淳朴。層巒厚重。渾沌世之野鹿者耶。列壑深靜。無爲化之純嘿者耶。能艮止而恒久。默契於八卦之畫也。草木爲衣而鳥獸同羣。依俙於構巢而飮血也。儼然峻極而不動聲氣。彷彿於人文未宣。民物睢盱也。疇喧囂之犯慮。絶牒訴之裝懷。縱春姸而秋瘦。曾何損於本體之眞寂。彼烟紫而雲白。又何與於億丈之磅礴。無巧冶之俗狀。有安靜之玉色。惟動靜之互根。若循環之相續。然動者失於機變。固不如靜者之守約。必也有常不遷之人然後。能因物而反身有得。噫邃古敦素之氣。降叔季而漸薄。何衰世之人情。甚墨絲與波瀾。仰淳風兮不可回。寧棲迹於林巒。山之靜兮似太古。宜坐臥相對乎軒牕。此古人有詩曰。人心朝夕變。山色古今同者也。</text>
<title>尙友賦</title>,<text>世前後之雖異。理古今之乃一。追先哲而爲徒。挹當時之遺躅。是曰尙友之道兮。諒有益於進德。肇上天之有命。敍之交於五倫。豈徒欲其拍肩。最相關於輔仁。聖垂文會之訓。易著麗澤之說。肆君子之取善。紛上求而下卽。近而盡於鄕黨。遠而盡於邦國。然未足於偲偲。盍師友乎古之人。旣頌詩兮又論世。德不狐兮有隣。誠已至於慕用。謇聚精而會神。無千里之命駕。有一室之悟言。通夢寐於曠世。到爾汝之忘形。游心唐虞之朝。欽貳室之甥舘。講求文武之政。歌伐木之丁丁。將孔氏之問答。作今日之耳聞。接衛武之切磋。求晉鄙之陶薰。賢大夫之忘勢。鄒孟子之不挾。以下缺</text>
