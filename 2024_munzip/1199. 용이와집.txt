<title>賀安注書 潤蓍 登第韻 己丑</title>,<text>看花京洛到披離。分內科聲豈曰奇。慶溢元孫初度日。詞騰及第壯元時。魚腮陽曝潛藏久。鵬翼風培遠勢知。爲賀歸程怡悅極。忠君必自孝之移。</text>
<title>過華城</title>,<text>酒餘忘却短筇持。垂柳踈陰步步遅。秋晩笙歌前路起。吾生何幸太平時。</text>
<title>花川書院參享 壬辰</title>,<text>三月吾行適上丁。花川古廟薦鷄腥。齊明巾服奔趍地。各佩心心自飭銘。</text>
<title>尋屛山書院</title>,<text>巖壁蒼然繞畵屛。河流一帶卽滄溟。摳衣如入薰陶化。永日忘歸對晩櫺。</text>
<title>拜朴進士 箕寧 丈</title>,<text>泮林黃葉歲三徂。徐後行行破我愚。今夕靈襟無老少。四更山月泂庭衢。</text>
<title>太師廟祗謁</title>,<text>太師公廟古。三月永嘉尋。愀然生遠感。玉笛有餘音。</text>
<title>尋陶山書院</title>,<text>巖捿軒外掩柴扉。風韻千秋自發輝。眇眇吾生生苦晩。一心猶恨未摳衣。</text>
<title>訪冲齋先生舊宅</title>,<text>同派說來僕射公。谷中花樹晩䓗蘢。古家風韻多今夕。不覺書窓日影東。</text>
<title>靑巖亭夜宿</title>,<text>一塊靑巖水四環。終宵淸氣透窓間。誰能料得前賢意。仁智其爲樂所關。</text>
<title>省拜太師墓</title>,<text>寒食東風草樹邊。雲孫來拜襲香烟。今行適遇諸宗會。先祖神靈必使然。</text>
<title>拜江臯丈席</title>,<text>春風座上滿。皓月壺中涵。靜坐諄諄語。前程指道南。</text>
<title>挽鄭丈 敬毅</title>,<text>碩德南鄕仰我公。林泉自樂樂無窮。一門庭訓詩書禮。百世家聲孝悌忠。天道曾聞仁者壽。地仙今有海之東。愀然感憶從前誼。丹旐翩翩悒晩風。</text>
<title>庚寅十二月日。晨夢得紅字沒韻。覺而思之。第二押韻。非紅而卽女也。因恠以記。</title>,<text>二月桃花映水紅。紛紛車馬洛城女。折籌細數朝廷事。滿朝諸官不忿紅。滿朝二字。夢謂疊用朝字。故以侍御二字改之爾。</text>
<title>次本倅金 會鍾 回甲韻</title>,<text>甲慶三回馬五常。升平生長壽而康。老人星聚增南極。太守年高屬重光。古甲子辛曰重光。 河海聖恩斟北斗。江山詩賀滿飛觴。爲獻萱花連棣韡。於今稀有古難方。</text>
<title>詠爐</title>,<text>軆得洪爐備四時。消融點雪最冬宜。此外炎凉人世在。書灰咄咄謾吟詩。</text>
<title>止酒詩</title>,<text>醒後深思醉後言。難言言亦妄言言。其妄其難皆有悔。欲將無醉醉無言。</text>
<title>挽姜丈 允齊 三絶 癸巳</title>,<text>自宜南徙斗如鄕。忠孝家聲是大方。林下逍遙何事樂。一心淸儉八旬長。						藍玉秋烟繞寶瑜。晩來空谷束生蒭。靑氊舊物詩書禮。今日庭前喜有趍。						河上龍門拜孔融。百年山水聽孤桐。追惟先昔源源誼。攬涕餘生立晩風。</text>
<title>次茅隱李先生紫薇亭新搆韻</title>,<text>茅隱先生植紫薇。滿天霜雪葆餘輝。西山孤節拚夷築。古洞繁華掩謝扉。葉自成陰知有積。花能同盛必無違。好把孫枝亭結搆。襲香襟佩盡歸依。</text>
<title>次巴陵岳陽樓韻</title>,<text>水圻東頭日正鮮。昔聞今上果其然。一江烟月無涯地。兩岸翔鱗自樂天。莫道登樓情感異。難忘憂國化揚宣。獨立晩風遐眺展。依塵俗子望之仙。</text>
<title>次廬山齋韻</title>,<text>捫蘿歷磴到廬山。爲訪高齋杳靄間。列峀縈屛皆畵境。淸流緣砌便幽關。主翁雲卧方濃睡。生客秋來怳慣顔。料得箇中眞樂在。滿川明月詠而還。</text>
<title>伏次仲父容膝窩韻 甲午</title>,<text>墻肩室斗處于時。抱膝長吟鬢髮絲。管老藜床常自着。杜翁茅屋復誰支。愛人坐接靑襟士。餘地能趍彩服兒。樂道安貧無俗累。楊花亭舘下風斯。</text>
<title>和柳川李居士 賢奎 寄贈 二首○乙未</title>,<text>於農鹵莾又於書。一未能之輒發歔。奔走槐塲年少事。經營竹塢野人居。簡編無暇抽莊馬。山水從何策阮驢。自笑塊然成懶物。夢中天地付遽廬。													柳川風物主人是。樂若將終筮遯始。成癖林泉高隱流。留心經學繹餘旨。囂塵不許到那邊。眞意猶甘着這裏。乾沒名塲知幾人。出門笑看滄浪水。</text>
<title>挽本倅韓 廷虎。終于官。</title>,<text>擊節長歌老將行。海山秋氣謾崢嶸。贒才從古多捿枳。時論如今競識荊。南國仁春曾皁盖。北關寒雪奈丹㫌。千里分憂無盡緖。遅遅歸路漢陽城。</text>
<title>乙未除夕。與諸從伏次大人梧亭除夕韻</title>,<text>去歲又來年。雙親喜懼年。四家俱慶慶。五百數龜年。</text>
<title>觀海 與尙州權進士世永，安東權仁甲，丹城權𤊧同吟。○庚子</title>,<text>是歲端陽二日先。逍遙筇屐海雲巓。中流浩浩如平地。遠視蒼蒼亦一天。行處風光仍坐處。酒邊和氣又歌邊。桑田浩劫何須歎。花樹濃陰暮帆前。						附[權世永]						勝日尋芳迭後先。牛山高處更無巓。輕如羽化風生袂。遠若烟迷海接天。沂水風光時有得。蘭亭佳會興無邊。詩朋酒伴聯翩至。樂事何如缺界前。						又[權仁甲]						風流五月客聞先。緩步登臨最上巓。水到深深應有地。山圍浩浩更無天。雖千百種藏於內。幾億萬年亘此邊。盡日看來心未了。竹林踈雨灑衣前。						又[權𤊧]						諸賢勝會辦吾先。五月牛山上上巓。滄海遙臨知盡地。扶桑倚望但長天。微乎一粟茫茫裏。渺矣千尋浩浩邊。最喜人間花樹樂。競將詩酒暮帆前。</text>
<title>和東臺偏廉 東臺權仁甲別號</title>,<text>永嘉宗老聖時甘。也正堪人所不堪。十載相逢曾洛北。一筇來訪又山南。薰臭幽蘭盈小室。論心好月映前潭。朱書床上餘輝發。百讀何如聽雅談。</text>
<title>次東臺酬字韻</title>,<text>白雪高歌强唱酬。周爲蝴蝶蝶爲周。歸舟海外卬須友。鳴鶴雲間孰與儔。意欲閒時還有事。心輕物處便無求。滔滔擧世皆滄浪。濁足淸纓任自由。</text>
<title>擬反招隱。和東㙜難字引。</title>,<text>旣見而別。別而見見不難。別而又見。見而別別不難。山竹芽江雨晴。在此時難又難。難何難。難於三難有一難。山自峨水自洋。知音半世最爲難。詩曰。						招隱歌中我思纏。數枝叢桂暮崖前。難容人世何爲病。所到江山亦是緣。康濟非無經子笥。菑畬猶有硯吾田。鎭日爐烟消散處。澗邊黃鳥好音傳。</text>
<title>院中宿雨。次群賢海山同遊錄韻。咸安，靈山，密陽十三員。</title>,<text>海山相訪不期期。今雨偏憐舊雨離。白首靑春圓一席。故將風物付餘巵。</text>
<title>伏次仲父容膝窩病中吟韻二絶</title>,<text>去舊迎新在此辰。新詩蘓得舊痾呻。兩絶珠聯當妙劑。還吾寶鑑照心頻。						病卧思兄淚枕邊。蘧然一夢棣霜纏。臘罇消滴誰酬勸。堪嗟世事更難圓。</text>
<title>廬山齋瀑㳍巖。次李丈 弼新 韻。</title>,<text>瀑巖眞畵境。俗士不能親。靑蓮今若在。應復寫新詩。</text>
<title>謹次監察趙公㫌閭韻</title>,<text>截吾之髮獻吾身。見得分明一箇仁。卽地殣綏能辦此。昔年恩楔宛如新。誰將叙後中丞傳。忠不爲孤伯仲鄰。雲仍寓慕丹靑煥。無數葵花暎晩辰。</text>
<title>檜溪書院延贈陞號時韻</title>,<text>學而爲己孝根天。空谷幽蘭剩馥傳。一室功腮留小畵。六旬童子仰前贒。優恩給復猶稀世。褒爵承宣又此年。休道繼述今能就。自曾王考志慕先。</text>
<title>次晉陽蓮桂齋落成韻</title>,<text>汾晉人才大嶺綱。古今蓮桂萃斯堂。菁莪聖化州升選。黼黻文章國有光。巨壑游魚深得契。東方鳴鳳出爲祥。重修是日羣賢樂。酒對黃花渾自忘。</text>
<title>挽李丈 墺</title>,<text>巴東華族鐵南鄕。詩禮相傳世美揚。勳業潼關糜叛賊。文章淸海偉阿郞。鄧林從古皆香桂。滄渤于今奈變桑。珍重風儀無地仰。惟有山高與水長。</text>
<title>次杏亭主人權 德明 追慕韻</title>,<text>孝乎惟孝異於人。九歲居喪認愛親。蔬有强加哀自切。齠無甞見禮能遵。衰縫已敝楸行日。琴援猶如苫淚旬。擎讀令孫追慕韻。方知錫類古云眞。</text>
<title>病中述懷 辛丑</title>,<text>思先君						自我穉童重病過。先親勸粥每多多。而今調飮隨吾意。淚獨縱橫逮莫何。						松籬						一病𥠧兒一𥠧婢。踈籬使揷却任之。鳥來竟日欣新托。無數喧聲破寂爲。													看書						從霧叫魂病首翹。看書爲事日將消。莫知吾氣由玆損。一檠明光到二宵。						瘦妻						臨窓朝暮掩麁裳。問若尋常意欲詳。夫婦之間情不髮。方知薄酒勝茶湯。</text>
<title>敬次權松巢書感圃隱先生詩集後</title>,<text>血橋						一片丹心萬死人。橋頭血點凜然新。分明化竹干霄氣。蟠欝三淸紫府春。													泣碑						萬古綱常此一人。碑胡爲濕泣如新。五百年陽乾不得。殘花微雨舊宮春。						畵像						堂堂節義起吾人。遺像微愁白髮新。截彼巖巖松岳勢。一邦瞻仰永千春。</text>
<title>病中謹拈退陶先生閒居唱酬韻</title>,<text>聽織布						耳生微籟口生辛。札札機聲攪病人。借問吾家能手孰。瘦妻喜道婦兮新。													剃快兒頭髮						病髮如蓬亂莫開。縱橫蟣虱若相猜。雙刀剃盡無餘燥。氷玉精神倍頰腮。</text>
<title>感故判决事朴將軍 連弘○後贈兵曹判書</title>,<text>將軍往事水雲長。功未甞言大樹凉。二百年今同草莾。何人不淚鐵剛膓。</text>
<title>讀濯纓先生書六絃背有感</title>,<text>吾琴吾鶴置吾窓。月下淸音靜入腔。有欲還爲無欲物。人人孰不便心降。</text>
<title>聞金士奎迎婿</title>,<text>子女成昏每恐遅。常情所以鬢絲絲。四十今年爲曲背。人間苦樂也應知。</text>
<title>書政堂梅詩文後</title>,<text>新梅手植古査成。寂寂緇塲歲幾經。肯與春風凡木伍。政堂名使至今聽。</text>
<title>聞本倅新莅二絶</title>,<text>鳴騶催發洛城塵。幾日孤舟到野津。割鷄莫惜牛刀試。一境弦歌望復新。						南鄕北闕杳如雲。遙想美人惱夢魂。千里分憂應體得。何難全邑樂衢罇。</text>
<title>趙 性曄 來訪</title>,<text>久病無人向討心。陳編抽馥暇餘任。知君多少相憐意。求友禽聲透夕林。</text>
<title>快兒讀書</title>,<text>三日讀書五日勞。時時掩卷戱斑袍。江山文藻今寥寂。深望蓬門藉爾高。</text>
<title>病中次松巢詩集韻</title>,<text>梳頭						小梳理髮手相隨。抖擻精神我暫期。久矣坐如愁婦樣。俄然做出少年儀。頻爬或恐生頭痛。閒養方知是藥師。數月沉痾良可苦。星星生白亦奇奇。						見禮淵書院書						遠寄華緘不我卑。依歸平日禮淵知。修身篤學工深造。報國貞忠孝可移。並享公議先輩在。重修浩役後人爲。絲毫未補賢勞地。衛道吾心愧自欺。						微雪						風烟慘澹遠迷津。興淺孤舟獨釣人。梅蘂忽驚方待臘。梨花欲綻却疑春。雲侵初月光微透。粉抹佳娥手細匀。今夕最多淸淡意。剡溪歸客也逡巡。						朝起雪深													朝來皓氣入葱籠。散屑分明自月宮。瑤樹相樛皆畵界。銀巒巧斲便神工。飛疑短絮隨輕薄。色耻繰絲變始終。雪後乾坤無點滓。吟脾淸瀅興何窮。</text>
<title>次隱民齋柳處士韻</title>,<text>茹我採山飮我泉。一心無愧仰而天。繞籬松竹風霜後。滿野桑麻雨露邊。經史時抽多牖學。邱壠日掃篤追先。何妨甘老唐虞世。幽樹懸瓢任自然。</text>
<title>除夕</title>,<text>今宵何夕歲更端。月晦天中十二團。砧歇擣衣渾入靜。燈明挑炷競祈安。垢方盡滌身心汚。憂已全消疾病殘。坐久酒醺毛孔散。新春陽氣解餘寒。</text>
<title>元朝 壬寅</title>,<text>去歲來年間一夜。元朝日氣正何如。蓂爭展葉新春得。梅索含花舊雪除。先輩集除字韻。皆用去之之意。 喜懼交心將母席。泳游許暇敎兒書。時豊家給眞爲樂。起占休徵仰太虛。</text>
<title>广隱金友送江魚</title>,<text>聞吾久病遠探頻。尺素雙鱗送此辰。視瘠人心曾閱歷。投丹交誼乃知新。盃樽第可同醒醉。江海那忘各沒湮。成就兒曹眞樂事。夭桃况又及方春。</text>
<title>奉憲府族丈 正錘 書</title>,<text>前冬騘馬故鄕還。趍拜交違十日間。悅意頗深孤海栢。餘香猶襲茂庭蘭。丹忱輸國於吾分。白首從官曷足嘆。數葉新蓂春伴至。一書千里㹅關情。</text>
<title>勸讀書</title>,<text>吾書吾讀爲吾謀。咬菜功夫莫暫休。心必潛求眞境透。力須要着早時遒。言鸚甚怕前人戒。射鵠從觀六藝游。持贈元符勤一字。毋令有悔老林邱。</text>
<title>人日。次杜小陵韻。</title>,<text>新正初七是人日。日吉人安共得看。堯午測圭知早晩。民星推曆驗溫寒。今於支地生寅屬。謂以卿徵入奏彈。日用常行皆在我。人而仁也莫云難。</text>
<title>次松巢壽親養老書。效廉軆。</title>,<text>事親養志難。爲子當盡職。此書眞好書。只願讀日日。</text>
<title>次广隱金友敬懼堂韻</title>,<text>主一心中自有天。欽欽終日古朱然。世途奔走誠爲險。甚事臨時不是淵。苦樂知從吾力着。窮通未必彼蒼懸。須要更問庖犧氏。可驗靈蓍厥德圓。</text>
<title>寄逸巢李居士 時榮 五絶</title>,<text>滔滔人世盡波奔。倦羽翩𦒘晩托樊。可笑中年生白髮。堪憐踈拙理荒園。						仰濯淸風五月秋。炎雲消盡凈窮陬。書窓踈箔無塵累。鎭日高談勝壯遊。						江海翔鱗㹅不驚。沉浮半世兩忘情。黃花白酒留餘約。秋景東南幾畵屛。						畵壁𥠧獅供笑資。墨於伸紙讀於斯。雨餘看得迷藏戲。春滿長郊草漸滋。						我爲詩豪起一嘅。白雪高歌識者稀。得失何關神解地。第好天機任走飛。</text>
<title>贈別大方齋鄭措大</title>,<text>山齋蕭灑海之頭。城市雲林自古幽。一枕聯君如舊見。孤舟招我適南遊。離筵惜意將終日。詩社高聲爲待秋。酒後殷勤前路指。滔滔俗態付中流。</text>
<title>渡五島津</title>,<text>五島三川指點間。依如平地作仙還。看盡卧龍無限景。扁舟移泊海南山。</text>
<title>次竹田齋韻</title>,<text>詞塲故近牧塲開。冀野東都地勢恢。逸走長郊三顧待。深藏古陌一羣回。最宜聖世渾歸的。何必游人任戱臺。千里昴昂風北起。然後須傾上馬盃。</text>
<title>次蒙養齋韻</title>,<text>山下源泉進海頭。淸漪一曲抱齋幽。珠爭箇箇含光出。魚自洋洋逐隊游。此地山川皆錦繡。其文詩禮又春秋。招招舟子須卬友。引柁何難到上流。</text>
<title>次默會亭韻</title>,<text>蘭縣新亭拓古城。天工會事默然成。鰲頭翠峀軒前勢。鵬背滄溟枕畔聲。野俗無妨修禊好。文治何幸際時淸。逍遙海外南爲客。攢賀華楣不朽名。</text>
<title>登菩提庵</title>,<text>客到錦山果果緣。孤菴重葺適此年。淸茶化乳人誰識。渡海慈悲極望邊。</text>
<title>音聲窟</title>,<text>毫舞墨歌到此間。樂魂千載待人還。遊筇擊石鍾聲出。是日風流冠一山。</text>
<title>贈別洪，柳二君。</title>,<text>宗驢謝屐晩登臨。幽樹微禽送好音。風流古窟初傾耳。日月高峰乃豁襟。此去山中皆別界。歸來天際是輕陰。相逢後約知何夕。楊柳新詞爲子吟。</text>
<title>次本倅李 孺虎 講睦堂韻 甲辰</title>,<text>齊家以睦及治平。潁上高堂乃肯成。未析陳烟謨已着。同聽陸皷約申明。壎情無間緦而免。氊業交箴讀又耕。爲賀賢仍升講日。承承勿替各殫誠。</text>
<title>次李 孺虎 花樹宴韻</title>,<text>太守宴高晝錦門。坐花排行祖而孫。盈缸香味微微醉。廣席歡情次次論。講睦遺風眞樂事。優遊今日㹅君恩。從知一樣同胞地。餘瀝應多及野樽。</text>
<title>宋丈 有麟，姜 善欽，李 增度 會吟。</title>,<text>高樓圓集夜如年。濟濟衣冠一代贒。遇月衿期虛自露。吟詩懷緖競相傳。從他邂逅知何地。顧我踈慵幸末筵。日暮江雲散復合。神交千里此生緣。</text>
<title>次諸賢月影臺吟</title>,<text>月出滄溟萬古輝。汀花如拭夕風微。南昌今日荒臺石。西國何年紫帶衣。誕說枯榮傳樹植。靈蹤來往想仙飛。飄乎那得遺塵躡。空使騷人發一唏。						附[趙漢珪]						孤雲遺躅月猶輝。十里沙塲漸看微。可愛烟霞隨滿袂。何嫌葭露强沾衣。精神海上何時出。消息㙜前卜夜飛。一樹相傳曾手植。摩挲不覺後生唏。						又[許恁]						海月千秋不盡輝。孤雲遺躅見依微。神仙不死應瑤草。古老傳疑想羽衣。臺下蕭條樹已老。雲間縹渺鶴孤飛。百年翁有塵埃恨。遺世無緣更一唏。						又[李源祐]						一片空留萬古輝。海雲無跡王書微。却嫌靈蹟當官路。謾使緇塵染客衣。古樹蒼勁仙不老。遠帆搖落鴈同飛。遊人亦有行程恨。白晝登臨撫古唏。						又[權聖烈]						荒臺宿月永垂輝。雲水遐蹤杳翠微。古渚沙明痕鐵杖。空林烟鎖映霞衣。洞庭一日靑蛇去。華表千年白鶴飛。西望伽倻人不見。援琴三唱謾歔唏。</text>
<title>挽廬山齋李丈 弼新</title>,<text>巴東碩老杜陵居。七十年來左右書。一代堂堂南丈筆。揄揚當日更無餘。						同我先人癸巳生。牙琴三尺海山淸。茫然今世無依仰。孤露餘懷謾自縈。</text>
<title>挽崔丈 祥鈺</title>,<text>斕戱至衰瑟友偕。能於難倂此餘皆。誠追先院輝連棣。蔭滿前庭數倍槐。酒不空樽今北海。藏無求市乃南涯。休言未覩搴蓮慶。積累之家理豈乖。</text>
<title>次盧丈士信回甲韻</title>,<text>絳甲人間不遠仙。蒼顔白髮最高筵。花籌六數回今日。蓬矢初懸又此年。壽極襯光其樂樂。眉罇溢喜自然然。昭時甘老無窮意。欲倩良工繪畫傳。</text>
<title>次松窩李丈 華奎 回甲韻 乙巳</title>,<text>主翁家在古淵湄。無數楡花晩景垂。六十光陰回一甲。尋常俗債付餘巵。中閨寶瑟偕衰髮。前席斑衣競介眉。昭世遺耆多樂事。南風攪睡日遅遅。</text>
<title>偶吟</title>,<text>雨聲寥滴鴈聲高。到夜無端興自挑。憑詩欲暢還成拙。見笑分明更有豪。</text>
<title>挽鄭丈 尙健</title>,<text>汾晉家聲自退軒。篤生純德玉如溫。靑氊遺業詩書案。白首閒情水竹園。倒屣風高聞一世。傾囷義重共踈昆。黃花晩節薤歌發。葛附餘思感淚捫。</text>
<title>次諸賢九日登高韻 丙午</title>,<text>余於百世聞淸風。此日此山最海東。蘭會暮春鳴盛晉。蘓遊旣望侈元豊。歌生半酒懷忠節。興感遺詩助話叢。秋氣崢嶸天地滿。黃花盈把悵遙衷。</text>
<title>广隱送紅柿。杜工部櫻桃韻戲答。</title>,<text>微雨人來屓晩紅。長綯封襲草爲籠。團團認得情心貺。箇箇分從臭味同。應積文章題墨葉。來添措大口音宮。瓊琚木果終無報。麻直之間愧我蓬。</text>
<title>挽李僉知</title>,<text>耆英繪畵後千年。德一於身爵一天。琴瑟堂中夫婦樂。簪纓家裏子孫賢。南州月評歸全福。平地淸緣做上仙。日用修齊爲善意。分明野史剩芳編。</text>
<title>尋玉山書院。謹次魚灌圃韻。</title>,<text>紫玉山高仰止久。得吾夫子益彰名。九經衍義留眞墨。千載心工續二程。</text>
<title>與淸河柳使君 道宗 同登城樓觀日出</title>,<text>城角岑樓以勢成。東頭滄海掌如平。玄儀俄莫先天辨。紅暈微從恁地生。疑鏡塵磨初透色。似輪烟軋寂無聲。蕭然敝屩隨朱紱。千一河淸仰大明。</text>
<title>與諸宗展拜雲谷祠。用權 永休 鴨脚樹韻。以寓花樹之意。太師公祠。</title>,<text>花樹相逢不偶然。初筵情叙若從前。居分海爾江吾界。齒喜庚先甲後年。久客長懷無洩地。團宵樂事豈非天。雲祠展拜多追感。鼻祖觀之卽一權。</text>
<title>東京路上口占</title>,<text>八月凉風動客鬚。望洋詩思更生吁。眼通百里平原野。行到千年古國都。北岸幽陰秋樹密。遙天微影夕雲糊。歸程底事踟躕立。一夢興亡但鳥呼。</text>
<title>雨中拈出霽山集韻。與定軒兄弟會吟。</title>,<text>秋水活山畔。蒹葭已早霜。眞源尋洛閩。餘事軼蘓黃。自幸連霏繫。何憚去路長。臨歸要有贈。深望破昏茫。						附[李定軒]						此別眞難別。相逢鬢已霜。秋雲澹影白。大野稻花黃。蟬歇林逾靜。鴈流天更長。隔江三百里。回首意茫茫。						又[李希庵]													凉秋天氣洩。苦雨甚於霜。滴砌莎添白。浸田稼失黃。得君愁欲破。使我意偏長。世事遽離合。牛山去路茫。</text>
<title>奉和定軒贈韻</title>,<text>八月東京一雨多。前川風浪也如何。便覺歸裝從此重。充然有若過南河。						附[李定軒]						衰年相見辦無多。見固欣然不見何。迢遞牛山歸去路。情人祗祝愼關河。						又[李希庵]													江右名家屈指多。百舍東來意更何。阿兄一語無輕重。諸贒叙述賁山河。</text>
<title>風詠亭遇雨。步板上韻遣憫。慶州司馬所。</title>,<text>秋水漲如海。芳洲十里開。石沉無激怒。禽濕見愁回。行榻無端▼(日/耎)。征鞭莫奈催。亭佳風咏號。差强此間頹。</text>
<title>梁山客舘。敬次畢齋先生韻。</title>,<text>縹緲高樓綠竹邊。板中淸韻仰前賢。詩豪到此皆爲主。平地憑虛便是仙。湴澼秋聲踈雨浦。高低妓唱夕陽天。凉風噓起昇平象。無數稻花滿野田。</text>
<title>哭石溪族叔 聖烈</title>,<text>嗚呼石溪叟。一生誦葩詩。皎皎白駒谷。猗猗綠竹淇。蒙泉山下出。末我大人隨。倫序雖從晜。提挾若己兒。秇林鳥數飛。聦慧日漸奇。遇虎來抱腰。夜深到山岐。年及十四五。容窩繼誨之。騷壇令三申。嚴明聽鼓旗。史則司馬遷。律而杜拾遺。專心百千讀。無遑園菜窺。功夫漸喫緊。案上古經菑。魯論與思傳。歲歲春冬而。盈科晝夜進。發外文章爲。七言科軆作。速速遅則遲。靑藍垂露潤。紅蓮待雨滋。北溟鵬將徙。萬里天風吹。游刃何恢恢。白戰任驅馳。文昌照吾門。某賢某也期。晉課如拾芥。棠試竟摘髭。晩而工益篤。題軸積如斯。必稱無所遺。十志又近思。各體無不爲。義謂行而宜。設抹策機軸。長短表矩䂓。日用常行文。枝葉正繁披。草木鳥獸識。自有房通知。對病投妙方。回春寶鑑醫。道里推步亥。卦爻仰畫犧。此皆行餘力。仁本孝悌其。遭艱深疾痛。居衰善節儀。晨昏哭於墓。露結加領垂。韡韡常棣花。春色動門楣。每憐子由瘦。安心使調治。休戚敦睦義。奚但及功緦。尤勤先美揚。赤雞日嵎夷。道伯重褒啓。闔門感遠追。拜奉承宣贈。寶墨滴淋漓。陞院剩遺芬。彬彬章甫資。是歲何月日。奮若冬干支。及人善與交。輔仁切切偲。伐木鳥鳴嚶。膠㓒便壎箎。仲秋月明夕。三春花發時。團圝相促膝。無廵引野巵。伯英脫高帽。靑蓮倒接䍦。醉後高談發。披我春秋皮。滿座笑盈掬。陶陶顔自怡。殷勤投井轄。難合恐易離。鄕黨衣冠會。大章足一夔。周旋能揖讓。子夏善爲辭。黌舍把襟靑。學齋設帷緇。嘉祐多士功。提撕念在玆。自信氣力強。不知年已衰。渡灞嘆自浩。卧漳𤵁甚危。頻頻問診席。無語手相持。適余達城去。入夢頗怪疑。哀音忽驚耳。不覺涕漣洏。已矣平生事。默默竊伏惟。才名四十年。白雪歌正悲。寥落江山宅。空餘華藻摛。朋從遠方來。無復問某誰。月虛滄江船。塵生古觀碁。黃壚今邈若。杏花濕微𩅰。撫躬長發歎。以吾之蚩蚩。何幸跟末塵。晝宵共書帷。學自辦優劣。齒又况參差。先忝二百列。自愧還自嗤。多舛人間事。於公理得推。此去泉臺下。聞有修文司。仲父與謙從。應逢淚相咨。千思復萬思。何用讀唔吚。獨立無所向。堪嗟世界。三月淸明節。靑山葬靈芝。欒欒三子哭。落照惜崦嵫。家事知有托。沉痛攢白眉。山哀浦哭長。萬口去思碑。就窀亦未訣。奈此冗故縻。呼兒覔周紙。題罷洩哭私。</text>
<title>挽姜奉化丈 在勉○丁未</title>,<text>上有明君早獻身。葵忱流自橘懷辰。春堂耆爵躋英繪。霜府風威動洛輪。鸞鳳堪憐捿小枳。蜘蛛將待吐餘綸。天胡不愸遺斯老。多士茫然覺筏津。</text>
<title>雨中有感 戊申</title>,<text>顧念平生事。居然伯玉年。無才嚴奉訓。不幸早搴蓮。伊後游方外。於今又酒邊。初而終鮮克。餘日戒臨淵。</text>
<title>次朴 馨郁 回甲韻</title>,<text>六十人間又一年。年當後甲甲回先。螟蛉喜色看趍服。龜鶴衰容任卧氊。星極南天占遠候。門弧今日想初懸。遙知獻賀飛觴席。滿軸新詩盛事傳。													衰年翁坐始生年。圖上圓天忽後先。弄墨詩人呈短律。如雲賀客貯紅氊。花籌添得椒盤頌。陽線隨長土炭懸。聖世僉樞餘日慶。分明靑史好官傳。</text>
<title>新建風化樓落成</title>,<text>歲冠博帶集如雲。生此昭時仰右文。三字嘉名風偃草。一州遺俗野知芹。層因登更寬遊覽。搆得增新侈四聞。久矣經營今始就。高筵飛盞莫辭醺。</text>
<title>楊州高士來訪</title>,<text>千里行裝一葉湖。初逢形影便相呼。文章從古悲歌趙。昭世方今比屋虞。到底吟詩皆好友。南來壯觀卽良圖。胷中所抱知何許。賓主無妨問答都。</text>
<title>挽晩翠趙丈 漢珪○己酉</title>,<text>千載巋然望慕庵。承家詩禮聞吾南。淸心自得琴鳴匣。和氣流生席間凾。瑞羽瞻儀停翠竹。素絲輸願附朱藍。臨風拱立深遙想。靜夜江空月影涵。</text>
<title>立春次杜工部韻 壬子</title>,<text>明年春日此年立。靜夜無雲到亥時。百福門前人口帖。太平天下我身絲。臘來舒柳持新意。寒後啼禽送昔悲。葉不飛霜花不雨。一團和氣發於詩。</text>
<title>壬子二月。聞曾王父府君入道啓。伏次題三綱錄後韻以寓感祝。</title>,<text>百年輿議質天公。勉學敦親六行中。昭代褒恩何日降。榮光萬望月巖同。						懷書遠上使家公。到底誠心見載中。從弟𡎋字。 褒啓聞來終夜思。慚吾倫叙惠連同。</text>
<title>次李聖源王夫人壽堂韻</title>,<text>烏鳥深情拜壽岡。朝來喜氣入中堂。李名百藥寧專美。蘭吐其芽載襲香。萊舞趍承斑五色。琳腴奉獻倂三光。當時好事應傅繪。爲訊豪眉幾許長。</text>
<title>與從弟 𡌋 觀黃溪瀑㳍。次李白廬山韻。</title>,<text>雷霆急峽忽雲烟。勢似長鯨噴百川。借問眞源何所出。黃溪之水直來天。</text>
<title>與從弟 𡌋 登搜勝臺。敬次退溪先生韻。</title>,<text>昔聞今始到。搜勝換名佳。詩句長留刻。𩆵苔焉敢埋。看來都是畵。坐送許多懷。引酒優餘興。春花動夕崖。</text>
<title>與從弟 𡌋 敬次桐溪先生某里板上韻</title>,<text>大明日月獨於斯。一片丹心萬古披。山外滔滔何世界。廉頑能使俗風移。</text>
<title>踰碧樹林嶺。用孤雲學士樓玉溪板上韻。與從弟 𡌋 口占卽事。</title>,<text>此道之難漸上天。雲中喚鶴庶幾仙。層層瀉瀑眞靈界。步步登巖揔客筵。智異於山名第一。天王以後劫過千。日東小國吾生長。可惜今行到暮年。</text>
<title>方丈山遊日。憶再尋德川書院。</title>,<text>遠外烟霞一夢醒。何年重上洗心亭。臨風記得瑤琴響。寒盡高松滿壑靑。</text>
<title>次天桃淵崔 鼎鎭 韻</title>,<text>此桃名此地。山屐晩春回。花可蟠根庇。源應活水來。無心垂爾釣。乘興引吾盃。若遇題崖筆。淵何讓勝臺。</text>
<title>挽崔進士 祥甲</title>,<text>晉南山水極蒼然。采采蒹葭若箇邊。雙璧貝忠先錄在。三蓮華榜一家傳。論交半世淸如水。無愧心中仰彼天。道德亭高何事樂。藏書萬卷是靑氊。</text>
<title>挽河僉知丈 鉽</title>,<text>令公孝友聞南鄕。昭世安貧白髮長。家法自來台老祖。學誠所到憲司郞。心將秋月壺中貯。氣與孤松雪後蒼。異日揄揚太史在。誄詞何必更張皇。</text>
<title>與盧翰世 厚張，李景三 秀容，盧進士美謙 德奎，李穉顒 種英，盧南瑞 厚潤，安景玉 鈺，從弟 𡌋 留宿書院。臨別相和。</title>,<text>千里遊筇入翠微。林禽啼處澗花稀。相憐白髮分岐語。臨水登山可忘歸。</text>
<title>挽戚叔退谷李居士</title>,<text>平生不慍號居士。如斗山庵築伯夷。拙固當能臨每事。貧何爲病遇明時。國哀恒切登壇拜。孝感終看退谷移。來哭靈筵多仰想。夫仁必壽驗今而。</text>
<title>次紫巖亭講會韻</title>,<text>三贒當日出南州。盛事玆亭第一遊。自是上來無俗客。肯將淸爽比閒區。巖邊宿霧微微散。檻外長川浩浩流。要躡前塵開講會。春絃夏誦間相酬。</text>
<title>壬子冬。賀載中從三慶。</title>,<text>從乎三慶一年間。賀客爭稱好運還。先美登褒誠透石。晩璋成弄默祈山。嵬參覆試何其壯。六出詩題况又艱。惟願前程勤着力。斕衫來拜悅親顔。</text>
<title>挽防山翁李丈 東白○癸丑</title>,<text>南岳先生杖晉陽。山川草木至今香。風聲趍嚮公其得。詩禮淵源世所藏。林下淸閒終八十。人間富貴視尋常。斯文景仰嗟何地。靜夜無雲月色長。</text>
<title>追輓李執義 佑伯</title>,<text>方丈山南宅。吾公忠孝人。榮親懸玉日。許國比金身。捿枳今爲惜。伏蒲古與倫。臨風一長歎。缺界已塵塵。</text>
<title>謹次內舅李公平溪釣叟韻</title>,<text>何幸生逢世大同。無心萬事一竿翁。人忘舊雨兼今雨。溪得南風又北風。中夜襟懷虛室白。夕陽歌曲滿江紅。誰知樂莫於斯樂。八十光陰自付窮。</text>
<title>次從弟 𡌋 菊農菊友二韻</title>,<text>菊圃新農異俗農。知君托意隱於農。詩中畵出無秋稅。那得人人似此農。						友之云也友其友。此道今人有幾友。君與菊花爲友云。眞知臭味友其友。													附[從弟𡌋]						閒居事業菊爲農。不賴家僮自得農。從今計活惟淸淡。秋熟官無稅我農。						愛我黃花強與友。無時不對卽良友。閒中此樂鮮能知。莫使街童或損友。</text>
<title>追輓宋丈 有麟</title>,<text>逍遙杖屨晩吾鄕。趍拜凾筵德有光。漏屋存誠寬仰俯。霽行隨處合圓方。文能彪外爲餘力。言必由中誨後生。終老林泉緣忌疾。茫茫天意正堪傷。</text>
<title>贈本倅趙 鎭達 滿歸行軒 甲寅</title>,<text>老屋三年坐讀書。深知廉字莫吾如。谿山雪月瓊梅信。報得賢侯自下車。</text>
<title>挽崔丈 光柱</title>,<text>斗南千里碩人居。攸德希年壽亦如。羣季園中餘枕被。雙忠湖上舊門閭。春風氣象尋全樂。花卉經綸愛半舒。追想淸芬銘到髓。路衢爭哭住靈車。</text>
<title>十二月立春日。拈次臘月春意動古詩韻。</title>,<text>冬管春灰是日動。溫風之自正爲憐。陽回人若微醺酒。氷解江將易使船。數帖新辭先告廟。一年多慶已占天。煕煕堯舜乾坤在。白首猶甘老海邊。</text>
<title>送病弟之京 乙卯</title>,<text>幾朔聯衾爾我憐。新春思在曲江蓮。看雲千里阿兄祝。努力前程善飯眠。</text>
<title>挽姜 度欽 五言五絶</title>,<text>其一						聖悲秀不實。千載幾人先。吾友於斯止。茫茫天使然。						其二						剛方復穎悟。拔出少年叢。臨事如咬菜。中心自有工。						其三						白頭閭外望。黃口襁中存。俯仰莫須憾。此來有從晜。													其四						歲暮吾家叔。人間最惜君。嬌啼不忍聽。倚杖立西曛。姜友爲四寸妹婿故云。						其五						聞眘違探診。承音未卽抽。都屓幽明際。何辭文我尤。</text>
<title>挽李都正丈 潤龍</title>,<text>八十省楸慕可知。忠於爲國孝之移。接人氣象醺醪得。謹獨心工寶鑑持。三品縻榮不足。曾孫承重理胡斯。餘生依仰嗟無祿。空匣瑤琴永夜帷。</text>
<title>哭姊兄趙公 煕穆○丙辰</title>,<text>於趙平原自附吾。淸塵遙躡哭嗚呼。風餘九日登高岳。誠竭三時供旨厨。迂拙還爲人所服。窶貧便是世傳符。莫須深恨西河痛。借弄瑤環足可娛。</text>
<title>挽李丈 應八 三絶</title>,<text>公於家叔許牙期。千載峨洋一曲爲。去歲今年七十四。穸成臯復又同時。						嗟我今人仰古人。尊公眞是古之人。今世古人無復見。後生提警有誰人。						敦睦家風最一鄕。芝蘭子弟襲遺香。臨門修好留今後。何惜兒融髮已霜。</text>
<title>自歎 二首</title>,<text>飮酒仍成醉。看書卽做眠。不過窮者樣。何以飭餘年。						閒坐問歸雲。歸雲何處宿。莫云我住無。一塢三間屋。</text>
<title>本倅金 最儉 賜紙居接儒生韻次</title>,<text>卄八淸班上應星。凌烟傑閣擬丹靑。風高愛士分藤厚。誠切思贒致幣馨。書院香幣錢。別具優數。故云。 着子丁丁先後局。豊碑簇簇短長亭。文翁成化于今日。洋溢詩歌俗耳醒。						州三百數列如星。一枺牛山海上靑。聽事閒餘樓月灧。觀風尋到野花馨。頒藤深勖時蛾𧗱。視篆方承日午亭。江北湖南歸去士。是時多會于此。 誇傳同樂醉能醒。</text>
<title>四十八韻。哭南州高士乃憲。</title>,<text>吾友將安適。故山綠草春。人皆惜其文。吾獨愛其人。名則聞一國。乃知徒爲賓。中心如白玉。流俗莫能塵。見惡萬里走。聞善千里臻。眉間氣自生。杳杳接秋旻。端坐無晝眠。白日曬衣巾。家中何所有。禮書舊藏珍。器用各昏祭。千載晦翁遵。山厨夕烟澹。我操不移貧。浮河入于海。浩劫轉風輪。大雪滿空山。瘦梅獨澗濱。看雲思不休。歲歲三百旬。宮商喫菜口。弟甘願兄辛。曉色入浦月。含珠望老蠙。蒼天何悠哉。書灰咄咄頻。詩社多會友。心心各自親。慈悲觀世音。覺筏渡迷津。朗誦東坡詩。掀髥擻精神。胷府開石渠。博識無與倫。平生讓爲符。綳中發於身。癡黠吾從阿。願效西家嚬。靑華有餘術。无吝試汞銀。炎風天荒地。東來許爲隣。夜去日復日。相對輒傾囷。自任來歸興。花觴或草茵。聯袂苦遠涉。懷書幾入秦。靑天追鴈侶。秋晩江南蘋。敝箒誰人買。半額姸眉新。世事笑矣乎。鵲仰蝟逡巡。光陰迅隙駒。是歲後甲寅。聞君寒祟發。床褥忽吟呻。家季走迎醫。投方補元眞。蔘𦬸竟無效。莫諶必壽仁。至情皆在遠。斂襲奈此辰。衣以常時着。儒者勢固因。數三章甫議。靑山坎小窀。事事於君薄。孰不化兒嗔。彼身綺羅者。同腐草蓁蓁。惟寒孟夫子。文章不滅湮。積德由來慶。卯君得祥麟。地遐雖未聞。生前已七晨。此足爲解願。將緖文之綸。曉扉驚蘭音。適余憂采薪。搔頭仍縮坐。寢門哭未伸。餘懷成愧汗。和淚哀辭陳。漠然向東南。悲風吹夕垠。回首僑寓地。幽竹獨有筠。</text>
<title>渴者飮。贈伴鷗亭李先達 一和。</title>,<text>鶴城高客雨中來。草彩花精晩谷回。解筒頻傾甘露瀝。令人送上望仙臺。</text>
<title>曾王父慕軒府君。贈童蒙敎官朝奉大夫延慶韻。十月二十二日。</title>,<text>祖孫褒贈降于天。辛丙其間十六年。九耋怡資斑舞供。一門禊約義庄傳。功勤開塾來儒士。道在修黌慕聖賢。感愴餘心今日望。諸公淸什闡吾先。</text>
<title>正朝偶吟 丁巳</title>,<text>無曆不知朔。人傳丁巳朝。光陰今始覺。五十八年朝。</text>
<title>挽金 憲蓍 三章</title>,<text>文貞夫子宅。正筆耀千春。炳葉剩遺馥。而公眞好人。						故舊望標幟。至親擬屋樑。晩來還㝢地。汾晉月牙陽。						欲畵畫莫狀。比玉玉猶疵。佇立掬衰淚。無語灑白碑。</text>
<title>十月旣望。鄭 輔永，崔進士 韺翰 來訪。輔永。寒岡先生後孫。</title>,<text>蓬門迎二老。認是大方家。今雨人情洽。靑眸拭霧花。</text>
<title>夢中有感</title>,<text>東坡作麴伍員漉。今古文章一醉謀。望盞獨醒皆素意。夢中之事攪吾不。</text>
<title>挽朴 馨植○戊午</title>,<text>靜觀蒙養泉。源來自混混。東頭松竹立。虛室偃仰穩。山天繞高墻。千里想灰畚。勸善天有知。餘庥也發遠。移家南渡來。海色蘸翠巘。造物多猜戱。世路何重蹇。自君曾王考。持守盡愊悃。爲仁敦百行。而家已立本。承繼能述事。戒懼志欲損。舊禊移更新。由來家法宛。白首萱闈在。晨昏備至懇。侍湯不交睫。復常乃在晩。兄及弟矣好。和氣自滿梱。靈犀照友襟。有心必我忖。一曲流水奏。相對輒繾。我無於物忤。物豈與我狠。年紀纔免夭。那知忽含飯。長恨宇宙間。一去不復返。尙有令慈憾。莫諶玄理圈。悲來還有慰。珠樹滿秇苑。况又賢彧娶。早在去歲鍵。如君眞翁耳。高闢大門楗。回笑滄桑世。落日下山坂。臨風多小懷。嗚呼慟哭挽。</text>
<title>次安 休老 贈韻</title>,<text>千載牙琴不絶響。海南山北夢中遊。瑤華自有同心臭。莫歎人間歲月悠。</text>
<title>挽李丈 圭晉</title>,<text>屹立防山仰止久。安陵舊閥最南州。鄒書讀力三冬足。耆繪韶顔百世儔。聖代深藏緣忌疾。德門高大必餘庥。公曾堊室緘詞誼。謾使而今涕自流。</text>
<title>挽趙 弘鍊○己未</title>,<text>君子哉人見我公。雍容氣像鎭凡叢。兒孫敎誨靑氊宅。晜季和湛白髮翁。盡日閒談從局上。晩年幽趣到山中。無窮宇宙茫茫意。一曲薤歌聽夕風。</text>
<title>追輓呂 大駿 七言五絶</title>,<text>其一						四十年前敢拜軒。茁蘭翠竹護其根。當時氣象誰能畵。異日分明野史存。						其二						對君欽誦棣華詩。而後而今視昔之。濟濟衣冠千里國。月朝高評揭難爲。						其三						春山幽木鳥嚶嚶。遠近行尋一兩聲。獨也衿懷塵不凂。方知同臭洽高情。													其四						持心淸㓗出凡羣。如玉如氷㹅俗云。第得不徑人道語。全身摹寫或三分。						其五						蓬我麻君自早年。心無老少許交全。靈芝化去千餘載。山水東南更漠然。</text>
<title>伏次濃字然字韻二首。呈退讓軒。並小序</title>,<text>是歲菊秋。往訪成上舍見龍甫。退讓軒其號也。出四韻二律曰。吾弱冠時。夏硏於君之詩社。先大人與阮府贈別唱酬者此也。君於其時年纔十一歲。而今已爲六十老人。逆旅光陰。豈不浩歎也哉。余於是蹙然而退。油然而感。遂抄詩律以歸。而退讓翁之通宵談話。無非從舊誼肝膽中流出來。亦可得詩外之詩意。孤露餘生。到此作何如懷也。贈別詩則庚午年所作。而書之于己未條下者。以先稿中有贈無酬爲私恨。而今乃得之耳。						六十光陰石火濃。今來始對舊來容。明生儒席看懷寶。響落銅岑聽應鍾。尋契之家凡世幾。同心其利昔年從。臨分詩藻留餘馥。共采蓮花聖代逢。													海山消息幾經年。數鴈南天忽北天。行客疲驂窮日暮。主人高閣大江前。殷勤說話因中夜。迎接儀容卽酒筵。又是黃花臨別意。交無老少兩茫然。</text>
<title>追挽崔丈</title>,<text>嶠嶺之南鄒魯鄕。雙忠華閥丈人行。看來皎日中心照。到底春風一座盈。仁者高年知必得。贒如是子果宜生。承音却憶從前誼。孤露餘懷涕縱橫。</text>
<title>追挽崔丈 祥羽</title>,<text>昭世閒居樂自然。爲仁八十又餘年。相傳學業靑氊在。式好倫情大被連。屈見而今三灞愈。敎同於漢一經賢。迷津覺筏伊誰喚。謾使吾生涕泗漣。</text>
<title>除夕。次李進士 鎭岳 鳴湖韻贈別。庚申</title>,<text>爲主形容愧畵蘆。星山行旆到滄湖。相逢今夕誠非偶。好得新年不可孤。子以文章能駕宋。吾何昭世待招虞。遙天應有南歸鴈。此後平安問大都。</text>
<title>次成進士 見龍 退讓軒原韻 庚申</title>,<text>早時磨杵自匡廬。八九心中事事如。與俗含容爲此爾。顧名箴警豈非歟。步無少枉當行路。星欲微明比地居。所居南星洞故云。 退讓功夫丌上在。前贒存養一般書。</text>
<title>挽逸巢李處士 時榮 四韻一絶</title>,<text>吾林淑德逸巢公。七十年來靜坐工。對案耽看先輩集。臨塲羞與俗儒同。書投故舊情無倦。箴及兒孫樂不窮。遙想冠巾蕭灑日。那知別淚菊花叢。													公畵獅連我屋蝸。來斯霜木又紛葩。源源承誨如親戚。而後而今頓惜嗟。</text>
<title>次退讓軒贈韻</title>,<text>自舊歡情見我移。終宵叙話兩相追。深深繫送雙壺酒。數數封傳四律詩。百里脩程多夢惱。一般淸意向風吹。癡而處世癡何笑。吾獨要添欲買癡。</text>
<title>贈金應見 龍鎭</title>,<text>平生不識玉。何樣是爲玉。先丈初逢時。夜中始見玉。</text>
<title>挽金 學禹</title>,<text>蘆谷有隱士。年將近七十。江上鷗自親。人間鶴獨立。善家繁子姓。華閥最鄕邑。忠孝從先來。和樂且兄及。經治時蛾迷。工篤夜螢拾。庶乎待噓吹。惜哉無引汲。操毫能簡草。吟律或稿葺。以若季兮五。乃至冠而卄。析著纔及初。治業本不給。素履安貧賤。紅功促績緝。艱難則知穡。辛苦皆得粒。贏餘積斗筲。鋪置占原隰。曉日仍不巾。野雨必着笠。頭風雖作苦。手勢漸無澁。敎子其有方。入學以循習。擇友必同硯。從師每負笈。常勸方工實。要使先世襲。所到堅石透。逈出俗塵浥。那知生魔戱。堪憐爲病蟄。然有前程步。豈無功塔級。嗟未見孫彧。肆無樂眷集。自此山水隱。何曾城府入。物外披襟淸。衆中高冠岌。得遇心犀通。却脫世覊縶。而公忘老年。於我許友執。痛飮劉阮倒。悲歌燕趙揖。千里吐肝膽。百年共呼吸。不知老且至。自謂樂將翕。人家多禍敗。吾生有緩急。賢閤纔化乘。哀胤又血泣。復音驚奄忽。中膓熱於悒。靑年如夢過。白鬚但淚濕。襄事成今夕。淸芬遠外挹。</text>
<title>挽李 煕佐</title>,<text>方丈之南走大湖。遙遙一曲岸生珠。鴒原追逐隨相好。鵠峙參差供晩娛。與友輸心交可見。逢人說項世皆趍。蒼天在上應仁壽。胡乃而斯遽止乎。</text>
<title>自歎</title>,<text>酒後風流豪士近。閒時迂拙老儒如。吾知兩者皆爲笑。那得平生綽有餘。</text>
<title>追輓李進士 源祐</title>,<text>千里精華滀洛江。有天雲氣降仙幢。難兄資禀兼難弟。一室文章擅一邦。遵海年俄承面欵。復臯音忽使心。何由到得鸞梧宅。更借餘光剪夜釭。</text>
<title>次溪上李正言 晩松 書慕軒遺藁後韻</title>,<text>一言珍重闡吾先。華墨淋漓俟後傳。令人感喜令人思。暮雲千里月明天。</text>
<title>次鶴駕山同遊諸宗韻 鶴駕山一名下柯山。在太師公陵所西十五里。○幷小序○辛酉</title>,<text>今年夏。吾弟大中，族從乃允。以修譜之行。到安東陵齋。留數旬未就。各處諸宗。及於天中節。登鶴駕山。題名帖附數語。以爲同遊不忘之資。會員凡十五。名字居住在同遊錄。而卽花樹之勝事也。玆敢奉軸次韻。以爲參名於錄末。得不爲與有榮焉者乎。						鶴駕山行到上頭。分明寸步可岑樓。西望遙遙搔白首。恨未諸宗與共遊。</text>
<title>乃允，大中謹次鶴峰先生石門亭原韻。遂以賡和。</title>,<text>昔見淸河飛下臺。今聞靑嶽石門開。躋攀那得尋奇玩。千載悠悠鶴影回。</text>
<title>追挽崔 必泰</title>,<text>俯而不怍仰而天。動合方圓八十年。愛弟彜情眞古範。爲先誠意宛家傳。華筵盡美來賓禮。當世能文是子賢。孤露餘生今日涕。追思交好自前然。</text>
<title>次本倅權 錫𧙗 大人壽職慶宴韻</title>,<text>芝田鶴戱後千年。卲德𦃚容最鉅賢。五竺三山雖未到。人間豈不是神仙。						恩誥煌煌降自公。一春和氣滿家融。分明碁酒邀懽席。無數盤花穩夜風。						養以專城幸此時。太行雲氣見於詩。詩能盡好兼標格。到處吾將說項斯。</text>
<title>追輓具 </title>,<text>京洛衣冠寓晉東。仁慈沉默是吾公。和生原鶺相搖尾。香滿庭鸞幷集叢。案上畜書由素癖。座中盡美仰高風。海山從此何寥廓。白首無心更撫桐。</text>
<title>八景亭 幷小序</title>,<text>縣西牛鳴之地。有八景亭。名之者誰。八景者何也。以余所睹記言之。有若依俙怳惚。惜乎岳陽樓之萬千氣象。滁亭之四時朝暮。皆因覽物者而得名。則玆亭之八景分屬者。亦豈無後世覽物者乎。遂吟八景詩。以寓感興。						亭宜得地竹爲鄰。鎭日淸陰爽我神。四大渾如香界坐。書生富貴是誰眞。竹田古地						林外長郊入眼來。塩沙翻水杳如埃。叢叢白白無心鷺。下啄蓼花不畏猜。蓼塲小墅						東峯坐對自朝暾。隱隱蒼嵐繞石根。過去纖雲無影迹。襄王何事謾勞魂。鷲嶺朝雲						木裔鳴禽奏夕陰。聞來不减管絃音。悠然坐作風流主。却爲齊公酒一斟。牛山夕照						孤城匝地十街分。霽後炊烟作瑞氛。上有螺鬟垂舞袖。行人指點畵圖云。螺項晴烟						鰲背流山鷰尾移。仙娥喚月捧琉璃。凝雲溢霧俄消滅。助得詩人靜夜思。鷰尾皓月						程賢隨訪後千年。俗子偸閒競說傳。柳若知人其性惡。來遊勿許此事前。前川垂柳						船劣中流似紙高。掛風無恙任遊遨。丁寧寄語浮家小。咫尺應思命若毛。遠浦歸帆</text>
<title>日覽李大邱府使事蹟。有八景亭記。亭本韻有無未詳。然感想之心。因發成吟。紬公遺事以廣之。壬戌</title>,<text>洞庭秋月						何水無明月。洞湖最兩宜。璿源千里注。爲問暫停巵。						瀟湘斑竹						何地無叢竹。湘江景更添。知公甘旨養。冬筍必生尖。						姑蘓曉角						何城無畵角。佳麗擅姑蘓。遙想三吹令。起公忠憤軀。													寒山暮鍾						何寺無鍾閣。寒山寂寞中。浮圖可與語。抽矢古今同。						遠浦歸帆						極浦凈如拭。孤帆去勢寬。輕颺亦此意。府使是何官。						平沙落鴈						鴈亦知游樂。飛來爪晩沙。留芬非素志。矰繳復何加。						前村炊烟						沿浦夕烟起。踈籬接似鱗。莾蒼兵燹後。未炊幾何人。						江楓漁火						松火映楓樹。夜深天欲霜。晩年淸趣賸。漁釣隱何妨。</text>
<title>次族弟乃允 堛 然然子韻 並小序</title>,<text>或有問於余曰。詩何爲而作也。晦庵夫子所序也。而以其未然之辭。起其將然之端也。其後作之者多。而寥寥無一人問其何爲而作。抑或士之雕餙太過。以自己語爲高致。引襲古文。例爲俗耳否乎。噫。然然子之爲然然也。然然子孝友人。居家律身。必遵典型。然其然而然者歟。莊士也。參酌時世。守其沉默。然其然而然者歟。詩人也。取鳶飛戾天。魚躍于淵。不期然而然者歟。吾以不期然而然。亦爲或問者之意云爾。						然然之有不然然。然固難然况復然。應對從容審所以。眞疑分辨得其然。於文轉換皆云爾。凡事停當乃曰然。然必從人然勿我。方言然後盡然然。</text>
<title>次友人誦傳冠與鼠韻</title>,<text>三加吉日忌空亡。橫竹爲柔直是剛。瞻必皆尊修正道。身何多誤赴科塲。詩抽杜鶡班隨鷺。曆占荊猴序次羊。一曲滄浪淸可濯。高余岌岌與之相。冠						産此多姦詰彼蒼。於人爲害技猶長。奮髭伺去芒垂細。呑實藏來草失芳。竊因速客羅珍俎。隱若羞人采夜桑。欲使癡兒鳴猫效。詩中譏刺豈尋常。鼠</text>
<title>次安 潏 省庵韻</title>,<text>鄒魯之鄕道已南。主翁惺惺坐高庵。琴因靜夜彈須禁。瓢得淸泉飮自甘。持己仁端居最樂。接人悃愊俯何慚。春風黃鳥嚶嚶響。能警如吾損者三。</text>
<title>次省庵翁樂樂亭韻</title>,<text>自古亭名歷歷尋。其名所在各其心。時豊作瑞宣恩重。雨施爲甘志喜深。雖有萬吹齊物竅。終看獨得化工琴。千年智水仁山說。留待斯翁樂樂今。</text>
<title>聖策下詢。將向校堂奉審國朝寶鑑。途中偶吟一絶。</title>,<text>馬前行女戴高冠。安字從成好樣看。料理心中三政策。何由捄得下民艱。</text>
<title>挽李國賓 圭臣</title>,<text>百尺元龍又一層。文章餘事爲之能。家聲他日趍庭鯉。志氣同風徙海鵬。大抵悲歌今古有。何論薄技縣州升。江南自此歸閑地。笑矣乎詩續韻增。						湖南一雅挽吾家叔曰。南國詩仙衣布去。後生無復讀書心。於公亦云。圭臣爲叔父修業故云。</text>
<title>挽曺 允湜</title>,<text>由吾世好識君多。美玉於斯不待磨。詩禮嘉謨相繼繼。塤箎和樂二哥哥。逢塲談笑長如此。逆旅光陰可奈何。山水東南悠所思。蒼葭白露送人歌。</text>
<title>次無盡亭後孫趙 性淑 慕巖韻。四韻一絶。</title>,<text>高哉無盡亭前巖。三百年來幾世凡。鄰近雙閭瞻有節。屹傍先墓望如杉。磨時奚但資幽賞。慕意終知自感咸。鄒魯南鄕酬唱地。不文堪愧我靑衫。						千里長江注鼎岩。滂流一氣此爲巖。天公所設那無意。也得賢孫箇箇巖。</text>
<title>冬至吟</title>,<text>豆粥澆糖口數分。天南走鬼遠香聞。聲欣顔悅一陽得。大好今年冬至云。</text>
<title>自警</title>,<text>爪長氣怯剪。髮亂意忘梳。六十年今日。堪嘆每事如。</text>
<title>磨摖足心韻</title>,<text>千磨萬摖力回天。溪上徽言試有傳。此劑知從爲己學。銘心竊欲保餘年。</text>
<title>聞宜春倅</title>,<text>黃樓三百幾年回。太守華筵此宴開。詩草傳筒香滿席。燈花落地積成灰。初陽冬節知迎荔。一種春風任見梅。堪愧吾儒爲事業。終篇祗讀也焉哉。</text>
<title>寓新安齋吟 癸亥</title>,<text>桃花						天桃落地了無塵。二月東風一色新。結子開花皆我意。幽居何必武陵人。						牧丹						牧丹花發小山園。爲媚兒心眩老魂。翫賞無吾衰謝後。誰知眞味在於根。</text>
<title>晩起有感</title>,<text>酒壺倒置方知渴。爐火深藏乃覺溫。三月正當初一日。悠然思想在無言。</text>
<title>次南友韻</title>,<text>碁朋相與儔。局戱爲高遊。酒負尋常債。年皆七十秋。此非無彼是。孰劣復誰優。寄語傍觀者。寬心豈不休。</text>
<title>次趙  隱屛巖韻 並小序</title>,<text>隱屛叟問藥之行。宿于余。誦隱屛韻。自家田地。都被占却。敎人無下手處也。况又病思如此。是安能復有好語道得老兄意中事耶。然而旣瑟而不得已缶之。方冬祈寒愧汗出。敢破寒暄格式。以八疊隱屛。依樣替和以呈。甚甚草卛。勿示也。						曰隱屛名問隱屛。隱屛而隱隱屛屛。隱屛之下隱屛叟。指隱屛云三隱屛。</text>
<title>龍耳窩韻</title>,<text>假或昧觀傳畵龍。藏能乘氣見猶龍。蝸巢托物雖迂大。有耳無聞獨我龍。</text>
<title>詠柳老人 桓 述懷 二首</title>,<text>鷦鳥鰍魚各有名。人而莫歎自無名。今來斗水安枝勢。鵬化龍成可倂名。						鞰石埋基不遇同。靑春虛過白頭翁。豈無千載今雷卞。自謂狂談便是訌。</text>
<title>有感</title>,<text>梅月秋江互答書。今箴瀝得古糟餘。風霜雨雪窮山夜。堅飭身心是在余。</text>
<title>近方抄容膝窩仲父遺稿。奉見廬山齋李丈 弼新 元韻。李丈與吾先人同庚也。今皆不在世。而煢煢餘生。追感之餘。因爲伏次云。甲子</title>,<text>自唐于宋持廬山。千載 缺屋此間。好主人爲名始逐。別天地與世無關。高詩必得磨纖杵。生客應稱對熟顔。圖畵雲屛多小景。秋冬春夏遞相還。													爲近松杉別業成。老年冞篤感時誠。嗟哉異日廬山記。埋玉餘輝得益明。						門石不低亦不崇。化工爲我巧施功。遊人到此摩挲坐。非直耽看深岸紅。洞門平盤						巖下千紅萬紫香。依依屛畵美人粧。可憐蜀鳥啼時血。空斷千春志士膓。屛巖鵑花						有托欣然愛我楣。適成啼鳥自來時。我能知鳥鳥知我。莫道相忘渾不知。晩林啼鳥						疑是銀河復落來。聲聲到耳恰如雷。詩中卽景令人爽。何必靑蓮脫俗埃。鵂峯飛瀑													故李將軍 李芳實 掃賊年。自歸投冑此峰圓。千秋魂魄應來往。寂夜無人霽色天。冑峰霽月						童童山影接凉霄。楓着霜華氣自蕭。富貴春花何足道。晩林景色勝紅綃。童山晩楓						特立風霜自不迷。冥冥黛色與天齊。如令畵手移纖末。對此精靈莫測倪。東嶺孤松						得風欣立澗之阿。可愛其踈不必多。獨也冬寒君子節。淸音時送助吾哦。西澗踈篁</text>
<title>退溪集中。古人讀養生論有感韻。</title>,<text>衰而多病却煩神。可笑平生七尺身。那得古人安養𧗱。令吾心鏡凈無塵。</text>
<title>伏讀退溪先生集</title>,<text>卅一卷編擎在丌。露盥晨薇敢測蠡。獨歎吾生生太晩。隔靴爬手竟何爲。</text>
<title>挽姜 思默</title>,<text>同甲同牢六十年。一春藹意自生先。由來忠孝承承業。趍過溫良箇箇賢。到底言談隨酒榼。逢時肝膽吐朋筵。如君眞享稀今世。仰質于天理固然。</text>
<title>挽金同知丈 學曄○乙丑</title>,<text>吾嶺之南揭月評。極星比地德星精。一門敦睦由眞意。三世追榮感孝誠。近七十齡嬰戱在。凡千萬事夢柯輕。先交所篤于今日。痛哭漣漣世下生。</text>
<title>挽李 亨文</title>,<text>七十一年必得仁。晩來幽趣出塵塵。平生喜怒無形色。俯仰天人㹅是眞。						吾友星山李某氏。自先交契共芝蘭。虹流九曲新安里。昏往晨來幾暑寒。</text>
<title>往金海許性齋。馬上口號。</title>,<text>日東之國環千里。噫巨岳長川一隅。說夢歸來儒者見。於時爲幸又於吾。</text>
<title>留金海。與崔先達 世覺，金 禹洵 滯雨吟。</title>,<text>遠山歸霧細如塵。潤物無聲色色新。郊外登禾今樂歲。座中開笑我三人。吾生倐爾衰兼病。節序居然夏代春。抃野群氓時幸遇。團團和氣任天眞。</text>
<title>挽崔輔汝 祥純</title>,<text>吾友眞君子。能知師道存。此皆先世敎。奚獨出塵昏。開卷存心學。接人好面言。臨風聊灑淚。芳草遠歸魂。</text>
<title>別崔先達 世覺</title>,<text>爽氣朝來晴。征鞭也不輕。俗嫌今雨未。誼重昔年庚。罇酒相逢日。溪山獨去程。趍庭歸告語。攄我此生情。</text>
<title>贈崔應天 台鎭 行軒</title>,<text>回鞭云道自金州。靑眼交歡倐白頭。未謝初筵爲主愧。替因今雨使人留。別離非復同衰暮。悄寂何須喚莫愁。樽酒他時重與意。山南文會趁淸秋。</text>
<title>挽成進士 見龍</title>,<text>遙遙百里繞長洲。比地明星已候秋。自昔儒家名一國。而今高士又南州。搴蓮好手猶餘事。俯梓深誠孰與儔。退讓平生安素志。編芳野史見綳彪。</text>
<title>挽李 銓秉○丙寅</title>,<text>湖上攸廬合與心。春而氷薄夏淵深。平生踈拙爲吾守。外物紛華莫敢侵。病矣相憐蒲柳質。奈何今斷海山音。臨風遠想餘庥地。翠竹參差集瑞禽。</text>
<title>挽河 慶祚</title>,<text>門外淸江遠勢奔。丹崖輝積玉如溫。趍庭學禮由來業。滿座親賓各自言。有是稱云看鵠峙。凡今和樂到鴒原。▦時生並於吾幸。奈此蘭音忽夢魂。</text>
<title>次宜春倅興學堂韻</title>,<text>官閣南臨鼎水淸。含生物物向陽情。暇日吟哦何事有。一輪明月但琴聲。						齋馬朝來昊氣淸。一堂詩酒藹然情。割鷄試用恢恢刃。千載絃歌此日聲。						儒書坐讀苦心淸。習主薄筵一詣情。區區貂續今焉敢。歌誦三章亦古聲。</text>
<title>有感</title>,<text>紫鷰頻來去。其心未可知。一夕將三子。喃喃宿架枝。燕尾內毛紫故云紫燕。</text>
<title>次踈籬韻</title>,<text>愛我幽居揷我籬。不妨衰暮强安枝。枒空夜借鄰家火。葉缺秋生壯士眉。托鳥能伸如有喜。藏兒任出小無疑。爭奔世罟紛紛子。那得人間此處知。</text>
<title>次樂育齋會友贈別載中從韻</title>,<text>雲西浮去水東歸。七月炎天客子衣。我膽君肝詩軸在。那將見面却嫌稀。</text>
<title>哭族叔 武烈</title>,<text>父兄零落幾乎盡。惟有吾公棟一門。每事春秋隨筆削。而今修續復誰存。</text>
<title>挽韓運甫</title>,<text>汾晉千秋與水雲。大方家閥主人云。於何髣髴淸儀覿。十月霜葭氣正芬。						樽酒相逢自少年。殷勤談笑座中圓。蕭蕭白髮臨風淚。山海遺音竟寂然。</text>
<title>挽李士實 杰</title>,<text>龍亭世閥晩蓮洞。水竹經綸謾自持。氣象所瞻山則泰。詒謨爲學禮而詩。鴒原喜色凡今最。鵠峙餘庥乃可知。菊月院堂張頌賀。如何永別與君時。						白首同牢了世債。人間淸福十分畵。贒勞先事尤爲難。艶仰高風孰不拜。</text>
<title>丁卯上元日吟 丁卯</title>,<text>酒乎爲藥或於狂。醒則深思醉忽忘。今日上元酣適試。治聾俗說豈眞良。</text>
<title>挽崔應天 台鎭</title>,<text>村花晩朶近岡靑。忠孝家中舊典型。仁者高年曾擬待。胡然千里奄幽冥。文章可惜韓三灞。事業能傳韋一經。今歲親知餘幾有。臨風病淚爲之零。</text>
<title>次樂育齋諸益與載中從九人聯句韻</title>,<text>九老香山會。千年隔曉鍾。我交淡似水。或少色如蓉。能賦能詩集。自西自北從。塩喫九三韮。夢期十八松。儒冠眞誤計。生質奈貧容。買紙家空槖。齎糧婦急舂。艱尋山影疊。晩踏水聲淙。參末諸儒會。從師擧世宗。辭無贊一夏。用豈足三冬。登選營齋樂。聞齊寺皷鼕。騷壇皆上將。詩令是邊烽。擊鉢秋眉攢。呼樽杏花穠。煖爐金待躍。傾廈木要攻。所以聯詩詠。勝於美味供。唐音其志異。周紙各情封。寒過仍同暑。歌終復進醲。前鶖愁後鵠。奔蚷擬須蛩。唱藻高題品。和竽愧賤儂。蟬聲生遠樹。閣筆倍懷恭。</text>
<title>次載中從玄都雨中偶逢列仙。把酒叙懷。地主李啓魯。號碧樵。海底金進士。號海山。</title>,<text>主人倒屣太忙忙。詩手相逢勢莫强。酒任引壺春滿座。天敎留客雨無陽。笑他纖物鵝伸頸。灑我輕煤麝過香。皆是滔滔何世界。不妨形影此中忘。													天半叫鴻晩喚曹。膠情接膝不容毫。無廵酒筭添尤樂。有意琴絃激更高。今夕談詩仍昨夕。靑毛染筆又黃毛。東南座席風流好。到此男兒孰不豪。						腰吾博帶骭單衣。雜坐轟談遠上飛。冀北良騏風勢快。人間仙鶴雪痕歸。無妨相對悠然視。何歎當今識者稀。擊節長歌多小意。聊將針直老漁磯。</text>
<title>次樂育齋諸益與載中從山南夜話詩紙畵蘭韻</title>,<text>君蘭幽臭我蘭同。活墨抽芽自得風。一座相稠生密話。巡盃先到愧衰翁。心胷星斗俄天北。離別行裝忽海東。動蟻闘牛何足辨。堪憐今世或佯聾。</text>
<title>又次贈別韻</title>,<text>一粟滄溟不繫船。俄然帘下倐詩筵。酣歌解渴支離客。苦思爲緣寂寞禪。到底斜陽其奈老。看來好眼莫非鮮。枯桐三尺殷勤意。細雨簷花落坐前。</text>
<title>詩社罷接韻 二首</title>,<text>多士詩歌會水南。課工勤苦反爲甘。藝爭火速懸繩寸。暑避扇開過夏三。細律吟情抽膝鶴。群兒習字畫頭蠶。殘盃濁酒相酬罷。謾興猶餘月夕庵。						騷人伎倆好高樓。與子靑春我白頭。興溢樽醪傾晩席。歌藏木葉下長洲。非無游刃餘恢地。何歎儒冠㹅拙謀。留約吳州如見月。分明詩思最於秋。</text>
<title>待雨</title>,<text>無私自有上天嚴。曰雨餘徵旱又兼。曉樹風閒歸霧薄。遙空星朗過雲纖。卽看大野翻秋桔。那得西山捲暮簾。龜圻魚喁田父望。須臾慰滿水新添。</text>
<title>輓金象吉 秉浩</title>,<text>日暮人間象吉乎。悠悠萬事痛嗚呼。鞭繩勸學先君子。氷玉持心是碩儒。驥蹶終雖奇數在。螟醮旣見百憂無。哭吾弟淚寫公挽。地下相逢應一吁。</text>
<title>次齋中詠爐韻</title>,<text>當寒坐擁聳吾肩。咄咄書來替硯田。烘處同歸呑炭子。閑時坐對煨芋仙。溫灰中積疑成阜。烟竹橫臨若鉤淵。此外炎凉何足歎。良金躍出價增千。</text>
<title>挽金振汝 戊辰</title>,<text>魯論曾讀玉於斯。吾友金公始見之。遂使人人消鄙吝。從容談話兩三時。						無浪無塵有古井。湛然儀影覿依依。所嗟知不知間說。子國顔淵奄早歸。</text>
<title>次諸益立春韻</title>,<text>節序村前樂府歌。家家華帖慶多多。小芽含雪將穿土。細菜如絲可織羅。寶曆披來新日月。和風萌動好山河。寒餘春酒相酬勸。白首吾生不樂何。</text>
<title>挽李戚 錫馹</title>,<text>名門炳葉落遐鄕。詩禮文章自大方。葦院華楣觀可以。贒勞遺躅屬高堂。						常棣之華及茁蘭。春風自在樂而寬。含飴頤指千餘載。於水於山始壯觀。</text>
<title>賀金和見回甲宴</title>,<text>蘧蘧俄過福田回。籬角榴花霽後開。在傍淸琴偕老韻。盈前彩舞介眉盃。重添豊楙初生度。笑答衣冠或進詼。溢甑餘思仍大覺。池邊綠鴨遠看醅。</text>
<title>六十九歲作</title>,<text>人問吾年吾所言。明年七十不須煩。四字今看溪集在。欣如授受拜師門。明年七十。退溪先生集十五卷答鄭子中。</text>
<title>楚天不斷四時雨歎</title>,<text>近簷聞雨滴。因樹識風來。夜卧閑如瞽。無人送酒盃。</text>
<title>挽崔 鼎鎭</title>,<text>嶠之南曰是吾賢。眞卛會今幾百年。靜榻仙風靑鶴洞。一輪明月碧桃淵。詩書案積詒謨翼。忠孝家傳舊物氊。䧺甲雌辰生幸倂。黃花永別此胡然。</text>
<title>贈別趙 亮秀</title>,<text>江客逶迤渡海舟。回鞋香踏菊花秋。後世何知今世誼。强吟詩句欲長留。</text>
<title>挽韓新甫</title>,<text>海上逍遙十月前。蘭音二紙倐俄傳。從何更得淸儀覿。到此同爲白髮憐。已矣人間香社會。潸然淚下伯牙絃。臨風悵望餘庥積。詩禮高門子侄賢。						春而賁臨團叙。秋而奄承啓期。人間事皆是俄忽光陰。病弟權痛哭痛哭。而以白首相憐之懷。聞訃日作此詞置之矣。而今奉呈而不能泄哀於寢門之外。遠爲拜挽于龍耳小窩中矣。</text>
<title>戊辰十一月初八日。謹次退溪集至日有感。用晦庵十月朔朝懷先壠韻。</title>,<text>檜溪秋氣咽。心骨戰自悽。里人來相說。地動忽此時。呑聲哭向天。不病掩門扉。脫巾掛壁上。夢外服儒緇。輒因先壠懷。重欷復重欷。靜讀陶山集。至日感若斯。</text>
<title>再次至日有感</title>,<text>心陽一線動隨雷。已閉冬門占始開。坐看天陰無日色。太平歌曲次年來。						人未聽雷地動雷。一年萌兆已先開。祖孫疾病窮愁日。節序其將大吉來。						人心擧世盖同雷。詹仰天雲迷莫開。靜坐深祈陽發始。何須說往庶幾來。</text>
<title>賀安汝一 斗維 回甲韻</title>,<text>斗尺高山繞福田。六通眞訣得單傳。白首阿翁初度日。明星比地再回年。人間七十雖稀古。方朔三千可致前。顔悅聲欣趍拜樂。一家絲竹自然然。</text>
<title>挽成老人</title>,<text>七十人思八十翁。來今彈指付空空。懷中秋月寒如玉。門外方塘靜不風。學禮相傳先世閥。發言多警後生叢。而家事足螟兒在。此去喬佺必與同。</text>
<title>從弟 𡎋 正月初七日。移居宜寧寶泉洞。是歲己巳也。次移居韻。</title>,<text>吾家先昔畵同居。今日諸孫積德餘。從弟新移時得矣。家兄獨住意何如。東南賓主無酬酌。鄕里兒童便忘書。一帶濂江洙泗接。隨波惟願付行魚。</text>
<title>挽廉 尙鈺</title>,<text>楸原爲築小心齋。朝哭南岵暮北崖。遙想芳芬留野史。無猪洞號逐人佳。</text>
<title>賀 𡎋 從見孫</title>,<text>宜春新寓得宜男。况復其兄上有三。孤根自此繁枝葉。樂在含飴老益甘。此兒名之曰宜漢何如。</text>
<title>雨中憶從弟載中移居</title>,<text>長霖數月坐無聊。多少匏花繞我寮。屋漏床床知幾處。看雲餘思倍新僑。</text>
<title>王考贈職。族嫂朴氏㫌閭行會來到。而今春。朴門先祖。以忠受贈兵曹參判。</title>,<text>㫌贈三綱曠世恩。同年之內又同村。文明地氣於斯會。何待堪輿俗士言。</text>
<title>挽李玄瑞 必華</title>,<text>君我情親自世然。桑麻雨露間平川。由來敦睦同居宅。一任淸高本性天。初瑟爲憂因病久。晩璋何幸克家傳。搬移相別猶深惜。况復蘭音忽此年。</text>
<title>挽李而善</title>,<text>芝谷名家寓渭陽。自兒友戱識之詳。追先恐墜詒謨後。敎子恒稱學舍傍。山鳥知還非不好。海鴻失侶自多傷。矧玆今夏驚蘭報。笑矣人間一夢粱。</text>
<title>王考府君農溪公延贈韻 八月初五日受牒。十月二十九日焚黃。</title>,<text>三世家謨以孝傳。黃魚冥感自來天。兒心九耋慈傍戱。侍睫八年病卧筵。今也雙褒童敎職。上而特贈左承宣。洋洋如在香烟卓。不肖餘生恐忝先。						趍庭詩禮世相傳。純孝油然本性天。奉祭深誠明感服。敦親推誼鋪長筵。慶餘氏葉由中炳。感極恩麻自上宣。多小諸孫羅立拜。焚黃今日倍追先。</text>
<title>詠聾夜感</title>,<text>歲暮陰陽自送迎。聾於水盡癖還成。低頭故近傍人側。含笑如聽遠客聲。按壁凝然閒釋子。觀書倐爾舊儒生。囂塲靜郭分千里。快喜無誰共舌爭。</text>
<title>聞呂順汝 大驃 訃音。作詞以挽之。</title>,<text>橫渠之水洛江通。早晩工夫是我公。拱手趍筵循坐法。看書對案點心工。丈人門下薰陶學。儒士叢中正大䧺。天恐囂塵侵易汚。故於衰暮使之聾。						海上牙絃子喜聞。一心南北自生芬。寥寥老屋怊然思。不復彈琴我亦云。</text>
<title>挽金景賢 成浩</title>,<text>自先世誼信於倫。蘆竹微風動早春。所樂詩書心澹泊。相逢盃酒氣氳氤。此生因果期他日。吾輩存亡有幾人。病未診焉襄未紼。回思疇昔豈情親。</text>
<title>贈兵曹參判李公 應星 貞夫人羅氏㫌閭韻次 庚午</title>,<text>忠烈天生兩絶奇。綱常特著此其時。人心所激能趍義。國耳爲忱不有私。銓亞方榮麻誥降。烏頭庶慰蕙情悲。褒揚世美吾林望。宣務先公次第期。</text>
<title>和鄭國僑 奎元 竹林書社對月共賦</title>,<text>詩中見月坐南雲。談話三分到七分。花鶴 安義別號 樓前曾與我。竹林村外更逢君。今宵白酒秪爲可。佳節黃華又是云。能畵能書名妓夢。無論老少喜相聞。</text>
<title>挽定軒李公 鍾祥</title>,<text>天胡不憗喪斯文。距息詖邪孟後云。奉養全城誠自竭。爲師百世士爭薰。洛東江外分居遠。無忝堂中盛誨聞。院記千秋長不朽。却將成毁付微醺。</text>
<title>四㫌閣韻</title>,<text>三孝門閭一烈幷。天恩珍重樹風聲。淋漓指血甦旬感。仆趺斑衣侍耄誠。白首剖氷魚必得。靑山同穴願終成。後承敢忘傳家則。誓共長時望四㫌。</text>
<title>挽金華見 弘鎭</title>,<text>千里長江抱鴨屋。吾林依仰自前然。魁梧氣象中流砥。應接書辭落紙烟。白首同牢能久敬。靑山幷葬亦爲緣。經濟平生雖未試。晩來頤指月朝懸。</text>
<title>哭族弟乃允 堛</title>,<text>吾弟然然子。平生每事然。本心良所以。罕語默其然。毁譽無關者。是非不與然。病中流涕灑。永訣此胡然。</text>
<title>挽朴 英煥○辛未</title>,<text>高門要得棟樑重。七十餘年窶且貧。誠心自露恒言際。鄙吝令消對坐辰。於古端宜吾必謂。而今始覺巷無人。祖受銓卿孫娶婦。平生事業更何嚬。</text>
<title>次齋中風神韻</title>,<text>卦逢大壯節淸明。風自爲神假俗名。噓動草芽知剖甲。來俱陽氣聽鳴庚。消灾野說期無害。祈糓村情願有成。屬序推分番卄四。無形迎送付之聲。						庶物盡生震德明。知風之自以神名。東家祝與西家子。今歲吹同去歲庚。條不鳴時音韻靜。水應來處錦紋成。迎送方春皆自樂。擧趾前郊鼓動聲。</text>
<title>次齋中與客偶吟韻</title>,<text>巴東行旆海南天。邂逅相逢老少年。一片靈犀曾夢裏。群飛嚶鳥此枝邊。初筵呼酒仍成興。深夜挑燈不欲眠。可惜臨分無限意。悲歌前路夕陽燕。</text>
<title>哭族叔 晩烈</title>,<text>月巖先祖孝根天。錫類由來數百年。桃李芳園曾十從。芝蘭幽谷又羣賢。吟詩非愛吾家邵。在巷猶堪子國淵。八耋人間仁必得。杏花時節鶴驂仙。</text>
<title>次齋中與客偶吟韻</title>,<text>空中起立幾層樓。才子文章盡會頭。澤畔危談騎瞎馬。車前慙色送還牛。口涎終日思龍肉。盃水坳堂泛芥舟。渟滀淵深學海在。尋源何必逐餘流。</text>
<title>送平壤金正夫 檍</title>,<text>江北人來海上雲。相逢樽酒亦能文。磁將引鐵方通氣。褧必尙衣不露紋。初訝蘭生凡草並。終應鯨躍隊魚分。山空月落鵑啼夜。强起題詩爲贈君。</text>
<title>挽南聖汝</title>,<text>君家家行世無疇。自祖先來有所由。心性元從承孝悌。窶貧亦莫病齊修。獨憐共室甘分味。能睦奔京力解憂。兒未成醮年近夭。天胡若是此人酬。</text>
<title>次觀術亭韻</title>,<text>觀於爲水號斯亭。野老相傳幾歲經。植處非徒身自庇。逢時何幸治維馨。看來分漑均原隰。坐得繁陰替戶庭。吾叔先君知有𧗱。農談播誦各心銘。</text>
<title>次本倅金 文彦 重陽韻</title>,<text>大夫南到氣軒軒。滄海群山厚勢坤。稻熟魚肥秋興野。鷄鳴犬吠曉聲村。于時先聖重新廟。如彼孤城兩闢門。白酒黃花多士會。分明上吉日天恩。</text>
<title>挽李子吉 起顯</title>,<text>璿潢一派海之東。積德由來有是公。及早深工經傳上。付將餘日酒盃中。靑氊舊業江山宅。丹桂新榮子侄叢。顧此世交兼戚誼。如何與別奈霜風。</text>
<title>挽金士奎 洪仁</title>,<text>有診無言日昨時。君心吾面兩相隨。賢如一子猶爲足。仁乃稀年反是。憐意偏多平信急。先交奚但管鮑知。嗟呼後死悠悠思。聞訃終宵着寐遅。</text>
<title>十月十三日夕食。見菹菜。憶金士奎。</title>,<text>咬菜甘心不欲魚。知君所嗜孰如余。夕食甞新思忽及。堪憐天地一蘧廬。</text>
<title>長子生日。思故室兼愛孫婦。</title>,<text>十朔孕餘是日生。劬勞乃食藿甘羹。衰病今朝吾獨在。那無思念少時情。						兒今五十一其齡。甘旨厨中少婦形。爲父鱞居愉色倍。晬朝祈望一心寧。</text>
<title>挽李乃煕 錫鳳</title>,<text>文章忠孝大方家。流落嶠南寂寞遐。世世相承何事樂。靑氊遺業淡生涯。						先烈褒誠幾洛行。今年弟踵去年兄。烏頭恩楔楸相近。指點人心莫不榮。						器宇嵬然第一人。言談渾是太和春。藉藉當今梁楚得。芝蘭賸馥滿庭秋。						莫逆交情戚又聯。居相與界齒相肩。盃酒慇懃今已矣。暮雲踈影望南天。													公克襄時我病沉。誄詞未得慰蘭音。地府冥冥知也否。悠悠餘蘊庶于今。</text>
<title>輓金士咸 洪奎○壬申</title>,<text>兄先弟後此何斯。五六月間兩別離。半世醉醒猶傲俗。一心撙節欲成䂓。有兒誠奉皆如意。承重親迎早及時。地下若逢君二姊。爲言今我病沉滋。</text>
<title>挽金和益</title>,<text>一心醇實若伊人。七十三年以仲春。壽爵先榮追世贈。德門羣季序天倫。中間卜地移居數。晩後首邱任性眞。嗟我同庚零落盡。暮雲懷緖獨逡巡。</text>
<title>挽權允瑞 耉夏</title>,<text>韋家花樹後千載。砥柱中流見我公。伊昔繁華年少志。于今嗟惜白頭翁。弟方期待官符信。孫又稱傳世將風。日暮迷塗無瞽相。微軀沉病悵何窮。</text>
<title>謹次松巖李先生延謚韻</title>,<text>三壯士名一矗城。彼蒼者視我心誠。從橫日記篇中勢。汪瀁長江酒後聲。勁草貞忠知蕩世。宣麻恩典慰冥情。上舍胄孫靈必感。何曾蹈祝間幽明。</text>
<title>哭族叔 守烈</title>,<text>梧桐墓閣獨賢勞。數朔三枝薄薄醪。水北山南遙望處。爲先誠意仰之高。						蘭玉庭前子若孫。團團光焰繞文垣。可卜家聲從此大。扶桑東影上朝暾。						吾叔於吾少一年。如朋如友兩怡然。嗚呼恨未臨終訣。同病餘生獨可憐。</text>
<title>次李監役丈 嘉會 慶宴韻</title>,<text>人間九耋太平辰。臘月今朝慶宴旬。短髮霜侵懸玉鬢。癯容鶴立比金身。介眉次第歡惟極。積德由來蔭更新。七十三年虛老客。沉痾未赴遫之頻。</text>
<title>癸酉七月十一日。金振玉 裕性 棄世。</title>,<text>七月早秋至。喑蟬獨抱柯。萬事悠悠意。人間更說何。</text>
<title>輓詞[金麟燮]</title>,<text>繼聲升進士。行己儘仁人。落落傾心地。翩翩不富隣。罔專陳氏美。奚獨石家醇。向哭寢門外。衋然傷我神。</text>
<title>輓詞[金宅永]</title>,<text>觀於滄海浩無垠。涵畜其間有若人。百事綢繆純德性。一身康濟太和春。此生今日難忘誼。先執當年莫逆親。嗟昔源源何處得。賢如僉胤亦恂恂。						龍耳窩翁壽福全。太平烟月過稀年。圖書滿壁經綸蘊。孝悌承家世德賢。詩價小成還不稱。眞工老去益精硏。嗚呼辭拙言難盡。留與東南野史傳。</text>
<title>輓詞[李尙斗]</title>,<text>野水抱西巷。幽深竹下窩。祖孫三孝楔。父子兩年科。接物破崖岸。劬經到琢磨。固窮居樂地。崇儉起頹波。羲帖觀心畫。邵甌養氣和。炎凉皮裏在。榮辱耳邊過。講睦集花樹。哀念蓼莪。弓箕無敢忝。繩墨不曾頗。夏榻客常滿。晨庭孫又多。仰公敦母黨。誨我自童哇。久矣吐心赤。翻然驚髮皤。德容難復覿。雪月滿山阿。</text>
<title>輓詞[盧應吉]</title>,<text>鞱名司馬卧龍崗。絳甲無疆鉅海陽。本領治家貽後範。追榮聯代棐前光。須知遠涉欣瞻斗。詎料今行哭拜堂。却恨脩途違執紼。留呈木稼火招章。</text>
<title>輓詞[朴煕典]</title>,<text>憶昔芝宇襯。坐處尙餘香。世閥聯朱楔。身榮繼上庠。靈犀通已久。魂馬逝何忙。未遂重逢約。今行倍衋傷。</text>
<title>輓詞[李秉輅]</title>,<text>緬憶安東閥。世世趾其美。憲翁勳業壯。月老學行以。粤至慕軒公。孝友著鄕里。降生世德家。惟公務自諟。卽席威儀棣。處家修齊是。承緖詩禮業。遊刃翰墨技。經史百家子。無不劬思旨。可爲百世師。豈止一鄕士。究厥才與器。蓮榜非云侈。平生孝養志。爲是繼跡喜。追先建㫌院。泉塗改觀畤。羹墻寓深誠。曠世恩典薿。素志期陶鑄。晩計利遯肥。田園饒活計。德一又兼齒。五福與三祝。報施莫非爾。梧竹淸陰滿。亭亭鸞鵠峙。自我陪杖屨。誨我不我鄙。耕也餒不在。學而優則仕。充然得薰沐。如高山仰止。天何不憗遺。遽然鷄夢邇。今春探候夕。筋力頗康只。那知未一年。哭公淚如水。吟病違相紼。無限辜負耻。</text>
<title>輓詞[鄭奎元]</title>,<text>琹書蕭灑竹間庄。海上行人說舊芳。司馬靑衫仍父子。童烏玄草又兒郞。門㫌四世家聲大。身値三平國運昌。迢想風流增一悵。小京歸路菊花觴。</text>
<title>輓詞[李稷佐]</title>,<text>赫葉吾東國。公家闡名門。恭惟月巖翁。百世啓其源。四㫌牛山縣。淳風起一番。檜社留鄕祠。章甫如雲屯。騷壘張皷角。文棐樂琴罇。有誰爲宗匠。維公是達尊。天姿元藹藹。風采更軒軒。夙紹箕裘業。傍通文藻原。首首驚人語。人家卷裏存。暫試登庠舍。永矢樂田園。遂令大嶠右。文雅正盛繁。委訪華庭砌。講質拜文垣。誰說南州士。不到豫章村。隨村各充量。傾倒無餘論。亦越吾道脉。匪趐㝢空言。四子爲圜圚。百氏剖籬藩。發輝盈箱軸。其說揔有根。不才不見棄。叨陪自童惛。奬進頗承誨。銘感實荷恩。最後申申敎。到今不敢諼。博記雖爲貴。精通最宜敦。彼哉夸毗子。無端競逐奔。重惟愚不佞。辜負倍恨呑。夙誼從先篤。餘恩又此煩。兩世吾家誄。大筆今有痕。鼎璧煌留迹。披閱黯消魂。一自承蘭報。星霜今幾翻。大夜難復爽。新春遽回元。撫跡違軒幌。縮首悵林樊。哀詞空一疊。山月正黃昏。</text>
<title>輓詞[趙湲]</title>,<text>維我亡友。花山權公。禀二五之醇。兼奎星之華。早登蓮額。嘉遯林泉。詩酒以娛。自號龍耳窩。盖貞介操執。不爲外誘之意也。其素性冲澹樂愷。以孝友爲修行之本。極怡愉之容於層侍之庭。翕湛和之樂於昆季之間。以至敦族接物。咸得其則。餘力之工。蜚英文苑。儻來小成。不足爲多。而其所蘊底。有非人人之所可知也。顧余自丱。早托契好。深許老成。而實多麗澤之資矣。及同衰暮。懸戀之情。尤切于中。向風馳義。恒庸勤止。今以得年七十四而終。於其出堩之日。不勝忉怛。畧序其行義。亦以寫吾哀。用替相紼之役。其辭曰。						系花山之古閥兮。炳中葉之月翁。根靈芝而源醴兮。休世世於敎公。聯畵楔於一家兮。三錫命而褒崇。利用賓于明時兮。善繼慶而興隆。以子才而止斯兮。亦外物而雲空。爰視履而考祥兮。盖秀氣而得豊。以克孝而篤友兮。寔敷外而腴中。討子史而探賾兮。接人物而主忠。利濡首而有孚兮。貞遯尾而亨窮。處流汙而樂易兮。介于石而謙躬。吾年壬而子庚兮。早托契而相童。等同群而䴥麕兮。幸賴直之麻蓬。南床雨而牎月兮。講鉛槧而磨工。難朋盍而源源兮。恒爾思之憧憧。到白紛而冞篤兮。惟聲氣之相通。瞻彼竹之猗猗兮。有斐人之云終。中穹壤而倀倀兮。慟絶絃於牙桐。乘大化而遊散兮。㫌翳雲而駕風。原其始而要終兮。知不久乎相從。</text>
<title>輓詞[李騏錫]</title>,<text>竹谷淸庄北斗懸。英姿湖海展如贒。祖孫俱贈終先孝。父子登庠潤後氊。間生氣數風儀美。餘事文章實行全。木稼忽驚陽九命。鳳毛三列位重泉。</text>
<title>輓詞[呂鶴會]</title>,<text>磊落風儀正大身。林泉蘊蓄好經綸。盛年縱得登鄕貢。未滿吾公學業眞。						南遊爭說豫樟村。蒭牧咸知上舍門。自余弱冠時趍拜。眷愛蒙愚講世敦。						爲公題誄念先人。如水交殊俗輩親。海桑餘孽從誰仰。古意萬重恨隔晨。</text>
<title>輓詞[李秉]</title>,<text>兩世登庠四世㫌。文章忠孝好家聲。有是賢孫能繼述。淳淳德器自天成。						絶意名塗志爲己。八旬肘案講修齊。龍耳扁名多仰止。高評惟有月朝題。													白首愈勤奬後學。常看塾舍不能容。花辰月夕逍遙際。執卷諸生聽訓恭。						南州高士享淸福。噓起龢風滿一門。詩禮公家茶飯是。趍庭鸞鵠㹅能言。						却憶前遊已昔辰。扶藜幾度檜溪濱。臘梅消息臺雲上。謾使吾人掬淚頻。</text>
<title>輓詞[金璟浩]</title>,<text>磧峰之下竹林墟。蕭灑聾窩拈取居。兩代文章登泮舍。一門孝烈揭㫌閭。陪公暇日頻探候。自我齠齡每勸書。壽未稱仁胡至此。三哀克肖蔭猶餘。</text>
<title>輓詞[崔翰淳]</title>,<text>專門赤幟起遐濱。三太平時七十春。月評儒林南道主。風儀王國上舍賓。龍窩承眷屛幪謁。鶴圃增輝杖屨臻。一疊薤歌私分慟。與吾先考並庚申。</text>
<title>輓詞[李煕赫]</title>,<text>崧高海岳降英精。博涉遺經老一生。才抱屠龍恢素志。名題司馬悵丹㫌。石君以聞惟淳謹。董隱誰儔勉讀耕。感仰風儀多種德。庭蘭俊茂襲家聲。						於人重厚見於公。龍耳扁窩勑我躬。詩酒林亭行樂處。賓朋失主想高風。</text>
<title>輓詞[李秉錘]</title>,<text>兩世芳名鴈塔峩。一鄕聲價一人家。義庄范苑宗䂓睦。文種裵家世訓嘉。秋水精神懸璧月。春風顔面映奎花。餘香更有芝蘭茂。條鬯榮光漸見加。</text>
<title>輓詞[李鉉周]</title>,<text>嗚呼權上舍。禀賦本不俗。經綸都在書。心地不裒牿。質朴且居簡。言忠而行篤。晩松肯媚桃。靑蘭出紫菉。可售兩朝璞。豈讓一簪涑。表閭孝繼繩。闡先禮繁縟。皆就龜如計。竟得驥展足。軒冕是塗泥。文章是菽粟。對朋膽可以。課蒙敎亦勖。學舍不容湖。文雅至變蜀。元是補衮闕。然何遅帛玉。濁世奈無知。㓗身徒自浴。素志緣數奇。白首老窮谷。以我才若陋。荷公愛之酷。床琴庭滿蒔。丌書罇有醁。不啻誠密勿。無非情欵曲。若何每呴呴。由是常屬屬。涉津倚若楫。稽疑照如燭。嗟哉竪二侵。已矣誰百贖。洛水聲空咽。朝露歌何促。病未能執紼。涕淚沾袵續。</text>
<title>輓詞[韓龍源]</title>,<text>花山淑氣得公彰。人道嶠南君子藏。三達朝班能事業。千篇詩軸好文章。四㫌閭閣門楣動。兩進士家寵秩光。以若尊靈追慕孝。檜溪院宇夢應長。</text>
<title>輓詞[安寅錫]</title>,<text>儒林近運太何傾。哭我賢師遠送㫌。孝烈一門稱世德。文章兩代振家聲。早遊太學承先業。晩築聾窩詔後生。小子不曾阿好譽。吾南應有月朝評。</text>
<title>輓詞[田相發]</title>,<text>溟有鵬兮。搏風而起兮。用時而扶搖兮。前道萬里兮。谷有竹兮。啄實鳳凰兮。覽輝而下兮。瑞世之文章兮。右續蒿里四章						挺生其間兮。英邁而賢豪兮。自少邃學兮。書圃焉翔翺兮。言采泮芹兮。承先而裕後兮。殫誠褒㫌兮。貞烈也孝友兮。右續薤露四章						何幸斯年自附婚。交於春夏拜高軒。申勤之話丁寧誨。灌耳歸來了着跟。						人間萬事嗚呼哀。仙駕云從香案陪。公大歸兮須莫恨。承承餘慶德門開。</text>
<title>輓詞[李鍾和]</title>,<text>截彼艅航嶽降神。月巖家裏又賢人。鰲頭文合蜚英早。龍耳窩深養性眞。繄我受知高以義。維天與壽必於仁。如今可耐云亡慟。猶有榮輝謝樹春。</text>
<title>輓詞[許㙑]</title>,<text>十載床前仰德久。月翁家裏有餘謨。兩代文章登太學。一生康濟卧江湖。諸子趍庭皆謝寶。嘉賓盈榻揔徐孺。流光八耋渾如夢。欲製荒詞倍衋吾。</text>
<title>輓詞[姜龜相]</title>,<text>詞而哭上舍。誰惜人文嘉。余惟觀大處。質行世其家。</text>
<title>輓詞[權憲貞]</title>,<text>花山淑氣海天晴。人仰公家滿世名。父子靑衫連榜慶。祖孫黃帖贈㫌崇。過門家瑟趍三胤。稀域光陰又四齡。何處得來諄謹誨。臺巖遙望涕空零。</text>
<title>輓詞[李秉太]</title>,<text>風流豪邁德儀重。海嶺東頭淑氣儲。兩代文章俱進士。一門孝烈幷㫌閭。淸緣綠竹居無俗。舊物靑氊案有書。先考遺箴今在耳。神交戚誼不忘初。</text>
<title>輓詞[田翊鎭]</title>,<text>秋水精神白玉姿。淳淳眉宇是吾師。家風咸仰忠而孝。氊業爭稱禮與詩。述古斯文推大匠。嗟今病世失良醫。適緣俗套違臨壙。一幅哀詞未盡辭。</text>
<title>輓詞[李麟奎]</title>,<text>三世褒揚孝子宅。吾公德性克承先。傳家訓業詩書案。接友淸儀愷悌筵。太學前年司馬士。玉京今日駕鸞仙。只緣冗俗躬違紼。一幅哀詞涕淚漣。</text>
<title>輓詞[黃寅範]</title>,<text>月翁家法斷無他。百行源頭不遠柯。萊衣庭下人稱孝。薰學嶠南俗漸磨。繼世文章司馬宅。晩年操雅托龍窩。遅遅我哭經年後。草宿荒山辜負多。</text>
<title>輓詞[朴永煥]</title>,<text>高岡千仞鳳兮飛。君子東方已覽輝。妙歲搴蓮馨遠播。幽庄栽竹德彌高。持身常保一心靈。出語思驚萬口牢。南爲大志鵬千里。北學至誠鶴九臯。恨我拜床翻苦晩。賴公覺筏幾淹朝。曾云淸趣兼仙分。始認精靈卧玉樓。澤縱舞鰌何暇痛。波難及鮒更誰尤。</text>
<title>輓詞[李祺炫]</title>,<text>嶠南淑氣降精神。德望吾鄕第一人。世世花山稱孝宅。芝蘭餘慶滿庭新。</text>
<title>輓詞[族叔秉烈]</title>,<text>月爺宏範又賢胄。公實吾家善繼謨。誠幹獨勞先楔刱。䂓模猶廣義庄需。淸朝優問陳三策。聖學深功揭四圖。一藝升庠榮不足。山頹樑折奈長吁。</text>
<title>輓詞[族叔弼烈]</title>,<text>左海賓朋問主人。圖書四壁抱經綸。淵源鶴老江翁接。誠力㫌閭院宇新。餘事文章登國學。當時標式矜鄕隣。吾家喬木秋霜撲。殘月佳城掬淚頻。</text>
<title>輓詞[三從叔裕烈]</title>,<text>天降吾公左海邊。穿楊妙技自靑年。禮降東方君子國。精回南極老人躔。						嶠南章甫說吾門。燦燦奎星海上邨。進士家聲賢長子。敎官世德又宗孫。													二竪沉沉理莫推。聖年加一考終時。珍重儀容無處仰。嗚呼今日哭吾私。</text>
<title>輓詞[四從弟坪]</title>,<text>學而扶世孝追先。眞積平生事業圓。從此海邦山斗缺。斯文何處續瑤絃。</text>
<title>輓詞[族侄錫載]</title>,<text>奎璧令姿山斗望。常平眞積在心經。蘊抱未需鄕貢士。淵源粤自許先生。秋月精神壺上凈。春風和氣座中盈。表㫌刱院遺謨遠。長使吾門百世榮。</text>
<title>挽金丈 學元</title>,<text>惟公於我丈人行。未八旬生惜有涯。四座春風和氣像。一天霽月泂襟懷。懽傾盃酒賓朋萃。香襲芝蘭子侄佳。今日搆辭添舊感。恒言先契讀書齋。						向晩東山卧。薔薇未及春。積痾今則可。期壽必於仁。世事難圓滿。人生奈果因。首邱猶有思。歸對舊松筠。</text>
<title>挽黃丈 龍澤</title>,<text>艅岳元精降海東。行乎州里秉心公。五哀克肖謨宜繼。一弟能贒樂未終。慷慨昔時淸議士。嗚呼今世白頭翁。鄕隣有事無誰語。把管臨風悵望空。</text>
<title>次朴 守敏 隱默韻 幷序</title>,<text>日二客至。其一隱。其一默。隱曰。其默足以爲處世持身之道。然徒默近於靜坐無敬。何不從吾所隱而無聞世俗之雄雌黃者也。默聞之。合眼閉口。若終無言者然矣。不得已良久乃言曰。甚偉哉。隱也。古之以隱傳者。或朝市。或於酒。或於菊。不可盡擧。而朝市滔滔皆是。酒與菊。物也。與其混處於滔滔。卽物爲托。曷若家其家身吾身。而無一毫塵累來侵者乎。余於是爲蹶然而跪。執酌而賀其各言之志。酣適之餘。爲誦隱默翁詩。翁之隱默爲號。豈非幷二客之所難者乎。隱而默。默而隱。有是哉。斯翁之隱默也。事親訓子之道。必以誠心。而課農勸學。爲自家分內事。植杖登高。寄淵明之遐觀。空瓢在巷。尋顔子之所樂。今世好人。誰與爲儔。人不知而不慍。而亦未甞與人相類。其心則非眞默。而故隱於默者也。近視之不可及者其隱。而遠視之亦難及者其默。則非但隱於無言之默。又隱於無形之默。默是翁耶。翁是隱耶。與隱爲默。翁不可見而吾以見翁之意。欲詰客。無客乃已。因以作說。以寓吾見翁之意。						默字千年得主翁。無分何白又何紅。六通禪業尋塵外。九華山緣坐酒中。壯處須從閒處視。人心要把我心同。遂令囂俗知緘口。眞謂斯文大有功。</text>
<title>挽金 箕性</title>,<text>虹流繞草屋。今世好人存。自樂貧何病。相看默勝言。春長鸞鵠峙。歲晩鶺鴒原。托交無老小。臨訣不能諼。</text>
<title>挽黃 龍海</title>,<text>東南行客過高軒。爲說吾公德性尊。餘慶終看鸞鵠峙。湛和尤喜鶺鴒原。窮邨暮雨丹陽帆。一座春風北海罇。壽必於仁纔免夭。玄玄天理果難言。</text>
<title>挽朴 守敏</title>,<text>自昔家謨素分安。一團和氣養心丸。星星華髮稀年樂。箇箇斑衣八子歡。興在盃中朋友共。餙無邊幅碩人寬。魂歸兮訣而爲慰。嶺月湖雲閃閃竿。</text>
