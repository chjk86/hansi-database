<title>蘭 次山雲二首○山雲逸參判李亮淵號。一號臨淵堂云。</title>,<text>我有猗蘭操。誰是知音者。餂之在不言。蹊成桃李下。楚蘭謾容長。寔無可恃者。何似松與菊。卓立霜雪下。</text>
<title>啄木 次山雲二首</title>,<text>啄啄復啄啄。活計在充腹。寧愁風雨摧。靑林更架屋。古木千年立。蠧蚋充滿腹。願得三尺喙。一切破窩屋。</text>
<title>暮蟬 次山雲二首</title>,<text>壤中黃鵠擧。枝上閬風住。淸響振今古。寧愁此日暮。微物亦感人。夕窓啼不住。蘧寡與武戒。矻矻惜遲暮。</text>
<title>次南秋江所和柳思菴碧瀾渡韻</title>,<text>不識紅塵路。山居六十年。兩賢碧瀾詠。淚灑秋風前。</text>
<title>又次南秋江三笑圖韻</title>,<text>形骸非我有。境界又誰知。偶爾發三笑。何論癡不癡。</text>
<title>戱爲飛字飮</title>,<text>燕京飛字飮。胡乃此山中。南芰與北酪。其味口相同。</text>
<title>金君聖三 魯燦 將歸故庄。病不能餞別。口號一絶。以寄停雲之懷。</title>,<text>病裡別良友。情懷倍黯然。止峯一片月。流照芝溪邊。</text>
<title>閱金臺山六靑軒詩。有感而作。</title>,<text>舘李聯珠集。壯金六靑軒。昆季胥競爽。吾東有八元。</text>
<title>戱次李山雲黃楊洞詩。以俟具眼者。</title>,<text>物有蚍蜉撼。亦有糠粃簸。君看擎天壁。萬象風斯下。自詡無偏黨。筆端幾弄簸。巴串露眞情。所執隨人下。</text>
<title>次贈李用明 起晦○並小序</title>,<text>李斯文用明居在帶方。素無一日之雅。而不遠十舍長程。惠然來訪。投我以卄字瓊琚。要授良箴。顧玆衰朽謭劣。何敢當也。第念公家自有大宗師。歸而求之。有餘師矣。天默堂忠景公從遊沙溪門下。而尤深於易學。適値丙丁之亂。疏請奔問天朝。忠憤義烈。儘乎激頑而立懦矣。爰及雲仍善繼善述。蔚然爲湖南之望。人孰不艶服而興歎也。且奇蘆沙錫君嘉名曰起晦。倣象乎劉屛山之字晦翁。其旨深矣。今年太歲。又是皇明屋社之五甲。遺民風泉之思。一倍激切。君其顧名思義。用晦而明。一如大易爻象。則庶幾乎永言孝思。有光于先世也夫。玄天幽且默。晦父揭良箴。靑箱述舊業。肯受囂塵侵。</text>
<title>車南精舍。和寄金友石 聖三。○六首</title>,<text>峨峨車馬山。幾閱貴遊客。簷下白雲捿。我心惟介石。北闕休上書。鍾山謝逋客。此身非果忘。痼疾在泉石。隣曲胥將迎。不知是誰客。淸香舖有芝。確操友如石。性懶洛陽書。契疎北海客。閒中任起居。醉倚淵明石。地球轉似環。反使主爲客。願着祖生鞭。踏平劉與石。燕南屠狗人。海上釣鰲客。褐玉自生輝。猶賢乎燕石。</text>
<title>餞春日。與宋枕泉汝一 膺洙 會友梅溪上分韻。</title>,<text>流光迅石火。貞節葆寒松。正當餞春日。白首喜相逢。</text>
<title>般若寺夏日</title>,<text>般寺千年矻。華山萬仞高。百原探理窟。邵子儘雄豪。</text>
<title>登考盤臺</title>,<text>秋懷脉脉抱孤淸。好對朋尊話舊情。一片寒山尋往躅。考盤高士世緣輕。</text>
<title>與諸益會般若寺分韻</title>,<text>雲石聯翩訪弊廬。覊懷聊得暫時舒。朝日共尋般若寺。滿山花竹是眞如。</text>
<title>重陽。與黃是廬同輔 蘭善 會龜秘臺。二首</title>,<text>簑衣海寺會中秋。先輩風流孰與儔。龜臺奉袂糓城子。笑把黃花揷滿頭。山如篸玉水如彎。千載靈龜秘此間。緋衣居士多淸福。坐看閑雲自往還。</text>
<title>菊契日。拈次農巖集示諸生韻。</title>,<text>此會年年樂事多。春蘭秋菊胥淸和。白雲深處拭靑眼。講罷古書仍浩歌。</text>
<title>戊子元朝。次朴文憲公戒子詩。示從孫 弘緖。○三首</title>,<text>秩秩元朝酒有巡。屠蘇還作少年春。男兒事業泰山重。肯作窮廬枯落人。空堂蹩久逡巡。虛度昇平八十春。聞道四郊環壘堞。濟時豪俊是何人。夢裡華胥帝駕巡。衰懷歷歷感丁春。吾家世業惟淸白。勉爾平生做好人。</text>
<title>大隱磐 般若寺前一喚地。大石盤陀。可坐數十人。而窃深不見。故余乃名之曰大隱磐。</title>,<text>萬山深處石爲磐。芥子還如須彌看。緬憶魏公措泰業。宗祊千載式平安。</text>
<title>有感 夢中得下句。覺後足成之。</title>,<text>東頭南畔渺無邊。蚊蚋紛紛閙百千。定慧圓明終不失。任他頂上鐵輪旋。</text>
<title>豊年 二首</title>,<text>人間萬事摠由天。收穫塲中歡語傳。三夏東風凉不絶。今秋誰識占豊年。庚辰神鑰捍滔天。桐栢支祈古語傳。五月寒風苗不槁。歲君陰隲最斯年。</text>
<title>與閔重習 泳學 懸燈夜話</title>,<text>萬事由來色卽空。白頭何似少年紅。竆廬枯落知無及。好着脊梁几案中。</text>
<title>中表契夜會。與內從弟景和 譍愚，景悅 謇愚 聯句。十月之望也。</title>,<text>六旬歲月逝如波。明。 朋酒慇懃興未賒。善。 可愛山中餘故事。和。 蘭亭洛社較如何。悅。○右契會風流赤壁舊維新。善。 十月匏樽煖似春。和。 此會百年難再得。悅。 團欒况是意中人。游。○右憶赤壁</text>
<title>石隅小酌</title>,<text>大界三千濶。浮生七十稀。榮期貧亦樂。子夏義能肥。我已成枯落。君何未奮飛。江干千仞壁。共拂薜蘿衣。</text>
<title>次定窩宋雲瑞 岐洙 留別韻</title>,<text>萍鄕共卜築。十載往還多。山近玄暉宅。谷深綺皓歌。永言蚷蛩以。遽爾參商何。俯瞰西湖水。鬚眉散百坡。</text>
<title>次二止堂板上原韻</title>,<text>重翁杖屨地。亶合講春秋。黑齒窺諸夏。丹心擎不周。蕭騷蓐收節。活潑舞雩遊。百世淸芬在。古堂俯石洲。</text>
<title>次宋相國 近洙 保晩齋原韻</title>,<text>霽潦審行止。氷淵戒履臨。望惟山斗重。憂與漆嫠深。且愛秋香晩。何愁鬢雪侵。丁寧直字訣。夙夜銘于心。</text>
<title>次宋相國二止堂講會韻</title>,<text>古堂扁二止。吾道倍光明。獨抱春秋義。永垂宇宙名。相公尋往躅。博士誨諸生。席末坐如褎。愧余忝老成。</text>
<title>又次宋淵齋 秉璿 韵</title>,<text>此堂講此事。匪是爲聲名。瑤匣空餘韵。脂韋競絜楹。顔亭地不廢。韓舘行誰成。綠野相公在。四方觀我生。</text>
<title>菊夢黃 萬善 輓</title>,<text>盍簪牛渚夕。投轄斗陵春。一見心無吝。百篇語有神。癯容偃山澤。逸氣薄秋旻。夢斷西風急。黃花是後身。</text>
<title>次沈隱侯詩。留贈是廬。</title>,<text>神交凡幾歲。一見脗心期。泥濘阻歸轄。好雨亦知時。文字欣共賞。尊酒好相持。華山一片月。留照別後思。</text>
<title>用前韵。贈芝山主人成謙叟 益源。</title>,<text>鼎坐芝山下。此會豈前期。篔輔三秀語。回想少年時。言行宜相顧。敬義要夾持。重刱景華社。主人永孝思。</text>
<title>贈荷塘朴致五 煥奎</title>,<text>窈窕荷塘舍。羣賢會以文。丁丁歌伐木。藹藹賦停雲。步履遵繩墨。講規繹典墳。天然去雕飾。吾黨少如君。</text>
<title>次聞慶李華汝 奎用 韵</title>,<text>素性近於蚩。未曾學嫵媚。菑畬循土俗。花葉驗天時。皷罷昃離缶。感深篔壁詩。黃昏驚剝啄。燭影故遲遲。</text>
<title>謹次牧隱先生贈我先祖平度公韻。示李郞子中 性求。</title>,<text>我有乘龍客。門闌喜色濃。雍容儒者象。淳朴古人風。好學追程訓。請纓筮越功。妙年抱才器。斷斷質蒼穹。</text>
<title>會話白鶴洞。李生東植携酒而來。</title>,<text>有美悅雲子。肇玆鶴洞名。翩翩隨棹影。落落聽碁聲。宇內風塵暗。山中日月明。偶成眞率會。澹澹野人情。</text>
<title>冬至前夜。次朴錦石 準源 韻。</title>,<text>地底微陽今夜生。病夫牢落強寬情。身如枯木無萌蘖。心似孤燈謾滅明。三樂榮期堪帶索。五噫梁伯戀京城。晩年活計殘篇在。好對晴牎訂竪橫。</text>
<title>憶朴景深 來源</title>,<text>驊騮千里啓前程。妙歲高才孰與京。秦贅齊髡羞爾伍。愨風班筆沛吾行。隣比幸托駏蛩契。歲暮那堪雲樹情。舊業靑箱芬未沬。洛陽花鳥喜相迎。</text>
<title>寄人</title>,<text>玉貌亭亭暎藋扉。逢塲不覺倒裳衣。東方文史三冬足。北海扶搖六月飛。室入芝蘭惟爾在。逕開松菊與誰歸。靑山獨立囂塵外。分華前期願莫違。</text>
<title>重陽會石隅後麓。以塵世難逢開口笑菊花須揷滿頭歸分韻。</title>,<text>七十年來懶慢身。放情邱壑任天眞。三杯剩發靑霞氣。一扇遙遮紫陌塵。楓菊佳辰豈虛度。芝蘭密契幸同隣。翠微深處涵秋影。牧也淸詩宛隔晨。</text>
<title>示書社諸君</title>,<text>萬事無如副實情。試看婢織與奴耕。郇謨胡乃携筐哭。榮啓惟堪帶索行。附尾驥程非守分。沒泥龜跡好藏名。三杯濁酒發豪氣。聊與諸君送此生。</text>
<title>次友石感懷</title>,<text>暮年活計付無何。樽酒相將不厭多。忍使神州成左衽。恨無砥柱障頹波。義禽秦了蠻天去。瞎馬殷堪夜壑過。宇宙殘生生白髮。不妨嘯也又長歌。</text>
<title>立春。會話德池精舍。</title>,<text>迎春此夜酒杯寬。坐到深更燭淚殘。蘭室薰香消鄙吝。梅窓踈影葆淸寒。冥冥氛祲勦蠻域。肅肅威儀擁漢官。此意分明題鬱壘。年年家國幸同歡。</text>
<title>龍門講會。分韻得無字。寄李雲擧 海翼。</title>,<text>龍門是日士爭趨。講說洋洋動四隅。衣帶肅瞻涑水像。几巾遙質濂翁圖。江中霽月心同照。竹裡淸風氣欲蘇。此會衰年知不易。臨樽何用採文無。</text>
<title>甲申三月。與金季用 駿赫，李雲擧，李晦元 承根，任聖錫 晉鎬 往遊華陽洞。歸路分韻得靑字。</title>,<text>古壁華陽天可擎。澗流曲曲向滄溟。虞祠楚屋蠲芬苾。魯海夷山耀日星。塑像那堪腰膂動。棹歌還惜壑船停。願言吾黨攀遺躅。留取丹心照汗靑。</text>
<title>與宋枕泉，金溪雲 洛鉉 會話俗離山房。</title>,<text>鼎坐禪房眼拭靑。百年交契便忘形。披簑海印追冥谷。占麥岐陽候月星。溪上雲溶野心住。枕邊泉㶁醉眠醒。臨岐莫恨桑楡晩。鴻寶由來在古經。</text>
<title>地主申台善與邑中諸友醵飮孤鶴汀。余亦往會之。</title>,<text>維時朝野際升平。伐木歌成會友生。北陌南阡尋宿契。五風十雨喜新晴。雙鳧宛似雲中過。孤鶴應從夜半鳴。莫笑衰翁參席末。好將樽酒叙深情。</text>
<title>次金氏先志堂鄕飮酒禮韻</title>,<text>覺溪疑是古賢關。槐杏疎疎白日閒。雙㫌閭下欽祥覽。先志堂中誦孔顔。東榮幸見陔音奏。左海庶占陽氣還。使君又講藍田約。三代威儀盡此間。</text>
<title>初冬。與宋枕泉，金監役 炳穆 會般若寺。</title>,<text>三夜禪房秉燭遊。華山爽氣似高秋。盖傾藍友揩靑眼。枕對泉翁暎白頭。一片心香谷蘭襲。百年世事水萍浮。崢嶸雪色牽豪興。小棹飄然下剡州。</text>
<title>次贈曺子和 鶴永</title>,<text>逐臭海邊渾忘歸。遠朋無乃倒威儀。五噫誰復賡梁伯。三樂吾惟倣啓期。傖客自甘天所放。明庭還誤野無遺。嬙姸嫫醜換眞面。一賦閑情亦爾疵。</text>
<title>中表契夜會。聯句。二首</title>,<text>一氣淡然入細微。明。 室生虛白靜關扉。善。 滿江雪色行人少。和。 繞屋栢陰宿鳥歸。悅。 琴酒一床成趣味。明。 圖書半壁照光輝。善。 寒燈挑盡淸無寐。和。 歲暮徘徊更攬衣。悅。寂寞山齋萬念休。善。 半生偃息淡無愁。和。 眞工可勉歐陽夜。悅。 牡志寧愁宋玉秋。遊。 親戚百年情話爛。善。 詩文一篇刺香留。和。 空堂躄蹩非吾樂。悅。 歌罷遠遊俯九州。游。</text>
<title>鴈宕秋日。與朴陸史星老 來朝 共次雲谷雜詠。三首</title>,<text>一抹靑霞氣。隱隱繞黃嶺。踈襟脫畦畛。淸詞抱雋永。三載重盍簪。誰識我心耿。莊惠濠上樂。千載又今夕。悠然兩忘機。此意渺何極。一杯助豪興。渾忘石逕黑。白髮兩相對。蕭蕭鏡裏秋。澹然忘世事。何勞大白浮。奇文與疑義。聊爾共消憂。</text>
<title>與東村金護軍 惟習 對酌共吟 二首</title>,<text>東村九耋翁。蕭灑出風塵。白髮兩相對。不是傾盖新。晨夕會樽酒。俱是素心人。我無劉伶飮。且無白也詩。坳堂芥爲舟。滋味各自知。閒中日月長。不須羡安期。</text>
<title>悼詩</title>,<text>誰將恩愛刃。割此衰老膓。藹藹芳蘭茁。忽爾隕風霜。如痴又如狂。頹然臥一床。空谷無剝啄。轉輾暗自傷。縱知悲不幾。門戶奈荒凉。親無期功近。書廢善和藏。文獻邈難繼。蒸甞誰與將。惟有戀戀情。稚孤弄我傍。藐承六世宗。昭爲一線陽。韓湘禀奇骨。宛對十二郞。碩果不食理。留待後祿長。</text>
<title>次黃秋浦海上詩 二首</title>,<text>寸鐵百鍊剛。其勇奪萬夫。刀鋸與衽席。奚避又奚趨。忠信孚蠻貊。幸保千金驅。圃翁命不辱。堤上心靡渝。嗚呼鵄述娘。胡爲乎望夫。國喜鴒羽返。臣甘虎穴趍。千剮萬刃上。植立七尺軀。武昌一片石。與爾共不渝。</text>
<title>六臣墓 偶閱山雲詩軸。喜其辭旨幽邃。拈次數篇。示雲擧朮和。</title>,<text>火起金川門。衣襮何鮮明。方鐵蹈白刃。英風凜如生。海東千百歲。六子又世名。</text>
<title>次夢金剛</title>,<text>山雲夢金剛。詩語驚俗士。眼窄鴨水界。無地聘尺駬。仙境海日高。慰心勝書史。愧我蟄空堂。未與尙禽齒。灝氣毓鏡浦。卓立栗谷氏。遺篇啓後生。披雲見天 缺。</text>
<title>次庭花</title>,<text>漆園齊彭殤。葱嶺眩空色。大言還無當。信爲物所役。靡靡趨幻界。茫茫曠安宅。吾道貴中正。屹如砥柱石。太阿决浮雲。塞外遁六騾。春容晦木根。萬古長婆娑。</text>
<title>次周遊 二首</title>,<text>幽人在空谷。靑鬂已紛白。混竅爲誰。畏壘爲誰闢。不知蹩陋。自謂保天眞。縱橫滿架書。無乃芻狗陳。丈夫懸弧初。四海攬風土。齊魯觀馬遷。吳楚縱杜甫。遠遊踵環轍。尼晦式相猶。老矣吾無奈。長嘯以寫憂。古有林居子。虛室淡生白。仙鄕在房闥。玄關任闔闢。問君何能爾。要在養性眞。反躬艮其背。片田無荒陳。癡人信遊騎。往往迷厥土。在越爲文身。在宋爲章甫。大道不遠人。何用謾夷猶。塊處陋巷內。樂而忘其憂。</text>
<title>用文文山雙廟歌韻。哀韓掌令浩運。二首</title>,<text>人生會一死。死義又何妨。利害奪天畀。剛鐵化柔膓。念昔西亂初。孰保姓名香。嘉山差強意。諸虞亦峭剛。靡然抱鼠首。節鎭多逋亡。偉哉韓掌令。烈烈做一塲。凶賊起同壃。耻深腥混芳。隻手犯萬刃。談鋒射秋陽。初無死綏責。其義浩莫量。西關久擯落。國典得無妨。千年箕子壤。遺澤浹人腸。七士戴明社。俠骨死猶香。遯菴變蹶張。學惟用心剛。不幸禧景亂。闔境胥淪亡。藐爾韓忠毅。躬蹈湯火塲。誓雪隴西耻。百世庶流芳。薰蕕豈同器。葵藿獨傾陽。人物無遐邇。銓政盍商量。</text>
<title>覽居昌五愼祠碑文。又次雙廟歌。碑文見剛齋集。</title>,<text>吏胥鑿利竇。國計大有妨。彜性泯不得。初非別肺腸。邦運屬全盛。往往播淸香。可行勳無敵。興道節亦剛。逆亮倡嶠南。大家半淪亡。奇哉五愼掾。義聲聳一塲。隨機據咽喉。協心保芬芳。煌煌蒙恩褒。祠在居昌陽。嗟爾刀筆輩。此事可思量。</text>
<title>閱全龜城實記。又次前韻。全公名尙毅。系出天安。居在光州。事見尤庵語錄。卽朴遯齋光一所記也。近年其後裔刊行實記。奇徵士正鎭，張斯文憲周作跋文。而神道碑洪梅山直弼撰。</title>,<text>金南遽自焚。差後義何妨。哀哀擲鴻毛。仡仡勵鐵膓。兀然百祥樓。俠骨竟生香。郤縠敦詩書。早年立心剛。諸沬現異夢。毅魄尙不亡。名漏芸臺編。祠遲瑞石塲。尤翁闡實蹟。幸今挹遺芳。豪勇藏萬甲。忠烈傾太陽。三帥同一軆。不待細思量。</text>
<title>讀蘖溪李 恒老 疏本。次陶靖節始爲參軍經曲阿韻。</title>,<text>偉哉蘖溪叟。八旬嗜古書。章甫公西在。閨門王凝如。宅近淵翁墟。囂塵渺城衢。橫遭鄭浹招。擧止何淸踈。潛光竟自露。臺端寵命紓。洋亂赴馹召。鑿鑿策有餘。去邠非常經。北辰所其居。土木籍聚斂。民生奈喁魚。風浪幸少息。鑿枘輒相拘。瀝懇尊周義。翛然返舊廬。</text>
<title>覽魏玉果行狀有感。次陶詩。魏公長興人。行狀見剛齋集。名伯圭。</title>,<text>漢中張禮羅。蒲輪競來去。王良與嚴陵。往往異歸趣。苟無隱求志。彼哉何足擧。湖南有魏子。所願學伊傅。寰瀛八壯圖。玉屛啓正路。政弦自弛張。古琴疇回顧。傴僂七旬日。宸鑑攬聲譽。詣闕呈琅函。出監百里務。老驥足難展。猶能坦履素。遺篇盈百𢎥。來世庶可悟。環視林下士。鮮爲民國慮。㫌招縱勤摯。厥施竟難著。</text>
<title>次陶詩荊卿篇</title>,<text>誓心蹈東海。魯連耻事嬴。臥起持節旄。北窖有蘇卿。丹忱日星如。煌煌照上京。蕞爾我東土。此義古已行。箕聖避周疆。浿水淸吾纓。圃翁戴洪武。卓爲百世英。慘憺丙丁歲。北風動陰聲。冠屨遽翻覆。丈夫寧苟生。烈烈洪吳尹。腔血使人驚。峽藏桐老跡。瀋留淸爺名。壯氣橫千仞。義不屈龍庭。民俗免左衽。邦運鞏金城。逖矣關之西。七士又何營。航海要挾攻。機泄竟無成。尙友千載上。凜凜同一情。</text>
<title>次陶詩桃源韻</title>,<text>士有高尙志。不獨爲避世。漢宋休明運。嚴陳亦遐逝。戶庭無塵雜。潔身異自廢。簞瓢我所樂。漁樵我所憩。東方多逸士。惜不市才藝。着鞭玄妙關。花潭駕利稅。聽松玩昭曠。黃兎任羣吠。鈴響和劒銘。南冥刱新製。成門號隱放。超然各自詣。土亭跡愈奇。牛山言甚厲。磻溪經世策。編錄俟千載。雪岳一何高。淵翁養靈慧。吁嗟諸君子。標格逈塵界。或探萬化源。或去六根蔽。世道有升降。吾心無內外。願言回頹俗。高擧尋古契。</text>
<title>次李太白古風首篇</title>,<text>崔仙入伽倻。桂花久荒陳。梵唄供茶飯。刁斗閙荊榛。牧老倡麗季。駸駸溯先秦。衣鉢資北學。橫竪講同人。春卿在前塵。糠粃蕩無垠。漢都倍休明。羣蒙免昏淪。佔畢作宗師。騷壇蘊席珍。兀兀簡易堂。奇崛兼淸眞。玄翁駕文豹。月爺騰瑞鱗。新豊又獨步。長庚繞秋旻。澤筆簡而法。寶鑑垂千春。大匠今誰在。雍畤盖云麟。</text>
<title>商山道中。謾次陶詩諸篇。五首</title>,<text>有美人如玉。居在華山陰。蘿月隔囂塵。松籟爽幽襟。何用千日睡。委懷在書琴。我昔傾盖初。兩心歡如今。天然去邊幅。古意令人欽。盈盈一壺酒。勸客手自斟。慷慨闢邪篇。世外少知音。不見今幾月。時盍夢裡簪。行行携杖至。仙厖吠雲深。右憶華陰沈友宜默世道日澆喪。邈然古意疎。塵滿鄴侯架。草沒子雲廬。人之能爲人。何曾在詩書。六根汩天機。馳騖八荒車。夫君宅商顔。芝根味如蔬。不問山外事。日與几案俱。湛樂棣華篇。斑爛彩服圖。俛焉守庭訓。籯金儘不如。右憶浦亭成友錫中昔我十二郞。與子接隣曲。觸目感涕生。那忍暫住足。騷壇建旗皷。老將判一局。幸使村秀子。幽室秉孤燭。此亦強人意。夜話到天旭。右宿鳳尾金錫老家晨起靑邑店。丹霞暎山曲。平疇亘十里。居人生理足。可喜伊山子。首面占一局。臨溪濯長纓。對丌整孤燭。娓娓悅情話。我心煥如旭。右歷入晩湖李從警愚家三山古福地。碩人卜其宅。洞裏石門開。沆瀣吸晨夕。我有平生約。何日遂玆役。德操速龐黍。若谷弊韓席。脫略去畦畛。心期在古昔。亂以陶令詩。奇賞又疑析。右憶文岩任友海準</text>
<title>無題</title>,<text>士多終南捷。人鮮元祐完。眼前須行樂。紈袴勝儒冠。嗟爾山澤癯。何事老商顔。三逕轍無迹。四時門常關。子雲賦逐貧。辛苦非一端。師襄去已久。古調爲誰彈。風霜萃幽竹。雲霄渺孤鸞。一杯太和湯。渙然釋氷寒。</text>
<title>次老杜贈韋八處士。寄文巖任友。</title>,<text>市塗橫今古。利在龍斷商。朱門炙熏熱。金穴艶晶光。夤緣廣交際。自謂是老蒼。藐爾一散人。黧面又枯腸。窮巷隔深轍。終日守空堂。渺茫魚鴈字。參差麋鹿行。夫何任公子。逐臭海一方。煦我以春風。飮我以仙漿。提示邯鄲枕。萬事覺黃粱。陋賁類行潦。還庸愧濫觴。俗離乃仙境。山高水亦長。願言分華半。遙謝世塵茫。</text>
<title>次前韻。呈蘇亭李章汝 周冕。</title>,<text>世情惡衰歇。邈若隔參商。匠石避櫟社。魚目愧夜光。原憲貧不病。此言還渺蒼。面目猶生憎。况復許心腸。嗟予住空谷。兀然一草堂。野人無剝啄。村秀少尋行。異哉樂窩翁。高義疇可方。契活死生際。甔石又壺漿。靈輒免翳桑。奚啻飽膏粱。抉石柳州穽。水泛蘭亭觴。由來四十年。眷愛一何長。陰厓逢鄒律。春色舒迷茫。</text>
<title>追憶宋龍宮技彥。次陶詩經曲阿韻。</title>,<text>休休長者像。嘉言愜古書。爽氣西山近。汪波千頃如。聲色與臭味。朝服坐泥衢。淵明趨彭衙。暫與田園踈。誰知旬月間。㫌紼遽相紆。坐念平生契。泫然涕有餘。惟公先楸下。偶爾卜陋居。縱慚十駕駑。幸隨一隊魚。談笑數十載。少無形迹拘。虛拋武陵約。悵望西州廬。</text>
<title>用前韻。憶鳳城李友汝喬 世淵。</title>,<text>我有平生友。篋藏一束書。寒暄是餘事。切磨問何如。瘦不願粱肉。幽不願雲衢。縱慚葮依玉。襟期幸不疎。鏡湖明月室。樽酒始相紆。秩秩整架籤。翛然樂有餘。被服河間業。傳經中壘居。天潢啓大方。謏學愧蠧魚。丹臺屹千仞。飛鳳疇能拘。氷雪厲遼帽。風雨蔽汾廬。</text>
<title>復用前韻。憶李甑山而徵 獻夏。</title>,<text>都城聲利塲。閉門對古書。偉哉輔漢卿。千載宛相如。七旬四壁立。一麾向西衢。形容豈潦倒。本色自淸疎。昔年沃庠東。邂逅交情紆。語認寒暄際。識透斷爛餘。坎中藏機括。昭曠乃我居。翛然淸風箑。伴來雙鯉魚。珍重遜志稿。四癡還不拘。願憑千里駕。一造嵇康廬。</text>
<title>宿沃川校洞。次陶詩。</title>,<text>窈窕沃庠東。榴室向陽開。奕射共淸興。管絃暢鬱懷。風流雖言美。無乃儒道乖。王孫歌招隱。叢桂是寒棲。泮上折蓮花。亭亭不染泥。有斐芝老宅。古範宜克諧。城市塵多囂。津梁路易迷。脩駕啓萬里。何用謾迂回。</text>
<title>次李太白紫極宮韻 並小序</title>,<text>太白原詩。有四十九年非。一往不可復之語。故自東坡以及我東諸先輩。步此韵者。皆在於恰滿是年。而但尤庵於六十九歲。酬和谷雲金公。仍托之曰。已過四十九者。追後爲之。則其不及者如文谷父子。亦當爲之云云。今余比諸太白差過十年。而謹依尤翁故事。信筆攀和。且以篇數象其年齒。聊作四十九首。寫懷而已。詩云乎哉。箕聖闢靑㙨。八條輝汗竹。三韓鼎峙後。千載塵一掬。偉哉圃隱節。鵠嶺松也獨。漢都瑞日明。喚醒昏夜宿。道峯莘耒罷。陶山說卜築。栗翁輯聖學。煥然墜緖復。陰風自北來。冠屨遽翻覆。賴有華陽子。麟經講之熟。右東方道統隱屛黃山院。倣古滄洲竹。瑤琴藏寶匣。千載餘韻掬。靜退運開先。栗尤傳宗獨。牛沙兩溪老。爛漫同歸宿。炳如五星聚。道東斯可卜。有若漏十哲。後來盍追復。春廬萬化暢。農岡一蕢覆。禀質瀅無瑕。踐履精且熟。右儒賢書院孝陵學甘盤。微意寓墨竹。風雪幻桑海。孤臣淚盈掬。申生吊爲誰。屈子醒惟獨。沈冥以自靖。一念耿寤宿。早年已色擧。冥鴻宛龜卜。資禀鍾神異。學力勉克復。曾傳拓基址。羲繇玩翻覆。天地二人詩。坦然門路熟。右河西乂嚚準大舜。廉頑慕孤竹。潭門衆芳在。采采盈兩掬。生三事一義。當世公惟獨。囊封瀝萬言。幾度齋戒宿。輕重楚鼎却。安危漢器卜。正値休明運。忍使城隍復。錦山何崔嵬。萬古長不覆。獜史日星炳。朱書茶飯熟。右重峰雙垂歲寒操。嶺松視園竹。薰香遠蕕臭。難容一手掬。吾道同而異。疇具隻眼獨。朱陸判邪正。夷惠爛歸宿。吁嗟近世學。田地各自卜。人物與聖凡。齗齗競往復。仁智互有見。大軆豈顚覆。澹然無爭氣。義理始精熟。右湖洛偏性賦杞柳。美質揉山竹。雍州好水土。變態誠難掬。姬氏郁乎文。嬴家兀然獨。千載鷄林墟。往躅如隔宿。噦噦祥鳳翥。炯炯神龜卜。理窟跡相尋。精一與克復。南風忽不競。蠻蜀胥顚覆。拋却甜桃樹。摘盡醋梨熟。右嶠南黔潭藹芝蘭。巴串挺松竹。艮上奉衣鉢。心法尙可掬。湖學於斯盛。吾黨免孤獨。邢七何狼貝。始緣私怨宿。名行混儒墨。詛盟等祝卜。膠守黑地敬。陽意渺難復。章蔡激餘波。桑海幾翻覆。邪正間不髮。辨明要精熟。右酉峰異言何喧豗。萬吹生比竹。明鏡照邪魔。情狀尙可掬。子瞻打敬字。晏然肆幽獨。陸門䀋鯗發。暮向葱嶺宿。淸談基陸沈。前鑑儘龜卜。姚江及覃溪。又何迷不復。矧爾瑪竇種。八極共傾覆。經正斯無慝。鄒書講宜熟。右近世異端今人喜巧證。幽探古編竹。汲冢與齊東。爛漫盈一掬。乃曰紫陽箋。所見猶偏獨。肆然呵佛祖。惟我是老宿。圖書豈聖則。怳惚近巫卜。孔壁乃贋本。誰云古書復。節節背前訓。天翻又地覆。白日爀東隅。癡漢睡正熟。右時人雜學浩氣塞宇宙。勁節邁松竹。麟史王春揭。貂裘天香掬。百川廻狂瀾。亭亭一柱獨。寒生奸謏骨。夢覺昏蒙宿。千載紫陽門。展我家計卜。遺書積萬軸。末學憚繹復。渺若雲雨騰。凜如山岳覆。且倣節酌編。大旨要精熟。右尤菴文集東史多闕文。彷彿汲冢竹。汕水蕩無源。神市渺難掬。檀君厭千歲。山阿立表獨。弁辰等槐安。一塲春夢宿。嬴椎滄海來。宋陵雲頭卜。花卽問何求。永述迷不復。天荒久未破。雲翻又雨覆。爛報姑束閣。實蹟且講熟。右東史浿上來白馬。淸風比孤竹。殷墟歌麥秀。千載淚盈掬。罔僕以自靖。我心不愧獨。若受姬家封。晩節靡歸宿。觸物感代謝。所以別界卜。左海局自判。東洛轍豈復。日月有晦明。天地無翻覆。龜疇傳大法。隨時處宜熟。右箕子下同召伯憩甘棠。衛武猗綠竹。千年箕子壤。古跡尙可掬。井地殷畝七。廟貌魯殿獨。八條耀日星。長夜破昏宿。柳京萃佳氣。邦畿于是卜。誕闢檀君墟。逈異陶穴復。大同淸且廣。太白屹不覆。允矣石潭子。記實甚精熟。長江繚潢洛。峻嶺橫鳥竹。中有君子國。淳風難可掬。齒餠象揖遜。會蘇慰惸獨。峙鼎竟歸一。人物萃名宿。堤上蹈鼎鑊。廋信協夢卜。薛崔愛文術。微陽地中復。萬里恪侯度。邦基免顚覆。海寺藏笁經。惜哉稊稗熟。右新羅下仝羅俗尙誕蹟。縱橫載編竹。金櫝鷄則唱。鵲船卵可掬。部長亦天降。靈異千載獨。願作指瑕篇。提醒夢囈宿。是時笁敎盛。幻語雜巫卜。空桑與剖腋。風輪往又復。色相現怳惚。盲聾錯翻覆。形氣化化理。試玩濂圖熟。深山衛藜藿。大冬挺松竹。隋唐邈高麗。若將一手掬。季梁尙在隨。勁悍天下獨。薩水塡百萬。巧如弋射宿。安市落玄花。楚月協晉卜。浪死是誰曲。踣碑又誰復。壯哉乙與梁。一木支廈覆。今世少良將。往跡疇講熟。右高句麗唐兵躙百濟。其勢如破竹。殘鱗江龍逝。落影巖花掬。哀哉義慈王。兀若商紂獨。成忠言無賴。興首怨何宿。萬蝦樹上集。爻象已可卜。階伯奮隻臂。誓欲山河復。衆寡竟難敵。一朝剪焉覆。往轍尙不戒。千載睡正熟。右百濟梵牌墜雨花。虜旗揭竿竹。鵠嶺五百年。淆塵盈一掬。有誰支廈才。靈光存巋獨。煕邯及冲礪。將壇嚄唶宿。勺郊捷三皷。藐視末之卜。崔安闢庠塾。駸駸儒術復。牧隱炳文藻。益齋鎭傾覆。圃翁最傑特。學精又義熟。右高麗左海多名勝。立立如叢竹。試作臥遊圖。難以一筆掬。白頭山爲宗。屹若天柱獨。楓山衆香開。鐵嶺白雲宿。箕都最明麗。重重千祀卜。石潭正氣萃。白岳瑞運復。兩白亘俗離。人物錯碁覆。瀛洲環智異。往往蟠桃熟。右海東名區欲數金剛勝。且罄南山竹。皆骨雪也似。衆香春可掬。笁經萬二峰。海上此惟獨。華人願一見。永郞留三宿。樓船訪蓬萊。不必他界卜。灝氣千年中。遊屐幾往復。栗詩與松曲。歷歷可按覆。愧我蹩者。琪花夢未熟。右金剛山千載紅羅障。昭回汗靑竹。白蓮魔何在。癡㺚淚難掬。漠然風沙去。功豈神禹獨。皇孫避燕啄。蒼黃桑下宿。忠藎胥鼎鑊。遺逸混醫卜。弘治幸少康。歲元涒灘復。東林屹書社。力支大廈覆。彼哉陳王輩。稊稗謾先熟。右皇明建文遜于荒。九疑翳班竹。鬱攸空自騰。邋遢渺難掬。魂非望帝化。勢異商紂獨。孤臣負覊絏。夜行或晝宿。錫杖卌載廻。禁中往事卜。蘭臺摭野錄。縱橫又反履。弇牧號博識。一筆舊案覆。春秋亦傳疑。刪補要審熟。右建文文學擬昌黎。節行企孤竹。明庭奉天對。芝露盈兩掬。郁哉建文朝。際遇千載獨。武丁咨啓沃。正叔講齊宿。胸襟包六官。燭照又龜卜。一洗金元陋。庶幾三代復。胡乃燕氛惡。宗社遽翻覆。鼎钁甘如飴。不待講義熟。右方正學孝儒南京有好官。斐如君子竹。澹澹波不動。藹藹春可掬。一部讀書錄。積工在謹獨。板蕩識大節。出處是歸宿。衋矣永樂朝。順逆不待卜。血甚玄武蹀。運非僵柳復。晏然擢金榜。五經掃地覆。狄梁與許衡。千載睡共熟。右薛敬軒瑄瓊州環瘴海。黃蘆與苦竹。丘公乃崛起。傑氣疇可掬。著述何贍富。良工苦心獨。朝端見羽儀。參差鸞鳳宿。朱編學禮探。賈策治安卜。鉞誅懷慶儒。大義麟經復。惟是岳秦辨。鑑衡誤翻覆。豫章亦寸朽。何似蒲柳熟。右邱瓊山濬莠田識嘉苗。榛塗見幽竹。姚江踵禪學。靡靡塵一掬。格致在良知。自謂得妙獨。偉哉羅整菴。紫陽是歸宿。長牋析正論。初晩不須卜。輪翼廢一難。博文乃克復。洪流縱澒洞。砥柱詎傾覆。飛鳳上千仞。行藏又純熟。右羅整庵欽順椒山與應山。挺立大冬竹。嵩賢似狐魅。情狀入一掬。奸猶章蔡小。罪豈恭顯獨。浮雲塞天衢。萬象長夜宿。朱汲抗直言。昭如蓍龜卜。夜半鬼叱嗟。雪中歌反復。祖宗好基業。不容鼠輦覆。忠憤死靡悔。熊魚辨之熟。右楊繼盛楊璉淸香葆谷蘭。勁節挺山竹。矯矯念臺翁。卷舒在一掬。名韁視弊屣。早年處幽獨。顧高遜宗盟。倪黃推耆宿。闖羯交陸梁。天運未可卜。袁涕添汍瀾。陸奏費反復。白日不照誠。大廈忽焉覆。一死猶餘事。學術素精熟。右劉念臺宗周明末似宋季。義烈凜松竹。崖海不盡淚。福廣又一掬。蘿石稼軒輩。中流砥柱獨。最是史閣部。朝端負望宿。慷慨斥嫚書。鑿鑿古鑑卜。勵兵白羊河。尺疏勉興復。左衽吾其免。半壁誰敢覆。天意竟莫廻。禁中睡正熟。右史可法水恠怕燃犀。山魅驚爆竹。唉哉嘔血臺。腥臭不敢掬。哈赤猾夏初。勍鋒天下獨。袁公運神機。雷炮地中宿。寧遠寂無人。營柵任爾卜。淸坐萬卷裏。鎭日資反覆。中天霹靂起。萬酋一時覆。恚膽竟自斃。算敵早已熟。右袁崇煥神皇造藩邦。洪恩耀帛竹。毅宗殉社稷。遺民淚盈掬。所以華陽廟。巋若靈光獨。一隅乾凈地。百年謹齋宿。虞祀曁楚屋。秩文怳龜卜。而况大報壇。宸心見陽復。雲霧縱晦塞。日月詎墜覆。上下各精禋。一軆講義熟。右萬東廟蜀廟依杉松。舜祠近斑竹。行潦與澗蘋。野老情可掬。萬曆再造恩。普天惟我獨。皇靈侑巴谷。洋洋如隔宿。回溯姚劉跡。不啻左契卜。朱文闡牲繫。杜詩資圭復。禁中壇又屹。擎天天不覆。疊享有何累。前輩講已熟。右同上借問大夫松。何似湘江竹。孤節千年在。浮榮一塵掬。東軺向燕雲。疇抱春秋獨。煦濡謂難忘。怨恨謂不宿。腥臊慕羊羶。侏離信龜卜。經術與文義。矻矻共往復。許衡眞我師。前轍豈後覆。淸都渺無際。鮑肆臭已熟。右東軺向燕春園耀桃李。冬嶺秀松竹。渭豈涇以濁。氷難炭並掬。夫何蕩窟人。喜同而惡獨。有德不必報。有怨不必宿。淑慝渾無關。平陂又奚卜。剛鐵繞指柔。窮泉渺陽復。萬事沒模棱。一心巧翻覆。餘波漲百年。世界骨董熟。右蕩平餘波演史非正史。竪兒戱葱竹。人情好神異。耽耽盈一掬。菽粟味還淡。芰棗嗜所獨。三國肇發軔。暮向水滸宿。彩雲闢空樓。好與芳隣卜。軒車眩朔南。羲象錯姤復。西周曁皇明。芸臺漸墜覆。誰將大爐𩏕。一切燒爛熟。右歷代演史晉人尙淸談。千載汚汗竹。佼佼鐵中錚。心跡猶可掬。敢言非湯武。玉山巋然獨。謝却僞主婚。白眼醉鄕宿。新亭涕淚壯。東山興替卜。中州縱陸沉。半壁幸陽復。苟能皭不滓。庶免轍相覆。後人懷永歎。祇應勸戒熟。以下寓言辢性采山薑。素心玩編竹。炯炯雲中月。可望不可掬。亭亭嶺上松。大冬靑也獨。洞陰多往躅。百年如隔宿。農翁隱巖栖。思老玉屛卜。淸風吹余襟。險道不遠復。琅函列四條。欲支大廈覆。君實辭樞密。晩節尤純熟。北風何慘烈。折盡南山竹。竹枝不復生。芝歌淚盈掬。淵泉保一脉。綿綿勢孤獨。驥或轅下局。鸞亦枳枝宿。童子歌石柱。興替以時卜。有美三怡集。羣蒙白圭復。漢蹕戒遼遠。魏篋任翻覆。最是半夜對。驚破醉夢熟。鳳飛千仞上。棲息惟梧竹。鷄鶋饗鍾皷。愁色正可掬。君子有苦節。非直物性獨。桑下海波翻。不願寄三宿。伯休賣市藥。君平設簾卜。土室與荒逕。一往不可復。鷦林枝自足。羊腸車易覆。大易消長理。玩賾要精熟。天寒翠袖薄。日暮倚脩竹。摘花不揷髮。採栢動盈掬。老杜此詩語。君子處幽獨。梅福市門寄。袁宏土室宿。坦然履幽貞。不疑又何卜。彼哉靑雲士。古道終難復。桔槹任俯仰。奕棋互翻覆。五糓雖零落。不願稊稗熟。止止齋爲艮。猗猗峰有竹。百年聯珠室。光彩尙可掬。金門謝斐英。東岡葆幽獨。寰海入長夜。四顧皆鼾宿。丕哉紫陽書。活計于是卜。門路庶不差。矻矻往而復。腰慚五斗折。跡怕前車覆。玉珮振淸響。遺編誦宜熟。允矣錦西丈。衆卉中蘭竹。淸風疇可挹。幽香疇可掬。山居七十年。兀與簡編獨。囂囂採古昔。惺惺警昏宿。家政鳧藻肥。世運龜蓍卜。目擊道已存。藹如春陽復。素履樂貞吉。冥戒顚覆。理窟析同異。識趣儘精熟。古調無人識。濮桑翳絲竹。陵麥何靑靑。含珠手可掬。有斐二南子。玉溪抱琴獨。珂馬紫陌遠。衣裳白雲宿。晴窓棐几上。至樂于是卜。澹然心無累。迷途不遠復。技謝虫篆陋。工懋山簣覆。聖門直字訣。世襲庭訓熟。世道日交喪。步盡百尺竹。惡木身可庇。盜泉手可掬。君爾我亦然。了無楚醒獨。聲色與臭味。食息又寤宿。最是牧猪戱。一切家計卜。濟濟簪纓座。梟盧迭往復。五經笆離置。萬事盆水覆。野人亦效嚬。長夜醉夢熟。壬戌民閙起。白巾擁槍竹。積怨在武斷。騰騰氣難掬。三南幾大家。孑若一夫獨。朝令仗太阿。火色少止宿。滄浪縱自取。世運從可卜。紀綱已渙散。名分疇回復。傍觀懲羹虀。慮深門戶覆。緬思桃源內。菽粟秋自熟。劉戈誓着鞭。鄧策名垂竹。壯氣橫六合。竗算盈兩掬。近日洋醜擾。憂豈宵旰獨。駸駸棟宇焚。燕雀於何宿。人力回天運。興替不待卜。哀痛興元詔。疆藩一時復。秋風悔心萌。漢轍非秦覆。我有郇模筐。野芹味方熟。朗誦逐貧賦。非絲又非竹。桂山薪莫採。玉田米難掬。丈夫志益堅。翛然遣窮獨。原憲元非病。茅容可寓宿。竢命以修身。平生已自卜。貯壺氷一片。對丌圭三復。計拙龜毛括。跡怕羊腸覆。滄洲奉明訓。只是認到熟。勝溪會勝友。其樂勝絲竹。霏霏屑不盡。拍拍春可掬。嗟我久索居。悄然感孤獨。偶値風雨夕。旅榻伴三宿。騷壇倡旗皷。佳氣又重卜。隱然月露中。一線陽氣復。麗澤資涵潤。停雲戒翻覆。願言各努力。歲暮金丹熟。東山生蘭玉。北亭峙梧竹。古家聲不墜。一門喜可掬。吾觀李氏宗。前人美罔獨。風采互競爽。藝業歸爛宿。泮荷文昌瑞。百年運可卜。願言實地踏。留待皓天復。峨峨九仞山。始自一簣覆。俛焉日征邁。詩禮聞已熟。</text>
<title>次晉陽來詩軸</title>,<text>感應在無心。昔哲喩風竹。湖嶺隔十舍。聲氣渺難掬。布鼓打不起。瑤琴唱惟獨。珍重郵筒字。契如平生宿。高密經禮硏。谷口畊稼卜。則藐大人巍。不忘皓天復。亭亭矗石樓。倒廻狂瀾覆。傾盖正何日。高風聞已熟。右酬芝窩鄭國喬奎元朱陸判薰蕕。夷惠擬松竹。鯫生唱下里。意趣尙可掬。湖洛心性辨。疇能得妙獨。仁智雖異見。大軆同歸宿。衣鉢連懷接。門墻洛閩卜。所嗟新學輦。往往迷不復。毛垢互吹洗。鑑衡或翻覆。願言息爭端。張銘講宜熟。右酬石嶠鄭周瑞麟元</text>
<title>偶有所感復次前韻</title>,<text>金石不朽文。炳如靑史竹。邵學安且成。氣象尙可掬。沙狀戒溢辭。心法在謹獨。彼哉紙鼻翁。一塲夢囈宿。功跨平淮度。名騰修文卜。畵出別人物。筆端任反復。閃閃戱迷藏。鑿鑿巧射覆。浩歌忠州石。昔人算之熟。</text>
<title>哀金漢集 基卓</title>,<text>幽香播谷蘭。美質揉山竹。迢迢千里笈。凄凉塵一掬。哀哉嬴博淚。何以慰惸獨。靑年昂昂氣。忍向脩夜宿。拍肩玉樓賀。奉袂修文卜。精爽竟何在。楚些且三復。缺</text>
<title>和呈朴陸史</title>,<text>放翁詠鐵衣。道隣却嫚書。腥塵澒洞裡。日星獨皦如。東方有一士。逸氣橫天衢。楣上揭陸史。千載契不疎。隱抱漆嫠歎。藐視靑紫紆。長嘯宇宙間。荒塗魯殿餘。鯫生托晩契。暇日訪高居。偉談驚河漢。謏學愧蠧魚。始知大方家。不與俗士拘。郵筒嗣好音。瓊琚耀山廬。</text>
<title>謹次朱詩。呈陸史。</title>,<text>菊垂老圃香。葮倚秋水淸。白髮兩相對。歡如竹馬情。閒愁春氷釋。世紛霜葉輕。鶴樓駕長風。翩翩欲遠征。屛齋琴韻古。槃臺澗流平。羊壁最崒兀。上支天柱傾。游筇渾忘機。猿鳥亦不驚。試問尙禽樂。何似沮溺耕。</text>
<title>同南鶴樵 璣漢，南雪筠 左漢 會話鴈宕精舍。</title>,<text>鴈宕有一士。平生抱孤淸。白日掩荊門。宇量諒非輕。樂與同心子。日邁又月征。偶爾成佳會。吾徒際泰平。鶴樵頎容立。雪筠囷膽傾。縱橫話今古。童觀胥相驚。願遂南隣卜。共事兎園耕。</text>
<title>與陸史，鶴樵歷宿朴竹史 震奎 書室。</title>,<text>衣草人三四。邂逅竹史宅。解袂龍菴路。懸燈黃溪夕。殷勤一壺酒。使我忘行役。亭亭泮上蓮。淸輝暎座席。季難又聯芳。行誼罕今昔。更有前期在。明春厥民析。</text>
<title>與鶴樵偕往商山浦亭。因共成景執，沈聖實登高賦詩。是日卽重陽。</title>,<text>四老會商山。幽興欲遄飛。圖書靜几案。烟霞鎖巖扉。世事兩相忘。何妨知我稀。黃花保晩節。白髮暎斜暉。良辰並二難。遊人澹忘歸。</text>
<title>端陽前日。會下素琴李君 寅宰 葬禮。歸路歷入止齋。拈次陶淵明飮酒韻。以瀉感懷。</title>,<text>西江風雨來。驚波蹴天喧。三千大封疆。藐如龜玆偏。如何素琴子。一朝臥靑山。麟經講無地。西門叩策還。斜日止齋下。此懷共誰言。</text>
<title>五月望日。講會于斗村止齋。</title>,<text>止齋知所止。齊會意中人。斂却湖海氣。蟄了龍蛇身。欵欵叙綢繆。其言藹如春。莫言一尊酒。庶結三生因。丌上行程曆。工夫各自親。</text>
<title>卄一日。更賦勉諸君。</title>,<text>良朋萃止齋。愧我一飯先。菲質葭倚玉。淺見管窺天。素心無邊幅。晨夕座榻連。昔年抱氷炭。今朝捲霧烟。曾傳衍大義。葵忱夢日邊。縱乏壽民策。幸逢大有年。有時挑豪興。披襟向前川。戱作蘭亭飮。匏盞小如錢。荷塘凈無塵。栢雲渺如仙。濯老創丙舍。餘蔭又斐然。願君各努力。平生服硯田。此日足可惜。莫學孝先眠。</text>
<title>八月十一夜。與栢雲李元長 秉善 共賦。</title>,<text>索居耆山隈。蓬心攘六鑿。今夕復何夕。衿期共灑落。鴻鴈賓遠浦。蛟龍吟幽壑。酒後發浩歌。千載宛如昨。名士爭市朝。大隱混畊作。寰海渺無津。淺深誰可酌。願卜南村隣。晨夕樂其樂。此地產九芝。高山正漠漠。</text>
<title>重陽登高。次陶靖節閒居韻。</title>,<text>大匀播萬彙。日出事還生。志士勵晩節。流俗逐浮名。重陽是何辰。菊花自分明。但保歲寒操。肯愁落木聲。屈餐與陶採。餘香亘千齡。酒中有竗理。不妨細細傾。耆山今日會。渾忘辱與榮。詩筒非俗事。杯盤見人情。翩翩上高臺。兩腋羽翰成。</text>
<title>自月串歸翌日。與諸君携酒與魚。出遊馬木浦。</title>,<text>人生貴適意。隨處任往還。子陵披羊裘。希夷臥雲關。我無適俗韻。素性愛靑山。蝸角付爭奪。鷦枝筮安閒。社中多耆老。晨夕好開顔。理屐石屛上。濯髮滄浪間。酒後發浩氣。古人尙可攀。</text>
<title>與芝舖金子能 在浩，金聖三小會於晩鳴溪上。</title>,<text>我非蒲博徒。又非風騷客。荒塗寡輪鞅。不嫌楚多石。心契喜坦率。澹無甘與苦。栗里靄停雲。香社來舊雨。豁然去毛皮。携手醉鄕裡。羲皇古淳俗。四時長在此。</text>
<title>又步前韻示從孫</title>,<text>老境萬念灰。在家常如客。爾爲累世宗。不啻拄廈石。如何適莾蒼。使我待之苦。旣無山路險。又非滯風雨。角弁好謔浪。坐在雲霧裡。縱違一日期。繆千始於此。</text>
<title>與里中三益出遊水曲</title>,<text>堯夫歷行窩。志和寄泛宅。達人無滯礙。隨處送晨夕。藐余局井觀。那能免役役。幸有同心子。往往與爭席。幽興寓山水。逸氣抗古昔。灧灧一壺酒。鄙吝怳消釋。</text>
<title>初伏。與諸君出遊顔冉里石壁下。</title>,<text>流光過隙駒。囂塵吹野馬。幽人愛靈境。止於止峰下。庚炎圍洪鑪。駕言我懷寫。邱壑路轉深。松杉影相亞。石壁御長風。韻致極瀟灑。羾如寒門濯。袂若洪厓把。良辰豈虛度。勝地亦難舍。歌非拊缶楊。行非穿屐謝。呼兒覔紙筆。書寄同遊者。</text>
<title>車南會話。謹次晦翁卜居韻。</title>,<text>桂樹叢生兮。千厓拂素秋。可愛鷦安栖。不願鶯出幽。平生學老農。活計在田疇。時採鹿門藥。或泛苕霅舟。素無適俗韵。隱居復何求。藜藿慣膓胃。敢爲肉食謀。幸有同心子。傾盖如白頭。芝宇葆靈根。石丈捍橫流。古栢雲冥濛。隨處逍遙遊。佇待皓天復。忘却杞人憂。達士戒放曠。後學勉藏修。隱几與揮戈。夏葛而冬裘。</text>
<title>雨中訪柏雲。拈次晦翁凌風亭韵。</title>,<text>偉哉柏雲子。素抱魁梧姿。黃岡窈而深。片心留在玆。我有累世好。重以脗襟期。鹵質任漫浪。雄辯攄神奇。一往又一來。不嫌路側陂。仙峯控綽約。耆湖住淸瀰。共濯孺子纓。且振太冲衣。雨中叩仙扃。眷眷不忍辭。主客渾相忘。德公遌馬徽。座中諸君子。此會永相思。</text>
<title>泛舟金臺。贈酒主人。</title>,<text>鷦鷯栖一枝。鼴鼠腹滿河。今日邾莒會。風味亦足多。屐開萬山疊。棹回數頃波。白髮帶紅潮。寧愁歲月跎。渺渺金臺上。遺躅問如何。里名偶冥會。遊人倍光華。奇哉金秀士。素性汚不阿。粤在舞象勺。破我門前羅。潦倒學究中。盛讌辦咄嗟。石蘭幸同臭。携手共攀蘿。</text>
<title>會話無懷里。次陶詩韵。</title>,<text>地旋李愿盤。水回武夷曲。囂塵杳千里。平生樂自足。暇日會黃冠。欵欵酒相屬。冷風奏笙瑟。皎月對燈燭。醉後無健筆。鯫生愧張旭。</text>
<title>二止堂講會</title>,<text>舟車行水陸。絺裘御暑寒。八荒正澒洞。祇切微禹歎。止堂今日會。遠抱非俗觀。相國愛晩節。博士廻狂瀾。揖讓鹿洞規。依然古調彈。環堵聳觀聽。胥皆中心歡。重翁杖屨地。餘韻尙未乾。古嵒平如砥。淸溪激不湍。巋然魯靈光。獨立白雲端。此處講此事。百軆從心官。楣上大老筆。文彩暎琅玕。朗誦遠遊歌。何畏羊腸難。</text>
<title>嘆前村失火</title>,<text>前村火色騰。燕雀亦啾喧。髫黃任炊爨。所以受禍偏。皤皤望七翁。悄然對前山。凡事須防微。庶幾天祿還。臨深與履薄。旨哉聖人言。</text>
<title>閔旱</title>,<text>望望雨惜乾。杲杲日麗天。范公進烏昧。憂在天下先。詩人詠雲漢。祠官遍山川。由來感應理。昭昭在眼前。鴃舌招魃虐。捷如置郵傳。丙子民塡壑。黑月難復圓。四郊多營壘。衆心日騷然。漢廷烹弘羊。庶卜大有年。</text>
<title>會話弓村槐亭</title>,<text>偶作浮遊客。筇屐遍西東。盤陀文嵒上。冥濛桂樹中。傖父匪偸閒。此鄕多淳風。交情畦畛豁。世事水雲空。弓村會九老。顔如少年紅。風流香山社。千載庶比隆。亭亭七槐林。上與霄漢通。村秀洗塵硯。少長一席同。颯颯雲烟起。秩秩飣餖豊。亂以樂貧調。明月與長終。</text>
<title>用前韻歎旱灾</title>,<text>濛濛雲自西。杲杲日出東。靑靑四野草。混入焦原中。朝霞又暮霞。天末起凉風。粤自丙子秋。萬民杼柚空。昨歲又未登。太倉罄腐紅。圭壁竟無賴。吾將罪豊隆。胡乃秉化權。不與下情通。狐鼠任跳踉。豺虎竟會同。神斧倘揮霍。時象庶亨豊。芸芸海隅蒼。永世天祿終。</text>
<title>和寄黃孟達 在三</title>,<text>朗詠孺子歌。濁流異淸漪。隱几與揮戈。取舍各一時。士有嘐嘐志。此語當題楣。偉哉穀城子。文學是天資。簦屩笑虞卿。稼圃陋樊遲。鎭日對几案。樂極不知疲。槖中七政策。彷彿三代儀。至訣探伊閩。淳風溯軒羲。幸蒙不我遐。一見脗心期。湛湛飮醇味。不待傾深巵。聞跫固見喜。逐臭恐匪宜。向來投瓊什。舂容富言辭。廉立乃夷叔。傳述是曾思。河漢渺難測。瞠然坐如癡。大雅久不作。白也歎吾衰。按伏箇矜字。上蔡儘自知。誠力懋櫽栝。苦節試險夷。戰戰而兢兢。庶免淵氷危。異言何喧豗。異類何奔馳。慕翁又染瑪。六籍委笆籬。嶠南多君子。誰能繫一絲。銘揭進行跲。退陶眞我師。憂樂互相嬗。天命復奚疑。信筆寫懷抱。吾非愛吟詩。</text>
<title>龍村李從景武 警愚 壽酌。仍設講會。分韻得盛字。</title>,<text>蓉江今日樂。儘是四美並。韋氏花樹會。點也風雩詠。灧灧介眉酒。拜獻堂上慶。和氣滿賓筵。飣餖腆而凈。匪直善養志。文學乃天性。城市謝囂塵。黃卷對賢聖。招邀會心人。往往共遊泳。龍門鍾淑氣。猗歟我文正。興言理餘韻。溪山尙輝映。此地講此事。古方磨古鏡。洋洋娛眺聽。勉勉愼言行。鹿䂓與藍約。正爾桐子命。願將鄒魯俗。踵武三代盛。</text>
<title>黃濟甫 萬善 來訪。詩以寄意故和之。</title>,<text>孤寄嵁巖中。逍遙過此生。土木共形骸。漁樵渾姓名。菊夢講宿契。耿耿寸心明。不嫌山扃邃。頻傳剝啄聲。牛斗拭靑眸。時余已殘齡。今焉二十載。慇懃胆相傾。墳典是活計。簪紱乃浮榮。白髮兩蕭蕭。那堪解携情。願言各努力。歲暮金丹成。</text>
<title>次陶詩。贈別曺子和。</title>,<text>兒女語剌剌。丈夫志休休。苟能祛六鑿。庶幾物外遊。有美人如玉。氣像異俗流。昂昂櫪上駒。泛泛水中鷗。玄關闢兩儀。縹箱呑九邱。弱齡喜遊學。擬與古人儔。年年欵弊廬。厚意何以酬。淵齋懋實語。拳拳服膺不。星山萃淑氣。往躅尙可求。</text>
<title>中伏。會文巖槐亭。</title>,<text>亭亭山上木。兀兀世外人。今日共邂逅。樂哉相知新。愛爾輪囷根。甘此寂寞濱。尊酒更相呼。三伏亦良辰。泠風開我襟。小溪濯我塵。盤石似房闥。坐起任屈伸。淡淡眞率會。漠漠泰初隣。回首望四方。巨壑縱瑞鱗。願使含生物。惠澤一時均。</text>
<title>與枕泉，溪雲會話升溪任進士 晉鎬 家。三夜聯枕。臨別以愛君希道泰憂國願年豊分韵。卽丙戌至月六日也。</title>,<text>鼎坐高升舍。欣副平生願。濁世見典刑。古家徵文獻。泉翁坦素履。雲丈利肥遯。鯫生附末契。敢不拜手頓。有味伐木詩。主人盛茶飯。抽尋鄴侯籤。亹亹共討論。金篦刮瞖瞙。秋月炯方寸。皓髮立如鶴。翛然胠塵坌。君應山澤癯。我慚麒麟楦。明年蓮社會。筋力更誰健。</text>
<title>龍門雅集</title>,<text>千載龍門石。風雨長不磨。大老維岳降。餘韻問如何。史遷與文中。彼哉不足多。大義秉陽秋。正學振頹波。平生勞仰止。今日聽遺歌。</text>
<title>用前韻。憶李靑陽 淵翼。</title>,<text>陶令賦歸來。千載名不磨。縱欲擸掇之。其如高尙何。揮戈與隱几。工業較孰多。良玉瑩無瑕。古井淡無波。於今見古人。聊以發浩歌。</text>
<title>贈浣隱李東植</title>,<text>矯矯李秀士。貧不事農桑。蠧篇有何味。褐玉自生光。蓽門圭竇中。結交皆老蒼。津津嗽六藝。浸浸潤肺腸。其子又嗜學。庶幾搆肯堂。龍斷與夏畦。疇敢爲輩行。回看世上人。倀倀迷向方。梟盧繞靑氊。腥酪換仙漿。白日好酣眠。枕邊熟黃梁。吁嗟浣隱子。獨自戒濫觴。蓮不淤泥染。草與書帶長。家住華山麓。白雲何渺茫。</text>
<title>敬次晦翁酬敬夫韻。贈荷塘。</title>,<text>彝性賦於天。厚德載以坤。西江波浪起。此義與誰論。山中若有人。目擊道已存。孝友是爲政。敬義是爲根。荷香滋淸遠。塘水有活源。君我已忘年。往來不憚煩。石确穿靑鞋。燭影導黃昏。豁然去畦畛。素心無吐呑。幸有靈犀照。豈被黃流渾。平仲久而敬。勉哉期相敦。</text>
<title>留宿廣坪吳致祚 永基 家。臨發口呼。</title>,<text>駕言過廣坪。少友邀我前。君如王弘誼。我慚淵明賢。尼東起精舍。豁然開醉眠。鶴樓來長風。鴈峯鎖翠烟。主翁善粧占。何須羡平泉。庭階峙鸞鵠。英才又妙年。對丌勉切磋。倚杖聽潺湲。臨別何所贈。符讀城南篇。</text>
<title>會靜養書齋。主人卽李啓夏。 拈次栗谷集小酌茅亭韻。</title>,<text>北陸日正長。中天月將滿。良辰難再得。吾行敢徐緩。偉哉靜養翁。素性不曾懶。圖書硏舊習。泉石恣淸玩。三盃通大道。疇與測長短。衆卉方華滋。還勝鶯花亂。白首始傾盖。情如竹馬欵。山亭會羣賢。盡日爵無算。古貌與古心。蘭臭而金斷。願言分華山。共作初平伴。</text>
<title>避暑陶村。次陶詩。</title>,<text>淸江漾微波。綠樹繞繁陰。正値夏熱苦。令人爽胸襟。偶成文字飮。胥和峨洋琴。陶村名不偶。緬憶古與今。河濱聖攸芋。柴桑世所欽。酒中有竗理。要在細細斟。此地多精彩。龍門聽遺音。千載岳降墟。多士整冠簪。願言勉交修。履薄而臨深。</text>
<title>浦洞書塾。贈金鶴老 頤壽。</title>,<text>崎嶇牛峙下。別有洞中天。澹齋儘奇偉。抗顔臨師筵。硏尋圖書裡。倘佯風月邊。賓主並二難。缺界樂事圓。偶成眞率會。山窓日如年。</text>
<title>次金稚修 秉吉 所步陶詩 二首</title>,<text>輪線千里翻。侏僸四時喧。遠人受一廛。王道正無偏。蓬蓽若有人。寥落對寒山。麟經久䵝昧。冢奴何時還。羣動競飛奔。桃李竟不言。濯谷有墨莊。百家共六經。素質染朱藍。畢竟告厥成。偉哉稽古力。無愧漢五更。餘韻尙未沫。宗黨掃門庭。古壁懸洪鍾。難以寸筳鳴。俛焉日孜孜。孔思與周情。君有劬書癖。寸尺皆自得。老夫抗顔日。敢曰解所惑。古人歎離索。易致蹊茅塞。子長遊江淮。橫渠講興國。肯似蹩子。塊然坐沈默。</text>
<title>初庚日。會話友梅書亭。次陶詩。</title>,<text>金火値錯行。運化不暫休。短短茅簷下。我心無天遊。最喜悅雲子。一葦抗濁流。片心照靈犀。宿契盟閒鷗。提挈一壺酒。携手上層邱。氷炭已渙釋。木石可與儔。野酌尙有巡。鄕飮詎無酬。箇中有妙理。諸君知也不。江湖是我樂。畎畝是我憂。竟日聽皷缶。此翁更何求。</text>
<title>次陶詩經曲阿</title>,<text>素性愛邱山。至樂寓琴書。吁嗟淵明心。千載尙皦如。荊璞異燕石。豈忍棄通衢。孤松與五柳。繞屋樹扶疎。我腰不可折。我轡不可紆。迷道不遠復。行藏綽有餘。綺甪商山隱。夷齊首陽居。世道付蠻觸。義理辨熊魚。自鷳在雲中。弋者何能拘。士有曠世感。吾亦愛吾廬。</text>
<title>與陸致信 用駿 避暑般若寺</title>,<text>吾年已荒耄。百事喜苟完。雀羅繞門巷。蜘蛛護衣冠。今夕是何夕。歡然開好顔。豈弟蘭谷子。辛勤越河關。淸風滿袖中。玉屑霏舌端。携手峨洋裏。古琴自成彈。良朋萃一席。丰彩暎鵠鸞。千年般若寺。嶺松保歲寒。</text>
<title>小酌後。次陶詩止酒韻。</title>,<text>人心有出入。人事有行止。萬吹雖不同。要在鞭近裡。願將酒德頌。質諸古君子。郊廟致精禋。賓射飾歡喜。名曰太和湯。宛如春風起。取樂酣叫中。彼哉何悖理。家國胥濡首。禍甚交征利。食無以噎廢。撙節而已矣。淸斯與濁斯。試看滄浪涘。秋江止酒詩。庶幾垂千祀。</text>
<title>七月初旬。登駕鶴樓。以板上東岳詩分韻。戊子</title>,<text>矮屋鏖盛暑。六鑿如相閧。涎乾河朔飮。風低寒門羾。鬂髮共鬅鬙。未做遊仙夢。奇哉駕鶴樓。翼然古樑棟。長江曲而彎。遠山環而拱。仙翎快於馬。雲間恣遊弄。老夫聊乘興。正値秋天烘。風欞爽氣生。胸襟灑氷凍。似聞緱嶺笙。宛吸君山瓮。道暍霑梅雨。行色詎倥偬。仍成眞率會。此日不虛送。邂逅雲齋翁。萊山下彩鳳。白頭始傾盖。豁然去昏懵。楣上匝題咏。東岳箭紅中。莫言黃溪僻。天開卅六洞。</text>
<title>七月旣望。坐友梅亭。謹次退溪晩步韻。</title>,<text>病骸不勝熱。衣襟散復整。歲運何迅速。金風動林影。翩翩兩腋輕。家在千仞嶺。幸際酷吏苦。寧愁廣文冷。吾黨有活計。硯田是臼井。山無一簣虧。軔開萬里逈。肅肅靈臺上。榛蕪敢相梗。莫作窮廬歎。平生保寧靜。</text>
<title>梅亭以古人已用三冬足年少今開萬卷餘分韵。贈八雋。吳永基，吳錫年，朴弘緖，朴濟謙，朴濟𨎩，宋祖憲，朴濟道，李喆煕。</title>,<text>窈窕友梅亭。八雋幸同硯。英氣耀靑春。古道照黃卷。卓爲後進秀。棣棣不可選。老夫興不淺。炯通心一片。所媿樗櫟朽。無計補襪線。鉛槧是餘事。大意要先見。溫公踏實地。子夏問素絢。道義與榮名。中心易交戰。處子守深閨。平生敢自衒。石火電光中。爐金礪百鍊。蜿蜿泥中龜。呴呴堂上燕。趣向有萬歧。人心似人面。秋風悵別離。聊以一言餞。</text>
<title>菊契日會荷塘精舍。以雅誦勝日賓友來琴觴共紓憂分韻。</title>,<text>君子資麗澤。大耋樂鼓缶。久厭塵臼窄。今朝始開口。宅近謝眺靑。序過龍山九。亭亭池上蓮。皭然不染垢。奇氣斂靑霞。眞性見醇酒。結交今幾年。平仲敬之久。幸成眞率契。齊會意中友。蒼葭交霜露。明月映梧柳。一般淸意味。世人知也否。</text>
<title>杜陵雅會</title>,<text>古人重交誼。汪汪淡如水。蔣詡開三逕。呂安駕千里。靈犀照一點。賓主儘兩美。我友蘇山子。超然遠城市。鄙夫唾如滓。大人亦藐視。華岳見秋準。所居得所止。寒泉溯家風。古壁千仞峙。鯫生托晩契。塵世見傑士。柴桑南村好。無乃吾與子。一往又一來。素心無彼此。般寺綠竹猗。鶴樓冷風起。今朝造軒屛。樽中泛綠蟻。昃日聽缶歌。誰知此心喜。歡來苦夕短。扶桑已朝晷。山中記古事。呼酒又覔紙。</text>
<title>和老杜幽人韻。示座中諸君。柳舜和，曺子和，李允卿來會。</title>,<text>士有嘐嘐志。千載誰與歸。綺甪鴻擧冥。夔契鳳來儀。我欲彈瑤琴。難逢古子期。老夫鞭不起。往往矢三遺。荒谷要栖遲。晏然心無疵。嘉賓自東南。文彩動硯池。嚶嚶鶯出谷。燦燦花生枝。華山十丈蓮。采采製裳衣。捷徑匪藏用。坐忘豈子微。願言相努力。篔簹秀靈芝。肯似夸毗子。泣歧而絲悲。</text>
<title>六月。同宋枕泉，黃是廬及諸生避暑般若寺。拈老杜回棹韻。</title>,<text>寥寥般若寺。宛在兜率天。嚴瀨環七里。莊櫟老千年。我心素淸凈。最愛此地偏。不嫌夏日苦。折簡邀諸賢。海印胥脫蓑。還勝訪戴船。德殷九九翁。業與箕裘綿。偉哉穀城子。神丹已九煎。鯫生附下風。坐對華山巓。願將歲寒操。勿爲柔道牽。丌上理學錄。古道諒昭然。心中有活畵。不待筆如椽。諸生亦從我。晨夕共於焉。拍拍太和湯。匪是事流連。且停驪駒曲。羲象玩山泉。</text>
<title>斗田菊契。次老杜韻。</title>,<text>少年樂新知。老人不忘舊。昂昂驥步展。兀兀鶴形瘦。今日幸團會。卜夜又卜晝。朗咏篔簹詩。胡爲志未就。巧言憎鸚鵡。逸居戒禽獸。宇內正澒洞。隻手敢拯救。俛焉日征邁。無若風雨驟。頂豈旋鐵輪。脚不穿石溜。燦燦東籬菊。卓爲霜下秀。一杯太和湯。不換三重酎。坐成金蘭契。馨香滿懷袖。</text>
<title>喜星山曺君來訪。共次退翁贈吳守盈韻。</title>,<text>寥寥雀羅門。窄窄蝸殼屋。風月是誰主。光陰自過客。辛勤星山子。來破苔痕碧。胸藏詩書富。面帶敷腴色。問君何所嗜。犖犖異流俗。爐開百鍊金。鼎包九煎藥。願將頂門針。渙然去痼疾。顧余已老洫。謾似匠園櫟。未堪陋巷瓢。敢畫長白粥。稛載還垂槖。無言可贈別。夷夏方澒洞。疇能講麟筆。浩氣苟善養。堊鼻可成斲。莫向燕雲去。四野多區脫。</text>
<title>車谷雅集</title>,<text>方以類聚物以羣。人生各有所安處。潑潑溪潭魚逐隊。藹藹林藪鳥相語。百年深契石蘭子。是日同訪車谷墅。主人善述箕裘業。丙舍遙臨赤江渚。冲淡襟抱酒飮醇。爽朗氣槩氷懷暑。古貌宛如山澤癯。兩腋翩翩欲遐擧。午飯戌羹眞率會。樽俎秩秩咸有序。山中猿鶴共逍遙。鼎裏龍虎互鍊煑。玖亭詩語幸起余。馬勃牛溲聊以叙。願言南村卜芳隣。遯世高標踵巢許。</text>
<title>洗硯日。寄示村中諸君。</title>,<text>芥子何以納須彌。蟪蛄胡不知春秋。窽見自誤井底坐。大眼無滯天外遊。百尺竿頭更進步。九層塔上又有樓。靑山一邑小如斗。白雲亭前可狎鷗。四隣程課桑麻長。一生蹤跡叢桂幽。荊南從古號天荒。弟子懶學不足憂。對案無心辨亥豕。出門惟思走馬牛。風雲月露尙未工。奚遑百家與九流。年年長夏只素餐。願以一言桑楡收。兀兀塵榻穿我膝。汩汩芸窓埋我頭。金丹消息在方寸。莫歎窮廬歲月悠。龍門曝腮是餘事。庶幾令名百世留。勤謹二字無限好。訓塾書中仔細求。</text>
<title>謹次淸陰先生贈吳晴川韻</title>,<text>攬轡范滂勵澄淸。開閤公孫萃豪英。這間獨有田舍翁。百尺樓外不回瞳。蕭然環堵闢衡宇。簞瓢猶難况釜庾。深山猿鶴共成伍。萬事人間各有數。往往跫音聽虛空。十里阡陌交西東。倐忽未鑿混沌天。聊以逍遙送殘年。塵緣杳杳蟬翼薄。歲色苒苒窓紗隔。社朋壺尊旨且溢。霽月中宵正不缺。素心俱是柴桑人。肥膚何似藐姑神。寒如孟郊瘦如島。逢塲不妨互傾倒。俚談劇處拍爾手。淳風起時獻君壽。鏘鏘玉佩鳴和鑾。飃飃羽翮凌廣寒。此身便作地上仙。眼底無關行路難。千載何須傳誰某。心若不朽德不朽。昔年我觀鄕飮禮。濟濟僎介敎孝弟。太和湯裡通大道。平生景仰在邵老。</text>
<title>贈李生 東植</title>,<text>浣架毛錐老。漁樵渾姓名。心藏混沌竅。耳絶調刁聲。聊爾酒中趣。澹然財上明。飜雲與覆雨。閱盡世人情。</text>
<title>己丑季夏。與商山諸君聯句。</title>,<text>君子資麗澤。宛如麻中蓬。芸。 百源仰邵子。九曲溯晦翁。吳錫年。 三省是聖訓。萬理在吾躬。弘緖。 生長鄒魯鄕。始覩絃誦風。吳錫南。 山徑茅塞開。昏衢燭影紅。吳濬永。 掃我雀羅門。抱爾焦尾桐。芸。 夾路松樹影。滿山桂花叢。年。 空谷聞跫喜。中宵掃榻逢。弘。 修身先學禮。憂國願年豊。南。 頂針去膏盲。冥行辨西東。濬。 款款手相握。脉脉意無窮。芸。 鵬宜早圖海。鶴豈久縶籠。年。 巖穴宮一畝。澗阿地數弓。弘。 誰知一蕢覆。終成九仞功。南。 理屐洛水上。摳衣華山中。濬。 昨夏八雋會。今夕五友同。芸。 寧爲泥中龜。肯射局外鴻。年。 羡君業勤篤。愧我腹虛空。弘。 居然卜一區。何須換三公。南。 古鏡磨復明。正路眼前通。濬。</text>
