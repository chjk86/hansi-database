<title>己丑歲除日書感</title>,<text>光陰不待又新春。枉用工夫愧古人。喫緊湯盤三字語。從今日日撿吾身。</text>
<title>宿草谷山庄曉吟 辛卯</title>,<text>睡起鷄聲在屋東。乾坤怳若一鴻濛。明無不照中天月。淸有能容滿壑風。物理經心皆是實。胷襟徹底卽非空。蕭然斂膝開書案。却喚山童點火紅。</text>
<title>畿甸山河 乙未</title>,<text>冀都形埶較無。天地醞精鬼護呵。列峀來朝尊北岳。衆流奔合濬南河。周遭百二重關險。奠頓蒼黎一氣和。固國非佗惟在德。古來天塹誤人多。</text>
<title>西江漕泊</title>,<text>煙波漲綠遠連天。日暖風和穩汎船。千里運漕三月後。四方來楫一江邊。漢倉奚取常平法。夏賦惟分上下田。箇箇盤中辛苦粒。宜將此意萬家傳。</text>
<title>盤松送客</title>,<text>盤松池水綠如苔。曉日城頭祖帳開。征馬蕭蕭催上道。離人脉脉懶斟盃。驛南消息梅難寄。塞北音書鴈不來。想到此時腸欲斷。更攀征袂暫徘徊。</text>
<title>高賚予 命傅 家蘺間。有竹菊。覔詩走呈。</title>,<text>君家雙節在東蘺。翠竹叢間菊亦宜。正好風霜搖落夜。一庭寒月又如期。</text>
<title>成天祥 起寅 以古詩求和</title>,<text>端居人事絶。不覺光陰徂。開戶見終南。雪裏淸且癯。美人在咫尺。相思顔色枯。蹉跎且莫歎。終軍曾棄繻。</text>
<title>對置梅竹二盆</title>,<text>寒梅瘦竹兩相親。藏得乾坤別㨾春。待到雪晴明月夜。更看標格十分眞。</text>
<title>峽村詠所見</title>,<text>地別桃源裏。民疑太古中。石田生理足。茅屋婦兒同。客至盆醪白。天寒爐火紅。芬華憎末俗。此地見淳風。</text>
<title>次伴翠丈 李益華 遊江左諸勝地韻</title>,<text>登臨眼豁嶺中州。蘿外諸天到上頭。古殿禪花依杖落。小樓鍾響出林浮。山留鳳鳥來時號。巖帶周翁去後愁。僧道遊觀今正好。白雲紅樹一年秋。浮石寺玉立峯巒氣埶剛。古庵先得九秋凉。煙霞入骨人難俗。霜月侵毫勾亦光。孤鶴自眠一足立。老僧不語雙眉長。他時倘覔桃源路。先訪吾公伴宿堂。淸凉山靑山百轉水盤回。竹杖穿雲步步催。俄然路盡見仙境。十二淸凉當面開。入山吟生於天一稟輕淸。一酌令人耳眼明。何似源頭活潑水。自然心地不聾盲。聦明水一竅潛通地底開。雲收霧散見高臺。此間應有飛廉宅。噓得長風萬里來。風穴庵高絶頂俯天中。明月飛來影半籠。中夜老僧驚睡起。怳如身在水晶宮。滿月庵却被山靈未放回。小童臨發莫相催。林間宿霧驅難去。洞裏晴雲鎖不開。出洞時。雲霧不開。用入山吟韻。夫子生而吾道東。斯文正脉有誰同。淵源伊洛關閩大。德業泰山喬岳崇。從古巖軒遺杖在。至今雲影古臺空。當時未及承親炙。末學惟聞百世風。陶山志遂韓仇報。身爲王者師。鄕邦民有廟。芬苾物如儀。撫弄疑瑤笛。摩挲歎石碑。同堂儼三座。靈魄在於斯。太師廟樓壓湖心形勝多。登臨千載感懷加。麗王筆古留眞蹟。圃老詩淸見大家。江村歷歷漁樵舍。沙岸蕭蕭蘆荻花。日暮行人爭渡口。望中輕楫小如槎。暎湖樓萬古江山只麽靑。昔賢遺躅更芳馨。淸流百折縈襟帶。翠壁雙開列畫屛。後來俎豆儒宮儼。當日功勳簡冊形。最是淵源家學正。修翁詩禮早聞庭。屛山</text>
<title>寒夜卽事</title>,<text>喚婢除竈灰。責奴添薪木。寒堗漸生溫。久坐收膚粟。夜闌剪燈火。對案靜看冊。時聞風怒呼。捲雪𤗉間撲。羣陰塞天地。一陽動還縮。固知火有功。燧人惟爾極。寒民亦何限。短褐不掩肉。厨煙冷蕭條。凍餒多顚壑。念此心惻傷。終宵眠不得。何時遇陽春。氣和羣物育。</text>
<title>閱退溪集。有吉先生閭古詩感次。</title>,<text>烏山鬱崔巍。洛水流浩漫。中有鳳溪村。先生昔所盤。翠竹連塢直。黃花滿砌寒。於焉托心褱。蕭灑屋數間。鴻毛已自判。鶴書空頻頒。麗日照山門。周樂彌人寰。當時成兩美。玆事曠三韓。天命豈不識。臣節庶粗完。捐軀一時易。守志平生難。想來增感慨。注書曾微官。</text>
<title>往峽到葛坪口呼</title>,<text>峽中少佳處。盡日難開顔。行到葛坪口。仰看天柱山。</text>
<title>寄別金君會 光運 赴新昌三絶</title>,<text>新昌一縣小。太守偏親老。所以毛公心。張奉知不早。每恨龎士元。不治耒陽令。道無大小殊。武城絃歌盛。卧聞華旆動。孤負淸樽送。珍重奉板輿。天寒道路凍。</text>
<title>偶閱道南所刊六先生筆蹟感吟 乙未夏。余求得寒暄，一蠧，靜菴，晦齋，退溪五賢筆蹟於京師。秋刊置于道南。而幷刻圃隱筆。</title>,<text>珍如拱璧重雙金。求自京城刊道南。洙泗眞源千古得。程朱正脉六賢參。銀鉤鐵索䂓模整。短札新詩義理含。必有事焉應似許。淸晨盥手閱三。</text>
<title>次申周伯 維翰 韻述褱</title>,<text>藏拙居閒本性情。閉門終日斷經營。學求賢聖宜金鍊。身困風塵是玉成。寒水月明千載色。瑤琴夜靜一絃聲。可憐富貴芬華地。幾箇男兒不務名。</text>
<title>次周伯讀太史公自序有感韻</title>,<text>從古男兒多不幸。何曾胷裏介毫毛。文章本不由心得。刑𥚁元非逆理遭。節俠中情自激。聖賢安命道逾高。如何托意然桑術。滿紙金錢汚墨毫。</text>
<title>寒朝客褱</title>,<text>客舍難逢一夜溫。曉霜凝壁有新痕。雪中坐見南山色。夢裏歸尋錦水村。多病藥爐文武火。關心經帙聖賢言。廣文官冷無餘事。自喜身閒晝掩門。</text>
<title>送朴莘老 履相 歸寧海</title>,<text>夜寒一盃酒。歲暮長安舍。分明故鄕夢。去去隨君馬。</text>
<title>春帖 [本文缺]</title>,<text></text>
<title>中宮殿</title>,<text>藥鼎香煙漸細微。桂宮圓魄倍光輝。天時回泰三陽動。坤極承乾一德歸。終見殷禖祠燕至。佇聞周御咏螽飛。新春和氣昭融裏。萬壽無疆祝聖闈。禁苑韶華漸欲濃。桂宮椒殿揔新容。朝來女史行春令。萬戶千門啓舊封。</text>
<title>送金若天 聖欽 赴魚川</title>,<text>酌酒與君君更盡。明朝不復向東隣。魚川去路一千里。洛舍離愁三兩人。詩得香山添幾首。胷呑鴨水𤄃無津。卷中賢聖長相對。閤外千紅任別春。</text>
<title>敬次退溪先生感春韻</title>,<text>貧家無雜事。呼兒凈掃軒。默坐對書案。終晝不開門。有時幽興發。散步尋蔬園。春光正澹蕩。羣物日益繁。靑䓗色漸好。翠葵葉將翻。夜來沾雨露。平朝承旭暄。生成儘自然。造化誠難言。我昔客京師。飛塵滿車轅。豈不念閒適。涓埃報主恩。隙地無田圃。風俗異鄕村。花卉競侈奢。桃李暎高垣。及此休官歸。素願適丘原。盈畦種杞菊。隨意調鶴猿。生涯任淡泊。經旬卧空樽。</text>
<title>咏菊</title>,<text>蕭瑟秋風百草靡。黃花獨發傲霜枝。淵明去後眞消息。千載寥寥只自知。</text>
<title>敬次退溪四時吟十六絶</title>,<text>閒齋睡罷曉窓明。靜聽園林百鳥鳴。夜氣平朝存幾許。須從好惡驗初生。春○朝閉門晴日頓遲遲。時向郊原試裌衣。百卉千花渾自得。收將佳興滿腔歸。晝夜雨春山長綠薇。登盤新味足忘飢。耕田播穀歸來晩。秪爲農時不欲違。暮柳風梧月小溪東。物與吾人意不窮。最愛藏淸梅一樹。暗香踈影滿庭空。夜早起精神頓覺淸。愛看庭草夜來靑。此心安得無昏昧。細讀盤盂几杖銘。夏○朝驕陽透屋火雲明。一縷微凉卧北楹。先哲高風如昨日。忽聞庭樹有蟬聲。晝無端急雨度前山。簑笠田翁各自還。稍得心淸消暑氣。卧聽溪水變潺潺。暮陰濃小院月微明。偸得閒人半夜淸。消滌煩襟些子靜。四邊羣動寂無聲。夜曉來高樹有秋風。不覺新凉爽病胷。搖落由來多感物。令人頭白坐成翁。秋○朝霜風吹葉埶雄豪。瘦出前山氣像高。四野黃雲秋已熟。田翁扶醉興陶陶。晝終日悄然自不娛。壁間相對古人圖。黃花采采徒盈手。莫問家中酒有無。暮方塘孤月十分淸。更有寒燈照壁明。讀了陶翁書一部。海東星日破昏冥。夜草木歸根蕩若空。竹君猶保舊靑叢。寒朝晩起成昏懶。羞對初暾照我衷。冬○朝長時癡坐斷經營。却怕機心已暗形。欲學邵翁寒不出。客來猶得笑相迎。晝瓊林照暎澗東西。暝色生時鳥欲栖。簑笠漁翁忘早晩。苔磯埋雪覔還迷。暮皎皎𤗉間月有光。幽人心事一何長。孤高百尺蒼松栢。耐得三冬虐雪霜。夜</text>
<title>與吳致重 尙遠 遊弄淸臺。翌日致重寄古詩一篇來。盛穪水石之勝。次韻却寄。</title>,<text>君家亭榭好。風煙近漢郭。俯江釣細鱗。面圃收嘉穀。胡爲棄不居。漂轉商山曲。商山作幷鄕。脩竹繞新宅。晦江夜同衾。春津夕共食。秋風動蕭瑟。旅鴈無歸翼。悲凉逐稻粱。氣象猶孤特。寬閒小橋東。水匯孤峯矗。登臨地界逈。蕭散胷襟拓。巖高氣不降。崖斷波應劈。夙抱藏修願。養疾全吾樂。千年破天慳。一丘荷神錫。詩成志粗見。計拙軒未闢。故人幸同好。聯步遊巖谷。可歎萍蓬跡。獨抱煙霞癖。卽境心可悅。非必皆吾域。漢水多風雨。嶺徼有雲壑。追隨寂寞濱。琢磨資麗澤。及此未衰暮。庶幾乾日夕。卜隣倘不鄙。爲子行窩築。</text>
<title>敬次退溪東齋感事十絶</title>,<text>異學橫流黨議驅。被他濡染自中渝。徒從曲逕邪歧去。拋却中間坦蕩衢。嘐嘐生晩古人褱。疾病昏愚始願乖。屛伏年來無雜事。好將經傳作生涯。千駟萬鍾若不聞。古人仕止義惟存。自知愚拙無他用。日奉親闈粗報恩。悅服誠心晦退翁。謏聞還愧語氷虫。平明盥讀遺文字。如坐春風氣像中。前脩學業勉孶孶。靜養心源動察幾。義利公私些子裏。須臾判得聖狂歸。寒熱人心不火氷。微波難遏埶奔崩。徹頭徹尾無如敬。日夕提撕更戰兢。明𤗉靜几對芸香。可惜閒中一日光。秪得潛心窮至理。不須詞翰作文章。煙霞痼疾自難醫。羞向風塵覔路歧。得失窮通元有命。奈何廉節日陵夷。童穉情親我友賢。幽居分占好山川。隔溪來往非閒漫。對榻談論不偶然。牢閉柴扉絶訪尋。梅花一樹獨知心。風吹月照精神在。怳對高人話素襟。</text>
<title>紅白兩梅</title>,<text>北砌南階共早春。鮮華淡泊各心神。貞姬醉頰微生暈。仙鶴霜毛逈絶塵。次第聞香風外榻。參差落影月中茵。盤桓到底揩雙目。等是東君識面眞。</text>
<title>詠盆蓮</title>,<text>爾是花君子。吾非無極翁。輕盈小盆裏。幽獨別園中。團葉能擎雨。脩莖不禁風。明年根本盛。應發一葩紅。</text>
<title>雲峯寺秋夜聯句</title>,<text>壬寅重陽後八日。峨嵯子自東郭策驢。訪余于近嵒村不遇。轉到雲峯寺。馳書于草洞山庄。邀余及蔡汝範 命龜 兩人。卽暮夜赴會。促坐于寺之東上室。語樂達宵。間以論經哦詩。翌日。又幷馬向大乘。路中約以遇景輒吟。先訪普賢，妙峯兩庵。山路崎危。乃舍馬而步。逶迤到本寺。宿龍華殿。殿在寺後高處。滿山紅葉。擧目可盡。翌日汝範歸草洞。余與峨嵯子。同歸山南。是行。得詩聯句一篇。客子訪秋山。正値九月暮。致重。 白雲生遠壑。紅葉滿高樹。台仲。 迂翁與拙隱。薄暮騎且步。汝範。 招邀靜散地。一笑成佳遇。致。 聯襟坐蒲團。開口話心素。台。 有酒眉不攢。談經道欲悟。範。 微言講靑山。灝氣得凈土。致。 登盤雜蔬果。亦足代肴脯。台。 呼僧進筆硯。掛壁添燈炷。範。 蘿月萬壑邃。石佛千年古。致。 問渠淸寂性。相傳有幾祖。台。 曹溪一派水。汎濫天下路。範。 吾儒亦多歧。大道日榛莽。致。○時有一種之論。惑亂吾眞。故及之。 無力障狂瀾。隻手空自撫。台。 餘褱寄山水。逐景脫塵務。範。 淸歡惜良夜。軟語兼佳句。致。 久坐不得寐。隔戶聞更皷。台。 明發又大乘。欲繼今宵晤。範。</text>
<title>遊山後十日。復入山庄感吟。</title>,<text>十日復入山。秋光盡凋落。遠林無赤葉。空谷多枯木。向來錦繡文。芬華不足惜。而今收斂來。可愛眞顔色。溪水淸見底。纖塵着不得。天道有貞固。人心含蓄。寂寥無與語。靑眼望東郭。指致重</text>
<title>山庄卽事 二首</title>,<text>山村閴而幽。獨聽松間風。雲歸北巖暝。雨滴西林空。心境靜無作。夜色澹將終。坐誦經一篇。令人發眞功。少嫌山居僻。今知靜味足。柴扉晝常關。古書閒可讀。谷鳥渠自喚。溪雲我同宿。塵事不相管。頓覺氣淸肅。</text>
<title>草洞漫吟</title>,<text>幽事令吾悅。淸晨久倚欞。踈林寒雨落。空谷淡雲生。俗遠民風古。人稀客意淸。携家有晩計。隱地且田耕。</text>
<title>致重聞吾騎省新除。寄別詩二首。適因勑行。遞職。不成肅命之行。次韻却寄。癸卯</title>,<text>吟病卧衡門。魂夢斷華省。西望祝聖君。邦命鞏而永。生作太平氓。山林養閒性。新除亦非分。感激恩命。居然得罷休。不待濡彈墨。哺烏守故林。朝暮刷雙翼。餘力讀遺經。聖賢端可學。淸絶寄遠思。梅花開滿屋。故人在芝嶺。力行而學博。霧暗文豹隱。潭淸老龍伏。芬華不入心。靜裏工夫積。姜衾遷亦好。顔瓢貧亦樂。孤吟切磋篇。庭畔猗猗竹。相思不可見。梅月前夜白。新詩燦盈目。喜我辭家食。得失在須臾。風毛逢未逢。蕭寺有佳約。春雪消南峯。蹇驢載經箱。不憚路百重。</text>
<title>新春自警</title>,<text>公平心地無私黨。敬義工夫有聖言。四十五年虗枉了。新春羞坐不欺軒。</text>
<title>雨後咏梅</title>,<text>梅花欲發逢佳雨。雨後俄驚滿樹團。留得精神期月至。洗來顔色待吾看。每年開落還如信。此理消長豈有端。桃杏紛披春一㨾。惟渠玉骨最淸寒。</text>
<title>暮春感吟</title>,<text>春事欲闌殘。好雨亦霏微。悄坐望郊坰。林綠漸芳菲。向來衆紅紫。寂寞何所歸。四時相替代。此理儘無違。</text>
<title>朴參判 廷薛 墓</title>,<text>斷麓松猶嫩。層階草欲蕪。凄凉三尺墓。皎㓗一氷壺。自酌貪泉水。曾還合浦珠。遺風竪我髮。下馬久踟躕。</text>
<title>仙夢臺</title>,<text>臺下沙水白。臺上春草翠。主人有仙夢。當時幾醒醉。我來欲問之。白雲空滿地。孤松老杈枒。豈識夢中事。</text>
<title>三學士舊居感吟</title>,<text>住馬斜陽欲斷魂。川前自是古名村。七灘居士今何處。仙閣主人已九原。三絶才穪鄭公妙。一封䟽抱楚臣寃。淸修孤節尤難得。靈殯凄凉內翰門。</text>
<title>屛山</title>,<text>蒼壁千尋俯碧流。春風來上木蘭舟。陶山一脉此中在。欲泝源流到盡頭。</text>
<title>活齋李處士道村舊居。感吟。</title>,<text>吾嶺名儒盛。山陽處士賢。遺墟有古樹。駐馬問當年。隻手回瀾愈。千秋蹈海連。苔荒頹石砌。仰止一潸然。</text>
<title>息山李丈有楓岳行。請別詩。以一絶仰呈。</title>,<text>胷藏仁智樂。足躡山水窟。秋風近嵒村。獨想金剛月。</text>
<title>冐雨登自天臺</title>,<text>名區多在洛江隈。翠壁蒼巖面面開。匹馬行尋道院路。雨中先訪自天臺。</text>
<title>洪丈 道達 爲道院洞主。時築壇于咏歸門外。今秋增築四五尺。取張南軒風雩揭亭之義。名壇曰風雩。感吟一詩。</title>,<text>鬱鬱蒼松暎洛隈。靈壇數尺此中開。悠然想得風雩趣。沂水淵源一脉來。</text>
<title>次致重川字韻</title>,<text>隨處携筇至。終宵對榻連。難逢閒日月。偶得好山川。我買堯夫宅。君求許汜田。工程宜勉勵。牢落已華顚。</text>
<title>道院會席。謝贈致重。</title>,<text>鳳山兀兀靑難了。洛水悠悠波不寒。珍重故人相訪意。一床經傳靜中看。</text>
<title>呈息山李丈</title>,<text>道院絃歌會。柴門几杖移。微言論次第。吾道辨他歧。江𤄃淵源驗。山淸氣像知。從容五日話。勝下十年帷。</text>
<title>次致重親字韻二絶</title>,<text>聞韶學士東城隱。與我平生肝膽親。共酌淸江證交誼。淡無味處始知眞。聖賢言語留方冊。句句精詳字字親。看一番資口耳。行非實踐識非眞。</text>
<title>和致重石門詩 三首</title>,<text>近瞻屛岳翠。俯瞰伊水綠。窈窕一畝宮。石門留勝躅。昔人不復在。庭院繞荊棘。鹿洞刱䂓模。玆事可相勖。終朝心感發。悵望魯東谷。右書堂適玆風雨夕。與子石門宿。窓壁任颼飀。燈火對床讀。講語森滿紙。新知續舊得。俛仰時月改。玆會已宿昔。琴書北郭翁。咫尺違敎席。右約會晨門避世士。未必能達識。棲遑四海轍。欲拯生民溺。大道同天地。寸管固難測。惜哉仲由氏。聞言終泯默。末俗何滔滔。斯人亦難覿。右曠感</text>
<title>甲辰寒食後二日。冠童六七人。聯步往弄淸臺。嘯咏盡日。命小僮。雜植花竹於巖石間。爲趁秋築亭計也。季父先成一詩。相一亦續和。</title>,<text>小屋秋將築。此生渾是閒。無心塵世界。有約好溪山。竹長應新節。花開却別顔。平安二字報。頻遣小僮還。</text>
<title>與吳致重，姜壽甫。椉小舟往遊自天臺。石面。刻大明天地。崇禎日月八字。</title>,<text>野艇受人恰兩三。從容泝上洛江潯。奇巖隱見黿鼉窟。幽徑逶迤花竹林。天下盡含周顗淚。石間猶帶魯連心。移舟更入水中穴。欲聽神龍時一吟。</text>
<title>咏道院霽景贈致重</title>,<text>雨竹笋分生砌。風定松花落滿壇。曉後江山渾霽色。咏歸門外與君看。</text>
<title>端陽前二日。陪息山李丈。往遊弄淸臺。嘯咏終日。臨罷。請留一詩。使洪瑞一呼韻。息翁先成。座間以次各成。凡六人。</title>,<text>老石淸潭面目眞。見來心境絶纖塵。山南勝地元從古。林外小車今始新。恰似風雩三月暮。從容笑語一團春。差池茅屋藏修願。好箇湖山愧主人。臺上陪遊眞更眞。坐間難着一些塵。水含古意十分㓗。巖帶高標千尺新。特地風煙本色語。先生杖屨自家春。丁寧欲向山靈問。似此來登有幾人。</text>
<title>雨晴登高</title>,<text>初登小阜豁煩胷。轉向層巒進一筇。山鳥畏人移密樹。林蘿穿壑上喬松。淫霖乍歇消前澗。宿霧纔收露遠峯。庶見乾坤和氣像。雨暘時若慰三農。</text>
<title>追次息山丈韻</title>,<text>自然天理無停息。來往循環暑又寒。妙處不容些子說。細從坤復卦爻看。道體水無波處涵雲影。鏡未塵時照膽寒。敬義工夫宜幷進。休將內外兩分看。心法</text>
<title>幽事</title>,<text>早秋幽事足。默坐掩遺經。門靜稀賓客。家貧倒酒甁。蟬聲集古樹。蕉影度空庭。收拾偸心在。惺惺不欲冥。</text>
<title>述褱</title>,<text>送暑逢秋令。病褱稍爽然。書床溫舊業。農圃樂今年。世事難如意。吾生固有天。秪將山海祝。日獻北堂前。</text>
<title>寄致重</title>,<text>花落春歸太匆忙。思君不見轉心傷。江齋別後蹊茅塞。東郭書來藥石良。心爲攝痾偏淡靜。跡因觀變頓潛藏。看他任重擔難得。今世何人硬脊梁。</text>
<title>卽事</title>,<text>霧籠雲暗乾坤暝。衆鳥低飛入暮煙。閉戶獨居雨漠漠。思人不見水涓涓。靜中物理求容易。睡後詩篇得自然。提起此心無小昧。聖賢遺訓向吾傳。</text>
<title>用晦翁門前三徑長蒿萊分韻。得門字。</title>,<text>藜杖椉朝獨出門。崎嶇經壑到幽軒。汀洲水落見奇石。桑柘葉多藏小村。善地偶成吾黨會。好褱同誦古人言。從今且莫閒追逐。麗澤相資箇裏存。</text>
<title>致重寄兩詩。次韻却呈。</title>,<text>閒園杞菊應多少。陋巷簞瓢亦有無。洗却五辛査滓盡。案頭相對伏羲圖。右屬致重時讀啓蒙室中書籍惟閒攤。山外風塵是別般。倘使工夫無放廢。庶幾朝夕不空餐。右屬自家</text>
<title>偶讀晦翁昨日土墻詩感次</title>,<text>虗明心體本如許。物欲交昏苦不開。欲識箇中通又塞。秪看放去與收來。</text>
<title>和寄致重心月咏</title>,<text>吾心與明月。本體如許同。月有盈影。心存操舍功。願無一點翳。流照天地中。千秋灑落境。仰止無極翁。</text>
<title>和寄全上舍孝則 繼善</title>,<text>不掃淸臺石。愛君坐處香。寒宵勞遠夢。春日枉新章。遯跡甘林壑。治心戒聖狂。他時茅屋裏。玆事共消詳。</text>
<title>敬次息山丈詩三首</title>,<text>養道安冲澹。閉戶閱凉暄。秪堅采芝心。商嶺隱東園。早承君子面。久坐春風溫。討文戒枝蔓。說學指本原。睽違今幾時。倐忽逢歲元。新詩警頹懶。珠玉耀窮村。盥手展棐几。齊心佩德言。索居卧窮巷。十寒一難暄。晩逢直諒士。遯跡僑鄕園。靜界留好約。春日欲將溫。秪願講所聞。豈望逢其原。此理縱萬殊。會極卽一元。却恨比席。遠阻北郭村。有疑錄諸紙。折衷仰一言。吾身有天地。實理無不同。援物亦假象。反觀是眞功。皎皎一輪影。本在方寸中。何以無點累。直須喚醒翁。</text>
<title>次李襄陽持國 萬維 詩 四首</title>,<text>家在海歸未得。浦鷗渚鷺㤪分明。商山且作彭城會。風雨連床話夜淸。江陽梅發幾千樹。涵碧樓中月獨明。聞道輕塵生范甑。早知氷玉十分淸。襄陽不是無緣邑。世事如雲難可明。去歲關東蓮幕客。也應身到洛山淸。溪臺盡日悄然坐。忽奉新詩兩眼明。幽竹寒梅皆動色。白沙蒼石頓增淸。</text>
<title>次寄姜公望 碩弼</title>,<text>吾人境界本來寬。住脚平途便自安。枯淡怕從偏處落。芬華易向此心干。修身接物工無闕。遯世離羣道未完。玆事直須相面說。策驢何日訪高欄。</text>
<title>孝寧大君祠廟。在撿湖傍。昨年春。始改建于舊址之東。奉安時。遠近諸孫咸集行祀。李上舍叔師蕃。亦參賦詩。追聞敬次。</title>,<text>輝煌玉葉暎扶桑。流落神宮寄嶺鄕。後裔百年敦遠慕。新祠一日改前光。酒漿敬薦明湖水。蘋藻誠陳碧澗香。暱侍九朝恩禮盡。笑他虞仲適蠻方。</text>
<title>撿湖</title>,<text>夜宿湖上村。曉行湖邊路。宿霧收曲渚。漁艇動歸櫓。汪洋一巨浸。周遭十里數。貯蓄旣淵博。利澤何其普。更願湖底龍。時作甘霖雨。沛然蘇百穀。蒼生咸皷舞。</text>
<title>訪藏菴留贈黃再叟 翼再○二首</title>,<text>沙潭凈無物。玉峯奇有象。幽花發巖罅。老枝綴三兩。適玆淸和節。與子同遊賞。亨嘉物漸滋。發舒神稍旺。藏菴名固好。此意非長往。勖哉養新德。庶不愧俯仰。山齋掩晝靜。杳與人境綿。架上藏古書。山前開石田。玆焉息華念。心源淸且專。我徠得佳晤。促膝坐高筵。共許峩洋曲。聊吟切磋篇。永保幽貞褱。努力惜餘年。</text>
<title>訪磻溪書堂。留贈迂翁山長 蔡命龜</title>,<text>雲峯高兀兀。磻溪流泱泱。神鬼秘靈區。終古荒榛莾。於焉築書塾。白髮費心匠。宏𤄃間架整。蕭灑窓牖朗。庶幾窮陋鄕。刱見庠序㨾。雲物倍顔色。水石頓氣像。適玆逢勝日。駕焉隨屨杖。昨宵宿禪房。今朝越崇嶂。儼然絃誦所。庶事纔草刱。願言倣鹿洞。䂓模備而廣。黃卷溢几案。靑衿闢帷帳。聖賢有遺則。皎然若指掌。隨君細討論。驢笈時來往。</text>
<title>李致和 國春 蔡舜擧 允元。近寓九。有月夜吟寄。</title>,<text>迢迢兩修士。僑居九村。晤言無虗日。古巖常留溫。辨疑寫滿紙。論心到窮源。幽林洗積雨。華月掃雲痕。感玆淸興發。緘詞寄東園。所褱同心人。有斐不可諼。佳期在凉辰。側佇度朝昏。</text>
<title>幽居</title>,<text>幽居更寥寂。蓬徑絶朋賓。雨意秋難歇。雲容日復新。攝心渾義理。披卷却精神。似做還非做。優游愧病身。</text>
<title>中元月夜</title>,<text>今歲中元好。三旬積雨晴。風凉暑欲退。雲散月初明。佳景與心會。新詩因興成。無人共晤語。怊悵望東城。</text>
<title>中元後四日。與諸友。往見雲寺文會。</title>,<text>炎辰忽焉逝。凉飈生遠林。策驢隨高侶。亭午到雲岑。文苑會羣儒。風爐鍊精金。山南固多才。玆事古猶今。願言浚其源。流波浩無潯。得失信有命。且莫生他心。光陰不肎住。白髮易蕭森。勖哉各努力。惜此分寸陰。</text>
<title>秋夕。以雨不得掃墓。愴感書褱。</title>,<text>霖雨苦無已。秋農將若何。朝來捲雲霧。晩後暗山阿。未得先墳掃。難堪今日。悽然霜露感。瞻望淚空沱。</text>
<title>致重留嵒院二日。臨別。記卽事。仍叙近來相講之語。</title>,<text>嵒齋寥閴對經床。卽事吟來古意長。山雨欲晴雲淡薄。磵林將瘦葉紛忙。性情合自源頭說。理欲須從發處詳。面討勝如書往復。庶幾歸結得亭當。</text>
<title>訪致和九別墅二首</title>,<text>細澗流石壁。靑山幽更幽。茅屋雨不庇。自樂心无憂。砌竹寒猶翠。園果秋方好。藏修得其所。勖爾高明造。</text>
<title>崇善曉路口占述褱</title>,<text>歲晏霜雪集。殊非遠行時。風吹衣裳急。日照林坰遲。崎嶇戒川陸。隱約負心期。遙想巖臺水。依舊含淸漪。</text>
<title>到漢江卽還</title>,<text>漢水流浩浩。日暮波浪怒。我僕色凄凉。我馬鳴回顧。我心自怡然。遠途不知苦。故園有松竹。歲暮顔色古。</text>
<title>次贈李文彦 錫奎○二首</title>,<text>欲問袁安室。不嫌澗道寒。竹淸經臘易。梅冷覔春難。白雪高歌得。靑山本色看。阿蒙頓刮目。詩伴不零殘。明珠粲盈目。白屋坐忘寒。漸覺心平易。稍無語澁難。風流吾輩得。標格古人看。秪欲勤來往。今冬臘又殘。</text>
<title>次高賚予新居韻二首</title>,<text>舊識高軒枕水頭。新居林麓更淸幽。鶴山東眺新開戶。龜石南尋晩陟丘。志士心期孤竹翠。吾儒事業六經優。箇中自有眞消息。莫向他歧枉了求。桐江垂釣古羊裘。諫議華銜掉我頭。理數豈能探到極。工夫秪欲老無休。詩逢勝景詠時詠。酒遇佳朋酬處酬。竹塢松壇晩托契。培根鋤草日治修。右自叙</text>
<title>石村八景 爲賚予作</title>,<text>百丈山頭一樹松。孤高雙節好相逢。波濤觸處嵯峨態。霜雪侵時偃蹇容。孤山獨松遊魚潑潑碧潭空。風定蘆洲夕照紅。誰把釣竿磯上立。傍人看似渭濱翁。棗淵漁翁仙人手裏弄奇術。捧出黃昏山上月。翩然鶴駕忽無蹤。只有淸光來滿室。鶴峯新月虞庭何日奏薰琴。祥鳳高飛洛水南。千古太平佳氣像。雨餘濃綠有山嵐。鳳峀晴嵐何處牧童吹長笛。一聲二聲春草綠。草間放犢渾閒了。日暖風輕心自樂。江浦牧笛東阡北陌起農歌。今歲田功箇裏多。宮濁商淸渠豈解。心和然後自聲和。潁野農歌甲峀微茫遠莫分。斜陽惟見一條雲。老龍頃刻成雷雨。應作商霖佐聖君。甲長暮雲如來長夜自懸燈。只在西菴㝡上層。安得渠心明似許。虗無一法竟難憑。佛菴懸燈</text>
<title>偶吟寄文彦</title>,<text>詩是貧家事。多逢得意時。門淸迎客少。床凍着眠遲。梅信春前得。松心雪裡知。君看金谷夜。幾箇有新詩。</text>
<title>聽琴贈洪君淳錫</title>,<text>窮陰凋玄景。白雪滿山逕。偶逢洪厓子。幽琴彈夜永。一聽步虗曲。怳惚蓬壺境。素性不解音。只覺心澹靜。願言遵古調。無落淫哇穽。重期淸臺石。華月涵溪影。</text>
<title>曉鷄</title>,<text>睡罷夜寂寂。獨聽晨鷄鳴。鷄兒亦知時。短澁不成聲。天機渠自得。學語如孩嬰。新工貴積累。不可容易成。夜夜鳴不已。庶幾長而淸。</text>
<title>次金而順 命天 韻</title>,<text>童穉相隨俱白首。東鄰北里兩三人。詩傳本色濃還淡。酒合歡心笑不顰。霜雪襟期松澗翠。陽和消息菜盤辛。幽琴一曲有佳約。雲淡風輕臺上春。</text>
<title>次金天章 世采 詩 六絶○丁未</title>,<text>不易吾人省舊諐。本來心地十分全。未消枉費芬華念。眞做工程自樂天。自悼開巖斗起繞松林。對岸天臺百尺臨。箇裏藏修眞得所。溪山一脉泝源尋。幽居爛熳韶光洛水陽。百花叢裏自聞香。尋春步屧渾閑事。凈几看書晝日長。春恢台羣物屬南訛。野外農謳和鳥歌。望裡扁舟輕自在。前江得雨夜來多。夏渚禽帶濕不驚飛。向晩田家摘黍歸。借問樽中有酒否。東籬采菊漸花稀。秋盡日江村雪壓扉。層氷細路客來稀。善端發處宜潛養。看取穉陽動地微。冬</text>
<title>謹次退溪別集韻</title>,<text>羲馭遄飛不駐輪。須臾衣狗是浮雲。愁來世道看千變。老去光陰惜一分。敬義工程惟爲己。聖賢謨訓豈關文。西鄰賴有同心弟。牢閉柴扉着力勤。</text>
<title>次韻樹谷李叔 師蕃 巖臺右澗左沼</title>,<text>水流元活潑。水止頓虗凈。巖臺觀二水。驗我心動靜。</text>
<title>夏日書事 二首</title>,<text>黃梅時節互晴陰。頻見玄雲起遠岑。閒日工程老圃得。古人門戶聖經尋。桑麻剩占年豐象。松竹長含歲暮心。須信此生安義命。姚姬遺曲撫孤琴。室靜心無適。村稠眺未遐。林禽報暝色。山雨解農家。氣倦投閒杖。形和發浩歌。知非有伯玉。殊愧鬢雙華。</text>
<title>知遠樓會吟</title>,<text>高梧陰綠老松盤。知遠樓淸地位尊。自有襲仁薰義士。本穪家誦戶絃村。遙岑北接龍門脉。幽磵南通洛水源。前輩藏修眞得地。光風霽月好乾坤。</text>
<title>夜坐</title>,<text>明月出海遲。仰見星河光。獨坐撫瑤琴。我意在虞唐。不識琴中曲。只識琴中趣。淡然發中和。竹間滴淸露。</text>
<title>南山</title>,<text>我家對南山。雲煙變光景。樹木漸茂密。自然成幽境。日出斂林氣。月照轉山影。自愛古松寒。風簧聽夜靜。</text>
<title>讀晦翁詩。有琴書寫塵慮。菽水怡親顔之句。有感于褱。分字押韻。成十絶。</title>,<text>未能彈古曲。猶覺淸吾心。興至撫絃坐。勝如元亮琴。几案無他物。聖賢有遺書。庶幾窮日夕。長作蠧書魚。二物作生涯。幽褱日漸寫。心遊太古上。樂在衡門下。閉戶非忘世。藏身欲避塵。山林適情性。雲月養精神。幽默抱冲襟。淸修捐外慮。盈階有新竹。白露淸晨墜。萬鍾祿非餘。三牲養未足。有命儘難得。入厨供半菽。古人養以義。今人昧此理。新葵摘園圃。嘉魚釣溪水。猶慚子職曠。豈望親顔怡。彩服爲嬰戱。斯人是我師。寸草空含痛。高堂偏奉親。長繩繫逝日。遐壽祝靈春。府檄不求至。毛公喜動顔。當時有張奉。猶未知心肝。</text>
<title>奉別扶安倅李丈 文標 歸鄕 蒞萬頃時</title>,<text>塞翁知𥚁福。夫子語行藏。脫屣扶風郡。求田峴首鄕。民應戀杜母。吾復憶龎床。秪願神明護。炎程變得凉。迢遞思湖夢。崎嶇向嶺程。陽城政本拙。元亮賦還成。老鶴翻松露。閒雲帶雨晴。邊山吾獨愛。怊悵倚前楹。</text>
<title>謹次亞使金鵬路 翰運 詩。追呈。時有撿田考講之行二首。</title>,<text>諷誦遺篇涕自橫。靑山黃葉有餘情。蕭條覇氣三韓國。寥落雄圖百雉城。何處不逢秋後景。令人獨憶鄭先生。天涯憂國孤臣意。只欲登高望遠京。鵬路登全州萬景臺。次圃隱詩示余。華燭欲殘星斗橫。從容笑語舊心情。新倉一路通溝縣。畫角三聲發海城。衰鬢似霜秋後得。別褱如草雨中生。川流百折朝宗地。一㨾丹忱望玉京。</text>
<title>行田卽事</title>,<text>斂粟收禾盡一村。老翁閒坐抱兒孫。今年得免飢寒否。駐馬田頭仔細看。行田無遠邇。驅馬遍郊岡。早稻已斂畦。晩稻初築塲。村氓盡于野。負載盈路傍。此邦荐凶儉。今歲稍豐穰。庶幾納租稅。復可備糗粮。呼農欲問慰。秋務恐蹔妨。所幸爲父母。赤子無流亡。諷誦願豐詩。亂以豳風章。歸來喜忘寐。竹風滿公堂。</text>
<title>漫興</title>,<text>終日翛然獨倚櫳。新詩偶得句難工。田園栗里陶元亮。菽水同安朱晦翁。晩稻初收平野凈。秋林全落遠山空。誰知吏隱元無事。明月淸風咏嘯中。</text>
<title>偶吟本縣風土</title>,<text>潮通南北浦。湖築短長堤。山麓微如斷。郊原遠欲迷。魚蝦集縣市。旗皷滿農畦。已識民風熟。新詩爲每題。</text>
<title>聞草蟲感吟</title>,<text>秋夜正漫漫。草蟲鳴不已。爾心何太苦。爾職應如此。緣他一路明。能全天所寄。所愧得其秀。以人不如爾。此道貴專一。知誘物爲累。潭翁有先獲。咏歎中夜起。</text>
<title>漢江舟中口占</title>,<text>江中風定綠波明。短棹輕檣自在行。還愧淸臺垂釣客。八年重見漢陽城。</text>
<title>重陽夜坐竹亭</title>,<text>竹亭淸而幽。適玆朱墨暇。今辰届重陽。明月當凉夜。家山遠杳邈。我褱難可瀉。兩弟會坐隅。雙笛招階下。塵氛覺消歇。風露侵虗榭。此道無小大。玆縣有民社。荒年意靡寧。美酒不盈斝。</text>
<title>用扶風倅韻。復贈申仁叟 思近。</title>,<text>覊愁鬱結雨中催。忽見晴雲遠浦開。丹竈工夫嗟晼晩。白鷗消息㤪遲回。閒衙日課經三板。異地朋歡酒一盃。民事關心頭欲皓。寒宵默坐謾書灰。</text>
<title>春帖三絶題縣壁</title>,<text>盤中新綠色參差。生意先從細菜知。化裏欣欣人與物。東君不着一毫私。櫂歌一曲有新聲。南浦春潮昨夜生。渙汗恩波沿海郡。招來流散樂羣氓。東湖楊柳綠迢迢。先占春光有幾條。賑貸飢民新有令。向來愁恨十分消。</text>
<title>次寄吳致重四絶 戊申</title>,<text>庭闈恒祝體康寧。難報春輝寸草誠。天借蟠桃瑤海郡。瓊漿一酌是恩榮。黃堂淸寂養神精。坐見春風滿海城。賑捄殘民慙政拙。莫云絃誦有新聲。寒宵斷鴈獨飛鳴。箇裏心褱足愴驚。遙想春噓窩下樹。紫荊零落一枝橫。嶺雲迢遞海天空。難得新詩數寄筒。靜裡工夫應實做。西鄰又有息山翁。</text>
<title>道中述褱</title>,<text>徒旅束晨裝。淸旭初升嶺。崎嶇尋細路。跋涉戒馳騁。風塵汚素操。觸處遭忙境。却念山野日。閉戶養情性。古人垂訓語。動時不離靜。隨遇卽心安。玆行亦有命。</text>
<title>神元寺 在淳昌</title>,<text>萬木陰中一逕斜。肩輿穿盡白雲多。千年寺古有殘衲。二月山寒無早花。金塔葆光移佛殿。石泉增冽覆松家。玆遊不是無緣得。湖嶺迢迢地一涯。</text>
<title>踰沙嶺</title>,<text>登時殊撼頓。歇處却安閒。窈窕千尋壑。森羅何處山。殊方生眼目。此地別人寰。蹔許胷襟盪。天風入袂間。</text>
<title>復流觴臺</title>,<text>文獻無徵信。流傳不杳茫。孤雲爲太守。閒日泛輕觴。曲水沙仍白。荒臺石欲蒼。桐鄕有祠廟。遺慕寓羹墻。</text>
<title>午憇杜陵村</title>,<text>峽裏蕭條三兩村。門前流水似桃源。不須皁盖相驚訝。我亦當時隱鹿門。</text>
<title>聞巡撫使。平湖嶺諸賊。振旅還京。喜甚書褱。三首。</title>,<text>逆氣東南歇。兇鋒次第平。元戎馳露布。歸旅振雲旌。八域春臺靜。千年漢水淸。中宵瞻北極。蹈舞獻微誠。葛黃徒嘯聚。安史敢縱橫。天意扶宗社。民情賴聖明。宮門俘䤋日。禁旅凱歌聲。卓矣龍仁相。犇馳百里程。書生有斗膽。海縣葺孤城。閭里猶安堵。田疇不輟耕。瞻天頻倚杖。攀敎累沾纓。欲撰河淸頌。明𤗉戒墨卿。</text>
<title>瀛州郡舍卽事</title>,<text>雨宿道方村。曉椉東津船。海潮方欲退。怒濤猶拍前。逶迤越郊坰。逼仄登山巓。孤城埶欲墮。郡舍危如懸。風楹坐竟日。煩暑病頓痊。朗吟瀛州語。欲招安期仙。軒高神却爽。境𤄃心更綿。斗岳高突兀。蘆嶺遠接連。維西通海口。竹島眇點煙。殊方快初覩。我行信有緣。妖氛適開豁。佳雨復沛然。老麥風翻浪。新秧水滿阡。所喜民漸穌。不憂溝壑顚。富庶且禮樂。邦運永萬年。</text>
<title>觀風亭</title>,<text>原陸倦煩暑。移筵小閣陰。不分何郡界。全得遠山岑。古堞消兵氣。危欄爽客心。觀風名固好。荒歲困黎黔。</text>
<title>五月初十日雨。謹吟志感。</title>,<text>宗社無疆福。臣民不盡誠。今朝復天雨。聖祖尙精靈。萬物生顔色。三農溢頌聲。回瞻垂感涕。松栢獻陵靑。</text>
<title>杜山下一道八咏</title>,<text>大野西將盡。崔巍有鳳山。秪分白沙渚。不見滄溟端。舟遠看如蟻。島孤望似鬟。塵胷元自小。今日十分寬。進鳳山小阜因山麓。名菴載地經。北通天際峀。西眺日沉溟。帆影落階石。濤聲振戶欞。居僧無一事。朝暮見潮生。望海寺待潮潮未至。展席坐前欞。浦渚俄然沒。波濤何處生。往來期不失。呼吸理難明。隨類消長應。今辰月正盈。潮汐水突兀通西海。遙看落照明。懸空仍水沒。下地亦天行。積氣消難得。羣陰讓莫爭。回環有一理。將曉復東生。落明臺廢縣草因沒。荒臺石累層。孤雲曾有跡。輿地豈無徵。花木春空發。雲煙暮自興。何時理小艇。吊古一遊登。紫遷臺恠底滄溟裏。開成平漫原。嵯峨十二峀。迢遞兩三村。漁子舟爲屋。戎軒海作門。風煙正奇絶。遙望獨銷魂。古羣山小村留古號。地誌載分明。細路惟通陸。淳氓尙務耕。煙生近塩幕。雲鎖舊烽城。却訝桃源是。漁舟且莫迎。吉串村天際渾溟海。茫茫不見頭。溪湖呑納水。郡國往來舟。日月雙輪浴。乾坤一氣浮。椉槎欲遠去。隨意快周流。海</text>
<title>祈雨祭致齋夜。大雨。喜甚書褱。</title>,<text>晨興看天氣。雨意殊邈然。移秧漸遲晩。念此心如煎。社壇將奠篚。乞雨告誠虔。悚然坐竟日。庶欲心慮專。疾風西南來。兆徵果驗前。夜闌忽驚雷。電母光倐連。雨脚隨颯沓。埶如犇澗泉。簷響亂空滴。竹韻紛遠傳。晨朝猶未歇。樹木籠白煙。浩浩溢枯澤。聒聒盈高田。田家喜動色。荷簑競後先。蒼生久飢困。疲病漸穌痊。適會中興運。復遭豐熟年。我王固聖仁。蕩平無私偏。德音累宣頒。一言能格天。只願廊廟上。奉斯長周旋。同寅協心力。保我宗祊綿。</text>
<title>次韻。贈別金堤守金士範 箕錫 二首。</title>,<text>乾坤騷亂後。湖海去留中。我誦蘇州句。君聞元亮風。交情歡似舊。餞席愧因公。尺素將憑鯉。秋潮漢水通。暮雨城山裏。陰雲龍洞中。携將投紱客。徙倚滿樓風。君欲舞萊子。民思借冦公。衝炎愼行李。處困益亨通。</text>
<title>倩畵山陽山水。以寓鄕思。因成三首。</title>,<text>洞闢郊原逈。溪回草樹繁。誰知杜山縣。忽見近嵒村。宗族團圓席。親朋笑語樽。于今不可得。怊悵惱歸魂。近嵒村水抱雙源㓗。山圍一麓明。平安藏體魄。次第起墳塋。雨露長時感。松楸遠望誠。公軒垂畵幅。怵惕整冠纓。楸洞蕭灑淸臺曲。近來無主張。趍塵縱澗愧。兼隱不心忙。𪆽宿依前渚。魚遊上舊梁。龍眠頓起我。早晩理歸裝。弄淸臺</text>
<title>次佔畢齋壓湖亭題咏韻</title>,<text>湖水盈盈復有蓮。陵堤粧點舊風煙。郊原遠眺天連海。亭榭高憑客化仙。勝蹟壁留蘇老句。奇遊人說使君船。楣間續和輸吾感。名姓還慚廁昔賢。</text>
<title>次徐四佳題咏韻</title>,<text>湖海風煙卽此鄕。東南原陸亦蒼茫。居民力穡淳風在。太守鳴琴古意長。潮落漁舟歸暮雨。汀空客鴈下寒霜。名區勝蹟問何處。遺句空傳徐侍郞。</text>
<title>理氣吟 辛亥秋</title>,<text>二氣成我形。一理爲我性。混淪雖無間。分別不可倂。水以貯器滿。人惟椉馬騁。愼莫指爲一。頭顱已生病。</text>
<title>淸臺感吟</title>,<text>臺下水洋洋。臺上巖矗矗。優游水石間。俯仰窮永夕。晝夜流未絶。古今色不易。庶幾驗吾心。終老以娛樂。</text>
<title>感褱</title>,<text>古人已云歿。我褱將何窮。洙泗眞源絶。武夷寒流空。天心眷箕封。一脉傳陶翁。瑤琴理斷絃。秋月照水中。末流稍渾濁。支派與會同。居然慈嶺色。塗人明與聦。波衝浪轉激。懷襄東海東。永歎不能寐。曉月明窓櫳。</text>
<title>冬夜</title>,<text>歲色今將晏。寒宵寢不成。雲無些子黑。月有十分明。這箇淸凉境。阿誰灑落情。無人共此語。燈下一床橫。</text>
<title>感吟</title>,<text>冬夜何漫漫。靜聽林風寒。天時固如此。蒼生眞可嘆。年飢室廬空。體凍衣裳單。丙枕憂輾轉。緬褱心不安。</text>
<title>次權景玉 鏡 除夕韻</title>,<text>佳氣葱籠繞禁中。新春消息五更鍾。誰憐白首風塵客。秪是淸臺舊釣翁。</text>
<title>次致重處士言志韻 壬子</title>,<text>南谷藏修地。嘐嘐古聖希。先生時乏食。後學日摳衣。本體操存好。末流口耳非。實工宜勉做。吾道振衰微。</text>
<title>和李德和 植春 樂育齋韻</title>,<text>摳衣有道不求安。暇日黃堂竭兩端。曾傳書中昭正脉。吾人頭上岌儒冠。有毫分處能成大。不快活時自覺歡。千載相傳惟此緖。寒溪秋月照團團。</text>
<title>謹次鄕校慕齋先生韻</title>,<text>辛亥仲秋。道伯趙公顯命。巡到本州。會州內選士於鄕校之明倫堂。講大學。息山李丈。以都訓長與焉。趙公次壁上慕齋詩韻。因請於息山。要得諸儒共和。寫成一冊。留爲校中故實。亦甚好意也。余聞而喜次。孔孟程朱是我師。羹墻瞻慕在於斯。求仁格物無餘事。一日提撕十二時。小學書眞百世師。程朱正脉寓於斯。諸君勉盡修行力。共作醇儒輔聖時。慕齋原韻</text>
<title>曉寤</title>,<text>每以鷄鳴寤。習多成自然。思從枕上得。志在靜中專。雨露新滋後。斧斤未伐前。平朝倘如此。情性庶全天。</text>
<title>自警</title>,<text>曾思語愼獨。傳授此方單。上帝監幽隱。他人見肺肝。心纔動於內。我獨識其端。口耳渾虗事。透這處難。</text>
<title>本分</title>,<text>本分由天得。自無加損焉。靑氊經一篋。素志屋三椽。喚僕耕春畝。呼兒掃客筵。瑤琴彈一曲。時和戀君篇。</text>
<title>述褱寄致重</title>,<text>避俗眞難避。逃名更莫逃。長吟遵彼陸。舒嘯上東。以我風塵累。知君山野高。閒齋依舊坐。春日上梅梢。</text>
<title>偶吟</title>,<text>光風霽月品題難。智水仁山理一般。到了胷襟無點累。此身方在此中間。</text>
<title>吟卽事寄致重</title>,<text>草草成離別。魂夢時獨往。光陰逝不待。撫景增遐想。身閒分稍安。學退憂彌廣。弊鼎豈鍊丹。素髮異少壯。掃塵開經篋。細字眼猶朗。嚼出味漸好。讀來心轉爽。怳然入洙泗。侍坐春風像。是時適陽和。庶物皆新㨾。蘋芷動香芽。澗溪生細浪。悠然佳興發。掩卷携閒杖。逍遙遍郊原。隨處得遐敞。風輕吹我裳。日暖照我顙。理妙氣自和。體舒神更暢。周流道體活。昭著下與上。覽物孰自得。妙契能善狀。鳶魚爲三復。風咏發浩唱。緘詞寄歸翼。願我同心賞。</text>
<title>用塵字詠庭梅</title>,<text>雨洗風吹不着塵。三陽動後更精神。看他郊野無生色。獨我階庭有早春。從古難逢高隱士。如今且伴退閒人。淸踈氣味自相感。竹塢松壇成四隣。</text>
<title>敬賦古詩。呈息翁。壬子</title>,<text>商飈動林薄。秋雨連岡。老仙枉高駕。嵒齋有新光。泠泠龍門曲。復奏山之陽。餘音落人間。聞者驚彷徨。只有同心子。眷焉不敢忘。</text>
<title>竹翁曉吟心體一首。寄來要和。時余在淸臺。</title>,<text>周流無小滯。此心正要活。操存與窮格。聖訓較若一。止水驗虗靜。悍馬戒奔逸。咫尺阻講討。瑤琴暫停撥。願言理斷絃。不彈今人曲。</text>
<title>又用別韻。以寄相勉之意。</title>,<text>古人不復作。吾徒已成翁。共對嵒齋榻。細論眞實功。口耳厭俗病。心源戒昏蒙。靜時用涵養。動處驗明通。却恐差毫釐。落在禪家空。</text>
<title>次寄竹翁秋褱古詩</title>,<text>秋霜被幽蘭。勁風動羣木。不復雨露滋。漸看芳華落。感此時序變。覽物褱不歇。故人有孤興。新作何淸傑。黃花采盈掬。贈我香猶馥。始知傲霜物。不比衆紅綠。</text>
<title>淸臺憶竹翁</title>,<text>秋齋夜氣淸。與子同枕席。新詩劇酬唱。微言窮分析。別來經夙昔。幽褱結難釋。撫琴聊自娛。誰聽峩洋曲。携筇陟高岡。遠眺快心目。雨凈沙石。秋晩媚楓菊。朗吟招隱作。商音滿巖谷。</text>
<title>九月初三日。竹翁自小橋來訪。因携往嵒院。同宿留別。致和龍如兩弟亦至。燈下共賦。</title>,<text>欲別摻子裾。又復集此堂。晤言初月朗。對坐寒燈光。感彼秋序晩。慨我心田荒。蘭臭襲滿室。經籍堆盈床。悠然歲寒情。共惜蒼松篁。幽鬢倐已凋。聖路何其長。征車願疾驅。中道無彷徨。</text>
<title>次朱詩還家韻。贈別竹翁還道谷。</title>,<text>離褱悄如結。感玆風露秋。蕭蕭落葉分。漠漠孤鴻浮。安得膝上琴。寫我心中憂。</text>
<title>九月望日夜。獨坐有褱。吟呈竹翁。時翁留嵒院。且欲明日與我同往淸臺。賞楓菊。</title>,<text>佳菊有秋華。明月送林影。豈知庭戶內。得此淸眞境。蕭然不能寐。霜露侵衣冷。念我同心人。嵒齋獨持敬。幽期在明日。竹筇聯山逕。</text>
<title>月夜述褱。贈竹翁。</title>,<text>寒松閱千古。老竹凌三冬。絃歌繼往躅。庭院改新容。適玆良朋至。霽月初昇峰。心境凈無累。詩語淡不濃。及此同衰晩。聖路邈難通。喜逢切磋地。勉以眞實功。言辭愼浮妄。手足要重恭。至樂付三益。浮榮謝萬鍾。世道矧交喪。異學塗明聦。難將一隻手。障此流波洪。義理析絲毫。淵源辨支宗。聊吟歲寒褱。勖哉同心翁。</text>
<title>夜坐看寒岡集。有感歎之褱。又吟求和。</title>,<text>風雪寒齋坐悄然。兩翁相對一燈懸。瑤琴斷響誰重理。秋月藏輝願復圓。心裏工夫慚晩學。卷中模範仰前賢。看今海內褱襄甚。始信箕封別一天。</text>
<title>次竹翁韻</title>,<text>偶緣三度駕。因結兩旬歡。古道依俙得。遺經仔細看。難逢灑落境。誰破利名關。持贈有長物。靑萍照膽寒。</text>
<title>讀晦翁卧龍菴詩。有無限感慨之褱。謹次其韻。</title>,<text>卧巖自成龍。不勞人功鑿。飛泉瀉其間。埶若九天落。緬褱南陽翁。爲漢謝丘壑。佳名偶在玆。賢躅怳如昨。儼然遺像揭。不日幽菴作。虔誠爇名香。傴僂奉淸酌。感歎先生意。淚落不成樂。吟詩寄我褱。悲風連朔漠。</text>
<title>淸臺詠卽事用朱詩韻</title>,<text>淸臺水如鏡。微風不生波。於焉與心會。汀洲鷗𪆽多。逶迤遠水𤄃。突兀蒼石峩。羣物喜得所。一身愧中和。境淸養眞性。興適發浩歌。所嗟學日退。髮白將奈何。</text>
<title>敬次退溪先生不欺堂韻</title>,<text>空裏虗明一鑑懸。中含萬象更森然。操存戒懼吾儒法。暗室昭昭不愧天。</text>
<title>壬子冬。置梅盆於不欺窩。窩冷晩發。誠主人之故也。八九瓊萼。斷續於枯査短枝之間。其淸眞淡泊。甚合梅格。見者嫌其不繁。遂賦一詩。爲梅解嘲。</title>,<text>梅花發古査。花踈八九萼。人皆厭不繁。吾獨賞澹泊。古人多愛梅。愛者知此格。看他桃與杏。滿樹交紅白。</text>
<title>卽事述褱 癸丑</title>,<text>晝長林暑蒸。夜闌山風冷。蒲團凈如掃。淡然自持敬。銖寸積新功。杳綿指聖境。義利戒毫釐。一差落機穽。</text>
<title>暮讀朱詩林間急雨生秋思之句。與卽事偶合。遂分字賦二首。</title>,<text>澗邊松檜自成林。長夏蕭森一洞陰。會待風霜搖落日。見渠蒼翠百年心。新秋消息儘分明。洗盡煩襟爽氣生。諷誦晦翁詩一句。石泉聲裡小床橫。</text>
<title>與洪瑞一 相朝。講讀聖學十圖。有感尙之褱。逐圖各賦。</title>,<text>太極圖太極有動靜。妙用本自然。無中實軆具。乃在陰陽先。闡明賴周翁。發揮繼羣賢。千古此淵源。誰復窮洄沿。西銘圖眇小處兩間。仰天俯地廣。一理旣混然。萬殊各有當。敬身合尊奉。求仁免莾蕩。誰能破己私。物我無遮障。小學圖庠序遺明倫。童蒙賴養正。至理寓灑掃。良知見愛敬。涵養德性好。栽培根本盛。晦翁意眷眷。輯書繼古聖。大學圖爲學有次第。宏綱包細目。本末理旣備。知行功難闕。由己及家邦。至若是標的。補亡述程氏。晦翁光前哲。白鹿洞䂓圖世敎日已降。滔滔昧爲己。儒院倡道學。絃誦復盈耳。彜敎述三王。嘉訓輯諸子。願將鹿洞圖。戒我靑衿士。心統性情圖此心具五性。於焉萬化出。縱有寂感時。不離神明室。誰將四七情。理氣分互發。丁寧第三圖。昏衢揭日月。仁說圖天地本生生。流行育萬物。惟人禀爲性。渾全包四德。謂愛非本軆。謂覺未親切。消詳圖與說。眞得爲仁術。心學圖吾心貴存省。敬以涵動靜。排列累工夫。安勉分賢聖。消融無點滓。灑落是眞境。拈說求放心。發明無改評。敬齋箴圖程門論敬字。一法徹下上。外面做嚴莊。心裏戒三兩。作箴揭齋壁。晦翁善模狀。分明地頭排。示人如指掌。夙興夜寐箴圖吾人日孶孶。聞鷄起爲善。開卷玩一理。接物酬萬變。夜氣合善養。着床好息宴。無時不用工。陳箴非偶撰。十圖後志感溪山講絶學獨善。非素心明良逢盛。際玉帛賁丘林十。圖獻丹靑一箚陳。䂓箴可歎典學謨。不作商家霖扁舟。汎漢水白鷗和幽。吟蕭然武夷曲獨。抱玉溪琴披卷發。永歎蒼翠仲陶岑。</text>
<title>七夕</title>,<text>天時迭回環。玆辰逢秋令。殘暑晝全减。凉露宵將警。蕭蕭梧一葉。隨風落金井。推遷感節序。進修愧賢聖。端居適自慰。庶幾穌舊病。</text>
<title>窓外小澗。琮琤可愛。爲成五絶。</title>,<text>幽澗發何處。只在松林端。淡然纖塵絶。秋月照更寒。淸流石間瀉。晝夜無休時。去去幾千里。滄海以爲期。讀書溪邊寺。朱顔成老翁。只愛塵寰隔。蘿月暎松櫳。琮琤金玉聲。喚起心魂醒。寥寥竹窓間。吾與故人聽。動時驗不息。靜處見虗明。願言共無斁。眞源淸更淸。</text>
<title>憶息翁</title>,<text>猗歟息山翁。高墳已宿草。少微沉星光。斯文喪儒老。瑤琴藏匣冷。素帙亂床倒。緬懷林下車。時踏山南道。松房今日會。與子傷心抱。</text>
<title>憶竹翁</title>,<text>哀哉竹厓子。寂寞掩素棺。世遠望程朱。心淸隱丘園。峩洋琴一曲。平生與君彈。奄忽隔幽明。惻愴摧心肝。松壇獨自掃。山月空團團。</text>
<title>次寄李訥隱天祥 光庭 鹿門二十詠</title>,<text>崎嶇石路微。昔人抱犢處。雙手且莫揮。我欲從君去。揮手臺天機魚自躍。上灘時復回。莊叟知渠樂。日日濠上來。魚樂臺山中足雲煙。山外有風雨。結廬在澗阿。眞成一樂土。考槃阿倚筇西溪岸。湛湛水成湖。不知漁舟子。能訪桃源無。倚杖巖小石自成臼。不見斧鑿處。山中鍊丹人。欲試雙玉杵。搗藥臼新沐覺身輕。天風更相護。依然舍瑟人。童冠趁春暮。風雩臺松林擁左右。鬱鬱蒼巖間。雪壓冬猶翠。風來夏亦寒。翠寒臺揭以仁義號。寄我心性樂。東巖春日溫。西巖秋氣肅。仁義石水宜去我垢。石合容我身。身心與俱㓗。不着一纖塵。澡身䨟蒼巖俯碧潭。愛此不知回。潭底影婆娑。巖上人徘徊。徘徊巖石穿仍成泓。水凈可照影。洗面朝更朝。銘盤警復警。頮面泓漁翁無蒻笠。偶逢山雨寒。广下且庇身。斜陽始言還。避雨广不有一片橫。難貯千斛綠。水𤄃似靑銅。石㓗如素玉。卷江石孺子歌滄浪。鑑戒在此裏。巖頭日濯纓。只愛澄淸水。濯纓巖猿鶴不驚猜。機心些子凈。叢桂佳可攀。招隱莫朗詠。忘機石誰將一畵障。蒼峭揷晴空。向晩更相對。影入江水中。蒼玉屛隱君動星象。遐心終莫回。荷衣與蘭佩。不染人間埃。小微洞歌罷仰明月。詩成俯淸流。登高更長嘯。餘響振林丘。舒嘯水落半露形。水漲全沒波。阿誰時隱見。似渠人不多。隱見巖風徐弄絲裊。月明聞魚跳。遙遙下七里。小石還成橋。七里灘</text>
<title>雨後觀漲</title>,<text>忽見東川漲似潮。驚濤怒浪十分驕。梁魚得埶將歸海。渚柳沉流不見條。𤗉壁漸頹風打雨。厨薪全濕午炊朝。病翁却喜醒心骨。凉候初生暑氣消。</text>
<title>玉淵亭感吟</title>,<text>秋江淸衮衮。我行溯其源。千古洛水岸。復有獨樂園。高亭倚蒼峭。素志在山樊。艱危任拯救。歲月劇馳奔。勳業乃餘事。太虗雲無痕。南還掩荊柴。北望勞夢魂。都民忽巷哭。樑棟不復存。聞風竪余髮。住馬訪山門。悲歌日隱樹。散步風滿軒。覽玆玉淵字。感彼陶翁言。誰能識本原。末路嗟長昏。</text>
<title>達觀臺</title>,<text>微逕忽言窮。小阜成斷岸。仰見蒼峭壁。突兀倚天半。我欲登其顚。愧無凌風翰。江水注其下。遠埶平如案。森羅千萬象。聊以一眼貫。高人達觀心。看取此臺畔。徘徊不能去。撫古增感歎。</text>
<title>凌波臺 在達觀臺下。鄭藥圃，李梧里兩相公。來訪先生。共坐臺上。</title>,<text>凌波一片石。猶帶三賢躅。不及聞佳論。徘徊空緬憶。</text>
<title>謙巖精舍</title>,<text>造化無窮妙。奇觀隨處生。亭皆江上得。人盡畵中行。道義聯芳躅。羹墻寓慕情。謙巖名固好。天道亦盈。</text>
<title>翔鳳亭</title>,<text>杖屨徜徉地。小亭依舊橫。蒼巖留古色。綠水帶幽情。一脉陶山翠。千年秋月明。超然得心省。聊復濯塵纓。</text>
<title>省謁大松先塋</title>,<text>宵寒感霜露。日晩展松楸。宗嗣在淺土。饋奠失今秋。拜跪涕自零。流落增悲憂。庶幾銜先訓。力學無他求。</text>
<title>齋居無事。讀晦菴先生感興諸詩。撫攬今昔。不勝感歎。謹倣其軆。作二十章。</title>,<text>於皇穹旻尊。俯臨下土廣。實理爲主宰。二氣有消長。日月自回環。星宿何森朗。大德生羣物。明命寓萬象。幽默竟何言。蒼蒼秪在上。第一章磅礴在中間。承天資化育。萬古不崩墜。一氣轉維軸。緫緫附動植。浩浩奠海岳。陰陽互昇降。卦爻異姤復。履方孰能知。至矣德厚博。第二章惟天命聖智。首出有犧氏。龍馬負異瑞。圓圖出河水。三畫演陰陽。八卦分方位。傳受閱羣聖。淵源秪在此。第三章欽明有聖德。雍煕成至治。授受得虞舜。丁寧四箇字。皇天降民衷。正道無偏倚。茅茨日月明。萬古照天地。第四章溫恭協帝德。夔慄化父頑。猗歟精一法。秪着危微間。要言更發明。至道啓鍵關。勤儉大禹心。功成導水山。龜書繼龍圖。位畫較換刪。仰希揖遜德。䂓繩人莫攀。第五章慄慄仰帝乙。翼翼慕姬昌。祗懼夙夜心。武訓繼前光。陶明叙秩。伊傅作霖衡。元聖當周盛。功德兼三王。天理旣爛熟。禮樂極昭彰。遺編仰休軌。頌謨何洋洋。第六章風雨周綱墜。日月尼峀懸。大道極天地。至德光後前。魯史謹筆削。衮鉞行王權。克復顔仁樂。戰兢曾道傳。猗歟時雨化。萬古垂經編。第七章聖門有是孫。指示心性詳。微言闡無秘。道學傳不亡。孟氏說仁義。浩氣極張皇。微子盡楊墨。功比治懷襄。盥手讀七篇。巖巖在座傍。第八章濂翁得不傳。作圖揭無極。無中實理具。異言破老釋。聦明兩夫子。溯源彌廣博。龍德旣正中。繩準何平直。張邵亦幷世。斯道共羽翼。可歎皇極編。一差流數學。第九章巍巍紫陽叟。剛健極聖功。絲毛細難破。天地廣不窮。萬理旣泂澈。一心自淵冲。釋經闡聖旨。著書牖後蒙。皎然日星光。高揭昏衢中。偉哉繼開業。直紹洙泗宗。第十章前聖指門路。嘉訓方冊炳。博約兩項功。廢一生疵病。陸王縱殊歧。究本是見性。秪緣厭支繁。落草由捷徑。初頭似凝定。下梢易狂妄。虗幻海中樓。閃爍鏡裏影。夫人良可哀。少小學孔孟。豈欲內瞿曇。自然落此穽。懷襄漸東土。我褱何怲怲。第十一章箕聖作周賓。驅車渡浿水。居安土不窄。俗朴民可理。九章演有餘。八條敎遠被。助田遵殷制。經界宛遺址。天心眷東方。禮義蓋源此。於戱永不忘。遺墓兔山翠。第十二章斯文盛東土。蔚起儒賢多。徜徉道義圃。沿泝伊洛波。逢時皆不幸。素志齎山阿。永褱傷我心。涕淚雙滂沱。第十三章猗歟我陶翁。海東朱夫子。一身備中和。衆理窮表裏。博約契聖旨。進退合古義。分明十圖箚。庶展唐虞志。梅牕報消息。瑤琴調羽徵。摳衣日盈門。嫡傳竟誰是。千古巖棲軒。遺躅瞻杖几。第十四章王風委草莾。天地塞腥膻。滄海誰能蹈。白日空自懸。悲凉大報壇。皇靈尙儼然。黃河淸幾時。我褱何杳綿。凜烈三學士。千載光簡編。第十五章鄕庠育羣才。俗習葩藻競。陶翁勉藏修。儒院選幽境。讀書勤講磨。觀善相提警。世敎漸陵夷。流弊誰救正。紛紛俎豆混。閙閙戰爭倂。千古白雲洞。不復絃歌盛。第十六章牛李聞唐朝。朔蜀見宋史。夫何東西黨。蔓延百𥜥。白黑互顚倒。戈戟生造次。添薪火益熾。不但焦原止。長憂念宗祊。永夜不能寐。第十七章唐宋尙文藝。掄選失古意。遺法尙因循。敎勉只在此。經傳釣名利。詞章拾靑紫。根本旣蔑功。致澤難可冀。伊翁有學制。三復興歎喟。第十八章默觀羣物妙。妙處在無象。太極備軆用。陰陽異動靜。混淪縱無間。道器元有兩。儒佛分在此。頭顱愼毋枉。第十九章古人養心性。操存敦本原。今人務該博。枝葉日益繁。信口談義理。此心已馳奔。招譏世人目。得罪先聖門。我亦落此穽。提警庶無惛。第二十章</text>
<title>三月晦日。隣村諸老。會浮碧亭畔餞春。主人洪瑞一。又自京還歸。飮酒賦詩而罷。</title>,<text>亭前流水綠盈隈。喜得鍾山逋客來。新味煑濃經雨蕨。舊醅斟滿餞春盃。巖松鬱鬱心相契。浦柳依依手自栽。我欲挽君爲靜伴。古人經籍對床開。</text>
<title>田家歎</title>,<text>鋤禾往田畝。盡日冐暑雨。禾高沒兩脛。坐起心如腐。薄暮始還家。汲向前溪路。厨薪濕難炊。麤糲不盈肚。夜闌更績麻。松火暎庭樹。不得蹔安逸。誰能識辛苦。秋來納官無餘儲。男不得食女不布。回看飽腹暖體者。十指不動坐朝暮。</text>
<title>卽事 二首</title>,<text>玄雲向北峀。急雨復西岡。禾黍綠盈尺。畦隴生新光。野人無他憂。閒卧北牕凉。已知袪炎暑。稍覺淸心腸。有褱無與語。散步庭階傍。風流有月桂。晩花發幽芳。茅簷庇風雨。雙燕得所栖。結搆費經營。朝暮含沙泥。生子勤哺養。羽毛參差齊。日出語梁頭。倐去無東西。杳杳入雲高。迢迢掠水低。看渠任自適。令人發歎兮。</text>
<title>曉起</title>,<text>睡起啓牕牖。東方曙色生。月高四五丈。鷄唱兩三聲。光凝露草白。韵傳風竹淸。平朝驗夜氣。山木庶初萌。</text>
<title>詠庭檜</title>,<text>小檜何孤直。物中眞君子。未能拔地高。猶抱干雲志。月明更扶踈。雪虐愈蒼翠。日夕撫盤桓。心期淡如水。</text>
<title>愛日堂。次退溪先生韻。</title>,<text>聾巖仙伯本非聾。九耋康寧兩耳聦。萊舞戱時風滿閣。漁歌唱後酒盈鍾。輕輿日暖穿花逕。小艇宵寒繫荻叢。芳躅杳然尋不得。古墟喬木夕陽中。</text>
<title>陶山感吟</title>,<text>陶岑高不極。洛川流未已。猗歟繼開功。海東一夫子。羣書有折衷。至道無偏倚。三朝謹進退。十圖闡義理。遂令日星光。昭揭昏衢裏。瑤琴輟餘響。遺言詔千祀。巖軒虗几杖。節社空蒼翠。斯文漸晦盲。異說同朱紫。紛紛葱嶺色。浩浩襄陵水。感歎傷我心。祠庭敬拜跪。</text>
<title>天淵臺</title>,<text>臺下有遊魚。臺上有飛鳶。此理極昭著。俯仰同天淵。孰能識其故。妙用本自然。沂公與陶翁。契悟無後前。高臺久蕭瑟。寒月照娟娟。鳶魚閒自在。我褱何杳綿。</text>
<title>溫溪村</title>,<text>水抱山回重復重。溫溪故里婺源同。乾坤一段中和氣。千載東方降退翁。</text>
<title>訪丹砂。贈主人李希顔 守淵。</title>,<text>丹砂水一曲。峭壁何蒼蒼。下有鷗𪆽渚。上有松桂岡。幽人隱在玆。塵土不入腸。茅屋僅庇雨。古書恒滿床。願言傳家學。益篤明誠方。</text>
<title>寓舍後。有古松十餘株。枝葉杈枒。風不亂鳴。聽之可愛。</title>,<text>古松枝葉踈。風來聲不亂。初如石灘響。更似瑤琴按。靜聽不能寐。月落夜參半。</text>
<title>陶山賜祭後二日。柳秀士休徵。自石泉亭轉到。出示李訥隱天祥唱酬詩三首。詩中多有勉戒語。誠可歎尙。仍次其韵以贈。亦訥翁之意也。</title>,<text>淵源尋洛水。道脉仰陶岑。寒齋剪殘燭。愛子百年心。說到庚寅歲。驚瀾左海中。一䟽扶吾道。君家百拙翁。古人已云歿。聞風尙興起。請看臺上月。照彼寒江水。</text>
<title>贈別金上舍國均 衡國 因轉呈諸益</title>,<text>離懷悄如結。感玆歲云暮。皎皎巖軒月。蒼蒼節社樹。心期在晩契。幽鬢各成素。願言共努力。行邁愼前路。</text>
<title>甲寅春。閱舊蹟。得大明甲寅曆。不覺悲幸。糊作別帖。因成一詩。</title>,<text>天元遺法曆中傳。古篋尋看淚自漣。魯史誰書王正月。野人惟識大明年。煙雲遠鎖神陵栢。星日高懸左海天。舊甲重回時事異。晴牕三復匪風篇。</text>
<title>次寄李晦伯 增燁 韵 甲寅</title>,<text>浮雲富貴不須謀。本態踈迂且莫尤。老鶴心淸風露夜。冥鴻念絶稻粱秋。賢如元亮三旬苦。文似相如四壁愁。別有古人安樂法。時歌商頌振林丘。</text>
<title>中夏。與洪瑞一，蔡斐卿 允一，李致和。會話于修稧所。坐間適有觀水樓諸賢題咏。因用其韻。各賦卽事。</title>,<text>前溪水淸酌我觴。不用濁流之湯湯。芳渚寂寂有鷗𪆽。虗舟汎汎無帆檣。朝陟雲岡采紫芝。暮出林發淸商。故人有佳期。共坐溪邊樓。風流來往是眞樂。吾儕此外更何求。昨日今日農務急。南阡北阡聞叱牛。天生四民分士農。各從其職循其名。岸邊柳庭前草。邵翁已去濂溪歿。賢躅杳杳長空鳥。生無所成鬢雪新。可惜光陰不待人。淸臺與碧亭。勝地天所慳。隨君結幽盟。共保百年閒。右次佔畢齋韵衮衮前溪水。盈科流向東。猶遵呂氏約。不襲晉賢風。新柘藏村綠。晩花依石紅。琢磨須盡力。吾黨漸成翁。右次李相國韵一溪環綠衆山靑。安得龍眠上彩屛。盡日同人論義理。勝如王謝會蘭亭。右次安謹齋韵</text>
<title>感吟</title>,<text>明藏鏡裏因磨見。聲在鍾中遇叩鳴。若使人心無本性。何能隨感四端生。</text>
<title>聽蟬有感</title>,<text>雨餘林木淸。羣蟬鳴其間。我褱在古人。高風杳莫攀。淵渟婺源水。崔崒武夷山。陶翁發永歎。千載意一般。</text>
<title>讀朱韋齋微雨詩感次</title>,<text>我有嘐嘐樂。欲與他人俱。人皆笑我愚。獨自守一區。杞菊滿前圃。雨顔色蘇。菜羹是常分。肉食非所圖。古人知此意。帶經朝暮鋤。所嗟學日退。撫躬將何如。</text>
<title>上辭䟽留棲嵒院累日</title>,<text>明時豈欲老林泉。迂拙無能合棄捐。梧院虗凉秋到後。松庭閴寂客來前。了無一事關心境。只有雙眸閱簡編。倘荷鴻恩容退伏。太平耕鑿祝堯天。</text>
<title>重陽日雨坐。趙君奎輔 重普。先吟一詩。次韻。</title>,<text>強欲登高雨不開。寬愁撥恨更何哉。鄕關杳杳半千隔。節序悠悠重九來。身逐星辰環北極。夢隨鷗𪆽集淸臺。主人賴有幽貞趣。黃菊凌霜滿砌栽。</text>
<title>月夜與趙奎輔閒坐述褱</title>,<text>梧月送淸影。露菊生新顔。豈知淸眞境。乃在城市間。幸此息華念。久坐不覺寒。悠然望南雲。松桂空秋山。</text>
<title>望圃隱靜菴兩先生墓感吟 丙辰冬</title>,<text>何人不仰日星光。此地長爲道義鄕。二墓松楸樵不剪。龍仁山色更蒼蒼。</text>
<title>崇善道中</title>,<text>遠役何曾歇。浮生不蹔閒。幾時踰鳥嶺。我屋在商山。幽竹應前㨾。寒梅亦舊顔。主人心轉愧。經歲始言還。</text>
<title>述褱</title>,<text>明時禁網太恢恢。袍笏還慚逐我來。氷渡漢江心戰慄。雲瞻白岳夢遲回。嵯峩鳥道連天塞。迢遞雷封極海開。欲向田園調病骨。箇中閒伴有寒梅。</text>
<title>望彈琴臺感吟</title>,<text>彈琴臺下水。尙帶龍蛇耻。士卒亦何罪。將軍能効死。關防一失守。廟社驚塵起。有險將何用。鳥嶺空自峙。</text>
<title>鳥嶺</title>,<text>鑿通山路在東京。險阻人稱百二名。亂石崢嶸當釰閣。危巒重疊勝金城。當時拋却關防守。彼虜肆然歌舞行。可惜無謀二元帥。致連東土八年兵。</text>
<title>東京感吟</title>,<text>山開衆水會。雄麗古東京。覇氣鷄林綠。淳音玉笛淸。將軍殲敵國。學士解遺經。往事渾如夢。興亡月獨明。</text>
<title>次諸人遊盤龜曲淵韻</title>,<text>塵界何曾有此奇。山回水曲合藏龜。磯流散瀉聲舂玉。峯石層成狀累碁。春晩桃紅浮洞日。月明松翠滿庭時。主人獨餉淸眞樂。福地成仙也不遲。右次權南谷瑎韵桃花洞水出人間。十里尋源別有山。始信眞仙居地上。忽驚危榭壓溪灣。漁磯怳似桐江隱。碁局宛然綺皓閒。頓覺塵心些子凈。淹留且欲桂枝攀。右次鄭塤叟萬陽韵靑山百轉瀉飛泉。雲淡風輕一洞天。好是儒賢遺廟在。此間難着別般仙。古次鄭箎叟葵陽韵結屋塵喧外。棲身寂寞中。灘聲午枕靜。松影夜庭空。觀水寧無術。讀書應有功。暮春春服好。童冠舞雩風。右次洪學士萬遇韵羣物窮時見理精。楣間揭扁不虗名。緣何活水滔滔去。爲有源泉衮衮生。來續往眞道軆。自強無息實工程。主人欲得觀瀾法。終日憑軒驗性情。右觀逝亭李君宜皖韵</text>
<title>李同知時綱回榜宴</title>,<text>暮春三月日方中。慶席高開上客同。異數一雙丹桂萼。榮光九十白頭翁。更新金榜臚人唱。依舊靑袍瑞日籠。玆事分明罕今古。宜傳樂府被絲桐。</text>
<title>寄校中居齋諸君</title>,<text>巍然羣哲聖師傍。時雨和風怳滿堂。敬義兩言親係易。齊修八目述爲章。願成戶誦家絃俗。鎭作忠君孝父鄕。箇裏想應心感發。朝昏瞻慕見羹墻。</text>
<title>鷗江書院。次卷中諸韻。</title>,<text>世敎衰微孰挽回。昔賢祠屋面陽開。無邊風月依依在。不盡源流衮衮來。好占根基先着脚。勤加切琢佇成材。吾儒自有中和法。狂簡須知所以裁。吾東兩夫子。遺廟竹林間。有術曾觀水。無時長對山。近邦先被化。吾黨孰廉頑。勖爾絃歌士。工夫莫放閒。不在彜倫外。宜求日用間。聖言昭簡冊。賢躅煥溪山。士自興爲善。民能化不頑。羹墻多感發。忙裏得心閒。</text>
<title>東京感吟</title>,<text>緬思徐伐開邦日。恰似羲農成務辰。五鳳元年爰作辟。三朝鮮後始治民。地靈久蘊英豪盛。風氣初開俗尙淳。禮樂詩書雖有愧。年豐家給太平春。蕭瑟鷄林葉落風。千年覇氣與相終。君王醉後干戈至。鮑石歌中社稷空。弔古興亡山月白。霑新雨露野花紅。統三爲一人何在。似此英雄亦去鴻。指點徘徊我淚滂。千年宗社異興亡。道傍草沒諫臣塚。山下風悲學士庄。何不勵心修德政。徒然稽首獻封疆。自然人事隨天運。巖屋麻衣終古傷。徐伐千年蹟。洪荒信復疑。山河懷故國。人物記當時。石老瞻星廢。城空半月。居民猶朴略。遺俗不今衰。信馬鷄林踏草回。南山一曲小堂開。獨聽隣笛傷心曲。強把元方勸酒盃。夜牕松月懷中得。午枕羲皇夢裡來。良友平生增悵憶。臨行且上釣魚臺。任實兮夢羲堂</text>
<title>佛國寺。次佔畢齋韵。贈南舜會舜寬。</title>,<text>羅刹䂓模盛。秪園樓閣重。客閒仍阻雨。僧定自鳴鍾。白石連雲滑。蒼林帶霧濃。難逢此好會。霜鬢兩髼鬆。金鰲霜骨戴山來。老石奇巒擁不開。聞說岑翁曾定坐。一牕明月暎寒梅。眞像依然半壁斜。老僧盤坐具袈裟。當時手種庭前樹。四月初開北向花。梅月堂二絶鵄嶺峩峩天與高。東望馬島連海岸。郞君不來王孫來。消息茫茫斷。不斷遠別離。相思相見在何時。眼穿腸斷魂化石。夜夜月照空山碧。鵄述嶺。在鷄林南五十里許。自鶴城由西北行。皆可望見。感憶望夫事。次徐四佳詩韵。</text>
<title>凡西道中</title>,<text>却拋簿墨始行春。纔出東城覺少塵。野草初生同意思。山花欲發各精神。和風庶遍飢寒屋。䁔氣應回疾病身。鷗𪆽一雙忽飛去。淸臺遙憶水粼粼。</text>
<title>盤書院感。次圃隱先生韵。</title>,<text>江潭放逐尙依然。杖屨應臨此水邊。幽壑龍藏雲萬疊。遼陽鶴返月千年。山河氣壯高麗國。星日光懸左海天。諷誦遺篇心感慨。古祠春曉爇香煙。</text>
<title>盤龜卽事</title>,<text>靑山百轉路縈回。三月仙源逐水來。溪作琴絃長短奏。巖經化斧琢磨開。樵柯爛盡仙人局。雲鶴翔回圃隱臺。怊悵主人歸杳漠。落花啼鳥一般哀。</text>
<title>曲淵亭</title>,<text>盤龜餘興曲淵亭。一樹桃花暎小庭。啼鳥聲中幽夢罷。夕陽歸路海山靑。</text>
<title>立巖</title>,<text>石老鴻荒後。江流元氣中。孤高百丈立。突兀半天空。却捍衝波力。應同砥柱功。仰瞻多感發。千古烈夫風。</text>
<title>洛東江</title>,<text>黃池遠脉斷山通。千里滔滔埶不窮。淵伏魚龍成窟宅。碁分郡邑限西東。米塩來往千檣集。川澗奔趍萬水同。此去海門知幾許。淡雲纖霧遠望中。</text>
<title>駕洛舊都</title>,<text>凄凉首露國。澄𤄃洛江流。雲影迷龜峀。春光謝燕樓。雄都今重鎭。太守古諸侯。緬想招賢蹟。荒臺土一丘。</text>
<title>七月旣望。校會諸儒。泛舟太和江。踵坡老赤壁之遊。實勝事也。賦絶句。奉呈僉案。</title>,<text>瓠尊相屬不停觴。醉後爭歌窈窕章。東望島山疑夏口。山川舊色鬱蒼蒼。</text>
<title>後太和船遊</title>,<text>不須專美雪堂翁。前後淸遊汎水中。凉葉凋新霜露滿。圓輪依舊海山空。節逢十月時非早。世隔千年趣卽同。鷗𪆽一雙忽飛去。却疑孤鶴江東。</text>
<title>登東臺觀日出。用洪柳下 世泰 韻。</title>,<text>俯壓滄溟地埶巍。淸晨忙步上東臺。始看雲日相呑吐。自是陰陽共薄回。黑氣消除黃道闢。祥光環擁火輪開。扶桑大樹應盤鬱。暘谷都輸一望來。</text>
<title>次一鶴軒韻</title>,<text>淸獻舟中鶴。高軒揭額初。精神江月滿。襟韻竹風徐。默坐看書後。潛思聽政餘。昔人有遺句。吟罷更躊躇。</text>
<title>訪太和樓遺址感。次前人韻。</title>,<text>遺墟只說太和樓。江水滔滔日夜流。客豈知當日意。虗舟謾繫古津頭。晩煙鋪作平郊色。凉葉粧成滿壁秋。從古廢興皆有數。且呼芳酒滌閒愁。</text>
<title>偶吟</title>,<text>一鶴軒高心自淸。公門百事小經營。詩書案上燈常照。詞訟庭中草欲生。舟檝椉風魚藿富。郊原得雨黍禾平。昔賢有愧如傷字。宜作黃堂座右銘。</text>
<title>次江海樓韻</title>,<text>隱吏名眞好。臨民面却羞。遨頭逢勝日。南郭有高樓。海𤄃天疑盡。江空地欲浮。機心頓相忘。鷗𪆽滿汀洲。</text>
<title>待變樓 在釜山。一名息波亭。</title>,<text>宗社危亡際。軍民矢石邊。皇朝和一字。東土恨千年。滄海波空𤄃。釜山月獨懸。不忘修攘策。樓下有藏船。</text>
<title>勝戰碑 萬曆己亥八月。經理萬世德。率師至東萊。盡斥倭冦。遂立碑於釜山之巓。兵部郞中賈維鑰。撰序若銘。</title>,<text>掃滌妖氛後。揄揚聖德時。至今滄海岸。依舊大明碑。日月光臨照。山河力護持。却歎刊石語。欠了典謨辭。</text>
<title>海雲臺 在水營東五里。世傳崔孤雲遊賞之處。滿山皆冬栢。</title>,<text>天地蒼茫外。陰陽合散中。無如滄海大。惟有白雲籠。老栢先春發。奇巖壓水雄。當時崔學士。遺躅小臺空。</text>
<title>海</title>,<text>鴻濛初判後。河瀆會同餘。日月浮元氣。乾坤轉太虗。包容萬郡國。涵育幾龍魚。亘古無盈縮。維東有尾閭。</text>
<title>次默翁子相自詠韻 曺翼漢○戊午</title>,<text>淡泊棲身雲水濱。齋居志氣頓如神。分明賢聖卷中面。怳惚羲皇夢裏人。蘿月照成閒界色。巖花開作自家春。區緣俗累消除盡。意味超然眞更眞。</text>
<title>次贈尹汝先 天覺 韵</title>,<text>黃花蒼竹郡城秋。江上靑山滿一樓。太守閉門閒意思。騷人策馬最風流。詩書論討喜靑眼。簿墨淹留羞白頭。明日欲觀滄海大。歎君能學子長遊。</text>
<title>咏盆菊 二首</title>,<text>陶後人誰愛。我今移小盆。禀成中正色。凝返淡淸魂。燦燦闘霜力。踈踈暎月痕。東蘺難泛酒。怊悵望田園。右黃菊人道黃花好。吾憐白菊淸。娟娟得秋色。皓皓禀金精。老鶴霜毛整。仙娥素服明。天生品各別。頗似弟難兄。右白菊</text>
<title>次杜工部卜居韵。簡呈浣溪翁。幷小序○李如晟</title>,<text>浣溪新堂成。主人次杜工部卜居詩。要諸友共和。盖其流落困窮一㨾。而地名亦偶合。此所以堂成而次其詩以寓其褱也。雖然。觀杜翁詩。優遊閒暇無毫髮憂愁之意。主人倘得於此。則庶幾無愧於杜翁矣。暎湖南畔浣溪頭。小堂俯水淸而幽。圖書壁裏有眞樂。蔬糲盤中無是愁。秋畝黃雲當戶起。晩牕明月隔林浮。鄕園北望猶千里。魂夢頻尋上漢舟。</text>
<title>次贈河上舍聖則 瑞龍</title>,<text>搖落今逢宋玉秋。與君同上仲宣樓。商顔縹緲意中立。洛水蒼茫愁外流。黃花摘滿幽人手。白髮㑴成志士頭。鄕思悠悠論不盡。小樽呼作曲欄遊。</text>
<title>與諸人會宿鷗院。別後數日。朴上舍 敏孝 寄詩來。卽次以贈。</title>,<text>儒宮一畝傍郊墟。祠廟焚香想像餘。日暖林風吹面細。雨晴山月暎簷踈。心源泂澈方塘水。義理沉潛古聖書。永夕閒齋論討好。白頭交契晩如初。</text>
<title>次雪谷八詠 巫山一段雲軆</title>,<text>秋晩藏霞壁。江淸載月船。朱欄畵棟此山邊。遺址草空芊。遠海昇紅旭。平郊散白煙。雪翁稼老俱茫然。斜日暎淸川。平遠閣老石欹江岸。蒼山鎖海門。無人更倚春風軒。使我愁心繁。此地曾留客。高樓誰把樽。漁歌一曲近黃昏。江上兩三村。太和樓地僻園林靜。家貧樽酒無。藏紅秘白春長留。蕭灑小庭隅。日暖花陰重。風輕鳥語柔。當時太守好風流。來往竹筇扶。藏春塢秋氣集西麓。凉宵凝露華。玉妃喚月峯嵳峩。北斗已橫斜。山動未崩石。林橫將落霞。迢迢南谷有僧家。遺址寄山阿。隱月峯三峀聳蒼石。雙湖滿綠汀。行人指點碧波亭。欲讀無遺銘。漁火暗中照。塩煙曉後靑。一聲長嘯魚龍聽。風雨滿江零。碧波亭齋室罷淸磬。秋荷成白紋。我來欲問山無語。啼鳥隔林聞。凈界煙霞古。諸天花雨昏。蒼苔碧草復何論。散步日將曛。白蓮菴縹緲前開戶。東南遠望洋。祥雲一朶日生光。海氣曉蒼蒼。凈室今仍古。居僧閒不忙。齊州九點杳何方。天地閱滄桑。望海臺遠浦滄溟𤄃。奇巖小竅通。雲收日出有神翁。來自水宮中。鶴峀月空白。鷄林花自紅。流傳樂府永無窮。詭服舞春風。開雲浦</text>
<title>臘月二十四日。自鶴城發歸。抵宿于東都之遠願寺。天培諸人隨至。各贈詩叙別。略成一律。粗答遠將之意。而老人所望。在第三聯。各自勉戒。無至失墜幸甚。戊午</title>,<text>久卧淮陽閤。今歸栗里園。閒情先訪寺。別意細斟樽。模範依賢聖。工夫務本源。臨歧更相勖。毋忘老夫言。</text>
<title>追次晩悔亭權南谷韻 亭在太和江上。朴營將就文所搆。</title>,<text>滄江一曲小風波。亭畔靑林長薜蘿。東竺山低秋月好。秣陵村近暮煙多。戎衣不比野人服。皷角何如漁父歌。猶有中宵戀君夢。老臣忠悃性非他。</text>
<title>冬至日。次朱詩韻。二疊。</title>,<text>天心可見地中雷。灰管黃鍾九寸開。遙想故園消息好。新春先入小梅來。是日天門響似雷。千官環佩賀班開。層巒不隔思君夢。夜入瑤墀稽首來。</text>
<title>憶晦翁南岳退老淸凉故事。有不及陪侍杖屨之感。書褱。</title>,<text>伊昔朱夫子。至月南岳遊。天風吹白雪。璀璨動林丘。賦詩記勝槩。逸興浩難收。陶翁愛淸凉。冬日來夷猶。書榻寄陽菴。不關風颼颼。篇什倣雲谷。心期托前脩。玆焉詠三復。浩蕩不自由。栖山宜四時。卽景皆可求。雪覆澗壑㓗。木脫巖巒稠。芬華皆凋落。顔面眞淸幽。春花與秋楓。紅赤徒媚眸。所以兩先生。衝寒心不憂。無由侍杖屨。我褱空悠悠。</text>
<title>聽曉鍾</title>,<text>四更五更鍾聲多。一打二打三十六。枕上聽之心累失。晦翁警語凜如昨。以玆感歎不能寐。山月娟娟滿牕白。</text>
<title>次朱詩雲谷十二詠</title>,<text>夜寒宿溪堂。日晩穿林嶺。信馬不能驅。石路何其永。白雲在山中。幽尋我褱耿。登山陰雲散復合。北風振林木。牕楹極颼攬。巖谷恐傾覆。燒香坐終日。敬懼顔如恧。値風雲收月光滿。仰視天容肅。揚輪昇遠海。流影照幽屋。娛玩不能寐。聊以慰我獨。翫月問客從何方。山日已向夕。崎嶇度羣壑。跋涉窮到極。此意良已厚。晤言忘昏黑。謝客農時分早晏。農功殊急緩。明農有古方。鋪列卷中滿。歎我昧大本。謀生拙而短。勞農日用與彜倫。非遠非玄冥。所貴擇其術。義理些子爭。孜孜講求明。吾心淸且寧。講道所褱仙溪子。曾約山房遊。枯筇涉氷雪。忘却道路悠。山中有松桂。歲晏攀夷猶。與仙溪權仲瞻。曾有山房會討約。故作書招邀。○褱人隔麓多奇勝。名菴分某丘。躊躇不能去。咫尺生閒愁。且待山花發。與子同來遊。倦遊聖訓極昭著。靈鑰啓玄關。經編示門路。史筆誅陰姦。後人徒浮誇。著書充棟間。修書一室虗而靜。久坐不生厭。自然去氷火。不欲試鍼砭。了了秪如此。何須費妄念。宴坐蹇驢出洞口。曉雲生脚底。雪白疑奪目。風寒欲氷齒。細思從善惡。毫釐謬千里。下山不欺小窩靜。冬居勝夏秋。階竹淸韻傳。盆梅暗香浮。且撫膝上琴。散我塵間憂。還家</text>
<title>臺窩感吟</title>,<text>去日桃方華。及歸梅欲黃。我心無適莫。隨分有行藏。蒼苔掃巖面。素塵拂書床。潭魚與沙鷗。依舊同徜徉。</text>
<title>剡翁金上舍國均。寄關東遊錄來。要和峯區兩詩韵。援筆倣杜體。</title>,<text>獨立縹緲之高峯。我衣裁霞我馬風。瑤草琪花爛熳後。鸞驂鶴駕往來中。古稱海上神仙窟。子是人間詩禮翁。異境虗無那可住。巖棲軒畔有儒宮。毗盧峯韵塵埃局促我區區。不見仙山空白頭。羡爾剡翁雙蠟屐。後於癸未卅年秋。溪雲護石父兒筆。山月照詩今古樓。快讀巨編神𨓏𨓏。淸臺卧作蓬萊遊。繼先遊韵</text>
<title>水月軒李伯生。寄詩詠尊道書窩。次韵却呈。</title>,<text>數間茅屋容吾膝。箇裏元無俗物存。溪日照書開一榻。山雲隨杖啓雙門。魚心自樂潛還躍。鷗夢初圓靜不喧。凈掃巖臺空悵望。晩風吹綠太和樽。右詠書窩瀕江小阜翼然軒。從古陶山隔岸村。俯瞰澄潭千頃水。中涵素月一輪痕。八龍家倣朗陵令。五福人符箕聖言。朝暮羹墻瞻慕志。鳶飛魚躍古臺尊。右詠水月軒</text>
<title>踰利夫峴宿店舍</title>,<text>越峴投孤店。解鞍停客行。霜楓淡有色。秋澗細無聲。耿耿北宸夢。迢迢南嶺程。吾生困行役。今日得幽情。</text>
<title>夜雨憶臺窩</title>,<text>秋雨乍蕭蕭。夜靜茅簷凉。緬想淸臺曲。魚肥水沒梁。黃花應滿開。白鳥亦飛翔。只願謝榮辱。玆焉樂徜徉。</text>
<title>病中書事</title>,<text>吟病三旬不理筇。閒居意味更從容。門扉間爲賓朋啓。筆硯時因簡札攻。素帙不齊收凈案。靑燈難繼爇枯松。長宵睡罷有時限。隔戶鷄聲是五鍾。</text>
<title>庚申臘月。與瑞一同棲於大椉之彌陀殿。初八日。僧徒以如來見星悟道。於是夕。鳴鍾設齋。有感各賦。</title>,<text>寂寂夜將闌。隱隱鍾不歇。今夕是何夕。瞿曇悟道日。雪山修苦行。六載面空壁。仰見衆星光。燦燦羅碧落。忽地頓省覺。永世傳衣鉢。問渠何所悟。悟處吾將詰。性是在我理。道非懸空物。彜倫與禮樂。詳細備節目。孜孜着功力。件件費窮格。表裏旣畢到。體用亦無闕。奈何霎然境。光影見閃鑠。所見非眞知。所悟非實得。秪緣樂簡捷。令人易蹉跌。歎息不能寢。山月滿牕白。</text>
<title>壬戌正月三日。來棲臺窩賦卽事。</title>,<text>月正初三日。隨春返舊窩。柳如生嫰色。溪欲動微波。暖旭東牕滿。和風南陌多。新功須實着。頭鬢已雙皤。</text>
<title>高順之 裕 慶席奉贈</title>,<text>昨年試卷親恩點。今歲簪花襲御香。天地包含均雨露。風雲會合起村鄕。陰消陽復中冬節。旨酒嘉賓式燕章。他日報君非一道。老夫惟贈不欺方。</text>
<title>盆梅滿開時又雪晴月明</title>,<text>床上書傍梅一株。小窩淸寂有如無。前村雪白斷人跡。今夜月明傾酒壺。卷裏暗香隨字細。壁間橫影伴燈孤。沉吟意在無言處。不有孤山誰與徒。</text>
<title>書褱</title>,<text>靜裏沉潛觀物原。乾坤妙化自存存。一身春夏秋冬氣。四壁詩書禮樂言。志欲希賢泝濂洛。病難陳力卧丘園。晨興夜寢隨吾分。興至時傾邵老樽。</text>
<title>晩步 甲子</title>,<text>鷄鳴犬吠巖間宅。柳綠花紅水上園。春服成時春日暖。携筇晩出向陽門。</text>
<title>觀書感吟</title>,<text>倘非存養本何敦。私意生時悍馬奔。大凍溫和些意思。濁流澄㓗小根源。莫如推廣眞心做。且省浮誇信口言。待了虗明何所事。聖賢方冊對床尊。</text>
<title>雨後。與瑞一諸人。會院樓。</title>,<text>雨收天際雲容淡。人坐空中樓閣凉。三顧樓名仍送目。花庄山色遠蒼蒼。</text>
<title>偶吟</title>,<text>岸上蒼巖高草亭。靜中觀物不冥冥。水風乍起魚心動。浦日初昇𪆽夢醒。長夏工程惟警省。昔人謨訓更丁寧。時和歲稔是誰賜。滿眼平郊禾黍靑。</text>
<title>早秋</title>,<text>火宿西流凉候新。牕欞一夜覺蕭晨。風生氣力吹園竹。月有精神暎釣綸。水意將期滄海至。山心惟許白雲親。幽琴彈作淸商曲。消散乾坤多少塵。</text>
<title>謾興</title>,<text>林居合素性。茅屋近淸溪。䟽食稱家得。竹筇隨分携。床頭黃卷在。牕外白雲低。聊以寫情性。風花時品題。</text>
<title>夜吟</title>,<text>凉雨纔云歇。秋宵未易明。衾慚暗中卧。水警枕邊聽。路遠嗟難到。車行願不停。光陰擲少壯。閒養賴天靈。</text>
<title>秋興</title>,<text>秋夜漸長秋日淸。幽居眞趣自然生。心潛黃卷味無味。手撫朱絃鳴不鳴。松月入褱巖上坐。蘋風吹面水邊行。古人薖軸應如此。永矢不言詩謾成。</text>
<title>齋居</title>,<text>欲得齋居樂。當於靜處尋。閉門流水響。開卷古人心。白鳥立沙渚。淸風生竹林。靈臺自蕭爽。俗物豈相㑴。</text>
<title>次鄭成仲 之鏶 韻</title>,<text>朱顔虗日愒。白髮秪心忡。生晩唐虞際。夢懸伊洛中。驅車千里志。炳燭七分功。此事交相勉。君詩起我慵。</text>
<title>次成仲炳燭齋韻</title>,<text>家本洛江江上居。靜中消息問何如。光明一燭照心目。知子行年五十餘。</text>
<title>感吟</title>,<text>北高天左轉。西沒日東昇。樞紐理應妙。勉強人可能。緝煕仰文敬。履薄歎曾兢。微物猶全賦。蟲鳴至曉仍。</text>
<title>秋夕感吟</title>,<text>月白多今夜。天晴暎遠河。家家奠香火。處處掃墳莎。義起從賢哲。俗成自麗羅。病軀空守屋。瞻望淚雙沱。</text>
<title>夜見田幕火光詠三疊</title>,<text>靑蒼四野漸看黃。三復豳風七月章。明滅火光生草幕。田翁應在守禾庄。耕播刈收共四隣。黃昏得返往㑴晨。願摸汗滴田中狀。盡戒閒遊天下人。首我四民惟士農。農爲所業士何功。一經不讀靑春日。萬事無成白頭翁。</text>
<title>暮景</title>,<text>平川一半夕陽紅。暮色依依自遠峯。𪆽立沙中將宿意。雲橫天末是歸容。</text>
<title>道院風雩壇月夜。次韻三疊。</title>,<text>吾東白鹿洞。魯國縫衣生。二水淵源𤄃。雙齋敬義明。昔至朱顔在。今來華髮生。齊心敬拜跪。廟貌丹靑明。詠書院振袂水風至。皷琴山月生。聖門好消息。今夜最分明。詠風雩壇</text>
<title>卽事感吟</title>,<text>前溪晩雨似盆傾。濁浪須臾浩浩生。見之感歎不能已。昨日安流澈底淸。</text>
<title>龜巖下新竹成林。喜甚有作。</title>,<text>去年出土數竿小。今歲巖三丈強。居士自今無俗氣。此君相對有壺觴。林踈月照影高下。葉小風來聲短長。社畔淸高松與菊。便成三友傲秋霜。</text>
<title>盆梅欲發可愛口占</title>,<text>寒梅菩蕾日。勝似雪盈株。箇箇含春意。團團綴小珠。精神未全露。標格覺尤孤。安得秪如此。花開花落無。</text>
<title>卽事 乙丑</title>,<text>能卷能舒雲氣象。飛來飛去鳥工夫。風和日䁔巖臺屋。坐看濂翁太極圖。</text>
<title>李學士匡德。昔年補外甲山。行到咸興。有老妓歌出師表。聞而作詩曰。咸關女俠滿頭絲。醉後高歌兩出師。唱到鞠躬盡瘁語。逐臣哀淚兩行垂。諷誦句語。有無限感歎之意。次之。</title>,<text>關塞迢迢鬢欲絲。逐臣何日發京師。澹菴去後咸關女。一唱令人淚自垂。</text>
<title>九月初。鄭君成仲來訪有詩。次贈述懷。</title>,<text>驚聞剝啄曉開門。谷口人來是子眞。書史功專探奧旨。煙霞病痼養閒神。地淸弘景棲雲處。秋晩淵明采菊辰。正合從容討心腹。留君不得我愁新。</text>
<title>𤃡水上有舍人亭。舍人名憑。表藍溪沿沫之子。家在多方村。相距不數里。故往來嘯咏。古事寥寥。未知作亭與否。而至今路之人。皆指點昔賢遺躅之泯沒。甚可慨惜。乙丑暮春。略築小壇。且使種松竹。</title>,<text>𤃡川何澹澹。上有舍人亭。往事與雲白。遺址空草靑。秋風起感慕。夜月想精靈。聊以表壇築。使人指點明。</text>
<title>九月望。水月軒始成。夜看水月。喜而有吟。水月軒。後改寒溪軒。</title>,<text>半間軒適成。三五月方明。扁名正相合。水中光影淸。</text>
<title>曉寤</title>,<text>睡後淸明氣。曉鷄初唱時。心專腔裏養。理合枕邊思。豈望有新得。庶幾消舊疑。從今作日令。爲善欲孶孶。</text>
<title>前秋穡事大無。山峽及沿江沿海邊。甚於辛壬癸三㐫。流丐之人。遍滿村閭。二月十一日夜。風雪寒甚。睡罷念及。此輩單衣破絮。何以經。惻然傷感。因輾轉不寐。枕上得飢民歎。丙寅</title>,<text>鷄不報晨春夜遲。隔牕風雪冷㑴肌。三更睡罷因難着。卧念無家行乞兒。浦村峽里半成空。流轉他方西又東。門外乞糧主人惡。千祈百懇耳如聾。瓢容升合手中持。每趁人家朝夕時。冷粥空膓充未半。分知生死命如絲。居人亦自乏朝餐。盡百家升斗難。露宿風㑴寒不耐。老翁穉子哭相看。蓬髮不梳黧面枯。鶉衣破絮露全膚。倘摹一幅天門進。勝似豳風七月圖。家無甁粟吼飢膓。遠別田廬情可傷。灾福椉除應不遠。南風麥熟好歸鄕。對案心傷不下咽。仁端惻隱發油然。誰能念我同胞誼。父母乾坤一氣連。田家財穀積如陵。問爾胡爲獨不能。戒自于今矯懶習。耕禾種粟樂豐登。時雨時暘六氣均。勤農務本亦由人。倘令累歲年豐熟。庶見唐虞風俗淳。</text>
<title>哭金振伯 聖鐸</title>,<text>璇霄雨露玉堂仙。編管蛇山十一年。格外洪恩頻欲釋。朝端公議亦含憐。瘴雨炎風吹不停。哀歌一曲海山靑。扁舟遠泝洛江水。旅櫬今白石亭。光陽千里作君鄕。何事孤魂歸路忙。四壁圖書猶舊㨾。滿園松菊尙餘光。</text>
<title>述褱</title>,<text>靜坐眞成癖。㗳然還似愚。少眠喜夜短。多病樂村孤。几凈巖花落。門淸水鳥呼。秪爲閒漫趣。難着實工夫。</text>
<title>卽事</title>,<text>花紅柳綠三春晩。婦饁夫耕四野平。窩裏日長無所事。滿簷踈雨讀西銘。煙起孤村看漠漠。雲橫遠峀望依依。風前𪆽踏平沙立。雨裏人擔糶米歸。</text>
<title>星湖翁昨年遠寄淸臺詞一篇。略綴短章。仰謝厚意。丙寅</title>,<text>所褱斯文老。乃在星湖傍。川陸極杳綿。魚鴈時浮翔。新辭寄素心。古音何鏗鏘。一讀風生牙。再讀氷徹膓。相期在千載。此意不可忘。遵渚采蘭芷。春風吹我裳。持此欲遠贈。佩服同周章。</text>
<title>霽後述褱</title>,<text>雨洗秋山色。風添細水聲。沙淸鷗氣象。巖古竹神精。養性本源靜。讀書眞味生。盈畦有杞菊。庶不負幽盟。</text>
<title>晨起</title>,<text>靜息潛居夜似冬。五更起坐整襟容。晨星一點初昇峀。落月半輪猶掛松。</text>
<title>書窩雜詠三十五絶</title>,<text>恭敬奉吾性。問辨資吾學。扁名因里號。兩頭思着力。尊道書窩用拙道斯存。不容些子巧。縱能絶功利。亦戒近黃老。拙修齋坐看寒溪水。月照頓虗明。問渠那如許。爲是纖塵淸。寒溪軒絶粒非吾願。朝夕惟其時。糲米取充腹。嘉蔬宜養脾。供淡寮靑山重不遷。只在淸湖上。悄悄有何思。山頭長北望。處湖峯巖臺俯淸川。湛湛無纖累。手弄復長歎。心源那似此。弄淸臺初從水底潛。復向水中躍。生意何油然。天機渠自得。觀魚潭風雨磨難渝。滄桑變不換。蒼然太古容。屹立露雄觀。太古巖根本固而厚。波浪盪不磨。看渠似道理。日日頻來摩。不磨崖水落半面開。水漲全身秘。隱見自隨時。非渠故有意。隱見巖巖平措我足。水㓗澡我身。諷誦湯盤語。且洗靈臺塵。洗心巖松竹四時靑。菊花霜後發。扶杖日逍遙。物中有三節。三節社巖際土墻立。竹門開向陽。看玆有明暗。驗我分聖狂。向陽門鬱鬱松楸洞。封塋諒久安。終身寄哀慕。瞻望空朝昏。望楸巖常分合菜羹。春畦足新種。擧鋤手自遲。帶卷腰猶重。帶經圃𪆽閒由本性。沙白驗天然。人至不驚睡。也應幽夢圓。宿𪆽沙香細風猶引。葉高波不沉。靜看君子面。緬想周翁心。香遠塘灘流揚又抑。天樂調商宮。夜闌更淸切。喚我惺惺翁。喚惺灘落鴈自成序。浦寒秋月明。不爲稻粱計。惟存雲水情。落鴈浦芳條問幾箇。生意驗流通。羞比風流客。喜逢川翁。柳堤夾路種兩行。低柯掃塵迹。秪恨成林踈。幽居藏不得。松逕古人不設餌。只怕機心昏。我意不如此。任他呑未呑。釣磯魚多且莫貪。魚細更休拾。踈雨滿空汀。荷簑閒獨立。漁梁老樹枝葉踈。獨立巖阿靜。風來乍有聲。月出微轉影。老樹穹然當曲岸。頗似尋常物。待了褱襄時。力能洪水遏。立巖滿山苔蘚色。勝似着松林。雨更蒼古。令人無俗心。蒼山巖圍景轉幽。室小心還靜。努力勉同人。讀書勤猛省。靜習齋放失氷與火。收斂明而通。程門一箇敬。喫緊爲人功。敬存齋滔滔亘晝夜。道軆元如此。默驗楣間言。俯觀軒外水。臨水軒臺高四望通。見處宜昭廣。天地露端倪。雲煙呈態狀。高遠臺同由一小橋。橋下長溝水。誰能出此門。跬步至千里。由橋門沿泝碧溪灣。倚棹蒼巖上。花落鳥不驚。武夷增我想。倚棹巖忽然田野間。衆巖堆如阜。我今錫新名。鎖斷一江口。鎖江巖小舟便獨坐。輕棹宜自開。朝暖穿煙去。宵寒帶月回。小艇雨益靑蒼。雲橫乍隱見。微茫几案間。朝暮供奇玩。遠峀</text>
<title>述褱</title>,<text>幽人坐虗堂。凉風生樹間。雲淡暎河漢。月明見南山。曠然絶羣想。頓覺心境閒。諷誦晦翁箴。令人啓鍵關。</text>
<title>次浣溪翁韻</title>,<text>藏修得我所。天地洞中寬。俗物不相逼。老翁眞是閒。鷗心喜綠水。雲意愛靑山。安得浣溪叟。聯筇遊此間。</text>
<title>除夜</title>,<text>天道貞元際。人心仁智間。自能交且接。眞箇往而還。黃卷新功得。丹田舊染刪。椒醪隨意酌。和氣發衰顔。</text>
<title>曉步</title>,<text>老病欲將健。春光稍可尋。浴知羣𪆽性。開見百花心。暖日照幽壑。濃雲出遠岑。悠然如有得。時復住筇吟。</text>
<title>喜屋成</title>,<text>小窩初結架。素志不成空。魚鳥渠閒伴。溪山我主翁。閉門調舊病。對案着新功。秪此安身法。塵喧揔𥌒聾。</text>
<title>卽事</title>,<text>月來惟有影。風至也無端。欹枕羲皇際。拓牕圖畵間。沉潛意味好。涵養性情安。歲月不相待。吾生寧蹔閒。</text>
<title>伏次存溪蔡叔壽酌韻 幷小序</title>,<text>中表叔存溪蔡公 後甲。今年八十有三。叔母金氏七十有八。琴瑟在堂。孫曾滿前。以稀世之福慶稱焉。是歲五月庚戌。隣近諸宗。設壽酌於其第。會者八十餘人。酒酣。公先成四韻詩一篇。語渾句練。筆力精健。雖年少氣壯。而用力於詞翰者不及焉。因竊伏見公之一門多壽考。舍弟三甲。三從弟命龜年六十八。三從侄允亨允中年七十一。允箕允協六十八。允恭六十六。允諶六十三。皆康健不衰。而陪侍左右。盡歡乃罷。玆事尤奇且異。歌頌之不可已也。乃敢敬次其韻。而係以小叙。日暖琪園生紫煙。和風吹送壽樽筵。春萱影密垂雙砌。松栢章高被五絃。花樹仍成九老會。童顔俱作七分仙。古稱治世人多壽。良史應編十六年。</text>
<title>月夜</title>,<text>浮雲捲空際。明月昇遙嶺。纔看水底涵。已覺松間暎。牕牖晃如晝。滿室流光影。曠然望四虗。杳杳心褱永。山川旣空𤄃。林園亦淸靜。千秋灑落胷。誰能覷眞境。古人炳遺訓。今人昧本性。願言借光輝。作我靈臺鏡。</text>
<title>漫興</title>,<text>茅屋三間通小軒。引風邀月警心魂。尋常坐卧巖爲席。朝暮送迎松作門。禮樂詩書靜裏榻。桑麻雨露化中村。臺前又有滔滔水。十里流通洛水源。</text>
<title>喜晴書褱</title>,<text>雨林氣淸。天風吹我廬。乍倚北牕枕。起坐振輕裾。賞愜可逍遙。氣倦當發舒。循階下松逕。住杖看園蔬。叢菊綠漸滋。穉竹靑有餘。晴川凈難唾。白石洗如初。時景與心會。我褱將何如。古人不可見。靜對床頭書。</text>
<title>夜坐誦朱詩</title>,<text>初月易西落。樹林何沉沉。平川乍虗明。遠峀稍幽陰。靜誦晦翁詩。不覺淸我心。一洗脂葷氣。遠紹風雅音。千秋杏壇曲。繼之龍門琴。先生理斷絃。大道昭可尋。乾坤久長夜。武夷空雲岑。冥行我安適。悵望獨長吟。</text>
<title>漫吟</title>,<text>幽居絶世累。茅屋敞前楹。綠水聲中坐。靑松影裏行。軒風心與爽。牎月夢還淸。最愛東巖矗。蒼然太古情。</text>
<title>擬寄星翁</title>,<text>遵渚采芳芷。新葉藹初綠。愛之貯箱篋。淸香未消歇。欲寄同心子。山川政杳漠。沉吟不能寐。絓結何由釋。雲去勞側佇。月照愁幽獨。願君惜暮景。努力崇明德。古人不可見。古書猶可讀。緘辭寄雲鴻。聊以遠相勖。</text>
<title>卽事</title>,<text>高閣睡餘閒野望。眼中羣物自天機。耕牛穩放草堤去。饁婦忙從禾畝歸。禽語聽宜溪日暖。柳絲看好岸風微。俄然遠峀玄雲合。驟雨一番波沒磯。</text>
<title>七月小望。訪宿草澗精舍。述褱留呈主人僉兄。</title>,<text>驅驢度側徑。林壑何窈窕。新亭繼先躅。澗草靑未了。窓牖凈無塵。曠與人境杳。我來適新秋。素月何皎皎。凉氣集襟纓。晤語同老少。夜闌枕溪卧。神淸夢寐小。郊原外廣平。洞府中幽妙。巖圍作蒼屛。水匯成綠沼。天機玩躍魚。樂意聽啼鳥。緬憶大東翁。素志在蒼峭。玆焉結幽屋。日夕舒長嘯。時復記惇史。遠同龍門調。濡墨松露滴。揮手溪雲繞。于今不可得。我褱空悄悄。徒此挹淸芬。何由仰末照。遵渚采蘋芷。再拜瓣香燒。</text>
<title>又次草澗唱酬詩卷中韻</title>,<text>澗草靑靑不染塵。昔賢遺馥更熏人。遐心欲謝千鍾祿。小屋初成萬曆春。筆下陽秋根義理。案頭經傳着精神。我來盥手披遺卷。盈溢巾箱政不貧。</text>
<title>次致和古詩韻却贈</title>,<text>溪窩日晼晩。林風時飄灑。喜逢同人來。扶杖不騎馬。對坐拓軒牕。秋色滿原野。迢迢雲捲峀。歷歷煙生舍。淸溪纓可濯。靑松手可把。晤言倒心腹。義利較多寡。實功寧蹔緩。流光難久假。床頭有古書。討論更上下。</text>
<title>暗室自警</title>,<text>暗室頓寂寥。凉宵殊未央。尋思理難窮。記誦書多忘。欲照方塘影。重磨寶鑑光。誰知自欺際。神鬼在我傍。一炷燈難得。三更月可生。四壁無所覩。窓牖乍虗明。入戶灘流響。隔牕松籟鳴。皆自靜中起。吾亦靜中聽。</text>
<title>浣溪翁寄詩來。次韻却寄。</title>,<text>遠峀雲初宿。晴空月未生。不欺惟暗室。无妄是眞誠。靜合培根本。發要驗性情。隔戶聞松籟。天機亦自鳴。</text>
<title>冬至朝次杜工部韻</title>,<text>羣陰欲退一陽催。細讀羲文復卦來。暖旭初昇消海霧。香煙乍動撥爐灰。瑤瑟有音希羽徵。大羹無味謝塩梅。靜觀羣物萌生意。却喚山童進酒盃。</text>
<title>靜坐</title>,<text>微陽如保穉兒看。靜坐齋中養得完。案有詩書燃曠燭。心無膏火洗湯盤。郊原路凍人誰訪。松桂叢寒歲欲闌。義理無窮精力短。獨憐溪月暎牕團。</text>
<title>四時幽居吟倣退陶體</title>,<text>春日幽居好。陽和布滿園。生香交樹發。樂意對禽言。築土培新種。䟽泉濬舊源。仁心感惻隱。默驗性情存。夏日幽居好。簾垂晴晝長。案書遮老眼。灘響警昏腸。溪雨東簷急。林風北戶凉。悠然卧高枕。無夢亦羲皇。秋日幽居好。軒牕氣漸凉。黃花暎酒榻。白鳥近書床。燒葉知薪富。炊粳得飯香。雨水新漲。童僕理魚梁。冬日幽居好。天寒車馬稀。夜長常對案。晝靜不開扉。松子隨風落。林禽帶雪歸。寒溪蘸月影。難着一塵微。</text>
<title>卽事感吟 二首</title>,<text>溪橋漠漠人爭路。山雨冥冥鳥競林。巖畔老人淡無事。古書看罷獨長吟。雲煙起滅何嘗定。鷗𪆽沉浮是自然。盡日開牕看不厭。靑山矗矗水涓涓。</text>
<title>曉吟</title>,<text>高卧巖齋靜。罷眠鷄已鳴。虗明心欲感。搬運氣將行。山月一牕白。松風四面淸。儘難得此境。根本庶培成。</text>
<title>偶讀晦翁詩庚申立春前一日五言絶句。與卽事相合。不勝敬歎之褱。分字各賦。</title>,<text>陰壑猶有氷。陽崖不見雪。玄景漸凋落。忽此春氣發。吾身備造化。生意不可遏。滿腔惻隱心。默驗爲仁術。不先朱門屋。不後野翁家。野翁無一事。扶杖看梅花。天道貞元際。人心仁智端。誰推此理得。欲下一辭難。澗意方迎暖。山顔尙帶寒。居僧昧舊俗。細菜不登盤。自來我何迎。自去我何送。無心迎送間。綠酒空盈瓮。惜此冬夜長。明燈發書篋。講討不知疲。意味欣相合。舊疑纔脫落。新知將浹洽。三餘縱無多。一旬猶今臈。山中書榻開。山下磻溪回。溪路凍將合。迂翁期不來。高歌白日暮。悵望碧雲堆。何以慰相憶。攀援一樹梅。東溪直鋪組練色。西嶽束開芙蓉萼。對榻聯枕此中間。歲暮春生歸未得。人事備裘葛。天時異寒暖。白髮易蕭森。吾心寧小緩。光陰競分寸。精力惜衰短。適玆涒灘歲。晦翁詩復按。明朝春氣至。卽事起感歎。滄洲杳何許。欲往無羽翰。卽見吾心靜有動。元知二氣屈還伸。晨鍾一聲啓羣鑰。萬戶千門都是春。</text>
<title>除夜</title>,<text>臈從今夜盡。春從今夜回。二氣潛交易。四時自往來。天應運妙化。吾欲驗靈臺。椒酒有眞味。呼兒酌滿盃。</text>
<title>元朝</title>,<text>造化本無意。春風來滿村。窩中新歲月。腔裏舊乾坤。暖氣浮平陌。韶光動小園。前溪水初綠。洗面誦湯盤。</text>
<title>次韻姜公望溪亭述褱</title>,<text>物理齊難得。莊生亦夢中。若窮分處異。方識本源同。多病松間鶴。苦吟秋後蟲。故人莫興歎。天道秪應公。</text>
<title>淸臺下澄潭幾丈餘。自昨秋沙積。水不滿四五尺。其傍又成小洲長數十步。感吟。</title>,<text>澄潭十尺淺成流。半面浮沙積似丘。想像前賢興感地。不妨呼作小滄洲。</text>
<title>觀物</title>,<text>實理爲根化自行。上天幽默秪生生。陰陽動靜不相雜。水火昇降無小停。遍地草生分氣脉。滿園花發各神精。齋居觀物有眞趣。春日遲遲春雨晴。</text>
<title>前川灘響琮琤不絶。靜坐時凝聽。作存心一法。頗覺有益。二首。</title>,<text>流水滔滔響不窮。隔牕終日聽玲瓏。老人轉作提撕法。秪敎心存腔子中。川流磯自激。湍急石灘鳴。聽彼琮琤響。收吾散渙情。雨晴風乍定。夜靜睡初醒。側耳更淸切。頓知方寸明。</text>
<title>書褱</title>,<text>不憂蔬糲乏。秪喜身心閒。送客成幽境。開牕得遠山。漁磯垂釣坐。蘋渚采香還。此樂與誰語。古人方冊間。</text>
<title>書事</title>,<text>齋居淡泊若無營。形色森羅易感情。春雨滴成濃淡綠。石川流作短長淸。田耕野牧人交語。岸柳汀花鳥對鳴。流動天機誰測妙。開牕默坐自惺惺。</text>
<title>三月三日。致和諸從踏靑。來訪有詩卽次。</title>,<text>雙松對立自成扉。睡起幽人懶整衣。朝日乍籠芳草色。晩風微動綠林輝。政當曾點風雩樂。不學莊周杜德機。聯屐徜徉眞好事。未成斜日願無歸。</text>
<title>次迂翁韻。謝相訪時碧桃盛開。</title>,<text>蒼巖綠水考槃阿。門掩雙松小逕斜。偶得老仙携杖至。晩風吹發碧桃花。</text>
<title>雨後</title>,<text>晩雨隨風點點佳。耕翁鋤婦滿前街。淸臺居士無他事。和種巖間菊一畦。</text>
<title>安君擎天 世旭 作詩來次韻以贈。時安君在寺讀朱書。</title>,<text>紫陽夫子著書勤。掃盡淫詖異說喧。敬直義方一條路。天高地𤄃入牕門。遵修賢聖傳心法。報答乾坤賦我恩。永日松房看讀處。沉潛玩味願無諼。</text>
<title>仰看四佛山絶頂感吟</title>,<text>已謂遊筇尋到極。忽看危峀更凌空。吾儒進德元如許。合把工夫反我躬。</text>
<title>聞鸎</title>,<text>問爾綿蠻鳥。胡爲春始鳴。奇毛禀正色。輕翼得陽精。樹密藏無迹。風和轉有聲。起余知止歎。殊愧物中靈。</text>
<title>觀書有感</title>,<text>眞意味從咀嚼出。好消息自苦辛來。不消編簡遮雙眼。正好沉潛閱百回。</text>
<title>松石洞</title>,<text>谷鳥勸吾隱。山雲乞我盟。秪應成一屋。聊欲遣平生。淸凈寒溪水。嵯峨小隱屛。携書入山好。松火對床明。</text>
<title>寓榻卽事 二首</title>,<text>窈窕雲房淸更淸。坐看蘿月再盈。晩紅新綠一林壑。鵑哭鸎歌各性情。獨處易生流注想。愁來但作等閒行。臺庄近日平安否。夢裏白鷗飛且鳴。無事關心却似空。蒲團睡罷倚松櫳。晨光快見昇雲日。夜氣潛觀浥露叢。惺喚主翁除死法。倣依師說省閒功。要無間廢挨將去。不負洪匀賦與豐。</text>
<title>晩步</title>,<text>寓榻了無事。時復出門行。拄杖洞雲白。濯纓山澗淸。樹陰團似盖。禽語澁如箏。遇景詩仍得。元非有意成。</text>
<title>到北溪書堂</title>,<text>轉從山下路。留坐水邊樓。忽地生閒趣。自然消客愁。巖圍松落落。崖斷竹脩脩。寄語絃歌士。不須名利求。</text>
<title>金仲綏 履萬 以梁山倅。由還堤川。歷訪於北溪。誦傳今秋星湖翁寄詩。卽次却贈。</title>,<text>高閣寥寥解挽人。坐看蘿月入牕頻。一番驟雨花山下。千里歸輪石澗濱。白髮偶成閒界會。兩翁疑作別般身。治民本自治心法。臨別慇勤勉日新。</text>
<title>夜聞川響</title>,<text>淸臺水有源。百里何浩漫。滔滔亘晝夜。淙淙入几案。勉我心常在。驗彼聲不斷。白玉初輕碎。幽琴復徐按。風來有抑揚。風定無急慢。夜闌更靜聽。凝神戒散渙。千載同安鍾。感憶晦翁歎。</text>
<title>新春自警。吟眎諸君。</title>,<text>諷誦湯盤日日新。日新由我不由人。因循莫待他時月。今歲工夫始在春。</text>
<title>曉坐感吟</title>,<text>窓牖虗而白。晨光遠海至。初數樑間木。漸分壁上字。豈料幽暗室。忽作光明地。反求卽不遠。吾心亦如此。</text>
<title>夜坐感吟。時天晴雲盡。月色甚明。</title>,<text>暗室忽如晝。氷輪初出岑。虗明別境界。灑落好胷襟。松影移前砌。川光帶遠林。誰與共淸景。千古晦翁心。</text>
<title>卽事</title>,<text>看書更默坐。收斂頓神精。水月虗中影。松風靜裏聲。淸明今夜景。蕭散古人情。遠望與誰晤。鳳山天際橫。</text>
<title>瀟湘八景 八景幷四鶴作十二帖寢屛</title>,<text>雨氣初收山氣生。濃靑滴翠更分明。鷄鳴巖屋人誰在。隱暎危巒數點橫。山市晴嵐一抹煙橫三兩層。琳宮漠漠不分僧。齋鍾日暮來何處。聲在蒼松與綠䕨。煙寺暮鍾入浦歸帆遠有無。蒼林綠樹更縈紆。斜陽秪喜椉風便。不識人看作畵圖。遠浦歸帆林間小屋暎依依。斜日村墟淡有輝。多少帆檣來泊岸。漁翁曉出獵魚歸。漁村落照樓上仙人吹笛閒。忽看明月出君山。金波影落平湖裏。水𤄃天空怳惚間。洞庭秋月月白沙明分不分。鳴鴻兩兩落成羣。何人對向橫橋立。秪怕驚飛遠入雲。平沙落鴈夜寒湘浦雨垂垂。斑竹離披不自持。千古皇英離別淚。蒼梧山色望皆疑。瀟湘夜雨江空天𤄃雪風斜。頃刻千林白作花。驢背尋梅人不見。扁舟繫在岸邊家。江天暮雪巖間老樹托巢安。露滴衣裳不覺寒。夢入九明月好。無何鄕裏夜漫漫。松頭睡鶴獨脛脩脩首顧身。竹間風露更精神。奇毛振刷時時落。老石蒼苔色更新。竹間刷鶴海上蟠桃和露栽。三千歲盡始花開。馭風雙翼翻飛向。影入滄溟不見回。蟠桃飛鶴獨宿花間春夜遙。忽驚初月上梅條。寥亮一聲叫未歇。暗香踈影共迢迢。梅月叫鶴</text>
<title>讀史感吟</title>,<text>莊老褱襄國事傾。靑衣虜宴帝行觥。煕豐秪是管商術。又送徽欽兀朮營。</text>
<title>曉吟</title>,<text>齋居無事費經營。晏寢晨興任性情。欲驗平朝心好惡。要存中夜氣淸明。先逢海日牕間色。專得松風枕上聲。靜裏新功因感發。從今庶不枉平生。</text>
<title>春雨</title>,<text>踈踈二月雨。點滴驗春生。草有欣然色。花含欲發情。風斜分細脚。夜靜得微聲。水石何昭洗。添成一格淸。</text>
<title>卽事感吟</title>,<text>和風乍至知仁用。微霰旋消驗氣溫。今曉又聞雷奮發。一時生意滿乾坤。</text>
<title>覽物吟褱</title>,<text>春雨初晴春日遲。看書罷後坐如癡。前灘聽作存心法。遠峀看成本色詩。魚躍鳧浮性自得。男耕女采分當爲。老人不合閒無事。兩項工夫行與知。</text>
<title>磻溪十二景</title>,<text>峯石峩峩細不分。雨餘輕抹一條雲。微風吹去見眞色。朝日照之生紫紋。佛峀晴雲落日未落雲峯峭。漏雲穿林影縹緲。龍光射處不相遮。羣壑暝時猶自照。劒岳返照秋雲掃盡湧銀闕。頃刻淸光流滿室。幽人起坐興悠然。欲挾飛仙抱明月。四仙夜月三兩家中一縷煙。如雲如霧細綿綿。須臾散入松林裏。暮色微茫更可憐。雙龍暮煙高臺百尺弄脩絲。水底雙璜上釣遲。夢裏得通岐下否。蕭蕭風雨拂磯時。璜臺垂絲莊生謾說我非魚。不見源頭一理虗。日暖潭淸遊自樂。浴沂風詠較何如。虎巖觀魚天風遠引六時鍾。鍾在菴間聲出峯。我欲往從山路險。白雲多處洞門封。北菴齋鍾宮濁啇淸和未和。唐虞氣象野農歌。東畦耘盡又南畝。向晩輕風吹面過。南畝農歌路左團團一樹陰。行人五月直千金。種來幾歲大如許。想見當時仁愛心。禹亭樹陰小棧依山通一逕。往來衮衮成奇景。夕陽滿溪溪水明。樹裏依俙人有影。石棧人影老榦踈枝橫復斜。依巖處處兩三査。春風二月陽和發。箇箇精神樹着花。巖間早花羣物蕭條天地冬。澗邊蒼翠有孤松。臨危烈士剛強志。遯世幽人偃蹇容。澗畔孤松</text>
<title>冬夜述褱</title>,<text>天地閉藏日。光陰晼晩時。霜寒星欲動。夜永月如遲。學自躬行得。書從玩味知。古人不可見。遺訓是吾師。</text>
<title>讀退溪逸集四樂亭詩。不覺有田家之興。謹次其韻。</title>,<text>春事已言急。家家曉起煙。土融微雨後。牛放夕陽前。塲圃收秋稼。壺觴醉社筵。納官猶飽腹。聊以樂今年。農條桑將嫰綠。蠶室已治修。采采一筐滿。纖纖雙手柔。煙機織縷畢。寒日歲功酬。女伴時追逐。嬉嬉無點愁。桑始識漁翁樂。我家溪水傍。曉網收淺瀨。夕釣下滄浪。已釀新醪綠。因炊晩稻香。登盤雜膾炙。蔬腹欲無量。漁細路遙通峽。樵兒晩出村。長林漸失綠。斜日欲將昏。心似卧雲鹿。身隨攀木猿。山中此可樂。山外若瀾翻。樵</text>
<title>癸亥。往陶山留兩旬。敬謁先生墓。感吟。</title>,<text>陶嶽古今靑。退溪日夜注。春風吹不休。再拜先生墓。</text>
<title>敬次先生精一齋玩月詩韻 齋在易東正堂東隅。先生至院。常居此室。</title>,<text>虞帝三言更發明。小齋寥閴合幽情。千年秋月照寒水。一曲瑤琴續正聲。內直外方人實做。夏絃春誦境全淸。盍將羲易追先軌。意味元從咀嚼生。</text>
<title>次贈李伯生 集</title>,<text>已看新鬢髮。猶話舊胷襟。古寺雲隨屐。良宵月證心。詩自閒中得。愁應別後添。芳蘭欲采贈。春水滿瓊潭。</text>
<title>到芝三厓。訪金國均及金思叔 綋○三首○芝厓。卽禹祭酒古里。</title>,<text>千古芝三厓。淸風凜如昨。擇居知有意。勸子讀周易。朝辭進道門。晩到窮經里。臨別贈何言。實功惟在此。我行遵洛水。澹澹春波生。願與汎輕艦。淵源泝更淸。</text>
<title>齋居無事。作磻溪雜詠九絶。</title>,<text>幽閒境界別林泉。洞號磻溪不偶然。多士藏修宮一畝。宜將敬義着功專。磻溪書堂伊昔姜公對武王。丁寧訓語揭玆堂。吾人敬怠分㐫吉。須戒心荒勉日強。敬勝齋義利關微分別難。吾心順逆係初端。願爲舜聖耻爲蹠。盍把齋名看又看。義安齋切戒詞章釣利名。當行一路最分明。欲從賢聖門墻入。須愼驅車發始程。志道門化斧穿成一竅空。元無些物廓其中。吾人方寸應如許。虗且明時感遂通。虗巖蒼巖百尺壓溪雄。屹立乾坤元氣中。幾箇男兒能似此。遺風百世采薇翁。立巖肇錫新名洗佛緣。維東列峀四蒼然。吾儒自有瞻依地。不是如來不是仙。四仙峯溪巖箇箇白鋪氊。怳惚蓬壺洞裏天。無事無心淸坐久。四仙峯下兩眞仙。淸坐巖八十老翁何所求。自然誠發夢岐周。樓中白髮依依在。樓下淸溪衮衮流。夢岐樓</text>
<title>權仲瞻 墉 步踰前山開牕坐望有褱悵吟</title>,<text>飄然竹杖去無蹤。雪壑氷溪重復重。雙眼已寒看杳杳。夕陽猶在寺南峯。</text>
<title>到金龍寺。封呈辭書。因移棲中菴待批。閒中有諸詠。</title>,<text>山菴沉病客。葵藿向陽情。無事消長日。有時步廣庭。殘紅方樹落。嫰綠已林生。秪願蒙恩許。淸朝作逸氓。西望長安空夢魂。老臣吟病卧雲門。三旬管領山中景。桂月松風揔聖恩。牕外嵒巒高復低。滿林紅綠一時齊。竹筇無暮無朝出。林鳥乍前乍後啼。騷老詩情惟淡遠。古人心法每提撕。白蓮社裏有閒伴。三笑誰能虎溪。睡起神淸身益閒。寒泉洗面誦湯盤。林間紅綠尋花柳。澗渚芳香采芷蘭。孤鳥不鳴朝出谷。片雲無跡暮歸山。眼前形色皆天理。須把吾心一㨾看。</text>
<title>觀書有感</title>,<text>陸王元一般。染得曹溪水。眞僞眩難分。是非混無異。褱襄漸吾東。平陸波浪起。須將大本源。窮透兩箇字。</text>
<title>聽玉臺</title>,<text>衮衮水流石。琅琅聲碎玉。千秋晦翁詩。三疊新泉落。</text>
<title>鳥嶺有吟</title>,<text>嶺路崎危行且停。宿雲乍捲日初生。踏二十四橋水。欲洗塵心淸未淸。</text>
<title>到安保病留。上辭䟽。高順之自連源來訪。聞秋初以差員上。留泮村一旬。與景文穩語。臨歸。景文有別詩。順之亦次贈。遂用其韻。以勉二君。</title>,<text>有斐兩修士。盈科混混泉。文明逢主聖。際會得臣賢。乍聯淸漢榻。先渡廣津船。莫歎風塵別。星離自古然。</text>
<title>衆石行 欲退待䟽批于陽山寺。自延豐邑。踰一嶺。嶺在曦陽山右肩。</title>,<text>衆石崚𡾓山逕危。僧肩步輿汗如漿。寸土不着石面滑。蹉失一脚卽顚僵。火炬明滅平林黑。丹楓赤葉皆微茫。夜闌得到凝香閣。凈掃塵埃簟席張。松籟入牕蘿月出。始信境界眞淸凉。平明携杖步廣庭。洞府不偏平而方。向來經歷魂可怕。十步九息愁羊腸。人生到老貴閒適。戒在乾沒趍名繮。夜夢淸臺秋正好。鷗𪆽飛鳴園菊黃。</text>
<title>卄一日自凝香閣。携筇而出。至白雲臺。</title>,<text>秋雲淡有色。古澗寒無浪。却恐汚眞境。齋心盥手兩。</text>
<title>白雲臺</title>,<text>小溪淸綠繞巖臺。臺上白雲長不開。雲間漏出眞消息。溪向人間衮衮來。</text>
<title>銀臺直中。憶不欺窩盆梅。謹用退陶韻。述褱。</title>,<text>盆裏小梅兩三枝。也應花發不差池。風塵滿地歸難得。淡韵孤標更有思。</text>
<title>禁中</title>,<text>前星一點倍增明。誕日候班禁裏淸。鶴駕宵寒問內竪。銅樓晝暖引羣英。保躬宜獻三風戒。講學要陳一字誠。蹈抃諸臣無限意。离筵不輟讀書聲。</text>
<title>次李君敬 日躋 令踈字</title>,<text>禁院淸幽俗事踈。神仙自古好樓居。樽中吸到瓊漿液。天上飛來丹鳳書。待漏趍時沾露帽。自公歸處襲雲裾。騷翁咫尺空相憶。累疊詩章對面如。</text>
<title>時上移御昌德宮。模畵璿源閣肅廟眞幀。將奉安于永禧殿。政院移寓於內兵曹。作聯句十韻。要和。余以守宮承旨。獨在慶德宮本院。步韻和意。仰呈姜善應 必慶，李君敬兩令詞案。</title>,<text>禁中閒伴不全踈。山麓橫分三處居。松月照侵酬唱牘。林嵐濃滴往來書。直廬坐得煙霞趣。袍笏看同薜芷裾。騎省春坊俱接近。奔趍職務奈無如。</text>
<title>疊次仰呈兩令詞案</title>,<text>披來篇牘眼雙明。兩處傳筒事事淸。始識靜居生意趣。自應詩格聚精英。安身不落千層險。報國宜書百字誠。雨後恩波隨地𤄃。御溝流出有新聲。竊廩非緣生理踈。古來中隱抱關居。儒臣宿趼瀛洲舘。老將新功孫子書。華月明時巡五夜。霱雲多處曳雙裾。人生隨遇聊安命。外物升沉任自如。右屬善應</text>
<title>出城南述褱 二首○戊辰</title>,<text>怵惕辭天陛。遲回出國門。鄕心猶浩漫。夜夢近嵒村。四方車馬走都門。漢水洋洋白岳尊。天下小無乾凈處。海東煙月別乾坤。</text>
<title>到月蘿嶺感吟</title>,<text>玆月蘿嶺。不見終南山。下馬更回首。依依靑一鬟。</text>
<title>鳥嶺感吟</title>,<text>去時鳥嶺楓林赤。來時鳥嶺鵑花紅。去來光景不蕭條。天公解助淸臺翁。淸臺花柳應正好。沙上白鷗春睡濃。主人幸脫樊籠歸。與爾優游相始終。</text>
<title>漫吟 二首</title>,<text>澹澹平川也不波。靜中觀物意如何。夕陽卧穩黃牛草。踈雨眠酣白𪆽沙。人間萬事秪聽天。富貴功名亦偶然。靜几讀書眞箇士。貧居節食別般仙。</text>
<title>詠卽事。用朱詩韻。</title>,<text>纖雲澹有色。遠見東南山。風至石灘鳴。日暮棲禽還。遇事若無事。習閒忘我閒。邇來得心賞。新竹滿巖間。</text>
<title>戊辰春。再䟽乞致仕。恩批不許。秪遆承宣而歸。閒居中。偶讀退翁聖主包荒不頓捐之句。有感于心。謹次其韻。</title>,<text>雨園林色更鮮。巖松塢竹自蒼然。海𤄃天覆優恩恤。病痼年衰合棄捐。朝籍懸名猶自愧。塵編滿案獨相憐。處湖峯下沿洄好。欲辦淸秋載月船。</text>
<title>謹次地主李侯 埉 自天臺韻二首</title>,<text>洛江澄𤄃白鷗飛。夜雨西岡長綠薇。誰爲人間扶大義。翁於心裏見眞非。松壇忽起丹靑閣。石面如生日月輝。表節遺墟應有意。匪風千古咏而歸。携家鹿門子。避地浣花堂。石面三綱重。商顔一士光。賡詩瀉忠憤。辭爵謝塵忙。願發幽潛德。諗諸太史郞。</text>
<title>吟眎湖上講會諸君。時荷花政開。</title>,<text>淡然絶塵俗。芙蓉出淸水。色暎湖上席。香襲卷中字。人何獨不如。物固有此美。采采盈一握。眷玆絃歌士。</text>
<title>閏秋晦日。會儒生童蒙于道院之一貫堂。講小學。謹用慕齋韻。眎諸君 三首。</title>,<text>猗歟聖上作君師。立敎明倫惓惓斯。鄕黨倘成孝悌俗。海東復見唐虞時。小學童稱是我師。平生家計在於斯。羹墻古廟尊瞻地。內外遺編講讀時。道在吾心自有師。滔滔洛水逝如斯。沉吟慕老醇儒句。遠挹遺風己卯時。</text>
<title>憫俗</title>,<text>義理具我心。榮華藉人力。在我求卽至。在人求難得。奈何枉費功。平生迷且惑。髮白無所成。窮廬增歎慼。</text>
<title>鄭成仲示余以鄭承宣之羽三樹亭長律一篇詩。略成絶句三疊。聊和其意。</title>,<text>洛水南涯蘊地靈。行人尙說鄭公亭。累仁種德千年遠。孫葉子枝三樹靑。奕世名卿冠海東。遙遙基業此亭中。風吹月照猶依舊。地久天長儘不窮。丹靑古廟隔江村。侍坐同堂祖子孫。咫尺墳塋安軆魄。松楸蒼鬱馬山尊。</text>
<title>咏溪水</title>,<text>雨淸還濁。逢暘濁還淸。吾心應似許。戰戰度平生。</text>
<title>閒中讀朱詩有感。次韻。</title>,<text>吟詩俯平川。舒嘯上東。只欲安衰病。非徒愛淸高。謝事心似拙。閉戶身如逃。盤巖面埶平。小屋結搆牢。眞源近望洛。正脉遙瞻陶。閒雲晩出峀。倦鳥暮還巢。以此自爲樂。不必心忉忉。</text>
<title>漫吟</title>,<text>齋居盡日掩柴扉。不到人間是與非。老去全消簪笏念。閒來欲着薜蘿衣。</text>
<title>十月初三日。設一州都講于道院。長老齊會。儒生童蒙。亦百餘人。伏次季父韻。</title>,<text>二水淵源𤄃。洋洋不見隈。靑衿問難席。白首太和盃。磨琢成良玉。繩墨作好材。唐虞挽斯世。聖化仰休哉。</text>
<title>道院歸路値大風。宿梅岳書堂。近處諸人來會。儒生童蒙往道院者。亦適到。明燈打話。依然如日昨講會時。遂成三疊絶句。留贈。</title>,<text>道院歸程梅岳堂。松風澗水更淸凉。靑燈一炷山牕靜。童冠雙行講語詳。一部書中備五倫。敎人遺法極昭陳。聖賢模範稽前古。根本工夫敬我身。立志要高着力勤。嘉言善行卷中存。車將萬里從初步。樹欲千尋自寸根。</text>
<title>鄭道 中榦 來醴泉。約會于龍宮天德寺。達宵穩話。臨別有詩。</title>,<text>迢迢永陽客。戀戀淸臺翁。白雪初晴後。靑燈古寺中。憂時驚素髮。說學喜新功。臨別意珍重。躕躇立晩風。</text>
<title>寒窩卽事</title>,<text>睡起天明愛日紅。齋居閒適靜房櫳。聖賢書合一心着。功利談宜兩耳聾。帶臘山眉藏黛色。㥘寒梅意斂花叢。隨時蓄發惟天理。春後遊筇柳岸東。</text>
<title>春詞三疊</title>,<text>斗柄東回天地春。條風浮動澗溪濱。巖廊志協開邦運。畎畝誠專祝聖人。一氣無私萬象森。仁端惻隱驗吾心。盤供靑菜新年味。琴弄朱絃太古音。春到臺窩人莫知。盆梅獨發兩三枝。床頭踈影橫斜處。卷裏淸香暗動時。</text>
<title>敬存齋春帖</title>,<text>勉以百年心。惜此半寸陰。有爲卽賢聖。不學是獸禽。</text>
<title>臘月念後。權仲瞻上舍戚弟來訪。留數日。咏盆梅。卽次。</title>,<text>喚鶴孤山訪。騎驢灞橋尋。何如坐靜室。一一見花心。</text>
<title>曉吟 己巳</title>,<text>淸臺小茅屋。七十一年翁。日月壺中得。風塵夢裏空。梅開問消息。松老見眞容。睡起洗心眼。曉牕新旭紅。</text>
<title>卽事</title>,<text>滿案詩書與始終。幽居意味老無窮。客從竹影松陰裏。翁在川聲岳色中。</text>
<title>姜友兄弟 必應必得 寓居舒川鄕庄。已經數十年。新結小軒。爲朝暮湛樂之所。昨冬寄書來。請題咏。略以絶句三疊。塞求。</title>,<text>連墻寓屋兩衰翁。更結新軒坐卧同。鴻鴈影成橫浦月。棣荊花發小庭風。郊原連海遠蒼茫。湖右風煙卽此鄕。塲圃歲功收百畝。魚蝦生理集千檣。漢陽城外是君家。流泊萍蓬海一涯。詩禮課兒猶舊㨾。竹梅栽砌怳前査。</text>
<title>卽事</title>,<text>夜雨欺人滴。曉來看水知。宿雲移峀晩。晴旭上窓遲。生意物皆得。化翁心不私。今年倘豐熟。庶展蒼生眉。</text>
<title>晩步</title>,<text>淸臺移晩步。㗳然久拄杖。水看先天色。巖瞻太古象。魚躍性應眞。鷗眠夢非妄。於焉淡無慮。庶幾得心養。</text>
<title>卧聽羣兒讀書。有吟。二首○庚午</title>,<text>老夫卧不眠。靜聽羣兒讀。衰耄我未能。聦明爾宜力。光陰易推遷。少壯難再得。讀書須及時。聖言盈方冊。今歲忽焉窮。古人重三餘。耿耿壁間燈。照爾床頭書。書中有眞味。咀嚼勝腴魚。潛心最爲貴。口讀不讀如。</text>
<title>感吟</title>,<text>依俙做去有何成。只是眞知徹骨明。安得終無差失步。十分知了十分行。</text>
<title>臘月十九曉。偶吟。</title>,<text>睡餘難再着。澹覺此心存。一犬吠何處。羣鷄鳴近村。喚醒主翁在。對越上穹尊。若得長如此。寧爲事物昏。</text>
<title>除夕</title>,<text>今宵一刻直千錢。卧到三更眠不眠。舊染尙留腔裏否。新知無若臘前然。枯林欲作昭穌物。凍壑將成活潑泉。老去光陰尤可惜。枕邊頻誦抑詩篇。</text>
<title>觀心經有感 辛未</title>,<text>參於天地作三才。所貴惟人心一哉。寶鏡虗明光繼續。方塘凈𤄃影徘徊。詩書溢案窮將去。義理盈腔說得來。可歎操存差失法。或忘或助塵中埋。</text>
<title>閱箕城圖誌感吟</title>,<text>眷我東民不鄙愚。陳洪範後疾馳驅。罔爲臣僕周天下。秪作君師海一隅。頭戴冔冠遵舊制。田分助畝畫新區。淵源道學傳無限。多出彬彬君子儒。</text>
<title>還臺屋</title>,<text>新春寒漸小。臺屋始言還。氣至三陽轉。身閒百慮刪。實工惟敬義。眞樂是溪山。俯仰心多愧。淸晨誦訂頑。</text>
<title>吟示諸君</title>,<text>安身惟樂地。寡慾是眞詮。若免冥行路。須尋夢覺關。聦明天賦厚。謨訓聖經傳。何不致其志。賢愚一寸間。</text>
<title>臺窩記實 三首</title>,<text>境界幽還敞。翁心淡不華。蒼巖撑一屋。翠竹隔雙家。臺畔觀魚石。溪邊宿𪆽沙。乘閒扶杖出。微徑數層斜。雲倦隨吾隱。鷗閒與我盟。只緣同趣味。聊欲寄平生。竹月詩中色。松風筆下聲。玆焉養心性。添得別般淸。欲睡欹獅枕。將行携竹筇。起居惟適意。酬接任從容。心有百年樂。身無一日慵。東南時送目。縹緲遏雲峯。</text>
<title>逢春後。積雪寒甚。層氷經旬不解。二首。</title>,<text>蕭條萬屋貧。寥落羣山老。漠漠四無人。風吹野中道。牕外氷成窟。室中燈掛壁。整襟坐看書。自有悠然樂。</text>
<title>偶吟</title>,<text>離水更臨水。背山還對山。移床松影下。植杖竹陰間。客至眞心露。詩成奇語刪。閒窩作日令。此外事無關。</text>
<title>凡水之遇山回轉處爲曲。淸臺水。北自愚巖。南至穌湖。爲曲者九。曲曲皆有層巖翠壁。上下十里間。可以一望盡見。第一愚巖曲。在近嵒村東。上有愚巖臺。龜巖水中。有砥柱石。 第二碧亭曲。在縣村南。層巖環擁。小峯傍有洪瑞一含翠亭。隔水有舟巖。 第三竹林曲。在修稧村東。上有竹林寺舊址。今爲會老堂。其上有三㙮。 第四佳巖曲。在淸臺北一里傍。有蒼峭臺。隔水有鎖江巖。 第五淸臺曲。在太古巖傍。有觀魚潭。隱見巖。其西。有尊道書窩。 第六溝棧曲。在立巖南。上有長溝。西岸有柳林市墟。 第七觀巖曲。在佛巖坪南。前有二水分流。 第八筬巖曲。在喧坪村西。巖間有筬巖篆字。塡朱紅。成化年間古蹟。而至今宛然。西有風詠臺舊址。南有蠶頭小山。 第九穌湖曲。在淸遠亭傍。巖間有金惕若齋所書淸遠亭三字。東有武夷村。南數里有洛江。 逐曲賦詩。以記其勝。非敢效晦翁武夷九曲詩也。</title>,<text>一曲愚巖擁不開。巖前流水自縈回。我家只在川西畔。童子時遊幾往來。二曲山高翠欲浮。故人茅棟倚層丘。輕檣利檝何時動。西岸巖橫一小舟。三曲巍然會老堂。藍田遺法日星光。願言永世行無廢。前有淸川衮衮長。四曲洋洋魚躍淵。東看蒼石矗平田。椉流皷枻眞閒事。早晩巖前繫小船。五曲中蟠作小臺。西巖百尺埶崔巍。窩中白髮閒無事。賢聖遺編案上開。六曲山阿棧路危。長溝抱石去遲遲。西看柳市人爭集。緬憶神農交易時。七曲逶迤二水橫。南奔西轉埶如爭。中分末合元天理。未到穌湖一道行。八曲蒼然峭壁奇。周翁風詠在於斯。巖間古蹟篆雙字。眼底孤山蠶一眉。九曲將終山亦窮。武夷村在岸邊東。淵源水接平郊近。淸遠亭留古壁空。</text>
<title>憶鳳笙感吟 三首</title>,<text>湛湛潁川水。俗離遙發源。崎嶇兔棧路。幽閴鳳笙村。溪會碧潭𤄃。山分翠屛尊。高丘中不偏。石埶如孤騫。厓翁寄幽抱。欲成花竹園。驅馳有未暇。貝錦何其寃。遺墟荒草沒。樵牧猶傳言。淸風吹未了。芳躅更何存。雲巖蕩如掃。玉淵惟空軒。無人述古事。悵望傷我魂。聞昔玄洲翁。作亭龍淵曲。商山初解紱。洛城難寄足。玆焉得蹔止。采釣供朝夕。流傳事杳茫。墟址蕩無跡。客來欲問之。禾黍滿阡陌。巖壁悄無語。沚蘭空自馥。感歎寄遠懷。山日淡將落。西峯一麓埶崔巍。翁姑雙城鏡面開。宿草新墳增痛結。昨年初夏又重回。層潭雲鎖神龍伏。孤月笙鳴彩鳳來。眞宅千年應得所。洋洋神氣想徘徊。季父新墳。在鳳笙山。</text>
<title>洪瑞一放歸後。吟贈志喜。</title>,<text>春生碧亭水。人返鹿門村。岸柳精神動。巖松氣象存。重成花樹曲。復酌壽親樽。老友心中喜。古書時與論。</text>
<title>竹灘上曾占亭址。與蔡舜擧。更爲遊賞。仍成一詩。竹灘。在聞慶九郞村南。</title>,<text>矗矗龍山麓。洋洋潁水源。白雲長鎖壑。蒼壁自成門。欲築藏書室。因開種竹園。同人珍重約。正好武陵村。</text>
<title>向仙遊洞路中偶吟</title>,<text>淸溪流幾曲。石路小平土。無由着忙步。自然生閒趣。雲歸谷口村。鳥啼巖間樹。未到仙遊洞。已覺心淡素。</text>
<title>浣腸村</title>,<text>平生塵土腸。凈洗山溪水。水色何淡淡。我心那如此。岸上兩三家。宛是桃源裏。愚翁昔經。佳號不偶爾。</text>
<title>入仙遊洞至玉舃臺 溪有九曲。玉舃臺，鸞笙瀨，咏歸臺，觀瀾潭，垂釣臺，洗心臺，靈槎石，活淸潭，玉河臺。</title>,<text>石有天然色。溪含太古音。怳惚玉洞天。爛熳琪花林。鸞笙尙可聽。玉舃如相尋。無以久淹留。却羡山中禽。窈窕仙遊洞。碩人曾薖軸。蘿月枕上得。溪雲軒裏宿。高風吹未了。松桂靑滿壑。我來增感仰。山日淡將夕。揚休滿座春。點易硏朱筆。于今不可見。我褱何由歇。亭空綠林雲。門掩淸溪月。采采汀蘭芷。瓣香敬手爇。</text>
<title>前詩專詠仙遊。語多虗誕。反其意。又吟 二首。</title>,<text>芒鞋竹杖入山中。人道商顔綺里翁。不是安期椉白鶴。元非列子馭泠風。閒來喚酒傾三爵。勝處吟詩收一筒。始識眞仙平地在。留連洞裏莫怱怱。逶迤自山外。徐步至洞中。蕭然兩白髮。對坐松下櫳。時物會亨嘉。浩氣發冲融。嫰林初生綠。晩花相暎紅。幽禽不驚飛。似識淸臺翁。</text>
<title>關雨宿王洞蔡吉元家。贈主人及金聖賓。</title>,<text>靑岑分一脉。綠水會雙源。臺叟雨中路。庚朋松下門。淸樽倒家釀。新菜摘山園。白髮舊詩伴。又從鵲島村。</text>
<title>望峩嵳洞感吟</title>,<text>惟彼峩嵳洞。使我傷心魂。邦運欲衰訖。此地生甄萱。鮑石歌舞筵。戈甲忽雲屯。本是新羅氓。不識君王尊。天道昭不誣。牢鎖金山門。</text>
<title>歸路到烏井寺。見鍾閣壁上題名錄。感吟。粤在壬申仲夏。余與季父。童時。陪家君來參此寺文會。俱兒名書于錄末。至今六十年。而字畫宛然。</title>,<text>古寺殘僧色可憐。廬山蒼翠自依然。仰看壁上題名錄。屈指光陰六十年。</text>
<title>追次佳村柳丈安窩韻</title>,<text>容膝曾聞元亮風。幽居趣味只安躬。晴牕晝靜坐如塑。警枕宵寒卧似弓。物外溪山心獨樂。世間功利耳雙聾。故家遺韻應傳授。謙以名窩河上翁。</text>
<title>讀花浦集感吟</title>,<text>純剛直氣亘秋旻。死是生非見得眞。滄海東頭三烈士。大明天下獨忠臣。魂歸故國朝金殿。氣作長河滌虜塵。展案遺編垂淚讀。霜寒月冷是精神。</text>
<title>次東京十二詠韻 本徐四佳詩。先祖在集慶殿時。有次韻詩。偶讀遺集感歎。謹次。</title>,<text>始林春葉色蒼蒼。金櫝開來瑞氣黃。寶曆千年天有命。神孫七世國爲王。神人降出應靈異。古史流傳不誕荒。東土遺民無限痛。古墟喬木掛斜陽。鷄林靈異蒼石白雲相與宜。海鰲霜骨定何時。琴松亭寂有三疊。梅月堂淸無一詩。佳氣𤧚瓏椉運泰。奇形蟠擁保邦危。于今往蹟俱蕭瑟。不盡悲風山上吹。鰲山奇勝冦在永州何等時。隨風歌曲散依依。鮑亭酒席干戈滿。羅代宗祊頃刻非。龍馭蒼黃變魚服。宮娥散亂血羅衣。悽然想得當時事。天地昏冥慘日暉。鮑亭感褱汶水東來兩岸村。栽花植柳眼中繁。閼英井古覆穹石。始祖殿淸掩寢門。昔后千年廟內像。麗王一夜水中寃。傷今感古雙眸騁。無意斜陽進酒樽。汶川騁望落月如弦只在西。半圓遺像使人悽。風古堞人煙絶。雲出虗門逕路迷。德義未修城獨矗。金湯無力草空萋。始知固國人和貴。誰道凾關封一泥。半月古城天地三宗日月星。靑臺知近舊金城。崔巍百尺小無曲。經歷千年猶不傾。璿玉空留測天器。銅壺虗滴報更聲。巋然獨立滄桑後。渠是無心吾有情。瞻星老臺法興王時異敎盛。僧庵佛殿一般新。芬皇逼近鷄林府。布帒奔趍檀越人。寥亮梵音振鍾閣。陰森獅坐儼金身。于今蕩滅空遺址。恰似阿房二世秦。芬皇廢寺秪園舊色月蒼蒼。松檜林中客意凉。黃面佛居漏急雨。白頭僧坐負朝陽。異言觴濫西天竺。奇禍源生東漢皇。此盛彼衰是天理。于今白日破昏荒。靈妙舊刹神君鍊魄死難消。去入天宮絳節朝。四體落分語似誕。五陵封築事非寥。月明鸞鶴時翔集。風靜松杉不動搖。咫尺明宮陳俎豆。駿奔將事不辭勞。五陵悲弔古都池舘是耶非。春日南亭可咏歸。近峀雲嵐濃似滴。幽花紅白淡相依。鍾懸古閣鯨音壯。鳳在高崗竹實肥。多少風光收拾好。留連只欲盡斜暉。南亭淸賞海龍長笛手中新。白玉瑩然無點塵。再拜獻之金殿月。一聲吹動海東春。終看歸作鷄林物。應愧投生鵲嶺人。古調淳音渠獨在。自然生敬整衣巾。聞玉笛聲鼎峙乾坤危不危。統三爲一績何奇。身都將相訏謨密。手握風雲變化思。毅魄未消墳兀兀。古都無跡黍離離。當年附葬王陵好。地下君臣朝暮隨。庾信墓</text>
<title>辛未仲秋。地主金侯 光遇 臨弊廬。留詩一絶。歸路訪臺窩。謹搆仰呈琴軒。</title>,<text>朝日上溪堂。凉風動林岡。五馬尋小逕。鷗𪆽不驚翔。水石蒙奇賞。頓覺生輝光。我侯兼吏隱。心閒自無忙。琴軒對朝暮。商顔何蒼蒼。</text>
<title>次寄松翁韻</title>,<text>百里相望南北涯。幽居趣味小無差。茅廬隱在蒼松岸。藜杖行尋白𪆽沙。案上詩書窮意味。念頭功利絶萌芽。人生保晩難初節。看取霜秋菊有華。</text>
<title>訪含翠亭贈主人</title>,<text>澄潭平𤄃水停流。一點孤山喜氣浮。山下主人今始返。翠松蒼竹滿亭秋。</text>
<title>湖峯感吟</title>,<text>憂心結不解。獨上處湖峯。漢水波千里。終南雲萬重。</text>
<title>夜聽灘響</title>,<text>水石磨成激。隨風灘響發。惟其水相續。自然聲不絶。夜枕睡初罷。靜聽心怡悅。心無忘與助。水無揚與抑。安得只如此。不逐些子物。</text>
<title>詠六臣傳 秋江六臣傳中。河丹溪事失實。詳在西厓集。</title>,<text>秋江筆下六臣光。星日高懸左海方。秪有貞心眷舊主。不知天命屬眞王。千秋疑塚露梁岸。一畝遺祠寢殿傍。不昧魂應朝暮侍。越山無極錦江長。</text>
<title>辛未季秋。安東伯尹侯 光紹 設行鄕飮酒禮於府中。會者七八百人。甚盛擧也。聞而心竊聳喜。賦詩記事。</title>,<text>猗歟永嘉府。復見三代事。賓主乾坤別。个僎陰陽異。揖讓分左右。獻酬交爵觶。琴笙吹且皷。禮樂盛而備。皓眉皆綺園。㓗豆有五四。人生遜悌心。俗成鄒魯美。洋洋暎湖水。風定波不起。今天惠仁侯。化雨一境被。願言各勉勵。古道自玆始。</text>
<title>余每以讀書課農四字勉人。壬申元日。作二詩。示村中少年。</title>,<text>爲人不識字。豈與禽獸異。對面有憎色。聽言無倫次。書史滿箱篋。不讀終虗棄。彜倫與日用。昭在方冊裏。窮探理漸明。咀嚼味愈美。傳家秪在斯。科擧乃餘事。右讀書家中凈無物。十月塲如掃。無衣軆寒凍。不食顔枯槁。終然本心失。禮義盡放倒。古人力耕穡。玆事合天道。墻下桑麻盛。野外禾黍好。伊昔朱夫子。自稱農圃老。右課農</text>
<title>讀明史崇禎紀感吟</title>,<text>乍閱淚汍瀾。欲讀聲嗚咽。仰天何漠漠。甲申春三月。悲凉壽皇亭。藍衣懸屋極。倉卒得正終。古義殉社稷。</text>
<title>卽事感吟 二首</title>,<text>淸晨起坐愧吾衾。流動天機默驗心。寶鏡隨磨有光影。洪鍾遇扣發聲音。宿雲將散日昇峀。驟雨欲來風滿林。觸境自然生趣味。老人非是愛詩吟。晝永身方倦。軒高眼忽通。沙洲白鳥立。柳市靑煙籠。野水將歸海。山雲欲昇空。靜觀羣物理。悵憶斯文翁。</text>
<title>感憶曾祖考占基作宅。勤勞垂裕之意。吟眎諸從。</title>,<text>先祖經營地。于今九十年。奇巒四面得。淸澗一村傳。孝友敦家政。詩書富簡編。置他榮貴事。惟願子孫賢。</text>
<title>宿雲巖 在金仙臺</title>,<text>閒雲豈有心。聚散元無跡。朝從山外出。暮歸巖間宿。</text>
<title>聽玉臺</title>,<text>恠底綠林間。忽聽鳴球玉。山溪流不停。却向層巖落。</text>
<title>山影樓二疊</title>,<text>八牕無壁向空開。倐見羣山左右來。初月上時風欲度。碧松蒼桂影徘徊。靑山曉日紫霞浮。不待招邀滿一樓。樓上老僧高枕卧。怳然身作赤松流。</text>
<title>白雲洞景濂亭。次壁上諸賢韻。</title>,<text>久斷絃歌響。惟聞山鳥聲。無邊風與月。千古一空亭。</text>
<title>吟卽事。時校正先祖遺稿。壬申</title>,<text>雪晴上元後。風暖小溪邊。閉戶我何事。遺書三四編。</text>
<title>夏日書事</title>,<text>林風不至蒸三伏。溪雨乍凉七分。閒欲投筇草沒逕。病難披卷蠧生文。</text>
<title>夜坐</title>,<text>松竹蕭踈風不鳴。片雲消盡月東生。牕間默坐心如定。卷裏尋思義漸明。溪水乍停虗有影。沙禽將宿寂無聲。孔神一氣中宵好。養到平朝驗性情。</text>
<title>謹次圃隱先生韻。簡呈鄭道中。</title>,<text>竊聞令公今行再到松都。想必興愴於圃隱先生當時事。在昔愚伏翁。因使行。謁遺祠。登滿月臺。愴然涕下。其後在完營。用先生萬景臺橫字詩韻。賦一篇。且有小序。况令公是旁孫。相一再忝外裔。其悲感之褱。似無異同。玆成一疊仰呈。與道翁兄。並賜和送。幸甚。千年碧血竹橋橫。想像花階起舞情。仙李春光照漢水。靑松霜葉滿皇城。難將隻手扶宗社。秪有吾身判死生。故宅蒼茫何處問。滄桑世界一神京。</text>
<title>偶閱朱子諸詩。感次各韻。</title>,<text>吾心何事不氷寒。間斷應須欲萬端。磨又磨來一古鏡。幾時明了使人看。古鏡重磨韻天理洋洋浩氣生。向來人欲十分輕。須看春水漲新綠。不用輕檣舟自行。觀書有感韻晩雨纔晴人脫簑。寒溪朗月夜如何。微波不動明於鏡。來照山光樹影多。水口行舟韻左右夾持雙翼如。箇中宜着緊工夫。自然到了直方大。實德流行不小孤。敬義齋韻</text>
<title>謹次洪參奉丈松桂堂韻</title>,<text>松風桂月浩無邊。着得茅廬更淡然。偶似閒雲山外出。終看介石腹中堅。物求同類宜相感。樂在吾心不可傳。板和寄來曾有命。忍堪追憶拜床年。</text>
<title>臺窩曉吟</title>,<text>老人睡罷夜未曙。左轉右轉卧不定。頻見牕牖異明暗。默察天心有動靜。我氣淸明合善養。我思奔馳宜淡整。願得平朝更提掇。恰如初日昇東嶺。</text>
<title>題蔡恭叔 允恭 草堂</title>,<text>瀟灑三椽屋。嬋娟百日紅。蕭蕭秋雨裏。情話兩衰翁。</text>
<title>卽事感吟 二首</title>,<text>陰陽交不得。天地閉成冬。斂却生成意。寂然造化功。山癯有本色。木脫見眞容。寒晝杜門坐。貞元玩始終。冬宵六十刻。正如夏至日。睡罷不能起。左右轉復側。默數村鷄唱。待看牕牖白。夜氣存不亡。靈臺淡無物。念誦古人書。分明在心目。新知自相續。舊疑漸頓釋。始信枕上思。庶同定後得。</text>
<title>壬申仲冬。余在淸臺小齋。金士庇 廈鍵 來訪卽歸。心竊悵黯。賦古詩以贈。</title>,<text>驅馬度川陸。扣我淸臺門。相逢卽成別。何以講緖言。洛水有眞源。烏山多白雲。歸去更努力。古訓方冊存。</text>
<title>伏次高祖府君泮中除夜感吟韻。府君自少時。往來於旅軒先生門下。崇禎乙亥。在泮宮。逢除夜有詩。詩曰。自謂平生尋樂地。今宵何事滯終南。春入梅梢歸未得。夢魂長繞不知巖。巖在東洛院傍。卽先生杖屨之所。</title>,<text>蒻笠筠筇古模㨾。松風竹月玉山南。隨時隱見水中物。惟我先生知此巖。諷吟先祖遺詩句。漢北歸心在嶠南。門下橫經知樂地。夢中遊矚慣奇巖。</text>
<title>卽事有吟</title>,<text>我書堆滿案。我居淡如僧。寒晝不開戶。永夜惟明燈。以玆三冬。實功應漸增。安得心皎如。牕間日初昇。</text>
<title>謹次退陶古鏡重磨方韻</title>,<text>古鏡磨更磨。炯然生本光。人心亦如此。惟敬是良方。此志倘無衰。老人氣能強。退翁有遺詩。一字重珪璋。</text>
<title>曉吟</title>,<text>天時漸向曙。鴻濛若初分。海浴將昇日。山籠已宿雲。往來明暗色。開闔坎离門。誰識機緘妙。太空無一言。</text>
<title>閱廬山圖。濂溪書堂藏遺像。朱夫子在南康時。累往瞻謁。不勝感歎。成二詩。</title>,<text>廬岳高無極。濂溪凈絶埃。光風吹面在。霽月入褱來。理氣雙分說。圖書八字開。靜看庭畔草。生意何悠哉。伊昔南康郡。近瞻蓮花峯。先生一瓣香。敬爲無極翁。眞像掛半壁。羹墻在此中。淸和怳顔面。灑落宛襟胷。况又杖屨地。遺風吹不窮。</text>
<title>李致和與洪瑞一。會修稧所。關雨留一夜。有酬唱詩來眎。卽次二首。</title>,<text>言志詩成笑語餘。吾儒趣味不全踈。口頭肎作今人說。腹裏元藏古聖書。夫子門墻千仞峻。邵翁樓閣八牕虗。宜須實做工夫去。免了人間一蠧魚。兩翁俱是六旬餘。隔水分居會面踈。偶得聯翩川上閣。不妨論討雨中書。學求前聖十分實。物在吾心一理虗。隱見任他時與命。前川亦有躍潛魚。</text>
<title>秋後卽事</title>,<text>品物生成後。風霜肅殺初。山容將露石。溪意欲藏魚。草木歸根晦。郊原斂物虗。陰陽互消長。此理妙何如。</text>
<title>癸酉十月末。權君來七 世復。自江陵徒步來訪。留數日而歸。以詩贈別。</title>,<text>感君百代誼。訪我千里程。人方實功進。天欲穉陽生。儒門無別法。秪在知與行。歸去更讀書。書中聖訓明。</text>
<title>看書</title>,<text>床頭聖賢言。是我千金丹。理豈麤心得。書須靜坐看。味生咀嚼後。樂在沉潛間。年衰志自強。室小身猶寬。門外錦溪水。氷淸月照寒。</text>
<title>樵兒歎</title>,<text>月方山頭日欲落。寒風不斷吹澗谷。樵兒踏氷行且仆。載得枯松滿牛背。白頭老母倚門語。熱羹溫飯鼎中在。</text>
<title>冬至日感吟</title>,<text>天時七日復。冬至一陽生。欲似穉兒養。不令商旅行。靁聲方地發。草意已根萌。這箇機緘妙。驗吾心性情。</text>
<title>癸酉中夏。焚黃祭。瑞一有賀詩。奉次以謝。</title>,<text>戒懼心存忝所生。幸通仕籍備公卿。九天新渥紅雲濕。三世崇銜紫誥榮。先訓早承忠孝語。此身非有立揚名。焚黃祭畢親朋賀。板和諸詩拭淚成。</text>
<title>新年甲戌。卽聖上回甲之歲。不勝抃賀。元朝謹賦兩詩。志喜。</title>,<text>金門曉日賀班開。聖主今年花甲回。地博天高悠久得。堯欽舜哲授傳來。南山壽獻羣工祝。小海波添萬歲盃。聞道龍顔敷玉色。老臣西望喜難裁。江湖病卧夢丹墀。戀國誠心十二時。遙想百僚蹈舞地。春風吹綠萬年枝。</text>
<title>李子循 達中，子明 學中。移家於聞慶淸華洞。有詩。與李致和共次。</title>,<text>夢歸栗里曲。身隱鹿門家。溪夜釣明月。林晨餐紫霞。詩書應對榻。荊棣自交花。聖代安耕鑿。煕煕皷腹歌。</text>
<title>夜吟</title>,<text>殘燈已就滅。素月久未出。四壁渾似㓒。一心願如日。澹然腔子裏。不遮些子物。塵磨古鏡圓。水淸方塘𤄃。於焉萬理具。內外自瀅澈。况又中夜氣。本來湛而一。善保至平朝。發處皆中節。可歎牛山木。日被斧斤伐。</text>
<title>新春卽事</title>,<text>一理流行成四時。老夫欣詠得春詩。松篁氣溢經冬葉。梅柳光生向暖枝。日影漸長牕裏驗。澗氷初解枕邊知。家家東作爭隨候。天不有言人自爲。</text>
<title>先祖遺稿中。有淸凉諸詩及遊錄。且於宅西小麓。別搆望淸堂。今有遺址。每欲一扣山門。撫玩先跡。而蹉至今。心竊慨歎。</title>,<text>未向仙山投竹筇。居然塵世白頭翁。堂墟尙在伊溪上。望裏淸凉十二峯。</text>
<title>古意</title>,<text>采采立蘭渚。春風吹滿裳。惟渠在空谷。幽獨保淸香。眷玆不能釋。袖裏藏又藏。安得種九畹。日夕同徜徉。我思在何許。杳杳天西方。美人不可見。歲晏心自傷。安得倐輕擧。兩腋凌風翔。念此不得寐。曉月何蒼蒼。秋風吹庭樹。秋月照牕櫳。火宿已西流。良宵殊未中。欲奏淸商曲。膝上撫枯桐。悠然千古意。悵望悲秋翁。</text>
<title>寄蔡斐卿</title>,<text>沉潛卷裏字。謝絶塵間喧。欲問君消息。蓬山多白雲。</text>
<title>立春日。不勝拱北之情。謹賦二疊。</title>,<text>木覔山高漢水長。邦家福祚永無疆。壽樽盈溢歡三殿。离日光明抃八方。憶昔承宣侍榻時。夜闌燈燭耀軒墀。愚忠願贊勛華德。謨訓慙非稷契辭。</text>
<title>盆梅盛開有吟 四首</title>,<text>澗林皆凍雪。茅屋獨春風。箇箇精神異。團團色相同。幽閒別境界。孤澹主人翁。不欲須臾離。應知一氣通。愛梅誰眞愛。吟詩多漫吟。須於形色外。觀了化翁心。手寫詩成帖。陶翁愛澹格。至今巖軒傍。古梅開又落。聞道百梅園。乃在寒岡裏。知渠本孤澹。恐有繁華累。</text>
<title>寄題君子堂二絶 在榮川迂溪院傍</title>,<text>君子花開暎小堂。座間人盡襲淸香。濂翁去後眞消息。玩樂齋前凈友塘。人不如花最可憐。新葩出水獨姸姸。願言努力爲君子。好占根基立脚堅。</text>
<title>淸臺傍。有落巖。倣陶淵明醉石名以詠石。二首</title>,<text>臺畔落來巖。應同栗里石。醉詠俱眞趣。心期曠千百。澡身臺下水。振衣臺上風。借問詠歸興。何如醉睡翁。</text>
<title>題赤松子圖</title>,<text>乙亥春。李參判君敬寄書來。近倩畵手。摹歷代老人。得數十幅。虗其左方。請當世諸老文與筆作帖。而以今人配古人。如其數。名以壽域帖。仍別摹赤松子事蹟。屬於我請跋二三行手寫。其事甚奇。其意亦勤。不獲已。成古詩四句。寫寄。伊昔赤松子。石室何淸凉。下視九点煙。馭風時翺翔。我欲從而遊。崑山遠杳茫。謝病棄人事。漢有張子房。</text>
<title>又詠壽域帖</title>,<text>和風瑞日氣葱籠。聖化方流壽域中。黃耉老臣齊獻祝。堯階舜殿永無窮。煌煌老宿海東天。鮐背羣賢一帖聯。多謝故人書與畵。殷懃呼我赤松仙。</text>
<title>觀德川堂齋及江山所記。有吟。</title>,<text>頭流雄渾合淵淸。古廟春秋蘋藻馨。立懦廉頑百世下。淸風高節兩先生。</text>
<title>次蔡元澄 㵓 上舍諸韻</title>,<text>縣村諸人。新設書塾於水邊村。東齋曰學半。西齋曰養正。軒曰川上。捴名之曰錦瀨家塾。斐卿日寢處齋中。課讀羣少羣童。聞極嘉尙。元澄有詩詠其事。遂次其韻。臨流着得一精廬。䂓範依俙古道如。朝暮摳衣村裏秀。聖賢遺訓卷中書。汀蘭岸芷熏無盡。溪月林風取有餘。爲向蓬山居士賀。修身事業及人初。錦瀨家塾經師在座更人師。秪是先知覺後知。正好山泉初發處。又逢春日漸長時。尋行數墨看餘事。養性治心占本基。分半實工應倂進。齋名寓目勿忘斯。學半齋諸學子皆千里駒。無徐無疾範馳驅。詞塲莫學今人㨾。敬義須遵古聖謨。門路分明看指掌。功夫排列作屛圖。硏精篤志做將去。他日揚名別一吾。養正齋觀水應知道體微。往來續自天機。眼中飛躍鳶魚在。浴後冠童風詠歸。一氣淸明存夜枕。此心提掇待朝暉。臨軒默驗滔滔意。宣聖遺言更發揮。川上軒</text>
<title>憶道南書院感吟</title>,<text>海東星日破長昏。松竹林中廟貌尊。道脉遙源淸洛水。風雩餘興詠歸門。</text>
<title>次安擎天新居韻二首</title>,<text>近嵒村北一茅廬。䟽糲充飢不願餘。仁宅根基安且廣。心田計活密無踈。山靑水綠幽閒界。几靜牕明今古書。箇裏沉潛咀嚼去。漸生眞味勝如初。安樂恰如康節廬。容吾雙膝更無餘。松風送響門長啓。溪月穿光蘺自踈。名利肎隨林下士。膏粱應怕腹中書。光陰易逝志難保。須着眞功晩似初。</text>
<title>自警</title>,<text>理在吾心本湛然。須臾私意發無端。滔天浪始涓涓水。燎屋炎初細細煙。君子審機明善惡。世人營利眩危安。看他淵谷千層險。端合兢兢日又年。</text>
<title>雨晴書褱</title>,<text>坐卧惟心適。秋齋淸更閒。天晴見白日。雲捲得靑山。眞味經編裏。幽褱病枕間。客來難晤語。門設晝常關。</text>
<title>古人穪林逋之梅。子猷之竹。淵明之菊。弘景之松。子瞻之檜。余每嫌其好尙之偏。而於五美皆愛之。列植於階庭。且以雪月雨露風分配。而各成一詩。</title>,<text>皎然天上月。遠照牕前梅。淡素本同色。自應相感來。梅月滿林踈雨聲。知自盈階竹。靜卧不能眠。隔牕聞滴滴。竹雨浩浩滿庭雪。蒼蒼一樹檜。徘徊增感歎。自與吾心會。檜雪輕風吹短葉。階上有孤松。切切絃中曲。冷冷石上淙。松風禀成中正色。秋晩有黃菊。淡淡一塵無。淸晨寒露白。菊露</text>
<title>九村</title>,<text>窈窕九洞。桑麻十畝園。鶴翻松上露。巖宿澗邊雲。村僻有淳俗。山圍絶世喧。藏春應可得。此地是桃源。</text>
<title>聞磻溪書堂。奉安姜太公畵像。不勝欣喜。賦古詩。呈會中。</title>,<text>窈窕磻溪曲。水淸多白石。上有一畝宮。古事怳如昨。敬義雙齋好。夢岐新樓闢。齋心奉遺像。小龕淸而肅。空庭再拜跪。仰瞻齒髮白。伊昔卧龍菴。晦翁起感臆。摹安武侯眞。突兀刱菴屋。玆事曠相符。世已隔千百。釣璜小臺高。扶義蒼巖矗。也應渭濱月。移照一㨾色。</text>
<title>新年國有大慶。而病伏遐鄕。元朝謹賦二絶。以伸忠悃。</title>,<text>終南喜氣繞楓宸。東殿遐齡七十春。孝似姬文怡玉色。聖如堯舜仰宣仁。春王正月海東天。聖壽無疆祝萬年。夜漏頻催論政榻。爐香長襲講書筵。</text>
<title>寓舍書事 在北望峯下</title>,<text>寓榻依山好。老翁隨處安。萬松隣草屋。一犬護柴門。水見東川近。峯瞻北望尊。杳然塵事隔。時展古書看。</text>
<title>讀晦菴贈南軒古詩。感次其韻。</title>,<text>仙杖登山頂。兩眼通乾坤。浹洽芝蘭臭。從容對榻論。惟玆本然妙。無中實理存。動靜生陰陽。二氣互爲根。聖學是頭腦。伊洛有淵源。惟人貴主靜。靜後能制煩。力排詖淫說。照破長夜昏。雷震萬戶闢。潮漲百川呑。苟或有間斷。濁滓胷中渾。勖哉眞箇知。孶孶力行敦。</text>
<title>丹陽三仙巖。以形勝著穪。每欲一見而未能。偶得前人詩。卽次其韻。</title>,<text>不識丹丘路。惟聞翠壁奇。澗林緣岸仄。磴路俯空危。幽鳥避人去。閒雲隨杖移。小菴亦蕭灑。寒夜佛燈遲。上仙巖徐行自有趣。微逕不嫌欹。淑氣凝山骨。玄精會地維。蘿垂疑隱服。松立儼冠儀。應有驂鸞子。月明來往時。中仙巖淸溪成幾曲。蒼石作層臺。橘裏仙翁坐。壺中瑞日開。長春瑤草在。中夜鳳笙來。欲洗凡塵骨。流霞酌滿盃。下仙巖</text>
<title>寄題山澤齋</title>,<text>舊額留三字。新齋開幾楹。喜看先志闡。倐若化翁成。荷月無邊色。松風不盡聲。林居昔賢躅。山仰後人情。</text>
<title>自歎書褱</title>,<text>君恩未報乾坤大。聖道難聞精一中。寒夜不眠褱百感。滿牕明月照孤衷。勛華聖世慚夔契。鄒魯名鄕愧聖賢。志業蹉跎身老病。靜中消日獨陳編。</text>
<title>自警 丙子</title>,<text>長日衰翁氣易殘。提撕警省莫令昏。渡頭似踏一雙木。背上如擔百十斤。時許松風淸坐榻。更憐巖澗爽心魂。只宜聳起精神在。看讀書中古聖言。</text>
<title>喜雨</title>,<text>朝雨成霏微。細向靑林落。熏風忽自南。黑雲盡歸北。終看大滂沱。響振巖澗谷。秧田恰新種。麥壠頓生色。八路賑飢民。九重憂旰食。誠心格皇穹。霈澤流頃刻。來牟已豐穰。秋稼應大熟。家家廩成峯。處處人皷腹。鄕廬拜稽手。感頌勛華德。</text>
<title>次晦菴登祝融峯韻</title>,<text>仙筇不知遠。衡岳出雲端。日月頭邊照。乾坤眼底寬。三杯濁酒醉。萬里長風寒。今夜上峯宿。夕陽方始還。</text>
<title>次南軒祝融觀月韻</title>,<text>天風挾兩腋。飛上南山顚。四望浩無涯。仰見蒼蒼天。氷輪忽東昇。遠從滄海邊。光生桂樹枝。影滿琪花田。怳惚玉洞裏。鸞鶴飛翩翩。此境儘難得。不覺心灑然。同來二三子。贈以瓊華篇。</text>
<title>坐松下盤巖</title>,<text>眼底奇觀同不同。萬年松下八旬翁。晩紅新綠和風裏。流水高山元氣中。</text>
<title>望鹿門憶洪瑞一</title>,<text>東望鹿門里。不見晩松翁。有書誰對榻。有詩孰傳筒。柳岸春絲綠。亭墟夕陽紅。永褱傷我心。終日獨倚櫳。</text>
<title>眎諸君</title>,<text>從古一儒字。人誰意味知。心存言自簡。理順事皆宜。儉約家爲範。齋莊已作䂓。雖居廊廟貴。此義可常持。</text>
<title>曉吟</title>,<text>睡罷猶閒卧。曙色何遲遲。陰陽進退際。明暗去來時。海旭將東出。山月欲西垂。天機妙難測。主張是爲誰。</text>
<title>偶吟卽事</title>,<text>閒中益覺古書好。病裏頓知秋夜長。涵養此時應有得。滿牕明月更輝光。</text>
<title>次李應和 郁春 韻三疊</title>,<text>茅簷面林麓。淸澗繞柴門。頓覺塵喧隔。自然幽趣存。琴書元亮室。塲圃仲長園。過了三冬好。老人長夜溫。翁坐惟看册。客來時叩門。送迎從禮簡。言笑警心存。蔽體除裘帛。安脾採圃園。回頭時北望。寒日玉樓溫。冬宵早罷睡。寒屋晩開門。書有千編積。心無一物存。茅茨安素履。杞菊種新園。以此守吾分。初心厭飽溫。</text>
<title>憶戊辰正月侍榻前時事。用杜子美憶昨逍遙供奉班詩韻。小伸北望之褱。</title>,<text>禁直岹嶢喉院班。月正人日侍龍顔。盈樽內醞新春飮。滿袖爐香午夜還。老病沉綿窮巷裏。夢魂來往綵雲間。微臣戀國他無報。拜獻終南萬歲山。</text>
<title>用別韻</title>,<text>淸晨釰珮集如雲。待漏院傍金乕門。經席延登瀛舘士。諫書希進紫微垣。朝端自有同寅樂。化裏元無匹婦寃。昭代忠良人不乏。願言堯舜致吾君。</text>
<title>伏聞東宮痘候平復。不勝欣抃。有吟。</title>,<text>煎藥香煙漸細微。金宮喜氣驗堯眉。祥雲彩溢銅樓畔。瑞日光生小海湄。</text>
<title>卽事 二首</title>,<text>寒日迫曛暮。前山不分色。宿鳥棲林急。炊煙凝樹薄。老人掩書坐。氣倦難探索。所以古君子。日乾夕惕若。提心益齋莊。燈下對方册。寒宵半輪月。影入西牕裏。暗室自生光。老人亦無睡。萬籟寂如滅。一念淡不起。淙淙流未絶。門外氷溪水。</text>
<title>伏蒙恩賜諸物。感頌而作。</title>,<text>溪月娟娟暎小軒。瑤琴一曲感君恩。天心不棄寰中物。化雨頻沾嶺外村。</text>
<title>伏次松巢先祖玉山韻</title>,<text>玉山露眞面。秋雲不漠漠。匣裏有遺琴。溪上餘故宅。水看吾道體。巖瞻太古跡。遺風怳如昨。俛仰終永夕。千載鷄林有此堂。褱賢感古淚雙滂。玉峯秋夜嬋娟月。怳見先生道義光。</text>
<title>[獨樂堂次西厓韻]</title>,<text>眞樂心應得。佳言味有餘。溪山瞻仰地。賢哲考槃居。義演九經密。工無一刻踈。遺風警後學。芳躅隔晨如。獨樂堂次西厓韻</text>
<title>書事</title>,<text>近嵒村裏屋。七十九年翁。罷睡晨星白。披書朝日紅。塲收南畝穀。盆種東蘺叢。只願安吾分。一心相始終。</text>
<title>次龍如 相龍 從示子侄韻</title>,<text>吾祖遺言是讀書。儒家至樂更無餘。淵源衮衮伊溪宅。絃誦洋洋錦水閭。百世孫支根本固。千間廈屋棟樑儲。相傳忠孝惟吾願。小學一篇星日如。</text>
<title>永陽李君 晩松 觀廷試。歸路來訪。留兩日。臨歸。德和有別詩。次韻以贈。</title>,<text>夢裏湖亭秋月輝。遊人初自漢陽歸。靑雲只是倘來物。沙上白鷗閒不飛。</text>
<title>重陽日有吟</title>,<text>今日無風雨。素月流輝光。旣無人落帽。寧有酒傾觴。赤葉將辭樹。黃花方吐香。古人惜此景。無日不重陽。</text>
<title>卽事</title>,<text>淸霜下今夜。秋色在前山。漸失枝邊綠。微濃樹面丹。尋思形象外。看取陰陽間。安得只如此。風凉不至寒。</text>
<title>憶鷗江書院</title>,<text>鷗江秀色耿難忘。魂夢時尋止善堂。二水縈回沙皓皓。三峯聳出石蒼蒼。風生蘆荻長吹面。月出滄溟怳在傍。最是巍然崇道廟。春秋蘋藻薦芳香。</text>
<title>近嵒村十二景</title>,<text>昔在壬午年間。負暄翁有嵒村十二景詩。季父與余。皆次之。而少作皆不滿意。更以他韻。成十二絶。鵑灘漁火，金溪浣紗，階下牧丹。換以他景。東望鶴駕羣峯兀。待看初昇滄海月。正好秋天掃雲翳。照來幽屋爽心骨。鶴峯秋月老樹倚巖成古査。暮春三月始開花。香浮夜月濃還淡。影落淸流橫復斜。熊巖春花撑空一柱逈無羣。惟許峯留白白雲。山外出來天欲曙。巖間歸宿日將曛。天柱歸雲斷續人家一水邊。太平消息暮朝煙。濃痕帶雨應多少。細抹隨風忽後前。縣村炊煙夕陽欲沒西峯峭。半面城隍光返照。暝色初生羣壑裏。餘痕尙在千林表。城隍返照朝旭先紅月峀峩。林間忽見起丹霞。三淸玉液知誰勝。一餐朱顔堪獨誇。月方朝霞禾黍穰穰平野廣。農人處處齊聲唱。不分淸濁宮商音。宛見唐虞煕皡像。道坪農唱日暮歸心問如何。樵兒一隊且行歌。長隨澗響谷中出。半雜松聲風外。金谷樵歌白石粼粼平不平。風吹湍激自生聲。初如擊碎珊瑚樹。更似飛鳴鸞鳳笙。東川灘聲奇巖斲得化翁斧。雨後懸流一練布。天際輕虹晴欲垂。石間飛雪落無數。西巖瀑布鬱鬱蒼髯經幾冬。村前村後兩三松。枝踈葉短孤高態。雪虐霜寒偃蹇容。村畔古松嫩綠輕黃生臘後。自家春似柴桑柳。煙籠一抹村南北。風動千絲溪左右。澗邊新柳</text>
<title>自警</title>,<text>嗜卧難持志。多眠易損神。兀然坐終日。相對卷中人。</text>
<title>峽中路吟</title>,<text>枯筇三尺老相扶。幽鳥數聲心不孤。獨樹花紅如淡泊。遙山雲白似虗無。行休因境俱閒趣。騎步隨時揔坦途。始信動中還有靜。吾儒無處不工夫。</text>
<title>立春日述褱 二首</title>,<text>幸生禮義國。親逢堯舜君。仰瞻光華日。昵侍溫粹顔。夜聽銅漏滴。曉襲爐煙熏。衰骸返鄕里。長夜空夢魂。古書恒在眼。聖道未有聞。春氣忽云届。至理妙貞元。茅簷新日月。腔子舊乾坤。耿耿一斗血。遙望宣仁門。</text>
<title>李思仲 齊聖 寄二詩有次</title>,<text>穌湖路直走東城。岸上茅廬心淡淸。夜榻燈明披簡册。朝牕日照整冠纓。千年興廢皇王伯。一理消長元利貞。老境工夫應在此。願言努力副吾情。近嵒村舍退閒人。眼眩耳聾無用身。孤鶴在林垂病翼。老龍歸海戢脩鱗。床頭六籍只消日。胷裏四時空自春。時有憂君戀國夢。長隨夔契獻謨臣。</text>
<title>金正字懋叔 履常 來訪。因憶開湖形勝。有二詩。</title>,<text>君自開湖湖上廬。秋來光景問何如。巖巒寂寂雲惟淡。蘆荻蕭蕭風自徐。檜渡輕舟依岸小。龍菴淸磬出林踈。此間眞樂應無限。好箇江山人讀書。湖上遊筇幾往回。舞雩亭畔自天臺。峯如玉柱撑空立。巖似金盆向水開。入戶沙禽聲斷續。照簷江月影徘徊。蒼然上下龜龍石。河洛圖書怳此來。</text>
<title>自警有吟</title>,<text>聖賢遺訓太丁寧。侍坐從容怳警聽。謹獨工夫須暗室。治人事業必躬行。溫和氣若春風暖。提掇心如曉日明。切戒怠荒無小逸。古人爲善自鷄鳴。</text>
<title>秋日書事</title>,<text>坐見秋光晩。老褱誰復知。松寒霜後葉。梅瘦月中枝。書有淡然味。心無暗地欺。只須安素分。生順死亦宜。</text>
<title>每於西行時。路溪灘。想象兩賢高風。閒中偶觀陰崖集。記其事甚詳。謹用鶴峯金公溪灘書院感吟韻。述褱。</title>,<text>灘叟溪翁在澗阿。扁舟十里往來多。詩書對榻有資益。進退隨時無涅磨。醉後時垂憂國淚。吟中共和濯纓歌。悠然想得當時景。日暖汀洲風不波。</text>
<title>次龍湖諸勝韻</title>,<text>重起名亭湖上山。冠童朝暮往而還。芙蓉滿水今猶古。林木盤堤暑亦寒。上舍高風聞百世。重峯秀句咏三嘆。春絃夏誦洋洋地。月朗心淸曲曲欄。趙重峯韵提警神心莫放閒。自然莊肅整容顔。眞源瀅澈當軒水。本色靑蒼對面山。几凈牕明除俗慮。求仁格物透重關。看他動靜元相管。雲出洞門林鳥還。水止山停幽更幽。主人高卧最風流。亭欄恰有西湖勝。寓泊渾忘南土遊。了百年成古址。重修一日闢荒丘。潛心對案有眞樂。聖訓賢言窮所由。趙悅甫韵</text>
<title>咏燈火</title>,<text>少日書牕伴。衰年病枕隣。惟渠一點影。是我萬金珍。寒屋單居榻。親朋細語茵。皎然相對處。心境淡無塵。</text>
<title>卽事述褱 二首</title>,<text>林泉成晩隱。歌詠樂明時。夢入羲農際。心遊洛建涯。靑山愛本色。黃卷敬賢師。此事盖棺已。只須心不衰。口無俗士語。床有古人書。物理須窮到。吾心本靜虗。睡罷將五夜。歲晏欲三餘。看他來日窄。恐或實功踈。</text>
<title>贈別李仲久 守恒</title>,<text>悄坐不欺窩。喜逢山後翁。一榻靑眸好。千載素心同。欲語冲淡趣。精神已先通。陶岑高不極。洛水流無窮。持此却相贈。勖哉眞實功。</text>
<title>挽負暄堂金上舍丈 楷</title>,<text>文章壽考行尤敦。七十二州公獨尊。吾黨仰之山與斗。小生親若子而孫。庭留晩翠手中澤。壁帶朝曦背上痕。何處更承眞面目。一箱遺集百年存。</text>
<title>挽蔡佐郞 命運 古詩三首</title>,<text>漢水西流急。扁舟泝上遲。嶺路高揷天。靈車越難期。君歸且莫促。家鄕近可悲。高堂父母情。生死猶有疑。蒼茫紫雲闕。縹緲終南山。君今出都門。再來良亦難。男兒寸心赤。報君非一端。千秋鼎湖月。去得龍髯攀。前遊且莫論。此來經二夏。促膝話心情。客裏消日夜。須臾不可得。有淚自傾瀉。時時心眼間。君在南隣舍。</text>
<title>挽權持平 斗紀</title>,<text>一士寃藏血。孤臣筆帶霜。江潭任枯槁。邦國有輝光。虗佩經綸望。空留簡冊香。龍蛇在今歲。天地亦悲傷。</text>
<title>挽李丈 泰至</title>,<text>秋水襟褱㓗。春風顔面溫。西山無俗士。蒼石有賢孫。日月虗茅屋。琴書掩竹門。小生偏仰德。怊悵暮途昏。</text>
<title>挽權修撰 斗經</title>,<text>冲齋五世見其孫。經學淵源葛老門。窮索百家心自得。晩兼三達望彌尊。風塵不染硏朱筆。雨露虗沾侍幄恩。世漸澆漓耆舊沒。卽今南國暮途昏。</text>
<title>挽洪判書 萬朝</title>,<text>黃髮金貂德望尊。大春繁葉庇靈根。化沾七路隨車雨。榮溢三朝養老樽。遐福自凝淸儉地。危羅不到哲賢門。凋零耆舊無窮痛。和淚題些嶺外村。</text>
<title>挽蔡寧海 獻徵</title>,<text>三達尊南紀。靈光獨魯存。霜臺曾秉簡。彭澤晩歸園。白髮憂時老。春風與物軒。悲凉庚子淚。重灑曲江原。</text>
<title>挽吳上舍 尙欽</title>,<text>海上孤魂招未招。扁舟歸路更迢迢。先廬杳邈廣津曲。寓榻凄凉東郭橋。物茁春噓君子意。梅盆竹塢歲寒條。峩洋絃絶復難得。記憶前春雙淚凋。</text>
<title>挽洪翊衛 相民</title>,<text>木翁諸子秀。蓮榜百人魁。實德同磨鏡。浮榮似夢槐。七旬安淡泊。三逕穩徘徊。來世寧無補。聞風立懦頹。</text>
<title>挽韓直長 德師</title>,<text>南山訪弊屋。秋雨病相如。欹枕猶長語。倩人更別書。三更樑月夢。千里海雲墟。絶筆空留案。時看淚滿裾。</text>
<title>挽李丈 之垕</title>,<text>詩禮聞庭早。芷蘭紉佩初。皆稱端木器。終卧武夷廬。遺澤村邊社。芳塵案上書。鄕隣失依仰。幼老共欷歔。</text>
<title>挽鄭上舍 游蓮</title>,<text>吾黨意中士。幽居江上村。曾遊太學日。爭道藥翁孫。德性渾無露。心工默有存。斯人難再得。垂淚不堪言。</text>
<title>挽李上舍 德祿</title>,<text>焚香體仁廟。同坐洗心臺。水㓗涵光影。龍潛待雨雷。細論聯一枕。遠別酌三盃。此會成今古。南雲首獨回。</text>
<title>挽李上舍 基龍</title>,<text>明眸玉面望中存。秋水涓涓十里村。江左一時文苑士。海東千古牧翁孫。靑燈影照芹宮榻。素月光留棣萼軒。天嗇遐齡吾黨厄。憶曾追逐淚雙痕。</text>
<title>挽河雲山 大淵</title>,<text>秋風憭慄蕙蘭凋。垂淚褱君意寂寥。更向何人靑兩眼。重泉一別路迢迢。溫飽非心釋褐時。胷中抱負古人期。如何獨試雷封邑。付與黎民萬口碑。</text>
<title>挽金思叔 復濂</title>,<text>澹澹金溪水。至今遺韻存。同流憎末俗。特立證前言。素髮傷遲暮。靑眸憑夢魂。晨星漸落落。垂淚掩柴門。</text>
<title>挽李三嘉 集</title>,<text>人謂高陽里。公成水月軒。淵臺瞻咫尺。陶廟望朝昏。治己密無漏。臨民簡不煩。悠然椉大化。蕭瑟舊漁村。</text>
<title>挽李參奉 槾</title>,<text>熏陶濡染父兄傍。生長遊居禮義塲。學遡淵源期廣博。心全體用任包張。風波界外屋三架。松桂叢中書一床。南士卽今何所仰。錦陽寒月共凄凉。篤實工程到鬢斑。斯文雅望重如山。踈慵廁跡交遊末。書䟽論心往復間。有約淸秋尋講榻。無緣俗駕阻雲關。今朝不盡云亡慟。哭望歸雲海一灣。</text>
<title>挽趙丈 瀣</title>,<text>舊家休福備公身。閒養丘園六十春。厚德中藏宜警俗。謙容外發自熏人。家傳詩禮承承遠。庭滿芝蘭箇箇新。失倣今朝無限慟。從先契誼最相親。</text>
<title>挽金判决事 侃</title>,<text>故家遺韻至公新。天降厖裭享不貧。齒爵久尊南嶺望。牢巹重設北堂晨。沉淪德宿三更彩。慟哭龎床再拜人。世漸澆漓耆舊喪。昌朝誰復乞言臣。</text>
<title>挽金參奉 景溫</title>,<text>丹砂一曲着茅窩。君與希顔共切磋。洛水循除淸浩浩。陶岑入望翠峩峩。圖書壁裏窮源本。義利心頭較寡多。天不與年吾黨厄。憶曾相訪淚滂沱。</text>
<title>挽權丹城 鏡</title>,<text>童年交誼共華顚。萍水長安又別筵。吏隱丹丘元不俗。棺空葉縣是眞仙。樑間獨見傳神月。篋裏長留拭淚牋。慘慽喪心吟咏廢。強題輓幅已朞年。</text>
<title>挽申仁叟 思近</title>,<text>耐久從遊識子親。溫醇風味見天眞。元無害物傷人意。秪是安貧嗜義身。六耋光陰經倐忽。四枝荊棣落紛繽。舊家遺韻蕭條甚。不忍重潁水濱。</text>
<title>挽洪處士 大龜</title>,<text>棲身林壑遠風塵。高隱淸風穎水濱。獨往名山探勝好。惟將聖籍用功眞。瑤琴寂寂初停曲。蕙帳凄凄不見人。錦水鴻亭長慟後。法門餘淚又今辰。</text>
<title>挽李息山 萬敷</title>,<text>初遯漢西晩嶠南。薜衣蘭佩老丘林。素琴不奏今人曲。黃卷惟求古聖心。啓發群蒙春德澤。消融纖翳月胷襟。吁嗟吾道今安托。千載商顔仰碧岑。夙親君子襲輝光。愛慕誠心到鬢霜。江院奉經春欲暖。嵒齋橫席夜何長。嘉言忍撿盈箱牘。眷意悲吟絶命章。瞻望新阡空涕泗。單車殊愧晦門黃。几杖琴書鎖一牕。緇帷寂寞照殘釭。淸溪昨夜團團月。想見先生道義腔。謹次絶命詩韻</text>
<title>挽吳處士 尙遠</title>,<text>吾道將奈何。故人藏黃土。皎皎煙霞心。獨攀松桂樹。架上有聖書。厨裏生鼎鮒。潛心學孔孟。析理通今古。夙宵存戒懼。動靜循繩矩。庶造高明域。不輟康莊步。兩心昔相契。對榻忘朝暮。芝蘭襲香臭。山水奏曲譜。于今不可得。暮途空踽踽。褱君慟徹膓。哭君淚如雨。重爲吾道悲。商嶺鎖雲霧。</text>
<title>挽李掌令 濰</title>,<text>英華外發美中含。天挺斯人賁嶠南。爭處讓來曾斂退。實工修去晩沉潛。朝端雅望虗經幄。野外忠言徹諫凾。叔世眇然寧再得。似公應與古人參。淸臺南望武夷村。中有幽人晝掩門。絶口不言功利在。凝心獨驗性情存。百年依仰同山斗。少日遊從若弟昆。去夜悽然雙淚濕。澹寒秋月洛江痕。</text>
<title>挽孫綾州 景錫</title>,<text>閱盡風波浩渺然。南巖歸卧已經年。雲籠淵嶽將成隱。芝老商山忽化仙。口絶浮夸君子德。家傳忠孝大夫賢。凋零吾黨無窮慟。木落天寒淚更泫。</text>
<title>挽洪上舍 應龜</title>,<text>年短意長最可哀。更於何處得君來。淵源衮衮兩家學。毛骨昂昂千里才。好占根基先着脚。勤加切磋佇成材。蒼天忙奪人無奈。千載心期付夜臺。</text>
<title>挽鄭參奉 葵陽</title>,<text>衮衮淵源圃老門。遺風百世屬旁孫。下帷積學通今古。聯榻論經樂季昆。心上經綸要有用。靜中涵養爲逢原。吁嗟南國斯文厄。無復揚休滿座溫。</text>
<title>挽全稷山 近思</title>,<text>峩洋曲奏許君聽。膠㓒交情到暮齡。螢雪用工同切琢。風塵托迹共竛竮。湖衙澤洽隨車雨。湘纍心懸拱極星。人物眇然難再得。却添公慟淚雙零。</text>
<title>挽柳掌令 敬時</title>,<text>鳳停山色鬱蒼蒼。山下凄凉涵鏡塘。靑史誰修循吏傳。都人秪誦諫臣章。遂初賦就仍成隱。依舊家貧待糶倉。今歲龍蛇吾嶺厄。却添公慟淚連眶。</text>
<title>挽李上舍 再昌</title>,<text>前冬十月拜龎床。鷄黍從容誨語詳。四壁圖書探討樂。百年林壑養修方。溫溪衮衮仍餘響。樹谷蒼蒼帶舊光。耆德凋零何所仰。浹辰辭別最悲傷。</text>
<title>挽柳山陰 聖和</title>,<text>河村杖屨向新阡。喬木悲風淚自潸。誠孝八旬如一日。恭謙白髮似靑年。淸名酌送鏡湖水。德望瞻看花岳山。重爲嶠南增慟哭。我公無愧古人賢。</text>
<title>挽權監察 大䂓</title>,<text>觀魚臺畔海茫茫。咫尺松川三桂坊。少日恭如石內史。暮年巋若魯靈光。靑雲念斷書盈案。白首身閒酒滿觴。天相吉人申衆福。丘園優享七旬康。</text>
<title>挽金佐郞 景泌</title>,<text>溫然君子質。眞箇玉堂仙。官有歸譏處。壽何強仕年。永辭雙鳳闕。孤渡一江船。不盡公私慟。悠悠欲問天。悲風動喬木。落日照新岡。蘭蕙空留馥。珪璋永閟光。名家頓寂寞。南嶺亦凄凉。不忍題哀挽。雙垂淚滿章。</text>
<title>挽金上舍 鍾萬</title>,<text>畏友云亡吾黨孤。曉天星宿落來踈。依然竹杖騎牛客。時自花庄到我廬。</text>
<title>挽申太和 厚元</title>,<text>窈窕嘉隱洞。幽閒白髮翁。心求義利辨。耳欲是非聾。客至尊醪綠。詩成蘿月籠。悠然椉大化。安順始兼終。</text>
<title>挽全上舍 繼善</title>,<text>契因三世好。心許百年期。久別勞魂夢。相逢勉切偲。篋中來往札。軸裏唱酬詩。孤負今春駕。哭君增我悲。</text>
<title>挽權梁山 萬</title>,<text>吾嶺一奇士。再登桂殿來。逸騏展長道。小縣屈高才。得趣琴成曲。吟詩酒滿盃。如何天奪速。難贖百身哀。許子文詞外。嘐嘐慕古心。巖泉舊亭榭。風月好胷襟。床上羲文易。卷中宮徵音。千秋寒碧下。遺澤𤄃無潯。</text>
<title>挽李大遊 景翼</title>,<text>早聽山水曲。頻襲蕙蘭香。義利透分界。詩書閱滿床。雲林不寂寞。吾黨有輝光。天奪嗟無奈。延津雙劒忙。</text>
<title>挽趙耕道 畬經</title>,<text>黔溪遠脉盛洋洋。案上詩書襲舊芳。簡靜自成調病訣。囂塵不到閉門庄。同吾己未差三日。送子秋山濕兩眶。膝下晩兒能杖斬。也應泉下慰冥茫。</text>
<title>挽東厓李丈 浹</title>,<text>養精頤神耋老身。東厓寓屋小風塵。人稱賢相傳家子。官合胄筵侍講臣。髮白骨淸林外鶴。形和德厚座間春。新阡遠望空垂淚。我是床前再拜人。</text>
<title>挽崔五兼 信基</title>,<text>流水桃花洞。主人椉白雲。悲風度虗閣。落日照孤村。獨聽山陽篴。難傾賀老樽。陰森有松塢。夜月想精魂。</text>
<title>挽鄭子眞 樸</title>,<text>陶院逢迎揖子言。丰儀已識藥翁孫。故家難得一佳士。逸足將期千里轅。風急庭中摧玉樹。月明湖上閉松軒。旣生又奪天何意。我淚尤緣契誼敦。</text>
<title>挽洪輔卿 相晉</title>,<text>嶠南士流最公奇。外貌端凝內可知。文行漢爲韓子壻。淵源在是晦翁兒。春陽洞壑留閒躅。栗里田園掩舊茨。大限百年嗟未半。一花零落紫荊枝。</text>
<title>挽申上舍 濂</title>,<text>嶠南耆德日凄凉。閒養丘園獨壽康。家在聞韶今彩鳳。名留太學古仇香。詩書蘊發賢人面。松菊圍成志士庄。再拜龎床乖宿願。秪將哀淚灑虞章。</text>
<title>挽金濟州 </title>,<text>瀛洲仙伯忽椉雲。舟載空棺渡海門。斯世許公廊廟器。昔年尋我近嵒村。位躋崇品猶含惜。壽享稀齡亦說寃。強欲招魂歌楚闋。故園松菊至今存。</text>
<title>挽成佐郞 起寅</title>,<text>逢榻論襟眼自靑。少年交契鬢星星。心褱雅㓗承名祖。身合行藏讀古經。時不識賢棲棘邑。天猶餉樂卧雲扃。前秋兩牘成陳跡。篋裏尋看淚自零。</text>
<title>挽李歙谷 守謙</title>,<text>今世澡身士。先生奉廟孫。襟褱暎玉㓗。顔面帶春溫。門蔭義難退。巖棲志素存。故山蘿月白。不待賦招魂。</text>
<title>挽李司書 世震</title>,<text>釋褐應天意。置君宜玉堂。故家生氣色。吾黨有輝光。倐忽人間夢。蕭條溪上庄。間關歙谷櫬。使我亦沾裳。</text>
<title>挽李叔 聖錫</title>,<text>童穉陪遊到鬢霜。覸公言行得其詳。持身動合䂓繩法。應事透明義利塲。天降厖裭宜壽樂。家摧隆棟遽悲凉。襄陽耆舊誰修傳。我不阿私泣寫章。</text>
<title>挽洪國叙 範龜</title>,<text>聞道秋山玉樹藏。潁溪寒日欲無光。人如國瑞年期短。我爲鄕閭涕淚滂。詩禮兩家承緖敎。典刑三世襲遺芳。旣生又奪天何意。庭有麟兒啓後昌。</text>
<title>挽盧參奉 啓元</title>,<text>穌翁宅裏典刑在。息老門中衣鉢傳。經籍着工常對案。榮途謝跡早歸田。平生志業封三尺。吾黨心期誤百年。拭淚塵箱看舊牘。寒霄雪月正依然。</text>
<title>挽李上舍 如晟</title>,<text>洋洋暎湖水。源濬驗流長。浹洽詩書澤。熏濡孝弟方。萍蓬任蹤跡。天地閱滄桑。誰復釐先稿。巨編空滿箱。寥寥浣溪屋。千載杜翁情。書籍寄身世。漁農藏姓名。童來多問字。朋至始開荊。逸士誰修傳。幽光待後評。綿綿瓜與葛。坦腹卽吾孫。續寄暄凉字。頻酬五七言。朋樽浩然閣。燈火近嵒村。玆事復難得。泫然雙淚痕。</text>
<title>挽李上舍 世瑗</title>,<text>喬木秋陰薄。故家良器藏。蓬茅送日月。天地閱滄桑。種德應兒做。籲寃復祖光。暮年播馥地。風韻潁溪長。</text>
<title>挽曺上舍 翼漢</title>,<text>日照林霞洞。風和靜樂窩。眞源方遠泝。古鏡庶重磨。天奪人無奈。君亡我獨何。生平浣溪叟。泉下倘相。</text>
<title>挽李上舍 增燁</title>,<text>嶠南名下士。吾黨意中人。顔色貧猶好。胷襟老更眞。高歌一天地。相照兩精神。樑月前宵夢。覺來淚濕巾。</text>
<title>挽權雲瑞 鳳瑞</title>,<text>落日下峴首。寒風吹竹林。名家有遺韻。豪士不覊心。淸濁分涇渭。談論博古今。凄凉草澗舍。無復主人尋。</text>
<title>挽洪典籍 聖源</title>,<text>早上靑雲有遠期。不應才器秪如斯。新題丹旐官啣薄。舊服朝衣襲斂悲。野外荒凉無主宅。帳中號哭未笄兒。君亡萬事皆堪淚。魂若不知猶勝知。</text>
<title>挽金顯甫 良鉉</title>,<text>南國布衣不願知。澡身淸洛水漪漪。向來詞翰騰高步。老去林泉結遠期。雲暗山齋追慕篤。月明江閣獨醒奇。六旬奄忽天何意。留與淸風作後師。</text>
<title>挽黃載仲 道重</title>,<text>人盡咨嗟垂涕洟。白華山色不勝悲。故家難得一佳士。長路虗思千里騏。年器不稱天漠漠。蕙蘭將茂業垂垂。虞詞寫寄有餘恨。鄕邑相望會面遲。</text>
<title>挽蔡叔 後甲</title>,<text>聦明博今古。忠厚範鄕隣。未售連城璧。早辭觀國賓。田園得眞趣。詩酒娛餘春。老宿驚淪彩。商顔愁帶。</text>
<title>挽朴持平 成玉</title>,<text>峴首悲風吹落日。思君不見淚汍瀾。病難馹赴烏臺杳。死亦魂歸玉陛寒。閉戶欲尋涵理窟。貯囊將試壽民丹。蒼天奪速人無奈。留播芬芳待後看。</text>
<title>挽洪上舍 瑞龜</title>,<text>吾猶及拜鳳翁床。豈弟如公日侍傍。所喜招邀恒有客。惟心承順養無方。悲纏風樹因關戶。樂在塤箎迭奏章。南士卽今皆涕淚。故家蕭瑟善人亡。</text>
<title>挽蔡汝範 命龜</title>,<text>雲月襟期山澤形。迂翁眞箇葛天氓。居家厭作㱀眉態。到老追伸泣血誠。山裏緇黎皆飽德。詩中草樹亦知名。高風不滅應長在。幽壑蒼蒼松桂生。</text>
<title>挽金虞徵 瑞雲</title>,<text>洛水還如淮水長。何人復作蕫生行。承顔養志愉而樂。九耋雙親順且康。松栢枝攀不盡淚。塤箎曲奏有餘情。吾曾再拜龎床下。君是典刑今又亡。</text>
<title>挽自牧堂蔡丈 荊龜</title>,<text>結茅空谷裏。安樂送殘年。事業開蒙學。生涯閱古編。鄕人仰斗北。小子拜床前。椉化歸眞宅。存亡亦自然。</text>
<title>挽申康翎 義命</title>,<text>末俗皆心熱。吾公獨自凉。久淹韓國子。難召汲淮陽。孤月雲間白。寒松雪裡蒼。高名埋不得。千古動南鄕。</text>
<title>挽李典籍 㵓</title>,<text>不求寧有得。無諂是公高。古道人誰識。秋風夜自號。孝違新府檄。身斂舊朝袍。白日臨丹旐。高飛出野。</text>
<title>挽蔡泰來 允亨</title>,<text>故家承韻遠。先聖得年同。經史兒孫業。丘園壽福翁。哀榮纔閱歲。仙鶴遽昇空。宅近城山下。聯墳三尺崇。</text>
<title>輓詞[李瀷]</title>,<text>淵源上泝退溪前。有若松巢父子傳。一水盈科終達海。寸心如日亦周天。名門自是承家地。王國寧無繼世賢。念昔淸揚適我願。祗今書札動翩翩。年高八耋德爲隣。耆社王臨作侍臣。天上鳳飛曾瑞世。人間龍卧自存身。後生安仰爭憂道。大老云亡爲損神。聽說南州騰士議。瞽宗芬苾付儒紳。</text>
<title>輓詞[門下生李守恒]</title>,<text>猗歟松老。百世攸尊。早登師門。學有淵源。先生之生。餘光剩馥。星嶽精英。圭璋令質。際會明時。羽儀王庭。謨猷贊揚。竭忠殫誠。歷事三朝。寵渥冞隆。身世叔季。志業夔龍。揣摩行藏。厭彼囂塵。浩蕩白鷗。萬里誰馴。鏟彩鞱光。從吾所好。側席雖勤。素履猶固。江湖廊廟。進退憂樂。獨善豈志。幽貞亦吉。律身儉約。簞瓢不改。治心克復。査滓渾化。誠篤衛道。可質神明。工深造詣。益見密精。洛閩餘波。竆源沿泝。天人之際。探幽軆究。紫陽全書。吾祖遺篇。一生尊信。需用尤專。兀兀窮年。孜孜不息。明誠博約。道成德立。充然其積。闇然其章。玉潤金精。炯澈襟靈。處世應務。以義以仁。和而不流。栗而有溫。循序設敎。隨才誘掖。本末兼該。賢愚同得。物外溪山。閑中日月。梅窓竹塢。頤神養德。俯仰鳶魚。上下天淵。至理機緘。觸處朗然。儒林望高。中天斗魁。耆社名尊。王國蓍龜。嗟惟此學。所差毫釐。下者不及。高者過之。先生之學。端緖有的。理氣辨別。一遵成法。是以其學。旣正且醇。不爽路脉。脫略衆昏。妙旨眞訣。授受若親。功存繼開。當世一人。蒼天不憗。吾道將衰。喬嶽忽頹。樑木遽摧。弄淸㙜上。霽月寂寞。不欺窩前。光風蕭索。士失宗匠。詩成殄瘁。易名褒典。會見公議。顧余小子。猥蒙敎育。朽木無用。幾勤湔拂。居敬之要。太極之軆。援證闡明。反復指眎。啓發盲聾。實荷爐鞴。庶收桑楡。永期終始。今焉已矣。我蒙誰擊。茫茫天地。倀倀靡適。盈箱束筍。手墨如新。敬奉至訓。敢不書紳。經年病蟄。末由臨穴。略綴荒辭。遙替相紼。</text>
<title>輓詞[李象靖]</title>,<text>淸㙜花竹長。茅屋玉人深。獨溯伊溪派。相傳息老心。西樞卿月近。南徼壽星臨。殄瘁那堪痛。街街唁士林。</text>
<title>輓詞[鄭玉]</title>,<text>江右生先輩。松巢有是孫。圭璋元令質。詩禮自儒門。淸白傳家烈。愚蒼接道源。騰騫名早著。沈散跡中屯。瀟灑淸㙜墅。幽閒翠竹園。婆娑家食吉。紬繹古書溫。淸福天應餉。闇修日愈敦。披帷人則在。對卷聖斯存。默玩天人妙。欲逢左右原。沈潛銷日月。通塞信乾坤。雅量渾無校。恬懷靜制煩。反躬循本實。艮趾謝浮喧。修㓗吾初見。貞高孰可援。仙禽塵不染。古井水無痕。可但天姿美。應知學力惇。淸標警薄俗。雅望徹重閽。晩結昭融契。偏承眷注恩。吾南重闢運。夫子乃乘軒。優老因參社。引年固守樊。散銜遷擢荐。寵錫餽餐蕃。憂樂江湖遠。希夷歲月奔。風流散金石。宿德鎭淆渾。仰止高山峙。瞻如北斗尊。那知卿月晦。飜看德星昏。楹夢晨歌冷。樑摧大廈騫。何人不失色。而我重銷魂。犀照心常往。鴻違思政繁。瞻依忽無所。出處共誰論。永負臨阡壙。堪嗟滯海藩。題詞遙送訣。拭淚倍煩寃。</text>
<title>輓詞[李之億]</title>,<text>花暖矮簷始識荊。嶺南襟韵獨專精。儒林宿望推宗匠。聖世風期擢正卿。筵席幾番詢齒德。綸音千載耀恩榮。門屛閴寂蘭孫泣。不耐山陽舊笛聲。</text>
<title>輓詞[柳觀鉉]</title>,<text>棐几晴牎道味滋。淸氷其操玉其姿。位尊卿月蓍龜在。名重儒林領袖推。恬退幾年山斗仰。全歸今日市朝悲。南州學子樑摧慟。宗主斯文更有誰。</text>
<title>輓詞[李憲默]</title>,<text>盛名當世誦童兒。國有蓍龜士有師。卄載江湖甘任分。一心廊廟幾憂時。生逢堯舜恩偏荷。學述程朱道不衰。未展陶鎔仙駕促。遙瞻南嶺哭公私。</text>
<title>輓詞[李渙]</title>,<text>未信金緋貴。依然山澤癯。士林歸一老。明主重吾儒。禮樂當年志。圖書晩境娛。淸風吹大嶺。編簡永垂謨。</text>
<title>輓詞[鄭彦忠]</title>,<text>天欲斯文喪。人悲大老亡。襟留山月暎。身與峀雲藏。嶺日戎戎暮。商芝翳翳荒。摩挲耆府軸。聖主爲沾裳。</text>
<title>輓詞[李萬恢]</title>,<text>煌煌靈壽閣。珍帖見公名。陋巷貧何病。陶山道復明。鳶魚觀至理。杞菊見閒情。堪愧如吾輩。悠悠度此生。</text>
<title>輓詞[姜杭]</title>,<text>圖書蕭灑弄淸園。陶晦徽言得妙筌。精辨四端扶正學。推明太極破羣昏。雅心丘壑終成癖。暮境功名本自天。南嶺衣冠方手額。中宵幢盖遽翩翩。</text>
<title>輓詞[李守貞]</title>,<text>斯文一代大先生。家學淵源繼正聲。理氣源頭看得是。陸朱門路辨來精。進修篤實工夫熟。充養純專德業宏。適去如今吾道喪。淸㙜寂寞水空鳴。</text>
<title>輓詞[李世泰]</title>,<text>今年非巳歲。何事哲人萎。蕭索山河氣。沈淪鸞鶴姿。儒林失宗匠。邦國喪元龜。不盡公私慟。乾坤獨涕洟。德望三朝老。風流一代賢。位尊心愈下。身退道彌全。邃學窮玄奧。眞工篤百千。時時淸夜月。閒弄玉溪絃。</text>
<title>輓詞[門下後生李世澤]</title>,<text>傳緖淵源正。修辭踐履餘。發揮理氣辨。受用節要書。業廣工冞篤。行謙軆若虗。斯文今已矣。天意欲何如。</text>
<title>輓詞[李光溥]</title>,<text>極宿輝輝拱紫垣。山南冠冕老成存。淸時意與江湖永。晩景官隨德業尊。邃學已從堅固得。完名當自退休論。城西舊會今如夢。白首緘辭灑淚痕。</text>
<title>輓詞[柳聖曾]</title>,<text>陶山正統緖。吾嶺大宗師。靜室無塵累。明窓對孔羲。行違時否泰。存沒道興衰。平生山仰志。今日哭非私。</text>
<title>輓詞[門下生蔡允一]</title>,<text>先生松叟之來孫。家學淵源自退門。月照秋川無表裏。火燒春草絶芽根。三朝碩望歸元老。一代眞儒屬達尊。樑折山頹今日慟。半生親炙未窺藩。</text>
<title>輓詞[李植春]</title>,<text>禀淸賢遠世。見的道分門。析理銘陶訓。持謨軆魯論。存省圖書壁。經綸花竹園。高樑驚一折。何處挹三尊。</text>
<title>輓詞[門下生趙重普]</title>,<text>溪堂草茂玉山空。天爲生民作我公。洙泗統垂私淑地。洛關身任繼開功。趍庭鯉沒誰傳業。好學回亡道益窮。漢老祠菴無咫尺。方圓何日奠西東。進雖科第本儒賢。爲有松巢繼世傳。用拙一生惟在帝。弄淸終日欲周天。鳳儀殿上初輝德。龍卧山中便乞年。小子只今無限痛。南遊未到几書前。</text>
<title>輓詞[柳宗春]</title>,<text>淸㙜高數仞。吾道嶺之南。氣像存壺月。工夫想倚參。寤言惟太極。羹慕卽寒庵。適去關時運。人間不朽三。</text>
<title>輓詞[趙錫愚]</title>,<text>從古山南鄒魯鄕。百年遺緖正茫茫。循環運復生明道。敬義工專慕紫陽。心上經綸優黼黻。眼前風月屬文章。園篁庭菊空蕭瑟。祇有淸㙜暮色蒼。</text>
<title>輓詞[門下生金履常]</title>,<text>澗淸月白竹窩涔。箇趣貯琴不盡音。志古希賢文亦古。身今超濁道非今。德儀從外如山仰。實學由中特地欽。瑤海星沉藏寶匣。慶雲愁處慟纏心。</text>
<title>輓詞[門下生金廈鍵]</title>,<text>滄海東頭道未隳。退陶餘韻逮吾師。鳶天妙用胸無滯。蝸角浮榮夢不期。我識眞詮百世範。人稱達德一邦耆。前宵老宿南躔晦。牢落淸㙜古木悲。</text>
