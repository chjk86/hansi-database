<title>秋夜</title>,<text>素月秋光薄。淸霜夜色寒。故人能載酒。黃菊與同看。</text>
<title>立春日。逢徐士眞 德良。</title>,<text>罇傾三亥酒。琴寓百年心。靑春如約至。花發更長吟。</text>
<title>春後</title>,<text>草色經新雨。鳥聲近夕陽。留春春不住。園樹欲蒼蒼。</text>
<title>舟中</title>,<text>舟行芳草際。春水接雲烟。一曲長歌發。靑山滿眼前。</text>
<title>咏史</title>,<text>古歌和擊壤。新樂在畊莘。何處玄纁使。來尋襏襫人。其二從容擎履處。慘憺月中橋。始造椎秦鐵。終成散楚簫。</text>
<title>伴圃菴春日</title>,<text>門前楊柳綠。庭際杏花紅。伴圃菴幽寂。悠然臥此翁。</text>
<title>獨坐</title>,<text>陋巷掩柴門。門稀車馬轍。惟憐一樹梅。不怕三冬雪。</text>
<title>江行</title>,<text>東風初蕩漾。春色暮江頭。嫋嫋垂楊裏。靑帘認酒樓。</text>
<title>宿圓通寺</title>,<text>提携山月在。寄宿礀雲俱。寂寞恒河界。千年老佛孤。</text>
<title>聽㵎齋</title>,<text>槐陰雲影合。溪閣寂然中。物潤三春雨。年登五日風。</text>
<title>道峯書院</title>,<text>洞天九曲遠縈廻。玉溜鳴泉古石臺。萬丈高峯霄漢上。先生遺象七分來。</text>
<title>喜雨</title>,<text>蓑衣篛笠出柴扉。水面秧苗漸看肥。喜雨好風俱造化。何曾珠玉免寒饑。</text>
<title>蠶頭</title>,<text>偶得偸閒半日遊。葫蘆筇竹上蠶頭。幽禽解惜春光晩。啼送淸音勸客留。</text>
<title>餞春</title>,<text>天機無奈互推移。代序匆匆若趁期。今朝又送春風去。添却霜華鏡裏悲。</text>
<title>月夜聞簫</title>,<text>泠泠淸夜玉簫聲。十二闌干素月明。怨女羇人腸欲斷。碧雲迢遞更含情。</text>
<title>菊花</title>,<text>塵間役役事多乖。謾種黃花繞一堦。秋來采采無人贈。悵望南山有所懷。</text>
<title>游石林寺。過梅月堂淸節院。登淸風亭口號。</title>,<text>分明節義世同稱。梅月千秋色共澄。石林深處淸風起。啼鳥飛花付老僧。</text>
<title>早春</title>,<text>故人多意款柴扉。酒盡淸樽到夕暉。醉後復期東郭出。雪中艾葉也應肥。</text>
<title>次洪滄浪</title>,<text>淅瀝寒聲落木風。星垂遙郭聽歸鴻。自憐半世成何事。秖作間牕養懶翁。</text>
<title>尋寺</title>,<text>重到叢林眼更新。天花不染世間春。借問老僧今幾在。靑山依舊木粼粼。</text>
<title>郊居</title>,<text>水逐東西還上下。雲因朝暮自高低。郊居領得無竆趣。日永桑麻布穀啼。</text>
<title>宿石林寺</title>,<text>星挂林梢露氣淸。秋雲寂寂礀邊生。紅塵十載支離夢。覺罷簷端數磬聲。</text>
<title>松齋</title>,<text>松下偏瀟洒。床書與壁琴。盤桓同偃蹇。城市似山林。積雪靑春態。晴天白日陰。深交存耐久。聊托歲寒心。</text>
<title>秋夜</title>,<text>晩熱荷邊斂。新凉柳外生。螢從風箔度。蟲傍露堦鳴。懷友千山遠。吟詩一夜淸。今年看又暮。白髮若爲情。</text>
<title>江村</title>,<text>江村開小酌。煙渚動高吟。樹色連堤闊。山光倒水沉。霞飛離復合。鷗浴淺還深。款乃誰家子。悠然醒俗心。</text>
<title>別崔淸之 湜</title>,<text>離席折楊柳。相看未忍分。孤舟江上月。匹馬海南雲。惜別空携酒。多情不用文。如何塵世裏。聚散太紛紛。</text>
<title>釣磯</title>,<text>忘機成小築。彷彿子陵臺。脈脈雲生樹。霏霏雨潤苔。數帆依柳隱。一徑入花開。漁父滄浪曲。前溪帶月來。</text>
<title>終南幽居</title>,<text>終南幽更邃。茅屋是吾家。拂砌疎疎竹。沿溪寂寂花。無人琴與語。邀月酒頻賖。纔罷孤雲夢。庭柯返暮鴉。</text>
<title>題城西幽居</title>,<text>家住深山下。荒茅白板門。雨庭梧結子。露砌竹生孫。度壑通雲徑。穿林覓水源。吟詩添靜課。每到月黃昬。</text>
<title>聽鳥</title>,<text>夢覺晴窻下。鳥聲亂樹林。紛飛溪柳暗。復集井梧陰。近客多新語。逢春弄好音。靜聽如有意。擇木豈無心。</text>
<title>送客</title>,<text>送客移閑屧。柴扉數點星。衰年愁落照。羈迹歎浮萍。雨過溪聲大。烟沉樹氣靑。蕭然車馬遠。芳草滿空庭。</text>
<title>看書</title>,<text>黃粱猶未熟。一夢百年餘。天道無非實。人心本自虛。風淸雲散後。月白鳥栖初。識得消長理。優游老此居。</text>
<title>自遣</title>,<text>春光今又過。斑白數莖毛。未見齊竽遇。誰知郢曲高。娉婷荷出沼。淸越鶴鳴臯。安得遊仙枕。三山夢裏遨。</text>
<title>蟋蟀</title>,<text>深夜爾何意。苦吟偏我樓。依林凉露泣。近水恨聲流。懶婦驚殘夢。愁人歎白頭。西峯猶曉月。床下更啾啾。</text>
<title>偶吟</title>,<text>暮境閒無事。端宜任去留。銀河初轉夜。黃菊未開秋。人語隨鐘遠。蟲聲繞壁流。鷗盟何日踐。世慮謾搔頭。</text>
<title>薇谷村庄逢嚴叔一 啓興</title>,<text>十里薇阿路。逶迤轉向東。纔過潤物雨。更候開花風。倚杖孤村外。看山大野中。人人方播穀。豐稔驗春農。</text>
<title>與張君一 道純，范季文 景祿 入道峯。</title>,<text>蹇驢鞭不用。出郭意從容。野色凝春水。雞聲襍午舂。村從僧舍近。烟與洞雲濃。㵎谷通幽徑。危橋補臥松。</text>
<title>秋夜</title>,<text>招呼成小會。談笑見眞情。好友携罇至。黃花待月明。繁霜催鴈陣。殘漏接雞聲。白髮營何事。林泉度一生。</text>
<title>冬夜</title>,<text>土爐燒榾柮。吹煖酒樽香。春意梅開閤。晴光月到牀。懷人千里遠。吟病一宵長。愁緖何時已。徒添兩鬢霜。</text>
<title>雪後喜金汝心 得恒，韓一獻 靖殷 相過。</title>,<text>北風前夜急。白雪滿柴扉。病覺寒威重。閑知俗慮稀。聯筇來我友。沽酒典朝衣。睠彼東岡曲。遐心欲賦歸。</text>
<title>寒食感懷</title>,<text>病中逢此日。愁緖與春深。遙想松楸色。應滋雨露陰。有朋來北里。終夕對南岑。白髮流年感。悠悠懷舊心。</text>
<title>伴圃菴春事</title>,<text>巷絶俗人跡。雲深靜者居。牕臨一停圃。床積五車書。春睡恒知足。閒情自有餘。種蔬纔脫甲。采采不宜鉏。</text>
<title>閱思菴集有感</title>,<text>人生何必學神仙。三樂俱存不愧天。敎子讀書多暇日。省身修行送餘年。春心漏洩梅舒樹。夜色澄淸月滿川。聖代卽今均雨露。未應詞賦續歸田。</text>
<title>幽居</title>,<text>幾年辛苦惜三餘。每歎韶光石火如。解帶臨風心境闊。開襟照水世緣疎。黃花色見霜深後。白鴈聲來月上初。雪裏訪梅亦多事。山窓只合細看書。</text>
<title>咏月</title>,<text>海天遼闊白毫騰。一片能令宇宙澄。露洗河光雲澹澹。風翻簾影玉層層。時驚空礀栖林鳥。偏照深山汲水僧。白也風流今寂寞。江南何處喚詩朋。</text>
<title>燈夕</title>,<text>百尺東峯一望遙。乾坤空闊暮煙消。銀河月影連千匝。火樹珠光錯萬條。隨處笙歌猶古俗。太平氣象卽今朝。夜深漸覺遊人少。玉露漙漙下九霄。</text>
<title>山暎樓</title>,<text>橋頭飛閣俯高松。雜還騷人墨客蹤。地勢南連扶旺寺。天容北接白雲峯。水侵老石蒼苔滑。楓挾層欄晩照濃。木末僧歸山欲暮。煙霞影外落疎鐘。</text>
<title>林園</title>,<text>林園蒼翠半浮嵐。中有閒人興自酣。裙布釵荊妻不厭。飯蔬飮水我能堪。晴朝日色千峯暎。薄暮烟光萬樹含。世事紛紛多聒耳。客來何妨洗淸談。</text>
<title>義谷書齋。逢許直卿。</title>,<text>昔年栽柳正堪攀。十載栖栖今始還。把酒多情留素月。吟詩無語對靑山。塵纓欲濯江湖上。韋布難容市井間。壯志從來猶撫劒。衰頹非復舊時顔。</text>
<title>送客</title>,<text>風淸雨歇勝遊宜。此日相逢摠舊知。流水到階聲激激。晴雲出洞意遲遲。深樽引我吟邊在。小榻從君坐處移。向晩一蟬鳴遠樹。忽驚節物近秋時。</text>
<title>江亭</title>,<text>春風獨上憶前遊。依舊靑山遠抱樓。煙沉垂柳聞黃鳥。日落晴沙起白鷗。天涯目極蒼茫樹。波外魂迷浩杳洲。無限幽懷同脈脈。碧雲芳草古今愁。</text>
<title>野行</title>,<text>曉鐘初歇出山門。步步披林覓礀源。倦鳥閑雲應別界。落花垂柳更何村。野容得雨草先潤。江口無風潮自喧。飛鷺遠隨檣影沒。蒼然樹色近黃昏。</text>
<title>朴太素 命龜 來訪</title>,<text>浮世人誰眼共靑。曾無剝啄掃苔庭。形骸兀兀全同木。鬢髮蒼蒼半已星。十載禽魚應久待。深秋鴻鴈不堪聽。龍眠乞得歸山畫。點染生綃幾疊屛。</text>
<title>金善餘 守慶 竹馬交。修禊于九曲精舍。</title>,<text>托契平生重似山。論交傲睨百年間。芳辰並轡尋春去。良夜聯筇踏月還。蓬徑初開唯過仲。簞瓢獨樂更師顔。素琴黃卷從瀟灑。臥看庭雲自在閒。其二柴門殘照下林西。苔逕飄花踏作泥。夕鳥欲來山影近。老蟬初歇樹陰低。乘時種竹層開塢。待雨移蘇小列畦。吾輩餘年無幾在。莫辭暇日共招携。</text>
<title>杏谷精舍</title>,<text>扶疎杏樹幾經春。流水柴門遠市塵。黃鳥聲中纔罷睡。綠槐陰畔更迎人。工詩不合兼工宦。愛酒終非自愛身。放浪形骸君莫怪。鬢毛其奈鏡中新。</text>
<title>聽礀齋夜</title>,<text>落木寒天夕雨過。溪樓明月故人多。甕頭正熟黃花酒。席上初聞白雪歌。傲骨醉來嫌兀兀。衰頭老去惜皤皤。三淸有友憐同病。挑盡靑燈誦伐柯。</text>
<title>伴圃庵。喜崔士文 潤璧，安章五 尙德 來訪。</title>,<text>癯鶴形如病我容。尋常坐臥許相從。耽詩鎭日仍成癖。愛酒長時只養慵。經雨殘花猶着樹。乘風高鳥不歸松。自憐老脚渾無力。輸與吾身短竹筇。</text>
<title>金善餘輓</title>,<text>九曲春深草自靑。詩壇重過淚雙零。黃鸝隔葉如求友。白首看花獨掩扃。昔日論交同竹馬。中年托契擬蘭亭。那期遽作千秋別。天道悠悠入杳冥。</text>
<title>東郊</title>,<text>春酒盈盈綠似江。東風駘蕩鼓詩腔。落花滿徑仍成席。臥柳橫溪自作矼。野闊煙邊迷白鷺。庭閒槐下睡靑尨。杼聲遠在村深處。數點松燈透竹窓。</text>
<title>挹淸亭</title>,<text>前林藹藹滴靑嵐。雉堞連空雨意含。白髮蒼然依老石。靈心炯爾照淸潭。溪山他日應相憶。風月今宵只可談。浪迹年來渾漫興。芒鞋竹杖任東南。</text>
<title>郊亭</title>,<text>此地經營已有年。今來物色勝於前。身從麋鹿優游地。洞闢桑麻掩映天。漁火通江三島近。人烟繞樹一村圓。分將佳景撩詩興。每到溪邊咏數篇。</text>
<title>書燈</title>,<text>德星今夜照吾家。一點靑燈半壁斜。盞底幾堆金粟粒。釵頭長結玉缾花。不勞藜角燃新火。唯喜梅魂返隔紗。更有東隣讀書客。餘光鑿引莫相遮。</text>
<title>春晴</title>,<text>細草庭邊漸看長。靑春消息問羣芳。風吹水面粼粼影。雲捲天心澹澹光。古刹尋花仍禮佛。晴窓看籙更焚香。浮沉世故眞堪笑。眼底韶華一刦忙。</text>
<title>次田春彥 萬種 歸田詩</title>,<text>鴈能隨節帶霜歸。菊自垂黃映日暉。白首紅塵心澹泊。靑雲洛水夢熹微。田園此去誰相伴。老病今來鶴共依。堪笑終南空待價。悠悠往事悟眞非。</text>
<title>靑塚</title>,<text>死去明妃恨不冥。空將玉骨葬胡庭。深嫌草色皆爲白。暗引春光獨占靑。別日琵琶悲薄命。來時環珮想英靈。年年塚上無竆怨。憑弔佳人謾涕零。</text>
<title>新晴候月</title>,<text>㵎牕碁罷一燈斜。霽色長空迥沒遮。此夜豈堪虛送月。今春不負屢看花。前林橫隔他山雨。庭樹分棲上苑鴉。可笑浮生皆鼾睡。淸光空照幾人家。</text>
<title>春暮</title>,<text>靜中閑臥養天眞。可喜門無剝啄人。眠起樹陰纔過午。病蘇鶯語已經春。愁看白髮身偏老。詩入靑山意更新。昨夜前溪微雨歇。嫰薇初笑晩桃嚬。</text>
<title>伴圃菴。金仲有 時楷，許暘仲 瑞，韓暉之 旭 共賦。</title>,<text>尋常歸夢在雲林。世事紛紛付謾吟。親友稀來緣巷僻。囂塵不到喜門深。酒醅五日初浮白。霖雨今朝薄解陰。藥餌莫云扶老力。鬢邊華髮孰能禁。</text>
<title>歎金君猷 振泰</title>,<text>因人謀事計難全。是豈吾君志不堅。區處此身無善策。可將空手待豐年。羊腸九折難馳馬。鱷海千層愼泛船。自古男兒非智少。奈如成敗在乎天。</text>
<title>伴圃菴。車德夫 德裕，安聖文 明欽 相過。</title>,<text>浮雲澹似我心淸。鳥亦逢春不已鳴。潦倒衰年經太半。優閒餘日了平生。煙籠谷口柳絲嫰。日暎堦除花氣明。賴有東鄰佳釀送。一杯深認故人情。</text>
<title>雨後</title>,<text>雨後乾坤淑氣濃。蔥蘢蒼翠屋南峯。新衣隨節方春搗。晩飯無時或午舂。身老秖堪悲櫪馬。家貧猶不養衙蜂。須將竆達安天賦。邱壑何曾慕鼎鍾。</text>
<title>三日</title>,<text>雨雪乖寒燕不翻。三三節候未全暄。茅庵澹泊如僧舍。菜圃縱橫似野邨。檐近鳥參詩上語。枕幽蝶化夢中魂。病餘春色渾無賴。柳眼花心浪藉痕。</text>
<title>柳逕</title>,<text>終南深處有吾家。柳徑茱灣抱洞賖。窄圃已生先種藥。小階初發晩移花。襟懷澹澹流泉潔。鬢髮離離返照斜。幽賞不知春日暮。東山坐待湧金霞。</text>
<title>治圃</title>,<text>卜築庭仍闊。圃開穀雨初。暇休同吏隱。耕鑿似郊居。袖裏栽花譜。狀頭釀酒書。且堪霜後採。何苦雨中鋤。對局消憂際。調琴寄傲餘。日遲春睡足。病久故人疎。搖落茅堂裏。怡然俗慮除。</text>
<title>小立春。庵中釀熟梅發。復有親朋衝雪遠訪。</title>,<text>對山掩柴門。風景饒我屋。天機動三陽。春意生枯木。積雪猶未消。故人來深谷。巡簷初索梅。入門更問竹。隔簾細君語。甕醪方可漉。水石日以遨。生涯寄麋鹿。郭外溪山多。有誰先我卜。</text>
<title>題臨流賦詩圖</title>,<text>枕邊一幅圖。水墨半熹微。有人臨流水。澹然忘是非。近夕閒雲起。穿林倦鳥飛。不掃苔邊逕。常關竹裏扉。千秋長遺迹。一世獨忘機。嗟我今白髮。田園何日歸。</text>
<title>有懷</title>,<text>白首將何爲。莫如閒自在。酒可消塵念。山可寄傲態。險道易顚躓。事去每多悔。菊蘭自有時。蜉蝣不知晦。柴門晝常關。但知吾廬愛。</text>
<title>蒼然軒雨後。與金汝心，金君猷，白時晦 景炫，趙深遠 志浩 呼聯。</title>,<text>白首紅塵裏。天瑞。 論交復幾時。汝心。 聯床元不偶。君猷。 知己問爲誰。時晦。 檐溜鳴還大。深遠。 庭雲去自遲。瑞。 樹深鶯語滑。心。 風急燕飛危。猷。 坐久靑山近。晦。 詩成暮景奇。遠。 江湖長入夢。瑞。 鷗鷺庶追期。心。 靜界無車馬。猷。 浮榮有路歧。晦。 談淸仍剪燭。遠。 琴罷更園碁。瑞。 倏爾鐘來巷。心。 蒼然月上籬。猷。 西林佳約在。晦。 文酒許相隨。遠。</text>
<title>送客</title>,<text>人歸雲尙宿。門掩一燈寥。斜月隱林外。暗泉鳴石橋。</text>
<title>土爐</title>,<text>煖勝衣三襲。溫排雪四圍。不勞鄒子律。幽谷發陽暉。</text>
<title>遣懷</title>,<text>霜雪知松柏。靑靑不怕寒。肯爲桃李色。只作一春看。</text>
<title>出郭</title>,<text>平野繞村北。遠峯迎水東。中林過雨曉。蒼翠四山同。</text>
<title>伴圃庵春日</title>,<text>階明花不雜。簾靜燕來雙。昨夜前溪雨。新流上石矼。</text>
<title>回龍寺途中</title>,<text>山勢龍蟠虎踞。泉聲玉碎珠跳。立馬溪頭尋寺。鐘聲近出郤遙。</text>
<title>淸風亭</title>,<text>淸風不盡亭子。明月空隨水流。怊悵古人已去。白雲一望悠悠。</text>
<title>伴圃菴</title>,<text>辛夷已開夜雨。楊柳初拂朝風。今日甕醪漉未。相逢溪友園翁。</text>
<title>蒼然軒</title>,<text>洞裏幽人自忘機。入簾山色淨秋暉。門前車馬從他鬧。庭有閑雲宿不歸。</text>
<title>晦雲菴途中</title>,<text>兩峯中斷路攲斜。初日迷茫在谷霞。細雨微香何處動。巖邊躑躅始開花。</text>
<title>春晩</title>,<text>落花啼鳥已春闌。滿院榕陰翠一團。不有小樽常對我。老年何事作淸歡。</text>
<title>書齋</title>,<text>羨君茅屋近靑山。物外高情市井間。午夢晩隨蝴蝶散。小園風靜落花閒。</text>
<title>聽礀齋</title>,<text>薔薇花下柳垂間。殘照柴門綠影斑。夢罷微凉生几簟。晩風吹雨過前山。</text>
<title>直廬喜安君彥 光宅 至</title>,<text>直廬逢舊雨。歌咏似閒齋。老態憐梅瘦。新詩得月佳。歡情琴酒是。歸計水雲皆。夜久仍談穩。靑燈照我懷。</text>
<title>觀碁</title>,<text>相對文楸處。閒堂日似年。肯從花外客。遙憶橘中仙。白雨翻枰上。南風競手邊。悠然忘得失。斂局夕陽天。</text>
<title>外舅輓</title>,<text>擇里仁爲美。持身影不慙。從容家道穩。浩蕩國恩涵。易數通心筭。兵書見手談。那知今夜月。薤露泣城南。</text>
<title>西園</title>,<text>暇日成團會。文樽並二難。向陽花氣暖。融雪水聲寒。攬彼靑春物。憐吾白首官。石頭題一句。聊爲後來看。</text>
<title>望月寺途中</title>,<text>有寺應非遠。疎鐘箇箇聞。穿來樓院樹。攀去道峯雲。野色蒼茫合。溪流曲折分。山風吹兩鬢。霜髮一紛紛。</text>
<title>夜集</title>,<text>卜築從幽邃。經營伴圃家。微陽動梅萼。短髮感霜華。殘漏三更過。寒燈一點斜。賴渠澆磈磊。休厭酒頻賖。</text>
<title>在㵎亭</title>,<text>欲訪依林寺。先登在礀亭。茫茫野色見。隱隱鐘聲聽。地僻人無累。溪虛水不停。憑欄詩境闊。山與眼俱靑。</text>
<title>訪郊居</title>,<text>一區畊鑿似堯天。卜築今來問幾年。遠寺僧歸山吐月。短堤羊下草生煙。仍呼村酒斟花酌。却解塵纓洗石泉。朙日西湖逢釣叟。郊居淸福笑相傳。</text>
<title>題養痾堂壁</title>,<text>駱城春色問如何。昨夜前山細雨過。鳥囀平林好音足。花藏深樹晩香多。衰年滋味惟閒睡。暇日襟期也醉歌。我亦他時身退後。養痾堂上共吟哦。</text>
<title>雲臺</title>,<text>陟彼雲臺物色齊。洛城之北舊宮西。三春村杏高低發。永日山禽下上啼。移杖靑槐煙外徑。含盃芳草雨餘溪。晩來扶醉迷歸路。履滑蒼苔笑共携。</text>
<title>秋夜直廬</title>,<text>書劒年來揔未成。風塵勞碌送餘生。鴈能知節飄然去。蛩自何心苦彼鳴。不厭酒籌兼漏滿。自憐燈火照詩明。永懷愁絶仍無寐。坐到闌干玉斗橫。</text>
<title>登山</title>,<text>捫蘿登塔便神𢥠。萬丈干霄鎭我邦。除却三山應第一。數來八域更無雙。煙邊野色平如局。雲外天池小似缸。滿眼蒼蒼收不得。愧無筆力鼎能扛。</text>
<title>望海</title>,<text>野外蒼茫海色微。蜃樓鮫室遞光輝。波連鼇峀兼天湧。勢接龍灣截地圍。興入滄溟思泛駕。心隨鷗鷺欲忘機。輕風御得泠然返。千里長空任鳥飛。</text>
<title>郊行</title>,<text>款段尋詩出郭行。麥田漠漠柳堤晴。村童豈解吟中趣。野老應知物外情。處處朙花迎客在。時時幽鳥向人鳴。何當早遂歸畊約。灌圃條桑樂太平。其二日暖風輕霽後天。晴川長薄共蒼然。問醪或立芳堤外。覓句時行曲水前。山釀夏雲陰在樹。野含時雨綠盈田。子規盡日啼相應。又得農家大有年。</text>
<title>梅</title>,<text>深藏閤裏釀春光。不借東君造化方。肯與花王爭富貴。偏從霜傑並芬芳。橫斜老樹風前影。黯澹疎枝月下香。一枕嬋娟初罷夢。羅浮山色曉蒼蒼。</text>
<title>登高</title>,<text>年來筋力歎全稀。三月城南獨掩扉。是日登臨花自在。斜陽眺望燕高飛。雨餘草色連濃綠。春後山容滴翠微。我有杖頭錢百葉。請君不醉不須歸。</text>
<title>春盡蒼然軒有懷</title>,<text>遯世玆軒太古參。羲皇一夢與君甘。兒能擷菜登園上。客有携罇自水南。雲逐谷風時釀雨。煙沉庭樹半成嵐。年年慣送靑春去。白盡顚毛恨不堪。</text>
<title>菊夜</title>,<text>病臥逢君始解襟。鍾聲初度鳳城陰。開簾月出晴餘色。秉燭詩傳醉後心。半夜淸閒元未易。老年棲息不嫌深。遙空忽聽南飛鴈。歸思無端滿故林。</text>
<title>驟雨</title>,<text>驟雨無端自遠城。前山忽暗後山朙。丈靑雲外雙虹挂。疋白天邊大練橫。學瀑川渠奔浪藉。將雛鵝鴨避紛爭。陰晴變態須臾事。天道猶然况物情。</text>
<title>聽琴</title>,<text>良宵七尺膝橫琴。彈得徽瑤與柱金。絃上淸風聲斷續。指中明月影浮沈。春生流水魚吹葉。秋入高山鶴出林。千古子期今寂寞。世間誰復有知音。</text>
<title>題友人便面</title>,<text>白藤靑竹兩相新。出自剡溪湘水濱。高價山陰題健筆。淸標江左障輕塵。能驅酷熱流金日。幾煽仁風有腳春。舒卷炎凉非爾力。隨時用舍在於人。</text>
<title>偶吟</title>,<text>林霏初斂洞煙消。趁夕鴉飜老樹條。纔得名醪家便富。偶成佳句意還驕。分明皎月梅迎閤。澹蕩和風柳拂橋。咫尺同鄰三益友。相從筇屐每曛朝。</text>
<title>雪後。喜金汝心，韓一獻相過。</title>,<text>暄窓把酒酌流霞。可喜君頻訪我家。我久居深山以北。君應路慣㵎之涯。新晴小雪明層郭。傍晩高林落數鴉。病臥經旬冠不整。羞將禿髮對梅花。</text>
<title>初春</title>,<text>榮枯衰盛一年中。老去深知造化功。流送千山消雪水。吹來萬木發花風。偏憐短髮當春白。郤喜癯顔賴酒紅。三樂榮期吾亦得。不須怊悵歎貧竆。</text>
<title>玉泉菴午飯</title>,<text>屹然寺後峯。芙蓉萬丈黛。下有玉井泉。泉淸無與對。汲來仍爲飯。一飽潤五內。</text>
<title>守分窩</title>,<text>終南山下㵎之傍。數把荒茅蓋小堂。半壁圖書渾澹泊。一庭花卉政芬芳。今朝但喜三杯酒。明日寧愁十口糧。浮念如今同兔角。險途從古歎羊腸。歸田素計終難遂。憂國丹忱詎敢忘。物外不求棲息地。塵間聊得退休塲。遠拋博奕持身謹。多積詩書敎子詳。久病當秋封藥裏。孤懷對月解詩囊。繞園種樹全生郭。坐沼看魚夢蝶莊。少日何心圖富貴。晩年餘癖在文章。偸間楚楚琴碁靜。惜老翩翩歲月忙。野叟柴門時納屨。村娃菜圃或攜筐。公餘兼得淸閑福。况復寒梅雪裏香。</text>
<title>散句 十四韻</title>,<text>溪閣蒼然竹影纖。河光耿耿入虛簷。○山雨纔過花意重。林雲初起鶴眠圓。○鶴步松陰三逕緩。鳥飛花影一庭圓。○蒲芽欲長河豚上。林雨初來石燕飛。○高情喜對虛舟泛。懶意愁如困馬騎。○驟雨初過生白水。斜陽乍漏忽靑山。○一樓遠勢檐懸月。萬井晴光樹出雲。○蘭香浥露秋光澹。桂魄濃雲夜色纖。○飛飛燕子微風外。豔豔榴花細雨中。○獨愛南牕梅樹暖。誰憐西塞客衣寒。○種樹隨心分曲直。鑿塘因地任方圓。○銜藥喜看山裏鹿。彈琴驚起水中龍。○浮生日日殊陳迹。春色年年似舊痕。○活畫斜陽無限景。暮烟濃抹數三峯。</text>
