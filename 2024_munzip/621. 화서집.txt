<title>同沈善之美伯，李觀海聖如。步出前溪。呼韻共賦。</title>,<text>搜句賦幽情。眞境已不着。莊惠謾多言。還自迷魚樂。</text>
<title>華玉辛丈得地於遯島之隩蘗澗之陸。將營庇一茅亭。揭號以五自。以便遊息。工事未鳩。九原閟邈。每過之。冞激西門之懷。是日訪至其地。商羊久之。仍拈韵記懷。</title>,<text>峯彎溪瑟草阡幽。寓地淸芬不盡收。五自亭名成宿莾。令人過此每回頭。</text>
<title>食梨次晦菴韵</title>,<text>庭前手種漸蒼成。滿結枝枝雨露精。秪應實和淸霜熟。早許花爭白雪明。爽味易消司馬渴。奇功捷解伯倫酲。詎有斧臟如許害。都緣太快誤名。</text>
<title>華玉丈宅。奉閱舊蹟。書感懷。</title>,<text>朝過三淵墟。候病華玉胤。數椽爭風雨。圮壁土花潤。討坐桐樹下。霽陰靜相趁。弊篋搜舊紙。傾眎莫相吝。蕩燒幾無餘。餘者尾半燼。庭策屢千字。往往語精襯。晬韻投詞伯。贐章餞時俊。何必呑全肉。鼎味乃能認。君子於辭祿。所難等蹈刃。志士勵名節。哲人葆貞信。用捨行藏間。奈何不自愼。所以巖居子。窮餓戒存疢。竊念饜風義。自昔在髫齔。旣乏翔鳳資。翹翮了千仞。又蔑鞭駑力。十駕及名駿。沒沒將二毛。幾何復蒼鬂。嗟哉萬里程。誰與勉前進。</text>
<title>秋日臨澗小酌</title>,<text>搖落寒山色。潺湲小澗波。可能觴詠已。象外秋思多。</text>
<title>高達菴觀大雪</title>,<text>千峯環合琉璃界。萬樹披離白玉竿。淸絶自知眞創見。無緣呼喚別人看。其二花冒林叢玉比巒。隔晨工化幻無端。不因高寄雲間宿。何得全輸曉枕看。</text>
<title>己卯除月二十日。靜菴趙先生受命於綾州之五周也。擬於是日約會諸友。造謁迷源書院未果。書感一絶。</title>,<text>墨活陶山狀。退溪先生撰先生行狀。雖極慕愛而重致慨惜嗟歎之意。盖於先生之道。發明未盡之蘊。讀之不勝於邑。 樹老丈巖祠。丈巖在楊根迷源。先生甞與大司成金先生有退而同居之約。其手植松尙在。卽蘗溪東二十里。 百年如一日。烱烱發孤思。</text>
<title>夕坐偶發</title>,<text>溪齋竟日雨濛濛。向夕微明澤氣通。雲擁松林滲淡黑。盡敎山入畫圖中。</text>
<title>目接邪色。旋悔自責。</title>,<text>深溝堅寨戒兢危。無賊恒如有賊時。不是眼明兼手猛。何能到輒勿旗麾。</text>
<title>鵝浦懷泛舟故事</title>,<text>記曾陪杖舃。揚舸弄春輝。感慨年光迅。沉淪學力微。綠陰差覺密。黃鳥卽看飛。賴有同遊伴。幽尋肯不違。</text>
<title>偶至溪上垂釣。不得一鱗。</title>,<text>閑理釣絲長。時來倚溪石。固非全忘魚。無惡魚不食。</text>
<title>勉初學先從小學立得基本。仍以自警。</title>,<text>須從坯墣做規模。就上磨礱味轉腴。補綴終非完好物。向來談說太踈麤。</text>
<title>雨後臨溪偶吟</title>,<text>靑山自古今。溪流無終極。誰識造化機。雨後多聲色。</text>
<title>五月十三日夕雨霽。溪月盈盈。講訖。步至霽月臺少酌。</title>,<text>深山長夏月。幸從二三友。講習詩書禮。淸夜時酌酒。酌酒對明月。明月照九有。山川何綿邈。乾坤何博厚。圓融無外內。被醺坐良久。</text>
<title>種槐鳴玉亭下</title>,<text>植槐商略値簷西。何日亭成萬葉齊。秪應飽閱風霜劫。天意初非禁汝低。</text>
<title>夕陽坐忘機石垂釣。歸路拈韻齊賦。題鼈潭石上。</title>,<text>綿裘緇撮坐蒼苔。落日西風滿釣臺。桑葉展陰鳩拂羽。桃花流盡鱖磨腮。鶱騰已乏需雲雨。晦養何妨玩澤雷。荏苒誤爲千古故。紙毛筆禿謾成堆。</text>
<title>送別友人西行</title>,<text>柴門流水長。悠悠送君去。山外多路歧。閑愁在無語。</text>
<title>朝宗巖</title>,<text>欹巖蝕蘚只麽靑。志感風泉着處形。心法手滋千古肅。山名水號一區靈。春風落日無終極。遊客閑愁謾醉醒。商略東巓奇絶處。何由突兀起扁亭。</text>
<title>大雨後觀漲。用埈輩韵。</title>,<text>急雨孤枕外。風浪夜來多。靑山依舊在。綠樹更如何。</text>
<title>七月望。候月登高達庵宿。翌晩柳友大英忽至。欣然迎晤永夕。若不偶爾也。呼韵賦之。金秀才完吉幷喜從。</title>,<text>乘醺飛屐躡千巖。絶頂烟霞訪草菴。何至苦思勞發夢。不期欣握劇留談。舊學商量多闕略。新知磨勵更沉涵。夜久寂無人語響。一輪明月照空潭。</text>
<title>癸未重陽。遊仙掌下。次陶彭澤己酉九月九日韻。</title>,<text>不必生同世。境至以神交。陶老頗窮餒。襟懷不悴凋。感歎玄運駛。柴荊霜氣高。細和重九述。虛琴響秋霄。田熟炊新舂。隣社報蜡勞。泡沫誰自憐。衆動歸沃焦。酒半形超然。長歌詠軒陶。碧澗流不息。蒼巖億千朝。</text>
<title>讀吳忠烈遺稿。次大同江村舍寄家韻。四首。</title>,<text>悲歌中夜撫靑萍。思到三良渡浿行。天挺秀傑尊王室。神質精忠罵虜庭。根性自能移孝道。好生夫豈遠人情。畏㥘釣名何足辨。生吾無愧沒吾寧。善道成仁無二致。古人處此若毫輕。須求萬死難回處。不咈吾心惻怛情。牢確臨危不屈身。人綱萬古立君臣。鐫報皇恩眞有地。媒成國耻彼何人。牧羝風霜孤漢節。泣麟天地絶王春。向來淚過西門路。風義當時見若親。來歲涒灘是。居然百八朞。極知吾道否。無覩漢官期。海內腥羶滿。旄頭醉夢遲。凜然忠烈帖。熱淚幾男兒。</text>
<title>偶步溪上</title>,<text>月盡風陰厲。午來春煦深。巖巒留宿濕。溪石發新音。掩卷含餘意。沉吟繞北林。詩篇時偶就。何苦鍊如金。</text>
<title>暮春初日。班坐噴雪潭石。</title>,<text>偶策靑藜杖。行尋白雪川。源源來活水。樹樹入春天。日月琴書裏。烟霞枕簟邊。悠哉千古意。爲我獲誰先。</text>
<title>夜坐。次兒輩促織韻。</title>,<text>促促爲誰織。如安復若驚。已愁聆雨滴。作力助秋聲。夜氣絲絲冷。霜心箇箇生。百憂牽不起。這裏定無情。</text>
<title>益丈 李周寬 至。値秋月再滿。挈醪綠溪。至夜分咏歸。</title>,<text>滿目流澄霽。千山淡欲空。茫茫天不極。皎皎月當中。裘薄猶堪釣。秋深更少風。蒼葭愁路永。溯咏意何窮。</text>
<title>月夜。適思一語以記之。原本月夜上。有龜巖云接人失儀惟笑爲甚吾儕當戒故枕上十八字。</title>,<text>時後言笑取。平生學未能。指摘病偏處。明戒當服膺。</text>
<title>高達菴</title>,<text>石泉三十年。幾來此山曲。亹亹千古懷。讀書常不足。其二少艾與哇音。聖人已用戒。這裏做工夫。嚴防正我輩。</text>
<title>次權丈 暉 韻</title>,<text>寂寂水丹花。巖頭復巖下。窈窕媚年芳。不爲無看者。</text>
<title>鵠菴雪夜。李雪翁 鼎受 見訪。次杜工部山寺韵。</title>,<text>不談世事詛靑山。浮白時時傲醉顔。壯懷早許遊方外。佳句無勞措意間。逸驥蹄馴風颯颯。臞松鱗老雪斑斑。歲寒如肯容疎直。百遍搜腸詎更慳。</text>
<title>除夕次兒輩韵</title>,<text>漸惜匆匆過。今年似去年。心思滋卷裏。顔髮改燈前。禮數衣裳夕。星書雨水天。四墻迎煖煦。不復問蕭然。</text>
<title>續斜川詩 並序</title>,<text>嘗與萬東友人 柳頀 擬續斜川石馬之勝而未也。乙酉春。邂逅于黃檗山間。諸意以謂故事不可以無述。次原韵齊賦。年紀鄕里。按例䟽記。徵余一言以題。余曰玆會於前輩。其日同其事同。賦詩同記名同。吾輩區區所以尙求乎同者。以其所存所養之或不甚相異焉歟。若所同在彼而所不同在此。則雖事事強而同之。愈見其不同。因其尙同之心。核其所以異之實而去之。則不期乎同而庶無不同。此則玆會之所同誌也云爾。華西李光老識。陶令命隣曲。晦翁過伯休。遇境懷各殊。曠絶成奇遊。世沒地夐阻。風韻窮宙流。地僻尙留雪。沙寒未集𩿨。長年抱奇懷。相羊陟林邱。不期一兩友。時來與之儔。邂逅値佳辰。此日可不酬。且置復千載。玆會知與不。雅詠迭屢觴。悠悠樂中憂。所思在殊方。何以慰相求。</text>
<title>築洞上元夕</title>,<text>風雪訪春事。澄華滿眼生。盃樽樂未極。河漢深無聲。縱使萬年照。寧些子明。海內同今夕。山人留北城。</text>
<title>高浪渡口。舟復壓驚。</title>,<text>皮膓頑似石。守拙庶無他。平日未能信。今朝且試過。輕舟安足說。危路已堪多。淵冰固吾法。都只任風波。</text>
<title>登商山商定菴址。次晦翁行視武夷精舍韻。</title>,<text>龍門西五出。靑華翠中半。拔地石笋嶄。逗天冰簾渙。訪僧刱數椽。非爲悅內觀。結習貪邱壑。徙倚挹雲漢。䟽濕蓺蔬麻。無勞抱瓮灌。荒林係舊券。不用一金換。本韻避御諱。代用換字。 來還琴書室。瞻護松楸岸。山號芝歌襲。齋扁石塢按。楹戶略倣制。何必慕輪煥。閩洛有遺訣。窮居得潛玩。餘思寄憑欄。紅綠對時爛。而無車駟喧。時有山鳥喚。獨往非所拘。誰復千繩絆。屋成當春暮。相期舍瑟伴。</text>
<title>陰竹朴老人將登超然臺。過余黃蘗溪上。賦詩見贈。次韻奉贐。</title>,<text>疑信仙凡老。胡爲此谷深。槁癯山澤貌。蕭灑水雲心。白首餘風味。靑巒遠過臨。嘉陵春樹碧。雙袂晩澄浸。</text>
<title>近事吟</title>,<text>花欲開時風雨惡。根將凝處雪霜嚴。化機推斡如相激。誠敬存心只自諳。</text>
<title>訪柳友 頀 於加平郡獄。歸路登超然臺。</title>,<text>圓扉別友步江臯。強破愁顔引白醪。風磴轉身雙扉捷。雲沙開面半鬟高。千畦翠麥霏微雨。二郡芳花灧㶑濤。直到超然無物處。人間除是見眞豪。</text>
<title>樂志巖</title>,<text>斂卷無言坐。出門時復行。落花忘世寂。流水逼人淸。萬樹春心發。千畦雨澤生。閑居留歲月。聊得古人情。</text>
<title>桂陽道中</title>,<text>病羸怕路晩離城。徐風遲日坐兼行。抗舠楊鎭波如鏡。秣馬彭橋路似衡。盡日關心原陸遠。夕陽開面海山明。寒門羾▦良非遠。失喜冷冷兩腋輕。</text>
<title>次柳童韻</title>,<text>剩馥層陰匝戶深。玉抽蘭茁靄成林。行人但識春光好。幾歲栽培苦費心。</text>
<title>登萬壽山。拈杜審言韵。</title>,<text>陸沉往事未全分。指顧羞看漠北雲。忠信足兵眞遠筭。山河界國未前聞。甲江留鎭三千士。亥市歸人十百羣。是日江都開市云。 佳處常存憂國念。野芹不奈戀吾君。</text>
<title>江都路中</title>,<text>南樓殉義久愈光。激厲風聲海一方。來世綱常張廵傳。列朝志感洌泉章。病軀自笑非丁壯。嘉節還驚近午陽。賴有同人來接武。微吟緩步意何長。</text>
<title>傳燈寺</title>,<text>藏史名山待後人。下修人紀上天辰。海靈攀護黃芸室。墨寶華滋皁櫪春。林飆磬落山行近。佛殿檀消枕夢新。子長遊淮嗟已晩。愧無文藻躡前塵。</text>
<title>摩尼山 嶄城壇</title>,<text>山靈不戱客來遊。霧市霞城向晩收。魚龍潮落移新窟。島嶼天澄列遠洲。新舊兩京來水口。西南五路進船頭。佳處多從勞力得。行人宜莫說空愁。</text>
<title>通津路中</title>,<text>匹馬平蕪濶。微醺朗詠時。帿懸量野遠。檣立見江遅。久厭分離苦。仍乖信宿期。幸君休見恠。鴈字寄相思。其二馬瘏奚嘔泄。兼我未強時。視日行常近。量晴出每遅。差池浮海路。婉晩御風期。信不如歸去。聽禽有所思。</text>
<title>潮至風駛。船人一時掛颿收碇。</title>,<text>萬舶生潮信。齊聲揭帆時。迎風來井井。抱日去遲遅。關市交遷物。官書各趕期。王靈與民力。飽煖詎無思。</text>
<title>霧中曉行</title>,<text>霧濃眠未足。矇矓曉行時。微覺江聲近。渾忘野勢遲。東西惟馬信。早晩以鷄期。雲倪巒稍露。活畫動神思。</text>
<title>釣溪</title>,<text>溪來紅雨裏。山起白雲初。浪紋圓欲定。竿末上鯈魚。其二搏虎屠龍氣。崢嶸結髮初。機心慙未凈。設餌看溪魚。</text>
<title>鵝湖。送別雪樵李士翕。</title>,<text>相逢山月滿。相送江流長。話勝十年讀。座留三日香。向來命儔侶。片舸溯風陽。憑報北山友。雨中歸草堂。其二虎溪三笑別。山釋意何長。把酒江湖碧。題詩草木香。輕陰俄欲雨。歸袂忽斜陽。角黍如成釀。扁舟繫草堂。</text>
<title>梧壇。次雪樵韻。</title>,<text>泣弓巖北屹三壇。誰道綿陽剝大寒。職大葵丘齊玉帛。情悲茅屋楚衣冠。百年金葛猶含痛。一壑松杉不屬官。進退苦誠全素履。日星萬古碩人寬。</text>
<title>次雪樵韵</title>,<text>桃簟睡醒急暮蟬。溢眸澄霽滿空天。花傾菜架團珠露。香潑茶爐直縷烟。才拙本非輕富貴。病加已晩學神仙。若爲留取晶瑩駐。長對雲屛卧石泉。</text>
<title>次趙龍門韻</title>,<text>蓬蓽春消息。旋旋到不齊。盤肥香蔌葉。園遍乳禽棲。酒在壺忘酌。壁懸琴不携。林花看默默。山日在窓西。</text>
<title>看花至明月庄</title>,<text>東皇調我巧無窮。消磨酸白媚鮮紅。花直雙行溪磵側。峯明一簇海松中。晩雲含雨無邊際。老石迎流自變通。休怕人知巢父處。買山未必買淸風。明月之東村名巢由。而近爲趙相家所占。</text>
<title>歸溪舍用前韵</title>,<text>長吟引酌意無窮。一任春潮上面紅。強半經綸消枕上。如今富貴在山中。盤渦鷺泳移時起。對岸花燃一色通。蘭杜猗猗臨澗碧。無人分付領光風。其二讀殘床卷味難窮。一點丹爐煉火紅。驅除奈何憂不下。涵濡自有樂其中。說時未了言言錯。妙處無形物物通。會道如今多少事。梧臺明月柳池風。</text>
<title>敬次許仲英壽親堂生朝作</title>,<text>仲英古家孫。年貌蘤而奇。委禽我從兄。一見便愛之。遂托金蘭結。綢繆共訴悲。命余選一言。餙喜壽親時。爲筭絳縣甲。手握榠欞枝。在昔文正公。聯璧爕邦治。龍門曁滄海。尊王納天彜。吾於海左士。叔侄見伯夷。梨翁趾厥美。賓國媚文詞。令子世弓冶。溫溫瑜璞姿。下堂樂正子。不幸而有斯。隱家望京山。藜藿不充飢。食窮多豐後。善人恒于玆。富室營負郭。子孫棄不耔。高棟充萬籤。子孫未能知。禍福起纖纖。神矚無時期。况聞鹿門耕。所遺有安危。毓慶靄有端。百齡無不宜。鳧藻肥一家。鵠蘭抱雙兒。勖哉忠孝家。勿替引孶孶。好學天不忘。昔人寧我欺。明取寒潭碧。奉滋年年巵。</text>
<title>廣津。次農巖西湖春泛韵。</title>,<text>瘦面如枯木。春風酒復潮。澄江洗滓濁。高鳥任扶搖。南漢瞻精烈。陶山挹絶標。羞看田浦石。不妨夜開橈。</text>
<title>靑華精舍。同李雪樵拈茶山韻。</title>,<text>喜子深居賦遂初。一床經卷半畦蔬。鏡髮駐年觀白裏。花車分日草玄餘。君已信天看塞馬。吾今控地愧溟魚。巖葩不逐驪歌落。除是春風懶管渠。其二民生日用有生初。吾道由來是肉蔬。若道這中元未足。却於何處更求餘。工做戰兢如履虎。歧分取舍不兼魚。此心猶未斯能信。安得洪波沛决渠。其三瑤絃拂拭網蛛侵。喜鵲淸晨報客尋。筵參魚鳥心情熟。話到農蠶活計深。風花殿最新詩好。憂樂乘除短鬢森。冷冷鳴玉淸溪石。助爾中宵白雪吟。</text>
<title>過淸平川</title>,<text>靈境良非遠。僮驢自識程。灘聲轉惶恐。樹色來淸平。未勘蠧魚債。詎關猿鶴情。入山修鼎器。何日鍊丹成。</text>
<title>八日送李士業 㸁 至玄溪。英友挾敬齋箴集說聖學正路二冊適至。偕歸拈韻共賦。</title>,<text>買山何所樂。古紙味微淵。几共齊拳嶠。瓢分爽齒泉。誅茅何日始。揲策故人先。更喜朝宗石。微陽尙綴綿。</text>
<title>簡友人</title>,<text>英䧺巍大業。亦自做冰淵。陋巷勞鑽仰。麤拳證火泉。命當從我立。仁不讓人先。莫把長途轍。逡廵畏力綿。</text>
<title>八日月夕。柳友約會不至。胎峯李友 元履 來話。夜深罷歸。翌朝雨。</title>,<text>隣居數君子。莫逆意冲淵。擬帶林間月。同聽枕下泉。淸風彭澤遠。奇信博勞先。溪柳崇朝雨。春愁亂似綿。</text>
<title>對英友小酌</title>,<text>暫雨生春力。韶華驟遍園。騰騰皆入蹟。亹亹欲忘言。白首欣傾蓋。丹心感負暄。萬折流波淚。羣禽拜蜀魂。其二開山昔何老。物表起田園。雲過峯如故。花開水不言。遐空橫晩霽。羣動悅新暄。却哂漁舟子。人寰入夢魂。</text>
<title>柳友數日不出洞。與諸益訪至。</title>,<text>蕭條黃壤屋。悄蒨綠杉園。黃面旬三飯。朱書日萬言。停雲堤草碧。嚶鳥谷風暄。未足春來睡。前山入夢魂。</text>
<title>暮春旣望。瀛登村舍戱草。</title>,<text>昨暮兒書至。淸明度故園。雨深圓柳眼。風暖變禽言。霄壤無陳腐。枯癯得晩暄。買田吾欲老。莫謾坐馳魂。</text>
<title>余擬楓岳之遊久矣。庚寅四月十七日始發行。李友禮愚，朴君時輔，朴君光鉉，張君會鎭，朴君敏夏，許君璟，梁君延洙出餞于鵝湖。用癡蒼送徐石史遊楓岳韻賦事。</title>,<text>如斗溪上屋。南有仙遊嶺。嶺下兩帶水。發源蓬萊頂。不勞賦遠遊。吾生亦奇幸。經營四十年。魔障多鰣鯁。前輩富述作。讀之輒引領。先人曁華玉。在昔鞭駕倂。說箱竟無益。深愧但坐騁。尤老埋頭句。爲我已發省。萬東有心友。出語便相肯。羾濯萬里風。翺翔三神境。孰如蹩者。坐守空堂等。征車已膏轄。餞酒已載皿。耿耿發宵寐。束裝嚴晨檠。不見東海大。吾身坐在井。</text>
<title>朴圓汝與其侄敏夏。有朝宗卜隣之約。行視原埜。</title>,<text>吾於天下士。不聞少連久。童丱著德性。見君起拱手。田地如許富。胷中有萬畒。喜附他山石。擔簏欵甕牖。斯世有斯人。吾師非吾友。窈窕嘉陵谷。春雨肥山蔌。古樸猶不散。恰如啜醇酒。與君矢考槃。庶欲忘衰朽。鉤鱗盤溪石。挑蕨雪峯首。冽波流左右。巑巒列前後。古人曾有言。富貴非我有。人生有良貴。修之及齡阜。福祿降吉士。黃流灌玉卣。材憂郊山蘗。業忌甫田莠。大璞苟追琢。旁達燦衡斗。此理如或忒。我言非狂否。</text>
<title>十九日至荷谷。家兒埈同朴君伯言。自懸燈讀所迎候。登舞雩臺。拈晦翁祝融峯韵齊賦。</title>,<text>水簾宜浴岸宜風。合得臺名許滌胷。還愧心頭多事着。嶒崚一萬二千峯。</text>
<title>白練瀑</title>,<text>匹練幾千尺。爭得似廬山。驪龍鱗甲老。甘雨望人間。其二天下愛山者。要觀第一山。正法觀山眼。不在大小間。</text>
<title>懸燈寺右巖底板屋凈潔。家兒在此讀書。夕呼韵。與留寺諸益共賦。</title>,<text>家兒携簏借禪燈。捨馬邐迤半日登。米老心情迎瘦石。張顚草隷見垂藤。險夷閱歷靑山好。憂樂乘除白髮增。自愧無聞行四十。丁年勖學勉諸朋。</text>
<title>登雪峯絶頂</title>,<text>漢北多名山。雲嶽是丈人。聞說龍起時。風雷震海濱。土肉驚盡脫。頑骨露峋嶙。下臨無底壑。寒凜尙粟身。玄龜動蹲蹲。靑鶴舞繽繽。萬物交感悅。天造固有神。象舃傳異法。此說眩贗眞。問誰筆之書。鼓風助吹塵。何以喩衆迷。煕皥返大醇。諸公愛分陰。孶孶簡策親。</text>
<title>滯雨懸燈。用前韵示山房諸益。兼以自警。</title>,<text>爲仁仁斯至。由己不由人。在堂存堂上。在水存水濱。巖巖喬嶽重。壁立萬丈嶙。造次不在此。何以管吾身。天地充滿氣。絪縕升降繽。幽顯無彼此。誰欺便欺神。放心異放鷄。求之斯卽眞。升淪無定時。飛揚等風塵。戰兢尙可保。何敢遽說醇。一息苟用力。意味轉見親。</text>
<title>同鷹巖主人李學卿，涑景，深源，纓伯，濯德，汝淑及加平寓士金聚奎箕五。觀槽淵瀑，鳴鶴臯，塲巖之勝。坐七里灘上。打魚飮洒。拈韻共賦。</title>,<text>千疊嵳峩翠作堆。綠溪淸活洞天開。輕裝偶逐浮雲入。晨飯因乘細雨來。松老百年觀白室。花開四月玩漪臺。依然灘石臨風感。呼取村醪引細盃。</text>
<title>窮源過仙遊潭</title>,<text>白雲山上有神靈。縞石紺泉曲曲明。轉覺飄飄無俗氣。却忘亹亹引人行。客來未霰瑤花影。仙去猶轟鐵笛聲。知子烟霞千斛富。逢塲錯莫怪眉淸。</text>
<title>歷白龍潭。至禾積淵。次朱子石廩峯韻。</title>,<text>弓裔舊墟浪滔天。腐波蠧石至今傳。黎龍奮怒回頭角。抵死牢撑萬億年。</text>
<title>北寬亭。次板上韻。贈同遊柳大英。</title>,<text>黑金山下古東州。破曉登臨動客愁。吾儕痛哭風泉什。爾祖成仁丙子秋。開國金牛如蜀險。啼林山鳥似滁幽。長風滚滚來何處。慷慨無心賦壯遊。</text>
<title>金城披襟亭。次板上金退漁韻。</title>,<text>自過滄浪後。披襟得此亭。閒官溪樹碧。淸角海山靑。柱杖輕陰夕。憑欄淺酒醒。不干仙吏事。高木聽冷冷。</text>
<title>斷髮嶺呼一絶</title>,<text>聞登髮嶺望仙山。努力躋攀石逕艱。浮雲多意藏眞面。更在孤鴻滅沒間。</text>
<title>斷髮嶺。遇權龜巖 曦。甞有同賞楓岳之約。而間因奉檄。阻濶有年。適解紱在壽谷。乘興而來。相及於此。儘是奇會。不勝驚喜。</title>,<text>琴鶴遊南郡。幽懷久未叙。邂逅觀海路。還在山深處。</text>
<title>長安寺</title>,<text>長安四百里。初入寺樓淸。融結海邊氣。遂鍾天下情。傑閣三峯俯。洪鍾萬籟生。行當仔細得。不寐待黎明。</text>
<title>長安寺寂默堂夜坐。用晦菴西林寺韻。</title>,<text>開卷病貪第下回。何如留宿此樓臺。闔眸燕坐寮燈底。不覺身從山外來。</text>
<title>靈源菴</title>,<text>神雕鬼刻莫形容。把筆沉吟意自慵。分明說去猶嫌鑿。汗漫看來未得宗。瞻嶽君應觀道體。搜深吾豈躡仙蹤。窮到靈源源尙遠。巑岏復隔幾多重。</text>
<title>歇惺樓雨後。次板上韻。</title>,<text>細雨新晴像萬千。浮光漾碧玉欄前。衆香城外叢叢雪。釋子峯頭點點蓮。晩趁虹橋移席坐。暝臨霧海炷燈懸。還他偃蹇靑山面。不媚行人不媚仙。</text>
<title>歇惺樓楹間。敬瞻華玉先生題名有感。</title>,<text>手澤樑楣歲月深。如陪杖屨到雲林。尙憶耳聞淸聖訣。至今月照一團心。</text>
<title>表訓寺</title>,<text>綠溪源自白雲深。日夜西流出碧林。若道峩洋無異體。爲君許識化翁心。其二三宿山中境轉深。一泓白石帶蒼林。誰知朝暮浮雲色。自是乾坤翕闢心。其三爲得一奇步屧深。支離辛苦幾重林。簡策工夫元似此。不應錯會古人心。</text>
<title>萬瀑洞</title>,<text>灑落三神地。淸和四月天。莫謾觀玉局。恐子迷歸年。</text>
<title>須彌洞路中</title>,<text>金剛天下奇。萬瀑金剛美。悠悠觀賞心。不在山與水。</text>
<title>須彌塌</title>,<text>仙人在昔闢山初。鍊得丹成入太虛。誰識幻塵經劫後。床頭散落萬堆書。</text>
<title>出洞路中</title>,<text>人無一刻放心步。山有千看不厭形。正好歸時存省察。全身自是化淸泠。</text>
<title>黑龍潭</title>,<text>初龍勿用潛。存身黑潭水。何時起幡然。霶霈雨萬里。</text>
<title>琵琶潭</title>,<text>癯仙撫瑤瑟。冷冷鳴玉波。靑鶴蹁蹮舞。林外夕陽多。</text>
<title>碧波潭</title>,<text>拳石倒不支。波猛拔山力。君看香爐峯。巖巖萬尺壁。</text>
<title>普德窟 余不敢登</title>,<text>銅楹兀巖陂。高與飛鳥絶。惴惴臨危箴。前人爲我設。</text>
<title>噴雪潭</title>,<text>可望不可親。仙娥羅裙碧。萬斛鮫人珠。借問爲誰滴。</text>
<title>眞珠潭</title>,<text>斂眉長向西。思與夫君對。我有淚如珠。灑立雲巒翠。</text>
<title>龜潭</title>,<text>靈龜非求蒙。童蒙自愛好。曳尾與藏笥。去就亦難保。</text>
<title>船潭</title>,<text>碧海風濤猛。出沒一葉輕。石航千匀重。雄䧺引纜聲。</text>
<title>火龍潭</title>,<text>四野禾麥枯。農人思正苦。欲吹蘆荻烟。云何不共雨。</text>
<title>摩訶衍</title>,<text>潭盡杉逕幽。植藜舒長嘯。足來心不來。怊悵更回眺。</text>
<title>甘露水</title>,<text>石竇凝露華。何如寒泉井。滴滴瓊瑤鳴。無人管發省。</text>
<title>毘盧峯</title>,<text>山在扶桑縹緲涯。半生準擬逐丹霞。千峯揖讓皆同德。萬水朝宗作大家。間氣英豪追洛建。一區化育誦勳華。回頭不信龍門遠。天末雲根隔淺紗。</text>
<title>曉雲洞</title>,<text>佛來山有石。龍去洞留雲。石默雲無迹。此說從誰聞。</text>
<title>海山亭。次尤齋先生韵。</title>,<text>平生夙抱遠遊心。到此知非枉費尋。灝氣吹霜磨海石。輕陰釀雨悅林禽。半日登臨閑俯仰。兩儀參互極高深。華陽手澤渾如昨。晩倚長風試一吟。</text>
<title>立石村觀海濤</title>,<text>呑吐雷霆響。浮沉日月光。大塊同混混。空際積蒼蒼。艤鷁神先旺。持鰲興更長。敢窺浮海意。窮宙保微陽。</text>
<title>三日浦</title>,<text>壺裏藏仙界。晶瑩一鑑開。誤入詩人畫。只爲述郞來。</text>
<title>新溪寺</title>,<text>馬首浮雲白。不問是新溪。遅遲松下路。僧飯林暉西。</text>
<title>玉流洞</title>,<text>自昔碩人此軸寬。白雲深處玩漪瀾。山如種玉開崑圃。客似驂鸞入廣寒。大字君將抽道鍵。高歌吾欲濯儒冠。擬敲修月山中戶。借得瓊糜幾斛餐。</text>
<title>飛鳳瀑</title>,<text>雙鳳飛蹲太仰低。彩蜺絳旭弄輝輝。噀來甘醴霏霏落。啄散琅玕箇箇肥。夔石未亡吾欲訪。周桐已老爾安歸。振衣那得翔千仞。舍瑟悠悠對晩暉。</text>
<title>仰止臺</title>,<text>水轉微吟際。風淸緩步時。雲屛千萬疊。碧海無終期。</text>
<title>九龍淵</title>,<text>平生讀易玩羣龍。天躍淵潛驗異同。萬丈虹蜺蟠地底。一聲霹靂起天中。澡頭淸泚襟先潔。闔眼玲瓏氣自䧺。廬瀑康簾無此似。如今瓌觀冠溟東。</text>
<title>長箭夜乘月泛舟</title>,<text>朝在山中暮海頭。人生儘覺泛如舟。芒鞋萬壑雲俱𨓏。蘭醑三洲月共浮。釣老忘機𩿨狎席。仙姑彈指蜃吹樓。臯禽漠漠橫空去。鳴向何天欲喚儔。</text>
<title>叢石亭</title>,<text>石非頑粗便斜尖。到此眞無片語添。橫竪爛熳皆合矩。磨磷造次不傷廉。禹圭導海洪波息。漢掌參霄瑞露霑。要識魁奇難動處。須看繩墨自來嚴。</text>
<title>夜宿通川邑。有琴順采者。持一琴一笛而來。自鼓自唱。有穿雲裂崖之響。呼韻記事。</title>,<text>萬二千峯首。寥寥海月孤。有爲中散者。能識子猷無。蹙口鯨波動。咽霞鶴骨癯。怕驚塵俗耳。錯認述郞徒。</text>
<title>湫池嶺路中</title>,<text>山氓畏雪結深菴。沿路風謠得二三。板屋蘆團安契活。塩盆魚箔樂哺含。時平社鼓方催課。脚健藍輿不借擔。寄語行人無數擾。如今邦本在農談。</text>
<title>昌道驛。與龜兄分手。次龜兄韻。</title>,<text>存心莊敬是扶陽。循次階梯進室堂。不從這裏尋條路。却向那邊可出塲。水聚勺多千丈碧。木因根晦萬柯蒼。入山夢悟常惺訣。集義工夫在勿忘。</text>
<title>石門。對徐石史小酌。</title>,<text>觀海歸來弄澗波。靑山依舊綠陰多。眉間莫放靑霞氣。恐易傷豪酒後歌。</text>
<title>次陶彭澤離居韻</title>,<text>昔欲居朝巖。非爲卜其宅。愛玆無窮年。碧澗流日夕。况有素心人。翹翹脫形役。郵村多曠土。爲我謀一席。遺風此未遠。茅屋營自昔。往將藝桑麻。西疇及民析。其二悲壯梁甫吟。淸絶小山詩。步屧臨流波。意至便讀之。下上十二曲。溯洄有所思。我歌猶可歇。我抱無已時。塗途誰謂邈。睠言忽在玆。胡不勉矯強。神聽未敢欺。</text>
<title>辛卯仲夏望。習行鄕飮酒禮於敬壇。以涵養須用敬進學在致知分韻。得涵字。</title>,<text>矗矗石門塢。洋洋噴雪潭。落落蒼松逕。深深媚雲嵐。嚶嚶黃鳥至。頡頏兩又三。緩步登墠堂。酌彼井渫甘。酌之勸黃鳥。淡泊百味涵。報我以何物。珠玉非所貪。丹穴聞有鳳。生子毛𣯶𣯶。願去護羽翮。高翔雲霄參。萬物咸覩光。千載共美談。</text>
<title>立秋雨中書懷。簡錦川子任容叔。</title>,<text>海內棲棲日。如今四十秋。琴書雙鬂白。天地一身浮。已判眞無樂。何容更着憂。任却山扉外。風雨度悠悠。其二歸車海嶽日。早擬作南遊。忽已流螢集。其如病驥憂。幸玆腰脚勁。不憚道途悠。振策從君往。高吟錦水秋。</text>
<title>簡錦川子求斤正</title>,<text>碧松醒鼾睡。矮宇倦炎殘。颯颯新秋判。泠泠古樂還。吾今耕已老。君欲隱於山。斯道付篇帙。牢扃巖下關。其二海內知音少。于今草樹間。分舂聞犬吠。接縷釣魚還。流景憂如水。仁人樂在山。桃源諒不遠。烟鎖幾重關。</text>
<title>讀書</title>,<text>讀書不厭熟。至味在中間。璞玉磨千遍。金丹煉九還。何嫌增白髮。不敢負靑山。萬里無跬步。猶爲未透關。</text>
<title>六月小晦偶吟</title>,<text>老也山野物。多聞野人說。三伏無劇熱。五穀不猛結。溟颶過嶺至。螟賊食禾節。細推天地故。玆理如掌血。昨晨起櫛髮。寒飈蕙幃徹。陰雲凝不流。赫曦斂光烈。向夜東風號。虛谷怒不絶。烏鳥依空林。螻蟻聚小垤。羲輪未循迹。羣生何得悅。一糓猶不熟。已憂民食缺。食缺誅求嚴。誰復急鮒轍。上帝實懇惻。隱民非不切。滕六秉機軸。祝融司寒熱。句芒敷農時。飛廉鼓風穴。物情縱非恤。天威可自竊。屯膏亦已久。貽羞見大拙。轉斡在須臾。默禱心香爇。</text>
<title>李季文相守閱月。耐飢勤課。喜題一絶。</title>,<text>學以敬基拓以知。吾心造次有嚴師。松燈飽嚼唐虞說。珍重爲君不道飢。</text>
<title>次李友長汝見寄韵</title>,<text>天下有安宅。今人曠不居。本根性情實。階級聖賢書。熱火通身赤。長輈發軔徐。千秋直字訣。萬法了無餘。</text>
<title>前山舊多大松。今童赭。</title>,<text>鎭日丁丁響。前山濯濯開。喜寬天數尺。惜减雪千堆。足副棟樑待。那辭斤斧來。竟於後淍輩。牢落見成材。</text>
<title>次李休範韵。轉示尹惠臣，任容叔斤正。</title>,<text>悵望夷山已斷虹。翠烟萬壑興空融。蘭菊徘徊行歲暮。琴書邂逅又山中。吾道晩修聊以拙。窮居忍熟也能工。鄰里篠驂如昨日。淸樽相對兩衰翁。其二心如明鏡氣如虹。拕帶些兒便未融。四海親知霜髮後。十年情話雪峯中。改遷要猛風雷力。淬礪須寬日月工。欲問邇來閑裏事。淸溪釣叟老田翁。其三立如壁峙望如虹。異處乖厓合處融。剛信分毫無此外。方知至樂在其中。龜尾初無藏笥願。蟻蹊終敗築河工。慕榮極害書生事。莫狹當時割席翁。其四碁枰晴雹藥爐虹。經濟巖居氣味融。讀書不覺霜毛半。種樹相看雪景中。見無爲處乾坤大。驗有事時臨履工。自愧天公偏厚餉。全區風月屬衰翁。其五考亭拔木楚山虹。傳授千秋道契融。乾象文明華夏季。坤龍德賁大冬中。有天地後存斯物。無聖賢人孰代工。大開眼目牢着脚。許君眞作丈夫翁。其六麟筆千秋亘玉虹。垂天萬象極昭融。陰陽大判崇禎末。缺缺缺缺缺缺 中。不看前後三成業。那識天人一致工。蚤夜乾乾如對越。焚香敢告主人翁。其七塞地淫雲與沴虹。陽剛發處却昭融。若道一心纔有外。那知萬物摠由中。寂通不着安排力。倫理專須格察工。滿紙神明如或慢。九原可作晦尤翁。其八飛舟期我及春虹。豪興還如下祝融。四海茫茫無意內。百年兀兀度閒中。樂同萬物吹生息。恨不千編用死工。門外江湖天地白。不妨偕作釣魚翁。其九劒光燭斗馬奔虹。物到精時氣亦融。須知活虎生龍意。祗在常談死法中。寫來欲使何人讀。妙處無言只自工。治心轉覺無多在。萬事如今聽化翁。其十讀斷編如架斷虹。不尋行墨况神融。猛疑輕試鏖兵法。健忘常疲衲被中。老何敢廢孩提學。僭不能居傳註工。麗澤求沾如病渴。迷兒應誤襲痴翁。其十一黃臺寒雪美人虹。回泰何時瑞氣融。嫠恤敢遑思緯外。孩啼方苦倒綳中。升平不過通分術。節儉交資務本工。但祝豐年齊石廩。終身飽作誦堯翁。其十二夢躡天河吸大虹。壯心老矣已全融。身安農圃常生裏。道在乾坤浩氣中。殘卷理如治鎬洛。稗言遏似竄兜工。吾從吾好無吾已。得失何須問塞翁。</text>
<title>哭益菴李丈</title>,<text>益菴人莫識。獨有鬼神悲。病不三年肉。貧無一字飢。截嚴男女戒。欲死聖人師。萬遍曾思孟。牢趺易簀時。其二借劒裂麻氣。雲孫心得之。時人葩藻競。此老櫝珠奇。菽水龜巖碧。琴書蘗澗漪。嗚呼五旬九。新月十分規。</text>
<title>東山雜詠</title>,<text>移巢由谷。將雛得暫安。書酣忘地僻。薪足失天寒。喜鵲高枝構。豪鷹碧落盤。莫將啖薺地。錯比古修看。</text>
<title>懷閤梅</title>,<text>梅兄離別久。隔水問平安。相憶春風裏。同經歲色寒。却愁萌鄙恡。忽已據根盤。輕盈自枝葉。豈要看不看。</text>
<title>次兒子詠漢韻</title>,<text>三尺龍興拱帝居。秦民苦苦唱河魚。風泉以降無王者。鹿馬之時彼勝於。董賈文章沒巴鼻。葛張事業得糟餘。英材多被知聞誤。一部凾關道德書。</text>
<title>皇明</title>,<text>腥羶救赤子。薰沐置之懷。帝曆刪奇渥。儒家黜魯齋。至治纔回極。邪說又分儕。御筆傳心法。華陽萬丈崖。</text>
<title>乙未正月。發丹陽行至龍陵。題友人家春帖。</title>,<text>圃老衣冠地。泉翁講習塲。遺風此不遠。興感春暉長。</text>
<title>祗謁忠烈祠影幀</title>,<text>海左剛方氣。先生先得之。我來一拜謁。天地立春時。</text>
<title>新院盤松</title>,<text>得免桓魋伐。知非習禮塲。大坪風雪裏。辛苦幾年長。</text>
<title>過樓巖興感</title>,<text>仙舟杳不見。巖色碧如樓。拳石休磯浪。淸江萬里流。</text>
<title>佳山庄</title>,<text>繚繞三弓地。人家着暫寬。桃源今有稅。山鳥已知官。郡市交燃木。村炊引激湍。午雲連海瘴。松竹未饒寒。</text>
<title>去年上元。哭益丈。避寓東山。今又病卧丹陽山中。連失兩年新月。此亦定數也歟。懷發成句。</title>,<text>去年黃檗澗。哭友淚交襟。今夜赤城峽。將雛病擁衾。名山欺白髮。孤月照丹心。卧覺春光透。幽禽送好音。</text>
<title>吾病小歇時。埈兒同李季文往觀三仙巖。歸詑其勝槩。用一絶遣懷。</title>,<text>奇石三分擅勝區。頎然仙擧若無求。如何猶未全忘世。日送淸波出洞流。</text>
<title>吾病小間時。家兒朝出不歸。過池上舍夜話云。</title>,<text>兒貪泉石乃翁如。何處呼奇夜駐車。倒說丹陽池上舍。躬耕世讀古人書。</text>
<title>病枕雜詠</title>,<text>一劒劈將去。陰陽徹底開。萬古眞淸水。直自源頭來。其二旣着太極字。陰陽判已久。萬象森然具。何處有先後。</text>
<title>銀鹿輩病劇喉熱。竊掘空舘窨藏蘿葍數根啖之。余病卧微覺。招諭主人償其直。</title>,<text>病奚消渴却成癡。竊掘蘿根大嚼之。從者如今直廋屨。何由快洗舘人疑。</text>
<title>佳山病枕遣懷</title>,<text>長沙流不穩。湘江日夜鳴。氣象終是越。齊魯儘寬平。</text>
<title>佳山。承讀雲吉丈人札。</title>,<text>珍重陶山墨。落來天一涯。忠肝輕死國。禮說集多家。取是與非足。無過不及些。書生西塞劒。老淚蒼梧斜。</text>
<title>吾病少可十二日。自佳山移寓黃室。送家兒先歸。十四日月夕。卧念其行。</title>,<text>丹山煉藥歲光流。病枕那堪送汝愁。碧水雪峯明月裏。計程今夜宿忠州。</text>
<title>李友季文同作丹山之遊。余中染氣垂死。苦勸季文先歸。不忍相捨。萬方救護得無死。此意雖子孫何可忘也。同家兒發程。作此叙小別之戀。</title>,<text>冰玉駒城子。芳齡志遠程。偶然同所好。何以各相成。衰世有朋友。寸心無死生。萱堂春日晩。歸罄弄雛誠。</text>
<title>十五日。又念兒行。</title>,<text>計程今日向驪 一作婆 城。匹馬蕭蕭過水鳴。北有倚閭南陟岵。春風料峭若爲情。其二吾本視家逆旅同。何疑逆旅等家中。汝當學我無愁法。敬管身心莫使蓬。</text>
<title>病中書懷</title>,<text>窄窄塵寰藕孔如。長程何處着吾車。鱸蓴謾引張翰興。龜策那知屈子居。林下豈無天下樂。今人猶有古人書。浩歌每動三盃氣。豪習消磨愧未除。</text>
<title>病中無以排遣。書懷。</title>,<text>好事愁魔喜病隣。殊方况復動經春。誦書惝怳雷鳴耳。鍊句矇矓霧和神。莫如賦飰行茶外。渾作簾離塞兌人。若學朱門昏視後。存存 一作從容 何處不安身。</text>
<title>效顰堯夫呈堯夫。自嘲自解。</title>,<text>閱來四十四年春。百恠千奇萃此身。萬事聽天貧視職。四軀隨地病爲鄰。死不回頭今也老。生常開口古之人。不知雙鬢垂垂白。玩索殘篇意味新。</text>
<title>獨坐</title>,<text>牢扃默坐養神精。開闔雙眸驗晦明。林籟山泉同寂寂。北鄰時出讀書聲。</text>
<title>長嘆</title>,<text>寂寂峩洋少賞琴。高哦邵子打乖吟。臯夔能使家皆足。箕許猶憂山不深。流水浮雲來復往。人情物態古如今。處處寒江同徹照。秋月長空一片心。</text>
<title>思健輅翼</title>,<text>眷眷箕裘學。無如爾白癡。人情苗不碩。天疾草難醫。獅子閩翁畫。龍猪博士詩。用當春祝字。汝帶大書之。</text>
<title>懷錦川子</title>,<text>茫茫絶壑抗孤船。脚底滄溟頭上天。白雪寡聽吾所好。黃金可斷爾相憐。朱書擬輯東儒說。靑史行刪北帝編。安得對占巖桂宅。淸宵重理寶琴絃。</text>
<title>懷洪子中</title>,<text>東鄰有佳士。短褐不藏形。挑菜春供飯。焚松夜釋經。尖毫休暫甲。芳齒屬方丁。聞道新王政。修文闢四庭。</text>
<title>料理歸程</title>,<text>兩脊梁強兩脚輶。肩輿行色信蒼頭。短亭少飮長亭飽。晴日徐行雨日留。玉筍峯前春靄靄。可興倉外水悠悠。寄書早辦忘憂物。鴨綠山家正發篘。</text>
<title>擬入寧越。病未果焉。</title>,<text>梧雲迢絶病難攀。仙寢郞官早已還。草木亦愁添客淚。故敎莫入粤中山。時癡蒼直莊陵齋室。亦已歸云。其二平生淚掩石翁詩。可耐春風聽子規。最是傷心嚴戶長。喬山弓劒泣攀時。</text>
<title>捫虱</title>,<text>敗絮經春虱苦繁。覊窓睡少不堪捫。談天下事何爲者。倒把秦胡作至尊。</text>
<title>自省</title>,<text>默坐斂身意自新。誰言旅况極酸辛。止中深味兼山卦。靜後如瞻坐塑人。千里江山渾作夢。一天雨露自還春。却愁空際輕陰過。珍重行人點檢頻。</text>
<title>卧遊</title>,<text>名區勝覽古今同。境在山川樂在空。不待宗君移畫本。風光默會卧遊中。</text>
<title>憂歎</title>,<text>弊屋寬如斗。安儲萬斛憂。乾坤春寂寂。風雨夜悠悠。黑水波瀾濶。西洋鬼魅幽。東溟猶未淺。吾道詎長休。</text>
<title>過黃江</title>,<text>嶺西山邑蔚蒼然。一曲烟霞闢洞天。想像孤燈寒水室。幾回讎過箚疑編。其二程門邢七世多賢。衣鉢華陽自屹然。更嘆西南分派濶。淸潭何處會淵淵。其三洪爐鑄物妙無窮。箇箇中含一太空。若向傍邊偏執一。何由穿穴會玲瓏。其四痛哭甲申萬事非。吾東合有大明祠。故應挺出山川氣。寒水齋承大老師。</text>
<title>過樓巖書院</title>,<text>赤舃遭讒日。蒼梧葬聖秋。彈琴千古水。曾是送歸舟。右宋子魚水天鑑衷。缺缺缺缺缺。 陰陽消長交。三朝重荷擔。右老峯先生書經命集註。獨也九峯賢。楚山奎隕後。臯比尙儼然。右遂庵先生直節松江祖。高山大老師。惟公獨慥慥。脚下實難爲。右丈巖先生</text>
<title>過九折坂</title>,<text>鄕近歸心疾。征車拂曉霜。病懷常虎尾。江路又羊腸。浪泛驪州碧。雲來雉嶽蒼。尤翁祠屋近。陵柏夕陽長。</text>
<title>次樂樂堂壁韻 代人作</title>,<text>喬松修竹小開堂。在昔何人卜此鄕。己卯年間賢弟子。龍門山下宅淸凉。至今孝悌人家潤。太古桑麻日景長。我欲作詩奚所祝。康衢耕鑿際辰昌。</text>
<title>李中表枰汝宅。賞蓮拈韵。</title>,<text>別來凈友已經年。邂逅忘言洞裏天。開塘子豈聞濂老。結社吾將問惠連。風葉婆娑如自得。露珠灑落不相牽。未妨混在淤泥下。吾道如今爾固然。</text>
<title>大德山人座上。讀石史詩。借伻相邀。用其韻見懷。</title>,<text>吾行石史每過前。醉墨淋漓萬壑烟。叢石滄波歌且哭。丹山明月病相憐。未宜交臂成相失。故借叉頭打急傳。大德山人兼愛客。終朝細雨對悠然。</text>
<title>壽湖冠席</title>,<text>賓階三祝畢。古意小盃行。男子今初服。名家爾後生。昇平來野老。忠孝自皇明。繞宅龜巖水。潺潺萬里聲。</text>
<title>偶得朱書唐本披閱。卽惕齋李相公點定者也。板遇虜字。輒行刊易。不勝感慨。手題一絶。</title>,<text>抱日負陰天地誠。卑夷尊華聖人情。縹帙如今刊虜字。紫陽心法更誰明。</text>
<title>雲漢閣前石上。曉坐次尤翁韵。</title>,<text>天造皇明享帝山。陪臣壁立死生間。一線殘陽猶在此。春光何日遍區寰。</text>
<title>巖棲齋。次原韵。</title>,<text>恢復神州計。蹉跎巖石間。蕭洒讀書屋。猶有後人攀。</text>
<title>下坐金沙潭。疊前韻。</title>,<text>中華無片土。茅茨在石間。雨洗金沙白。孤絶少人攀。</text>
<title>泣弓巖。次原韻。</title>,<text>誰無哭君淚。天日此昭臨。猶有椔松榦。風鳴老栢吟。巖北有枯松大可數抱。特立不僵。</text>
<title>和呈睡翁南丈</title>,<text>蘭秀菊芳歲色闌。空林失喜客敲關。念公宿德鄕中老。有友休官江上山。桑蓬壯志霜毛後。琴榼幽期錦樹間。階前綠水心同遠。惜別行過第幾灣。</text>
<title>朴正中 基龍 來訪同賦</title>,<text>門掩如年日。舟過滿地湖。幸生太平世。樂與斯人徒。已少同來約。恒多未盡娛。遅遅臨別意。流水注歸途。</text>
<title>奉贈睡翁南丈</title>,<text>光老病卧檗山。雪積丈餘。曉枕記起今日卽睡翁丈還甲也。苦飢卧雪。淸絶可想。又念栗谷大先生生朝。亦同年月日也。向承覔借全稿之敎。而未及仰瓻矣。此日不可使此丈無此書。急呼兒搜出呈。又减山齋畫粥資少許副之。病不能把筆。追題一絶。俟更塵覽。丙申臘十六日也。高卧袁安雪壓廬。桑弧重感四方初。遙分畫粥澆飢讀。此是同庚栗老書。</text>
<title>南江舟中</title>,<text>幔亭面面落秋峯。撞觸幽佳處處同。舟轉靑天空濶界。江來元氣不窮中。霽橫龍岳看昇日。彩擁英陵溯晩風。牧老翠翁今寂寞。空留詩句與爭雄。</text>
<title>過驪江。次淸心樓板上韻。</title>,<text>黃驪水抱二陵還。試揭孤篷識舊顔。強半朝廷開第宅。尋常几案置江山。漁樵匝遝官津口。鐃鼓嘲轟冥靄間。夜久泊舟神勒石。星河落落照心閒。</text>
<title>李長汝來訪。呼韵共賦。</title>,<text>拂扉巖桂碧。淅淅金風秋。殘書懷石室。茅棟慕滄洲。宿客耕初罷。談經山更幽。野老心無老。爲君賦遠遊。</text>
<title>次洛隱居士柳洛文韵</title>,<text>落落星河轉一天。琴書邂逅已經年。說箱爭似直躋塔。墮水何由快踏船。雪濯乾坤都潔凈。春興動植摠攀緣。開軒炙背方昇日。柔道來今愼莫牽。其二蕭灑書樓闢洞天。白雲窈窕媚長年。寒棲齋外花千樹。禹揖山前月一船。準擬桑楡收晩景。安排杞菊結新緣。靈源休說虹橋斷。料理春來錦纜牽。其三從君病裏講先天。春入梅簷日抵年。蔘膽喜資穿壁火。神仙錯擬濟河船。心非如石終難保。髮不期霜似有緣。若把行藏由自己。不知甚事更驅牽。其四郭外龍門翠入天。相逢同是過中年。君從叢桂新開室。我亦扶桑曩繫船。誤爲蠧魚千古故。要分鹿豕半山緣。邵窩依㨾江家塾。不費花車選日牽。</text>
<title>用前韻</title>,<text>山中樸散古初天。風俗今年異昨年。白紙催嚴耕粟賦。靑苗法苦販樵船。呼盧惰士書高閣。射鹿豪兒畒不緣。衰世桃花猶喜事。武陵源裏是非牽。其二山裏春秋別有天。農書花譜作編年。安民未試栽園樹。害物無心罷釣船。殿最詩琴輸歲課。蟠伸熊鳥引仙緣。靈區近在尋常地。莫把南車向北牽。其三東際滄溟北塞天。不知關市昉何年。琉壺筵簟龍灣路。穌木花椒馬島船。胡物成風來漸廣。國人塡壑活無緣。腥酋慣賣中郞子。識罷東情弱女牽。</text>
<title>雜詠</title>,<text>前修歷歷卷中逢。未信風雲隔一重。水上月如天上月。晴時峯亦雨時峯。樂生可使人皆足。憂世那言道不容。宇宙茫茫鴻爪雪。幾人磊落未磨蹤。</text>
<title>試步山園。用前韻。</title>,<text>一笑事猶未易逢。梅簷日繞再三重。魚欄雪落添新浪。鶴戶雲歸起別峯。近墓荒廬依谷口。覆墻喬木作春容。擬從啖薺占山老。泉石應多未遍蹤。</text>
<title>次睡丈韵</title>,<text>轉覺山居好。人間日月遅。夜深松子落。春晩竹孫移。花國爭趨化。詩兵或出奇。古琴吾自愛。何待遇鍾期。其二老病心無健。山家百事遅。院籬量月揷。汲逕繞花移。要妙共誰說。踈狂只自奇。行當浮海筏。蘭渚與君期。</text>
<title>和呈睡丈</title>,<text>菀菀丸翁宅。如公已暮遅。江湖多性癖。家室累遷移。俗化耕漁偶。詩凝竹石奇。貧非原憲病。老見馬淵期。其二北里金閨彦。江湖老淹遅。望花車屢出。招月席頻移。富貴交皆易。文章數本奇。求於耆舊內。管鮑有多期。</text>
<title>用洛隱韵記懷</title>,<text>歲遠崇禎舊紀元。如今衣服在桃源。謀身轉拙循驢跡。學道無成愧鵡言。時泰唐虞憂亦切。心輕晉楚戒猶存。可嘆柱下多聞老。誤却人間好漆園。</text>
<title>咏初月用前韻</title>,<text>不捲樓簾度上元。冰輪三渡玉河源。乍看隱現還無迹。欲問盈虛却不言。弦激銅丸惟管轉。鏡懸珠闕未磨存。東風吹到如盤大。開遍梨花照四園。</text>
<title>敬次龜巖丈室內安氏生朝韻。追呈子舍僉座。</title>,<text>涑水家書合闡揚。壽親遺䂓屬阿康。早識仁人常主壼。向來賤子忝升堂。五賢丹楔尊明室。九世玄衫炳海疆。欄外雙江流浩渺。年年滋爾介眉觴。</text>
<title>次李盥汝嘉陵龍湫韵</title>,<text>湫龍隣子讀書鄕。一卧空潭歲月長。雷雨蜿蜒隨動息。天淵軒豁任行藏。摘髭敢恨頻逢怒。避釣還愁更戀香。聞說憫農賢府在。爇過心炷起來忙。</text>
<title>奉簡癡蒼。轉借知縣大夫所藏諸家朱書箚疑。</title>,<text>昔我讀朱書。十行九瞽聾。憤憤忘飢渴。狂惑如病風。後得華老箚。句讀畧可通。書出山頹後。綴緝未完功。暮舟泊渼陂。標疑脫篋中。照火驚鎞膜。明發解纜匆。鉤索亦多家。家各斲以礱。上國菀鴻碩。梳櫛百川同。踴躍欲一見。匏繫田畒窮。欝結已十曆。恒懼奄無聰。新築軖車巖。傑傑癡蒼翁。翁日來溪上。盛說知縣公。公柄是書役。耽耽未跋終。來不一鶴共。槖惟蝌蚪充。分曹力掃塵。於汝寄意隆。余今病多㥘。㟝嶁視華嵩。奈無剞劂伎。附托文藻鴻。洗踏蘄足白。還愧饞書虫。况玆山空寂。雪意正玲瓏。可促令狐僕。負瓻一大籠。想望壠梅破。絡繹范陸筒。</text>
<title>讀孟子有感</title>,<text>七母鷄豚五畒桑。何心去勸活牛王。略逢東野村家秀。談出人間性善章。</text>
<title>雲湖路中。拈杜詩澗道餘寒歷冰雪石門斜日到林邱。分韵賦絶句。</title>,<text>風厲空千林。天寒凝百澗。起人寂寞濱。𠹳𠹳數行鴈。其二晉士亦風流。回舟戴安道。不見不肯歸。自嘲心無老。其三孝思依楸蔭。寂寞度三餘。閑縮仁民手。坐抄救荒書。其四螺皮大屋子。黏兀翠巖寒。幷蒂蓮桂秀。依㨾侍膝歡。其五簡編溫古今。平𡾟味履歷。蕭灑窮山中。風月滿四壁。其六窮通有前定。無勞置火冰。隱微眞無愧。光大浸可能。其七誤屈賢府車。綺食侈觀雪。先之一擔書。東儒諸家說。其八四海朱先生。巖巖泰山石。借此指南梯。死工庶寸尺。其九長老多愛客。携子夜過門。不待藍田約。知居與叔村。其十雪餻重留客。歸車山日斜。坐膝龍蜿蜿。宜繩孝友家。其十一懷人水一方。茫茫去窮日。舟膠不得過。雪山空崒嵂。其十二打坐臨江扉。沽酒滿甁到。出門同人言。難與不知道。其十三懇懇視傷意。無間城與林。歲寒租稅急。何以答輿心。其十四爛熳談詩禮。杳冥探索邱。臨分拈杜句。餘筆述玆遊。</text>
<title>呈禹下</title>,<text>天日揭萬古。猶有愛錢譏。我輩是何物。惴惴遠嫌疑。其二木瓜以瓊琚。古人云不報。我和弊箒無。敢受千金寶。其三伊川於韓公。一楪猶不受。此義如不明。何以見朋友。</text>
<title>醇溪丈伯季。同龜巖，雪月。過余溪上。分韻得之字。</title>,<text>地則山水石。不常有瓌奇。天於風露月。居罕恰良時。落落天下士。南北路多歧。無酒神不潮。酒或濫于巵。無詩思不韻。詩或逸之支。人生百年日。世事每橘鰣。我家龍門西。頗競千巖姿。掩樓大雪天。崢嶸六龍馳。松竹掩琅玕。磵谷闢玻璃。愁絶藐姑仙。眞相露玉肌。衆躔朝北極。冰輪十分規。潚洒結臘僧。冥寂藏六龜。神會空谷跫。夜鼓過我誰。鬚髮橫銀橋。見影已不疑。玉溫金閨彦。白雪和塤箎。浣花寒碧處。胡爲來拾遺。南村有高柳。早哦歸去辭。向非督郵故。田園荒不治。提携今夕月。得失互公私。今夕眠不可。呼兒濁酒持。三盃蹋溪石。遂發長歌爲。誰謂山之高。九嶽低似眉。誰謂流之長。四瀆細如絲。雪以白爲質。見晛和泥緇。月以明爲功。宛轉翳崦嵫。茫茫太虛裏。穹隤亦些兒。高遠旣莫禦。且從近者推。萬物我亦物。物與天不離。方寸涵太極。百體法兩儀。生生盈天地。渾融不隔皮。火泉苟無遏。萬古路如砥。山高與水長。初不外于斯。一膜纔蔽障。萬象迷罔癡。門墻閧楚越。冠屨倒華夷。操捨存亡幾。朽索未足危。哲人尊一原。知者重四維。遏欲等撕賊。請以戰喩之。上勇羽沉船。一鼓盪秦師。其次廉堅壁。不受長平欺。講和卽面縛。拙謀是衍儀。羲皇世云邈。徘徊余曷追。朗吟招隱操。亂以祝融詩。鄰壁照書火。還坐聽咿咿。此樂知何如。東方已紅曦。</text>
<title>崇禎四己亥二月十三日。上遣相臣。酌獻于寧陵。仍致祭大老祠。葢寧陵昇遐在是歲。而健廟曾於周甲。鑾駕親臨淸樓。追建大老祠于陵傍。今日事亦追慕繼述之盛典也。約同志若而人。擬將進瞻縟儀。舟行至水竹洞舘。三日大雨不得進。因分韵各賦。以識感慕云。五古用先生煥章菴七十三韵。七古用先生次後雲翁煥章歌三十二韵。七律用先生淸心樓板上韻。五律用先生和淸陰先生韻。七絶用先生華陽洞韻。五絶用先生岩棲齋韻。右各隨意拈賦。</title>,<text>昔我遊南漢。巖面大字有。鐵馬崇禎末。八域喪父母。大志雖未伸。名義蔽高厚。時有同德臣。經猷富涵負。列聖遵勿失。逮我莊獻后。所以歲回甲。洒掃躬東狩。一體錦官祠。蘋藻腏輔佑。此意足感泣。皁隷與孺婦。日月懸萬古。矧爾物之秀。麟筆炳數十。明明詔我後。紫陽續墜緖。衮鉞一按舊。晉史刊帝魏。尊攘義窃取。人皆恕元儒。尤翁獨曰否。三韓實東魯。文獻逸漢購。坤上陽不疑。此說有受授。鵠蟲異所見。誰能更筭斗。鰈域不左袵。含血厚恩受。請問三成統。捨此竟誰某。霜雪閉窮冬。松栢不失守。齋心抱遺經。一念戒透走。肯拋千金寶。容易弊箒貿。熟複箚疑編。魚魯辨訛謬。璞鼠迷貴賤。匱珠亦不售。搖落溪邊屋。適當是歲首。感泣風泉什。反復不離手。山居亦無樂。猛虎吼白晝。羹墻遇朝暮。三甲亦不久。孔聖欲居夷。父師 缺缺 紂。况今皇明帝。陟降華陽峀。寰宇腥羶恥。不洗山萬壽。荊榛生周道。泥滓穢珠琇。邪說衊聖訓。上及無極紐。誰將神斧劈。幽隱鋤不漏。坐視天下溺。仁人手空袖。今人與古人。心如一符剖。漢祚方中天。冲德誦萬口。時當天地解。雨露潤枯朽。赫赫在天靈。實我神孫祐。孝感慕蒼梧。曠典覃曲阜。沒世思前王。功德儘懋懋。萬物覩祥光。地載天所覆。疲癃亦鼓舞。枕肱曁見肘。吾儕老農圃。亦在化中囿。聞風勇首路。非曰學舍黝。愧我千丈混。或冀寸膠救。飽風一片帆。崩濤犯怒吼。折簡又揲卦。同社畧相就。鏡波鳧對浴。麴樹鸎喚友。黃驪一百里。邱壑擬竟究。日出黃霧暎。濤飜黑鮫闘。擊汰時發省。瓊瑤可掬漱。除非窮仙源。桂棹不容逗。酒盃寬幽抱。豪興隘宇宙。伐木聲在坂。不來亦非咎。是非竟安在。明年四十九。經傳夢覺關。尙慙打不透。恨未生幷世。博約薰善誘。可笑龍門屋。無異小兒構。少卯鼓狂閙。後世無司寇。寂寞堂室中。篋鍾孰發叩。滔滔行擿埴。楦麟而冠狖。移舟泊竹舘。參月橫西牖。冠童七與六。洒落風浴趣。促膝賦遠遊。囊餱宿舂蹂。蘭臭滿空谷。已覺醒蒙陋。蒼蒼二陵栢。愀然夢如覯。朗咏瞻柏作。如復見此叟。江雲忽變色。白雨灑藂茂。入夜聲不絶。百泉駛巖竇。波掀盪魚龍。山坼竄鳥獸。鐵衣思東征。葵忱拱北宿。潦霽安所遇。逆旅孰非僦。敬賦煥章歌。凾席擬謁候。</text>
<title>水竹洞口舘。習鄕飮酒禮。分韻用一獻之禮賓主百拜此先王所以備酒禍也十七字爲令。禮畢後。醇溪自京江溯流而至。一獻上添故字。各賦一絶以識。時寧陵四己亥仲春十二日。諸人者欲趁大老祠致祭。抵驪江俱滯雨。信宿於此。因以是日習禮焉。</title>,<text>幸老昇平世。田野娛酬獻。古儀猶可觀。邦國有成憲。</text>
<title>發舟向檗溪。分向來枉費推移力此日中流自在行爲韻。得枉字。</title>,<text>人世經營強半枉。三宵愁聽琳琅響。化工調我太酸寒。放令歸棹坐天上。</text>
<title>溪上。以靑雲白石聊同趣霽月光風更別傳分韻。得白字。</title>,<text>拂面凉風吹。奔崩潭雪白。無勞鷄黍供。留客有泉石。</text>
<title>行墣兒三加翌日。習鄕飮禮于黃檗溪壇。</title>,<text>冠巾稺子趁嗈鳴。賢否同欣父母情。晦木意隆傳傅訓。懸弧心苦祝兒生。陬隅鱗細筇鞋煖。躑躅花胎几案明。爲樂嘉賓仍序飮。絃歌聊答澗溪聲。其二葱珩磬折采齊鳴。涵泳從容得性情。久匣壁琴山水大。忽篘村酒澗毛生。文章在地非全墜。辭讓根天尙可明。賓散溪灣如舊碧。滿庭樹色與禽聲。其三分山幽築接牛鳴。步蹀經由出俗情。友亦不期然自至。樂從惡可已乎生。鱐籩臊俎依山薦。牙笏蘭觹照水明。碧澗光風來滚滚。絃歌洒落雜松聲。</text>
<title>讀論語示同志</title>,<text>千嚼萬咀味愈新。流行皮裏一團春。晝夜陰陽毫忽判。頻頻照顧我何人。</text>
<title>次韵呈松江潛湖二丈</title>,<text>明年四十九。猶然寒熱人。瘧鬼非欺我。未敢便相嗔。其二纔送文朋罷。狂呻依枕高。風愁輕蝶敗。雷喜躍龍豪。病大懷修鼎。才微遜射袍。誰能忘內醞。帶卷耦東臯。</text>
<title>贈別醇溪燕行</title>,<text>浸稂冽水念西京。聞說星車戒北行。從古二連聯棣地。如今箕子泣禾程。士碑滻北還裘潔。師鉢華陽洗槖淸。莫向伶官觀列國。怕敎穢樂亂眞聲。</text>
<title>講日。睡翁先生携諸友。料理杖屨。遭雨未成行。齊賦一律。下示命續章。故敬次塵覽。庚子暮春下旬。李光老題。</title>,<text>關雎亂在暮春溪。時講國風。 屈指藍輿度石堤。風輕雲淡要同趣。潦止晴行儘着題。誰謂過花沾濕好。獨來臨水望吟低。邵車慣識天津路。祗信相思夢不迷。</text>
<title>餞春日。會講鵠庵。齊賦。</title>,<text>童年携簏地。白首又春風。花氣千巖競。松聲萬壑同。未須愁路黑。猶及餞原紅。勉力須觀善。風泉在卷終。其二古雅餘三百。洋洋嶺上風。蓮菴今日選。蘭瑟幾人同。歲儉樽無綠。經腴面駐紅。異時修古事。羔酒賽秋終。其三迢迢蘭渚路。習習楝花風。甕牖冰壺暎。葱珩野葛同。已垂千丈白。那負一旬紅。幽谷饒蔘朮。燒丹引歲終。</text>
<title>水墮龍潭。小憇戱題。贈鏡潭上人。時上章困敦殷秋下弦。</title>,<text>亦知龍不起。古刹一泓幽。洗酌紅霞落。援琴白雪流。緬懷參社迹。多愧聚星秋。擬跨三神鶴。雲岡我馬悠。</text>
<title>華陽使君置小酌泛波亭。金城齋郞二丈在座。余隨竹林居士赴之。時小雨新晴。秋適大熟。憑欄叙懷騁眺甚樂也。翌朝。使君丈馳簡金城丈曰。五星聚奎。名亭增輝。昨日之會。可謂壯哉。葢戱同席五人。偶皆曾經剡牘故也。欲以數句記事。請僉丈賜和。而羞愧不敢也。及至龍潭。適被老持住苦請做一詩。旣記其小而闕其大。亦非次第。故用其韻。追賦昨事。葢欲自備行程曆而已。旣作而諱。亦非所安。故呼燭胡亂。幷望恕鑒。</title>,<text>向來觀海路。溪閣未搜幽。喬木開深谷。西風涉下流。官車琴鶴日。民飯稻魚秋。商局羞添數。三蕉興轉悠。</text>
<title>檗園雅集。拈三淵檗溪雜詠韻同賦。</title>,<text>逢塲多白髮。歲事已知頭。謝屐從今始。陳車不待投。泉聲仍至夕。山氣已橫秋。宿客林齋冷。棲遅愧隱求。</text>
<title>次成先生瞻謁夷齊廟韻</title>,<text>叩馬揚鷹有是非。洙門片字是增輝。古來貴達無多廟。千肉還須遜一薇。</text>
<title>次呈睡翁</title>,<text>兒拜先生返。新詩字字心。喜兼明月大。來自碧松深。鐵石無今日。芝蘭有此音。殘宵吟不已。江水綠千尋。其二詩禮龍岡北。先生獨世家。丹門明日月。素履老烟霞。澗雪松身勁。臯雲鶴影遐。寒梅驚歲晩。尙有未開花。其三㶁㶁循除水。迢迢對牖山。百年身已半。一日意無間。明月如人好。浮雲不我關。共期鋤杞菊。采采駐韶顔。</text>
<title>松竹丈至。次兒輩韻。</title>,<text>山菊膏吾轄。溪蘭攬子衿。鵜梁悲白髮。象魏老丹心。憤悱飢忘飯。䟱慵卧愧衾。峩洋元自好。莫以少知音。</text>
<title>鱉潭上。同松竹居士。次徐東士韵。</title>,<text>天公會事展餘春。兩道丹霞夾澗新。百年冉冉如過客。一日遅遅對故人。巖頭鼯避烹茶火。花底魚呑淅米塵。喜偸耕暇酬閑景。耒耜如今付四鄰。</text>
<title>避寓巢由谷墳菴</title>,<text>鎭日濃陰獨坐危。巖流㶁㶁嶺雲遅。人生手脚緣何錯。世事頭顱定可知。五鬣松前方丈室。一簞飯後數篇詩。境深物亦無機警。頻見山鷄近入籬。</text>
<title>奉贐嘐齋</title>,<text>百里蘭舟訪草衣。三朝談麈解愁圍。何心谷鳥嚶嚶出。不恨春歸恨客歸。</text>
<title>又贈嘐翁</title>,<text>我喜嘐齋老。今人古昔同。艱難三逕石。容易一帆風。雲水心明白。經書面潤紅。不勞他日夢。相遇簡編中。</text>
<title>贈李稺永 明九</title>,<text>辛丑夏。余避寓巢由山中。商山李處士珮大明壺。戴大明巾。懷大明圖及當時儒賢名碩所爲詩文若干篇。訪余于松樹下。一望不問可知爲嘐嘐然古之人。滯雨宿宿。略綽繙閱。皆傳家忠孝語也。要余一言。辭謝再三。謾書一絶。奉叙辛勤之意。端陽前二日。黃檗山人李光老書。名花一種落天邊。低土盤根五百年。節節春心催莫早。會看條榦秀參天。</text>
<title>訪松江丈人不遇</title>,<text>澄江明似鏡。湛湛不忙流。山影遲牛背。天光漾鴨頭。題門成故事。操几失初謀。此地蓴鱸足。須招下峽舟。</text>
<title>疊前韻。酬李公麟。</title>,<text>試問君奚取。潺湲日夕流。光風浮澗面。明月澈源頭。屈曲非天性。高深與地謀。莫言無選景。努力刺灘舟。</text>
<title>鼓瑟潭</title>,<text>一曲溪回一曲幽。曲終何處發源流。買山非爲明時隱。十里楸陰近水頭。</text>
<title>谷雲初入。遇懸瀑。下馬咏一絶。</title>,<text>如何谷雲溪。不數初一曲。下馬便叫奇。藍田無棄玉。</text>
<title>傍花溪</title>,<text>要窮綺麗觀。須從險處訪。蘊此黃金流。眞是褧衣尙。</text>
<title>傍花溪上流</title>,<text>數匙已果腹。滿盤膳如花。多見山水卷。千溪集大家。</text>
<title>又上流路傍磻石呼韵</title>,<text>彭吳開古國。天胡設此奇。若使尤翁見。商量建廟時。</text>
<title>靑玉峽</title>,<text>知爲靑玉峽。波流忽變靑。恰如庾公座。遙辨孟君形。其二硯池涵濃墨。石嵌貯空靑。活畫開一幅。側景賦形形。</text>
<title>神女峽</title>,<text>顔玉膚如雪。不問是神女。彤雲夢瓊樓。靈修所居處。</text>
<title>白雲潭</title>,<text>何苦簸又舂。瓊糜已潔白。聾却山樹巓。蜩螳閙千百。</text>
<title>鳴玉瀨</title>,<text>彩雲縈珠樹。隱隱瓊珮鳴。恰如待漏院。千官及天明。</text>
<title>籠水亭 只有舊址</title>,<text>玉簫響空山。木瓢挹淸水。臺荒不見人。徘徊曉月裏。</text>
<title>明月溪</title>,<text>起想招隱操。泠泠草堂月。借問谷中雲。何如古閩越。</text>
<title>隆義淵</title>,<text>采采芳沚毛。村女那知義。蘋枯還復靑。尋常作古事。</text>
<title>疊石臺</title>,<text>懶檢滿床書。亂堆還幾疊。聖代宜無禁。恣意吾欲挾。</text>
<title>上流西北二十里。聞有七仙洞。恨未窮源。</title>,<text>曲終川漸豁。想像武夷雲。桃水源猶遠。仙塵愧未分。</text>
<title>人文石。刻河圖，洛書，太極圖。</title>,<text>啓蒙功亦博。樵牧識書圖。理學在溪石。指掌錯旋珠。</text>
<title>斷髮嶺。望金剛山。</title>,<text>新楓消息問山東。歡喜催鞭趁錦紅。乍望雍容冰雪色。凝然不變四時中。</text>
<title>長安寺 貧敗僅有殘衲數箇。不能接供。可矜可歎。</title>,<text>汝輩皆國民。恒産無材料。不能給丁役。破家兩臂掉。入山不解獵。逃海未學釣。但聞佛大悲。普濟極樂徼。金剛雖云樂。三乘未得要。絶壑擔重車。肩血尙逢誚。危壁爬薄菌。指禿未見笑。萬呼阿彌佛。無力汝普照。安得具此由。一一訴周召。</text>
<title>長安寺偶吟</title>,<text>楓嶽精英欝未揩。伊婆餘浪久襄懷。安能奉廣崇陵化。高起千間闢入齋。</text>
<title>坐業鏡臺</title>,<text>化翁鑑萬形。太初鑄一鏡。已不容歪慝。遑敢誣怠敬。繩直與衡平。品彙咸取正。積累成大業。含蓄光輝盛。重到怍無肖。點檢疇昔咏。</text>
<title>黃流潭</title>,<text>瓦盆不灌鬯。宜爾中央色。明瑩無一滓。到此工夫極。</text>
<title>水簾洞</title>,<text>若從雨中觀。全山萬丈簾。半日攀絶險。纔叫一奇添。拄策量嵌深。洗硯繘波纖。鏤刻無多迹。官員亦太廉。怕被山靈喝。還復甲筆尖。</text>
<title>門塔</title>,<text>鐫鎪不勞斤。磨礱不勞礪。泰山汚秦封。黃河淺漢誓。故設門扃嚴。牢鐍保億歲。幽隱無可懊。監臨惟上帝。疇能啓金鑰。指南牖迷世。</text>
<title>靈源庵留宿</title>,<text>山北有靑楓。山南過半减。午窮黃熊窟。暮躡玄貂檻。平路亦云多。何故傾危犯。老釋驚人舃。小定解顔範。厭客固其所。弊褐况欣摻。謊誕不足詰。西佛浮石艦。留爾石竇險。不妨蒿菜斬。</text>
<title>歇惺樓夕陽呼韵</title>,<text>百塔一何深。毘盧一何高。不如歇惺樓。周全暢而豪。但愧無巨綸。一掣了六鰲。再泛黃郞舟。已老玄觀桃。寸雲觸片石。漏天逗三刀。香城匝枕簟。幾與永述遭。百讀心無斁。痴如老書饕。不得眞腴味。涉獵心目勞。草獸常有物。芬芳托風騷。矧爾閱萬劫。尙未涸海濤。徙倚懷往哲。潦倒赧斑毛。狂興猶未央。來日抗海舠。</text>
<title>酬退雲上人</title>,<text>聞說退雲師。來自錦江上。三試不得意。出家蓬萊向。栗峯傳衣鉢。無憂粥飯仰。方伯虛上座。滿囊有酬唱。奈何一撥轉。吾未及汝壯。</text>
<title>須彌塔</title>,<text>彫篆中繩墨。文質適繪素。千疊琉璃盤。百圍珊瑚樹。上上何終極。亦應有定數。亭亭立物表。百喚不回顧。</text>
<title>表訓寺。蚤蝎滿壁。移寢白華菴。</title>,<text>晝曀夜多蝎。一日難筮吉。賦飯表訓寺。借眠酬忠室。仍念西山師。㓒齒搶攘日。倡義頗効力。沙翁記本末。爾曹勿作賊。國恩厚僧卒。</text>
<title>雨小止。過八潭。</title>,<text>向山山月白。入山山月黑。昨日山似錦。黃纁相間織。今日風蕭蕭。木脫山玉色。雨前水如綫。濺濺波曲直。雨後龜鳳闘。飛伏互侵職。渴我金剛飮。飢我金剛食。心與境俱化。萬象涵一德。全山精英氣。輻湊八潭極。萬虎蹲其南。千龍戰其北。寒熱雨暘會。吾觀亦絶特。</text>
<title>白雲臺。食後步至壁垂鐵索處。余獨不登。</title>,<text>白雲觀亦閒。何必窮所在。看山等看書。味深闕疑殆。愧無少壯氣。挾山超北海。縱未逞一快。不害寡尤悔。望君躡雲梯。恰如降仙待。</text>
<title>宿摩訶衍</title>,<text>南對法起佛。層殿結趺儼。北指迦葉林。猩血淺深染。東峭白雲壁。鉤鐵濟絶險。西奠雙香爐。鏤雕適奢儉。星隕化爲石。繞繚羅七點。老桂閱風霜。榮悴未見漸。癯釋結冬夏。白毫光不掩。前遊曾幾何。表裏得細檢。浮雲無今古。朝暮自舒斂。</text>
<title>安撫峴望海</title>,<text>碧海看如古。吾生覺有餘。山來天下盡。日出地中初。霜壁持千仞。雲濤抱太虛。中原未夷虜。夫子欲東居。</text>
<title>九龍淵</title>,<text>桑海開楓嶽。藜筇趁菊秋。釋輿雙鳳擧。洗硯九龍流。寂寂遊琪苑。迢迢望玉樓。溫尋三字訣。溪石證行留。</text>
<title>歸路呈睡翁</title>,<text>秋氣晶瑩萬二峯。丹藜處處怳相逢。四僊亭畔題名石。依舊平安堰水中。</text>
<title>酬李正字 敬溥</title>,<text>博士之家錦水陽。昇平相國舊居岡。毛檄潘輿興化日。佇看循雅不容庠。其二勳華盛業已難才。吐握如今閤又開。可憐丹穴文章鳥。啣得琅玕向日來。</text>
<title>秀湖壽席韻</title>,<text>聞說羣仙地上存。秋風飛躡海山尊。呼嶽先爲明主祝。倒溟要與故人論。玉局䲶鴦長不老。珠林鸑鷟已多孫。歸來引興龜巖宅。適値生朝賀一樽。</text>
<title>信宿樂隱巖古宅。主人友兄出示溪遊瓊什。徵余續貂。依韵述懷。博一噴飯。</title>,<text>我禿君毛半。其如耋及知。分華占樂土。擊壤誦明時。乾坤在方寸。臨履補毫絲。杳杳雲間鳥。徘徊倒影遲。</text>
<title>贈三子婦</title>,<text>夫道法乾。婦道法坤。乾主剛健。柔順坤元。仁敬孝悌。百福之門。摯任端一。麟趾寔繁。孟母三遷。學明遏存。吾先祖妣。女士德尊。先妣慈敎。克嗣以敦。不肖內外。無以裕昆。維汝三姓。同聚一垣。合心勖善。福祿淵源。或萌不善。神不汝恩。在昔宋閨。月誦嘉言。老舅作銘。用警造端。</text>
<title>次松友書中韵</title>,<text>粤自黍離降。吾道在固窮。元氣孔文宣。明燭朱徽公。德殷履坤上。紹述仁賢風。吾儕得全髮。免與禽蟲同。總角結鄰社。白首尙丹衷。論交慙抗丁。通家講膺融。參差與爛熳。俱質靈臺翁。所懼困膠漆。終成大脫空。禮知法葢壤。互各極卑崇。蘭蔱雖異質。玉石等相礱。鬼神不可掩。顯臨幽亦逢。立本恐不塞。䟽流恐不通。硏幾旣發後。敦化未發中。百拜朋友誡。晨夕省厥躬。</text>
<title>再疊書中韵。呈徐李兩翁。兼懷栗里博士。</title>,<text>亹亹玄運駛。冉冉歲華窮。屛居身轉老。白髮儘自公。山木繞板扉。噭號萬谷風。澗陸罕車馬。寤歌與誰同。惟有冰下泉。咽咽訴苦衷。興念江干友。邂逅神契融。皎皎韓山子。嘐嘐達城翁。抱璞人不售。息影却逃空。龍門挹綺霞。抗舠朝不崇。嵬𡾋山石頑。附玉得相礱。風雪灑江天。邇來阻迎逢。賴有嗈嗈鴈。來往尺書通。爲報桃花綻。相期白雲中。莫招栗里隱。朱紱已纏躬。</text>
<title>籠潭</title>,<text>己卯吾東盛。先生及見親。衣冠關氣數。溪石亦精神。鳳叫應扶道。鴻冥豈善身。迷源香火近。歌詠想前人。其二千古尙論士。賢邪視所親。生排蟲篆鬼。死衛竹林神。癏國由憎背。懷忠竟錮身。吾東無愧漢。賴有似公人。</text>
<title>鼎村疊親字</title>,<text>坐久天機露。鳶魚上下親。才疎難入俗。學拙豈通神。聖代多閑日。衰年少健身。深林成邂逅。泉石儘關人。其二白首求無得。誰言道易親。囂囂心語口。兀兀影醻神。霜雪無餘髮。琴書已半身。桑楡收倒景。無忘卷中人。其三吾聞爲舜術。立本在親親。道理明如日。工夫熟是神。夔夔金守口。洞洞玉持身。珍重閩中老。申申詔我人。其四共撰登山屐。過江一榻親。同龜翁觀楊州諸山。丹源子敬升汝亦與焉。 苔碑尋道義。拜仙，淸，農三先生墓。陵栢對威神。馬山望七陵。 嶺月聯君袂。衣月踰赤甲山。宿時雨村。 江風送我身。梨村登舟還山。 籠潭餘興足。月半復會籠潭。滯雨三宿。 誰謂病衰人。其五世遠文猶在。常如有道親。華夷分地位。姤復證天神。濂老明人極。閩師揭敬身。東儒宗此說。邪鬼敢誣人。其六元亮終乖俗。林宗不諱親。古今一長嘯。宇宙獨傷神。念昔飛騰意。居然老大身。眼前莫潦草。自後視今人。</text>
<title>明德精舍小會 幷序</title>,<text>國之東郊百里。有山曰龍門。西麓迤邐。汕濕夾焉。村於中半而最深者鼎寶也。在昔己卯年間。潛照堂之胤籠潭公。休官隱居。子孫守而靑氊。便是朴氏之平泉也。名台鉉字升汝。將營一塾。臨澗圍松。爲子孫宗黨及隣社羣居誦讀之所。謀及朋友。余曰。吾聞趙靜菴先生卜築是山之北。讀書講道於此。未果焉。鄕人至今恨之。先生實子之祖之師也。子能築是堂而讀先生之書。學先生之道。子之先公其必曰余有孫矣。先生之書之道。詳在宋子書。可攷也。斯義也卽築堂之實也。得其實焉則堂亦外耳。築亦可也。不築亦可也。癸卯季夏。龜翁自山南。余自山北。偶會籠潭上。時鳳岡老人先在座。丹源叟僑居對宅士善起，潛谷，聖若曁二子光鉉，中鉉。卽潭之主人也。龜丈擬榜其堂以麗澤。僉曰諾。又曰。以呂滎公家法嚴正。成就其子。不能無待於六一翁之所交遊。鳳岡。陶菴先生之淵源也。其賢於伯強先生也必矣。他日堂成。復來相會。目濟濟而耳洋洋然後。方信此言不誣。姑以此券。愛君庭際樹。繁實近朱明。堂構人家願。桑蓬父母情。聞開藍呂社。宜榜少微名。欲寫須知字。辛勤助筆耕。其二古谷營新塾。天荒展拓明。蓮塘開月色。杏院挹風情。鄕物存周法。山齋得卦名。吾徒非鳥獸。莫作楚人耕。</text>
<title>疊明字</title>,<text>蓍篇四德備。茅闕五倫明。春夏秋冬體。君臣父子情。心判危微界。人分小大名。丹田苗莠雜。莫作一般耕。</text>
<title>釋禮</title>,<text>禮爲嘉會物。萬品禀文明。秩以尊卑級。本之辭遜情。河圖二七位。周制三千名。請看攘犠俗。何如讓畔耕。</text>
<title>滯雨宿巢谷。夜起獨坐。</title>,<text>睡覺窓如燭。天晴月在西。蕎花殷院蜜。薥穗細隣鷄。早冷分高峽。遅明轉急溪。應知松下客。謾說白雲迷。</text>
<title>次梅山洪丈韵。送金章叔 基憲。</title>,<text>寒江採藻享前賢。潛谷先生友老泉。楊根迷源。享諸先生故云。 喜見雲孫來歲晩。懷中敬抱鷺梁篇。其二家傳忠孝一團天。厥始緜緜若火泉。歸日茅菴松燭下。見君長似對函筵。尊師門詩。有願君努力三餘業之句故云。其三花樹盍簪有二賢。三朝共嗽雪中泉。山窓冷落無餘事。分杪華陽手箚編。時穉章同會抄補朱書箚疑故云。其四好去臨漳訪昔賢。褰裳愼莫涉狂泉。想象武夷山上月。家家遍照案頭編。漣川有武夷山。山下有朱子祠故云。</text>
<title>碧霞亭小會</title>,<text>蒼蒼山上栢。疇昔讀書陰。歲去樹應大。客來秋更深。輕雲淡天際。疎雨洒江心。藉草衣裳潤。曛黃露已侵。</text>
<title>鵠菴雪月。諸友會講。洽居士出紙覔詩。用𥠧章韻齊賦。</title>,<text>衆香城一半。突兀快刀分。雪月流金動。巖泉切玉聞。年光交剝復。客子誦羲文。看取西山叟。寒蔬惜寸昕。其二擁衾眠意足。禪室夜天分。月過虛生白。風收谷止聞。津津言外味。歷歷畫前文。斟酌扶桑水。金鷄唱大昕。其三羣仙遊玉圃。菩薩一氊分。書豈閑中事。人多靜處聞。地雷生一畫。天雪誦千文。大界無幽隱。冰輪似白昕。其四上上山無盡。星河半界分。谷虛還自實。天寂更如聞。峯閣霜毫筆。巖行玉筯文。留看春後事。風浴在花昕。</text>
<title>打魚石門。次河西先生韻。</title>,<text>松靑溪白埜人居。多病三春轍跡䟱。客至摘蔬當食肉。童來挾冊且鉤魚。淘波䨟石如茶鼎。緣壁修藤似草書。強策靑藜廵澗坐。一年花事未全虛。其二春色堂堂住不居。臨流掃石髮蕭踈。岸有離騷無註草。溪多爾雅未名魚。釀花壺有經時瀝。收網兒停半日書。憐君未遇知音士。到老艱難賦子虛。</text>
<title>松湖，潛湖二丈人會僊釜淵。馳書來汝。同諸友赴至。各賦國風一篇。呼韵共題。時旃蒙大荒落立夏日。</title>,<text>龍灘八節此初淵。玄鑑平時白練懸。點退遊魚休競俗。欄回崩浪惜流年。古家水石留春日。列國風詩近午天。玉釜金丹無盡在。但憂百煉莫憂仙。</text>
<title>雙溪菴滯雨</title>,<text>錯占明日霽。磵石駐歸心。土室憇仍寂。筧泉眠不深。微寒侵壁虱。向曙噪林禽。終日濛濛雨。沉吟梵樹陰。其二亦知僧不富。無賴佛慈心。紙碓誅求急。繩鞋弊瘼深。垣頹過野葛。鼓啞乳山禽。疇昔緇徒盛。迎賓綠杏陰。</text>
<title>和隱巖</title>,<text>山我峯巒水我淵。朝車何日此來懸。君亦相傳招隱曲。吾猶及見聚星年。出花共喜身忘老。賞雪渾疑境近天。莫把春衣輕典酒。定非初遇四明仙。</text>
<title>次畏齋韵</title>,<text>竹傲松貞翠作屛。時粧絶意入丹靑。初非有志輕科甲。終愧無聞負壯丁。書來欲使何人讀。妙處無言祗自形。光風霽月無邊好。朝暮羹墻翠草庭。其二草堂高枕夢雲屛。興入烟霞幾疊靑。春澗採蘭經上巳。夏盤登麥筮三丁。老如奔馬追風勢。學有撑舟上瀨形。荷鍤手栽蒼栢樹。佇看鸞鵠列門庭。</text>
<title>繅繭。次挹翠軒集韻。</title>,<text>蠶婦功成已足誇。辛勤心緖歲光遐。銀盆星轉隨雙筯。玉手雷鳴管一車。吐綸誰筭蜘蛛細。補衮堪依日月華。若闡仁端無凍老。樹墻經法莫毫加。</text>
<title>觀魚</title>,<text>或藏淵底或沙頭。亦驗魚心有放收。意慮纔萌先避色。風波不動澹忘愁。烟牽荷箑紋旋合。雨滴菱羅點不休。辭謝膏粱猶戀釣。羊裘何事入齊州。其二西風滚滚過溪頭。適意輕絲向晩收。扶漢迢迢高士迹。觀吳藹藹老臣愁。更看地在思猶遠。縱不人知樂可休。採鰒秋盤朱海濶。桂舟料理下南州。</text>
<title>朴上舍 鼎源 挽</title>,<text>昔鄰郗老宅。雷慣右軍佳。泣血三時饋。終身七日齋。埒金書滿屋。種玉樹成階。丹旐駒城路。題薤寄遠懷。其二孔語兼朱註。潛心緖業眞。庾衮寧畏病。薛孟喜周貧。家有無憂子。公爲不死人。蓼莪徵孝思。塋柏駐長春。</text>
<title>敬次稻田看雀韻。上松江丈人。</title>,<text>烹葵忘綺食。被荔謝紋衣。坐對浮雲影。默默悟行違。其二秋禾愛如玉。粒粒結人心。胡爲黃口族。鼓翼競來侵。其三壁揭無極卷。掛鏡讀兵書。揮杖驅田雀。宇宙夕陽斜。其四嗟嗟𦐝族。莫來啄田禾。禾熟人家足。終霑爾輩多。</text>
<title>踏冰次簡易韻</title>,<text>絶愛氷如石。今年四踏溪。冬春雙袂判。憂樂一筇携。山好悠然見。詩眞偶爾題。已欣雷出地。鳴瀨驗高低。</text>
<title>次李伯五南草韻自警</title>,<text>日消南草念無餘。鹵莾平生總落虛。動常不舍虧儀則。靜輒相牽損內腴。引生七火幾先著。爛死三彭術亦踈。點檢九容兼四勿。專心著此做工夫。</text>
<title>再疊南草韻</title>,<text>日燔南草陸沉餘。應爲胡腥汚太虛。人事掃空糜煨燼。糓田爭半减膏腴。師道雖茶猶不喜。聖心於酒尙能疎。詩譏吸坐高堂者。想見當時少懶夫。三淵詩云朝鮮多惰士。吸草坐高堂。</text>
<title>贈外孫婦沈</title>,<text>汝舅從我學。共讀子朱子。尙友王祥孝。竟死剖冰鯉。汝姑哭之絶。仰藥决從死。傍人急救之。諄諄解道理。養舅代夫孝。鞠弟成夫美。寒閨呵凍織。腸枯血十指。敎兒續夫業。勉卒學之始。暇讀女四書。流涕古班氐。手寫什襲藏。待汝入門裏。汝舅雖不生。不害王祥比。汝姑雖不死。無愧陳孝似。汝亦忠孝家。亦應聞妊姒。妊姒女聖人。學之女亦士。吾以敎汝姑。勖汝昌其祉。</text>
<title>億孫初度</title>,<text>兒餠壽星照。日躔壽星 翁何以贈渠。短屛忠孝字。齋屋洛閩書。白髮虛人祖。丹田實汝初。子孫視萬世。宜莫聖言如。</text>
<title>丙午九月三日。登頭陀絶巓。</title>,<text>短札藜燈夕。登高賦菊秋。詎因添疾病。還肯减風流。望日長安近。捫星蜀嶺幽。卧占一雨洗。放我下書樓。禹下馳書伴登。向晨天雨旋霽。乃出。其二甚矣危峯屐。春狂不悛秋。歲闌胡鷰遁。天濶楚鴻流。總爲三光冒。昭呈萬壑幽。赫曦講故事。鐫字托湖樓。頭陀絶頂。擬置赫曦臺。刻字與禹下留約故云。</text>
<title>餐松。次退溪先生韵。</title>,<text>我后救荒書。弁卷巴翁筆。根實數十種。松葉居第一。禀得剛中質。四時含欝欝。詩頌茂承福。聖嘆後凋節。古侯得餌方。辟穀芥簪笏。暫飧果枵腹。久服蛻塵骨。我抱採薪疾。早從勝冠日。末由捃金光。方壺杳難越。石田畊不深。恒憂楡粥缺。賴有蒼髯翁。天寒守圭蓽。餐之轉生力。腰強顔色悅。意到恣遠擧。忽若鳧鴈决。咿唔牙頰香。萬鍾怳自失。願與天下饞。同讀餐松訣。厥初食木始。豈爲民力竭。芻豢實病人。嗜欲不可遏。生理轉蕭索。饕殄無全物。深谷絶雉兎。黃金翔繭栗。人窮復反古。損益難具述。其二松於植物中。功博不勝筆。根幹花葉實。人用病闕一。茯苓䟽膀胱。琥珀治痞鬱。輕身春掇華。蘓胃夏取節。子結螺髻塔。耳抽象牙笏。嚥津甘如髓。煉肪明照骨。矧爾蒼古姿。獨捉衆凋日。恰如周泰伯。含晦逃荊越。又如純德士。邪世不能缺。何必河之魴。木食宜蓬蓽。大嚼橄欖苦。雖非我口悅。勝似乾腊肉。囏難手齒决。膽苦與蜜甘。居然見得失。我昔抱奇疾。早受毛仙訣。况今迫桑楡。頭童膏血竭。火痰踴如山。賁育莫之遏。挽回奔河力。孰與爾齊物。衛護三王社。策勳等栢栗。桃李摠成蹊。難與俗人述。</text>
<title>贈朴善卿 慶壽</title>,<text>澹澹書齋友。松盤泠飣塩。忘年禰衡夙。無宿仲由兼。已自觀昭曠。還能入抄纖。傳家田地大。不獨世忠廉。</text>
<title>三神山</title>,<text>不意蒼巖好。靑驢偶及楓。馬應超冀北。豕豈混遼東。海若初開軔。常蛇又擊中。何由置小屋。枕漱與君同。其二傲兀霜鰲骨。生光萬劫楓。石危猶面北。波折亦心東。多惑有生後。誤求無死中。方壺非別境。堯舜與人同。</text>
<title>德灘</title>,<text>崇禎四丁未。重陽德灘邊。巖面題八字。留鎭洞中天。書云箕封疆域。洪武衣冠。</text>
<title>用丹山諸賢贐別韵。送田君殖歸通州。</title>,<text>南枝蘸水北枝通。一氣流環玅不窮。此理昭昭無遠近。靈臺自有主人翁。其二黃金不願易殘篇。歸與西州子弟傳。孝父忠君根在我。人人肚裏一團天。</text>
<title>同書齋諸伴。觀花一柱巖。次河西先生韵。</title>,<text>看花繞樹日千廻。非爲春華覔句催。已遣和風頻鼓發。且將甘露厚栽培。林禽何樂啼饒舌。山木無憂壽不材。金菊留粧秋圃淡。莫爭桃杏向先開。</text>
<title>噴雪潭上烹魚</title>,<text>愧未全忘肉。垂竿綠柳陰。桑蓬心已朽。經史記成林。坐自濯黃髮。向誰開素襟。盤桓山日晩。漑釜寤歎深。其二物物勤天職。吾人不寶陰。慕君蜂唼露。急友鳥遷林。老漸驚寬帶。窮還愧懦襟。緬惟石潭曲。四子用功深。</text>
<title>疊陰字</title>,<text>發春行九十。日日畏風陰。得酒天無雨。出扉花滿林。縱微修古服。能不瀉幽襟。上下禽魚悅。生心入物深。</text>
<title>鱉潭南崖。築石避暑。</title>,<text>鎖翠巖相對。渾如甲乙家。俯淵容徙倚。貼土補欹斜。鼯鼠尋常狎。鷄狵咫尺遐。行當鐫大字。策勒照苔花。</text>
<title>奉贈潛山老人</title>,<text>喜聞潛山老。晩賦止酒篇。準例知而化。相䂓伯玉年。</text>
<title>過釜淵</title>,<text>酒壚停馬問。指點澤風堂。影隱占山竹。華繁種沼楊。死如居室屋。埋不掩文章。如昨雲孫宅。晶瑩夜燭光。</text>
<title>洪公呂 祥休 挈其胤大燮。訪余溪上。要贈一字。爲不忘資。臨發見情。時己酉剛長下旬。華西題。</title>,<text>見君危卵日。悲喜此成家。門戶還無愧。生涯未足嗟。彩衣聯棣萼。良袂發楊華。向過金村路。遺墟老木多。</text>
<title>柳公始輓</title>,<text>深院黃花發。虛舟落月懸。誰能無此日。鮮自保其天。大雪輪經夕。窮山習禮年。琴絃忽中絶。知寡是公賢。其二凸凸淸江水。囷囷老栢枝。綠樽傾未半。丹旐去何之。龜碩金閨彦。鸞羸玉樹兒。天哀九原路。樹樹送寒颸。</text>
<title>雙柏翁 李遇益仲謙 隱龍門山北。値桑蓬之朝。邀余同杯。余時寓高達山房。步屧赴之。用軸中韻記實。屠維作噩剛長前二日也。</title>,<text>侶魚遊鹿保幾希。鏡髮飜驚白雪稀。兒不勝冠朝視飯。室如懸罄夜砧衣。衛朱義理承家訓。扶麗文章藉末輝。女舜嵩呼符一甲。滌塲朋酒與君祈。</text>
<title>出坐西臯</title>,<text>植杖立西臯。水流古人去。白雲未全閑。尙有伏兵處。</text>
<title>出坐東臯</title>,<text>步出蒼松逕。淸風破午眠。蕙帶明如玉。心知孟萬年。</text>
<title>己酉臘望。會講高達山房。拈韻微述。</title>,<text>寂寞廬山社。行當歲晩時。良朋來不速。今夜得偏遅。誰策竿頭進。空嗟帶眼移。風花留勝事。非是愛吟詩。其二諸友當懲我。蹉過少壯時。蚕多千緖亂。牛老百鞭遅。楓葉簪初盍。梅花榻不移。重來春鳥日。欲賦鹿鳴詩。其三多謝簪觹伴。相隨寂寞時。忘年恒兀兀。及日莫遲遅。冰雪東風起。經書北斗移。古人先孝悌。餘力誦其詩。其四讀書何所樂。心與理融時。旣到源源見。方來戛戛遅。浮雲何足說。疾電未能移。物物皆知止。君看黃鳥詩。</text>
<title>贈朴大哉</title>,<text>己酉冬。余讀易于高達山房。文石老人托遣其族子受鉉大哉。受孟子誦七篇乃罷。柳稺程作詩贐別。余亦依韵記實。除夕前一日。靑華山人題。我羲君孟子。石佛立春時。己卯家風遠。南陽宅相遲。衆咻憂一曝。兒戱慕三移。發憤昌黎伯。城南寄子詩。</text>
<title>贈李景尹</title>,<text>韓山李上舍卜宅益化。父子同讀魯論。余時寓高達佛舍。去新居㝡近。樂其麗澤相灌。用課韻誌喜。時朱夫子序入學之十二回甲除前二日。華西友人書。擧颿辭輦轂。益化泊舟時。懷德朱陳舊。寒泉潤澤遅。孔墻參父子。孟母樂遷移。不琢宜無玉。君看菉竹詩。</text>
<title>謝沁友送竹梳</title>,<text>悶我頭風痼。良朋與竹箄。亂毛猶可理。心疾敎誰醫。</text>
<title>嘉陵板谷。次無忝齋申公韻。</title>,<text>墠松園梓賁林居。尙有申公樹屋廬。縱晩好音縻子鶴。猶看遺信及溪魚。家深華老尊王谷。櫃襲泉翁闢俗書。擬訪雲孫同結耦。桑麻雨露借君餘。申公集。祿陶庵先生門人。入山墠地。依古堂室制。植松檜標誌。習禮其下。伐去合抱檀木。築室以居。斲檀爲舂。至今尙存云。村人服其敎化。有日拜父母墓於數十里之外者。出見貴人於路。則必拜伏路傍。見者不問而知其爲申公村人。村在朝宗北溪流源出處。而朝宗巖。刻神宗御筆及昭敬王御筆。卽宋子之志也。陶庵居寒泉。書俗流之行决不蹈聖人之事必可爲十四字。贈申公藏于室。余曾買屋於朝宗之西。卜居而未果。故詩中云云。</text>
<title>飮藥泉。次同行韻。泉出懸燈山北麓絶壁石竇。堆氷如囷。以石敲開飮數瓢。</title>,<text>靈泉當百藥。不費劑君臣。能濟人蘓瘼。誰言石不仁。爾若無嗔俗。吾將往筮隣。如今方病渴。心炷禱山神。其二誰與評泉品。未逢炎帝臣。近唇驚爽冽。充腹便溫仁。堪譜空靑族。聯芳鍾乳鄰。敲冰㪺數椀。灑落洗臟神。</text>
<title>噴雪潭上。次賦飯韵。</title>,<text>誦罷羲皇動出林。薰然香霧播淸襟。新抽木蕨纔經寸。追補梨花已丈尋。客取魚還餘日力。孫如雀躍亦春心。坐溪賦飯無添病。足驗和風入石深。其二千古疑難記作林。商量未敢任胷襟。書無了日常埋沒。春自何來試討尋。粧點鳥黃新脫袴。寵光蕉綠半抽心。山花寂寂湍流遠。依舊根源在隱深。</text>
<title>雙溪菴。分寫朱子箚疑。</title>,<text>正愁茅棟隘。佛地借雙溪。分日毫煤汩。參雲檜杏齊。何當黃卷足。渾忘絳暾西。料理粧金石。靈山托秘棲。其二硯水晨光汲。僧槽卽我溪。魚頭誰辨魯。肉味自忘齊。風雨沉淮北。衣冠誤浙西。武夷雲影斷。蠧卷欲塵棲。</text>
<title>立峽同遊</title>,<text>立峽深在龍門之北。檗溪之上流也。每擬一遊而未果也。庚戌初夏。以朱書箚疑之役。會雙溪菴。隱巖居士南駿逸致遠主約會遊。韓山李遇益仲謙。全州李徽淵聖會。宜寧南駿翼心元。南極來海老。南龍來舜九。南駿健致疆。南駿世而顯。南駿達致三。南駿述致文。牛溪李顯述公述。全州李鼎彩士明。潘南朴聖壽希卿。朴慶壽善卿。朴近陽景遠。光山金在龍稺中。金永老𥠧錫。固城李寅昊羲哉。密陽朴鼎輔汝三。安東金禹鉉德三。高興柳孟敎𥠧程。林川趙政鎬汝弼，趙福鎬。韓山李衡老景尹。昌寧成近仁。荳源吳學仁。慶州崔奇男先後至。觀蝙蝠窟。過喚仙臺至龍雩。盡日酣飮而罷。兒子埈，墣，塐從新安李恒老而述記。奇男。崔贊謙小字。滄溟之大始於絲。虬戶雲根壯北枝。佳處每從危處得。苦心莫恤快心遅。仙騎蝠翼雲迷谷。龍食牲芬雨及時。每曲標題烏石路。怕他錯後老人期。其二升高氣力弱於絲。眼信琉璃脚信枝。遠害樹經盤古老。忘機日似少年遅。王維道在雲生谷。杜子心閑水競時。容易出山干甚事。吾行不是訪安期。其三朝鏡忽驚雪變絲。隨身長物理藤枝。判非烏石人間遠。何事虹橋我獨遅。及雨未來花不老。待人無事日何時。北山移檄還他俗。雲鳥淵魚在不期。</text>
<title>噴雪潭上。同綾山 具行遠 拈賦。</title>,<text>翁去劒南老。猶爭十數年。奪袍槐樹外。落帽菊花前。故舊生黃草。衣裳染翠烟。寒江秋後夢。應有白𩿨牽。</text>
<title>庚戌菊秋。作雪嶽之遊。路中拈韵。</title>,<text>尋山絺綌怕晨寒。雪嶽殘秋日未寬。有病強爲無病事。今人那及古人看。差遲星月侵隣簡。邂逅烟嵐染客冠。宜君未踐黃花約。女婺祥躔照晬盤。時朴善卿約同賞。値生慈夫人生朝。晨報未行。張雅亨遠遊四郡來訪。同至北江分路。其二山近絳霄特早寒。碩人往往此薖寬。圖書亦是人間說。象馬多從靜後看。天下文章談海嶽。山中烟霧染衣冠。一鬟那得高如許。應接扶桑托地盤。</text>
<title>楸谷店</title>,<text>雨過山店點松燈。旅泊居然百慮澄。遇日邊來非遠擧。知天下大未高登。隱猶憂國寧離俗。出不忘家亦淺僧。無寐欣看牎影白。隨人惟有半輪冰。</text>
<title>霧中早發</title>,<text>鷄聲咫尺隱村燈。錯認秋山雨未澄。眠鳥不知銀海漲。鳴騶遙望火輪登。茇棠路濶春州驛。丐稻秋忙孔雀僧。兒女鍾情還我輩。風流何必玉兼氷。</text>
<title>次寒松齋鳥嶺作</title>,<text>漆齒賓門日。崔嵬鳥嶺關。憂應千里外。樂已百年間。禮義眞維國。山河豈禦蠻。持繻多少客。空自詠詩還。</text>
<title>發三浦。次淵翁韵。</title>,<text>無窮秋雨畏。匹馬破晨陰。容膝黃茅棟。回頭皁櫪林。停鸞臨水立。翔鴈挐雲唫。直北麟蹄路。蕭蕭信御駸。</text>
<title>借火抵楡汀店。次淵翁宿健村韵。</title>,<text>五窠姑舍是。專力陟高岡。直過龍湫徑。深來麟邑疆。飯蒭人馬飽。風俗古今良。細檢淵翁句。伊時虎遁藏。聞山虎噉人噬犢。早關晏行。而淵翁詩只云風林虎嘯長故尾聯云云。</text>
<title>雨中暫登合江亭</title>,<text>閱歷官村盡。雙流石逕斜。鳳空亭脫葉。龍闘浪成花。盛代人多故。孤遊雨作魔。瑤琴空寶匣。寂寞向禾麻。亭西有陶庵先生遺墟碑。未暇審瞻。</text>
<title>訪至陶菴先生遺墟碑閣記懷</title>,<text>遯居行中慮。養老近人烟。宗國龍蛇厄。深山麋鹿年。松耆因樹礎。麥穉摘茄田。恨未摳衣及。摩挲四禮篇。</text>
<title>再泊楡汀店</title>,<text>使人忘旅適興居。來便吾廬去爾廬。蘆簟損眠偏怕蝎。松芝加飯足忘魚。國鄰大貊還多稅。俗似先秦未見書。雲白山靑三百里。螢窓日月借旬餘。</text>
<title>五架潭</title>,<text>五架東家聖。居人不解名。未能踰截險。還復訪低平。鵑權花再發。龍喝雨先淸。幾負山靈眷。雲間佇我行。其二觀水如觀德。難將一善名。珠簾人巧奪。金鑒爾心平。虎懼風聲啞。龍愁石氣淸。何由營一屋。夬睹起天行。</text>
<title>暮至三浦</title>,<text>暮歸僮馬慣。不復問山名。湛湛江心穩。駸駸野面平。塲囷經雨密。洴澼帶星淸。渾忘吾爲客。村狵不吠行。</text>
<title>茅棟合行事宜</title>,<text>不易茅棟桷。移扁舊屋名。樹桑排洫直。引井入塘平。綿蕝迎賓飮。松棚展夏淸。麥葱如不缺。歌瑟自吾行。其二筮得无妄一。軒當以此名。閩亭明飮射。張井講治平。狂浪安西海。腥塵霽北淸。磨礱無一玷。此物方施行。</text>
<title>出山聞三淵先生影幀妥享鷗灣。卽萬宜驛西江村也。</title>,<text>白雲神馬邈。香藻採𩿨灣。詩豈埋泉下。風常在世間。高山如復作。頹水可能還。異曲同諧瑟。何妨共廟顔。竊聞邑讓同享梅月，三淵，陶菴三先生。疑於主配先後未果。窃念退溪有同堂隔壁之訓。谷雲書院亦用此例。何不引用此禮也。末聯云云。誌此意也。</text>
<title>松齋老人構祠宇。約同登山未果。作二律。所以誌也。</title>,<text>今古訪人物。當來孝子門。茅茨安祧祖。脯燭享榮孫。衰世能敦義。名家有遠源。事君移此道。國勢自安尊。其二屈指三神日。翁眞不老人。瓦盆安素履。松葉落烏巾。庭多來學。庖牛誤及賓。喧卑官市側。叢菊自爲春。</text>
<title>題鼓巖李上舍搬屋</title>,<text>出城問舍已多年。禹揖山前買一廛。地似眠牛宜豆麥。峯聯點鯉足雲烟。當耘事急吾田地。肯讀書非古聖賢。漁艇時來門外泊。怕敎兒數博魚錢。</text>
<title>過迷源書院誌感</title>,<text>靜老祠堂何處尋。迷源洞口栢森森。氣似四時心四德。丁寧竗訣告君箴。其二心乘是氣氣拘心。賓主歧頭着力深。明問人道三言訣。遠自陶唐首一欽。</text>
<title>次朴希卿 聖壽 太碩人生朝韵</title>,<text>斟酌姮娥上彀淸。小春楡社繡簾㫌。斷葱有度承前矩。買肉無欺養後生。禮俗成風參細講。賀樽留雨荷深傾。時當女舜贊新化。長祝南星耀太平。</text>
<title>次兒行錄中子䂓樓韻</title>,<text>病滯丹陽郡。蒼梧恨未尋。聖人自至德。臣子若爲心。彰節祠長近。落花巖更深。兒遊寧越返。歷歷古如今。其二嗚呼周至德。胡向粤中尋。忍說當年事。難誣是寸心。日星幽益顯。鳥獸感偏深。珠檻梨花月。悽凉照古今。其三梅竹樓何在。田間僅丈尋。衮龍昇白日。啼鳥吐丹心。篁淚斑斑碧。蒼梧淰淰深。靑邱綿寶籙。陵栢翠如今。</text>
<title>僊釜淵同遊</title>,<text>病起策藜溯澗東。秋光渺渺鴈橫空。驚霜手撫山葡黑。憂雨眸開水稻紅。詩拙篇章常就後。杯先年貌已過中。前修尙矣看花伴。惆悵如今少睡翁。其二鷗邊浦口伏兵東。有石皤皤練曳空。人老髮無他日白。山寒葉待幾時紅。蘭酤凸爵來湖上。瓊粒霑魚出剡中。乘興輕盟山裏飮。關心黃菊待衰翁。其三白馬來時道已東。司徒家業未全空。巍巍杏木王春綠。渺渺扶桑瑞日紅。極知舜蹠分鷄後。誰恤華夷混蠧中。若謂蒭蕘狂不信。請君精切讀閩翁。其四茅屋荒凉揭萬東。蒼梧雲斷武夷空。貼甲寅章勤啓白。刻崇禎字大塡紅。未布平生尊夏志。全輸一部箚疑中。向後多家添缺墨。應爲未敢負斯翁。</text>
<title>庚戌志感</title>,<text>聖賢之生。卽天地之心也。必有數焉。唐堯甲辰。孔朱庚戌。干支相配。亦異矣。堯舜明人心道心。平章一世。孔朱註釋天理人欲。紀綱萬古。其事雖殊。其心一也。故曆數配偶如是耶。曉枕明發不寐。偶成四韻。洗硯起書。諗同學要和。實紫陽夫子之十二回甲晬辰也。後學海左李恒老書。赤日神蓂葉。幡幡影轉移。猗蘭風已遠。晦木雨初滋。明月今宵白。深山晩菊蕤。桑蓬千古事。窓影曙遅遲。</text>
<title>焚香又題</title>,<text>床床茅殿雨。八彩實疲精。楚僭沂絃急。金橫越燭明。血心非聖出。黎首賴誰生。若木西風亂。山溪徹夜鳴。</text>
<title>奉審附錄遺像</title>,<text>自寫朱夫子。摸來玉也藏。南朝麟筆續。北斗鳳眉長。間氣英䧺質。重新日月光。山牕看近午。芸卷曝秋陽。</text>
<title>是歲建子月庚子日。卽孔夫子誕降之四十回庚晬辰也。是月十二日干支相當。同諸友輪誦夫子書。賦一律以誌日。後學李恒老記。</title>,<text>今日是庚子。天生萬古師。煌煌承舜訣。歷歷詔顔辭。至理通三極。空言鑄一治。干支盈四十。灰管見心時。</text>
<title>朴希卿挽</title>,<text>母曰吾兒弟曰兄。不遑悲死自悲生。冰灘欲絶松聲咽。三十三年孝順情。其二梅鶴如今付棣林。靑山埋魄不埋心。君家三尺雙珠樹。他日葱蘢滿巷陰。</text>
<title>幻峯。雪嶽說經法師也。忽過寓盡推齋。讀少微書。要余一筆。時重光大淵獻中庚。書于鳴玉亭。鳴玉亭在霽月臺東。鐫名于石。卽上人躬所椎琢也。</title>,<text>梳櫛朱疑涉百家。參來葱嶺話頭多。邂逅宿桑資考證。爾非開善後身何。</text>
<title>贈別幻峯僧</title>,<text>山人死於公。紫陽筆其事。雖讀貝葉文。無忘忠一字。</text>
<title>李稺久 升溥 挽</title>,<text>此行等爾我。而獨送君難。淅淅風吹柰。漣漣雨濕蘭。鄕壺談禮晩。山燭讀詩殘。落日山陽篴。悲憂集萬端。其二邈邈龍門碧。孤帆風泊之。祗知裝墨帳。誰謂載丹旗。兄出恩均已。親耆慕若兒。天應悲不食。喬木著花枝。其三愛欲其生者。居多未得年。樂裘非友貴。臼季合官賢。花暖玄衫弊。松寒素履旋。泉符眞儁選。華籍早參仙。其四手錄深衣說。磨礱未潤光。向因行宋冠。遂與試虞裳。疑立諧鰭植。端趍合鳥張。託君今作襚。得拜古人商。其五孤鴈翔天際。嗚嗚且念羣。魄還牛渚月。句在剡溪雲。家政鷄猶順。鄕風鳥亦文。儘知華麗器。不合置耕耘。其六孝子偏親老。三公埒一歡。縱忘帷殯苦。無念倚閭酸。大麥田間路。多花雨裏村。迢迢蘭杜碧。應有未歸魂。其七向來營縛屋。無遠我柴荊。未食玄龜墨。終寒白鳥盟。釜淵茅薦飯。槐樾石橫經。轉眄成今古。風輪亦太輕。其八麗季文章顯。湖西閥閱高。箕裘承稼牧。衣鉢誦尤陶。適値艱屯日。靡遑幹蠱勞。柳車猶在世。百里逆風濤。</text>
<title>潛湖柳公 榮九 挽</title>,<text>諫議休官日。鳴騶繫我荊。夤緣攀棣萼。密勿結蘭英。北里先埋阮。西州倒哭甥。葬公公不死。經笥埒金籝。</text>
<title>一鑑齋。同洪祥休公呂，盧龍奎粲兼，金禹鉉德三，成近仁而彊。踏月過遯橋。賦詩而還。時玄黓困敦陽月納甲夕。華西李恒老而述記。</title>,<text>租賦畢輸小大東。了無一事更干公。遠客居然當歲晩。寒梅依舊動春風。月臨萬國無幽隱。雪覆千山泯汚隆。燈下還多經歷世。人情物態古今同。</text>
<title>贈盧粲兼歸昌寧</title>,<text>麗朝節義屬前塵。野圃寒篁拔籜新。世乏希文公眼目。孫生久作索遊人。其二長風掃盪軟香塵。玉峀瓊林眼界新。雒東江岸寒梅樹。含得輕盈正待人。</text>
<title>疊前韵賦卽事</title>,<text>柳上烟籠柳下塵。一番風雨一番新。天光雲影方塘上。喚起靈臺本主人。</text>
<title>擬畫田</title>,<text>阡開南北畒西東。外八其私內一公。雨後春田治禹貢。月中寒屋誦豳風。愛山不筭瞿塘險。憂國長祈石廩隆。老去日添奇特事。同中驗異異中同。</text>
<title>又用前韵。擬設壇習儀。</title>,<text>禮飮儀章燦我東。健陵初載飭行公。向來汛地速諸友。可慨無人追往風。越冠縱未諧時好。僧飯猶能見古隆。等是讓心堯舜別。視天下與一家同。</text>
<title>遯橋踏雪。與金元履 在兢 同賦。</title>,<text>年光忙似下堆舟。邂逅其如秉燭遊。暫愁鐵冷綿加御。貪取瓊華屧不留。使我一年多月色。非君今夜少風流。喜邀七者歌招隱。一轉鵾絃一點頭。其二江之永矣不容舟。選暇靑鞋到上游。冰積宛居銀界上。月明應爲玉人留。瓦礫何能酬白雪。雲雷本合薦黃流。好待明春單袷就。與君委曲訪源頭。</text>
<title>同金元履次華人韵。題一鑑齋壁。</title>,<text>紛敷蘿葍久空盤。頓覺綿裘未禦寒。老去河魚添宿疾。向來山鳥忝朝官。極知琴策多遺闕。且喜桑麻占稍寬。擬寫華東千古史。籬邊菊露未全乾。其二杞畦射圃占根盤。酷似潭溪不熱寒。無補一毫何報佛。尙餘雙眼未官。黃卷淵深忘日暮。靑山醞藉似人寬。賈箋胡註今安在。吾道分明海未乾。其三照思明鑑浴思盤。傍屋泓泉湧紺寒。也有眞源來月窟。而無點滓着心官。作霖縱未行天沛。食渫何妨在陸寬。吾家別有光明寶。安得秋陽致濯乾。</text>
<title>夜枕構二絶。奉呈寒松齋。鳴謝厚饋。</title>,<text>山鷄與隣犢。不合踏蔬田。怕遣腸神惱。誤註三禮篇。右謝饋肉咄咄今天下。將焉用彼梳。淸江晞白髮。百櫛虱無餘。右謝饋梳</text>
<title>立春示孫兒輩</title>,<text>愛君希道泰。憂國願年豐。我祝無新語。春光與昔同。朱書梳箚補。靑史汗華東。三百六旬六。兢兢檢爾躬。</text>
<title>生生不息吟</title>,<text>於穆維天命。生生自不窮。三辰競循軌。四官迭奏功。谷虛氣常盈。泉湧嵌不空。人生禀精英。神明在厥躬。拶拶充惻隱。淵淵來孝忠。感應無彼此。動息互始終。轉磨停不駐。輨轄常居中。懶惰從何出。私邪翳蒼穹。居諸慘薄蝕。江河閼不通。所以古人懼。懔懔禦寇戎。造次春氷薄。惺惺叫臺翁。立中星拱北。警昏日出東。如斧鑿虬戶。滚滚走涇灃。如扇鼓大鞴。溟渤起蓬蓬。遏他不能得。方是印眞工。</text>
<title>贈金公軒</title>,<text>每事纔占第二層。工夫無地可堅凝。天君豈合形骸役。路子分明準尺憑。工課孜孜添夜漏。操持慥慥涉春冰。終身不忝過庭訓。子弟人家可謂能。</text>
<title>石河令寄詩。卛爾奉續。</title>,<text>玉苗珠葉燦階層。隱几看山思正凝。濂老古家心訣的。文翁新績口銘憑。已還初服多娛悅。可奈無襦被凚凌。如公亦袖仁民手。耿耿覊窓睡未能。右申前書東山卧蜀民謠之意。其二硯上瀟湘倒百層。惡詩亦足洗徐凝。丹闕分憂風䄡捲。綠江歸樂月欄憑。深知俚曲難酬雅。久誦家䂓已祛凌。孫胡諸子希文宅。墨帳箴䂓愧未能。右辭末章見屬之意。</text>
<title>巢鶴吟。賀申戚侄伯殷壽母宴。</title>,<text>喬松縈蔦蘿。蔦蘿覆巢鶴。一胎産五雛。雌雄羽毛錯。䧺峙聯停鵠。雌飛散居鵲。雛各又生雛。戢戢抽龍籜。口啣靈壽枝。手捋不死藥。持以飛入牖。哺母呴呴樂。母兮降華表。甲子周城郭。丹頂毛更深。玄裳弊又作。鄰鳥時離棲。翩翩逐孔雀。歌汝烏哺樂。遠侑鸚鵡酌。</text>
<title>酬朴善卿</title>,<text>讀書如刺上灘舟。放手那時汗漫遊。愧我蹣跚匏不食。致君追逐桂淹留。勉哉仡仡持芳節。老矣茫茫涉末流。寄語梅兄無恙在。凌氷特立百花頭。</text>
<title>河田吟</title>,<text>窶農無立錐。爲田黃河側。脫衣剗砂礫。血指薙草棘。播之嘉糓種。重稑曁稺稙。旣敏糞壅功。又竭槍刈力。時雨齊發生。驛驛滿溝洫。稺者蜩脫甲。傑者龍奮翼。隣甲釃酒賀。囷廩誇秭億。同爨漑鬵望。尸賓飽飮食。西天商羊舞。風怒雲似墨。一雨過三朝。濁河深不測。河若跨怒龍。橫奔未控勒。已不記陵谷。誰復問疆域。一望迷津筏。茫茫成海國。根苗蕩無有。穎栗矧可得。田夫投襏襫。仰天長歎息。酒醴闕神飽。滫瀡廢子職。銍秸無可貢。何以答君德。哺啜無可活。何以救菜色。念玆泣涕漣。嗚咽聲塡臆。向來如知河。吾寧廢力穡。傍有農丈人。聞說久惻惻。曰汝告以農。農術汝不識。何不告勛華。何不隨益稷。同心虬戶鑿。合力瓠子塞。萬國同太平。洪水以之抑。然後樹百穀。誰復降汝忒。田夫聽此說。收淚坐默默。</text>
<title>朴善卿擬卜鄰。次韻相示。</title>,<text>分山舊約問衰慵。不筭簞瓢更屢空。文敬家庭人惜日。泛波亭北水無風。遠求閒燕安心素。努力磋磨及面紅。碎玉零金無補事。幾人蹉過百年中。</text>
<title>完山李公 濟豊 挽</title>,<text>左海根枝滿。芃芃寶李春。王家何必鯉。姬族盖多麟。厥祖尊天子。阿孫愛我親。吾言如不信。南一有鄰人。</text>
<title>別關西老人金君常 大權 歸鄕</title>,<text>五年孔雀雪。西客坐鷄初。古古天眞老。多多口熟書。思歸狐固爾。相失鴈何如。非爲耕無耦。瓜田廢不鋤。</text>
<title>從松下金丈。步出溪上。用前韻齊賦。</title>,<text>山國春花發。何時闢太初。沙平宜列卦。山古足藏書。流水吾何及。鳴禽爾不如。來時看種麥。新雨奄觀鋤。其二偶爾澄江岸。我來花亦初。風光堪入句。佳處妙難書。滋味魚何必。閑身鷺自如。數畦春事及。杞菊且勤鋤。其三習禮先民事。鄕風盍反初。父師來化俗。正廟有頒書。揖讓因心得。治平運掌如。設壇移獄石。幾日撤犂鋤。其四斯道終何托。艱虞似我初。腥羶滿天地。魚魯亂文書。必有挺身者。分明指掌如。丹田雜稊稗。一一使誰鋤。其五一部朱夫子。東賢註釋初。陶山䟽節要。巴谷演全書。向後源流廣。諸家羽翼如。掃塵嗟半道。誰爲我重鋤。其六煌煌天太極。人得賦形初。轇轕車持䡒。纖微帛載書。存亡飜手若。動靜踏機如。今昔疑苗莠。工夫在所鋤。</text>
<title>洪友德哉，德庸。卜鄰孔雀山中。作詩見示。奉次其韻。</title>,<text>促史峯光向夕分。蒼崖丹壁闢西曛。春遅畿輔多三日。山近蓬萊每五雲。老去龜龍誰共學。向來鳥獸不堪羣。足羞未力靑年日。到白紛如未有聞。其二孔雀山西石逕斜。桑麻何處不宜家。林開蝸室藏芸卷。庭繞魚塘漑菊花。耕不叱牛田易直。園留遷鳥樹交加。但憂未盡山中好。莫說風光本不多。其三爾牛飽飯我車巾。耒耜閑閑共四隣。數墨尋行渾忘老。折葵舂黍未全貧。鳥無符節來如舊。花不朱鉛態各新。除是滿腔生意外。却從何處更尋春。其四緬矣吾行暮景斜。林泉適意旅如家。庖犠堂上分明畫。孔雀山中蘊藉花。死亦何妨悲喜泯。生猶可樂鑽硏加。讀書未識砂糖味。熟後深知竹老多。竹村李丈詩。有儂家別有砂糖味。仔細分明爲底名之句。故末聯云。</text>
<title>丙辰中庚。納凉松園。拈杜韵同賦。</title>,<text>人生斯有道。得失判枯榮。鳳鷙分朋類。熊魚揭重輕。長風吹萬里。明月上三淸。依舊靈臺主。還他本性情。</text>
<title>奉餞梁閫帥蒙恩賜環之行</title>,<text>名家推郤縠。今昔果難才。萊閫心籌密。天坪眼孔開。萬夫吾必往。一念賊常來。歲暮麟經說。深論後日杯。</text>
<title>雜詠</title>,<text>漠北寒雲漲八垠。胡騎踴躍自呼賓。誰知瑞日春臺燭。本是神州舊主人。其二無極之眞二五精。自然玅合有心名。看來同是吾家物。判作人間大小程。其三生知是聖學知賢。困勉猶爲屬此邊。何苦向他泥淖裏。匆匆乾沒一生年。其四未發是中已發和。一爲根柢一爲花。不宜踈畧栽培術。須問先春種樹家。其五荏苒崦嵫返照開。西風來處捲浮埃。滿江波浪滔滔起。隻手誰能倒挽廻。其六梅簡風生槐劒霜。宿儒髮白泣天潢。舂陵實兆龍興業。如策元勳數子當。其七紫雲灝氣沿重峯。隻袖啼遮馬島風。培養靑邱忠正士。中興鐵券讓元功。其八葱籠檀木立滄波。周末斜陽此獨多。天際雲陰消落盡。華陽山色更如何。其九鄒公拳踢距詖辭。大道光明復不疑。可恠及門章丑輩。日聞至論摠如癡。其十一貫孔門面授人。纔聞片語應如神。儘知摸寫勳華筆。出自當時輔弼臣。其十一玉非山石不磨成。樂處常從苦處生。不有葛侯崇伯梗。湯文何地積眞誠。其十二太極無他卽一天。着根了了在心田。須知萬妙皆原此。第二層盤莫轉旋。其十三齒生會齕臏生行。理物相須各自成。風虎雲龍離可得。爲君不道在天誠。其十四風畫卦成姬繫辭。孔朱翼贊各因時。若言四事無沿革。不是天公却是私。其十五岐峀冲和滿四閭。朝歌風俗復何如。不知開卷最初意。焉用誦多三百歟。其十六編終魯頌是何心。歎息朱絃絶古音。鳴鳳山頭夕陽色。文王沒後在龜陰。其十七書起陶唐下止秦。帝衷王法燦彬彬。穆公悔過終篇末。眷眷深開萬世人。其十八帝王衮鉞托麟經。人鬼千秋莫遁情。九法三綱不墜地。神功萬世啓昇平。其十九一低一仰鼓風板。爭道機牙在板身。看取主張斯物者。上頭元有踏機人。右論太極圖註臨川吳氏說。其二十原初太極是生氣。無異天王命百官。纔有一形斯有則。百司卛職答君恩。其二十一君子只尋當理事。小人惟管利身時。須向鷄聲初發後。自看一念是公私。其二十二人心動處顯於辭。驗跡人間萬事爲。須把樞機分別早。過斯無復着工時。其二十三道在不偏不倚中。體當心上見眞工。酬應萬事無窮妙。錯認陰陽錯認空。</text>
<title>歸蘗山吟</title>,<text>自誇身頗健。跨馬返鄕廬。村色豐猶餒。園芳冷未舒。墓松巢白鳥。城市踴靑魚。約共林居子。商量未了書。</text>
<title>太極吟</title>,<text>玄妙莫求太極眞。除非動靜更無神。水寒火熱精當體。逐項看敎一字親。一字。乾健坤順。目明耳聦。事君曰忠。事親曰孝之類。</text>
<title>讀朱書有感</title>,<text>某病雖日衰。然此意思却似看得。轉見分明親切。歲前看通書。極力說箇幾字。儘有警發人處。近則公私邪正。遠則廢興存亡。只於此處看破。便斡旋了。此是日用第一親切工夫。精粗隱顯。一時穿透。堯舜所謂惟精惟一。孔子所謂克己復禮。便是此事。食芹而美甚。欲獻之吾君也。三十五卷三十五板。與劉子澄書。考亭幾字說。親切似濂翁。公私曁邪正。存亡及替隆。秪從此分破。旋斡如轉蓬。日用造次頃。此爲第一工。精粗與隱顯。一時便貫通。姚姒精一訣。洙泗克復功。俛仰盖壤內。古今軌轍同。食芹思獻君。懇懇想丹衷。讀此警頹弛。渾忘病沉躬。尙可策楡景。不敢欺蒼穹。</text>
<title>有感</title>,<text>邑姜誠敬篤。摯仲慈愛隆。翟褘同賓天。拜謁神洩融。纘武躋稷室。夙夜贊陰功。大祫曁大瀰。吉憂一體同。鳳輦久徊徨。浮埃漲華嵩。扈駕汗風伯。導蹕肅雷公。拭目望紅雲。葱鬱太祖宮。</text>
<title>送金新溪 在重 遊金剛</title>,<text>久矣金剛色。天荒屬佛家。盧春 僧云西域國五十三佛。乘石舟來泊東海。高城守盧春搆楡店寺居之。盧春像。亦在東廂。 無古實。南石 俗傳永郞遊三日浦。石上刻述郞徒南石行。 亦虛花。四海腥羶滿。東偏日月華。君看朱宋壁。靈源洞口釋王峯下。大刻朱宋壁立四字。 向晩破烟霞。其二溫溫槐下友。惻怛滿胷襟。小試仁民手。長懸戀闕心。寧垂淸灞淚。興慕祝融吟。愧未奮雙翼。龍淵舊字尋。九龍淵洞口。僕初行時刻正字。再行時刻主敬集義四字。兒埈刻中字於正字下面。山名金剛。金剛二字。本出佛經。所謂釋王峯，地獄門，毘盧峯，衆香城之類。皆用其語。所謂永郞，南石，盧春，祖師之屬。荒唐不可詰。天荒絶險之中。邃古風俗之陋。槩可知也。噫。崇儒闢佛。自我朝始嚴。至于崇陵。毁撤佛舍。搆成學宮。榜曰丕闡，闢入，一兩。葢明示不塞不流之義於天下萬世也。栗谷先生遊此山也。覷破佛學之誤。的見儒道之眞。吾儒取舍之判。於此定矣。尤菴先生於萬瀑。刻朱子詩兩聯。物外如今成跌宕。人間何處不啾喧。靑雲白石聊同趣。霽月光風更別傳。 九龍刻朱子記八言。怒瀑中瀉。使人眩轉。 後人刻朱宋壁立四大字於靈源洞口。此雖匹似閑事。一呼一琢之間。亦足以見消息顯晦之一端。而其所由來者遠矣。恒老竊有所感。取朱子書中主敬集義四字。刻于九龍洞口。寓意甚微。知罪則深矣。今槐下遊此山。實栗翁所授。尤翁所受家淵源也。題品吟哦之間。必有所感慕興起而不能自已者矣。昔韓昌黎送浮屠也。不用浮屠說。專用儒家文字。是非扶抑。尙矣勿說。亦可謂眞知文章轉換之妙矣。若有右袒彼說者曰。之人也性不怕眞胡。故佛不與福。以若文章。屢致渡灞之厄云爾。則將何以解答也。朱夫子葢嘗曰萬事一直願槐下。題名之石。刻此一句。未知如何。金剛之勝。已名天下。前人之作。充棟汗牛。覽者各自得之。不敢復贅云。崇禎四己未初夏望。華西樵夫李恒老書。</text>
<title>吳張學於安武嶺。手折山藤甚正直。歸而遺我。</title>,<text>盤屈金剛石。膏沐蓬海風。抽得一條直。扶我不西東。</text>
<title>朴啓政挽</title>,<text>鳳凰山如墻。綠驍江不灘。上有孝子村。兒名徹宸觀。悶恤幼啼墓。題降侍御餐。泣致鷄子千。親癠和藥丸。繡衣撤綺饍。太守駐玉鞍。東人善居喪。二連始發端。嘗糞又逮祖。黔婁尙或難。上塾受朱編。終身敬仰鑽。德義化鳴吠。句讀解汲爨。一滴無求沾。勤苦支空寒。窮達有定命。之死固所安。慶殃理淵奧。天意竟難看。聖朝崇孝理。梟獍盡化鸞。腥羶滿天下。左海獨衣冠。欝欝古濊貊。茁拔一枝玕。子實已繁殖。天馨此根盤。屬纊前二日。扣扃偶披肝。避身設戱塲。淫聲一不干。口不吸烟茶。手不把漁竿。誰謂叔弼余。一訣永闔棺。紫芝夜月白。孔雀朝霞丹。晩對天淵上。問誰共盤桓。山陽樵篴咽。彷徨淚汛瀾。</text>
<title>梁水使 宣洙 輓</title>,<text>試問鳳凰北。尙留秋氣橫。烹牛犒日本。躍馬立天坪。民泣懸蒲政。邦虛衛藿誠。病吟孔雀雪。無路送丹㫌。</text>
<title>次松齋丈韻。贈朴公郁。</title>,<text>鄙吝萌三歲。相離子國顔。金銀慳地氣。望實動人間。富貴名安有。珍腴讀未殘。樂觀生物意。不暫使他閒。</text>
<title>用前韻志懷</title>,<text>巴翁書大字。堂榜揭希顔。未凈麤些子。猶爭化一間。當年苦瞻忽。深夜味餘殘。摸刻當筵右。瞻依未敢閒。</text>
<title>題洪公呂壁</title>,<text>綠驍江口老占居。二屋分岡一屋如。卯出酉歸治爾耒。臨深履薄讀吾書。牎來明月無幽獨。山捲浮雲返古初。松覆遊魚桑降鳥。莫憂旅泊足生踈。</text>
<title>偶登南麓</title>,<text>邂逅無風不雨天。遲遅行坐欲忘年。巖阿春入千層色。碧落山來幾疊連。竹叟却拋扶老杖。竹壓龍門詩。有幸玆腰脚强。不要有扶上之句。 淵翁戒吸淡婆烟。三淵詩云朝鮮多惰士。吸草坐高堂。 傍人莫問心何事。憂樂初非在饌眠。其二畫後畫前摠是天。發明註脚幾千年。南薰殿詔危微判。無極翁圖黑白連。大義中天懸日月。異言滿地自雲烟。誰知一鑑齋中老。感慨深更耿不眠。</text>
<title>有感</title>,<text>女樂來時魯冕狂。倡優拙處楚鋒強。欲知家國興亡事。須放人間桑濮章。</text>
<title>戒孫婦</title>,<text>纖手縫半臂。鍼蹊玉筯同。爾郞年尙幼。剛怕染曹風。</text>
<title>泛波亭。次淵翁韵。</title>,<text>泛波亭子古。風致廣詩家。斟酌紅欄影。玲瓏碧浪華。釣磯多着屋。村耒已耕沙。川陸飜如此。憑軒歲月斜。</text>
<title>贈別梁敬甫赴任甲山</title>,<text>聞說梁明府。分憂接薊遼。朝家春有脚。天嶺雪齊腰。赤子生知樂。紅兜氣不驕。懸知仲由瑟。莫遣北音調。仲由一作單父。</text>
<title>孔雀山。送洪公呂還松蘿墳菴。</title>,<text>馬山風雪猛。終夜送君愁。毛淺寒雛鴄。蹄泥汗老牛。潦晴爭幾日。去駐豈殊謀。閏月春江碧。吾將買葉舟。</text>
<title>金石河輓</title>,<text>晩作綠驍客。波西丈解官。論文拚峙鵠。臨壙送阿豚。埋亡兒時。枉駕哭臨。 政事秋毫悉。精神玉樹寒。林巒渾失意。何日淚眶乾。其二入境衣冠肅。蕭然孔雀齋。金衙銘兩世。秋部履三階。高朗承家盛。精華破俗佳。綠驍千古水。滔滔不言懷。其三昔我問觀化。猶能整禮儀。水多山半閣。公於孔雀舘東。治一樓。取古人詩野水多於地春山半是雲之句。以水多山半榜其樓。 梨落柳靑詩。公作詩云梨花滿地白鱗鱗。斷送春光在卽辰。一病起來成悵望。門前楊柳雨餘新。 失喜承談笑。忘憂永別離。重來移正寢。寂寞掩丹旗。</text>
<title>贈碧潭上人</title>,<text>怪來文暢釋。求說學儒家。愛親與禮佛。眞假是如何。</text>
<title>鄭聖覩 仁基 挽</title>,<text>堂堂明義國。肅肅慕賢村。遇子論心曲。先生有耳孫。玄襴垂泣血。鶴髮抱煩寃。忍對阿嬌慰。忘言淚眼昏。</text>
<title>有感誌懷</title>,<text>冲漠一太極。主宰天地人。萬在神不測。一貫大無垠。動靜相始終。陰陽互屈伸。一氣陞降際。相克又相因。寒熱燥濕分。前後左右陳。無極與二五。妙合凝絪縕。男女雖兩分。乾坤卽一原。品彙雖萬別。太極無二根。彼局斯周通。分之卽不渾。有施必有迹。合之復何痕。乾父與坤母。産子儲精神。人受天地心。性情統於仁。人賦天地氣。魂魄合爲身。天王卽元子。億兆是衆孫。參贊天地化。竭力事朝昏。夏補不足寒。冬回有餘溫。謾天等侮父。罪不容兩間。如何悖子女。玩弄更無難。倫紀旣倒置。恭敬復何存。此實有巴鼻。久矣卑干尊。聖人憂萬世。誠心濟元元。煌煌太極字。生色杏樹春。濂翁重指掌。庭草霽月新。夫何狂叫子。茶飯侮聖言。兩儀當天位。一氣亂眞源。艾儒略作萬物眞源。 粧出匿名手。壓倒古天民。爛熟使手脚。張王鼓齒唇。誰料毫絲錯。駸致玄黃淪。援之當如何。聖訓已彬彬。道心揭舜禹。人欲闢雒閩。四夷慕中華。太極彼此均。靑天誰不睹。衆星拱一辰。一心道器界。毫忽由所循。理爲一身主。從容整韈巾。氣做萬化帥。惝怳飜軫輪。顯顯存亡迹。胡不觀周秦。經正斯無慝。請爲我諄諄。吾其免人禍。渠亦悟天眞。此理如白日。含血當尊親。</text>
<title>記懷</title>,<text>朱衢雷霆迅。玄陸冰雪嚴。萬沙淘崩浪。砥柱不臨甘。千綠飄狂飈。喬松色勝藍。周歲兩關阨。閱歷始合尖。不有鄘邶亂。何以見二南。不有鴟鴞狂。何以顯勞謙。亂賊興戰國。史筆衮鉞臨。食色橫天下。麤拳衛攘兼。醉鶉恣虐焰。海月光不沉。鄴狐假虎威。白羽不革音。五國北狩後。紫陽立天心。向來北風饕。鰈域先受侵。若無大報築。胡得不左襟。堂堂周宋明。大義列爲三。一治與一亂。反復如陽陰。諸君勿徒憂。太極無古今。</text>
<title>同異吟</title>,<text>乾統萬物首。四德 元亨利貞 列其目。心爲一身主。萬殊無不覺。是知同與異。全車互輻轂。請觀睽卦象。紫陽有註脚。請讀濂翁圖。分合各致極。天地本然妙。盍觀禮與樂。節文絶嫌疑。鼓舞並化育。聖人繼天地。心法致精一。精則極其異。容光燭日月。一則極其同。萬流歸溟渤。好問闢四門。用中爭一髮。吐握來萬善。待朝行一得。大舜曁元聖。勉勉凝大業。朱書備同異。爭肯仔細讀。同中窮其異。條暢疑不畜。異中會其同。玲瓏明不隔。所以折衷平。分金不差錯。若使學不博。何以療窒塞。若使說不約。何以救分裂。崖異爭閑氣。雷同非實識。徒博與徑約。君子常所疾。說西兼觀東。聞南必及北。匪異何探賾。匪同何涵滀。請君權倚閣。聖言熟反復。</text>
<title>和宗氏一何亭主人 學埈</title>,<text>今年花太晩。逢子杜門中。貧保心廉白。衰餘面潤紅。淵源論太極。一何亭主人曾王考儒山居士。與閔丹巖論太極圖云。 堂構襲儒翁。忠孝吾家法。他時驗局通。</text>
<title>雜詠</title>,<text>乾坤自相求。六畫互來往。心直中居一。力均外持兩。淵微立眞體。光明著至象。</text>
<title>道器吟</title>,<text>道爲器之統。器乃道之迹。器局禪死生。道通貫今昔。貫與不貫妙。請觀夫太極。天地聽闔闢。人物資産育。有宰謂之心。無失謂之德。卦德與卦象。天命庖犠畫。天地曁水火。雷風與山澤。此爲有跡物。聚散隨淹速。健順而陷麗。動止而遜悅。此爲無形理。不涉陰陽說。一形分上下。孔訓炳如日。天地好生心。冲漠貫萬物。物各得此心。依附精氣結。神明統動靜。四德燦條目。仁爲百善長。惻怛滿軀殼。惻怛道之用。軀殼氣之質。二者合爲物。或帥或爲役。循序陰陽順。倒置天地逆。從違由一髮。吉凶千里隔。太極統形器。無往不安吉。形氣統性情。無往不臲。吾言如不信。聖訓且熟讀。</text>
<title>奉賀潛湖台丈回榜宴</title>,<text>千遍萬過四子書。金閨回榜拜王居。先丈遺言今不墜。孫曾德義滿鄕閭。</text>
<title>被逮王獄。聞白放命下。</title>,<text>含笑入囹圄。白頭輕死生。午天恩霈降。涕淚忽縱橫。</text>
<title>謹次敬收堂韵</title>,<text>敬收堂。始祖碧珍將軍府君遺墟之室。設壇歲饗。琢碑榜閣。諸孫限韻賦詩。碧珍生長有遺村。村後排壇歲饗云。共說一人分派濶。誰知千載不磨存。雲仍餘韵徵花實。文武全材見本根。三命滋恭無限意。丁寧鐫鼎在洙門。</text>
<title>次金臨陂韻</title>,<text>乙丑除月盡七。槐下使君。辱與仲豚酬唱。是何異於楚覇王與樓煩爭衡。語及病痼。殆同朽木復春。榮感極矣。斜川遊日。華西李恒老題。中間歲月儘波奔。憶昔相逢孔雀門。苟軒參議公扁孔雀山舘。 老去分華占共隱。高扃在石華山下。鄙廬住三汀浦口。 向來監刈枉高軒。槐下承家能不墜。退漁憂國見長存。四賢眞像同參謁。退漁，貞庵，牧谷，洛村四先生同帖。四家各藏一本。 百世淸風慕永言。退漁不祧在是歲。</text>
