<title>龜湖陪丈席。分韻得淸字。癸亥</title>,<text>廣野沿江綠。靑山萬花明。淸晨有好音。招友過荒城。蒼巖入徙倚。白酒任細傾。臨流襟欲冷。望遠意轉宏。白日照空靜。微風吹面淸。乾坤布大化。物物欣向榮。趁勝非偸閒。言心有高情。俛仰思古人。慷慨期與幷。</text>
<title>伏日遊白雲亭</title>,<text>虛亭塵事絶。每到輒忘還。鳥語幽林裏。魚游大水間。尋閒欣得所。學古愧窺斑。梧樹鳳何處。白雲餘遠山。</text>
<title>崔公普 周鎭 以詩留別。忘拙攀和。戊辰</title>,<text>邂逅相逢湖水湄。百年心事一言期。却來雪壑尋遺緖。多謝吾人珍重思。</text>
<title>立春和陶有懷。權景晦 炳 寫寄求報。庚午</title>,<text>孤齋掃塵雜。靜攝百慮休。所思隔山川。太息話良遊。春意來天地。淑氣靄層丘。邂逅心期適。俛仰誰與儔。幽懷不可裁。何妨一唱酬。願子脂名車。及時愼所求。</text>
<title>己未冬。宗洙以總角來棲蓮寺。適値丈人攜一二學子。靜夜禪臺。霜月皎潔。時則有遣興之作。小子輒道準繩川流之句。蓋願學也。自後二十餘年偸惰汩沒。志業不振。每懷靈芝未就之慨。伏讀賜詩。尤增感歎。敬步以獻。</title>,<text>此山奇處在山巓。童冠淸遊又是年。欲識歲寒無限意。一回吟賞一𢥠然。</text>
<title>奉別權景晦 戊寅</title>,<text>我屋新成絶壑巓。將來糚點送流年。知君素抱煙霞痼。時向春山肯賁然。</text>
<title>和李景顔 憲愚 韻</title>,<text>金剛三夜叩端深。邂逅忘言坐斂襟。莫倚面前光景好。尙愁他日負初心。</text>
<title>謹次丈席韻。呈金道彥 宗德 直甫 宗敬 二同人。辛巳</title>,<text>偶陪寒谷杖。共子此窺臨。今日風光好。孤燈雲木深。老宿袈裟意。蒙泉晝夜心。所思在歲晏。毋使負仙林。</text>
<title>菉筠丈人 柳晉鉉 賜詩。寄感舊之意。步韻伏呈。壬午</title>,<text>劉家池上弄書兒。猶記當年辟咡時。敢賀壽星高照處。姑仙長駐雪冰儀。</text>
<title>二月朢。同諸友往高山。見築址作。丁亥</title>,<text>獨愛巖棲地。寒潭一鏡明。峯回風氣密。月出露華生。十載藏修計。何時突兀橫。披雲從歲晩。無愧是詩成。精舍開基告文。有寤寐十載。抱書臥雲之語。</text>
<title>挽金扶仲 正漢</title>,<text>一夜霜摧瓊樹林。鄕邦憔悴泣靑衿。蓬門道古知非病。璜佩聲長寡賞音。分外精神秋水冷。仙區煙月紫芝深。平生求益猶遺恨。留與阿郞討此心。</text>
<title>鄭文則 檖 袖示沙村諸益韻要和 戊子</title>,<text>端居三日未開門。嘉客如期忽到昏。親懿歡情逢處是。故人心事句中論。面前光景逾泉水。今日工夫在本根。自昔沱河無副手。問津須向川沙村。</text>
<title>直甫兄手轡來訪。續前韻以謝。</title>,<text>匹馬崎嶇叩巷門。應知歸路近黃昏。半年潦倒行憂患。一日從容好討論。雪擁荒山驚歲晩。氣回初管識天根。人間聞說多風雨。惠好同攜嶺下村。</text>
<title>次寄洪光之 天休○己丑</title>,<text>百花遒盡葉離離。撫玩年光一悵爲。欲寄音書川路闊。那堪夜月鴈來時。</text>
<title>伏次高山亭韻</title>,<text>先生晩計付東坡。幽檻虛明蘸淥波。物色共收深淺曲。風煙長占數三家。爐薰獨坐凝閒燕。門迥朋來樂詠歌。仰止高山山更好。振衣相對白鷗沙。</text>
<title>高山精舍新成。伏次丈席韻。庚寅</title>,<text>新齋並翠壁。五月饒淸陰。鳥返宜山靜。魚游樂水深。綠罇今日會。黃卷百年心。未到忘言地。那無眞際吟。</text>
<title>靑城雨後小集。論刊補之役。呼韻共賦。戊戌</title>,<text>雨餘高閣冷。遠峀見雲行。啼鳥林花志。長江日夜情。高風留物色。先輩此經營。澹蕩忘歸事。蕭然客夢淸。</text>
<title>金德仲 龍普 關雨數日。有作扳和。</title>,<text>謾把茅山喚洞天。藏修如待勝遊前。斯文頻藉提攜地。懷抱多開寂寞邊。有友喜逢三日雨。無詩難畫一村煙。明朝共向羅雲去。何歎離罇空座筵。</text>
<title>挽金正言 埅</title>,<text>歎息嶠南運氣淪。玉人今日又雕原。楊梧淸滴風情淡。花樹香交義讓敦。南郡榮波資孝供。朝陽瑞彩入薇垣。人間福履眞圓滿。餘慶分明證衆昆。</text>
<title>除夕雪。次族叔 春恒 韻。</title>,<text>歲暮山樊雪似花。瓊瑤凌亂滿谽谺。未須商略明年飯。糚點貧家正可誇。</text>
<title>挽遠湖族叔 春溥○己亥</title>,<text>家先種儒學。叔祖富文章。纂釐及今朝。斤斧需大方。炳然一心耿。辭訣何悽傷。發揮永不朽。周旋屬後亡。我昧仁知道。前緖愧闡揚。勉勵期桑楡。馳負類蚊商。萬事忽成空。獨立泣涕滂。</text>
<title>退溪先生四十九歲時。和李白紫極宮詩。以致知非寡過之意。小子今年五十九矣。齋居養疾。默念疇昔。前之所謂是者。今覺其非。又安知今之是不爲後之非也。慨然扳和。庶幾速改舊轍。進於寡尤之地云爾。二首。○庚子</title>,<text>虛齋晝亦關。兀坐數蠧竹。子珠藏大淵。溫養盈一掬。靜中道心生。不敢肆幽獨。點撿一生事。眞同蘧廬宿。志意隨歲去。寡過焉能卜。五十九年非。知之宜來復。書紳 先生嘗以余緩於撿束。引程子說以警之。 有至訓。造次懼墜覆。正爾勵前程。那敢望純熟。衛公耄猶學。光輝暎猗竹。古來立德士。朝暮心事掬。世累百纏繞。多病欣成獨。渣滓暫澄淨。癡坐同禪宿。生平昧近思。發軔太遠卜。居然五十九。旣晩非敦復。豈不事斯久。還如一簣覆。愼勿浪用心。要求緊處熟。</text>
<title>丈席赴召。病歸有作。伏次。辛丑</title>,<text>處散同歸古逸民。偶然潛德聞楓宸。料來義分甘耕蔉。豈敢標高遠俗塵。一代儒紳勤想望。千年道脈付全身。先生本是居林下。說與詩僧莫浪嗔。</text>
<title>講錄刊補。刊事告成。諸丈以爲不可無言。占韻共賦。乙巳</title>,<text>隴雲講席振吾東。博約淵源今古同。大義始傳諸子錄。微言更待後賢功。斯文顯晦知天意。離思微茫已朔風。好就桑楡勤把玩。却愁言出未褆躳。</text>
<title>挽黃景初 啓煕○丙午</title>,<text>秋水神容徹底淸。世氛那得一毫驚。剩將圖史酣餘日。好向林泉寄遠情。公議揭來誰領袖。後生求處失儀刑。請看追琢階庭樹。定識無隳蔡氏聲。</text>
<title>次權平仲 斗揆 茅崖雜詠 丁未</title>,<text>興定朝暾近山遲日上。先照吾家欞。淸坐爐薰細。靈源九分醒。烽城夕照山陰夕炊早。返照入孤城。惟有平安火。長時趁月明。里亭枏樹枏樹臨村路。亭同是亦 樓名 名。離奇匠不顧。長伴月輪明。宅畔古㙮石㙮傍茅屋。蒼茫閱幾年。勿令牛礪角。猶惜人功捐。庭前桑葉一畮饒經濟。當軒條葉長。自家無不足。何用微行筐。井畔銀杏何人費封殖。亭菀立竆年。莫易剪枝葉。平章更古賢。籬菊選奇亦不貪。種菊秖三䕺。願結風霜契。晨曛護病翁。蘭䕺深谷不知陋。豈辭蓬蓽諸。馨香良夜發。思媚主人歟。怪石磈礧堪賞玩。袖歸書案當。何如饞太守。多事載歸航。</text>
<title>沙村後山精舍。與鄭士仰 宗魯 共賦。</title>,<text>神交付半世。邂逅共淸秋。眉有雲霞氣。知君汗漫遊。士仰遊龜島潭</text>
<title>後山齋。留別座上僉同志。</title>,<text>師門至敎在遺編。整頓工夫屬衆賢。只得盡心丁乙耳。敢論底滯未周全。</text>
<title>聯牀屢夜。警益弘多。臨別奉呈。以寓期勉之意。</title>,<text>尼父猶憂未見剛。頹波駐足貴矯強。須看理義昭融地。壺月盈盈滿古塘。</text>
<title>次權星江 範祖 留別韻</title>,<text>且爾逃喧雜。非爲卜地幽。斧尋憂保養。雞放欲知求。偶借天風力。暫留長者輈。慇懃濫吹奬。三復不勝羞。</text>
<title>挽金德仲 二首○戊申</title>,<text>淸淳秉古貌。柔剛偕懿德。行身惴淵冰。立心審幽獨。英氣隱不露。聞義每奮發。浩然入無竆。其如儒運索。外門會元期。芬芳聯一室。恭惟雲巖翁。陶門聞旨訣。後來相繼出。彬郁爲魯國。生此好家庭。擩染從羈角。敎誨見式穀。征邁輝韡萼。臨河九曲奇。曲曲藏修潔。賓朋集如幾。歌詠弄雲月。轉眄成陳跡。風流那復覿。</text>
<title>挽金渴睡軒 㙔○庚戌</title>,<text>霞佩雲裳香案傍。霜毛玉立整鵷行。早知趨走傷心志。好向琴書養性靈。敎立家門花樹畹。誠懸魏闕畮忠堂。完名八十知吾免。其奈嶠南運氣零。</text>
<title>挽陰城宗丈 世述○辛亥</title>,<text>純嘏由來宜令德。金章玉佩照山樊。風儀信順知天得。繩尺嚴恭自法門。百里絃歌仁化轉。一庭蘭玉義方敦。比年祚運驚衰薄。送送襄陽哭淚湲。</text>
<title>挽柳蘆厓叔文 道源○二首</title>,<text>老成已弱冠。有道亟遊從。商討筍看束。周旋玉比攻。弟難資博約。朋益樂舂容。裒稡猶餘事。留知獨苦衷。師門文字役。整頓一番新。體例渾成樣。纖微憂掃塵。桑田驚轉眄。世事足傷神。晩對重勘夕。何人更細論。</text>
<title>靑城會。和金聖圭 宗錫。</title>,<text>暇日江齋穩討論。團圓不覺駐歸轅。老婆心切知何贈。慙愧罇前枉乞言。</text>
<title>次李東煥槐陰軒韻 壬子</title>,<text>霧捲陽林洞府晴。吾家舊路自分明。藏修秖爲終無忝。不是偸閒一草亭。</text>
<title>挽權星江二絶</title>,<text>身是伯喈曠世才。任吾潦倒混風埃。懸知百丈靑霞意。不幷冠衣入夜臺。逋老門庭學有源。祖孫知己道彌堅。近來文獻何牢落。猶喜家聲屬姪賢。</text>
<title>憶仲弟師魯 宗學</title>,<text>萬松繞屋俗緣衰。雲裏叫鴻斷續時。往日入山能少病。今宵對雪却添絲。閒中最怕紛撓想。獨處恒齎鈍滯悲。老去讀書眞樂事。謾將箴戒付新詩。</text>
<title>臘中。宇兒歸傳孺子亭名勝之集。不覺聳然起懷。續得諸兄詩軸。追步呈主人丈。</title>,<text>多病是閒暇。朝曛對在天。離違傷歲暮。勝賞失罇前。糟粕尋殘簡。狗衣付逝川。白蘋頻極目。安得促情筵。</text>
<title>次金子野 㙆 大山書堂述懷之作 時看先生文集○乙卯</title>,<text>羹慕微誠老轉深。生成恩義秖銘心。周旋日用那由得。純粹輝光渺莫尋。道考三王將不謬。文留百世俟知音。潔精丁乙吾儕分。猶懼怠荒爲整襟。</text>
<title>挽金川沙道彥 丁巳</title>,<text>心同元莫逆。泣盡此別長。精靈寄白雲。去去入大荒。自性蛻穢濁。受氣見強明。早歲識大意。所惡爲近名。密邇夫子牆。潛心竆博約。理數詣精奧。體用渾貫一。用志戒間斷。持論率平常。造次守兢畏。百度要矩方。養淡淸在躳。心平德彌卲。孜孜忘老至。密密指道妙。有來蒙求我。至誠施啓發。斐然見興起。逝以扶一脈。文章固餘事。職職取意達。詞頭去鄙倍。句裏森典則。人琴偕亡夕。其奈嬴博情。委理保天和。溫如無憂形。神明耆猶王。謂言賴天靈。顧余質蒹葭。片諾趁靑春。自從失依歸。倚擬蟨蛩倫。合堂病緣闊。束筍書來頻。理義訂新得。時行質舊愆。願言俱努力。慇懃送暮年。何意先我逝。孑立哭寒天。</text>
