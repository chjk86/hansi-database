<title>與二三鄕人。訪甘露寺。</title>,<text>菊花臨水亞。楓葉滿山堆。甘露題名後。煙波短棹廻。</text>
<title>謝諸公觀魚之會</title>,<text>蘭若曾同賞。濠梁又見招。登臨無限興。落木更蕭蕭。</text>
<title>葛巾</title>,<text>細葛含風軟。裁成頭上冠。政宜陶氏漉。無復貢生彈。</text>
<title>燕山歌。贈輔行崔國子汝和 錫鼎。兼示贊价李中丞進吾 墪。</title>,<text>聞道使車行。折梅聊贈語。燕山雪正深。須讀春翁疏。往在丙午年間。有辱及上躬之事。而使臣不能爭執。同春堂陳疏論責。至有埋骨燕山等語。今行亦有可憂者。故以此勉之。</text>
<title>庚午春帖子 二首</title>,<text>欲窮天地妙。看取小園春。萬物皆生意。洋洋發育仁。座滿金蘭契。樽盈麴米春。年年鄕飮會。俱是里中仁。</text>
<title>種瀟湘竹</title>,<text>亭擅岳陽勝。岸移湘竹叢。恨無工部作。爭得洞庭雄。</text>
<title>金友最良 盛最 以琉璃甁。盛新淸酒以惠。</title>,<text>苦吟詩未就。窮蟄氣難蘇。忽得金莖露。臨風盡一壺。</text>
<title>重陽前一日。示內外同隣。</title>,<text>九日明朝是。黃花昨夜開。佳辰宜酩酊。携酒上山來。</text>
<title>簡寄壺谷南判書 龍翼 明川謫所</title>,<text>萬事皆天定。公今七寶山。分明前夜夢。風雨鬼門關。南公少時夢中。有蕭蕭十里雨。夜度鬼門關之句。今有此行。莫非前定。惻然有作。</text>
<title>天逸臺留別悅瑞二僧</title>,<text>宿雨開千洞。新詩和二師。虎溪相別後。何處是前期。</text>
<title>望毗盧峰</title>,<text>萬二千峰上。秋風蠟屐孤。夜來疎雨響。遺恨在毗盧。</text>
<title>雲水洞</title>,<text>昨觀萬瀑流。今尋雲水洞。獨無蓬萊書。溪山是伯仲。</text>
<title>大殿迎祥詩 戊申</title>,<text>天時政屬月正元。晝漏初稀瑞日暄。頭上銀幡霑雨露。侍臣咸戴聖君恩。</text>
<title>大殿春帖子</title>,<text>禁苑祥禽得氣先。千門寶帖一時宣。和風已占豐登瑞。八域行看大有年。</text>
<title>次壺谷南雲卿詞伯韻</title>,<text>酒醒孤枕鴈賓霜。牕外疎松動晩凉。秉燭忽吟壺谷作。一江秋夜未渠央。</text>
<title>翠野亭</title>,<text>玉節登臨翠野亭。諸生雲集小民迎。傍人莫笑褰帷問。千里澄淸在此行。</text>
<title>廣石雨後</title>,<text>洋洋一曲七絃收。雨後前溪水石幽。携妓風流君莫笑。聖恩新許極遨遊。</text>
<title>沈應敎 濡 挽 三首</title>,<text>東璧文星遽晦光。九重亡鑑士林傷。嗟君宦道如薪積。名姓空留玉署香。曾閱玄翁卷裏詩。舍人哀挽最堪悲。靑雲半路歸黃壤。又是吾君薤露詞。每憶金鑾共直年。淸宵良晤尙依然。悠悠往事渾如夢。可堪揮涕暮江邊。</text>
<title>題信上人詩軸</title>,<text>雲衲來從雪嶽山。自言居在百潭間。僊源窮處迷樵逕。未到沙門意已閒。</text>
<title>以扁舟。訪柳悠久 尙運 不遇。津吏妄稱柳已移往廣陵云。</title>,<text>蘭橈桂棹遡洄游。我所懷人在水洲。鼓枻閒蹤無定處。扁舟已向廣陵流。</text>
<title>聞柳悠久尙在陽江。沂流相尋。</title>,<text>江湖浪迹極優游。更逐沙鷗下晩洲。渡口行人如有問。爲言垂釣在安流。</text>
<title>復用前韻。寄柳悠久。</title>,<text>聞道僊舟過上游。已收漁艇繫前洲。歸時倘許倉江會。爲報篙師且溯流。</text>
<title>次吳貫之 道一</title>,<text>灑落淸詩眼忽開。臨風吟詠兩三回。田家秋興惟鷄黍。淨掃江亭待子來。</text>
<title>示家弟道實 光涑 求盆梅</title>,<text>處士幽居宜冷蘂。西湖明月可疎枝。聞君新得雙梅樹。一朶何妨健步移。</text>
<title>鄭殷山 東龍 挽</title>,<text>投筆有懷班定遠。封侯無相李將軍。雄圖壯志今安在。旅櫬凄凉廣漢濆。</text>
<title>盆梅呼韻</title>,<text>春光先入小齋梅。雪裏氷姿次第開。却恐暗香藏不得。明朝重引遠蜂來。</text>
<title>卽事</title>,<text>卧病江湖萬念休。忽聞庭樹已驚秋。滿林棗栗風前落。分付兒孫次第收。</text>
<title>失釣舟</title>,<text>早把緋貂換釣舟。泛虗亭下繫安流。夜來風雨移藏壑。從此漁竿又見休。</text>
<title>洞中有感</title>,<text>三十年前辦此遊。芒鞋徧踏白雲秋。人間存沒嗟何及。今日重來雪滿頭。</text>
<title>次家姪質夫徵殷韻</title>,<text>午夜寒蟾上碧岑。紫霄淸切洞門深。眞遊千載誰相似。天柱峰前玩月心。</text>
<title>出山</title>,<text>緣溪處處玉爲屛。把酒論詩却忘行。騎馬出山山更遠。白雲秋色滿歸程。</text>
<title>次質夫韻</title>,<text>淸秋同賞白雲岑。古寺蕭條澗壑深。霽月恒沙前夜會。至今搖落在中心。</text>
<title>是年冬。家兒及家姪徵奎，從孫正明皆生子。俱有宗事之托。而爲家兄唐津府君之孫若曾。喜與感幷。玆以一絶志之。</title>,<text>三家宗子一時生。謝氏庭前寶樹盈。責報後昆如左契。始知餘慶在吾兄。</text>
<title>又次生字。寄質夫。仍示正明。</title>,<text>江湖白髮尙全生。每遇悲歡涕自盈。何幸吾孫能早達。旣爲人叔又爲兄。</text>
<title>詠盆梅</title>,<text>氷腮初綻靚新粧。漏洩春光暗吐香。疑上月宮窺半面。素娥身着白霓裳。</text>
<title>次質夫閒居雜詠 二首</title>,<text>狂風不識暮春闌。動地偏驚午夢殘。捲我三重茅去屋。空留突兀眼前看。野客年來不出門。地偏湖海遠啾喧。閒中手植蟠桃種。枝葉扶疎結子繁。</text>
<title>題己巳鞫廳事實後</title>,<text>中宵霹靂殷乾坤。百辟羣僚噤不言。惟有三良同日死。九原無負顯宗恩。</text>
<title>還泛虗亭</title>,<text>雨後江山物色新。小亭迢遞絶囂塵。百花園裏爭含笑。爲喜重迎舊主人。</text>
<title>與同里諸人泛舟 二首</title>,<text>虗舟重泛鏡光新。四座渾無一點塵。宛在中流消永日。白鷗飛下故隨人。由來世事好更新。幾見滄溟變作塵。瀟灑江湖經日月。孰知元祐有完人。</text>
<title>庚申秋。余自南郡承召上來。叔氏自唐津枉轡來迎。穩做郵亭一日之歡。今日居停。又是當日所寓之家。追念前事。愴然志感。</title>,<text>憶昨承綸向玉墀。吾兄遠自洞庭歸。郵亭恰作鴒原會。十一年來萬事非。</text>
<title>次正明 二首</title>,<text>早發行人未辨光。只看山色遠微茫。馬蹄輕處飛如霰。始覺寒程踏曉霜。十里長江凍不流。冷風飛雪助淸遊。南行捴是神僊窟。羽化樓連駕鶴樓。</text>
<title>次弟姪輩與兩趙酬唱韻</title>,<text>喜爾耽書夜不眠。焚膏直待五更天。古來勤苦能成業。定見揚名在妙年。</text>
<title>金生仲輔 時佐 琉璃甁。盛銀鱗。養以玉粒。口占一絶。</title>,<text>銀鱗活潑碧琉璃。怪底煙波案上移。縱荷主人濡沫惠。豈如湖海兩忘時。</text>
<title>歸來亭。聽主人彈琴。用琴上韻。</title>,<text>歸來亭上鼓玄琴。收入長江萬里心。自有漁翁能解聽。不須鍾子是知音。</text>
<title>與金最良父子及朴生 汝興。觀魚于無憂川上。路過淸平墓下。最良與都尉有舊。頗有感舊之情。馬上口號。</title>,<text>緱氏山前夕照殘。秦樓寂寞鳳簫寒。知君別有西門痛。擧手催鞭過翠巒。</text>
<title>後九日。最良佩壺來訪。醉題二首。</title>,<text>登高罷後菊猶黃。江月明時酒政香。引滿樽前花作筭。九秋何日不重陽。酒因霜蘂色增黃。花泛霞觴倍引香。更對寒花傾綠酒。西湖風味過潯陽。</text>
<title>次最良 三首</title>,<text>南隣酒老咏新詩。爲笑疎慵斷飮癡。秋晩江樓風色冷。一杯還覺雨中宜。晩來閒興酒兼詩。點檢初心已大癡。江海非無廊廟志。一休其奈有三宜。徙倚欄干待月輪。秋江涵影鴈來賓。湖亭一罷鴒原夢。歲暮幽期在故人。</text>
<title>最良携酒來訪。席上呼韻。二首</title>,<text>湖上幽棲遠酒家。無端飛雪下平沙。近聞水月開新釀。宜泛東籬未落花。門掩西湖處士家。卧聽鳴鴈落寒沙。朝來竹葉嗟無分。虗對盈盆晩節花。</text>
<title>十月之望。會泛虗亭。次少輩酬唱韻。示最良。二首</title>,<text>平生流水與高山。此日遊君父子間。處處頻開詩酒會。百年湖海一身閒。盈盈素月上東山。來照西湖酒席間。正似蘇郞遊赤壁。夢中僊客羽衣閒。是日。卽蘓僊後赤壁遊之日也。</text>
<title>次最良</title>,<text>天雨蕭蕭昨夜來。寒聲淅淅動疎槐。泛虗亭上荊花滿。催喚隣翁進酒杯。</text>
<title>微雨</title>,<text>秋光先入鳳儀濃。五馬催尋萬二峰。僊境本嫌人世跡。爲行微雨洗塵容。</text>
<title>山陽驛</title>,<text>暮年人事轉凄凉。絃斷牙琴月滿樑。牛背牧童休弄笛。不堪斜日過山陽。</text>
<title>發通溝</title>,<text>此去僊山隔幾重。前登斷嶺卽瀛蓬。秦皇若學通溝路。不用樓船五百童。</text>
<title>水月庵</title>,<text>山路窮時客杖輕。草庵開處佛燈明。芙蓉削立琉璃闊。斗覺胸襟水月淸。</text>
<title>白華庵</title>,<text>洞裏風煙盡日探。吟筇又擲白華庵。無端山雨催詩興。閒坐禪牕聽釋談。</text>
<title>金剛臺</title>,<text>金剛臺上鶴巢留。鶴去臺空今幾秋。僧言已近千年限。時見玄裳月下遊。</text>
<title>潭上泛紅葉</title>,<text>眞珠潭上點砂紅。疑是僊源句漏通。却恐隨波流洞外。漁舟逐水入山中。</text>
<title>船潭</title>,<text>船潭何事在金剛。有力潛移夜壑藏。觀像錫名思濟物。方知天竺秘慈航。</text>
<title>百川橋別老僧</title>,<text>秋風蠟屐共僧閒。遍踏金剛內外山。最是浮生難別處。百川橋下水潺潺。</text>
<title>入淸平山</title>,<text>新從萬瀑洞中還。又入淸平水石間。方覺此身多道氣。一年强半在僊山。</text>
<title>海印寺阻雨。戱贈陜川使君徐仲所 敬祖。</title>,<text>紅流洞裏住肩輿。身世依然羽化如。僧道使君多惠澤。再尋僊境雨隨車。</text>
<title>紅流洞。次石上韻。</title>,<text>藍輿緩步下重巒。盡日逍遙水石間。一片孤雲歸洞壑。應隨學士過前山。</text>
<title>武陵橋贈主倅</title>,<text>洞裏新成未雨龍。知君兼有濟川功。武陵太守曾如此。豈使樵夫去路窮。</text>
<title>次丹城宰崔擎天 柱岳 詠朝天曲韻</title>,<text>龍舟行處鳳笙吹。怪底僊槎座上移。一介朝天難再得。空留歌曲使人悲。</text>
<title>再疊示丹城宰</title>,<text>矗石城頭畵角吹。暮天雲影鏡中移。傷心忍泛南江月。巖上丹書字字悲。</text>
<title>章山</title>,<text>枯槁形容澤畔行。巴陵江接桂陽城。方憐賦鵩長沙舍。何事同隣有賈生。里中。有賈姓人。</text>
<title>次趙子直 相愚</title>,<text>獨閉江關雪滿山。新陽反復二儀間。箇中忽得東岡信。却喜天人捴一般。</text>
<title>奉次赤谷金丈 益廉○二首</title>,<text>湖海優游伯仲間。鴒原一樂兩衰顔。對床佳約今虗負。風雨前宵憶舊山。香山居士最風流。楊柳雙枝貯石樓。爲送三春開小閤。同携九老羽觴浮。</text>
<title>別季氏 三首</title>,<text>行吟澤畔又長歌。十里西湖動遠波。最是別來腸斷處。住龍山下夕陽多。昨夜東風度海來。滿山花木一時開。陰崖獨有經霜草。窮谷何時雨露回。前夜分明近玉階。九重春色五雲佳。曉來一罷莊生夢。依舊行吟楚水涯。</text>
<title>次李生 瑞英</title>,<text>讀易談玄亦已癡。簷前細雨坐忘時。今君欲解生生意。須見靑梅子滿枝。</text>
<title>重陽翌日。李生 瑞英，震英。持酒來覲其家庭。月下相訪。對酌口號。</title>,<text>幽人帶月訪隣扉。白酒新醲紫蟹肥。杖屨班荊環坐處。聯翩重有二班衣。</text>
<title>謝蔡生贈玄鶴</title>,<text>整襟危坐詠離騷。十月嚴風正怒號。羽客忽携玄鶴至。怳如蘇子遇臨臯。</text>
<title>以冬雷之警。疏决罪籍。得蒙放釋之恩。敬次季氏韻。</title>,<text>明時濟濟集羣龍。雷怒如何殷大冬。或恐陰崖枯草死。皇天雨露四方濃。</text>
<title>蒙放三日。赦書不至。次正明韻。</title>,<text>雨露風霜各有時。冬雷還作聖恩滋。雲間五色飛鳴鵲。來到湘江敢恨遲。</text>
<title>王大妃殿春帖子 丁未</title>,<text>玉琯灰初動。瑤墀日漸長。和風回紫籞。佳氣已靑陽。殿閣催春帖。宸闈奉壽觴。含飴延慶福。邦運屬其昌。</text>
<title>大殿春帖子 戊申</title>,<text>禁林寒欲盡。春意雪邊來。遍揭千門帖。催飛六琯灰。金壺宮漏永。玉殿講筵開。燕賀呼嵩處。香濃萬壽杯。</text>
<title>驪陽府院君閔公 維重 子婦挽</title>,<text>草草人間世。蘧蘧夢裏遊。忍看崑玉葬。猶幸掌珠留。丹旐悲風咽。香閨曉月愁。九原重有感。不見漢長秋。</text>
<title>沈衿川 之治 挽</title>,<text>有才竟無命。天意漠難詢。白璧遭三刖。靑雲付貳身。哀旌隨逝水。神劒會延津。泉下含餘恨。堂留鶴髮親。</text>
<title>李參奉 志道 挽</title>,<text>忽得家兄報。知君昨夜亡。居然醒醉裏。益覺死生忙。壽過聞官政。班纔拜寢郞。重泉無限恨。鶴髮在高堂。</text>
<title>金眞寶 世弼 挽</title>,<text>同隣又同學。契誼自髫垂。蓮榜名聲早。桐鄕惠澤遺。士安終抱病。伯道更無兒。薤露凄仍斷。春天鴈影悲。</text>
<title>李正字 國芳 慈堂挽</title>,<text>玉樹登龍日。庭闈舞彩時。賓筵聞截髮。壼範頌齊眉。不盡崩城痛。旋催合劒期。暮春江上路。風引薤歌悲。</text>
<title>明聖王大妃挽 三首</title>,<text>俔妹升坤極。思齊配紫宸。風行二南化。血灑九疑廵。密贊除羣枉。旁招引舊臣。女中堯舜聖。爭頌宋宣仁。武帳虗中禁。遺書降十行。容衣俱在笥。象設又同崗。省禮思從儉。憂民視若傷。遂令窮谷遠。號泣妣如喪。共喜王無疾。俄驚武帳空。璿霄移月御。黼翣別秋宮。補石神功遠。因山祭祀同。羣臣相向哭。雷動禁城東。</text>
<title>送趙祥甫 儀徵 赴湖南幕</title>,<text>自許鳴陽鳳。翻爲入幕賓。地窮溫祚界。天接漢拏津。草檄轅門靜。裁詩樂府新。須將倚樓詠。頻寄杏湖濱。</text>
<title>泛虗亭。次聯句韻。五首</title>,<text>自從相別後。誰與共啣杯。景物時千變。離腸日九回。歸鴻雲際遠。征馬雪中催。賴有寒梅樹。遙分一朶來。境僻頻垂釣。天寒數擧杯。海鷗容易下。霜鴈等閑回。物色終無競。年光半是催。欲知消長意。看取一陽來。方看王湛易。忽接阮咸杯。天地風威冷。盤筵暖氣回。浮生斯可樂。行色一何催。終老煙波裏。功名付倘來。擬待寒梅樹。將傾綠蟻杯。虗舟纔獨泛。健步又空回。歲晏江湖遠。花開日夜催。明朝帆影裏。宜揷一枝來。瑞雪深盈尺。乾坤酹一杯。園疑司馬至。棹似子猷回。滿樹梨花發。隨風柳絮催。寒江宜獨釣。何用灞橋來。</text>
<title>次尹生 志聖</title>,<text>屠釣風期遠。龍蛇已蟄身。宦情雲外散。詩意雪中新。問業勤吾子。爲師媿古人。三冬文史足。努力此江濱。</text>
<title>再疊</title>,<text>聖門親授旨。綱領本修身。篤學宜時習。躬行在日新。傳心堯以是。回首舜何人。濂洛羣賢出。淵源洙泗濱。</text>
<title>家兒以新字詠其兄弟。以及姪子。走次六首。</title>,<text>移家南渡後。久作未歸身。生理年來拙。離情歲暮新。近聞男學語。復道女從人。何日還鄕里。團圓寂寞濱。右詠第一徵獻不但宗傳重。將期道殉身。家庭聞禮早。塲屋綴文新。豈意先憂士。猶爲獨善人。天心庸玉汝。努力講河濱。右詠第二徵殷自期三語掾。今作二毛身。壯志窮猶固。奇圖老益新。聖朝頻選士。何日可治人。問舍求田計。重尋紫海濱。右詠第三徵遠嗟余無後嗣。以爾繼吾身。道德期深造。名聲忌太新。恐爲輕薄子。毋好議論人。所以文淵老。貽書浪泊濱。右詠第四徵五仲氏嗟無命。靑氊寄貳身。讀書文自足。爲善慶應新。已覺非由外。何憂不及人。必求詞賦進。宜學楚江濱。右詠第五徵奎吾宗少孫子。科慶已隨身。門黨恩榮洽。宮壺雨露新。冲年俱兩試。今世不多人。好運垂天翼。扶搖北海濱。右詠宗孫正明</text>
<title>重興月夜。示同席。季氏新有湖邑之命。不日當辭朝。</title>,<text>三角山中會。時維九月秋。一家團聚樂。千里別離愁。夜靜灘聲大。雲深樹影幽。風光無限好。聊付錦囊收。</text>
<title>奉呈季氏黃澗之行</title>,<text>本自窮經史。將期道澤施。那知黃澗縣。始及白鬚時。分手城隅恨。折腰里少悲。惟思芻牧義。努力亂繩治。</text>
<title>沈安東 楫 挽</title>,<text>聖朝求字牧。夫子合登庸。政化扶風尹。治聲渤海龔。竟遭鞶帶褫。終隔皁囊封。不遇容何病。庭看積慶鍾。</text>
<title>次質夫端陽感懷詩</title>,<text>覽爾端陽作。開懷寂寞中。詞鋒劘屈賈。聲韻叶商宮。展處飛瓊屑。吟來濯火烘。偏憐江海客。白髮照靑銅。</text>
<title>次家兒及正明與金生 時佐 泛月韻</title>,<text>暮年漁釣樂。勉爾繼箕弓。幽處生涯足。閒居世念空。興酣南浦月。夢引北牕風。詠罷滄浪曲。何人識此翁。</text>
<title>李政丞 尙眞 挽 二首</title>,<text>世仰三尊達。公膺五福殷。匪躬思謇謇。憂國愛元元。用舍行藏際。安危理亂分。不淫兼不屈。今日幾人存。正色當朝日。危言下令初。不忘踰嶺海。猶許返田廬。素節窮彌固。丹心老未除。忽聞髽蜀婦。無望更茅茹。</text>
<title>冬暖</title>,<text>節近陽生日。隆冬倍覺暄。遠山看藹藹。流水復源源。湖海蛟龍蟄。沙洲鴈喧。江南歸路遠。投宿暮雲村。</text>
<title>庚申秋。余自南郡承召上來。叔氏自唐津枉轡來迎。穩做郵亭一日之歡。今日居停。又是當日所寓之家。追念前事。愴然志感。</title>,<text>憶曾承召日。馹騎此淹留。經幄寧裨衮。風塵但弊裘。退休恩浹骨。衰落雪盈頭。重到前遊地。孤燈感百愁。</text>
<title>發深川</title>,<text>客程深水北。歸興冷泉西。馬蹴風前雪。人衝雨後泥。官梅魂欲動。嶺樹眼還迷。叱馭催行處。寒天落日低。</text>
<title>次正明</title>,<text>落日尋孤店。江邊有老翁。中心無好意。末路少淳風。偃蹇窮山裏。蒼茫暮靄中。所如多白眼。身世步兵同。</text>
<title>曉發</title>,<text>尋村經半夜。催駕又南歸。獵獵晨風大。依依曉逕微。宿雲開遠野。飛雪撲征衣。何日官梅下。重交棣萼輝。</text>
<title>李通川 星齡 挽</title>,<text>契誼仍三世。交情幾十春。澤宮曾並袂。湖邑更同隣。大手終無賴。高才恨莫伸。謝庭留寶樹。餘慶日應新。</text>
<title>李礪山 聖麟 挽</title>,<text>痛飮成都酒。高吟靖節辭。澤留虞縣柳。榮動謝家芝。病谻回庚日。神傷別子時。聖朝推孝理。雷雨趁襄期。</text>
<title>尹參判 飛卿 挽</title>,<text>曾赴元朝會。聞君昨日亡。班行誰不悼。世誼最堪傷。仁得中身壽。官登左侍郞。生平無限慟。臨暮斷猿腸。</text>
<title>勸稼亭。次竹所金公 光煜 韻。</title>,<text>勸稼亭中詠。偏能起後生。好登諸葛隴。甘作有莘耕。野接秋雲晩。畦連遠水橫。主翁今不在。懷舊恨難平。</text>
<title>歸路口號</title>,<text>獵罷濠梁上。聯鞭返舊廬。醉隨知道馬。詩就在橋驢。野色黃雲滿。天光碧水虗。登臨幽興足。催盡玉壺餘。</text>
<title>次最良 六首</title>,<text>翩翩九月雪。驚却逝川流。密灑琴書冷。斜侵鬢髮秋。隨風飄海口。帶雨上樓頭。携酒登臨處。幽人更攬裘。天地機緘動。江湖歲月流。梁園催賦雪。宋玉獨悲秋。少小誇爲韻。衰遲恨滿頭。平生行夏志。今日又冬裘。小堂多勝景。之子亦風流。自我開三逕。從渠度幾秋。煮花春澗畔。垂釣暮江頭。高會嗟難赴。携來更典裘。流光同逝水。秋盡又迎冬。天地回顓帝。宮商叶應鍾。園收霜後栗。庭對歲寒松。早起憑前檻。江天雪意濃。古人多篤學。文史在三冬。廬岳曾携笈。同安早聽鍾。琢磨思綠竹。孤直取寒松。諸子成章日。相看道氣濃。高卧江湖上。于今十見冬。莫嘆違禁闥。猶得聽樓鍾。洛北橋邊水。終南望裏松。偏憐鷗鷺性。煙雨夢方濃。</text>
<title>聞有淸州之命。漫詠。</title>,<text>忽奉中書誥。分符上黨城。幾年仍浪跡。今日又功名。刺史三刀夢。人生五馬榮。非無裂荷意。其奈白鷗盟。</text>
<title>次家兒韻 三首</title>,<text>久居湖上宅。頻見浪頭泡。世事同蛙闘。時謨付鳥咬。中年辭爵祿。晩計在書巢。懶惰仍成癖。由來萬事拋。擧世爭名利。浮榮等幻泡。性偏宜靜散。地僻遠哇咬。好遯辭新命。懷居戀故巢。緣詩多苦思。從此且相拋。要津多駭浪。宦海起浮泡。夢斷重茵坐。心甘苦菜咬。樓亭連棣萼。棟宇易橧巢。爭唱兒郞偉。脩樑不日拋。</text>
<title>金仲輔初度席上。次家兒韻。</title>,<text>勝日村中會。華筵雪裏開。酒添南極壽。歌詠北山萊。暖意生春酌。氷魂動臘梅。暮江雲月白。鴻鴈影聯回。</text>
<title>次守庵 二首</title>,<text>野處無人問。幽懷賴子安。詩聲傳白雪。琴曲奏高山。風雨三更急。田園一畆寬。昔年趨走地。時入夢中還。興倒三杯逸。眠高一枕安。檻前氷滿壑。牕外雪盈山。正合襟期瑩。方知眼界寬。忽看回棹客。疑自剡溪還。</text>
<title>初度日</title>,<text>孤露逢今日。偏深孺子悲。昊天恩罔極。風樹痛無涯。未報劬勞我。何安宴樂爲。鴒原團會處。相對淚空垂。</text>
<title>曉發瑞雲驛</title>,<text>瑞雲催曉駕。朝日過前阿。細路行人少。平沙落鴈多。乘軒開露網。躍馬動鳴珂。勝地方知險。山高水有波。</text>
<title>朗吟</title>,<text>古木藏天籟。寒花送晩香。朗吟紅樹裏。遙指白雲鄕。水落灘逾急。山回路更長。此行如有問。休道向金剛。</text>
<title>金幱窟</title>,<text>早入金幱窟。煙波短棹停。宿雲開翠壁。朝日照滄溟。彷彿登僊榻。依俙見佛形。瓊瑤光瀾漫。何事又丹靑。</text>
<title>走次最良</title>,<text>流涕辭丹禁。徐驅五馬歸。白鷗驚皁盖。朱紱換荷衣。嶺外三年別。人間萬事違。擧杯相屬處。離恨滿江扉。</text>
<title>最良携酒來訪。卽席走次。五首</title>,<text>伐木兼棠棣。登臺正望鄕。舟車宜並進。道路肯嫌長。旨酒看盈盎。嘉肴對滿床。濠梁他日會。携手更稱觴。鴒原相別後。歸卧瘴雲鄕。多病知寒早。少眠覺夜長。風聲掀草屋。雨脚滿筐床。被薄凉如水。呼兒更擧觴。泛虗亭上老。何事滯蠻鄕。湖海樓臺遠。江潭道路長。宿雲濃滿地。新月影侵床。永夜凉如水。無人勸酒觴。時宰思投裔。聖君許望鄕。身隨田社近。恩入海天長。世路同睽鬼。官災類剝床。杜門荒野外。誰與共啣觴。老作匏瓜繫。幽囚在此鄕。地從三宅近。天限一江長。問字孫攤冊。迎醫婦卧床。關心多少事。且覆掌中觴。</text>
<title>席上口號 三首</title>,<text>早知魚有樂。携客訪晴湖。原上鴻聯影。樽前鳳引雛。落霞迷遠渚。斜日下平蕪。誰謂行吟地。重逢舊酒徒。此遊非取樂。携酒慰行吟。人自江南北。魚從水淺深。悠悠朋友恨。脉脉弟兄心。罷釣歸來處。寒天古木森。直道逢三黜。歸心在五湖。賈生傷鵩鳥。莊叟戱鵷雛。雲樹重仍隔。田園久已蕪。聖朝多雨露。何日解還徒。</text>
<title>萬日寺</title>,<text>萬日寺安在。遺墟傍翠微。宿雲棲古塔。喬木翳殘暉。境僻僧來少。臺虗客到稀。猶餘舊花雨。寥落灑人衣。</text>
<title>季氏與最良。涉氷船。携酒來臨。走筆以謝。二首</title>,<text>河水氷將合。江天雪欲零。暮潮人競渡。荒野馬遲行。非爲山陰興。偏憐澤畔醒。那知初度夜。聯枕桂陽城。野店寒風急。賓筵湛露零。正思終永夕。何意遽催行。湖海誰同飮。湘潭不願醒。可憐酬唱地。唯有五言城。</text>
<title>次質夫父子韻 二首</title>,<text>歲暮湘江岸。天寒月正彎。山高疑桂嶺。雪擁似藍關。忽唱瓊琚報。如遊父子間。最憐琴字詠。難禁淚重潸。異地窮冬恨。孤燈半夜情。三江千里遠。一札萬金輕。痘並兒孫慶。詩同父子鳴。客居君莫問。風雪桂陽城。</text>
<title>至日</title>,<text>天行雷在地。山色雪堆鹽。氣逐飛灰動。愁隨弱線添。正逢南至節。爭獻北歸占。且覆杯中物。陶然卧短簷。</text>
<title>次李生 瑞英○二首</title>,<text>宿雪鳴茅宇。新春近藥欄。西山駸暮景。北地逗餘寒。佳客前宵至。淸詩此日看。慇懃相問處。棲息强移安。光陰代謝際。賓主去留時。天地回亨泰。湘潭惜別離。慇懃三訪意。珍重一篇詩。縱見靑陽逼。其如白髮垂。</text>
<title>再疊次李君弼 佑天○二首</title>,<text>地界分城邑。鄕隣共井欄。惟君憐放逐。與我問暄寒。厚意樽前露。深情句裏看。高堂新歲祝。萊子彩衣安。白首囚山日。靑陽逼歲時。惟期亨窞坎。誰復怨騷離。獨夜頻傾酒。佳辰自詠詩。小梅如有意。花發更垂垂。</text>
<title>壬申除夕</title>,<text>昨纔傳細菜。明又頌靈椒。令節連三日。殘年盡此宵。窮愁傾竹葉。生意上梅條。旅舘寒無寐。挑燈坐待朝。</text>
<title>癸酉元朝</title>,<text>瑞旭銷殘雪。祥風掃積陰。三元回令節。萬象動歡心。栢葉添隨酒。梅花着滿林。仁恩推四海。不復見行吟。</text>
<title>誰家</title>,<text>誰家花引蝶。幾處柳藏鶯。七七道人遠。三三天氣淸。欲尋蘭若路。期會桂陽城。點檢遊山具。奈無一笛聲。</text>
<title>嚴 縉 慈堂挽</title>,<text>少小因姻黨。恭聞婦德全。蘋蘩稱孝思。詩禮頌閨賢。早歲崩城痛。新阡合劒緣。謝庭留寶樹。餘慶定應綿。</text>
<title>重移次舍</title>,<text>一瞥經新歲。三遷返舊軒。壁留氷凍迹。簷帶火燒痕。暗室工夫大。卑宮德業尊。人心操舍異。疢疾戒恒存。</text>
<title>再疊軒字。和季氏。</title>,<text>買山成小築。槐影滿高軒。天地春無迹。江湖月有痕。家居貧不病。鄕黨齒爲尊。棣萼交輝處。郊扉晩計存。</text>
<title>昨日 桂陽山。一名安南。寺中。只有二衲。</title>,<text>昨日安南醉。携筇絶頂登。浮生知亦客。勝賞恨無朋。海色迷三島。山名問二僧。至今花雨夢。猶在古庵燈。</text>
<title>講學</title>,<text>講學思窮本。開蒙敎折枝。寧爲江上客。肯屈里中兒。種麥耕殘隴。栽葵護短籬。風前楊柳曲。知是牧童吹。</text>
<title>寄題李生汝聖 希顔 江亭</title>,<text>遠在西湖上。遙瞻北斗尊。潮嬴聲吼檻。嶽倒影侵軒。畵角隣江縣。漁簑傍水門。扁舟何日會。煙雨共琴樽。</text>
<title>落拓</title>,<text>落拓身方健。覊窮意自高。乘風登桂嶺。帶月步蘭臯。勝賞宜淸景。豪情在濁醪。人生行樂耳。暇日極遊遨。</text>
<title>謝李生 瑞英 贈怪石盤松 三首</title>,<text>誰送太湖石。重栽岱畎松。廉稜特地古。蒼翠滿庭濃。細雨鳴疎葉。輕煙繞短峰。捲簾相對處。不覺日高舂。最愛他山石。常憐澗畔松。雲根斸更古。露葉拂還濃。撫罷懷三逕。靑來憶數峰。一生江海志。遲暮作城舂。雨收移片石。風入偃孤松。石色靑山古。松陰白日濃。勁留歲寒節。奇逐夏雲峰。捲箔吟詩處。斜陽已下舂。</text>
<title>走次李生 瑞英○二首</title>,<text>有罪投江外。無人問客中。獨看霞洞士。頻訪嶽亭翁。暑會思河朔。春醪憶射洪。田家多苦事。終日詠南風。桂陽秋政好。蠟屐擬同臨。宿雨迷前逕。晨風動遠林。未成童冠會。空費短長吟。爲把樽中酒。終朝細細斟。</text>
<title>走次告別韻</title>,<text>半夜開襟話。風淸月滿棲。交情詩上見。別恨夢中迷。水闊知魚樂。山空聽鳥啼。郢聲誰更和。巴唱不須題。</text>
<title>謝李生 瑞英 鷄豆之餉</title>,<text>象刑流宥五。徒配歲周三。自媿廬猶僦。何安席間函。窮年吟澤畔。盡日望終南。杖屨登明月。高僧訪姓曇。</text>
<title>大王大妃殿春帖子 丁未</title>,<text>春回長樂九重深。問寢鷄鳴寶扆臨。慶溢東朝浮喜氣。化行南國頌徽音。銀幡催賜爭傳勝。彩燕齊飛欲闘簪。幸見含飴膺慶福。謳歌允屬萬方心。</text>
<title>大殿春帖子 戊申</title>,<text>禁裏靑陽逼歲除。政當羣物發生初。梅含臘雪魂先動。柳引條風眼欲舒。漢帝新頒寬大詔。周王方講緝煕書。仁恩倂與韶光遍。捴是吾君德澤餘。</text>
<title>大殿迎祥詩 戊申</title>,<text>天臘佳辰昨夜回。韶光先入翠微來。雲移雉尾祥符煥。日暖螭頭講殿開。已喜君恩覃八域。更看民物樂春臺。明庭進諫追前事。白獸尊邊賜一杯。</text>
<title>李僉知 徽祚 挽</title>,<text>積閥淸朝冠搢紳。如公福祿更誰倫。西樞峻秩登三品。南極明星耀七旬。幾把牛刀鳴下邑。好將龍劒會延津。高陽八子俱才俊。行見靑雲滿後塵。</text>
<title>送申應敎公獻 琓 赴燕</title>,<text>東璧文星動使星。海天旌節指燕京。還家夢爲思親切。出塞身因許國輕。碣石層氷連大漠。薊門飛雪暗長城。江南萬里僊槎斷。消息春來待子行。</text>
<title>始余脫永纍。歸泛虗亭。宿雨新收。霽月方升。短棹長江。洗滌煩襟。因成下里。以求陽春。</title>,<text>虗舟獨泛大江流。霽月初升暮靄收。只有遊魚吹細浪。忽看飛鷺下芳洲。鳴舷觸處誰張歙。縱棹廻時任遡游。已結煙波終老約。此生於世更何求。</text>
<title>七月旣望舟中。並引</title>,<text>壬戌之秋七月。余自永峽歸家。金令台老。亦解纜於歸來亭下。月旣望。相與泛舟。遊於西湖之上。同里之不期而會者十數輩。桂棹蘭槳。遡回中流。擧網得魚。雪鱠登盤。于時素月揚輝。白露橫江。憑虗御風之思。不翅蘇子赤壁之遊。而新蒙雷雨之澤。極遨遊於湖海田園之間。則與謫居黃岡者異矣。所與遊非久要則是釣伴漁侶。未知蘇子之客。亦有是否。壬戌盖周甲而一回。秋七月旣望。又三百六旬而一有。自有宋元豐五年。至我聖上嗣位之八載。不過十壬戌。而遇是年月日者。又不免爲軒冕之所桎梏。疾病之所纏繞。則其能縱一葦而凌萬頃。擊空明而泝流光。有幾人哉。然則令節而風月淸明。勝賞而煙舟容與。人自得於湖山之外。非聖主位育之功。何能致此哉。於是乎感祝而識之。扁舟穩泛暮江流。令節重廻壬戌秋。勝地不須論赤壁。幽居亦自異黃州。淸波浩渺連河漢。明月徘徊下斗牛。擬挾飛僊窮汗漫。莫辭今夜御風遊。</text>
<title>謾詠</title>,<text>江上危亭枕碧空。檻前流水海門通。依俙客夢煙波裏。折瀝秋聲夜雨中。藥物關心迎國老。漁樵寄興伴村翁。由來萬業渾閒事。却喜幽禽已脫籠。</text>
<title>八月十五夜。勸稼亭。次雲溪詞丈韻。</title>,<text>今宵月色一年明。雨後溪亭更擅名。我暎棣華欣共訪。公携蘭玉笑相迎。雲安美味開新釀。天柱高峰報晩晴。故里懸車偏起感。故從深酌道吾情。</text>
<title>閔生 後哲 新搆草堂。植以池荷盆竹。强求俚唱。牽率以副。</title>,<text>大抵湖居捴一般。獨憐幽築傍巖巒。靑山繞屋柴門靜。秋水浮階草閣寒。荷葉雨珠鳴滴滴。竹林風露洒漙漙。虗簷盡日無餘事。政合高人詠考槃。</text>
<title>雲溪再疊明字以示。丫溪金遠明亦和是韻委寄。玆搆二篇。呈兩詞案。</title>,<text>吾儒事業自誠明。爲善何須避近名。最愛寒潮知進退。却憐荒逕寡將迎。五車讀罷耕猶餒。百畆憂時刈欲晴。慷慨非無當世志。疎慵奈少宦遊情。籬下黃花燦燦明。泛翁於此酒爲名。因思金柱山齋會。却憶丫溪水閣迎。當日勝遊成遠夢。晩來幽興賞秋晴。欲知宦海投簪計。須見孤舟放鶴情。</text>
<title>金遠明大夫人挽 二首</title>,<text>聖朝治法本人倫。錫類恩推侍從臣。聞說北堂開壽席。幾嘆西海阻芳茵。星廻花甲萊衣彩。庭茁蘭芽謝樹春。萬事如今驚一夢。水雲丹旐鷺洲濱。萊衣一樂世無倫。楚澤凄凉老逐臣。當日適紆南郡紱。異鄕頻拜北堂茵。推恩忽霈湘江雨。養志偏宜梓里春。惆悵壼儀難再覿。不堪垂淚海西濱。</text>
<title>次雲溪兪丈 瑒 韻 二首</title>,<text>中秋省掃之後。訪雲丈對月做穩。座右揭一障子。卽前秋雲丈退歸時。李聘君與壺谷南雲卿出祖東門圖也。一見令人欽動。雲丈記前夜遊以示。故下篇及之。時甲子重陽。佳辰正値菊花秋。忽憶前宵杖屨遊。晩節引年公已退。明時揣分我宜休。羞將華髮欹紗帽。閒把漁竿上釣舟。北闕新辭司寇命。西湖浪迹劇悠悠。東門供帳漢疏同。誰倩龍眠寫一通。把酒論詩疑谷老。濡毫弄墨是山翁。分携莫歎離情苦。對此方知宦念空。爭道休官林下去。何人曾退急流中。</text>
<title>送南相國 九萬 赴燕京 二首</title>,<text>台階二耀近文昌。霖雨商家叶夢祥。位極具瞻樞筦靖。任隆專對使車忙。幽燕物色山河異。遼薊風霜道路長。執盞贈言違伏枕。伴春行李好還鄕。西湖秋日閉重門。遠隔人間事不聞。忽奉華牋徵下里。方知赤舃向邊雲。無端中夜懷長歎。非是浮生惜暫分。燕市悲歌今寂寞。煩公幸弔望諸君。</text>
<title>次壺谷南雲卿贈別韻</title>,<text>千里昭陽接杏湖。一身忘却佩銅符。元來簿領多閒事。到底煙霞捴別區。僊洞尙留梅老筆。鉢山今得貊王都。秋光又踏金剛月。塵世能知此樂無。</text>
<title>次金遠明丈韻</title>,<text>未退輕篙在急流。自憐華髮已渾頭。不堪宦海頻傾沒。暫向昭陽任去留。片夢忽尋楊浦月。幽居深鎖杏花洲。聞韶久卧非吾願。杖屨淸平可早遊。</text>
<title>三使臣別章 三首</title>,<text>彥國期年再出疆。益陽連歲四如京。獨賢肯顧王程遠。專對能令虜主驚。正賴平生忠信仗。非關當日誓書爭。北來消息寒心骨。社稷安危在此行。右南左相 九萬纔回玉節返神京。又泛僊槎動客星。秋水連天遼野闊。黃雲接地薊門平。張騫奉使窮西域。富弼承綸聘北庭。正是主憂臣辱日。不堪臨別更呑聲。右李參判 奎齡久泛僊槎碧海灣。忽乘飛閣斗牛間。歌行直掃長城窟。志氣平呑碣石山。抆涕豈因離別苦。含愁非爲道途艱。其言善惡無欣戚。憂憤初心不自刪。右吳中丞 道一</text>
<title>送金遠明丈赴鍾城</title>,<text>使君今日起爲官。都護威名鎭北門。二十年間耕赤谷。三千里外擁朱幡。奇功定勒先春嶺。美政爭稱後雪村。出塞詩成楊柳曲。行看樂府奏新翻。</text>
<title>次兪寧叔 得一 詠歸樓韻</title>,<text>倚遍西湖多少樓。孰如新搆小齋幽。里爭沽價貧無馬。世騖機心伴有鷗。曾詠本殊三子撰。薛賢寧顧衆人咻。吾廬亦在陽江下。獨泛虗舟意自悠。</text>
<title>趙判書 珩 夫人挽</title>,<text>八八曾玄壽八旬。孰如貞敬大夫人。閨儀婉娩宜三族。慈訓分明見二身。簪笏滿前聯寶樹。期功擁路逗靈輴。聖朝孝理推恩澤。蟾浦催還放逐臣。</text>
<title>泛虗亭中秋月夜</title>,<text>與客携壺坐小亭。中天月色正分明。江間細浪吹魚沫。蘋末凉風起鴈聲。雲斷霽河槎影動。露橫秋水鏡光平。同流上下無心處。唯有虗舟泛泛輕。</text>
<title>次歸來亭題詠韻</title>,<text>一生高趣孰如公。千載相符五柳翁。出處元隨時事異。歸來且喜里名同。盤桓舊跡餘松韻。采掇殘香在菊叢。物色分留遺後輩。扁舟晩計托蒿工。</text>
<title>和申參判叔弼 翼相</title>,<text>雲帆直挂瞥然間。幽處生涯領略還。枕下潮連五湖水。檻前嵐引七州山。臨風獨釣漁歌晩。盡日虗舟野渡閒。收入錦囊題遠壁。詩親元白字摹顔。</text>
<title>重興洞外。待昆仲。次家兒韻。</title>,<text>己巳菊秋。趙殿中聖耉，朴秀才汝興來言。重興水石之幽。仍與結約同遊。時我季氏亦適出來同參。期以旣望。步月白雲臺下。望夜雷雨大作。翌朝霜風慄冽。殿中老人怯寒不敢出。秀才亦負約不來。余率家兒。治蠟屐。赴重興洞外。坐川上。有頃季氏與施實兩弟及質夫父子。聯翩來會。環坐沙洲。鴻鴈影聯。其喜可掬。飮數杯。仍入洞中至槽巖。水石已非漕溪道峰之比。逍遙觴詠。不覺日之夕矣。催行入重興寺中。古寺蕭條。只有一老釋出待。槩緣游客絡繹。蕩子紛拏。居僧不堪其苦。盡皆流散。老釋本以九月山僧。爲苑官所勒移。喫盡無限苦况。獨留守此云。尋訪水石。自是閒中好事。而濫觴之弊。至於如此。亦可嘆也。上房秋夜。月色如晝。一家團會之樂。塤箎酬唱之興。難一二言。夜深後宿禪堂。翌日早朝。緣溪而行。處處溪山。無非絶景。登石城。弔崔都統古蹟。坐盤石。訪閔學士遺址。峰巒之秀麗。水石之奇壯。非但甲於洞中。實東國之所罕有也。諸人各自挈壺提榼。酒肴亦頗豐饒矣。曾在三十年前。吾兄弟四人。與鄭聖老，金亮卿諸人。遍歷內外諸山矣。今日重來。二兄及鄭從皆下世。同遊諸友。亦太半作泉下人。存沒之感。一倍難抑矣。晡時出洞。歷興聖庵。到昌陵隅。分路還家。蠟屐尋源傍水涯。閒行正好少追隨。千山落木迷前逕。萬壑幽泉赴斷陂。白岳峰高瞻北極。黃花香近識東籬。聯翩鴻鴈無消息。眼盡沙洲坐待時。</text>
<title>送李得甫 德成 赴東萊</title>,<text>蓬萊新命自宸衷。頗牧方知在禁中。地盡東南連對馬。官由臺省謝乘𩣭。恩褒渙發邊封重。聲敎流行異域通。好把扶桑大繭紙。公餘寫出戀君忠。</text>
<title>寄贈密陽倅洪九言 受疇</title>,<text>昔年曾上嶺南樓。千里雲煙眼底收。名擅一方專勝景。時當五月似淸秋。天低簾箔浮埃絶。春返江潭俗務休。憐爾此間兼吏隱。始知風骨是僊流。</text>
<title>次趙副學光甫 持謙 韻</title>,<text>迷原卜築計徒然。爲訪僊區占曲淵。鳥道窮來開水石。洞門深處鎖雲煙。桃源豈獨秦人地。商嶺端宜漢皓賢。携手共成分華約。春江催棹上灘船。</text>
<title>登鳳凰臺。次李謫僊韻。</title>,<text>鳳凰臺上獨登遊。臺下長江衮衮流。蘭縣舊基猶有石。貊都遺迹捴成丘。晴波近蘸三山影。落景遙連二水洲。戀闕丹心同李白。暮天西望更添愁。</text>
<title>菊秋得甫來訪。次家兒韻以示之。二首</title>,<text>誰謂霜臺御史車。遠尋江閣野人居。朝廷氣槩爭推子。湖海風流剩屬余。晩節寒花香更嫰。凉秋脩竹影全疎。鳴珂躍馬趨鵷鷺。何似龍巖坐釣魚。吾年未至已懸車。幽處田園早卜居。山月江風閒是主。釣簑漁笛孰從余。先憂奈乏匡時略。多病偏憐與世疎。湖海相忘知有樂。不須長鋏詠無魚。</text>
<title>次柳悠久栗里精舍韻 四首</title>,<text>指點鄕園某水丘。人情同愛少時遊。况今素位卿惟月。伊昔紅顔髮已秋。君實晩來知獨樂。子雲何事伴牢愁。第聞廊廟紆籌策。幾日閒披釣澤裘。崎嶇尋壑又經丘。處處湖山捴可遊。萬里沙鷗楊浦月。一聲漁笛杏洲秋。風煙浩渺供吾樂。契闊荒凉任婦愁。白雪江村宜換酒。何人解脫鷫鸘裘。顔回本自仰尼丘。禹稷寧辭水土遊。幸際吾王揚陋日。方知君子得輿秋。經綸別有巖廊策。拯濟何憂蔀屋愁。欲做唐虞三代事。宜令飢食又冬裘。雪後登臨江上亭。淸氷出壑玉壺明。新章幾和陽春曲。幽夢頻驚欸乃聲。代謝光陰閒裏度。有無身世酒中平。回頭却憶張公子。千首詩成萬戶輕。</text>
<title>再次柳悠久 二首</title>,<text>掌敎仍兼捴井丘。肯令夫子任閒遊。周分六典官稱地。漢屬三公歲有秋。從此封疆期庶富。佇看田里絶嘆愁。古來王政無寒餓。何事臨淄又解裘。百年多病獨登亭。非是初心在哲明。魂近蓬萊雲五色。夢聽高閣漏稀聲。江湖流落甘終老。耕鑿優游報太平。漸覺浮生閒世味。只因咬得菜根輕。</text>
<title>三疊 三首</title>,<text>與子當年謝故丘。聯翩同作杏園遊。丹墀射策三千字。金榜題名二十秋。半世追隨終莫逆。中間離合捴堪愁。從容廊廟貂蟬座。何似江湖鶴氅裘。明時晦跡保山丘。已向交親請絶遊。物外田園三有逕。閒中日月十經秋。岸梅破臘爭饒笑。江草逢春解喚愁。氷泮前湖魚自樂。滄波垂釣一羊裘。人日題詩寄泛亭。瓊琚輝暎勝花明。陽春澤厚尋無迹。白雪調高覺有聲。餘事文章期正始。百年治化際昇平。恢恢游刃如新發。神遇全牛體益輕。</text>
<title>柳悠久復用前韻。見寄故和之。</title>,<text>翠屛詩到泛虗亭。滿紙瓊琚璨璨明。最愛江湖多浩氣。况今天地已秋聲。炎凉代序身全老。進退隨時意自平。從古眞遊宜汗漫。扁舟擬逐晩潮輕。</text>
<title>觀崔東文石假山</title>,<text>崔是簡易之子。築石爲山。象四時景。引水設舂。制頗奇巧。而東文已死。頹毁將盡。惜也。暇日逍遙水石間。四時佳景一孱顔。峰尖忽若瞻西岳。頭白初疑自北關。澗芷泥從飛燕落。巖花香引遠蜂還。登臨別有興懷處。簡易文名似泰山。</text>
<title>送慶源府伯洪九言</title>,<text>聞君又赴赤池濱。何事年年出塞頻。過嶺行裝前後異。沿途物色去來新。况當遼薊交兵日。正是男兒報國辰。須向北門嚴鎖鑰。更將勳業勒先春。</text>
<title>兪參判 瑒 挽</title>,<text>桑梓優游二十春。暮年風節動朝紳。賜金漢制加金帶。種玉楊庭列玉人。片夢長懸天北極。壯遊曾涉日南津。雲山故宅空文藻。知樂亭前月色新。</text>
<title>過素沙有感</title>,<text>曾在戊申秋。陪從溫泉行幸。回鑾到此。尤春二丈告落後。上諭旨敦勉。與之偕行矣。龍髯莫攀。世變無窮。重過趨走之地。愴然有感。沐浴湯盤德日新。後車仍載二儒臣。高臨帳殿風雲會。特賜宮壺雨露均。百姓欣欣爭見羽。三軍肅肅廊淸塵。傷心趨走當年地。白首今爲旅泊人。</text>
<title>次正明</title>,<text>歲暮江南有所之。多君千里遠相隨。湖中物色皆堪畵。道上羇愁捴是詩。自媿老夫才已退。每逢佳什和偏遲。可憐東閣分携後。叵耐寒天獨返時。</text>
<title>過同春先生宋公 浚吉 故宅</title>,<text>故宅巋然在澗阿。傷心不忍遽經過。祥雲瑞日嗟難覿。霏雪凉風恨獨多。世事悠悠那更說。餘生踽踽欲無訛。歲寒高義推先子。追憶如今涕自沱。</text>
<title>留別正明</title>,<text>浮生捨此復何之。匹馬單童但自隨。歸意悠悠千里路。離情眷眷一篇詩。臘前歲月無多在。春後逢迎且莫遲。白雪寒程誰與伴。羇懷耿結獨歸時。</text>
<title>永同官橋。再用前韻。</title>,<text>匹馬當時五馬同。揚鞭催過小城東。蛟龍偃蹇橫波上。鴻鴈聯翩度峽中。倦客厭看雲樹逈。官僮狂踏雪泥融。南來幾日還歸北。自笑浮生轉若蓬。</text>
<title>寒食兄主率道實正明。會于永山。奎姪先已下去矣。行祭後。聯鞭訪白鷺洲，金水亭，蒼玉屛諸名勝有作。</title>,<text>三處名區一馬行。逍遙不覺暮雲冥。樓亭形勝登金水。泉石煙霞對玉屛。沙老雄詞留琬琰。思翁遺貌入丹靑。臨風想像空山裏。人傑方知是地靈。</text>
<title>質夫見後春遊篇。示近體一首。走次以寄。</title>,<text>金沙溪上訪危亭。野草山花闘色形。二水平分看白鷺。千峰削立對蒼屛。先生詩句鐫巖壁。丞相祠堂鎖石扃。回首春遊成一夢。虗舟獨泛倚風欞。</text>
<title>與內外洞諸人。賞花。釣魚于龍巖。次家兒韻。</title>,<text>雨後長堤細草菲。前江物色正依微。看花北麓携茶鼎。折竹南園上釣磯。避網遊魚翻浪躍。忘機閒鷺掠波飛。暮春三月山陰會。百罰杯深不醉歸。</text>
<title>兪都事 晦一 挽</title>,<text>君入襄山我北濱。相尋雪嶽鏡湖春。中年出處隨時異。兩世交親到老新。學進從遊函丈日。詩聞趨走過庭辰。茫茫天理憑誰問。偏壽他人短此人。</text>
<title>昌道驛有感</title>,<text>古驛簫條在翠微。秋風落日儼驂騑。二千峰下尋幽屐。三十年前戱綵衣。獨坐重茵傷暮景。難將寸草報春暉。餘生觸處偏多感。况又郵亭往迹非。</text>
<title>曉吟</title>,<text>萬二千峰白雪粧。靑楓葉赤菊花黃。金沙夜月禪談寂。玉洞秋霜客夢凉。雲外蓬萊傳遠磬。風前方丈引淸香。閒筇擬擲毗盧上。曉出東臺候日光。</text>
<title>萬瀑洞</title>,<text>物外人間世界分。蓬萊元化劫灰翻。千峰並列瞻三岳。萬瀑同流有一門。玉洞中開疑雪拆。銀河倒挽聽雷喧。僊遊已返宜無跡。名姓嫌留石上痕。</text>
<title>山映樓</title>,<text>雨後峰巒錦繡堆。山樓物色畵圖開。千年寶塔雲間聳。百尺銀河檻外來。往事猶徵成佛嶺。眞遊又訪隱僊臺。俗緣未斷行期促。他日應勞夢裏回。</text>
<title>四僊亭。次申公獻韻。</title>,<text>三日湖中泛彩船。使君携酒敞華筵。扁舟漫浪思元禮。飛閣登臨憶仲宣。萬木秋容看似畵。一筇行色望如僊。永郞已去吾安放。鰲背蓬山碧海連。</text>
<title>海山亭。次趙光甫韻。</title>,<text>海山亭裏作神僊。何似潮陽路八千。北闕久辭峩豸列。東溟幾伴白鷗眠。匡衡抗疏難容世。傅說騎箕已上天。脩短人間同一夢。空留異氣寢門連。</text>
<title>船頭別質夫</title>,<text>昭陽亭下解行舟。流水長天一色秋。紅樹白雲催興逸。曲欄朱箔最情留。鳴騶引處浮埃絶。畵角吟來宿霧收。別有羸驂分去路。若爲前嶺獨歸愁。</text>
<title>次東隣金最良韻</title>,<text>杏洲東畔幸同隣。如水交情暮境親。不盡長江亭下近。無邊景物雨餘新。湖山自有詩兼酒。名利何論我與人。老圃種瓜漁子網。一生身計詎云貧。</text>
<title>月夜謾詠</title>,<text>南北東西一腐儒。暮年湖上任於于。初浮瀛海尋僊侶。晩醉高陽作酒徒。自謂非狂宜落魄。從知不死是虗無。樓臺寂寞秋江冷。明月長歌擊玉壺。</text>
<title>再疊</title>,<text>聖主徵庸捴老儒。王庭當日喜揚于。治功佇見唐虞化。賢路爭推稷契徒。可笑浮沉何所得。從知伎倆本來無。江湖漫浪眞吾分。幸接芳隣對酒壺。</text>
<title>三疊</title>,<text>自笑疎慵是拙儒。每逢高會戒盤于。琴成一曲先思禁。酒過三行輒謝徒。絃上樂音今似古。醉中身世有如無。秋江霽月明於鏡。一片氷心在玉壺。</text>
<title>四疊</title>,<text>平生耻學小人儒。諂笑侯門是病于。駟馬高車非我願。園翁溪友卽吾徒。早從太昊看消長。肯與莊周辨有無。濟世初心成濩落。江湖今作泛流壺。</text>
<title>五疊</title>,<text>詞鋒俊逸異拘儒。文史方知習典于。軍出井涇收壁幟。城殘卽墨退師徒。元來宿將休追北。莫使輕兵若入無。一片降旗壇上竪。更敎羸老備簞壺。</text>
<title>濕浦路上</title>,<text>昂然行李一癯儒。同里何人送遠于。野路開時歸馬逸。河橋斷處舍車徒。風回暮渡波增壯。日下高舂影轉無。湖墅尙嫌城市近。百年歸計在蓬壺。</text>
<title>次正明</title>,<text>吾家自古學淳儒。喜爾從今尙監于。才勝必爲凶險類。酒酣終作病狂徒。新知進處三思得。舊染除時一點無。他日玉成都在此。只期淸徹似氷壺。</text>
<title>上謁章陵。祗迎路左。</title>,<text>帳殿高臨湖水涯。雲浮五彩氣成佳。鷗波浩蕩同靈沼。黼座逶迤象土堦。峒野非關黃帝問。原陵偏感漢皇懷。羽旄開處王無疾。歌頌還從父老偕。</text>
<title>洪白川 萬煕 挽</title>,<text>鳳鳴游處更將雛。難弟難兄四丈夫。最喜白眉曾踐斗。獨憐華髮晩分符。秦樓寂寞無歸鶴。漢署凄凉絶返鳧。德不懋官仁不壽。定知餘慶在諸孤。</text>
<title>登高席上口號</title>,<text>好携同志强登高。多少雲煙傍遠臯。麴糵緬思桑落酒。粉餈催進菊花餻。龍山風起堪吹帽。栗里人回便酌醪。晩節寒香知有分。滿頭爭揷氣增豪。</text>
<title>醉次最良</title>,<text>十里長江衮衮來。百年多病此登臺。五陵佳氣樽前近。三角晴雲望裏回。滿岸黃花香半嫩。隔林楓葉錦新裁。吾人自得湖山外。醉後何論世路猜。</text>
<title>最良。用歸來泛虗二亭韻。求和走次。四首</title>,<text>小子偏憐竹所公。平生尙友晉陶翁。明時憂樂行違異。幽處田園里閈同。三世典刑留寶樹。百年聲韻在寒叢。湖亭肯搆增輪奐。高棟層軒制益工。夫子風流繼乃公。此隣又有泛虗翁。翩翩郢曲詩筒遞。處處江樓酒席同。日暖滄波魚有樂。煙籠洲渚鷺還叢。秋山物色皆堪畵。其乃丹靑寫未工。百尺高樓俯碧流。四時佳景靜中收。乘風賈舶排春浪。帶雨漁簑下晩洲。霞緬思滕閣會。雪舟端合剡溪游。幽居別有無窮趣。酒盡吾家向子求。高卧危樓萬念空。百年交義兩家通。詩情得我形骸外。琴曲隨君律呂中。引入樽前爲酒伴。携來磯上卽漁翁。從知四美俱宜處。秋滿江潭月色籠。</text>
<title>曉吟</title>,<text>永夜寒齋一夢幽。覺來光景枕邊留。熹微曙色看東牖。淅瀝秋聲起北樓。山逕遠風搖落木。水門凉月泛虗舟。怳然身在蓬壺上。碧海茫茫島嶼浮。</text>
<title>再疊</title>,<text>秋山物色雨餘幽。杖屨相隨處處留。風送菊香來野席。日移松影上江樓。閒情幾聽雍門曲。醉態頻迎郭泰舟。萬事人間同一夢。白衣蒼狗眼中浮。</text>
<title>三疊</title>,<text>平生性僻好尋幽。半世江湖任去留。閒伴白鷗臨釣渚。醉携紅友卧書樓。東籬晩節收金蘂。北海高風付玉舟。已結煙波終老約。還將富貴等雲浮。</text>
<title>四疊</title>,<text>海山窮處境偏幽。形勝端宜野性留。放意已成居易社。開襟頻上仲宣樓。生涯正似無家釋。身世還如不繫舟。盡日苦吟詩未就。空洲虗對夕煙浮。</text>
<title>五疊</title>,<text>藍輿來訪草堂幽。談笑慇懃半日留。衰境病深違執盞。暮天風急㥘登樓。池邊夢斷朝陽鳳。湖上身同夜壑舟。罷酒匣琴無一事。浴鳧飛鷺對沉浮。</text>
<title>六疊</title>,<text>秋晩江村事事幽。酒杯琴曲使人留。寒香滿袖陶潛逕。秀句盈籤謝眺樓。日繞滄洲回鴈陣。風驅白浪盪漁舟。却憐造化還多意。雨歇前山暮靄浮。</text>
<title>西湖稧會。次家兒韻。</title>,<text>好携樽酒醉陶然。落日南樓更合筵。白髮蒼顔留二老。風流文彩集羣賢。波光㶑灧迷秋水。嶽色微茫近暮天。勝地雲煙修稧會。至今人說永和年。</text>
<title>再疊</title>,<text>秋深簾箔興悠然。携上苔磯石作筵。擊鉢催詩多逸韻。啣杯引客捴高賢。澄江秀色連淸漢。曠野寒聲動遠天。湖上又成鄕黨會。一樽春酒度殘年。</text>
<title>三疊</title>,<text>晩歲同隣豈偶然。華堂此日又開筵。靑州美味淸爲聖。白戰新詩較孰賢。古木寒聲霜後葉。暮雲秋色雨餘天。閒中已托忘形義。取醉何須更問年。</text>
<title>別正明。兼示質夫。</title>,<text>靜中相見倍驩然。誰謂今朝是別筵。老我已成三逕隱。若翁將繼二疏賢。浴沂幽興靑春日。翫月閒情午夜天。山北山南開小築。不知來往幾經年。</text>
<title>歸來亭席上。次仲輔韻。二首</title>,<text>晩歲幽居遠帝鄕。平湖十里檻前長。煙波渺渺連三島。世路紛紛付一塲。瓊韻幾聽調錦瑟。彩衣頻見舞華堂。良辰正合爲春酒。嘉穀新登滿我疆。無端風雨滿江鄕。剪燭聯床度夜長。一自竄身荒谷裏。頻逢結客少年塲。弟兄父子同三樂。詩酒琴碁共一堂。田里優游知帝力。庶將耕鑿老畿疆。</text>
<title>次金仲裕 盛後 梅詩</title>,<text>城市幽居遠雜賓。寒梅一樹自相親。疎枝正合閒中伴。冷蘂偏宜病裏人。好對氷腮吟白雪。何憂玉骨染緇塵。冬深綺陌多風雨。獨保晴牕滿眼春。</text>
<title>詠梅</title>,<text>誰將大庾嶺頭花。移種西湖處士家。正與幽人同冷淡。亦知尤物厭繁華。新粧浥露紅鉛洗。疎蕾含風素艶加。中有暗香藏萬斛。前村夜雪不須誇。</text>
<title>再疊詠歸來亭雙梅</title>,<text>好栽紅白二梅花。密蘂疎枝影滿家。骨換金丹開酒暈。魂招氷玉却鉛華。淡粧帶月芳香襲。高髻憑風笑語加。並蔕爭姸宜冷韻。淸光正向雪中誇。</text>
<title>咏雪 二首</title>,<text>天寒白屋雪紛繽。歲暮窮陰物色新。大地羣峰朝削玉。長江一帶曉橫銀。鷄人遲唱疑非夜。蝶夢初醒怳是晨。何處暗香來入聞。枕邊知有小梅春。今宵白雪更紛繽。灞上詩情一倍新。寒逼寸膚偏起粟。色侵雙鬢却成銀。明牕怳若雲開月。虗室還疑夜向晨。天意亦思平朔易。爲栽瓊樹滿園春。</text>
<title>得甫來訪。最良携酒相會。口號。</title>,<text>有客跨驢帶雪花。翩翩遠訪野人家。寒天夜色宜春酌。冷蘂韶光動物華。媿我詩情閒後退。多君酒量晩來加。蓬山竹舘分符地。爲政風流此日誇。</text>
<title>用前韻聯句</title>,<text>聞道寒梅已放花。西湖春色屬僊家。得甫。 霜風欲破還添思。臘雪雖侵便助華。最良。 冉冉淸香雲外遠。依依疎影月中加。道深。 羅浮買酒宜今夜。徵五。 庾嶺孤開不必誇。時佐。</text>
<title>重午日。涵碧樓席上。示主倅徐仲所。</title>,<text>還官纔數日。忽聞龜兒有所患。蒼黃復來。兒患則向安。而適値重午日。主人置酒樓上。草溪郡守李震相。聞風來會。主人出桃花酒以待。前度軒車此又來。風流太守綺筵開。堤邊遊女鞦韆競。座上佳人錦瑟催。山近高樓濃滿席。江涵疊榭影侵杯。良辰况値天中節。甕裏昌陽政發醅。</text>
<title>再疊</title>,<text>殊方最喜故人來。萍水相逢眼忽開。三邑使君同日至。百年歌曲此時催。紅流洞裏曾聯袂。涵碧樓中更擧杯。痛飮莫言蒲酒盡。桃花春色滿新醅。</text>
<title>三疊</title>,<text>一自分符嶺外來。異鄕何處好懷開。山河擧目黃茅塞。簿牒關心白髮催。可幸今朝逢令節。相携盡日倒深杯。不須涵碧能留客。矗石樓前酒又醅。</text>
<title>舟中。次丹城宰。</title>,<text>隨波載妓興偏多。切切絃聲細和歌。千尺危樓雲外影。兩行紅粉月中娥。它鄕忽得佳辰會。勝景其如此夜何。萬點明燈城上近。義巖遺跡更峩嵯。</text>
<title>七月十一日。余投晉陽綬發行。丹城宰崔擎天來送。使李生 世璡 呼韻。賦詩以贐。臨發走次留別。</title>,<text>談鋒亹亹麈頻揮。投紱何須問是非。皁盖怳如飄羽盖。朱衣喜得換荷衣。菟裘物色吟邊近。方丈霞光望裏依。多謝使君婣睦誼。謾勞車馬送將歸。</text>
<title>星山牧伯吳貫之。設餞席上。用崔擎天韻。留別。</title>,<text>一曲驪駒動客愁。正當彭澤賦歸秋。天涯莫恨明朝別。月下宜窮此夜遊。切切絃聲彈更怨。滔滔行意挽難留。方壺舊約將虗負。幸寄新詩共唱酬。</text>
<title>次最良</title>,<text>好向西湖鎭日遊。畵欄珠箔壓江流。彈琴半世能馴鶴。游刃當年幾試牛。最喜雄詞如倒峽。自憐衰鬢又驚秋。已成三疊陽春曲。下里繁音不必求。</text>
<title>再疊</title>,<text>多病年來厭宦遊。虗舟泛泛繫安流。君同櫪上長鳴驥。我似田間倦卧牛。瀟洒江湖經日月。優游桑梓幾春秋。香閨况復開新釀。取醉何煩酒肆求。</text>
<title>又次最良</title>,<text>秋日觀魚坐北津。園翁溪友捴相親。百川赴海知盈坎。大野連天合騁神。投紱便成長往計。望鄕今作未歸人。行吟澤畔形容槁。咫尺危亭擧目頻。</text>
<title>次李平康 喜朝 同甫</title>,<text>爲人性僻耻營營。靜裏陳編日有程。讀易宜從床上玩。吟詩何用澤邊行。疎籬遍揷居仍廣。舊井重修水更淸。子病妻憂歸未得。章山秋夜夢難成。</text>
<title>次李生 瑞英○四首</title>,<text>遲暮形容楚澤枯。茫茫宇宙此身孤。風波忽自褊裨起。罪戾還從嶺邑趨。世事不堪長太息。人生偏覺一嗚呼。比隣幸得能詩客。爲問前村有酒無。浮生晩計在田園。早向西湖起小軒。華岳三峰朝遠檻。淸江一曲抱前村。雲棲谷口耕無迹。月印波心釣有痕。何事明時今放逐。荒郊秋日杜荊門。中天積翠桂陽城。宿雨新晴暮藹生。遠浦歸帆隨返照。空山落木送寒聲。閒來引興輸詩筭。醉裏銷愁進酒觥。逆旅逢君眞一幸。每吟佳句使人驚。永夜寒齋萬籟停。夢魂時到泛虗亭。絃歌樽酒三人醉。伯仲塤箎兩鬢星。山市落霞迷遠逕。水門凉月滿中庭。一聲何處叫羣鴈。依舊湘江我獨醒。</text>
<title>次李生 三首</title>,<text>久爲野客滯孤村。今日觀魚始出門。暮境相知新樂極。故鄕親愛舊情存。幽人獨柱靑藜杖。隣老爭携白酒樽。怊悵勝筵君不在。强吟終夕惱詩魂。楚客行吟到野村。泛虗亭子閉重門。樓臺寥落湖邊在。松菊依然檻外存。今日望鄕詩滿軸。何時携幼酒盈樽。滔滔江漢迷歸路。獨立斜陽暗斷魂。異地何須惜去留。文人自古在黔州。徐公節義悲三統。完相經綸絶四愁。喬木門前風更遠。楊花洞裏意還悠。隣翁若問吾消息。澤畔孤臣雪滿頭。</text>
<title>次李生 佑天</title>,<text>生涯澹泊老僧如。窮巷無人問索居。壁上長鳴三尺劒。燈前獨對五車書。蓬飄遠野知風急。木落空山聽雨疎。一曲陽春何處至。忽看詩客在比閭。</text>
<title>次最良</title>,<text>五夜鄕情自不禁。開牕偏覺月華侵。天涯已切懷君恨。澤畔其如去國心。過隙光陰方冉冉。逼人寒氣太駸駸。何時更唱陽春曲。把酒高樓弄玉琴。</text>
<title>次李 奎報 桂陽山詩 七首</title>,<text>桂陽山上佛燈明。十里江湖一望平。詞客愛吟帆去㨾。居僧恨隔棹歌聲。當時風景今猶在。後代文章更孰鳴。怊悵上人難再得。海門煙樹遠含情。學士當年久掌綸。桂陽官閣忽經春。鑾坡舊直天邊隔。玉署前緣夢裏新。痛哭沉淪年已老。傷心趨走跡還陳。可憐多少詩中語。捴是要求乞火人。憶曾西掖草絲綸。滿路靑雲禁苑春。擢自南州榮已極。超司北斗寵維新。垂衣至治雖難見。補衮初心可自陳。萬事如今成一夢。楚江還作獨醒人。西湖一曲早垂綸。田里優游度幾春。岸柳墻梅臺上近。霜鬚雪鬢鏡中新。工夫未就終由魯。契闊難成久在陳。造化元來多戱劇。隔江今作望鄕人。梳罷淸晨白數莖。開簾遠望桂陽城。空餘古木中藏籟。唯有寒梅早向榮。獨把新詩裁客恨。誰將美酒慰羇情。一聲鳴鴈牕前過。何日西湖與爾行。老夫非是愛吟詩。永夜寒齋有所思。早失美人中道約。虗拋志士壯年時。江山冷落眠難着。風雨蕭疎意易悲。齒髮摧頹筋力退。可憐蒲柳已先衰。憔悴休言鬢已霜。平生點檢自無長。文章甚拙非時望。面目多憎異世粧。早向江郊甘晦迹。晩登雲路喜韜光。立朝五歲成何事。伴食騎曹右侍郞。</text>
<title>季氏和示綸字。更次以呈。</title>,<text>晩築西湖把釣綸。興來時復唱陽春。山回雪逕槐陰轉。月照氷潭桂影新。筆下詞章同屈賈。里中交契似雷陳。對床風雨知非遠。豈是湘江未返人。</text>
<title>敬次季氏韻</title>,<text>五更殘夢枕邊凉。回首西湖暗斷腸。風樹餘哀逢此日。塤箎一樂隔他鄕。靈均七澤猶懷楚。太傅長沙本自梁。歲暮江潭氷塞路。忍將孤露獨含觴。</text>
<title>又呈別韻。兼寄質夫兄弟。</title>,<text>居然百感集中心。點罷殘燈夜向深。日返庚寅悲客玦。星回甲子痛人琴。餘生猶有姜衾樂。暮境其如楚澤吟。孤露那堪供酒食。欲題詩句淚沾襟。</text>
<title>用最良韻。奉謝季氏及良友。</title>,<text>臨歧分手不須悲。自古浮生足別離。暮境元非爲客日。寒天豈是送行時。燈花錯落頻傾酒。雲樹蒼茫獨詠詩。聚散無端成一夢。萍逢何處指前期。</text>
<title>奉次赤谷詞丈金遠明令公韻</title>,<text>謫中身世付無何。駐蹕山前已僦窩。日暮傷心趨走地。天寒注目往來波。江連漢水疑荊楚。地接巴陵是汨羅。自古死人由嶺外。三居偏覺主恩多。</text>
<title>次道實</title>,<text>同雲遠壓桂陽城。積雪翻着一尺盈。怳若鴻濛開四象。依然羽化過三淸。光爭星月中天影。望極山河大地平。江左戴逵偏有興。何人喚起子猷情。</text>
<title>次質夫至日韻</title>,<text>桂陽歸路似潮陽。猶恨藍關未見湘。雪擁巴山風景異。天連漢水道途長。經冬弱柳將紓眼。帶臘寒梅暗送香。靜裏忽看雷在地。終知解澤遍多方。</text>
<title>再疊春字。次李生 瑞英。</title>,<text>暮年猶作未歸人。澤畔行吟又一春。厭聽長風蜚大屋。閒看細雨浥輕塵。天時最近重三節。客恨偏深百五辰。終日閉關誰與語。滿籤黃卷靜中親。</text>
<title>詠史有感。用李生韻。二首</title>,<text>居敬工夫自二程。能涵動靜貫知行。濂翁邃學傳中正。晦老微言統性情。已喜斯文兼費隱。何憂異敎更縱橫。重逢諸夏無君日。回首中原萬事驚。莊周强說物論齊。異敎紛然起竺西。面壁終携雙履逝。傳燈先止少兒啼。生涯到處隨缾鉢。死後何人困蒺藜。閒閱圖書多感慨。謾拈詩筆卷中題。</text>
<title>再疊程齋二韻。和李生。瑞英○二首</title>,<text>謾向衿陽問去程。謫居那得啓閒行。煙霞紫洞迷遐想。雨露蘭山愴遠情。百世眞儒黃卷對。千年古調素琴橫。柴門寂寞春光晩。誰送新詩句句驚。雨過前山草色齊。春光無限夕陽西。節回上巳誰蘭袚。門掩佳辰但鳥啼。屈子湘潭悲攬苣。管生遼海愛穿藜。朝來痛飮淸明酒。欲和新詩醉懶題。</text>
<title>和趙子直</title>,<text>雨露神功妙發施。穠花嫰葉遍枯枝。行吟獨自從漁父。坐謫方知任化兒。秦嶺橫雲空散聚。楚天明月幾盈虧。人間榮悴須臾事。澤畔孤蘭不必悲。</text>
<title>奉次赤谷韻 二首</title>,<text>丫溪水石雨中奇。臺沼園林捴是詩。絶壑危峰雲尙濕。穠葩嫰蕊露新滋。誰分物色還相與。傳語風光會有期。早晩乘春隨杖屨。賡酬玉韻對瓊枝。一年春色滿江村。白首囚山獨掩門。楡火改來偏感物。荊花開處謾銷魂。明時放逐知臣罪。近地優游亦聖恩。暮境惟思同衆醉。隣翁爭進濁醪樽。</text>
<title>走次鄭南原 悏 所示韻</title>,<text>東君按節布深仁。岸芷汀蘭雨露均。戀闕長瞻淸渭水。思家遙望故園春。親知盡作山中客。詞翰誰傳澤畔人。經歲未逢車轍迹。門前細路已荊榛。</text>
<title>次李生 瑞英</title>,<text>廉纖細雨入簾櫳。霽後韶光滿眼濃。放逐幾逢漁父枻。登臨賴有國師峰。煩君毋失濠邊約。擧世誰憐澤畔容。丙穴遊魚相與樂。儂知魚樂子知儂。</text>
<title>次宋生 國經</title>,<text>觀燈佳節客中廻。正憶香棚亘九街。隣老携壺浮蟻動。家人捲箔火蛾開。廣陵僊賞憑詩見。楚澤窮愁得酒排。獨恨吾君期不至。良宵孤負共含杯。</text>
<title>奉次赤谷</title>,<text>補衮初心鬱未舒。暮年悲歎在田廬。閒情日日收瓊韻。淸夢時時近玉除。彈罷匣中三疊譜。携來架上五車書。須看澤畔行吟處。梓里優游樂有餘。多少篇章句句新。建安才子是前身。空將五采山龍手。謾賦雙溪花鳥春。寫出繡腸詩似畫。題回繭紙草還眞。何時一决西江水。遍及人間涸轍鱗。</text>
<title>望嶽亭題詠 並序</title>,<text>余謫富平之明年夏。淫霖跨月。溽暑流金。斗屋無容膝之處。林樾乏蔭暍之所。卧病擁塞。生意蕭然。金陵權使君送白苫。同里柳上舍舜輔，李秀才時萬。曁蔡，金張諸人。或借古材。或出新板。爲設一間茅亭于後麓。平臨廣野。四面引風。庶有一分生意。登玆四望。近巴江而遠金陵。髣髴三湘之形勢。左桂陽而右天嶺。依俙五嶺之炎蒸。眞可爲五流之宅者也。所賴三角晴峰。屹立東方。而羣山萬壑。後擁前遮。有衆星拱辰之象焉。大江小瀆。繞山歸海。有江漢朝宗之義焉。日夕吟望。庶慰去國之懷。因以望嶽名亭。若夫江山之美。眺望之樂。非繫縲人所可自占者。姑闕之。數椽茅屋蔭莎庭。突兀東岡第一層。雲近蓬萊瞻華岳。天連漢水隔巴陵。淸風遠挹三山灝。暑氣長驅五嶺蒸。不作凉臺知有以。黃門小閣可無懲。望嶽亭成俯遠郊。泛虗翁得定新巢。經營實藉諸公賜。偃仰都無俗士交。正似相如空四壁。還同杜子捲重茅。旁風上雨終難禦。挂得漁簑也自嘲。</text>
<title>奉次赤谷</title>,<text>暮年羇思易生悲。感慨偏深五月時。漢俗豈知投飯意。楚歌空唱競舟詞。池邊告別星重換。澤畔行吟歲已期。最是鴒原無限恨。依俙一夢賦春詩。</text>
<title>慰徐令魯望 宗泰 晉陽之除</title>,<text>百里炎邦作穽坑。今君又得晉陽城。世間苦海爲玆邑。吾輩何人免此行。奉檄殊非榮養地。離庭其奈色憂嬰。聖朝孝理方敦化。忍奪詞臣母子情。</text>
<title>奉次赤谷</title>,<text>白帝金精按節初。赫雲烘瘴一時除。風塵世界炎凉際。草澤光陰代謝餘。淅瀝秋聲調碧樹。蕭疎夜雨浥紅蕖。篋中團扇還無賴。日暮昭陽恨婕妤。</text>
<title>次李進士 德英。卽 瑞英 之弟。三父子登司馬。其大人亦於數日前來見。</title>,<text>托契元方自去冬。吟鞭幾訪澤邊翁。歲寒交誼留松韻。霜後精神對石峰。最愛超宗同謝鳳。忽逢阿爽識荀龍。看君詩格難爲弟。不覺騷壇已改容。</text>
<title>再疊示李進士太素。卽 德英 大人。有園栗之餽。</title>,<text>孤齋閒住泛虗翁。秋盡江南又近冬。野色遙連三島水。天光長接五雲峰。壺中日月籠翔鳥。檻外山川枕駐龍。病脚賴君園有栗。晩朝三咽起衰容。</text>
<title>三疊冬字。和李太素。</title>,<text>它鄕邂逅見詩翁。四韻催成一日冬。戶外淸光楊浦月。簷前秀色桂陽峰。風霜半夜驚歸鴈。雷雨何時起卧龍。被髮獨醒吟澤畔。黃花爭笑逐臣容。</text>
<title>四疊</title>,<text>自古靈丹起病翁。坡僊亦得醉門冬。燒鉛幾夢三神島。採藥空思九華峰。只怕人間馳隙駟。敢望天外駕茅龍。瓮頭別有陰陽煉。從此餘生可住容。</text>
<title>五疊</title>,<text>動靜惟聽造化翁。綈裘短褐夏兼冬。奇遊瀛海三千界。僊賞蓬山萬二峰。中歲濫騎沙苑馬。幾年閒卧洛波龍。如何暮境違初服。憔悴行吟澤畔容。</text>
<title>重陽日。用樊川韻。示同席。</title>,<text>十里長郊暮靄飛。桂陽山色望中微。江湖水暖魚爭躍。天地秋高鴈已歸。催上亭園酬令節。却移賓榻避斜暉。黃花未發樽無酒。怊悵何人送白衣。</text>
<title>次太素問月亭韻</title>,<text>團團素月上危亭。欲問盈虗倚曲欞。始到天中明萬國。却從雲際下重溟。如何弦朔多虧缺。至使乾坤入晦冥。此理茫茫難更討。淺斟深酌不須停。</text>
<title>次宋生 國經 韻</title>,<text>澤畔秋聲鴈送來。逝川流影日相催。凝塵滿席從吾好。散秩盈籤爲子開。雨過東籬香破嫰。風廻北陸葉成堆。柴門寂寞無車馬。誰折黃花勸酒杯。</text>
<title>林掌令 渙 挽</title>,<text>嗟我論交自泮宮。中間離合係窮通。風塵京洛開襟穩。湖海參商屛迹同。無復家庭重對鯉。空餘臺省舊乘𩣭。鴒原別有人琴痛。一曲哀歌恨未終。</text>
<title>贈別洪陽牧伯申公獻</title>,<text>聞君今又赴洪陽。欲作離歌意正長。多病不宜芻牧責。早衰寧合瘴雲鄕。朋知落落晨星散。客恨悠悠歲月忙。基郡使君如有問。爲言憔悴在三湘。</text>
<title>簡寄瑞寧使君趙子直</title>,<text>聖主深惟共理良。分憂必自侍臣行。終知海上成儒化。却望湖中是故鄕。絶景宜登看月島。淸遊幾訪白沙塲。洪州手札同時至。秉燭雙題惜別章。</text>
<title>奉次赤谷</title>,<text>漠漠陰雲萬里連。盈盈素月失淸圓。居然勝賞違終夕。從此佳期又隔年。安得蜚廉驅屛翳。卽看蟾影滿中天。芳遊欲待秋晴後。却恐晶光已下弦。</text>
<title>國詞峰。示同席。</title>,<text>宿雨新晴玉洞寒。藍輿催上國詞壇。蓬壺入海迷三島。漢水連天作九盤。始覺東山宜小魯。方知南嶽亦開韓。淸遊况又携雙笛。待月何妨到夜闌。</text>
<title>瑞寧趙使君子直。與李海州得甫。同出泛虗亭。仍渡前湖來訪。家兒亦在側秉燭行酒。用桂陽山韻聯句。</title>,<text>秋雨蕭蕭釀夕寒。得。 主人迎客掃雲壇。直。 東籬晩菊風前亞。深。 北嶺孤松霧裏盤。五。 橫笛一聲君是趙。得。 回瀾八代我非韓。直。 江村寂寞黃壚遠。深。 誰遣芳醪醉夜闌。五。</text>
<title>趙李兩君到泛虗亭。用壁上韻聯句故走次。</title>,<text>冠盖聯翩訪小亭。層軒無主點燈明。疎籬燦燦寒花色。廢戺蕭蕭落木聲。別恨紛繽詩未就。羇愁錯莫酒難平。所懷宛在江南曲。催棹煙波片舸輕。</text>
<title>再疊送趙子直</title>,<text>臨歧分手上危亭。宿雨新收霽景明。雲外僊鳧迷遠影。澤中霜鴈送寒聲。老來詩思還無賴。別後羇愁更不平。緬憶雙旌南返處。秋風官路馬蹄輕。</text>
<title>詠四季花。寄洪生錫汝 得圭。</title>,<text>洪君錫汝愍余澤畔無伴。手種四季花一朶於小盆見寄。于時菊已老而梅未綻。風霜空谷。紅錦纈眼。其喜可知。詩以謝之。誰將紅錦巧新裁。遠寄楓林楚水隈。艶態能傾霜後菊。嬌姿不待雪中梅。靈芝歲暮纔三秀。僊桂秋深始一開。最愛名花如有信。香魂淡蕩四時回。</text>
<title>再疊</title>,<text>天葩纈眼錦紋裁。好事移來桂嶺隈。葉遇冬靑宜伴竹。香因雪淡爲兄梅。百花捴待春風發。四序何從季月開。榮悴無心還似信。相隨土德一時回。</text>
<title>初度日。次正明韻。</title>,<text>百年初度屬中冬。啣索餘哀意萬重。負米徒增仲由恨。斑衣無復老萊容。偏憐楚澤風霜苦。忽報秦天雨露濃。最是此心開慰處。西湖明日弟兄逢。</text>
<title>仁敬王后挽</title>,<text>正始關雎化。咸亨地勢坤。徽音符摯仲。懿行媲姜嫄。儉德昭覃葛。誠心著采蘩。無違中壼法。不借外家恩。少海期重潤。轅星告已昏。那知分御仗。竟至送靈軒。痛切陰儀缺。悲纏女則存。方酣玉欄賞。誰返綘紗魂。霧暗鸞車遠。風愁鳳旐翻。長秋宮裏月。虗照濯龍門。</text>
<title>莊烈王后挽</title>,<text>五紀居坤極。三朝仰母儀。尊名同聖烈。遐福繼貞熹。幾受揚徽冊。頻行獻壽巵。陰功看鍊石。至樂在含飴。王母蟠桃祝。天孫素柰悲。秉珪壇墠再。嘗藥夏秋彌。黼扆攀號處。金宮永閴時。僊遊知不返。祖載更弛期。長樂晨鍾遠。喬山吉仗移。羣臣紛雨泣。寒月助凄其。</text>
<title>奉贐聘君按察關西之行 甲辰</title>,<text>憶昨嘉州貶。翻成澤畔行。十年今按節。千里舊遊程。騎竹兒童集。提壺父老迎。江山如有待。草木亦知名。可紓宵衣念。殆同晝錦榮。褰帷開視聽。攬轡任澄淸。形勝綾羅島。關防節度營。隨風征旆遠。落日畵笳鳴。貳舘偏承誨。離亭倍愴情。秋來江上鯉。頻寄洛陽城。</text>
<title>呂領相 聖齊 挽</title>,<text>耆舊驚淪沒。明公又返眞。去歲辭上相。今日失宗臣。一節忠勤着。三朝際遇新。垂紳依日月。聽履上星辰。歷職兼文武。逢時有屈伸。奮庸虞殿上。宣召楚江濱。密邇楸山路。優游梓里春。庶期加宋額。那意涕秦民。遠業終三事。遐齡近七旬。庭蘭芽已茁。可念稱家人。</text>
<title>李判書 翊相 挽 二首</title>,<text>世閥同王謝。衣冠似杜韋。家聲傳雪曲。花萼映春輝。獻納登臺省。論思侍講幃。文星聯萟苑。卿月近黃扉。暮境憂時切。中年與世違。聖朝恩未報。長夜露先晞。地下修文會。人間脫屣歸。庭留雙寶樹。猶可繼前徽。拾遺留錦里。嚴武赴綿州。湖海論交地。絃歌問俗秋。幾登徐孺榻。頻御李膺舟。夜雨寒山寺。春風駕海樓。酒杯花下醉。詩韻雪中酬。嶺外三年會。人間一夢休。屋樑殘月恨。蒿里曉雲愁。病卧違攀紼。蕭晨涕自流。</text>
<title>兪參判 瑒 夫人挽</title>,<text>梓里芳隣接。深知梱內儀。當筵聞截髮。擧案見齊眉。君子鮐文背。兒郞玉樹姿。恩榮同受誥。歡笑在含飴。德合膺多福。天宜降介禧。居然嬰二竪。政爾謁三醫。良藥終無賴。僊輧去莫追。板輿曾幾日。靈櫬忽荒陂。故宅蘿陰合。空閨月影悲。張林今不在。誰復作陳碑。</text>
<title>趙副學光甫挽</title>,<text>憶昨分符日。逢君夜雪中。從容論去就。談笑任窮通。晩計迷源築。前期慶嶽楓。書從東野至。絃斷子期終。丞相家聲遠。尙書舊業空。靑氊無所托。玄理竟難窮。妙歲凌雲氣。平生貫日忠。危言時否泰。正色道汚隆。琴瑟更張際。風雲感會同。筆簪周柱史。鑑別晉山公。久處深嚴地。獨持諫諍風。頌聲留葉縣。文敎著芹宮。淚爲憂時下。論因嫉惡崇。聖君非棄賈。時議不容融。榮辱同泡幻。存亡問化工。素帷區浦上。丹旌廣陵東。惻愴山陽笛。凄凉白傅筒。公私俱有慟。憂思正冲冲。</text>
<title>趙生 謙行 挽</title>,<text>早結連姻誼。知公內德全。家庭嚴有法。鄕黨禮無愆。令子曾攀桂。賢孫更折蓮。惟其躬勉勉。所以慶綿綿。志養專城日。眉齊大耋年。忽聞捐舘舍。揮淚寫哀篇。</text>
<title>次白軒相公李公 景奭 几杖識感之韻</title>,<text>吾王寵錫老成臣。時屬昇平歲戊申。曾有幾人膺是禮。始知殊禮待其人。旣頒烏几兼鳩杖。更見龍亭載鳳綸。法譜鏗鏘喧綺席。香醪㶑灧下楓宸。鮐文鶴髮三朝老。卿月台星四座春。洛社衣冠堪後素。御厨肴錯總時珍。當年上相尊榮久。暮歲中樞眷遇新。扶國志存行拄處。感君誠切倦憑辰。臨筵卒酌歡無極。下筆裁詩語有神。小子敬承宣敎命。盛儀何幸見吾身。</text>
<title>送東萊府伯鄭白也 晳 令公</title>,<text>憶曾湯殿扈鑾輿。公任論思我起居。何幸龍門頻奉袂。幾多螭陛共聯裾。南陲最軫懷柔念。西掖親掄將相儲。雨露楓宸辭玉座。煙霞蓬島佩銅魚。文傳炎海遷潮鰐。威振高唐絶趙漁。秋後離情應轉苦。暮天休上沒雲墟。</text>
<title>蘭亭修稧會十韻 蘭亭客四十二人</title>,<text>茫茫宇宙一流星。擾擾人生水上萍。自外形骸稱曠達。爭逃名敎卽沉冥。重三令節芳蘭握。六七佳賓寶樹馨。座上風流推逸少。箇中形勝最蘭亭。茂林脩竹開瑤席。曲水淸流遶玉甁。談麈揮時思亹亹。羽觴行處水泠泠。山河擧目殊欣感。景物娛心極視聽。不必管絃催晩興。且將觴詠送餘齡。漆園何事同生死。金谷當年罰醉醒。千載欲尋修稧會。遠天斜日暮山靑。</text>
<title>次李 奎報 桂陽山詩</title>,<text>明時得罪放愚池。草屋蕭條古澗陲。日上前村門尙閉。煙橫遠野路難知。虗牕莫禦寒風入。毁壁無禁冷月窺。消長敢望君子道。逢迎多是野人姿。光陰荏苒身全老。星斗闌干歲又移。半世揄揚同弊屣。浮生飄蕩似遊絲。分憂嶺嶠終無賴。斂跡桑楡庶可追。約有對床嗟我季。夢回孤榻歎吾衰。客中度日如三月。湖上歸時有二朞。雲鵲若從天上至。虗舟重泛共相期。</text>
<title>次赤谷詠雪 赤丈與趙子直，徐魯望，李同甫諸人。賞雪芙蓉榭。唱和云。</title>,<text>無端飛雪下山河。半夜浮浮一尺多。始覺簾帷新擣練。忽看庭院已堆鹺。輕隨柳絮飄瓊樹。艶逐梅上翠蛾。曹士比成三疊詠。楚臣收入九章歌。乾坤浩浩皆粧玉。松栢靑靑不改柯。霽後爭窺披鶴氅。晩來堪畵着漁簑。飄颻遠野先居後。歷亂回飈止又過。大道通衢爭奕奕。移山塡海更峩峩。楊朱處士迷南北。鬼谷先生失揣摩。豈但高卑同覆盖。故敎委瑣盡包羅。穿簾透戶誇淸冷。圓璧方珪巧琢磨。飛鳥千山號古木。斷猿三峽泣輕蘿。整斜疎密終誰使。興滅盈虗一任它。喜見門人陪杖屨。愛聽詞客費吟哦。臘前三得同雲合。春後頻應大雨沱。上瑞方知驗豐熟。玄陰終見布陽和。玉琴鳴處晴開榭。氷筯看時盼轉波。枚叟騁詞輕羽白。鄒生揚曲喜顔酡。詩窮變態昌黎愈。物禁姸華學士坡。東郭舊遊誰復繼。西園佳句定非訛。柳州漫詠人蹤滅。潘岳偏憐客髩皤。欲和瓊琚傳勝事。巴人其奈郢聲何。</text>
<title>元月上旬大雪。更用排律韻。奉赤谷丈。兼示趙子直，徐魯望，李同甫昆季。求和。</title>,<text>東風淡蕩濺銀河。春雪還從臘雪多。飄盡瓊林枝上蕊。驅來玉女井中鹺。時經人日寒侵勝。節近元宵艶閙蛾。郢曲變爲流徵響。旄丘重有式微歌。玲瓏曙色簷鳴滴。漏洩春光柳拂柯。狡兎無蹤回獵騎。寒魚上釣理煙蓑。忽思授簡梁園會。正似乘舟剡曲過。玉韻鏗鏘同夏濩。素琴寮亮動洋峩。中書筆翰常揚逼。學士詞鋒屈賈摩。二陸聲名推伯仲。三韓家世擅麗羅。論詩豈但文章著。講學爭看道義磨。千載勝遊南岳月。百年幽築北山蘿。閒情到此眞成適。世事如今不願它。執友偏多泉下恨。親知半是澤邊哦。窮途踽踽知音少。往迹悠悠出涕沱。不必暮年重惻愴。况今春日政姸和。風回遠岫開晴靄。氷泮前溪漲綠波。捲箔高吟詩思聳。擧杯相屬酒顔酡。呼鷹正合臨平野。煮艾頻應上幔坡。惠好惟期窮趺宕。逸休還喜遠囂訛。拘幽不翅匏瓜繫。憔悴誰憐鬢髮皤。無路從容陪語笑。越瞻僊榭奈如何。</text>
<title>尹副學 敬敎 挽</title>,<text>憶曾供奉起居年。僚寀情深一席聯。朝罷開襟高閣漏。携來滿袖御爐煙。終天痛極吾東往。瀝血辭危子北遷。雉岳雨中悲遠別。鶴潭臺上笑相延。看花忽入鑾坡直。視草重逢鳳閣僊。湖海名藩分節鉞。東西選部貳衡銓。明庭簪笏非初願。幽處田園有宿緣。㝡喜餘生敦素履。那知此別間黃泉。光陰荏苒年垂十。世故紛紜事變千。屣脫塵寰違白眼。庭留寶樹寄靑氊。邇來薤露哀歌作。捴是邊雲旅櫬旋。能得考終先壠下。位非其德不須憐。</text>
<title>次左太冲招隱詩。示質夫。</title>,<text>大隱隱朝市。卽事亦匪今。朝市盛繁華。日夜鳴瑤琴。南山有小徑。叢桂自成林。至道在推移。明哲多陸沉。擧世賞繁絃。何人解大音。休上北闕書。放歌梁甫吟。是非毁譽間。恢廓爾胸襟。江湖路且脩。難望一盍簪。</text>
<title>再疊</title>,<text>小山招隱士。有騷傳至今。中間好事者。往往被素琴。憭慄虎豹穴。磈硊叢薄林。極道山中苦。以傷江上沉。左思太多事。變作淸麗音。自爲隱遁辭。慷慨多悲吟。雖云背古意。亦足開塵襟。能令懶夫立。望風爭投簪。</text>
<title>紫霞洞。贈主人李都事季瑞 徵龜。</title>,<text>聞道紫霞洞。隱者所盤旋。平生夢想地。遣君先着鞭。今來叩荊扉。主人開小齋。挑燈道情素。促令行酒杯。溪山本無主。肯許一半分。卜築遷居日。此樂窮朝曛。</text>
<title>李都事 徵龜 挽</title>,<text>去歲南陽路。訪君紫霞洞。前山雪正深。後溪氷初凍。提携坐新軒。翼然立小棟。簷前對水石。幽鳥林間哢。披襟道情素。却喜開昏瞢。憐君病膏肓。不翅在己痛。歸來耿未已。至今仍猶夢。那知一年間。遽有寢門慟。蓮榜早題名。天衢擬飛鞚。謾抱穿楊才。屢擧竟不中。素性本愷悌。聲譽等伯仲。宜家鼓瑟琴。至樂在璋弄。平生孝友志。忽藏丹霄鳳。不但連姻懿。悼念從公衆。病卧江湖上。靈車恨未送。</text>
<title>入山</title>,<text>奇哉造化翁。與我何厚餉。旣削白玉峰。又開錦繡帳。白若孔夫子。皜皜不可尙。紅如句漏令。鍊砂丹穴上。擧目絢光彩。欲往迷所向。何者爲毗盧。何者爲穴望。應須到上頭。拄得九節杖。平生壯遊志。此日聊可償。升高必自卑。浩氣宜善養。坐待扶桑日。惠好窮趺宕。</text>
<title>叢石</title>,<text>玉樓何年火。唯餘四柱石。望之還一叢。面面皆六削。特立禹貢外。非經夏斧鑿。驅石止滄津。又非秦鞭着。依然華表柱。復歸遼東鶴。或成卧波橋。參差見烏鵲。南窟稱金幱。北島又名國。燦燦瓊瑤色。輸班巧雕琢。何如四箇石。獨任回瀾力。中流作砥柱。能令萬波息。天下豈有僊。不必求神迹。若作廊廟柱。國勢重山岳。何居東海上。但悅遊人目。題詩三歎息。聊以鐫石角。</text>
<title>春遊篇。次金生 時佐。</title>,<text>春遊何日最適意。二月湖天暖雲煙。萬物欣欣皆向榮。陽氣潛隨歸鴈邊。梅魂欲動柳絲嫰。藥塢花欄生意全。古來煙景召遊人。桃李芳園醉謫僊。春遊何處㝡適意。幸州湖接無憂川。襟三帶五不足道。第一江山天下傳。無邊野色圍平岸。極目風光載遠船。朗吟催上㝡高頂。洞賓飛過君山巓。春遊何物㝡適意。把釣臨磯魚躍淵。釣伴漁侶互爭席。沙渚煙汀坐頻遷。雪鱠登盤春酒淥。擧觴白眼望靑天。微波不動水荇長。鄭谷移舟歌采蓮。春遊何事㝡適意。玉樹風前集羣賢。冠童六七風而詠。浴沂歸路舞雩連。從遊休道一日長。媿殺疎慵在盧前。長歌短詠迭唱酬。逸少淸遊難獨專。天生我輩一代人。把酒論文情自牽。菟裘重得此江山。月夕花辰開勝筵。一辦春遊四美具。斷橋斜陽人影聯。至味方淡大音希。酒用玄酒琴無絃。開樽飮酒酒不空。擊鉢催詩詩易圓。登山臨水任所適。欸乃一聲聊戛舷。終知子所漫誰爭。斗覺吾心目浩然。江蘺薜芷幽人興。石田茅屋野性憐。觀潮已覺進退時。在川方知生死年。物外閒遊窮汗漫。得日三萬又六千。寄語紅塵擾擾子。聽我一曲春遊篇。</text>
<title>後春遊篇</title>,<text>吾鄕本是水雲鄕。金柱峰連玉屛煙。洞門流水五十里。奇巖異石峙兩邊。重重疊巘面勢雄。曲曲淸灣秀氣全。琪花瑤草産其間。松下往往引飛僊。澄潭匯處二水分。一雙白鷺下前川。騷人墨客詠歸地。沙老雄詞至今傳。摩挲舊跡起遐想。恨不提壺倒玉船。探幽不覺路轉深。杖屨催登洲上巓。行行折柳傍水岸。歷歷數魚臨重淵。翼然高亭動歸興。吟筇又向金沙遷。十里長川拱危欄。萬樹楊花媚遠天。無邊景物入指點。何處胡僧歸白蓮。古祠蕭條在澗阿。春秋俎豆祠先賢。凄凉往事不可問。拜鵑遺址窪樽連。當年契合動昭融。吐氣經綸在上前。天語丁寧比水月。風虎雲龍得君專。讒言忽從左腹入。勇退非緣幽興牽。空留遺像肅淸高。怳習容觀登御筵。高風能令後人敬。再拜庭前鴈影聯。滔滔末路少知音。鼓琴誰聽山水絃。欲將好句償淸債。臨風苦吟詩未圓。形骸放浪水石間。絶勝春江鳴畵舷。沿溪復尋散襟臺。空谷足音喜跫然。天地韶光正淡蕩。山鳥山花堪可憐。連鞭吹笛過此間。屈指如今四十年。白首餘生病獨存。中間世故又變千。俯仰今古百感集。把筆重作春遊篇。</text>
