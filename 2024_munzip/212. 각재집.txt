<title>住鶴亭贈河性源 渾亭在尙州</title>,<text>住鶴亭無鶴。白雲空被被。故人送故人。濺松無盡淚。</text>
<title>還覺齋</title>,<text>春山待主人。百里歸來晩。山鳥隔林啼。不知時事亂。</text>
<title>嚴惠寺</title>,<text>寺在蒼崖裏。天台咫尺連山。僧嫌客到。茶罷却藏。</text>
<title>新安途中</title>,<text>橋白龍生水。崖斑虎下山。踏龍跨虎去。斜日赤東巒。</text>
<title>途中吟</title>,<text>不前鞭病馬。善退叱頑童。去去前程暝。金烏欲歛紅。</text>
<title>梧桐</title>,<text>報秋古齋北。蒼蒼明月陰。民慍久未解。肯作南薰琴。</text>
<title>自晦山書院。將往黃溪瀑布。至大坪途中。賦所見。院在三嘉</title>,<text>靑女種石田。無乃初平妻。報道八仙子。今朝過路西。</text>
<title>遊石亭二首</title>,<text>水語大牛興。松吟石亭風。云云人不識。淸意自相通。偶然成勝會。相逐七人同。不須愁日暝。淸月上天中。</text>
<title>南庭石</title>,<text>堅白豈傷頑。通明多見變。齒齒在南庭。不改西川面。</text>
<title>復題嚴惠寺</title>,<text>寺黏蒼崖曲。塵寰隔一江。高吟巖上月。天與我爲雙。</text>
<title>謾吟</title>,<text>江上老月。村居非本志。感時花濺淚。吾與杜子美。</text>
<title>次古詩</title>,<text>欲仕治天下。吾民已得堯。箕山眞樂在。何必聽簫韶。</text>
<title>文巖飮話</title>,<text>一杯復一杯。靑眼阻懷開。願餘瓮底酒。留待後人來。</text>
<title>德川吟</title>,<text>赤葉驚秋色。靑眸喜舊容。五人談笑處。不覺夕陽紅。</text>
<title>懷七松居士。與趙掌令 翊 聯句。下句趙掌令足</title>,<text>人去松餘七。春秋節復三。遊人多小恨。斜日屬嵐。</text>
<title>謝柳晦仲 宗日 來問</title>,<text>自古疏多病。今君病益親。願言終保好。莫遣白頭新。</text>
<title>挽朴昆陽 雍緝</title>,<text>男兒天地間。淸德眞所貴。衣服未充棺。平生非飾僞。</text>
<title>奉和吳翼承長 五首</title>,<text>愁坐空齋靜。多君訪孤窮。通宵開鬱滯。豁然破溟濛。相知二十春。君壯嗟吾弱。欲贈無限意。奈何無筆力。爲學貴中正。不然徒口耳。欽君有美質。此去有終始。事業消官債。佳時盡菊秋。看花還濺淚。誰與發幽愁。人心自苦樂。天地有春秋。能安聖者事。下此豈忘愁。</text>
<title>送別</title>,<text>離恨天南北。歡情酒淺深。今朝無限意。明日兩鄕心。</text>
<title>題疏狂亭</title>,<text>鑿破蒼山麓。蕭然草屋新。主人生業足。雨一江春。</text>
<title>海印寺。次林 億齡 韻。</title>,<text>檜蔽中天旭。山含萬古曛。舂潢噴虎豹。滿壑雪紛紛。</text>
<title>北溪書堂在尙州</title>,<text>蒼喬木老。鷗鷺戲春潭。往事浮雲散。遊人思不堪。</text>
<title>題扇</title>,<text>塵蔽西風起。涼消夏日威。一句缺 舒卷任天時。</text>
<title>題文羅州精舍</title>,<text>篴落霜林葉。歌停過野雲。一句缺 紫綬愧看君。</text>
<title>和成大谷精舍韻</title>,<text>世問重至寶。水碧與空靑。明月漁人物。淸風酒客情。雪凝藏澗響。松茂自寒聲。佳景尋來晩。披雲去路冥。</text>
<title>贈介石亭主人</title>,<text>亭在蒼巖上。淸風四月秋。主人縱己物。遊子矚仙區。墨色驚今面。靑光帶昔眸。高柴子夏痛。深淺一江流。</text>
<title>題三槐樓記後</title>,<text>葺樓帶古制。我祖精神存。喬木老前面。人居殊後村。子孫未善述。事業成衰門。作記示來者。中興由學敦。</text>
<title>謹賡</title>,<text>宜宗大王御製韻國運將更始。綸音渙效誠。璿源今會極。王法肇經營。岐嶽來祥鳳。邱隅伏巧鶯。繩繩千萬曆。陰隲冀神明。</text>
<title>贈尹尙州秀夫 國馨</title>,<text>二句缺 鳴謙非作意。巽志實由衷。鳧舃頻輕屈。魚書每辱通。餞郿旋賜贐。空受愧無功。</text>
<title>贈友人</title>,<text>謂兄膏北轄。今幸住南征。添郤香將散。消他鄙欲萌。一燈靑眼淚。三夜白頭情。請學惺惺法。高追萬里程。</text>
<title>訪崔守愚堂。次辛敎授 景行 韻。</title>,<text>訪隱南江曲。茅簷竹裏呈。魚盟曾共結。鴻繳自難縈。潁水唐時響。春山漢日淸。茫茫天地外。誰保古今名。</text>
<title>次孫士宜 景義 萬石堂韻</title>,<text>過常期一宿。來適月明天。眼界開平野。心源爽夜川。江山輸話裏。天地落吟邊。珍重今朝意。長如此百年。</text>
<title>次舍兄喚醒齋韻</title>,<text>病髮疏雙鬢。炊冷兩家。孤身愁坐靜。五鬼恣行譁。志在飢寒直。心爭富貴阿。春蠶空食葉。薪進齋黃何。</text>
<title>過成大谷舊居有感</title>,<text>四載尋芳躅。寒暝古林。一壞新灑淚。二谷舊傷心。人事三淸鶴。天時萬柳金。孤蹤南海去。回首北雲深。</text>
<title>題鄭寒岡精舍</title>,<text>匹馬秋山路。斜陽渡石矼。臨渠人自獨。波戲鷺成雙。黃葉埋苔逕。靑眸喜客跫。處溪如有約。乘月叩松窗。</text>
<title>無題</title>,<text>興國初奇遇。氷霜氣宇深。愧余懷珷璞。嘉子蘊珠琛。牛女相睽異。西南未斷金。交魔猜好事。阻攄一宵心。</text>
<title>呈吳德溪子 強健</title>,<text>一階花木冷蕭森。半畝橫塘活水深。滿目雲山眞樂地。主人唯識主人心。</text>
<title>和吳德溪 二首</title>,<text>悠悠離恨隔瀟湘。坐對春風破面墻。忽被病魔還惜別。歸程黯黯更廻腸。芙蓉十二劈巫山。琪樹丹霞造物慳。莫道俗緣磨不盡。他時乘月叩林關。元韻 德溪思君幾日夢瀟湘。獨伴疏篁半倚墻。剝啄柴門初見面。淸氷忽覺洗煩腸。十里西溪遶碧山。願君携手翫天慳。獨恨俗緣猶未換。蹇驢還指舊松關。</text>
<title>謝吳學士翼承投贈三首</title>,<text>兩絶淸詩擲地鳴。感君垂貺出深誠。高吟可罷春愁結。泥醉徒能蕩性情。一時名譽摠虛鳴。所學由來在意誠。報道從今巴鼻執。惺惺日夜察中情。三逢夜話到鷄鳴。何事相成凭地誠。方信知音金可斷。從今夷險保衷情。</text>
<title>別喚醒齋</title>,<text>溪邊冬日故遲遲。應爲長程挽別衣。悵望行塵山轉滅。柰何多病未同歸。</text>
<title>觀物二首</title>,<text>竹實梧桐草木奇。世間唯有鳳凰知。人生出類加知學。棲食寧爲二物非。竹出荷藏志不同。不同無不合時中。出藏未必論優劣。巢許邊夔各有功。</text>
<title>訪無盡亭主人 亭在尙州</title>,<text>愁坐寥寥閉院門。丹心雅意薄雲端。從他獅子家悶吼。來住何如臥碧山。</text>
<title>梧桐</title>,<text>桐花一樹殿春開。庭實何人取汝栽。死作南薰琴解慍。不如生待鳳凰來。</text>
<title>贈房進士克智 處仁光陽人</title>,<text>知心不在不相見。千古猶親況一時。承曝不妨淌雨日。柰何衰病頓支離。</text>
<title>次房克智可觀亭韻 二首</title>,<text>幽居高占水雲村。方寸胸中太古存。聞說誨人終不倦。海東冠冕半松門。聞君能化人難化。知是林間積學來。擴此定應成位育。松關何事鎖忘開。</text>
<title>題河元龍 應圖 河東草亭</title>,<text>去晉來居江海口。藏身翫景養親兼。吾衰不得▦▦接。去後難期更一瞻。</text>
<title>次岳王墓韻</title>,<text>孤塚西湖草樹深。千年幽慣帶雲林。班師不是吾王意。堪恨當時枉死心。</text>
<title>盆松</title>,<text>日上盆松落淸陰。一庭風雨作龍吟。自恨未能高百尺。幾年空抱擎天心。</text>
<title>喪女後謝人勸肉</title>,<text>兒親五服皆啖肉。猶老爺孃獨郤魚。聖制丁寧知莫過。哀兒不忍食徐徐。</text>
<title>將往尙州。贈三孤姪。受一，天一，鏡輝。</title>,<text>稚兒付與三君去敎道先宜放意禁孤迹還期乘月白家間有事亦關心</text>
<title>題海印寺藏佛經閣</title>,<text>六十間藏八萬經。漆邊銅飾字如星。當時肉食人。何不敢諫臺城十萬兵。</text>
<title>題李和甫 光友 竹閣</title>,<text>蒼玉猗猗擁一堂。主翕中臥自淸涼。遊人每見金剛去。不識丹山有好方。</text>
<title>桃源圖</title>,<text>生綃誰繪一區空。留得川原萬樹紅。謀身計拙愁塵土。安得徘徊疊翠中。</text>
<title>斑竹</title>,<text>雲斷蒼梧泣帝遊。湘娥永結古今愁。淚痕點入千竿骨。枝上斑斑度幾秋。</text>
<title>題壁上二首</title>,<text>病夜漫漫燈幾剪。愁心唯有曉鷄知。義和不與孤身便。九萬長天謾疾馳。年逾知命迷天命。學慕先賢遠先賢。萬事已從雙齒去。至今猶望死吾筵。</text>
<title>贈趙縣監子美 徽。尙州人。</title>,<text>葛花蔓附白楊枝。遠客猶傳酒病宜。去去來來盈滿袖。不知能得幾人醫。</text>
<title>題養閒齋</title>,<text>山分方丈江分弱。地位淸高月在簷。收拾霞爲己物。傍人休道主人廉。</text>
<title>送宗姪 受一 赴會試</title>,<text>我家文統爾承當。深怪年來未發揚。奮華凌雲今日事。壯元元是我家長。</text>
<title>遊天隍峯 峯在尙州</title>,<text>勝日聯鏕上碧峯。跫音風外戛層空。玄玄說罷丹丘訣。宇宙溪山一嘯中。</text>
<title>次姜太涵深 韻</title>,<text>孫淸子貴身無疾。知食平生積德來。顧我爲人三沒一。書空不獨古人哀。</text>
<title>題朴篁巖仲思 齊仁 精舍</title>,<text>萬竹東頭一室虛。主人心事轉淸疏。杜門縛虎知歸宿。方寸胸中太古於。</text>
<title>挽金縣監 舜悌</title>,<text>君去幽泉無所憾。我存人世有何懽。請尋子女傳吾說。汝爺長號欲汝看。</text>
<title>書懷</title>,<text>四隣皆宿一身醒。百請眠魔不肯庭。欲哭畏人還拭淚。朝來添得鬢星星。</text>
<title>題靑谷寺</title>,<text>先人昔日此來遊。蹤跡應尋某水邱。人事如今知幾變。孤兒不耐淚雙流。</text>
<title>贈學者</title>,<text>平生失學空軀殼。何事勞勞訪我頻。道在四書非在我。請君歸去此尋眞。</text>
<title>偶吟</title>,<text>古人爲學隱山深。爵祿元來不入心。惆悵如今爭賣已。水民何日可拯沈。</text>
<title>贈李河東 景祿</title>,<text>欽君爲政動南邊。食力當時不愧天。林下故人詩匠退。未揚褒筆四方傳。</text>
<title>掃花</title>,<text>滿庭紅雨落婆娑。一閣初驚展絳羅。莫遣佳人容易掃。却憐春色散泥沙。</text>
<title>憎蒼蠅</title>,<text>南陸難堪畏景長。營營何怨亂高堂。百麾未能除了盡。消麾直待北風涼。</text>
<title>憎碩鼠</title>,<text>家鼠知吾不畜猫。乘昏奔作馬奔聲。憑渠莫恃方張勢。明目烏圓得在明。</text>
<title>題吳毅叔 僴 壁上</title>,<text>親朋日日集林關。食盡山陰告糶難。此後上來吾欲莫。爲憐貧嫂內悲酸。</text>
<title>面腫吟</title>,<text>祝天祝天千萬祝。使我無使面腫終。壞形上謁看何忍。願軫生成萬物衷。</text>
<title>晦山書院</title>,<text>三十四人面熟生。莫將生熟有重輕。如今喚得惺惺法。遙向龍門節節行。</text>
<title>題同年李仲陽曲江亭 亭在龍宮</title>,<text>千里孤蹤過此行。偶然登眺曲江亭。波浩渺詩魂怯。半日吟哦句不成。</text>
<title>換鵞亭 亭在山陰</title>,<text>換鵝黃鶴古今雙。灘落銀河半夜江。安得金華成九變。琳宮十二撼雲窗。</text>
<title>與河仁叟</title>,<text>羡君占得佳山水。收拾霞積一堂。自是百年恒産足。可煩零碎濟飢荒。</text>
<title>贈鄭弘成</title>,<text>欽君松屋圖書樂。歎我空齋病癘愁。咫尺西江千里遠。不知何日拜低頭。</text>
<title>喪明吟</title>,<text>六兒生但一兒存。兩鬢雙毛五淚痕。若將心火燒原陸。滿乾坤白日昏。</text>
<title>己丑春。從姪 受一鏡輝 及從姪壻李 惟諴 登司馬。喜而賀之。</title>,<text>一谷一家四上庠。傍人堪道慶非常。祖宗種德知深厚。繼繼如今保冕裳。一家兄弟獲高參。應會聲華萬口談。種德如今餘慶食。箕裘自是永承堪。</text>
<title>姪 鏡輝 獻壽其親。仍作孤雁歌一曲唱之。其兄 受一，天一。 用杜牧之別弟韻。送別商山。遂和其韻。</title>,<text>羡君今日壽觴斟。到處悲懽孰淺深。孤雁情懷君我似。可堪吳月兩鄕心。</text>
<title>西臺八詠松亭解曰。叔父嘗示余以西臺八詠。余敬受卒恭。因仰而言曰。夫詩者。志之所之也。在心爲志。發言爲詩。情感以正。則言發而必善。情感不正。則言發而必邪。是以。觀人莫先於志。觀志莫近於詩。詩之於人大矣。今觀八詠之作。辭正而意嚴。言近而指遠。因物起興。比事屬辭。眷眷誘人。欲其入於爲善。傷今思古之義。亦包其中。鏘若金鳴。爛若珠貫。讀之使人可勸可懲可愛可懼。非直爲聲律之工而已。其關於世敎。亦大矣。吾聞仁義之人。其言藹如。信乎其藹如也。謹以八詠逐題爲解。但恐左見不合於本義。旣以自警。旦以示諸同志云。</title>,<text>嶽雲朝散日飛空。萬像虛明淑氣濃。報道主人黃道去。靈臺看了一輪紅。右淵嶽朝暾此言人欲爭盡。本心呈露。本心旣露。萬理昭明。浩氣充滿。學者苟能尋向上去。勉進不怠。▦▦▦▦心之明者。可得而見之矣。靈臺。▦▦也。一輪紅。指▦之虛靈不眛也。其勉人之意。可謂深矣。一陰西鏖玉麻霏。暝色生林不見輝。上面蒼蒼看帝面。主人要自啓松扉。右西山暮雨此言一欲始生。衆念俱萌。陰濁之氣。卒蔽陽明之光。然其本體之明。則炯炯不眛。未嘗泯滅。苟欲見其本體之明。則此在學者克己力行。自開而明之耳。而由人乎哉。其警人之意。可謂切矣。六霙初眹一溪春。萬柳生沙襯白銀。滿蒼陰消道暍。三庚儘作九秋人。右沙汀春柳此言陽春布德。草木始生。及其繁茂。其陰足以庇人。猶學者幼學壯行。其德足以及人也。古詩云。願言均此施。淸陰分四方。抑其遺意歟。星漢西流黑道橫。下天明處上天明。人在兩間些子少。丹經誤說十洲汀。右晴川秋月此言人之所處。不可不擇也。身在虛明之地。則淸明在躬。人欲消融。與孟子所謂居移氣。朱子所謂秋月照寒水者。其意一也。末句言吾道中自有樂地。何必求之於異端之外哉。猗猗蒼玉任黃荊。自從文武一種生。最愛孤村孤客伴。滿臺風致半寒莖。右孤村綠竹此言蒼玉。竹也。黃荊。惡草也。竹雖爲荊棘所困。然其勁節。自古及今。經歲寒而不變。故人多愛之。爲庭實焉。猶君子雖爲小人所侵凌。然固守一道。終不改其所操。卒爲人之所賢也。此與夫子松柏後凋之歎。其意一也。四野離離雨露深。帝心無間古猶今。怪却野淸雲盡後。家家一粒貴千金。右四野黃雲。此言天之生穀者。所以養善民也。旣生嘉穀以種之。又降雨露以膏之。可見天心之愛民。少無彼此之間。而亦無古今之異矣。世之貪官暴吏。不察天心。恣行己欲。厚歛而重賦。殫地所出。竭廬所入。故一粒之粟。貴於千金。噫。民之生理。艱難如此。安得得其母乳之耶。古人有詩曰。四海無閒田。農夫猶餓死。其此之謂歟。東海悠悠學太公。風綸不換萬侯封。南極故人難縮地。未能從釣主人翁。右苔巖釣魚此言主人思古人而不可見。學其遺風。隱居自樂。而無求於人也。叔父自歎相住阻遠。未能與主人同其釣魚之樂也。吾聞堯舜之時。野無遺賢。後世。賢人君子。猶恐入林之不密。入山之不深。士生天地。庶見至德之世乎。東海。渭陽也。悠悠思之長也。南極故人。叔父自謂也。眼窮杳杳臺東路。白氣渾山客食朝。歸宿不知何處去。勞勞驅馬日蕭蕭。右驛程行人此言登臺而望其東路。則行路者莫非飮食之人。而又不知歸。宿之所。終日驅馳。徒勞而無功。以比學者養小而失大。不知所止之處。一篇旣終。其意益加切矣。臺在商山。臺之主人。某君某也。今年夏。叔父嘗道過而訪其臺。主人以臺中八詠索和。叔父作此詩以贈。嗚呼。吾不詳其主人。然叔父交道不苟。賢者雖在賤微而收之。不肖者雖極富貴。猶不與也。則可得其主人之爲人矣。苟以此詩。口詠其言。心惟其義。不以尋常題詠視之。而反求諸身則善矣。不知主人果能留意於是耶。噫。世無知音者。誰能造新聲而播絲竹也。受一謹解。</text>
<title>登無盡亭卽事亭在尙州</title>,<text>有女羞爲吉士誘。江干背立不回頭。丹心未盡懷春態。猶插鵑花不自由。</text>
<title>贈學者</title>,<text>煩君訪我空勞馬。顧我空空但愧顔。歸對聖賢黃卷裏。巍巍勿視日追攀。</text>
<title>贈柳君 海龍</title>,<text>詩焰文光射九天。西人失夜未能眠。文章小技何如道。欲見吾家咫尺連。</text>
<title>次喚醒齋同舟歸京韻</title>,<text>弟南兄北遠相離。今日神京喜共歸。皎皎明心元不滅。江干寧愧白鷗飛。元韻燻爐湯藥病支離。千里神京夢不歸。勸棹北來眞可笑。江干羞見白鷗飛。</text>
<title>石亭枯松</title>,<text>蒼陰畏日聽秋風。密葉當時鶴信通。惆悵今朝龍死陸。行人錯道自枯松。</text>
<title>題屛風後</title>,<text>題名錄上鄙名存。恐被傍人某也論。道在勤修方大得。柰何衰病兩專門。</text>
<title>題文巖</title>,<text>山舍江亭得地奇。水雲隨處主人宜。鏡中玉尺飛霜面。政是魚龍潑潑時。</text>
<title>題來復齋壁上</title>,<text>平生闊步滄江上。鷗鷺煙霞伴四時。還似病蠶疏繭縮。不堪衰淚每交頤。</text>
<title>贈柳時見 德龍 壽親養老書</title>,<text>吾忝嶽君慚無似。君爲半子服輸情。吾有此書無用處。贈君持去效斯經。</text>
<title>題京中舊宅</title>,<text>街頭漠漠塵三尺。城外紛紛酒百杯。主人慣見尋常事。朱服何如戴白來。</text>
<title>贈同年宋御史 言愼</title>,<text>梅花已落猶來又。天遣方知獨汝諧。消道今年枯旱甚。使宜看盡九分災。</text>
<title>題多會灘院壁</title>,<text>院主其名河億萬。能移舊院此經營。三庚暍客蘇多小。渠獨當時不愧名。</text>
<title>題鄭君 夢虯 竹軒</title>,<text>來看軒記庚申作。屈指吾年二十三。人事如今知幾變。不堪衰淚濕秋衫。</text>
<title>挽梁君 山斗</title>,<text>故人有子梁山斗。爲武爲文或一爲。不意西風摧玉樹。傷心淚濕故人衣。</text>
<title>挽權粲叔 文著</title>,<text>我往君常持酒來。其心應不鑿空開。如君淳厚何時見。不覺無從涕下腮。</text>
<title>贈柳汝見 仲龍</title>,<text>三百遺篇二五章。消亡褒我愧難當。麻裏有蓬麻不似。慙却金銅亂色黃。</text>
<title>浮雲蔽白日</title>,<text>火輪飛出碧虛淸。爲翳陰雲不見形。安得昇空吹萬里。人間復覩舊時明。</text>
<title>題李祥甫 天慶 日新堂</title>,<text>日新堂有日新功。然後居堂不愧中。自是惺惺尋上去。去時須與外人同。</text>
<title>題松亭南澗</title>,<text>爲瀉愁哀兩兩行。愁哀還激聽溪聲。歸來凝坐堪惆悵。耳在潺潺碧玉淸。</text>
<title>次 鏡輝 姪歸商山韻</title>,<text>夕陽芳草去留心。黯黯離情自不禁。擬趁秋風初上去。菊花樽下細開襟。</text>
<title>赴趙子明 徽 宴</title>,<text>易盡人生不盡春。人間萬事摠風塵。傳家有子孫餘慶。不識東風與主人。</text>
<title>慰人眼昏</title>,<text>一句缺 看山看水又看人。如今開目看何物。安坐吾房足壽身。</text>
<title>僭和鵝湖韻。呈吳德溪。二首。時在德溪精舍</title>,<text>辰極惺惺管一欽。洪纖隨感只明心。飛蹤黃道升平地。擡眼靑冥躋上岑。雨落芙蓉初鑑炯。風敲杞柳竟淵沈。路頭迷却歸吾室。些子差來誤古今。喚醒方寸貴明欽。萬化乾坤載一心。變質鵬搏風北海。收功鳥數日西岑。雲生桂魄淸輝暗。火滅蘭膏夜色沈。破卷茫然迷去路。翠襟鸚鵡歎如今。</text>
<title>換鵝亭</title>,<text>飆輪今日入壺天。靑女初爭少皡權。五福丹書仙子訣。九醞瓊液月娥傳。山川二會分神秀。人物三皇學赭鞭。歸宿上淸蝴蝶冷。始知身在紫雲邊。</text>
<title>次蘇東坡詠雪</title>,<text>滿城風雪亂羣鴉。道上泥深不用車。千林亞樹垂千穗。六合空山發六花。景添富屋誇銀屋。寒甚貧家怨鐵家。始知苦樂甘隨分。萬事如今手兩叉。</text>
<title>贈同年李巡相 山甫</title>,<text>庚同相國異歡悲。一憩甘棠一哭兒。飛步六十官大道。墮身三百尺深池。月明虛幌高吟夜。暝荒廬飮泣時。太極錯言人各具。逕庭觀此始生疑。</text>
<title>贈鄭正字彪</title>,<text>晩得如何不幸時。靑衫皓首老還奇。三餘學力傾滄海。一日文光閃赤墀。老宿籠詩修寺壁。倨妻停織下家機。一身榮辱尋常事。遮莫從今贊聖治。</text>
<title>晦山書院</title>,<text>塵蹤此日躡賢祠。周後千年看古儀。氣像可瞻雲裏嶽。精神如在卷中辭。天慳區域求新主。鬼護霞待盛時。滿院衣冠來濟濟。始知吾道復於玆。</text>
<title>次 受一 別弟韻</title>,<text>三春再見還無恰。今日分携恨轉生。一時得喪何足憾。只望終始孝吾兄。致身賢哲千金重。躋位公卿一芥輕。那上做功吾所擬。果能行此振家聲。</text>
<title>贈友人</title>,<text>山分方丈屋依林。疊黃昏得地深。活水瀉銀通谷口。偃松垂子蘸池心。一堂爽氣消三伏。片餉淸歡直萬金。更有高官甥館乞。主人無事自開襟。</text>
<title>次凌波亭韻 亭在尙州</title>,<text>鏡邊翬翼落新堂。滿目風尙舊光。天外三山靑滿席。雲中萬壑玉盈塘。從他一世嘲村老。遮莫當時罵酒狂。此日淸懽知有數。明朝南去海天長。</text>
<title>遊天隍峯</title>,<text>飛聳天峯壓鎭山。香風百里散人間。漫空白氣千鼎。撥眼淸光月一盤。一句缺 玉簫凝丹撼天關。石羊罵我初開路。恐對他年俗士顔。</text>
<title>次孤査亭韻 亭在唊川</title>,<text>孤査新落碧江濆。仙境塵寰內亦存。十二芙蓉巫嶂劈。三千積石弱波分。東臨星漢甍生月。西控龍門檻濕雲。管領風流消白日。人間屈指孰雙君。</text>
<title>高峯亭</title>,<text>一朶高峯大野央。琳宮十二廻相望。窗呼明月天香冷。甍結飛霞地籟涼。遠客初登堪駭矚。主人長臥自尋常。此間要學調龍術。莫遣佳人倒玉觴。</text>
<title>次文山挽 二首</title>,<text>崖山斜日照寒暉。燕獄悲風怒髮吹。國脈尙期甌自固。天心胡柰鼎終移。蒼梧杳杳遺弓冷。碧海茫茫返帆遲。萬丈晴虹牛斗貫。相公遺憤在當時。汴水微茫瑞日暉。飄飄黃屋戰塵吹。孤忠只憤秦庭哭。壯節焉從燕獄移。一片龍舟無力濟。千年精衛洩冤遲。胡元不是宗周日。孤竹淸風勝昔時。</text>
<title>挽成大谷 二首</title>,<text>天上紅爐閃躍金。人間黃土泣淪沈。奎垣星散乾坤暗。澤國龍藏日月陰。大事莫稽邦闕典。斯文無續士空林。鍾山北望愁雲合。千里孤身血滿襟。夢回殷奠碧頹山。一句缺 惺惺工程龍養璧。溫溫神色豹藏斑。蓂飄八十仁非足。桃結三千歲未還。箕尾新星明煜煜。側身長望照冥頑。</text>
<title>挽李陶丘彦遇 濟臣</title>,<text>異人神人不羈人。三人合作一人身。秋風笙鶴歸緱氏。落日寒鴉集水濱。桂樹丹崖生百宅。蒼梧北海死千春。子孫滿目從家破。無後金多祇富民。</text>
<title>挽李佐郞景昇 晁</title>,<text>過了名關方小歇。拜公長處此於輕。十年家食生眞肉。三易林燈見鬼精。堂實有珠堪幹蠱。文科承閥可垂聲。擬提仙紼題神主。憂患如今負去兄。</text>
<title>挽梁士雲 應龍</title>,<text>儒家事業轉頭虛。十許年來誤讀書。韓鬼謝延船燒後。謝鷄驚入夢成初。思親恨不泉中盡。念子愁堪世上除。寂寞故居喬木在。百年魂魄此安於。</text>
<title>挽伯叔母趙氏</title>,<text>錦城凝德纘吾宗。宜室都來順迪中。晩息不妨孫及見。遽終寧恨壽非崇。籠藏喪具人無事。生定家規理已通。歸報吾孃渠子曰。獨存人世淚淙淙。</text>
<title>挽河參奉亨仲 應期</title>,<text>宿疾年來沒華秦。秋宵鷄夢報凶辰。苟完不效營營俗。保拙猶甘戚戚身。姓忝同源情共厚。生隣一里義相親。齊居未得提歸紼。多愧無從哭病人。</text>
<title>挽吳德溪 二首</title>,<text>襟血浪浪濺廟堂。唐虞卷郤滿腔藏。江東蓴菜知多味。漢北雉膏悔嗜嘗。一世謗聲人自薄。百年公議史流芳。吾民只是無今福。水火如何怪後亡。初七初秋命矣夫。斯人斯疾帝知無。兩女一婚醮未畢。孤兒三祭禮何愚。惺惺工程寒照月。存存定力已還珠。殲我良朋天意莽。楚些空喚聽吾呼。</text>
<title>又題鄭君 夢虯 竹軒</title>,<text>亭壓山原隔世紛。主人心事澹秋雲。松間月白挑詩興。竹下風淸破酒醺。春老谷中瑤草合。雨餘林外翠分。等閒自是生涯足。紫綬金章不似君。</text>
<title>送李相國 季眞 赴京</title>,<text>社稷孤身孰重輕。星軺瀚海更西征。奸臣誤國羞靑史。聖派承源汚姓名。蘇子十年持漢節。申生七日哭秦庭。精忠自是回天聽。莫憚勞勞萬里行。</text>
<title>無題</title>,<text>方寸要須管一欽。虛明自是照幽陰。暮佃過發歡欣意。佳木看生計度心。屋有主人寇不入。城居梟將敵難侵。莫言四海干戈息。禍起蕭墻自古今。</text>
<title>空中樓閣賦</title>,<text>皇哀民之靡室。思大庇乎建屋。語造工以降觀。曰東西與南北。有地恢兮膴膴。土之中兮民所極。運氣毋而橐鑰。爰面勢而審曲。經營樓閣之架空。襯天根而接安樂。帶泗水之淸流。連闕里而爲界。旣渠渠而有容。亦浩浩其無際。仰簷牙之彌高。手可探乎丹窟。會二五兮僝功。信規模之造極。浩光景之無邊。紛萬象之布列。玉淵澄兮倒景。霽月流兮照戶。四門闢兮八窗明。功莫欺於西北隈。萬物皆備於範圍中。蓋一草一木莫非有數。仁木義金之轇輵無遺。般輸縮手兮莫知其妙。兩儀四象。渾淪於先。六十四卦。昭揭於後。自致曲經始虞勤。冬不爐夏不扇。不知其苦。竟所立之卓爾。雷一聲於啓戶。惟意匠之神妙。煥元精之流布。花似錦時。倚高閣而悠然。草如茵處。駕小車於樓邊。皇王帝覇之布施。收天下春。歸之樓中。梧桐丹兮楊柳風。浩然興之無窮。樓中四時。自陰闔而陽闢。閣上夜氣。混希夷而沖漠。二氣變化。以散以合。天機天軸。載旋載回。儻武玉之一躡。調玉燭於山河。送樓中之光風。解民慍而熙熙。慨無人其尊閣。樓自繞於鶯花。聳翬飛於層空。蘸濂洛之淸波。非元龍之百尺。豈琳宮之可擬。顧塵蹤之難登。夫豈足力之可跳。余深思而有得。除是大做脚窺高步。自卑而勇往。信百層非之遙。放余眸於千里。近蒼蒼之天色。彼王公之螻蟻。夫豈知乎此樂。望樓閣兮日遠。但榱題之數尺。安得徜徉乎樓中雪月。推演一倍於初九上六。</text>
<title>次鄭寒岡挽吳德溪韻</title>,<text>秋風凄兮歲已遒兮。衆芳蕪兮靈均愁。哀人生之須臾兮。大音希兮雲收。緬時俗之迫隘兮。莫邪鈍兮古今猶。先生之獨耿介兮。乃王之爲舌爲喉。覽民生之多艱兮。恐陸沈兮彌神州。窮探十年之林居兮。追駿步兮淸修。芙蓉裳兮薜荔衣兮。伴鳧鷗於滄洲。金華餌兮瓊糜糧兮。松桂餐兮黃蕉羞。折桂枝兮天香飄兮。披錦囊兮呈琅璆。飛塵蹤兮太淸家兮。惹黃道兮靑雲糅。喜美人之我邀兮。步徙倚而優游。恨閨中之邃遠兮。進芳薰兮爲蕕。世道險兮難容輈兮。王風降兮漸偸。信枘鑿兮難合。孰信我之爲東周。歸去來兮。曾何足以小留。庭有柯兮罇有酒兮。松菊秀兮山更幽。把漁竿兮江之流兮。認昔遊之某邱。任閒適兮樂餘年兮。聊息偃兮長休。莫我知兮何慍兮。雖一毫而莫求。思蕩遊於上界兮。悔塵寰之舊遊。飛旐翩兮啓路兮。乘白雲兮飄浮。薤歌咽兮悽斷兮。龍輴戛兮啾啾。想天上之無人兮。來求記於玉樓。補報章之不成兮。日承化於帝猷。公胡爲乎莫余顧兮。起人間之繁戛。紫俯隔兮九萬兮。復何日兮開靑眸。紅葉滿江之邃景兮。屬情杯兮誰酬。邈容輝之不可見兮。蘊龍光於一湫。蘭有秀兮菊有芳兮。思夫君兮不自由。鳳簫鳴兮緱山頭兮。一埋玉兮三千秋。</text>
