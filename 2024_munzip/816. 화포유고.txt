<title>效白體次柳同知韻</title>,<text>何處難忘酒。孤懷抱不平。雪霜欺勁節。天地小完名。讀古書彭腹。居今世拂情。此時無一盞。那得破心兵。其二歲律已云暮。終南霜雪凝。冷厨空土銼。踈屋自風燈。天意浮生薄。文章達命憎。淸朝爲棄物。干謁我何能。其三鳳殿深如海。龍門邃幾層。灰心藏獨角。袖手縮剛稜。雪虐哀蘭凍。風饕覺酒冰。孤衾騎省卧。不耐恨相仍。</text>
<title>又次柳同知韻</title>,<text>幽棲在丘壑。端可絶譏咍。夜永雞常早。春寒燕不來。墻抽兩箇竹。窓發數枝梅。擬待松醪熟。相携把一杯。</text>
<title>贈宋公直</title>,<text>十年南與北。四海一心朋。講道宵懸帳。論文夜點燈。大才眞可畏。高義願安承。更擬攀鴻翼。秋風氣欲增。</text>
<title>朝天時。乞棲於廣鹿島避地士人李嵒居。李嵒販酒爲生。而讀書聲達夜不輟。感而題贈。</title>,<text>孤島小如萍。問君來幾齡。生涯新酒肆。世業舊專經。滌器朝分蟻。安床夜照螢。擡眸枌社泣。何日掃塵腥。</text>
<title>朝天時。歷入呂東萊書院。廟有塑像。拜禮畢。適有六七靑衿。方聚肄業。求詩甚懇。題以示之。</title>,<text>汗竹知名舊。祠壇覽德輝。至今遺澤在。當日大鳴歸。遠客魚千里。諸生鳥數飛。白紛游北學。深愧晩摳衣。</text>
<title>送別</title>,<text>竦耳聞羣議。呶呶惜此行。罪言疑聖世。沽直惡賢名。百八關河路。三千嶺海城。都門車幾兩。江樹獨含情。</text>
<title>江行</title>,<text>晩着吟鞭去。行行何處先。亂花然峽火。纖草覆汀烟。石走雲移岸。江鳴雨撲舡。飄飄乘逸興。怳若挾飛仙。</text>
<title>失題</title>,<text>小築依山北。深居面水南。早能隨木食。那復見林慚。得月心方靜。眠雲夢已酣。莫言無贈物。瓊草滿春潭。</text>
<title>積雪驗豐熟</title>,<text>越犬蒼黃吠。璇虬較闘雄。積仍牛目厚。高犯鶴棲窮。萬樹看花白。千倉佇米紅。騷人偏識喜。句語頌年豐。</text>
<title>失題</title>,<text>嶺外將誰侶。天涯又別君。客情元自疚。歧路况難分。爽氣留江月。遐心結峽雲。行當投檄去。休賦北山文。</text>
<title>乙亥十月初八日冬享大祭時。以堂上執禮官進參。</title>,<text>廟樂千年盛。時維十月良。祓齋敦事宿。閑習演儀嘗。玉豆豐新物。金爐焫舊香。焄蒿聖孝格。祖考降洋洋。</text>
<title>失題</title>,<text>讀書竟何用。文藝屬常員。苦癖成長詠。淸齋耿乍眠。晩花霜欲破。秋樹錦堪憐。要得騷人興。詩來思愈鮮。其二地散寧關事。官閑不計員。晩衙函印退。淸晝枕書眠。自信龍懷寶。奚爲虎乞憐。驪江漁釣約。准擬擊紅鮮。</text>
<title>失題</title>,<text>暮入湖中宿。秋深海上庄。舊醅蒭綠酒。新爨間黃粱。玉膾堆盤雪。金虀滿瓿香。此生徒爲口。猶足取充腸。</text>
<title>投堰浦</title>,<text>行行尋遠浦。日暮客停輈。塩火東西岸。漁燈上下舟。居人誇水利。篙子習江謳。信美非吾土。歸心憶某丘。</text>
<title>夜坐</title>,<text>撫枕中宵起。開簾倚竹楹。海雲成瘴黑。簷月掛燈明。浦濶歸帆杳。沙寒宿鷺驚。湖山無限好。孤客獨傷情。其二踏盡湖西路。來登浦上樓。鄕心千里外。江月二更頭。鯨汐驅舟進。鮫雲蔽海浮。此行多勝賞。疑是子長遊。</text>
<title>奉呈安時甫求和</title>,<text>挾長非君事。忘年敢許吾。經綸同大志。書劒共良圖。獻玉期何晩。誅鰲計亦迂。寧將遺世意。携手卧西湖。</text>
<title>敬次瓊韻。呈安時甫。</title>,<text>兵戈天未悔。搆禍屬南蠻。周幣要除亂。虞干未格頑。妖氛千里惡。王事四年艱。書劒吾無賴。鄕園白首還。</text>
<title>朝霧</title>,<text>江霧仍嵐氣。須臾白日昏。征人迷去路。歸棹失漁村。豈是弘農術。元非涿野魂。老龍應有意。噓氣護神孫。</text>
<title>憶崔猶子</title>,<text>遠隔崔猶子。千程石硯西。蛩吟梧月苦。鴈入海雲迷。此別魂堪斷。同歸手未携。相思秋色裏。園草碧萋萋。</text>
<title>夜坐</title>,<text>獨夜窮山裏。孤衾卧二更。洞雲千嶂合。溪月半簾淸。螢火穿林照。蛩音入夢驚。家山南望遠。何處是歸程。</text>
<title>思家</title>,<text>遠憶腰巖下。吾廬澗水西。村園橙子老。門巷稻花齊。鱸膾秋期誤。胡塵嶺路迷。中宵時有夢。千里到香閨。</text>
<title>憶李友士立</title>,<text>不見李生久。相思欲白頭。區山書在篋。旅舍客憑樓。渭水三千路。關河百二州。干戈音信阻。懷抱倍悠悠。</text>
<title>寶山城。夜聞江上笛聲。感而賦之。</title>,<text>月黑關河路。荒林虎欲行。翹心思國士。扶義募鄕兵。默究皇天意。艱虞獨夜情。數聲何處笛。吹恨滿江城。</text>
<title>次柳同知韻</title>,<text>囂囂浮世近何狹。屛跡荒村避謗咍。好事無人載酒送。生獰有吏索錢來。數行嫰綠低門柳。一樹寒香發野梅。爲問湖翁閑在否。携琴吾欲共含杯。</text>
<title>次用申韻</title>,<text>老石槎牙殿小西。霱雲深處古壇迷。簷端仙仗龍猶蟄。檻外孤松鳳獨棲。金萼揷天知遠峀。玉虹驚壑看長溪。靑藜當日誰先我。壁上新詩已品題。</text>
<title>聚遠樓次韻</title>,<text>恠底非天十二欄。夢中曾向玉京看。開懷賸着三千界。嵬眼渾無萬丈山。林邑幅員廵廡角。島夷烟火半簾間。憑來怳挾飛仙去。却笑年前極八難。其二一杖靑藜倚彩欄。仙區猶許俗人看。平臨遠近千尋壑。領略高低萬里山。海旭光翻僧脚底。星河影射客窓間。玆遊倘得凌風翰。子晉安期遇不難。</text>
<title>次申獻之韻</title>,<text>披襟獨倚畫樓西。眼入東南萬里迷。老栢孤高雪鶴宿。靈湫嵌竇神蛟棲。山腰斫竹開斜逕。巖下引流成小溪。宇宙從來眞逆旅。壁間詩句幾回題。</text>
<title>寓懷</title>,<text>勳業元來不自期。十年詩酒送生涯。秋歸夜店多新醞。月叩柴門儘故知。遊屐已穿跣固好。醉巾常側脫還宜。誰能伴我浮家者。欲棹孤舟隨所之。</text>
<title>朝天時途中。遇蜀貢擧數人。題贈。</title>,<text>巖邑何年始鑿開。蠶叢杜宇已悠哉。烟通栢翳金牛出。世屬瓜分赤帝來。從古艶稱司馬賦。卽今誰是謫仙才。諸公此去應題柱。早晩高車得得回。</text>
<title>苦寒</title>,<text>朔風披攪送寒聲。偏入吾茅屋角鳴。穿壁亂揉霜氣逼。打窓渾糝雪花明。衣稜曲折居奚晏。衾鐵凌兢卧屢更。堪恨此時無斗酒。獨憐新語凍吟淸。</text>
<title>送人遊錦山</title>,<text>遊子何之卽錦山。我懷嘗在二陵間。孤忠此處魂應結。尺劒當時戰不還。往事尙隨雲水白。血痕都化野花殷。君歸特爲重峯吊。東海千秋作大閑。</text>
<title>聞奴虜僭號</title>,<text>盤血紛紛有主謀。老臣奚獨抱深羞。幸生麟鳳時和日。遲死龍蛇國潞秋。漠北羗兒輕寶鼎。大明天子按金甌。東韓禮義今何處。拭玉行人謾叩頭。</text>
<title>上栗翁</title>,<text>乘閑深入玉壺天。醒石雙眸正瞭然。花氣滿庭香欲霧。樹陰籠屋碧凝烟。開門輒喜迎珠履。列坐何辭敞錦筵。惟是習家饒口業。擬將詩酒送餘年。</text>
<title>四事堂</title>,<text>連村活畫晩晴天。騁望郊原意豁然。潦水欲平溪露石。野陰猶駁樹敲烟。閑吟客過詩留壁。寓興人歸酒入筵。爲問小堂何事四。可從犀首辦流年。</text>
<title>行過醴泉</title>,<text>烏烏短角亂峯晨。快馬飛來捩眼頻。連陌豆花千畒壠。隔溪烟樹幾家隣。亭高間見支頭老。野闢多逢炙背人。隨處口碑聞好語。使君初政已行仁。</text>
<title>失題</title>,<text>世事紛紛浪萬端。此間行路古來難。相逢逆旅頭渾雪。話到升沉齒更酸。湘岸敗蘭春意少。漢關霜草日光寒。平生義敎還無賴。舐犢恩情已自寬。</text>
<title>大行王妃發引後哀辭</title>,<text>羽衛煌煌森且嚴。晨門啓鑰國人臨。朝臣禮制心喪執。世子天彜面墨深。楡沈灑途雲冉冉。幣香移幄月沉沉。濯龍牢鎖瑤華暮。宮妾悲啼桑樹陰。</text>
<title>苦雨</title>,<text>好雨翻爲恠雨來。彼蒼何事不相哀。愆陽赤土童童盡。怒水黃潦浩浩開。野外那堪三日哭。國中如遇九年災。應知玉食無甘味。誰薦玄夷亟展材。</text>
<title>新寧竹軒</title>,<text>南來惟得此君軒。蕭灑淸陰爽我魂。秋色入庭開鳳食。夜凉生壑動龍孫。淇園氣節風霜勁。渭畒精神雪月痕。移去欲爲吟嘯處。自慚無地護孤根。</text>
<title>失題</title>,<text>諫書銜袖早辭朝。孤鶴歸心掛舊巢。底處菟裘開石室。一邊雲麓帶江郊。靑山綠水盟初合。紫綬金章計已拋。惟是浩然今日色。赤憎多口謾呶呶。其二畏影方知合就陰。白雲何處有山林。彼西湖曲磯猶凈。維北山中谷益深。看藥女奴能荷鍤。學漁童子巧盤針。一作膏土墾宜糊菜口。玉潭淸可瀹蓬心。 如今欲决歸棲計。其奈傾陽一寸忱。</text>
<title>過醴泉</title>,<text>近林時聽子䂓聲。白日初高顥氣淸。僧老不知曾宿客。塔荒猶記舊題名。遨頭綠醑慚多病。逸友香泉學養生。良晤一宵眞幸耳。卷消浮世度殘更。其二蕉鹿誰藏片夢間。白頭歸卧對靑山。簿書拚得琴書靜。官事何如野事閑。蘿逕就荒慵不掃。石門雖設任常關。襟期最在晴窓夜。十二峯前雪月彎。</text>
<title>呈金施普</title>,<text>滿簾斜日夢初回。杖屨乘閑上野臺。春後綠楊花作雪。雨餘靑畒麥成胎。鸎投壇樹淸陰囀。鷺割江烟晩色來。風景此時談笑阻。一樽誰與共遲徊。其二磵流無盡繞溪回。綠樹濃陰滿小臺。雲霧洞深猿抱子。薜蘿叢密鹿生胎。彈碁每引山翁到。採藥時從野圃來。最是此間奇絶處。夜壇松月影徘徊。</text>
<title>謝京友金君景亮來過</title>,<text>白鬚俱變舊時容。靑眼相驚此日逢。邂逅江湖一杯酒。飄零南北十年蹤。殊方新臘梅千樹。客路遙岑雪萬重。別後柴門還獨掩。不知誰復問踈慵。</text>
<title>送邊敬差彦時還洛</title>,<text>西郊纔餞會元行。北路凄凄又別情。送盡親朋天一角。愁添鬚鬢雪千莖。初來邂逅同三友。此去追隨羡二兄。安得凌風生羽翰。逐君騘馬到秦城。</text>
<title>孤雲寺。看遊山錄。</title>,<text>薄暮歸來就枕遲。石門烟月解裝時。三春勝踐瑤臺夢。萬里羇心杜宇知。天餉可醻留幾首。世情堪吒斂雙眉。明朝何處隨塵事。空向胡僧結後期。</text>
<title>除平壤庶尹。西下路梗不得達。留漏奴津村舍。書懷。</title>,<text>胡騎一夜蹙西京。誰是靑丘萬里城。廟筭專依都體府。關防還付一書生。人烟斷絶惟兵火。民氣蕭條盡死聲。孤影杳然行在隔。此來叵耐老臣情。</text>
<title>初到寶山城夜吟</title>,<text>蒼黃命下雷封。三尺靑萍但自從。天實眷人那送死。鬼能扶我竟除兇。龍顔夐隔雲千里。鶴髮孤棲海幾重。江上閑城還獨守。廟謨偏及寶山峯。</text>
<title>曉吟遣懷</title>,<text>落月低江水接天。孤臣心事曉燈前。嬰城皷角兵三百。匝地干戈路幾千。靑漢快機今若此。翠華消息尙茫然。深坐達朝垂淚盡。濺衣哀血欲成泉。</text>
<title>正月十五日鷄初鳴。遙拜行宮。懷抱甚惡。吟一律。</title>,<text>癃然扶起望行宮。江水滔滔日夜東。倉卒未能踰劒外。艱虞應復坐薪中。蒼雲荷斧圍方急。玉色臨兵計已窮。啼血兩垂遙拜處。曉天霜月照孤忠。</text>
<title>江西縣令送二生魚。感賦。</title>,<text>笭箵腰揷有歸人。饋我春江白錦鱗。吳市慣看仍感舊。楚江那忍獨嘗新。圍中禁臠今應窘。僻處親厨已到貧。臨食輒忘甘口味。悄然羇抱動酸辛。</text>
<title>聞王師連捷。倚闉東望。因搆一律。</title>,<text>蒼雲已解七重圍。殘寇游魂盡怛威。左次屢聞崩厥角。右賢方竪乞降旂。兵聲震疊寧容息。號令風飛立决機。遙想卽今歌皷競。何人鞍掛月支歸。</text>
<title>慈山守送白蜜救藥用。感賦。</title>,<text>崖蜜誰令病口甞。一團眞氣出雲鄕。鍊成不啻金丹液。搗合寧須玉杵霜。甘味實因終歲苦。素精渾帶百花香。親厨遠在江南曲。反哺孤懷動輒傷。</text>
<title>聞賊兵逼近。曉坐得一律。</title>,<text>戍角烏烏曉月斜。浮天魂夢半江華。星離骨肉渾何處。飄泊妻兒定靡家。經國豈無參聖術。用兵還愧下穰苴。輪囷一氣撑胷臆。挑盡殘燈撫劒花。</text>
<title>得家信。賦一律自慰。</title>,<text>頓覺家書直萬金。忽逢靑鳥寶山岑。元戎陣壘機徒熟。鐵馬關河冦益深。穿去始疑行路梗。報歸今得密縫襟。開緘拭盡林烏血。稍解三春寸草心。</text>
<title>三月三日。在瀋陽悄悄。孤吟得一律。</title>,<text>陽坡細草拆新胎。孤鳥樊籠意轉哀。荊俗踏靑心外事。錦城浮白夢中來。風翻夜石陰山動。雪入春澌月窟開。飢渴僅能聊縷命。百年今日淚盈腮。</text>
<title>賓洞書懷。洽遠呼韻</title>,<text>纖月二更明。子䂓三兩聲。畸人坐歎息。多少故園情。</text>
<title>謝人持酒來訪</title>,<text>扶策江亭晩。故人持酒來。寒暄眞俗態。情事卽深杯。</text>
<title>黃江驛遇雨</title>,<text>水驛風霜重。郵亭葉正飛。江心雲似墨。秋雨滿征衣。</text>
<title>用徽師韻。因道相思之意。</title>,<text>幾處雲霞繞筆飛。敲推詩價世知稀。十年廬嶽忘言語。窓外含花鳥自歸。</text>
<title>祖殿次退溪先生韻</title>,<text>尺杖何年駐殿門。幹排瑤砌互盤根。誰知白業神明驗。千古猶參造化恩。</text>
<title>賓洞書懷。洽遠呼韻。</title>,<text>獨倚高樓到月明。故園回首暗呑聲。梁山風雨渾如許。無限林烏反哺情。</text>
<title>客中夜雨。聞杜鵑。</title>,<text>杜鵑啼血染花叢。千里江南一夜紅。家在楚鄕歸不得。五更殘夢雨聲中。</text>
<title>往拜金沙溪。來路上觀燭寺偶吟。</title>,<text>丁巳年窺夫子墻。蒼松翠竹儼成行。如今更踏沙溪路。混混泉源勢益長。</text>
<title>花山縣舍。看雨中蓮。</title>,<text>金碧玲瓏蘸水浮。藕花香老小塘秋。偏憐急雨明珠滑。瀉盡江南萬斛愁。</text>
<title>失題</title>,<text>碧落迢迢夜向晨。廣寒孤影與誰鄰。聲高玉杵眠難着。橋斷銀河恨益新。</text>
<title>贈僧</title>,<text>晨斫西峯白雪來。多情軟語夕陽頹。歸時請結閑中約。爲報春風早早梅。</text>
<title>漢陽旅邸。九九遇雨。</title>,<text>孤舘蕭蕭雨脚長。鄕園秋事不能忘。黃花白酒無消息。客味如今轉覺凉。其二今朝惆悵負黃花。人世何多好事魔。有酒家家門可欵。滿城秋雨欠靑蓑。</text>
<title>行憇丹陽盤石</title>,<text>霜薄林臯澤雉肥。花鷹下擊錦文披。歸來炰炙金膏泣。不羡侯門象白胹。</text>
<title>夢見天顔</title>,<text>崢嶸十二玉樓中。一朶祥雲夢裏紅。窓外數聲蝴蝶散。赤憎嬌鳥在花叢。</text>
<title>卽事</title>,<text>林園岑寂隔塵喧。獨卧烟朝又日昏。碧草小橋人不渡。綠楊深巷掩柴門。</text>
<title>呈金筬洞</title>,<text>君家形勝似桃源。閑掩陶潛五柳門。香絮滿簾風細細。亂鸎啼斷日初昏。</text>
<title>過丹陽。入就舊舘。見壁上有花名。仍感作此。</title>,<text>仙娥星散壁留名。舞閣粧樓處處傾。杜子尋芳還可羡。滿枝猶見綠陰成。</text>
<title>呈趙從事棐仲求和</title>,<text>前度劉郞得再逢。異鄕萍水十年蹤。村園梅柳曾遊處。又對秋山錦繡容。棐仲曾寓虎坪。時與之同遊故云云。其二微雨東籬菊欲黃。客中佳節近重陽。留君爲索墻頭酒。王事休言來去忙。</text>
<title>聞淸平二賊撤兵渡海</title>,<text>七年今始悔猖狂。賴有吾皇聖武揚。自是中興恢舊業。三韓文物更堂堂。</text>
<title>挽金公起秋</title>,<text>共君罹疾半年餘。白首吾今獨世居。荒草杜陵山下路。不堪揮淚送魂車。</text>
<title>石潭</title>,<text>老石蒼崖拆幾年。峽中從此有窮淵。應知三夜秋空月。直照龍魂冷不眠。其二千尋石竇拆何年。貯得秋江連夜雨。我識其中有卧龍。幾時自與風雲遇。</text>
<title>和舍弟洽遠題權煇明甫草堂八詠</title>,<text>晩悟堂靑雲難力致。菽水賢五鼎。耕桑漁釣送生涯。野味還能遂眞性。喜聞齋喜聞者何事。竹嘯松濤非獨與耳謀。滿堂石友皆忠告。主人元是仲由。向陽牖曝欲獻亦可。葵心良不欺。悠然正對通明處。斗覺中扃無曲私。邀月亭脫巾露髮晴簷暮。携壺惜反景。惜反景喚明月。冰輪湧出東山上。凌霜菊歲云秋矣東籬下。靑女威稜於我何。翛然晉處士陶潛。不肯事劉家。傲雪竹朔氣贔屭花如席。此君不屈玉立乎其間。莫須信伯夷叔齊。餓死首陽山。歲寒松雪霜獨立以爲期。老蒼無語習君子。龍吟虬卧送日月。北海孤臣寒不死。臘前梅仁者必有壽。老格恒律外。和靖先生骨猶香。孤山風味絶蕭灑。</text>
<title>臝葬賦</title>,<text>有爲南華之言者。日月珠璣。天地棺槨。甘心螻食。寧怛捺落。葬不可以侈吾。鞠厥子而臝之。乃速朽之素志。豈襄事之無財。蹟夫虹垂薛釜。家累千金。一生窮樂。萬具海含。飛花蹄於錦軺。屑沉檀於瓊樓。酒無限於春風。艶不歇於仙裘。繁華幾何。蒲柳霜天。一夢懷瓊。就木殘年。革床蓐之沉吟。臨左右之妻兒。將嚬瘁而弗寤。顧家督而何事。云生有死。賵斂常道。禮有時變。奢也寧儉。凶歸此日。思返吾眞。衣衾只足以穢尸籍幹。焉用床笭。宜吾葬之乃臝。土其肥而莫營。哀情擗摽。殗殜諄複。父也有命。兒胡不若。羅酆一夕。布囊蟬殼。夫孰云掩之誠是。謝暴浩於凶坎。一礨空之露胔。縱酬爾之宿念。感式激於反虆。奈人子之終孝。槩本臝之吾人。旣生養之有道。終亦可愼。葬之以禮。土不親膚。心獨無恔。嗚呼古之無聖人。其臝也久矣。擧委之壑。禽獸奚別。遂棺斂之有制。舜氏瓦而商堲。自天子而庶人。咸送死之無憾。何詭異之是尙。惑左道之玆甚。是敎子而不孝。盖茶毗之一類。摛藻頌賢。玄晏何誤。黃老于漢。退之語是。倮如矯世。葛溝尙矣。揣當時之冰執。情若何於乃子。責裘冕於裸壤。空言於祈候。然厚葬之弊痼。以此論則子優。㓒棺黃膓。極力營葬。珠襦玉匣。萬人祖送。路瘞金而標外。寧待日而人有殊。不知同歸於盡者。媒掘發之禍祟。虎在吳丘。冷魂何處。鳧出秦山。枯骨無語。玆所謂暴尸於丘原。反不如一臝葬王孫。敢爲銘曰。葬可厚乎。葬寧臝也。傃幽告終。治命却賻。沒無求贍。寧侈其死。式遵遺占。因窞以瘞。與物俱化。王孫有知。生寄死歸。復何含珠爲。</text>
<title>魚腹封齊書賦</title>,<text>錦波恬而餌香。倚暮江之蒼顔。一肩高於磯頭。明月鉤而虹竿。奚彼魚之腹中。孕封齊之帛書。天將降之大任。物亦效夫靈符。以天下之大老。際魴魚之赬尾。慨魚目之混眞。寧卷術而默智。之東海而遯世。侶蟲蛇於幾年。業皷刀而自存。齒八十而齳然。望西方兮曷已。散暮天之長嘯。卒窮困而焉歸。西渭陽而漁釣。愜楖謠之幽情。閑去來之烟簑。引霜絲於波心。得其魚之維何。赤玉鱗而盈尺。曾叩額於龍門。呷紫荇之穿腮。下雪鍔於膾軒。纔錦腴之就割。擁籕文之昭晰。非禹氏之龜書。異帝鴻之龍圖。停刀机而載讀。認分茅於靑齊。天明命之賁若。信冥應之不迷。將盻蠁之殊徵。屬波臣而陰隲。幾久潛於層濤。始兆朕於今日。獵一卜於匪熊。俄後車之霜髮。卽佩魚之聲績。神夢泣於灌壇。三天下而有二。四十國之稱臣。逮白魚之入舟。集流烏之宏勳。是以有兮賜履。帝命食於東溟。三十州之魚塩。永胙公之雲仍。政三月而歸報。享南面之至樂。未毫爽於厥理。詎非天而誰使。盖異人之間生。例不凡之類是。鵲化石於顥相。龜顧印於楡貴。在恒人而尙爾。矧大賢之崛起。肆當日之表徵。昭不掩於厥后。瞻彼衮之嵬然。舊烟波之釣叟。豈非魚之報耶。仍起感於珠濱。然無物於理外。恐此說之非眞。彼儀讖之津客。亦齊東之野人。余寓譏於釣周。夙有聞於風詩。滴梅窓之晨露。和靑蓮之遺詞。</text>
<title>戰勝朝廷賦</title>,<text>竊鈇漸而春秋。蚌鷸勢之乾坤。骸如莾於越楚。血未乾於梁韓。胡齊氏之不兵。盈捷音於朝廷。甲忠信以來之。認無敵之長城。國負海而東治。三十州之魚塩。席好施之餘徽。移緖業於玉鈐。義有王而民懷。聲四履之雞狗。知香草於十步。乃整庇於羣叟。修八尺而昳麗。有如人之賢者。澤順非之介疾。第郊學而待語。朝臨鏡而且訊。較風儀兮孰與。諾三口之繩美。掩標秀於城北。暮寢思而且明。悟有補於君德。寧斯說之喑無。敦我王而歸言。妾妻容以混媚。蕭艾優於蘭蓀。王不幸而類臣。孰左右之淑尤。䂓不瑱於楚耳。未夥頤而從流。上中下之纔命。旋四來之矢陳。罔嘉言之攸伏。揔王所之藎臣。羽豐滿而飛高。風已震於隣國。駿奔走之衣冠。燕趙魏之玉帛。咸委南而聽罪。費半矢之焉有。輸廊廟之揖讓。談笑了兮勍寇。卽廷上之取雋。尊俎間之千里。溢凱歌於金卣。顚翳釀於丹戺。羞虎將之語勇。謝劒客之游說。一善言之興邦。香永斷於表貊。緬當年之償諫。征伐謀而凝績。緣爾謨之則告。格汝士之濟濟。膝諸侯之麇至。叢倒䪅之夫夫。是衆心之成城。信聖言之爲郛。則告謨而箴闕。宜有臣於是君。廓言路之恢恢。火未中而成軍。念勿兜之耆修。鮮翳諫而國存。昔七旬之格頑。禹五聲之塡門。肆臚情之風聽。亦拜昌之遺意。協羣龍之雲從。藏幾年之㕹芮。入戰國之毁亂。徒日尋乎戎事。尙權詐於儀秦。誇善陣於臏起。顝成侯之能國。秉羲經之金矢。蔑冠艾於雲仍。貴所寶而干戈。秦金間於衆賓。松耶栢耶誰歌。槩天下之人牧。盍識務而保釐。不行王政云爾。必曰仁義而已。</text>
<title>閉閤思過賦</title>,<text>芻鈴肅而戴星。庭抱牒之二人。紛目赤而口沸。各揉曲而求伸。結課急於此時。奚太守之閉閤。痛骨肉之反唇。慚德化之未洽。其惟良於百里。石二千之峻秩。申孝悌以暇日。矢納民於軌物。厖生毛於知月。人詠綠於淇園。稀琴閣之簿領。寂雉庭之閙喧。何不令之仲伯。徒利開而義閉。䦧于墻而不已。虞芮爭於同氣。傷風化之莫甚。郡率表之焉有。不可難於禽獸。寧反求而引咎。閉閤門而靜處。思自訟而沉思。昔余之約于心兮。謂羣黎之咸治。今余之臨于一邦。奈具爾之相違。如吾德之及彼。豈渠惡之若玆。旣無德而化爾。宜敗倫之至斯。此所謂過在一人。余豈曰非我民也。思無過於有過。革有訟於無訟。人固異於木石。竟忸怩而相讓。朝爭利之仇敵。夕同衾之兄弟。是治之以不治。乃其所以深治。盖敎民之有道。感化易於躬先。吾猶人而使無。魯仲尼之發歎。治不治而反智。鄒孟子之垂訓。聖賢沒而孰能。韓馮翊也庶幾。推赤心而置人。闖良性於旣迷。訟無言而自决。人不刑而覺非。漢天下之當年。顧如公者幾箇。趙威制於豪强。嚴酷烈而陰鷙。不罪人而罪己。諒遼越乎俗吏。覇何獨以稱首。古於求之亦稀。惜縲絏之非罪。呼赤子於圓扉。</text>
<title>宇宙一北窓賦</title>,<text>倚首陽之孤竹。散一嘯於乾坤。睽盤邃以上下。撫蘭雪而傷魂。奚馬氏之宇宙。一北窓而無餘。捲萬古之綱常。環此身而獨居。昔爲州而牖民。羞五斗於折腰。歸去來兮山中。掃舊屋於雲臯。樂容膝之易安。開近北之晴窓。一羲皇之上人。卧幾年之淸風。存三徑之雅趣。抱歲寒之冲衿。何海鳧之毛長。國如鴻於江南。金甌屬於寄奴。桃李滿於中原。獨一面之柴桑。舊松菊之猶存。睠向來之窓下。愧皓髮之頹然。卽此間之殷民。耻國外之周天。宛尺榻之前朝。容十九之漢節。循朝暮而卧起。順陰陽以開闔。曀已失兮前山。䨪白日於風雨。誰意宋之天地。晉一窓之獨古人卧窓而自守。窓以人而沽名。匪淸䟽之爲取。卧其下者淵明。萬千古之天下。誰能出不由戶。其諸異乎此矣。所以一於典午。倘人人而玉操。窓豈有於彼此。標當日之一窓。慨節義之掃地。晩吾慕以激昂。伯夷後之一人。留自家之圭竇。庇抱貞之孤臣。蘭餘香於一夕。窓獨閉於千春。月窺櫳之依俙。見未死之葵心。宜史氏之書法。晉處士曰陶潛。孰無膽於男兒。憑虛欞而懷愁。幸戶樞之不螻。𡨗文山之小樓。</text>
<title>剖心明皇嗣賦</title>,<text>狐沙亂於鶴禁。禍已蔓於胄筵。咸鉗舌而就讞。寃欲霜於朱天。剖厥心以叫閽。彼何人兮烈烈。瀉滿腹之忠赤。冀厚誣之昭雪。賢時屈於抱關。大君子而齒工。執藝事而默智。在幾年之下風。虔一職於旂常。揭二曜於乾樞。會陰虹之濁陽。屬天下於瞻烏。瓜日稀於黃臺。撫鸞㫌而焉歸。幸四海之延頸。耀前星於銅扉。倚九人之重耳。卜晉氏之興亡。何讒佞之太甚。誣不軌於元良。繫望苑之冠紳。生江充之楚毒。爭畏首於夷丹。孰忘軀於析白。憐無辜之戾據。勢雉經之申生。人於是乎抗奮。激義膽於衷情。抽寶匣之秋蓮。向肺石而大呼。曰靑宮之異謀。固是理之必無。倘不納夫臣言。寧剚刃以㫌信。痕一吷於腹中。露五內之丹悃。不貳心於弘演。見七竅於比干。誠旣篤於訟寃。事忽聞於楓宸。宜溫媼之感悟。洞圓扃而釋回。波再潤於幼海。月重輪於瑤臺。協黃離之元吉。轉碧縷之危疑。瞷金藏之此擧。豈人人之能爲。豁就蝕之后衷。保濱死之皇嗣。况戕身而致忠。尤不易於越位。出萬隕之丕計。化頑嚚之罔悛。衆所謂之難言。公獨明其不然。盖僞周之豺性。久司晨於商牝。勦仙李之枝葉。恣燕啄而殆盡。少帝幽於房州。樹子繼以被搆。誠大臣之死時。繫羽翼之調護。寂鳳鳴於朝陽。辦此事於誰手。族胥商而乃爾。深愧汝之貂璫。徒澤吻而順旨。肎瀝血而自明。多是公之石赤。可臨亂而托孤。昭君臣之大義。復母子之如初。爲之工而贍用。奚但在於器造。同商顔之四皓。垺壺關之三老。念南面於他時。賴剖心於此日。偕臨淄而起兵。鋤復振之産祿。扶社稷於杌。奉至尊於心肝。其再唐之宏功。弗曰狄而曰安。</text>
<title>下車哭驥賦</title>,<text>粤余悲守駿於几毛。相天下之玉鼻。夫何彼驥之服箱。馽逸足而踉位。攀霧鬣而嵬。淚下車之靑眼。匪渠貌之虺尵。豈我心之螴蜳。爾是負圖之神族。作人間之馴龍。兼良德與壯力。屹馬外兮麟中。霜四玉之飛蹄。雲五花之滿身。踵翠虬而齊聲。追白魚而同塵。斯高蹙於紫陌。響珂月於靑雲。何才命之不同謀。厄窵遠之媻跚。藏不外之內美。辱騈首於奴隷。不知食以千里。又何章其俊技。鳴不通之深意。卧秋郊之瘦骨。思春秣於玉山。夢寒風於霜月。旣失人於知己。奈後時於華予。屈雄姿之峯生。終困駕於塩車。路天竈之威夷。傃虬頭之硉窣。蜷跼顧而不行。若將進而載蹶。幾砉逢其杖策。痛切骨而憊騞。漉汗流兮彼道。空欵矻而焉如。羡騰駕之羸牛。愧連蹇於跛驢。市涓金之不來。贖田帛之誰束。力已耗於凌厲。勢將歸於銅歷。心向人之窮益婉。智識道之猶未暮。是舍鼠而用虎。亮命世之良具。吁已焉哉何逌。更展路於熟路。未易識於肉眼。羌不才之無異。眞地用之莫如。胡乃棄之至此。驥兮驥兮德衰。其不逢王良造父也。夫視九州之博大。何必懷此都也。非予哭之而誰。時耶命耶。嗚虖嗟天地萬物之衆。獨爾馬之崎嶇盖有之矣。我未之哭歟。顧瞻空谷兮皎皎白駒。</text>
<title>兩龍負橋賦 科製</title>,<text>關鷄聲於半夜。路故國而長河。藏齊浦之鷁首。禁樊口之棹歌。踏危橋而凌波。未雲雨而何龍。兩蜿蜒之能負。乃天祐之神功。曾當璧於鶴禁。久龍樓之晨昏。主匕鬯於震帳。謂不肉於強呑。何虎狼之秦政。淪玉鏡而自帝。日蚕食於諸侯。齒唇亡之窮勢。屬千狐之爲質。仍拭玉於凾關。身豺牙之一陷。使漸稀於江山。月半蝕於蟾宮。龜不神於魚籠。多邯鄲之苦顔。幾覊思之弸中。草自綠兮年年。歸不㱕兮王孫。逮揚窓之三宿。又覯悶於㱕津。引長虹於波心。斷石▼之頂春。浮層波而欲沒。誠陷人之危機。哀無辜之濱死。窮獨身兮安㱕。自我視兮蒼蒼。虫有知於深湫。縈脩鬣之後先。亘玉甲而魛。石不轉於鞭餘。勢甚壯於中流。忽亨衢之跨空。卬利涉之何難。驚飛渡於瞥眼。駄龍背之公子。將千金之𨈬命。好此日之行李。其爲靈也孔昭。克知心兮不語。倘微尒則其魚。余豈視兮蝘蜓。默含感於中心。如飂豢兮何能。卒獲歸兮危途。拜龍顔於彤庭。想當年之奇跡。天未忘乎姬丹。起水國之波臣。能效力於濟艱。事可占於推此。龍九五之將飛。矧有龍於人中。國舍是而何爲。苟懷德而惠民。足雪恥而祚綿。一何愚於謀國。劒弱秦而強燕。歌空悲於易水。壯士愁於寒風。責監撫之安在。事無及於揕胷。是益泪於憂河。果不諒於自敗。召公祀之忽諸。赤手虎而誰悔。罪反大於忝厥。崩不尋之峭。顧尒龍兮何有。盖一時之幸耳。鉞卬毫而奮藻。繼深惜於千祀。</text>
