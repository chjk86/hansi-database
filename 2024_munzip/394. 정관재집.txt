<title>秋日。遊上東門外。過德原公子舊業。有感口占。</title>,<text>公子池塘野草生。客來誰復岸巾迎。空餘流水松風在。猶帶當年落子聲。德原以棋名。故云。</text>
<title>夜會洪子晦丈 處亮 草堂。次主人韻。</title>,<text>淸夜遲遲玉漏長。半庭殘月送新涼。遙憐獨夢池塘客。風雨無人共對床。</text>
<title>奉先寺</title>,<text>落葉滿前溪。空山聞鳥啼。斜陽出洞去。疏雨亂峯西。</text>
<title>嘉陵溪堂</title>,<text>蕭條斜日客初還。依舊琴書自在閑。末路交遊皆白眼。殘年活計有靑山。孤村雨過稻花濕。遠樹秋深楓葉殷。罷釣歸來無一事。煎茶終日閉柴關。</text>
<title>李監司亭子對月。次長卿堂兄韻。</title>,<text>山逕政黃葉。孤村秋寂寥。羈愁千里月。客夢五更宵。砌草寒猶嫩。庭梧露欲凋。從今湖海去。身計付漁樵。</text>
<title>申寅伯 晸 酒所。醉書爲別。</title>,<text>淸秋別恨夢悠悠。千里霜寒橘柚洲。最是竹林行樂處。一樓明月故園愁。</text>
<title>詠燕京遊幸</title>,<text>佳氣千年駿馬臺。漢宮春色六龍廻。如今行樂空明月。黃竹歌聲夢裏哀。</text>
<title>聽孟畫師悲歌。有感口占。孟名英光。蘇杭人。</title>,<text>悲歌一曲望江南。千里風塵鬢欲鬖。想見三吳秋色滿。西湖行樂夢愔愔。</text>
<title>次中書兄韻。示洪獻納子晦丈。</title>,<text>蕭瑟池塘草閣閑。一年秋色滿林殷。薇垣鳳閣渾拋却。把酒疏籬殘菊間。</text>
<title>江行擬作。寄李心甫。萬雄</title>,<text>東湖晴浪碧漫漫。秋半梨花倚木蘭。地擁江流趨月峽。天廻岳勢抱長安。淸尊露有金莖滿。白雪詩爭玉樹看。無限靑山疏雨外。夕陽回首廣陵寒。右東湖公子池臺野鹿遊。落花飛雪至今留。人生有恨空山在。天地無情自水流。對酒猶懸靑閣月。掛帆還帶白雲秋。平生不盡羊曇淚。慟哭西州萬古愁。右白雲樓南國遊人載酒來。百年秋色獨登臺。飄零未奏相如賦。搖落誰憐宋玉才。動地寒聲疏雨起。滿江帆影夕陽廻。前朝古跡唯荒草。桂子淸霜不盡哀。右神勒寺搖落風塵不盡愁。扁舟歸去五湖秋。中年交契誰靑眼。末路生涯有白鷗。歲暮客尋神勒寺。月明人在慶迎樓。蟾江行樂今如夢。腸斷平原十日遊。楚村搖落泣窮途。誰遣扁舟泛五湖。大陸山光隨筆動。中原秋色掛帆孤。風來古穴啼霜葉。月出空江見夜珠。末路知音惟我爾。百年天地故人無。倚棹孤城對酒杯。水村深處豆花開。依俙籬落無人到。蕭瑟江關有雁來。夢罷歸心懸闕里。詩成明月滿琴臺。溪山左右多淸賞。應待千秋李白才。右忠原洞裏秋深落木初。煙霞依舊是秦餘。山分小島淸潭立。天入空江匹練舒。處處人疑緱嶺客。村村家似武陵居。春來流水桃花浪。歸去風塵更起予。右龜島潭</text>
<title>夜哭進士亡兄墓</title>,<text>趁火催驅竟爲誰。滿林風雨暗添悲。三更痛哭平生淚。唯有靑山蜀魄知。</text>
<title>題齋宮壁上</title>,<text>中天蘭若絶纖埃。照耀靑蓮佛燭開。法界忽浮銀萬頃。月輪初掛老松來。</text>
<title>次濟卿兄嗚呼吟</title>,<text>眇余夙仰先哲訓。潛身委巷發孤吟。式觀元始足千古。幻裏富貴焉能淫。懷璧寧嫌惡衣食。磬室聿慕簞瓢樂。擁書千卷當南面。魏坐孜孜常逮日。庶幾塞兌窒忿慾。靜斂玄心照我臆。襟期上許尙友知。一片靈臺炯若水。平生自擬守孔約。朝欲貞觀而夕死。方將群聖緖餘論。探賾淵源期日就。東郭先生亦耽眞。胡爲臚志嗚呼字。君子誰無千載憂。糟糠不病原生意。從吾所好自足吾。腐鼠功名兒輩諉。尼遊不已卒返魯。孟轍無停終老行。終知至道貴韜藏。莫若求精淪我名。昔賢何多値不遇。伊呂風雲幸有數。遑遑幾屈三代手。今世誰能回古道。驅馳廿載臥龍勞。高臥何如水鏡老。況我今生一隅阨。邈矣至治其難覿。昭昭天理黑如漆。夷羯倒執潢池柄。如無捧日滌穢才。好須斂跡安吾命。縱橫禮樂帝伯論。徜徉風花雪月景。</text>
<title>夜雪</title>,<text>月隱宮城鍾漏遲。滿天飛雪落參差。旁人莫訝門無逕。自是袁安臥不知。</text>
<title>立馬東郊</title>,<text>立馬千尋壁。靑門大野西。天連三角近。雪壓五陵低。浮世孤身在。窮途萬計迷。郊居有小築。可作浣花溪。</text>
<title>山丹樹</title>,<text>二月東風花事遲。閉門空巷鳥啼時。無端一陣前宵雨。春在山丹最上枝。</text>
<title>夜飮申元瑞 命圭 家。曉還口占一律。寄元瑞。兼示濟卿兄與申季良 最，洪叔鎭 柱世。</title>,<text>街鍾初動報晨鷄。客醉東城散馬蹄。風斷漏聲殘月外。夜深人影小橋西。疏簾曉色和煙濕。空院春心聽鳥啼。自是明朝佳約在。夕陽臺下落梅溪。</text>
<title>永安兄 洪公柱元 第醉起</title>,<text>客散秦樓五夜鍾。獨留池月照芙蓉。榮陪禁臠何平叔。才媿雲津陸士龍。深苑軟風花影亂。洞房微雨樹陰濃。還憐病渴西廂客。夢罷池塘拈筆慵。</text>
<title>寄叔鎭，季良諸益。兼示濟卿堂兄求和。</title>,<text>浮世難逢半日歡。掩門春色爲誰闌。前街嫩柳風傳信。小苑殘梅雨送寒。功業已輸兒輩得。江山宜許我曹看。西湖勝景休孤負。花滿煙堤綠樹團。</text>
<title>暮春。宿光陵奉先寺。三首。</title>,<text>曉夢回淸磬。空簾滿院春。暗燈孤坐佛。殘月獨歸人。馬踏林花落。衣沾草露新。前溪嗚咽水。似訴客來頻。客裏逢春晩。千山花已明。馬分芳草色。風引小溪聲。微雨鳥雙去。斜陽人獨行。翛然川上醉。頓覺萬塵淸。曉發隨殘月。鷄鳴霧外村。馬停曾歇處。草入舊燒痕。亂樹初飛鳥。空山獨掩門。天台知不遠。漸謝俗人喧。</text>
<title>次堂兄濟卿韻</title>,<text>淸明雨初歇。溪院客來憑。機靜塵緣了。心閑信水澄。春光廻嫩柳。暝色帶歸僧。忽憶江樓會。飄然意馬騰 時與叔鎭，季良諸人。約遊西湖。故及之。</text>
<title>馬上。擬次雨歇長堤草色多。</title>,<text>江雨霏霏汀草多。夜深殘火聽漁歌。三更客散綾羅島。風打孤舟月照波。</text>
<title>賞曹溪</title>,<text>松風澗水自迷人。蘭若凌虛迥絶塵。別有人間閑世界。金沙花雨武陵春。</text>
<title>東湖夜雪</title>,<text>昨夜江湖雪。千塵世界白。惟有石室松。蒼蒼依舊色。石室。淸陰所居村名。</text>
<title>宮詞</title>,<text>月上罘罳五彩霞。萬年春色碧桃花。君王夜赴章華宴。宮女催呼幸綠車。九重春色翠霞濃。天子探芳駕六龍。淸蹕遠隨花鳥使。玉池新發碧芙蓉。寶篆香燒蠟燭灰。玉琴零落半塵埃。西宮夢斷空愁坐。深苑殘春數落梅。景陽殘漏夜如何。風送梨園玉樹歌。三十六宮春似海。後庭燈燭月明多。魂隨雲雨散陽臺。明月空簾寶鴨灰。窓外軟風花影動。雪兒來報赤郞來。殿頭初日轉金牌。曉鏡粧成鳳尾釵。欲試滿庭花落後。倚箏閑繡翠羅鞋。天子春遊夜宴開。月明歌吹動樓臺。中官勅罷梨園樂。聞道韓休奏事來。</text>
<title>暮泊東湖。期與洪友泛舟。</title>,<text>渺渺廣陵鳥。依依盆浦樓。夕陽猶遠渚。疏雨自孤舟。水暖魚知樂。沙長鷺喚愁。今宵湖上月。期與故人遊。</text>
<title>哭外舅西華李相公 行遠</title>,<text>江漢滔滔自在淸。高標落落有誰爭。三春好雨千花潤。萬里晴空片月明。跂脚北窓天際想。寸心西塞日邊誠。從今欲避城南宅。恐惹羊曇醉後情。</text>
<title>昌平瀟灑園。錄上畸翁。</title>,<text>蕭蕭風雪打疏籬。有客門前鶴報遲。碧落高名懸日月。靑山幽興在琴棋。梅花繞枕香生夢。竹影侵床韻入詩。相對不言唯一笑。窓間流水照襟期。</text>
<title>登月出山</title>,<text>月出橫臨六十州。崢嶸靑壓漢挐浮。層雲不辨中原色。落日遙懸大海流。拂袖煙霞生睥睨。含杯天地罷窮愁。堂堂落雁峯頭語。媿殺千秋謝眺休。</text>
<title>登益山古寺</title>,<text>拂袖玄都道士壇。梵王宮在法雲端。煙沈淨界千塵闊。月出層城萬井寒。大海雄聲生几席。靑山秀色在闌干。東南明滅褰鵬噣。指點中原碣石看。</text>
<title>舍兄草堂。對李一卿 廷夔 口號。</title>,<text>池柳依依霽月來。一尊千里故人廻。寒生午夜家家雪。春入長安處處梅。郢客聲名高藝苑。仙郞雨露滿蓬萊。淸時得意須珍重。回首鵬程九萬開。</text>
<title>舟過白雲樓有感 樓卽東淮申公翊聖故居</title>,<text>依舊嘉陵泛泛舟。白雲愁色滿秦樓。天留片月三更照。峽坼滄江萬古流。拂袖煙霞空睥睨。含杯湖海罷遨遊。堂堂不盡千秋業。淚灑靑山土一丘。</text>
<title>暮泊外舅墓下</title>,<text>相國千年宅。斜陽何處尋。帆移露沙渚。村在隔溪林。明月空山淚。孤舟病客心。依然却廻棹。惆悵暮雲深。</text>
<title>仁祖大王挽章</title>,<text>周漢中興赫業成。掃淸昏翳啓休明。長秋位復三綱正。窮谷春廻萬彙榮。鼓舞乾坤新氣象。昭回日月舊光晶。彬彬禮樂斯爲盛。廊廟夔龍贊太平。宗社生靈計自深。常存萬折必東心。園觀穡事知民苦。壁對舟圖奉聖箴。昭儉早焚唐殿玉。節財曾惜漢臺金。丁寧付托微言在。精一相承古又今。纔從射策入金門。曉向西淸拜至尊。尙記瑤池瞻黼黻。那堪鼎水哭軒轅。千年運際唐虞夏。三世恩深祖子孫。仚桂至今含雨露。一回披拂一聲呑。</text>
<title>吳修撰 達濟 大夫人挽</title>,<text>天相當時范母存。更誰堂上彩衣飜。靑雲雅望銀臺座。白日孤忠雪窖魂。淚盡高年餘八袠。家傳舊業仗諸孫。從今忍過城南路。寂寞春殘故宅萱。</text>
<title>金仲明 益煦 挽</title>,<text>雙鳥同鳴正妙年。兩家簪笏弟兄聯。宮庭曉月纔移席。江漢春風昔泛舡。淚盡靑山埋玉樹。夢驚流水罷牙絃。靈車欲發應相待。交誼平生范式偏。</text>
<title>暮春。遊道峯書院。馬上口占。</title>,<text>一縷仙風吹羽衣。亂峯斜日鶴西飛。人間花落已黃鳥。洞裏碧桃春不歸。</text>
<title>夕與堂兄弼卿氏及申寅伯，金聲伯 弘振，任文仲 奎 諸人臨溪。折花弄水。仍待東郭兄口占。</title>,<text>錦石蒼苔踏作茵。白雲深鎖武陵春。故敎流水浮花去。爲有漁舟入洞人。</text>
<title>遊仙詞</title>,<text>月照瑤壇第幾重。天風吹老碧芙蓉。朝元公子踏花至。夜駕雲中金色龍。夜宴瑤壇桂月明。碧桃花下亂吹笙。仙郞新自三山至。催御靑鸞上玉京。上界煙霞日月遲。千年不管海塵飛。令威太是多情者。猶向人間問是非。驂鸞曉入玉樓高。脚底扶桑萬里濤。五色雲中初日上。天風吹捲赤霜袍。太乙宮中夜宴開。萬年佳氣紫霞杯。三千侍女驂鸞至。報道瑤池阿母來。氷簟銀床午漏遲。彩鸞閑弄玉參差。文郞有約來相訪。嬌倚銀箏更畫眉。佳氣仙桃萬歲春。紫淸宮殿玉嶙峋。東皇暇日遊三島。侍女皆騎五色麟。</text>
<title>五月初。以病疏遞堂后。出寓西湖保晩亭舊居。口占錄奉伯氏與東郭堂兄僉案下。</title>,<text>銀臺淸夢散江天。歸去行裝有釣舡。倚檻海雲生野外。題詩山雨落尊前。三杯偃蹇千秋興。一枕從容五月眠。何似日趨靑瑣曉。坐聞殘漏午門傳。依舊西湖百尺樓。拂衣今日繼淸遊。煙沈夜色千家雨。風送潮聲十島秋。幾處暮雲生遠海。半江漁火見孤舟。銀臺玉漏眞如夢。世外新盟有白鷗。</text>
<title>是月。伯氏以薇垣長。與鄭中書禮卿 知和 金學士一正 佐明 及僉堂兄見枉。次日。徐使君勉仲丈 貞履 李使君君美 慶徽 徐內翰載邇 必遠 崔持憲逸之 逸 諸友。翩翩次第來訪。相與跌宕湖海。爲數日飮。亦一末路豪擧。不可無數語識之。謹此率爾口占。而荒澁不成語。恐未免算博士之譏耳。堂兄長卿氏於其日席上。先賦詩。故落句及之。申友季良又於次日來訪。與之相對痛飮。仍示此作。</title>,<text>湖海逢迎次第期。薇垣柏府後先之。尊前意氣徐公劍。日下聲名鄭谷詩。白玉照人學士座。芳蘭竟體使君儀。琳琅觸目忘形穢。春草高才更色絲。</text>
<title>夜自杏洲。乘潮泝流而上。舟上見月。</title>,<text>潮落空江萬籟號。北風吹海送層濤。孤帆夜掛魚龍窟。雲盡長天片月高。夢罷篷窓曉氣晴。大江波浪片帆輕。長風萬里吹雙袖。獨立孤舟看月生。</text>
<title>恩波亭。送君美。立次金建仲 震標 韻。</title>,<text>醉倚東湖百尺樓。一天疏雨故人留。斜陽脈脈孤舟別。極目江南無限愁。</text>
<title>銀臺夜坐口占。示省中諸益。</title>,<text>靑瑣詞臣夢未闌。紫泥催下對燈看。三更玉漏淸宵永。十月銀臺禁直寒。彩筆幾回干氣象。香煙猶自惹衣冠。西湖鷗鷺應嗔我。閑却苔磯舊釣竿。</text>
<title>奉別南丈 銑 按嶺南</title>,<text>南八男兒老更豪。平居門巷自蓬蒿。地東西北幾專制。年六十餘猶獨勞。落日褰帷滄海闊。晴天建節太山高。誰憐柱下靑牛史。病渴三冬擁彩毫。</text>
<title>夜與南雲卿 龍翼 聯句。示季良。</title>,<text>玉漏響丁東。爐香半欲歇。能 燈前一樽酒。窓外三更雪。雲直廬風雪五更天。雲 仙漏丁東喚客眠。深淺一尊心似水。能 短長孤燭夜如年。詩成北闕雲生筆。雲 夢落西湖月在舡。遙想竹林梅信早。能 小爐添却博山煙。雲○竹林卽西湖村名</text>
<title>寫憤。四首。</title>,<text>四海風塵暗。中原戰伐停。天何今日醉。血已十年腥。寂寞金臺色。依俙白馬刑。鍾陵一片土。松柏自靑靑。城下盟初遂。雲中鼓忽停。山河萬古色。宇宙至今腥。豈乏刳肝策。還憂刖足刑。風塵吾已矣。歸夢故山靑。白日南宮迥。靑春法駕旋。風塵猶慘惔。天地豈茫然。劍動中原色。河淸上帝權。千秋志士淚。沾灑筆頭偏。南宮陪法從。簪筆共周旋。威儀非漢日。風雨接燕然。主辱臣宜死。時危算出權。非無鳴劍志。瓠繫奈邦偏。</text>
<title>畸菴鄭先生挽歌</title>,<text>瑞石崢嶸滄海闊。淑氣往往鍾人傑。五百年來有名世。宣祖之朝丞相出。丞相大名垂宇宙。聖主褒以靑松節。相門天上石麒麟。淸時玉立高歌起。萬里靑天大鵬褰。論交盡是文章士。錦陽東陽伯仲間。相國張公最知己。又與先君作石交。世比嘉隆之五子。先生樂府漢魏上。先生詞賦天下稀。藝苑深深玉堂高。講罷天香猶在衣。暇日湖堂破萬軸。落筆皇華爭歎息。晩歲騷壇執牛耳。北望風雲阻北闕。留滯周南成白首。安石一臥東山久。小子前年問奇字。蹇驢載酒柴門扣。雪夜孤山鶴報客。拂席高齋坐秉燭。秉燭高齋動淸酌。尊前起舞梅花落。酒酣以往氣益豪。慷慨悲吟宛如昔。別夢初回漢水舡。仙驂已隔蓬萊天。一代風流跡已過。斯文墜地奈若何。名懸日月自長新。大業不廢流江河。不盡西州醉後悲。當年未受楊何易。依舊江南橘柚鄕。雲林寂寞無顏色。環碧臺邊水自流。瀟洒園中草已深。空餘一片靑山月。留照先生千古心。</text>
<title>出塞歌二絶。別李通判 晩吉 之鏡城。</title>,<text>地連長白山前盡。天入磨雲嶺上低。萬里陰風吹積雪。乾坤一白鬼門西。黃雲萬里戍樓閑。豆滿江流天地間。白馬將軍頻夜獵。雪中生縛射鵰還。</text>
<title>矗石歌走筆。送李使君 尙逸 之晉陽。</title>,<text>巨鼇背負三山流。一落東南滄海頭。滄海茫茫接天地。海上山蟠五百里。千峯秀色浮雙溪。劈峽流爲矗石水。矗石之樓勢崔嵬。將軍玉帳臨江開。樓頭曉月天王出。樓下秋濤靑鶴廻。太守時時宴於樓。登臨四望淸風來。轅門壯士舞長劍。錦瑟佳人歌落梅。舞長劍歌落梅。梅花亂落琉璃杯。太守行樂春復秋。昔年繁華今在不。李侯今爲太守去。公之去矣令人愁。歲暮江南政風雪。惆悵都門五馬出。自怜蘭臺病太史。風塵鬱鬱凌雲氣。爲余先弔古戰場。江中尙哭千年鬼。</text>
<title>夜與李心甫，金夏卿 禹錫 諸友對酌。乘興賦之。</title>,<text>對酒高吟弄彩毫。百年豪擧復吾曹。銀臺曉漏連靑瑣。御苑春光上碧桃。北極風雲身已倦。西湖霞月夢猶勞。何當一快宗生志。掛席滄溟萬里濤。</text>
<title>載邇，雲卿，心甫，夏卿諸人。各次桃字韻以示。走筆次寄。</title>,<text>高歌白雪競抽毫。才子明時遍省曹。淸夜夢回蓬島月。故山春半武陵桃。浮沈湖海違初計。歷落風塵笑此勞。經歲金門長抱渴。枚生虛負廣陵濤。</text>
<title>李副學 行遇 挽</title>,<text>大夫寥廓奇男子。快若天馬騰千里。大夫灑落雲夢襟。炯然寒月照秋水。對之如從玉山行。居然風塵外物耳。妙年射策題金榜。偃蹇平步靑雲上。俊鶻高橫九霄秋。長鯨怒蹴千層浪。蘭臺之管玉署筵。五雲常近蓬萊仗。水鏡初懸佳吏部。蒲鞭暫試歌來暮。舍人眞是鳳凰毛。御史爭看驄馬步。紫陌天風吹錦袍。虹玉豐貂光滿路。振肅霜飛薇苑筆。密邇夜直銀臺月。聖眄頻回進退時。丰儀秀立鵷鴻列。爛踏瑤墀五彩霞。雲衢九萬鵬程闊。大夫游於酒人者。鬱勃襟懷倚醉瀉。大夫縱橫善淸謔。苦海霏霏甘露灑。末路知音有我伯。雙鳥聯翩翔日下。我愧門前題鳳回。幾度文酒同追陪。有時高堂合席飮。掀髥促膝觥籌催。脫帽淸狂恣跌宕。禮豈因吾輩設哉。世事都輸千日醉。年位相忘寸心是。巵言吐屑玉麈尾。壺口頻虧鐵如意。座上長留荀令香。尊前絶倒王平子。自是胸中無宿物。藍田掇皮皆眞率。口或雌黃人辟倪。蟻視夷然亦不屑。泣血終爲死孝人。欒欒忍對支床骨。巨岳徑摧惜無年。白日未了邯鄲眠。凌雲逸氣戢一木。與奪誰問蒼蒼天。聖主中朝惻然感。恩綸字字映重泉。玉樓華筵添上客。人代風流已寂莫。逝者如斯可奈何。脩短同歸土一掬。偏憐白髮老子猷。百年永抱人琴慼。大夫眞游誰與從。上有四海淸江翁。大夫行天知不孤。亦有相國西華公。翺翔弱水崑崙間。出入上帝眞仙宮。羽蓋星冠綠玉舃。鞭龍駕鶴爭馳逐。俯視塵寰若脫躧。相與拍手雲間樂。謾有浮生不盡悲。哭望靑山淚沾臆。</text>
<title>陪舍兄夜宿東湖梨花亭下。送朴判官與乘兄 世橋 之上游。仍送洪吏部子晦歸覲寧越。舟上敬次舍兄韻。</title>,<text>漢水晴波綠似油。半江離思有孤舟。差池湖海經秋別。歸去風塵滿眼愁。明月淸心樓上會。夕陽神勒寺前遊。它時一棹尋源約。爲報中原老督郵。連源金督郵時曾與吾兄弟有尋源之約。而朴兄將與金相會。故云。中原卽忠州之號。連源在忠州。</text>
<title>樓舡濟汾河 課作</title>,<text>金掌寒生露欲收。上林黃葉不禁秋。蓬萊已隔虛無路。汾水惟憑汗漫遊。錦繡山河圍表裏。樓舡簫鼓起啁啾。重恢高帝千年業。政屬中州五葉劉。累代富強興禮樂。當朝治理軼殷周。閑愁浮世三生夢。遺恥平城七日憂。已掣金戈沙塞外。仍回玉輦岱宗頭。扶桑曙色浮仙仗。碣石寒陰擁彩旒。大跡空尋老父狗。奇書未驗少翁牛。喬山帝塚今猶在。滄海童舡去不留。靑鳥影空天漠漠。碧桃花老月悠悠。蟬聲晩起昆明樹。秋色纔回太液樓。鼎負龍文呈后土。風驅鷁首泛中流。祠官白日看雲氣。仙侶淸江送棹謳。奏罷黃金分爛漫。酣來畫角匝汀洲。差地鳧雁歸宸翰。出沒魚龍護御舟。憭慄寒聲初引興。雄豪壯志倏生愁。人間大藥知無補。海上丹砂鍊已休。蛟出潯陽何射得。神呼嵩岳果聞不。輪臺一詔猶嫌晩。不待秋風可悔尤。</text>
<title>東皐舒嘯 課作</title>,<text>對酒無心弄兔毫。忽看春色在東皐。閑隨澗水携琴遠。醉踏山花杖策高。梁甫孤吟供晩眺。蘇門淸響颯寒濤。弘農但坐還多事。媿殺當年束帶勞。</text>
<title>種竹 課作</title>,<text>移來萬竿玉。留得一庭靑。雨攪詩魂爽。風敲醉夢醒。淸陰憐礙日。疏影愛侵櫺。知有肩輿客。柴門晩不扃。</text>
<title>賞蓮 課作</title>,<text>醉對芳塘睡。醒來夢惹香。日斜分蔕影。珠瀉斂花房。莞爾風前笑。嫣然雨後粧。惟應守紅死。終不怕迎霜。</text>
<title>七月旣望之翌日。以蘭臺史。將抽金匱之藏於江都史閣。自銅雀乘舟。順流而下。夜宿金陵浦口。曉起觀釣魚口占。金陵。金浦號。</title>,<text>鷄呼月落五更天。滄海濤聲撼客眠。夢入紫宸陪講席。覺來身在釣魚舡。</text>
<title>歸時又自燕尾亭。乘潮泝流。夜泊鳳湖閔將軍江閣下。對月望蠶頭。率爾口占。錄奉江都李留後 時楳 案下。</title>,<text>扁舟鼓枻泝滄浪。太史歸裝錦一囊。海嶠寒聲秋淅瀝。樓臺夜色月蒼茫。千年地擁蠶頭出。萬里江分燕尾長。自是謫仙遊采石。獸袍猶濕御爐香。</text>
<title>水鍾寺</title>,<text>閑披鶴氅坐瑤壇。鐵笛吹高夜欲殘。絶峽濤聲生几席。長風帆影上闌干。秋深萬里江山老。月出千塵世界寒。別有玉皇香案吏。北宸歸夢五雲端。</text>
<title>別關東伯滄洲金按使 益煕</title>,<text>淸朝雅望屬明公。按節如何出漢宮。不是聖君疏汲直。也知句令合仙翁。經秋髮變金砂鼎。戀闕心驚玉漏風。關外山川輸領略。尊前請說嶺西東。爛漫平原幾日遊。百年豪擧又滄洲。携筇雉岳千尋壁。掛席蟾江萬里流。舊跡浮萍餘小嶼。淸詩新月滿高樓。良宵錦瑟佳人興。差慰孤臣去國愁。雉岳，蟾江，浮萍閣，新月樓。皆在原州。蒼峯細路轉如環。古驛蕭條草樹間。觀水我知濠上樂。泛波人訝鏡中還。山蟠鐵峽江聲壯。地入金城戰血斑。試上北寬亭上望。日邊三角露靑鬟。蒼峯驛在橫城。觀水堂，泛波亭在洪川。北寬亭在鐵原。春州形勝亦雄哉。故國荒城面水開。山勢北連楓岳去。江流西擁漢京來。題詩蓮閣香生席。吹笛仙樓月照杯。最是淸平遊賞後。滿舡笳鼓夕陽廻。邀仙堂淸平山。皆在春川。東巡海上自丹丘。路盡淸虛有古樓。巖下酒泉依舊在。越中山色至今愁。芳洲草綠春多雨。絶峽江寒夜似秋。爲報明時賈太傅。邇來吾道轉悠悠。丹丘驛在原州。淸虛樓在酒泉縣。寧越有魯陵。兪學士棨。今方謫居是郡。弱水三千路不遙。五臺山色引仙軺。依俙漢使抽金樻。髣髴劉郞渡石橋。溪似武陵春作錦。嶺疑緱氏夜聞簫。于筒一派從天下。流到神京接海潮。弱水。驛名。于筒水。出五臺山。碧海東頭萬二峯。半天晴揷白芙蓉。香城露滴三淸月。桂樹風傳五夜鍾。雲盡金臺翔老鶴。雷鳴玉洞鬪群龍。尋眞却向靈源界。王子千年有舊蹤。衆香城下有桂樹。金剛臺在萬瀑洞上。舊有靑鶴靈源洞。卽新羅王子避兵處。日月峯高萬壑趨。松蘿大小擁毗盧。長安古刹餘金像。眞歇荒臺見寶珠。白馬北撑臨雪岳。衆香西起壓蓬壺。從知佛力深無量。銅柱斜懸穴望孤。日出，月出，大小松蘿，毗盧，白馬，穴望。皆峯名。眞歇臺。有懶翁舍利。普德窟有銅柱。摩訶衍下望高前。內外山連石逕穿。春入千年棲鳳草。雲生九壑臥龍淵。三淸笙鶴來眞界。七寶樓臺在半天。更上絶巓窮遠目。齊州依約點秋煙。摩訶衍，望高臺，棲鳳草。皆在內山。九龍淵。在外山。佛頂高臨萬頃開。百年秋色獨登臺。閑斟法海靈金液。遙勸仙人綠玉杯。初日浴從鼇背出。晩風吹送鶴巢來。銀河十二懸如練。散作蓬山處處雷。佛頂，萬頃皆臺名。在外山。下有十二瀑布。踏盡仙山萬壑楓。飄然玉節下天東。旌旗迥拂千峯日。鼓角高吹大陸風。疏雨過時汀草綠。白鷗飛處海棠紅。蓬萊餘興知猶在。楡寺溪聲入夢中。楡寺。卽楡岾寺。三日仙游弄彩毫。祥風吹捲赤霜袍。白雲人去留丹篆。明月亭空老碧桃。鏡裏苔封香石古。天邊錦簇玉山高。蘭舟晩泛滄波闊。直欲翺翔駕巨鼇。三日浦。卽四仙舊遊處。中有丹書及埋香石碑。海山歸路入鳴沙。鑑水花深羽客家。峯接七星疑跨鶴。門連十島可乘槎。春生洞口三珠樹。日射鼇頭五彩霞。試向飛來尋舊跡。龍蛇大筆字橫斜。海山亭。卽高城客館。鑑湖。有楊蓬萊飛來亭。七星峯。在海山亭下。仙遊潭草日芳菲。海上眞人去不歸。淸澗亭前看蜃氣。洛山樓外待朝暉。棠花浥雨迷征旆。雪浪飜風灑客衣。過盡永郞湖畔路。蓬萊回首便依依。仙遊潭，淸澗亭皆在杆城。洛山寺在襄陽。行過永郞湖。便隔楓岳。鏡浦臺臨大海頭。寒松丹竈至今留。尊開錦席圍紅燭。月照瑤潭放彩舟。世外不關他淨界。人間自有此高樓。驂鸞仙子歸何日。老盡碧桃花欲秋。寒松亭有四仙鍊丹石竈。崔楊浦澱題鏡浦臺詩日。驂鸞今日獨歸來。碧桃花下無人見。自擬元龍百尺豪。竹西歌管醉揮毫。簾前水接滄溟闊。檻外山連太白高。茯嶺天寒春見雪。羽溪風捲夜聞濤。秋來五十川如錦。帶月携壺泛小舠。竹西樓，太白山，白茯嶺，羽溪縣，五十川。皆在三陟。東行千里不知回。汗漫眞遊轉壯哉。落日褰帷鬱陵島。淸秋建節召公臺。長鯨噴雪衝風起。怒浪翻天蹴地來。夜向望洋臺上望。玉蓮浮出彩雲開。召公臺上。望鬱陵島。望洋亭前。見月出。越松南去極天根。玉節逶迤度石門。回望紫宸空有夢。前臨漲海自銷魂。三春竹葉家家酒。十月梅花處處村。別有禪菴閑世界。煙霞眞似武陵源。越松亭，石門，禪菴。皆在平海郡。郡卽南海之界。叢石撑天冠兩頭。東西勝景鬪淸幽。丹砂穴幻黃金界。銀海波擎白玉樓。地下源通江萬里。松邊影老月千秋。空中笙鶴閑來去。知是群仙取次遊。叢石亭在通川。聖留窟一名撑天。在蔚珍。窟中有黃金二塔。亭前有白玉四柱。塔下長江。柱邊孤松。皆實景。回首仙區跡已陳。秪今孤露自霑巾。銀山玉海依俙夢。紫陌紅塵潦倒身。明月更隨新建節。白鷗應問舊遊人。何當布襪靑鞋去。重躡淸都萬樹春。先君於己卯年按東伯時。不佞亦嘗陪奉往來。故云。</text>
<title>往掃先塋於龍仁。還時上南漢城口號</title>,<text>天地孤臣在。山河百戰悲。空將未死淚。一灑李侯祠。指李完豐曙也。</text>
<title>別李太守 䆄 之任務安</title>,<text>葉縣雙鳧去渺然。羨君行色若登仙。梅花東閣香凝座。歌吹南樓月照筵。淸籟一封湘岸竹。新詩千疊薛濤牋。慇懃替得天涯面。分付郵筒取次傳。</text>
<title>走次李詞伯 時楳 令丈韻。却寄。</title>,<text>紅塵宦興薄如雲。莫道休官去未聞。處處春風叢桂長。歸來肯待北山文。</text>
<title>病中口號。倩金一正。書別江原都事沈公 榥。</title>,<text>怾怛突兀天東陲。外有裨海而環之。屹立萬二千銀闕。浮來五十三金佛。琪花瑤草不老而長春兮。金鼇九龍出沒於其下。十洲群仙翺翔而往來兮。雲爲裳而鶴爲駕。今君去作此中客。淸遊遠繼乎南石。大醉題名三日浦。彩毫欲拂扶桑樹。金蘭之窟叢石亭。躡得安期綠玉舃。毗盧之峯衆香城。橫吹法海無孔篴。是時太史病投筆。扁舟歸弄西湖月。月出東溟照西湖。萬里淸光分爾吾。須與滄洲老。和我二十詩。寄與明月來。慰我長相思。</text>
<title>自西湖復入藝苑。直廬口占。寄示西湖釣伴。</title>,<text>宦海行裝敢自由。半生乾沒苦難休。一春楊浦多靑眼。三載蘭臺欲白頭。淸禁夢回臨水榭。舊遊人在釣魚舟。蘆洲鷗鷺須相待。歸趁金風玉露秋。</text>
<title>七月望間。與舍兄相會於楊浦。舟中口占。</title>,<text>重對高陽舊酒徒。百年行樂卽西湖。江空野闊千帆落。雲捲天晴片月孤。采石縱慙供奉李。雪堂知有長公蘇。時舍兄先往西湖草堂。故云。 酣來作賦偏多興。更報漁翁釣得鱸。</text>
<title>七月念八。與趙大提學樂靜 錫胤，金學士滄洲，洪水部沂川 命夏 諸丈及李薇垣心甫。會飮于竹閣。是日。卽舍伯初度也。酒未半。竹風捲席。荷雨落盃。座客莫不灑然自失。仍賦近體三首。時不佞以觀武才事。纔陳一疏。聖敎至嚴。方在俟命中。</title>,<text>淸秋聯騎趁幽期。翰墨過從此一時。供世只堪文會友。開尊況復雨催詩。池荷近檻香生席。園竹通階影入巵。自笑江郞才已退。陽春一曲和全遲。偃蹇淸秋意氣看。文章數子各登壇。尊前劍有靑萍合。座上詩傳白雪寒。北極風雲新抗疏。西湖煙月舊垂竿。高僧忽自蓬萊至。聞說山中桂樹團。時楓岳僧適來搖落如登萬里臺。悲秋自有宋生才。開尊北海佳賓滿。柱笏西山爽氣來。唱雪新詩誰和者。凌雲彩筆自奇哉。風塵彥會誠難再。把臂休辭大白杯。</text>
<title>淸陰先生挽</title>,<text>五百年來得我公。弟兄高節首陽同。長懸白日明天下。獨灑淸風滿海東。一代典刑存大老。三朝進退見孤忠。堂堂太史波濤筆。宇宙名垂簡策中。華髮東山臥自深。幡然更起作商霖。風雲際會千年運。江漢朝宗萬里心。時有亨屯身已退。道相消長理難諶。空聞北闕傳遺疏。志士忠臣淚不禁。</text>
<title>別鄭侍郞 攸 之燕</title>,<text>藉甚秋曹右侍郞。黑頭持節度遼陽。千年碣石封疆變。萬里秦城道路長。易水悲風歌激烈。玉河殘月夢蒼茫。歸時莫滯仙槎影。好趁新春詑錦囊。</text>
<title>達城尉翁主挽。二首。</title>,<text>劉尹家聲大。岐陽閫則宜。侈無金埒買。儉有鐵簪知。幾載城崩哭。新阡劍合期。堂堂垂懿範。不必待張碑。貴卽天潢近。年仍大耋尊。專城三子壻。滿室幾兒孫。簫斷秦樓月。花殘沁水園。通家瓜葛誼。臨挽自聲呑。</text>
<title>大司馬朴公 遾 挽</title>,<text>平步靑冥闊。明廷作羽儀。早聯卿月秩。新領縉雲司。獨任綢繆托。偏蒙拔擢私。淸由素性得。忠許聖君知。補國謀猷著。掄才藻鑑宜。忘身行一意。設畫見深思。規度仍兼管。疏通是百爲。殫精推剸劇。盡瘁不言疲。密勿承天眷。經營簡我師。公方期展布。人佇濟艱危。何奪嗟天速。眞遊訝夢遲。政堂朝奏罷。賓館夕言怡。可但紆宸慟。還令擧國悲。家寒唯四壁。影孑只孤兒。文酒追陪地。留連笑語時。吐茵容誕謾。開抱去毛皮。白社餘歡在。黃壚舊跡疑。夜壇虛草閣。秋雨想荷池。竟失楊湖約。空吟薤露詞。西州門外過。悽斷淚雙垂。</text>
<title>別永安兄燕行</title>,<text>神州莽蕩陸沈哉。萬里腥塵碣石來。試上金臺南極望。日邊猶有彩雲開。</text>
<title>李判書 基祚 挽</title>,<text>淸時名閥盛簪纓。兩世承恩秩上卿。望屬公孤符物議。業傳寒素繼家聲。鄕山入夢身將老。軒冕驚心病轉嬰。最是城南依舊路。旅魂應恨隔春明。</text>
<title>雪後竹亭。別蔚山尹使君 世任。</title>,<text>雪夜無人問竹樓。使君携酒卽風流。尊前莫詑南州勝。却到南州也自愁。</text>
<title>次蘇東坡秋懷詩 課作</title>,<text>歲月若跳丸。一氣無定時。秋風日夕至。宋玉自生悲。寒聲振庭柯。熠燿流書帷。大澤蟄龍蛇。空山嘷鼯貍。暝色翳林木。宿鳥爭棲枝。而我抱幽獨。世路絶攀追。常恐蕙草歇。負茲歲寒期。流光漸晼晩。對鏡重嗟咨。爲報名利子。乾沒歸何遲。秋雲釀晩陰。吹作簷前雨。幽人耿不寐。寒漏如相語。案上無塵物。陳篇在阿堵。白首獨下帷。兀兀不知苦。緬憶里社會。烹鷄更炊黍。欲往路阻脩。渺渺瀟湘浦。豈無屋三椽。亦有田數畝。奈此滯南荒。幽懷鬱未吐。</text>
<title>挽洪判書 茂績</title>,<text>今世堂堂古直臣。曾將尺疏正彝倫。淸時再會千年運。白首重還萬死身。八座貳公皆外物。三朝一節是完人。翩然乘化應無憾。自有芳名簡冊新。</text>
<title>挽浦渚趙相公 翼</title>,<text>晩際昌辰眷遇隆。文章經術冠群公。高名一代傾山斗。素節三朝保始終。衛道功深持正脈。匡時言切見孤忠。身閑綠野琴書裏。望繫蒼生手額中。自是存亡關國運。却驚哀痛徹宸聰。生平事業千秋筆。身後凄涼數畝宮。何幸小生叨世誼。曾瞻德宇坐春風。靑氈襲訓知無忝。看取庭前御史驄。</text>
<title>挽羅生 星漢</title>,<text>我昔與君交。粤自垂髫歲。我兄卽君兄。君弟卽我弟。各抱孤露感。孑孑在人世。差喜君質美。居家敦孝悌。謂可攻文藝。早年成一第。不見纔數月。忽聞病危厲。自是年可恃。誰知竟長逝。長公尙遭蹶。泥塗困淹滯。君今又止斯。先烈嗟誰繼。却憶前冬雪。與君共聯袂。孤舟漢水上。落日江天霽。招提三日飮。談謔恣睥睨。舊遊宛如昨。君獨已蟬蛻。丹旐向何處。新阡望迢遞。沈沈玉樹埋。鬱鬱佳城閉。痛哭寄挽語。一字落一涕。</text>
<title>挽金判書 光煜</title>,<text>名閥簪紳奕世榮。淸時雅望冠群英。金華玉署當年事。歷盡三朝到上卿。洛社耆英盛事傳。風流暇日敞華筵。肩輿鳩杖婆娑處。白髮韶顏是地仙。高步騷壇早擅名。佇看牛耳主齊盟。平生筆下詩千首。散落人間白雪聲。永作重泉不瞑魂。吟來一字一聲呑。通家小子今三世。忍向西州醉扣門。</text>
<title>次金起之 壽興 韻</title>,<text>朝衣挽却芰荷衣。賦就歸田尙未歸。疏懶豈宜當世用。過從仍與故人違。閑尋藥裹沈痾在。夢踏漁磯舊路非。媿殺北門携手者。邇來尤覺宦情微。靜裏看書味不窮。更無來客許相從。新詩獨就梅窓月。淸夢時回竹塢風。莫怪伯仁醒十日。敢云方朔足三冬。明宵擬作東隣會。對榻論心與子同。</text>
<title>嘉陵途中口占</title>,<text>歇馬橋頭坐獨吟。夕陽移席借松陰。閑敲澗石生新火。煮得寒醪手自斟。</text>
<title>次堂兄湖堂頒柑後詠懷之作</title>,<text>羅帕分珍荷寵光。詞臣拜賜有新章。恩深漢殿金莖露。爽浥藍橋玉杵霜。擎出重宸題御墨。携來雙袖惹天香。騷壇盛事眞堪詠。才退慙非錦繡腸。</text>
<title>與金久之 壽恒 及堂兄。往會衿陽山寺。醉次諸公韻。</title>,<text>禪窓相對故人顏。樽酒論文百代間。枕外濤聲聞鷺浦。樹頭漁火見龍山。官聯玉署曾知忝。路隔紅塵便覺閑。自是君才同謝眺。興來詩就許誰删。前宵一夢侍龍顏。寒入瓊樓玉宇間。覺後尙疑瞻黼座。散來猶許到蓬山。非關共忝連旬暇。只欲仍偸半日閑。才退久無池草語。詩成慙屬長公删。</text>
<title>奉別尹使君令丈 衡覺 之任峴山</title>,<text>峴首名區碧海邊。使君官是畫中仙。山連楓岳秋容早。樓枕扶桑曉色先。醉後獨尋孤寺磬。公餘時泛永湖船。春來花月迷人處。歌舞銅鞮雜管絃。昔年行樂夢悠悠。擬趁新秋續舊遊。夜月更尋天吼寺。煙花重上太平樓。長閑我已辭丹鳳。後約君先問白鷗。到處登臨應有賦。須將物色爲分留。</text>
<title>錄奉堂兄。仍示諸益。</title>,<text>文墨過從摠俊髦。淸朝雨露滿仙曹。千秋大業爭牛耳。一代高才見鳳毛。佳句幾酬靑玉案。御香常惹鬱金袍。遙憐海上乘槎客。獨對煙霞弄彩毫。</text>
<title>聞槎行渡海。簡寄南雲卿。</title>,<text>雪裏遙傳尺素來。乘槎使者隔年廻。滄波萬里孤舟夢。彩筆千秋八斗才。天末瑞雲瞻日月。海中蓬島見樓臺。懸知玉節還朝路。春色重尋處處梅。</text>
<title>寄示鐵原鄭使君 勔</title>,<text>形勝關東古鐵州。昔年曾向此間遊。長江拆地連滄海。峻嶺撑霄自白頭。伯業銷沈春一夢。遺墟寂寞月千秋。知君嘯傲登臨處。北望還添戀闕愁。</text>
<title>次寄光州太守洪令公 處亮</title>,<text>千里詩傳白雪寒。故人消息問加餐。朝回日下鳧爲舃。政就江南虎不冠。湖海自堪容傲吏。風塵應笑滯微官。相思昨夜天涯夢。依舊樽前秉燭歡。風塵潦倒豈雄飛。夜夜靑山夢獨歸。昭代幾人能致澤。素心當日不輕肥。文章已覺雕蟲是。功業還慙汗馬非。未報主恩身未退。又隨殘漏攬朝衣。</text>
<title>簡寄杆城使君李公 齊衡</title>,<text>故人關外尺書廻。報道官居畫裏開。柱笏暮雲生海嶽。題詩春雪滿樓臺。窓間俯瞰蛟龍鬪。枕底平懸日月來。安得共君雙舃去。仙遊潭上對銜杯。</text>
<title>追次堂兄韻。示諸益。</title>,<text>騷壇聯步日追從。意氣相傾許與中。愧我雕蟲才已退。多君倚馬句還工。樽前病起梅窓月。麈尾談淸竹塢風。歸夢幾尋漁釣約。十年猶踏軟塵紅。</text>
<title>別龍安沈使君</title>,<text>官路春深五馬驕。江南芳草綠迢迢。風塵謝客誰知己。湖海分符任折腰。千里羈愁東閣月。五更歸夢北宸朝。那堪別後相思處。獨掩荊門坐寂寥。</text>
<title>別忠淸金亞使 益廉</title>,<text>金輿親幸瑞蔥臺。第一詞臣授簡來。咫尺侍筵揮彩筆。丁寧華衮歎奇才。休嫌幕府三春別。終見雲衢萬里開。歸對錦江江上月。也應淸夢日邊廻。</text>
<title>挽趙大提學 錫胤 ○八首</title>,<text>大老云亡後。斯文更有誰。今公又逝矣。吾道益凄其。草草君臣契。寥寥諫諍姿。百身難可贖。志士重含悲。玉立高歌起。靑雲闊武中。來儀千仞鳳。去慕一冥鴻。北斗名逾重。淸朝跡若空。無雙今世歎。仁祖昔知公。銓席仍陞亞。文壇已主盟。半生貧亦好。一日寵還驚。剴切登筵講。縱橫抗疏爭。行藏惟道在。終不戀浮榮。百鍊精金操。支離竄逐身。世難容直士。天豈困斯人。報國丹心在。傷時白髮新。偏憐夜夜夢。獨自繞楓宸。聖主恩如海。孤臣泣賜環。誰知賈太傅。生入鬼門關。尙抱文園病。爭驚楚澤顏。菟裘終老計。歸興卽靑山。直道從三黜。眞淸是四知。聖朝亡鑑痛。多士哭門悲。家立相如壁。天無伯道兒。平生經濟志。都了蓋棺時。却憶衿陽別。孤村匹馬尋。風霜千里遠。肝膽一樽深。道直心逾泰。時危淚不禁。醉來分手地。星月夜沈沈。三見愁州札。偏蒙長者憐。逢迎纔數月。存沒奄重泉。塵滿曾懸榻。床留未和篇。公私無限淚。慟哭白門前。</text>
<title>嘉陵溪堂口號</title>,<text>一間茅屋枕梅槎。睡起持竿下晩沙。山雨乍鳴庭外樹。滿溪紅葉似桃花。</text>
<title>訪心甫新居</title>,<text>雲自無心出。官何待老休。前期有此水。共泛一漁舟。</text>
<title>舟中別嘉陵太守</title>,<text>送子嘉陵去。嘉陵江自回。相思有書札。須寄鯉魚來。</text>
<title>別茂長使君</title>,<text>高步靑雲萬里衢。妙年紅頰未生鬚。薇垣舊覩朝陽鳳。葉縣新乘日下鳧。昭代卽今多雨露。故人何事半江湖。憑君爲問光山守。羸病經春想已蘇。</text>
<title>次南雲卿見寄之韻</title>,<text>春盡柴扉懶不開。悠悠節序謾相催。心懸北闕身難退。家在西湖夢獨回。芳草有情鋪小砌。落花多意點深杯。晴窓日永閑無事。時見流鸎去又來。</text>
<title>燈夕。同金久之，南雲卿，洪君實 葳，騎省堂兄。往觀湖堂舊基。</title>,<text>一棹飄然下夕陽。桃花流水送餘香。佳辰正値生金佛。勝友仍誇半玉堂。波動魚龍爭鼓舞。興來鷗鷺共回翔。樽前各把如椽筆。收拾風光滿錦囊。</text>
<title>東湖席上。示金吏部久之。</title>,<text>吏部聲名冠後來。騷壇高步到蓬萊。毫端白雪千篇在。脚底靑雲萬里開。五子中原誰擅譽。三何一代最多才。今宵醉對東湖月。輸得煙霞滿袖廻。</text>
<title>示南侍讀雲卿</title>,<text>萬里初旋漢客槎。珠璣溢眼摠堪誇。來從桑域重浮海。歸到蓬山未落花。八斗才高稱繡虎。千軍筆掃走驚蛇。吟邊物色知多少。樹樹燈光並月華。</text>
<title>示洪檢討君實</title>,<text>南陽才望早登瀛。赤幟詞垣佇主盟。瑞彩人間瞻玉樹。淸班天上傍金莖。東湖更續論文會。北闕新騰抗疏名。自是風流稱蘊藉。酣來落筆却縱橫。</text>
<title>示騎省堂兄</title>,<text>長公當代擅文章。筆落珠璣滿錦囊。字是馬卿宜授簡。官仍騎省歎爲郞。才名藝苑誰高下。地望蓬山共頡頏。暇日開樽靑草渚。醉來佳句摠池塘。</text>
<title>自述</title>,<text>銀根末學忝家傳。名列盧王愧後前。淸切官銜文是苑。拍浮身計酒爲舡。閑尋蓬島花如錦。醉倚蘭橈月照筵。勝賞百年今夜最。明朝回首夢依然。</text>
<title>別咸平使君</title>,<text>湖路迢迢五馬催。河橋芳草綠勝苔。霜臺未試埋輪手。花縣先看製錦才。政就訟庭山鳥下。夢回官檻海雲來。遙知柱笏詩成處。午夜淸樽月照梅。</text>
<title>草堂偶吟</title>,<text>暖風遲日雨初晴。睡起軒窓午漏淸。滿院落花纔謝蝶。繞池垂柳已藏鸎。閑來謾有憂時淚。歸去那堪戀主誠。宦海十年空潦倒。煙波孤負白鷗盟。</text>
<title>次家兄韻示洪光州諸益</title>,<text>閑盟湖海白鷗深。十載唯憑夢裏尋。宦興漸消非爲倦。詩名已誤欲無吟。差池陶令歸田計。歷落宗生破浪心。却羨使君投紱臥。一人林下見於今。疏籬三面小庭空。瀟洒幽居梵宇同。松際映來當戶月。柳邊吹送岸巾風。歸田半歲依依夢。報主平生斷斷衷。鎭日與君相對坐。消憂唯許瀉郫筒。</text>
<title>七月旣望。同權按使 堣 登拱北樓。</title>,<text>孤城迢遞接雲平。白日轅門畫戟橫。威鎭湖山人得意。令嚴鐘鼓夜無聲。樽前十隊絃歌妓。帳下千群組練兵。緩帶輕裘談笑裏。時從遊客引深觥。落日登臨拱北樓。五雲多處幾回頭。孤城砧杵千家夕。萬里湖山一雁秋。才退未成池草句。興來猶泛木蘭舟。他鄕此會眞如夢。歸向風塵詫勝遊。</text>
<title>扶餘客館。次壁上韻。示權按使。</title>,<text>舞榭歌臺已寂寥。繁華誰泛木蘭橈。將軍百戰功何在。義士千秋恨未銷。秋月幾懸江寺夜。天風長送海門潮。龍亡花落渾如夢。弔古登臨鬢欲凋。</text>
<title>重入披香堂。口占示權按使。</title>,<text>重倚危欄坐寂寥。小燈虛幌篆煙銷。涼生砌竹金風起。香謝池荷玉露凋。酒醒五更殘月在。夢回千里故園遙。明朝却向秦京道。畫角聲高駟馬驕。</text>
<title>宿龍仁客館</title>,<text>古縣槐陰薄。斜陽客到時。庭空鬪雀下。門掩候蟲悲。北望三山近。南來匹馬遲。明朝宜早發。江漢有佳期。</text>
<title>挽申元澤 混</title>,<text>碧落仙郞白雪聲。靑雲高步早登瀛。攻文自擬追班馬。標望爭推並弟兄。會憶蘭臺空有夢。書回楚澤各含情。人間謫下今三紀。蟬蛻飄然上玉京。</text>
<title>挽愼獨齋先生</title>,<text>儒林當代老宗師。暫向淸朝作羽儀。晩節沈潛惟樂道。中年進退實關時。軒裳夢斷風雲隔。丘壑身閑日月遲。石室黃山同一色。千秋留得大名垂。新秋銜命從臣班。爲弔靈筵再拜還。不復摳衣承謦咳。猶疑入室侍容顏。龍亡大澤吾安放。天喪斯文道益艱。遙想平生門下士。一時相嚮哭靑山。</text>
<title>伏蒙恩暇。往掃先塋。</title>,<text>百里嘉陵一日歸。望中籬落正依依。朝辭紫闥雲隨馬。暮宿靑山雪滿衣。疏節豈堪當世用。素心還與古人違。從今欲遂田園樂。長向幽居掩竹扉。</text>
<title>靜中口占</title>,<text>亂峯晴雪欲黃昏。立馬呼鷹過別村。山客薦蔬香繞席。野朋携酒綠盈樽。閑中趣味眞堪詫。分外功名且莫論。醉後共尋孤寺宿。夢回淸磬月臨門。爲惜流光坐寂寥。五更星月夜迢迢。空驚霜露添新感。未有涓埃報聖朝。三字官慙才已退。二毛年恐鬢先凋。靑山是處猶堪隱。肯待幽人桂樹招。</text>
<title>歸家詠盆梅</title>,<text>一朵寒梅未臘開。暗香如待主人廻。春心已向枝頭鬧。暖氣先從雪裏催。興在西湖空有夢。詩傳東閣想銜杯。燈前坐對參橫後。怳若新從庾嶺來。</text>
<title>口占遣懷</title>,<text>靜裏看書味自長。掩門孤坐點茶鐺。床移竹影詩偏爽。枕繞梅花夢亦香。身外功名等鷄肋。世間岐路劇羊腸。如何又着朝衣去。十丈塵中竟日忙。</text>
<title>三年多難更憑危 課作</title>,<text>滿地江湖日月過。醉憑危檻獨悲歌。心懸北闕靑雲隔。身落南州白髮多。宇宙百年堪涕淚。山河萬里尙干戈。橫吹鐵篴無人和。極目汀洲生素波。</text>
<title>春帖</title>,<text>日高宣政殿頭時。玉座親臨禁漏遲。物色一年逢令節。都兪千載際休期。簾前暖氣宮梅得。雪裏春心御柳知。宴罷侍臣扶醉下。賀班搖筆獻新詩。內閤盆梅不受風。東君消息曉來通。居然萬物皆春色。盡在宸心發育中。寶座香生席。金宮日轉簷。聖君勤御講。爭喜漏籌添。</text>
<title>挽金判書 益煕。○八首。</title>,<text>忽忽吾如失。茫茫理可疑。今公竟不起。浮世轉堪悲。密勿經綸志。昭融際會期。居然都了盡。慟哭蓋棺時。愼獨先生姪。沙溪大老孫。家傳詩禮學。身服聖賢言。蘊藉金華講。縱橫白簡論。方看雲路闊。萬里任騰騫。載筆東槎役。爭推錦繡腸。靑雲隨步武。白雪散篇章。議自千人廢。名仍萬口香。堂堂匡濟策。腔裏大鋪張。洒落風雲契。流傳奏疏篇。諸賢思展布。隻手任周旋。白日群昏廓。淸朝異渥偏。文衡與銓席。一蹴近台躔。廊廟都兪地。雍容衮職陪。片言疏衆務。聖主歎奇才。任大身先病。名高鬼亦猜。空煩虛席待。不復履聲來。閉閤經秋臥。相看只愴神。太醫常診疾。內劑幾分珍。寂寞憂時語。沈綿報主身。從今文酒會。誰是撤皮眞。一代論才盡。重宸奪速悲。行藏曾適義。來去卽關時。氷蘗眞淸著。文章盛業垂。名臣應有傳。無愧蔡邕辭。祖子孫三世。親兄弟共看。過從偏意氣。吐露自心肝。宇宙知音少。風塵行路難。春天丹旐發。淚盡大江干。</text>
<title>有感口占。錄奉諸益。</title>,<text>深巷寥寥獨掩扉。悄然孤坐對斜暉。時危許國身當死。賦就歸田計已非。萬事風塵惟感慨。一春花柳自芳菲。分明昨夜西湖夢。雨後晴波沒釣磯。</text>
<title>再疊前韻</title>,<text>抱病三春掩竹扉。愁邊花柳媚晴暉。文章小技元無補。經濟初心轉覺非。塵世半生甘潦倒。瓊潭何日採芳菲。汀洲釣侶顪相報。煙雨苔深白鳥磯。</text>
<title>次堂兄韻。示諸益。</title>,<text>閉戶經春不賦詩。漫將羲易手中披。文章豈是頭風愈。歲月從它鬢雪欺。末路浮沈無一可。故園歸去有三宜。靜觀物理燒香坐。簾外斜陽樹影移。</text>
<title>次金久之見示韻。錄奉金起之直廬。</title>,<text>寂寥深巷少人過。坐對爐香裊裊斜。夜色最宜晴後月。春光漸謝落來花。初心肯爲功名地。晩計惟存水竹家。慷慨不禁憂國淚。含杯咄咄只興嗟。</text>
<title>再疊前韻</title>,<text>病裏韶光忽忽過。樹頭殘日又西斜。敲門有客論奇字。對酒無人掃落花。塵露豈裨當世事。文章還愧大方家。江湖魚鳥應相待。孤負初盟獨自嗟。</text>
<title>次金久之見示韻</title>,<text>病後風光不到詩。滿庭花落錦離披。靑山孤夢曉猶在。黃鳥數聲春欲欺。潦倒功名身已倦。優游林壑計偏宜。如何更鎖金門直。空對宮簷日影移。</text>
<title>次洪承宣韻。寄舍兄南行。</title>,<text>把酒春光黃鳥稀。落花流絮點人衣。依依斜日孤舟別。脈脈東城匹馬歸。殘夢尙隨征旆去。勝遊還與故人違。朝來欲寄相思字。千里南州雁不飛。</text>
<title>又次洪承宣見示韻</title>,<text>綠陰如畫掩重城。上苑春聲百舌鳴。楊柳絮飛風乍起。木蓮花發雨初晴。惟將勝景供詩料。敢道明時薄宦情。堪笑十年成底事。素心還愧負平生。</text>
<title>楊江舟上。贈李侍讀心甫。</title>,<text>晴江水闊片帆開。有客新從禁裏回。一代高才揮彩筆。百年豪興把深杯。風生月峽濤聲起。日落龍門暮色來。自是玉皇香案吏。五更歸夢繞蓬萊。</text>
<title>過朴尙書 筵 故宅有感</title>,<text>幾向華堂醉吐茵。舊遊如夢只沾巾。詩篇滿壁塵初暗。庭院無人草自新。簾捲靑山看氣像。樑空落月想精神。誰知門外揚鞭客。半是當年座上賓。</text>
<title>重訪李生幽居</title>,<text>長夏靑林赤日無。輕飆鏖暑入庭梧。誰知洞裏淸涼界。別有人間造化爐。疏影亞時傾竹露。暗香來處瀉荷珠。蕭然相對渾無語。自是氷心在玉壺。</text>
<title>別金堤崔使君</title>,<text>潦倒風塵七尺身。十年郞署鬢如銀。談經南國推高第。抗疏淸朝見直臣。未戴豸冠登柏府。還乘鳧舃奉蒲輪。遙知傳舍承歡處。父子榮光滿路新。曾誦披襟閣裏篇。江南煙月夢依然。秋晴梅竹千家繞。水闊陂塘萬頃連。物色想應如舊日。風流誰復繼當年。知君此去偏多興。盛事寧敎鄭老專。</text>
<title>次洪侍郞閒中見寄韻</title>,<text>垂柳陰中掩板扉。隔簾新月照依依。床移竹影風敲夢。枕繞荷花露襲衣。靜裏幾成淸夜會。病來還與故人違。新秋莫負西湖約。十里汀洲並馬歸。</text>
<title>漢江舟上。別湖西李按使錫爾 慶億。</title>,<text>淸秋蕭瑟動離歌。蕩漾孤舟漢水波。千里旅愁郵館月。五更歸夢鳳池荷。宜從暇日看書史。肯把深杯對綺羅。交節故人應問我。別來顏鬢近如何。</text>
<title>簡寄維楊南使君雲卿</title>,<text>簾捲淸宵月上初。小軒趺坐老禪如。閒來塵滿幽人榻。病後門無長者車。却羨使君能跨鶴。還憐學士未焚魚。東城咫尺維楊路。莫向朋知問訊疏。</text>
<title>復次前韻。簡寄雲卿。</title>,<text>擬向山中賦遂初。更從方外學眞如。賓筵剩喜曾投轄。世路還驚幾覆車。自愧池邊蹲是鳳。休誇帶下佩爲魚。它時惠好同歸去。問舍求田計不疏。</text>
<title>陪從文廟。口占志喜。</title>,<text>玉輦徐回壁水東。漏聲初罷景陽鐘。旌旗掩映千門月。環佩丁當五夜風。仙樂動時雲乍合。彩花頒處露猶濃。微才忝列詞臣後。盛事揄揚愧未工。</text>
<title>幽居卽事。次老杜秋興。八首。</title>,<text>家在城東近上林。逢秋幽興轉蕭森。簷間捲箔迎松籟。窓外移床借竹陰。羅雀久無今雨客。看書時得古人心。間來別有新詩料。萬戶寒聲月下砧。三逕初開細復斜。病餘孤坐惜芳華。霜侵砌竹妨新筍。寒透庭梅護舊槎。背日酣林全似錦。受風鳴葉巧成笳。無人解送王弘酒。謾向東籬嗅菊花。循除幽澗自逶迤。簾外靑山浸半陂。對客拈毫題落葉。呼兒煖酒拾枯枝。閑來漸喜輪蹄少。病起偏驚節序移。斜倚曲欄誰共伴。月明池畔鷺絲垂。身外浮榮入掉頭。夢回湖上荻花秋。歸來未就陶潛賦。搖落偏添宋玉愁。半世功名同穴蟻。十年塵土愧沙鷗。疏慵已謝承明直。何必分符要作州。蕭洒茅廬枕碧山。經霜罅栗落簾間。病來布被朝猶擁。客斷荊扉晝亦關。閑把彩毫供漫興。細斟浮蟻破愁顏。燒香靜坐無餘事。却勝鳴珂趁曉班。閑來欹枕對斜暉。洞裏幽居世念微。池欲靜時寒鷺宿。竹成陰處怪禽飛。靑山綠水夢猶在。紫陌紅塵心已違。有約十年歸未得。白鷗應笑食言肥。榮落都輸一局棋。算來身世轉堪悲。文章大業非吾事。經濟初心負聖時。末路已憐知己少。急流仍愧退身遲。漁樵舊侶頻相問。咫尺江湖費夢思。閉戶仍收翰墨功。一秋光景屬閒中。尋詩岸幘松間月。醒酒披襟竹下風。玄理靜觀虛室白。素餐羞竊太倉紅。都將萬事隨吾分。得失從來有塞翁。</text>
<title>謹次舍伯韻。寄萊州洪使君君實。</title>,<text>樽前脈脈謾相思。歲暮天涯惜別離。雪後禁中傳遠信。春來洛下待佳期。三更客夢孤燈伴。千里歸心一雁知。最是望雲無限意。幾看滄海月盈虧。</text>
<title>次金久之韻</title>,<text>羊腸世路轉間關。已覺紅塵宦興殘。靜欲守玄奇字識。醉從浮白故人看。才名敢擬無雙士。地望眞慙第一官。深鎖直廬愁不寐。禁林風雪五更寒。</text>
<title>又次</title>,<text>邇來纔透利名關。靜裏還驚臘又殘。五夜漏傳欹枕聽。數篇詩到對燈看。袁安謾自流雙涕。常侍還應倦一官。醉睡直廬成小夢。故山松桂雪中寒。</text>
<title>又次舍伯韻。效白體。</title>,<text>寵辱榮枯都不思。世情朝暮合還離。求魚緣木或能獲。得鹿覆蕉寧自期。富貴眼前卽可艶。功名身後誰其知。百年萬事摠如許。試見昭琴成又虧。</text>
<title>次洪君實寄示韻</title>,<text>天末相思路渺茫。五更歸夢嶺雲長。身因許國輕如葉。鬢爲憂時半着霜。詩寄舊遊空有興。書來苦語幾成行。須君好伴靑春返。共趁晨鐘入上陽。</text>
<title>還自嘉陵。舟泊楊江。訪李心甫幽居。次前日白雲樓韻。</title>,<text>百里尋君載酒廻。幽居形勝畫中開。柴門歷歷曾行路。柳岸依依舊釣臺。三月落花寒食雨。五更殘燭故人杯。丁寧別有同歸約。分付沙鷗待我來。</text>
<title>登送月巖。又次前韻。</title>,<text>落日淸江放棹廻。洞天深處桂花開。山中別有藏春塢。巖上同臨送月臺。雨洗桃潭波勝錦。雲生石臼影侵杯。誰言猿鶴愁無主。看取紅塵拂袖來。</text>
<title>白雲樓下。別李心甫。又次前韻。</title>,<text>春風鼓枻夕陽廻。瀲灎晴波百里開。淸磬遠聲聞古寺。白雲愁色弔空臺。孤舟一別此江水。明日相思何處杯。知有前期莫怊悵。年年佳節共君來。</text>
<title>楊灘。逢逆風口占。</title>,<text>倚醉高歌碎玉缸。興來終日倒篷窓。春流欲漲桃花浪。地勢渾疑楊子江。夕照漏雲看點綴。風灘激石聽舂撞。溪山應接眞無暇。敢道詩成筆似杠。</text>
<title>寄別洪尙書 命夏 西行</title>,<text>送子槎行涕滿巾。西關此去暗腥塵。人間不改龍灣路。天上誰爲鳳詔臣。花月至今虛照眼。樓臺依舊摠傷神。何當更續昇平事。共泛蘭舟浿水春。</text>
<title>東郊觀魚。次金侍郞寄示韻。</title>,<text>草堂如畫枕溪灣。松柳陰中掩竹關。郭外偶成今日會。世間難得暫時閑。聯翩隣友携壺至。次第村童罷釣還。試踏晴沙弄春色。醉題詩句倩誰删。</text>
<title>南宮陪從後鎖直口占</title>,<text>罏香一炷散輕霞。睡起晴窓坐點茶。日影報稀高閣漏。春光落盡小庭花。歸田賦就身將隱。報國誠深鬢已華。看取朝來陪從地。可堪哀涕自橫斜。</text>
<title>送春日偶吟。示安侍讀 後說。</title>,<text>朝來一雨送殘春。落盡庭花錦作塵。佳節任從愁裏過。流光偏向鬢邊新。才慙藝苑官三字。夢繞漁磯月半輪。報了主恩身未退。等閑鷗鷺莫相嗔。</text>
<title>寄別關北鄭按使 知和</title>,<text>鐵關之外黑江東。遠拓提封大漠窮。鎖鑰百年天設塹。山河千里地連戎。沛中王氣諸陵壯。塞上軍容六鎭雄。聖主卽今勤北顧。一方專制屬明公。文翼公曾按北門。召棠遺化至今存。大名草木昆蟲識。佳政兒童父老喧。家世五朝連出相。藩維此日又傳孫。知君攬轡澄淸志。應紹先休報主恩。玉節臨營夾路歡。褰帷隨處簿書閑。雕戈畫戟威儀盛。緩帶輕裘禮數寬。把酒白雲生渤海。題詩明月滿咸關。還憐夜夜孤臣戀。北望宸居淚幾彈。氈城古府接愁州。夜宴番人敞戍樓。帳下兵威嚴節制。樽前妓樂動歌謳。戟門都護爭趨謁。蓮幕參軍迭獻酬。自是漢家長策在。好將恩信款諸酋。九月寒霜塞草凋。邊庭校獵試弓刀。靑絲赤羽千夫擁。落日平原萬馬驕。吹角陰風來靺鞨。揮戈殺氣動招搖。男兒許國酬恩地。看取龍泉劍在腰。尙記河橋醉後辭。數憑魚雁慰相思。樽前病起秋將盡。天末詩傳月幾虧。浮世本來難會合。孤懷隨處惜分離。依然竹院過從地。擬待君還更擧巵。</text>
<title>東湖舟上。別嶺南洪按使 葳。</title>,<text>一蹴卿班擁節旄。妙年才望冠時髦。纔從萊海回仙舃。重向蓬山弄彩毫。逸興秋風吹漢水。離愁木葉下庭皐。遙憐別後相思處。嶺路迢迢夢獨勞。淸江落日解行舟。爲向沙頭更少留。已判別來三日惡。那堪客裏二年愁。東湖夢繞蓬萊月。南國詩成橘柚秋。莫道山河從此隔。素書千里雁爲郵。</text>
<title>新居卽事</title>,<text>新占幽棲上苑東。地偏還似梵王宮。身閑敢道書成癖。性懶惟耽睡策功。箔外喜聽秋雨響。窓間愛就夕陽烘。孤吟盡日無人問。坐數空階葉墜風。坐聞仙漏響丁東。爲是幽居近紫宮。病後杯樽憐舊興。靜中書史愧新功。映階菊艶經霜吐。繞屋楓酣帶日烘。高枕穩眠無一事。北窓時送岸巾風。</text>
<title>門閑心靜自淸涼 課作</title>,<text>門掩淸江白日長。石榴花下坐燒香。詩書有味身堪老。名利無心夢亦涼。靜裏銜杯供活計。閑來鼓枻詠滄浪。笑它塵世營營客。苦海浮沈底事忙。</text>
<title>歸溪上。簡寄院內諸公。課作</title>,<text>草堂依舊俯淸溪。白石蒼苔路不迷。避世初非彭澤隱。携家偶似鹿門棲。杯中眞味吹浮蟻。野外閑情寄赫蹄。遙想院中多暇日。共酬詩律幾篇題。</text>
<title>大殿春帖</title>,<text>御苑春心雪裏催。東風先着柳邊回。雲浮鳳闕祥光繞。日上龍樓瑞色來。環佩響隨銀燭散。旌旗影拂翠華開。金輿轉向長秋殿。更進南山萬壽杯。</text>
<title>緬思桃源內 課作</title>,<text>秦人昔避世。遠入桃花源。桃源在何許。白雲流水村。村村桃李花。紅錦迷川原。煙霞太古春。耕鑿開田園。日出聞鷄犬。年深長兒孫。遂與世人隔。興亡安足論。羨彼漁舟子。容易入洞門。憐余生不辰。飄蕩西南奔。旣乏諫諍姿。無力淸乾坤。干戈十載間。白首病獨存。緬思物外人。誓欲謝塵喧。靈境路阻脩。桂樹難攀援。歎息身計拙。悵望空傷魂。</text>
<title>謾吟</title>,<text>六月淸風爽滿樓。夕陽欹枕興悠悠。入簾鸎語猶含暑。隔樹蟬聲已報秋。病後一身無長物。醉來千日失閑愁。纔從竹下開三逕。爲有羊求作伴遊。</text>
<title>別湖西伯徐載邇</title>,<text>聖朝恩擢自郞官。報國丹心世共嘆。執欲固時須擇善。猛要濟處合由寬。言能博取身無失。畫必精思事可完。功到去矜仍制怒。一方施設也何難。</text>
<title>金判府事 藎國 挽</title>,<text>玉立淸朝際會期。高才雅望冠當時。終看峻秩三台近。更賀遐齡九耋垂。閑對駱峯書史在。醉携鳩杖弟兄隨。居然次第風流盡。寂寞空餘夢草池。</text>
<title>白江李相公 敬輿 挽</title>,<text>玉立先朝一介臣。曾將隻手任經綸。風雲更際千年運。嶺海初還萬死身。跡謝淸時居散地。病緣明主隔重宸。平生堯舜君民策。大自鋪舒竟莫伸。煕政堂中告退時。主憂臣戀淚交垂。西湖縱遂抽身計。北闕猶傳瀝血辭。天意不曾遺一老。家聲唯得仗諸兒。常慙小子蒙虛奬。忍檢朝陽七字詩。</text>
<title>李參判 時楷 挽</title>,<text>兩世芬芳太史名。淸朝玉立弟聯兄。飛騰萬里丹霄步。洒落千篇白雪聲。爭道鳳毛傳謝業。佇看牛耳主齊盟。居然夢覺邯鄲枕。半百年仍秩亞卿。纔哭滄洲又哭公。此生何處更追從。空懷雪後王司馬。忍對雲間陸士龍。怳惚尙疑陪笑語。分明猶自想儀容。蕭條一代風流盡。泣向黃壚撫舊蹤。</text>
<title>別趙仲初丈 復陽</title>,<text>無端平地起風波。世事從今付奈何。玉署銅龍渾似夢。五湖歸興一漁蓑。</text>
<title>別同春</title>,<text>飄然行色出紅塵。落日仙舟渡漢津。好趁故園花爛漫。也應餘夢繞楓宸。</text>
<title>重遊道峯</title>,<text>曾踏桃源洞裏春。一溪花落錦成茵。今來水石渾依舊。誰是當時對酒人。霽月光風佳氣象。仁山智水好襟期。詠歸門外今朝興。點也雖狂是我師。</text>
<title>江頭送客</title>,<text>日落廣陵上。悠悠春水生。孤舟對燈話。千里送君行。浮世雲俱變。歸心月共明。仙區有佳約。秋待桂花迎。</text>
<title>麟坪大君挽</title>,<text>麒麟公子罷朝天。一病三春阻御筵。痛若在躬勞聖念。仁宜享祉佇遐年。誰知玉趾催臨駕。已報飆輪倏上仙。貳極床前親執燭。重瞳淚下仰如泉。蓬萊往跡靈應訪。花萼餘歡夢尙懸。最樂善看華屋扁。獨賢功記近臣編。庭留幾朵芳蘭盛。筆落千章寶唾傳。江漢風流渾寂寞。樓臺月色謾嬋娟。雲迷駱岫笙簫斷。秋入牛岡草樹連。別有薤歌嗚咽處。粉旌還載舊虛舡。</text>
<title>讀明史有感</title>,<text>手閱靑編味轉深。百年興廢卷中尋。誰懷管葛擎天志。運入金元掩淚吟。歷歷可知前代跡。時時得見古人心。重恢大業吾王事。自幸躬逢聖世今。</text>
<title>潛谷金相公 堉 挽</title>,<text>磨礪剛金早着功。晩登黃閣達猶窮。平生志業經綸際。一代安危進退中。編史汗靑看特筆。愛民心赤感宸衷。人間壽福知何憾。八十年來保始終。終南山色碧嵯峨。拱北亭名共不磨。遺疏忠規推剴切。耆筵勝集想婆娑。銅闈配德流輝遠。珠樹聯芳積慶多。它日名臣應有錄。千秋文字卽江河。</text>
<title>次趙禹瑞 龜錫 韻</title>,<text>簪盍良辰儘有緣。閉門吟病興猶牽。逢迎愧我交遊少。許與多君意氣偏。園竹攪風爭起爽。砌花經雨巧粧姸。酣來遮莫催歸騎。且待花軒月照筵。苦海浮沈困業緣。散來猶滯被誰牽。休言鷄肋功名薄。幾向螭頭雨露偏。供世只應甘守拙。入宮還肯效爭姸。江湖白鳥初盟在。載酒行尋野老筵。</text>
<title>正朝日口占 己亥。以繡衣往湖南時。</title>,<text>王事驅馳幾日歸。忽驚春色到天涯。空經嶺海千重險。未救村閭百萬饑。食不下咽寧把酒。行惟墜淚詎吟詩。今朝望闕嵩呼處。夢逐鵷班拜紫闈。</text>
<title>孝宗大王挽章</title>,<text>小臣孤露泣餘生。惟向淸朝仰聖明。沒齒詎能酬至渥。銘肝秪自激中情。那知一夕崩天慟。永負千秋捧日誠。忍把何辭摹盛德。詩成字字淚縱橫。地覆天翻丙子年。廣陵城下泣西遷。心懸日月寧忘漢。身歷風霜幾滯燕。望協元良仍繼照。訓深精一卽親傳。堂堂千古唐宗志。看取遼河御製篇。和氣春融萬壽觴。東朝遐算祝崇岡。梁王愛篤時同輦。虞帝誠深每見墻。霜露原陵勤洒掃。苾芬淸廟肅烝嘗。人倫至德尊爲諡。並美淳煕較有光。回軍義大命初膺。拯溺恩深運再興。十載聖心追二祖。千秋幽宅並三陵。雄圖漫入靑編紀。賢館空餘俊士登。前後朝宗江漢志。嗣王今日更丕承。五夜金宮吉仗移。輦前猶唱侍臣儀。空臨秦穴慙黃鳥。忍向堯階想彩眉。花賞玉欄春不老。雁沈銀海曉無期。年年節迫天中日。不盡人間萬古悲。</text>
<title>閔參議 光勳 挽</title>,<text>傳家淸節畏人知。和氣常薰笑語時。久識聲名華省遍。肯嫌班序暮年遲。閑從散地身將退。痛結崩天病已隨。餘慶剩留三玉樹。壯元兒並吏郞兒。</text>
<title>延城君李公 時昉 挽</title>,<text>天地重新癸亥年。宗臣形像冠凌煙。文章古有三蘇盛。勳業今看二子聯。位判金吾仍世繼。封齊柱國卽家傳。明廷出入雙犀帶。卿月台星耀後前。三朝獨掌漢南兵。身作長城拱上京。密勿楓宸承眷渥。綢繆桑土任經營。誠深報主家何顧。語到憂時淚自橫。鎭日籌司規畫地。血忱循國想平生。幸忝同宗小弟行。追陪往跡已凄涼。重尋賓館惟垂涕。獨拜台扉倍斷腸。淸自耐權看後事。慶優傳業仗諸郞。莬裘晩計都歸幻。哭送丹旌返海莊。</text>
<title>洪修撰 柱三 室內挽</title>,<text>誰遣郞還數日遲。入門惟見喚孃兒。空傳別後機中信。永閟平生鏡裏儀。掩却素帷腸已斷。竟來長簟淚猶滋。最憐持被鑾坡夕。謾有丁寧刺刺悲。</text>
<title>完南府院君李相公 厚源 挽</title>,<text>初從麟閣到黃扉。素節三朝一布衣。可但風雲偏際會。也知詩禮早依歸。身因欲退常辭位。事未當前已見機。病裏幾揮憂國淚。漫敎遺疏徹重闈。九天花賞玉欄開。歸去公應咫尺陪。孤露小臣猶未死。千秋五月只銜哀。空瞻拱極台階迥。孰挽朝宗漢水廻。最是漸休亭尙在。更誰重引白駒來。</text>
<title>延陽府院君李相公 時白 挽</title>,<text>公侍延平府院君。黑頭同建柱天勳。形模父子麒麟畫。名姓華夷婦孺聞。重厚古稱周太尉。忠勤今見霍將軍。經綸盛業徵良史。自有江河萬古文。漢南當日護龍旂。月暈孤城箭雨飛。刮骨獨先當一面。忘身直欲潰重圍。誰敎廊廟羈縻策。未展金湯戰守機。種蠡百年遺恥在。幾回中夜淚空揮。壽福千秋兩子儀。半生黃閣國安危。望尊喬岳人誰間。險歷瞿塘世敢疑。自是精忠天地感。由來悃愊鬼神知。誠心孝友居家行。痛結前春哭弟時。大室峯頹大廈摧。星文又拆舊躔台。空聞祕器東園出。忍見遺章北闕來。聖主方深亡鑑。痛蒼生遽抱輟舂哀。凌煙將相今餘幾。日夜長江去不廻。</text>
<title>沈司諫 東龜 挽</title>,<text>曾上元龍百尺樓。至今湖海想風流。雲霄路隔惟丹悃。魚鳥盟深已白頭。寒谷更誰吹暖律。淸時獨自賦窮愁。堂堂志業仍長夜。痛哭羊曇淚未收。</text>
<title>申參判 翊全 挽</title>,<text>龍津山色碧無言。依舊長江一脈存。餘事並驅都尉筆。淸名獨保相公門。身兼寵辱終何有。味在詩書晩更敦。人代卽今渾寂寞。忍揮哀淚問乾坤。大郞交許百年情。結髮追遊視弟兄。每賀庭前蘭玉盛。幾承床下笑談淸。城南晩計纔華屋。夢裏浮榮已粉旌。閉戶經春仍抱病。都門執紼負平生。</text>
<title>洪君實挽</title>,<text>自哭君來我若癡。我心君在九原知。依然君我平生事。寫入哀詞字字悲。昔從心甫與君親。傾蓋初逢戊子春。浮世面交何足數。襟期相照卽雷陳。金門射策我差先。君困公車志益堅。論議後來爲頒袖。賢關仍掌士林權。裒然俄作大庭魁。爭賀淸朝得俊才。秉筆我慙叨邇列。歎君終始讓蘭臺。靑雲高步共騰騫。對直金鑾上下番。君是講筵三昧手。理明詞約色仍溫。逮我同君忝吏郞。君持淸議任明揚。薇垣柏府仍先後。諫草君能凜有霜。文會樓中着不才。愧隨堂伯共徘徊。惟君雅望宜斯選。自有詞源浩浩開。四月東湖泛月遊。醉來揮洒各風流。久之在左雲卿右。溫克推君地一頭。我因嚴譴出郊時。君冠湖堂應製詩。共道恩光榮一世。手携珍褥下天墀。君由剡薦宰維楊。文士還能吏績良。時向上東門內過。竹樓相對說閑忙。萊州迢遞杳南陲。君不幾微等險夷。有使有書書有詠。一天明月照相思。君仍持節任觀風。連歲超遷出聖衷。纔到洛中來訪我。可堪行色又悤悤。頻年遠別悵離愁。我送君行漢水頭。脈脈臨分無限意。半江斜日在孤舟。我經湖外夜行還。一病三春晝掩關。君在嶺營頻寄藥。書來滿紙語堪潸。五月天崩痛哭餘。君因勞瘁病脾虛。歸來邂逅銀臺會。言貌驚非舊日如。巷分南北病支離。各抱憧憧費夢思。我向西湖便靜養。君時有問索新詩。俄聞病谻促鞭行。及對賢郞淚暗傾。君喜我來邀我入。喉間數語不分明。強爲歡笑慰君來。日日伻人問症廻。一夕未伻承訃遽。寢門哀淚徹泉臺。一杯爲奠哭呼君。怳對君顏奈莫聞。壁立弊廬無一物。篋中惟有舊詩文。園花無主爲誰開。依舊親朋次第來。惟見小堂垂繐帳。更堪門巷已蒼苔。臨江哭送有餘悲。此日君行返幾時。萬事卽今都已矣。九重泉路又交期。</text>
<title>金大司憲 德誠 遷葬挽</title>,<text>丹心一片愛君辭。大義堂堂壁立時。白髮風霜投遠徼。明廷雨露際昌期。烏臺玉署官班迥。直節淸名士望推。存沒俄深殄瘁痛。蒼黃忍說亂離悲。幾年雙劍延津合。此日新阡永宅移。遙想粉旌榮諡煥。也應泉下拜恩私。</text>
<title>蔡判書 裕後 挽</title>,<text>名利關頭少歇人。任它平進到星辰。胸中自不嬰塵務。座上何曾對俗賓。爛漫光陰仍醉夢。尋常談謔亦精神。文衡冢宰今都了。江漢風流月一輪。</text>
<title>夜坐寒碧樓偶吟</title>,<text>高樓縹緲白雲端。人倚樓頭十二欄。明月滿簾淸不寐。玉簫吹徹洞天寒。</text>
<title>曉霧</title>,<text>天水冥濛上下同。回頭萬里失西東。主人賴有惺惺子。一鏡猶明方寸中。</text>
<title>寄洛中諸兄</title>,<text>東湖落日解行舟。來泛煙霞別界秋。回首暮雲迷絶峽。開襟明月滿高樓。身安漸有閑中樂。心定元無分外求。只是謝池相憶處。五更歸夢自悠悠。</text>
<title>舟中口占示兩姪</title>,<text>靜裏工夫愧日新。孶孶猶欲勉爲仁。道心炯若雲中月。世利紛如路上塵。已覺賢愚同此性。從知位育在吾身。何當學了元央繡。却把金針徧與人。</text>
<title>述懷</title>,<text>悟後心初定。閑中理益明。簪纓知是幻。風月問誰爭。想有高人笑。猶呼太守名。何當投紫綬。歸與白鷗盟。</text>
<title>次寄李彝仲 敏敍</title>,<text>聚散遽如許。閑忙奈未同。纔逢玉筍下。還送錦屛東。盛業宜無替。初心佇有終。殷勤兩相勖。別後意何窮。</text>
<title>江上偶成</title>,<text>獨立沙頭看水時。天機隨處歎如斯。人間夢斷靑雲隔。洞裏身閑白日遲。遇興一杯眞率酒。放懷千首打乖詩。冥心霞月年來意。付與滄江白鳥知。</text>
<title>又用舟字韻</title>,<text>身似江湖不繫舟。主恩歸對錦屛秋。心潛太極濂溪說。興在空中邵子樓。致澤敢期當世用。行藏惟擬古人求。今朝偶出丹丘洞。回首煙霞別夢悠。</text>
<title>鳥嶺寄舍伯</title>,<text>嶺樹參天嶺日寒。嶺頭分手日將殘。回看宦海風波地。此路人間不是難。</text>
<title>聞心甫訃後。泛北津口占。</title>,<text>十日幽吟淚暗懸。今朝強起泛晴川。水光山色如相慰。知我峨洋已絶絃。</text>
<title>申正 湸 挽</title>,<text>合置金華殿裏人。雍容雅操聳簪紳。韶顏白髮眞如畫。玉尺氷壺迥絶塵。舊業靑氈仍素履。賢郞丹桂又前春。偏憐拙宦終三品。差慰遐齡近七旬。賤子幾曾陪杖屨。淸儀猶自想精神。它時酷似過從地。忍向城南拭淚頻。</text>
<title>李典翰 壽仁 挽</title>,<text>昔我並南海。携筇上月岳。朝發道岬寺。暮訪學士宅。萬壑擁千峯。蒼松間翠竹。階前水簾飛。窓外梅花落。主人披鶴氅。淸坐點羲易。跡與世已疏。心隨境俱寂。物外保幽貞。人間忘寵辱。相對語移日。蕭然林下客。柴門醉分袂。回首雲山隔。邇來二三載。憧憧阻書尺。忽聞千里訃。音容遽冥漠。愼老亦遊岱。想公同追逐。從今大江南。誰復繼高躅。世人競腐鼠。營營自曉夕。兩公獨遐擧。一往牢着脚。只此所樹立。亦足激頹俗。今焉次第逝。已矣不可作。空將薤露詞。遠寄南天哭。</text>
<title>在嘉陵山中次起之漢南韻</title>,<text>年華忽忽此時更。世路悠悠幾日平。悟後功名眞妄幻。閑來事業卽誠明。行藏在我身堪退。榮利欺人夢亦驚。倘得錦屛三畝地。擬從耕釣送餘生。</text>
<title>天柱寺。次金久之在西關寄示韻。</title>,<text>三十文衡儐使榮。嗟君不是盛時行。繁華事已成陳跡。淸切銜猶喚舊名。宇宙百年空有淚。江山千里摠傷情。如今報國惟筋力。莫歎驅馳雪裏程。</text>
<title>羅海州 星斗 挽</title>,<text>公是吾兄弟弟兄。兩家孤露各餘生。休言丙子年來痛。每憶禪菴洞裏迎。地下陪遊還有樂。人間離別只傷情。惟應仲氏重逢處。共作修文接武行。七尺形軀戢一棺。長呼不應夜何漫。平生悃愊纔中壽。三品遷陞亦外官。塋卜故山差可慰。兒持先業奈逾寒。偏憐玉潤天涯感。約到還家窆已完。</text>
<title>鄭參議 攸 挽</title>,<text>門闌燀赫冠簪紳。早歲靑雲自致身。跡遍淸華推地望。心無畛域見天眞。通家誼已忘年厚。寓直情仍接席親。浮世百年還一夢。峽江風雨送靈輴。</text>
<title>趙進士 來陽 遷葬挽</title>,<text>尙記尊前把臂時。草堂微月賦新詩。空餘十載相思夢。已作重泉永別悲。曾羨五常聯璧在。卽聞雙劍故塋移。平生未展靑雲志。付與承家玉雪兒。</text>
<title>申判書 埈 挽</title>,<text>靖社群英翊聖君。平陽父子最承恩。勳名一代麒麟閣。家世三朝將相門。秋部超陞才望著。台司密勿典刑存。誰知轉眄成千古。江外緘辭但淚痕。</text>
<title>趙龍宮 休 挽</title>,<text>少年聲譽動長安。倚醉揮毫世共看。志業早期眞宰相。功名終困老郞官。飛騰路隔靑雲闊。蕭瑟歌傳白雪寒。春雨橘林埋玉樹。緘辭南望涕闌干。</text>
<title>寄載邇</title>,<text>一宵聯枕話深情。自歎終乖見處明。已覺聖狂同此性。從知仕止等浮名。心懸報主慙無長。意切修身愧未誠。勝讀十年書浪語。願君珍重勖前程。</text>
<title>南永平 鎰 挽</title>,<text>豪氣崢嶸早出群。馬卿當日對文君。銷金帳裏羔兒酒。一曲高歌水洛雲。海上奇遊夢一場。至今名姓在金剛。歸來洛下門長掩。羞作風塵白首郞。湖峽分符兩縣時。杯觴餘政有遺思。年來舊習消磨盡。猶向樽前倒接䍦。翩翩丹旐向何歸。曉指松山舊路非。爲有雲卿知此感。幾將哀涕共沾衣。</text>
<title>鄭高陽 昌徵 挽</title>,<text>結髮論交二十年。兩家情誼弟兄聯。平原舊跡今如昨。尙記高堂舞彩筵。相門淸節畏人知。氷蘗貞心有是兒。天意定敎伸闊步。如何終阻鳳凰池。白門風雨送丹旌。沙峴歸燈點點明。此是向時來去路。後思隨處泣遺氓。</text>
<title>李井邑挽</title>,<text>一見知良士。天眞藹笑談。微官困洛下。薄縣試江南。阻問心常係。承凶淚却含。猶堪慰身後。庭訓見諸男。</text>
<title>花山路上。別邇令北伯之行。</title>,<text>不以山河隔。寧嫌道路重。精神千里外。肝膽寸心中。大處差堪讓。麤時政可攻。官閑勤有讀。莫使戒萊公。</text>
<title>兪市南 棨 挽。八首。</title>,<text>世乏通才久。公生百歲纔。有言皆達識。無事不兼該。做說時雖異。扶匡志則恢。堂堂王伯略。名下望曾台。抗疏孤城日。投荒絶塞時。淵源閩洛學。規範馬班辭。博貫全經史。旁通到卜醫。從來該洽士。行豈讓於知。寧考思興奮。諸賢起築漁。茅茹首簡擢。廊廟大鋪舒。密勿訏謨際。雍容奏講餘。君臣千載會。致澤志堪攄。萬古崩天慟。离輝繼照明。官仍亞周宰。文卽主齊盟。朝豈才違用。時將道未行。飄然二老返。獨立與誰爭。名大還爲累。恩深轉自難。終知進退際。各要始終完。丘壑盟仍在。風塵念已寒。猶憐趨走地。許國寸心丹。勞瘁經時病。沈綿報主身。死生元一理。來去卽同辰。觀化追康節。無年等伯淳。諄諄臨絶語。扶坐更精神。特賵哀榮備。殊恩死後光。朝亡一鑑慟。人贖百身傷。宇宙論才盡。雲林撫跡涼。遙知會葬地。幾處素車忙。年位雖差後。公曾少弟看。逢迎談性理。披豁吐心肝。疑滯今誰質。峨洋已絶彈。斯文無限淚。痛哭對欒欒。</text>
<title>谿谷張相國內外遷葬挽。四首。</title>,<text>勳德三韓相。文章百世師。道將興禮樂。學已溯濂伊。正氣星辰返。高名宇宙垂。九原無起日。二十八年悲。片言遺物則。萬理入神通。卽此先人語。當爲後代公。衣冠重出世。精爽尙留虹。配德張碑在。千秋葬禮同。毓慶今文母。東朝壼極尊。陰功流聖澤。慈訓叶高門。哀仗重闈哭。廞儀內使敦。從知百靈護。御筆動新原。自有駒千里。靑氈舊業承。常存車馬戒。却似布韋曾。雲路慙同忝。龍門恨失登。平生先友記。一讀一沾膺。</text>
<title>權正 儁 挽</title>,<text>雅望宜盛白玉堂。風儀豈合久潛郞。如何歷落乖雪路。竟使棲遑老郡章。病裏精神猶耿耿。夢中談笑尙琅琅。忘年知己平生慟。泣寫哀詞淚自滂。</text>
<title>觀書偶吟</title>,<text>幾討遺經費寸陰。鳶魚妙處竟難尋。王公只見伊川面。范女何知孟子心。隨柳傍花閑氣象。光風霽月爽胸襟。點頭這裏無言日。不用思量不用針。</text>
<title>廣津。留別李監司一卿。三首。</title>,<text>朱張兩夫子。昔作長沙遊。各闡鳶魚妙。三日夜不休。仍論太極蘊。眼底無全牛。後來千載下。誰復追前修。今我氷炭心。亦從君講求。聯衾三十日。坐臥窮硏搜。勝讀百年書。閑興方綢繆。今朝倏相別。搖落江山秋。前期知不遠。雪後山陰舟。從當更卜隣。暮境同沈浮。與之究此業。然後釣滄洲。落日廣陵渡。孤舟春草亭。江湖兩散跡。天地一浮萍。隨君我亦入深林。送我君今來水潯。水或有風波不定。爭如君我百年心。</text>
<title>次舍伯韻</title>,<text>河汾敢擬仲淹廬。丘壑心安一病餘。閑意坐看雲去處。好懷開向月生初。長消理有先天學。動靜圖分太極書。來往弄丸尋丈內。百年身計付樵漁。</text>
<title>李仁川 天基 大夫人挽。二首。</title>,<text>懿訓三遷後。遐齡八耋餘。高堂戲萊服。幾處奉潘輿。更擬專城養。誰敎列鼎虛。居然神劍會。泣血奈枯魚。昔滯中原日。偏蒙眷恤深。同宗一家誼。令子百年心。竟失升堂拜。空成相紼吟。遙瞻丹旐發。落月曉江潯。</text>
<title>李參判 行進 挽</title>,<text>早受玄軒相國知。疏翁谿老許追隨。飛騰萬里靑雲志。妙歲爭瞻玉樹姿。三十年間寵辱驚。倘來金紫摠浮榮。偏憐白首亡琴慟。唯向淸時仗友生。崢嶸不減少年豪。病起猶能弄彩毫。時把翠屛都尉酒。笑看榮落付兒曹。君才合置鮑山樓。白雪詩爭讓一頭。虛奬至今知己感。百年孤露淚偏流。謦咳居然隔半年。音容倏已閟重泉。蕭條一代風流盡。江漢千秋月獨懸。翩翩丹旐指楊山。山下淸江幾往還。却憶瀟湘洞庭句。尙留愁色白雲間。</text>
<title>贈林生德涵 泳</title>,<text>早第誠非幸。龍門訓已詳。世間人事業。亦不在文章。</text>
<title>次答德涵勉我之作</title>,<text>箴戒交相勉。知君意已詳。千秋遇遯處。媿未學焚章。</text>
<title>太極亭偶吟</title>,<text>魚躍鳶飛上下間。天根月窟去來閑。百年事業藏諸用。太極亭中弄一環。</text>
<title>讀易有懷尤齋</title>,<text>日把羲經邵易編。靜觀惟有一環圓。從知太極元無極。始信先天是後天。心向一中包廣大。事從行處有經權。誰將造化經綸手。長對靑山抱膝眠。</text>
<title>圓方吟。示兩甥及諸君來學者。</title>,<text>天圓戴吾上。地方履吾下。吾乃生其間。異於禽獸者。頭圓象天圓。足方象地方。中有一片心。具五性之綱。內直主以敬。外方制以義。體用苟盡性。明德合天地。昭哉善惡幾。堯桀與舜跖。吾黨二三子。嗚呼敢不勖。</text>
<title>謹次堂伯韻</title>,<text>默究天人理顯微。心涵魚躍與鳶飛。從知情性流行地。妙合陰陽造化機。定後光明觀器水。靜中開闔玩窓扉。林間此樂忘年老。回首紅塵夢亦稀。</text>
<title>李參判 廷夔 大夫人挽</title>,<text>令子謝靑雲。一臥江漢上。爲問何能爾。高堂許志養。賢哉是母也。不愧龍門奬。平生紗慢訓。懿範人所仰。方將漁釣供。以代甘旨享。龍劍倏相合。新阡啓舊壙。欒欒大小連。泣血不勝杖。卽遠已有期。虞歌發哀唱。忝在瓜葛親。慙孤執紼相。再拜寫挽語。揮涕寄莽蒼。</text>
<title>有感偶吟。寄尤齋。時漂漢到耽羅。朝家縛送北京。</title>,<text>南極浮槎海上來。紅雲一朵日邊開。千秋大義無人識。石室山前痛哭廻。附次韻 尤齋飄然簪佩問何來。遼界腥雲鬱未開。吾人底事呑聲哭。先主陵前去復廻。</text>
<title>尹判府事 絳 挽</title>,<text>眞如威鳳翔千仞。羅整菴來復見公。自是天資合道妙。非關講學有新功。頃歲趨陪德容日。海山秋色照沖襟。如今永與端明隔。麤厲還萌猛起心。</text>
<title>題崔承太詩草</title>,<text>崔生手持一卷書。訪我靈芝洞裏居。洞裏居然雪作花。爲有卷中千首陽春歌。世不爾知和者寡。風塵局促奈爾何。安得送爾三湘七澤秋。置之白雲黃鶴之高樓。</text>
<title>戊申立春日有感口占</title>,<text>漢祚中天那可料。晦翁斯語泣千春。江南此日皇家運。三百年回又戊申。</text>
<title>沂川洪相公挽</title>,<text>有聲當徹天。有淚當徹泉。古人有斯語。而今信其然。自我哭我公。聲淚俱已竭。縱匪師生契。慟卽曾陳切。晝思笑語疑。夜夢儀形想。茫茫宇宙間。四顧我安放。登山復臨水。怳惚迷所之。傍人怪問我。胡爲乃至斯。我亦時自笑。笑我不達觀。原始以反終。死生理可寬。自其大者言。天地亦泡幻。十二萬九千六百歲。轉眄一氣大化中。往過來又續。其間壽與夭。貴賤及榮辱。悠悠何足道。畢竟同歸盡。自其小者言。存沒公寧順。若論公人物。不在元祐下。天資暗合道。上可慕司馬。若論公事業。首以淸議倡。士林推領袖。近可比思相。玉立山斗望。歲寒松筠操。氷壺秋月襟。雅量兼文藻。群才囿陶甄。東閤無遺士。二老仗進退。砥柱頹波裏。斷斷愛君忱。耿耿憂時語。好賢如渴誠。恤飢如傷慮。斯文賴有恃。隱然喬岳鎭。蒼生廣被澤。沛然江河潤。履滿若無躬。處權若無官。眷毗等阿衡。寒素同儒酸。眞淸畏人知。寧作矯情態。斥邪前席陳。守正南宮對。一疏明大義。淸風追石室。此擧最著耳。餘外難備列。始終公心跡。俯仰知無愧。全歸世有幾。樹立又如此。雖云未上壽。六旬亦近稀。生爲上相尊。死乃大葬歸。世猶失蓍龜。民猶喪父母。大名垂竹帛。千秋自不朽。諸郞摠才賢。誠孝感神明。積善有餘慶。必能繼家聲。壽貴榮已備。來去公何憾。春風動丹旐。曉月哀歌慘。都人哭相送。加額復何日。去去至帝鄕。玉欄花政發。逢迎問是誰。樂靜，滄洲友。市南在公左。我伯在公右。日侍寧考側。魚水重懽地。俯視蠛蠓墟。豈戀人間事。倘了數十年。我亦當隨公。無知或有知。不悲俱無窮。我非昧此理。未死情難抑。惟應大司馬。此情可默識。至哀本無文。以情不以詞。又有一篇談。亦只寫我私。擬具鷄絮奠。躬將臨穴哭。時事日艱虞。百身奈莫贖。人誰不知公。自謂知公深。空懸夜夜靑山月。分照平生一片心。</text>
<title>乘舟往呂江。見洪相葬禮。歸時有感口占。</title>,<text>婆娑城外數重山。相國衣冠葬此間。江漢春風三百里。扁舟空載夕陽還。</text>
<title>望江亭</title>,<text>巖下虛亭鎖碧蘿。門前依舊白鷗波。山中無限文無草。欲寄相思奈爾何。</text>
<title>游水洛山。次崔德裕 宣 韻。</title>,<text>情性元同水淸濁。靜時爲性動爲情。從知動後情雖濁。濁處寧無靜裏淸。</text>
<title>金同知 光燦 挽</title>,<text>恭惟石室老先生。宇宙淸風日月名。世業靑箱傳是子。詩書禮樂大家聲。妙年詞賦氣凌雲。雁塔聲名早出群。昭代重成妻子樂。驚心往事不堪聞。異域周旋閱歲陪。風霜不作楚囚哀。精誠上徹天應感。萬里終看漢節廻。差池雲路鬢先凋。志屈飛騰久下僚。幾處名區爲吏隱。碧樓笙鶴夢迢迢。華髮韶顏映暮年。官閑水部幾新篇。談霏玉屑香留席。耀世淸標卽地仙。病裏寧爲大耋嗟。聖朝優老寵新加。同時父子三金帶。一代門闌萬石家。壽星南極遽精淪。金玉斯人已返眞。只幸新阡仍舊兆。卽看神劍會延津。病掩郊扉未造朝。一封纔又上重霄。微誠竟負生芻奠。咫尺靑山哭望遙。</text>
<title>遺詩 易簀前三日所吟。</title>,<text>此疾遽如此。斯人而至斯。死生都是命。來去復奚悲。未就誠明業。空違致澤期。千年芝洞月。虛照靜觀池。一作云。此疾遽如此。斯人而至斯。彭殤都是夢。生死復奚悲。草草辭浮世。茫茫鬱壯思。惟餘芝洞月。千古照虛池。</text>
<title>挽詞[領府事李景奭]</title>,<text>名門子弟復高名。早卜幽居不慕榮。才近王楊稱俊逸。學尊濂洛積功程。淸漳一疾緣明主。尺疏孤忠出至誠。忍忘湖堂珍重問。哀詞難盡老夫情。</text>
<title>挽詞[領議政鄭太和]</title>,<text>白玉天姿美。靑雲步武平。一時專雅望。三代盛文名。自懼騰揚早。能將去就輕。簞瓢還有樂。簪笏已無情。心結鴒原慟。身辭鳳沼榮。不緣偏寵渥。那復入京城。太瘦年非老。添傷病已嬰。沈綿仍北牖。遷擢又西淸。內藥分珍貴。殊恩荷聖明。蘭芽猶未長。槐夢遽先驚。訃聞傳遺疏。人亡見至誠。公私俱痛惜。題挽淚沾纓。</text>
<title>哭靜觀齋 自題 [友人宋時烈]</title>,<text>去歲城東夜。商量大學時。微言洙泗絶。茲事古今疑。提耳皆名理。來書每警癡。牙絃從此斷。幽抱更於誰。</text>
<title>挽詞[判府事鄭致和]</title>,<text>年來恬退寄田廬。念絶名途久索居。終守一生淸苦節。獨看千古聖賢書。纔聞殊渥分珍藥。俄報遺章上玉除。三世論交情最篤。祖程那忍送靈車。</text>
<title>挽詞[吏曹判書趙復陽]</title>,<text>聰明氣質潔淸姿。獨抱遺經謝世羈。顏巷春風貧亦樂。茂陵秋雨病仍羸。斯人不祿天何意。吾道無依古所悲。淹識微言那復得。吟來絶筆淚千絲。又湖翁死別幾經年。尙幸名家有惠連。奚但深情相引重。庶將斯道共周旋。英才不世今何處。奇志空埋更可憐。末路知音磨滅盡。白頭長慟叩蒼天。</text>
<title>挽詞[禮曹判書朴長遠]</title>,<text>焚章學士碧山居。奕世仙曹織女車。雲路早騰金騕褭。氷壺秋貯玉蟾蜍。病來恩齎多珍劑。歿後遺章卽諫書。最是餘生偏感涕。素琴絃斷意何如。又早游門館識仙才。滿地靑雲閶闔開。一蹴方趨聖域去。六丁難挽病軀回。歿而不朽寧論夭。士未相知亦盡哀。草宿鴒原又歸櫬。黃壚空記勸酬杯。</text>
<title>挽詞[兵曹判書洪重普]</title>,<text>明徵理錯儘難推。誰謂吾君遽至斯。間氣鍾來天有意。哲人殲去鬼無知。平生素志陳編在。不盡丹忠尺疏遺。湖友孤墳纔宿草。忍將餘淚送靈輀。</text>
<title>挽詞[刑曹判書鄭知和]</title>,<text>淵源舊學本家傳。雅望先朝侍講筵。勇退急流名益重。貧居陋巷志彌堅。宸恩欲報嗟多病。天理難諶不假年。四載哭君兄弟盡。獨吟遺表淚傾泉。</text>
<title>挽詞[判尹趙珩]</title>,<text>斯文不喪有斯人。早脫簪纓味道眞。探賾未終收正氣。不歸河嶽定星辰。又英才透處了無疑。濂洛遺言細細推。霽月光風深得旨。這中眞意有誰知。又風姿皎潔玉無磷。心內都消一點塵。餘事文章亦殊絶。剩將眞曲播陽春。又芝山愁碧綠蘿垂。怊悵如今秖有基。寂莫虛池明月照。可堪重詠夢中詞。</text>
<title>挽詞[戶曹判書金佐明]</title>,<text>橋南前夏訪。乖闊幾年強。刻苦功夫得。淸羸疾病將。歡然道舊話。念之不能忘。家祭違牽紼。題詞涕自滂。</text>
<title>挽詞[工曹判書閔鼎重]</title>,<text>靑蒿玉樹最相憐。生世登朝共一年。每憶橫經聯步緩。幾歎投紱着鞭先。春風沂浴人誰與。白日蘭摧理豈然。已了死生君不恨。空敎吾黨怨蒼天。</text>
<title>挽詞[行大司諫姜栢年]</title>,<text>儻來渾外物。達去矧如斯。大夢蘧蘧覺。傍人噭噭悲。生涯等郊島。心事學顏思。遺草墨猶濕。盛函歸鳳池。又靑山寂無語。流水逝如斯。公有淵明挽。吾含秦失悲。來生不可卜。往事忍追思。最是依依夢。浮萍閣畔池。</text>
<title>挽詞[開城留守洪處亮]</title>,<text>淸名雅望重當時。謝病歸田十口飢。王伯辨來言若涌。聰明透處事無疑。壽惟天必年何爾。才不誰如位止斯。未有於身應在後。公卿遺與二郞爲。又人似氷壺淸徹底。句傳明月照虛池。歸雲逝水俱難住。不用傷神適去時。</text>
<title>挽詞[京畿監司曹漢英]</title>,<text>徂序曖將暮。玄陰塞天地。漂瀟霜雪繁。蕪沒荃蕙萎。幽人獨不怡。默感消長理。眷言懷我友。惻愴歸蒿里。謝庭玉樹芳。商廟瑚璉美。天亦愛是寶。塵寰寧久寄。煌煌白玉樓。上帝催作記。頡頏飛霞佩。趨蹌香案侍。俯視蜹瓮中。頭白餘涕泗。曾從季孟間。左右執鞭珥。人事慘至今。墓草枯已四。文雅宛漢中。流水待鍾子。鴻雁着行過。再哭一彈指。平生滿尊酒。不復東村醉。靑雲豈重爾。不朽自有事。斯人不可得。百年吾已矣。依然屋梁月。宛爾篋中字。神期倘不磨。九泉猶在彼。</text>
<title>挽詞[前參判李廷夔]</title>,<text>天賦斯人若有爲。士林方切斗山期。居常閉戶飛騰氣。體不勝衣玉雪姿。年假豈論今日就。手編猶作後來師。最憐臨絶其言善。紫極徒深聖主悲。又不是京華眞可戀。洛中爭喜小車來。恩宜一謝惟從義。病試千方竟莫回。儕友疵瑕誰復砭。後生蒙蔽孰能開。扁舟石室重尋約。千古空成不盡哀。</text>
<title>挽詞[兵曹參判南龍翼]</title>,<text>更將何淚哭吾君。濕盡今朝侑祭文。濂洛群書猶在案。芝蘭一室尙餘薰。嵇孤扶杖那堪對。杞婦崩城不忍聞。只是多情雙樹月。長留顏色照河汾。</text>
<title>挽詞[承旨朴世堅]</title>,<text>奕世魁英不乏賢。珪璋美質更溫然。調高白雪眞驚俗。路闊靑雲早着鞭。剴切幾瞻持諫筆。揄揚常許侍經筵。約身田畝休官日。苦志河汾講道年。軒冕倘來寧復累。簞瓢樂處却能全。圖書滿架窮探賾。藥餌關心愛靜便。竊喜九重新簡擢。何言二豎竟纏綿。丹誠報主空遺札。素業傳家只舊氈。獨有芬芳留後代。莫將脩短問皇天。連枝寶樹凋零盡。俛仰那堪閱逝川。</text>
<title>挽詞[吏曹參議金萬基]</title>,<text>利網千重縛。平朝一氣微。衆人皆陷溺。聖訓孰依歸。求志遺榮早。如公在古稀。蜩鳩空悵望。丹鳳九霄飛。又脫略芬華盡。淸明與道偕。耽閑成野築。主靜揭書齋。趙孟元非貴。相如信類俳。唯應溪上月。留取照襟懷。又啖薺楊山下。淸風激懦頑。抽身簪組外。游意簡編間。大老頻推轂。金華待引班。確然終不易。惟願乞身閑。又昔賢多夭閼。神理竟難推。命矣逾時疾。翛然絶筆詩。斯文關厄運。沈痛匪吾私。遺表匡君切。長令志士悲。</text>
<title>挽詞[前應敎李端夏]</title>,<text>結髮從游到白顚。中年行止判愚賢。棲遑祿仕何爲者。勇退田廬自卓然。元祐完名少無已。淸平遯迹類資玄。存亡此日悲兼赧。假步山扃又却旋。</text>
<title>挽詞[前正郞申晸]</title>,<text>讀來遺疏倍含悲。一字還敎一涕隨。雅操久無當世志。孤忠猶許聖君知。浮生草草成千古。冥路茫茫杳後期。最是九重恩賵意。更從何處答殊私。</text>
<title>挽詞[副修撰金萬重]</title>,<text>瓊琚玉佩韻鏗鏘。七襄黼黻盛文章。藝苑世業光焜煌。追逐班馬共頡頏。蘭臺玉署天中央。萬夫奔走起且僵。中途勒廻千里韁。楊山之麓芝溪陽。黃鵠一擧知圓方。斥鷃蓬蒿安可望。問津濂洛思褰裳。天根月窟窮渺茫。金華旭日講虞唐。經幄無人聖情傷。君民憂愛臣敢忘。日月何短意何長。顏淵三十孔道明。要有不與身俱亡。鬱彼佳城公所藏。月墮淸窓耿餘光。已矣濁世非公鄕。想見騎麟下大荒。</text>
<title>挽詞[翰林趙師錫]</title>,<text>玉雪淸標迥出倫。風塵那復有斯人。十年鑾掖承恩早。半世丘園屬望新。學溯關閩渾義理。詩傳江鮑尙精神。空餘芝洞虛池月。臨絶詞悲倍濕巾。</text>
<title>黃金臺歌</title>,<text>涓人昔買千金骨。燕王今築千金臺。招賢禮隆郭隗始。樂生繭足東南來。臨淄風雨涽王跪。白日照耀靈臺器。鼎湖龍飛萬事悲。孤臣痛哭先王知。城還七十畫牛得。東海洋洋依舊色。當年誰識孟軻賢。一怒豈徒齊民安。平生虛老三代手。白首羈旅齊梁間。秪今金臺滿橐駝。陰風慘惔天王宮。少帝蒙塵南海上。太祖天地腥羶中。固知人才無古今。豈借千年已朽骨。爲君倘盡馭臣道。肯待金招才始出。如何莫念乃祖訓。萬世金甌一朝缺。中原萬里閉長夜。黃道誰擎舊日月。登舟奮袂太寥寥。海外孤臣淚濯血。</text>
<title>示徐國益 文尙</title>,<text>洛陽才子歎離群。歲暮琴臺見白雲。把臂驚心萬死後。聽詩刮目一秋分。憑凌爽語供淸謔。慷慨悲歌倚半醺。明日孤舟歸漢水。慶迎殘月夢慇懃。</text>
<title>夜哭亡兄墓</title>,<text>山鳥求鳴自友于。鶺鴒空伴子規呼。泉臺漠漠惟荒草。寂寞深山片月孤。</text>
<title>次韻贈上人</title>,<text>古寺黃梅落。殘春小雨濛。僧歸花影外。鴉亂夕陽中。苦海浮生老。靈源法界空。靑山當結社。携手上人同。</text>
<title>春日。與子晦丈濟兄觀漁東郊。仍送永興行。</title>,<text>零落飛花翳柳絲。隔林人語夕陽時。嫌侵嫩草移床仄。恐散游魚把釣遲。溪岸綠鋪分鷺立。野田燒入見鴉窺。還憐勝會添惆悵。靑海孤城送客悲。</text>
<title>別洪陽卞使君</title>,<text>聖主憂南服。斯人領郡章。世難容汲直。天借臥淮陽。夜月樓臺勝。秋風蟹稻香。公今又出矣。吾道在滄浪。</text>
<title>道峯歸路。次濟兄韻。</title>,<text>高柳夕陽人語。落花疏雨春深。壺裏桃源日月。一溪流水古今。</text>
<title>恩波亭。送君美。立次金建仲韻。</title>,<text>高梧疏雨晩蕭蕭。送客淸江六月潮。腸斷沙頭分袂後。獨留斜日帶歸橈。</text>
<title>聞李錫爾特除耽羅御史。賦贈。</title>,<text>紅塵宦海千重浪。風打孤舟出沒間。此去滄溟平似砥。揚帆直到漢拏山。</text>
<title>洪都事 柱後 室內挽</title>,<text>早識吾兄內範宜。十年燈下聽唔咿。如何試着朝衣日。却是靑山葬玉時。</text>
<title>吳逸少 翮 挽歌</title>,<text>蓬萊之山東海東。玉立萬二千芙蓉。芙蓉城中石與丁。更有綠髮天坡翁。天坡之弟吳公子。珠宮誤讀黃庭字。謫來猶作金門吏。桑洲會伴群仙戲。去歲翩然綠玉舃。吹笛芙蓉踏秋色。淋漓彩筆鬪龍魚。大醉題名元化石。歸來贏得煙霞疾。一夢掛在芙蓉月。淸都露氣濕未乾。半夜紅塵換眞骨。瑤臺歸路駕鸞鶴。重謁芙蓉老仙伯。上朝三十六玉皇。相携拍手雲間樂。蜉蝣人世何刺促。下視靑丘一杯綠。應笑浮生謾有淚。啾啾風送西州哭。</text>
<title>與金久之及堂兄。往會衿陽山寺。醉次諸公韻。</title>,<text>落日沙頭共泛舟。更從蕭寺辦淸遊。回瞻積雪三山色。俯瞰層氷萬里流。浪跡豈宜叨賜暇。居僧且莫問來由。諸公朔啓非吾事。獨向燈前數酒籌。</text>
<title>次堂兄韻</title>,<text>錦纜徐牽杜若洲。晴波瀲灎綠如油。千家燈火分漁店。萬樹煙花繞客舟。知是五星天上聚。試看今夜月中遊。樽前各有凌雲氣。倚醉仍登百尺樓。</text>
<title>別光州太守洪子晦丈</title>,<text>送君無語淚先垂。存歿驚心又此離。誰與竹樓同把酒。亦應梅閣獨題詩。吏書常鬧難開眼。官饌偏腥易病脾。定憶從容村舍會。春來投紱莫敎遲。</text>
<title>次家兄韻。示洪光州諸益。</title>,<text>竹屋蕭然盡日空。閉門趺坐定僧同。石榴花下疏疏雨。楊柳枝頭淡淡風。抱病三旬生白髮。憂時一寸有丹衷。池荷出水初如蓋。政合邀君飮碧筒。</text>
<title>次家兄韻</title>,<text>一林蘆葦遶門深。門外都無外客尋。夕照烘時移席坐。柳陰涼處岸巾吟。池看活水遊魚樂。庭得淸風舞鶴心。他日各將金紫出。也應閑靜不如今。</text>
<title>靜中口占。二首。</title>,<text>倦僕呼飢馬蹶蹄。日沈初到故山棲。深林虎豹因風嘯。遠樹鵂鶹竟夜啼。窓下點燈挑宿火。籬邊汲水叩氷溪。依依更與隣人話。坐聽前村第一鷄。積雪窮山坐獨吟。滿天星斗夜沈沈。乾坤納納身如寄。歲月悠悠病欲侵。末路論交多白眼。平生報主有丹心。居然醉睡禪窓曉。夢入龍樓奉玉音。</text>
<title>敬次舍兄韻。奉別尼山羅使君 星斗 之行。</title>,<text>庭梧葉落夢初驚。起坐虛簷聽雨聲。今夕一樽湖海別。兩家三世弟兄情。孤吟悄悄無歡緖。離思愔愔數去程。惆悵與君分手後。閉門深巷斷逢迎。</text>
<title>挽吳太僕</title>,<text>欲寫哀詞涕滿袍。通家父子弟兄交。高才竟未登龍榜。薄宦纔能似馬曺。數月沈痾猶望起。百年浮世遽驚拋。名門餘慶差堪慰。看取庭前有鳳毛。</text>
<title>次洪侍郞閑中見寄之韻</title>,<text>三面疏籬一片扉。寂寥門巷柳依依。閑愁夢裏池塘草。幽思山中薜茘衣。悟後功名眞自誤。算來身計轉多違。雲林是處皆堪隱。只戀淸朝尙未歸。</text>
<title>次金吏部寄示韻</title>,<text>盡日城東掩竹關。寂寥庭院雪初殘。樽開臘酒閒中醉。案有仙方病後看。慢世敢同元浪士。工詩慙比鄭都官。江湖白鳥盟猶在。夜夜漁磯夢獨寒。</text>
<title>閑居漫詠</title>,<text>齋居寂寞廢吟詩。夢罷軒窓晝漏遲。滿院落花閑不掃。入簾幽鳥巧相欺。微才敢擬文章手。直節還慙諫諍姿。末路浮沈無一可。故園歸去有三宜。</text>
<title>訪心甫新居</title>,<text>我意君先得。君休我亦休。嘉陵江上下。來去有扁舟。</text>
<title>大殿春帖</title>,<text>欲進明朝講。攤書到夜深。敢云裨聖學。精一已傳心。又雪盡龍墀後。波生鳳沼初。梅顋寒已褪。柳眼暖將舒。德洽推恩處。憂深罪己餘。中宵猶秉燭。親閱諫臣書。</text>
<title>微月映皓鶴 以下七首課作</title>,<text>王子吹簫月下歸。半天孤鶴影依微。千年一度飛來處。似向遼城問是非。</text>
<title>世故生白髮</title>,<text>汩汩風塵裏。駸駸歲月更。憂來灰萬念。病後雪千莖。縱得閑時鑷。還從鬧處生。此心要澹寂。何必待丹成。</text>
<title>檣燕語留人</title>,<text>早發瀟湘浦。孤舟載病身。何來檣上燕。又報客中春。款款應憐我。喃喃故近人。干戈咀鄕國。棲息爾爲隣。</text>
<title>寒江獨釣</title>,<text>雪暗蘆洲曉。孤舟釣影寒。無心落香餌。隨意下氷灘。蓑笠生涯足。江湖世界寬。如何渭川叟。輕擲舊漁竿。</text>
<title>擁爐開缸</title>,<text>悄悄午眠起。爐香半欲灰。任他窓外雪。自有手中杯。幽興政如許。好懷誰與開。前溪聞櫓響。莫是子猷來。</text>
<title>輞川積雨</title>,<text>漸看庭院長苔錢。閉戶孤吟坐似禪。斜日隔林炊黍火。小溪移棹釣魚船。山童巧護栽花塢。野老閑覘傍水田。乘興欲尋南坨客。若爲携酒渡前川。</text>
<title>肯銷金甲事春農</title>,<text>聞道幽燕罷夕烽。兜鍪從此脫邊封。銷來金甲非忘戰。鑄得鉏耰爲課農。萬里兵塵猶鐵馬。百年耕鑿是盧龍。他時欲試鯨鯢戮。腰下秋蓮未許鎔。</text>
<title>吳判府事 竣 夫人挽</title>,<text>亡兄曾幸忝東床。尙記夫人愛出常。撫得遺孩差慰意。對來孀女幾銷腸。慣因連婭聞慈訓。更擬升堂賀壽觴。遽把此心題此挽。愴深存歿不成章。</text>
<title>洪君實挽</title>,<text>樂靜公亡世失模。君今又逝典刑無。蕭條一代風流盡。踽踽人間獨病吾。</text>
<title>淸風舟中詠月</title>,<text>月印江心鏡面平。姸媸萬態畢來呈。縱逢濁水還無見。波際淸光自在明。</text>
<title>江上醉吟</title>,<text>斜日前灘坐不歸。晩風吹雨濕蓑衣。休言太守閑無事。日日工夫上釣磯。</text>
<title>心甫挽</title>,<text>君今入土欲安之。我有千言豈盡悲。君在九原知我意。我從何處覓君儀。我含此世無窮慟。君續他生未了期。君去爲尋君實道。我留堪護兩家兒。</text>
<title>延陽府院君挽</title>,<text>去歲端陽哭聖王。又當期月喪賢良。玉欄天上君臣會。鐵券人間帶礪長。後事兒孫皆俊拔。平生部曲已凄涼。同宗小子將安放。拭淚空吟薤露章。</text>
<title>挽人</title>,<text>一哭虛堂淚滿裾。海山何處發靈車。空聞五馬趨南郡。不見雙鳧返故居。夢罷尙疑泉下面。憶來惟檢篋中書。沙堤餘慶知猶在。看取三珠玉雪如。</text>
<title>寄久之</title>,<text>風掣簷鈴徹曉鳴。朝來雪壓禁垣平。思君遠夢尋灣塞。寄我新詩到洛城。末路行休難任性。故山歸去愧寒盟。回頭點檢身心處。歲暮悲吟感慨情。</text>
<title>花山路上別邇令北伯之行</title>,<text>把袖遲回處。離懷自不禁。壯年憐抱病。末路少知音。別後門長掩。愁來夢獨尋。城西有二李。同我此時心。</text>
<title>送趙仲初丈歸鷗浦</title>,<text>西江波浪何時平。回首田園春事迫。樂莫樂兮歸去來。吾將從子於丘壑。</text>
<title>趙禹瑞挽</title>,<text>兄我憧憧一片心。人間泉下兩知心。爲文往酹新阡日。話了平生未了心。</text>
<title>李僉使 竚 挽</title>,<text>壯歲干城器。平生馬革心。赦回湖嶺遠。病到海鄕深。歎隔三年面。驚聞九地音。空餘壁上劍。夜夜作龍吟。</text>
<title>觀稻莖含穗</title>,<text>二氣氤氳萬象初。回旋淸濁狀何如。從知成物功收地。精搆胎凝理妙歟。</text>
<title>次贈崔承太</title>,<text>空谷幽居絶世塵。小軒閑對博陵人。休言此日陽初動。雪裏新詩字字春。</text>
<title>病中哭李君美 己酉</title>,<text>嗚呼兄去弟將隨。弟幸如今得少遲。畢竟暫時先後耳。人間乍別不須悲。</text>
<title>靈芝洞八詠[尤齋先生]</title>,<text>一歲何三秀。篔簹有苦吟。晦翁珍重意。深感暮年心。右靈芝洞皇王帝霸事。天地鬼神情。心源專靜後。觀盡有餘明。右靜觀齋本體自虛明。應時還易失。惟將寸膠功。動靜皆於一。右涵一堂有物先陰陽。却在陰陽裏。更把濂翁無。要提黑腰耳。右太極亭點也是狂者。如何堯舜同。心中如有累。慙愧舞雩風。右浴沂壇乾坤起垢復。其體自圓成。含方理更妙。弄此了平生。右弄丸窩魚躍鳶飛妙。由來識者稀。臺名眞自好。活潑見天機。右天雲臺潭邊有老石。倒影碧波淸。閑吟宴坐久。還與此心明。右澄心石半畝方塘上。何人小作臺。天雲涵活水。還自武夷來。右天雲臺一作</text>
<title>追挽 退憂堂金壽興</title>,<text>名利關頭勇退身。十年林下一閑人。誠明事業加功密。帝霸鋪舒着意眞。精識師門推老友。靈丹他日壽斯民。蘭枯蕙死當時慟。零落煙霞舊洞春。</text>
<title>追挽 幷序 [金昌翕]</title>,<text>靜觀先生沒而幾三十年。而凡在弟子之列者。志之不倦。余小子以朽糞之質。亦嘗被其誘掖。而蒙騃時事。知操篲耳。其何聞之可述哉。惟是東岡之陂。先生之幅巾藜杖。尙有森然於我目者矣。蓋小子及門。而先生之拂衣。屬耳衡門之下。煙火蕭然。自外人窺之。只見其難堪。而卽先生偃仰談笑。分明是樂者也。至其俯讀仰思。口講指畫。終日亹亹。使傍人亦忘飢渴。以是餘韻所及。田夫溪童。往往輟耕釣而參焉。周旋出門。頗能道其緖言。則人道之危微。氣朔之盈虛。洋洋乎入吾耳者如昨。小子之於先生之門。所可言者如此。及年稍長。閱世多而涇渭熟矣。歷選當世之瑰望卓節。或以廉退樹聲。或以丘園養高。或以皐比抗尊。標致則有焉。求其氣味眞懇。風流弘長。未有如先生者也。小子旣獲戾于天。抱痛蓼莪。雖靦然人面哉。而窮且無歸矣。環顧一世。長者父執。無復存者。況如先生之於先人。初豈多人哉。向之疾痛慘怛未盡訴於天者。今之抑塞憤懣尤不忍於斯世者。惟先生可以聞此。而今也則沒。嗚呼悠哉。誦張子玉成之訓。感子思素履之旨。而嘗竊泫然撫躬曰。苟有以靖獻先人。是則所謂無忝淵源。庶幾夙夜以了殘願。而惟此日暮之途。岐中有岐焉。於是乎徊徨慨慕。自不能已。乃或發諸行吟。賢胤喜朝同甫。知余成端有始。間以命之曰。子於先稿。終始合有一言之役。而久矣無之矣。今亦非晩矣。余則慨然應諾。遂以比興行。敍述如左。而情繁詞溢。未覺紙墨遂多。誠知沓拖宂長。無所發揮。要曰攄感而已可矣。所欲傳寫其氣象之萬一者。則眞所謂遺恨終篇爾。乙亥孟春上浣。門人安東金昌翕。再拜書。</text>
<title>追挽</title>,<text>富貴眞吾有。文章亦世傳。胚胎多習氣。蛻脫却神仙。斂跡群爭地。停身不惑年。潛龍未可拔。進步日乾乾。</text>
<title>追挽</title>,<text>奚其爲解易。進退道偕驅。身已伊川傳。心猶邵子圖。終將與流轉。不欲離須臾。補湊揚雄輩。滔滔是腐儒。</text>
<title>追挽</title>,<text>海鶴輕癯骨。氷壺炯朗神。惺惺那費敬。灑灑自超塵。夜氣棲心久。陳編觸眼新。淸明已在我。玉振待誠身。</text>
<title>追挽</title>,<text>九萬搏鵬路。長圖宦海空。圓方黃鵠擧。一覽性天通。道義存深欲。聰明用鈍功。那聞錢若水。霽月與光風。</text>
<title>追挽</title>,<text>不樂非君子。能行在灼知。人多向外務。誰免半途疲。間氣應淸。氣眞師自得。師膏粱曾所飫。新嗜似過之。</text>
<title>追挽</title>,<text>歸來一大事。功競大丹還。博約抽添裏。身心快悶間。公方倍途進。天竟數年慳。去後山林日。諸儒枉擲閑。</text>
<title>追挽</title>,<text>今古斂休義。傍人知不知。歸時觀所感。歇處問何爲。爵祿辭惟跡。中庸講是誰。丘園眞贗混。重爲我師噫。</text>
<title>追挽</title>,<text>宦跡雲鴻過。人看履歷多。臺風揚謇諤。筵講待溫和。汲黯河南粟。言游武邑歌。群龍台輔讓。高臥奈公何。</text>
<title>追挽</title>,<text>朱瞂方來赩。花甎所履平。委蛇東郭晩。吟望北風輕。介石仍淸疾。浮雲自世榮。親朋書幾篋。多勸早還京。</text>
<title>追挽</title>,<text>萬曆沙翁帝。三韓孝廟宗。賢孫贊鐵杖。盛際鬱雲龍。羽翼華陽叟。盤桓石室松。海槎詩激越。千古有沾胸。</text>
<title>追挽</title>,<text>鹵莽靑丘俗。西河講義微。菁莪非國學。楡粥卽山扉。鏡炯寧疲照。鍾淸善應機。猶然王天下。此樂最忘饑。</text>
<title>追挽</title>,<text>大學留公案。分明十字衢。物知同所到。名理亦相須。桁架爭奇喩。葫蘆笑拙摸。精通類如此。萬化一機樞。</text>
<title>追挽</title>,<text>太乙靑藜閣。包山玉字書。洪涵胸是海。該載腹爲車。博後言歸約。乘來數待除。韓公文眼窄。斥佛也還疏。</text>
<title>追挽</title>,<text>少小煙虹藻。歸休菽粟文。雪樓空裏翳。瀛閣夢中雲。直爲心齋急。寧容外誘紛。高林淸露滴。閑坐一蟬聞。</text>
<title>追挽</title>,<text>了了胸中事。天人與古今。書來筆有舌。談處面猶心。果決蒙泉勢。淸開蔀屋陰。如何更出世。一爲掃詖淫。</text>
<title>追挽</title>,<text>體物慈良用。知幾炯介存。簞瓢雖獨樂。喬木未忘言。賈誼淸時哭。林宗善類敦。今朝殄悴痛。泉下定傷魂。</text>
<title>追挽</title>,<text>適去惟夫子。翛然隱几吟。病時無晥簀。斂日有斜衾。炯炯憂時疏。琅琅訓子音。山頹繞門淚。今作血盈襟。</text>
<title>追挽</title>,<text>太極亭含象。靈芝洞有名。志隨三秀見。跡抱一圓呈。絶筆池虛靜。傳神月皛明。壯思寧草草。無限啓來情。</text>
<title>追挽</title>,<text>幽誌先人筆。形容不放題。何曾一髮爽。以有百年携。管鮑知如此。陳徐跡未齊。分山歲暮約。恨滿武陵溪。</text>
<title>追挽</title>,<text>先生善開物。小子騃何知。矧可追言德。眞如曠後時。天寒三尺雪。日暮萬條岐。更擬成親炙。其惟夢裏期。</text>
<title>柳參判 慶昌 挽</title>,<text>我繼公登寒碧樓。樓前江水淡如油。世間誰是眞淸者。公獨心如此水流。</text>
<title>挽詞 拾遺 [領府事李景奭]</title>,<text>天上麒麟兒有二。先山歸臥白雲深。惟應芝洞淸宵月。長照英靈不死心。</text>
<title>挽詞[益平尉洪得箕]</title>,<text>樹立千尋璧。精剛百鍊金。接人忘表裏。隨俗肯浮沈。至行吾無間。高才鬼見侵。惟應芝洞月。留取照君心。力疾趨丹陛。將伸戀主誠。未承宣室召。誰報玉樓成。珍劑含恩渥。遺章愴聖明。長江流衮衮。不廢共聲名。</text>
<title>挽詞[行大諫姜柏年]</title>,<text>非有家庭訓。斯焉能取斯。生惟樂吾樂。歿不悲人悲。鳳扆尙難忘。熊兒應更思。千秋華表鶴。重肯返瑤池。</text>
<title>挽詞[南陽洪處亮]</title>,<text>與君兄弟弟兄如。存歿傷心此老餘。傾代風標推第一。下帷探賾惜居諸。功名腐臭同遺芥。志業辛勤在飯蔬。歸到寢門東首日。泣留天陛拜恩書。</text>
<title>挽詞[地上老友李廷夔]</title>,<text>無限人間有志人。孰能流習反吾眞。妙年文彩删如洗。半世華腴視若塵。獨向空山甘菜藿。緬追千古挹精神。天胡十載長辛苦。終靳當時一少伸。憶昨循墻夜問津。松扉一笑岸烏巾。幽深義理窮探討。今古豪英幾等倫。芝洞尙嫌遮遠岫。蘇坡恨不接芳隣。秋風一棹鵝湖詠。千載誰知我輩人。</text>
<title>挽詞[兵曹參知金宇亨]</title>,<text>早歲奇才比謫仙。居然收跡臥林泉。從容義理沿源日。寂寞圖書閉戶年。茅屋石田新契闊。玉堂金馬舊因緣。精神水月今難覩。更爲斯文灑涕漣。</text>
<title>挽詞[工曹參議宋時喆]</title>,<text>奕世家聲器宇存。尙書賢子相公孫。文章早得陰河體。墳典窮探性理源。守靜本來輕紱冕。棲閑非是爲田園。秩陞喉舌天恩渙。位冠論思地望存。聖學將期資啓沃。亨衢會見藹騰騫。沈綿痼疾杯蛇惑。奄忽浮生隙駟奔。玉樹英姿埋厚壤。靑氈遺業仰高門。荒涼芝洞傷心處。半畝虛塘月一痕。</text>
<title>挽詞[淸風府使李尙逸]</title>,<text>懸知世道卽沈淪。何乃今年失此人。孤生豈但吾私哭。秪向蒼旻怨不仁。</text>
<title>挽詞[文學李藼]</title>,<text>業纘沙翁與白洲。妙齡高步鳳池頭。秋風早引蓴鱸興。春塢期追杖屨遊。天不假年吾道厄。死猶憂國短章留。豈惟三世交情密。慟哭斯文第一流。</text>
<title>挽詞[前正金益廉]</title>,<text>白雪樓詩白雪聲。蓬山恩暇盛才名。疏陶謝世初求志。濂洛尋源好取程。道直死生遺草奏。憂深進退寸心明。維楊一壑靈芝曲。灑落高風萬古淸。少日論交老欲師。孜孜力學是眞知。愛從林壑安棲地。擬共馨香保晩期。吾道有扶天必降。斯人不壽理堪疑。他時石室山東路。忍誦千秋大義詞。</text>
<title>挽詞[司諫申命圭]</title>,<text>一隔儀容閱幾晨。忽驚今夕屆靈辰。牙絃永斷嗟誰托。吾道將窮恨莫伸。惟待夢魂聞笑語。只憑樑月想精神。沈痾不盡平生思。強寫哀詞淚滿巾。</text>
<title>挽詞[司藝魚震翼]</title>,<text>壽至於斯位至斯。哭君奚但爲吾私。妙年藝苑文章伯。中歲林泉道德師。臨簀忠言留短表。樂天高識見遺詩。明徵一理終無爽。燀赫家聲付二兒。</text>
<title>挽詞[前正郞申晸]</title>,<text>三世交情視弟兄。忝同蓮榜又同庚。相逢自覺醇醪醉。乍隔尙嫌鄙吝萌。中歲別離頭雪滿。百年存歿淚河傾。傷心十二灘邊月。長向空梁夜夜明。</text>
<title>挽詞[校理李奎齡]</title>,<text>今世錢樞密。前身范景仁。文章金擲地。襟韻鏡磨塵。舊業傳詩禮。淸標聳搢紳。朝中收重望。林下作完人。境靜心仍靜。家貪道不貧。斯文將有托。大化遽還眞。遺表忠言切。泉塗聖渥新。于門餘慶在。丹穴彩毛珍。姻睦情何厚。從遊跡已陳。悲吟臨絶語。池月倍傷神。</text>
<title>挽詞[持平洪億]</title>,<text>歷數當朝傑。公惟第一倫。芳蘭元獨秀。寶鑑更無塵。早以文辭進。兼之學業醇。鑾坡曾秉筆。西掖幾演綸。世事同今古。沖襟炳屈伸。豈無心戀主。爭奈病纏身。北闕辭恩命。東墩作逸民。急流中勇退。黃卷裏相親。奧理探周孔。微言括洛閩。人間無此樂。席上有奇珍。造物偏多忌。兪扁亦不神。山河收爽氣。宇宙失賢人。恨入殘編在。忠留尺素陳。增傷均善類。頒賵出重宸。吾道將安放。斯文痛已陻。驚心殄瘁詠。惟有淚沾巾。</text>
<title>挽詞[前應敎李端夏]</title>,<text>公之喪未卽遠也。余乞暇東歸。爲文略抒情素。哭奠而告訣矣。公之孤追索挽語。知發引迫期。忙裁寓便。只以草草一章應副。此豈情也。亦豈詩也。顧余久從仕宦。乍還田里。欲少留住。覽閱書冊。而屬値歲歉。山資罄乏。不得不還趨都下祿仕之計。益知公之平素長往田廬。不以貧窶動其心者。爲卓然不可及。茲述此意。以志余愧云。結髮從遊到白顚。中年行止判愚賢。棲遑祿仕何爲者。勇退田廬自卓然。元祐完名少無已。淸平遯迹類資玄。存亡此日悲兼赧。假步山扃又却旋。</text>
<title>夫人挽[判中樞府事柳尙運]</title>,<text>先生一去靈芝洞。遺韻山高與水長。名祖潘南俱外裔。相公門下忝東床。通家早識閨儀正。訓子仍知母氏良。移取前知同穴處。少連幽穸又連岡。</text>
<title>夫人挽[前縣監鄭齊斗]</title>,<text>舊義仍三世。交遊更二難。高山千古仰。姻里百年歡。共羨萱庭壽。何堪寶樹闌。新阡芝洞月。回首倍悲酸。</text>
<title>夫人挽[從姪洪萬選]</title>,<text>高情邃學仰名臣。美對閨門婦則純。鍾氏綺紈遵禮法。孟光鄕里樂淸貧。遺煤訓著書帷切。豐養榮生府檄頻。忍說猿腸虧鶴算。卽看雙劍會延津。</text>
<title>夫人挽[金昌翕]</title>,<text>昔我供灑掃。靜觀先生門。敎誨與飮食。實被內外恩。猗歟齊德美。琴瑟在丘園。自抱山頹慟。愈仰壼儀尊。周旋二難後。情好通篪塤。深知義訓高。考則惟古媛。名家尺五天。奕葉金紫繁。桂林卽釁薪。玉署連庭垣。慈專慮苦深。顯要非思存。淡然謝牲鼎。聊爾寄魚軒。無災爲私福。莫離乃願言。天宜亮至心。終慶北堂萱。寧知護巢鴉。竟作斷腸猿。腸斷續無藥。尙寐失煩冤。冥途定團圓。哀苫獨晨昏。風中不定樹。霜下舊采蘩。薄言靈芝殯。夷體迫壽原。邂逅靑烏說。咫尺眞龍蹲。嘉陵啓衣冠。極亭會乾坤。神道則無憾。德音焉可諼。門徒斬板役。病余愧未敦。悲吟鳲鳩章。宛轉薤露翻。緘辭跪送之。慟哭蒼煙根。</text>
<title>夫人祭文[徐宗泰]</title>,<text>自在叔母初喪。宜有奠酹之禮。以伸微誠。而荏苒久未克擧。觖恨耿耿。何日而忘。日月易邁。祥期奄近。俛仰疇昔。深有愴咽於中者。而病未得躬詣祀事。薄奠又不稱於情。伏哭几前。有淚浪浪。嗚呼哀哉。小子平日竊嘗有欽歎叔母至誠篤行者。昔我舅氏靜觀先生謝事退處林野。饘粥時或不繼。而叔母使舅氏忘其貧。蓋舅氏一生淸嚴之節道義之樂。叔母內治之助爲多也。及舅氏下世。叔母哭不絶聲。勺糜罕入。制終而毀如此。決不欲自全矣。而幸而得全者。神理相之也。及二子得郡。遞奉以養。俱用謹潔而善於職。又絶意榮進。不墜家學者。皆叔母義方之敎有以繼而成之也。頃在仲子之喪。叔母七十高年。至哀刺骨。日月愈久而涕血無乾。內而傷損者多。甫經年而仍微疾遽至不淑。叔母通於理。豈不能以脩短委命。然其篤至之性。出於天高於人而自不能已也。小子與兩郞從兄弟而如兄弟。頃歲奉慈氏移家住楊山。居與之隣。朝夕出入。頻奉德範。蒙被款厚。藏之於心。又叔母與吾母齊年。小子含恤以來。每喜叔母之康寧。而中心感怵。有不忍瞻拜也。嗚呼哀哉。楊岡新兆。密邇舊宅。齊眉梱徽。百世同芬。庶幾往來於此。時得拜省墓下而已也。嗚呼哀哉。</text>
<title>挽詞 庚寅遷葬時 [通家後生德水李畬]</title>,<text>靈芝舊洞鎖雲煙。鳳去居然四十年。賁育不如超急浪。豢芻堪悅味遺編。高風剩使頑夫激。緖業欣看嗣子傳。無奈玄扃開復閉。獨留池月自回圓。</text>
<title>挽詞[右議政金昌集]</title>,<text>淸名卓節邈難追。景仰高山有秀芝。氣象春風曾滿座。精神秋月獨留池。危忠耿耿臨終疏。壯志茫茫絶筆詩。痛哭無人知大義。千秋石室配遺祠。</text>
<title>挽詞[門人判中樞府事李頤命]</title>,<text>昔受先君命。齠年拜先生。二家三世好。親愛如父兄。一見謂可敎。初筮告蒙亨。雄深史漢傳。淸切唐歌行。分明句字間。反覆文義幷。當時病已深。不倦推深誠。摳衣未云幾。凶夢奠兩楹。童騃何所知。寤寐想典刑。癯容映氷壺。眼光猶熒熒。長與賢郞遊。快覩遺編成。周旋和涵間。益聞造詣宏。周邵理數學。疏錢斂退情。千秋廑數人。一身專其明。山頹恨愈深。洒淚過玄亭。邇來四十年。世事紛可驚。介石已見幾。空山狐貍鳴。斯文當厄會。孰不追餘馨。孝子能繼志。師友推盛名。行營遷幽宅。返本歸先塋。旌翣再出地。奄忽鎖玄扃。小子久失學。憂時髮盡星。大廈今誰支。雪涕望九京。</text>
<title>挽詞[豐城後人趙相愚]</title>,<text>急浪前頭勇退回。深深芝桂碧山隈。文章樗月家庭得。學問周程門戶來。今日士林留雅範。當時廊廟失瑰才。靑烏改卜歸先兆。更切斯文不盡哀。</text>
<title>挽詞[世侍生昌原兪得一]</title>,<text>嶽折梁摧四十年。獨留池月尙依然。時危正欲歌三秀。老去尤深仰昔賢。後學漸於言行熟。幾人能免利名遷。又聞宅兆新阡改。妄擬衣冠起九泉。夭壽元來理渺茫。公歸世又幾滄桑。空留太極亭猶在。誰惜丹霄鳳已藏。尤老春秋無復問。晦翁衣鉢有新亡。餘生更切追先契。白首人間感涕長。</text>
<title>挽詞[安東後人權尙夏]</title>,<text>湖堂玉署早蜚英。一揖歸田望益傾。極意硏窮周太極。生平師友宋先生。煙霞芝洞留陳迹。詩禮中丞繼盛名。起自九原還入地。先靈在上沒吾寧。</text>
<title>挽詞[京畿監司申銋]</title>,<text>高風景仰自髫齡。勇退升仙歲幾經。雲谷門闌傳正學。桐鄕祠廟妥英靈。遷封雙梓玄堂地。寵秩聯旌粉字銘。白首重披先友錄。時危倍覺涕交零。</text>
<title>挽詞[兵曹參判金演]</title>,<text>謝世歸來道益崇。頹波末路激淸風。淡成勇退寧專美。爲己工夫又讓公。千秋正學泝關閩。却以斯文任一身。認是淸朝經幄長。去從林下講磨新。</text>
<title>挽詞[侍生漢城府左尹李晩成]</title>,<text>欲識先生何事業。淡成恬節邵翁豪。夢從名利關頭覺。脚着誠明界上牢。精爽長留池月皎。文章尙憶雪樓高。百年不盡山頹慟。回首新塋涕滿袍。</text>
<title>挽詞[江華留守閔鎭遠]</title>,<text>生晩常嗟未識公。百年山斗敬高風。工夫巨艦行春水。名利浮雲過太空。故宅長懷三秀詠。斯文猶賴一原功。恭聞泉路衣冠出。更爲樑摧淚不窮。</text>
<title>挽詞[後學烏川鄭齊斗]</title>,<text>晩生猶及典刑遺。不獨聞風百世師。遠去塵紛千丈裏。高觀衆理一源時。通家恨未摳衣願。迷路還深仰範思。惟遣一般池上月。淸輝留與照人知。</text>
<title>挽詞[壺山後人宋徵殷]</title>,<text>藹藹先朝士。淸名第一人。操觚鳴藝苑。發軔際昌辰。雅志思求道。鄕園早返身。浸淫耽典籍。沖淡養精神。刮去詞華習。窮探理義眞。進修寧懈志。聰穎自超倫。博約遵洙泗。淵源泝洛閩。篤功常刻苦。造道極精純。聖眷敦恩禮。輿情望化匀。庶幾究志業。那意遽沈淪。寂寞風儀閟。齎咨善類均。揭虔新棟宇。講學集衿紳。龍劍俄成會。牛岡更卜新。柳車方啓路。薤唱共霑巾。太極亭前月。靈芝洞裏春。佳兒繼志事。吾道豈長堙。</text>
<title>挽詞[前戶曹參議尹星駿]</title>,<text>赫世名家挺大賢。儒宗正學獨能傳。琴書一壑芳徽遠。俎豆千秋士望懸。更表衣冠移吉兆。卽看松梓接新阡。延津神劍同時會。仰止高山且愴然。</text>
<title>挽詞[副護軍李宜顯]</title>,<text>邃學高文豈異評。士林長繫斗山名。煙霞芝洞心源靜。秋月氷壺氣象淸。舊業靑氈仍令嗣。佳城白日又新塋。滔滔末路流風遠。惆悵無由起九京。</text>
<title>挽詞[中表姪豐山洪萬選]</title>,<text>歎息幽賢不可尋。百年斯道日堙沈。亭留太極含光霽。洞廢靈芝闃古今。尙想行藏標濁世。永垂風旨聳儒林。九峯幸守西山學。白首莊修秪苦心。</text>
<title>挽詞[門人安東金昌翕]</title>,<text>回薄天時速。玄微地理難。靑烏三考卜。白日再衣冠。是受先人祉。方成萬歲安。池臺尙餘戀。旌翣欲盤桓。山丘四旬二。公壽與之如。草草年何短。堂堂志有餘。雲雷嗟蘊抱。水月想澄虛。小子今衰晩。從誰講易書。太極亭前祔。吾兄有祭文。今焉共長夜。幾箇會新墳。白幕駒城雪。丹旌兔院雲。蕭條大連後。攀紼未成群。</text>
<title>挽詞[後學淸風金楺]</title>,<text>憶昔吾師說靜觀。靜觀名德邈難攀。蚤鳴詞業臨當世。晩味簞瓢着故山。正學一生濂洛際。高風百代惠夷間。空聞此日泉扃啓。痛念斯文淚點斑。少日蹉跎立雪中。獨將遺蹟起余衷。脫來綺紈心期闊。鑽去詩書理義融。繼世文章傾牧老。傳家道學卽沙翁。久從賢胤聆餘緖。益信淵源浩不窮。</text>
<title>挽詞[侍生岑城後人李晩堅]</title>,<text>士林宗匠國名臣。瑞世奇才若鳳麟。少日玉堂揮翰手。中年太極弄丸身。衿紳幾恨皐比撤。松梓重看馬鬣新。生晩永違親炙願。靈芝寒月想精神。</text>
<title>挽詞[世下侍生嘉林後人趙正萬]</title>,<text>樗老沙翁東國無。先生繼出盛名俱。文章餘事垂當世。科臼中來作大儒。謝却榮途棲草莽。蕭然經史志唐虞。士林尙切樑摧慟。只幸承家有敬夫。</text>
<title>挽詞[後學平山申鐔]</title>,<text>蓬館早蜚英。鳳儀曾瑞世。學泝洛建派。治慕勛華際。菀菀光岳氣。消埋閱幾歲。世道日陵替。誰復挽頹勢。平生山仰意。不獨感先契。寧廟昔勵精。志欲廻唐虞。公時在法幄。贊襄並群儒。剴切致君術。純深經世謨。中年急流勇。高風激昏愚。林宗與武夷。異世眞同符。太極名吾亭。靈芝和高詠。風霆入鞭駕。衆理看動靜。心契圖書奧。跡超榮辱境。卓立大隱屛。雲月自孤迥。心傳喜有人。知言繼文定。</text>
<title>挽詞[後學岑城李縡]</title>,<text>先正旣云邈。世道日以非。小子生苦晩。未摳門下衣。徘徊名利場。出入善惡幾。淸風激懦肝。百世願依歸。恭惟眞氣像。鳳凰千仞飛。嗚呼不可見。歎息屢噓唏。赤舃卿相門。岧嶢金華廬。榮名誰不羨。富貴固在余。自非介石貞。誰回中道車。棲遲丘壑間。所樂在詩書。聖人譬蹈刃。此語諒非虛。所以恬退士。千古數錢疏。大易祕圖象。至理包乾坤。逍遙弄丸窩。默契先天言。靈臺瑩而靜。洞觀萬化原。若見伏羲來。一破群蒙昏。瑤琴絃中絶。古意不復存。不識入道門。焉知山斗尊。眷彼靈芝洞。杖屨之所遊。池華湛寒月。肅然精爽留。當時格致志。直欲回大猷。感慨三秀詠。蕭條宰樹秋。堂封再改卜。林澗如含愁。魂兮又何懷。樂哉先人丘。龍亡大澤空。舞鱔一何多。滄桑屢變易。世事欲無吪。華陽旣寂寞。渼水空寒波。獨有過庭者。抱經守巖阿。皓天恐不復。吾道竟如何。悠悠千載名。不廢有江河。</text>
<title>挽詞[東萊鄭必東]</title>,<text>求道當年勇往心。淵源關鍵遠探尋。淬磨力苦歸平實。充積功多極博深。若水去朝輕駟馬。溫公居洛卽山林。百年風韻今餘在。太極亭高霽月臨。</text>
<title>挽詞[後學咸從魚有鳳]</title>,<text>東岡高躅已難尋。洞裏煙霞悲古今。師友孔顏眞有樂。淵源河洛欲傳心。金聲玉色何由見。月窟天根自在深。學道平生私淑義。悠悠岐路一霑襟。</text>
<title>挽詞[後學韓山李秉常]</title>,<text>文章不屑雪樓名。瀛閣湖堂豈重輕。未老歸田眞大老。一生爲學是先生。淵源沙白傳承早。師友尤春講確精。衣鉢又從門下托。至今斯道日星明。</text>
<title>諸公詩</title>,<text>寄李學士 白江聞道相門前後慶。鵂鶹輒報兩三聲。從來野鳥休徵應。況復朝陽鳳一鳴。淸風別章 東芚阿連才調不凡儔。行止端由古道求。萬馬馳中能駐足。百人奔處獨回頭。殊恩爲借寬閑地。勝賞還兼字牧憂。到底秪應思職事。莫敎風月困雕鎪。伏次 林泳一曲陳蔡歌。千里齊梁游。何傷一時屯。大道終能休。回看俗儒輩。不啻風馬牛。今古代已遠。江湖路亦脩。浮生百代下。至理從何求。先生一與言。脈絡窮探搜。芝蘭函丈內。半歲情綢繆。風搖楊柳煙。月照梧桐秋。河神望大洋。難試坳堂舟。何時欲乘桴。願亦從而浮。一濯▣▣纓。吾道付滄洲。又半畝方塘雨。緇帷講誨詳。雕蟲眞小技。從此謝尋章。又半日承淸誨。微規亦願詳。周時明哲義。自有保身章。東岡偶吟 靑湖松楸歸計有田廬。郭外經營十載餘。纔與弟兄團會處。更兼朋友遠來初。淸流繞砌銷塵慮。白日當窓照古書。垂老自然偏愛靜。始知常侍憶樵漁。次 東里郭外投閑卽弊廬。茅茨不厭數間餘。塵心漸息歸來後。老淚難禁邂逅初。刮目已期三日別。刳肝曾上一封書。田園自有逍遙樂。山可樵兮水可漁。次 文谷羨君歸臥數椽廬。顏巷簞瓢不願餘。開卷尙論千古上。閉關先驗一陽初。從知肥遯非忘世。豈是窮愁在著書。安得卜隣容我住。共尋春稼與秋漁。次 壺谷吾愛吾君臥草廬。獨專幽壑過三餘。非關逸士渾忘世。不是詞人謾遂初。收迹欲逃名利路。會神仍服聖賢書。春來倍想鄕園趣。山可尋芳水可漁。次 洪元九東麓松筠擁小廬。好尋泉石抗章餘。溪雲繞筆詩成後。山月開樽酒熟初。長枕已多兄弟樂。一床還有聖賢書。池邊倚杖時乘興。志在觀魚不在漁。寄李幼能 鄭伯春地出材松柏。天生李幼能。聲名萬口藉。志氣九霄騰。主聖時難得。臣良運際興。淸貪侔杜子。蹤跡似閑僧。自是文章屬。居多命達憎。元非任忼慨。弗欲赴招徵。信道常潛玩。行仁恐不弘。遐心隨白鳥。素性惡蒼蠅。世路嗟重險。風濤幾萬層。急流知勇退。盛滿貴先懲。禮學當今最。身修比古稱。高官猶草芥。幽趣寄蘿藤。璞玉須工琢。驊騮待價增。旣慙蓬蓽質。幸托蕙蘭朋。肯許平生契。毋忘昔日矜。交情淡若水。計活冷如氷。性本耽眞味。誰其訪廣陵。南山雲晩起。東嶺月初昇。耕釣遊無限。分離戀曷勝。意深何可報。音斷願相憑。又艱危此日獨超然。世上何人似子賢。平生不受緇塵染。只愛蒼松到澗邊。過幼能故居有感 壺谷古里已春色。斜陽空笛聲。前年把杯地。立馬若爲情。又昨過芝村路。那能不愴心。野橋殘雪色。村笛夕陽音。寂寂琴絃斷。沈沈地府深。山丘無限痛。扣策更悲吟。八哀詩 壺谷君是湖翁季。高名齊伯仲。淸新似開府。穎悟同子貢。弱齡開口詠。翩翩五色鳳。一唱白雪曲。場屋文聲哄。遠道早發軔。靑冥卽縱鞚。幾含學士香。時醉吏部甕。中年乃覺悟。舊習革之痛。鄕村臥寂寥。簿領謝倥傯。六經盡發揮。群書俱折衷。自然心契合。何勞億則中。戶外屨常滿。聞風從者衆。築室揭靜觀。簞瓢任屢空。千秋大義句。慷慨多譏諷。拔擢長經帷。將期大廈棟。丘壑志不渝。瀝血疏每控。終悲日月忙。漸覺乾坤㑋。遺表感宸情。異恩別其賵。張呂竟無年。士林增長慟。雲龍吾與子。髫齕同嬉弄。年是雌雄辰。才如鄒楚鬨。每對紫芝眉。快若寒門羾。春園賞花開。夏榻聞鳥哢。登山杯泛香。詠雪筆呵凍。湖堂游騎聯。淸郡仙舟送。悲歡聚散間。身世夢中夢。嗚呼子逝後。火色日以烘。冥漠臥重泉。豈知塵世霿。昨過雙樹村。淚眼不覺瞢。空吟臨沒詩。片月留芝洞。望靈芝洞有感 文谷松門柳徑摠依依。洞裏幽棲計已非。重到昔年觴詠地。不聞隣笛亦沾衣。記夢 文谷十二月十六日。宿山海關城中。夜夢與李友幼能相見。宛若平生。以我有燕行。贈以一詩。有曰次群從韻贈別云云。詩語了了可記。俄忽驚覺。只記解劍分携四字而餘皆忘之。問夜何其則落月已掛西城矣。記余癸巳冬赴燕也。李友解佩刀以贈。兼有勉戒之言。今余又有茲役。而李友已作泉下人矣。屈指未二紀。而人事之嬗變至此。已足可悲。況萬里之行。無有以一言爲贐者。顧念疇昔。愴悢盈懷。豈冥冥之中。尙有相感者存。發於夢寐也耶。呼燈起坐。不覺感涕自逬。遂書一絶以志之。解劍分携廿載前。至今離別間黃泉。神交不隔平生面。夢罷關山落月懸。亡友靜觀之兒李生同甫來求墓銘。忍死泚筆。以副其意。而追念平生。不勝感涕。將歸投詩索和。聊綴一語以贈之。尤齋靜觀臨世日。人睹鳳朝陽。伐木鸎求友。埋山玉掩光。賢兒來自遠。宿草恨空長。贈別無餘說。幾微戒聖狂。次同甫韻 尤齋淵源聖學自危微。此道由來識者稀。寒水空餘照秋月。考亭誰復授深衣。靜觀昔者嘗從事。叔譽今朝欲與歸。珍重遺廬書滿架。兒郞不必詑漁磯。自靈巖量移東州。過芝洞感懷。書示李君喜朝。文谷嶺海吾猶返。泉臺何日期。山陽十年淚。灑盡靜觀池。重撿舊詩藁屬幼能 文谷佳言如屑尙餘霏。一別淸標入夢稀。宇宙空傳雙鳥響。風雲不盡大鵬飛。幽吟錦里詩留篋。長笛山陽淚滿衣。牢落暮途悲獨立。九原難作與誰歸。太極亭感古 壺谷吾友云亡廿載餘。經營宿計摠成虛。靈芝洞路香猶在。太極亭基草不除。賢子肯堂初結搆。老翁呼酒爲停輿。龍山又値重陽節。淚灑秋天落木初。次兪伯圭令公韻 退憂芝洞仙蹤去幾年。茅茨蕪沒小池邊。弄丸遺意庭前草。鳴玉寒聲谷口泉。三徑秪今連五柳。一杯何處酹靑蓮。隔江杖屨閑行日。俛仰乾坤爲泫然。次文谷相公憶靜觀先生韻 李徵明磵霧洲煙靄作霏。洞門深鎖客過稀。仍思去歲初冬訪。惟見前林落葉飛。水響聞來如奉咳。山容仰止怳摳衣。後人要識先生趣。朗詠光風霽月歸。聞李同甫新修亭基。喜詠六絶。兼求壺翁續和。天作名區始屬吾。故人相許兩情孚。當年泉石膏肓疾。一諾千金喜色敷。十年存沒一嗚呼。泣恨茅茨久未誅。賴有賢郞能繼志。湖山淸興豈長孤。詩庭瑩瑩兩明珠。山立依然舊範模。餘力亦能淸債報。風流豈有後前殊。先廬增飾計方鋪。五色奇毛鳳穴雛。自是靈區豪傑養。眉山豈獨有三蘇。名溪自古待名儒。濂洛幽棲志不渝。況復韋齋遺緖業。滄洲宜屬考亭朱。詞垣文酒舊時徒。衰白惟餘一老夫。待得名亭新搆訖。滿湖秋月小筇扶。昨與芝洞昆季作兩夜話。偶記芝川憶慕齋詩。遂次其韻。金昌翕敢道淵源我有師。兒時大道老迷岐。窮途益恨高山遠。遺緖應從太極知。三秀蹉跎玄髮變。千秋浩蕩皓天期。東岡一律虛嘉奬。先牘披來灑血悲。感懷寄子東兄 子益先生早稅北門鞍。不待風喈雪作寒。床上書和身作友。胸中樂有勝於官。池涵雲月千秋活。亭閱鳶魚太極團。庭草堪尋周子意。竹林誰數阮家懽。次 仲和扣角東岡淚墜鞍。長懷積雪立門寒。先人有友應同傳。當世惟公不愛官。講易林空書帶綠。觀心池古鑑雲團。阮咸文彩憐相近。交誼憑尋伯仲懽。次 金汝成靈芝洞裏幾停鞍。林下遺窩寂寞寒。至樂圖書曾玩理。浮雲富貴早辭官。池中秋月留餘照。座上春風怳一團。小子百年山仰志。却從庭玉盡交懽。題同甫所題仁川縣心政二屛跋語末 李伯祥吾祖吾師昔莅仁。深仁厚澤在仁民。今觀吾弟題屛語。善繼應須問學眞。次韻 並序○趙子直昔靜觀齋李先生嘗莅茲土。一以廉簡愷悌爲治。遺澤之入人者深。民到于今。稱之不衰。後三十二年。先生之胤子同甫繼莅縣事。爲政一倣先生遺法。早夜孜孜。惟恐或墜。且於聽政之暇。一部心經。口誦心惟。並與政經而各寫一通。作爲二屛。以爲朝夕寓玩之資。蓋先生於視篆時。有願追心政兩經之詩故也。心經首章曰允執厥中。政經卒章曰視民如傷。本末相須。體用兼備。如車兩輪。如鳥兩翼。而不可廢一。則其爲治心爲政之要。固不外乎此。若同甫可謂知所務。而亦庶乎善繼先生者矣。前觀察李伯祥作一絶題其下。三洲金仲和亦記其顚末於屛後。惟此兩公皆靜觀門下。而於余石友也。余方忝按是道。祗謁園陵。兼視年事。行到仁川客館。枕上有二屛。諦視之。卽向所謂同甫所寫心政兩經者。余於此旣深歎同甫用心之勤。而仍念伯祥未及周歲。奄作古人。仲和與同甫昨者偶逢於桂陽縣齋。一宿而別。存沒聚散之際。又令人有多少感慨。不容無一語。遂次伯祥韻以書之。略搆數行文字。又附於仲和所記之後。後之觀者。無乃有續貂之譏耶。詩曰。吾友爲治簡與仁。三年惠化洽斯民。更將一部題屛面。也識淵源仰泝眞。志感寄贈李君同甫 靈芝洞題詠○鳩林累客人去靈芝但廢墟。一池明月幾盈虛。知君努力追堂搆。復續龍門舊受書。次 屛老曾聞芝洞有遺墟。池上新開小閣虛。擬接芳隣同結社。分山倘許老尙書。次韻寄題靈芝草堂 東郭仙莊那忍見遺墟。舊迹依然玉洞虛。志事君今能繼述。滿池明月一床書。謹次文谷相公韻。寄題靈芝洞新舍。梅澗每憐芝谷已成墟。當日經營摠是虛。賴有阿戎能繼業。案頭依舊鄴侯書。次 蓬山累客常思芝洞靜村墟。俛仰那堪夜壑虛。幸有佳兒尋舊學。沈潛太極訂頑書。草堂瀟灑偭郊墟。妙處無言自靜虛。今日此心尋不得。忍看殘簏舊圖書。次舍季韻贈李同甫 谷雲斜陽隣笛過村墟。壯思茫茫竟墮虛。何幸吾君能趾美。草堂遺業舊詩書。次 老峯新營小搆拓頹墟。夙計藏修未墮虛。家學有傳眞不負。感懷三復紫陽書。次 屯村梓桑遺敬寄遺墟。一室蕭然四壁虛。遙想羹墻追慕地。晴窓重撿舊藏書。幽棲占勝壓郊墟。半畝方塘映碧虛。爲問主人何所事。潛心知有聖賢書。奉次靜觀齋壁上韻 雲溪池邊煙鎖寂寥墟。怊悵前期竟墮虛。愛子能成先子志。閉門潛讀聖賢書。次 壺谷荒煙殘雪鎖村墟。一室依然絳帳虛。惟有屋樑明月在。夜深來照舊床書。敬次文谷相公韻。寄題李同甫靈芝洞池堂。江州戍客茅舍新成舊里墟。山光雲影旁溪虛。丁寧齊扁留鑴誨。爲是箕裘物格書。歲丙午間。先先生退居楊山之雙水村。得一舊址於村之西麓。愛其幽靜。有築室終焉之計。未就而先生歿。後十有一年丙辰。余訪同甫於靈芝洞。洞卽先生舊卜也。新搆落成。而壁間有尤庵先生文文谷相公詩。轉眄之頃。人事已非昔日矣。遂次其韻以志感云爾。奉次文谷韻。寄贈李姪同甫。並小序○一所惟我表兄靜齋公。當顯廟朝退寓于楊州之豐壤。仍專心性理之學。偶得所謂靈芝洞者。方擬卜築其間。爲終身之計。未究而歿。朝野聞者咸加嗟惜。及至同甫承家。聿追其志。結廬開塘。奉母夫人以居焉。又能知讀書飭躬。以繼述先業。文谷相公寄一絶以嘉之。尤庵函丈聞而和之。皆靜齋公之師友也。采之不佞。亦逮公時。與知其事梗槩。後更一再過訪。俛仰舊迹。不勝千古之感。茲因同甫勤屬。乃復書此以寄之。自顧蹇劣。非敢爲諸公續貂。聊記今日區區之意。以貽同甫云。羞惡嗟來哀墓墟。非關賢實與愚虛。寥寥此意君應會。矧向田廬讀舊書。田廬使文中子事當時卜築俯畿墟。靜裏回看只太虛。尙有源塘能放海。臨風重感孟朱書。敬次諸公韻。仍寄靈芝草堂主人李君同甫。洪子晦新鑿方塘舊卜墟。蕭然一室白生虛。辛勤志業追先子。靜裏惟看性理書。奉次文谷諸相公韻寄題志齋 直拙曾看斯革卽爲墟。遺什空傷月影虛。始識廢興皆有數。肯堂今日樂琴書。次多君堂搆復遺墟。志事爲名信不虛。依舊一池明月夜。小燈披玩紫陽書。次贈志事齋主人 仲和茅棟新成卽故墟。昔人遺躅未全虛。傳家莫道無長物。尙有河汾舊著書。澗水悲鳴繞里墟。芝歌唱斷碧山虛。空餘醉後西州淚。灑盡君家滿架書。次 海上歸人志事堂開卽舊墟。靜觀遺意未成虛。客來欲問傳家物。池月依然照故書。次 洪叔範空山暮雪鎖幽墟。一室燒香萬念虛。舊業如今知不墜。晴窓長對聖賢書。次 南子聞三秀靈芝有故墟。金丹消息久空虛。聞君堂搆追先志。案上應留手澤書。次 李廈卿聞君卜築舊堂墟。半畝方塘一鑑虛。要識此心傳妙法。晴窓須讀父師書。</text>
