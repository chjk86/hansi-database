<title>惜志賦 辛酉夏在長鬐作</title>,<text>愍余生之不際兮。數迍邅以離尤。抱瓌瑋而徊徨兮。衆芥視而詒災。聿反躬而篤修兮。遝僝僽其靡休。閽旣閡而弗達兮。何銚鎒以治疇。始譻𧭈而微吹兮。迺詾擾而群啾。余內視其的皪兮。雖紏譑亦何傷。冶聆禽而速縲兮。尼訟枉而名揚。載信釋而中遯兮。晦師崇而息攻。悲嬥嬈之倖𨈀兮。紛㩢揳而胥折。口欲言而䛠譳兮。氣螴蜳而內結。義雖緇而不涅兮。謂吾涴其難雪。彼怐愗其奚訕兮。蘉省戾以追來。龍蚴蟉以上騰兮。蝘委頓而低回。驥馺𩣯以騁康兮。蟾蜍蠢而自哀。執兩美而竝遺兮。冀峻茂而栽培。旨五齊其莫況兮。曰䭕澉而可厭。海漫漫其無潮兮。鯨鯢嗿而欲餂。愈餞窮而益附兮。瞻詡才亦遭貶。旣戴命而莫違兮。又何爲乎內慊。</text>
<title>鹽雨賦</title>,<text>敦牂之歲。夷則其律。日維庚辰。頂中天畢。嘉慶庚午七月卄八日。 風發巽維。爰自食日。軯礚隱訇。熛怒激疾。遂乃摝轡於薩摩之嶴。褰旗於耽羅之津。哤聒宇宙。號召鬼神。歕山欱野。蹶石擢根。魚不及竄。獸不及奔。驫𩣊飍矞。音彪月休聿。 揮霍砏磤。鏗鎗鏜鞈。眩見駭聞。於是𣺰𣵢爲魁。盤盓成窟。漰湱澩灂。漻淚淢汨。銀山岝𡾆而峯起。雪屋嶙峋而地拔。則有崩雲赴陸。屑雨漫空。𥉸𥌯勿罔。㶖㴸鴻溶。批巖衝擁。注壑攀崧。而其著物也。則鍼芒交鑽。酖毒紛洒。䴛𪉮沫飛。𪉸𪊉粉解。镺蔓之卉。悉成醓醢。蓲蘛之荂。有同鮑鯘。分剺磔劈。醃漬蔫腇。天地黯慘而無光。林園蕭索而失彩。檉松楓柙櫨櫪檀樟橙橘柹楟梬棗梨棠榹桃樼栗櫻梅檿桑隱夫薁棣平仲女貞。無不摧柯隕葉。顚踣陵岡。篠簳箛箠籦籠䈽▼(𥰒*冖)篔簹之竹。交加毀折。倒垂則魚鯁森起。飄轉則豹皮坼裂。復有蘘荷蓼蕺蔗薑芋薤䪤蔥蒜菥蓂茈蘇番椒菘芥武侯之蔬。糜爛銷鑠。顔色穢麤。拗怒少息。駭魂乍定。乃瞻田疇。鹹鹺彌互。䆉稏稫稄荏菽苣蕂。披靡委頓。遐擧亂迸。秬黍𪎭芑。靡有不病。䖤壇嶨㺒。連卷飄零。刳剔胚胎。永不懷孕。𪉦𪊇如滷。蹂躪爲濘。當斯時也。旄倪竝出。啜啜嗸嗸。婦女發胸。號號咷咷。騤瞿奔觸。如煎如熬。霄漢爲之慘怛。山嶽爲之動搖。雖復炎天隕霜。鄧林延燒。曾未足以喩其災祅也。嗚呼。周疑聖而木偃。越無淫而耇獻。固休咎其類應。勵自省而懲勸。唯達人之知命。是用遯世而无悶。</text>
<title>懷東嶽 己未在苕川</title>,<text>東嶽絶殊異。紫崿疊靑㟽。雕鍥入纖微。神匠洩機巧。仙賞委瀛壖。幽姿獨窈窕。惜無棲隱客。瀟洒脫塵表。時家大人新自金剛山而回。故有是作。</text>
<title>游水鐘寺</title>,<text>垂蘿夾危磴。不辨曹溪路。陰岡滯古雪。晴洲散朝霧。地漿湧嵌穴。鐘響出深樹。游歷自玆遍。幽期寧再誤。</text>
<title>春日陪季父。乘舟赴漢陽。丙申二月十五日始冠。十六日赴京。卄二日委禽。此其赴京時舟中之作。</title>,<text>旭日山晴遠。春風水動搖。岸廻初轉柁。湍駛不鳴橈。淺碧浮莎葉。微黃著柳條。漸看京闕近。三角鬱岧嶤。</text>
<title>會賢坊。同洪雲伯飮。洪進士英漢字雲白。後改名仁浩。</title>,<text>雉嶽蜚英早。雉岳在宣城。卽洪本貫。 牛溪隱跡深。交歡如宿面。許與見中心。共聚陶匏席。翻成翰墨林。不辭河朔飮。花柳滿城陰。</text>
<title>夏日挹淸樓。陪睦正字 祖永 諸公飮。</title>,<text>臨水紅樓縱目初。綠波如帶繞王居。湖漕舊貢長腰米。浦市新賖縮項魚。帥府練兵須宰相。訓鍊都監。乃柳文忠所設。樓屬別營。 倉曹辟屬賴尙書。時家君爲蔡公所辟。 憑欄小醉何傷禮。知故城南盡喫蔬。</text>
<title>元陵輓詞</title>,<text>蠟炬連宮陌。龍輴度御溝。山巒猶自立。河漢不能流。德澤涵窮蔀。眞游屬寢丘。嗚呼信英主。謨烈照千秋。英字說見國朝寶鑑。</text>
<title>送外舅洪節度 和輔 謫雲山 八月十五日</title>,<text>別路生秋色。離亭發浩歌。靡靡踰鶴嶺。杳杳出龍河。南海明珠賤。西關白雪多。氷山未可料。安意度風波。</text>
<title>中秋月夜。於洪元伯 雲伯改其字。 池上。同洪復元 樂貞，崔季章 粹絅 諸公飮。</title>,<text>城闕寒雲逈。池塘秋月明。芳筵多俊物。瘺飮見風情。嵆阮元同志。機雲實竝名。高譚猶未了。已報曙鍾鳴。</text>
<title>田廬臥病 時餌李獻吉藥。得病三旬而愈。仲冬也。</title>,<text>始爲殘書至。飜嗟一病纏。閉門黃葉裏。煮藥碧松前。髮亂從人理。詩成只口傳。起看西去路。風雪滿寒天。</text>
<title>立春日。題龍衕屋壁。丁酉〇小龍衕在明禮坊。丙申夏家大人僑居于玆。</title>,<text>人生處兩間。踐形乃其職。下愚泯天良。畢世營衣食。孝弟寔仁本。學問須餘力。若復不刻勵。荏苒喪其德。</text>
<title>春日過崔氏溪上草堂 氏名弘重。</title>,<text>窈窕南溪曲。蕭然一草廬。門臨千丈石。草堂。正對紫閣峰。 楣著八分書。僻巷饒花樹。殘田足菜蔬。室中常有酒。生理未全疎。</text>
<title>崔注書 顯重 蘭谷書樓。同崔穉度 弘重，士舒 養重 諸公飮。</title>,<text>崔氏一門內。能詩五六人。從游多遠客。結納必嘉賓。筆硯風流澹。茶瓜謔浪眞。吾廬太卑隘。那得接比鄰。</text>
<title>贈李檗 字德操</title>,<text>二儀雖不改。七曜迭舒卷。嘉木敷春榮。華滋亦易變。倥傯被驅迫。不能訴餘戀。庶物無偏頗。貴達安所羨。賢豪氣相投。親篤欣情眄。令德勉早修。慷慨常見面。</text>
<title>過族父主簿公 述祖 宗簿寺直盧</title>,<text>主簿官居好。天然野外亭。檀陰侵小檻。松子落空庭。御牒留雲氣。天潢接水經。位卑猶斗祿。不必戀巖扃。</text>
<title>外姑李淑夫人輓詞 五月卄七日沒。</title>,<text>夫人晚福厚。常說少時貧。剪髮供來客。舂粱悅老親。慈恩誰竟報。柔德世希倫。悽愴東坡驛。楓林雨洗塵。</text>
<title>早秋濟用監池上。陪諸公飮。家大人時爲判官。</title>,<text>高館迎涼遠。芳池命坐新。柳深容繫馬。荷凈解留人。染局支官薄。行廚引客頻。膴司多職務。那得養淸眞。</text>
<title>將赴和順。陪家君至苕川。留別諸父諸兄。時家大人爲縣監。孟冬也。家人亦隨至苕川。</title>,<text>南縣隨車日。東岡飮餞時。遠游非不快。久別奈相思。書憶曾抽卷。松憐舊倚枝。行哉弧矢志。謠俗合周知。</text>
<title>行次興元倉。陪韓監察 光傳 丈夜話。</title>,<text>暮次興元浦。山寒雪正飛。直緣期靜室。未許叩仙扉。客路湖南遠。親交海內稀。風流滿瞻仰。何日更摳衣。</text>
<title>過族父承旨公 範祖 法泉山居</title>,<text>草屋寒山裏。烏巾坐窅然。以詩消日月。隨意弄雲煙。海郡新投綬。湖堂舊汎船。文章有模楷。不必慕前賢。</text>
<title>宿荷潭</title>,<text>惆悵西歸櫂。微茫已七年。緇冠今突爾。華蓋獨翩然。宿草纏初雪。高檆冪暮煙。啁啾有棲雀。那禁涕漣漣。</text>
<title>悲西原 路由淸州。紀戊申事。</title>,<text>淸州城東蔚林木。賊兵中宵此潛伏。羣盜池邊礪鋒刃。元帥營中鬧絲竹。紅酒酕醄挾素妓。劍及牙門慵不起。輀車載兵計本愚。竹林濺血功何紀。遺廟丹靑立屹然。歲時香火執禮虔。淸州有節度使李鳳祥祠堂。 河北何曾有義士。盡節唯一南延年。</text>
<title>行次公州。逢李丈偕行。李丈謂蘇巖。</title>,<text>知向金陵道。相逢錦水邊。風前雙皁蓋。雪裏一紅船。行邁仍無倦。詩篇好自傳。壺中有竹瀝。取醉不須錢。</text>
<title>過全州</title>,<text>大國昭王跡。名城壯客眸。野從居拔遠。居拔百濟城名。 山接帶方幽。劉仁軌以帶方州刺史留鎭南原。自此以後以南原爲帶方。 樓闕移京邑。衣冠擬士流。天威驚萬衆。廟貌肅千秋 全州有肇慶廟慶基殿。 玉躞生雲氣。彤弓想月遊。太祖常御彤弓羽箭。 洵哉豐沛號。輝赫二門頭。</text>
<title>次潭陽陪李都護 寅燮 丈飮</title>,<text>竹樹最深處。官齋雪裏開。已成馴雉化。聊試割牛才。命妓前燒肉。呼兒對勸杯。異方遊宦久。應喜故人來。</text>
<title>琴嘯堂。同曺進士 翊鉉 作。堂是和順子舍。</title>,<text>蕭寥竹裏館。頗喜野人來。快士如今見。官門自此開。淋漓譚六籍。牢落倒三杯。好結忘年契。襟期賴漸恢。</text>
<title>春日烏城雜詩 戊戌〇和順亦名烏城。</title>,<text>慈竹春來長綠陰。小園無處不啼禽。篋書檢點多陳腐。閒取山經注字音。春分過後見犁星。不復山氓入訟庭。墨客詩僧來漸數。風流多在此君亭。亭乃縣之政堂。羅漢山蟠瑞石南。瑞石山在光州。 此中多見好伽藍。幽深最是東林寺。縹緲爭如聖住菴。蘇台谷口小溪長。白白銀魚數寸強。雜取罾罺與笭箵。好敎掾吏作漁郞。野水穿墻入小池。綠蒲紅藻漾淸漪。艸亭深窈無人見。彈取枯琴一兩絲。環翠亭。在此君亭西北。山茶新葉綠初肥。葉裏丹華照客衣。花葉難兼如角齒。世間能似此花稀。湖南地瘴雨連綿。嘉木春來竝蔚然。梔子樹陰投簙簺。石榴枝上繫鞦韆。</text>
<title>陪家君同尋曺氏溪亭</title>,<text>曺家衆兄弟。上舍獨詞雄。鄕貢推韓愈。門盈似孔融。溪堂修祓禊。石室聚童蒙。皁蓋含晴日。籃輿御晚風。漲郊新穉綠。照水雜花紅。斫鱠堆銀縷。傳桮護碧筩。雉馴徵縣績。魚夢識年豐。爲有龐公志。欣然野外同。</text>
<title>夏日曺氏溪亭宴集</title>,<text>臨水軒楹敞。迎風枕簟寒。書樓村子弟。酒席野衣冠。砌石花陰潔。編籬竹色團。林園有位置。於此見才難。</text>
<title>遊赤壁亭子 勿染亭。在同福縣。</title>,<text>歷歷秋沙細逕分。洞門靑翠欲生雲。溪潭曉浸臙脂色。石壁晴搖錦繡文。刺史燕游誰得趣。野人耕釣自成群。獨憐山水安孤僻。不放名聲與世聞。雲溪屢屈折。窈窕見孤亭。赤石流霞氣。靑林落鳥翎。掛衣風檻敞。繫纜水花馨。試看歸時路。峰頭已數星。</text>
<title>登瑞石山</title>,<text>瑞石衆所仰。厜㕒有古雪。不改渾沌形。眞積致峻嶻。諸山騁纖巧。刻削露骨節。將登邈無階。及遠知卑列。僻行皭易顯。至德闇難別。愛玆磅礴質。涵蓄靳一洩。雷雨不受鏟。謹保天所設。自然有雲霧。時滄下土熱。</text>
<title>憶李兄</title>,<text>陂塘秋水夜生涼。西北天高雲氣揚。水面荷花千萬朶。與誰臨賞作年芳。</text>
<title>此君亭下。有古松一株。蟠屈可愛。與曺司馬。松下飮酒。仍賦此松。</title>,<text>縣亭四圍皆脩篁。庭前一松特昂藏。密葉𣘨蔽白日。蟠柯崛凌淸霜。豈唯繖蓋屏炎熱。復有笙竽奏淸絶。月下烹茶僧共澹。雪中燒肉賓俱悅。此松年壽人不記。故老童時見蒼翠。小邑貧僻無長物。只此藉手如圭瑞。砌石爲壇莎作茵。二十四柱擎龍鱗。爲君且誦甘棠句。君還戒此烏城民。</text>
<title>讀書東林寺 仲冬也。時與仲氏偕。</title>,<text>瑞陽多修院。東林特幽爽。愛玆林壑趣。暫辭晨昏養。橫槎渡碧澗。躡履躋靑嶂。淺雪糝陰坂。冷葉棲高橡。顧眄散塵煩。入門發淸想。黽勉讀書傳。庶足慰親望。未敢眠到曉。同聽木魚響。非必慕榮達。猶賢任放浪。英年恃才氣。及老多鹵莽。戒之勿虛徐。逝景眞一妄。</text>
<title>贈有一上人 別號蓮潭。本系和順縣人。</title>,<text>夙與遠公識。獲聞南斗名。釋慧遠姓丁。昔嘗至苔川得相識。 偶値鶴返期。暫住雲遊情。厖眉含道氣。新詩無俗聲。茶瓜雖澹泊。淹留識忱誠。山經正祖孫。禪譜辨弟兄。悵望起遐想。林澤多豪英。物淨斯得天。儒墨何須爭。</text>
<title>智異山僧歌示有一</title>,<text>智異高高三萬丈。上頭碧巘平如掌。有一草菴雙竹扉。有僧白毫垂緇幌。松葉稀糜或沾喉。葛絲煖帽常覆顙。喃喃念經千百遍。忽爾寂然無聲響。三十三年不下山。世人那得識容顏。花開花落了不省。雲來雲去只同閑。文豹牽裾戲庭畔。斑鼯聽偈遊牕間。蔘芽滿地無人採。麂鹿呦呦自往還。此僧名字將誰識。煙霞疊鎖蒼山色。太白藏龍衆共疑。少林面壁愚莫測。吾聞雪坡入禪定。無乃高蹤此逃匿。蓮公俛首不肯答。但道別來無消息。雪坡大士。有一之法兄。</text>
<title>雪夜同曺司馬飮</title>,<text>南雪或雪或霏微。雪花壓竹風不飛。槐身半駮素練挂。松頂一羃靑針稀。深堂大丳燒牛肋。火酒倒寫紅霞色。酒酣喉焦思復飮。橙橘梨榴恣所噉。金生吹笛崔生唱。曺公擊節聲悲壯。忽作白眼怒睢盱。叱呵公相如虜奴。公無妄言且安睡。牕明雀噪還相呼。</text>
<title>過景陽池 己亥〇時與仲氏。同赴漢陽。二月也。</title>,<text>雜樹臨官道。芳池近驛樓。照顏春水遠。隨意晚雲浮。竹密妨行馬。荷開合汎舟。弘哉灌漑力。千畝得油油。</text>
<title>登淳昌池閣</title>,<text>綵閣脩篁裏。紅船臥柳邊。沙暄容鴨睡。藻動任魚穿。大邑饒租賦。豪家嗜管絃。傳觴有小妓。裙帶自翩翩。</text>
<title>行次鹽巖</title>,<text>峽裏鹽巖店。村扉傍水齊。酒漿開小市。書畫似幽棲。石翠濃堪挹。溪流嬾欲提。客牀眠得穩。到曉不聞雞。</text>
<title>踰龍谿阪</title>,<text>龍谿嶻嵲三百曲。夾路森竦多高木。雲梯石磴杳莫攀。壽藤怪蔓漫相屬。林中隱伏盡豺虎。雲裏相呼有僮僕。仰樹鳴鞭看飛鼯。臨厓碾石調駭鹿。行到厜㕒覺超然。千山萬壑恢心目。赤裳縹緲城光孤。白峙㟹嶆石勢簇。春風處處熂爈靑。僻居食力懷淳俗。徑欲携家此中隱。勝向塵途丐爵祿。</text>
<title>燕岐途中作</title>,<text>始識前冬煖。殊非二月天。麥芒隨地白。花氣滿山燃。劉向心徒苦。京房學未傳。乾坤含淑景。應是有豐年。</text>
<title>還苕川居</title>,<text>忽已到鄕里。門前春水流。欣然臨藥塢。依舊見漁舟。花煖林廬靜。松垂野徑幽。南遊數千里。何處得玆丘。</text>
<title>入漢陽 三月也。病未相見。留城外作。</title>,<text>南土三年客。春城萬樹花。入門多氣色。回首杳煙霞。遊學那無友。棲遑未有家。何如隴畝上。歸與種桑麻。</text>
<title>同沈孺瞻諸友。藥園晚眺。</title>,<text>衣袂春風裏。林園麗景中。川光橫野白。花氣滿城紅。元禮名初重。休文賦更雄。旅游非玩物。深藉濯磨功。</text>
<title>同諸友游西園</title>,<text>共惜西園暮。仍違北渚春。出門花滿眼。臨水草成茵。馬跡過郊少。鶯聲入谷新。蘭亭遺筆硯。沂上舊衣巾。命酒威儀整。分階揖讓眞。善諧無至虐。汎愛必親仁。力返羲農俗。長懷鄒魯人。子游終傳禮。原憲未憂貧。蕙茝芳心倂。菁莪德澤均。淵哉千聖旨。終是篤天倫。</text>
<title>夏日還苕川 時洪公出鎭嶺右。余遂領內赴苕上。尋復還京。</title>,<text>長夏愁城邑。扁舟返水鄕。村稀成遠眺。林茂有餘涼。衣帶從吾懶。詩書閱舊藏。行休苦未定。生理問漁郞。</text>
<title>大駕幸英陵。還至南漢城閱武。放火箭火砲。恭述所覩。八月也。</title>,<text>城頭日沒天正黑。諸營落旗鐃吹息。行宮咫尺深如海。暝煙羃䍥蒼山色。驀一火顆大如甕。颮颮飛出東臺側。橫空飛去却飛來。欻忽閃鑠神不測。須臾散作滿天紅。彗孛迅急迷南北。去時赤龍吐珠夭蟜蜚上天。回時蒼鷹倒翅揮靃平蕪擊。如來轉眄彈指出寶光。阿蘭左顧右顧紛駭惑。或從溫祚宮前落。或至汗猗峰頭熄。火箭火礮出未久。其制始由蠻邦得。紅夷虎蹲特雄悍。佛郞百子尤慘刻。孝宗銳志思北淸。製造奇器競武力。日長之城如會稽。文孫述事由至德。滿城只作演戲看。聖人所爲愚莫識。</text>
<title>銅雀渡 時屈監試。領內赴和順。九月也。汝三同行。</title>,<text>銅雀秋風起。烏城憶杳然。官齋箐竹裏。書室菊花前。遠逐隨陽雁。徐回汎壑船。旅游非不樂。行邁念親年。</text>
<title>行次成歡</title>,<text>驛樹墟煙一字橫。店奴遮路馬交嗚。寒潮遠接孤麻海。孤麻者固麻也。 大野斜連二樹城。二樹城在公州。 紅稻打時風瑟瑟。黃花開後雨輕輕。歡然鯉對知何日。起剪孤燈計客程。</text>
<title>熊津懷古 公山百濟故都。</title>,<text>粉堞霜林外。紅船錦水中。地連金馬闊。山對碧雞雄。都邑悲遷變。圖書憶混同。無端棄天險。成就釣龍功。</text>
<title>尼岑道中</title>,<text>店遠雞鳴細。橋高馬渡疑。曙天星煜煜。寒水月灕灕。黯黮徵君廟。分明孝子碑。經過迷宅里。時賴僕夫知。</text>
<title>次長城</title>,<text>路過茅川險。茅川在井邑。有宋文正公書院。 山從葛嶺娟。兩行黃葉樹。千畝綠筠田。宿雁飛還集。寒魚㴑泝却沿。南來氣漸煖。民物故裒然。</text>
<title>重過光州</title>,<text>每過光山府。長懷鄭錦南。地如從直劣。才比舜臣堪。古廟風雲氣。遺墟父老談。雄哉瑞石鎭。亭毒出奇男。</text>
<title>登聖住菴 在羅漢山絶頂。屬萬淵寺。</title>,<text>側徑緣蒼磴。禪樓寄碧巒。衣巾行樹抄。咳唾落雲端。的歷川華動。榮廻地脈蟠。茶湯未解渴。重試石泉寒。</text>
<title>奉和家大人韻。簡寄有一上人。</title>,<text>高秋扶病上離亭。細問幽期酒幾傾。錫駐波根唯夢想。詩從瑞石忽神淸。迎人脩竹開深徑。待客寒梅立小庭。一曲靑山還阻面。數宵明月更多情。</text>
<title>賦得堂前紅梅 庚子</title>,<text>窈窕竹裏館。牕前一樹梅。亭亭耐霜雪。澹澹出塵埃。歲去如無意。春來好自開。暗香眞絶俗。非獨愛紅腮。</text>
<title>春日領內赴晉州。將離和順。悵然有作。早春伯氏領余室人往晉州。二月洪日輔陪還。時家君移守醴泉。余遂領內先至晉州。外舅洪公時爲嶺右節度在晉州。</title>,<text>久作湖南客。今辭竹裏亭。出門春野綠。回首曉煙靑。列岫如遮路。孤松好在庭。曺公那可忘。駐馬叩山扃。</text>
<title>次同福縣</title>,<text>蕭條同福縣。山色在官門。谷谷烏椑樹。家家翠竹籓。帶方斜接壤。帶方注見前。 吳氏聚成村。游歷聞謠俗。英年荷聖恩。</text>
<title>暮次光陽</title>,<text>小聚依山坂。荒城逼海潮。漲霾官樹暗。含雨島雲驕。烏鵲爭虛市。蠯螺疊小橋。邇來漁稅重。生理日蕭條。</text>
<title>豆巵津 在河東府十里。</title>,<text>鳴騶引頸欣出谷。野渡舟橫春水綠。沙平日煖市初集。萬竈煙生羅酒肉。岸邊牛馬交相戲。浦口帆檣森似束。西通帶方北沙伐。豪商大賈於斯簇。松京愛州轉錦綺。鬱陵乇羅輸魚鰒。穰穰往來摠爲利。誰能挽世塗耳目。回看南嶽鎖煙霧。靑鶴高飛杳難逐。靑鶴洞在智異山。時因領內不能歷覽。</text>
<title>矗石懷古 三月也。樓在晉州兵馬營。壬辰之難。三壯士殉節於此。</title>,<text>蠻海東瞻日月多。朱樓迢遞枕山阿。花潭舊照佳人舞。畫棟長留壯士歌。戰地春風回艸木。荒城夜雨漲煙波。只今遺廟英靈在。銀燭三更酹酒過。</text>
<title>陪外舅洪節度汎舟</title>,<text>岸柳汀花屬艷陽。紅船容與水中央。歌脣欲動春波遠。舞袖初翻白日長。客路風煙三月暮。將壇旗鼓一時香。朱樓仰視生悲憤。醉擊金壺倚粉粧。</text>
<title>舞劍篇贈美人</title>,<text>雞婁一聲絲管起。四筵空闊如秋水。矗城女兒顏如花。裝束戎裝作男子。紫紗褂子靑氈帽。當筵納拜旋擧趾。纖纖細步應疏節。去如怊悵來如喜。翩然下坐若飛仙。脚底閃閃生秋蓮。側身倒揷蹲蹲久。十指飜轉如浮煙。一龍在地一龍躍。繞胸百回靑蛇纏。倐忽雙提人不見。立時雲霧迷中天。左鋌右鋌無相觸。擊刺跳躍紛駭矚。飆風驟雨滿寒山。紫電靑霜鬪空谷。驚鴻遠擧疑不反。怒鶻回搏愁莫逐。鏗然擲地颯然歸。依舊腰支纖似束。斯羅女樂冠東土。黃昌舞譜傳自古。百人學劍僅一成。豐肌厚頰多鈍魯。汝今靑年技絶妙。古稱女俠今乃覩。幾人由汝枉斷腸。已道狂風吹幕府。</text>
<title>訪朴氏芝潭別業</title>,<text>芝潭一曲畫船輕。谷口春深聽早鶯。柳絮池塘開綺席。桃花門塢見雕楹。殽羞遠致京華物。歌舞全勝節度營。別界素封眞可樂。宦途那肯博虛名。</text>
<title>登陜川溪亭 卽涵碧亭也。時余領內赴醴泉。四月也。</title>,<text>畫閣依丹壁。澄潭界白沙。日長唯好鳥。春盡有餘花。繫馬攤詩卷。呼兒遣酒家。臥看僧去處。山影任橫斜。</text>
<title>登月波亭 在洛東之上。卽善山地。</title>,<text>樓館從人設。風煙逐地殊。水虛涵玉兔。山聳接金烏。金烏山城。在扶桑若木之間。 舟楫通南海。關防護上都。細君頗有分。游覽與之俱。</text>
<title>陪家君登仙夢臺 臺在醴泉治南十里。故左相鄭公琢別館也。</title>,<text>中天樓閣枕高丘。杯酒登臨散客愁。山雨著花紅滴瀝。溪風入檜碧颼飀。使臣冠蓋悲陳跡。七世祖監司公嘗奉使至此。有壁上詩。別有記文。 丞相衣巾憶舊游。丹竈無煙仙夢冷。水雲今古自悠悠。</text>
<title>陪家君訪朴徵士 孫慶 金谷幽居</title>,<text>金塘谷口白雲生。邁軸超然遠世情。邴盜尙知王處士。閩儒皆祖李延平。深山夜讀淹中籍。宿雨朝看隴上耕。駟馬安車今且至。已聞明主識公名。</text>
<title>訪族父進士公 載老 山居</title>,<text>吾宗流落嶺南居。今日欣來見艸廬。園小僅栽三樹柹。家貧猶保一牀書。少時王奐爲資俸。晚歲管寧仍把鋤。童穉逢迎嫺客禮。遷隨仁里計非疎。</text>
<title>夏日池亭絶句 伴鶴亭。在醴泉政堂之東。</title>,<text>園木陰陰水檻涼。栗留啼後日初長。星經讀罷無餘事。閒搨黃庭第一章。日暖庭空長綠苔。一場眠罷半簾開。試看水面魚苗出。爲有廉纖小雨來。小妓傳茶到竹扉。不敎環珮入書幃。梨花院裏饒春酒。映梨堂。在政堂之北。 時見紅顏帶醉歸。一抹煙來冪小池。郡樓鐃吹閉門時。須臾月上墻頭樹。看取垂蘿裊裊絲。新種芙蕖僅脫泥。邇來漸與綠萍齊。雖遲靨靨花如頰。也愛田田葉似臍。沈李浮爪近夕陽。會邀山客作歡場。硯池細浣鈔書筆。全享風簾數刻涼。</text>
<title>秋日快賓樓。陪朴佐郞 趾慶，申注書 完 及鄕中諸長老宴。時試士</title>,<text>黃華赤葉媚寒天。官閣招邀作盛筵。顧賀久收江左望。謝楊今繼洛中賢。翻驚禮俗嫺詞賦。共說淸談勝管絃。山澤沈淪休自惜。嶺南終荷聖恩偏。</text>
<title>陪家君赴聞慶。觀外舅洪公鳥嶺練兵。</title>,<text>平明吹角整軍儀。都尉開門納帥旗。地設二關嚴鎖鑰。天圍五嶺作藩籬。竹嶺，鳥嶺，化嶺，秋風嶺，八良嶺。爲新羅五嶺。 黃璿破賊謀全拙。戊申之難。黃璿不守鳥嶺。幸而成功。 申砬行兵世共疑。壬辰之難。申砬不守烏嶺。謂之誘敵。遂至覆軍。 可惜豹韜何處試。將壇笳鼓樂淸時。</text>
<title>冬日領內赴京。踰鳥嶺作。時家君爲御史所陷。余乃先行。</title>,<text>嶺路崎㠊苦不窮。危橋側棧細相通。長風馬立松聲裏。盡日行人石氣中。幽澗結氷厓共白。老藤經雪葉猶紅。到頭正出雞林界。西望京華月似弓。</text>
<title>到荷潭</title>,<text>南郡山川美。東阡歲月移。却將新婦至。空惹里人悲。松下來誰問。莎邊坐共遲。飛飛點衣雪。悽愴似庚寅。</text>
<title>苦寒行 時到廣阪店猝寒。家人又忌昆池。遂止不行。</title>,<text>煖風吹雨如春日。山雪盡融川渠溢。一夜天高無點翳。村牛立死棲鴉密。曉行十里仍抵暮。深炕複被愁懍栗。太陽次舍常微遷。溫涼有漸民不疾。變移卒暴衆生驚。羲和汝職無乃失。</text>
<title>踰二婦嶺 十二月卄七日。抵長興坊。</title>,<text>策馬度蘂城。漸可忘屹關。鳥嶺。乃主屹關。 豈意未數日。又玆逢險艱。飛雪舞回谿。酸風射疊山。二嶺旣幸踰。京闕開歡顏。行役每如此。居室乃安閒。</text>
<title>陪家君還苕川 辛丑〇時家君與洪公竝就理。家君奪告身還鄕。洪公謫肅川。二月也。</title>,<text>春風滿天地。拍拍吹人衣。自玆返鄕里。寧復有是非。園田一二頃。土軟蔬果肥。𦙫爒雖不備。亦足充吾饑。勞心養雞豚。王政可無違。陶然樂天倫。此事良所稀。</text>
<title>同友人李德操 檗 乘舟入京 四月十五日</title>,<text>啼樹黃鸝送客船。水邊村落始朝煙。春深兩岸看紅雨。風靜中流俯鏡天。蘇軾才高談水月。李膺名重若神仙。深知拙劣終無賴。欲把殘經報昔賢。</text>
<title>倦遊 時三屈泮宮之課。留會賢坊。</title>,<text>鄕里堪携隱。京城又倦遊。文章違俗眼。花柳入羈愁。屢擧遮塵扇。長懷上峽舟。馬卿亦賤子。題柱欲何求。</text>
<title>截瘧詞示李醫 時家人患子瘧百餘日。自三月至七月。</title>,<text>寒蔌蔌洒肌肉。熱熇熇煎肺腸。鬼耶胡能來有信。星耶何不徧一城。逝將一條孩兒蔘。長驅出門得安平。</text>
<title>尾泉歌 時伸父徙居尾泉。余亦往來習科詩。</title>,<text>巨浸稽山而不活。大旱流金而不竭。千人來汲而不歉。濊惡繞匝而不染。玉甃溢兮終古流。瓊漿挹兮爽咽喉。爲試龍團治癖疾。瑩如水精甘如蜜。陸羽若來何處尋。員嶠之東鶴嶺南。</text>
<title>夏日苕川雜詩</title>,<text>磁甕初鳴酒氣香。水邊閒喚賣魚郞。只消一斗新舂麥。賖得重脣二尺強。金色山梨半面黃。含消正待十分香。高枝已被烏兒啄。仙味輸渠第一嘗。溫祚宮墟數里阡。年年只作種爪田。卽廣州古邑。 要沾酒暍憑誰買。會向蘆洲舴艋邊。雨歇沙堤落漲痕。崩莎臥柳露全根。試携笭箵隨鄰叟。橬取魚兒到日昏。絳帖重摹一兩章。書樓紅照已斜陽。小奴新獻靑藜杖。行取松陰半晌涼。連宵雨脚水東西。潦漲潮來上柳堤。門外刺舟新有響。帆竿高與屋檐齊。野老齊來約剪麻。斫柴堆石近溪窊。草堂自此無遮翳。全露前村八九家。</text>
<title>入漢陽 時家人病急。在會賢坊。余旣至。徑產生女。四日而夭。</title>,<text>黔山何其險。洌水何其長。溪邊見垂柳。我馬一彷徨。入門對蔓香。欣然引壺觴。</text>
<title>秋日乘舟。出豆毛浦。將還苕川。八月也。夜宿水村。曉得家書。知庠課被抄。</title>,<text>落日臨江屋。淸秋上峽船。不成揚帆過。聊作伴燈眠。丘壑懷高志。詩書惜壯年。名場小得失。還被弱妻憐。</text>
<title>冬日乘舟到渼陰。得病入京。時吐血數升。三月而痊。</title>,<text>雪裏商人櫂。沙邊野老家。病情愁客旅。醫術仰京華。淸淨須如釋。文章倂是魔。春來買好馬。隨意賞煙霞。</text>
<title>鯉魚篇贈張生 德海〇時服張生藥一貼而痊。在苕川。凡服二十貼。十二月也。</title>,<text>鯉魚之臛桂餳酒。今日請爲張君壽。喀喀連聲七十日。仙方一歃知神授。張君製方如製詞。呻吟易藁方出之。俗醫縱筆逞豪擧。但病不愈將何爲。知君養生本自別。綠瞳紅頰精光澈。曾隨駙馬入燕京。無乃橐中携祕訣。</text>
<title>壬寅歲仲春。僑居棣泉作。宣惠倉在崇禮問內。謂之倉洞。洞有二井。謂之兄弟泉。壬寅春買居于此。謂之棣泉精舍。舍在澗水之南。柴門北向。</title>,<text>久欲就京城。非爲居室營。不有良友樂。何以暢幽情。棲棲歎行旅。歲月忽已更。小屋南山側。幸玆夙志成。取足庇微軀。不必敞軒楹。時時設几席。湛和如弟兄。奇文析疑義。有懷欣與傾。簞瓢雖不給。可以娛此生。</text>
<title>述志二首</title>,<text>弱歲游王京。結交不自卑。但有拔俗韻。斯足通心期。戮力返洙泗。不復問時宜。禮義雖暫新。尤悔亦由玆。秉志不堅確。此路寧坦夷。常恐中途改。永爲衆所嗤。嗟哉我邦人。辟如處囊中。三方繞圓海。北方縐高崧。四體常拳曲。氣志何由充。聖賢在萬里。誰能豁此蒙。擧頭望人間。見鮮情曈曨。汲汲爲慕傚。未暇揀精工。衆愚捧一癡。𠴲唅令共崇。未若檀君世。質朴有古風。</text>
<title>春日棣泉雜詩</title>,<text>鴉谷新茶始展旗。白鴉谷在黔丹山北。產雀舌茶。 一包纔得里人貽。棣泉水品淸何似。閒就銀瓶小試之。崇禮門前市曉開。七坡人語隔城來。携筐小婢歸差晚。能得新魚一二枚。層松幽壑晚陰淸。麗日輕風洴䌟聲。徐就黃莎岸頭坐。隔溪閒對杏花明。襒𧜔新衣帶酒壺。三三五五過城鋪。試看童子携箶簏。全是南山舊射徒。澹雲輕靄弄新晴。駘蕩煙光滿一城。遠遠須看關帝廟。百花紅裏露靑甍。竹扉淸晝每慵開。一任溪橋長綠苔。忽有客從城外至。看花要往弼雲臺。苕水鍾山興杳然。幾廻怊悵送歸船。每逢憶念丘園日。閒誦陶詩一兩篇。</text>
<title>莫春由豆毛浦還苕川。舟中作。</title>,<text>出郭見江色。神氣洞瀟灑。春雲弄明媚。汀洲淨有界。淸壑汎徐廻。流水浸蒲稗。茂林隱巖岫。幽禽鳴相掛。羣物欣遇時。吾生漭何待。苟莫遺世累。竟焉奮豪邁。局促百年中。此身不自宰。繕己斯馭物。詎皆辭嗔怪。</text>
<title>春日游水鐘寺</title>,<text>麗景明衣袖。輕陰汎遠田。舍舟欣散漫。入谷愛幽娟。巖卉施粧巧。山茸發怒專。漁村生廻渚。僧院寄危巓。慮澹須輕物。身高未遠仙。惜無同志客。談討溯微玄。</text>
<title>篙工歎</title>,<text>我本山中採藥翁。偶來江上爲篙工。西風吹斷西江路。却向東江遇東風。豈其風吹故違我。我自不與風西東。已焉哉。莫問風非與我是。不如採藥還山中。</text>
<title>古意</title>,<text>取妻不願賢。室屋不願寬。妻賢戀好合。美屋情依安。縶維丈夫身。未遑慮遐觀。莫肯晷刻離。況敢經燠寒。自古賢達士。不念居室歡。蕭條無可欲。乃發中夜歎。翩翩南方鳥。彩翼何煒煌。自愛復自憐。顧影綠水旁。鵰鶚滿秋天。搏擊恣軒昂。鵜鶘亦何意。終日垂胡囊。雖有羽毛奇。蓬蒿甘翺翔。善養腹背毳。聊以禦雪霜。</text>
<title>夏日同韓徯父 致應 諸人飮 時習科詩。〇仲氏時居冶谷。</title>,<text>多病愁長夏。深居見故人。爲君親筆硯。依舊懶衣巾。元白欣同社。羊求幸接鄰。相期在歲暮。談笑見情眞。</text>
<title>同徯父飮酒</title>,<text>吾廬僻陋謝塵譁。門柳經春不繫車。靑草自生迷澗徑。白雲常繞似山家。流觀古畫時摹竹。重拾殘棋晚賭瓜。醉後談諧多逸韻。不知紅日已西斜。</text>
<title>苦熱行示徯父</title>,<text>夏至過後夜初長。下土漸滄宜漸涼。應衰不衰愈益熾。未信炎熱由太陽。積威成形物莫抗。分秒進退休商量。請君高臥勿搖扇。心平氣定我體康。</text>
<title>早秋陪仲氏遊奉恩寺 時習經義</title>,<text>避喧思出郭。乘興復移舟。帆落三山暮。沙廻一徑幽。倦游欺素學。初地見淸秋。阿世公孫子。滔滔未解羞。</text>
<title>宿寺</title>,<text>秋天廓澄霽。川原繚明遠。晨策涉江湖。夕息在雲巘。林木羅森秀。顧眄散衷悶。窈敞闢堂廡。足以容偃蹇。以我常棣華。交輝照戚畹。怡怡復偲偲。沖素發忱悃。旣已澹營求。不須吝朝晩。當如鄭圃客。旬有五日反。儇子游京華。便欲廢丘壑。脆醲久已腐。安得洗腸藥。惜哉好林泉。摠有菩薩閣。僧雛多頑蠢。豈知遺世樂。幸不溺芬華。頗能喜澹泊。遇玆得淹留。心境雙寂寞。</text>
<title>過叔父齋居 仲父時爲宣陵參奉。</title>,<text>叔父齋居好。涼蟬碧樹中。官卑疑處士。門寂似禪宮。雞臛支長日。蚊幮禦晚風。乳臺有小徑。來往一僧同。</text>
<title>寺居雜詩</title>,<text>曉日滄涼佛殿前。朧朧樹色帶微煙。科頭急就禪樓上。要聽今朝第一蟬。翠禽飛上白蓮頭。蓮柄搖搖了不憂。貌如恬靜心還巧。唯待魚兒水面浮。二陵松柏碧連綿。猶帶蜻蛉舊刦煙。石馬石羊無語立。雲巖東望涕潸然。施主豪門不惜財。佛前紅帳歲新裁。僧房怪有烏圓養。云是諸宮謫降來。楮子洲邊落日時。鼕鼕巫鼓水神祠。村人密聽呢喃奏。多是閨中怨女詞。</text>
<title>棣泉冬日。同洪養仲 義浩 韓徯父會。時習儷文。</title>,<text>淺雪南山屋。寒宵筆硯淸。只緣逢聖主。聊復作諸生。洪邁推高手。韓翃負盛名。踈材愧蕪拙。痛飮學長鯨。</text>
<title>洪判書山亭夕眺 洪公諱名漢。</title>,<text>紫閣含餘照。林墟散夕禽。稠甍敷遠色。曾阜展脩陰。恬靜存遺躅。蕭條愴客心。司徒今白首。歲暮有知音。</text>
<title>國子監試放榜日志喜 癸卯〇元子定號。增廣監試初試。伯氏中兩場。仲氏以詩。余以經義。俱占解額。時共坐棣泉精舍。聞喜書報家君。</title>,<text>華渚流祥日。鴻都試藝辰。草茅覃雨露。花萼媚陽春。村巷傳呼數。閨門動色新。小鳴那足恃。書發庶怡親。</text>
<title>司馬試放榜日。詣昌德宮上謁。退而有作。時余賣棣泉舍。移住會賢坊。聞喜出冶谷應客。家君留冶谷。洪公已於前冬宥還。〇三月也。</title>,<text>齊綴藍袍入紫宸。鴻臚引接到階陳。玉簫風轉移仙仗。華蓋雲深坐聖人。法酒銀杯沾渥遍。賜牌紅帕揷懷新。恩言對罷委蛇退。宮柳城花正暮春。</text>
<title>陪家君出豆毛浦。睦佐郞 萬中 亦至。同赴苕川。廣州尹爲送管絃一部。舟中次睦丈韻。</title>,<text>湖上移舟晚。春天正蔚藍。徑過垂柳岸。閒汎落花潭。絲竹欣初起。櫻桃憶舊含。古進士有櫻桃會。 幸隨王謝後。揮麈學淸談。</text>
<title>登狎鷗亭。和睦公韻。亭在纛島之南。故上黨府院君韓明澮別墅。</title>,<text>丞相勳名國史靑。風流尙說狎鷗亭。三韓玉帛全堆席。八部歌鐘盡在庭。浮世可憐同逝水。漁舟何意汎空汀。落花芳樹無尋處。唯有殘暉照古欞。第三句一作大邦冠蓋常爭席。</text>
<title>宿奉恩寺</title>,<text>窈窕琳宮逈。逶迤碧水彎。故從絲管至。頗似錦衣還。花發無新樹。僧來盡舊顏。應知李供奉。終老愛匡山。岸樹斜陽紫翠籠。江行十里繫孤篷。欣瞻樓閣林中出。相顧衣冠野外同。蕪郭忍飢憐宿地。慈恩題塔有遺風。山僧也愛藍袍色。應是塵根未盡空。</text>
<title>放船</title>,<text>片片初霞起。汀洲曉氣淸。懸厓猶宿色。鳴版更新聲。側燕依波掠。潛魚向日擎。倚扉村叟立。如有玩人情。船尾逶迤轉。園亭樹色新。芳堤安臥犢。洄渚敏游鱗。談笑從詞伯。行休問榜人。一壺江市酒。重肯露天眞。</text>
<title>次廣津</title>,<text>縱橫川陸道。岸接柳都門。牛馬爭船小。魚龍厭水煩。曠心方大野。駭矚盡名園。紫閣依然見。如聞市陌喧。</text>
<title>挂帆</title>,<text>快帆乘風放水濆。天光上下見靴紋。林中遞隱樓臺色。波際遙驚燕雀群。懶動長橈全不力。新飜豪竹別宜聞。人生豁意知何限。注目蒼雲倚半醺。</text>
<title>過孤山亭遺墟</title>,<text>端妙孤山色。威遲轉木梢。外孫今上舍。君子本荒郊。暝樹啾群雀。滄江偃老蛟。臺亭久已毀。藤蔓茂相交。</text>
<title>宿汀村</title>,<text>落日凄凄盡。春江泯泯流。風微魚更食。林黑鳥爭投。宿纜依蒲岸。荒蹊間麥疇。望門還暫立。村色信淸幽。</text>
<title>三灘絶句</title>,<text>下灘流駛中灘長。直欲回舟向漢陽。旣度上灘閒汎槳。豪絲緩竹水中央。峽坼江空氣勢通。終朝不己打頭風。北船順水非相競。猶罵飛廉斡運功。</text>
<title>過分湖亭 尹掌令弼秉亭子。</title>,<text>數行坡樹直。長夏貯淸陰。花石山扉靜。圖書水閣深。門通羊仲徑。酒熟阮咸林。不有幽居好。誰知拙宦心。</text>
<title>上雲吉山</title>,<text>望山欣欲奔。泠風生肘腋。野樹暄更妍。山逕高多石。却恐中道疲。卑幼許杖策。漸登意疎曠。衣帶俱已釋。回回穿蒙密。杳杳躋峻脊。林開俯游矚。風至仰軒額。屢得怡心處。淸坐更登歷。路回山境異。逕欲窺翠壁。禪閣逈引興。寺門對江闢。石塔界層巒。上頭餘數尺。夕陽被高巓。分明見山脈。疊嶂屈奔蛇。峭壁排霜戟。漭杳來時逕。雲霞已厚積。秋毫彼鳧巖。曩我煩杖舃。</text>
<title>宿水鍾寺</title>,<text>嶽色尖紺碧。樓容寄翠微。排門江正入。連廡石相依。禪敎曾全盛。仙區遂發揮。新羅回鶴駕。世祖屈龍旂。起廢從時異。游觀近歲稀。蒼藤迷客逕。枯檜寂禪扉。虛閣頹鍾簴。長廓臥屨機。壁圖渝雨暗。釜篆潑苔肥。淨水流天液。濃花潤夕霏。遊神連漭杳。回矚注芳菲。厓谷昏相合。雲霞遠稍飛。怡怡猶獨立。信宿欲無歸。</text>
<title>陪家君行次驪州。於淸心樓。陪牧使權公 以綱 夜宴。</title>,<text>東道煙霞逐水開。黃驪郡閣特雄哉。花間繫馬春風遠。酒後登樓好月來。赤石新魚調雪藕。巴臺香蔌疊銀杯。叨陪長者煩推獎。欲奏詩篇愧不才。</text>
<title>到荷潭</title>,<text>悽愴荷潭樹。春風自放花。地偏猶有路。人到每如家。竹馬他年戲。藍袍此日華。彷徨竟誰愛。佇立涕橫斜。</text>
<title>行次鎭川縣。謁三從祖父 志德 官齋。</title>,<text>令長要司牧。朝廷許養親。一鄕賢太守。百歲大夫人。順俗能馴雉。瞻光若睹麟。深惟絜矩旨。何往不爲仁。</text>
<title>次龍仁。題從祖祖父蒲谷新居。</title>,<text>卜宅依丘墓。爲農近野田。長鑱懷十口。小圃著三椽。細雨秧針出。條風菜甲穿。由來門戶計。未必宦途賢。</text>
<title>紀行絶句 東至忠州歷鎭川。西至安山。途中所得十二首。今錄六首。</title>,<text>暗柳晴莎一字堤。數家洴澼在前溪。停驂爲問灘亭路。還倩兒童指水西。過大灘作礮雲飛電曳騰蛇。風掣油衫幅幅斜。震震俄收天色澈。夕陽江畔起微霞。迎竹値雨縹緲琴臺水岸高。永郞遺跡入雲濤。至今申砬行營處。陰雨時時見羽旄。望彈琴臺空庭寥落數枝花。無跡玄龜舊篆沙。隔港新居差可羨。春來依舊有桑麻。玄龜篆沙亭在金灘。故司諫權公之居也。其後孫粥之。姑夫權公卜居于其東。峭壁回谿草木蓁。舊來人虎與爲鄰。試看絶頂燒畬火。猶是司農籍外民。過鎭川北村海門西望積雲霞。蕭瑟村墟或數家。前月潮多堤水破。野人辛苦集鉏鋘。到安山剡村</text>
<title>過剡村李先生舊宅 時省安山丘墓。</title>,<text>道脈晚始東。薛聰啓其先。傳流逮圃牧。忠義濟孤偏。退翁發閩奧。千載得宗傳。六經無異訓。百家共推賢。淑氣聚潼關。昭文耀剡川。指趣近鄒阜。箋釋接融玄。蒙蔀豁一線。扃鑰抽深堅。至意愚莫測。運動微且淵。星湖先生生於碧潼郡。</text>
<title>自苕川乘舟抵漢陽</title>,<text>宿雨送梅氛埃滅。夏日凄淸頗不熱。小艇受人僅三四。短檣細楫眞妙絶。隨波低昂隨風颺。不畏中流相蕩潏。大船多繫斗尾峽。向晚舶趠舷易折。船中器具皆稱船。瓦鐺闕蓋磁椀缺。火童九歲能炊飯。飯香動人涎出舌。歡然一飽催蕩槳。咿嘎漸投湍水決。急急危峭竝林奔。閃閃隱石過眼纈。漸到安流閒汎汎。手弄漣漪俯深穴。蘋末聚首游細魚。石稜曬甲伏老鼈。倚舷閑聽舟人語。至理頗寓言辭拙。臥看天宇覺身小。便欲一生終蕩佚。井底跳蛙應少見。甕裏醯雞安足說。以獸見人皆相似。孰爲庸愚孰賢哲。覽彼飛飛雙白鷺。安知其中有優劣。</text>
<title>送尹上舍</title>,<text>歸馬崚𡼾骨。江臯帶雨過。賜牌堪遠耀。勞酒且深酡。世路無長策。鄕園足浩歌。高堂有老母。歡宴意如何。</text>
<title>夏日樓山雜詩 時余徙宅于會賢坊之在山樓下。名之曰樓山精舍。舍蓋北向門西向。在澗之東。</title>,<text>山裏蕭然白板扉。小溪新雨草菲菲。坐看一片斜陽色。輕染蒼苔照客衣。淸晝山樓客滿庭。輕風煖日射帿靑。莎場不讓三淸洞。松籟還勝白虎亭。溪上新開織錦坊。層層花塢百花香。茶來酒去渾無事。徑造松棚納晚涼。園裏逍遙曳短筇。偏於落日倚長松。蒼陰漸度樓山阪。紅照孤懸紫閣峰。甕村紅露倒三杯。月白風淸醉不開。磁椀沈瓜寒似玉。細君觀剝一條來。烏雲拖雨過高城。南谷飛泉漸有聲。忽見案頭書葉起。涼颸吹作一床淸。握管當窓到日曛。蟲魚辛苦述前聞。猶存一段名途想。時閱楊盧四六文。</text>
<title>仲氏登司馬試。將赴苕川。陪家君出豆毛浦。韓禮安 光傳，吳承旨大益 二丈亦偕。舟中有作。八月也。</title>,<text>江邊老翁送舟語。此行一年誰再擧。苕溪東指白雲間。一片孤帆杳平楚。雲巖大夫玉堂仙。卜宅龍津秋水邊。銀瓶竹床滿載去。花中寶墨堆中筵。一斗百篇令初發。淸談雅謔旋相奪。韓公調戲出無窮。雲巖大夫不能遏。</text>
<title>陪家君。同韓禮安，尹掌令 弼秉 二丈。於吳承旨龍津別墅夜宴。</title>,<text>吳公視財如浮雲。歸食萬錢如一文。況逢佳客到山墅。殺牛釃酒何紛紛。呼奴燒肉遞進饌。敎妾行杯羞汚裙。花園種花三百本。擬棄軒裳隨鹿群。尹公新築鐘山下。我家舊在苕水濆。漁舟來往朝復暮。約取煙波作三分。</text>
<title>冬日樓山精舍。同金士吉 秀臣 會。時習四六。</title>,<text>催進黃花酒。欣開白板扉。野泥粘敝屨。城雪點寒衣。困跡憐嚴助。奇才見陸機。倦游都是客。留滯莫言歸。</text>
<title>武兒生百日識喜 九月十二日生于樓山。</title>,<text>兒生百日骨骼凝。仗犀揷額如高陵。玄默敦牂幸接武。家君於壬午歲爲進士。又生不肖。事適相符。 肇錫嘉名尙克承。願汝謹厚有執志。時來進可充疑丞。</text>
<title>孟春歸自苕川 甲辰</title>,<text>騎馬出巴塘。北風吹我衣。三步九回首。慼慼如吞鐖。春陽照天地。草木含芳菲。禮樂變古今。我適將安歸。恩勤旣若斯。棄德終爲非。念玆五情熱。邑邑思奮飛。</text>
<title>讀孫武子</title>,<text>人生如遠客。終歲在路岐。六經本可樂。九流思徧窺。慷慨讀兵書。萬古期一馳。此意良已淫。掩卷一長噫。豪士不可近。恐以我爲資。庸人不可近。恐以我爲師。超然得孤邁。庶慰我所思。天地無常設。道德無常尊。運化微且徐。誰能察其源。神龍奮其首。洳澤愁鯤鮞。百鬼騁中馗。溟渤生朝暾。理然時有詘。恐汝離蹇屯。安心履名敎。此樂何可言。</text>
<title>題鄭石癡畫龍小障子 名喆祚。官正言。</title>,<text>時師畫龍如畫鬼。任作魌頭與蛇尾。人稀見龍信其然。茫洋眩惑雲氣靉。鄭公發憤思逼眞。一鱗一睛皆傳神。夭蟜直愁仰衝屋。奮發常疑橫觸人。此畫難得如珠玉。密室潛描避人目。戒我勿洩我發之。丹靑小數要矯俗。</text>
<title>夏日太學應敎進箋。蒙賜紙墨。諸生共辦酒饌。以昭聖惠。仍述十韻。時金復仁，沈鳳錫，韓錫敏，錫倫，金秀臣，李基慶，洪義浩，韓致應，洪樂欽諸公竝與焉。</title>,<text>黌舍賓興盛。彤墀寵賚新。品題皆御筆。獎諭必詞臣。璀璨擎硃批。蹌踉聚皁巾。紙堆淳化潔。煤疊首陽陳。薄技羞雕篆。恩言聳搢紳。均沾由澤普。歡頌出情眞。游學多髦士。同齋況故人。酒賖紅露馥。瓜劈水精珍。談謔淩朱夏。瞻依近紫宸。生成逮菲質。何以答君仁。</text>
<title>南瓜歎</title>,<text>苦雨一旬徑路滅。城中僻巷煙火絶。我從太學歸視家。入門譁然有饒舌。聞說罌空已數日。南瓜鬻取充哺歠。早瓜摘盡當奈何。晚花未落子未結。鄰圃瓜肥大如瓨。小婢潛窺行鼠竊。歸來效忠反逢怒。孰敎汝竊箠罵切。嗚呼無罪且莫嗔。我喫此瓜休再說。爲我磊落告圃翁。於陵小廉吾不屑。會有會風吹羽翮。不然去鑿生金穴。破書萬卷妻何飽。有田二頃婢乃潔。</text>
<title>秋日洪復元 樂貞 山齋。同洪養仲，韓徯父會。時習四六。</title>,<text>尙書舊亭館。寥落似山中。蘿蔦垂輕碧。棠梨綴澹紅。競抽書帙亂。群飮酒杯空。恬雅眞堪學。非關翰墨工。</text>
<title>歲春</title>,<text>歲暮樓山雪正深。絶無車馬到溪陰。恒存洒脫塵埃氣。遂有硏窮宇宙心。富貴極天終有盡。風煙滿地可相尋。休將妄念商量去。未信奇材老鄧林。</text>
<title>送外舅洪公江界都護之行</title>,<text>狄踰坡外鴨河東。都護開營節制雄。未惜班超投玉塞。還如魏尙出雲中。公前任碧潼。 春歸四郡蔘芽綠。雪暗三洲獵火紅。牧馬不來刁斗靜。將壇唯奏字民功。</text>
<title>孟春同諸生春塘臺侍宴 乙巳〇上親臨食堂。</title>,<text>宮林曉日鼓隆隆。太學班成御座東。六豆虀鹽克大膳。四筵笙瑟樂群工。松圍帳殿飛晴雪。柳拂牙旗颭晚風。宴罷龍門齊握管。新詞誰奏奪袍功。</text>
<title>春日澹齋雜詩 時自樓山移住會賢坊。洪公名其齋曰澹然。</title>,<text>楊檖花開曲院深。晴牕烏几注魚禽。怪來一桁微雲色。留作春城半日陰。雨歇高園曳杖行。隔溪時聽賣花聲。有錢須買松醪飮。花也春風自滿城。澹煙輕靄羃林間。全是徐熙畫裏山。看了東坡詩一卷。夕陽初下詔門關。芹菜靑調作乳黃。新篘少麴湛盈觴。松餌尖尖魚作餡。山妻每到午時忙。豹翁山閣接溪園。求畵人來若市門。蘭竹一揮酬熱客。靜時方許寫桃源。衣履全春不下庭。看花偶上七松亭。松間値雨歸來早。重榻焦山𢊃鶴銘。扶牀穉子若鸞停。問姓能知又問齡。投與藍紅雙陸子。看他排列作軍形。</text>
<title>陪家君。於澹齋講周易。</title>,<text>乾天含一氣。風雷有所原。四八得生生。交易互爲根。蒼天杳無極。七曜賴得存。物情旣相混。卦體那可論。聖人有時過。悔吝由明昏。憂患必衍易。卑牧乃益尊。此理久已晦。千載垂空言。</text>
<title>夏夜對月</title>,<text>向夕苦遭炎熱侵。醉倒窓間忘夜深。涼風蕭蕭吹我起。東峰月吐雲松林。松枝側垂蔭屋瓦。月影橫飛過庭陰。茶鍾瀲瀲微波動。竹簟炯炯迸碎金。却看衣裾皎如雪。房櫳照耀羅書琴。徘徊數匝成獨坐。玉兔高騰向天心。</text>
<title>洪復元山亭避暑</title>,<text>高齋暑氣薄。風檻晚披衣。山翠連松塢。泉流入竹扉。鈔書因客散。劑藥待僮歸。細學安身術。眞堪遠是非。</text>
<title>李基慶龍山亭子。同金士吉，權純百 永錫，權穉琴 宓，鄭季華 濯，殷賫 弼東 會。時習四六文。</title>,<text>強策蹇驢到水濆。書樓長夏客如雲。都緣附鳳攀龍志。聊作雕蟲繡虎文。花下酒因佳句得。月中茶倩小奴分。有時獨臥東牕外。閒視江天白鷺羣。</text>
<title>夏日龍山雜詩</title>,<text>水鼓鼕鼕賈客船。曉來揚帆向東天。須臾不見風旗色。已過沙南綠樹邊。銅雀津頭落日時。遠看牛馬度沙遲。靑帷皁蓋云誰子。知是南中守令爲。露梁西岸草葳蕤。村塢參差活畫疑。須向白鷗飛處見。夕陽紅滿六臣祠。西來牧笛一聲長。栗島煙波接柳浪。隊隊柔毛行齕草。朝鮮何事道無羊。漁舟晚繫綠楊頭。洌口潮來度幸州。要見此翁施網處。黃昏須上挹淸樓。</text>
<title>同諸友乘舟至月波亭汎月</title>,<text>月波亭下扁舟泊。墟里煙生日初落。登樓飮酒下樓歌。時見潮頭大魚躍。白蘋風起波微揚。水面閃閃金鱗光。俄看天際玉輪涌。玻瓈碾碧澄泓長。白毫遠射蔓溪樹。素練斜抵楊花渡。中流伊軋㴑復沿。客衣滿濕江天露。子益聖淵俱已沒。千載無人管明月。金三淵昌翕字子益。申承旨光洙字聖淵。 風流今夕屬吾輩。君知此世原飄忽。</text>
<title>友人李德操輓詞</title>,<text>仙鶴下人間。軒然見風神。羽翮皎如雪。雞鶩生嫌嗔。鳴聲動九霄。嘹亮出風塵。乘秋忽飛去。怊悵空勞人。</text>
<title>秋日書懷</title>,<text>吾家東指水雲鄕。細憶秋來樂事長。風度栗園朱果落。月臨漁港紫螯香。乍行籬塢皆詩料。不費銀錢有酒觴。旅泊經年歸未得。每逢書札暗魂傷。</text>
<title>冬日熙政堂上。謁進而有作。時因黃柑試士。入格承召。</title>,<text>短褐徘徊歲暮情。紫衣句引到承明。雪晴宮殿嵯峨起。風掣旌旗綷鳴。薛館敢懷彈鋏志。梁園頻有獻詞榮。試看絶域黃柑至。恩澤由來及遠氓。</text>
<title>春日澹齋讀書 丙午〇時因別試應講。</title>,<text>旭日融餘雪。晴窗有滴聲。讀書元可樂。經世豈由名。質朴唐虞俗。辛勤伊傅誠。吾生未爲晚。緬邈一含情。</text>
<title>感興二首 時下第</title>,<text>戰國猶近古。選士唯其賢。游談取卿相。客旅多居前。鴻都啓爭門。詞藻日紛然。榮悴判一字。畢世分天淵。伉厲恥屈首。山澤甘棄捐。涉世如飮酒。始飮宜細斟。旣飮便易醉。旣醉迷素心。沈冥倒百壺。豕息常淫淫。山林多曠居。智者能早尋。長懷不能邁。空守南山陰。</text>
<title>春日舟還苕川</title>,<text>江漢孤舟發。春風錦浪平。頗能離薄俗。已足慰浮生。漠漠渼陰樹。娟娟溫祚城。眇然軀七尺。何必有經營。</text>
<title>孟夏領妻子還苕川</title>,<text>浦口西風好放船。鄕園東望杳雲煙。瘦妻解惜靑山過。穉子耽看白鳥眠。苕霅往來元自樂。鹿門畊隱定何年。細將出處通宵議。只少歐陽潁尾田。</text>
<title>苕川四時詞。效張南湖賞心樂事。</title>,<text>村小梨花白立。山深杜宇紅然。徐從石磴樵路。還訪煙磯釣船。黔丹山賞花茅亭會酌春酒。柳岸前臨小橋。雨葉如黃似綠。煙條乍靜還搖。隨鷗亭問柳水北雙厓對碧。沙邊一島孤靑。芒鞋匼匝穿徑。芳草葳蕤滿汀。藍子洲踏靑澗壑春深樹暗。禪樓晝寂煙生。靑山自繞千疊。黃鳥時聞一聲。興福寺聽鸎桃花有雨新漲。荇帶無風自牽。暖日輕陰布網。重脣巨口盈船。粵溪打魚澄泓倒揷丹壁。層檻遙攀碧空。風入松聲瀏亮。雲添石色玲瓏。石湖亭納涼澗奧紅亭翠閣。園中曲沼方塘。要看菡蓞秋色。宜趁楓林夕陽。石林賞荷東壓澄潭止水。西臨碧樹涼蟬。曉日疏歌緩節。斜陽促管繁絃。酒谷聰蟬月照䤬鑼潭上。風來舴艋舟邊。蘭橈桂櫂容與。金闕銀臺杳然。鈔鑼潭汎月買酒花郞坊裏。停車鸎子峰陰。一夜𩆷𩆷白雨。兩厓欇欇紅林。天眞菴賞楓縹緲閬風玄圃。周遭玉樹銀屏。天近峰巒似黑。水逢湍瀨暫靑。水鍾山賞雪俯鑿玻瓈萬孔。橫施鐵鎖千尋。天寒綠帽盈雪。日射紅鱗耀金。斗尾峽觀魚雪晴碧檜壇上。日照黃莎岸邊。銅丳燒來胾肉。角弓聽取鳴弦。松亭射帿</text>
<title>伏聞東宮薨逝。卽日乘舟赴京。</title>,<text>移舟近京口。騎馬到城東。草木悲風裏。閭閻涕泗中。何能瞻紫極。不敢問蒼穹。悽愴西河柳。垂絲處處同。</text>
<title>秋日春塘臺上。謁退而有作。時因泮試入格。</title>,<text>上苑秋風起。蕭森草樹明。煙霜移節序。文墨慰宸情。藿食嗟無補。儒衣獨荷榮。天顏有憂色。退出涕交橫。時上慰諭嗟惜。玉音申複。蓋以科次非旨也。</text>
<title>文兒生百日識喜 七月卄九日。生于會賢坊之東房。</title>,<text>兒生百日仔細看。疎眉秀目淸且端。大兒學字汝助歡。室人尊重如高官。歲在敦牂遇炳文。黻黻皇猷須二難。生於丙午。故名日文牂。</text>
<title>冬日過龍山亭子</title>,<text>龍山亭子古松邊。歲暮經過思黯然。雪霽峯巒紅照豔。天寒湍瀨碧波鮮。舊廬歸隱知何日。弊褐棲遑似去年。說共承恩誠正閣。且將儒術報埃涓。時新有誠正閣奏銘詞之事。</text>
<title>首春書懷 丁未〇時洪公新自江界還。未奠厥居。</title>,<text>溪邊兩行柳。春意又東郊。落魄成秦贅。棲遑戀越巢。故園多好策。要路少親交。已卜歸山吉。秋來擬結茅。</text>
<title>金獻納 敍九 輓</title>,<text>寂寞坡山土。新埋骯髒人。力田隨野老。拙宦遠奸臣。牢落掀髥笑。紛綸汚扇塵。西營有老將。歲暮識情眞。樊巖蔡公時爲安州節度使。哭公甚哀。</text>
<title>熙政堂夜對。退而有作。四月也。時召至賓廳進箋。大蒙恩獎。賞賜國朝寶鑑。</title>,<text>銀燭三更照綺筵。儒衣直到御牀前。蜀人已奏淩雲賦。梁客初成詠雪篇。獎諭溫諄移漏箭。賜書珍重帶香煙。金門待詔何須羨。朝退恩光萬口傳。</text>
<title>巴塘行 時陪家君赴苕川。夜宿唐汀村。時訛言大起。村閭騷然。聊紀事實。四月十五日。</title>,<text>暮抵巴塘村。府吏來點兵。巴塘少婦出門哭。殺雞釃酒送郞行。朝日揚帆上東峽。兩岸牛馬鳴相接。但道兵來兵不見。去無定向如風蝶。魚駭獸竄本如此。風起草動將誰恃。我令鄰里勿驚擾。閒汎漁舟向苕水。</text>
<title>陪仲氏。同閔生游門巖莊。時因求田。四月也。</title>,<text>山澤久懷游。夢想投雲林。怵惕戀明主。荏苒違素心。榮達旣有數。隴畝宜早尋。磊落捨生理。凍餒其不侵。龍門鬱㟹嶆。薇源在其陰。偉哉三淵翁。曾棲檗溪潯。此間有幽處。廻谿抱重岑。移舟逐水遠。杖策隨雲深。石壁對作門。白日氣陰森。怪蔓密不開。駭鹿隱有音。徑轉天色豁。曠然開愁襟。雞犬聲相聞。怡悅情不任。田園細探討。落景已西沈。崎嶇上蘭若。淸夜發高吟。緬想桓伊笛。欲奏王通琴。呼僮進酒瓶。勸客先自斟。勤勞得所安。浩蕩思古今。洛陽載錦繡。夜邑橫黃金。憂患有時來。富貴安可淫。何如好山水。消搖自登臨。門巖在檗溪之南。檗溪在薇源之南。</text>
<title>就龍洞居 五月也。時家君爲司導寺主簿。遂復買宅京城。蓋非余志也。</title>,<text>已結丘壑情。復就京城居。志行有相戾。謀生良已疎。斗祿得所仰。何苦憶樵漁。黽勉處闤闠。聊亦留田廬。往來擇所安。行止尙有餘。心遠地自靜。且坐讀好書。</text>
<title>重熙堂上。謁退而有作。六月也。時賜酒一椀。又賜兵書。令習陣圖。</title>,<text>九門深處御筵開。便服雍容引草萊。紅藥欄頭初曳履。石榴花下更傳杯。要看酒戶催鯨飮。勑賜兵書獎駿材。李泌歸山知幾日。君恩浩蕩意難裁。</text>
<title>東城吟</title>,<text>國城有尾閭。光熙小石竇。溝瀆如腠絡。日夜此中漏。玉粒輸海航。糞馬連尾走。天作本圜衍。培塿胡坳縐。壘壘發癬疥。顆顆列飣餖。或挂在樹間。陣陣鮑魚殠。借問諸君子。共有底成就。彎鼻入肆飮。血拳當街鬪。房膩藹牽憐。籝錦囏成富。殽羞飫良宵。簺毱消淸晝。以玆胥夸矜。汲汲有顚仆。七鬼守丹田。茨棘疇能耨。石火倐一閃。高齡未爲壽。漏盡曙鍾鳴。紗燭靑熒繡。於焉穩稅駕。不復問榮疚。</text>
<title>秋日門巖山莊雜詩 九月也。時因看刈留數十日。</title>,<text>茅棟蕭條只數椽。恰看香稻滿階前。試思方朔長安米。爭似歐陽潁尾田。谷邃泉寒氣未平。東風七月太無情。今年悔種緗毛稬。來歲須栽坼背秔。山裏煙光屬晚秋。全家都在石田頭。棉花日曬敎兒拾。豆莢霜凋倩媼收。水市西通五里纔。高秋穴口賈船來。朝盤怪有紅鰕漿。聞道前宵賣炭廻。樵叟前林打鹿歸。一村讙賀動山扉。地爐燒炙兼蔥蒜。誰道農家未齧肥。靑帝峰陰接漆園。溪山恰是武陵源。今年不患罌無粟。新採人蔘八九根。籬落三更猛虎來。萬山寥寂一聲雷。少年獨出柴門去。趕到前溪取狗廻。禪房窈窕石門東。山葉經霜萬樹紅。安得僧如支遁者。騎驢來往水雲中。</text>
<title>孟冬。自山莊乘舟還京。</title>,<text>已識林泉味。聊成歲月謀。窮通應有分。耕鑿定無憂。別界三椽屋。寒天一葉舟。逝將歸隱計。停櫓問輕鷗。</text>
<title>醉歌行</title>,<text>君不見澤國高飛鴻。飢來啄稻野田中。又不見長楸逸奔馬。回思棧豆嘶悲風。太倉之米如可得。何人更願畊田食。金華玉堂如可登。肯向林樊取棲息。客游十年不稱意。恐汝才高被物忌。快讀劉生廣絶交。痛飮一斗徑取醉。眼前百物如秋毫。高枕大笑看兒曹。起來遠遯龍門北。兒曹悵望心徒勞。</text>
<title>人日熙政堂上。謁退而有作。戊申〇時因對策。</title>,<text>虎觀徵儒廣。龍門獻策新。禁庭餘瑞雪。宮酒屬佳辰。疎逖承恩重。淹留賜顧頻。霏霏御溝柳。應待一城春。</text>
<title>洪校理 樂貞 輓</title>,<text>山館蕭條往復來。雅懷唯肯向余開。金華奕奕長相繼。玉樹亭亭也自摧。講院銜哀朞再近。公以說書。遭文孝世子之恤。 侍郞除賊歲重廻。公祖父景輔氏有戊申之功。今年賜祭褒美。 崎嶇末路將誰倚。東峽雲霞意轉催。</text>
<title>三月三日熙政堂上。謁退而有作。時泮試居首。</title>,<text>曙色催銀漏。文星近紫微。技慚雕繪小。恩比搢紳稀。花柳移紅輦。風雲繞白衣。玉音淪肺腑。生死敢言歸。是日有恩言。始決意進取。</text>
<title>蚖珍詞七首贈內 家人癖於蠶。雖在京城。歲收繭絲。故有是作。</title>,<text>半年麻枲勞耕翦。終歲棉花慮雨暘。最是蠶功收效疾。三旬贏得繭盈箱。款段未聞生騄駬。𤠍狐不見產獒盧。今年擇種如金粒。來歲纏絲等玉壺。須將舊葉哺纖蟻。留養新芽待老蟲。唯恐久飢深得病。無令太飽獨成雄。層䒼安排量所函。七層能養七間蠶。遠臭兼須齊冷煖。納陽常要向東南。盆中納繭數宜明。莫把㪺兒信手傾。熱灶熏蒸絲易爛。繅車須向轆轤鳴。氣桑不似地桑肥。一畝栽成十室衣。魯沃荊剛俱可種。莫敎紅葚鳥銜歸。蠶家羽翼是棉田。地力人功奈未專。碌碡會施經緯線。攪車須藉樚櫨旋。</text>
<title>豌豆歌 時兩兒痘完。</title>,<text>小兒學語君莫喜。大兒學字君莫恃。豌豆瘡成骨格變。今日居然有二子。吾令二子昭大德。擎天捧日隨所使。</text>
<title>苦雨行</title>,<text>苦雨苦雨雨不休。煙火欲絶巷人愁。竈門水生深一尺。穉子還來汎芥舟。迺翁當年所不免。擧頭欲嗔還自羞。我今鈔書不出戶。良由氣衰非學優。</text>
<title>題金營將深河射敵圖 金將軍應河</title>,<text>川邊獨樹寒無枝。彼何男子來倚之。金盔銕甲半欹倒。隻箭單弓猶射誰。五營塵色低不起。鐵騎齊飮深河水。上將投降三士從。塞天漠漠君獨死。李陵埋旗受媒孼。此辱千載無人雪。君曾讀史發憤罵。誓爲英雄謝饒舌。</text>
<title>秋日游門巖山莊 九月也。時看刈。</title>,<text>匹馬輕裝出漢陽。靑山紅樹又仙鄕。此行強半爲泉石。本意不全謀稻粱。墨客風流須曠達。野人欺蔽任毫芒。今年已敗田園約。一夢尋常繞肅章。</text>
<title>自南一源。乘舟還門巖莊。時于雞山訪李兄。</title>,<text>對飮酬淸夜。連棲約晚年。拂鞭紅樹裏。移櫂白雲邊。已識茅容志。終知李泌賢。山林天所惜。那得謝塵緣。</text>
<title>呈外舅洪節度關北營中 公七月赴北營。</title>,<text>馬上新翻出塞歌。不咸山色接龍河。牙旗直壓磨天嶺。寶劍遙淸瑟海波。靺鞨村光秋後靜。女眞烽火雪中過。寒營莫飮西姬酒。今日將軍白髮多。</text>
<title>冬日權純百水亭。同諸公集。時作四六。亭在麻浦。十二月也。</title>,<text>權公水邊榭。可以度三餘。雪岸飛朱鷺。氷潭聚白魚。靜評煙客畫。閑批豹菴書。旅游殊未倦。淸僻勝吾廬。</text>
<title>人日誠正閣上謁。退而有作。己酉〇時泮試入格。</title>,<text>每年人日酒。來飮御牀頭。草澤身猶賤。風雲氣已求。問齡嗟晼晚。注目許遲留。時良久伏前。 陶鑄須天造。棲遑敢自憂。</text>
<title>正月卄七日。賜第熙政堂上謁。退而有作。時泮試居首。</title>,<text>屢應臨軒試。終紆釋褐榮。上天深造化。微物厚生成。鈍拙難充使。公廉願效誠。玉音多激勵。頗慰老親情。</text>
<title>陪家君還苕川 四月也。時余以甲科。仍被閣課抄啓。乘傳赴忠州。家君爲蔚山府使。遂陪行至忠州。</title>,<text>靑門煙柳媚新晴。華蓋聯翩出漢城。墨綬遙承三品俸。藍袍初帶甲科榮。百年桑梓村墟古。千里鸎花客路平。且放半生酬聖眷。晚來還守白鷗盟。</text>
<title>訪族父承旨法泉山居</title>,<text>湖堂學士碧山居。白首烏巾坐讀書。官或自來唯宿踐。詩皆猝辦似曾儲。前溪水漲移漁艇。鄰塢花開命步車。世路津梁知在是。宦游何敢棄田廬。</text>
<title>次荷潭</title>,<text>馬頭玄縠蓋。頭上綵花簪。慈母當年祝。嬰孩此日心。邈焉稀夢寐。無復憶容音。黃鳥春風至。飛鳴自繞林。</text>
<title>到金灘。奉別家君赴蔚山。還至嘉興宿。</title>,<text>薔山縹緲㺚川深。立馬沙堤垂柳陰。彩筆明朝趨鳳閣。襜帷何日度雞林。九天閶闔中宵夢。百里桑麻老境心。會待秋風重謁告。鯉庭應聽武城琴。</text>
<title>探花宴 內閣課試</title>,<text>油璧車兼白鼻騧。水頭紅簇一團花。狀元爲政鸚杯溢。使者傳言羯鼓撾。特地新榮非所衒。太平休象是堪誇。靑春得意看吾輩。黃甲題名摠幾家。禮樂三千庭有對。扶搖九萬路無遮。諸君倘識同年好。時物無多十日嘉。紫蓋藍袍饒意氣。碧桃紅杏問芳華。人方吉日初筵會。天設名園曲水涯。不必去尋潘岳縣。眞堪醉過杜郞車。草承委佩葳蕤錦。花壓芳樽點綴霞。都下觀瞻時有待。榜中頭目令無差。甲科繡轂闐闐去。俊少紅韉冉冉斜。酒肉如陵千計費。笙歌夾路萬人譁。看看手捧紅綾餅。箇箇頭簪綵勝葩。來日桂香題鴈塔。探春花使趁蜂衙。幾回擇壻車相擊。著處傳廚酒不賖。大字錦標塗耳目。內家珍饌爽脣牙。卽看氣象昭熙皥。匪直聲名動邇遐。醉眼看花紅漾繡。彩毫題句碧籠紗。群公便負巖廊責。燕樂無徒競侈奢。</text>
<title>禧陵山齋作 五月五日也。余以探花郞。爲本陵直長。一宿卽蒙恩遞。爲假注書。〇昔家君爲本陵參奉。</title>,<text>斂跡眞吾志。爲官卽寢郞。林牕朝習靜。溪塢晚迎涼。霧捲松光艷。山深草氣香。宦卑猶趾美。不必戀高翔。</text>
<title>院中對雨 承政院也。後仝。</title>,<text>小雨斜陽裏。盆荷葉亂鳴。遠雷雙殿暗。飛霤一樓淸。久旱勞明主。新沾慰野氓。闡揚須史筆。何但記陰晴。</text>
<title>內閣同諸講官退朝</title>,<text>協陽門外序羣賢。朝日橫經夕進箋。博學君王多弟子。擒文卿士若神仙。松含爽籟吹宮硯。花撲朝衣上御筵。自是應劉才獨步。蕪詞鈍筆敢居前。</text>
<title>將赴蔚山。晏發抵南漢城。八月也</title>,<text>行宮迢遞憶停鑾。千古英雄淚未乾。鐵騎宵騰三浦暗。降旛曉出萬峯寒。如今北塞天光逈。依舊西臺月影團。曠野悲風餘戰氣。夕陽無限倚樓看。</text>
<title>次長湖院</title>,<text>梨亭驛路接龍堂。行近忠州似故鄕。秋樹烏鴉溪市冷。夕陽牛馬野橋長。棉花遠致金山賈。稻秸全輸洌水航。來日荷潭謀汛掃。忍看原艸帶微霜。</text>
<title>踰鳥嶺</title>,<text>主屹關防固。斯羅割據雄。半天猶石翠。高樹已霜紅。㺚水蕪橋北。烏山若木東。如何棄天險。徼幸古人功。</text>
<title>雞林懷古 路由比安，軍威，新寧，永川至慶州。</title>,<text>鮑石亭前水氣香。遺民尙說景哀王。千重鐵騎圍歌席。一隊花袍亂舞裳。輦路幾回芳草綠。荒城依舊暮雲黃。只今明月紅樓上。嗚咽唯聞玉笛揚。</text>
<title>南浦月夜。同諸君汎舟。浦在蔚山。</title>,<text>沒雲臺前海水長。一泓迂回作南塘。魚來如屋相枕藉。擧網直愁沈野航。鶴林野老齊蕩漿。勸我飮酒一放浪。漁歌互答起商調。明月孤飛到頭上。</text>
<title>陪家君至慶州。於州尹林公 濟遠 新樓夜宴。</title>,<text>東京大尹風流長。曲房粉黛娥娥妝。時來命席流淸觴。酒酣起彷徨。歷歷談興亡。可憐鮑石亭前月。今宵翠碧樓前光。林公以此詩揭板樓上。</text>
<title>陪家君至永川。訪李氏溪亭。則活然亭。</title>,<text>伏檻臨秋水。周垣帶夕陽。竹深容鳥雀。松偃積風霜。著述窮三禮。文華蓋一鄕。遺徽逮久遠。瞻仰在祠堂。</text>
<title>陪家君游銀海寺 永川地也。至此分路。余由安東赴京。家君赴營。</title>,<text>招提近驛路。游歷愛淸秋。紅葉山門靜。蒼藤澗徑幽。樓依通度設。房憶道詵留。來往多冠蓋。林泉不自謀。</text>
<title>登安東映湖樓 路由義興義城。</title>,<text>淑氣亭留太白顚。飛騰布寫此樓前。周遭海嶽三千里。洋溢絃歌四百年。綠水明沙紛照耀。層城大屋鬱連綿。河回故宅知何處。異代蕭條一悵然。</text>
<title>訪金佐郞 翰東，典籍 熙稷。仍於佐郞宅。陪雞谷權丈。同金 熙周，熙洛，李氏諸友夜宴。宅在春陽之虎坰。時因李公有厄。有此行。</title>,<text>沙水澄秋綠。雲溪夾柳陰。野涼香稻熟。村遠暮煙沈。谷裏孤傾蓋。燈前衆盍簪。俊英齊繞席。憂樂迭開襟。右族承徽遠。名鄕卜宅深。派分賢子弟。盤據好山林。禮法徵家訓。歡諧滿客心。風標瞻夏馥。詞藻數陳琳。俠輔應須力。儒談苦見侵。虞羅莫相待。噪報有微禽。</text>
<title>榮川茁坡。訪族父進士 協祖，處士 載鍾 山居。</title>,<text>吾宗隱居處。曲徑細緣溪。嶺外移家遠。林中著屋低。敎兒書一架。架。課僕菜三畦。敦睦宜相賴。孤貧莫自悽。</text>
<title>踰竹嶺 順興丹陽之界。</title>,<text>小白岧嶤一嶺開。到頭飛矚與悠哉。溪流北會黃江去。山脈東遮碧海廻。谷裏煙光疑有寺。鴈邊秋色似登臺。歸鞭正指丹陽郡。三島雲霞冉冉來。</text>
<title>丹陽絶句五首</title>,<text>玉削霞標萬仞森。雲根倒揷綠波深。侍郞騎鶴松猶在。吳承旨大益。於峰頭騎木鶴下。 丞相彈琴 西厓柳丞相 石不沈。舍人巖峯回路轉萬松靑。屈折溪流往復停。鐵索銀鉤磨不得。水雲亨三字卽西厓手筆。 樵蘇皆指水雲亭。雲巖三疊奇峯揷半天。雲旗雨蓋昔翩翩。仙人一去無消息。翠壁丹厓只暮煙。三仙巖玄女磨礱錦石多。玉樓投弄似飛梭。靈龜曉吸流霞氣。一道紅光照碧波。龜潭蓬島飛來落翠池。石門穿出釣船遲。誰將一顆雲松子。添得颼飀到水枝。島潭</text>
<title>登淸風寒碧樓</title>,<text>絶峽蒼陰轉。飛樓白日寒。霜天唯石壁。秋水自波瀾。正欲乘舟過。聊成立馬看。使君吾羨汝。卽此已仙官。</text>
<title>次慶安驛。奉柬舍兄。</title>,<text>歇馬淮安驛。晨光已樹西。遠雞聲漸懶。殘月影全迷。京國餘重嶺。鄕園隔一溪。閣中新有牒。不敢問巖棲。</text>
<title>顯隆園改葬輓詞</title>,<text>灤水纏哀久。珠丘卜宅新。聖心疑厚地。神眼屬前人。碧海黿鼉集。蒼山虎豹陳。都民重拭涕。千載憶寬仁。壬午端陽月。書筵日日開。朝章都賜答。夜枕獨銜哀。河海渾誰測。風霆鬱不裁。傷心緱鶴影。二十八年回。</text>
<title>內閣應敎 題云萬國衣冠拜冕旒。十一月也。御批曰勞矣。三倍畫。</title>,<text>肅肅靑陽座。雲端十二旒。上天聲臭窅。萬國禮容優。蠻子紅兜辮。單于紫貉裘。干戈非盛事。文德學成周。</text>
<title>前篇纔下。又命進詩。令承旨吸金絲煙一團以爲限。題云太平萬歲字當中。 篇旣徹。御批曰吸竹之頃。操筆立書。豈非奇才。三倍畫。</title>,<text>金壺曙漏響丁東。隊隊霞裙血色紅。去若驚鴻當綉幕。來如飛燕繞雕櫳。銀鉤勢轉回羅袖。玉筯痕生映綵籠。朝野太平知幾歲。聖人端坐五雲中。</text>
<title>又應敎進詩 是日凡奏三篇。共得二十七分。題云朝朝染翰侍君王。</title>,<text>書林彩筆氣干霄。紅藥欄頭日日招。昭代絲綸推妙選。文垣黼黻仗群僚。遲遲退食花當夕。冉冉揮毫柳始朝。携取御香常滿袖。五雲多處立岧嶤。</text>
<title>內閣應敎 十一月也。題曰岸容待臘將舒。</title>,<text>南至風光煖有餘。幾時堤柳任情舒。從他積雪三冬逼。不禁微陽一氣噓。枝外嫩容如可見。葉心生意未全疎。縱然漏洩嘉平節。猶待春鸎百囀初。</text>
<title>內閣應敎 題曰雲近蓬萊常五色。</title>,<text>溶溶何處不生雲。雲到蓬萊逈不群。日暖瑤田游蜃氣。月明銀浦剪鮫紋。濃陰密覆仙人仗。細靄輕霑侍女裙。陣陣和風吹未散。五絃琴曲倚南薰。</text>
<title>內閣應敎 題云且向百花頭上開。</title>,<text>素質亭亭玉手裁。羅浮山下雪中開。澹粧不共蛾眉妬。疎影翻嫌羯鼓催。滿地氷霜勤蓓蕾。一春紅紫祕根荄。裒然自作群芳首。放出時花綽約來。</text>
<title>同徐李二僚。應敎獻詩。竝蒙奇才之褒。不勝愧恧。爲示此篇。徐卽徐榮輔。</title>,<text>疎姿叨濫廁詞臣。七步章成睿獎新。銀漏隔牆燒燭短。紫衣穿院掣鈴頻。蟾蜍偶趁飛黃步。琬琰寧爭燕石珍。千古奇才但蘇軾。一時那得有三人。</text>
<title>奉旨於尙衣院讀書</title>,<text>禁苑開精舍。朝冠讀夜書。紫衣窺几閣。銀燭照蟫魚。養士唐天策。徵儒漢石渠。試看文化盛。今古復何如。</text>
<title>雪夜閣中賜饌。恭述恩例。</title>,<text>九門下鑰坐咿嚶。夜久不聞壺漏聲。雕牕風靜雪簁簁。禁樹月隱堆瑤瓊。忽疑身入亂山裏。穹林冷屋依燈檠。閣中小吏來報喜。珍羞天降十人擎。蹌踉赴筵不敢後。群公待我纔傳觥。紅棗糕團蜜作餡。綠藕切細蔗俱烹。殷豐蹲柹潑霜厚。蔚山甘鰒照字明。山猪割肪熊爇爒。比目之腊重脣鯖。種種仙妙難具述。頓令措大口吻驚。內家宣饌例絶少。戚里勳家誇獨榮。聖主親賢寄心腹。學士寵昵踰孤卿。太倉祿米常感德。此日此酒寧有名。薛門仰食三千客。只一狗盜一雞鳴。群公念此以爲戒。嘉謨大猷須盡誠。</text>
<title>大殿春帖子 庚戌</title>,<text>春信宵回御柳枝。九重雲氣變華姿。金穰舊驗年豐兆。玉曆新符聖降期。太液波融旗影動。經筵日晏佩聲遲。詞臣解撰垂衣頌。叢脞如今委百司。</text>
<title>大駕詣太學謁聖。恭記所覩。</title>,<text>仗下橋門白日遲。金冠玉佩兩行隨。鱗符緬憶尼丘禱。牲薦疑登曲阜祠。澗道煙晴花澹宕。殿庭風煖草葳蕤。深知聖念祈昌運。不是繁文備舊儀。</text>
<title>翰林召試被選。就院中夜直。</title>,<text>疎蹤新自草茅來。豹直通宵意不裁。自足獻詞金馬寵。原非秉筆木天才。晴空忽見風霆起。幽谷翻驚白日回。巽牘題緘呼燭換。禁門魚鑰幾時開。</text>
<title>奉旨謫海美。出都門作。三月十日也</title>,<text>蘭佩遙遙自此辭。禁林花鳥悵佳時。收回職牒投荒急。裝束書囊出郭遲。世事似榮眞寓辱。君心如怒正含慈。望春亭畔紅紗燭。香案周還煙夢疑。</text>
<title>行次銅雀渡</title>,<text>春風吹送渡頭船。遷客行縢落九天。綾被遠移仙閣燭。荷衫猶帶御爐煙。驛亭花柳留佳句。湖壩魚鰕任宿緣。莫說蛾眉終見妒。聖朝才學蔚群賢。</text>
<title>暮次水原</title>,<text>客路輕風暮。官樓畫棟明。閭閻迷舊店。鼓角壯新營。旅宿懷明主。安居羨野氓。珠丘瞻密邇。豺虎敢縱橫。</text>
<title>海美謫中雜詩</title>,<text>孤城匼匝枳花開。浦口潮光綠似杯。漠漠春泥黏破艦。百年無復海浪來。花落鸎啼一畝宮。七分省識藥泉翁。少年淸議哀蕭傅。晚節高談學綺公。藥泉南相國九萬也。少時救吳相公始壽之死。晚年保護東宮。隔溪山色似遙山。只在濃嵐宿靄間。屋後官園宜晚眺。時從鴨脚樹陰還。非是東坡別嗜蠔。朝盤密喞有誰饕。石花新自星淵至。浦麥黃時味更高。</text>
<title>泰安郡守柳獻可 誨 見訪。同至開心寺東臺眺望。一宿而別。</title>,<text>東臺岧嶻俯層溟。客到僧房有酒瓶。桔梗採歸雙徑綠。栗留啼罷一峯靑。雲松遠識安眠島。風靄全沈永保亭。萍水相逢還惜別。中林繫馬到昏冥。</text>
<title>在謫十日。特蒙赦旨。</title>,<text>枳花城邑夢丹墀。天上金雞放未遲。鄰餽尙贏壺裏酒。客游全少橐中詩。山亭送雨團梅子。驛路經春長柳絲。縱荷荃心紆眷顧。黃昏不敢赴佳期。</text>
<title>還至德山。同知縣鄭公 厚祚 飮。</title>,<text>鄭公嗜酒兼嗜肉。邑里稀麥村稀犢。性豪不肯修邊幅。政堂蓬髮仍跣足。見我大怒嗔如屋。謂我讓職還卑俗。自視無瑕如白玉。虎豹守閽寧畏縮。且置飮此杯中淥。</text>
<title>溫泉志感</title>,<text>歷歷庚辰事。遺黎說至今。福星隨鶴馭。中夜聽龍吟。賜米酬殘圃。蠲租問苦霖。使臣違敎令。扼𢮝見群心。</text>
<title>溫宮有莊獻手植槐一株。當時命築壇。以俟其陰。歲久擁腫。壇亦不見。愴然有述。</title>,<text>溫泉宮裏一樹槐。歲久蓁蕪沒蒿萊。爪蔓兔絲苦相糾。志氣鬱抑長丈纔。枯條澀勒幹擁腫。誰識儲君舊手種。鶴駕於此射熊帿。鐵鏃五發皆貫眸。爰植嘉木表其地。且令砌石爲壇壝。會見脩柯拂雲靑。擬有濃陰滿庭翠。蒼旂一去無消息。鳥雀啾啾聚昏黑。杈枒總被衆兒攀。瓦礫何曾施一彎。彷徨惻愴不忍去。手決纏縛投籬間。嗚呼此樹誰不愛。戒爾勿剪且勿拜。吾將歸去奏君王。此樹尊貴長千載。</text>
<title>送尹无咎赴祥原</title>,<text>銅章墨綬度瀦灘。史局氷銜苦不安。太守舊由爲宰相。翰林何必是仙官。巖窪定復零陵乳。祥原有佳酥窟。 山礦初飛句漏丹。祥原有銀礦。 恐汝臨民猶使酒。離筵爲酌小龍團。</text>
<title>家君晬辰。陪諸公宴集。回甲也。時自蔚山來臨。</title>,<text>眉擢徵遐壽。弧懸憶舊年。兒孫多俊采。耆故集芳筵。麪壓紅絲冷。爪沈綠瓣鮮。簿書妨攝養。那得賦歸田。</text>
<title>六月十八日。伏聞慶喜。蹈舞有作。</title>,<text>萬口歡聲動。三宗血脈流。山河增氣象。城闕繞歌謳。孔子應還降。文王豈有憂。生辰符聖母。佳節竝千秋。惠慶宮誕日。亦六月十八日。</text>
<title>破屋歎。爲白澤申佐郞作。</title>,<text>城中破屋凡幾箇。先生破屋而可賀。先生嗜詩如饑渴。家貧道窮皆詩佐。詩或鬱轖欲發狂。雲山處處天荒破。去年身自玅香歸。茅棟蕭然自困坷。俯昂宇宙一大笑。時人錯料愁轗軻。揚雄逐貧愈送窮。自古文章有寒餓。廣文七星竅未塞。有屋數間寄阿那。暮入而息朝出游。室中百務皆延拖。垣缺不補椽如牙。飢僕長眠誰督過。忽驚屋裏琴書濕。簷溜葉滴鳴相和。直瀉銀河萬斛水。終夜震淩勢頓挫。初來潰礎觖如齲。不虞折柱屈如夎。何曾束茨年年覆。無賴長篇日日課。溲杯盥柈勤承漏。更無餘物供咳唾。嘈嘈哳哳聲可聽。大珠小球瑤田播。非絲非竹似中律。妙趣難從熱客譒。老妻倂坐強解顏。罌空不煩催舂𥳽。盆溜滌器何淨潔。小圃新葵隨手剉。白門市上薪如桂。剡移折爨兼枯莝。歡然一飽臥看天。二十八宿旋蟻磨。紫蘚蒼苔左右看。三江七澤中間臥。休將𤮊甎問紫絲。不願𦙫爒換黃稬。虞通舒被雖自欣。相如壁立原何坐。陋哉龍門太史遷。何苦濡毫傳殖貨。曲旃紋罽誠難得。却恐安佚匠心惰。道腴咀嚼蘇六脈。不愁土處成癲癉。渢渢大雅發眞機。一唱天然去雕磋。樊巖評曰吾聞白澤破屋。不直一錢。緣何得此許多琅琳。白澤可謂善賈。</text>
<title>題陶林子左右長廊圖</title>,<text>翼翼雕甍遠。潭潭獸闥深。陰陽標轉面。間架縮趨心。閻顧收陳蹟。般倕托玅襟。始知繩墨外。眞境却難尋。</text>
<title>同金 尙集 判書，閔 鍾顯 參判，沈 煥之 參議。鎖院禮部十日。試事畢。奉示諸公。時增廣別試。東堂也。</title>,<text>搠筆南宮盡老儒。四筵談謔劇歡娛。歷論先輩分詩品。偶著高文擊酒壺。未信鄧林無惡木。莫敎滄海有遺珠。少年藻鑑煩推獎。竹水梅山敢竝驅。</text>
<title>大駕至鍊戎臺閱武。觀馬上才有述。</title>,<text>悍馬奮鬣淩長風。勢如秋隼流寒空。路旁側睨候馬過。橫飛躍上奔𥳽同。張臂直立肩峰上。譬如仙人羽客飄颻逈倚黃鶴飛樓中。忽翻身藏骻骼裏。譬如綠鳧花鴨隨波容㵝芴沒沈幽宮。忽起揷嘴鞍鞁脊。疑是醉客蹴倒棋盤脚向穹。忽展腰肢翼偏擧。疑是風旗獵獵偃過林木叢。忽僵佯死如飛將。忽躍奮搏如猿公。戚家武藝十八技。世稱此技輸我東。騎戰之能在善馭。與馬爲一斯良工。世間無物習不就。竿盆蹋索皆成功。邇來格鬪仗奇器。赤身衝突技易窮。須穿冷端使長戟。然後汝曹才果雄。</text>
<title>仲氏登第赴蔚山。奉贈一詩。</title>,<text>南宮射策遠馳名。東郡趨庭世共榮。物論盛推公輔器。客游遙歷故都城。棗騮一點衝寒草。花妓雙扶上畫楹。袞職如今須柏府。靑門惆悵獨馳情。</text>
<title>內閣應敎 題曰簾外春寒賜錦袍。</title>,<text>銀虬響輟舞金鼇。十二緗簾捲更高。衫袂風輕調錦瑟。轆轤霜重轉氷槽。雕屏隱翠排金勝。獸炭銷紅煮玉糕。習習春寒穿複帳。薰薰御氣動新袍。雙紋刺綉棲鸞腋。十襲封函蘊麝膏。紫袖齊眉宣異渥。玉墀低首聽溫褒。葳蕤草色迷歌扇。袨纈虹光傍舞翿。卽看煖催回日軌。不愁寒重剪風刀。暄瀜雪液霑仍拂。澹蕩春心醉更豪。曲院笙簫聯袂起。碧欄東畔倚仙桃。</text>
<title>內閣應敎 題曰喜悅好禾黍。</title>,<text>高低夕陽岸。滿志百廛禾。野色油油遠。秋香穰穰多。君家饒夜食。吾老且安歌。卽此成熙皥。怡然帶半酡。</text>
<title>內閣應敎 題曰池上于今有鳳毛。</title>,<text>池邊老鳳羽毛奇。鳳去池空水滿池。丹穴雛來軒閣峙。紫宵飛近舜庭儀。輕吹弱毳薰飆轉。艷刷祥翎麗日遲。咮硯彩毫皆趾美。碧梧棲占最高枝。</text>
<title>內閣應敎 題曰萬國衣冠拜冕蔬</title>,<text>絳闕銀河曙。虬壺玉漏牧。祥飆隨仗動。香靄傍爐浮。日下闐車馬。雲端坐冕旒。卑高截天地。氣象儼殷周。玉帛玄黃贄。衣冠小大候。嵩呼掀鳳翼。臚唱颺螭頭。穆穆瞻逾窅。凝凝睇不流。上天均雨露。率土奉春秋。野控軒區闊。山連禹會稠。願言敦禮樂。儀式在中州。</text>
<title>內閣應敎 題曰天顏有喜近臣知。</title>,<text>十二緗簾漾曙曦。紫宸深處袞龍垂。蔥蘢只見祥雲繞。滴瀝時聞禁漏移。尺地光輝欣若挹。上天聲臭杳難窺。瞻依法座群如簇。密邇仙班就是誰。紫袋小郞朝染翰。金鑾學士日宣詞。恩光直擁三階坐。喜氣新浮八彩眉。睿質雍容親炙密。德音溫溢仰聆遲。周王父子無憂日。魯國君臣載色時。著處笙歌薰御氣。一群簪佩媚皇慈。却從近列宣和氣。八域蒼生也共知。</text>
<title>內閣應敎 題曰萬里可橫行。〇杜詩房兵曹胡馬。</title>,<text>天馬西來意氣橫。昆侖如掌析支平。拳毛側立淩宵鶻。頫吻遙追飮海鯨。渥水五更催曉秣。中原萬里杳煙生。昭陵六駿英聲遠。河朔三年戰氣縈。苜蓿野荒回鐵勒。葡萄宮晚照繁纓。兵曹夙有寒風癖。冀北仍高伯樂名。宿海渺茫懷故道。霜槽踡跼忽長鳴。堯封禹貢輪輿小。觚竹空桐指顧行。將帥飛騰誰得似。羌胡充斥爾能征。白頭徒步憂時老。醉擊金鞭憶兩京。</text>
<title>閣課畢。猥居第一。蒙賜廏馬文皮。</title>,<text>五色雲中一彩毫。內家珍錫答微勞。白牌賜遍名初重。丹墄班成秩最高。西極風來吹逸足。南山霧捲見斑捲見斑毛。群公自是能推讓。豈意疎才竟奪袍。</text>
<title>首春。大駕自華城還。同諸學士。於露梁南岸祗候。辛亥</title>,<text>沙岸靑繩接乳臺。新春玉輦拜園廻。星霜不禁年華改。草木皆知御氣來。鐃鼓轟天龍窟變。楯欄夾水豹旗擡。凝鑾望海亭頭久。軍壁應須信箭開。</text>
<title>熙政堂侍宴之作。示諸僚。</title>,<text>便殿雍容集近臣。內廚宣飯際新春。尊罍不用王朝禮。殽核全輸水陸珍。簪佩如今充食客。草茅何代視家人。羔裘緩步歸華省。懷得胊䐹寄老親。</text>
<title>同蔡郞將赴晉州。至果川道中作。時家君移知晉州。</title>,<text>春城馳馬軟塵紅。十里仍過小醉中。沙上酒壚楡莢雨。岸邊漁屋杏花風。狐關石沒經行輦。鸛岳雲深見別宮。聞說帶方山水麗。登臨且與少年同。</text>
<title>登南原廣寒樓</title>,<text>層城曲壘枕寒流。萬馬東穿得一樓。井地已荒劉帥府。百濟末劉仁軌於此開井田。 關防舊鞏帶方州。南原非帶方。特因劉仁軌而得名。 雙溪草綠春陰靜。八嶺花濃戰氣收。烽火不來歌舞盛。柳邊猶繫木蘭舟。</text>
<title>讀荒山大捷碑</title>,<text>溪邊繫馬杜棠枝。杖策上讀荒山碑。鐵畫巉巖伏虎豹。璘霦煜霅遁魈魑。赫赫神威凜如昨。何況當年身値之。螳螂可敬蛙可式。阿只拔都奇男兒。人年十五眇小耳。窓笛堪吹竹堪騎。敢與虬髥作頡利。越海萬里專旌麾。彤弓百步落甖苴。太祖常御彤弓。嘗與佟豆蘭較藝。射落罌苴。 負樹發箭爭安危。妖星旣隕衆彗倒。澗石千年殷血滋。鄭公無謀和尙媟。天意人心當屬誰。此擧夜壑舟已徙。不待威化回軍時。</text>
<title>踰八良嶺</title>,<text>八嶺崎嶇度麥坡。雲峰一路接東河。元均縱賊山無障。劉帥鐫名石不磨。石面刻之曰劉綎過此。 島虜偶然由主屹。帶方於此抗新羅。金城鐵甕如重說。不怕蜻蛉點海波。</text>
<title>重游矗看樓</title>,<text>黃鶴三登興未窮。玄都再過又春風。畫船依柳新添碧。歌妓如花半褪紅。尙有紗籠懸壁上。且將羅襪弄波中。欲知節度分符處。正在黃州錦綺叢。</text>
<title>陪家君行次星州</title>,<text>畫閣星州路。黃璿有勒碑。文章須直筆。韜略出英姿。未見鏖兵處。長懷奏捷時。陽明眞善士。勞績訟褊裨。</text>
<title>至中牟縣。家君赴鳳山書院。余與蔡郞前行。奉詩爲別。</title>,<text>鳴馬遲回立水頭。中牟縣北路悠悠。驛亭斜出秋風嶺。山雨遙封矗石樓。已誤此生輕許國。不須良苦老知州。田間倚杖翁堪羨。閒遣諸男暮牧牛。</text>
<title>踰秋風嶺</title>,<text>二白飛騰脊勢強。神龍於此地中藏。溪通北地趨黃澗。山出西枝繞赤裳。每向高峰增塹壘。誰知平陸是關防。淸州大野開千里。一據秋風便搤吭。</text>
<title>渡荊水 在文義縣。</title>,<text>林裏重茅屋。沙頭一桁船。峽開歸鴈直。波暖浴鳧娟。上黨孤雲外。華陽疊岫邊。每從忙處誤。那得領山川。</text>
<title>憶汝行 哭幼子懼牂而作也。四月初。以痛折。己酉十二月生。</title>,<text>憶汝送我時。牽衣不相放。及歸無歡顏。似有怨慕想。死痘不奈何。死豈非枉。雄黃利去惡。陰蝕何由長。方將灌蔘茸。冷藥一何妄。曩汝苦痛楚。我方愉佚宕。撾鼓綠波中。携妓紅樓上。志荒宜受殃。惡能免懲剏。送汝苕川去。且就西丘葬。吾將老此中。使汝有依仰。</text>
<title>外舅洪節度輓詞 四月晦卒于黃州。</title>,<text>茅廬一出侍金宮。朝擲毛錐暮角弓。杜預未忘儒者業。孔明非望列侯功。六仙樓閣承宣密。四道旌麾節度雄。幾箇羅裙紅淚濕。黃州城外哭西風。</text>
<title>枘鑿行</title>,<text>枘鑿不相容。氷炭不相悅。方輪求其轉。推挽軸乃折。烏頭不泡炙。下咽中毒烈。本欲煖命門。氣息奈先絶。魯叟亦獵較。豈其忘禮節。姬鞅拂衆志。終爲衆所撇。枘鑿不相容。氷炭異寒熱。</text>
<title>試院奉示沈 煥之，安 廷玹 二丈。時共鎖院十日。</title>,<text>覽物要至明。秉心要至公。明昏有定分。公私由我衷。嵒冠滿中庭。想望寧有窮。毫芒有所蔽。蘭茝成飛蓬。榮悴判吾手。美惡欺天工。竊弄造化枋。冥讁賊怙終。懷玆不敢慢。豈但區區忠。</text>
<title>九月瑞蔥臺試射日作</title>,<text>內苑紅林玉露凄。蔥臺射埒石渠西。三通鼓下纏韝急。五色帿開發箭齊。技妙澤宮欣欲躍。罰行金谷醉如泥。天弧百中誰能學。河漢迢迢不可梯。</text>
<title>舟橋行</title>,<text>漢水何其廣。其深不可量。有時起駭波。中有蛟龍藏。千艘織如練。孰謂川無梁。聖孝結舜慕。每歲覲隋岡。漢文馳峻坂。袁盎戒垂堂。恭知千乘主。不用一葦航。綠浪迷天委。流波截地綱。旌旗絢光影。搖蕩無定方。願爲烏與鵲。塡河俾爾康。</text>
<title>奉旨就北營直宿。令習射兼對詩經條問。時洪 秀晚 穉成，宋 知濂 周卿，金 履喬 公世諸僚亦偕。</title>,<text>景秋門外深臺館。咫尺林泉畫景疑。疊欇新紅搖石壁。敗荷殘翠戀淸池。晝瞻熊鹿工穿札。夜檢蟲魚學注詩。且與群賢成雅謔。一旬郵罰肯嫌遲。</text>
<title>戲作巓疾歌示醫師 時得寒疾。閱月乃瘳。中冬至季冬。</title>,<text>鑿鑿復旋旋。鑿如錐鑽旋如鏇。忽去復來旋復鑿。腦袋一羃迷雲煙。顱圜象天百體戴。汝來鑿鑿天將穿。醫云血海虛。風邪據其巓。非非定是鬼捓揄。陳根腐葉休熬煎。撚取艾炷大如拳。灼破鬼穴令魂遷。火烈鬼去心豁然。</text>
<title>銅雀渡。送別家君還赴晉州。壬子〇時因貢蔘差員之行。正月也。此別遂爲永訣。</title>,<text>渡口移舟遠。沙頭立馬看。鬢凋懷暮景。裘薄念春寒。杳杳飜華蓋。迢迢對碧巒。轎前一杯酒。應爲別離難。</text>
<title>過舟橋</title>,<text>歲歲靑陽月。鑾輿幸華城。船從秋後集。橋向雪前成。鳥翼紅欄夾。魚鱗白板橫。艙磯石不轉。千載識宸情。</text>
<title>玉堂違召述懷</title>,<text>銀牌催召赴延英。拜官者每於延英門謝恩。 三命循墻夜二更。常愧桓榮夸博古。誰憐嚴助厭承明。石田茅屋人間樂。金馬玉堂天上榮。自覺斂身眞報國。霜靴那必待鍾鳴。</text>
<title>講筵退有作</title>,<text>邇列深知寵渥偏。朝袍日日侍經筵。天章已訂毛詩對。時有御評隆重。 晝講新抽禹貢篇。因講禹貢。大蒙天褒。 自信楊時終學道。人言李泌好談仙。白鷗應識初年約。欲取銀鞓買釣船。</text>
<title>大酉舍同金 羲淳，金 履喬，李 明淵 諸僚。奉旨寫御製詩卷。</title>,<text>宙合樓頭閱古經。大酉舍裏集文星。歌鸎度幕竹新綠。舞鶴上壇松正靑。詩連玉軸春纔餞。酒溢銀壺午未醒。閣監晚來傳密旨。明朝曲宴芙蓉亭。自大酉舍聞急報赴晉州。竟遭變。至雲峰縣承實。四月十一日也。易簀在初九日。</text>
<title>七月八日夜。甲寅</title>,<text>桑影婆娑落臥牀。薄雲纖月在西墻。二十八鍾聲斷後。萬家煙火澹滄涼。牆角三更月欲頹。竹欄收影艸蟲哀。一光一黑常相遞。倐若溪雲度復來。</text>
<title>次韻奉寄族父吏部公西池席上</title>,<text>玉貌瑩森秀。雙眉獨底愁。令無司馬渴。早上季鷹舟。山澤流孤想。池塘耐倦游。可憐紅菡萏。嬌豔媚新秋。</text>
<title>李參判 鼎運 宅次韻留題</title>,<text>落景懸脩杪。曾陰展小園。靜嘉陳几簟。牢落對琴尊。廏馬閑常病。林蟬爽不喧。寫懷唯翰墨。揮洒有餘痕。</text>
<title>寄謝鄭 澣 贈山茶一本</title>,<text>舊愛山茶樹。初移谷口園。鶴頭含意遠。犀角結陰繁。賽粉參滇種。深紅落海藩。天時屬凡卉。寂歷葆孤根。</text>
<title>秋夜</title>,<text>情結林泉愛。門臨車馬音。竹欄勤點綴。花木強蕭森。涼露枝枝色。秋蟲喙喙吟。獨行還獨坐。明月照幽襟。</text>
<title>寄贈尹佐郞 持範</title>,<text>芙蓉秋色散金堤。羈旅逢秋倍慘悽。千里餽糧滄海外。三間賃屋少陵西。名途歷落羞明主。生理蕭條倚弱妻。一十八年如一日。悔敎紅紙姓名題。國制及第出身者賜紅牌。</text>
<title>除國子直講赴館</title>,<text>放棄從吾懶。甄收異所期。故多蛛布網。未免馬銜羈。錯落親交遠。迂回世道危。肖翹共順性。黽勉竟何爲。</text>
<title>沾暇還家作</title>,<text>落照宮林側。歸鞍聽暮蟬。錦袍除却快。氷簟臥來便。靜水明花沼。微涼度菜田。暫閑猶可樂。何以送流年。</text>
<title>送李都事 儒修 掌試關西</title>,<text>藍袍新熨馬如流。千里關河暢客愁。內府翰臣掄玅手。外藩參佐作遨頭。驛亭煙雨連秋色。水榭歌鐘鬧夜遊。聞道西人習弓馬。試場須唱鹿呦呦。</text>
<title>國子監。同金道以 達淳，鄭文瞻 東觀，李周玉 相璜，洪穉成 秀晚 諸學士。考講苦熱。戲爲此篇。七月也。時因監試照訖講考官。</title>,<text>磁椀綠瓜氷共剪。火雲壓檐秋尙淺。山檻日斜移蒼樾。石甃雨遠凋碧蘚。蠅黏酒榼麾不去。蚊集書牀驅暫遣。咿嚶聲動忽鉤輈。諸生苦不窺墳典。紫陽小學非奇文。全鼎聊將試一臠。旨義多瞢法所寬。句讀無錯吾知免。險冠道裘簇如林。點風不能透牕楗。夕陰度城纔得休。忙卸朝衣索茶荈。</text>
<title>秋夜絶句 同南臯作。</title>,<text>朝雲揫黑暮雲黃。脩壑層陰萬木荒。叵耐鵲棲鴉定後。一聲哀鴈度寒塘。榴腮搖蕩打棕髥。秋雨秋風鬪小簾。端坐曲房如靜女。一爐香縷上纖纖。紫陌三更漏報闌。金聲鏗戛鼓聲寒。闐闐轍跡門前路。一對霜靴走達官。</text>
<title>秋風八首次杜韻</title>,<text>衆竅齊吹雜嘯吟。長天捭闔盪秋陰。寒雲萬壑蛟螭變。煙雨千林燕雀深。綠藕摧垂承露掌。紅蕉鬪斷耐霜心。冉冉群芳趨歲暮。幽愁撩亂倚枯琴。西嶽黃雲起暮鴉。度溪寒雨定飛沙。陰霏疊嶂迷孤樹。煙火重城冷萬家。縋屋老瓜餘敗蔓。緣階弱蘚洗團花。當牕獨醉憑誰解。金鴨銷時點晚茶。雲吉山前黃葉飛。昭陽江北早鴻歸。汚邪水稻紅初熟。撥剌溪魚白正肥。張翰眞成憶蓴菜。錢君豈必負麻衣。世間休退誠能事。半被人牽半自違。瀟洒江湖日月遲。紅牌一面誤心期。蛇蚹避景終誰待。蚊睫營巢也自危。歲晏觚稜雲裏逈。身閑簾幕雨中垂。唯應季子無長策。不信榮名解救飢。華嶽名都壯鐵關。午門輦路直緱山。靑天石柱騎虹迸。滄海樓船駕月還。起重架來觀者愕。游衡車轉役夫閒。前春路過中泠浦。杉檜森森尙可攀。三日名湖列十洲。永郞云伴述郞游。湫龍不慣耕瑤草。巢鶴唯聞駕綵舟。碧海桑田還卽事。白隄蘇堰也風流。神仙辟穀能誰信。秔稻秋天百頃收。弘化門臨太液東。橑棼閣道內相通。罘罳倒射蒼龍日。楊柳徐吹駿馬風。唐代詞臣皆策府。漢家勳戚摠元戎。建陽西畔開閶闔。玉署銀臺彩靄中。五更殘燭懶題詩。腷膊雛雞報曉遲。秋氣澄寒侵瘦骨。醉愁牢落上疎眉。文章海國工猶朽。名檢塵途潔亦危。萬緖縈紆皆妄耳。須從軒昊展心期。</text>
<title>秋心五首</title>,<text>霏霏山雨落寒塘。秋草秋花臥小牆。縱使碧天澄霽了。殘芳那抵五更霜。金井寒煙鎖碧梧。轆轤聲斷度啼烏。偏知日沒星生際。鎖得黃昏一刻殊。秋風摵摵柳彊彊。拂盡千條舞不長。莫敎王孫來繫馬。病腰羞殺紫絲韁。月季嬋娟一瓣團。半邊虧落半邊寒。憶曾好發春風裏。時紫時紅許共看。山榴磅礴海榴團。搖蕩風枝耐却安。何苦滿含酸苦汁。巧將紅頰媚人看。</text>
<title>郊行偶吟</title>,<text>馬馬牛牛狹路塵。夕陽驅策入城闉。離離斷壟無名塚。曾是千家哭送人。</text>
<title>送李承旨 益運 謫黑山島</title>,<text>匼帀銀靑下玉墀。黑山秋色汎雙眉。芙蓉水冷宮霜重。橘柚天荒海霧吹。憲府五更烏寂寞。祖筵斜日燕差池。且休銅雀江頭望。須到慈雲港口遲。</text>
<title>秋雨期南臯不至。簡邀。前此値雨必相會。取幽寂也。</title>,<text>夙昔期風雨。殷勤戒莫違。亦知無數數。其奈又霏霏。池館寒花靜。溪橋落葉飛。幸稀車馬客。端坐小書幃。</text>
<title>樊翁宅讌集。見招不赴。九月十五夜</title>,<text>黃閣招延衆所尊。曲房銀燭五更喧。蒼生莫奈東山妓。名勝皆聞北海樽。錦席歌笙容笑傲。竹欄霜月也嬋媛。攤書抱膝知何事。欲把閑愁答聖恩。</text>
<title>罷官</title>,<text>一身何浩渺。於道未爲窮。拙宦成吾事。能詩賴爾功。升沈看鼠輩。憂喜聽狙公。萬山秋色裏。逕路自相通。</text>
<title>鳴鳳篇。贈韓獻納。致應</title>,<text>鳴莫作朝陽鳳。偶來一鳴驚者衆。珠簾繡閤坐鸚鵡。巧舌如簧終日弄。官莫作諫大夫。縱言無補徒爲迂。末僚新進氣泉涌。銀鞍白馬紛騶擁。倐若回飆捲地來。辟易一路飛黃埃。</text>
<title>九月十八日。陪仲氏與尹彝叔，无咎，李輝祖。游北漢山城。</title>,<text>嶽色森孤峭。層陰帶曲城。氣麤淩嶻嵲。心遠悅凄淸。斗祿欺賢輩。名山足此生。深惟小魯意。登眺一傷情。歷落三峯見。峯峯位置尊。天容餘海口。秋色出山門。窄徑通危碧。穹林沒廢垣。時平少桴鼓。關隘詎須論。</text>
<title>山映樓</title>,<text>巖蹊纔斷見危欄。雙腋泠泠欲羽翰。十院疎鍾秋色暮。萬山黃葉水聲寒。林中繫馬談諧作。雲裏逢僧禮貌寬。日落煙霏鎖蒼翠。行廚已報進杯盤。</text>
<title>宿中興寺</title>,<text>露坐衣裳冷。雲游步履輕。祇林容客旅。精舍慣逢迎。倦就山蒲席。飢甘海菜羹。老髠陳棨戟。高枕見浮榮。</text>
<title>登白雲臺 卽三角中蜂。</title>,<text>誰斲觚稜巧。超然有此臺。白雲橫海斷。秋色滿天來。六合團無缺。千年漭不回。臨風忽舒嘯。頫仰一悠哉。</text>
<title>詠紅葉絶句</title>,<text>側壁欹嵒到半天。蒼鼯欲度絶攀緣。誰將颯沓臙脂筆。細點西施翠黛邊。盤陀老石飽陰霏。風蔓幽幽土蘚肥。坐愛一張紅傘子。夕陽輝映滿人衣。上枝紅豔下枝黃。黃暈蕭條病裏妝。不是天心慳雨露。無緣弱質冒風霜。秋草離離古澗邊。一枝孤豔更堪憐。且休折向雲臺去。紫錦紅羅滿眼前。蝶翅翩𦒘燕尾尖。交刀剪出巧纖纖。雖令葉葉成如許。那得紅霜萬斛霑。</text>
<title>詠水石絶句</title>,<text>泉心常在外。石齒苦遮前。掉脫千重險。夷然出洞天。只恃盤陀穩。翻遭絶壑危。瀑聲如勃鬱。無乃怒相欺。客心雖已淨。猶未及澄泓。強受霜林影。黃璃間紫晶。谽谺堆落葉。幽咽不能流。誰作囊沙決。澎滂大壑秋。巖溜縣蒼黝。淋漓潤石門。雲根千萬丈。終莫諦眞源。</text>
<title>溪上夜坐</title>,<text>客秋千嶂冷。寺夜四更淸。明月自殊色。風泉何處聲。獨行憐皎潔。仰視歎崢嶸。蕭灑丘園志。長歌遠世情。</text>
<title>望行宮 北漢山城。自百濟時有之。至肅宗朝末年。相臣李濡建言增築之。有內外城。</title>,<text>輦路通獅嶺。離宮接鴈峯。秦京依劍閣。燕府恃居庸。窄壁雲梯急。回谿鐵鎖重。堪爲旬日計。能得幾人容。廊廟謨猷密。黎元力役恭。登臨有感慨。獨立到昏鍾。</text>
<title>歷僧伽寺</title>,<text>百曲巖蹊細不窮。山腰禪閣倚丹楓。龍師北過豐碑屹。玉佛東來寶殿崇。時自燕京賜玉佛一軀。安于此寺。 萬室榱題寒雨裏。重城睥睨暮煙中。西峰日沒鐘聲起。獨上危樓送遠鴻。</text>
<title>自北漢。回至洗劍亭。戲爲六言。</title>,<text>客行出自幽谷。溪上翼然有亭。雨過盤陀濯濯。風吹虛籟泠泠。近城僧院猶俗。下界丹楓尙靑。若使塵埃裏至。可憐霞帳雲屏。</text>
<title>五沙李參判 鼎運 園亭作</title>,<text>侍郞今散地。老圃合新題。果熟初除架。林荒不掃蹊。冷官成半退。人境見孤棲。無事斜陽色。遲遲度樹西。</text>
<title>南城夕眺</title>,<text>層城殘照一徘徊。紫閣霞標對座開。平楚煙痕連海暗。千門寒影上山來。風塵歷落餘雙眼。秋色消搖又一杯。欲下嵒谿還獨坐。暮天迢遞白雲臺。</text>
<title>秋夜同南臯</title>,<text>荏苒流光惜二毛。秋懷無日不蕭騷。雲封石路三山逈。風動銀河五夜高。學士焚魚猶戀俗。山公騎馬枉辭勞。孤吟歲暮愁誰語。獨把寒杯勸瘦臯。時南臯自稱瘦臯。</text>
<title>大駕幸西陵日。郊門祗候。</title>,<text>淸秋鹵簿上晴巒。紅樹千枝照御鞍。茜赤旗翻金字晃。杏黃衫動鼓聲寒。故事內吹手皆著黃衫。 賡詞摠豔應徐筆。勞酒均霑衛霍盤。鑾掖小臣今草莽。迎恩門畔候平安。</text>
<title>洪內翰 時溥 宅小集 九月卄九日</title>,<text>冷葉寒花各數叢。舍人遺宅闢秋風。輕霜小圃蔓菁綠。斜日短墻枸杞紅。眞率杯樽留客飮。參差樓閣近王宮。一經好與佳兒受。官未來時道未窮。</text>
<title>簡寄南臯。兼貢豉醬。</title>,<text>頗愧朱登蟹。殊非仲子鵝。和齊貧未易。呴沫意如何。芍藥調黃豉。葫蘆透白鹺。遙知杏園側。長鋏有悲歌。</text>
<title>鬻書有作。奉示貞谷。十月一日</title>,<text>手整牙籤拂素塵。蕭條女稚案頭陳。漸知喫著無餘事。深悟文章不利人。老減聰明那對眼。子生愚魯定安身。快刀一斷猶牽戀。臨別摩挲且暫親。</text>
<title>夜與尹彝敍，韓徯父。飮酒賦菊花。十月二日</title>,<text>怪汝非殊豔。猶然是盛名。百花同灼爍。九月獨凄淸。常有含章色。仍無競進情。滔滔任代謝。時至自能榮。遲暮傷蕪沒。高秋喜漸蘇。葉稀留萼補。莖弱倩籬扶。露洗晶晶結。風吹裊裊孤。淸標不可犯。肯入酒杯無。盆菊籬間菊。幽香較孰饒。娉婷支靜日。瀟洒散淸宵。瘦蝶狂還暫。寒螿怨未消。徘徊感時物。那得少招邀。自從霜落後。回換作芳華。娟妙頭頭結。衰疲葉葉斜。碎香金匼匝。皺影綠鬖髿。寂寞乾坤意。丁寧在此花。</text>
<title>同數子游西園 五日</title>,<text>翛然秋遠逝。林木有餘情。斷溜雲根靜。橫槎澗口淸。野樵收橡栗。僧井洗蕪菁。未了斜陽色。藤梢月已生。</text>
<title>博學</title>,<text>博學星湖老。吾從百世師。鄧林繁結子。喬木鬱生枝。講席風儀峻。投壺禮法熙。孤標驚俗眼。歷落竟何爲。</text>
<title>冬日赴午嶠。出東門作。卄三日</title>,<text>每出都門好。歡然見野開。自能無罣礙。何必遠煙埃。渚曉鳧鷖散。山寒牛馬來。所嗟牽世俗。回首一哀哉。</text>
<title>玉堂夜直詠故事</title>,<text>仙曹十八號瀛洲。坐榻方冠燕處幽。只爲淸閒窺典籍。不敎驕重傲儕流。金華綾被賀新登。宮漏三更點玉燈。會向泰階徵顯晦。休從宦海問沈升。書樓小障綠羅韜。貌得秋天快鶻毛。玉躞深深開不得。怕他平地起風濤。日講書籤閱舊標。投壺不敢度淸宵。閣中二典三謨在。莫謾燃膏對政要。五鬣松陰鶴一雙。慣承搏飯到書牕。風流不讓奎章閣。新剪琪花樹玉瓨。</text>
<title>奉旨廉察到積城村舍作</title>,<text>臨溪破屋如瓷鉢。北風捲茅榱齾齾。舊灰和雪竈口冷。壞壁透星篩眼谿。室中所有太蕭條。變賣不抵錢七八。尨尾三條山粟穎。雞心一串番椒辣。破甖布糊𢾖穿漏。庋架索縛防墜脫。銅匙舊遭里正攘。鐵鍋新被鄰豪奪。靑綿敝衾只一領。夫婦有別論非達。兒穉穿襦露肩肘。生來不著袴與襪。大兒五歲騎兵簽。小兒三歲軍官括。兩兒歲貢錢五百。願渠速死況衣褐。狗生三子兒共宿。豹虎夜夜籬邊喝。郞去山樵婦傭舂。白晝掩門氣慘怛。晝闕再食夜還炊。夏每一裘冬必葛。野薺苗沈待地融。村篘糟出須酒醱。餉米前春食五斗。此事今年定未活。只怕邏卒到門扉。不愁縣閣受笞撻。嗚呼此屋滿天地。九重如海那盡察。直指使者漢時官。吏二千石專黜殺。獘源亂本棼未正。龔黃復起難自拔。遠摹鄭俠流民圖。聊寫新詩歸紫闥。</text>
<title>登羽化亭 在朔寧郡。</title>,<text>碧澗銜沙觜。紅亭枕石頭。聊因王賀職。兼作謝公游。小雪依山屋。孤煙下峽舟。窮閭有愁歎。不敢戀淹留。</text>
<title>暮抵朔寧郡</title>,<text>山深郡僻少行客。怕逢慧黠露蹤跡。晝伏豈有奔吳畏。微服非緣過宋厄。落日孤穿峽中徑。黃昏獨坐川邊石。鷕鷕鳴雉隱叢橡。趯趯駭麕出枯荻。潭光幽黑壁蒼冷。仰看天星紛的㿨。鐃吹嘲轟閉郡門。杖策遙投茅店夕。</text>
<title>漣川縣閣</title>,<text>小縣蒼山裏。重游屬淺冬。樓看新改棟。園撫舊栽松。童學多名士。掾曹半老農。文翁有遺化。衣袖涕龍鍾。</text>
<title>還抵露梁候旨。同別將飮酒。賞雪有作。時鄭校理 履綏 亦以御史候旨。時余兼補別將。</title>,<text>繡衣御史眞夜行。不如露梁領牙兵。望海樓前雪初霽。始興輦路熨帖平。小將歲暮無公事。榨酒椎牛謀一醉。沙村老校老善漁。釣出赤鯉長尺四。却借虞羅手自椓。滿取䳺鶉與瓦雀。烹爒𦙫臛雜芬芳。讙謔叫呶恣行樂。回思漣朔蔀屋寒。五日一炊冬一襌。重將啓牘添數段。停杯投筋坐長歎。</text>
<title>鍛人行。奉示都監諸公。時余爲都廳郞。</title>,<text>鍛人爾莫吹鞴鍛鐵條。紅熛黏髮髮盡焦。玉人爾莫搏沙磋璞玉。天寒手龜肌生粟。尙方小妓艾蒳香。紫貂短裘靑綃裳。曲房線毯溫欲睡。終日縫成一珮囊。鴉帕朱槃競致餽。魚饅雉炙慵不嘗。太農棉布三百匹。妓獲其二工得一。工家賣布走米廛。東人謂市爲廛。 妓家裂布裝舞筵。布來遠自寒女屋。再無一絲充杼柚。</text>
<title>騎省作 乙卯二月十九日。以兵曹參議入直。</title>,<text>金爵含星動。觚稜曙色分。御溝流煖雪。宿帳照明雲。酒席頒魚鑰。書生領虎賁。樊籠欺野性。惆悵憶離群。午門東畔小堂橫。松籟檀陰盡日淸。未有寸兵資宿衛。黙祈無事到三更。風捲雲河欲曙天。八門魚鑰破春眠。十人九向銀臺去。仗卒時來報枕邊。法殿東西列兩廂。春寒禁旅飽氷霜。鐵衣襤褸朝餐薄。羞殺蓮營選騎郞。壯勇營謂之蓮府。有選騎隊。</text>
<title>飢民詩</title>,<text>人生若艸木。水土延其支。俛焉食地毛。菽粟乃其宜。菽粟如珠玉。榮衛何由滋。槁項頫鵠形。病肉縐雞皮。有井不晨汲。有薪不夜炊。四肢雖得運。行步不自持。曠野多悲風。哀鴻暮何之。縣官行仁政。賑恤云捐私。行行至縣門。喁喁就湯糜。狗彘棄不顧。乃人甘如飴。亦不願行仁。亦不願捐貲。官篋惡人窺。豈非我所羸。官廏愛馬肥。實爲我膚肌。哀號出縣門。眩旋迷路岐。暫就黃莎岸。舒膝挽啼兒。低頭捕蟣蝨。汪然雙淚垂。少陵評曰粲粲元道州。詞氣浩縱橫。悠悠大化理。今古有誰知。林林生蒸民。憔悴含瘡痍。槁莩弱不振。道塗逢流離。負戴靡所聘。不知竟何之。骨肉且莫保。迫厄傷天彝。上農爲丐子。叩門拙言辭。貧家反訴哀。富家故自遲。非鳥莫啄蟲。非魚莫泳池。顏色慘浮黃。鬢髮如亂絲。聖賢施仁政。常言鰥寡悲。鰥寡眞足羨。飢亦是己飢。令無家室累。豈有逢百罹。春風引好雨。艸木發榮滋。生意藹天地。賑貸此其時。肅肅廊廟賢。經濟仗安危。生靈在塗炭。拯拔非公誰。少陵評曰激昂頓挫。縱橫抑揚。結語婉而嚴。勝打勝罵。言者無罪。聞者以戒。〇南臯評曰可抵鄭俠流民圖。黃馘索無光。枯柳先秋萎。傴僂不成步。循墻強扶持。骨肉不相保。行路那足悲。生理梏天仁。談笑見尫羸。宛轉之四鄰。里俗本如斯。羨彼野田雀。啄蟲坐枯枝。朱門多酒肉。絲管邀名姬。熙熙太平象。儼儼廊廟姿。奸民好詐言。迂儒多憂時。五穀且如土。惰農自乏貲。林蔥何其繁。堯舜病博施。不有天雨粟。何以救歲飢。且復倒一壺。曲旃春迷離。溝壑有餘地。一死人所期。雖有烏昧草。不必獻丹墀。兄長不相憐。父母安施慈。</text>
<title>騎省應敎。賦得王吉射烏詞一百韻。題曰陛下壽萬年。臣爲二千石。〇時因軍號事被嚴敎。令賦詩䝼罪。三更一點受題。至五更三點。寫卷得畢。</title>,<text>漢家流慶福綿綿。皇極敷民自上天。羽衛初瞻卿月位。玉宸長繞壽星纏。不辭槐棘班千石。先祝春欞享萬年。盛世君臣多吉嘏。武夫忠愛若愚顓。已上揭事略。 顧慚六郡良家子。早備三階列宿員。衛霍勳名他自好。金張富貴望如仙。祿非端木千鍾養。才愧長沙一歲遷。祇有寸丹懸象魏。敢希穹石勒燕然。佽飛幸處期門右。呵衛常隨彩仗邊。桃李未曾繩祖武。絲蘿況復絶攀緣。長楊獻賦羞詞客。細柳開營羨昔賢。周士執戣猶殿上。衛伶操翟在王前。離宮候月排霜戟。上苑看花扈錦韉。滿眼金貂非我事。擐身鐵甲有誰憐。樗材縱道千年棄。楊葉還能百步穿。每喜畵熊張射埒。却看飛烏應鳴弦。烏號弓發夸猿臂。金僕姑來貫彘肩。不許風吹遺一箭。有時天笑賜千錢。雕弧在手精神壹。虎韔橫腰意氣嬛。矍相圃荒工不廢。將軍石老志猶專。已上言王吉爲羽林郞。習於射藝。 東封縟典徵山旅。大嶽巡游薄海堧。七校馳騰都負矢。六軍陪扈盡張弮。時當甘露靈芝出。禮合金泥玉檢鐫。日觀峰高思辨馬。箕墟海闊欲投鞭。須看岳牧陳蒲璧。復道詞臣頌醴泉。慚愧詼諧非曼倩。生來手巧學輪扁。扁叶平聲。黃庭堅詩曰小材渠困我。持斲問輪扁。 爲觀羿彀飛烏墜。欲試鴻山過鴈翩。結耦初看分鵠矢。釋弸不數中龍旜。琴中伴夜啼何苦。弦外生風射不偏。未信甘蠅能貫虱。直疑叢雀忽逢鸇。風毛一墮驚輿衛。落羽雙擎進御筵。黼扆穆臨多喜色。靺韋環立倍光鮮。一枝樹匝鳴金鏑。五玉壇高奏管絃。瑞日昭回榮已耀。歡雷初動喜如顚。已上言帝幸泰山。王吉從而射烏。 高墉但學賓興藝。岡阜何知祝聖篇。自是麤疎誠意見。不妨眞率禮容蠲。九如周頌言猶淺。五福箕疇壽在先。難老光陰期以萬。太平煙月度於千。聖人不必觀于華。天子奚徒比我籛。虎拜誠深春酒獻。嵩呼聲動大庭宣。南山北斗彌千禩。化日祥雲覆八埏。長樂園深三秀燁。昆明池煖百花燃。安期海棗含香厚。王母仙桃結子圓。日月光華留紫禁。風雲慶會溢靑編。千春不改西京勝。萬古長瞻北極懸。定使陶鎔如雨露。遂令涵育及蜎蠕。已上吉祝陛下壽萬年。 小臣薄技將何補。昭代高官夙所涎。十載弓刀惟虎旅。一時簪組得蟬聯。從知石氏全家祿。勝似周民百畝田。吉日登班橫印綬。方春行部列戈鋋。池臺好畤排金埒。歌舞華堂樹曲旃。峻秩超遷無歲月。康衢生老足風煙。公卿座上來相揖。車馬門前去復塡。讌會時陳弧與矢。闔家皆飽粥兼饘。官應休處仍垂老。祿代耕時不受廛。只感君恩常曠蕩。寧嫌宦業始屯邅。已上言吉自祝爲二千石。 明良際遇榮希見。上下同休賞世延。黃耈益祈添海屋。素餐終愧報埃涓。衢樽法苑琪花發。鍾鼓名園雜樹纏。壽考純禧膺茀祿。生成至澤荷陶甄。周廬不復彫戈夢。華胥長陪御枕眠。伊昔龍驤官似水。自今鸞闕福如川。列侯比秩乘車駟。群哲經邦坐廈氈。綠綬黃緺垂累累。韶顏皓髮仰娟娟。坐收玉粒傳倉庾。願採金光訪偓佺。郞吏小官今拖紫。始元成憲本修玄。中心舊貺藏彤矢。化國舒陽繞紫璇。軒鶴乘高夸寵祿。山龍垂拱望蜿蜒。已上合言之。 金刀愷悌流何極。玉燭調和德自全。更老時沾千日釀。公孤頻接五花甎。三光軌躅元無舛。四海瘡痍久已痊。自爾康寧期永世。不煩迂怪聽神詮。玈弓畫埒籌初積。朱艸彤庭葉正駢。竊願名卿承丙魏。豈勞方士問齊燕。歡容藹蔚騰軒陛。瑞氣蔥蘢溢澗瀍。聖壽高躋踰耄耋。仁聲旁達及宛闐。元年寶曆膺休運。全幅瑤圖攬化權。列位夔龍成輔翼。中天羲馭若佪儃。百僚珂珮恭趨走。七政璿璣劇斡旋。覽物惟堪比龜鶴。作人應復化魚鳶。已上重敍祝壽義。 幸從肘腋承恩澤。得備爪牙免罪愆。健若豼貅常自護。賤如螻蟻亦無捐。螭頭日照頒泥誥。臚唱風傳拜紫箋。弱歲桑蓬心已壯。遠方楛砮志常牽。卽看飛羽通雙腋。常擬胡沙奮一拳。射藝不勞勤決拾。皇威應仗掃腥羶。靡弰入筈今臻妙。革筒皮韉豈恃堅。直擣龍庭如蕩窟。歸來麟閣定增椽。新恩月索長安米。法宴時陪太液蓮。聽鼓君方猶按劍。得魚臣敢遂忘筌。已上重敍二千石。 衣冠幸値淸河運。琛賮交輸入渭船。鮐背定看臨斗極。虎賁今視若天淵。葵忱愛日誠情厚。芹獻瞻天禮數虔。壽曜祥芒瑤樹映。春臺淑景綵花妍。萬方黎獻歡如也。八域昇平固有焉。鼓舞黃童兼白叟。豐登北陌與南阡。朱輪翠蓋天常近。金闕瑤池地舊連。聖體春秋皆順節。神威頃刻可旋乾。紫霞觴溢羣髦醉。湛露筵開畫鼓鼘。武士叩頭齊獻祝。宮林瑞艸綠芊芊。已上通結上下壽福之意願。御批曰。昨夜因軍號事。試令製進百韻排律。時過二鼓。題且昧意。承宣轉稟只記人是西京。事是射。俾廣搜博叩。趁曉鑰呈卷。鑰放而卷已徹。篇圓句鍊。往往多警語。如李書九，申耆，韓晚裕之長安市上酒家眠百句古詩。限寬且寘。黃基天之單更百句賦。人尙膾炙。尹行恁之表百句策三道之庚炎午夜。八刻一揮。摛院大生光色。今日此人之作。神速勝似。詩賦工程。不讓表策。似此實才。可謂罕覯。諸文任在班者。批評以進。內下大鹿皮一領賜給。諸臣評曰紆餘若雲鋪水流。精緻若琢玉織錦。是所謂文苑之奇才者邪。臣煥之〇時爲奎章閣提學。半夜之間。百句之律。運思有味。押韻不苟。難矣哉。臣秉鼎〇時爲藝文館提學。藻華溢發。音韻鏗鏘。正使盡日苦吟而得之。尙云佳作。況於數更之間乎。臣鍾顯〇時爲弘文館提學。</text>
<title>奉和聖製奉壽堂進饌 竝序</title>,<text>乙卯春。大駕陪慈宮 惠慶宮洪氏 幸水原。二郡主從焉。光恩尉金箕性妻及興恩尉鄭在和妻。 旣謁顯隆園。還至華城府。進宴于奉壽堂。聖製旣頒。令扈從諸臣賡韻。臣鏞以兵曹參議。亦在衛班。得與宴焉。蓋莊獻世子曁慈宮。皆以乾隆乙卯誕降。是年爲回甲。故有是宴也。宮高設讌新壽星。臨處祝靈春與天。無極期千萬如日。方升始長樂六旬。滿眼碧桃渾瑞氣。揷頭紅萼總封人。吾王錫類推純孝。黃耇明朝醉百巡。</text>
<title>奉和聖製將臺閱武</title>,<text>岧嶤因地勢。經始未云勞。樂土珠丘近。中天玉帳高。彩燈通夜晃。流箭決雲豪。太平無戰氣。簫鼓擁龍袍。</text>
<title>奉和聖製洛南軒養老</title>,<text>林立斑鳩綵仗前。慈天湛露靄初筵。一杯三祝千千數。都是吾王孝養年。</text>
<title>奉和聖製內苑賞花 竝序</title>,<text>駕自華城回。至三月。臣在奎瀛府。撰整理通攷。上御春塘。召閣臣十餘人 蔡濟恭，徐有隣，李晚秀，尹行恁等。 及撰書諸臣。李益運，洪仁浩等。 皆乘內廏馬。扈從至石渠門。下馬賞花。旣又至芙蓉亭釣魚。亦以志喜也。上淸花木闢池臺。綺席金盤曲宴開。微臣幸與長纓飮。塵刹何由報此杯。</text>
<title>奉和聖製夜登芙蓉亭小樓。復申甲寅詩。令與舟中嶼中人分韻口呼。</title>,<text>蓮葉輕浮太乙船。仙官摠在鏡中天。珠徽度曲迷春水。銀燭成行透夕煙。千樹花枝承委佩。三山翠蓋壓芳筵。盈盈法醞猶餘醉。乘月歸來御柳邊。</text>
<title>奉和聖製洗心臺賞花</title>,<text>千樹花中百尺臺。春風六十一回開。願將滿眼紅霞片。盡汎龍樓獻壽杯。</text>
<title>奉和聖製周甲誕辰識喜 六月十八日也。同是賡韻。故錄之於此。</title>,<text>鳳曆慈天紀。虹流聖節觴。文孫同日慶。軒樂九霄張。瑞靄浮長樂。需雲溢建章。恩綸敷浩蕩。華祝滿東方。</text>
<title>春雲</title>,<text>冷屋溪橋畔。春雲演漾新。乳雞時獨語。睡鴨故相馴。漸與興居懶。那堪薦謁頻。深慚違素志。書帙有棲塵。</text>
<title>送李護軍 格 爲晉陽節度使</title>,<text>學書故無益。學劍良所愼。丈夫重埋沒。俛焉思自振。干戈久已櫜。繼繼堯與舜。未有尺寸功。徒手取斗印。南方衆藩鎭。雄壯首數晉。旗旄蹴紅塵。鐵鉞森靑刃。祖席聚親賓。酒肉紛更進。我來前致詞。行者必有贐。恭聞三壯士。義聲天地震。豹皮留千載。鴻毛擲一瞬。江山霽氛翳。城郭收灰燼。血地翻行樂。樓閣騰如蜃。娥娥粉黛叢。蕩蕩風流陣。煙景信可娛。風寒誰復謹。古劍鏥不磨。廢池淤難濬。疆場雖無事。狂鄰詎忘釁。漢廷足武臣。嫖姚特被遴。報國思蹇蹇。律己宜恂恂。頂踵皆君賜。貨色敢有殉。敎鍊久已廢。節制宜嚴迅。士卒若凍餒。廩祿悉捐賑。邊門有警急。七尺宜無吝。君家世儒素。學行躋華峻。苟爲供佚樂。何以謝後胤。去矣理王事。爲君惜衰鬢。</text>
<title>李季受宅與南臯共賦</title>,<text>吏部家居事却奇。建章燈燭夢魂遲。重房晝日褰花帳。九陌春風問酒旗。江左名流皆善謔。灞陵寒士獨能詩。絶憐沙老成孤臥。看破殘梅第幾枝。</text>
<title>對雨寄南臯 二月十七日</title>,<text>淺曉城光暗。東風小雨邊。稍能融地脈。無計破人眠。扃戶安啼鳥。添香助裊煙。日知春事近。要辦賞花錢。棲遲斗祿自堪憐。歷落崎嶇爾却賢。豈爲校書天祿閣。遂忘乘興剡州船。十年騎馬紅塵裏。一夢隨鷗碧水邊。雨後終南山色好。竹欄干外坐悠然。</text>
<title>懷田園五首。酬南臯韻。</title>,<text>懷田園。紀想也。想之所至。神亦至焉。寤寐想之。倐忽神至。援筆書之。以慰吾形。小院梨花底。深春峽裏家。茆檐容偃息。稻隴足生涯。石壁留空靄。溪天度落霞。幽棲多異鳥。剛笑上林鴉。粉白庋書架。參差滿架書。春山涵積翠。雲壁湛空虛。嫩葉明苞櫱。幽泉溜細渠。竹扉常半掩。出處欲何如。澹墨題楣畵。蕭然一草堂。小僮調菜隴。穉子戲書牀。印綠澄泓靜。凝嵐疊長。舊栽紅芍藥。抽茁傍廻牆。樂猶非僞樂。愁亦是閒愁。寂寂鳥還至。菲菲蠭更求。薺花黃漸碎。蒲葉綠初幽。廻抱重山裏。鋪舒萬事優。縱失攀龍勢。仍辭蹈虎危。碧山無定主。黃卷有餘師。李泌懷歸日。錢郞勇退時。形留神獨往。春夢竹欄遲。</text>
<title>懷江居二首。次杜韻。</title>,<text>袞袞昭陽水。西南度廣州。常懷元亮賦。猶作馬卿遊。有畵移靑嶂。無辭對白鷗。商量偕隱者。多少是名流。弱齡負笈辭鄕里。京國交游二十年。結友數人留野外。買書千卷置牀邊。煙波滿地何時去。花木成陰盡日眠。早有郭南田二頃。弊裘那肯說齊燕。</text>
<title>懷荷丘</title>,<text>遠遠荷丘樹。楊驪東復東。寂寥經歲月。蓊蔚向春風。山遠瞻何及。江流路自通。蓼莪今已廢。誰與古人同。</text>
<title>歎貧</title>,<text>請事安貧語。貧來却未安。妻咨文釆屈。兒餒敎規寬。花木渾蕭颯。詩書摠汗漫。陶莊籬下麥。好付野人看。</text>
<title>題蛺蝶圖</title>,<text>野棠花畔雙蛺蝶。巧抱花鬚密相貼。花鬚纖弱不能支。例挂裊裊危欲跕。缺四句 粉翅栩栩愈用力。玉腰翕翕方貪食。花香馥郁暈薰醲。不見花枝森萬棘。棘刺如戟復如矛。與花俱生還更稠。抓膚砭肉含毒楚。葉底花心潛蓄謀。蛺蝶蛺蝶爾何恃。本無蠆尖與蜂尾。但可翩𦒘花外行。愼莫遲徊戀花蘂。</text>
<title>夜坐憶南臯戲呈</title>,<text>十九年過只末官。中郞持節較猶難。先人尺疏昏衢日。昭代高文大海瀾。未見一毫宜屈抑。胡令十口有饑寒。春風杏樹壇邊屋。閒把王城萬瓦看。</text>
<title>登北嶽</title>,<text>西北層城壓翠微。七陵佳氣入彤闈。山分鐵嶺行千里。水割龍門作兩畿。新貴樓臺花的的。正陽宮殿艸霏霏。紛紜二百年來事。蠻觸交爭孰是非。</text>
<title>同南臯杏壇小飮 五月十五日</title>,<text>夫子家居五月寒。土牀蒲薦也能安。深泥僻巷無車轍。豐草方園卸馬鞍。杏葉滄涼因樹屋。竹枝瀟洒護花欄。由來醉客眞忘醉。臯老於窮得自寬。</text>
<title>杏壇吟</title>,<text>南臯無屋可庇躬。始附人家作寄公。翰如兄弟樂施舍。挈孥移宅與其空。爲賦鵲巢開小宴。眼前突兀得帡幪。草屋三間澹瀟洒。桑麻桃李頗成叢。上有一株平仲木。交柯密葉浮蔥蘢。西臨斷壑百餘仞。曠無礙阻吹長風。文人狡獪好夸誕。強飾淸標掩所短。文之美名爲杏壇。日坐其陰作蓋傘。壇亦天成非築成。不曾除地令夷坦。只緣南臯才且賢。薦紳大夫頻來款。錦帶平生喜詼謔。五沙垂老投閒散。兩李也。 遂把山阿一散木。視若珊瑚海底產。古人愛烏今復看。不惜杖屨時盤桓。杏壇大名於是播。人去人來簇馬鞍。淸泉爲沼百花照。我家還有竹闌干。若比杏壇殊絶勝。奈無錫號如冕冠。是知人高物亦貴。召棠蜀柏名俱完。陶元亮有栗里宅。嚴子陵有桐江灘。</text>
<title>丹陽山水歌。示南臯。</title>,<text>我昔南游度二嶺。歸由竹嶺趨丹陽。丹陽山水殊絶玅。一郡皎如紅粉妝。翠壁綺巖四十里。太半蕪沒名俱藏。削碾千尺舍人石。澄泓裹根玻瓈光。雲嶺窈窕水洄合。古松側挂蒼陰長。峽束峰飛大江出。龜潭島潭棲中央。西厓相公舊遯跡。泉眼石面皆流芳。墨客吳琰此棲隱。綸巾羽扇仙且狂。丳灸松菌鱠溪鱖。歡然笑謔充客腸。自言幽賞頗拔俗。說與親友偕徜徉。今春客自丹陽至。謂我所歷皆尋常。若復不見三仙壁。還珠買櫝誠無當。南臯一生江海客。笑傲宇宙都茫茫。琪花錦石秋來好。會理蠟𡱪淩煙霜。</text>
<title>苦熟三十韻</title>,<text>一年一耐暑。今歲苦難能。從有風軒敞。偏懷水榭登。村愁眢井涸。田祝槁苗興。暍病憐司馬。涼臺憶左丞。解衣辭熱客。懸榻謝親朋。淸夾羞癯鶴。昏沈若飽鷹。冷餐貪素麪。露臥却靑綾。浴烏驅還至。眠僮喝不懲。人寰都是熱。天宇幾時澄。瓦氣游紅縷。簷流斷玉繩。豐隆應蹙伏。妖魃尙憑陵。殘夜方纔息。朝曦倐已昇。沈淫俄霧卷。㞦嵂更雲騰。茶鼎休添火。瓜盤遞點氷。鸛鳴欣野婦。龍懶怒胡僧。梅杏晞仍熟。芝菌濕易蒸。蚊侵朝尙幔。蛾撲夜難燈。瀉酒霞潮榼。題詩汗滴藤。日長疎翰墨。風至戀觚稜。池藕花方蘊。山榴子漸凝。叫呼疲氣脈。辛苦拊心膺。臥峽愁工部。觀濤羨廣陵。蔗漿煩更飮。棐几倦相凭。溽暑雖時令。恒暘舛庶徵。上庚威已酷。殘暑勢應增。松籟思軒頂。蒲團懶曲肱。油雲看起寸。酸實喜盈升。莊重猶驚蝮。寬弘亦怒蠅。炎涼皆迭變。時序有交承。却恐氷霜至。寒威高一層。</text>
<title>大陵三老歌</title>,<text>貞陵有大小二洞。在敦義門內。 陵旣遷而名猶舊也。三老者尹參判 弼秉，蔡判書 弘履，李判書 鼎運 也。皆不任職事。以翰墨消搖焉。紅顏白髮登萊公。飄颻杖策臨淸風。弱冠賦詩稱鉅工。當筵縱筆光玲瓏。岐川笑謔懽徜徉。豐顴微皺鬚眉蒼。書法離奇潑墨光。煙雲草樹交滄涼。侯哉五年樂天眞。太和保合無畦畛。昂藏淬礪詞鋒新。氣如竦鶻摩秋旻。黑頭半岸烏紗巾。三老移家大陵口。連甍疊榭通井臼。蒼松綠槐蔭堂後。銀瓶竹牀羅座右。鸞刀切鱠細如藕。玉碗浸瓜甘香厚。酒酣紅潮兩腮暈。四座湛寂神思運。揮毫落紙齊迅奮。飆風驟雨蕭蕭聞。噌吰鏜鎝各殊韻。世無師曠於何問。樊巖相公國之蓍。雅度淸鑑眞吾師。汝南月朝分銖錙。品題一出爭叫奇。逍遙翰墨復何求。吁嗟三老宜早休。鵜鶘終日坐水頭。鸑鷟不爲稻梁謀。</text>
<title>大陵三老學畵歌</title>,<text>大陵四老三老老。最老尹公鬚眉皓。猝然學畵畵蘭菊。菊如某花蘭某艸。況復畵馬古所難。近惟駱西頗悟道。今公畫馬得遺意。瘦骨稜稜逼天造。但恨四踝如擁腫。鈴熒竹批餘皆好。岐川好仙畵飛仙。乘雲步虛何翩𦒘。華陽白羽俱如法。道童吹笛尤天然。所嗟仙人貌近俗。宦情色慾猶滿腹。五沙運智思驚人。特畵於菟恰如眞。風聲凜冽毛皆竦。電光閃爍睛方瞋。古松奇屈助威力。蜿蜒百尺龍鱗赤。吁嗟三老只能文。丹鉛繪素吾不聞。休言善畵者不帖。塌刻成形猶自欣。不然畵師來倩手。一人所作三人分。不然三老眞善畫。願趨下風掞餘芬。</text>
<title>苦雨歎。示南臯。</title>,<text>中庚過後水澤溢。甌窶高田深沒膝。有犂不耕苗不移。如病旣誤方蔘朮。監司飛牒列郡擾。急急課農如法律。使君騎馬親出野。家家門前逞呵叱。健兒踰垣翁出伏。恭惟揷秧時已失。于今但得費服力。秋來誰遣觀刈銍。棉田黍田莠桀桀。八口荷鋤方惜日。傭人作事須有饁。一斗之米從何出。使君立馬索箠楚。惰農敢欲偸安佚。傳呼婦子催出田。五步十步立苗一。使君回馬入府去。隴頭放脚相笑咥。笑也。據廣韻。 農家一年所大慾。種稻成禾食其實。赴幾常如鷙鳥迅。豈待威嚴相恐怵。多謝使君念我饑。親來敎我牖迷窒。</text>
<title>游洗劍亭</title>,<text>不有雙厓合。那專衆壑流。祇緣愁雨久。故作出城游。飛沫盤陀冷。蒼陰伏檻幽。楣頭有御氣。宸翰鎭名樓。層城複道入依微。盡日溪亭俗物稀。石翠淋漓千樹濕。水聲撩亂數峯飛。陰陰澗壑閒維馬。拍拍簾櫳好挂衣。但可嗒然成久坐。不敎詩就便言歸。</text>
<title>愁亦</title>,<text>愁亦不飮酒。飮亦不賦詩。寂莫南牕下。坐看花一枝。</text>
<title>醉歌行</title>,<text>長日一尊酒。相對兩狂客。飮酒成狂狂益飮。如財旣富愈貪獲。問君緣何狂。視彼天宇闢。白日西逝。明月東來。西逝東來來復去。其間俊傑去不回。經線四萬五千里。緯線四萬五千里。設此一戲場。紛然衆戲子。倐爾現身馳驤驤。忽爾匿跡寥寥藏。寥寥藏遂不出。豔妻美子渾相失。寥寥藏可奈何。有酒百斗當奈何。有馬十乘能騎跨。有金千鎰能摩挲。有夫挈牛來耕面上土。何不一聲霹靂嚴叱呵。若非猝成聖。無乃失其性。失其性汝亦狂。汝若狂眞我友。何不與我二人共飮百千觴。</text>
<title>題畵五首</title>,<text>臨水茅亭只一間。君家何在欲無還。攤書不見看書意。爲有溪頭數點山。衣巾飄拂入山裝。天遠汀洲正夕陽。行盡野橋逢草樹。小驢欣悅四蹄狂。冷冷虛閣受長風。半入垂楊半水中。若有人來人不見。酒壺留在曲欄東。一尊淸酒古松根。頭上颼飀爽不喧。莫問此翁何意坐。絶無意處此翁尊。野寺荒臺塔數層。洞門曛黑見歸僧。蒼蒼積雨穹林內。不辨垂蘿與古藤。</text>
<title>對雨寄南臯</title>,<text>雨止餘雲雲復雨。眠醒猶臥臥仍眠。昏昏不省度今日。兀兀遂當窮一年。安石榴圓猶未熟。蜀葵花發徒空妍。側身天地苦無定。寂莫寄園料亦然。</text>
<title>秋至</title>,<text>小溪衰柳有輕風。秋入書樓曉夢中。無可奈何徂歲月。從吾所好外窮通。妻要止酒彌崇飮。友戒耽詩愈刻工。萬事商量都是幻。鍾山靑出國門東。</text>
<title>游西池</title>,<text>蓮葉靑靑蓮子團。蓮花零落有誰看。蟬吟高柳秋聲早。鳥下層城返照殘。涼塢草含山氣濕。晚盤瓜劈水精寒。遙知峽裏門巖里。紅稻離離可早餐。</text>
<title>重游西池</title>,<text>繫馬林亭下。臨風水柳傍。夕陽棲菡萏。秋色滿池塘。澹淡猶殊豔。連延作衆芳。壺乾勿遽起。且復挹淸香。</text>
<title>李氏林亭同諸友</title>,<text>石壁空靑潤。灕灕暗溜懸。滄涼安草閣。窈窕領林泉。風蔓斜吹面。巖柯倒拍肩。喧卑頗自厭。只少買山錢。</text>
<title>送別李持平還丹山</title>,<text>園路凝鑾賜玉巵。殿中詩句獨殊知。臺垣會貯文章士。鄕里今尊待從兒。天上常留名姓貴。秋來休惜鬢毛衰。試看恩澤覃丘壑。萬物陶甄各自私。</text>
<title>李左尹 命俊 輓詞 代人作</title>,<text>璿潢初發廣平君。慶積綿流世共聞。終使二難聲大振。一時通籍盡高文。乇羅星主古諸侯。宵旰遙分赤子憂。不愧東京二千石。璽書旁午下瀛洲。中年緩步讓雲衢。燀爀金貂正晚途。嘉善大夫京兆尹。丹旌飄拂向東湖。</text>
<title>四六八言</title>,<text>時往時還。似忙似閒。今日群賢曲水。明朝九老香山。琴囊棋局風前月下。酒榼茶甌竹裏花間。</text>
<title>穉子</title>,<text>穉子美顏色。陰晴了不憂。草暄奔似犢。果熟挂如猴。岸屋流蓬矢。溪坳汎芥舟。紛紛維世者。堪與爾同游。</text>
<title>題畫</title>,<text>沙上靑驢路。琴頭皁布囊。客裝殊洒脫。疑向海金剛。</text>
<title>古詩二十四首</title>,<text>天下本無事。庸人擾之耳。唐陸象先語也。 若改庸爲才。此言尤達理。結繩亦已淆。造字豈非技。篆變爲隷草。簡變爲鋟梓。壽書日以便。擾世日以詭。才辯如雕龍。愚民喪本美。孔聖旣刪削。奚爲罪秦始。老聃談至治。鄰國不往來。江河限南北。況乃溟海哉。囿民如豚羊。天意念後菑。舟揖誰所製。利心本在財。蠻貊亂相通。禍門由此開。兵革無已時。風俗日已頹。庸人顧何罪。獘源豈非才。戲場觀戲者。賓至不爲禮。耳目有所專。心用每相觝。博識非不善。所忽在孝弟。淫芳積其衷。才燄動四體。遜貌揜驕矜。出門生誹詆。浮言如煙霧。天河不能洗。敎子當何如。僅足通書啓。七曜自旋轉。四時自更代。雖微閎妄人。隩析亦不悖。相彼蟲豸族。坯振有誰誨。妄欲窺天造。布算推弦晦。名花受澆壅。良田日蕪穢。六經如奇文。有叩默無對。馬援戒子書。意善言則粗。方憂議人短。先議龍與杜。援也以此敗。駟舌招嫌怒。腸曲留人疵。此言終一吐。曠然推寬恕。凡民孰予侮。古人亦有言。千金不死市。固有金以活。豈無金以死。奴輩利吾財。金谷竟何似。吾觀富家翁。抵老多無子。有飯患無腹。有口患無餌。天下無純嘏。蓬心懵此理。地闢廣輪定。世降生齒繁。深谷皆編戶。天下無桃源。嗟哉靖節公。夢想此田園。苦求竟未獲。捉筆寫寓言。靜言思其心。千載如弟昆。卓犖姜承旨。淸風洒一世。姜公諱緖 痛飮如長鯨。沈醉度年歲。憤罵不直人。咳唾落天際。內行篤孝友。苦操獨淬礪。名論蔚推獎。疇敢怨傲睨。愚夫若畵虎。轉眄速大戾。許家多名士。觀雪益豪邁。觀雪堂諱厚 杜門謝機栝。冥心講易卦。遠識照百年。高手超成敗。跡泯聲不沈。流芳滿東界。群公厚結怨。於今竟何快。我昔過宣城。卽原州 汎舟愚潭水。江山如平生。高風邈難企。一步不出山。遐心似隱士。大事必抗疏。徇國乃如是。流俗何輕窕。遷鵠以迎矢。君子不隨物。所操唯公理。宗師實在玆。百世吾可俟。偉哉金三淵。不愧淸士傳。三淵諱昌翕 豈意卿相門。忽此仙骨現。長嘯蹝軒冕。游歷名山遍。適意便止居。翩𦒘無係戀。去年谷雲棲。今年檗溪奠。縱筆千萬言。煙霞落紙面。寵辱兩不驚。夷險遂無變。度世會若此。人生如飛電。拳拳經世志。獨見磻溪翁。磻溪柳公諱馨遠 深居慕伊管。名聞遠王宮。大綱在均田。萬目森相通。精思補罅漏。爐錘累苦工。燁燁王佐才。老死山林中。遺書雖滿世。未有澤民功。文章憎命達。此言蓋其然。東州號詩雄。李公敏求 碑銘尤可鐫。晚年負謗言。苗裔且顚連。松谷 李公瑞雨 似西堂。卽尤侗 工緻勝濃妍。厄窮逮身後。草藁多不傳。農巖 金公昌協 特藻雅。中歲悲憂纏。雖欲撰九命。小國無多賢。王弇州集有文章九命。皇天生材賢。未必揀華冑。云胡蓽蔀賤。未見有俊茂。兒生在孩提。眉目正森秀。兒長請學書。翁言且種豆。汝學書何用。好官不汝授。兒聞色沮喪。自玆安孤陋。聊殖子母錢。庶幾致中富。邦國少英華。高門日馳驟。兒生在高門。落地便貴骨。孩提敎罵人。總角已傲兀。諛客如浮雲。帣韝親結襪。且臥勿早起。恐子病患發。母苦績文史。自然有簪笏。兒長果登揚。騎馬入東闕。馬走如飛龍。四足無一蹶。人蔘本山草。今人種園圃。生成雖藉人。天性亦滋補。雞鶩異貴賤。狎暱蓋受侮。崇山摩穹蒼。所養一拳土。大塊蒸精液。詎獨遺村塢。五穀混百草。世降爲人樹。臺省遺材賢。山林訪愚魯。蒼蒼五鬣松。膩密不受摧。東人呼作柏。棄捐爲散材。不充棺槨之用。 群誣蔽實美。衆惑誰能開。古人不重柏。但云松可栽。舍松別求松。安往得松哉。魏尙遭文法。頗牧豈異才。石灰澆則焚。漆汁濕乃乾。物性有反常。詎能窮其端。爵祿人所戀。志士猶挂冠。貪夫望之疑。終夜睡不安。亦各還其天。齊物古所難。有才雖有德。每云才勝德。才德苟全無。此名未必得。才乃謗之根。於身若蟊蠈。無才爲太上。其次務晦匿。匿才須如贓。贓露便爲賊。生子願愚魯。嗟哉有蘇軾。農家麥未登。農糧費商量。本爲糧作農。還爲農憂糧。循環互爲根。携汝至耄荒。農豈養性者。諒亦以充腸。人生天地間。無乃太倀倀。天下妄男子。我見毛奇齡。突兀起壁壘。關弓對考亭。窮搜摘一疵。踊躍如猴㹶。平心遜其詞。獨不能談經。蚍蜉撼大樹。一葉何曾零。日本多名儒。正學嗟未見。伊藤稱好古。荻氏益鼓煽。流波及信陽。詖淫亂經卷。五穀未始嘗。稗稊種已遍。危哉洛閩脈。雞林亦一線。世運噫如此。中夜獨轉輾。伊藤氏名維禎。荻氏未詳。信陽太宰純。著論語古訓外傳。矯矯顧亭林。名炎武 獨作明遺民。貫串譚前史。雍容不眩人。精深郡縣論。遠猷特超倫。此法苟見施。千載有遺仁。郡縣論。蓋與封建論相反者。牧齋雖鉅工。議論多偏陂。鋪張二士功。何嘗見一倭。提督固逍遙。李如松 沈子實興訛。沈惟敬 讒誣及外國。黨比奈汝何。</text>
<title>有嚴旨出補金井道察訪。晚渡銅雀津作。乾隆乙卯七月二十六日</title>,<text>銅津斜日浪花翻。船尾終南是故園。垂柳野橋猶白雨。澹煙城闕近黃昏。金門待詔非長策。水驛投荒也聖恩。聞說西人迷不悟。此行還似出淮藩。</text>
<title>行次華城。恭憶春日陪扈之事。悵然有作。</title>,<text>長安門外建龍旂。衛士從臣盡錦衣。五校勒軍鼉鼓動。兩行淸道鳳笙飛。慈宮綠醞沾恩遍。郡主紅轎拜寢歸。此地經過如昨日。御橋楊柳尙依依。</text>
<title>次平澤縣</title>,<text>今年海壩慳雨澤。水田處處蕎花白。不似嘉穀似野草。凄涼落日群腓赤。或種晚秧靑數寸。悔不種蕎如彼碩。蕎成走市換稻米。秋來豈不充縣糴。</text>
<title>到金井驛 驛在洪州南四十里。</title>,<text>烏棲山色馬嘶前。地紀星躔兩杳然。官閣蕭條臨海上。王城迢遞隔雲邊。猶殘竹樹鄰花塢。舊揷樊籬護菜田。到夜笛聲誰共聽。滿簾河漢耿無眠。</text>
<title>金井懷古 金井在靑陽縣北。卽百濟御井也。</title>,<text>當年玉溜進王宮。白馬江深伯氣雄。一騎飛塵調水遠。百官揚觶賜沾同。虹鎖古甃莓苔綠。雨洗荒眢薜荔紅。回首自溫臺下路。轆轤聲斷暮煙中。</text>
<title>驛樓前有植物四種。戲爲絶句。</title>,<text>徂徠奇種小庭陰。翠鬣紅身晴晝深。問汝託根傳舍裏。古來能得幾人心。月樓西畔碧梧桐。老葉枯柯煙雨中。靑鳳不來秋色晚。此心唯與有虞通。苦竹含風作小聲。南來此子最怡情。旣云傲骨淩霜雪。江北何無一个生。堂前一樹紫薇花。寂寞幽光似野家。半悴半榮延百日。百條仍有百杈枒。</text>
<title>永保亭遇申進士 宗洙</title>,<text>薄宦消搖好。名亭邂逅奇。未成王粲賦。先與孟嘉知。匹馬滄洲暮。儒冠白髮悲。庶從詞伯後。題滿浙東詩。</text>
<title>登永保亭</title>,<text>城上朱樓積水邊。一簾秋色澹蕭然。潮携滿月趨空壑。島綴寒雲落遠天。李菡舊居僧獨住。朴誾佳句妓猶傳。煙波萬里將何適。閒看沙汀估客船。</text>
<title>亭前汎月</title>,<text>海門西望水痕平。沙尾寒煙一字橫。正欲乘舟無限去。暗愁還向日邊生。數聲柔櫓度安流。夜泊寒山古寺頭。莫上危樓歌水調。洌陽遷客不勝愁。</text>
<title>將還驛舍。留別柳節度。心源</title>,<text>名亭絲管莫相誇。却望郵樓似我家。淸夜汎舟酬海月。夕陽吹角度溪花。</text>
<title>寄題蔡而順屋壁 名弘逵</title>,<text>蔡氏村居野外幽。九峰蒼翠在籬頭。門前稻熟從人打。醉裏書拋敎子收。江左名家餘顧賀。山中好友見羊求。爲憐海國成憔悴。匹馬尋常到驛樓。</text>
<title>螢</title>,<text>冷落高梧外。飄零數點螢。大明均布施。微物亦光熒。的的雖驚衆。昭昭恥遁形。不知林下士。誰復照殘經。</text>
<title>過方山李逸人 道溟</title>,<text>千方山下小堂淸。窈窕林泉遠世情。藥塢花棚觀物志。澹雲晴日讀書聲。時人未及聞徐穉。刺史何曾薦董生。可但窮通由仕宦。古來巢許亦傳名。</text>
<title>奉示木齋李先生 森煥</title>,<text>稷下殘經半有無。吾師墜脈竟誰扶。頑雲蝕月長庚睆。駭浪掀天砥柱孤。荀氏一門多俊士。管寧中歲作農夫。園丘鬱鬱蒼松老。誰遣幽居入畵圖。</text>
<title>過龍鳳寺 在洪州北十里。</title>,<text>西海寡名山。墳衍厚肌肉。不圖蛻化骨。梳洗出平陸。羣巒起岧嶢。刻削散大朴。廉纖欲銷滅。嶻嵲復森束。驚鴻矯自擧。奇鬼伺還伏。佞臣獻側媚。儇女含慍毒。制造信崎崛。百態紛駭矚。僕夫向余言。蘭若在中谷。下馬理輕策。豈復念緋玉。脩陰下曾阜。錦石委澗曲。巖峭經微霜。紅薜間翠竹。禪樓出樹杪。滄涼便悅目。老僧辭荒廢。未足待信宿。破筧餘點滴。古殿暗丹綠。旣不愛禪逃。詎必隨僧粥。却憶南臯子。與觀華山瀑。放浪白雲巓。吟嘯震林木。盛事足歎詑。俯念傷局促。棲棲作客旅。無人問幽獨。所以靈悟人。纔能齊寵辱。</text>
<title>申進士 宗洙 至</title>,<text>秋風吹小雨。黃葉下山村。漭宕懷城闕。蕭條有酒樽。親交窮海重。文釆老人存。也識牛心炙。猶賢種韭園。林密秋猶淺。峯攢日易昏。峽雲連海色。驛樹帶霜痕。放逐安時論。優游念主恩。石門頗穩藉。偃臥識公尊。</text>
<title>自笑</title>,<text>自笑吾生鬢未班。太行車轍苦間關。破書千卷入金闕。買宅一區留碧山。形與影鄰來海上。謗隨名至滿人間。小樓値雨成高臥。似是馬曹終日閒。</text>
<title>李聞達別去。遇雨再至。</title>,<text>旅泊經秋苦。孤居見客欣。幸因山路滑。重到驛樓醺。竹色深深見。茶香細細聞。海天鴻雁至。吾亦思離群。</text>
<title>九月三日。同申進士游烏棲山。過花廠作。</title>,<text>玉宇澄寥廓。蕭蕭萬里秋。殊因京國戀。轉作海山游。心遠懷高妙。身輕易去留。溪花霜後見。已足散幽憂。</text>
<title>登天井菴 在烏棲山。</title>,<text>側壁捫蘿度。穹林伴虎行。招提當絶頂。登歷慰遐情。雲海登萊市。荒山百濟城。艱難有遠眺。只爲眼塵淸。</text>
<title>觀日入</title>,<text>翳翳銅鉦挂海門。雲端明滅一團痕。霞光倒碾金波闊。山影平收鉅野昏。誰遣往來爲晝夜。頓能開闔此乾坤。桑楡却在燕齊境。幻界東西欲細論。</text>
<title>登烏棲山絶頂</title>,<text>碧落岧嶢石作臺。山河萬里鬱盤回。錦川秋色橫雲斷。吳粵天光過海來。魯聖乘桴良有以。周王遷國亦悠哉。百濟文周王始徒熊川。 神京北望知何處。煙靄蒼蒼數鴈哀。</text>
<title>山中絶句</title>,<text>海天霜氣入山門。紫錦紅羅點綴繁。莫說白雲臺上好。風光秖是近鄕園。姑麻日落暮潮來。蒲帆秋風兩兩廻。爾自漢陽城下發。菊花能見幾枝開。白馬江流天畔橫。扶餘故國暮煙平。山河擧目千餘里。風雨三韓小戰爭。</text>
<title>寺夜同石門申進士聯句</title>,<text>岧嶢天井寺。湖右舊聞名。石門 地紀窮溟渤。雲根切太淸。金井 煙霞空決眥。猿鶴但遺聲。石門 蘭若棲仍寂。樵蘇路自縈。金井 湖郵憐放逐。石戶款逢迎。石門 去國悲王粲。懷才見禰衡。金井 榛苓當晏暮。筇屐費經營。石門 澗路行相語。雲林踏欲平。金井 肅澄霜旣降。空豁雨新晴。石門 逈絶攀重磴。微明得一泓。金井 普賢千佛地。浩刦九韓城。石門 石觸驚衣破。林颼問虎行。金井 飄颻貪獨往。曲折誤前程。石門 玩世羞沮溺。傷窮憶步兵。金井 夤緣操葛藟。細瑣遇鼯鼪。石門 巖曲穿紅樹。雲端見翠甍。金井 林風聞落磬。海日怯懸鉦。疲倦經厓壑。登臨敞棟楹。高居連浩渺。全面俯滄瀛。方信乾坤大。旋知體殼輕。封疆元百濟。島嶼舊田橫。幻刦悲浮蜹。雄圖想掣鯨。攀登窮翠巘。呼吸近瑤京。石門 與鳥摩空快。如蟲出蟄驚。山肢連濊貊。海脊極蠻荊。局趣羞坳芥。飄零詠澤蘅。於玆違壯觀。無乃枉平生。隻眼揩能大。幽懷拓更宏。不須工翰墨。兼可謝簪纓。幻滅龍涎氣。須臾蟻穴榮。機宜都夢境。賢達亦愚氓。天下猶然小。深惟魯叟情。金井〇自林風以後。因余醉眠。申丈獨勞。故自與鳥以下。余又償逋。</text>
<title>龍淵午憩</title>,<text>盤陀箕踞一長吟。翠壁蒼厓晝日陰。山抱洞門嚴鎖鑰。溪穿石罅吐璆琳。白雲雞犬數家響。紅樹樓臺三夜心。潭底黑龍能喚雨。每年香火祭穹林。</text>
<title>山樓夕坐</title>,<text>山樓角歇度昏鴉。獨立庭心見露華。風裏疎篁交碎月。雨餘殘菊臥開花。香糕薦廟思京國。濁酒招鄰羨野家。我昔漢陽城裏住。不知何事到天涯。</text>
<title>贈金生光甲</title>,<text>勳閥名門後。艱難暮道何。隱於村學究。窮似老頭陀。海外文章賤。人間屋宅多。牢騷雖與發。時到驛樓哦。</text>
<title>歲暮</title>,<text>寥寥山閣起孤眠。歲暮榛苓思渺然。九疊峯巒秋色裏。數家籬落夕陽邊。名途歷險羞明主。鄕里偸閑憶幼年。迢遞玉樓三百里。寒雲極目有長天。</text>
<title>行次靑陽縣</title>,<text>靑陽官柳拂行塵。霜鴈相隨到海濱。澹白溪雲依曉日。嫩黃村葉似新春。漸成濩落看山計。眞作棲遑去國人。妻打胡麻郞穫稻。世間豪傑是農民。</text>
<title>馬上戲吟</title>,<text>郵奴叱馬太遑遑。泉石經過趣不長。水鳥驚飛何妄率。隴牛堅臥有商量。</text>
<title>歇雞田村舍 在靑陽縣南三十里。</title>,<text>巖壑秋妝淺。靑黃紫赤斑。峽樵穿樹語。溪女洗菁還。牛李爭何事。朱陳老此間。可憐經過地。隨處有深山。</text>
<title>訪北溪尹進士 就協</title>,<text>籬落荒寒帶晚秋。北溪流水飮黃牛。人間富貴歸紅臉。海內賢豪盡白頭。窮不著書甘晦跡。貧猶縱酒愛寬憂。敝裘疏糲渾餘事。閒看曾孫繞膝遊。</text>
<title>讀蘇定方平百濟塔</title>,<text>漫漫蟲蝕葉。鬆鬆雀啄木。時連四五字。詞理差炳煜。侯度數曠闕。武烈夸迅速。千年多風雨。剝落不可讀。作者賀遂良。奇文有遺馥。懷素總能書。姓權故多肉。凱歌震水鄕。當時萬人伏。雲帆歸滄海。意氣彌平陸。勝亦一時欣。敗亦一時辱。只今野田中。躑躅放樵牧。</text>
<title>扶餘懷古</title>,<text>千舳樓船入海門。六宮珠翠盡啼痕。靑蛾落水風流歇。白馬沈淵霧氣昏。異代勳名餘勒石。至今遺老哭降旛。凄涼半月城頭路。禾黍高低只數村。扶餘半月城北。有落花岩。蘇山宮闕鬱嵯峨。宮女如花奈樂何。扶蘇山在扶餘西。 十濟神符終蓋鹵。三韓王氣聚新羅。百濟始祖溫祚王。與十臣濟河而來。號曰十濟。後改百濟。〇百濟始都慰禮。有南北二京。至蓋鹵王。 惟看鐵甕橫江岸。不信雲帆度海波。欲把殘杯酹階伯。荒祠煙雨暗藤蘿。義慈王荒淫。成忠，階伯二人諫之。官閣蕭條草樹中。野人傳是義慈宮。輕霜廢苑蕪菁綠。澹日荒墻薜荔紅。北部幾州懷福信。亂山無處覓扶豐。百濟旣破。宗室福信迎古王子扶餘豐立之。以拒劉仁軌。西北諸部皆應之。其後扶餘豐殺福信。脫身走。不知所往。 烏含已作前朝寺。客馬悲鳴向晩風。義慈王時騎馬。入北嶽烏含寺。鳴匝佛宇數日死。</text>
<title>釣龍臺</title>,<text>龍臺釣龍事荒怪。我初見之崔北畫。有一猛將貌猙獰。怒髥如戟目裂眥。鐵索蜿蜒繞右肘。白馬流血龍口罣。龍口呿張龍頸蹙。鬐鬣擊水波四洒。甲光炫燿照金麟。黑雲滿天天宇隘。道是大唐蘇定方。屠龍渡師扶山砦。扶山之下江水流。蓋有拳石如浮漚。當時千艘泊南岸。如何路由西北陬。龍旣噓雲顯靈詭。詎又冥頑仰呑鉤。石面谽谺深沒趾。好說靴痕至今留。載籍荒疏五千歲。壺孩馬卵都謬悠。爲善無芳惡無臭。小人恣睢君子愁。</text>
<title>過鄭氏亭子</title>,<text>小閣江光內。蕭然散百憂。養花知節序。積粟待徵求。書自司農授。耕從谷口謀。室家都穩藉。無事度淸秋。</text>
<title>訪臯蘭寺 寺已毁。</title>,<text>江上臯蘭寺。維舟到日昏。方花餘古礎。秋竹隱頹垣。怊悵登臨跡。空濛戰伐痕。芐亭詩句好。吟眺獨銷魂。芐亭先生李德冑臯蘭寺詩曰。落日明淸錦。扁舟徐復輕。</text>
<title>同扶餘縣監韓元禮 百源 自臯蘭寺下汎舟至自溫臺。舟中戲吟示元禮。</title>,<text>歌簫淸絶水中央。唐代龍驤舊戰場。若把溫臺當赤壁。會敎丁子笑蘇郞。</text>
<title>自溫臺下汎月</title>,<text>江月淸如此。人間誰與看。碧天容宛轉。秋水共闌干。廓落成今夜。飄零得暫歡。一聲歸海雁。何事度雲端。</text>
<title>登公州拱北樓</title>,<text>李适凶鋒逼上京。蒼黃警蹕駐孤城。輿圖北蹙熊津闊。叛氣西來鶴嶺平。不是君王輕社稷。當時賊豎有威名。至今帳殿勞師地。雙樹蕭森動客情。</text>
<title>贈吳友 國鎭</title>,<text>蕭蕭木葉錦江波。逆旅相逢奈爾何。時於公州邸舍相逢。 風塵歷落朱顏減。天地徘徊白眼多。朝野百年無定論。海山千里有悲歌。故家文釆唯君在。客夜牢騷許共酡。</text>
<title>贈權友 夔</title>,<text>霞溪文藻玉堂仙。薰歇聲沈且百年。龍尾眞成中國璽。鳳毛今失舊家氈。山間尙有揚雄宅。郭外仍無季子田。湖海相逢多感慨。一燈茅店對潸然。</text>
<title>冬日吳權二友過驛舍。時初雪大至。林阿一色。玆述歐陽公聚星堂故事。賦詩遣懷。禁用玉鹽銀花字。</title>,<text>入夜風威靜。山樓聽遠砧。牢騷增薄冷。湛寂滯窮陰。澹月棲松頂。微飆撼竹心。鬱紆俄變色。醞釀窅難尋。漸怪階庭晃。翻驚磵壑沈。叫奇催拓戶。眠起尙遺簪。黯慘星河沒。虛明樹木森。爐溫初命酒。絃凍未調琴。細點看衣濕。輕篩聽葉吟。屋茅疑被縞。墻菊惜埋金。危石皆蹲虎。奇柯總鏤禽。樓光如近水。天色逈離岑。野麥藏苗穩。山茶結蕾深。風流高驛舍。杯酌聚儒林。凍蟄依龜智。波漂免蟻侵。蕭條梁甫詠。歲暮有知音。</text>
<title>孟華堯臣 卽吳權二友 盛言公州倉穀爲獘政。民不聊生。試述其言。爲長篇三十韻。</title>,<text>壘壘倉廒積。先王本厚農。深謀資水旱。外侮備垣墉。周禮哀荒札。堯黎望協雍。聖朝寬賦斂。淸世罕饑凶。廟略敦巖邑。村輸陟峻峰。貪夫要自利。奸竇得相容。萬水歸閭洩。千金入冶鎔。庭量須溢斛。廚餉勑精舂。督責寧踰限。調移每雇傭。身如輸粒蟻。心似割脾蜂。盡室方懸磬。贏糧各趁鐘。吏謀隨處密。氓俗古來恭。雀鼠何其壯。鴻魚秪自喁。有刀能刮骨。無酒可澆胸。檢發徒虛語。流亡遂遠蹤。漢廷無賑貸。唐稅疊調庸。逮捕騷鄰里。徵逋及遠宗。令旗驚獵獵。湖西自數年來。每督軍飼。時監司輒以令旗與軍卒。以嚇民村。民村如逢亂離云。 賽鼓閴鼕鼕。裨將非專輒。監司乃自封。所餘唯短犢。相弔有寒蛩。白屋狐兼兔。朱門馬以龍。村粻無卒歲。官廩利經冬。窮蔀風霜重。珍盤水陸供。樞楡難自詠。䙅襋且誰縫。廢井堆晨凍。荒田被晩葑。葑去聲。菰根也。然陳履道詩曰湖田廢後已生。〇陸游詩曰水落澤生。皆押平聲。 漸聞增潁盜。奚異警胡烽。未見豪門漆。徒聞史管彤。九門嚴虎守。雙袖但龍鍾。鄭俠嗟誰繼。朱暉惜未逢。懷哉理春耜。膏雨上天濃。</text>
<title>聞默齋許相國 積 復其官爵</title>,<text>魏闕丹綸降。台垣紫誥新。恩言千古逈。幽枉一朝伸。白日舒光氣。黃泉泣鬼神。緬懷當日事。難語此時人。萬姓瞻宗國。三朝有老臣。安危爭一髮。威望抵千勻。灑涕攀遺詔。陳兵宿禁闉。玉音猶在耳。丹悃遂忘身。元聖惟沖子。夷吾作懿親。得輿元繼述。顓柄實因循。不幸王敦近。難明石碏純。非無曾母愛。誰贊宋朝仁。地下先王見。人間善類湮。魑魈喧夜雨。鵰鶚恣秋旻。倐忽丹書字。繽紛碧海塵。壯夫先斷腕。流俗轉膏脣。藥泉南相國曰眉叟攻許積。是壯士斷腕法。 寂寞薰聲歇。蒼茫事跡陳。百年留鐵案。千刦閱風輪。魏第猶藏笏。敖兒久負薪。覆盆寧受照。枯木未希春。日月當黃道。風雷警紫宸。血書朝懇懇。恩綍暮諄諄。曠數光編簡。哀榮聳搢紳。乾剛施獨斷。年紀感重臻。乙卵。卽肅宗元年。 是日皇天定。當時旱歲頻。陽和宣紫洞。膏澤徹玄窀。勳秩都依舊。風期況隔晨。若無今乙卯。忍對後庚申。世好存遺誼。才猷景絶倫。驛亭孤燭底。搦管涕沾巾。</text>
<title>十一月一日。於西巖鳳谷寺。溫陽地 陪木齋李先生校星翁遺書。時鄰郡士友多會者。各賦詩一篇。會者。李廣敎文達 承旨秀逸。孫，李載威虞成 弘文提學夏鎭。玄孫，朴孝兢嗣玉 校理孝成。弟，姜履寅士賓 三休堂世龜。玄孫，李儒錫汝昂 承旨日運。子，沈潞仲深 吏曹判書詻。玄孫，吳國鎭孟華 右議政始壽。玄孫，姜履中用民 履寅。再從弟，權夔堯臣 大提學愈。玄孫，姜履五伯徽 校理忱。從子，李鳴煥佩謙 木齋。弟。</title>,<text>郁郁星湖子。誠明著炳文。瀰漫愁曠際。芒忽見纖分。眇末吾生晚。微茫大道聞。幸能沾膏澤。惜未覩星雲。寶藏饒遺馥。仁恩實救焚。典刑餘一老。齒德逈千群。道喪窮年歎。朋來暮境欣。校書酬耿結。負笈喜辛勤。猶有安冥摘。徒然到白紛。勖哉良友輩。於此送朝曛。</text>
<title>贈姜士賓 初四日將下山。作詩留別諸友。</title>,<text>豈弟流徽遠。窮畸世業淸。葆眞超末俗。專氣若柔嬰。勉守黔婁志。休辭鄭歇名。人間荊棘茂。歲暮一傷情。</text>
<title>贈沈仲深</title>,<text>寒天隨短景。雲巘歷艱辛。末至文詞重。羣居氣色新。摳衣良有素。傾蓋且相親。已託龍門好。風標勉絶塵。</text>
<title>贈李汝昂</title>,<text>湖海浮雲逈。巖阿凍雪深。遠隨賢者至。不負古人心。僧院成儒雅。郵官託士林。德鄰常近住。羨爾有參尋。</text>
<title>贈李佩謙</title>,<text>蕩蕩洪勻賦。生才奈獨偏。鄧林芽已茁。丹穴毳皆鮮。早識三倉辨。行窺四庫全。丈夫須豁達。狷介未爲賢。</text>
<title>贈姜用民</title>,<text>客土多新契。名門得俊姿。功名他自厚。詩禮故相宜。放浪隨群從。勤恭就老師。喜君襟袍闊。聊以攝威儀。</text>
<title>贈姜伯徽</title>,<text>映日霞標粲。臨風玉樹淸。雍容留寸鐵。端雅拔群英。且減看書癖。休傳飮酒名。偓佺如可遇。敷衽問長生。</text>
<title>詠盆梅。寄大陵四老。</title>,<text>縱許重茵煖。輕寒透薄帷。繁條俱已發。留得最高枝。</text>
<title>讀退陶遺書</title>,<text>閒裏纔看物物忙。就中無計駐年光。半生狼狽荊蓁路。七尺支離矢石場。萬動不如還一靜。衆香爭似守孤芳。陶山退水知何處。緬邈高風起慕長。</text>
<title>驛樓四面皆山也。其南有九峰山最高。當前擁塞。始來時頗不堪。戲作絶句示伴客云。</title>,<text>重巒匼匝逼愁顏。鬱鬱常如坐甕間。安得猛如樊噲者。靴尖踢倒九峰山。</text>
<title>近日習靜漸久。每日夕覺山氣益佳。時誦此詩。不勝愧怍。遂更作二絶句。以謝九峰山云。</title>,<text>朝朝爽氣足怡顏。勝在芬華市陌間。安得澹如元亮者。悠然坐對九峰山。寬懷無處不開顏。海闊天空亦此間。萬物自生還自在。翰林何必剗君山。</text>
<title>擬古二首</title>,<text>西海有蟠桃。東海有火棗。食之得蛻化。永世不得老。衆人爭欣慕。望望出遠道。我獨守我家。且與妻子好。山田種黃粱。水田種紅稻。勤力芸其苗。不問熯與潦。庶幾望有秋。使我性命保。燁然衣錦衣。乘馬馳雲衢。下馬入君門。冉冉庭中趨。豈不一快意。或者有後虞。不如且暫退。養拙守其愚。寧靜無所營。澹泊無所須。世途雖局促。庶容一腐儒。若復不相恕。命也亦樂夫。</text>
<title>是日風日暄暢。晚與一客。騎馬度錦溪。望西南諸峯。雪中森秀。相顧甚樂也。至漁谷。訪蔡逸人而還。十二月十八日</title>,<text>溪水粼粼起細波。惠風晴日似春和。恰知地底萌芽動。腔內仁端較孰多。</text>
<title>伏聞內移有命。晚發離金井驛。十二月二十三日</title>,<text>夕陽騎馬出官門。官柳依依似故園。野水相隨行十里。峽雲初盡見孤村。窮居久厭喧囂俗。榮召猶懷放逐恩。鼓角黃州眞有戀。玆懷唯與子瞻論。</text>
<title>尹彝敍以特旨爲正言。旣至京遞職。過余于明禮坊。戲爲一篇。</title>,<text>憐君袍笏帶儒酸。燕子來時到竹欄。偶爾飄零成獨往。却能回薄此相看。春泥漠漠迷歸路。霜鬢蕭蕭罷冷官。有酒足銷閑日月。直須留至百花闌。</text>
<title>賡和內賜中和尺兼簡御詩韻</title>,<text>御製頒尺中和節。紅泥下九重。拱星依紫極。絫黍叶黃鍾。漢帝提三日。陳君臥百容。裁來五色線。許爾補山龍。賡詩 丙辰二月初六日令節中和節。紅牙錦帕重。星文羅玉版。奎韻發洪鍾。未有纖毫報。偏蒙大度容。鳳池隨染翰。蕪拙愧群龍。</text>
<title>和沙谷尹逸人用謙留別韻二首</title>,<text>質朴違時俗。厖踈見古顏。養天聊飮酒。翫世卽歸山。大笑者何事。狂歌也自難。細觀嵆阮傳。當與子相看。自注云當猶敵也。 散人今隱市。山客始敲門。歲月詩千卷。風波酒一樽。漸能懷澹泊。屢已歷寒溫。春晚黃驪郡。汀花幾處繁。</text>
<title>送李公 鼎運 觀察湖西</title>,<text>板輿無恙稅棠陰。壽曜文星每夜臨。漢代循良多孝子。晉時都督總詞林。朱樓錦水春風敞。畵戟牙門白日深。湖右卽今須賑貸。野農猶識聖明心。</text>
<title>蔡相國每至華城。輒賦詩盈卷。上徵其卷。和其四詩。其中駕巡洪範山。夜還行宮詩。令臣鏞賡進。臣恭和以進。</title>,<text>孺慕宸情若靡依。徊徨步輦欲無歸。山含淑氣留仙仗。林拂餘霏濕御衣。緱嶺眞游多歲月。櫟陽新聚近郊畿。乳臺日色遲遲度。直到黃昏戒六飛。</text>
<title>奉和聖製遲遲臺駐蹕韻</title>,<text>臺下靑繩路。遙遙直華城。瑞雲連野望。零雨會宸情。旖旎龍旗色。悠揚鳳管聲。戎衣如昨日。想像有遺氓。</text>
<title>奉和聖製親享大報壇韻</title>,<text>穆穆皇靈若可親。禁中除地揭王春。干戈尙憶蠻夷靖。禮樂猶看瞽史陳。下國獨懸殷日月。中原誰保漢衣巾。風泉二百年來感。宸藻煒煌志事遵。又代人作云洋洋陟降僾如親。草木傷心正暮春。五夜星河臨闕。兩行笙瑟夾階陳。東人尙有尊王筆。中國今無斂髮巾。海闊天高那可忘。每年躬磾舊章遵。</text>
<title>將赴忠州。出國東門作。四月初六日</title>,<text>興仁門外柳濛濛。極目川原霽色同。野水逶遲流白日。城雲澹蕩耐輕風。糝黃嫩葉迷芳甸。漲綠新苗沒遠空。一馬二童頗簡略。我行隨意適西東。</text>
<title>到舊廬述感</title>,<text>水閣煙光內。黃薇晚色深。田園猶慣眼。花木舊怡心。樑燕亦新乳。林鸎空好音。得時堪羨物。倚杖一悲吟。</text>
<title>苕川遇尹逸人 用謙</title>,<text>幸自稀朝請。時能遇野賢。重歡辛棄疾。如見陸平泉。林雨妨行屐。江風好繫船。騶虞驚俗眼。恐被市人傳。</text>
<title>行次藍子洲</title>,<text>移舟汎淸壑。惆悵好亭臺。故故花枝隱。輕輕柳岸廻。水鄕多送別。人世足悲哀。舊倚門閭外。於今自去來。</text>
<title>訪堂叔父玉泉山居 卽楊根舊邑。</title>,<text>蒲柳重重洞壑沈。龍門黛色馬頭臨。野棠花暖雲溪轉。山杏陰濃草屋深。東郡煙霞專作主。西江風浪不驚心。但敎庋得書千卷。棲息何須借上林。</text>
<title>宿紫眞浦</title>,<text>垂楊三兩樹。江色在門前。渚日餘漁網。堤煙出米船。屋深留燕語。波靜照鷗眠。商略端居事。羈牕坐黯然。</text>
<title>登淸心樓</title>,<text>楊柳堤頭畵閣淸。澄江一面錦紋平。黃驪寶馬波無跡。玄鶴仙人洞有名。斷港經春芳草遍。晴煙送雨遠帆明。漁村薄酒難成醉。西北浮雲動客情。</text>
<title>題尹逸人池亭</title>,<text>雲溪一曲闢林泉。遠客來時正暮煙。文擧夙從周史裔。山公今到習家筵。綠楊門巷春陰厚。芳草池塘夜雨懸。濩落儒冠君亦老。小燈相對欲潸然。池館淸談盡宿儒。百年詞藻作歡娛。兒生箇箇書千卷。花發家家酒一壺。漸取經綸歸隴畝。不愁顏髮老江湖。吾宗里社長隣近。隔水芳徽兩不孤。</text>
<title>謁道東詞 卽愚潭先生書院。</title>,<text>牛李交傾日。山林第一人。只緣忘得喪。終始重彝倫。迂闊懲群彦。超高免衆嗔。餘生有懿躅。誰遣歎迷津。</text>
<title>留題族父海左翁山居</title>,<text>瀟灑江湖日月遲。黃茅小屋隱花枝。韶華綽約堪衰病。笑語雍容示近詩。頗似逸人棲隱處。勝爲銓部旅遊時。鬱林歸後多佳石。此是閒中第一奇。海左詩曰連雲江磴轉威遲。黃鳥交鳴楡柳枝。忽枉銀臺新學士。細聽金井去年詩。誼惇宗黨承先訓。官歷淸華値聖時。洛下分張山裏會。端知此事老來奇。學士家居近碧山。寂寥花木喜公還。虛舟穩涉風波際。野服深棲隴畝間。好取詩名防白眼。秖憑酒力駐朱顏。後生亦有歸休意。鳧雁江湖也不關。海左詩曰蘆簾一半鶴西山。不見人來鳥自還。問汝何時辭日下。老夫移疾在田間。逢迎都是煙霞語。憂患依然玉雪顏。數疊淸詞成信宿。峽天星斗滿松關。蓊蓊山色澹新晴。㶁㶁溪流細有聲。楊柳陰濃牛臥穩。菜花風暖燕飛輕。時從筆墨幽懷暢。日涉田園雅趣成。正耐逍遙陪勝賞。可堪惆悵問歸程。海左詩曰花梢淅瀝雨初晴。門外烏驪忽有聲。乘興渾忘三峽遠。休官全覺一身輕。力窮經訓多新得。名側耆司愧老成。漸識眼中平地少。須從發軔愼前程。夜涼人未散。山逈月能來。林露明相照。江雲薄漸開。全家無酒債。隣里摠詩才。莫問西歸路。湖光小似杯。海左詩曰芳夏春相接。情人月共來。草生平楚遠。煙盡大江開。鬢髮關東老。文章鄴下才。家貧猶慣客。能辨濁醪杯。</text>
<title>到荷潭 四月十四日</title>,<text>歷歷銅津別。于今五載強。夢中猶面目。祥後又星霜。草木經春茂。江山自古長。常疑泉壤裏。迢遞戀桑鄕。灑涕墳前告。言兒遠遠來。法泉今夜宿。金井去年廻。時俗猶饒舌。宸衷獨愛才。哀哀心內語。終莫徹幽臺。</text>
<title>贈朴君 斗釆</title>,<text>俊傑今初見。婚姻故有情。玅年雄筆陳。先進讓詩名。坦腹徵才氣。低頭愧老成。江居頗靜僻。盡日讀書聲。</text>
<title>木溪訪金佐郞 商雨 不遇</title>,<text>江村白日掩柴荊。立馬橋頭聽水聲。鴶鵴鳥鳴園樹暗。薔薇花發野堂明。百年詩酒謀偕隱。三島風煙悵獨行。縱道聖朝遺逸少。至今不識此人名。</text>
<title>離荷潭 十六日</title>,<text>四休亭下水漣漣。客馬悲鳴上渡船。行到嘉興江口望。薔薇山色杳東天。</text>
<title>猗蘭美友人也</title>,<text>蘭兮猗兮。生彼中陂。友兮洵美。秉德不頗。豈無他好。念子實多。蘭兮猗兮。生彼中丘。凡今之人。不其疾渝。念子不忘。中心是猶。蘭兮猗兮。生彼蓬蒿。萎兮蓊兮。誰其薅兮。念子不忘。中心是勞。猗蘭三章章六句</text>
<title>嘉興江放船 丙辰四月十六日</title>,<text>久厭山谿險。翻思水路便。悵違丹穴約。獨上蘂州船。兩岸風煙麗。中流顧眄專。沙茸抽紫穎。澗櫱綴黃妍。山晚禽吭滑。堤暄馬戲儇。游絲沙氣盛。移櫓水紋圓。娟妙飛峯出。逶迤臥柳遷。盤渦趨急瀨。惡石吼驚泉。拂拂風醒酒。搖搖水擊舷。悠然出平地。開朗見靑天。世界重重豁。人煙曲曲連。險夷常遞換。憂樂每相牽。狹陋傷時俗。優遊謝罪愆。庶將江海志。暫絶市朝緣。去國鴟夷子。能詩賈浪仙。未應容大瓠。久已怯虛弦。愼索長安米。謀歸潁尾田。沈潛收銳氣。放達送流年。此計心常有。今朝興渺然。曾聞堯舜世。猶有隱箕巓。</text>
<title>族父吏部公山莊。賦得庭前怪石。</title>,<text>夫子不好怪。胡爲蓄怪石。卑儉莫如禹。猶然充貢額。鬱林亦廉士。鎭船非瓦礫。譎詭多竅穴。離奇有骨骼。雲根浸淸泉。淋淋帶蒸液。觚稜潑淺紫。苔髮滋鮮碧。峯崿森成列。厓谷細相闢。泥黏一株松。遠勢似千尺。渾如古木根。擁腫縐襞積。頑肥槪見黜。所崇在癯瘠。三峯特崷崒。舊載豐川舶。豐川扼浿口。湊集多金帛。黃金與翠石。智者知所擇。</text>
<title>留題族父禮山公山居</title>,<text>澗邊小墟落。桑柘菀交枝。野麥蘇春凍。村雞領晚兒。罷官生事拙。留客雅言遲。信宿驚舒重。低頭愧昔時。</text>
<title>贈叔胤</title>,<text>質朴敦詩禮。怡愉養父兄。已看諸福具。何羨一朝榮。石氏持躬謹。顏家立訓明。先生考槃處。潭水至今淸。</text>
<title>汎舟至蟾江口。懷族父海左 範祖 宅。</title>,<text>黃鶴山頭曉放船。仙居回首倍超然。徐過翠壁丹厓外。疑出瑤臺玉洞前。燕子簾櫳閒日月。棠花籬落鎖雲煙。漁郞漸失桃源路。春水西流入漢川。</text>
<title>簡寄黃進士 德正 隱居</title>,<text>偶從江上去。獲見汝南賢。僻國詩才少。名鄕學術專。歡招惟菜碗。偃息有茅椽。擇里鄰詞伯。吟哦慰暮年。</text>
<title>登神勒寺東臺</title>,<text>神勒東臺翠柏森。蘂城歸棹滯秪林。懶翁塔崒風鈴語。牧老碑荒石髮侵。赤石晴雲浮日色。驪江遠樹入春陰。傍人莫問遲徊意。無限煙波愜此心。</text>
<title>舟中作</title>,<text>翼瓦連雲起。星欞面水開。不聞郿塢敗。誰見狄公來。八路蒼生困。千秋士類哀。試看神馬石。根到九泉培。</text>
<title>滯雨宿梨厓</title>,<text>風起靑楓亂。江鳴白雨來。蕭蕭吹面入。細細作紋回。煙火依鄰艓。維纚近釣臺。朝袍憐最困。潦倒濁醪杯。</text>
<title>早發梨厓</title>,<text>江邊春未去。四月見梨花。駙馬樓臺壯。漁村酒肉奢。猶聞近城闕。早已領煙霞。山下黃茅屋。凋零盡故家。</text>
<title>過漁家</title>,<text>婆娑城下盡漁村。夜雨沙磯見漲痕。渚艸汀花無限好。一篙春水度朝昏。</text>
<title>滯風宿大灘</title>,<text>已識瞿唐惡。猶希舶趠平。江豚頗得意。檣燕似留行。拄笏靑山靜。維舟白日傾。不須衝險隘。濡滯且謀生。</text>
<title>楊江遇漁者</title>,<text>一翁一童一少年。楊根江頭一釣船。船長三丈竿二丈。數罟數十鉤三千。少年搖櫓踞船尾。童子炊菰坐鐺邊。翁醉無爲睡方熟。兩脚挂舷仰靑天。日落江湖浪痕白。山根浸水村煙碧。少年呼童攪翁起。魚兒撥剌天將夕。中流布網去復還。上下刺船如梭擲。伊軋唯聞柔櫓聲。蒼茫不辨雲水色。黃昏收網泊柳浪。摘魚落地聞魚香。松鐙細數柳條貫。鐙光照水銅龍長。野夫估客爭來看。鏗鏗擲錢錢滿筐。水宿風餐了無恙。浮家汎宅聊徜徉。人間富貴非善賈。盡將僞樂沽眞苦。朝將軒冕飾聖賢。暮設刀俎待夷虜。跼蹐常如荷轅駒。鬱悒眞同落圈虎。籠雉耿介不戀豆。塒雞啁哳生嫌怒。何如江上一漁翁。隨風逐水無西東。維州利害漠不聞。東林勝敗俱成聾。蘋洲蘆港作園圃。葦被篷屋爲帡幪。會携二兒入苕水。令當一少與一童。</text>
<title>舟過粵谿</title>,<text>森束群山赴粵谿。巴猿曾到此間啼。西來氣色鄕園近。藍子洲邊綠樹齊。</text>
<title>望龍門山</title>,<text>縹緲龍門色。終朝在客船。洞深惟見樹。雲盡復生煙。早識桃源有。難辭紫陌緣。鹿園棲隱處。悵望好林泉。</text>
<title>簡寄尹南臯 尹彝敍</title>,<text>聞說華城府。嚴關鐵甕重。飛樓臨螮蝀。綺閣畫蛟龍。建業江山麗。新豐艸樹濃。寢園佳氣盛。歲植萬株松。卓犖孤山老。風標逈出塵。擊奸消禍亂。抗疏正彝倫。漢室疎長孺。吳門隱子眞。却因風水說。千載作忠臣。</text>
<title>朴穉玉 斗釆 至。次金佐賢四郡游覽之作。</title>,<text>溪扉永日許常關。嘉客東來始解顏。巷陌應迷京裏樹。詩書猶隱蘂州山。少年養疾淆漓外。聖世儲材艸莽間。會把浮名交與子。桑麻去取半生閒。</text>
<title>送許子翁歸忠州 名澓。許相公積之孫。</title>,<text>五月江郊雨洗塵。卯橋東畔草如茵。上游鄕黨知名士。丞相門闌了事人。城裏晚花飛送客。水邊疎柳臥經春。典刑記取淸高像。金鴨鎖時淚滿巾。</text>
<title>贈別李士元 廷模 歸永川</title>,<text>憶曾騎馬到溪邊。歷歷亭臺在眼前。己酉秋。余覲蔚山。過永川李氏宅。 石檻受風松滴瀝。野橋經雨草嬋娟。諸生尙抱淹中籍。盡室仍從稷下賢。半世浮沈頗自厭。每逢山客望如仙。</text>
<title>憶南臯對雨</title>,<text>西園鴨脚自繁枝。猶有涼風五月吹。小雨梅黃春去遠。芳洲艸綠客來遲。今年擬續閒居賦。之子能忘伐木詩。常怪昔人多感慨。不逢幽獨竟誰知。淋鈴淅瀝打花枝。陣陣溪風入幔吹。蠹齮書殘箋注倦。雀羅門靜起居遲。名城樓閣誰同賞。京國賢豪盡厭詩。每向雨中惆悵甚。幽懷惟我兩人知。</text>
<title>題李周臣山亭 周臣時住長興坊。</title>,<text>粉壁靑林內。烏巾紫閣陰。溪雲生屋角。山果落庭心。遠俗稀聞轍。鄰伶漸解琴。會開羊仲逕。卜宅近前岑。</text>
<title>山亭値雨</title>,<text>小檻新成織錦坊。黃鸝啼歇綠陰長。驚雷忽破層空暗。快雨仍賖半日涼。亂溜侵人移枕簟。餘歡留客進茶湯。朝官却在喧卑處。車馬衝泥入建章。</text>
<title>酬洪七 樂眞</title>,<text>名家多向上游居。不是前賢計慮疎。一代簪纓投草野。百年樓閣變茅廬。慣乘舟楫如騎馬。漸放兒孫學釣魚。江左風流雖曠達。天姿終近聖人徒。</text>
<title>酬金佐郞 商雨</title>,<text>屐齒痕平長綠苔。自君之去未門開。雲生紫閣娟娟去。江出丹陽遠遠來。枉抱詩書留漢邸。不因尊禮到燕臺。安知放達非深悟。休怪前村濁酒杯。詩人無病獨呻吟。終是癡人嗜好深。曹鄶以前方古調。河梁而降槪繁音。常從海帝謀穿竅。苦向昭文學鼓琴。咀嚼六經宜盡力。由來麗遠勝熏今。</text>
<title>重寄洪七</title>,<text>相逢江柳下。解纜出黃驪。野寺尋花晚。灘亭避雨遲。風煙穿眇眇。談謔聽期期。怪子非凡骨。無端白髮垂。</text>
<title>和蔡邇叔 弘遠 洗劍亭之作</title>,<text>冠佩委蛇自退朝。北郊泉石晚逍遙。經春艸色全埋逕。宿雨溪痕半浸橋。孤寺煙沈山淡淡。高林風度檻搖搖。諸君恰受瞢騰醉。歸騎翩翩趁夕樵。鑾輿舊經幸。奇石枕回流。暗溜通泉眼。微涼在樹頭。淸時多黑髮。白日坐朱樓。莫謾思歌管。林丘有栗留。</text>
<title>酬金佐賢 商雨</title>,<text>山楡野檿葉鬖髿。紅豆胡麻欲吐芽。半世窮經成底事。十年游宦夢田家。日沈西閣流雲氣。風捲南湖蹴浪花。將就小園心計熟。一帆高處是生涯。炎威燀爀九天薰。日色煙光漭不分。勢壓土山都似火。氣蒸滄海盡成雲。空雷莫曉蛟龍意。深樹何忙燕雀群。唯有玉壺氷一片。獨堅淸操逈塵紛。</text>
<title>奉簡樊巖相公北垣宴席</title>,<text>北海芳筵客四圍。瑤箏彈罷羽觴飛。烏紗落地呼姬整。紫馬嘶林帶醉歸。延召每煩人屢至。疎慵眞與世相違。二更銀燭沙堤路。傳道香風散舞衣。</text>
<title>竹欄社會賦得新晴</title>,<text>蕩滌端倪豁。蕭然無點埃。澗如秋氣入。山欲晚粧催。黃鳥歌相引。靑林洗自開。野籬抽嫩蔓。垣甃落肥苔。遠日明江草。餘涼在井槐。親朋騎馬至。穉子戲溪回。跌宕抽詩卷。淋漓有酒杯。淸狂投散秩。燮理仗賢才。耘唱知風送。琴歌待月來。百年長浩蕩。鳧鴈兩無猜。</text>
<title>奉簡海左翁</title>,<text>尙書遙憶似仙翁。家在龍門東復東。屋後高田新黍綠。門前流水落花紅。謝安以臥名逾重。杜甫於詩老更工。欲往從之川嶺阻。幾時雲帆挂西風。</text>
<title>奉簡棕廬尹參判 弼秉</title>,<text>寵錫金鞶一日來。爲言謠誦在東萊。漢廷新降褰帷詔。晉國方推製錦才。詩寫米農紅搨紙。酒傳江戶綠瓷杯。天時正屬懸弧節。尙憶扁舟北岸回。尹公與先君同年同月生。尹公舊在龍津。每値生日。兩公載酒相過。</text>
<title>奉簡岐川蔡判書 弘履</title>,<text>白髮蒼顏滿大陵。隱囊烏几倦相憑。懸車不是黃麻降。工畫唯於墨竹能。近日笙歌陪左相。前秋詩句問郵丞。八仙九老風流盛。肯惜芳筵許共登。</text>
<title>奉簡五沙李參判 鼎運</title>,<text>風雨瀟瀟滿漢城。侍郞門巷不勝淸。千錢盡買金陵酒。李公新謫康津回。 匹馬還過錦水營。李公以忠淸監司謫康津。 老尙黑頭心浩蕩。醉方紅頰氣崢嶸。尹生新自華陽至。從此詞林復振聲。</text>
<title>奉簡鶴麓李承旨 益運</title>,<text>蒼蒼雨色大陵西。吏部家依陴𨺙低。垂柳門淸無馬繫。綠槐園暗有鶯啼。獨持明鑑懸孤照。李公時爲余。於筵中數有陳白。 苦設津梁渡衆迷。若許重開文字飮。未應蹇衛怯衝泥。</text>
<title>對月走筆寄南臯</title>,<text>海月照顏白。天風吹髮疎。茶傾三椀後。鐘動九街初。旖旎庭中樹。分明壁上書。振衣還散步。寂歷見村墟。見事頗遲鈍。居閒始好詩。江湖猶有世。廊廟恐無時。擯棄吾斯樂。經綸衆共嗤。大官終亦朽。飧角竟誰知。</text>
<title>重寄南臯</title>,<text>高柳蟬吟起。簾櫳曉氣涼。碧天俄變色。紅日稍舒光。花萎呼童灌。書殘倩客裝。西池作湯沐。誰羨賀知章。只喜茅尋郭。何須李識韓。志從濠上遠。歌和郢中難。宦業人人薄。親交箇箇寒。煉心新受訣。立地可成丹。</text>
<title>寄无咎 申承旨光河號震澤。无咎其甥也。</title>,<text>震澤文章老。鬚髥淸且踈。炎霾嬰二豎。潦倒歎孤居。煎藥常呼婢。迎醫屢送驢。扶持有宅相。何以過吾廬。</text>
<title>又寄南臯五絶句</title>,<text>厚祿何曾至。淸詩空自多。孟郊無熱語。杜甫亦狂歌。酒戶貧猶闊。詩愁老更長。搔頭明月下。敧枕落花傍。雲林思轉苦。塵路去逾難。佳句多眞率。休令俗眼看。白髮貧猶足。烏巾醒亦斜。東家顏色好。何必宿西家。雨憐巢燕濕。晴愛浴鳧乾。碁譜憑誰解。山經許獨觀。</text>
<title>飮酒二首</title>,<text>麴米醺皆好。雲和抱更斜。獨思千載友。不向五侯家。物態寧無變。吾生奈有涯。閒看庭日轉。花影幾枝叉。細馬爭門入。豐貂滿院來。直愁衣帶熱。故傍酒家迴。牢落聊全性。嶔崎任散才。所欣惟自適。莫笑坳堂杯。</text>
<title>申承旨 光河 輓詞 六月三十日卒</title>,<text>䯱䰄須髮繞癯顏。羽客雲車落世間。寡鶴盤廻滄海月。怒龍掀動白頭山。塵埃合沓襟懷曠。風雨交爭筆力閒。大澤雲濤收浩淼。廣陵琴絶涕潸潸。</text>
<title>同諸友游龍山亭子 尹彝敍，李周臣，韓徯甫，蔡邇叔，沈華五，李輝祖諸人也。七月十六日。</title>,<text>黔陽遙接廣陵東。山影江光帶晚風。港口人行蒲柳上。潮頭魚入竹籬中。煙生樹裏千家綠。日出雲間萬帆紅。畫鼓樓船今夜月。金波直與海門通。丞相樓臺盡日淸。翻飛白鳥夕陽明。九天炎熱當風散。三峽波濤近海平。野岸對開鹽市晚。柳浪穿出釣船輕。巖廊自與江湖遠。文酒風流付後生。</text>
<title>前湖汎月</title>,<text>畫船搖颺載群仙。風滿汀洲月滿天。百濟城高微見樹。六臣祠暗遠生煙。依俙粉壁垂楊裏。的歷金波淺艸邊。雙唱醉歌齊擊節。十年回首一茫然。蘋花風動作漣漪。銀浦流雲吐月遲。煙裏小堤橫似艇。水中疎柳立如旗。潮痕欲落魚吹沫。山黛將沈犬吠籬。柔櫓數聲回北岸。濛濛曙色隱高枝。</text>
<title>奉簡海左</title>,<text>遠遠風塵外。滄江一釣船。山中烏帽貴。天下白鷗賢。花石衰顏裏。圖書積雨邊。淸名與厚祿。終古有誰全。</text>
<title>奉簡伯氏</title>,<text>牛渚風煙美。儒冠偃息幽。朝朝見山氣。日日對江流。養拙安天性。敦親謝外游。逸民高品秩。應不換公侯。</text>
<title>竹欄小集。與者五人。各賦四詩。爲四人月朝之評。不得自贊。</title>,<text>鬑鬚白面異凡曹。忠憲家中是鳳毛。早達若將關世道。晚年仍亦作詩豪。疎狂拔俗心還隘。許與隨人眼更高。且莫備論餘子意。竹欄唯識有南臯。右贊南臯尹彝敍。弱歲鄕園早盍簪。年來纔得九分心。芥舟獨汎三江闊。藕孔交穿七曜森。蜀客詞才偏見幸。竟陵詩體少知音。胸中寸鐵能誰拔。烏帽深棲紫閣陰。右贊蕎陰李周臣。蒼鬚頎幹似張侯。歷落嶔崎欲白頭。不逢廣漠誰藏瓠。積屈權奇未聘楸。楚卜願從詹尹問。燕歌漸與酒人游。欲學粉脂今已晚。且將蓬髮老夔州。右贊仲氏。汝是乾坤一腐儒。云胡相見便相娛。淸標却善居淆俗。柔性還須立懦夫。澹澹行雲游巘崿。涓涓芳艸隱蓁蕪。東江早晚成偕往。肯策羸驂涉暮途。右贊蕙逋韓徯甫。</text>
<title>月夜懷李兄</title>,<text>林月依風杪。天然上碧霄。深深避炎晝。皎皎出淸宵。不寐思賢達。無端感旅僑。文詞雖可悅。終是讓漁樵。</text>
<title>李季受宅。同諸公賦。尹參判弼秉，蔡判書弘履，李參判鼎運兄弟諸人也。</title>,<text>吏部閒居處。群公騎到庭。峻班雙鬢黑。長夏一林靑。碁散敎兒拾。囊空任酒醒。孤松頗可意。今古自亭亭。</text>
<title>月夜又懷李兄</title>,<text>夜靜天如水。風吹月上樓。葉光翻舊濕。蟲語引新秋。暑氣欣微薄。年華識暗遒。狂歌日謀醉。不是愛遨遊。</text>
<title>竹欄小集。賦得積雨新晴。奉示樊巖大老。</title>,<text>碾盡雲霾霽色平。鱗鱗碧瓦迸層城。薰腴艸木千山重。漏洩波濤萬壑輕。別界鸎花誰作主。炎天樓閣有餘淸。欣聞野外饒禾黍。爲是端居念聖明。</text>
<title>李周臣宅小集</title>,<text>醞藉溪山草閣深。小庭楡柳晚交陰。瓜蔬錯落移鄕井。翰墨雍容聚士林。漏日遠明花更色。輕霏欲度葉先吟。巖蹊犖确宜驢步。且抱幽琴月夜尋。</text>
<title>周臣宅賦得退朝花底散。奉示樊巖大老。</title>,<text>春風拂檻百花朝。仙侶委蛇下九霄。帝座轉深雲裏殿。院扉遙出柳邊橋。紅枝照面重重覆。蒼佩交聲隱隱搖。換著便衣催筆硯。紫麻新演詔三條。</text>
<title>奉和伯氏望荷樓之作</title>,<text>江上飛樓只半楹。天光遙直蘂州城。簾櫳不掩修防淚。花鳥皆知陟屺誠。桃島浮雲疑有意。琴臺流水悵無聲。桃島在荷潭西。彈琴臺在其東。 可憐手植園中樹。柯葉春來箇箇生。</text>
<title>贈別柳士鉉 台佐 歸安東 柳時爲承文院正字。</title>,<text>連原驛路大江潯。嶺樹蒼蒼接舊林。卑位不忘高士節。今人獨抱古家心。淸風院落槐陰動。承文院謂之槐院。 宿雨河堤柳色深。柳世居河回。 爲有絃歌東魯在。百年遺響未全沈。</text>
<title>秋日竹欄遣興</title>,<text>秋風不似度春風。愁思無端視碧空。燕子去時猶軟語。菊花從此又新叢。交情漸與燈檠厚。煙景還將畫壁通。寤寐不忘張翰事。爲言田圃在江東。</text>
<title>南臯至</title>,<text>華陰孤客此重逢。野態蕭然上瘦容。芳樹不堪成老葉。秋山能自作新峯。眼前哀樂都憑酒。靜裏興居懶聽鍾。聞道年豐均沃瘠。問渠何不早歸農。曈曨初日上朝窓。林影鬖鬖鳥影雙。秋色西來餘白嶽。歸心東出有滄江。寒愁漸與梅相講。霜氣唯應菊不降。久識老蒼交結好。愛他風味近淳厖。</text>
<title>李季受宅。陪大陵諸老飮。尹參判弼秉，蔡判書弘履，李參判鼎運兄弟也。</title>,<text>山閣風流四老俱。淸秋無事不歡娛。花間妓散遺歌板。月下朋來帶酒壺。力盡津梁如臥佛。倦隨文墨作迂儒。罾樔已趣觀魚具。不羨扁舟汎五湖。流雲度鳥一簾空。門館蕭然草樹中。耆舊幸玆盈杜曲。秋懷何必憶江東。烏絲錯落揮新翰。白髮飄颻坐晚風。交契不妨無少長。幾何吾屬亦成翁。酒席收餘興。林園獨倚松。鄕愁生遠樹。秋色上晴峰。嘯詠聊從衆。狂疎幸見容。漸知田二頃。頗勝祿千鍾。屏居良適性。猶赴大陵期。地釀開桑落。風琴動竹枝。林秋星的的。山夜月遲遲。放達從吾好。啁啾任小兒。</text>
<title>同南臯竹欄小飮</title>,<text>高林涼日晚輝輝。柳葉麤疎桐葉飛。苕上扁舟應夕釣。華陽孤客憶秋衣。狂歌苦被傍人怪。薄醉聊隨長老歸。牛李交傾渾不管。俗緣能到此中稀。</text>
<title>溪閣</title>,<text>溪閣無人問。花欄鳥下初。醉觀玄宰畫。閒試率更書。生事秋仍拙。交游懶漸疎。欲知康濟術。唯有學樵漁。</text>
<title>秋夜竹欄小集。每得一篇。南臯爲余朗誦。其聲淸切哀婉。令人泣下。要聞其聲。戲爲絶句。意不在詩。遂多蕪拙。本十九首。今刪之。錄十首。</title>,<text>黔陽江北動秋風。望海樓西來早鴻。莫上歸舟走東峽。五雲深處有王宮。秋風吹入碧梧枝。西北浮雲片片移。愼莫啼留秦吉了。丹山老鳳不勝悲。雙燕雙飛復各飛。淸秋故與畫梁違。今年不用紅絲繫。誰識春風歸未歸。渼陰東畔水如彎。無限靑山與碧山。尙憶馬當村柳外。釣舟搖曳綠波間。龍門山北粵溪西。却有石田三兩畦。茅屋槿籬閒自在。秋來木葉滿巖蹊。羲農去矣俗云淆。朝作魚呴暮虎虓。樽前大筆淋漓字。道是劉生廣絶交。三角中峰號白雲。九天笙樂月中聞。秋風憶與南臯去。逸氣淩淩駕八垠。春風憶上蘂州船。獨宿江花江柳邊。不與南臯作仙侶。黃驪郭外思凄然。瘦鷺輕鷗本自雙。十年歸夢在滄江。如何水落霜淸後。猶守城南破竹牕。霜天華嶽玉嶙峋。淑氣澄明四百春。休向碧山深處去。何如長作漢陽人。</text>
<title>竹欄月夜同南臯飮 九月</title>,<text>玉露黃花一樣香。南山暮色對籬長。寒煙落地孤梧逈。明月橫天萬戶涼。徑欲乘舟游渼上。莫敎騎馬走華陽。今宵會辦如鯨飮。有酒幾樽樽幾觴。池塘小雨斂荷香。碧落寥寥歸鴈長。三峽鄕愁秋共遠。百年心事月俱涼。黃冠只合棲山裏。綠髮無端老漢陽。齷齪世人吾笑汝。莫將椰子巧穿觴。崇蘭委質菊花香。白髮緣誰似許長。歲晏觚稜雙闕逈。夜闌燈燭一樓涼。聊成痛飮酬河朔。快許新詩擅濟陽。好就竹欄甘跌宕。明朝肯赴大陵觴。</text>
<title>送南臯還華城</title>,<text>浮雲滿江海。之子暮何歸。落葉隨行橐。秋風入敗衣。棲棲誰見愛。澹澹故相依。謔浪終成悔。應緣素性違。華陽城北雨霏霏。遠客歸時葉正稀。玉輦不來江水闊。夢魂還逐朔雲飛。</text>
<title>竹欄菊花盛開。同數子夜飮。周臣，徯甫，无咎也。</title>,<text>歲熟米還貴。家貧花更多。花開秋色裏。親識夜相過。酒瀉兼愁盡。詩成奈樂何。韓生頗雅重。近日亦狂歌。飛飛歸鴈向江洲。獨捲寒簾生遠愁。蓬鬢欲疎無乃老。菊花雖發不禁秋。儒名誤世拋經卷。鄕夢關心問釣舟。約略瓶儲爲歲計。春來提挈下楊州。</text>
<title>花下獨酌</title>,<text>烏帽秋風裏。蕭然坐菊花。絶憐幽豔色。能慰寂寥家。黃擺輝輝日。紅吹澹澹霞。石公今不見。淸影任橫斜。</text>
<title>許去非 是 先生遷葬輓詞</title>,<text>寂寞人間世。斯人復起來。試看今士氣。能不使公哀。康瓠眞成寶。崇蘭屢見摧。覽觀多可厭。惆悵返泉臺。</text>
<title>申進士 宗洙 輓詞</title>,<text>蕭條不與古人同。當代文章數幾公。謫宦偶游金井驛。鄕閭皆誦石門翁。烏山寺刹秋聲裏。滄海樓船月影中。錯莫前塵無處問。茱萸應似去年紅。瘦菊寒梅坐悄然。忽驚湖海赴書傳。門前尙有安豐吏。泉下仍逢震澤仙。誤被儒冠欺皓髮。謾留詩卷作靑氈。風流文釆憑誰見。遲暮相知有少年。一本云門前尙有徵錢吏。泉下仍多飮酒仙。</text>
<title>憶金佐賢簡寄二首</title>,<text>時菊有奇節。賞心誰與同。寒江流不穩。長峽鑿難通。日月圖書裏。衣冠毀譽中。幽期若相謾。荏苒度秋風。迢迢石棲子。歲暮益懷哉。驛馬無消息。江船自去來。遲回欺素性。偃臥見高才。每夜梅梢月。沈吟有酒杯。</text>
<title>送別蔡邇叔參議寧越謁陵之行。</title>,<text>驛亭寒日曉光分。莫唱勞勞歌送君。越郡舊稱山水窟。魯陵今作帝王墳。星軺夜蹋仙池月。石馬秋嘶故國雲。唯有子規樓畔樹。五更哀怨不堪聞。</text>
<title>冬日奉旨直奎瀛府校書。同李 晚秀 直學，李 翼晉 承旨。蒙賜內饌。恭述恩例。</title>,<text>九門下鑰漏聲低。牕雪交交覺夜凄。金爵觚稜深碧檜。木天圖籍照靑藜。漆盤到手驚天降。油帕當心著御題。水錯山珍芬可悅。諧讙雜錯抵晨雞。</text>
<title>重熙堂賜對。論史記漢書。退述玉音。爲詠史詩五首。</title>,<text>陳平多奇計。機警出深沈。雖能贊帝業。終恐壞人心。位隆智亦昏。晚節費沈吟。令無陸生起。何由制群陰。留侯乃齊名。仙鶴混塵禽。武帝特宏廓。範圍包群英。臯朔畜俳優。弘湯弄孩嬰。軒軒汲長孺。伉厲業廷爭。羈絡不能縻。傲骨梗主情。戀闕辭淮陽。嫵媚見衷誠。終老不召還。薄哉恩德輕。殉潔古紛紛。蘇武獨稱節。刑虐或易抗。利誘誠難截。溘逝有能辦。耐久豈不烈。悠悠十九年。春風遞秋雪。看羊與臥窖。不過大綱說。古人寡言詞。險艱略瑣屑。靜言思所値。乃知肝如鐵。史遷蔽黨私。游說救李陵。報漢異日事。降胡便可憎。大質已虧觖。本意豈有憑。叩頭元非勇。良同攘臂馮。王翦辭伐楚。知彼斯爲能。霍光無學術。於事屢顚錯。上官親舅甥。乃不辨奸惡。禍發守常分。引入待鼎鑊。令無帝夙慧。身殞亂遂作。昌邑素狂縱。定策何諾諾。曾孫負令譽。採訪胡不博。迎送太紛紛。跋疐靡所泊。陰妻猶薄物。湛族理本確。漢祚賴靈長。周圖非善託。浪受元勳名。首據麒麟閣。</text>
<title>不亦快哉行二十首</title>,<text>跨月蒸淋積穢氛。四肢無力度朝曛。新秋碧落澄寥廓。端軸都無一點雲。不亦快哉。疊石橫堤碧澗隈。盈盈滀水鬱盤迴。長鑱起作囊沙決。澎湃奔流勢若雷。不亦快哉。蒼鷹鎖翮困長饑。林末毰毸倦却歸。好就朔風初解緤。碧天如水盡情飛。不亦快哉。客舟咿嘎汎晴江。閒看盤渦浴鳥雙。正到急湍投下處。涼颸拂拂洒篷牕。不亦快哉。岧嶢絶頂倦遊筇。雲霧重重下界封。向晚西風吹白日。一時呈露萬千峰。不亦快哉。羸驂局促歷巉巖。石角林梢破客衫。下馬登舟前路穩。夕陽高揭順風帆。不亦快哉。騷騷木葉下江臯。黃黑天光蹴素濤。衣帶飄颻風裏立。怳疑仙鶴刷霜毛。不亦快哉。鄰人屋角障庭心。涼日無風晴日陰。請買百金纔毀去。眼前無數得遙岑。不亦快哉。支離長夏困朱炎。濈濈蕉衫背汗沾。洒落風來山雨急。一時巖壑掛氷簾。不亦快哉。淸宵巖壑寂無聲。山鬼安棲獸不驚。挑取石頭如屋大。斷厓千尺碾砰訇。不亦快哉。局促王城百雉中。常如病羽鎖雕籠。鳴鞭忽過郊門外。極目川原野色通。不亦快哉。雲牋闊展醉吟遲。草樹陰濃雨滴時。起把如椽盈握筆。沛然揮洒墨淋漓。不亦快哉。奕棋曾不解贏輸。局外旁觀坐似愚。好把一條如意鐵。砉然揮掃作虛無。不亦快哉。篁林孤月夜無痕。獨坐幽軒對酒樽。飮到百杯泥醉後。一聲豪唱洗憂煩。不亦快哉。飛雪漫空朔吹寒。入林狐兔脚蹣跚。長槍大箭紅絨帽。手挈生禽側挂鞍。不亦快哉。漁舟容與綠波間。風露三更醉不還。歸鴈一聲驚破睡。蘆花被冷月如彎。不亦快哉。落盡家貲結客裝。雲游蹤跡轉他鄕。路逢失志平生友。交與囊中十錠黃。不亦快哉。噍噍嗔鵲繞林梢。黑質脩鱗正入巢。何處戞然長頸鳥。啄將珠腦勢如虓。不亦快哉。琴歌來趁月初圓。無那頑雲黑滿天。到了整衣將散際。忽看林末出嬋娟。不亦快哉。異方遷謫戀觚稜。旅館無眠獨剪燈。忽聽金鷄傳喜報。家書手自啓緘縢。不亦快哉。</text>
<title>詩四言</title>,<text>濛濛六合。成是倚蓋。巍巍崇宮。衆賢攸稡。願言從子。不得其門。駕言出游。窮彼八垠。豺虎張牙。茨棘伏銛。怔營野顧。曠無閭閻。回車復路。爰息衡廬。圖書几案。罔不安舒。載寢載興。歲月其徂。爰有鄕隣。出入相扶。彼其之子。尙或徊遑。歸哉歸哉。於玆樂康。</text>
<title>南臯至 丁巳正</title>,<text>梅花未落柳條新。京國春回見故人。雪裏飢寒能不死。夜闌燈燭許相親。粉城樓櫓重重設。赤羽旌麾歲歲巡。聞道華封恩澤厚。爲君同作祝堯民。</text>
<title>奉旨同李 書九，承旨尹 光顏，李 相璜 諸僚。就外閣校春秋。命倣朱子綱目。合經傳爲書。</title>,<text>賜沐經旬又盍簪。聖朝冠佩屬儒林。飛樓日照圖書淨。小院花開筆硯深。末學舊懷元凱癖。宏綱遙接考亭心。六街塵色多鞍馬。閒把殘編對夕陰。</text>
<title>春日小酉舍侍宴</title>,<text>靑絲雪藕玉盤新。西掖煙花正晚春。複閣藏書皆御製。小樓分席只儒臣。風雲龍虎攀依近。草木蟲魚顧問頻。醉側烏紗歸別院。禁林經雨草如茵。</text>
<title>摛文院。同諸學士校杜詩。李書九，金祖淳及李相璜，金履喬。</title>,<text>風流文墨度淸時。東壁星辰處處隨。內院正移芸閣會。聖人猶好草堂詩。耽看鶴舞時停筆。怕觸鶯飛不捲帷。爲報奎瀛諸學士。玉壺欹倒醉眠遲。時臣等坐奎章閣。李參判義駿等坐奎瀛府。臣等校杜詩。彼等校陸放翁詩。令各賭勝。先者有賞。後者有罰酒。</text>
<title>夏日獨坐。簡寄蔡邇叔。</title>,<text>燕語鷄眠白日遲。自從春去下書帷。猶殘柳絮糝溪逕。漸吐棠花照石池。靜趣不因貧有減。散官仍與懶相宜。故人衚衕經過少。留著賓僚共賭棋。</text>
<title>將游苕川。陪伯氏晚出纛洲作。五月一日</title>,<text>鳴馬蕭蕭柳岸頭。烏紗催上廣陵舟。逶迤城闕雲中逈。零碎峰巒水上浮。萬斛波來開熟路。一篙風動坐飛樓。遙知擊轂摩肩地。未信滄江有白鷗。</text>
<title>過氋氃洲。舟中戲爲絶句。三首</title>,<text>水神祠下碧漪風。荇葉蒲梢曲岸東。驀有白衣人起立。却看持網是漁翁。篙師落帆氣低垂。嗔怪西風斷續吹。此行不趁金門曉。剛喜蓬窓午睡遲。嘉林太守字南臯。文釆風流也自豪。不與我同游苕水。枉將朱墨點霜毛。南臯時爲林川郡守。</text>
<title>上瀨</title>,<text>上瀨積分寸。下瀨倐尋丈。篙頭當肋骨。似不知痛癢。面赤目睛涌。呀呀齊發響。梢工還獨勞。不矜舵樓敞。兩足抵舵門。翻臥靑天仰。力盡志亦倦。弛然遂放槳。空捐半日功。不復相勉強。慚愧岸上人。呵呵一拍掌。</text>
<title>乘小艇泝流。宿渼陰村。</title>,<text>潭靜微風起。輕舟搖復安。沙禽驚嘯詠。村犬吠衣冠。水宿星垂戶。山餐草滿盤。行藏雖未決。卽此已心寬。</text>
<title>端午日。陪二兄游天眞庵。初四日宿寺。</title>,<text>重巒蓊蔚一蹊微。濃綠深黃弄晚暉。桑葉欲肥鳩正乳。麥芒初長雉交飛。春燒古棧迷僧徑。晴瀑危橋濺客衣。知有人家深處住。隔溪聞喚女兒歸。楊子峰頭草木蓁。白雲飛盡綠嶙峋。蒼鼯度樹鶯先避。文豹行林鵲亂嗔。磴路時逢挑菜女。巖扉日送賞花人。臨流濯足知何意。曾蹋東華萬斛塵。巖阿層疊抱祗林。經卷香爐深復深。澗草雜靑黃綠色。山禽交十百千音。李檗讀書猶有處。苑公棲跡杳難尋。風流文釆須靈境。半日行桮半日吟。</text>
<title>寺夕</title>,<text>落日隱脩杪。池光幽可憐。新蒲猶臥水。疎柳正含煙。小滴遙承筧。餘流暗入田。誰將好丘壑。留與數僧專。纖月風林外。幽泉露碓邊。巖巒收氣色。籬塢積雲煙。鍾動隨僧粥。香銷伴客眠。潛嗟古賢達。多少愛逃禪。百鳥眠皆穩。悲鳴獨子規。畸孤寧有匹。棲息苦無枝。眇眇春風憶。蒼蒼夜色疑。月沈人正睡。淸絶竟誰知。</text>
<title>早起 端午日作。</title>,<text>木魚纔動起經僧。雲巘蒼蒼曉氣澄。日照石林生異色。煙橫山阪有餘層。漸看游鹿穿脩杪。復放啼禽集古藤。遠憶西京諸學士。翩翩歸騎自園陵。</text>
<title>山中感懷</title>,<text>娟妙鶯峰色。終朝在檻頭。未留棲隱約。如有別離愁。藥草經春長。林花入水流。滔滔丘壑志。不是愛娛游。山中春事晚。五月見黃薇。花落山風起。飄飄上客衣。</text>
<title>李周臣山亭値雨。同諸友遣興三十韻。用拈韻法。 棋子三十。每書一韻。貯之瓶中。任瀉一棋。點綴成文。</title>,<text>蒼林深白日。寂歷聽瓶笙。鷄犬安窮巷。田園隱上京。幽禽初變響。藥草漸舒莖。輕世人無悶。隨天物不爭。炎雲頗作壅。游氣共求平。綠穉方須灌。黃梅舊有名。輕飆欣一爽。飛電愕孤明。忽已鳴深葉。紛然漂落英。誇歸聞語燕。思避見愁鶯。大地沾仍遍。皇天令獨行。深深隱孤屋。事事愜幽情。溪蔓敷成架。山葵潤入羹。廢垣頹更豁。荒塢洗還淸。簷雀同吾坐。林蛙任汝鳴。不時泉瀑好。如意果苽成。几案涼堪隱。巖阿靘可驚。柳深煙不散。松臥石能擎。永日寧知暮。餘霏不肯晴。淸狂歸翰墨。寵祿遠柴荊。日月華顚近。乾坤醉眼橫。金銀趨鼠穴。圭組據狐城。悲憤彌三紀。罷癃閴一聲。行宮餘綠樹。時物感紅櫻。木石誰塡海。滄浪好濯纓。永懷商洛隱。慚負鹿門耕。詩酒悲歡雜。江湖去住輕。揆才非抱玉。畫計敢推枰。學圃安時論。遷居養後生。灌蔬資廣採。栽樹羨均榮。浩歎將何賴。呼兒更洗觥。</text>
<title>送尹无咎謫鐵原</title>,<text>惠化門開第一鍾。關河北去路重重。山張寶蓋迎孤馬。霧鎖氷簾祕九龍。試幸暫游靑瑣闥。何如同上白雲峯。傳聞新進多才俊。玄鬢紅顏意態濃。惠化。京城東北門。</text>
<title>纔十日无咎宥還。復次前韻。</title>,<text>短歌長嘯替笙鍾。今夕消搖樂意重。坡老友唯知魯直。弇山詩獨許攀龍。無多馬首金剛路。依舊門前紫閣峰。得酒便酣酣更睡。滿庭花木午陰濃。十年奔走聽晨鍾。碨磊蟠胸問幾重。早有田能資永叔。豈無樓可坐元龍。絶憐嘉木生繁蔭。閑看奇雲作數峯。醉罵不妨醒後笑。好詩揮洒墨痕濃。</text>
<title>竹欄小集。與尹彝敍，李周臣，韓徯父。賦得田家夏詞。八十韻。用棋子拈韻法。</title>,<text>聖念憂艱食。田功戒卽康。絲綸敷懇惻。郡國恪宣揚。官發倉廒積。家留甔石藏。德音覃蓽部。輿誦祝穹蒼。勤力專溝澮。謨猷盻廟廊。歲功三扈倂。春振十旬強。澇旱徵符驗。金穰奏吉祥。脂膏如可遍。呴沫欲相忘。助徹寬周稅。驕奢抑漢商。陰陽交順軌。年穀屢登穰。行螘輸漂粒。游蠭貯蜜房。蜎蝡知有備。稼穡慮唯長。羲馭南回軌。璇杓北轉筐。梅肥防小摘。櫻熟薦新嘗。浦閘收魚篊。漕門簇海檣。榴花含日烈。粽黍答辰良。麥稔歡童叟。蠶成鬧女娘。漸能聞笑語。稍得展飢腸。總有生人樂。咸知聖化洋。桑林遲霈澤。豳邑念餱糧。煖氣蒸山芍。薰香鬱野棠。泉流收滲漉。簷溜閴琮𤨿。乾坼羅龜兆。枯苗立鴈行。野蹊停棗馬。秧馬也。 水廟禱花郞。東俗以男巫爲花郞。 風伯旋噫氣。雲河黮變章。浸淫初蘊釀。涓滴倐盈觴。甘霔知時節。心香格我王。百川還氣勢。衆卉頓精芒。沛若騰龍虺。歡如覩鳳凰。洑流皆自活。槁委竝無傷。襏襫千家動。雲雷萬馬驤。太和調五穀。餘澤及群芳。鑱柄肩爭荷。釵荊面復光。晨興理蕪穢。午饁具羹湯。漠漠輕雲蔭。微微遠樹陽。穉秧經夜潤。稂莠幾畦荒。決水淙堪聽。平原綠可望。耘歌齊發興。壺酒驀聞香。枕藉依蒲岸。談諧近藕塘。鎡基知順節。畎畝作歡場。百頃平如鏡。全家喜欲狂。蝦蟆吹聒聒。鶿鷺舞蹌蹌。黃鳥催絺葛。烏牛健服箱。鷄皮閑植杖。赤脚勇褰裳。全勝浮梁賈。猶賢倚市娼。漫工調菜隴。餘力拓芹坊。村夕塒鷄定。林霖垤鸛翔。隣比齊蓐食。耘伴集溪航。魚浪縐如縠。禽言弄似簧。洿池疑沒馬。菑磴畏逢狼。旭日舒紅彩。峰巒媚靘粧。共由靑草徑。俱歇綠陂傍。鋤耨評勤慢。溝塍戒卒痒。蹋泥驚水蛭。拖雨喜商羊。怠嘖貪煙葉。饕譏索酒漿。闔家行傴僂。跬步視蒼茫。勝氣分曹勸。傭工計日償。淳風渝尙在。眞趣說難詳。灌圃瓜延架。燒畬黍過墻。耦耕懷桀溺。躬稼憶龍岡。翁媼留看屋。兒孫却繞床。機梭鳴札札。旟旐夢央央。擭鼠兼驅雀。漚麻更種桑。家殷囤有㹀。時泰野無蝗。露碓通溪筧。踈籬接野篁。豆花披夕霧。棉絮坼朝暘。邨竪交舂杵。隣姑倩簸糠。夜分猶未息。日出以爲常。嶻嶭渾開墾。涔流總割壃。桔槹編白板。樊圃揷靑楊。落照新蕎綠。微風早稻黃。密雲愁瀉雹。涼露怯催霜。滯穗供饘粥。餘糧貯橐囊。社錢休賭博。逋米戒輸倉。憂樂惟饑飽。乾坤豁俯昂。粉紜笑蠻觸。饒沃埒蘇杭。山外蹄輪鬨。塵中組綬煌。錐刀恒擾擾。鐘漏日遑遑。未得斯何失。無求免不臧。平生畫中餅。東下有陶庄。</text>
<title>夏日述懷。奉簡族父吏曹參判。</title>,<text>薄陋傷時俗。風流憶老儒。苦心醉寵祿。皓首臥江湖。雅望推先輩。淸標立懦夫。有能知閫閾。眞可作型模。物外身名重。塵中眼力殊。高非攀嶻嵲。圜不削稜柧。末路完人少。名門大老孤。士林爭願慕。宗族盡懽愉。已上敍大略。 緬想流徽遠。寧辭盛德揄。將敍述世德。 營丘承胙土。齊太公子丁公伋。 華表號仙區。丁令威 唐代通遼左。台星落海隅。唐丞相丁公始謫押海島。 錦城綿世系。押海屬羅州。 崧邑領兵符。始祖。高麗檢校大將軍。 版籍歸眞主。薇歌雜賤徒。巖隱公不仕本朝。 巖居甘隱逸。野渡遇浮屠。碧瀾渡遇僧。 赫閥酬耕釣。祠宮謹醮雩。敍昭格署令。 侍郞揮翰麗。月軒公 參政展謨訏。恭安公忠靖公皆官至貳相。 節儉垂家訓。謙恭示遠圖。茅椽辭綺閣。蒲薦屏紅氍。忠靖公儉德。 積德培餘慶。名賢發道腴。敍愚潭先生。 韜光如錦褧。懷寶若珣玗。古典窮虞夏。眞源接泗洙。行藏侔晦退。造詣及程朱。玉帛馳鸞誥。琅函訟翟褕。己巳救閔后。 志淸超堀堁。心醉挹醇醹。名節全顏蠋。詩書授孔誧。元精重孕秀。異兆自聆呱。敍海左公事。 東壁星辰澹。西山草木枯。神光凝鳳觜。奇氣隱犀顱。才學淩劉董。聰明短曠婁。吐詞疑七發。作賦擬三都。滄海生涓滴。咸池出阮隃。淵淪斟鬱鬯。崎崛接盤杆。大匠惟持杖。良庖善解軱。玄英沈沆瀣。紅焰起錕鋘。赤鴈歌音踔。蒼龍陣勢躣。靈機通覺筏。仙曲奏皇荂。炫彩丹山羽。勁鋒黑水砮。游氛騰蜌𧑐。逸足騁騱翑。古色存追蠡。飛聲迅鏷𨬟。範驅行轣轆。祕訣發瓠𤬛。肅氣羅旌幟。端容整冕冔。寡和如白雪。去飾似紅芙。寶器陳周鼎。奇文辨宋釬。眞漿濾瀉鹵。滋味沃淳毋。照鏡驚蟾白。含珠見蜯媰。銛錐時脫穎。淬劍直穿髃。超忽飛仙躧。淸揚美女矑。敍海左文章。 湖堂初賜沐。詞壘遂援枹。夜燭催狼尾。春波溢鳳咮。龍來愁蜥蜴。駘去立騊駼。蜀嶺森楩梓。荊江震舳艫。勁師先奪壁。羸卒敢嬰杸。笙瑟排前導。羅紈出內帑。已挑泥裏鈑。如剖石中㻍。玉筍班行峻。金蓮寵渥紆。隆褒踰袞服。芳澤浹肌膚。臥榻遲遲語。喉司冉冉趨。大名傾海宇。前路亘雲衢。敍湖堂承恩。 魚目嗔希寶。蛾眉忤衆姝。中朝誰薦鶚。下邑獨飛鳧。竹嶺蒼山遠。襄陽碧水鋪。絃歌尋闕里。藥餌問蓬壺。雅志兼鷗凈。踈容與鶴癯。簿書床上積。煙月卷中輸。花塢全稀訟。蒲鞭欲泣辜。專城雖致養。保障每蠲租。慶宴開重巹。歡娛聽五襦。課農勤種柘。捐俸不營菟。敍棲遑外邑。 宣室遲恩召。蒼梧哭奄殂。神孫膺茀祿。耆舊勵都兪。日月昭黃道。風雲運紫樞。招徠覃草莽。振拔及泥塗。聖志堅陶鑄。群情絶覬覦。呴濡功欲遍。跛躄氣方穌。敍今上眷注。 相國膺新卜。材賢副急需。皇圖思滌盪。時論斥攣拘。司馬惟知呂。歐陽獨愛蘇。東岡懷隱遯。前席應咨諏。澗壑迎恩詔。江山起病軀。嚴陵收骯髒。諸葛許馳驅。舊識揩靑眼。淸光照白鬚。文方須黼黻。才足辨瑕瑜。黌舍儒風振。銓曹世道扶。激揚皆中節。遴選少遺珠。素質期回朴。澄流恥合汚。制裁嚴尺墨。劑量較錙銖。𨃃蹶酬深眷。啁啾任厚誣。宰班承寵擢。忠悃感交孚。敍樊翁薦進。 暫建新旄節。還過舊酒壚。宦途頗不坦。吏術本非迂。遺愛今猶藉。淸名久未渝。敍松京居留之事。 七旬躋壽域。八座仗嘉謨。霜鬢趨靈閣。芝眉入畫廚。安車除膏舝。珍餉進香酥。敍耆社。 旅邸風霜重。鄕廬歲月徂。佻儇憎世態。離闊戀家孥。無意貪齊祿。將身比楚俘。羞看依棧馬。願學首邱狐。南穴憐槐蟻。東江憶菜鱸。飄颻離市陌。灑落出郊郛。京闕蒼雲逈。田園綠草蕪。白駒寧食藿。陽鳥本含蘆。去館非彈鋏。懸車豈折軥。浮榮休繫駟。吾道欲乘桴。每哂窺螳雀。堪咍襲犬鼩。不應從笑罵。兼可避睢盱。夙慕熊蟠窟。誰嬰虎負嵎。隋珠輕瓦礫。殷鼎讓康瓠。白屋猶饘粥。朱門肯囁嚅。高飛隨鸑鷟。貪飮見鵜鶘。敍歸山之事。 世路多嗔喝。人情厭贅齵。盛筵沾酒炙。同室起戈戵。聒聒蠻侵觸。紛紛莒伐邾。奔流無砥柱。餘浪激陽旴。弱肉資強食。前于答後喁。廉防捐簠簋。智窺逞穿窬。茂蔭生樗櫟。良材棄楔櫨。只堪悲海賈。誰復愛閭娵。翠甕盛糟粕。緗囊襲珷玞。銜泥嬌紫燕。涸澤恣蒼鸆。敗楫浮三峽。羸驂涉二邘。豪鷹皆鎩翮。狡兔亦離罦。美木先承斲。靈龜未免刳。爍銷金出泐。謠諑玉生瘉。野有吹沙蜮。林多布網蝓。衆咻交貝錦。群譟鬧鼗䵾。變幻千年海。炎威五月瀘。伺幾皆釋括。除害孰沈橭。燁葉彫三秀。蟠根結九枸。紅唇多喋喋。黃髮少睮睮。聖慮存休養。天心本泰憮。奸徒雖泮渙。英俊未嘔喩。朝議唯爭薛。邦猷失備郚。自言培士氣。不念濟民痡。逐隊同奴鴈。分群學婢鮬。漁磯持蚌鷸。叢莽隱狐獳。薦德皆遼豕。夸能盡海䱐。夷風傳濊貊。悍俗似鐻鍝。涸轍難沾沫。長楸未展𨁏。百年常糾結。萬目胥闚𨵦。不見夔憐䗃。徒聞鹿畏貙。大人憂敎猱。淸士感鳴鴸。庶職工訾𧬈。孤行困憋懯。轉頭毛磔磔。當面語姁姁。順節嗤桑扈。知時矜菌蛄。情言逾詐譎。虛喝亦恇恗。曳口鵝俱唼。垂翎鵲共跦。罷癃遭蹴躪。煢獨望唲嘔。赤蠹能凋桂。蒼蠅尙聚牏。皇風委蔓草。盜賊隱萑苻。性有雙頭蝮。才多五技鼯。自能滋葛蔓。元不藉葭莩。寶被稠金縷。華茵疊繡氀。俗渝羞刻鵠。氣變見巢鸜。不惜捐垂棘。無端按屬鏤。破朋愁鄙育。醫國走岐柎。百里潛牛口。滕公起廏騶。衆人皆志滿。君子獨心㥚。敍世情。 鄭俗方呼腊。齊門莫奏竽。殊非思隴畝。其奈厭城闍。遂作關東老。長爲世外逋。峽雲常澹泊。野徑不崎嶇。池藕三千柄。園桑八百株。溪山移剡縣。藪澤埒陽陓。巖蕨拳初嫩。潭魚腹正膴。浩歸聞款乃。卜築費陾捄。藤月回秧馬。蘆煙隱釣𦩞。谷畬燒煢确。澗木斫癭痀。密蔭身常倮。淸泉手自㪺。乳鷄行小圃。瘦鷺浴盤盓。門外眠雛鴨。籬根臥老麌。嬌鶯偏繞檻。驚雉自投䍢。澇暵徵鳩鸛。陰晴信鵓鴣。頹墻垂薜荔。層阜菀菴芋。晚几橫煙袋。朝盤摘土葫。丹榴憐蓓蕾。紅藥愛䓵萮。姣萼依風塢。繁枝揷水瓿。充葷疏韭䪥。備蔌採蒿蔞。留種收黃芥。交樊護綠蒩。黑櫻初裹葉。朱李漸盈籚。稚竹苞垣甃。高梧覆井轤。聽流時倚杖。調土日提欋。已分甘蔬糲。安能擇薺荼。敍公幽居事。 江雲纔礙槲。山雨欲滋䅳。悶旱知殷禱。祈年驗楚膢。驟淋鳴屋角。飛瀑出嵒齬。壁畵添新黴。簷泥落舊圬。潢坳喧黽鼀。陰薈走豣𪋯。兩葉舒原菽。三芸長水梌。磽田高出黍。肥壤細生䄮。急漲包郊甸。餘霏度澗澞。禽言愁久濕。魚浪競高欨。鬱氣蒸朱蕈。微涼寄綠楡。岸崩漂櫸柳。溪溢泛甖㼡。老屋驕瓜蔓。空梁餒燕雛。流泡多罥荻。陶沫半沈菰。農語期三穰。山家足一娛。藜羹催瀉碗。麥飯喜盈盂。蠶熟除蘆箔。蚊消捲葛幮。小童勤畜牧。老妾力紡纑。去歲雙犉賣。今年匹帛㳛。水精調豉醬。雲子備𩝊餬。只爲詩盈卷。兼令酒滿㼶。佳肴陳紫蟹。奇杓刻靑鸕。縱少臨淄鮓。猶饒樂浪鰅。萵畦頻沈棬。蘋港更施罛。已慣山餐薄。仍從野服麤。不求西蜀錦。誰願罽賓毹。踈綌漚黃枲。團茵結綠蒲。辟邪懸粽黍。除瘟釀屠蘇。賦斂思周徹。歡娛待漢酺。瓶難儲白鑿。籝豈積靑蚨。敍公之淸貧。 獨也窮經典。夷然悅豢芻。說詩淩陸賈。傳易自商瞿。案若先師對。衣令弟子摳。淵微探馬鄭。藻麗薄楊盧。文苑尸盟久。儒林請業俱。藩牆皆置硯。部曲竝聞箛。汎愛容襤褸。周旋謹履絇。重名齊九鼎。奇瑞比三禺。嘉客頻投轄。諸生競束胊。碑銘求詔後。筆墨遂忘劬。摠爲門楣色。何曾墓道諛。全身都是澹。天性亦非懦。奧語承周誥。淸詞軼楚歈。沈奇如薛據。老鍊勝姚怤。敍幽居著述。 後進誰傳鉢。前驅願執殳。此以下自敍。 受書非尹喜。學道愧榮趎。樓逈疑紅蜃。巵空賤碧瓐。豹毛雖隱霧。鵬翼欲搏颫。蜀客輕題柱。終軍昔棄繻。波斯夸鑞鐵。瞿灩汎艖䑧。漸作疲津佛。眞成索米侏。畫糕寧救餓。費粉莫粧嫫。智遜知風鵲。才慚辟火鵌。性惟耽麴蘗。貧不繼殽臑。五鬼常從愈。三閭合敬嬃。何當伸尺蒦。不欲問婁句。窮達隨嬗變。威儀戒傲幠。文猶藏敝帚。氣不鎖雕笯。潔志追哇鶃。慵眠想食𩿧。有懷勤北首。無意佞南膜。世莫知之者。吾寧笑矣乎。容身思曠莫。止謗學甌臾。綠綺淸宵語。黃精幾日餔。汚書推粔籹。病渴憶醍醐。敍己志。 擧目人人醉。回頭事事愚。結交多市井。擇術眩醫巫。不識三巴遠。空捐九軌途。石頭求玉屑。沙裏覓金麩。談論曾捫蝨。經綸強學蛛。樂音評管籥。禮制辨巾𢄼。兵訣窺鈐革。醫方議茯茱。星躔瞻角底。地理別濰浯。禽譜分胎卵。花經考萼跗。篆書要搨石。章印習雕瑦。博物函爐鏡。旁岐及簺𥱴。文華趨竇儼。儒術落張䇓。枵腹誇藏笥。魁顏喜據梧。詞場深涅染。官秩聚緋袾。大器誰將許。中人本不踰。才非懷楚璞。姿敢比殷瑚。處世如騎虎。懷忠庶策駑。險夷惟聖鑑。廉謹守王鈇。浮謗常無辯。虛譽亦不虞。行休那喞喞。悃愊自慺慺。敍自悔。 習靜抽芸帙。寬懷飮麥酴。呼羣師麋鹿。慈子效𧑒𧍪。塞叟寧求馬。蒙翁欲夢蝴。玄眞方蘊蓄。姦怪敢揶揄。物母須探牝。情根更剖菩。浩漫思泛梗。煩苦戒熬稃。口憶三緘刻。心如九轉爐。改愆防鬼責。見性作僧趺。敍自靖。 自幸淸時出。何爲永夜𢖳。千金延郭隗。五玉聚當嵞。協氣時暘若。黎民日變於。天風蘇槁萎。田水溢溝漊。毒沴消螟䘌。陰邪遁虺蜈。慈恩彌海峒。歌誦滿馮鄜。秩秩三元順。欣欣萬物濡。駐光談海棗。祈耇詠山楰。寶籙堯承嚳。嘉言舜戒絑。珍禽疎越翠。奇畜屏韓獹。豐膳蠲庭實。肥牲謹廟禂。文風鸞掖蔚。武藝虎賁跔。襄磬淘夷沫。羲鞭鎭朔堣。上都調玉燭。邊堡挂金箶。涿野軒威斂。虞階禹德敷。萱闈瞻獻斝。震邸慶懸弧。瑞靄籠金馬。祥曦轉火烏。形容爭輸墨。賜賚錯彤玈。彩鴨吹香縷。群龍拜酒觚。繁音釐鄭噍。俚曲放秦嗚。珍實擎紅奈。時芳進綠葡。千官方濟濟。百姓盡于于。八域應均悅。三光敢善摹。敍聖也。 踜蹭違雨露。蕭灑送朝晡。對月欹烏帽。臨風倒白酤。松邊時偃仰。花下獨踟躕。蘭蕙生幽谷。松杉菀故堬。煙霞遙可挹。江漢漭難泭。茶竈朝添爇。書牀晚掩裯。慵疎迎客夎。嬉戲與孩匍。魯莽嘲三豕。升沈卜兩羭。老蒼如栝柏。柔脆羨荑莁。心欲伸鉤釣。文將曲几誅。賈生長太息。杜甫善嗚虖。靜樹交靑翠。炎雲度赤黸。鬱蒸如臥蜀。氷雪想臨滹。敍懷抱。 却憶尋花去。相逢問藥須。僻居成隱士。疎態恕狂奴。荏苒停舟駛。留連託馬瘏。殷勤斟綠螘。惆悵聽驪駒。別路重攀柳。前期在揷萸。人間餘宿德。天末起長吁。敍別懷 迢遞離埃壒。澄淸脫穢洿。龜游思掉尾。狼跋肯垂胡。掌上千秋遠。胸中一事無。御風懷列子。觀海學麻姑。紫陌無知己。靑山不負吾。竹籬雲澹蕩。花塢月糢糊。晚節疇能跂。芳名不待沽。地偏如百粵。江闊似三吳。遯世無憂矣。知天亦樂夫。吾將從此隱。牛馬任相呼。敍從隱之志。</text>
<title>將赴谷山。辭殿日悵然有作。</title>,<text>靑靴颯沓下螭頭。天語諄諄涕自流。不是滕生求浙郡。還如蘇頌赴滄州。奎垣縹帙隨行李。內局金丸慰別愁。西出石關三百里。一秋霜月夢瓊樓。</text>
<title>臨津城樓避暑。示南涑遂安。</title>,<text>乾鵲喳喳吐舌尖。火龍勃勃噓晚炎。草香風薰驚觸鼻。沙塵日炙愁撲髥。正憶玄氷垂赤脚。空張皁蓋與靑襜。露頂倮體方快活。一絲在身終汗沾。臨津城上多樹木。況有朱甍跨碧檐。層軒鋪席剝瓜瓣。解渴利溲功能兼。山雨欲來風滿樓。此句攘竊都忘廉。偃仰談諧逮古往。山河鬱紆來眺瞻。燒廬作炬國步窘。編葛成橋軍令嚴。壬辰之亂。大駕到臨津。無燭燒廬舍照水。乃得渡。柳文忠承李提督之令。欲以橋濟師。乃編葛爲之。 如今海內昇平久。小寒薄暑思嬉恬。</text>
<title>松京懷古五首</title>,<text>操鷄縛鴨力桓桓。滄海輿圖一統完。曆數遠承唐甲子。夷黎皆襲漢衣冠。重關失險銅仙泣。三角撑空鐵犬寒。霸氣千年隨逝水。八陵松栢夕陽殘。帝子雲軿落九天。八方顚倒奉神仙。藩臣夜斲金山石。宮女春爭錦水船。北極星辰低玉絡。內園風雨壓靑鈿。至今吹笛橋邊路。一騎紅塵憶走燕。宮燭千枝照佛堂。椒塗風雨接僧房。十方龍象隨行輦。七寶袈裟上御床。相國竄荒天漠漠。諫臣焚藁血滂滂。試看僞主登車哭。一片金鱗照日黃。文武冠裳疊古丘。精忠碑碣竹橋頭。鄴城雷動山河裂。柴市風腥日月愁。八部蒼煙啼鳥夕。九宮黃葉冷蟬秋。登臨莫問興亡跡。西望崧陽涕自流。五百興王泰運來。朔天雲氣鬱徘徊。朱船鰐海朝京去。黃鉞龍灣仗義回。八板遺民披雪髮。六街啼女掩紅腮。橐駝橋畔黃昏月。羌笛聲聲過客哀。</text>
<title>靑石谷行</title>,<text>靑石谷緣溪。磴路三百曲。兩厓峭峻深結束。叢莽處處兵可伏。兵可伏城可築。寇來有城不可觸。左伊兔之嶽麓。右穴口之海瀆。進退維谷寇蹢躅。萬夫於此阮籍哭。滿洲兵來風雨速。谷中無人但空屋。滿兒欠伸睡滿目。行歌互答響林木。日長之城何矗矗。猿愁鶴退侔西蜀。圍兵瀰漫駭四矚。海波洶湧孤島綠。山城由來軍勢蹙。敵得其衆我得獨。敵棄不顧我顏忸。登降崎嶇詎能逐。此理分明世猶惑。金烏笠巖紛相屬。據險守要在平陸。軍讖軍書皆誤讀。山城高高接天彌局促。</text>
<title>海州芙蓉堂。同鄭 述仁 判官飮。</title>,<text>鳳翥龍飛二百年。紅亭依舊綠池邊。荷花落日行雙鯽。楊柳微風隱一蟬。小醉欲醒官送酒。纖歌初闋妓回船。西民幸有年豐樂。不厭黃堂奏管絃。</text>
<title>至金川。領妻子還府。途中有作。</title>,<text>金川驛樹曉光新。征鴈相隨到水濱。客路正逢雙駕馬。異鄕全聚一家人。輕潮不礙莎堤徑。小雨能淸柳岸塵。却憶樓山風雪裏。烹鷄炊黍趁蕭晨。</text>
<title>赤驥行示崔生</title>,<text>赤驥負奇骨。駿邁颺風騣。鬱鬱四極志。乃處巴僰中。山蹊苦多石。犖确連箐䕺。悲鳴顧其影。漭宕懷長風。天廏多繁纓。鋈續光磨礱。所遇有亨否。寔維命不同。鹽車雖匪職。聊爲芻豆空。却被果下驚。啼齮紛西東。已矣勿復道。悵然仰蒼穹。達士雖放達。念此憂心忡。</text>
<title>九日游文城堡</title>,<text>峽裏饒遐想。溪邊耐薄游。簿書催短日。鞍馬任淸秋。黃菊何時見。靑精此地求。觚稜望不極。怊悵有登樓。</text>
<title>烏淵汎舟五首</title>,<text>烏淵秋水碧沈沈。平壤歸舟繫柏林。傍岸金沙容鴈集。中天石柱壓龍吟。商人半是鮮于姓。村語猶傳沃沮音。巖下釣翁吾羨汝。一篙煙浪度光陰。溪航僅受兩三人。容與風漪淺水濱。萬古江山開寂寞。一鄕文墨聚精神。腐儒不喜東山妓。諸子今爲北海賓。草草杯盤酬漫興。時花留待武陵春。數聲柔櫓荻花洲。一抹澹煙溪市頭。冷皺群巒棲晚照。濕飛雙翼破澄流。疎帆欲落風醒酒。殘角初鳴月上樓。捕蟹數燈遙照水。漁村物色使人愁。岢嵐雲色數峰懸。遙夜灘聲動客眠。城鑰早扃防峽虎。村廚晚設待溪鮮。世途崎險從吾好。野老淳眞覺汝賢。鄕里衣冠寬禮數。芬華羞比使君筵。吾廬舊在水雲鄕。枉入京城結客裝。一壑漁樵饒契闊。百年經史占行藏。燃藜苦絆承明直。分竹愁臨政事堂。今日正酬山澤志。五更詩酒露淸狂。</text>
<title>笏谷行。呈遂安守。</title>,<text>彦眞山高笏谷深。山根谷隧皆黃金。淘沙盝水星釆現。瓜子麩粒紛昭森。利竇一鑿混沌瘠。快斧爭飛巨靈劈。下達黃泉上徹霄。洞穴睒睒絶地脈。筋膚齧蝕交谽谺。髑髏脊䏰森杈枒。山精啾喞著樹杪。鬼魅晝騁多啼鵶。椎埋竊發蔚雲集。藏命匿姦潛引汲。穿窖鑿窨八九千。蜂屯螘聚成遂邑。歌管嘲轟弄淸宵。酒肉芬芳宴花朝。名娼妙妓日走萃。西關郡縣色蕭條。農家募雇無人應。日傭百錢猶不肯。村閭破柝田疇蕪。蒿萊犖确成荒磴。山澤之利本宜榷。豈令狡獪恣所專。太守新來民拭目。煩公夷坎塞卝催畊田。</text>
<title>戲贈瑞興都護林君 性運〇時與遂安守同至州考省試回</title>,<text>瑞興都護太憨生。曲房鎖妓如籠鸚。金絲煙葉斑竹袋。倩妓燒進作風情。西關十月雪盈尺。複帳軟氍留款客。笠樣溫銚鹿臠紅。拉條冷麪菘菹碧。聖朝恩愛屬君家。二十專城衆所嗟。三十分符至四五。韶顏猶是半開花。</text>
<title>龍淵 神德王后故宅也。在府南三里。</title>,<text>龍峯矗矗龍淵淵。雙龍昔會龍溪邊。眞龍赤驃如飛電。腰帶彤弓大羽箭。龍喉欲焦火雲勃。臨溪勒轡溪活活。溪上浣絮誰家女。喚取壺漿思解渴。低頭挹水不便來。却撒垂楊葉滿杯。煩公吹葉勿急飮。急飮中傷反爲災。龍顏一解雲雨起。卽日舟梁橫野水。龍飛上天表厥宅。綺閣雕牕照鄕里。貞陵石馬埋草中。故宮寥落生飛蓬。至今父老吞聲泣。空瞻石柱嵯峨立。溪上尙有柱石一枚。</text>
<title>馳馬谷 在府北八十里。</title>,<text>岢嵐縹緲白雲顚。天馬星馳憶舊年。風雨八龍齊仰秣。山河萬里始投鞭。鐵槍夜照磨刀石。銅勺晨㪺水刺泉。想像崎嶇肇王跡。欲將圖繪進君前。泉名水刺。以此推之。意或太祖禪位後。北幸本宮。往來山水間。岢嵐馳馬。亦在是時歟。不敢知也。</text>
<title>鳥吟洞 在府北東六十里。</title>,<text>牛溪隱者昔避兵。盡室遙謀鹿門畊。萬壑千峯鎖洞府。干戈不撓薖𨋀情。鶴駕伊川開帥府。鸞蹕龍灣駐行營。賓師自與執靮異。閉戶不肯纓冠輕。三年肥遯不出世。山鳥惟聞讀書聲。高門世世奕軒冕。佐主謀國皆盡誠。委質不比齊梁聘。致位頗同晉楚卿。賢人所爲愚莫測。徘徊緬仰憂思縈。</text>
<title>老人嶺</title>,<text>高達山東永豐北。老人之嶺高崱屴。疊洞回谿千萬重。垂蘿古木淸晝黑。我欲探幽入此路。下馬杖藜殫筋力。倭將淸正日本雄。提兵過嶺恣蛇食。懸軍絶地兵所忌。往來不碍如梭織。旣渡豬灘窺北地。蠢彼島夷誠鈍賊。此事如今不追咎。狂夫所爲神莫測。</text>
<title>北蘇宮春感 戊午〇宮在新溪縣東七十里。高麗恭愍王所築。</title>,<text>古木荒臺碧澗東。居人猶指北蘇宮。當時綺閣峨雲表。此日金鈿拾草中。乳鹿銜花春寂寂。啼鸎穿樹野濛濛。可憐階戺文螭石。漸作墦間祭案空。</text>
<title>贈朴生</title>,<text>池館招延盡老儒。峽中詞藻未全蕪。山河險阻分靑石。日月沈淹到白須。司馬可憐家四壁。太沖何意賦三都。岢嵐細雨桃花漲。谷口餘春待與俱。</text>
<title>政閣成漫題五首</title>,<text>敞閣山圍小。層臺野望遙。種花添吏務。步月察民謠。碁散呼童拾。琴乖命妓調。村閭幸蘇息。秋至憶還朝。尖石堆成崿。方池曲引渠。打波分鬪鴨。投飯起潛魚。客趁流觴約。兒調揷架書。絶無公事到。渾似入山居。勺藥全飄白。戎葵乃放紅。短歌非傲物。小醉不妨公。牒報移秧雨。樓迎偃麥風。斜陽一枕夢。還入五雲中。官柳綠煙靜。淸晝一鶯啼。吹熱茶生霧。添芳酒起蜺。訟因山燒作。詞向樹陰題。漸識安民術。芸芸莫整齊。山僻餘厖俗。官閑合鈍才。吏携魚毒去。氓獻鹿茸來。睡足仍欹枕。斟頻不洗杯。定知廊廟上。却困簿書堆。</text>
<title>天慵子歌</title>,<text>天慵子字天慵。千人競指爲癡憃。生來不用巾網首。對面蓬髮愁髼鬆。酒不經脣直入肚。不省甛酸與醨醲。稻沈麥仰斯無擇。淸如猫睛濁如膿。肩荷伽倻琴一尾。左手一笛右一筇。春風妙香三十六洞府。秋月金剛一萬二千峰。彈絲吹竹劃長嘯。雲游霞宿無停蹤。山行朴朔搜林覓睡虎。水行砰訇碾石駭湫龍。去時綿裘施行丐。換着敗衣襤褸無完縫。歸來入室妻苦詈。嚗嚗叩地叫天摽其胸。天慵子默不答。俛首摧眉順且恭。道拾一拳怪石至。方且解橐摩弄如璜琮。飢來走鄰屋。乞飮新醅一二三四鍾。酒酣發高唱。激者中夷則。徐者中林鍾。歌竟索紙蘸筆爲墨畫。畫出峭峰怒石急泉與古松。震霆霹靂黑陰慘。氷雪淞凘皎巃嵸。或畫壽藤怪蔓相紏綰。或畫快鶻俊鷹相撞摐。或畫游仙躡空放雲氣。須眉葩髿森欲衝。或畫窮僧兀坐搔背癢。鯊腮玃肩喎脣盍睫酸態濃。或畫龍鬼噴火鬪蛇怪。或畫妖蟇蝕月侵兔舂。斷捥不肯畫婦女與畫牧丹勺藥紅芙蓉。亦肯賣畫當酒債。一日但酬一日傭。常恐姓名到官府。有欲告者怒氣勃勃如劍鋒。我來象山越二歲。建閣穿池民物雍。天慵子來叩闑。大聲叫我與官逢。直躡曾階入重閤。赤脚不襪如野農。不拜不揖箕踞笑。但道乞酒語重重。淸風洒然吹四座。一見斂膝知非庸。握手開襟寫碨磊。雨朝月夕常相從。不學彌明枉韓愈。頗似支公訪戴顒。天慵子張其姓。試問鄕里其口封。</text>
<title>偶題東閣</title>,<text>挾路紅塵不稱情。谷州都護也官淸。山深几簟常雲氣。雨過林厓盡水聲。萬堵相安黃米積。一春無事素琴橫。夜來西閣池邊夢。猶是芙蓉宴席榮。</text>
<title>池閣絶句</title>,<text>近峰睛洗遠峰陰。小雨池塘柳色深。薄醉漸醒無一事。數聲啼過掠花禽。養花眞似育孩嬰。晴雨暄涼盡可驚。經了七旬纔放意。十株栽得九株生。種花人只解看花。不解花衰葉更奢。頗愛一番霖雨後。弱枝齊吐嫩黃芽。山下群山細屈蟠。當時只作一山看。朝來一段雲遮往。矗矗尖稜八九巒。三面靑峰一面池。雜花芳樹總相宜。欲知筆墨瀟閒處。只在風來雨去時。</text>
<title>池閣値雨遣懷</title>,<text>溪風颯沓吹雨來。素練側過蒼山隈。紗幮拂拂書葉亂。田雀入檐黃犢廻。千點回紋著池面。槼髀巧妙知誰裁。花枝欹倒點水檻。石翠淋濕銷氛埃。二子娟娟隔簾看。復有佳客高詞才。山中契活頗瀟洒。泥靴趁鷄奚羨哉。</text>
<title>池閣夜坐</title>,<text>滿天風雨一夜淸。二更月色吁可驚。墻根細樹枝葉起。壁上老仙毛髮明。門卒枕閾眠如貉。蝙蝠交飛蚓叢鳴。官閣灕灕瓦光白。恰如佛殿高崢嶸。此時歌管厭喧鬧。爲作小詩無吟聲。二兒一客解余意。衣巾皎潔潛移情。</text>
<title>夏日郊行</title>,<text>澹雲濃靄妬新晴。時放遙峯數點明。正向綠陰深處去。隔溪聞罵㹀牛聲。征馬踟躕索舊橋。水邊楊柳臥生條。試看前夜沙痕漲。恰過原田薥黍腰。</text>
<title>游資孝寺</title>,<text>蒼栝矗矗當山門。下馬入門雲霞翻。階下戎葵臥自放。橋頭河柳借爲樊。僧雛丰麗多可愛。禮畢去向漚麻園。老僧手執貍奴坐。調毛撫頂如兒孫。茶湯纔進急穿屨。瀑泉聲動欣欲奔。淸風素沫吹人面。命酒列坐靑楓根。古人觀瀑知何意。蓄積未洩五內煩。日沒星生下山曲。官道樹暗鐃吹喧。</text>
<title>赴遂安途中作</title>,<text>異鄕天氣最難知。處暑剛如白露時。曉出縣門行數里。紫花紅穗滿郊陂。野屋通身是瓠瓜。恰如枯枿被藤蘿。一翁一媼當門坐。多少悲歡此裏過。</text>
<title>示新溪瑞興二邑宰 新溪朴性圭。瑞興林性運。</title>,<text>龍泉館外曉煙消。沙水澄明柳影搖。林氣乍涼猶擁蓋。溪痕初落未成橋。異鄕歡樂隨僚吏。客路棲遲念聖朝。約共扁舟賖月色。輕驂須趁海門潮。</text>
<title>芙蓉堂夜坐</title>,<text>池樹蒼涼海月明。纖歌初闋四筵淸。菱錢荷蓋深深處。時聽潛魚呷水聲。</text>
<title>曉發靑丹驛</title>,<text>皁蓋翩翩入水鄕。板橋潮落見漁郞。海天欲曙雲霞變。野氣將秋草樹荒。好借溪山容偃息。秪緣文字取奔忙。一生飮啄誰隨分。閑看蘆洲鴈鶩翔。</text>
<title>自江西寺乘舟至碧瀾渡</title>,<text>海上細雨靴紋美。晚潮初落便風起。蒲帆畢逋旗腷膞。橫截靑山似流矢。兩崖蒼茫不辨牛。沈卽萬丈漂萬里。南船繫纜依曲渚。抱膝垂頭愁欲死。快生恐怯滯生愁。人生竟無歡樂理。下舟策岸心始安。登馬遙入垂楊裏。</text>
<title>過延安城</title>,<text>延安城纔二丈高。上無懸眼下無壕。板扉何能抵膏葦。土壘如今生野蒿。況復北山壓城起。細數牛囤與馬槽。當時將帥李廷馣。學士不閑持弓刀。抱箭叩門非神女。注米像水眞兒曹。漆齒三千同日死。至今血食陳牲牢。嗚呼申恪竟誰識。築城與人成勳勞。捷奏身殲人莫贖。楊州野曠風怒號。</text>
<title>金郊李察訪 漢喬 池亭留別</title>,<text>官居窈窕修道院。官人潔淨臞仙面。野園却摘山中果。廝夫解具城裏饍。濁酒如酥蘊異味。夜闌星河照譚讌。謬誇林泉欲淹留。爲秉燈燭要睇眄。蓮房的歷柳絲亂。客子將歸有餘戀。半世交遊盡冷眼。赤心懽愛今初見。賢豪縛束就卑位。偶逢知己獨眷眷。</text>
<title>獨游高達寺。懷李察訪。再用前韻。</title>,<text>石壁嵌空著僧院。五峯森秀來對面。豈唯地漿解煩渴。蘡薁猴桃勝殽膳。良友不來可奈何。野老相携作懽讌。坐盡金絲煙數杯。山裏風嵐足幽眄。達官眞知泉石樂。隱士皆存鍾鼎戀。時著時離卽怡心。世無一物堪久見。遙知衚衕騁善馬。猶向林嵒有深眷。</text>
<title>八月十五日。陪李觀察 義駿 汎舟紫霞潭。至烏淵候月。泛至文城橋夜還。此間山水絶勝。而前此無人來游。余與李公實剏爲之。</title>,<text>襜帷行部遠。曠漭見秋淸。愛玆溪澗勝。迂回戾文城。女樂載廚船。褊裨領麾旌。蕭然一葦航。獨與元禮竝。談論逮古哲。觴詠無俗情。霞潭湛澄綠。柳浪渺瀰盈。烏淵倐蒼黝。峭崿含幽頳。激湍紛洒衣。錦樹交映觥。顧眄有餘懽。山影澹初傾。皎月飛沙汀。灩灩金波明。夷猶泛淸壑。未便登岸行。夜深風露重。煜煜參斗橫。列矩耀長亭。俯仰粲光晶。地闢良已久。玆游尙無名。尙恐後來人。曼衍取尊榮。</text>
<title>和崔斯文游獵篇</title>,<text>鷹師臂鷹登高崧。佃夫嗾犬行林䕺。雉飛角角流山曲。鷹來鴥鴥如飄風。力盡魂飛雉伏莽。鷹將下擊還騰空。霹火閃爍不可諦。蒼茫獨坐空山中。嗚呼雉罪誠難赦。鷹兮搏擊眞豪雄。啄粒猶竊耿介譽。鮮衣不勞組織工。快向平蕪洒毛血。鳳凰聞之謂鷹忠。</text>
<title>縱鷹篇</title>,<text>北山晴雪呼蒼鷹。一朝獲禽如丘陵。銕瓜勁厲金眸澄。草莽搏擊恣馮淩。忽然回飛坐松棚。意想凄切如愁僧。雉飛不顧呼不譍。錯愁病翮纏枯藤。絛鏇剝啅思啓縢。羽毛展刷如調緪。引領四顧逞威稜。衝風一擧倐鶱騰。初來拍拍試翪䎖。昂昂轉入浮雲層。盤回百折繞靑繩。俯視峯崿齊畦塍。矯如雲霧翔朱螣。穿如暗礨逃神鯪。快如溟渤掣鯤鵬。健如長楸騁驃驓。閑如羽客玄鶴乘。飄颻閬苑瓊霞蒸。捷如朔風吹玄氷。玻瓈萬頃雲車輘。萬里一點眇蚊蠅。毫芒滅沒迷遙瞪。風箏索絶杳無憑。碧天空廓浮煙凝。劉安雞犬白日昇。萬人翹首瞻攀登。寒空四望山崚嶒。虞人惆悵坐拊膺。吁嗟汝鷹氣岸弘。屈心抑志衒材能。金鈴綉絲苦掣肱。局促常似魚離罾。寸嗉旣充如不勝。何嘗飽飫成瘕癥。雲衢漭闊憶超陞。玉樓迢遞思趨承。只從鵰鶚結曹朋。肯與鴟鴞爭沈升。兩眼閃鑠琉璃燈。一燭狐兔皆淩兢。汝今長往彼氣增。</text>
<title>夜游資孝寺</title>,<text>墟煙起處谷雲沈。寥落峯巒壓殿陰。一澗縈廻通野徑。數僧棲息有祇林。巖松欲黑星初動。山麥猶靑雪未深。久厭喧卑鐃吹聒。故將梵唄和鳴琴。禪樓飯罷夕鍾沈。微月斜飛萬壑陰。地僻藤蘿常覆屋。天寒松栝自成林。樵蹊犖确僧歸晚。蓮燭靑熒佛坐深。暫就伽藍逃簿牒。使君眞愧武城琴。一鉤殘月欲西況。庭院熹微老栢陰。盡放明星輝凍瓦。有時餘葉下空林。蒼鼯走壁禽栖動。文豹窺籬犬吠深。數引老儒聞嘯詠。不敎坊妓抱名琴。</text>
<title>黃州月波樓。同趙 榮慶 牧使飮。己未〇時以勑使迎慰使赴黃州。</title>,<text>不有名都勝。難成旅館留。臺隍依截壁。歌管壓淸流。山豁風吹幕。城春水動樓。夜看波上月。迢遞起鄕愁。</text>
<title>太白山城東樓。同豐川 李民秀 長淵 具絳 二都護飮。</title>,<text>野店煙光小。春城日色遲。柳深尼女館。花發太師祠。萍水逢知己。風塵欲仗誰。登臨一樽酒。怊悵獨題詩。</text>
<title>樊巖蔡相公輓</title>,<text>風雪牢騷己酉冬。黑貂裘袂冷蒙茸。入門正有尊嚴氣。命席初開碨磊胸。三賊未誅吾已老。九泉雖暗彼難容。時因顯隆園改葬。有此言。 忠肝義膽知何處。癸丑上疏後。筵說許之以忠肝義膽。 紗燭煒煌照古松。紗燭事。見癸丑疏。天挺人豪曠古今。靑邱社稷繫疎襟。都無夭閼群生志。恰有包含萬物心。怒浪蹴空驚砥屹。妖花墜地見松森。嶺南嶺北千餘里。堅築根基付士林。川嶺迢迢病裏情。東來消息使魂驚。蛟龍倐逝雲雷寂。山岳初崩宇宙輕。天下百年無此氣。域中萬姓倚誰生。三朝白髮魁巍象。歷歷回思淚滿纓。</text>
<title>春日池閣。與諸生飮。</title>,<text>小雨芳池漲。春風絳帳披。衣冠回太古。歌管樂淸時。峽裏花開晚。尊前客散遲。歸裝今已束。怊悵念分離。</text>
<title>四月三日。游觀寂寺。二兒隨之。李震大，崔命鳳，趙嘉木亦從焉。</title>,<text>官池花木已香銷。今日尋芳度野橋。山意一春都是懶。鳥聲千變不勝嬌。偶逢溪女沽新菜。時著田翁問早苗。莫道使君多逸興。此生眞欲老漁樵。</text>
<title>鑊淵瀑布歌</title>,<text>國中名瀑數十處。鉢淵朴淵尤其著。鑊淵之名今始聞。蒼茫未信村夫語。杖藜入林穿蒙密。不圖風雷生白日。上下二瀑各駢流。竝頭奔迸爭門出。交龍奮鬣戲狂瀾。雙猊散足耽跳丸。潭心深黑千萬丈。俯視凜冽魂欲蕩。此瀑奇絶將誰爭。寂寥萬古無成名。始知林樊有遺逸。未必賢俊飄長纓。</text>
<title>自鑊淵東見。峻壁呀開。溪流噴出。玆乃五倫洞口也。緣溪轉入。却過觀寂寺洞口。從寺後峻嶺上寺。筋力遂倦。日色已晚。</title>,<text>峻壁揷天天色危。石罅倒挂長松枝。松籟颼颼度澗水。澄潭怒瀑行相隨。磴路曳杖石聲戛。藤梢掛衣天風吹。仰觀俯察相與樂。曹溪路過渾不知。攀厓千尺上兜率。三步嘻吁五步蹶。矗石捫來纔及肩。峭峰擢頸尤昂然。谷深無緣解飢渴。屢呼僮僕㪺淸泉。不禁腰肢怨心目。時時偃臥扶山木。落照含山到上頭。如剋大敵收寶俘。驕巒傲崿都在下。漭宕風煙散百愁。碧瓦鱗鱗見佛殿。復有鐘鼓轟禪樓。爲誦子瞻蟠龍句。感念千古情悠悠。</text>
<title>溪行絶句四首</title>,<text>遲日芳隄草色芊。兒牛行齕母牛眠。花蹄不被靑泥汚。爲是山田勝水田。釣船搖蕩釣竿欹。藏在垂楊臥水枝。盡日風吹魚不上。一篙春浪醉眠遲。溪北溪南各有村。晚看牛馬渡頭喧。數聲柔櫓靑山裏。衝過沙堤老柳根。山曲纔廻又澗邊。雜花飛落馬蹄前。何來一桁雲頭白。看到中天是燒煙。</text>
<title>題張逸人溪亭 在鳳鳴坊朝陽里。</title>,<text>水榭幽花裏。風欞綠樹陰。眞逢如畵境。還是讀書林。鷄犬仙家色。杯盤上世心。峽中那得此。下馬一長吟。</text>
<title>山行書懷</title>,<text>暖日薰風養麥天。山中四月正幽妍。芳林馬繫雲間樹。絶壁人耕雨後田。破塢延緣皆鴈戶。小溪廻合有罾船。菜園茅屋龍門北。誰與消搖度百年。</text>
<title>晚泊月峴嶺下</title>,<text>照水芳枝畫不如。楓根繫纜故虛徐。林深早有黃黧鳥。潭淺猶藏白小魚。好借野園移病枕。懶廻官閣檢文書。勤培樹木供游衍。休道淸城廟略疎。</text>
<title>觀諸生施罛</title>,<text>洲渚沿回興不孤。白蘋風靜更施罛。峽中太守眞華職。沙上漁人盡老儒。浮世未諳銷日月。此心長欲臥江湖。溪邨濁酒聊成醉。睡到楓林聚夕烏。</text>
<title>重游高達窟</title>,<text>翠葉紅梢晝日濃。山腰歇脚坐雲松。蕭然不共傍人語。暗數遙天若個峰。石棧通僧徑。雲梯架佛宮。眼前惟積翠。頭上忽長虹。日月崎嶇裏。煙霞湛寂中。幻奇聞射鹿。談笑見游熊。牢落孫登嘯。淸泠列子風。每逢栖隱處。長憶草衣翁。</text>
<title>入葛玄洞</title>,<text>碧澗橫槎小逕斜。洞門蒼翠積雲霞。泉淸會有坡陀石。春盡猶餘躑躅花。入谷菑煙迷去路。隔溪茅屋是誰家。晚年卜宅商量熟。終覺山間勝水涯。</text>
<title>下嶺訪立巖寺値雨</title>,<text>山雨飛飛吹面寒。溪風颯颯回紋團。洞門蒼鬱晝冥黑。側壁廻合噴飛湍。壽藤怪蔓沒行徑。垂枝濕葉侵征鞍。小彴橫谿朽已斷。微蹊入林穿不鑽。款段力盡不畏鞭。褰裳跋草泥水亂。入門荒涼見僧閣。崩瓦狼藉腐椽落。蝙蝠群栖著櫨枅。蒼鼯逐類松樹顚。佛頂塵煤積數寸。都無一僧今三年。雨中巖巒愛幽絶。禪家廢興何足說。無學呼龍語夸誕。六印挂松尤詭譎。呼奴斫薪趣晚炊。對竈燎衣休苦飢。臥聽嵒溜落山葉。一燈靑瑩風動之。</text>
<title>承召赴京。於政堂宴集。留別諸生。</title>,<text>日下催歸急。山中飮餞遲。妓無離別淚。氓議去思碑。鼓角將蘇軾。風謠憶杜詩。仙曹瞻杳邈。墨客罷追隨。泉石留新刻。樓臺改舊儀。自慙爲政拙。無面報彤墀。</text>
<title>重熙堂夜對。退而有作。五月十二日</title>,<text>黃昏魚鑰爲誰開。銀燭金屏曳履催。賈誼再逢宣室召。胡銓初自吉陽回。闔門虎豹吹星落。滄海驪龍喚雨來。夢罷勻天驚夜色。四更三點下銀臺。</text>
<title>遭臺參。陳疏乞解日書懷。</title>,<text>天地徘徊欲白頭。烏臺彈簡竟悠悠。三年去作山氓喜。一夜來添世道憂。久恨蘇張貪相印。已從苕霅買漁舟。綠薲紅蓼滄涼地。深信鳧鷗不我謀。</text>
<title>竹欄遣興</title>,<text>罷職門仍冷。心安病得除。雨看皴碧畵。晴試硬黃書。已賣朝天馬。將成縱壑魚。竹欄壞不補。經理在田廬。</text>
<title>次韻奉簡伯氏</title>,<text>樂土風煙敞。名途歲序忙。乘涼旋挂帆。病熱更支牀。旅燕經春苦。蒼鷹幾日颺。秋來桑落酒。應共洗壺觴。</text>
<title>八月二日。因仲氏挈眷東還。同尹无咎上舟偕行。次朱竹坨鴛鴦湖櫂歌諸韻。</title>,<text>秋江水與柳腰平。起聽抽帆第一聲。驀過雩壇三兩樹。紅欞粉砌夕陽明。書樓長夏困羈栖。不管花開與鳥啼。水國欣遭如意事。便風來自露梁西。狎鷗亭裏好笙歌。當日金支擁翠蛾。寂寞軒楹誰借住。垂楊依舊暮蟬多。氋氃山影水中斜。木末猶棲漲後沙。尙憶祇林携笈日。野塘微雨賞荷花。數家籬落對江流。兩岸胡麻蜀黍秋。漁唱仍隨農語起。晚年商度在篙樓。滿洲兵罷一碑存。溫祚城孤日月昏。不要虛張誅檜筆。至今壘石滿江邨。懸厓樹屋闢書窓。平仲繁陰覆碧江。云是夢烏亭故址。上游臺榭儘無雙。石室書齋醉眼過。渼陰村口酒船多。白鷗元是何如鳥。黃帽漁郞盡此歌。平邱驛樹落昏鴉。澹色墟煙一字斜。鳴櫓嘔啞歸港口。草間微辨白蘋花。松明引路信篙師。串得江魚在柳絲。籬下籬頭皆菜甲。麾筇小罵踐畦兒。</text>
<title>宿平邱</title>,<text>奴崔與汝別十年。今宵我來汝家眠。汝今築室乃弘敞。瓶罌桁卓皆華鮮。沙田種菜水種稻。敎妾當壚兒騎船。上無笞罵下無債。一生浩蕩江湖邊。我雖簪笏將何補。行年四十猶煩苦。讀書千卷不救飢。佩符三歲無寸土。白眼𥉑盱滿世間。朱顏憔悴常閉戶。度絜衡秤與汝爭。我眞百輸汝百贏。秋風會借蓴鱸興。雪恥酬憤與汝竝。</text>
<title>花下獨酌。憶金正言 商雨 簡寄。</title>,<text>獨酌黃花下。迢迢憶遠人。地偏誰共住。歲暮汝爲親。薄醉排愁暫。明枝照眼新。傳聞多白髮。寥落臥江濱。</text>
<title>次韻寄河進士 鎭伯</title>,<text>丹山一曲寄幽居。皓首窮經志泊如。靜坐且尋顏子樂。殘年都付晦翁書。澗阿日月唯高枕。京邑塵埃不染裾。要識此身休歇處。渼園花木是吾廬。</text>
<title>菊花。同徯父，无咎，竹欄宴集。</title>,<text>舊日黃花酒。今年只細傾。南臯猶讀禮。東峽已歸畊。城邑風流減。山林氣象贏。幽香雖未歇。亦旣歲崢嶸。</text>
<title>送別韓徯父書狀大淵進士赴燕</title>,<text>御史非專對。書生始遠游。晚雲低碣石。秋雪下幽州。弱國虔侯度。名城壯客眸。軍官頗博雅。才士定相求。</text>
<title>送別諫議大夫金公 翰東 還山</title>,<text>廓落春風遠。山河閴義聲。尺書嬰蕩潏。二嶺擢崢嶸。少日窮經力。淸秋策馬行。大江流正穩。惆悵渡頭情。</text>
<title>輓李承旨 景溟</title>,<text>英年邱壑抱遐情。晚歲彤墀射策榮。闢異如公眞衛道。飭躬爲己不求名。寒岡樹老書樓冷。鏡水花殘舞榭平。鳧舃分飛如昨日。獨歸華表淚沾纓。</text>
<title>禹君文燮跋險遠訪。古道不泯。爲之感悅。贈詩遣之。</title>,<text>草莽英材見。風塵友道稀。不辭千里險。應惜一鞭歸。冷眼羞朱紱。眞襟照白衣。是堪敦薄俗。誰遣借餘輝。</text>
<title>奉和聖製洗書禮 方言謂之冊施時。 識喜 十二月初十日</title>,<text>達孝而勤學。猗歟古有歟。簾幃千乘養。籤帶萬機餘。聖壽躋知命。慈心悅課書。盈盈邨樣酒。奎什奏純如。村里人敎兒讀書卒業。爲具肴羞。謂之洗書禮。時主上讀左傳畢。惠慶宮辦洗書禮。御製詩以此。</text>
<title>大駕回自華城。恭候舟橋之北。庚申</title>,<text>園寢新正展謁回。遲遲日色下高臺。百官劍佩瞻星動。六部旌麾帶雪來。岸揷燭籠知駕駐。天飛火箭識門開。夜深昌德宮前散。璧月銀河滿九街。</text>
<title>東宮冊封日。迎春軒恭覩盛儀。</title>,<text>三加禮畢四重宣。五色雲中捧御筵。羽衛夜分龍虎氣。鴻臚朝獻鶴龜年。朱文已叶生尼歲。堯德今孚薦舜天。萬八門深瞻日表。金泥玉字照君前。</text>
<title>同茯菴訪李郞重植病廬。仍賦玉流洞花。輝祖亦至。</title>,<text>靈泉未必駐童顏。應爲山深病慮閑。澗道驢行孤柳下。巖扉犬吠百花間。居人業享林園趣。風浴羞從市井班。行取夕陽紅處坐。碧桃交翳水潺潺。</text>
<title>洪判書 周萬 輓詞</title>,<text>耆宿凋零盡。於今竟賴誰。淳風收緬邈。衰俗失維持。壽閣星光隱。山庭月影悲。蒼厓暮春雪。是葬碩人時。</text>
<title>四月七日。早出興仁門作。</title>,<text>每出都門喜。乾坤似許寬。朝霞明遠水。春日媚晴巒。羈紲將誰待。優游欲自安。林丘更幽僻。不必有衣冠。</text>
<title>上峽</title>,<text>斗尾峽口天坼東。背負西極之長風。玻璃萬頃忽破碎。嵯峨氷雪相磨礱。蒲帆八幅吹欲裂。快如雲翼搏蒼穹。玉女峰光飛急電。佛巖石氣流晴虹。陰厓穉枿殿春色。嫩葉初染鸚哥碧。櫂謳齊發哀簫起。中流四顧心轉激。人生快意會如此。莫受羈紲長跼蹐。</text>
<title>苕川早發</title>,<text>瘦馬輕鞍綠樹陰。風光聊遣解愁心。春深水岸多飛絮。日煖林厓見乳禽。病骨漸從行路健。新詩還勝在家吟。名園不耐看花住。潭上松楸已十尋。</text>
<title>訪尹逸人 用謙</title>,<text>春林深處小茆廬。聖世遺賢此隱居。園裏養花供客嗅。門前種麥敎奴鋤。浦江族盛寧求友。山谷詩雄不著書。驅策十年何所補。每逢先覺愧吾疎。</text>
<title>到法泉判書宅次韻</title>,<text>峽裏留春久。幽芳勝漢城。鬚眉欣似舊。花木愛相迎。隱几安天性。懸車遠物情。門牆有模楷。黽勉待餘生。</text>
<title>江邊道中作</title>,<text>田家處處有歡聲。一日陰霏二日晴。江岸晚畊皆吉貝。林園新物是倉庚。僊區卜築懷先輩。聖世逃名羨野氓。纔出漢城皆樂土。吾今何必戀簪纓。</text>
<title>木溪贈洪丈 樂一</title>,<text>夙昔敦詩禮。名家望獨尊。葛巾成野老。草屋似禪門。白髮欺經卷。靑春負酒樽。先人舊同輩。零落只公存。</text>
<title>贈李丈 之謙</title>,<text>重過溪邊屋。深知齒德尊。友稀仍閉戶。弟老不分門。穉竹侵書帳。飛花入酒樽。通家百年好。感念此心存。</text>
<title>贈金正言 商雨</title>,<text>溪上二百戶。薇垣號獨尊。地高仍作榭。家冷不爲門。繁麗唯花樹。艱難有酒樽。朱書久成癖。儒雅賴君存。</text>
<title>贈洪丈 樂顏樂眞</title>,<text>笑傲輕當世。於今道亦尊。消搖酬白髮。歷落睨朱門。得喪唯漁網。悲歡付酒樽。退陶書滿架。收拾賴斯存。</text>
<title>汎舟下蟾江口</title>,<text>蟾江渡口日初斜。歷亂川流漾晚華。一葉遠橫應酒艇。雙鳧飛過是漁家。坡頭尙綠經春柳。石面時紅倒水花。回首疊山重嶂處。海翁於此老懸車。</text>
<title>夜泊神勒寺登東臺</title>,<text>獨夜東臺塔。烏紗立逈然。松虛風淅淅。江靜月娟娟。末路無長策。浮生已晚年。扁舟有歇泊。不是愛雲煙。</text>
<title>舟發廣陵</title>,<text>江流始到廣陵平。八幅蒲帆照水明。石色遠分雲吉岫。霞光低覆日長城。張公會有思蓴興。龐德仍謀採藥行。已洗俗腸揩俗眼。白鷗飛處數峰晴。</text>
<title>追和季父山莊小集韻</title>,<text>檻頭閒放一枝筇。戶外常看若箇峰。龐德全家隨避俗。浦江十世尙敦宗。園桑晚沃鳩方乳。籬草晨披鹿有蹤。種藥蒔花觀物性。未妨餘事付疎慵。</text>
<title>晚出江臯</title>,<text>花在猶春日。官休卽野農。偶從三徑出。幸與數人同。岸穗初抽綠。沙茸未展紅。孤舟莫下峽。洌口有西風。</text>
<title>次季父遣愁韻</title>,<text>山深猶有客。春盡可無詩。門翳新扦柳。園肥早壅葵。宦情休更薄。農理學能知。永日眞堪愛。歸帆故故遲。</text>
<title>江亭晚集</title>,<text>几案梯峰色。欣如久別人。旅游驚節序。鄕俗喜天眞。雞黍閒中夕。鶯花分外春。門前有流水。西去一由旬。</text>
<title>苦風</title>,<text>暫欲辭塵雜。江風復盛威。白翻山葉亂。紅蹴野花飛。稼穡疑天意。漁樵惜日暉。巖廊有燮理。且可掩柴扉。</text>
<title>示无咎</title>,<text>扇外風塵色。那堪對白頭。避災憐蟻垤。懷土學狐丘。洒落林泉志。微茫翰墨游。吾廬縱低小。花木晚幽幽。</text>
<title>重集江亭</title>,<text>養拙垂家訓。逃名慰素心。涉園雙破屐。汎水一枯琴。當路嗔猜倦。親朋憶念深。浴鳧無意緖。故故有浮沈。</text>
<title>奉和季父韻</title>,<text>羈夢棲棲繞碧山。敝廬風雨挈家還。才踈敢惜休官早。性拙深知涉世艱。鄕里開筵無白眼。釣船沽酒每朱顏。殘書點檢先人跡。已辦餘生付此間。</text>
<title>乘小舟捕魚。得兒書知有召命。明日下峽。恭述微忱。</title>,<text>煙波獨汎釣魚船。水寺龍門興杳然。高柳陰淸移酒榼。白蘋風動弄琴絃。初聞恩召從天上。忽覺逋蹤遠日邊。流落尙爲明主憶。夕陽回棹淚漣漣。</text>
<title>出峽同无咎</title>,<text>江岸黃黧語。逶迤倚櫂聽。猶瞻水鍾寺。已過石湖亭。秀氣超雲霧。淸陰落戶庭。何當浩然去。隨意讀殘經。</text>
<title>尹 弼秉 參判宅。陪葉西權 𧟓 判書，五沙李 鼎運 判尹諸公宴集。庚申夏</title>,<text>芳夏衆卉榮。階甃絢朱綠。平仲結小實。餘容吐芬馥。愛玆景妍麗。斗酒集鄰曲。箯輿簡騶從。步蹀循磵奧。眉髮皓森潔。殽核美相續。才俊蔚炳文。詞藝企老宿。時令少年較藝。諸公第其高下。 獎譽鼓後曹。考較聳耳目。可嗟廊廟產。蕭閑反儒服。暢志斯共愉。豈必戀爵祿。</text>
<title>權 𧟓 判書宅陪諸公宴集</title>,<text>耆老歡娛惜暮年。追隨日日列芳筵。綠陰牕戶高槐裏。白髮巾衫淺醉前。群噱屢從棋處起。餘殽留俟妓來傳。楓壇雅集成陳跡。舊客相逢倍愴然。昔樊翁有楓壇詩會。今樊翁已卒。</text>
<title>夏日竹欄小集射韻</title>,<text>散漫愁長夏。支離困赫炎。久嫌風寂歷。時見雨廉纖。擺睡頻移簟。拋書懶閱籤。無緣辭病暍。未暇養心恬。韻事文房故。親朋雅契僉。東方工射覆。蜀客衒推占。賭勝皆徵勇。分曹盡執謙。猜疑心似貜。朋比眼如鰜。逞氣雙肩聳。防奸衆口箝。書緘遼塞祕。謂用蠟。 字禁雪堂嚴。尺霧迷天鏡。孤雲蔽月鎌。對頭工抵牾。邊角逞窺覘。半露蠅頭細。微分燕尾尖。敲推胸結痞。磨琢口藏譫。曠野多岐路。危場費顧瞻。黝賁猶示怯。夷惠亦忘廉。詗敵頻游目。研思但捋髥。泰山還易拔。丸土奈堅黏。無那齊餘莒。何由屈問詹。驀來神恍恍。竊獨喜沾沾。摺紙防旁伺。抽毫戒預拈。四筵惟氣色。平地起嗔嫌。曳白猶持鷸。飛黃笑殿蟾。試圍齊納卷。軍簿各塡簽。赤岸紛飛葉。靑樓始卷簾。碁收初見罫。痂落憶遭砭。百中才堪羨。交馳氣益銛。始如爭穴鼠。今笑上竿鮎。解渴催瓜碗。分籌問酒帘。消搖以遣日。名士得留淹。</text>
<title>古意 次劍南韻</title>,<text>洌水流不息。三角高無極。河山有遷變。朋淫破無日。一夫作射工。衆喙遞傳驛。詖邪旣得志。正直安所宅。孤鸞羽毛弱。未堪受枳棘。聊乘一帆風。杳杳辭京國。放浪非敢慕。濡滯諒無益。虎豹守天閽。何達衷臆。古人有至訓。鄕愿德之賊。</text>
<title>新自苕川還。簡尹无咎。</title>,<text>七日浮家作釣翁。復此羈留漢城中。眞同逸馬再受馽。誰許病鶴重開籠。況逢雨淖紅塵滑。故人愆期有小札。藥爐添薪捲簾看。溪水鱗鱗山齾齾。門前呵唱忽衝泥。渠今鼻息干虹蜺。蠻語鉤輈不可答。閉門市居成巖棲。心尙兒童貌已翁。謔浪每避稠人中。莊生自甘爲樗散。狄相還肯貯藥籠。狼尾却蘸隃糜滑。閒取南宮弄書札。不用勞苦媚齷齪。逝將消搖抵老齾。宦途汨沒如春泥。世態眩幻疑朝蜺。會待雨歇便風起。再理雲帆還故棲。雛鷄腷膊成雞翁。飜驚節物近天中。已聞鰣魚生海市。行見含桃寫筠籠。員嶠綠樹芳陰滑。約射骲頭試穿札。折花耽看弱暈靨。疊石新補中峰齾。梨園女兒蹋紅泥。笙瑟交陳雜羽蜺。簫韶肉味都不管。不如江上安幽棲。爾我來年合稱翁。眉公八十正當中。秖愁放浪尋丘壑。何苦檢束投樊籠。遠憶峽雨田畦滑。耖耮曳水鳴札札。榴花欲綻重脣肥。鱠炙不愁衰齒齾。取醉直至酣如泥。吐燄萬丈成虹蜺。下燭坌埃廓菑翳。羣物得所無棲棲。</text>
<title>李 廷年 學官見訪</title>,<text>敦厚聞先訓。經過見素心。語從詩律細。貌得典刑深。小醉庭花影。孤歸井柳陰。騷人盡窮老。倚杖一沈吟。</text>
<title>六月十二日。蒙賜漢書。恭述恩念。竝序</title>,<text>是日夜。月色淸澈。竹欄獨坐。忽有叩門者。視之閣吏也。手持漢書選十卷。因傳玉音云鑄字所今旣移設。時奎瀛府爲春坊。 壁圬未乾。俟少間入來。復爲予校書直宿如前日也。今降漢書選十卷。宜書其題目。五卷還納之。五卷留爲傳家之物可也。恩言縷縷。眷念深重。蓋余自遭彈以來。蟄伏已周歲。故有此記簪之眷也。厥明日不豫。至二十八日陟遐。卽此漢書選十卷。乃君臣永訣之贈物也。抱書號泣。追錄當日之詩。東出苕溪學捕魚。綠綈恩召到田廬。已移靑瑣開唐館。別裹緗緘降漢書。聖主應嫌棄菅蒯。此生何忍憶樵漁。長拋李泌歸山計。妻子西來又奠居。</text>
<title>送尹尙玄兄弟 持初持夏及鍾河 歸海南</title>,<text>荷花零落柳條剛。一夜西風滿路涼。城闕樓臺紅照裏。問君何以度華陽。此庚申大喪公除後作也。</text>
<title>送妻子舟還苕川</title>,<text>餘生何處不摧腸。妻子東還有底忙。獨坐軒楣如旅館。十年圖籍載歸航。乾坤日夜雙行淚。鞍馬衣冠一夢場。從此田園亦索漠。却思城市重徊徨。</text>
<title>五沙李 鼎運 判書輓詞</title>,<text>悽愴朱幡色。葳蕤出漢城。親朋都失涕。驢馬各悲鳴。離別丘園逈。追游歲序更。風流任衰歇。嗟惜驗平生。卑俗工深奧。疎襟豁露呈。激揚維世敎。諧謔滿人情。筆翰淩霄氣。詩篇擲地聲。雖千夫傲兀。無一物經營。疏遠遭明主。優閑到上卿。烏號悲莫逮。蛇影苦相嬰。病囈徵純孝。遺衣見至淸。樊翁舊門館。零落似殘枰。</text>
<title>啓引日述哀</title>,<text>雲旗羽蓋拂塵紅。弘化門前祖帳隆。十二輇車安塑馬。一時昂首向西風。龍輴夜到露梁沙。燈燭千枝護絳紗。畫舸紅欄如昨日。猶疑仙蹕幸于華。華城有于華館。千行涕淚滿衣裳。風裏星河氣慘蒼。縱有依然舊城闕。司閽不許拜書香。書香閣在映花堂北。卽御眞所安。昔年嘗瞻謁。</text>
<title>卒哭日歸苕川</title>,<text>靑門曉色雪飛飛。鳴馬悲鳴欲底歸。天宇今朝瞻廓落。玉音前夜夢依俙。舊懷乞骨投田圃。不奈回頭戀禁闈。縱有長竿與小艇。何心閒適出漁磯。</text>
<title>次韻舍兄述懷</title>,<text>已誤游山約。聊成詠雪詩。物情高枕見。寒意閉門知。鴻雁歸猶晩。烏鳶志未衰。庇身旣踰分。何必好臺池。年光垂暮掩山扉。料理耕犂與織機。小婢甕中常有酒。勝敎前市典朝衣。何物銷閒臥艸廬。涪翁詩與率更書。更將甚事通宵話。半是樵蘇半是漁。</text>
<title>詠木仌</title>,<text>江邊千萬樹。一夜盡成翁。投合緣同氣。雕鎪賴鉅工。輕搖風絮白。寒透日華紅。退老身何補。深居樂歲豐。</text>
<title>石隅別</title>,<text>嘉慶辛酉正月二十八日。余在苕川。知有禍機。入京住明禮坊。二月八日臺參發。厥明日曉鍾入獄。二十七日夜二鼓。蒙恩出獄。配長鬐縣。厥明日就道。諸父諸兄至石隅村相別。石隅村在崇禮門南三里。蕭颯石隅村。前作三叉岐。二馬鳴相戲。似不知所之。一馬且南征。一馬將東馳。諸父皓須髮。大兄涕交頤。壯者且相待。耆耋誰得知。斯須復斯須。白日已西敧。行矣勿復顧。黽勉留前期。</text>
<title>沙坪別 別妻子也。沙坪村在漢江之南。</title>,<text>明星出東方。僕夫喧相呼。山風吹小雨。似欲相踟躕。踟躕復何益。此別終難無。拂衣前就道。杳杳川原踰。顏色雖壯厲。中心寧獨殊。仰天視征鳥。頡頏飛與俱。牛鳴顧其犢。雞呴呼其雛。</text>
<title>荷潭別 辭塋域也。荷潭在忠州之西二十里。</title>,<text>父兮知不知。母兮知不知。家門欻傾覆。死生今如斯。殘喘雖得保。大質嗟已虧。兒生父母悅。育鞠勤携持。謂當報天顯。豈意招芟夷。幾令世間人。不復賀生兒。</text>
<title>過彈琴臺 在忠州南。</title>,<text>嶺隘度盡地坼開。江心湧出彈琴臺。欲起申砬與論事。啓門納寇奚爲哉。淮陰若在成安處。赤幟豈過井陘來。我方爲趙計用漢。鍥舟索劍眞不才。麾旗指水入水去。萬夫用命良可哀。至今燐火夜深碧。空使行人肝膽摧。</text>
<title>蕪橋 在延豐縣北。</title>,<text>谿谷屢廻合。終日渡一水。瀟瀟水噴沫。齾齾石張齒。杖策躋崱屴。脚腨酸未已。巡邊引蝴蝶。此路平如砥。咄咄復咄咄。獨語深山裏。壬辰寇至。巡邊使李鎰棄軍而逃。茅元儀日本考云倭人爲蝴蝶陣。</text>
<title>鳥嶺</title>,<text>吾觀陰雨備。最於鳥嶺堅。重關鐵葉扉。樓櫓摩中天。天險旣難越。人謀何獨偏。若遂廢亭障。便可高枕眠。荊榛暗風磴。誰與通人煙。攻守無常勢。膠柱難調絃。秋風廓無翳。八羊平如田。秋風八羊皆嶺名。 隄防正在此。疏闊自昔賢。亡羊莫補牢。得魚休忘筌。暫憩松根石。長嘯望山巓。</text>
<title>兔遷 在聞慶縣南。</title>,<text>崎嶇抵聞喜。開豁見平地。山木隱叢黛。溪禽泛雙翠。誰知大匠作。不厭重鋪置。截壁臨廻谿。危石向人墜。二儀亭午黑。鬼魅森相戲。開張七十州。管籥此嚴邃。三邦舊鼎足。雞林竟得志。豈唯天人助。重因獲地利。</text>
<title>空骨陂 在咸昌縣。</title>,<text>春漪演深碧。衣袂生淸光。卽此成遠眺。漁舟橫淼茫。長堤據重閘。雲松夾兩行。天鍾雖淑美。占地嗟不良。不逢蘇長公。豈得西湖粧。紅橋白玉砌。綵閣靑雀舫。相宜不相値。終古須蓁荒。猶存漑澤志。下浸秔稻芒。</text>
<title>鬐城雜詩二十七首</title>,<text>三月初九日到長鬐縣。厥明日安揷于馬山里老校成善封之家。長日無事。時得短句。雜而無次。星山浦口石爲門。東直扶桑水氣昏。豈有龍來平島嶼。雞林六部亦荒村。星山在慶州。土人傳有神龍由浦口出。削平島嶼。故東海無島。莫向毛黎嶺上行。蓁蓁厓崿使愁生。眼前一碧無邊水。如見蝦夷匹練城。峯頂蕭條四十家。縣門敧側倚殘花。都無一眼泉供飮。將謂縋城用水車。朝海樓頭落日紅。官人驅我出城東。石田茅屋春溪上。也有佃翁作主翁。樹柵家家二丈強。櫩頭施罟揷長槍。問渠何苦防如許。終古鬐城壯虎狼。女音如慍復如嬌。孫穆書中未盡描。不用一錢思買髢。額前紅髮揷雙條。新榨魚油腥滿家。靑蘇不種況芝麻。石苔充豆朼牽髮。山穭烹銼飯有沙。一片孤帆雲海間。藁砧新自鬱陵還。相逢不問風濤險。刳竹盈船便解顏。鬱陵島在江陵海中。休放兒童港口漁。怕他纏著八梢魚。此魚遇人。以股纏入水。 年來膃肭逢刁踊。頻有京城宰相書。東山磊碌亦奇珍。石髓靑筋似茯神。染局不曾充歲貢。零陵乳穴自千春。磊城山產綠石。可以施釆。土人謂之磊碌。竹林書院馬山南。脩竹新楡宿雨含。蠟燭遙來投不受。村人猶說宋尤庵。炕室涼軒各一間。主人相對有歡顏。新補竹籬疎似網。不愁遮斷面前山。乇羅騣帽據松牀。日本瓷杯進麥湯。海菜今年都善曬。早春風日幸淸涼。飯稻羹魚事便休。不將花木費閒愁。籬間擁腫知何木。新葉看來是海榴。休上金華倚玉堂。魚蠻生理羨漁郞。迎妻好贈鯨鬚尺。析子皆分蟹甲鐺。俗呼小鐺爲蟹甲。飯罷須眠眠罷飢。飢來命酒爇金絲。都無一事堪銷日。隣叟時來著象棋。病濕經春癱瘓成。北脾不慣喫南烹。思服禁方蒼朮酒。小奴持鑱問鄕名。書卷深知誤此生。餘生逝與割恩情。心根苦未消磨盡。臥聽鄰兒讀史聲。非靄非雲養麥天。小桃如醉柳如眠。緩豈無步看山意。只得深居念罪愆。憶上烏栖落日看。桑溟又見浴金盤。吾遊豈盡東西海。疆場由來未許寬。舊謫金井。登烏栖山觀日入。初春兩個白毛新。一個猶玄一個純。此地又來添一個。天然三個白如銀。鮑腥蒸鬱苦多蠅。飯每徐抄睡早興。天意分明懲懶散。昔人詞賦枉相憎。鼈蝨噆肌睡不成。吳公行壁又堪驚。須知䘌齒非吾有。念此怡然順物情。小園風暖菜花開。黃蝶靑蟲遞去來。證得莊生知物化。徐携竹杖悄徘徊。疇昔烏繩小隱囊。隻身携汝到殊方。非唯臥起相須切。爲是摩挲手澤方。隱囊。先人所嘗御。西南海色接金陵。商舶東來數日能。未信瓊雷解相望。叢攢島嶼碧崚嶒。</text>
<title>楡林晚步二首</title>,<text>曳杖溪扉外。徐過的歷沙。筋骸沈瘴弱。衣帶受風斜。日照娟娟草。春棲寂寂花。未妨時物變。身在卽吾家。黃楡齊吐葉。環坐綠陰濃。花瘦蜂爭蕊。林暄鹿養茸。主恩餘性命。村老惜形容。欲識治安策。端宜問野農。</text>
<title>自笑</title>,<text>如醉如醒度半生。到頭贏得此身名。泥沙滿地掉鬐晚。網罟彌天舒翼輕。落日齊山誰繫住。衝風楚水可橫行。同胞未必皆同命。自笑迂儒闇世情。草草冠裳是汝欺。十年驅策秪奔疲。智周萬物愚無對。名動千人謗已隨。不見紅顏多薄命。由來白眼在親知。蛇鱗蜩翼終何待。自笑吾生到底癡。迷茫義路與仁居。求道彷徨弱冠初。妄要盡知天下事。遂思窮覽域中書。淸時苦作傷弓鳥。殘命仍成掛網魚。千載有人知我否。立心非枉是才踈。浮世論交問幾人。枉將朝市作情眞。菊花影下詩名重。楓樹壇中讌會頻。驥展好看蠅附尾。龍顚不禁蟻侵鱗。紛綸物態成孤笑。一任東華暗軟塵。骯髒深知涉世難。俳優叢集笑儒冠。都無熱肺爭微祿。未作卑顏事達官。紅杏園林留酒飮。綠苔門巷抱書看。呑舟不遇瀛溟水。容易含鉤上竹竿。金華玉署解塵緣。苕水鍾山興杳然。在廣州 喚婦夸張桑柘圃。敎兒經略菜苽田。天於淸福慳無比。地設荒陬待有年。萬事不如今日飮。思明日事是癡癲。圉圉纍纍二十秋。夢中微獲覺來收。浮名四達已陳跡。外物一空餘禿頭。顧賀昔稱江左望。蔡陵今作隴西羞。眼前莫造崎嶇想。隨意雲行又水流。不幸窮來莫送窮。固窮眞正是豪雄。成灰孰顧韓安國。臨渡常逢呂馬童。寵辱莊生春夢裏。賢愚杜老醉歌中。海天昨夜霏霏雨。雜杳林花萬樹紅。呂宋瓜哇東復東。被風吹轉似飛蓬。晚年湯沐長鬐縣。小刦滄桑短髮翁。滿案魚蝦非薄祿。匝園松竹也淸風。破書千卷將何措。坎窞如夷是汝功。衆口銷金太母知。叢拳下石莫驚疑。人方怯耳非憎我。天實爲之欲恨誰。北極星辰如昨日。西江風浪竟何時。窮途只怕胸懷窄。臨海柴門竚立遲。</text>
<title>芙蓉亭歌</title>,<text>乙卯季春。臣直宿監印所撰書。一日上御春塘臺。設賞花釣魚宴。臣叨承異渥。獲與盛筵。今眞游已遠。臣又流落窮荒。適當莫春。時物感愴。恭述此篇。以瀉於戲不忘之思。長鬐城東藥泉北。藥泉在楡林之南。 芳草如煙花似織。主人憐我長閉戶。勸我一出看春色。爲摘野蔬烹海鮮。帶酒一瓶貌欣然。試穿菅屨扶竹杖。國恤未小祥。 黽勉隨至柴門前。躕躇欲行忽反顧。泫然淚落如秋雨。入門無語慘顏色。漠漠視天天地暮。憶昔單閼歲在乙。承恩入處奎瀛室。監印所扁曰奎瀛府。有東室西室。 法駕新自華城回。二月陪慈宮幸華城。 令記鹵簿進縹帙。命臣撰整理通考。 是時三月屬上旬。百花照耀龍池春。聖母年周花甲子。禁林游賞同詞臣。內廏物馬驄駵駱。繁纓七就光灼爍。御乘在前臣馬後。馬鳴相答中心戄。輦路逶迤繞內苑。雜樹穿出春風遠。花底游蜂聲正沸。草間穉鹿眠方穩。石渠門下齊卸鞍。石渠閣在映花堂之東。 㲲裀綉席陳杯盤。桂酒茈麪流玉液。棗糕橘餅疊金丸。臣辭不飮強之釂。折俎媵爵刪禮貌。三杯酩酊吐且顚。同列嘲訕至尊笑。迎風轉入玉流閣。玉流泉在石渠之北。有閣在池中。 醉倚朱欄看舞鶴。錦石日射棲霞動。鏡水漪生飛絮落。紫衣催召問酒醒。提携往觀籠山亭。藤蘿蒙密似僧院。圖書靜嘉疑仙扃 濃山亭在玉流泉之東。深邃若山人隱者之居。與泮宮相近。 忽見林中紅繖起。警䟆移駐花園裏。有小亭周以響墻。多養花木。 草閣岧嶢御座淸。勅賜龍茶試新水。瑞蔥臺前鳳輦廻。卽春塘 壯元峯側熊帿開。小帿畫五禽。熊居其中。御矢十發奏九中。先朝每故遺一矢。以寓謙挹。 鼓人獨立鉦人來。夕陽復隨天香入。太液池光幽可挹。池在映花堂之西。 黃龍艓子小如梭。錦帆繡字紅熠熠。帆繡款乃一聲山水綠七字。 刺船容與櫂歌歡。正好芙蓉亭上看。芙蓉亭在池南。一頭入池中。上御芙蓉亭。俯觀諸臣乘舟。 欄頭命韻舟中作。淸詞捧獻多仙官。却授漁竿列池曲。御釣數十臣五六。釣不得魚者。飮酒爲罰。 放生洋洋晚飯宣。細膾糝羹雜鮮肉。須臾月上東廂頂。金波瀲灩天倒影。風淸露下醉欲眠。銀燭導前歸華省。嗚呼此事如昨日。欻忽收光風燭疾。龍髥入雲杳莫攀。乳臺石獸寒蕭瑟。舊人流落在嶺南。松嵐草瘴常沈酣。天寶伶官誰見恤。元祐姦碑知已劖。土牀竹牖悽獨臥。傍人錯謂愁轗軻。傷心不忍見時物。蔌蔌襟前淸淚墮。</text>
<title>我思古人行三章章六句</title>,<text>我思古人思蘧瑗。能知昨非斯無怨。蘧瑗四十九年非。我少十年尤可願。自今勉力無大咎。我思古人行益健。余今年四十歲也。我思古人思蘇武。北海幽囚終免瘐。蘇武一十九年囚。我以日易尤異數。自今勉力保天和。我思古人除煩苦。余在囚十餘日。夢一丈人責之曰昔蘇武十九年幽囚。尙得忍耐。爾乃十九日在囚。却自煩惱否。夢覺以語守卒。及出獄計日。果十九日在囚。守卒咸異之。我思古人思韓愈。坐攻佛法謫南土。韓愈八千餘里謫。彼千我百殊今古。自今勿言萍梗悲。我思古人恢器宇。長鬐距京八百里。</text>
<title>古詩二十七首</title>,<text>安坐十年前。商量十年事。行藏與道揆。田園整位置。鑿鑿有條理。中宵欣不寐。今年一計誤。明年一事値。變幻如浮雲。神怪出不意。拙棋對高手。安能測詭祕。恍忽未暇應。瞢騰似沈醉。自古賢達人。以玆逢顚躓。好花方艷時。誰不願爲花。迨其萎而隕。不如凡草芽。西游二十年。盛衰知幾家。分明在眼前。何處無前車。金柅不蚤繫。膏𨍋方自夸。翔徊俟其便。轉眄離虞羅。戒之在嬰稚。早使此心遐。二儀廓無際。萬物不能實。眇小七尺軀。可容方丈室。晨興雖打頭。夕偃猶舒膝。小窮有友憐。大窮無人恤。熙熙田野氓。動作何豪逸。黨禍久未已。此事堪痛哭。未聞洛蜀裔。遂別智輔族。爭氣翳天良。纖芥恣殺戮。羔羊死不號。豺虎尙怒目。尊者運機牙。卑者礪鋒鏃。誰能辦大宴。帟幕張華屋。千甕釀爲酒。萬牛臠爲肉。同盟革舊染。以徼和平福。白雲出東嶺。初如牧丹花。轉作峰巒勢。硉矹藏雷車。溶溶滿碧虛。奇光照邇遐。豈不美可愛。風吹當奈何。星曜有躔絡。草木有根芽。念汝不能住。使我長咨嗟。撥剌池中魚。撥剌池中行。游戲蓮葉間。呷唼常適情。矯然思遠游。隨流入滄瀛。望洋迷所向。蕩潏魂屢驚。崎嶇避蛟鰐。至竟値長鯨。倐鯨吸而死。忽鯨歕而生。耿耿思故池。圉圉憂心縈。神龍哀此魚。雷雨會有聲。百草皆有根。浮萍獨無蒂。汎汎水上行。常爲風所曳。生意雖不泯。寄命良瑣細。蓮葉太淩藉。荇帶亦交蔽。同生一池中。何乃苦相戾。鷰子初來時。喃喃語不休。語意雖未明。似訴無家愁。楡槐老多穴。何不此淹留。燕子復喃喃。似與人語酬。楡穴鸛來啄。槐穴蛇來搜。冉冉園中竹。修節擢澹素。土人不重竹。伐竹爲樊圃。苟汝生北方。豈不人愛護。一葉疑有損。旣去復來顧。海賈射重利。不避風濤險。前程有騰翥。安辭嶺海貶。彈文凜如霜。正氣淩威燄。林下有慧眼。肝肺何能掩。庭心綠芭蕉。展葉何光絢。牛乳待秋摘。鳳尾含風轉。朝來吐一花。陋姿不堪見。萬物各一美。齒角寧得擅。達官好作詩。何以待窮賤。異哉隆萬詩。枯澁如槁木。袁徐轢雪樓。罵誶如奴僕。淸人又一變。嫩艷勻骨肉。雖乏崛強態。猶能有涵蓄。盛衰隨世運。春溫必秋肅。茅鴟中夜飛。翼若鴻遇風。公理不可誣。達道皆相通。未有賣友人。猶能事君忠。鏌鎁利食鐵。金蠶恣啗蟲。抱薪雖如山。何能焚太空。友欲月下飮。勿放今夜月。若復待來日。浮雲起凕渤。若復待來日。圓光已虧缺。文豹伏林中。烏鵲樹頭嗔。長蛇掛籬間。瓦雀噪報人。狗屠帶索過。群吠鬧四隣。禽獸不藏怒。其知乃如神。內虐必外著。何以欺愚民。四德雖竝美。君子每先仁。生草猶不履。賢哉彼麒麟。太陽赫光晶。踆烏乃星羅。明月皎如彼。桂樹長婆娑。潔身雖自勵。玷汚將誰磨。豈無洗濯志。弱力莫挽河。冉冉天色暮。徘徊當奈何。吾園一株桑。苦近書樓楹。小奴剪其枝。新條益暢榮。舍客伐其榦。槎櫱又春萌。年年受剪伐。年年也自生。苦心良可感。培壅使其成。前春上馬桑。免使吳楚爭。良木不終棄。樲棘敢相嬰。鼎顚利出否。蠖屈本求伸。惡人事上帝。吾道貴自新。聞名若泰山。逼視多非眞。聞名若檮机。徐察還可親。讚誦待萬口。毀謗由一脣。憂喜勿輕改。轉眼成灰塵。萬物各有分。力命多不敵。靑鶴巢喬松。黃雀巢葦荻。黃雀巢喬松。風吹遭蕩析。僬僥受短襦。胡爲銜戚戚。藻梲何須慕。泥塗方自適。歷選千古人。但願陳眉公。結廬崑山內。棲身圖史中。吳越多窮儒。筆硯相磨礱。紆餘祕笈書。薈蕞不費功。縱被虞山刺。蕭然有淸風。沮溺邈難企。且憶蘇雲卿。灌園晦奇跡。賣瓜韜高名。甘瓜大如甕。苦瓜長如罌。可笑張氏子。玉帛存故情。盡室一夜逃。駟馬啾交鳴。白雲處處起。此樂誰與爭。鮑魚無敗臭。尺蠖無異色。晏子云尺蠖食黃卽身黃。食蒼卽身蒼。 熱門多忠客。愛慕由悃愊。問君何爲爾。無乃羨勢力。斯人實賢明。高文修大德。眼珠已迷昧。自心不自識。衆善趨如壑。謠誦滿河北。秋風摧碧梧。巢鷰辭雕梁。鳥雀集門庭。舊客如相忘。問君何爲爾。無乃殊炎涼。斯人實傲妄。衆毀皆滄浪。自辭負義名。微令彼過彰。衆惡歸下流。羣喙如蜩螗。魯叟講斯道。王政居其半。晦翁屢抗章。所論皆廟算。今儒喜談理。政術若氷炭。深居不敢出。一出爲人玩。遂令浮薄人。淩厲任公幹。詞科自隋煬。流毒至洌浿。粲粲生員論。擊節成一快。才俊如霞雲。盡向此中敗。龍鍾到白紛。雕繪猶未懈。細人巧爲宦。揣摩窮夜晝。一動皆有因。百爲無一偶。看花趁熱友。喫菜示素守。迂儒少商量。風雨浪奔走。昆蟲盡自衛。爪牙蹄角毒。時平不講兵。寇來任隳觸。名將如蒼鷹。驍邁眸如燭。胖夫輒登壇。云智不如福。近聞紅夷礮。蠻國之器 剏制更殘酷。坐守太古風。弓箭有課督。</text>
<title>獨坐二首 辛酉三月在長鬐。</title>,<text>旅館蕭寥獨坐時。竹陰不動日遲遲。鄕愁欲起須仍壓。詩句將圓可遂推。乍去復來鶯有信。方言忽噤鷰何思。只饒一事堪追悔。枉學東坡不學棋。裊娜煙絲寂歷中。春眠起後野濛濛。山雲遠出強如月。林葉自搖非有風。眼向綠陰芳草注。心將槁木死灰同。縱然放我還家去。只作如斯一老翁。</text>
<title>堤上</title>,<text>堤上消搖趁晚晴。春山濃翠正怡情。浴鳧曳水必雙去。乳雉伏林時一鳴。偶値白雲成獨立。忽看芳草感浮生。峽中耕隱知何日。衰髮今朝已數莖。</text>
<title>煙</title>,<text>陸羽茶經好。劉伶酒頌奇。淡婆今始出。遷客最相知。細吸涵芳烈。微噴看裊絲。旅眠常不穩。春日更遲遲。</text>
<title>夜</title>,<text>病起春風去。愁多夏夜長。暫時安枕簟。忽已戀家鄕。敲火松煤暗。開門竹氣涼。遙知苕上月。流影照西墻。</text>
<title>遣悶</title>,<text>輕陰閣雨日曈曨。小圃穿籬接水筒。萵葉綠時飛鷰母。芥臺黃處睡鷄翁。野氓食土寧知樂。君子畸人莫恨窮。山裏鋤園作家戒。不敎辛苦一經通。鷄翁出算經。陸放翁有家誡。</text>
<title>愁</title>,<text>山葛靑靑棗葉生。長鬐城外卽禆瀛。愁將石壓猶還起。夢似煙迷每不明。晚食強加非口悅。春衣若到可身輕。極知想念都無賴。良苦皇天賦七情。</text>
<title>遣興</title>,<text>蠻觸紛紛各一偏。客窓深念淚汪然。山河擁塞三千里。風雨交爭二百年。無限英雄悲失路。幾時兄弟恥爭田。若將萬斛銀潢洗。瑞日舒光照八埏。</text>
<title>遷居八趣 金壺字考云遷人。謫客也。</title>,<text>西風過家來。東風過我去。只聞風來聲。不見風起處。吟風明月出東溟。金波盪萬里。何如江上月。寂寞照江水。弄月有意不看雲。無意不看雲。聊將有無意。留眼到斜曛。看雲家鄕八百里。晴雨無增損。晴日思如近。雨日思如遠。對雨北極之出地。千里差四度。猶登望鄕臺。怊悵至日暮。登山流水自然去。活活無阻礙。憶得鴻荒初。丘陵有崩汰。臨水折取百花看。不如吾家花。也非花品別。秖是在吾家。訪花楊柳千萬絲。絲絲得靑春。絲絲霑好雨。絲絲惱殺人。隨柳</text>
<title>苦雨歎</title>,<text>苦雨苦雨雨故來。白日不出雲不開。大麥生芽小麥臥。只肥鼠梨與雀梅。村童食之酸沁骨。麥臥不起誰知哉。</text>
<title>兒哥詞 土人謂其子婦曰兒哥。</title>,<text>兒哥身不着一絲兒。出沒鹺海如淸池。尻高首下驀入水。花鴨依然戲漣漪。洄文徐合人不見。一壺汎汎行水面。忽擧頭出如水鼠。劃然一嘯身隨轉。水鼠見雲仙雜志。 矸螺九孔大如掌。貴人廚下充殽膳。有時蚌鷸黏石齒。能者於斯亦抵死。嗚呼兒哥之死何足言。名途熱客皆泅水。</text>
<title>海狼行 海狼。方言曰率皮。</title>,<text>海狼狼身而獺皮。行處十百群相隨。水中打圍捷如飛。欻忽揜襲魚不知。長鯨一吸魚千石。長黥一過魚無跡。狼不逢魚恨長鯨。擬殺長鯨發謀策。一羣衝鯨首。一群繞鯨後。一群伺鯨左。一群犯鯨右。一群沈水仰鯨腹。一群騰躍令鯨負。上下四方齊發號。抓膚齧肌何殘暴。鯨吼如雷口噴水。海波鼎沸晴虹起。虹光漸微波漸平。嗚呼哀哉鯨已死。獨夫不遑敵衆力。小黠乃能殲巨慝。汝輩血戰胡至此。本意不過爭飮食。瀛海漭洋浩無岸。汝輩何不揚鬐掉尾相休息。</text>
<title>戲作苕溪圖</title>,<text>子瞻謫南海。愈疾峨嵋圖。我今欲畫苕溪看。世無畫工將誰摸。試點水墨作粉本。墨痕狼藉如鴉塗。粉本屢更手漸熟。山形水色猶模糊。唐突移描上綃面。掛之客堂西北隅。翠麓縈廻立鐵馬。山上有鐵馬。村人祀之。故曰馬峴。 奇岩矗削飛金鳧。東有雙鳧岩。 藍子洲邊芳草綠。石湖亭北明沙鋪。風帆遙識筆灘過。津艓似趁龜陰呼。黔山半入碧雲杳。白屏逈立斜陽孤。天畔岧嶢見僧院。水鍾地勢尤相符。白屏在楊根。與龜陰諸峰。連延十餘里。 松檜蔭門吾亭也。望荷亭 梨花滿庭吾廬乎。吾廬在彼不得往。使我對此空踟躕。</text>
<title>田園</title>,<text>田園偕隱結心期。不意人生有別離。春去空懷松葉酒。月明誰聽木蘭詞。孤鶯坐樹應須友。雙燕營巢好養兒。莫把閒愁催白髮。時將手札慰相思。</text>
<title>別家五十有八日。始得家書。志喜寄兒。</title>,<text>杜詩先獲我。書到汝爲人。物外江山靜。寰中母子親。驚疑那免疾。生活莫憂貧。黽勉治蔬圃。淸時作逸民。</text>
<title>得舍兄書 仲氏時在康津薪智島謫中。</title>,<text>地共天涯盡。人從日下疎。乾坤雙淚眼。存沒數行書。寂寞綯山葛。書中語 艱難食海魚。四洲皆絶島。身在卽吾廬。佛書云世界有四大洲。月出知先照。書中語長鬐在東。 雲來憶已看。豈能無苦毒。猶自報平安。顏髮他生見。田園去歲歡。縱饒千石酒。難使此心寬。來書勸飮酒。長羨騎鯨客。休悲失馬翁。地卑晴有瘴。山豁夜多風。病髮絲絲短。愁詩字字窮。絶憐童穉輩。思慕發天衷。</text>
<title>家僮歸</title>,<text>書到如談笑。人歸復寂寥。無聊天漠漠。依舊路迢迢。鳥嶺山千曲。琴臺水二條。唯留雙燕子。終日語音嬌。謂得家書好。新愁又萬端。拙妻長日淚。稚子幾時看。薄俗眞堪惜。浮言尙未安。嗟哉亦順受。度世本艱難。</text>
<title>有歎</title>,<text>去國張平子。思家杜少陵。無緣貽玉案。何處置淸氷。澗樹仍同色。山雲自數層。空令狐鼠輩。憑恃自欺淩。</text>
<title>寂歷</title>,<text>寂歷小齋內。蕭閒獨坐情。入簾新草色。穿竹晚鶯聲。故國山河險。他鄕日月輕。熟精醫案理。餌藥且偸生。醫案。薛立齋所著。</text>
<title>穉子寄栗至</title>,<text>頗勝淵明子。能將栗寄翁。一囊分瑣細。千里慰飢窮。眷係憐心曲。封緘憶手功。欲嘗還不樂。惆悵視長空。</text>
<title>聞家人養蠶</title>,<text>性癖眞無禁。今春乃養蠶。釆桑調穉女。鋪薄賦諸男。按訣新添架。編書舊染藍。績文吾豈樂。聊亦當閒談。</text>
<title>追鹿馬行</title>,<text>家畜一馬驍甚。號曰追鹿。雪中忽逸。三月不受羈。今春遘難。鷄犬且逢刦掠。而馬獨全。事定就棧牽來。至此感而有作。追鹿馬靑騣。白雪毛。昔爲朝天騎。今與牛同槽。汝骨何俊邁。汝命何窮阸。縛足之雀不能飛。吾今使汝長伏櫪。憶汝脫羈馽。掘荄食河氷。煙郊處處草如織。何不遠遁恣騫騰。如今蔀屋苦多蠅。不受野人盜。長鳴歸故主。人皆欲殺心獨苦。吁嗟神駿衆莫侮。</text>
<title>端午日述哀</title>,<text>舊日端陽日。恩頒自扇房。內家新制作。長夏故淸涼。漆澤摩來潤。紅泥帖子香。如今瘴厲地。蚊蚋苦侵床。舊日端陽日。承牌赴玉堂。徵詩必妙選。陳古略禎祥。彩筆容規諫。朱符帶寵光。內賜朱符以禳災。 姓名題殿柱。長得侍君王。</text>
<title>憶幼女</title>,<text>幼女端陽日。新粧洗玉膚。裙裁紅苧布。髻揷綠菖蒲。習拜徵端妙。傳觴示悅愉。如今懸艾夕。誰弄掌中珠。</text>
<title>薄醉</title>,<text>薄醉排炎瘴。長風憶水亭。性豪憐摯鳥。身繫羨浮萍。病習張機論。飢拋陸羽經。鄕愁與國計。朝暮視滄凕。</text>
<title>采葛。遷人自傷也。父子兄弟離析焉。</title>,<text>我釆葛兮。于山之麓。麓山足也。升高由卑。 其葉沃兮。瞻望叔兮。葉生則時早也。叔叔父也。葉之庇根。如父之廕子。 匪采葛也。瞻望叔兮。興也我采葛兮。于山之岡。岡。山脊也。已升高。 其節荒兮。瞻望兄兮。荒。大也。時已晚矣。同根異節。兄弟也。 匪采葛也。瞻望兄兮。我采葛兮。于澗之涘。自高還降。思卑幼也。 有蕃其藟。瞻望子兮。藟。蔓也。蔓延。如子姓。 匪采葛也。瞻望子兮。心之癙矣。不可紓兮。癙。憂病也。紓。緩也。 瞻望不見。不可佇兮。佇。久立也。 雖有旨酒。不可醑兮。醑。𣿍也。采葛四章章六句</text>
<title>酉山。遷人之思也。離其室家。不能安土焉。</title>,<text>酉山之下。爰有我廬。酉子谷 洌之洋洋。有牣其魚。舍前大江。卽洌水。 有園有圃。有琴有書。登彼黎山。言采其蔚。黎山。毛黎嶺也。蔚牡蒿也。釆之無用。 涉彼潢矣。踰彼屹矣。潢。洛東水也。主屹山。卽烏嶺。 至彼洌矣。抒我鬱矣。瞻彼摯鳥。有迅其翼。鴥其逝矣。至于西北。將翺將翔。畏此矰弋。有羅其張。有兔其離。撲朔其股。爰顧其雌。盼其顧矣。我心傷悲。酉山四章章六句</text>
<title>東門。遷人自悼也。</title>,<text>東門之阪兮。何路之遠兮。何言之噂兮。汶其混兮。東門之阿兮。何石之嵯兮。何言之訛兮。偏其頗兮。東門之阪二章章四句</text>
<title>薇源隱士歌 尹校理永僖。嘗爲余言此事。沈其姻家也。</title>,<text>檗溪之北小薇源。仇池武陵可弟昆。距余門巖莊三十里。 七十五家皆種樹。就中多花稱沈園。沈本京城宦家子。蚤年遊學求乘軒。一朝賣家歌黻佩。扁舟渺然思林樊。徑投此地結衡宇。連筒引水開荒原。稻粱會計饒積著。僮指分耕列成村。石墻瓦屋整位置。寗經駝書學滋蕃。桑麻楮漆棗栗柹。駒犢鵝鴨鷄犬豚。家無鹽井百物具。見顏氏家訓。 祭祀燕飮不出門。生男學圃女學織。羽畎山裏朱陳婚。子壯克家翁乃老。栽花接果度朝昏。菊花之業尤絶世。四十八種標格尊。每到花開醉不醒。陶然白髮臨淸樽。今年七十三 著書頗學眉公體。酉陽諾臯多奇言。吁嗟此老利肥遯。天公餉福眞殊恩。我生已誤無可及。聊述狂歌示子孫。</text>
<title>烏鰂魚行</title>,<text>烏鰂水邊行。忽逢白鷺影。皎然一片雪。炯與水同靜。擧頭謂白鷺。子志吾不省。旣欲得魚噉。云何淸節秉。我腹常貯一囊墨。一吐能令數丈黑。魚目昏昏咫尺迷。掉尾欲往忘南北。我開口吞魚不覺。我腹常飽魚常惑。子羽太潔毛太奇。縞衣素裳誰不疑。行處玉貌先照水。魚皆遠望謹避之。子終日立將何待。子脛但酸腸常飢。子見烏鬼乞其羽。和光合汚從便宜。然後得魚如陵阜。啗子之雌與子兒。白鷺謂烏鰂。汝言亦有理。天旣賦予以潔白。予亦自視無塵滓。豈爲充玆一寸嗉。變易形貌乃如是。魚來則食去不追。我惟直立天命俟。烏鰂含墨噀且嗔。愚哉汝鷺當餓死。</text>
<title>長鬐農歌十章</title>,<text>麥嶺崎嶇似太行。天中過後始登場。四月民間艱食。俗謂之麥嶺。 誰將一椀熬靑麨。分與籌司大監嘗。方言宰相曰大監。秧歌哀婉水如油。嗔怪兒哥別樣羞。方言新婦曰兒哥。 白苧新襦黃苧帔。籠中十襲待中秋。黃紵布出慶州。裙也。曉雨廉纖合種煙。煙苗移揷小籬邊。今春別學英陽法。要販金絲度一年。英陽縣産佳煙。新吐南瓜兩葉肥。夜來抽蔓絡柴扉。平生不種西瓜子。剛怕官奴惹是非。鷄子新生小似拳。嫩黃毛色絶堪憐。誰言弱女糜虛祿。堅坐中庭看嚇鳶。檾麻初剪牡麻鋤。公姥蓬頭夜始梳。蹴起僉知休早臥。風爐吹火改繅車。方言家翁曰僉知。雖無職牒。亦得濫稱。萵葉團包麥飯吞。合同椒醬與葱根。今年比目猶難得。盡作乾鱐入縣門。不敎黃犢入瓜田。移繫西庭碌碡邊。里正曉來穿鼻去。東萊下納始裝船。下納者。嶺南稅米。半下納輸日本。名之曰。下納也。隣有逃亡。徵其所欠曰徵隣。菘葉新畦割半庭。苦遭蟲蝕穴星星。那將訓鍊臺前法。恰見芭蕉一樣靑。京城菘菜。唯訓鍊院田最佳。野人花草醬罌邊。不過鷄冠與鳳仙。無用海榴朱似火。晚春移在客窓前。</text>
<title>奉和伯氏次杜韻二首 月夜憶舍弟。</title>,<text>林裏一鶯語。簾頭雙燕聲。好音無用處。哀恨自分明。未暇悲顚覆。常疑有死生。須知中女卦。本自象戈兵。湯雞雖貸命。風鶴尙傳聲。滄海乾坤小。靑山日月明。荊榛交迮地。萍梗各浮生。若復窮途哭。仍成阮步兵。</text>
<title>竹醉日</title>,<text>竹醉何時醒。根移竹不知。唯憂枝葉損。不念根荄移。</text>
<title>夏至</title>,<text>月於三十日。得圓纔一日。日於一歲中。長至亦纔一。衰盛雖相乘。盛際常慓疾。</text>
<title>寄兒</title>,<text>京華消息每驚心。誰道家書抵萬金。愁似海雲睛復起。謗如山籟靜還吟。休嗟世降無巢谷。差喜門衰有蔡沈。文字已堪通簡札。會敎經濟着園林。</text>
<title>夜起二首</title>,<text>客枕無端臥起頻。拓窓時復岸烏巾。海雲叢集少明月。山鳥獨鳴如暮春。好古終難兼適俗。侔天何得不畸人。鼠肝蟲臂休相問。蜩翼蛇鱗未有眞。旅食偏知日月多。謾將詩句當悲歌。途窮只有東溟在。心壯其如白髮何。長笑春風巢幕燕。生憎夏夜撲燈蛾。枯藜不出柴門外。一任鯨鯢弄海波。</text>
<title>東門觀日出</title>,<text>天孫織出紅錦帳。掛之碧海靑天上。赤光照水魚龍盪。萬族齊首盡東嚮。金鉤一閃波細漾。銅鉦畢吐塵無障。宛轉上天人共仰。碧霞漸散歸峯嶂。初如御駕出宮輿衛壯。終如御駕上殿收儀仗。小臣憶昔心惻愴。</text>
<title>獨立</title>,<text>雜草牛行逕。浮雲鶻沒天。漸衰依瘦杖。獨立聽流泉。沙暖漁罾散。林風野蔓懸。淸寧定何日。惆悵念流年。</text>
<title>不識</title>,<text>不識蘭爲艾。嗟嗟楚大夫。世情都已見。往事一何愚。薛館元朝市。梁園亦勢途。古來豪俠友。未必在迂儒。</text>
<title>晚晴</title>,<text>碧落收餘靄。瀟瀟氣似秋。菜園飛濕蝶。漁戶曬新鱐。水接鰕夷闊。雲銜馬島浮。如何杜工部。垂老羨輕鷗。</text>
<title>復陰</title>,<text>地控重溟闊。天慳一日晴。濛濛雲更起。決決水爭鳴。卑濕骨皆痛。長眠氣不淸。袷衣除復御。朱夏北風勍。</text>
<title>偶至溪上。見玫瑰一樹。嫣然獨開。因憶東坡於定惠院賦海棠花。遂次其韻。</title>,<text>澤障地卑多惡木。荒徑徘徊念幽獨。狼齒龍爪雜杳邊。一樹玫瑰香絶俗。屠沽側肩爭市門。玉人嬋媛在空谷。由來魚目滿珠肆。誰遣蛾眉入金屋。京城養花皆桃李。腐鼠充腸誇嗜肉。出呂氏春秋。 錯把玫瑰呼海棠。陵舃無端爲鳥足。東俗以玫瑰爲海棠。鳥足見莊子。 花史曾無一字窺。滓穢生心汚淸淑。自古賢聖憎多口。苦遭讒人入左腹。花心脆弱汝獨貞。脩節淸標凜如竹。紅芒綠刺謹防身。紫蝶黃蜂敢注目。常恐斤斧不相赦。世路崎險如岷蜀。吁嗟麗質秉奇芬。叢矢終然集一鵠。樵蘇滿山豈識汝。却羨臭樗枝拳曲。獨立花前與花語。兩意凄然相感觸。</text>
<title>水仙花歌。復次蘇韻。</title>,<text>庚申春。茯庵李公回自燕京。金繒無所私。唯帶水仙花一根。揷之盆水。余與少陵環坐賞玩。流落以來。朔南遼敻。而此花亦已槁矣。感念疇昔。惻然有述。塵土坱漭寄衆木。淸水托根淸且獨。一點泥滓不受涴。顏色皎然離時俗。苦要揚名驚濁世。不耐韜芳在幽谷。盛冬天寒盆水凍。膽瓶深深藏暖屋。僻鄕初來面發騂。野客相看眼多肉。爭言萊菔葉正鮮。復道葫蒜葷不足。來客不知水仙。猜擬如此。 前身只是淩波仙。羅襪生塵姿靘淑。羞食槁壤充蚓腸。但吸淸露濡蟬腹。白華終壓臘前梅。翠葉眞同霜後竹。全身大抵寒到骨。一生不解嬌悅目。借問孤標誰得似。峨眉雪色遙生蜀。顧笑階前玉簪花。爾欲學彼如刻鵠。一夜池館無人護。坐令哀恨纏衷曲。素質蔫然委塵沙。行蟻勃勃來相觸。</text>
<title>打麥行</title>,<text>新篘濁酒如湩白。大碗麥飯高一尺。飯罷取耞登場立。雙肩漆澤翻日赤。呼邪作聲擧趾齊。須臾麥穗都狼藉。雜歌互答聲轉高。但見屋角紛飛麥。觀其氣色樂莫樂。了不以心爲形役。樂園樂郊不遠有。何苦去作風塵客。</text>
<title>白髮</title>,<text>白髮勢如昏星生。初來只見一星呈。須臾二星三星出。三星出後衆星爭。的的歷歷紛錯亂。應接不暇棋滿枰。去年頷下一毛變。南來倐忽添二莖。自知此事禁不得。且休鋤拔安其萌。細瑣何論魚鯁刺。茂密將見葱鬚縈。旣無婢妾供鐵鑷。詎有仙客遺黃精。白髮可使有還黑。此心已枯難再榮。</text>
<title>快雨行</title>,<text>疾風吹飜山竹枝。雨色遠自黃楡陂。數點磊砢白瑪瑙。一庭浩淼靑玻璃。門扉埤闔書帙亂。衣帶墮落鬚髮披。科頭兀坐讀九辯。擧杯痛飮憶五噫。人生戚戚何補。快雨快風聊展眉。</text>
<title>得新瓜書懷</title>,<text>山田種苽身可潔。磁椀沈苽心卽悅。邵平以此辭侯印。雲卿以此逃使節。此事經營八九年。一區名園常戀結。去年東歸理荒穢。長鑱短鍤無一觖。擬逢朱夏享此樂。至意每向妻兒說。嶺海投荒那敢恨。只此耿耿思未絶。今朝水市買苽來。主人勸我療煩渴。金粟摩挲意不平。水精剖劈盤仍徹。翠釜駝羹本殊美。草野流泓是饕餮。區區種苽之樂不余畀。刀筆小吏無乃拙。</text>
<title>有懷薦苽。復衍前韻。奉簡伯氏。</title>,<text>慰禮新苽芳且潔。薦之祖廟神歆悅。豈惟得食不忘本。物換星移感時節。錯俎薦豆助者少。煢然顧後悲心結。苽生四五一苽隕。二苽蟲蝕臍半缺。圃翁至圃見苽悲。黃臺捲蔓那忍說。勤心培壅了無功。使人念此腸斷絶。饞夫嗜苽如嗜蜜。圃有餘瓜五情熱。上天雨露不擇地。自傷地力原薄劣。折柳爲樊松作樔。庶幾夙夜防盜竊。餘苽善熟無菑害。旨蓄禦冬計未拙。復恐牛羊得踐履。縶之牢之毋解紲。</text>
<title>復次前韻寄二子</title>,<text>犁牛騂角神所潔。葑菲下體人所悅。敎汝丁年學種瓜。吾今贖鯨唯晚節。薄藝休敎憸人聞。密契須從老圃結。向來典籍遭刦掠。差幸農書未殘觖。擇其善法默試之。妙理莫向鄰里說。一窠屢壅卽肥美。兩蔓接合尤奇絶。此事益勤心益淸。不似名場肝肺熱。十口一歲足無饉。持錢走市眞愚劣。醃菹正供貧人蓄。揷籬且防群童竊。贏餘便須當酒債。不嫌錐刀功利拙。於斯沒齒可無怨。公冶當年亦縲紲。</text>
<title>夏日遣興八首</title>,<text>暑月臥病擁塞。有懷漢陽樓亭。風門颯沓無補。發狂大叫。然憶舊傷今。不失老杜秋興遺意云。彰義門前石逕通。華峯三角揷天中。回谿不斷澄心水。高柳長吹拂面風。名士開筵關氣象。寧王洗劍想豪雄。如今瘴熱鰕夷界。竹壓矬檐海日紅。洗劍亭在彰義門北五里。西郊馳道夾城長。朱夏追隨趁晚涼。四達軒楹開僻巷。一群鞍馬照芳塘。射臺日煖莎苗綠。魚檻風微菡萏香。沈李浮瓜欣笑傲。常時歸影逼斜陽。天然亨在敦義門外。中歲流霞屬近臣。粉墻花木媚靑春。龍山錦帆風流遠。鳳閣金牌制度新。宿約自然成鰂墨。本心誰不憶鱸蓴。窮荒落跡塵生海。故國回頭淚滿巾。流霞亨在光熙門外十里豆毛浦上。先朝屬之內閣。命修龍山讀書堂故事。書香小閣石渠西。東壁星辰夜夜低。紫霧常留龍虎氣。碧池曾許鳳凰栖。恭瞻玉躞天顏近。密降牙籤御手題。聞道華寧新象設。乳臺前路草萋萋。書香閣在春塘臺北。藏內府書籍兼奉御眞。華寧殿在華城。亦奉御眞。巴陵水色接黔川。江上朱樓落半天。漕步帆檣煙柳外。漁村洲嶼綠窓前。銀臺職從鸞輿日。地部官臨鯉對年。弓劍杳然風樹隕。客牀吟眺重汪然。挹淸樓在崇禮門外十里龍山之上。先人爲戶部時一登斯樓。又先朝駕臨。余以承旨扈從。露梁津堡帶江橫。輦路逶迤接華城。水岸亭孤雲幕起。海門帆落畵橋成。鸞鑣欲動飛三箭。鼉鼓交鳴解兩營。憶忝兵曹陪羽衛。內班鞭弭列朱楹。望海亭在露梁。先朝每幸華城。還至此亭小憩。方渡舟橋。虎門西出北營深。宙合東瞻御氣臨。閣道溪聲喧白日。皇壇樹色暗濃陰。數開射埒移綾被。旁起書樓作翰林。每醉藕花池上臥。傷心扶木海邊吟。君子亭在耀金門外。與皇壇及宙合樓相對。卽北營也。仁王斜抱洗心臺。玉輦看花歲一廻。雲擁翠微開幕次。水流芳澗汎觴杯。李嬪宮靜垂踈柳。徐氏園深映遠梅。咫尺揮毫稱獨步。幾回天語獎菲才。洗心臺在景福宮之西。宣禧宮在其下。</text>
<title>秋懷八首 辛酉秋在長鬐</title>,<text>藍子洲西是石湖。菰煙蘆雨碧糢糊。小臣不復南柯夢。願作江邊一釣徒。燕母將雛習遠飛。七分歸思著烏衣。喃喃剌剌皆瞞語。纔得秋風棄我歸。枳子妍黃合弄丸。童孩鬪累阿翁歡。看渠不過蜣螂技。摘損官園白露團。紅擘蝤蛑儘有名。朝朝還對鰈魚羹。鼃蛇蜜喞猶相餉。休說南烹異北烹。蠹死螢乾孤客心。流商刻羽候蟲吟。空階藻荇休翻舞。落月無多掛竹林。鳥嶺靡迤㺚水平。行人絡繹向西行。自從東海生塵後。應是虹橋接上淸。綠漪吹緊夕陽風。熠熠寒花隱草中。莫怪村童拈蟋蟀。指揮原有釣魚翁。四脚瓜田守草樓。瓜翁盡室此淹留。此中樂事人誰識。海鬧山喧了不憂。</text>
<title>秋日憶舍兄</title>,<text>絶島如丸小。天然載大人。亦云生勝死。何必夢非眞。翠組充常食。紅衣作近隣。新秋得手字。書發是中春。造物眞豪縱。東坡句 山河恁地寬。丹山春淡淡。爾雅云南戴日爲丹穴 氷海夜漫漫。缺月休深惜。寒星可細看。雖逢能畫手。摸畫此圖難。陶令何譏子。蘇家本譽兒。方其臨水別。能不視天疑。微物逢礥卦。英年述佹詩。六兒書問佹詩之義。 蒼蒼淸海外。應有鯉趨期。莞島古淸海。白髮於焉至。蒼天奈此何。二洲多善俗。孤島獨悲歌。欲渡無舟楫。何時解網羅。優哉彼鳧雁。游戲足滄波。眇眇薪支苫。分明在世間。徐兢使高麗錄島曰苫。 平連弓福海。新羅時。弓福留鎭莞島。見唐書。 斜對鄧龍山。萬曆丁酉。鄧子龍從陳璘來鎭古今島。 落月無消息。浮雲自往還。他年九京下。兄弟各歡顏。</text>
<title>秋夜獨坐。鄰人餽魚羹以侑酒。欣然一醉。</title>,<text>古井高梧夕氣淸。秋懷寥落對孤檠。長風紫海聲聲吼。宿雨銀河片片明。酌我東坡眞一酒。嚃君西蜀自然羹。事見淸異錄。 楚詞吟罷還高枕。一任寒螿繞砌鳴。</text>
<title>白雲</title>,<text>秋風吹白雲。碧落無纖翳。忽念此身輕。飄然思出世。</text>
<title>夢得屯之復。聊題一詩。</title>,<text>雞林北部此羈栖。荷水苕山盡嶺西。梬棗熟時風淅淅。鷾鴯歸後日凄凄。書緣養疾唯流覽。詩爲傷和亦懶題。夢裏雲雷交九五。不逢詹尹可誰稽。</text>
<title>獄中和東坡西臺詩韻</title>,<text>是年十月二十日夕。又被逮繫。二十七日入獄。十一月初五日蒙恩出獄。移配康津縣。仲氏自康津移配黑山島。昔東坡在囚。詩寄子由。蒙叟入獄。亦和蘇韻。事有相類。曠然有感。後之人。尙亦恤余哉。枯荄弱植徧陽春。尙憶先王惜此身。未信長平非定命。可嗟元祐少完人。天羅地網依君父。劍樹刀山見魂神。莫道平生文字累。竇家仇怨是前因。是擧爲洪李報仇。夜氣天風兩慘悽。虎頭霜重月華低。屋角瓦形如虎頭。名之曰虎頭閣。 已知獄吏輕芻狗。長笑臺官似木雞。贖命空慚蘇氏弟。從行不見牧齋妻。曾憑守卒聞謠誦。猶有桐鄕在帶西。臺官李基慶也。春獄時守卒。卽新溪懸民也。盛言谷山前都護丁公之有遺愛。不知余卽其人也。今之臨津。卽古之帶水。</text>
<title>出獄復和前韻</title>,<text>聖德全生秋似春。髮毛頂踵總前身。推淵下石無多子。織貝吹簧有數人。已識咎繇非詐鬼。不聞羅刹是明神。洪李自言會坐時爲余作公議。亦詐也。 耽津小聚如毬子。兄弟聯翩若有因。恭聽恩言涕暗凄。出門街鼓已聲低。不知山舍能鳴雁。何似郊田斷尾鷄。巢覆幸完文擧子。盜憎深負伯宗妻。浮萍浩蕩隨風水。差次漂東又泊西。</text>
<title>夜過銅雀渡</title>,<text>靑坡驛前天正黑。一眉殘月濛無色。寒沙策策響馬蹄。朔風急急吹雁翼。流澌擊船氷滑篙。篙工却立愁指直。洪波蕩漾聲轉雄。頑蛟踊躍欣欲得。參星煜煜斗柄燦。芒角森昭環北極。水氣凄迷障山郭。回首終南淚沾臆。</text>
<title>驚雁 到果川作。</title>,<text>銅雀津西月似鉤。一雙驚雁度沙洲。今宵共宿蘆中雪。明日分飛各轉頭。</text>
<title>渡錦水 寄內</title>,<text>殘照西風錦水頭。紅船依舊泛中流。分明二十年前事。惹起南征一路愁。丁酉冬。領妻赴和順渡此水。</text>
<title>栗亭別 亭在羅州北五里。</title>,<text>茅店曉燈靑欲滅。起視明星慘將別。脈脈嘿嘿兩無言。強欲轉喉成嗚咽。黑山超超海連空。君胡爲乎入此中。鯨鯢齒如山。吞舟還復噀。蜈蚣之大如皁莢。蝮蛇之紏如藤蔓。憶我在鬐邑。日夜望康津。思張六翮截靑海。于水中央見伊人。今我高遷就喬木。如脫明珠買空櫝。又如癡獃兒。妄欲捉虹蜺。西陂一弓地。分明見朝隮。兒來逐虹虹益遠。又在西陂西復西。</text>
<title>客中書懷</title>,<text>北風吹我如飛雪。南抵康津賣飯家。幸有殘山遮海色。好將叢竹作年華。衣緣地瘴冬還減。酒爲愁多夜更加。一事纔能消客慮。山茶已吐臘前花。</text>
<title>新年得家書 壬戌春在康津。</title>,<text>歲去春來漫不知。鳥聲日變此堪疑。鄕愁値雨如藤蔓。瘦骨經寒似竹枝。厭與世看開戶晚。知無客到捲衾遲。兒曹也識銷閒法。鈔取醫書付一鴟。千里傳書一小奴。短檠茅店獨長吁。稚兒學圃能懲父。病婦緶衣尙愛夫。憶嗜遠投紅穤飯。救飢新賣鐵投壺。旋裁答札無他語。飭種檿桑數百株。</text>
<title>奉簡叔父</title>,<text>山雪河氷歲又更。幽懷遼落幾時平。門衰正出文章士。友棄方深骨肉情。餘髮定緣愁盡白。老眸兼爲淚難明。此生何處能歡樂。莫把林泉去住輕。</text>
<title>鵝籠曲四首擬贈李 周臣〇和虞山</title>,<text>昨年冬。余旣渡江。周臣召余二子。煖酒燒肉。慰撫矜惻。有踰骨肉。无咎偕焉。旣而臺參猝發。掌令姜世綸 誣云周臣諂附余而贐遺余兄。於是周臣謫茂山。竹欄舊游。其夷險不渝者。唯此二人。感念疇昔。發爲微言。墮髻啼粧入塞天。玉壼歆倒竹欄前。書生十載追歡夢。不及鵝籠半餉眠。芙蓉月死畫船寒。銀燭凄迷夜漏殘。恨殺鵝籠眠覺後。酬恩無處寄銅盤。歌臺荒落舞池平。翠袖珠鈿不記名。朔雪炎風四千里。鵝籠猶憶舊書生。春城鞍馬逐東風。衛霍金盤處處同。昨日書生況醉地。別人無數領鵝籠。</text>
<title>耽津村謠二十首</title>,<text>樓犂嶺上石漸漸。長得行人淚洒沾。莫向月南瞻月出。峰峰都似道峰尖。月出山在康津。道峰在楊州。山茶接葉冷童童。雪裏花開鶴頂紅。一自甲寅鹽雨後。朱欒黃櫾盡枯叢。海岸篔簹百尺高。如今不中釣船篙。園丁日日培新笋。留作朱門竹瀝膏。崩城敗壁枕寒丘。鐃吹黃昏古礎頭。諸島年年空斫木。無人重建聽潮樓。水田風起麥波長。麥上場時稻揷秧。菘菜雪天新葉綠。鷄雛蜡月嫩毛黃。石梯院北路多岐。終古娘娘此別離。恨殺門前楊柳樹。炎霜摧折少餘枝。棉布新治雪樣鮮。黃頭來博吏房錢。漏田督稅如星火。三月中旬道發船。民田之漏於王籍者。六百餘結。其僞災稱是。公室之賦幾何。莞洲黃㯃瀅琉璃。天下皆聞此樹奇。聖旨前年蠲貢額。春風髠枿又生枝。烏蠻總角髮如雲。寫出三倉法外文。不是瓜哇應呂宋。薔薇玉盒潑奇芬。時有漂船泊濟州。不知何國人。蓮寺樓前水一規。春潮如雪上門楣。名藍總隷頭輪寺。爲有西山御製碑。村童書法苦支離。點畫戈波箇箇欹。筆苑舊開薪智島。掾房皆祖李匡師。荊棘何年一路開。黃茅苦竹似珠雷。刑房小吏傳呼急。知是京城謫客來。三月松池馬市開。一駒五百揀天才。方言良馬。謂之天才馬。 白騣籮子烏騣帽。都自拏山牧裏來。自古漸臺嗜鰒魚。山茶濯䐈語非虛。城中小吏房櫳內。徧揷奎瀛學士書。都督開營二百年。臯夷不復繫倭船。陳璘廟裏生春草。漁女時投乞子錢。</text>
<title>讀尙書五首</title>,<text>后稷實無罪。落地爲棄人。殆哉活民手。幾乎成灰塵。明神苟不顧。禽畜乃能仁。丹侯雖不肖。稷契乃懿親。如何薦天寵。遠及側陋人。儼然臣稷契。因之大得民。不疑亦不恥。心志何其淳。端木疑夔窮。夫子謂夔偏。伯夷實讓夔。其心謂夔賢。同列必知德。一藝豈所專。嗟哉達禮士。獨以伶官傳。姬度力量小。且未識天命。普天皆懷殷。自揣終莫定。綿綿有邰祀。不忍於吾竟。寧割二兄恩。以彰西伯聖。此意終晻昧。萬古何由暝。商容一奸人。迺以義士旌。羽籥馮馬徒。狙詐非義兵。史家有直筆。寧逃首亂刑。陳勝實同調。圖南可齊名。</text>
<title>耽津農歌 十首</title>,<text>臈日風薰雪正晴。籬邊札札曳犂聲。主翁擲杖嗔傭懶。今歲纔翻第二畊。稻田洩水須種麥。刈麥卽時還揷秧。不肯一日休地力。四時嬗變色靑黃。洌水之間丈二鍬。健夫齊力苦酸腰。南童隻手持短鍤。容易治畦引灌遙。穮蔉從來不用鋤。手搴稂莠亦須除。那將赤脚蜞鍼血。添繪銀臺遞奏書。銀臺用鄭俠事秧雇家家婦女狂。不曾刈麥助盤床。土人謂夫曰盤床。 輕違李約趨張召。自是錢秧勝飯秧。純以錢防雇者謂之錢秧。與之飯而減雇曰飯秧。豪家不惜萬緡錢。疊石防潮趁月弦。舊拾蜯蠃今穫稻。由來瀉鹵是腴田。懶習眞從沃壤然。上農猶復日高眠。楡陰醉罵移時歇。徐取一牛耕旱田。京畿旱田。皆用兩牛耕。陂澤漫漫不養魚。兒童愼莫種芙蕖。豈惟蓮子輸官裏。兼怕官人暇日漁。竹管鐵箸夾成丫。一穗須經一手爬。北方打稻皆全稯。豪快眞堪向汝誇。處處沙田吉貝宜。玉川春織最稱奇。那將碌碡輕輕展。落子調勻似置棋。</text>
<title>耽津漁歌十章</title>,<text>桂浪春水足鰻鱺。橕取弓船漾碧漪。船上張罾者。方言謂之弓船。 高鳥風高齊出港。鳥者乙也。乙者東方。東北風曰高鳥風。 馬兒風緊足歸時。馬者午也。南風曰馬兒風。三汛纔廻四汛來。假令甲日弦。丙日曰第一水。戊日曰第三水。 鵲漊波沒舊漁臺。漊者大波也。波白如䧿起曰鵲漊。 漁家只道江豚好。盡放鱸魚博酒杯。食江豚。頻有死者。松燈照水似朝霞。鱗次筒兒植淺沙。莫遣波心人影墮。怕他句引赤胡鯊。沙魚大者曰新赤胡。見人影躍而啗之。楸洲船到獺洲淹。楸子古獺皆島名。 滿載耽羅竹帽簷。縱道錢多能善賈。鯨波無處得安恬。兒女脘脘簇水頭。阿孃今日試新泅。就中那箇花鳧沒。南浦新郞納綵紬。瓜皮革履滿回汀。船帖今年受惠廳。均役以來。雖小艓皆受標帖於宣惠廳。 莫道魚蠻生理好。桑公不赦小笭箵。䑸船初發鼓鼕鼕。字書無䑸字。舟橋司取戚氏之制。有䑸船之名。今漕船皆舟橋之船。故曰䑸船。 歌曲唯聞指掬蔥。齊到水神祠下伏。默祈吹順七山風。漁家都喫絡蹄羹。不數紅鰕與綠蟶。澹菜憎如蓮子小。治帆東向鬱陵行。絡締者章擧也。見輿地勝覽。掾閣嵯峨壓政軒。朱牌日日到漁村。休將帖子分眞贗。官裏由來虎守門。弓福浦前柴滿船。卽莞島 黃腸一樹直千錢。梓宮所用之松曰黃腸。 水營房子人情厚。醉臥南塘垂柳邊。東俗賄賂曰人情。</text>
<title>五雜組 寄妻子</title>,<text>五雜組。雄雉飛。往復還。候雁歸。不得已。朝攬衣。五雜組。穉子襦。往復還。傳書奴。不得已。女望夫。五雜組。阿世文。往復還。趨時人。不得已。醉時嗔。</text>
<title>兩頭纖纖 寄妻子</title>,<text>兩頭纖纖別時月。半白半黑愁中髮。腷腷膊膊魚笱發。兩頭纖纖門前灣。半白半黑墨畵山。腷腷膊膊裂帛紈。兩頭纖纖一年氣。半白半黑世間事。腷腷膊膊熱客志。</text>
<title>三聲詞</title>,<text>何處難爲情。淸夜搗衣聲。寂寂初聞隻杵動。跳跳忽作雙杵鳴。隻杵銀壺殘漏數點滴。雙杵荷塘急雨千珠傾。開門看天月如玉。竹影䙰褷霜滿屋。何處難爲情。春晝洴澼聲。春風吹雨過湖岸。碧甃水溢城雲晴。急杵聲多緩杵少。柔腸曲曲懷精誠。但願郞衣潔白如霜雪。妾手妾足腁胝凍赤猶可悅。何處難爲情。晴朝攬車聲。茅檐日暖猫炙背。吉貝綿子堆前楹。鸚言燕語連不絶。室家安樂謀共生。吾家東牕正紅旭。穉女手調螺螄軸。</text>
<title>奉簡伯氏</title>,<text>宿昔願忠志。投老作逐臣。憂來太無端。常如絲緖繽。異俗崇佻詐。虺毒不可親。川陸未云隘。廣輪浩無垠。局促受羈紲。焦熬凋谷神。疇能發慈悲。導余之梁津。順命以俟時。長夜庶有晨。時因筆生事有窘。</text>
<title>霹靂行</title>,<text>太史疑天道。易詞信慶殃。甘雨降一縣。何苗獨致祥。霹靂擊山木。豈其有商量。黽勉且爲善。天地本久長。</text>
<title>春晴 癸亥春在康津。</title>,<text>湖上濃陰罨夕陽。曉來天氣忽淸涼。應知雴霫中宵雨。漏洩春心一點芳。黃家莊裏小桃紅。千葉便娟耐晚風。臥病不成携酒過。一枝聊取揷瓶中。小簾風掣醉吟遲。落絮飄英已滿池。聊就野園叢竹裏。綠筠題編柳州詩。</text>
<title>哀絶陽</title>,<text>蘆田少婦哭聲長。哭向縣門號穹蒼。夫征不復尙可有。自古未聞男絶陽。舅喪已縞兒未澡。三代名簽在軍保。薄言往愬虎守閽。里正咆哮牛去皁。磨刀入房血滿席。自恨生兒遭窘厄。蠶室淫刑豈有辜。閩囝去勢良亦慽。生生之理天所予。乾道成男坤道女。騸馬豶豕猶云悲。況乃生民思繼序。豪家終歲奏管弦。粒米寸帛無所捐。均吾赤子何厚薄。客窓重誦鳲鳩篇。</text>
<title>蟲食松</title>,<text>君不見天冠山中滿山松。千樹萬樹被衆峰。豈惟老大鬱蒼勁。每憐穉小羅丰茸。一夜沴蟲塞天地。衆喙食松如餈饔。初生醜惡肌肉黑。漸出金毛赤斑滋頑兇。始𠯗葉針竭津液。轉齧膚革成瘡癰。松日枯槁不敢一枝動。直立而死何其恭。瘰柯癩幹凄相向。爽籟茂樾嗟何從。天之生松深心在。四時護育無大冬。寵光隆渥出衆木。況與桃李爭華穠。太室明堂若傾圮。與作脩梁矗棟來朝宗。漆齒流求若隳突。與作艨艟巨艦摧前鋒。汝今私慾恣殄瘁。我欲言之氣上衝。安得雷公霹靂斧。盡將汝族秉畀炎火洪鑪鎔。</text>
<title>黃漆</title>,<text>君不見弓福山中滿山黃金泥。瀅潔生蕤光。割皮取汁如取漆。拱把椔殘纔濫觴。㔶箱潤色奪髹碧。巵子腐腸那得方。書家硬黃尤絶妙。蠟紙羊角皆退藏。此樹名聲達天下。博物往往收遺芳。貢苞年年輸匠作。胥吏徵求奸莫防。土人指樹爲惡木。每夜村斧潛來戕。聖旨前春許蠲免。零陵復乳眞奇祥。風吹雨潤長髠枿。杈椏擢秀交靑蒼。</text>
<title>田家晚春</title>,<text>雨歇陂池勒小涼。棟花風定日初長。麥芒一夜都抽了。減却平原草綠光。泥水漪紋漾碧靴。𣚃槹閒臥井邊莎。西鄰黃犢春來健。新服平畦入齒耙。荊桑芽吐魯桑舒。螘子纖纖出殼初。從此女紅爭日夜。小姑朝起廢粧梳。</text>
<title>和東坡聞子由瘦 得仲氏書云不肉食。已歲餘。毀瘠不可支。心愴然有作。</title>,<text>淹魚作鮓僭稱肉。方言魚肉無異稱。 煮麥爲飯眞成粥。三年喫此體漸羸。會生肉翅如蝙蝠。況子入海鄰百蠻。信鬼戒殺尤荒俗。香油點滴比瓊漿。仲氏書云島中本無胡麻油。 脯腒一臠皆珠玉。海魨有毒蛤有刺。黑山有蝟蛤。 未及下筯肌先粟。半生齧肥甘老餓。萬事一夢蕉隍鹿。峻阪鹽車氣雖摧。尙憶芻豆供太僕。亂鴉紛紛得食喧。身高五尺嗟黃鵠。</text>
<title>晚春獨坐</title>,<text>郊原草色綠參差。羇旅心情薄醉時。燕子成家春寂寂。杏花結實日遲遲。流觀北苑舟中畵。細和東坡謫裏詩。總爲年華欺病骨。鬢邊添出數莖絲。</text>
<title>贈甫里子</title>,<text>熙俗久已敝。斲雕喪其眞。遐荒亦復然。恌詐鮮可親。恂恂甫里子。果哉忠信人。晤言屢永夕。淡泊著其淳。譚彼齷齪者。憤嫉形牙脣。悠悠四十載。吸盡東華塵。不謂契心友。乃在南海濱。傾蓋便輸寫。相知無舊新。龍門鬱㟹嶆。棲息宜逸民。逝成偕隱志。終老接比隣。</text>
<title>九日登寶恩山絶頂。在康津縣北五里。 望牛耳島。</title>,<text>旣登絶頂西望。海山糾錯。煙雲滅沒。羅州諸島。大抵歷歷在前。但不省何者爲牛耳也。是日一僧隨之。僧之言曰寶恩山一名牛耳。而絶頂兩峯爲兄弟峰。余唯隔海相望。俱是牛耳。峯名兄弟。亦殊不偶。爲之愴悢不樂。歸而爲詩如左。羅海耽津二百里。天設巃嵸兩牛耳。三年滯跡習風土。不省玆山又在此。黑山之名。幽黑可怖。余不忍呼之。每書札改之爲玆山。玆者黑也。 人眼之力苦不長。百步眉目已微芒。況復雲霾濃似酒。眼前島嶼猶難詳。瓊雷騁望嗟何益。苦心酸腸人不識。夢中相看霧中望。目穿淚枯天地黑。</text>
<title>又爲五言示僧</title>,<text>秋日自然悲。非因恨羇旅。攬衣陟崇岡。聊欲解酸楚。山巒紛舞躍。到海氣未沮。雜花雖非菊。自足泛吾醑。陶然寫三杯。縱目窮島嶼。旣醉淚淫淫。玆懷難語汝。</text>
<title>春晴 甲子春在康津。</title>,<text>昏昏瘴霧四時同。長把殘書作病翁。野水自生應夜雨。林花欲綻會春風。陶君止酒非天性。楚叟狂歌是聖功。領略湖山晴後景。晚來收入小簾中。</text>
<title>馬生角</title>,<text>建巳之月歲甲子。我在康津縣東里。忽聞淸晝衚衕咽。束聚三帀人成市。有馬生角角當額。七羊村民牽到此。初如鹿茸脆而軟。漸抽繭栗嶄然起。鋸截艾燋旋復生。其長觺觺齊中指。吁嗟物形天各賦。將予之角豈予齒。古有駮馬名騏驎。無乃一角麒麟似。不然此物非禎祥。秦人設言非眞爾。童羖乳羝世莫聞。犬禍鷄妖多稗史。保章馮相猶失職。區區馬角之生誰復紀。</text>
<title>四月二十六日。遊金谷作。金谷在縣東五里。</title>,<text>久作耽津客。重成金谷遊。出門翻有淚。曳杖獨低頭。迢遞懷京邑。崎嶇歷澗丘。漸因樵經入。始喜石門幽。翠壁含雲逈。紅泉帶日流。塔存知古寺。階峻想危樓。乳鳥喉嚨滑。縣松體勢繆。脫巾便偃息。洗酌散煩憂。幸就西山宴。寧辭北海留。溪風催夕景。怊悵起微謳。</text>
<title>午酌</title>,<text>湫卑常苦病。午酌取微醺。小漲添潮水。重陰帶瘴雲。村雞將暮子。浦稻受初芸。迢遞鄕園事。秋來倘有聞。</text>
<title>七懷</title>,<text>尙憶圯橋店。臨門涕泗橫。田園他日計。丘墓晚年情。眼力徵來字。眉毫憶舊莖。茅齋絶低小。堪臥強爲名。憶仲父〇仲父自題新居曰堪臥室。稼谷新移處。漁川較孰贏。流離如去國。衰晚欲依兄。土廣饒農事。山深遠物情。凄涼數行札。長嘯一沾纓。憶季父寥落江山屋。煢孤獨老身。人間猶有弟。村裏更無親。祭祀儀文略。池臺氣色新。但敎年壽永。重結此生因。憶伯氏嗟哉經濟手。投老作漁郞。枉學乘桴叟。長懷擊磬襄。鯨鯢隨地見。魑魅逐人忙。尙憶先王日。丁寧許廟堂。憶仲氏先人有餘子。垂暮每憐渠。已識忠州路。能將老母居。舊看多畫癖。今勸讀醫書。零丁有二妹。存沒近何如。憶舍弟鐄二子金閨器。摧殘守敝廬。百年雙淚眼。三月一封書。勤力謀收麥。凄涼學種蔬。羲文舊心法。微爾孰宗余。憶二兒身値屯邅運。家生俊邁郞。讀書常了了。作賦已蒼蒼。志每依渠壯。軀應似我長。譽兒非有癖。垂老奈難忘。憶舍姪〇子瞻寄諸子姪詩云譽兒雖是兩翁癖。積德已自三世種。</text>
<title>憎蚊</title>,<text>猛虎咆籬根。我能齁齁眠。脩蛇掛屋角。且臥看蜿蜒。一蚊譻然聲到耳。氣怯膽落腸內煎。揷觜吮血斯足矣。吹毒次骨又胡然。布衾密包但露頂。須臾瘣癗萬顆如佛巓。頰雖自批亦虛發。髀將急拊先已遷。力戰無功不成寐。漫漫夏夜長如年。汝質至眇族至賤。何爲逢人輒流涎。夜行眞學盜。血食豈由賢。憶曾校書大酉舍。蒼松白鶴羅堂前。六月飛蠅凍不起。偃息綠簟聞寒蟬。如今土床薦藁鞂。蚊由我召非汝愆。</text>
<title>夏日對酒 甲子夏在康津</title>,<text>后王有土田。譬如富家翁。翁有田百頃。十男各異宮。應須家十頃。飢飽使之同。黠男呑八九。痴男庫常空。黠男粲錦服。癡男苦尫癃。翁眼苟一盻。惻怛酸其衷。任之不整理。宛轉流西東。骨肉均所受。慈惠何不公。大綱旣隳圮。萬事窒不通。中夜拍案起。歎息瞻高穹。芸芸首黔者。均爲邦之民。苟宜有徵斂。哿矣是富人。胡爲剝割政。偏於傭丏倫。軍保是何名。作法殊不仁。終年力作苦。曾莫庇其身。黃口出胚胎。白骨成灰塵。猶然身有徭。處處號秋旻。冤酷至絶陽。此事良悲辛。絶陽去勢也。 户布久有議。立意差停勻。往歲平壤司。薄試纔數旬。萬人登山哭。何得布絲綸。格遠必自邇。制疏必自親。如何羈馽具。先就野馬馴。探湯乃由沸。計謀那得伸。西民久掩抑。十世閡簪紳。外貌雖愿恭。腹中常輪囷。漆齒昔食國。義兵起踆踆。西民獨袖手。得反諒有因。拊念腸內沸。痛飮求反眞。耕者必蓄食。三年蓄一年。九年蓄三年。檢發以相天。社倉一濫觴。萬命哀顚連。債貸須兩願。强之斯不便。率土皆掉頭。一夫無流涎。春蠱受一斗。秋糳二斗全。況以錢代蠱。豈非賣糳錢。贏餘肥奸猾。一宦千頃田。楚毒歸圭蓽。割剝紛箠鞭。銼鍋旣盡出。孥粥犢亦牽。休言備軍儲。此語徒諞諓。封庫逼歲除。傾囷在春前。庤稸僅數月。通歲常枵然。軍興本無時。何必巧無愆。休言給農饟。慈念太勤宣。兒女旣析產。父母許自專。靡嗇各任性。何得察粥饘。願從夫婦議。不願父母憐。常平法本美。無故遭棄捐。已矣且飮酒。百壺將如泉。春塘歲試士。萬人爭一場。縱有百離婁。鑑視諒未詳。任施紅勒帛。取準朱衣郞。奔彴落九天。萬目同瞻昂。敗法啓倖心。擧世皆若狂。已上論大科。下論小科。 于今識者論。追咎卞季良。詩格本卑陋。流害浩茫洋。村村坐夫子。敎授非漢唐。何來百聯句。吟誦方滿堂。項羽與沛公。支離連篇章。村塾出題。皆楚漢時事。 姜柏放豪嘴。盧兢抽巧腸。終身學如聖。逝不窺蘇黃。縱爲閭里雄。又昧時世粧。世世不成名。猶未歸農桑。選擧且未論。文字尙天荒。那將萬箇竹。束箒千丈長。盡掃秕穅塵。臨風一飛颺。山嶽鍾英華。本不揀氏族。未必一道氣。常抵崔盧腹。寶鼎貴顚趾。芳蘭生幽谷。魏公起叱嗟。希文河葛育。仲深出瓊海。才猷拔流俗。如何賢路隘。萬夫受局促。唯收第一骨。餘骨同隷僕。新羅貴族曰第一骨。見唐書。 西北常摧眉。庶孼多痛哭。落落數十家。世世吞國祿。就中析邦朋。殺伐互翻覆。弱肉強之食。豪門餘五六。以玆爲卿相。以玆爲岳牧。以玆司喉舌。以玆寄耳目。以玆爲庶官。以玆監庶獄。遐氓產一兒。俊邁停鸞鵠。兒生八九歲。氣志如秋竹。長跪問家翁。兒今九經讀。經術冠千人。倘入弘文錄。翁云汝族卑。不令資啓沃。兒今挽五石。習戎如郤縠。庶爲五營帥。馬前樹旗纛。翁云汝族卑。不許乘笠轂。兒今學吏事。上可龔黃續。應須佩郡符。終身厭粱肉。翁云汝族卑。不管循與酷。兒乃勃發怒。投書毀弓韣。摴蒲與江牌。馬弔將蹴毱。荒嬉不成材。老悖沈鄕曲。豪門產一兒。桀驁如驥騄。兒生八九歲。粲粲被姣服。客云汝勿憂。汝家天所福。汝爵天所定。淸要唯所欲。不須枉勞苦。績文如課督。時來自好官。札翰斯爲足。兒乃躍然喜。不復窺書簏。馬弔將江牌。象棋與雙陸。荒嬉不成材。節次躋金玉。繩墨未曾施。寧爲大厦木。兩兒俱自暴。擧世無賢淑。深念焦肺肝。且飮杯中醁。</text>
<title>曉坐</title>,<text>缺月生殘夜。淸光能幾何。艱難躋小嶂。無力度長河。萬戶方酣睡。孤羈獨浩歌。</text>
<title>七月三日寫景</title>,<text>龍氣吹腥過釣臺。紫筠簾戶黑成堆。二三點滴蛙先聒。西北風兼犢亂回。已看百谷噴飛溜。忽有孤雲曳斷雷。薄晚溪橋虹彩歇。夕陽紅處數峯來。</text>
<title>獨笑</title>,<text>有粟無人食。多男必患飢。達官必憃愚。才者無所施。家室少完福。至道常陵遲。翁嗇子每蕩。婦慧郞必癡。月滿頻値雲。花開風誤之。物物盡如此。獨笑無人知。</text>
<title>蛾生 甲子七夕</title>,<text>蛾生在紙面。翕翕情相親。方其爲蠶時。未嘗知婚姻。枕藉一席中。漠若行路人。燕雀同窠巢。昵昵恩愛純。比翼表繾綣。交頸含殷勤。赴海爲蚶蛤。不復憶前身。身化世則幻。豈得重因循。因知吾與若。亦無來生因。一瞑萬世黑。骨肉成灰塵。縱然同穴埋。豈復如生辰。我懷誠曠達。每念潛悲辛。況汝兒女情。能不摧心神。明河夕如練。列宿光磷磷。候蟲互鳴答。白露流庭筠。攬衣不成寐。栖栖達淸晨。流年感孤衷。淚落沾衣巾。羨彼雲中鶴。兩翼如車輪。</text>
<title>憂來十二章</title>,<text>弱齡思學聖。中歲漸希賢。老去甘愚下。憂來不得眠。不生宓犧時。無由問宓犧。不生仲尼世。無由問仲尼。時箋易。一顆夜光珠。偶載賈胡舶。中洋遇風沈。萬古光不白。唇焦口旣乾。舌敝喉亦嗄。無人解余意。駸駸天欲夜。醉登北山哭。哭聲干蒼穹。傍人不解意。謂我悲身窮。酗誶千夫裏。端然一士莊。千夫萬手指。謂此一夫狂。無可奈何老。無可奈何死。一死不復生。人間天上視。紛綸眼前事。無一不失當。無緣得整頓。撫念徒自傷。以心爲形役。淵明亦自言。百戰每百敗。自視何庸昏。太陽疾飛靃。銃丸不能追。無緣得攀駐。念此腸內悲。虎狼食羊羖。朱血膏吻唇。虎狼威旣立。狐兔贊其仁。榮榮小桃樹。方春花滿枝。歲暮有摧折。蕭蕭非故姿。</text>
<title>遣憂十二章</title>,<text>鳧吏未必偏。震朝未必中。團團一丸土。本自無西東。朝。避諱。盡茹天下書。竟欲吐周易。天欲破其慳。賜我三年謫。有天容我頂。有地容我足。有水兼有穀。自來充我腹。富貴固一夢。窮阨亦一夢。夢覺斯已矣。六合都一弄。歷數世間累。妻孥居上頭。誰知出家者。浩蕩成玆遊。塗豕故相逐。糞蛆方自甘。毛嬙與淳母。且置不須談。登高常慮墜。旣墜心浩然。仰見軒冕客。纍纍方倒懸。富貴以行惡。猶如虎傅翼。吾今鳥鎩翮。寡虐以爲德。君看食魚者。味毒俱入腹。旣不享其味。亦不吐其毒。孩兒無故啼。無故孩然笑。歡戚本無故。年齡有長少。未展人常惜。旣施人議短。所以巢許倫。掉頭就閒散。民飢不我怨。民頑我不知。後世論我曰。得志必有爲。</text>
<title>久雨</title>,<text>窮居罕人事。恒日廢衣冠。敗屋香娘墜。荒畦腐婢殘。睡因多病減。愁賴著書寬。久雨何須苦。晴時也自歎。</text>
<title>八月十九日。夢得一詩。唯第七第八句未瑩。覺而足之。夢中自以爲效白香山體。</title>,<text>爭奈愁何奈老何。秋天憭慄水增波。漸交濁酒排燒酒。自作長歌和短歌。白髮尙於玄髮少。好人終比惡人多。一牕風月淸如許。一個風月四字是夢作。 豈必區區慕燕窠。燕窠二字亦夢中所得。</text>
<title>九月一日。天氣甚佳。將遊金谷。或登北山。旣而無與共者。悵然懷舊。遂止不往。率爾成篇。</title>,<text>秋天猶晚澄。滓穢頓淘汰。岡陵露堅貞。孤潔謝嵐靄。嫮者新頮櫛。不肯受脂黛。川華復的歷。安流似湍瀨。平看意已豁。俯矚寧不快。決意有登臨。纏巾亦結帶。此事可無朋。翔鳥猶求隊。窮徼曠文敎。俊者仍不慧。猶能辨炎涼。戒與流人會。酸薄數𧣴酒。無人爲我佩。憶在明禮坊。親交日相對。每遇晴好天。折簡走傔价。溪南速韓李。溪西要尹蔡。到齊發大議。紛爭若懷懟。誰云弼雲便。多稱洗劍最。頻逢闕鞍馬。四鄰煩借貸。妻洪頗曉事。辦具常不懈。璀璨羅餈餌。精細推𦙫膾。所至有詩令。苦吟間淸話。流落在一朝。而余最窮隘。有如荷上露。風吹迸四外。忽忽傷中情。箴刺交肝肺。翻成解帶投。旣又脫巾掛。手持一卷書。頹然牕下廢。</text>
<title>九月五日。復遊金谷作。</title>,<text>每因泉石嗜。不成龍蛇蟄。出門便欣快。曠莽異城邑。沿溪徑如髮。野菊明熠熠。嗟玆金谷內。汗漫已三入。如人旣與親。性行稍相習。論譔方中窾。不落諛與𧬈。西峰崒尖利。芒角森欲揷。禰衡雖有才。褊愎心寡合。南峰貌藻麗。隱約成堆疊。斂退不肯前。恬耳非由怯。東峰大臣器。嚴厲足彈壓。雲根蟠地脈。風雷鬱噓吸。堅操確不動。正直閱千刦。邇之藹有德。物情斯可愜。酹酒勸公飮。望公超資級。解網復斷罟。肖翹澤俱冾。</text>
<title>春日遊寶恩山房 乙丑春在康津。</title>,<text>藥苗經雨淨。楡莢受春深。旅食驚時物。禪樓散客心。一公詩句在。凭檻有遙吟。余舊與釋有一游。今見詩在壁。</text>
<title>過野人村居</title>,<text>野彴平疇外。荒村一兩家。敗籬新綴竹。小圃未舒花。冷落餘書架。艱難有釣槎。狐丘幸遂願。生理不須嗟。</text>
<title>對雨用前韻</title>,<text>窮愁偏愛物。漂泊易爲家。買圃思移竹。留僧議訪花。風波雙白鬢。天地一浮槎。衰晚逢知己。棲遲莫浪嗟。霏霏海門雨。故入旅人家。已足傷牟麥。仍須減藥花。井泥晨印屐。溪漲夜沈槎。無那比鄰阻。凭軒獨詠嗟。</text>
<title>四月十七日。游白蓮寺。</title>,<text>首夏多芳樹。葳蕤繞縣城。濃妍晴後色。悽切客中情。緩步當高馬。孤吟和晚鶯。漸登山豁處。雲海儘堪驚。衰倦依筇杖。崎嶇到寺門。谷虛常翠潤。山合易黃昏。㪺水臨泉眼。看雲坐樹根。秖應潮信近。空外有遙喧。</text>
<title>贈惠藏上人</title>,<text>窮居四五年。六根久已息。獨有湖海志。浩蕩無終極。藏也信壽童。眇小噪南國。鳩摩羅什譯言壽童。謂童年而有耆德。 盛名若雷霆。豪桀願顏色。楊枝旣晨持。柹子先秋熟。窮山小蘭若。直臨淸海北。張保臯爲淸海大使。卽今之莞島。 妙解自機悟。談說匪由臆。性不嗜詩律。時復塞窘逼。文章美耳白。宰相夸頭黑。三十師千人。豈非戾天翼。崎嶇爲一顧。捫蘿又披棘。願汝流謙光。推移詎費力。</text>
<title>次韻寄惠藏</title>,<text>長日藜牀對竹君。六時鍾磬杳難聞。由旬地近堪乘興。兜率天高奈絶群。藥塢細沾瓶裏水。林壇徐放杖頭雲。情知結夏嚴持律。聯綴瓊琚也自勤。</text>
<title>寄贈惠藏上人乞茗</title>,<text>傳聞石廩底。由來產佳茗。時當曬麥天。旗展亦槍挺。窮居習長齋。羶臊志已冷。花猪與粥雞。豪侈邈難竝。秖因痃癖苦。時中酒未醒。庶藉己公林。少充陸羽鼎。檀施苟去疾。奚殊津筏拯。焙曬須如法。浸漬色方瀅。</text>
<title>藏旣爲余製茶。適其徒賾性有贈。遂止不予。聊致怨詞。以徼卒惠。用前韻</title>,<text>與可昔饞竹。籜翁今饕茗。況爾捿茶山。漫山紫箰挺。弟子意雖厚。先生禮頗冷。百觔且不辭。兩苞施宜竝。如酒只一壺。豈得長不醒。已空彦沖瓷。辜負彌明鼎。四鄰多霍㿃。有乞將何拯。唯應碧澗月。竟吐雲中瀅。</text>
<title>謝賾性寄茶</title>,<text>藏公衆弟子。賾也最稱奇。已了華嚴敎。兼治杜甫詩。草魁頗善焙。珍重慰孤羇。</text>
<title>山居雜興二十首</title>,<text>余令惠藏賦山居雜興。旣而意想馳騖。設以身處。遂代爲禪語。援筆書之。凡二十篇。蓋自窮居以來。常忽忽思蘭若隱居。非謂道好。顧日暮途窮。厭處喧卑中聞雞鳴犬吠聲。故羨慕在彼也。時當仲夏。故所記皆夏景云。曉參纔罷飯鍾鳴。水霧林霏始放晴。欲註鬘經還閣筆。繞籬鶯語太分明。芳林受日曉粧鮮。淺綠深靑色色妍。自挈淳州白瓷碗。過溪閒汲虎跑泉。晚櫻新箰愜禪心。飯罷香臺作午陰。洗盡鉢兒無一事。自將餘食施山禽。澹靄晴嵐晝刻長。藥花深處小藜牀。瓣香燒了簾垂地。閒誦楞嚴一兩章。寂寂寥寥復寂寥。一機透了萬綠消。自從身有維摩病。不復看花度石橋。紫鴿飛回白鴿眠。午茶初點日如年。年來厭讀來家易。新批觀梅第一篇。燕家兒子漸生翎。燕母時來亦聽經。終是天機非佛性。還飛去捕綠蜻蜓。梔子花開白滿枝。一庭香雪勝茶絲。山扉送客無餘冗。聊足今朝未了詩。牆外新畦一棱方。萵芽初綠芥臺黃。竹根破筧憑誰灌。每到朝昏半餉忙。靑潮遠蹴蔚藍迴。粘著漁莊一舸來。小帆只疑留不動。轉頭翻已過西臺。陣陣南風陣陣涼。七斤衫薄倚書房。從來一箇癭瓢子。兼作茶甌與酒觴。竹籬茆屋似村家。牆角山茶一樹花。會補心經金字畫。燕泥無數落袈裟。浩笑從前柏子禪。不如觀老舌生蓮。須知兩個都差了。超悟應輸賈浪仙。雲海斜陽似畫中。䴙鵜飛處數帆紅。回艫盡入沙灣泊。剛怕拏山舶趠風。花落溪橋不見人。隔林新月似車輪。思將百頃金波水。滌盡閻浮萬斛塵。殿角天河欲四更。銀鐺風靜闃無聲。百重林裏幾多鳥。只有一雙相答鳴。紙牕紅色映朝暾。擾鹿馴鼯盡到門。援取烏圓徐撫頂。禪心慈愛似兒孫。老榧高槐帀數重。四山遮絶碧芙蓉。曉來略剪檐頭竹。添出遙天一妙峯。瓔珞初收坐嗒然。佛前香縷細無煙。且將一卷高僧傳。遮得繩牀半日眠。竹間經唄晚來多。迷海津梁亦障魔。松絡帽兒松葉粥。餘齡要學老頭陀。</text>
<title>憶昔行寄惠藏</title>,<text>憶昔苑公耽詩律。酸言瘦句無停筆。蓮潭老人字無二。文采當時稱第一。石林輕舸雪中迴。萬淵飛錫花間出。如今事與水雲空。流落南來惜往日。汝更少年結老蒼。但不嗜詩崇淸謐。詩與眞如豈二門。直由迷悟生得失。迷爲八萬四千塵勞障。悟爲八萬四千波羅蜜。蜜殊琴聰各頓到。苦腴豪妙非別術。況汝聰慧異凡材。蚤葆菴羅核中實。繭絮纏綿須破殼。金箄剔刮斯去疾。除蠭取蜜理無爽。擔麻棄金法所黜。不嫌蔬筍帶本色。秖恐酸餡傷天質。成法破法皆涅槃。一蹴風霆受鞭叱。然後上與二公成三人。成我晚交如膠漆。苑公者靑坡大士慧苑也。俗姓丁氏。全州人也。</text>
<title>和蘇長公東坡八首 次韻</title>,<text>余雅好治圃。流落以來。益以無事。久有想願。顧地窄力詘。迄今未就。然心勿忘也。隣人有治小圃者。時往而觀。亦復怡然。其性好可知已。昔馬正卿請地予長公。使得躬稼。厥有八篇之詩。世卑義巽。不可冀遇。悵然有述。以昭其志。海壖少嘉蔬。美者稱茼蒿。魚鰕俯可拾。誰任犂灌勞。少小謀園圃。計違命難逃。南來欲還願。庶以易雉膏。顧乏一棱田。何由取地毛。蕭條馬正卿。悵望仁聲高。古來治圃人。亦如釣取適。利細雖恥言。勝種梨與栗。盤殽與羹材。兼可塞隣乞。卓犖蘇雲卿。千載稱隱逸。所至宜食力。豈必在家室。久欲買數畦。呰窳計未出。今年粥書來。此願差可必。美芹可以獻。由來齊炙背。蘘荷復治癖。不勞施鍼艾。土產貴藷芋。求者此湊會。南地故酥軟。不待雨破塊。鄰人小區畫。在我柴門外。畦畛縱違法。頗能向蕃薈。時復曳杖臨。性好嗟有在。淸齋苟得味。誰人羨𦙫膾。海菜雖種種。腥鹵不足數。山蔬信香美。龍肉竟虛語。吾唯愛畦種。山林此豪擧。萵嫩不點斑。菘肥不牽縷。芥臺雖崔嵬。勁幹自能拄。去蛀須光風。挑甲宜微雨。心芽旣擢玉。褪葉斯充筥。耿耿慕玆樂。不能諼鄕土。因知種瓜者。自足配巢許。邑里人煙稠。寸土何曾荒。漫漫稻與麥。靑黃遞入望。鄕俗不餐杞。長條至老蒼。投種密如粟。菁菔且不昌。生憎豆葉羹。衆嗜如淫羊。如逢借圃人。至惠誠難忘。稌黍皮須剝。芧栗殼須斲。唯蔬食通身。物性嗟純慤。未甚憂澇旱。兼非畏霜雹。樊遲信高弟。爲圃要早學。菜部多脫落。我笑張景岳。曩欲居金谷。屢回淩确犖。只爲際嘉運。倖望雷雨渥。今秋得買圃。縛屋依山角。憶在長鬐縣。被驅抵荒村。村居頗疏豁。曠然恢籬垣。主人老業圃。力役分兒孫。培壅解敦本。糞土不出門。苞蔥與辣茄。芳烈四時存。蝤蛑大如罌。糝滋得甘餐。如今鎖城府。農事那可論。平生咬菜志。逝將遺後昆。行休不自卜。自玆知幾年。我無蘇和仲。屋頭三十錢。端居慮生理。上策唯菜田。豪家厭淳母。窖者甘旄氈。所爭在飢飽。粱肉非遽賢。不願悰愷倫。無悳食萬千。</text>
<title>懷橧七十韻寄惠藏 竝序</title>,<text>余始見藏公。眞率不矯飾。無脂韋態。知者貴之。不知者以爲驕。旣莫戶說。莫如自修。此處高名之道也。詞鄙意厚。庶幾存持。吾觀盛名士。必爲衆所憎。成名固未易。處名尤難能。名臺進一級。謗屋高十層。壤蟲旣羨鵠。斥鷃乃嘲鵬。衆矢集一的。壘壘起射堋。來蟻定由羶。招蛾豈非燈。所召諒在我。怨尤斯不弘。愛翠須如鷸。汚白故多蠅。昔吾身親嘗。如醫先折肱。接物最費力。毀言此沸騰。色莊必疑亢。語詼斯云陵。眼鈍不記舊。皆謂志驕矜。咎因騎不下。怒在呼不譍。造罪如間帷。議律必引繩。隊隊䝠厲爪。處處魚離罾。同寢讓煖炕。共飯比殽脀。猶然退有言。八葛連七藤。含詛在腸曲。結轖堅瘕癥。萬弩伏叢莽。機發勢乃乘。所以古賢達。常若蹈春氷。愚人竝無德。譏刺泯不興。才士或一蹉。乃以才勝稱。瑩玉易見瑕。泥水勿責澄。念玆受爲咎。我德豈不增。況汝命蹇滯。不幸而爲僧。國俗輕緇髠。傭賃思轢輘。乳臭望屈躬。於禮本無徵。夎折或見過。批捽必嚴懲。甚者箍其元。曾莫察𤻇𤻴。忍詬謝愆悔。歸來但拊膺。豈敢尤齊楚。所悲我爲滕。嗟哉粥飯徒。捆屨出擔幐。命微若螻蟻。不足相侵淩。尙玆遭屈辱。不得比黎烝。況子才格高。名聞殷吰噌。博覽涉丘墳。妙解窮華楞。算曆躡閎妄。賦詩追劉應。錯綜蓍卦數。獨詣無師承。纚纚竪拂語。弟子紛鈔謄。弱齡藹蜚英。聲譽超儕朋。譬如由旬塔。築基方陾陾。三十集龍象。儼然臯比登。如塔旣數重。石色高崚嶒。衆𠯗遞蚊蚤。群啁鬧蜩𧕄。德輶猶易擧。謗重嗟難勝。自揚必人抑。自降必人升。謙枋苟固持。履基斯有憑。尙賓須用巽。承羞由不恒。吾聞萬乘尊。匡拂須疑丞。況汝國所卑。操己宜淩兢。入定槁木中。脚下猶生螣。苦海本漭洋。有甚河難淜。致柔如嬰兒。至道迺可凝。威鳳彌低垂。冥鴻亦畏矰。逸氣有含蓄。雲翮竟翔䎖。卑鄙復混沌。愼莫設畦塍。塞鼻齊薰蕕。咋舌均淄澠。如來平等法。慧愚分何曾。褐夫不可慢。莒弱猶滅鄫。覃鷂未捕雉。於雀乃蒼鷹。有杖勞毋撰。有几倦毋凭。欣然具茶飯。毋得辭炊蒸。色辭苟違溫。昫曦變沍淩。恚目俄睢盱。怒髮欻鬅鬙。黽勉降心意。積累防潰崩。豈以處汚澤。而不愛荷菱。不有虞淵沈。詎見扶桑昇。君子貴贈言。勝如遺金繒。却愧周太廟。金口戒緘縢。緬思羲農先。熙熙臥巢橧。</text>
<title>惠藏至高聲寺。遣其徒相報。余遂往逆之。値小雨留寺作。</title>,<text>深居懶梳洗。昏昏多晝眠。山人兩不借。未肯出門前。招來更難致。有如林下賢。幽期忽相報。望溢意爽然。振衣陟峻阪。岡巒互縈纏。時摘艸間果。屢掬巖竇泉。薄言救飢渴。幸獲踰高巓。翩然白麻衫。下來欣相延。擧手謝勞苦。藉艸話情緣。山風吹雨至。颯颯如飛煙。相携入寺門。餘濕霑初筵。幸無村墅客。縱談若奔川。以我詩書易。博爾華楞圓。霏屑落層空。咳唾皆幽玄。四座寂不動。出淚感其天。因知廣額屠。立地可通禪。緬思朱門內。熱客紛磨肩。利誘交害怵。膏火遞熬煎。營營百年間。快樂無一年。誰知吾與若。遙遙含悲憐。</text>
<title>送惠藏</title>,<text>山客歸山日。翛然赴壑蛇。已參陶令飮。不戀戴顒家。徑晚蒼藤合。溪風白雨斜。靜思沾濕苦。注目對庭花。</text>
<title>滯寺六月三日値雨</title>,<text>田家憫苗枯。君子所悲酸。有如孩兒病。萎黃焦母肝。桔槹竟夜鳴。百夫爭井欄。點滴救燋釜。力浩功則孱。咫尺見溟渤。轉移何其囏。天意竟仁惻。所能不忍慳。南風吹海氣。霏靄蒙山巒。快雨動天地。百谷縣飛湍。下田瀉餘水。高田補防閑。耙耮布原野。秧歌其聲歡。余時滯山寺。似別家未還。漂流劇萍梗。迴立身世單。喜悅良獨眞。自視誠愚頑。平生黎庶憂。困窮猶未刪。天尊尙旰食。疏糲敢自安。年豐民得樂。負罪亦怡顏。物我均所遇。枯槁望蘇完。鏗鏗晚鍾動。鹽蔌隨僧餐。</text>
<title>病鍾</title>,<text>寺樓一病鍾。本亦良工鑄。螭鈕細刻鱗。之而粲可數。庶作蒲牢吼。仰充宮軒具。頑髠巨木槌。猛擊非過誤。璺紋發篆帶。䃂聲出廢痼。靑豹旣病嗄。亦爲衆所惡。摯曠沒已久。冤鬱憑誰訴。悲風送嗚咽。寥落靑山暮。洪爐力甚雄。鎔化可如故。不聞伶州鳩。公然諫韶濩。</text>
<title>晚晴</title>,<text>晚涼收雨氣。晴色入禪樓。映日峰黃嫩。含風竹翠柔。心隨滄海遠。身與老僧謀。怊悵玆山路。潮頭見小舟。</text>
<title>次韻寄黃裳寶恩山房</title>,<text>炎敲思走寺。衰疲畏陟嶺。蚊蚤恣侵虐。夏夜覺苦永。更深每發狂。解衣浴村井。長風吹我面。疏林觖藩屏。憶汝雲臥高。偃息肌骨冷。</text>
<title>九月十六日。携兩少年 金世俊，黃裳。 游淨水寺。過南城作。</title>,<text>放浪安殊俗。飄零有此翁。不成歸舊國。且復答秋風。寒岸鳧鷗白。荒城薜荔紅。相隨見二妙。文采汝曹同。</text>
<title>過南塘浦</title>,<text>南塘村口暮潮還。浦浦泥沙綠水間。鹽戶生涯鄰蟹穴。漁莊風俗近魚蠻。秋雲遠羃陳璘島。丁酉倭冠時。水軍都督陳璘。鎭古今島。 落日斜明李穎山。高麗正言李穎。嘗謫居莞島。 北望巖厓千萬疊。從來無路見鄕關。</text>
<title>暮踰椵嶺作</title>,<text>暮抵七羊村。慘慘雲滿天。山市見鴉起。醉客猶溪邊。不虞遭峻嶺。崱屴小徑纏。傳聞此山裏。虎氣雜人煙。攘牛如搏犬。見人必流涎。風霜五六載。一縷幸猶延。前功嗟可惜。恐怖良獨偏。忽逢樵者隊。舍擔休于巓。歡欣似親戚。顏色冀相憐。忽復値歸僧。慰意方翕然。寺門餘幾許。屋瓦映竹田。氣充興更發。兩袖行翩翩。</text>
<title>抵寺</title>,<text>澗口薄薄寒照沒。山風蕭蕭吹鬚髮。靑楓丹欇遞組絢。壽藤怪蔓恣詰屈。暗水琮琤石氣冷。塵脾俗腸頗自醒。浮圖泐破蜂作窠。偶人老朽菌生頂。入門蕪廢見香臺。足令信者興愴哀。學士新銘有顏色。扶藜讀碑重裵徊。</text>
<title>絶句</title>,<text>天蓋岧遶路百回。上頭蘭若號松臺。門前故有山梨樹。句引人間渴客來。</text>
<title>題石峯賢長老房</title>,<text>石公棲隱處。瀟灑小秖林。紅樹鴉翻亂。蒼藤虎臥深。解衣便客禮。施食廣禪心。護法須高弟。鐫功在殿陰。</text>
<title>學稼來。携至寶恩山房有作。</title>,<text>客來叩我戶。熟視乃吾兒。須髥鬱蒼古。眉目差可知。憶汝四五載。夢見每丰姿。壯夫猝前拜。窘塞情不怡。未敢問存沒。囁嚅爲稍遲。黃泥滿袍繭。骨髂得无虧。呼奴視馬貌。大抵𩦺而鬐。恐吾有咄罵。好言云可騎。默然中慘惻。頓令心氣衰。黽勉作言笑。漸及園圃思。茅栗歲有增。漆林日已滋。菘芥種幾畦。葫蒜宜不宜。今年蒔葫蒜。胡蒜大如梨。山市粥葫蒜。以玆充行資。悽切復悽切。且置起他辭。憶昨狼狽初。典籍蕩無遺。宸翰或見逸。自餘何足追。赫赫十三經。宗族嗔稀奇。無罪代耕圖。不辜恒星儀。中宵有焚滅。秖益鄰里疑。煌煌漢書選。倖免何其危。痛哭骨髓酸。至意良在玆。漂流抵窮海。記憶永無期。天寒多勁風。苦竹聲正悲。旅瑣添口吻。智慧不救飢。携手上山岡。吾與汝何之。錯綜見丘阿。浩蕩臨天池。奇嶇到僧院。丐乞顏色卑。幸借房半間。共聽鍾三時。淺雪糝陰阪。紅葉栖低枝。飛泉裊竹竿。盥濯隨意爲。山茶放早花。復足充吾詩。雜書皆汗漫。周易唯相隨。人生如弱艸。況乃劇衰疲。艸露一朝晞。此意知者誰。吾今授汝讀。歸爲汝弟師。</text>
<title>題寶恩山房</title>,<text>牛頭峰下小禪房。竹樹蕭然出短墻。裨海風潮連斷壑。縣城煙火隔重岡。團團菜榼隨僧粥。草草經函解客裝。何處靑山未可住。翰林春夢已微茫。</text>
<title>立春後三日。余在寶恩山房。藏上人見過。小雪初霽。山夜淸寂。戲爲聯句。以述其事。學稼與焉。</title>,<text>鏟跡在山阿。不受塵勞侵。籜翁 雪後春意早。習習風在林。惠藏 活泉已磵奧。柔雲復城陰。學稼 每因蜀才易。緬懷思聰琴。籜翁 孤芳不點滓。神交能斷金。惠藏 崎嶇曳筇杖。未是嗜登臨。學稼 黃昏渡溪槎。入竹驚棲禽。籜翁 秉燭擧歡顏。破律飛細斟。惠藏 蕭條鶴觀居。寥落牛頭岑。學稼 縱譚無夢寐。竪拂忘薦衾。籜翁 篤耨細煙裊。蒲牢寒響沈。惠藏 迢迢遠世情。邈焉傷古今。學稼 羲文忽已沒。隊緖誰當尋。籜翁 賢達各言志。曖曖三聖心。惠藏 朱弦鬱埋塵。無人曉古音。學稼 不意賞心人。乃在淸海潯。籜翁 中宵步徙倚。星月寒昭森。惠藏 訓狐驕自語。蟄龍凍不吟。學稼 旅泊傷時邁。晦匿欣地深。籜翁 卽此成快樂。未必慕纓簪。惠藏</text>
<title>將學稼在寶恩山院。遂値歲除。除之夜。心緖怊悵。率爾成篇示兒。</title>,<text>老覺歲時輕。戚歡兩無有。袞袞流年中。一日偶無首。兀兀送除夜。邈焉自辛酉。浩蕩心界寬。不被謠俗誘。今年汝又在。福祿如此厚。胡爲起憂端。忽若蒙塵垢。苦雨似炎序。瘴濕彌陵阜。貧菴偪城邑。陋髠僅八九。華楞了不窺。鬼呪唯被口。怪惡樹旛幢。雜遝陳餈糗。鏗訇擊鉦鼓。踴躍揮拳肘。急急誦竈經。聒聒類矇瞍。縮首坐深房。父子冷相守。殘燈似病眼。山風穿紙牖。汝色含凄楚。我懷良自忸。因知此夜中。俊男遜劣友。厭撥爐中灰。匪無牀上酒。汝妻汝弟妹。正亦侍汝母。小小燈下坐。渺渺憶南斗。黑山在中洋。鯨鯢繞壁吼。桀驁必易折。窘辱況經久。曠莽斷徼幸。廓落意非苟。天行如車輪。萬物風中走。我獨極勞心。耿耿惜衰朽。眼暗已半年。筋酸廢一手。尙冀未遲暮。歸爲江上叟。竭力典籍內。以俟百世後。玉環久寂寞。悲風吹衰柳。乘化亦幾時。家世嗇年壽。汝輩學無根。一經嗟未授。苟幸獲儒名。我此甘老醜。隱居理園圃。未必讓組綬。肥壤蒔葫蒜。酥地植蔥韭。蠻髳不可親。交游愼所取。枯槁數端語。亦足箴左右。汝歸能幹蠱。庶幾我无咎。</text>
<title>丙寅歲春日山房述懷示兒 次韻坤卦六爻。</title>,<text>漸知驚歲月。不敢厭風霜。病破看花約。貧留種樹方。飄蕭難畫策。狂簡未成章。已止陶潛酒。全空杜甫囊。榮名甘褫帶。時世憶垂裳。愛殺牛山色。斜陽一半黃。</text>
<title>過山陰書屋</title>,<text>遲日巖扉靜。微風溪草香。地偏成小隱。春盡有餘芳。村塾驚佳士。湖山惜異鄕。冥栖每可羨。拄杖一徊徨。</text>
<title>宿修道菴。惠藏不期而至。</title>,<text>飛鍻隨雲又向東。只應心戀籜皮翁。卽看茶果羅燈下。爲惜鬚毛老瘴中。芳樹欲舒山有雨。落花初盡海無風。別來詩句重超絶。醒起胡床睡眼濛。</text>
<title>山行雜謳二十首 三月十八日</title>,<text>無計留春住。何如迎夏來。也知僧院好。山裏有亭臺。幽懷猝發時。鷹隼秋天翥。不問某家山。綠陰多處去。殽蔌誠難少。紛紜且勿爲。唯將一壺酒。付與小童持。本爲山林好。那知城樹奇。一行三二里。無樹不黃鸝。瀲灩西池水。無人話種蓮。年年破茅屋。但索築隄錢。沙上鮮魚市。橋邊濁酒家。由來壚上女。紅髮似夷鰕。臨水黃茆屋。中棲賣藥翁。婆娑數枝柳。搖作一簾風。筇竹鏗鳴響。山腰一徑微。野僧扶醉過。溪女戴樵歸。體倦休因數。心閒坐遂遲。偏於夕陽處。覺有數峯奇。疊疊山坡石。些些躑躅花。頻年斤斧厄。辛苦有杈枒。漸醉狂難禁。微吟意未通。數聲漁父曲。新製滿江紅。已竭瓶中酒。初尋石竇泉。癭瓢眞作累。彌覺許由賢。寺下千章榧。深深翠障橫。可憐汊上路。都似峽中行。山路行方困。禪樓到似家。嫩黃千萬樹。全勝寂寥花。打葉三更雨。穿林一炬來。惠公眞有分。巖戶夜深開。時惠藏不期而至。夾岸山茶樹。猶殘晼晚紅。那將錦步障。遮截楝花風。連夜迎梅雨。淹留喜有言。只緣歸亦客。無意出山門。門帖金生筆。樓懸道甫書。世遙疑有贗。名重覺無虛。倭奴昔破碣。公子尙留名。惆悵銅龍闥。王兄做佛兄。孝寧大君嘗游萬德寺。遂以爲願堂。有碑紀蹟。壬辰之難。碑毀不傳。讓寧大君嘗謂孝寧曰吾生爲王兄。死爲佛兄。數曲山谿水。悠然送我回。臨辭好泉石。無處不遲徊。</text>
<title>靈山刺失職也。按察之臣。游豫匪度。勞者弗息焉。</title>,<text>陟彼靈山。言伐其榛。稼穡卒勞。莫知我貧。展矣君子。邦之臣兮。興也陟彼靈山。言鑿其石。稼穡卒勞。莫知我戚。展矣君子。邦之伯兮。陟彼靈山。言疏其泉。旟旐央央。烝徒詵詵。展矣君子。侯旬侯宣。靈山三章章六句</text>
<title>釆蘄求道也。求道者不可辭難焉。</title>,<text>釆蘄采蘄。于彼山樊。硪砢者石。蒺藜蕃兮。豈不病也。唯蘄之存。興也采蘄采蘄。于彼山椒。有虎穀子。跾且虓兮。豈不病也。視彼蘄苗。采蘄二章章六句</text>
<title>滿江紅 漁夫</title>,<text>一葉漁舟我和你。煙波出沒了不管。西江駭浪。催人白髮。擧手長辭靑玉佩。掉頭不入黃金闕。聽楓梢曉露。荻花風寒侵骨。哀簫哢短歌發。暮潮薄晨潮滑。取江豚穿過綠楊枝末。濁酒三杯酬至願。蒲帆一幅留長物。只瞢騰熟睡到天明江沈月。</text>
<title>浪淘沙 戀闕</title>,<text>門外柳枝黃。春意難詳。芳池綠漲燕飛忙。細憶玉樓陪宴。日一驀心傷。流落在南荒。夢裏君王。東風吹綻小桃香。歌管嘲轟何處。也剪斷愁腸。</text>
<title>長相思 憶友</title>,<text>朝褰簾暮褰簾。冉冉春雲礙綠櫩。日令庭艸添。桃花尖杏花尖。舀破芳心曉雨纖。不敎兒去拈。</text>
<title>菩薩蠻 寄僧</title>,<text>東風一夜南湖曲。春城艸色連天綠。何處碧池蓮。可憐山黛邊。油茶花正綻。竹翠交幽澗。穿著綠袈裟。褰簾看曉霞。</text>
<title>浣溪沙 春景</title>,<text>小雨廉纖竹院深。碧雲簾影共沈沈。靜觀琴譜當聽琴。可惜杏花輕入水。已看楡莢暗成陰。綠肥紅瘦有誰禁。</text>
<title>水調歌頭 思鄕</title>,<text>瀟洒粵溪水。澹蕩白屏山。我家茅屋寄在煙靄杳茫間。欲與雲鴻高擧。怪有重巒疊嶂。不許爾同還。一醉落花底。歸夢繞沙灣。釣魚子塵網外十分閒。昔年何事狂走。漂泊抵衰顏。風裏一團黃帽。雨外一尖靑蒻。此個勝簪綸。幾日湖亭上。高枕看波瀾。</text>
<title>如夢令 憶乙卯春。賞花釣魚宴事。</title>,<text>湖上豔陽春至。滿眼殘紅軟翠。細憶賞花筵。放下一雙淸淚。如醉如醉。曾是十年前事。</text>
<title>又 寄內</title>,<text>一夜飛花千片。繞屋鳴鳩乳燕。孤客未言歸。幾時翠閨芳宴。休戀休戀。惆悵夢中顏面。</text>
<title>一半兒 詠紅桃</title>,<text>小桃紅豔漾春情。照著筠簾火樣明。曉雨細霑嬌不驚。晚風輕一半兒。婆娑一半兒靜。</text>
<title>又 詠梨花</title>,<text>隔籬暈臉睡梨雲。牆角酴醿態不分。日照澹粧如薄醺。細煙薰一半兒。熹微一半兒隱。</text>
<title>又 賦垂楊</title>,<text>廢池楊柳曉光添。澹翠濃黃入綉簾。晴日煖風吹。不嫌弱纖纖。一半兒低垂。一半兒颭。</text>
<title>更漏子 牆西有一小園。園翁喜打腦。謂之腦翁。二月晦。適游腦翁園。鄰人饋酒殽。聊述其事。</title>,<text>碧桃園黃芥圃。好貯一叢芳樹。銀縷切玉壺傾。薄游嬉晚晴。瑞蔥苑芙蓉水。舊日瀛洲學士。風淅淅雨潺潺。春陰作小寒。</text>
<title>五月七日。余在寶恩山房。藏公携酒相過。厚意也。拈周易坎六四韻。與之酬酢。</title>,<text>遠師但許飮。藏公乃携酒。盎齊似太古。合注門內缶。歡然受一醉。朱顏照簾牖。悲心破戒律。通士豈汝咎。一獻斯一醋。賦詩如飮酒。蜀麻引吳鹽。趙瑟促秦缶。悟道詩亦至。土牆俄竹牖。受施不思報。禪家所深咎。餔糟可同俗。豈必眞湎酒。黃鍾旣委地。誰能禁雷缶。嗟嗟屈大夫。始迷終莫牖。已往悟不諫。善補斯免咎。白者七稜桃。朱者三尸酒。隨僧業灌花。曉晡手一缶。自餘無一事。山色對虛牖。婆娑送日月。苟幸消菑咎。飛蛟逐踆烏。客子方進酒。程舍本有限。百勺終罄缶。勉爾回三車。與我扃六牖。慨獨慕黃虞。至道復何咎。人生歡樂時。先飮屠穌酒。何須到耋嗟。悲歌方鼓缶。莫倚蚊睫巢。妄窺藕孔牖。曠視乃適意。浩蕩忘禎咎。久飽惠州飯。未止元亮酒。仰視千鍾祿。纔如藪距缶。豈敢怨下民。悔無桑土牖。不負臨賀者。周臣與无咎。功名本畫餅。宰相多鴆酒。百年眞一瞬。短綆休繫缶。但得睡風窓。不願封戶牖。消搖天地間。洒落無愆咎。狒狒勿輕笑。猩猩休嗜酒。夭斧非散木。遠盜必瓦缶。長嘯惜千古。悲風吹蘿牖。嗟哉賢達士。纍纍離殃咎。</text>
<title>久雨次睽上九韻</title>,<text>久雨留人好。禪樓坐不孤。澗花紅漸褪。巖蘚碧新塗。側圃移泉筧。崩堤臥水車。可憐今夜月。羞澀隱全弧。滾滾荒林雨。昏昏旅夢孤。虎飢深窟宅。龍徙困泥塗。急水如奔馬。空雷尙碾車。殘骸驚瘴濕。丸藥遠杯弧。雨裏窮山暮。天涯逐客孤。物情推輥卦。壞俗怯塼塗。牛背思吹笛。羊腸悔折車。閒愁遙注目。湖勢似彎弧。歷歷齋居事。東樓御座孤。傷心看竹醉。五月十三日 無淚哭菆塗。當日頭加帽。餘生腹轉車。豺狼休縱惡。天上有威弧。</text>
<title>贈賀鎰上人</title>,<text>可惜維摩病。秋風故未蘇。皺皮荷葉卷。瘦骨竹枝枯。愛客留蔬榼。輕生廢藥爐。論交有此老。漂泊未全孤。</text>
<title>登月出山絶頂 八月十七日</title>,<text>岧嶢一角揷晴空。平鎭南邦石勢雄。豆肸提封淸海內。乇羅城郭暮煙中。巖阿自發孫登嘯。天地誰憂阮籍窮。昌德觚稜何處是。赤裳遮斷瑞雲紅。</text>
<title>映湖亭八景。爲長興丁氏作。</title>,<text>嵯峨石角列天庭。雨過雙厓洗更靑。薄晚翠痕橫一抹。却疑仙女隱瑤峰。冠岳晴嵐篁林瞑色對孤檠。靜夜玎玲小澗鳴。忽見白毫光射室。一鉤殘月上東榮。觴岑曉月前溪水落見泥沙。隊隊兒童拾蚌蠃。向晚潮來圓一鑑。細風吹作白鷗波。鶴甫晩潮中流一島小如拳。千頃靴紋向曙天。怪有紫霞騰贔贔。扶桑燒得幾枝燃。馬島朝霞細竹沿溪隱釣車。綠楊穿取上鉤魚。西峰聖者當時笛。流落東溟付老漁。竹川漁笛嶺頭松翠帶輕陰。殘照含風度竹林。莫道樵歌無節族。南腔端合和枯琴。松嶺樵歌獵獵輕風颭酒旗。鸊鷈吹作翠漣漪。一雙蒲幔來何郡。彈指聲中過水祠。東汊歸帆側壁斜連倒掛松。半空飛作碧湫舂。山中不管人間雨。猶蹴潭心懶臥龍。西巖懸爆</text>
<title>惠藏至 丁卯春在康津。</title>,<text>矯矯賢豪志。飄然時出林。雪消厓徑滑。沙繞野堂深。滿面山中樂。安身歲暮心。末流多鄙薄。眞率見如今。</text>
<title>黃裳之父仁聃輓詞</title>,<text>一醉眞堪換百年。生何如死兩茫然。那將萬斛南湖水。盡與泉塗作酒泉。黃以酒病死。</text>
<title>賦得菜花蛺蝶</title>,<text>舍下三畦菜。疎籬傍樹開。且看花欲靜。誰起蝶先來。病翅猶全凍。芳心獨未灰。春風大有信。每與爾同回。</text>
<title>對雨示逵典 丁修七</title>,<text>盤谷來時路。雲溪百里遙。偶逢梅子雨。留賞荻頭潮。巷僻花鋪徑。春深艸沒橋。濁醪雖薄惡。情重味應饒。康津縣門外有荻頭村。在港口。</text>
<title>奉簡巽菴 次子由子瞻相和諸詩韻。</title>,<text>生憎栗亭店。門前岐路叉。本是同根生。分飛似落花。曠然覽天地。未嘗非一家。促促視形軀。惻怛常無涯。栗亭店在羅州北五里。辛酉十一月卄二日。余與巽庵相別處。深悲鋟骨髓。離別亦小憂。浮雲常搖颺。征鳥將何求。毒龍驅我去。雙丸如湍流。無愁齕豐艸。羨彼林中牛。北風驅我來。行行遇海止。我兄風力猛。乃入滄溟裏。留妻作寡婦。別兒爲孤子。方其入海時。曠然若自喜。傑氣在胸中。百壓猶百起。日月照房屋。至公嗟天理。何來兩盂飯。欻然來養己。皇帝雖巨富。如斯而已矣。赤縣本絶島。目短迷涯涘。豪門盡顚覆。其間僅五祀。辛酉至乙丑菜花庭院一塵空。病起圖書續舊功。黃鳥不來春寂寂。綠陰初漲晝濛濛。衣餘釆石舟中錦。飯乏東坡屋上銅。但得移家沙尾住。溟波誰復泣途窮。仲氏時居沙尾村。</text>
<title>和東坡過嶺韻</title>,<text>囚居惡食七年堪。麥葉羹來已薺甘。異縣生涯依硯北。中原緯度直淮南。橘踰康津則爲枳。 新醅白刺除風濕。謬服黃連禦瘴嵐。白刺五加皮 病起幽懷無處說。菜花門徑落毿毿。</text>
<title>和寄餾合刷瓶韻 余宿疾瘡疥。近益熾苦。手製神異膏以療之。分寄玆山。</title>,<text>癬疥淫淫抵老頹。身如茶荈備蒸焙。溫湯淡鹵從淋洗。腐草陳根莫炙煨。密濾蜂房須取汁。輕熬蛇殼恐成灰。丹砂已熟憐同病。留待玆山使者來。</text>
<title>和子由新修汝州龍興寺吳畫壁韻 觀李道甫題額白蓮寺。</title>,<text>三韓墨妙少絶藝。近有道甫獨名世。自從端明謫儋厓。頗學儀曹敎蠻隷。偉哉編配一布衣。聲若雷霆殷百歲。觀其白蓮題額書。佶屈故作拏龍勢。金生頑朴浪得名。堪與邨氓寫券契。涇渭交流判淸濁。蹠獲同門了愚慧。大器轗軻死窮海。遺跡凄涼足破涕。只爲高名解殺人。已聞天威當日霽。休怪侏儒獨飽飯。自古綺紈皆掉袂。獄吏偏識康津縣。先生去後吾兄弟。</text>
<title>和子由初秋韻 送春</title>,<text>春來如有意。而不顧我去。唯留數枝花。照我吟病處。蹤跡滿天地。不獨園圃中。我懷常曠達。歡戚與物同。草木吐蔥蒨。妍姿繞軒牖。亦有鄰人饋。時時杯到手。此去幾時反。爾行頗可疑。來歲自一春。於爾無前期。迎送日不給。賢者此中老。顧笑嬰孩曹。汝生亦太早。海內無知己。文字實謾成。邑人似萇楚。絃歌終夜聲。</text>
<title>和寄諸子姪韻 寄子姪</title>,<text>我昔四十心不動。卽逢虎狼亦遲重。汝曹軟弱兒女腸。尙憶官途淚相送。讀書休敎似趙括。蓋愆庶幾如蔡仲。常思渴驥徑奔川。可惜醯雞遂在甕。武也前年海上游。足跡僅涉長春洞。早畀書庫習箋注。漸掌園田學蒔種。六也沈鷙喜窮理。聞識終須冠群從。不出門庭師友具。唉彼蠻髳誰可共。人家廢興如轉輪。藏器待時那無用。但令文字照四海。桎梏軒冕都如夢。</text>
<title>四月一日。惠藏至。欲偕游白蓮社。爲念供具已之。悵然有作。</title>,<text>軟酒香蔬一夕游。綠陰官道去悠悠。携君欲上繁臺閣。窮海嗟無捧硯牛。用石曼鄕祕演事。</text>
<title>四月三日。游白蓮社。</title>,<text>病起輕衫拂曙霞。沙邊騎馬過漁家。潮來野有漣漪水。春去山留晼晩花。頹廢久甘人共棄。淸狂敢與世相誇。雲溪一曲崎嶇度。杖策登樓日未斜。</text>
<title>池上絶句</title>,<text>煖風吹髮度芳池。池上橫筇獨坐遲。老滑禽簧無澀處。嫩黃楓葉勝紅時。</text>
<title>淡泊</title>,<text>淡泊爲歡一事無。異鄕生理未全孤。客來花下携詩卷。僧去牀間落念珠。菜莢日高蜂正沸。麥芒風煖雉相呼。偶然橋上逢鄰叟。約共扁舟倒百壺。</text>
<title>琴湖尹 奎濂 至</title>,<text>窮居畏約厭人過。沾灑相看奈爾何。末路交歡如棄土。故家文采見餘波。不聞展季悲三黜。頗學靈均作九歌。安得園林卜鄰近。盡將餘景共婆娑。</text>
<title>喜尹弟滯雨</title>,<text>無謀留客住。如意雨霏霏。細撲桑花落。輕沾菜莢肥。深泥欣沒屐。飛沫喜侵衣。直待湖天碧。纔須放汝歸。</text>
<title>南浦行次杜韻 丁卯四月之望。邑中數人。擕至九十浦汎舟。晚泊越姑浦。乘月而還。</title>,<text>康津野老能好奇。爲言浦水如湖陂。潮來滿前天地闊。微風破碎靑玻璃。捩舵撇漩乘興入。徑行一盞成小集。有口可飮又可談。文人學士嗟何及。金砂石廩相對開。宿雨淨洗無纖埃。石靑空翠遞隱現。奔陗飛峰去復來。沙尾西望險莫測。涕泗汎濫翻自拭。力盡征鳥墮中流。嶙峋墨石終古黑。悲歌拊節見前山。蕭蕭寺閣空濛間。艓子相隨捲網去。漁村落日門已關。二更月出星逬珠。大魚奮躍群趨鮞。酒闌鱠殘情未已。浦秀渚芽痕有無。櫓聲伊軋暝色至。靜響柔婉愜心意。哀樂相生可奈何。古來萍梗如我多。</text>
<title>種竹 五月一日</title>,<text>新居頗愜意。草樹繞芳綠。所嗟堵牆內。仍少一枝竹。蔬圃割數丈。未暇憂地蹙。澆壅手自劬。旅瑣無僮僕。蕭蕭三四枝。已足淸心目。庶幾年歲久。滿眼見寒玉。霏霏一夜雨。新筍擢五六。本意持遠圖。食效乃爾速。愛護作藩蔽。情如養茸鹿。鄰人笑余愚。篔簹滿山谷。</text>
<title>八月一日作</title>,<text>老樹涼蟬紫海濱。一天秋氣露華新。遙知北戶迎陽處。嫩綠妍黃作早春。</text>
<title>小雨對菊花示公潤 尹鍾河</title>,<text>娟妙黃花色。依然似竹欄。衣冠非舊日。風雨各衰顏。修架支殘濕。添籬護薄寒。何當卜鄰近。投老二臯間。飄蕭數枝竹。相伴作淸秋。敗蔓垂城眼。寒潮上樹頭。地偏無遠策。才薄少閒愁。疇昔巖栖處。如今路阻脩。</text>
<title>又贈公潤</title>,<text>我之曾外祖。爾之高祖父。廣文三絶藝。終老委榛莽。英年好兵法。胸次鬪龍虎。碩德受厚償。九男建門戶。第二三七八。英華茁競吐。訥也躋木天。彝敍入柏府。汝更富詞藻。布衣壓圭組。榮榮紫荊枝。憔顇獨第五。對汝涕交頤。哀恨纏肺腑。外孫且凋零。萍梗落南土。文字不救飢。命存僅如縷。孑然鮮兄弟。望汝或禦侮。荒年困十口。脆質纏二竪。湯藥幸有驗。地黃賴滋補。騎馬百里來。美顏欣復覩。輕霜洒山阿。秋色滿園圃。菊花雖地種。熠熠頗媚娬。歡然起瀉酒。取醉忘窘窶。憶在明禮坊。訥也朝朝聚。彝敍號南臯。高文領部伍。人生如風葉。分飛自一樹。如今遠別離。乃在耽津浦。</text>
<title>題西湖浮田圖</title>,<text>下田多水常苦雨。高田高燥旱更苦。西湖浮田兩無憂。歲歲金穰積高庾。縛木爲筏竹爲艌。上載叟叟尺許土。不用犂耙撥春泥。但將耬斗播早稌。水高則昂低則低。苗根常與水面齊。暴尫無聞桔槹響。祭禜不煩黿鼉隄。芙蕖菱芡錯雜起。朱華綠穗行相迷。耘婦朝乘畫船入。秧歌晚蹋紅橋躋。豈唯民殷嫌地窄。遂將人智違天厄。龍尾玉衡總多事。鉗盧白渠皆陳跡。殘氓寸土如黃金。況乃膏腴異鹹斥。銍艾未許輸豪門。租稅仍當漏王籍。我向野農披丹靑。冷齒不肯虛心聽。赭山何處著斤斧。白澱無地覓泓渟。有田則耕無則已。智力由來安絜瓶。萬人束手仰冥佑。鞭龍疈牲祈山靈。</text>
<title>題東施效顰圖</title>,<text>靑裙踽僂彼何人。苧羅山下鑑湖濱。蓬頭亂髮紅拳曲。齞脣歷齒靑輪囷。膚革定帶三斗垢。閨房不減千斛塵。背疥仍是蝦蟆族。胡囊恰如淘河群。出街輒受揶揄弄。投門苦遭吽牙狺。陋腹猶藏不直意。臨風作態一欠伸。頞皮漸起彎弓勢。眉稜忽作盤茶呻。勇者拍掌怯者走。九子魔母此降神。自言此法有所受。里閈西與西施隣。西施本好顰亦好。汝顰不若守天眞。吁嗟效顰豈唯汝。我見世路多此顰。江左盡躡高齒屐。鄴下皆戴折角巾。畫虎刻鵠恬不愧。細腰尺髻那足嗔。邯鄲不如壽陵故。優孟終非蔿敖倫。天生體質各有分。胡爲殉物舍吾身。</text>
<title>三月十六日。游尹文擧 魯奎 茶山書屋。公潤調息在此。因仍信宿。遂踰旬日。漸有終焉之志。聊述二篇示公潤。</title>,<text>幽栖不定逐煙霞。況乃茶山滿谷茶。天遠汀洲時有帆。春深院落自多花。鮮鮮鰕菜堪調病。艸艸池臺好作家。適意更愁微分濫。玆游莫向北人誇。林僻山深臥起遲。冥栖幽賞勝喧卑。潮如春色來還去。花似朝權盛卽衰。閒把宋詩謀手選。靜將周易託心期。只饒一事堪惆悵。不種芙蕖碧滿池。有人盛斥宋詩。故及之。</text>
<title>絶句</title>,<text>寂歷林中屋。琮琤枕下泉。已經三兩日。聽慣不妨眠。</text>
<title>茶山八景詞</title>,<text>響牆疏豁界山腰。春色依然畫筆描。愛殺一谿新雨後。小桃紅出數枝嬌。拂墻小桃山家簾子水紋漪。照見樓頭楊柳枝。不是巖阿有飛雪。春風吹絮弄淸池。撲簾飛絮山葛萋萋日色妍。小爐纖斷煮茶煙。何來角角三聲雉。徑破雲牕數刻眠。暖日聞雉黃梅微雨著林梢。千點回紋水面交。晚食故餘三兩塊。自憑藤檻飯魚苗。細雨飼魚巖苗參差帶薄雲。經秋石髮長圓紋。仍添颯沓臙脂葉。濃翠輕紅不細分。楓纏錦石風靜芳池鏡樣磨。名花奇石水中多。貪看石罅竝頭菊。剛怕魚跳作小波。菊照芳池淺雪陰岡石氣淸。穹柯墜葉有新聲。猶殘一塢蒼筤竹。留作書樓歲暮情。一塢竹翠小谿迴合抱晴巒。翠鬣紅鱗矗萬竿。海松直上。如竹竿。 正到絲簧聲沸處。天風吹作滿堂寒。萬壑松濤</text>
<title>茶山花史二十首</title>,<text>茶山窈窕橘園西。千樹松中一道溪。正到溪流初發處。石間瀟洒有幽棲。小池眞作草堂顏。中起三峰石假山。差次百花常繞砌。水心交纈鷓鴣斑。竹裏行廚仗一僧。憐渠鬚髮日鬅鬅。如今盡破頭陀律。管取鮮魚手自蒸。林園宿昔住佳期。期在寒梅第一枝。慚愧盟詞成鰂墨。如今花落子離離。井上緋桃三兩枝。山深不許外人窺。攢峰未礙春風路。野蝶村蜂聖得知。油茶接葉翠成林。犀甲稜中鶴頂深。只爲春風花滿眼。任他開落小庭陰。海天風力遠飛沙。故揷牕前一字笆。不是山人養衰疾。秖應遮護牧丹花。紅藥新芽太怒生。尖於竹筍赤如瓊。山翁自守安萌戒。不放兒孫傍塢行。一樹當樓葉亂抽。都無蓓蕾著枝頭。前年枉被園丁斸。待到花開是繡毬。海榴花瓣大如杯。種子初從日本來。莫笑枯寒到三月。群芳衰歇始應開。巵子人間誠絶殊。少陵詩句未應誣。晚來微雨携長鑱。一樹分栽得數株。膚癢於經是紫薇。一枝榮暢一枝衰。直緣承乏編園籍。不是孤芳絶世稀。月季移栽僅一盆。穉枝纖弱未舒根。含風鬪雪知何日。瘦客相看欲斷魂。戎葵葉葉拂輕風。時至須看一丈紅。自是芳心知向日。孤根不入柳陰中。非是花開始菊娟。由來莖葉絶堪憐。主人只少東籬分。數本蕭條雜艸邊。茈䓞些些放白花。墻頭虎掌始舒芽。山家種藥無多品。爲有山中萬樹茶。廡下葡萄骨格麤。去年氷雪老藤枯。朝來忽有龍鬚展。秋至應懸馬乳酥。舍下新開稅外田。層層細石閣飛泉。今年始學蒔芹法。不費城中買菜錢。都無書籍貯山亭。唯是花經與水經。頗愛橘林新雨後。巖泉手取洗茶瓶。天遣先生享此園。春眠春醉不開門。山庭一羃莓苔色。唯有時時鹿過痕。</text>
<title>越鷰巢於堂上。屢塗屢毀。退丐屋梠。憐而許之。感作一詩。</title>,<text>越鷰有智慮。營巢必辟蛇。縱無嬌豔質。奈此至誠何。恩薄猶依戀。憂深望護訶。生成見物理。漂泊愧無家。</text>
<title>四月二十日學圃至。相別已八周矣。</title>,<text>眉目如吾子。鬚髥似別人。家書雖帶至。猶未十分眞。</text>
<title>群甫携酒相過</title>,<text>薖軸寥閒在磵谷。山客時來慰幽獨。況逢衰朽病牙齒。䘌蟲侵蝕如槁木。噭嚎呻吟噦嘔啞。深房抱衾長晝伏。白衣携酒罌頸長。兼致鱸魚三尺強。臨池洗濯自斫鱠。細如絲髮皚如霜。手法之精勝婦女。四座歡然紛笑語。豈謂醉飽能除病。直須燕樂忘酸楚。兒郞總角貌秀異。深目方顙含沈鷙。嗚呼爾家生子旣如此。何難入仕爲大夫。</text>
<title>池閣月夜</title>,<text>芳池月色可淸宵。露結蛛懸見柳梢。忽有一泓生眼底。微風吹作海門潮。</text>
<title>龍穴行 五月十一日。與尹文擧諸人游。圃兒從。</title>,<text>浦天曉色雷雨霽。蕩滌山巒氛霧翳。林氣凄淸似秋日。雲脚悠揚有奇勢。主人勸我游龍穴。少輩踴躍鋒莫折。久病衣韈渾散漫。強起出房煩拾掇。石徑試步愁蹣跚。野彴已過忘崎艱。水中新苗紋綺綠。艸間小莓砂錠丹。漸投石門溪色冷。帽簷拂拂風力猛。頭童髻小當不得。暫入沙碕取安靜。翠壁紅陗三百曲。裊泉臥瀑靑如玉。曹楗祠堂久已荒。鄭選畫屏森在目。取次西過小石門。數家籬落依山樊。輕捐野池趨峻阪。樵蘇細路斜連村。不圖二尹領兒穉。橫坐山腰待我至。歡然邂逅催瀉酒。兩曹合竝成一醉。遙瞻穴中碧煙生。已遣婢子具炊烹。捫蘿挽葛陟磊砢。初筵解渴陳紅櫻。羹鱸鱠鰒紛相疊。㳿蔥瀹芹俱如法。少年飣餖皆錯地。勝在高堂藉鞇㲲。巖岫雕鑱儘譎怪。谽谺乳竇空中掛。昔時禪院今蕪沒。層臺急砌都崩敗。更收餘力踰嶔崟。靑蘿洞天恢且深。小尹於此謀築室。愛有山茶翠成林。落日漸隨山影下。酒盡壺乾惜未罷。漁莊水煙橫一抹。遠海碧粼光猶射。忽驚林鵲嗔駭麕。稍見野犢隨歸人。黃昏騎馬到池閣。柳梢澹月如車輪。</text>
<title>僧拔松行</title>,<text>白蓮寺西石廩峰。有僧彳亍行拔松。穉松出地纔數寸。嫩榦柔葉何丰茸。嬰孩直須深愛護。老大況復成虯龍。胡爲觸目皆拔去。絶其萌櫱湛其宗。有如田翁荷鋤携長欃。力除稂莠勤爲農。又如鄕亭小吏治官道。翦伐茨棘通人蹤。又如蔿敖兒時樹陰德。道逢毒蛇殲殘凶。又如髬髵怪鬼披赤髮。拔木九千聲訩訩。招僧至前問其意。僧咽不語淚如𩅽。此山養松昔勤苦。闍梨苾蒭遵約恭。惜薪有時餐冷飯。巡山直至鳴晨鍾。邑中之樵不敢近。況乃村斧淬其鋒。水營小校聞將令。入門下馬氣如蜂。枉捉前年風折木。謂僧犯法撞其胸。僧呼蒼天怒不息。行錢一萬纔彌縫。今年斫松出港口。爲言備倭造艨艟。一葉之舟且不製。只赭我山無舊容。此松雖穉留則大。拔出禍根那得慵。自今課拔如課種。猶殘雜木聊禦冬。官帖朝來索榧子。且拔此木山門封。</text>
<title>獵虎行</title>,<text>五月山深暗艸莽。於菟穀子須湩乳。已空狐兔行搏人。離棄窟穴橫村塢。樵蘇路絶藨▼(艹/哀)停。山氓白日深閉戶。嫠婦悲啼思剚刃。勇夫發憤謀張弩。縣官聞之心惻然。敕發小校催獵虎。前驅鑱出一村驚。丁男走藏翁被虜。小校臨門氣如虹。嘍囉亂棓紛似雨。烹雞殺猪喧四鄰。舂糧設席走百堵。討醉爭傾象鼻彎。聚軍雜撾雞婁鼓。里正縛頭田正踣。拳飛踢落朱血吐。斑皮入縣官啓齒。不費一錢眞善賈。原初虎害誰入告。巧舌喋喋受衆怒。猛虎傷人止一二。豈必千百罹此苦。弘農渡河那得聞。泰山哭子君未覩。先王蒐獮各有時。夏月安苗非習武。生憎悍吏夜打門。願留餘虎以禦侮。</text>
<title>夏日 戊辰夏在茶山</title>,<text>林杪滄涼曙色微。湖邊遠屋已朝輝。衰慵恰做三竿夢。爲有東峯壓澗扉。</text>
<title>采藥詞</title>,<text>采藥復采藥。迢遞躋巖谷。手中三尺鑱。處處靈根斸。風吹微雨來。嫩芽初舒綠。尋苗涉幽澗。引蔓穿深竹。長懷鹿門隱。思酬小山曲。不獨駐流年。聊以謝淆俗。</text>
<title>種蓮詞</title>,<text>種花莫種蓮。朱華冒溷泥。亦有吉光鳥。枳棘枝間栖。鉛刀不割肪。鞘以交趾犀。淩波七寶韈。葛屨跕凄凄。玲瓏碧瑟珠。藁索來穿兮。嗟嗟朱氏子。乃爲厲人妻。玉顏澹嬋娟。肉眼嗟獨迷。紅詞豔駘蕩。竽瑟奏東齊。平生燕婉求。戚施到河西。鰻頭雖團圓。湯餅誰噬臍。嗟嗟朱氏子。夜夜燈前啼。物有不相遇。千載含悲悽。</text>
<title>牛腹洞歌</title>,<text>俗離之東山似甕。古稱中藏牛腹洞。峯回磵抱千百曲。衽交褶疊無綻縫。飛泉怒瀑恣喧豗。壽藤亂刺相牽控。洞門一竇小如管。牛子腹地纔入峒。始入峭壁猶昏黑。稍深日月舒光色。平川斷麓互映帶。沃土甘泉宜稼穡。仇池淺狹那足比。漁子徊徨尋不得。玄髮翁嗔白髮兒。熙熙不老眞壽域。迂儒一聞心欣然。徑欲往置二頃田。竹杖芒屩飄然去。繞山百帀僵且顚。天晴疑聞風雨響。世晏如見干戈纏。爭投茂朱覓山谷。幸與此洞相接連。三韓開國嗟已久。如蠶布紙蕃生口。樵蘇菑墾足跡交。詎有空山尙鹵莽。藉使寇來宜死長。汝曹豈得挈妻子。且督妻舂納王稅。嗚呼牛腹之洞世豈有。</text>
<title>游尹氏山莊</title>,<text>朱雀山中百丈瀑。何如園裏萬竿竹。不唯衰鈍畏攀登。自是家鷄勝野鶩。卽看陗拔沖霄漢。却惜榛蕪委山曲。手撫琅玕悲垢汚。催召園丁敕洗浴。君家種竹爲藩籬。裨海狂飆吹不觸。使我與君三兩人。安然對坐甘酒肉。</text>
<title>敗荷</title>,<text>野外新秋色。蕭然上敗荷。已收芳艷了。奈此苦心何。尙有擎天柄。猶餘蘸月波。誰將小絃管。爲我度悲歌。</text>
<title>試步東林</title>,<text>衰疾臨書倦。淸秋引興長。徐行紅樹下。小坐碧谿傍。微命甘溝壑。深猷仰廟堂。幽懷任輸寫。非是愛顚狂。</text>
<title>燠卿至</title>,<text>漸老忘吾土。猶生見汝顏。借居依雁戶。謀食近魚蠻。聽雨紅林下。挑燈翠篠間。傷心健陵樹。秋色杳難攀。</text>
<title>將游淨水寺。晚過粵姑津。</title>,<text>野菊蕭蕭引病翁。粵姑灣下駕孤篷。沙晴正曬耕鹽日。潮退翻吹落帆風。秋在數家紅樹上。山開一道冷煙中。浙西巖洞經行遍。非是天公薄長公。</text>
<title>轉游水精寺</title>,<text>丹龍小洞府。天開水精域。荒涼古樓殿。欹傾衰柳側。鬱鬱九里松。悉供縣官食。魚甲舊嵯峨。鶴翹今悽惻。衝霄萬竽竹。謬入工事式。本欲蠲誅求。秋毫竟無力。虐焰徧禪院。黎元況誰極。聊隨麋鹿群。鳴筇躋崱屴。</text>
<title>讀帝典</title>,<text>典樂昔敎人。此意誰得詳。養心令其和。心和導百祥。方寸去忿懥。群物免殺傷。六藝俱幸存。樂書乃獨亡。千載無善俗。戈戟森如霜。</text>
<title>梅花開憶公潤。二月初六日 簡寄其兄弟。己巳春在茶山</title>,<text>去歲梅花君作主。今年梅發我思君。猶留藥裹香堪嗅。舊歠茶甌味未分。客裏流光同逝水。夢中佳句記停雲。夢與公潤賦詩。唯記停雲一句。 餘生毀譽何須理。髮賦纔成已白紛。</text>
<title>梅花三首 二月十五日</title>,<text>天殼穹包正色蒼。地毬團結著中央。難將狡獪逃恢網。出道經 苦索羶腥塞漏囊 出佛經 劉徹其間生懊惱。邵雍於此費商量。崩風墜雨山門夕。一樹梅花自在香。飛騰暮景趁金鴉。又見東風煙柳斜。未信他鄕方是客。要知斯世本無家。雲沈碧海鱗鱗月。春入靑山面面花。却道梅花纔一樹。暗香留待別人誇。芳池草閣只蕭然。糞竹栽松自去年。塵裏相忘皆醉客。山中忽過是枯禪。猥將佳句方蘇軾。謾把殘經駁鄭玄。一樹梅花淸似許。燒香端坐白雲邊。</text>
<title>忽漫</title>,<text>忽漫看花淚滿巾。十年前是內朝臣。春氷虎尾無安土。風雨鷄鳴憶遠人。知己秖應泉下有。還家猶向夢中頻。碧梧陰下頻婆側。記把張陳話宿塵。少陵嘗云憸夫購我以千金。余曰某可得五百金購乎。相視大笑。</text>
<title>春日游白蓮寺</title>,<text>片片晴雲拭瘴天。薺田蝴蝶白翩翩。偶從屋後樵蘇路。遂過原頭穬麥田。窮海逢春知老至。荒村無友覺僧賢。且尋陶令流觀意。與說山經一二篇。</text>
<title>再游白蓮寺</title>,<text>筇枝鏗戞石叢叢。徑路斜吹滿袖風。曲碕泉出連筒內。小院門開亂竹中。水髮繞匙憐滑緣。山茶照帳惜殘紅。汝曹有友眞堪羨。今世無人問易東。</text>
<title>晚春</title>,<text>餘年聊爾作園翁。天借蓮峰一畝宮。野外新歡楡莢雨。山中小刦楝花風。茶從薄酒醒時設。榻自枯禪去復空。已識人生都寄寓。繫瓜何必勝飄蓬。</text>
<title>一日散步梅下。隱其榛蕪。手持刀臿。斫其纏糾。砌石爲壇。因緣浸染於其上下。爲砌九級。以爲菜圃。遂至東池。拓其匡廓。新其臺塢。列植名花佳卉。因其巖石爲假山一區。迤邐彎曲。水泉穿瀉。起功在首春。送春而竣。文擧兄弟實躬厥勞。余亦助焉。雖窮約匪分。觀者歎咨。僉曰洵美。爲詩志喜。凡八十韻。</title>,<text>賃屋茶山裏。欻焉歲華走。萍梗無遠圖。呰窳計常苟。及玆再見春。栖息亦云久。條風散地脈。苞櫱出焦朽。所嗟位置亂。巵榴雜薪槱。地偏寡模楷。施設竟鹵莽。娉婷一樹梅。乃在溷圊後。胸中小丘壑。半生鬱蟠糾。勃然思一展。拙分未遑守。疆理先蔬圃。利近良易誘。山阿劇波陀。糞壤流不有。樹石列欄楯。削土平培塿。舊讀玄扈書。梯磴法有受。于時値東作。村丁悉在畝。事期有緩急。未敢律臧否。畚鍤手自操。𠝡鐝勸諸友。殷也鬍有力。強筋絡雙肘。文擧之弟尹奎殷 拔石似秋毫。移山學愚叟。快馬終一蹶。豪擧惜傷手。酣戰折良將。悵然如喪偶。招呼逮童穉。聊用除蓬莠。荏苒得竣事。草草行勞酒。播種具瑣細。畦畛各牉剖。紫粒武候菁。綠髮周顒韭。晚蔥龍角茁。早菘牛肚厚。茼蒿花似蘜。落蘇蓏如萯。魯葵工潤肺。蜀芥能止嘔。萵苣雖多眠。食譜斯有取。蹲鴟特連畦。玉糝頗可口。壖地剔榛荒。旅生多野蔌。廊廡畜藜莧。藩屏列杞枸。捋薇充羹滑。留艾備焫炙。綰茨防鹿齕。揷籬虞馬蹂。圃務旣粗辦。園沼思滌垢。由來亭東池。狹小如碓臼。拓展抵山根。斫豁蒙蔀。尊賢立楓枌。鉏奸去柞杻。砰訇轉巨石。甃砌因曾阜。山骨露嶙峋。泉脈集淸瀏。疏竇灌連筒。坎液欻盈缶。跳躍涵鮞鯤。產育容蝌蚪。缺垣補脩竹。夾岸扞垂柳。鄰僧嘆嗟去。遣兒分碧藕。翠帶交荇妾。靑錢疊菱母。蘄芽雜老嫩。藥筍紛左右。膚癢森擎繖。綉毬粲吐綬。牡丹老根撦。冬靑遠條揉。苦覓乳蕉栽。鳳尾當巖牖。緋桃與紅杏。花葉巧蟠紐。牆根紫葡萄。怒龍鬱蚴蟉。魯也性好奇。匠心乃自負。文擧名奎魯。 怪石拾海濱。峰巒象岣嶁。或譎如螺螄。或瑩如瓊玖。或儇如戲狻。或愁如蹲狗。或特如酋豪。或雙如牝牡。或挺如旌纛。或累如瓿甊。或窮僂如僧。或嬋嫣如婦。或奮臂張掖。或交頸駢首。或齾齾如齲。或睒睒如罶。或潑苔如麴。或滲水如籔。或蒨紅如酲。或梨垢如耇。各各殊姿性。延緣帶蒼黝。春山度微雨。菜甲含淸𩗽。誰知庾郞廚。日日供三九。鄰比送酒醴。請爲圃翁壽。遂種邵平瓜。緬懷沮溺耦。顏回竟簞瓢。虞舜亦草糗。窮餒固吾分。淸福乃天授。況玆鄴侯架。縹緗積四部。窮居富述作。千金惜敝帚。箋詩思反魯。疏彖憶演羑。惟求一人知。寧愁擧世詬。追蠡雖剝落。洪鍾猶待扣。聲流到天荒。殷若蒲牢吼。山經間水志。詼詭函二酉。几案羅芬芳。衣袴甘老醜。須知齧肥者。趨承困指嗾。營營逐錐刀。欣欣塞筲斗。豈若食力氓。俯仰無愧忸。常觀履九二。幽貞諒无咎。</text>
<title>簡寄南臯尹 持範 持平</title>,<text>辛酉歲。余在長鬐。南臯寄詩曰巖阿散髮劃長吟。䲔海茫茫萬里深。淸淚莫垂何滿子。希音幸保廣陵琴。豈無親友無書到。猶有家鄕有夢尋。千古白雲臺不圮。長留吾輩昔登臨。比歲屢寄詩與書。余未有報。前年秋南臯至苕川。索余詞。讀之流涕。今年春又寄書來。感慨悽婉。爲寄此篇。昔余在長鬐。縮首受羈絆。深知遯尾厲。鑽地思自竄。譬如逃隼雉。側身伏䕺灌。猶聞絛鏇響。恍見金眸燦。何來尹子詩。郵傳到破案。妙跡未永絶。燁然還舊觀。用王羲之事 輸寫出肺肝。詞氣慘哀婉。激烈何滿子。凄涼廣陵散。終曲浩遒逸。白雲矗天半。初看遁精爽。稍定發沈歎。平生慈善腸。顚危乃鷙悍。擊節賴鼓氣。焚稿戒及亂。萍漂抵乇津。自玆消息斷。應知宋子筑。到處潛悲惋。前年接兒書。蹤跡得再按。浮舟綠驍水。繫纜紅蓼岸。入門彈淚點。上堂索篇翰。瀏瀏滿江紅。吟誦繼凝玩。曼聲徹寒空。秋雲橫河漢。四座色凄凜。婦女涕汍瀾。遙遙想此事。心懷久摧愞。猶如死者魂。臨視舊門閈。朋知致酹奠。孤寡哭帷幔。幽明旣隔絶。無由相呼喚。燠也反海鄕。訪我茶山館。得於九京底。再與生人看。嵒阿帶氷雪。竹樹冷䕺攢。試與吟小詩。蕭條非舊伴。他年屠龍技。已作朱泙漫。尙欲携君至。置此芳池畔。痛飮作千篇。極口相研讚。此意竟衰落。年髮嗟凋換。如今歲大饑。黎元逼塗炭。流民塞亭郵。至尊憂宵旰。不逢當道鞭。何由贊乘縵。窮山少生理。芧橡充朝爨。劉楨詩瀾與雁叶</text>
<title>寄惺叟三十韻</title>,<text>惺叟在金官。和余詩甚多。如云江滄農歌十章。和余耽津農家之類也。又寄詩曰湖南猶久客。京口信全虛。佳日足懷抱。中年休起居。故應詩律細。贏得鬢毛疎。思殺東江水。扁舟信所如。又題余詞頭卷後詩曰碧山學士臥湖濆。金縷曉頭徹曉聞。老去風情渾謝我。春來月色正愁君。歌娥省識張三影。坐客凄迷柳七墳。好向花間添曲譜。只應沈醉迡紅裙。 又曰嶺南春樹作花尖。舀破芳心曉雨纖。愛唱籜翁詞曲好。桃花時節不鉤簾。讀之悽惋。爲寄長句。因憶辛酉春。余謫長鬐。惺叟謫綾州。我嶺而彼湖也。其年冬。余徙耽津。徙叟徙金官。湖嶺換局也。兩皆遷動。終不得相鄰近。故詩中先敍此意。我來鬐縣空。君去綾城空。兩動無一靜。終古不會同。雙曜値三五。朝暮各西東。方其鷰來時。已無先花鴻。耽津與金官。遂亦在南中。相去五百里。異雷猶同風。詩來自漢城。曲折傳郵筒。靜思其來路。千里垂長虹。兩𢑁不相挽。頗似無弦弓。又如竝頭蓮。藕絲由蒂通。崎嶇乃如此。撫念肝腎恫。流觀憶我句。字字出情衷。傷時感謠俗。布韋懷孤忠。相離八九年。聲律窮磨礱。出入端明室。尺寸遺山翁。可嗟朱泙漫。學技終无功。吾詩如寒竽。澀然吹未工。七年居城邑。悒悒鎖樊籠。邇來徙茶山。所願粗能充。蕭然小茅屋。乃在松樹䕺。細石疏淸泉。密藤披群蒙。栽花與蒔菜。晨夕課小僮。研幾賴僻遠。塞兌兼閉聰。微茫彖象旨。積力見昭融。雲霾稍除翳。豁然呈蒼穹。衆星森似沸。玉宇靜玲瓏。九京不可作。何處開喉嚨。韶韺雖交陳。座客褎如聾。生離復悽切。此別何時終。空階舞藻荇。獨坐聞秋蟲。</text>
<title>十一月六日。於茶山東菴。淸齋獨宿。夢遇一姝來而嬉之。余亦情動。少頃辭而遣之。贈以絶句。覺猶了了。詩曰</title>,<text>雪山深處一枝花。爭似緋桃護絳紗。此心已作金剛鐵。縱有風爐奈汝何。</text>
<title>元日書懷 庚午在茶山</title>,<text>天末流光疾苦馳。年年春色到如期。朝盤未薄三三韭。暮齒今齊七七蓍。支父幽憂誰共語。堯夫安樂世難知。一溪氷雪寒山裏。只管紅梅早晚枝。養疾山阿側。蕭然一草堂。藥爐留宿火。書帙補新裝。愛雪愁仍渙。憐松悶不長。玆丘可終老。何必丐還鄕。</text>
<title>簡寄皆甫</title>,<text>朱雀山中一畝莊。君家別館信淸涼。樓連竹塢衣裳冷。徑偪荷池杖屨香。細瀹猫頭參玉版。遙彎象鼻作霞觴。今年此會知何日。病枕常敧十笏房。</text>
<title>皆甫餽梅實竹笋。以山田新瓜謝之。</title>,<text>雨歇山樊日色遲。故人嘉貺到茅茨。髹盤忽薦含酸子。瓷椀兼輸脫錦兒。助合醍醐淸病暍。輕拋玳瑁慰窮飢。夙知內有齊眉敬。爲摘新瓜替致辭。</text>
<title>貍奴行</title>,<text>南山村翁養貍奴。歲久妖兇學老狐。夜夜草堂盜宿肉。翻瓨覆瓿連觴壺。乘時陰黑逞狡獪。推戶大喝形影無。呼燈照見穢跡徧。汁滓狼藉齒入膚。老夫失睡筋力短。百慮皎皎徒長吁。念此貍奴罪惡極。直欲奮劍行天誅。皇天生汝本何用。令汝捕鼠除民痡。田鼠穴田蓄穉穧。家鼠百物靡不偸。張衡西京賦偸與愉叶。 民被鼠割日憔悴。膏焦血涸皮骨枯。是以遣汝爲鼠帥。賜汝權力恣磔刳。賜汝一雙熒煌黃金眼。漆夜撮蚤如梟雛。賜汝鐵爪如秋隼。賜汝鋸齒如於菟。賜汝飛騰搏擊驍勇氣。鼠一見之淩兢俯伏恭獻軀。日殺百鼠誰禁止。但得觀者嘖嘖稱汝毛骨殊。所以八蜡之祭崇報汝。黃冠酌酒用大觚。汝今一鼠不曾捕。顧乃自犯爲穿窬。鼠本小盜其害小。汝今力雄勢高心計麤。鼠所不能汝唯意。攀檐撤蓋頹墍塗。自今群鼠無忌憚。出穴大笑掀其鬚。聚其盜物重賂汝。泰然與汝行相俱。好事往往亦貌汝。群鼠擁護如騶徒。吹螺擊鼓爲法部。樹纛立旗爲先驅。汝乘大轎色夭矯。但喜群鼠爭奔趨。我今彤弓大箭手。射汝若鼠橫行寧嗾盧。</text>
<title>山翁</title>,<text>山翁今朝下山村。直爲問疾坐簷端。南村貧婦聲悍毒。與姑勃谿喧復哭。大兒槃散手一瓢。小兒蔫黃顏色焦。井上一兒特枯瘦。腹如怒蟾臀皮皺。母去兒啼盤坐地。糞溺滿身鼻涕溜。母來擊兒啼益急。天地慘裂雲色逗。東鄰繰絲聲軋軋。西隣舂麥聲搰搰。舍北叱牛聲咄咄。牛不聽戒力但竭。山翁心煩意未裁。不可久留受此災。翩然拂袖上山來。碧樹涼蟬藕花開。</text>
<title>寄穉敎</title>,<text>我之曾祖父。爾之曾外祖。骨肉有深愛。群芳本同譜。與爾皆南征。雙飄落玆土。相去三十里。邈若巴與魯。如今十年滿。未敢謀一覩。二儀許大寬。禽鳥浩翔舞。如何溓不起。植立以終古。哀哉縛足雀。豈無沖天羽。君看掛網魚。暇念藻荇聚。由來傷虎者。密室常見虎。傳聞廊廟議。頗知枉罹苦。但無力拯志。所言恒媚嫵。繘短井更深。安能巽水取。流光疾若馳。荏苒迫摧腐。密雲自西郊。何時作雷雨。弱妻野號咷。豺狼猶盛怒。凶年民食絶。積尸委蓁莽。安居尙顚連。旅瑣那免窶。姻親眼俱冷。衰俗不可數。疏者或踰戚。館穀寓村塢。糲飯雖充腸。寒風吹破裋。忠州隔川原。悒悒躋屺岵。心悲骨髓酸。秋雲飛玉宇。念爾祖德厚。蟬聯赫簪組。延原錄淸白。延陵復繩武。西人到今思。德力深煦嫗。惠訓旣不惓。謨勳在王府。世宥宜至十。澤斬嗟未五。英年棟梁材。到老淹罪罟。細和陶山詩。悵望追繩矩。吾衰逼知非。百年已亭午。自知壽不長。所殘僅一縷。幸玆得一丘。手自治園圃。我花抵文綉。喫茶當𦙫脯。美魚時入吻。施罛賴賢主。縛屋依山阿。治泉拓榛楛。遂買田一稜。今年試種稌。銍之得五斗。亦足餱糧補。深居少人跡。經過有麕麌。書史一千卷。縹緗照澗戶。專精攻六藝。未遑涉四部。茫茫彖象旨。研幾極參伍。至樂良在衷。手掌時自拊。天畀湯沐邑。乃在耽津浦。死當埋此地。一鍤付僮豎。何必曳朽胔。苦受行路侮。邇來菊有華。璀璨繞垣堵。山葉亦酣紅。巖壑幽可俯。何由捉君袂。怡然酌淸酤。快寫胸中言。頓令沈疴愈。</text>
<title>松風樓雜詩</title>,<text>山居無事不蕭閒。新縛茅菴只二間。製室僅堪容病骨。鑿窓聊可對靑山。四時笙瑟松風響。一面屏帷石翠班。爲有縹緗二千卷。入門相見每歡顏。山居無事不淸貧。物累消除只一身。未信他鄕非我土。好從平地作仙人。頻舂藥臼煩無蘚。稀煮茶鑪靜有塵。法喜爲妻洵可樂。佛言皆妄此言眞。山居無事不迂疎。康濟微軀也有餘。澗鵲噪時初斂簟。野鵶歸後始收書。新添曲塢謀移竹。自作梯田務種蔬。休道斯丘別有主。庇吾風雨是吾廬。山居無事不堅貞。流落猶全處士名。見說游麕當路臥。任他雊雉上階鳴。網巾一歲纔三著。菲屨三年始一更。金馬石渠眞不換。盡生勞苦豈其卿。山居無事不精微。欲向庖羲問發揮。要識死生無異路。方知榮辱本同機。一窓雲月閒田地。帀域風波小是非。物性由來殊所樂。任敎淵躍又天飛。山居無事不徜佯。步壑臨池逸興長。時煮橘皮疏病肺。新醅松葉潤枯腸。深知寗武愚難及。漸識楊朱道不妨。收取少年閒習氣。且將餘日葆眞光。山居無事不婆娑。薖軸夷然守澗阿。邵易細評成獨笑。陶詩朗讀當高歌。夜深徐步中庭月。風起遙觀大海波。慚愧著書三百卷。多乎君子不應多。山居無事不高超。僧院規模細細描。土銼冷煙男子爨。木鉤寒日古人樵。漏囊不用膏粱塞。糟袋須令滓穢消。餓莩今年塡萬壑。不知何語報淸朝。山居無事不安排。一聽之天勿打乖。疊石爲臺因斷壑。連筒引水自懸厓。客來客去松間徑。花落花開竹裏齋。任使自然都自好。世間何物可嬰懷。山居無事不優游。寐寤歌言得自由。已十年間誠未易。雖千日睡孰吾尤。靜中觀物無非畫。高處爲廬是亦樓。世界只如椰子小。問誰牽我此間投。山居無事不歡娛。經術文章倂是迂。已識馬卿眞鼠輩。傳聞王弼作豬奴。雕花縷葉非豪士。裂幅爭門儘腐儒。只有劉蒼言最好。殘生此外更何須。山居無事不豪雄。曲沼方臺西復東。種竹萬竿遮海瘴。留松千樹聽天風。神游虞夏殷周上。道在乾坤否泰中。紈袴小兒休哆口。老夫高枕睡濛濛。山居無事不寬恢。別界林泉似畫開。明月自虧還自滿。白雲時去又時來。寒聲澗到千苞竹。春意庭存一樹梅。至樂在中無處說。屢回淸夜起徘徊。山居無事不怡情。自在安閒自在淸。寒暑雨風都不出。飛潛動植與俱生。一身利害商量熟。千古升沈閱驗精。試問向來持世者。我今和汝孰尊榮。山居無事不消沈。歲暮陰岡雪正深。文字可憐和氏璞。經綸已作古昭琴。都無羨慕三公志。猶有追攀二帝心。遯世益堅无悶操。不愁當代少知音。山居無事不溫存。唯有松風簌簌暄。一壑獨專聊絶俗。兩菴相對自成村。隨兒洗藥臨淸磵。看僕栽花到別園。歸固欣然留亦樂。我生行處此乾坤。</text>
<title>采蒿。閔荒也。未秋而饑。野無靑草。婦人采蒿爲鬻。以當食焉。己巳歲。余在茶山草菴。是歲大旱。爰自冬春。至于立秋。赤地千里。野無靑草。六月之初。流民塞路。傷心慘目。如不欲生。顧負罪竄伏。未齒人類。烏昧之奏無階。銀臺之圖莫獻。時記所見。綴爲詩歌。蓋與寒螿冷蛬。共作草間之哀鳴。要其性情之正。不失天地之和氣。久而成編。名之曰田間紀事。</title>,<text>采蒿采蒿。匪蒿伊莪。群行如羊。遵彼山坡。靑裙偊僂。紅髮俄兮。釆蒿何爲。涕滂沱兮。瓶無殘粟。野無萌芽。唯蒿生之。爲毬爲科。乾之䕩之。瀹之鹺之。我饘我鬻。庶无他兮。釆蒿采蒿。匪蒿伊菣。藜莧其萎。慈姑不孕。芻槱其焦。水泉其盡。田無田靑。海無蠯蜃。田靑田螺也。 君子不察。曰饑曰饉。秋之旣殞。春將賑兮。夫壻旣流。誰其殣兮。嗚呼蒼天。曷其不憖。釆蒿釆蒿。或得其蕭。或得其䕲。或得其蒿。方潰由胡。馬新之苗。曾是不擇。曾是不饒。搴之捋之。于筥于筲。歸焉鬻之。爲餮爲饕。兄弟相攫。滿室其囂。胥怨胥詈。如鴟如梟。釆蒿三章章十六句</text>
<title>拔苗。閔荒也。苗槁不移。農夫拔而去之。拔者必哭。聲滿原野。有婦人冤號極天。願殺一子。以祈一霈焉。</title>,<text>稻苗之生。嫩綠濃黃。如綺如錦。翠蕤其光。愛之如嬰孩。朝夕顧視。寶之如珠玉。見焉則喜。有女蓬髮。箕踞田中。放聲號咷。呼彼蒼穹。忍而割恩。拔此稻苗。盛夏之月。悲風蕭蕭。芃芃我苗。予手拔之。薿薿我苗。予手殺之。芃芃我苗。藨之如莠。薿薿我苗。焚之如槱。㩃之束之。寘彼溪窊。庶幾其雨。揷之汚邪。我有三子。或乳或食。願殪其一。赦此稙穉。拔苗四章章八句</text>
<title>蕎麥。刺縣令也。朝廷飭授蕎麥之種。令不奉行。徒以嚴刑。督民催種焉。</title>,<text>漠漠水田。堀堁其飄。言拔其穉。言播其蕎。蕎不家儲。亦罔市貿。珠玉可得。蕎不可遘。縣官有帖。蕎勿汝憂。我從察司。將爲汝求。我信其言。旣耕旣耰。蕎不我予。而督我尤。汝不播蕎。我則有罰。白棓朱杖。汝膚其割。嗚呼蒼天。胡不予察。蕎之不播。我則罔活。而以咎我。如雷如霆。肉糜不食。將亦有刑。蕎之授種。令出朝廷。曾莫欽遵。欺我聖明。蕎麥一章三十二句</text>
<title>熬麮。閔荒也。無所望秋。富人之家。皆食麥粥。其煢獨者。麥粥亦艱焉。麮者麥粥也。 余在茶山。前村皆麮取而食之。糠秕沙礫相半。旣食而酸。不可安矣。</title>,<text>東家磤磤。西家磤磤。熬麥爲麮。磨之紛紛。有麮不簁。有麩不揚。粥之爲麮。塡此莩腸。噯腐喬酸。爲暝爲眩。日月無光。天地旋轉。朝一溢麮。暮一溢麮。麮將不繼。遑敢求飫。靡物不賣。言市其麥。我貨弗售。如瓦如礫。爾糶其翔。如圭如璧。一囊之麥。聚者維百。我視麮者。里中之傑。棟宇隆隆。園林鬱鬱。有松有竹。有柹有栵。椸有絲衣。閣有銅盋。牛寢其牢。雞栖于桀。有辯有力。有美須髮。熬麮三章章十二句</text>
<title>豺狼。哀民散也。南有二村。曰龍曰鳳。龍有某甲。鳳有某乙。偶戲相敺。乙者病斃。二村之民。畏於官檢。令甲自裁。甲欣然自死。以安村里。旣數月吏知之。聲罪二村。徵錢至三萬。寸布粒粟。靡有遺者。其毒急於凶年。吏歸之日。二村則流。有一婦訴于縣令。令曰爾出而索之。</title>,<text>豺兮狼兮。旣取我犢。毋噬我羊。笥旣無襦。椸旣無裳。甕無餘醢。瓶無餘糧。錡釜旣奪。匕筯旣攘。匪盜匪寇。何爲不臧。殺人者死。又誰戕兮。狼兮豺兮。旣取我尨。毋縛我雞。子旣粥矣。誰買吾妻。爾剝我膚。而槌我骸。視我田疇。亦孔之哀。莠不生。其有蒿萊。殺人者死。又誰災兮。豺兮虎兮。不可以語。禽兮獸兮。不可以詬。亦有父母。不可以恃。薄言往愬。褎如充耳。視我田疇。亦孔之慘。流兮轉兮。塡于坑坎。父兮母兮。粱肉是啖。房有妓女。顏如菡萏。豺狼三章。二章章十三句。卒章十六句。</text>
<title>有兒。閔荒也。夫棄其妻。母棄其子。有七歲女子。携其弟彷徨街路。哭其失母焉。</title>,<text>有兒雙行。一角一羈。角者學語。羈者髫垂。失母而號。于彼叉岐。執而問故。嗚咽言遲。曰父旣流。母如羈雌。瓶之旣罄。三日不炊。母與我泣。涕泗交頤。兒啼索乳。乳則枯萎。母携我手。及此乳兒。適彼山村。丐而飼之。携至水市。啖我以飴。携至道越。抱兒如麛。兒旣睡熟。我亦如尸。旣覺而視。母不在斯。且言且哭。涕泗漣洏。日暮天黑。栖鳥群蜚。二兒伶俜。無門可闚。哀此下民。喪其天彝。伉儷不愛。慈母不慈。昔我持斧。歲在甲寅。王眷遺孤。毋俾殿屎。凡在司牧。毋敢有違。有兒一章四十四句</text>
<title>龍山吏 次杜韻〇庚午六月</title>,<text>吏打龍山村。搜牛付官人。驅牛遠遠去。家家倚門看。勉塞官長怒。誰知細民苦。六月索稻米。毒痡甚征戍。德音竟不至。萬命相枕死。窮生儘可哀。死者寧哿矣。婦寡無良人。翁老無兒孫。泫然望牛泣。淚落沾衣裙。村色劇疲衰。吏坐胡不歸。瓶甖久已罄。何能有夕炊。坐令生理絶。四隣同嗚咽。脯牛歸朱門。才諝以甄別。</text>
<title>波池吏</title>,<text>吏打波池坊。喧呼如點兵。疫鬼雜餓莩。村墅無農丁。催聲縛孤寡。鞭背使前行。驅叱如犬雞。彌亘薄縣城。中有一貧士。瘠弱最伶俜。號天訴無辜。哀怨有餘聲。未敢敍衷臆。但見涕縱橫。吏怒謂其頑。僇辱怵衆情。倒懸高樹枝。髮與樹根平。鯫生暋不畏。敢爾逆上營。讀書會知義。王稅輸王京。饒爾到季夏。念爾恩非輕。峨舸滯浦口。爾眼胡不明。立威更何時。指揮有公兄。</text>
<title>海南吏</title>,<text>客從海南來。爲言避畏途。坐久喘未定。怖怯猶有餘。若非値豺狼。定是遭羌胡。催租吏出村。亂打東南隅。新官令益嚴。程限不得踰。橋司萬斛船。正月離王都。滯船必黜官。鑑戒在前車。嗷嗷百家哭。可以媚櫂夫。吾今避猛虎。誰復恤枯魚。泫然雙淚垂。條然一嘯舒。</text>
<title>端午日。次韻陸放翁初夏閒居八首寄淞翁。戊子五月五日。</title>,<text>梅子靑肥百合香。薰風小牖迓微涼。年光已盡三丁燭。世界今餘十笏房。麥穗登場飢境過。綠陰如海睡時長。古人說易何多咎。自是空囊勝括囊。雨意萋萋作晝冥。瓜田依舊漢陰瓶。櫻因早瘁猶留白。蕉爲冬傷未故靑。淺瀨膠船喧里甲。敗溝設版走園丁。農家別有天文志。平仄常看水秤星。晚年湯沐此茅堂。坐一牀仍臥一牀。悅眼物唯南垞淼。快心事是北窓涼。莫將文字施爭氣。漸識乾坤本戲場。待到曛黃轟鼻鼾。炎宵況又惡燈光。靜觀蕭然客散初。閒行不必逐風蒲。紀綱嚴者蜂尊主。慈愛均哉燕養雛。漢代談經遺實際。宋儒通理欲追呼。虹橋一斷巖煙翠。亦有何人講此無。懶散常思幾許生。死灰槁木不鍾情。忘鋤菜遂蒿中沒。廢著書猶案上橫。急性消磨無喜怒。病軀靈慧識陰晴。詩家格律愁煩璅。笑罵從他信筆成。一任兒孫自幹家。販樵兌糴是生涯。西氓俗厚猶貽蜜。南士情深每寄茶。無位肩輿羞蹩躠。有時划艇弄谽谺。等身書在嗟何補。直一錢時也自誇。無故形骸寄世間。贅疣駢拇幾時還。家臨倪瓚詩中水。身在徐熙畫裏山。已識窮生眞富貴。自來達觀似冥頑。遙知苦海沈浮者。應是才多不耐閒。甘酸世味憶皆嘗。投老田園是寵光。水退汀洲蘆笋茁。雨餘籬落栗花香。婢能釀秫斯中富。吏不催租卽少康。題徧硬黃窓始黑。迎梅時節日徧長。</text>
<title>次韻洌水端午日見寄 淞翁</title>,<text>仲夏滔滔草樹香。楝花風盡麥朝涼。秧田閣閣鳴蛙鼓。葦箔重重結繭房。老病那堪天向熱。幽憂仍與日俱長。何當掃盡蟲蟲氣。催遣陰官決土囊。田翁時作小沈冥。薄薄茅柴缺缺瓶。餘肄丰茸桑更綠。初香輕輭艾猶靑。天時已見開重午。老物何堪作半丁。政恐詩人歌鮮飽。愁看魚罶映三星。七扶庭上一筵堂。兀兀中安缺足床。畏日偏添殘客熱。雌風分與庶民涼。一年長束迎人榻。萬事全空結客場。塵俗幫纏安用此。不如閉眼且回光。閒人酒盡卽愁初。終日無聊坐隱蒲。簾額周旋惟燕子。樹陰團伏總雞雛。繞階草長何曾植。排闥山來不待呼。試覓此心那個是。公然言語 缺 虛無。是人疾疹與生生。流水浮雲一任情。浥雨榴花開造次。引風匏蔓走縱橫。桑田日永鷄鳴午。芹徑泥深鳥叫晴。惆悵美人天末遠。朅來余目幾時成。不把他家較自家。蚊虻草樹共生涯。少猶澹泊惟啖菜。老益淸虛不啜茶。流水何妨循屈曲。亂山端合鏟谽谺。今辰果祭陳君否。西瀝南苞莫謾誇。駸駸一病在冥間。自得君詩舊觀還。煙雨門臨西折水。雲霞坐擁北來山。固窮免被心神擾。久臥從敎手脚頑。滿眼風光消受好。試從何處另求閒。萬事全無可更嘗。風輪眩轉玩流光。仙姑老去蓮俄白。鬼叟歸來石是黃。五畝猶存容歇泊。三聲長在寄歡康。年來是事消除盡。不向時人說短長。</text>
<title>又次陸放翁農家夏詞六首</title>,<text>睆睆山櫻黑。鮮鮮野苺紅。屋中餘鳥雀。林裏散孩童。委賸秧堆岸。收遺麥滿籠。高田飛堀堁。私語禱天公。魚賤羹多乙。蛙繁㽝有丁。酒賖朝更督。耘賃夜相經。落葚籬根紫。驕蓬屋上靑。生憎船者婦。淸晝臥松亭。韭圃犁如鼠。瓜樓結似熊。麥芒風處白。松火夜深紅。杵動羣喧止。匙翻一飽同。此中還有樂。眞不換三公。犢逃驚踐菽。繭摘利餘薪。折耜須翁補。新褌仗媼紉。雨暘談有驗。良惡辨如神。慚愧書中蠹。悠悠到七旬。日躔今幾度。容易到天明。洗銼雞方唱。緘扉鵲已鳴。勞生元有命。游手苦相輕。不敢豪門羨。聊因破屋撐。烝髦世已遠。膏擇幾時行。倭銚誇珍異。江牌樂算贏。頻年購羽毯。殊域致氷餳。須識田家苦。纔堪祿代耕。</text>
<title>又次韻田家夏詞六首</title>,<text>大小登場麥。村家飯二紅。曉炊催婦女。朝牧送兒童。水煗魚盈笱。山肥鱉滿籠。今年天旱甚。嚇雪憶田公。農時徵上甲。田作竭餘丁。麂眼籬踈密。蜂腰路緯經。分疆瓜母熟。盈圃芥孫靑。挺挺雙槐樹。人言是寤亭。野喧朝驅雀。山警夜防熊。濯濯蒲牙白。微微杏頰紅。夢魚三事就。收繭四隣同。旨否調雞黍。中堂坐阿公。老人常看屋。朝晝曝生薪。山漏催晨汲。隣燈借夜紉。鴉評良或驗。蛙卜輒如神。可愛佳桑樹。淸陰蔚下旬。結棚偎樹曲。穿壁爇松明。草薙看螽躍。蒲深聽蛤鳴。白欃晨露潤。靑笠午風輕。可笑空腸老。惟將土炭撑。園林連犬吠。禾黍蔽人行。去螣憑神呪。操豚祝賈贏。晚炊當肉食。晨飮敵氷餳。安得三雙畝。從君學耦耕。</text>
<title>南城志感六首。簡寄淞翁。</title>,<text>北門坡下綠蕪平。這是河南慰禮城。樹柵遠連雛忽郡。焚舟新避樂浪兵。遺宮草沒從官跡。破瓦春翻野老耕。莫向濟源樓上問。熊津此去路分明。三國交爭似奕碁。荊州古事又東移。常憑北漢窺南漢。屢拔靑旗樹赤旗。鴨水軍聲收簿帳。鷄林霸氣決藩籬。晝長山色岧嶢起。一抹孤城在此時。天步崎嶇丙子冬。會稽栖甲此高峯。靑駹蹴地河流斷。黃屋凌霄石竇封。出塞三臣空把袂。勤王諸將未交鋒。只今煙雨麻田渡。畫閣穹碑字字彤。覺羅貝勒盡精兵。西北陰風者片城。一嶺雲纏龍虎氣。五江雷動馬駝聲。天朝遺擇中心結。草次新儀萬目驚。蹈海經溝那可少。往來書契尙沾纓。絳袍徐下五雲中。扈從千官涕泗同。穴口城崩天地黑。拂郞砲坼火炎紅。一隅柔謹終遺恨。四海忠賢或恕衷。戰壘卽今芳草綠。嬉春歌管繞行宮。千舳龍驤己亥秋。翠華悽愴向驪州。豐年禾黍迷行輦。宿衛旌旄近御舟。一路靑衿隨委佩。二陵紅樹照名樓。飛騰五十年前事。皓首凭欄涕自流。</text>
<title>次韻范石湖丙午書懷十首。簡寄淞翁。</title>,<text>安身偶爾似犧雞。玉墅雲林繼顧倪。食土新歡催碾麨。朝天舊夢冷燃藜。多留茂樹書樓側。好放流花釣瀨西。每到中宵私禱雨。一年榮悴在殘畦。小雨庭菭漲綠衣。任敎孱婢日高炊。懶拋書冊呼兒數。病却巾衫引客遲。洩過茶經九蒸曝。厭煩雞畜一雄雌。田園雜話多卑瑣。漸閣唐詩學宋詩。園務悤悤不揆時。自憐老耄似兒嬉。枯藤漸吐承檐葉。偃檜新蟠結蓋枝。可是經綸隨地變。本無懷抱望人知。古來德慧逢災疹。未妨傳呼作大癡。落花飛絮去飄然。芳草菲菲滿眼前。無力可追嗟往事。未能保有是來年。劉伶短見空携鍤。和嶠癡腸只愛錢。長笑酸儒枉勞苦。到頭成就野狐禪。豪家笙鼓沸春天。福樂安排總有緣。綉幕每携敖罕袴。雕軒皆鋪鄂羅氈。淸風釣石披蓑立。快事田塍藉草眠。滿地煙波靑似錦。那無一葉泖湖船。殘杯餘瀝幾人沾。筵宴華堂未屬厭。渤海劍牛誰遣換。揚州錢鶴各思兼。修容秖益蓮心苦。學道方知蔗境甛。自悟世間平等法。好書滿架不抽籤。鱸可鱠兮芋可煨。水西新築小亭臺。一桴二米新畬起。五葉三椏別圃開。未羨麻衣游太華。誰能朮餌入天台。今年大有於焉計。紫李紅桃取次栽。晚年情趣在冥栖。天下何能易一枝。錯綜成文來氏易。打乖中理邵翁詩。林風草歕幽香處。山雨泉輸急瀑時。與作壺中閑日月。世間還閱幾枰棋。磵道經春百草馡。茂林脩樾易斜暉。鹿方甘食垂惟坐。魚不輕吞捲釣歸。但可勤劬爬地脈。莫將嗜慾梏天機。渾渾物與吾相忘。豈復人間有是非。茶山卜築記吾曾。幸苦披荊又剪藤。春晚膾絲堆雪藕。秋來殽核錯霜橙。霞臺望海平如席。玉井凌炎冷似氷。何者爲賓何者主。浮萍天地掛風燈。</text>
<title>次韻范石湖病中十二首。簡示淞翁。</title>,<text>枕低常隱几。棋散遂搘牀。衣帽生塵暈。圖書帶藥香。救貧愁蠡頓。醫老遁華倉。且共殘骸住。歸魂幾日揚。已識當然理。都無未了心。酒調湯共飮。詩與病俱吟。畫壁江山好。經床草木深。膏肓雖在眼。誰下鄭玄針。驟暄雲作襵。小雨水生稜。漁戶朝穿餌。漕船夜掛燈。坎蕉初展卷。㰚瓠欲交藤。寂歷蒼菭徑。時過乞麥僧。常時起居懶。蒲薦印枯膚。俗態年年變。儒談節節拘。煙霞宣逸氣。山水隱殘軀。試與論襟抱。人人各小殊。吾衰復何說。朱夏未褰幃。弱子今霜鬢。曾孫已綵衣。有眸艱作字。無齒可剸肥。老樹雖然活。荑華豈放輝。骨痛雖愁雨。苗枯敢禱晴。霞雲皆獸貌。天地但蛙聲。疾病安時命。風流付衆生。世情無可樂。眞覺此身輕。有能逃世網。無計脫身鞿。白日難遮道。靑天孰解圍。芳陰復幾駐。花片已全稀。會向繁華裏。迢迢見伏機。斗酒花前舞。扁舟月下簫。厭然辭力短。那禁使魂銷。雨圃窺瓜結。風爐聽藥潮。獨行還獨臥。紅照已山腰。僻處心常淡。頹齡計未長。友稀無折簡。妻老不栽桑。晻曖紅塵世。荒唐黑髮方。最憐吟病夕。山月皎窺牆。倚杖新晴境。風漪百頃靑。綠楊鶯幕府。紅蓼鷺朝廷。灘譟危還穩。漁謳細可聽。暝煙無意緖。怊悵入山扃。促促朝官路。閑閑野老家。桑豐餘早葉。韭剪起新芽。陣螘流松穴。飢蜂聚栗花。常疑孔夫子。不耐繫匏瓜。侑麥寧思肉。蒸藜好配鹽。映黃梅子筥。交綠柳絲簾。暗霧何時捲。甘霖不可占。紛紛又誰禁。雙雀鬪前簷。</text>
<title>六月無花。唯木槿擅場。使人感念。率爾有作。遂次東坡定惠院海棠韻。奉示淞翁。</title>,<text>百花六月皆凡木。木槿自言唯我獨。爲是孤芳能繼乏。非關絶豔尤超俗。令與桃李鬪妍華。薄質消沈委空谷。蓮後梅先嗟盛際。玉房珠館今華屋。豪筵綺羅不稱袪。飢戶薺苨可當肉。朝開暮落復何傷。東悴西榮本自足。粔籹抽心態誰憃。臙脂抹腮姿更淑。豈無黃糝塗蜂股。尙有淸露充蟬腹。藉草有時忘褥茵。吹葉猶能代絲竹。不必長嘯憶繁華。且當屈首低眼目。衰響自可無譏檜。殊色何能復望蜀。脣比戎葵眞畫蛇。跋如山茶猶刻鵠。造物安排各臻妙。不須煩惱紆腸曲。吾詩宛轉不輕貶。或恐芳心有相觸。</text>
<title>廣州判官李公 鼎民，金 相喜 敎官。同泛藍子洲。戊子五月初五日</title>,<text>敝屋深深麥穗中。起聽絲管沸晴空。風漪水遠仙舟泛。芳樹陰濃野酌同。逸氣不應甘倅貳。淸詞眞可敎童蒙。老夫與荷帡幪惠。欲撰耘謳替頌功。</text>
<title>藍子洲打魚</title>,<text>打魚每趁麥黃天。巨網橫流一字連。立表始愁驅貉遠。括囊方識籠鵝全。茶爐亂眼風中沸。葡架明珠露共懸。不有威靈由地主。銀鱗那得滿歸船。</text>
<title>贈惺叟</title>,<text>老朽猶奇骨。丰茸憶舊髥。水程千嶂窅。山閣一燈尖。辰弁音猶在。庚申涕共沾。明朝泛淸壑。秋色滿汀蒹。</text>
<title>次韻洌水書懷十首 淞翁</title>,<text>年老無營學祝雞。一弓㰚地視坤倪。人生儘好依桑梓。世路曾經困蒺藜。野坐何須分上下。村斟不必用東西。回慚小小經綸手。爲圃爲場剩數畦。江潭初服返荷衣。七十流光剩一炊。老去唯專農馬智。少來已任土牛遲。朝階呴呴呼馴鷇。午榤朱朱喚伏雌。欲問閒中新契悟。逍遙一部是周詩。火耕水耨聽天時。不廢衰翁鼓腹嬉。種竹應須要上箰。栽花逝不放狂枝。愁來風月曾無賴。病久陰晴聖得知。長恨李翁知見小。有書借索可云癡。尙記山亭起翼然。離離杏熟趁絲前。今春早潦徵先甲。舊曆陰晴記去年。蕉坎風過搖翠扇。苔階雨足散靑錢。歸來已覺空諸有。受用何如 缺 指禪。榮悴紛紛莫問天。誰知來果與今緣。思光居處曾無屋。子敬生涯只有氈。身似鼠窮惟五技。心如蠶老已三眠。南江聞說風波少。葭葦寅緣聽一船。氛埃徵霽雨新沾。湖月湖山看不厭。蟲鶴同歸誰得辨。熊魚雖好奈何兼。一生不願紆靑紫。萬事無如入黑甛。便覺強強閒舌本。朅來塵網滿書籤。香盒微微任燼煨。上床一臥便咍臺。連山結屋朝仍爽。因樹爲門夜亦開。苔水風煙來奕舃。斜川草木屬恢台。生憎桃李成蹊遍。叮囑園丁莫遣栽。老來莊嶽亦幽棲。在在梧桐鳳宿枝。褊戶何妨蘇二酒。分門不用沈三詩。亭亭月出開樽夜。冉冉雲歸倚枕時。萬事不堪重把玩。勸君休覆已殘棋。小小草花淺淺馡。桃笙隨處坐斜暉。登山雙屐披雲去。亂水孤舟帶月歸。老宿無錐能卓地。丈人有甕不須機。從前輒有悤悤恨。一是何能補百非。何處嘉桑宿未曾。東西行脚仗烏藤。北餐自足豚膰菜。南味何須鵠殼橙。老計眞同蠶作繭。幽憂恐似水生氷。乾坤夢宅從誰問。前路分明有一燈。</text>
<title>又次韻病中十二首 淞翁</title>,<text>聞君同我病。居止一藜牀。藥已無餘裹。書猶不斷香。寒蟬黏古木。飢鼠竄空倉。寂寞岷山宅。誰憐執戟揚。騷騷當老境。耿耿撫初心。籠鶴依寒影。階蟲送苦吟。床因支骨偃。屏爲護頭深。舊物靑氈好。胡然坐似針。荒村臨水曲。新雨蝕沙稜。漁火深深葦。村舂遠遠燈。百年依泛梗。一笑悟枯藤。結夏蒲團好。行隨粥飯僧。蜩甲全包骨。魚鱗稍遍膚。枕氈同坎穽。簾箔若囚拘。牛蟻驚虛耳。蚊蠅嘬瘦軀。連年徒臥疾。何以致文殊。未穩終宵枕。長垂永日煒。熱惟同握火。涼更欲添衣。肉豈持齋斷。貌慙勝戰肥。崦嵫西日薄。那得挽餘暉。倚樹身將化。看花眼不晴。午氈憎蚤躍。晨枕厭蛙聲。萬物同來去。何人了死生。幽愁成一夢。蝴蝶太翾輕。老馬多枯癬。癢癢豈堪鞿。偃薄身成曲。消磨腹減圍。衰年無獨立。末路有群飛。何物酸鹹異。吾衰已妄機。人戶方收艾。天時合奏簫。亦知形可鍊。爭奈骨全消。眞率知山漏。盈虧驗硯潮。臥聞今夜雨。新水已齊腰。村旅多兼務。田家愛日長。地肥同鄠杜。人朴似庚桑。靜覓安心法。閒詮種樹方。比鄰良厚意。美酒或過墻。老髮今垂白。韶容舊謝靑。全家依里社。歸夢隔天廷。雨槿香通嗅。風槐爽滿聽。慇勤一痕月。方曉乍窺扃。處世同違世。居家似出家。薄餐羹瓠葉。美味餅槐芽。園長相忘樹。庭開不種花。人生多少事。生熟一任瓜。癃老休書札。煩憂入米鹽。熹微開月牖。蕩漾聽風簾。病悔從前養。癡憐徹底占。貧居甘壅塞。眺矚限前檐。</text>
<title>和洌水詠木槿花 淞翁</title>,<text>斗陵園裏千章木。挺挺不肯媚幽獨。萬綠蔥蒨六月陰。只有槿花花太俗。幸以卑質託迮地。豈如孤艷生空谷。周遭政好逼仄籬。繁縟不宜高明屋。譬如庸工寫美人。姿態却少惟多肉。偶然晚開殿衆芳。可惜當時貂不足。壽陵醜婦雖工似。邯鄲才女寧稱淑。尙有悠揚蝶罥鬚。不禁狼藉蟲飾腹。總總已似芋混籟。縮縮纔堪蒲拜竹。先生本不受寂寞。往往遇物皆寓目。乍嘗幾番是凡楚。竝收仍欲兼隴蜀。葑菲不遺儘德厚。鑑別何嘗迷烏鵠。縞衣茹藘聊可樂。不必尋春向韋曲。物各付物卽平等。我詩云云非激觸。</text>
<title>久雨傷稼。次韻東坡久旱甚雨之作三首。奉示淞翁。</title>,<text>旱苗禱雨遭河溢。水邊禾黍驚漂失。如燈須膏膏滅燈。養物太過翻害物。破家沈竈復幾人。澎湃水從房櫳出。釣船拯溺氣獨盈。急聲處處挼手乞。麥不暇曬薪更濕。懦奴吆喝愁黔突。枯槁強學休糧師。浩淼眞成水觀佛。先生食貧尙豪橫。祿牌常縻護軍秩。老我放逐三十年。卽塡溝壑誰將卹。家徒四壁食則再。世有三蠹吾居一。生涯敢說飮河腹。天幸收回瘴江骨。幼年已慣喫藜莧。終歲無愁臥蓬蓽。何須待罥設蛛罟。不必求伸甘蠖屈。恩怨都歸廟堂坐。憂愉不出環堵室。扶筇出岸試觀漲。快哉足以疏煩鬱。但祝高田終有秋。欣見頑雲吐晴日。</text>
<title>二</title>,<text>去歲西山拾瓦磔礫。砌作蔘園高九尺。挖取山骨如去乙。剪裁稜角皆循墨。作事平生惡鹵莽。褊性由來好端直。探究銳鈍句股弦。地平水平因可測。防齮須將匾石圍。滲濕別用麤砂隔。隔水看工倍勞疲。小舠往來如梭織。暑天淫淫苦多雨。身著蓑衣脚乘屐。要亦消閑送餘光。未必貪得心俱溺。冬暄春寒値今年。早芽凍死嗟可憐。三椏五葉誰復見。根培子種都無全。福分涼薄愧鄰里。利窟打破餘林泉。以時空亭來酌酒。已誤華燈聽算錢。飭種桃花三百樹。與作仇池一洞天。日高酣眠呼不起。猶勝曳履趨花甎。</text>
<title>三</title>,<text>自從脚痿深不出。百病往來痿則一。寤寐游息與起居。此身不離方丈室。面壁奚殊反觀心。坐榻幾乎穿當膝。縛籬扃戶謝來賓。苦遭生面恣隳突。不唯廢人厭交懽。自合仁昆哀錮疾。況復向夕駭蚊雷。下簾獨坐愁不開。少時猖狂老如此。人生本然何足哀。勸君止酒還自笑。其實但當日飮三百杯。</text>
<title>次韻洌水久雨傷稼。淞翁</title>,<text>一氣周流有縮溢。時來則然非天失。舟車簦笠互爲用。聖人裁制以育物。曰暘曰雨豈或然。此語本從韓公出。此理昭然倘有之。媟媟何從女郞乞。今年旱亢又雨淫。風魃雲蜧恣隳突。愁來仰頭空咄咄。說天無靈況說佛。先生飢吟不離席。滿屋詩書誰復秩。老憂眞同夔蚿憐。病情或似駏蛩卹。書來要自三過讀。珠璣滿眼驚一一。扶持賴有神明力。可憐天生花作骨。已知酸鹹異好惡。可能門竇無圭蓽。興來弄筆究陰晴。語言疏朗氣鬱屈。我居濱水無一里。却恐黿鼉爭入室。盈虧洄遹莫知由。坂田之特尙有鬱。安知極備不極無。請君更莫思杲日。</text>
<title>二</title>,<text>我生無用等瓦礫。萬事進寸旋退尺。平生無界飯其腹。只消吮筆兼飮墨。問君何自得此術。種下生種匪人直。始自嶠南遍圻東。家致千金人莫測。輕包只用一囊足。暗投不憂千里隔。近來漸似遼東豕。在在三椏密如織。</text>
<title>病中對雨。次韻楊誠齋秋雨十絶句。戲效其體。鈍劣可咍。又寄淞翁。六月初五日</title>,<text>澇天靑片忽晶明。已識中含再雨情。始自白雲霏數點。轟驅轉作怒濤聲。不到淸秋死不休。積陰如海接雲頭。回思踊躍移秧日。縱瀉河來敢道愁。小牕南鑿受風輕。萬綠陰中一竅明。每到斜飛扃鎖了。珊珊打紙又新聲。不必於蕉不必桐。萬聲渾入大聲中。劇憐軟弱芙容骨。橫被歡場一陣風。決渠防埭已愁它。滯馬停船恨更多。不過五日飜憂旱。縱使慈天奈汝何。痺骸口不絶呻唫。不怕朱炎獨怕霖。澤瀉陳皮都冷了。如何將息到秋深。羣蛙喀喀起歡聲。似爲愁人作警醒。別有小蛙生許小。梅梢端坐一身靑。百種名花已老生。燈籠石竹號時英。風風雨雨何關事。敗葉殘枝尙係情。忽又濛濛細欲無。不如依舊作麤踈。金絲煙盡書編落。正是先生睡到初。瓦流牕電遞妨眠。夏夜栖栖直抵年。試作磨天澄霽想。一川風月浩無邊。</text>
<title>病中苦熱。次韻楊誠齋雪聲十絶句。以當亦脚層氷之想。又寄淞翁。</title>,<text>燕子分披不住家。雀兒林宿去檐牙。炎威不到瀟閑界。自若池塘紅藕花。水柳無風翠未行。一蟬初噪不成聲。垂垂菊葉愁仍槁。好遺絲瓜替吐英。白雲如萼幾時凋。不學烏雲獸樣跳。未見一風來勸起。自能湧現自能銷。樵悴瓶花只暫妍。不如仍在樹頭看。范寬雪譜差堪玩。能作風門颯沓寒。詩障如煙撥不開。會須平淡學歐梅。發狂大叫何無禮。要自胸中碨磊來。漆黑通宵不點燈。蹴飜酒榼與茶瓶。賴渠歷亂螢光度。微辨南庭偃檜屏。赤道平分作兩家。渤泥南畔此辰佳。遙知雪屋梅園裏。千樹方開臘後花。未信炎曦起太淸。雪霾都自地毬生。只緣身在卑湫境。常苦蝦蟆得意聲。炎薰却到熱家無。蔗雪梅醍倒百壺。折脚床敧如死臥。蚤騷蚊齧聚枯膚。火候那能會做仙。風光本地有天年。鈔鑼潭上瓜皮艓。這是蓬萊釆藥船。</text>
<title>戲示朴景儒兄弟。乞暑月簡禮。己丑</title>,<text>申尹逝矣親交絶。終年困臥衰軀孑。經卷橫斜散不收。詩稿叢殘誰與說。眞齋兄弟接鄰芳。我欲忘年君不忘。帣韝鞠跽恭執禮。整衣束帶顏色莊。問焉則對含則默。三日之婦舅姑側。禮云禮云和則那。使我自顧心悱惻。轉到山亭氣始舒。諧詼迭發掀屋廬。浮瓜沈李相枕藉。射韻次韻歡有餘。以玆待我於我利。區區犬馬之齒何足忌。袒裼裸程不敢咎。至願視我爲童穉。梅子黃時百合香。節物依舊隨年光。嗚呼申尹不復見。側身天地魂高翔。</text>
<title>再疊。爲悶旱作。</title>,<text>苦熱苦熱人跡絶。破簟獨臥枯骨孑。所思風門颯沓寒。與夫雪山氷海說。生憎卷丹作時芳。百合芬馥終難忘。西池賞藕意亦倦。一步不能離山莊。呼兒氣竭還自默。穉孫百計違我側。樂放厭拘嗟常情。曲在我老人誰惻。臥念新苗卷不舒。秋來甔石空吾廬。快雨一瀉天肯賜。蘇枯滌熱兩有餘。迂儒談天百不利。強占星衡論月忌。會見高原除桔槹。共欣脩畝栖穧穉。虔心默禱爇名香。起看雲堆潑墨光。此雨若愆民必渴。水南小市愁勺翔。</text>
<title>六月卄四日。坤方現奇雲。竟亦不雨。</title>,<text>晴天湧現灰色雲。濃靑淡黲堆奇文。半空彈起兜羅絮。一時繪出彝罍紋。黑琉璃展嵌作鏡。碧芍藥吐鑲以銀。雪山嵯峨巓更皎。玉樹霿松枝微分。蓬蓬不禁滿天勢。隱隱時復空雷聞。仙人樓閣杳何許。玉女裙帶交紛紛。田家望望指雲語。願瀉一沛救苗焚。雲不肯顧飄然去。罡風徐吹向海濆。衒奇不能兼澤物。五彩炫燿徒自欣。君不見油雲萋渰作甘雨。渾天晻靄蒸氛氳。</text>
<title>雲月</title>,<text>堆堆黑絮勢豪雄。孤月無援泛太空。以逸待勞應善計。怪他奔入亂雲中。月一雲多未可爭。吐吞離合任雲情。頑雲度了無餘翳。領得靑天到曉明。</text>
<title>楚堂鄭美元至</title>,<text>山客巾裳濕更奇。夕陽驟雨渡江時。初來雞犬迎門駭。似與鳧鷗入水嬉。身投文叔燎衣竈。腮出羲之洗硯池。強拂蒼髥作詼笑。三分傲骨七分癡。跫音幽谷浪稱奇。無補山翁獨臥時。始抱易林探古道。又投詩藪續春嬉。從他野雀窺蘿戶。依舊風蟬集柳池。老朽分甘人共棄。強求歡好是全癡。毋論掛一與歸奇。三伏炎蒸是底時。學易本要知進退。投詩非敢作恬嬉。愛玆羽扇靑林壁。思殺風蒲碧藕池。寒月不辭三尺雪。如今田費總成癡。峻嶒骨格中權奇。唯一肚皮不合時。紫陌回車甘老蹇。碧山高枕見兒嬉。雲連偃檜當華蓋。水沒新秧作翠池。腐鼠嚇君君不顧。到頭誰黠又誰癡。懶向王生問數奇。老來方便在隨時。本無米嶽詩書畫。敢比東坡笑罵嬉。蠹屑不禁堆筆塚。蛛絲久已羃琴池。猶饒十笏房中地。黃髮頹然臥白癡。過眼嫣紅勿叫奇。槿花開落不多時。活埋坑出呵呵笑。演戲場成色色嬉。未必生涯愁食硯。幾何朋舊弔塡池。若云羊虎還相噉。妄諦由來亦一癡。友到霖成事却奇。山人出脚也知時。墨雲惟裏身今鎖。瓦瀑聲中臥可嬉。已道歸程如地網。行看平陸作天池。空敎兒輩專歡樂。萬事頹齡不免癡。盡七興雲理亦奇。自今麥飯喫三時。負蓑而耨田家樂。汎芥爲舟穉子嬉。稍惜黧黃歸別樹。已看鵝鴨鬧平池。邇來江市猶勺米。長笑牙郞望太癡。</text>
<title>喜朴大卿回。次山亭雅集韻。</title>,<text>山窓眠罷谷跫聞。墨壘增光動一軍。仙路無津琪樹苑。舞筵空羨石榴裙。輕舟易下風湍水。深屋重披石竇雲。漁唱復成偕隱操。北山從此免移文。一觴一詠述前聞。何必風流讓右軍。圃友削瓜供碧盌。膳奚設麪走靑裙。吾生可煮山中石。時論爭瞻目下雲。好就詩場消暑悶。不須努力作時文。虎吼狼嘷寂不聞。丹爐自熟遣魔軍。蟬聲忽作更張瑟。霞態時如襞積裙。經術世傳羞賈杜。詞華竝鶩羨機雲。洞門西出親朋少。交道將成廣絶文。雨後耘謳處處聞。不愁枵腹負將軍。薥絲衰敝翁垂髮。荷氣芬芳女解裙。巡稼靜聽田口水。步臯閒送杖頭雲。詞章組繪憐吾拙。試作明朝乞巧文。粟里詩朋世不聞。當時主簿與參軍。卽看野客風欹帽。未妨山妻酒典裙。柔櫓撥開千斛水。小畦耕起一犁雲。唫哦只是銷閒法。敢作鴻都媚世文。鐵馬名園海內聞。茂林擺列似行軍。峯尖翠疊三加弁。江色靑鋪六幅裙。莫把流年悲逝水。偶逢佳友誦停雲。五車四庫終無賴。閒看空階鳥跡文。自從流落不求聞。冗祿何須食護軍。癡學賈胡珠刳腹。悲隨織女淚沾裙。古人獨有孔沖遠。後世元無楊子雲。莫向新秋夸曬腹。九流看破總虛文。少日虛名衆共聞。垂楊左肘憶從軍。沈埋無用龍光劍。老大休思血色裙。分外得沾皆驟雨。世間何物不浮雲。塞翁失馬寧須歎。倚伏常欣柱下文。</text>
<title>七月二日甚熱。見放翁初秋驟涼之詩。因共次韻。以祈驟涼。</title>,<text>老暑驅除乏勝籌。對衿單葛似重裘。雨三日止如長旱。曆數行過是立秋。漁唱闃寥誰敢動。耘謳淸颺獨無憂。天工變幻雖難測。今歲應差旣望遊。節氣炎涼細叩籌。幾時蟾月戀貂裘。欲湯之冷須移火。如夜將晨苦企秋。快雨鳴蕉猶適意。早霜殺菽敢忘憂。熱河避暑何須羨。山閣披襟亦勝遊。憔悴人生尙遠籌。山庭橫索曬綿裘。晨眠怕到三竿日。暗兆難憑一葉秋。䆉稏苗肥聊遣興。藕花房坼可消憂。范寬雪景留遺譜。替作風門颯沓遊。佳句驚人合倍籌。千羊豈比一狐裘。詩豪每聚山樓夕。船泛昂期水墅秋。墨壘雌雄猶役志。塵塗蠻觸了無憂。一聲漁唱非奇語。當日軒昂笑陸游。世局如棋落一籌。叢殘文字是箕裘。荷花豔色唯淸曉。燕子歸心已早秋。從此葛巾思痛飮。古來藿食少深憂。人生榮悴誰知者。演戲場中汗漫遊。百年如夢倐除籌。良苦蘇秦忍敝裘。鴞眼詎能通夜晝。蟬腸元不識春秋。鄒生談海非眞諦。杞國瞻天是過憂。畢竟同歸皆一致。夢中歌哭醉中遊。榮辱相乘本錯籌。揚揚肥馬耀輕裘。皺眉莫說流金暑。彈指翻驚落木秋。已識形骸皆幻相。本無肝肺可藏憂。扶搖羊角何須藉。未信南冥是遠遊。</text>
<title>山亭雅集。又次韻。</title>,<text>細蹊牛跡草中穿。短袖輕衫各掛肩。敝屋尙饒鋪簟地。小奴催運浸瓜泉。禽言愛似柔簧弄。蟬唱愁如急火煎。詩令不嫌承節制。賴君猶破午床眠。一瞥相離眼欲穿。參差年輩好隨肩。日中樹嚲鱗鱗葉。雨後山流眼眼泉。手鈍已拋三絶技。脾衰思飮六和煎。人間釣叟眞堪羨。閒把長竿石上眠。世如藕孔孰能穿。濩落儒冠摠比肩。切麪可方羊踏菜。試茶何必虎跑泉。勿嫌浪跡江湖散。長笑塵腸日夜煎。回首他年猶盛事。繪圖端合借龍眠。鞋鼻栖塵久不穿。蒲團兀坐膝過肩。長篇次韻懷淞水。小札談經泣石泉。世味備嘗如蠟嚼。年光自盡待膏煎。萬籤揷架將何補。不禦風牕半日眠。詩徑如絲夢裏穿。炎天無力竦吟肩。乍晴直抵流金旱。陳跡空懷洗劍泉。曲塢柳垂風漸熄。小池蓮萎水常煎。蒼蠅爾與吾無怨。不許桃笙半刻眠。</text>
<title>金衛率故宅雅集。又次韻。</title>,<text>衛率遺廬慘少輝。傷心遊客叩巖扉。秖今檜蔓當山檻。依舊荷花作水衣。破瓦經春容雀乳。空庭宿雨見苔肥。三號一涕嗟無路。誰遣丹旌返左畿。瑟瑟微涼擺日輝。朱炎不敢到仙扉。平鋪水塢波紋簟。羅挂風欞雪色衣。蜜餌交陳蒲鴿爽。紫蘇同煮笋雞肥。勿嫌村野歡娛盛。已道豐徵徧四畿。丞相池臺尙有輝。檜門虹跨勝關扉。不眠仍許慵敧枕。無客寧愁起整衣。楡穴生風綠腹朽。稻苗含雨欲胎肥。熱河避暑何須羨。自是名園冠海畿。</text>
<title>次韻呂榮川友晦。懷其弟友濂之作。</title>,<text>遼薊迢迢鴈亦稀。海關何日款銅扉。醫巫山盡踰靑甸。牛女河連近紫微。北隷幾時消霸氣。西藏無路覘軍機。金飆不月吹華蓋。薩浿歸程馬正肥。</text>
<title>次韻呂友晦贈李友 時泰 之作</title>,<text>憶昔斜川寺。談諧夜向闌。石棲甘小隱。山稼抵卑官。鄰近循巖徑。頻繁到水欄。故交今見棄。幽獨只垂竿。</text>
<title>次韻呂友晦江上草亭之作</title>,<text>山居不用設扃關。一笠茅亭介石間。雲壁壓開紅崱屴。風湍殺作碧彎環。舟人措點仙標逈。弈客讙呼燕坐閒。衰老見捐何敢恨。歸帆目送越溪彎。</text>
<title>蟬唫三十絶句</title>,<text>菜花亭畔數枝蟬。品石亭前蟬滿天。藉使暑天無此物。寥寥六合只如眠。億變玄機一法評。百蟲唯口始能聲。試看密密封緘處。何覈吹翻各調淸。委蛻空空樹抄懸。猶然鐵爪抱持堅。方其羽化登仙日。終古無人得覘天。園木垂垂欲曙天。露花如沐主翁眠。鏦鏦數轉鈿車響。這是黃鍾第一絃。十丈黃楡日上遲。金鱗碎碎葉間窺。伶官解奏迎神曲。推過東頭裊裊枝。東枝一唱已安流。西樹嘈嘈始礪喉。北埭南堤千萬樹。不知誰個是都頭。腰鼓鏜鏜一再鳴。哀絲怒竹欻和聲。伬仜伵𠆾雖難辨。要是三周有九成。無心促軫奏淸商。瑟瑟纚纚萬尺長。好像念奴承召至。春眠未了強登場。如沸如羹萬點跳。荷珠歷亂竹熛高。公孫劍舞交鋒後。飛電光中試一鏖。近午西池水氣香。藕花開遍送微涼。垂楊不是君家物。歲作玄緌演戲場。繅車軋軋手如荑。抽出鐺中萬縷絲。聽列繅聲中斷處。應緣誤觸轆轤敧。一個新翻大葉章。從旁一個作悤忙。須臾二個連三個。鈴鐸聲中萬馬驤。萬籟同歸寂寞天。一條留下作幺絃。落花流水非要住。只是餘哀獨愴然。胡笳拍拍斷腸情。化作湓陽裂帛聲。村野無人知暗恨。罵他空奏不平鳴。山木紛披葉葉翻。黑雲驅雨度郊原。居高却作漂搖想。肅肅千林靜不喧。淺坐偏逢野鵲窺。風翎時復有遷移。古人佳句君知否。蟬曳殘聲過別枝。鈍根猶未脫塵埃。橫被兒童捕捉來。不過悲鳴纔一轉。中聲那肯向君開。古寺荒涼佛殿頹。野塘無意雜花開。始知天下能鳴者。都向山中約誓來。西風殘照在漁家。柳髮如旗向水斜。收取數行鐃吹響。盡隨飛鷺落平沙。慢角纖纖響轉微。被風吹斷忽斜飛。歡場害馬何須怨。重理前聲按玉徽。臥柳經燒已朽心。數枝衰颯不成陰。枝頭尙作泠泠語。強似中郞焦尾琴。曼聲收了正聲回。咫尺疑從萬里來。今世高風誰可溯。令人重憶呂東萊。流水高山積此懷。時來不免唱當街。欲知誰雅誰爲鄭。聽取三更鼓吹蛙。煩冤碎語未成雙。不管南腔與北腔。恰似古牆星月下。暗蛬寒蚻弔紗窓。紫蜂黃蝶總迷癡。不敢當場贊一辭。最是蜻蜓空入世。絶無意處坐移時。朱炎向老夜如燃。竹榻紗幮耿不眠。甚熱始知渠亦寤。一聲吹到水亭前。一片年光似水流。生來未許識春秋。縱然聲滿今天地。只是形骸不久留。是身微賤本來空。宛轉灰堆糞壤中。古敝脣焦那可惜。畢生唯有頌皇穹。周歌曲折漢時亡。樂府何曾載一章。此曲千秋無變改。勻天遺譜自炎黃。刁刁調調許君聽。吐欱由吾有典刑。說與萬人無解者。不如緘口度殘齡。</text>
<title>賀棠沙 若鍵 回甲之宴。辛卯春</title>,<text>弱弟堂堂又老人。飛騰日月舊弧辰。詞場力戰終無賴。僻地孤居摠爲貧。新襪新衫夸孝婦。一觴一豆聚比隣。庚寅丙午渾閒事。白首相憐淚滿巾。</text>
<title>一鑑亭申丈 景玄 輓詞</title>,<text>荷亭寥落鎖塵扃。又見春歸一鑑亭。人事可憐同逝水。故交無處覓晨星。幅巾澣濯悲遺令。艓子貧窮想舊經。惟有後曹承世好。屋頭小嶺號申丁。</text>
<title>次韻兒輩送客</title>,<text>支離連叔對肩吾。孟浪書成硯已枯。風雨驅除千樹冷。江山寥落一燈孤。不聞馬角生時有。已識鵑啼用處無。明日送君西出塞。借棲難作上林烏。</text>
<title>次韻兒輩赴安許諸友之會</title>,<text>華表翩翩向卯橋。茆堂低小寄山椒。荒村酒肉名修禊。盛世衣冠落販樵。兩曜飛騰餘白髮。一林枯槁仰靑霄。仙家火棗無消息。詞客悲秋更寂寥。</text>
<title>九月十二日。淵子弧辰。示靑歈館。</title>,<text>秋陰不雨只輕霞。病裏開門盛物華。豈意我兒飄白髮。好敎賓友醉黃花。漁談樵話依山屋。汎往浮來隔水家。拙句聊供侑初酌。深房獨臥索淸茶。</text>
<title>贈金斯文始漢</title>,<text>賣炭山中草屋寒。紆回徑路抵江干。西風席帽何時免。東壁尖鞋每夜看。紅葉照樓羞老醜。黃花對酒惜儒酸。南床自是君家物。唱斷鵝籠一夢殘。</text>
<title>喜文山李進士至</title>,<text>津亭衰柳暮蟬聲。每到斜陽待子行。好月旣過何害雨。嘉賓纔稅不求晴。身如短燭唯餘灺。書似殘碁未了枰。</text>
<title>寄題李而遠屋壁八首</title>,<text>丹山一曲故名園。紺綠淸渠映作村。夾路垂楊三百樹。美如鬒髮蔭柴門。七峰尖閷揷靑天。杳翠深沈照眼前。道是玄陵停䟆處。至今野老拾花甎。胸中位置一茅亭。竹石圖書繞翠屏。日夕自來成獨立。風漪時復萬鱗靑。快事千金買一船。奇文細樂各團圓。中郞休道空情願。湖泖當時早著鞭。十里溪吹稫稄風。蟬鳴時節最豪雄。今年天惜移秧雨。愛殺庭心雀麥紅。川居樂事寄漁莊。網罟環連百尺長。附贅衣冠誰更顧。書生容易作漁郞。油茶盆接火榴花。強學京城好事家。新鑿野池禁種藕。養魚千石也堪誇。春來秋去孝廉船。畢竟歸依沈石田。讀徧世間書已了。好將周易送流年。</text>
<title>獨立</title>,<text>秋山衰颯暮湍哀。獨立江亭意未裁。風鴈陣欹還自整。霜花莟破未輕開。空懷竹杖游僧院。徑欲瓜皮汎釣臺。百事思量身已老。短檠依舊照書堆。</text>
<title>九月十二日憶子淵。示子游令次韻。</title>,<text>重陽過後又三朝。憶昨懸弧似隔宵。白首汝今成濩落。灰心吾已付蕭寥。霜持菊蘂靑跗結。雨打瓜藤黑葉凋。刈稻播牟時轉急。蹇驢幾日度東橋。</text>
<title>酬李淸風 德鉉</title>,<text>華表歸來事惘然。偶逢元禮許同船。名留珠浦標三日。姓出璿潢近九天。行路難今收驥足。緣詩瘦已側鳶肩。老年文字還堪煮。縹帙摩挲定幾編。</text>
<title>酬崔虞山</title>,<text>蛬啾蚓喞未堪聞。洛誦淸聲逈不羣。穿過碧漪千頃水。捲來黃穗一陂雲。菊花糕煖開芳宴。荏子燈深討舊文。遠憶東樊西到浿。鴈天遼闊惜離分。</text>
<title>歲暮</title>,<text>歲暮江聲急。村稀雪色多。儒流寒更聚。鄰曲夜相過。冷眼操齊瑟。新腔叶楚歌。君歸莫回首。前路白鷗波。</text>
<title>贈鄭美元</title>,<text>摠道明迂棄不才。君門獻策計迂哉。八溪屋老穿雲去。百濟城高詠雪回。羸馬有瘡氷路滑。弊貂無力朔風哀。身長九尺鬚眉闊。二百年前宰相才。</text>
<title>七月旣望。於蔘亭候月。晚有小雨。丁亥秋</title>,<text>斜陽疎雨過山廬。正爲今宵月驅除。已展玻瓈平鬱拂。絶無瑕玷翳空虛。凌波一葉仙俱泛。迸圃三稏老可茹。卽看竹溪多逸土。當時簫客定何如。</text>
<title>少焉諸友竝至。和其舟中韻。</title>,<text>殘年湯沐此煙波。洛誦如今變楚歌。鐵馬遠峯沙外淨。綠驍秋水雨餘多。天緣點指羣賢集。人世回頭百險過。自是榮枯大平等。西江風浪奈愁何。</text>
<title>五葉亭歌</title>,<text>一笠之亭扁五葉。白鴉谷口當山脅。三椏五葉本仙草。生必深山千萬疊。玄菟渤海充上貨。虞芮慈城是寶篋。窮搜虎穴得一根。至今胡兒行且獵。今人處處圃種之。葑菁菘芥畦相接。中京大田三百頃。歲輸燕鋪作永業。老更多慾窮斯濫。百事商量一不愜。詩禮敎兒食效遲。敎猱升木憐趫捷。大兒今年洛書數。小兒年今貝經叶。父罪如山石壓笋。白髮蝟興那可鑷。圃者爲農販者商。不齒士類奚暇怯。槲葉黲土手自篩。麻稭薄棚腰自挾。一年之根葉纔舒。三年之苗花始燁。寶如圭璧護如嬰。烈陽暴兩皆所摺。邇來每飯有羹胾。夏有苘苧秋有袷。鶃鶃之肉無乃是。老饕猶然下匕梜。此亭原是守草樓。鈴鐸宵鳴防盜胠。名士銀鉤飾外美。感謝憐窮其志俠。</text>
<title>再疊</title>,<text>度迷津西橫一葉。自玆登亭無喘脅。且愛人蔘茁萬本。姑舍雲蘿垂百疊。無立錐地曷負耒。著等身書空投篋。夙知羨魚須結網。未聞懸貆由不獵。年來大計在種蔘。孔兄之交有梯接。豈唯朝夕紓急憂。不妨雲仍流世業。</text>
<title>蔘亭十詠</title>,<text>艮嶽丹霞石。嵯嵯斧鑿痕。只緣根浸水。無地著幽軒。艮峯娟妙雙峯色。當窓馬耳尖。愛玆嵐翠滴。朝起每鉤簾。南峯百谷飛奔水。迤迤繞屋流。澄泓與紅葉。留待滿山秋。西磵春日流觴處。留爲枕下泉。已經三兩日。聽慣不妨眠。曲渠鞭起羣羊走。蹲留兩虎存。秋來紅薜荔。還勝野花園。面石剜土循繩矩。栽花錯繡文。不愁山日炙。常起杖頭雲。案臺薄薄涼棚內。三椏五葉生。常憐子熟日。藍玉錯紅瓊。蔘棚崱屴雙厓內。參差一稜方。金堤田萬頃。紅稻讓幽香。稻㽝秋至草莖勁。黔丹滿谷樵。熊栖雜猿掛。人響似江潮。谷樵江網煩划艓。溪魚只挈籃。自應撈淺水。不必釣深潭。溪漁對案千章木。延緣鐵馬山。自來稱水墅。於此是塵寰。雲木束峽呀開處。西風百帆黃。未應渠有事。唯爲此茅堂。風帆</text>
<title>題卞尙壁母鷄領子圖</title>,<text>卞以卞貓稱。畫貓名四達。今復繪鷄雛。箇箇毫毛活。母鷄無故怒。顏色猛峭嶻。頸毛逆如蝟。觸者遭嗔喝。煩壤與碓廊。爬地恒如墢。得粒佯啄之。苦心忍飢喝。瞿瞿視無形。鴟影度林末。嗟哉慈愛性。天賦誰能拔。羣雛繞母行。茸茸嫩黃褐。蠟嘴軟初凝。朱冠淡如抹。二雛方追犇。急急何佻撻。前者咮有垂。後者意欲奪。二雛爭一蚓。雙銜兩不脫。一雛乘母背。癢處方自撥。一雛獨不至。菜苗方自捋。形形細逼眞。滔滔氣莫遏。傳聞新繪時。雄鷄誤喧聒。亦其烏圓圖。可以群鼠愒。絶藝乃至斯。摩挲意未割。麤師畫山水。狼藉手勢闊。</text>
<title>簡寄閒村趙逸人</title>,<text>彈指分携七載餘。賞心樂事近何如。石田捲蔓饒紅豆。溪穴投罾盡白魚。老不知衰斯學少。詩能遣悶勝鈔書。殘骸已乏騎牛力。坯戶之蟲一草廬。</text>
<title>寄第六弟鍵</title>,<text>四鄰喧打稻。憐爾獨無秋。一飽須天賜。殘年付水流。寒從樵者話。醒與酒人游。我亦江臯上。閒看運粟舟。</text>
<title>簡寄玄溪</title>,<text>黃葉風中病眼擡。秋之爲氣信悲哉。千林喧沸蟬何去。一字飛騰雁又來。赤甲遷居空悵望。靑州從事莫追陪。龍門煮菽何年事。逝水東流不復回。</text>
<title>淞翁至 丙戌九月卄三日</title>,<text>一回相慶一相看。天爲吾曹特例寬。稫稄風淒山路遠。菊花影倒水亭寒。親交屈指羞留滯。踐履回頭駭險難。今夜自恢河鼠量。憐君獨酌強爲歡。</text>
<title>二</title>,<text>試把今容憶舊看。豐而爲陷狹而寬。襄陽耆舊聲全歇。天寶伶官跡已寒。自是風流乘化變。藉令裝束擅場難。江臯落木蕭蕭裏。漁話樵談到夜歡。</text>
<title>三</title>,<text>自作奇文又自看。縱情打罵始懷寬。稻梁事盡田園淨。鳧鴈聲哀水澤寒。知我者希塡海苦。讀書人斷語氷難。浮生得意原何賴。不過榱題侍妾歡。</text>
<title>四</title>,<text>熱手瀾翻冷眼看。眞情不是大談寬。酒前筆力千秋小。霜後山光萬里寒。白木欃存謀食易。黃金床盡說人難。一夫自足充知己。莫向高門強要歡。</text>
<title>五</title>,<text>函關紫氣許君看。抱易東歸竊比寬。桑落酒深山夜永。木綿裘薄水風寒。唐詩畵虎招譏易。宋理繅蠶破惑難。萬事如河推轉速。大都贏得片時歡。</text>
<title>六</title>,<text>黃花不待出門看。函得雙盆十笏寬。靉靆臨書通眼翳。葫蘆瀉藥療脾寒。綠驍水接仇池邃。鐵馬山無蜀道難。如此溫存如此樂。何邊缺陷別求歡。</text>
<title>七</title>,<text>懶案橫書只臥看。腰支無力帶圍寬。蕭蕭倚杖鴉邊葉。略略添衣鴈後寒。親識渝交從物幻。兒孫厭讀聽才難。壙中詩酒猶多事。生世人來且共歡。</text>
<title>八</title>,<text>一指乾坤隻眼看。自從流落此襟寬。幽憂艸澤藏身淺。快事松風灑頂寒。名敎就中鄭活潑。世途無往不囏難。富貴只令觀者羨。軟金窠裏未全歡。</text>
<title>淞翁以病還</title>,<text>寒峯齾齾水鱗鱗。送子西歸涕滿巾。杜宇不如緘口度。楊朱非是拔毛人。百年榮悴孤生竹。千古賢豪一掬塵。尙記大庭頒馬日。聲輝赫濯動朝紳。</text>
<title>九月卄八日夜。復用前韻。</title>,<text>夜色秋光井底看。地球還有許多寬。墨洲東畔初迎旭。赤道南邊漸解寒。氷海釦耑知不爽。金天環轉悟無難。思騰第一重霄上。滿月團團把酒歡。</text>
<title>贈愚山崔斯文</title>,<text>澹江寒照水東西。打稻聲收客到齊。繞屋靑山桑酒熟。滿空黃葉竹扉低。儒冠早占棲身穴。漁具長留罨畫溪。明日騎驢京國路。驛亭衰柳轉凄迷。</text>
<title>弟鍵無家漂泊。用前韻。</title>,<text>萍梗隨流東復西。黃金北斗幾時齊。詞場得句靑眉峻。凍屋看妻白首低。已識貧名轟數郡。莫將愚字冒前溪。殘年骨痿還如此。怊悵龍門路轉迷。</text>
<title>酬靑灘</title>,<text>弊屣榮川守。塵冠洌水翁。世緣收硯北。秋事在籬東。療老醫無術。消閒客有功。常懷往從志。斜對緣漪風。</text>
<title>二</title>,<text>未與鷹同鷙。仍隨鷺作翁。有書休獻北。抱易欲歸東。虀熟朝分味。漁還夜計功。暮天含雪意。聊坐聽松風。</text>
<title>夕坐</title>,<text>遠水流情緖。寒巖對落暉。枯藤纏馬屋。飄葉上人衣。地窄園收薄。年高藥力微。小奴樵處險。怊悵待渠歸。屏居無急事。猶自惜流暉。琴緩頻旋軫。書殘復改衣。鴈聲隨水樂。松影帶雲微。物役嗟何補。吾生會有歸。</text>
<title>次韻陳后山雪意</title>,<text>肅肅蘆齊杪。啾啾雀下蕪。暝雲低刷墨。寒澤靜凝酥。野渡橫樵舸。風欞沸藥爐。長空絶飄洒。幽想入虛無。</text>
<title>二</title>,<text>爛銀西日匿。野色黯榛蕪。虛碓斜王篲。荒畦委土酥。樹如新折戟。山似久寒爐。倪范雖能畵。先機解者無。</text>
<title>次韻呂榮川江亭</title>,<text>一笠賓淸閣。當時相國門。鬱林猶繼祖。貞笏幸傳孫。把翠山皴合。塡朱石刻存。草亭雖短小。容亦有乾坤。</text>
<title>二</title>,<text>郡守歸休早。名園設後門。徑松高落子。巖竹細生孫。亭貌因丘兀。家規用拙存。定無秖悔日。應筮復之坤。</text>
<title>靑灘聞余有下堂之疾。以詩相慰。次韻却寄。</title>,<text>蕭蕭筋骨弱。諸病似來求。未有曾參德。長懷孟縶憂。靑灘亭上月。玄谷澗邊秋。漸痼彌難動。逋虧幾日酬。</text>
<title>二</title>,<text>生也涯今到。休哉百不求。去非天地旅。留則子孫憂。寒照千峯夕。孤雲萬里秋。意輕身尙重。塵事強相酬。</text>
<title>幽事</title>,<text>打起山僮趁曙霞。自然幽事抵昏鴉。編茅早苫傷霖屋。穿窖聊藏怕凍花。老覺經綸都汗漫。古來文字謬交加。英年未必全無識。只是當時眼罩紗。</text>
<title>二</title>,<text>獨立江亭看落霞。晚歸漁艇響伊鴉。豪鷹竟是恒飢鳥。悴菊何如快落花。海內親交都去了。江邊寒色日增加。詩成一任隨煙散。敢羨雕籠掛碧紗。</text>
<title>次韻劉元煇，方萬里初寒夜坐二首。</title>,<text>鄰弟鄰朋次第歸。山風時擊已扃扉。片愇自障當頭戶。薄絮旋添短袖衣。枉慮苦遭孤犬吠。哀聲遠有數鴻飛。初寒獨夜同情緖。莫恨桐江和者稀。</text>
<title>二</title>,<text>山樵水汲已全歸。丣字寥寥白竹扉。病叟不眠治雀網。小僮催出親驢衣。鳴湍石觸時增厲。墜葉風翻得再飛。便可齊名劉夜坐。是非能到此中稀。</text>
<title>淞翁以詩寄。我未和者三年。今始追和。</title>,<text>憐君痀背凍梨顏。短櫂衝過雪後山。萬死氣豪詩句上。一生心折是非間。凌波有筏登仙岸。買路無錢脫鬼關。總爲吾身由假貸。債家嚴令日催還。</text>
<title>二</title>,<text>詞場結習趁虛名。驂舞憑陵鴈翅竝。自古曲眉常見妬。經時反舌竟無聲。寢園植木留陳簿。御幕看花閱舊賡。試看對頭營壘處。當年揎袖太憨生。</text>
<title>三</title>,<text>旣異乎人不可求。衣冠竦快去懸疣。蕭閒早已鄰湖泖。陽羨賢於死惠州。月釣雲耕貧有祿。山經水志臥能游。自從膝上絃聲斷。轉眼流光四十秋。倪元鎭有蕭閒館。</text>
<title>四</title>,<text>大狼狽處劇婆娑。我以吾歡奈我何。世遠何煩徵夏禮。年衰不復唱燕歌。風光浩浩無羈馬。身計堂堂赴穴蛇。夢罷鵝籠成一幻。雕笯端坐衆鸚哥。</text>
<title>五</title>,<text>前塗都是夜臺冥。頭上天光幾日靑。最有手功編菊譜。絶無心事注茶經。蕭寥寶鼎沈淵水。容易洪鍾屈寸莛。一切是非操束外。雁聲嘹喨每堪聽。</text>
<title>冬溫</title>,<text>情願慈天降異恩。不過秋熟與冬溫。貧家碩輔唯樵僕。老去親朋有騃孫。萬事商量都破甕。匪材捐棄可雕樽。寒山雪色淸如畫。不恨梅梢細月昏。</text>
<title>二</title>,<text>貞疾眞非藥石治。端居省事得便宜。老人諱死終何賴。窮士羞貧亦一癡。雪裏生涯紅榾柮。霧中文字綠玻璃。風波氷炭元相引。長笑梁鴻作五噫。衰疲弱脚愧伶仃。飯罷投眠到午醒。紙墨遂多聊遣興。詩書雖觖且窮經。已拋山水雙芒屨。幸有乾坤一艸亭。不遇子雲眞不恨。永宵何苦待明星。</text>
<title>十一月六日。大風雪猝寒。</title>,<text>櫻桃花發菊花殘。好說今冬竟不寒。轉動只消風一陣。接天飛雪鬧江干。</text>
<title>二</title>,<text>舒遲白練野籬邊。滭栗聲來始畏天。吒吒波波牙齶鬪。幾家嬾婦破春眠。橫飛倒立態全狂。萬覈刁刁吼更長。有肉可燒醪可煖。無人與作聚星堂。四圍幮帳一窓光。蠟紙迎陽似硬黃。算律看爻今屬厭。日躔弧角且消詳。下俚消沈洛誦驚。斯文崔李有新聲。方其拊節颺塵處。慢角靡靡刻羽淸。</text>
<title>擬贈契東樊</title>,<text>樊籠鬱鬱限東方。羽翮全摧氣尙昂。如織七襄生俊彩。若醫三世檀詞場。湖田謀稻鴈聲遠。水墅尋梅驢影長。待到斂藏芒鍔日。枕中鴻寶與商量。</text>
<title>十一月八日。舍弟鐄。與東樊，黃坡，蒲洲至。泊翁有抵兒書。感而有述。</title>,<text>別日要期在莫春。雪中聯騎是何因。獨尋煙水無波地。相聚關山失路人。可喜諸君思及老。却憐兒子解安親。兩家白髮仍遼絶。對酒當歌欲損神。</text>
<title>次韻山中對月。簡寄玄溪。</title>,<text>江天欲雪滿天雲。二更昏黑不辨人。獨坐懷人傷久別。山嘴呀然吐淸月。白毫光射窓欞冷。忽如被酒因風醒。遙知玄溪亦不睡。氆氌斑裀落帽影。桂酒灕流滿船。鄰叟招爲飮中仙。人間是非尋何處。一鴈嘹嘹水邊去。</text>
<title>次韻山雪中讀書。簡寄玄溪。</title>,<text>讀書宰相嗟難得。宰相讀書須用力。此事難謀從政年。百務悤悤推眼前。堂皇骨醉如中酒。生來無暇何用壽。蒙經不恥談解頤。常有鞍馬爭門柳。龍門峨峨雪滿顚。谷藤澗樹暗纏綿。此間讀書烏可已。愧我亦坐子陽井。學海涵泓浩千頃。不須勞問袁安被。且可好索陳家餅。</text>
<title>文山李汝弘回甲之詩 竝序</title>,<text>攸貴乎壽。脩晷其延。靡昕不進。靡夕不前。高山景行。行邁綿綿。侯耋侯耄。安息維天。毋患于知。汝知旣足。知而勿踐。時謂論篤。鑽研六藝。靡奧不燭。倦焉以頹。秖以自辱。君子是憂。恒淬恒礪。穡之不刈。以罔盈穧。毋以壽敖。念彼迢遰。爰策我駑。到而後稅。有酒孔旨。殽羞旣芳。胥愉胥怡。歡諧滿堂。夕焉惕厲。撫玆餘光。勱進修塗。迺壽迺康。</text>
<title>玄谷雜詠。和呂承旨。</title>,<text>靑灘亦閒界。玄谷更深居。匪藐三公樂。要研五子書。苦海回頭疾。雲山發興新。本無長往志。要是有心人。石田三四片。能復得無飢。知足羣魔退。求多萬物欺。春夜峰峰火。山氓戶戶畬。四鄰皆鼓腹。何得獨無禾。行遇廢迦藍。每思剗棘草。如無俗子嗔。須向此中老。何物雙紳瀑。於君十笏園。休將雨潦水。容易比仙源。蘡薁高懸者。猶然似摘星。何如紫馬乳。能使渴脾醒。</text>
<title>又玄溪雜詠十絶</title>,<text>玄溪只麼識玄溪。口誦玄溪手更題。每到玄溪招不出。不知終遂臥玄溪。玄溪水石定何如。䆉稏田中溜小渠。聞道今年圍作沼。舍人應復種芙蕖。見說中元瀑布奇。飛流蟠地作漣漪。九龍萬瀑何須說。村塾都都是聖師。荒臺破瓦號龍門。鴨脚陰開野菜園。尙記秋山黃葉裏。烹雞瀹菽到初昏。趙家書院隱山坳。一路東連縣市遙。每到歸時笛聲好。橫吹犢背度溪橋。玉山豪侈抗雲林。倪顧風流不可尋。總道石湖詩句好。芥臺聊取對菘心。个字亭中卍字欄。鳥紗閑坐數峯巒。到頭不是玄溪好。只是山林性所安。天籟泠泠枕下松。紅矓朝日上東峯。要看未發前光景。聽取同安縣裏鍾。居喧却憶靜還思。城市山林彼一時。豢食牀眠方悔泣。人生哀樂有誰知。陰阪陽阿隔一巓。橫飛迦葉翠延緣。迷源小雪君看否。恰有仇池十洞天。潤筆齋連竹杖菴。上頭尙有坐禪龕。人生苦少游山暇。未續明粢八日緣。</text>
<title>族弟公睿回甲之作</title>,<text>飛騰六十一秋回。溲餅酸菹勸客杯。盡室今依參奉祿。先朝曾許翰林才。年如逝水洄能住。身似寒花晚始開。弱弟眼看成大老。曾孫聊抱慰衰頹。</text>
<title>庚寅除夕。同諸友分韻。</title>,<text>鷄一鳴時釋一算。吁嗟七十今已滿。却看七十安在哉。如茶罄飮空七椀。謬將旣消疑尙存。以壽爲福眞虛誕。大兒班白顏色麤。小兒痿黃起居懶。吾衰何說正謂此。前程直如藕絲短。童穉靑紅差可娛。隣曲招呼聊作伴。風萍聚散復幾何。銅銚爇肉銀瓶煖。眞齋有移居之意。故末句及之。</text>
<title>其二</title>,<text>年輩歡呼亦盛筵。寒房獨臥意凄然。親交屈指風中葉。世事回頭浪裏船。病與魔來催去路。詩如力屈墾荒田。頹齡翰墨渾非分。百慮都輸一枕眠。</text>
<title>其三</title>,<text>歲去誰留客。春來未送窮。山鐙寒自照。江樹夜多風。砭俗書無賴。招眠酒有功。紛紛蠻觸事。彈指摠成空。</text>
<title>其四 贈紘父</title>,<text>牢落松風樓。與君同九載。地遠誰我顧。意愜斯相愛。支離孔賈疏。聚頭研細碎。膽敢駁鄭玄。唯君不吾誖。吾還廢著書。此會嗟難再。北方少所合。博綜深愛戴。緯說亂經禮。古道將遂晦。吾衰復何求。所家宜無悔。</text>
<title>其五 贈草衣禪</title>,<text>毿毿草衣。髿髿禿髮。剝爾禪皮。露爾儒骨。古鏡旣磨。新斧非鈯。見明星悟。是弟二月。</text>
<title>其六 呈眞齋</title>,<text>水榭無風自響。山蹊有雪猶明。僧詩不厭蔬氣。客畫如聞竹聲。三藐三菩何說。一觴一咏多情。移家愼勿西去。此地眞堪濯纓。</text>
<title>其七</title>,<text>山下蕭寥白竹扉。酸醪熟乳不知歸。詩家摠道僧來好。會事南方一草衣。</text>
<title>呂榮川 東根 回甲日。兼寄席上諸友。</title>,<text>流年滾滾不回程。只是重逢太歲名。盡室共欣松栢壽。孤懷應觸蓼莪情。百花園煖開詩硯。一笠亭深倒酒𦨻。衰臥自慚筋力短。幔船空復渡頭橫。右屬榮川玄翁鬚髮已成翁。獻壽帣韝子姪同。玉笋班高春夢裏。紫芝歌出暮雲中。從他蛟偃千尋壑。畢竟鵬搏萬里風。總道龍門花正好。隨君忽欲過溪東。右屬玄溪副正西來席最高。燕儀原自序從毛。福山糜鹿歸心懶。沁水鮭魚食指勞。仙液均沾分玉膏。朝行最困曳靑袍。嬉春白髮三兄弟。各捧金盤一顆桃。右屬副正東幹李子應來把酒杯。談諧霏屑亦奇哉。荒山橡栗春無賴。流水桃花晚更回。末路倦游今髮短。故家零替欲腸摧。誰知落魄蓬飄者。故是金門獻賦才。右屬李汝心灘叟名園水一隅。漁棋送老計非迂。機心已散沿洄好。敵手相逢勝敗無。盤錯銀絲謀更飮。枰鳴玉子助餘娛。遙憐五老追歡夕。肯憶林廬此病夫。右屬大灘李亮采</text>
<title>學山草堂</title>,<text>筋力衰疲愛寂寥。偶來栖息學深鷦。山家揷柱無煩礎。澗道橫槎便作橋。水北漁樵時自到。世間賓友不須招。此中安樂知誰賜。巢許從來合頌堯。</text>
<title>山中値雨</title>,<text>頗怪江天夕彩彤。曉來寒雨鎖靑峯。瀑泉聲動塵勞淨。山翠霏飛道氣濃。獨殢沙汀衰臥柳。猶豪石壁間蟠松。殘年遂欲於斯遣。世物無能起我慵。</text>
<title>八月十九日待玄溪</title>,<text>澹澹玄溪叟。悠悠滯上京。孤燈深客館。秋雨滿歸程。䆉稏關愁思。風波見世情。蕭蕭山影裏。高馬四蹄輕。</text>
<title>九月十六日待玄溪</title>,<text>病伏黃花底。迢迢憶故人。亂山凌夕照。枯葉向秋旻。檜樹思維馬。鱸魚願及賓。龍門栖更穩。何必淚沾巾。東俗以檜爲老松。以鱸爲居億貞。新復其名。聊及之。</text>
<title>南湖詞三首。寄玄詞伯。</title>,<text>南湖一曲碧漪風。荷葉荷花似夢中。彈指流光三十載。依俙官道古城東。南湖歌曲萬言長。洗出南湖作靚粧。記得枕頭留卷日。暗風吹送藕花香。高文傑氣到龍鍾。漑此南湖作老農。怊悵白堤泥塞後。無人來採碧芙蓉。</text>
<title>七月四日。欲與數子。亟游蔘亭。因兒輩緩圖不果行。厥明復雨遂止之。戲爲長句示汝成。</title>,<text>七月四日天新晴。碧落鮮潔峰崢嶸。霧雨電雷煩雜物。一篲掃盡何其淸。招呼艓子振衣履。西指蔘亭泛煙水。兒言自玆得淸秋。一月三十長如此。何苦趨如鷙鳥發。漁具膳具今都闕。且可整暇待來朝。歸時柳梢生微月。世事瀾飜那可期。瞬有變幻跬有移。如盜伺隙狙伺便。少須臾跌非吾時。丁年失學耄已及。樂日忘憂憂更急。天賜機緣石火忙。一脫於手難再拾。朝來墨雲壓村塢。銀河倒瀉翻盆雨。依然菜花亭上坐。綠天大葉看掀舞。</text>
<title>朝與數子讀禮箋。又用前韻。</title>,<text>學蔀如霿無時晴。狗儒墨守常崢嶸。禮家聚訟紛不決。考古折今斯明淸。乖翻俎豆倒冠履。寂寥一篇唯涑水。健菴授旨自亭林。淹貫千年賴有此。宰相編書少開發。顯者辨之疑者闕。雜草蓁蕪時有花。黑雲堆疊微見月。力返洙泗誰敢期。九鼎旣沈鍾旣移。高密談經主讖緯。發蒙去障嗟何時。以經證經吾猶及。百家衆喙非所急。內無繩尺外多眩。鈍翁蕙田徒捃拾。愛君足跡來荒塢。會事況値林塘雨。後世子雲誰能知。聽君快讀欣欲舞。</text>
<title>夏日鄭美元至。鄰友皆會。</title>,<text>靑山斜與碧漪鄰。紅照虛明白鷺羣。澇地徧生無本水。暑天能辦不時雲。名途旣阻詩方好。佳友仍留飯可分。須識寂寥中有趣。塵喧雖到未堪聞。山澤沈淪是素期。先生未始不逢時。稍存劉峻脂韋戒。且學堯夫首尾詩。辯士休談叢下博。浮生皆似橘中棋。晚來亦厭參同契。狡獪無端說坎離。學山精舍學山陰。石翠松聲又一林。病厭物來居喜靜。老羞人見入求深。引渠爲瀑渾閑事。疊砌成壇是苦心。縱有所懷誰共語。自歌自笑且長吟。小廬容膝地猶餘。只此心閑便裕如。一雨秧移非薄祿。四時花發是仙居。須知省事同成事。漸覺焚書勝著書。石火電光那可久。悠悠榮辱定全虛。人世原非九級梯。大平等是物之齊。笛須遠聽疑聲好。棋每旁觀覺手低。桑戶決疣何足慰。艾封食豢未應啼。當場讙謔須臾起。翳翳銅鉦已匿西。坐一橫欄臥一床。艸亭低小可迎涼。微風水動襟初爽。久雨林深趣更長。早謝將離餘老葉。倒垂百合送新香。且將文墨招年輩。薖軸爲歡矢弗忘。</text>
<title>苦雨示美元</title>,<text>濕雲深似海。無處覓朝暉。得得蛙爭躍。垂垂鷺不飛。厓泥還沒屐。矼石盡生衣。藉使終年雨。疇人敢是非。</text>
<title>和寄陟州都護李 廣度 見寄之作</title>,<text>官遊經歲樂應多。墨綬非關髩髮華。鬱島船歸癡噉箰。武陵春入鬧看花。吏民與作鴻荒國。妻子携成隱遯家。長笑親朋不曉事。枉愁羈旅落天涯。浮生夢覺已踰關。兒戲紛紛一枕閒。孛露新魚多美味。瑟羅考妓尙歡顏。凕圖不管搶楡鷃。栖息今安止棘鷰。畢竟此行高一著。與雲偕往與雲還。駸駸暮景忽焉徂。牢落田間一老夫。有志簡編秖是癖。無憂藿食不妨癯。扁舟箬笠倪元鎭。小圃瓜棚范石湖。遠寄茯苓要久視。窮途惟伏使君愚。</text>
<title>三月卄七日。乘小艓赴忠州。舟中雜吟。</title>,<text>羅帶門前水。遙遙接蘂城。年年芳草岸。悽愴有斯行。雲表水鍾寺。佗年隱者栖。無端銅磬響。時復度前溪。秋柳銷魂語。春帆倚渚時。未知山石句。何似女郞詩。綠楊門蔭翳。朱楛積岧嶢。可惜金閨彦。相携議販樵。天半芙蓉頂。應標玉井蓮。須思景純骨。終浸試茶泉。數尺沙瀩水。多罹下峽船。那將鐵龍爪。爬剔到黃泉。巖下垂綸者。葩髿髮過胸。定緣貧到骨。猶似道難容。一笠飛亭子。懸空似燕巢。兩人容對酌。聊與證貧交。</text>
<title>次韻答寄李獻納 南奎 長連謫中</title>,<text>蘭澤行吟落日邊。營丘海色漭相連。藉令坐享家園樂。豈必平安度此年。太白山中佩印回。先生續續換新來。區區奉化纔堪授。始覺吾曹盡不才。蕭條破屋聚南村。盡室栖栖欲斷魂。及到驛書西下日。白頭應復感君恩。</text>
<title>雪意 己丑冬</title>,<text>思起倪元鎭。空堂展素綃。了無飄一點。忽已罨層霄。靜水沈魚槮。荒林冷鵲巢。深居要煖胃。湯餅問餘條。</text>
<title>寄題洪伯凝 鼎周 杜潭新居六首</title>,<text>愛爾潭上居。恰有山中趣。江聲阻屏帷。松翠浸衣屨。鴈齒流暗水。麂眼防狂夫。菘敷綠天葉。瓜斷五石瓠。種梧當東榮。紙窓殊未曙。此意君不知。是我候月處。松壇臨石壁。崱屴悲風來。此意君不會。是我彈琴臺。葩髿白鬚髥。錄瞳照紅頰。當窓坐展書。宛是倪迂帖。吾今老農圃。汝可績詩書。子姪苟承意。福祿留有餘。</text>
<title>靑歈金 在崑，匡山朴 鍾儒 小集設饅。</title>,<text>隔水招呼歲暮情。數峰紅照轉收明。寒山好踐看梅約。深屋欣生擣肉聲。白髮旣垂眞我友。烏巾雖戴亦書生。層氷快雪知何日。且卜淸宵醵鯉羹。</text>
<title>次韻蕉翁朴參判 蓍壽 秋日見過之作 壬辰春</title>,<text>添壅池亭舊藥科。桐鄕遺愛較應多。碧紗紅袖渾閑事。再汚楣頭獨奈何。谷山衙軒。余有題詩。仇者去之。朴公任谷山時。再刻而懸之。要向江邊再訪花。百花深處是吾家。綠肥紅瘦無消息。小醉烏巾獨自斜。</text>
<title>次韻雲寰李 輝永 禱雨之作 壬辰五月之晦</title>,<text>火雲林末鬱嵯峨。瓜蔓山礬取次過。柳沼蟬唫他自得。秧泥龜坼欲如何。衰齡對友哄聲少。病枕成詩纇字多。寄語龍門諸長老。秋來同唱紫芝歌。</text>
<title>久雨撥悶 壬辰七月</title>,<text>雲容擘絮葉聲騷。柳岸朝來又一篙。雨共酒杯醒復醉。江如碓杵落還高。淸飆幾日回天眄。腐爛三農絶地毛。嘉客不須愁信宿。山房醞藉遠風濤。應是河淸與雨期。麤鈴纔度又纖絲。純陰病絶回陽理。沈醉人無止酒時。電掣龍鱗金照耀。濕飛鷺羽雪離披。維舟繫馬渾閑事。水耨山耕盡可悲。漆室端居戀九重。絲綸何語慰三農。天家不竭銀河水。人世空留石廩峯。着處呴濡哀轍鮒。向來嬉戲悔鞭龍。終知藿食憂無賴。依舊山扉碧蘚封。</text>
<title>始晴</title>,<text>人生還要苟全生。終見天開一日晴。嘉穀已殘誰起瘁。雜花猶在好敷榮。汀洲倒樹蕭蕭動。㰚落懸衣處處明。水客治舟山客屨。小樓怊悵且傳𦨻。</text>
<title>平康縣令洪 吉周 至山齋夜話二首</title>,<text>逶迆石櫃到岩扃。華蓋翩翩偃檜庭。太宰遠充賫奏使。季方隨上練光亭。山樊下馬秋蘿捲。水榭懸燈夜雨聽。文釆風流誰得似。一門句曲耀三星。斧壤蕭條數百家。亂山籬落靜開衙。羣甿黍食輸黃米。一路蕎田放白花。游戲文章歸吏牘。分飛魂夢繞仙槎。官寒尙有澄心紙。日日題詩到夕鴉。</text>
<title>送惺叟還山 壬辰秋</title>,<text>山客思歸倚水亭。綠楊紅蓼滿回汀。蒸雲強似圍難解。殘暑今如醉欲醒。老約恐成題鰂誓。詩裝聊帶換鵝經。那堪別後孤棲處。依舊攢峯對眼靑。</text>
<title>潭上夕泛 壬辰秋</title>,<text>江湖洵樂奈之何。六冕誠難換一簑。半世客游消瘴海。晚來叟號襲煙波。迎風未害瞢騰醉。候月聊賡窕窈歌。天賜一區湯沐地。許將諸友共婆婆。吾衰今甚矣。君去往從之。鷺返煙橫處。魚跳日落時。水聲遙更好。涼意老先知。此會心常願。殘生奈有涯。</text>
<title>次韻漫唫三首呈泊翁</title>,<text>七十年光鳥影過。新春回首漭含悲。螢枯蠹死終何賴。虎逝龍亡便不奇。芳草依然得時勢。落梅無術可禁持。兒孫藥餌休相勸。客旅栖遑亦已遲。不因黑髮服胡麻。舊菜安脾雜笋伽。蜀都賦 文字可憐埋外國。姓名無計落中華。全拋石竇猪奴業。王弼 閑着煙波釣叟家。張志和 西去京城未百里。自從齒暮已心遐。撐取枯骸與凍顏。敢圖游戲向人間。皁囊有貯休封上。蔡邕 彩筆無功快放還。江淹 蟄蟻啓坯同作氣。乳鷄出殼以消閑。中詩酒風流好。司空圖 身計全輸屋後山。</text>
<title>次韻呈泊翁</title>,<text>先生黃髮已盈頭。筆翰滔滔似水流。絶世文章傾左海。暮年窮厄畢西遊。逐貧不去仍須樂。乞巧難成且莫愁。八十有三童子氣。春風思殺廣陵舟。</text>
<title>偶成一首</title>,<text>牕如碁局小開方。叵耐新春日晷長。䧿補舊巢看漸黑。鷄生嫩毳愛猶黃。絶無著作塵堆硯。久曠交酬水實觴。畢竟百花紅滿眼。且將何事答年芳。</text>
<title>肩輿歎 改人作</title>,<text>人知坐輿樂。不識肩輿苦。肩輿山峻阪。捷若躋山麌。肩輿下懸崿。沛如歸苙羖。肩輿超谽谺。松鼠行且舞。側石微低肩。窄徑敏交股。絶壁頫黝潭。駭魄散不聚。快走同履坦。耳竅生風雨。所以游此山。此樂必先數。紆回得官帖。役屬遵遺矩。矧爾乘傳赴。翰林疇敢侮。領吏操鞭扑。首僧整編部。迎候不差限。肅恭行接武。喘息雜湍瀑。汗漿徹襤褸。度虧旁者落。陟險前者傴。壓繩肩有瘢。觸石趼未瘉。自痔以寧人。職與驢馬伍。爾我本同胞。洪勻受乾父。汝愚甘此卑。吾寧不愧憮。吾無德及汝。爾惠胡獨取。兄長不憐弟。慈衷無乃怒。僧輩猶哿矣。哀彼嶺下戶。巨槓雙馬轎。服驂傾村塢。被驅如犬鷄。聲吼甚豺虎。乘人古有戒。此道棄如土。耘者棄其鋤。飯者哺而吐。無辜遭嗔暍。萬死唯首俯。顦顇旣踰艱。噫吁始贖擄。浩然揚傘去。片言無慰撫。力盡返其畝。呻唫命如縷。欲作肩輿圖。歸而獻明主。</text>
<title>老人一快事六首。效香山體。</title>,<text>老人一快事。髮鬝良獨喜。髮也本贅疣。處置各殊軌。無文者皆辮。除累者多薙。髻丱計差長。弊端亦紛起。巃嵸副編次。雜沓笄總縰。網巾頭之厄。罟冠何觸訾。胡元冠 今髮旣全無。衆瘼將焉倚。旣無櫛沐勞。亦免衰白恥。光顱皓如瓠。員蓋應方趾。浩蕩北窓穴。松風洒腦髓。塵垢馬尾巾。摺疊委箱裏。平生拘曲人。乃今爲快士。</text>
<title>其二</title>,<text>老人一快事。齒豁抑其次。半落誠可苦。全空乃得意。方其動搖時。酸痛劇芒刺。鍼灸竟無靈。鑽鑿時出淚。如今百不憂。穩帖終宵睡。但去鯁與骨。魚肉無攸忌。不唯吞細聶。兼能吸大胾。兩齶久已堅。頗能截柔膩。不以無齒故。悄然絶所嗜。山雷乃兩動。嗑嗑差可愧。自今人病名。不滿四百四。快哉醫書中。句去齒痛字。</text>
<title>其三</title>,<text>老人一快事。眼昏亦一快。不復訟禮疏。不復研易卦。平生文字累。一朝能脫灑。生憎汲古板。蠅頭刻纖芥。六卿郊外去。再閏何時掛。嗟哉望經注。後人依樣畫。唯知駁宋理。不恥承漢詿。如今霧中花。無煩雙快眥。是非旣兩忘。辨難隨亦懈。湖光與山色。亦足充眼界。</text>
<title>其四</title>,<text>老人一快事。耳聾又次之。世聲無好音。大都皆是非。浮讚騰雲霄。虛誣落汚池。禮樂久已荒。儇薄嗟羣兒。譻譻螘侵蛟。喞喞鼷穿獅。不待纊塞耳。霹靂聲漸微。自餘皆寂莫。黃落知風吹。蠅鳴與蚓叫。亂動誰復知。兼能作家翁。塞默成大癡。雖有磁石湯。浩笑一罵醫。</text>
<title>其五</title>,<text>老人一快事。縱筆寫狂詞。競病不必拘。推敲不必遲。興到卽運意。意到卽寫之。我是朝鮮人。甘作朝鮮詩。卿當用卿法。迂哉議者誰。區區格與律。遠人何得知。凌凌李攀龍。嘲我爲東夷。袁尤槌雪樓。海內無異辭。背有挾彈子。奚暇枯蟬窺。我慕山石句。恐受女郞嗤。焉能飾悽黯。辛苦斷腸爲。梨橘各殊味。嗜好唯其宜。</text>
<title>其六</title>,<text>老人一快事。時與賓朋奕。必求最拙手。掉頭避強敵。行其所無事。恢恢有餘力。業道求賢師。學算就巧曆。實事宜躋攀。虛嬉貴閑適。何苦對勍寇。自取遭困阨。一念射蜚鴻。猶然不敗績。恒以逸待勞。怡然順無逆。頗怪世上人。志趣乃乖僻。於德悅卑諛。庸愚充上客。於戲不自量。國手思對席。聊以送炎曦。精進竟何益。</text>
<title>先朝紀事</title>,<text>雪洒仙樓硯有氷。四更一點始吹燈。高呼上直聲如吼。嚴旨來宣李德鵬。奎瀛校字夜迢迢。學士燃藜對寂寥。悅口子湯宣賜至。領來者是柳明杓。春塘試士貢柑黃。守僕催呼進食堂。一例西山白瓷盔。爭瞻水刺七分強。萬八門前知彀房。弘文學士改軍裝。別牙兵將催投刺。御卒傳呼夾兩行。洗心臺下百花春。玉輦隨陪只近臣。劍舞蹮蹮卿相座。無人敢叱馬榮麟。釣魚常在賞花時。御手持竿閣老隨。欸乃一聲山水綠。錦帆紅字照淸池。石渠門下卸金鞍。玉溜紅泉許共看。却向籠山亭上去。滿庭花石倚雕欄。御射無時太液傍。壯元峰下是帿場。南平小扇圓如掌。五中聲聲畫鼓揚。仗前鼓吹雪翩翩。抄啓文臣曉進箋。㺚馬豹皮誰領者。內人窺戶望如仙。齋居決獄曉無眠。秋部三堂上御筵。小宦低聲慈旨報。食時已過日中天。書香閣裏聚詞臣。秋日風涼曬御眞。侍衛承宣皆在此。君王坐處曠無人。陵園回後瑞葱臺。壯勇新軍別取才。直一舞刀筤筅技。三營無色脫頭盔。蓮府深深左掖門。閣臣軍職夜承恩。碧紗褂子藍綃帶。氈笠銚來不禁喧。熙堂宣飯備奇珍。座客無非寵幸臣。油紙催呼齎脯鱐。歸家說有老慈親。</text>
<title>寄三陟都護李廣度</title>,<text>悉直遺墟沙海濱。七分仙是七分人。遙憐五鼓無眠曉。與作三刀有脚春。眉叟碑存鹺戶晏。鰕夷船斷酒杯頻。粥材遠寄松腴至。思共山氓頌壽民。</text>
<title>寄平陵察訪族人志鶴</title>,<text>宿隼荒樓靑海濱。鱅鱅珍味解留人。莫因黃土金山債。枉載紅粧鏡水春。梧井宦遊思尙苦。楚亭詩句感應頻。遙欣地主遭逢厚。贅寄由來似部民。</text>
<title>八月十四日。蒸雲始晴。壬辰秋</title>,<text>赤暈新收白露溥。晴戀佳色倚筇看。秋炎似破殘城易。老病如撐壞屋難。尙願羣賢娛翰墨。勿嫌衰拙廢衣冠。九分月色今宵好。不必留求滿眼團。</text>
<title>秋夕鄕村紀俗</title>,<text>晴日鄕村樂意譁。秋園風味向堪誇。枯藤野屋瓜身露。病葉山坡栗腹呀。單把酒杯當勝宴。絶無詩句聚鄰家。自嗟衰疾妨宵泛。辜負金鱗漾月華。</text>
<title>夜涼</title>,<text>今歲支離溽暑長。西門月夕始迎涼。蟬聲猝遇銜枚氏。蟲語如循協律郞。前路拭眸淸世界。苦緣回首冷思量。碧花紅穗時光好。到處携吾恕老狂。</text>
<title>到山亭</title>,<text>病骨支離著一床。笋輿伊軋到山堂。路傍荒塚秋花碧。㰚下回塘早稻香。筋力只堪求穩寢。狂癡每欲逐歡場。道峯水落多蘭若。一夢西風引興長。</text>
<title>八月十六夜。月色最淸。</title>,<text>看月非關十五圓。絶無雲處始秋天。漲痕未落金波闊。炎祲全消玉宇鮮。人世幾回能此樂。良宥一遇是奇緣。且留山寺遲紅葉。會向湖亭擘彩牋。</text>
<title>默數</title>,<text>默數頹齡只自疑。暫時歡笑忽焉悲。何來屋裏黃頭媼。頗怪牀頭白髮兒。一縷將爲風燭滅。六丁莫輓火輪馳。鄭玄王肅何關事。舊稿叢殘不可追。</text>
<title>酬葛山尹逸人喆健</title>,<text>惡歲生涯食硯田。老來萍梗轉凄然。寒花籬內三椽屋。黃葉堆中一眼泉。揚子雕蟲空自悔。董生乳犬有誰憐。叢殘文字飢難煮。佳句時憑峒客傳。幽棲少經過。峯藋晚芋芋。水冷魚難捕。田荒雀漫驅。殘年徐記室。疇昔蔡君謨。籍使逢時命。何能強策駑。</text>
<title>次韻李淸風 復鉉 秋日相過之作</title>,<text>獨立書樓思渺然。渡頭殘照客回船。一林黃葉牛行路。萬片寒雲雁叫天。老筆有神揩病眼。秋山如畫聳吟肩。道州詩句誰能和。慚愧山陰理縣編。</text>
<title>江天半晴圖</title>,<text>颯若山欲秋。爽加天將曉。微明素練光。未及褰浩渺。堆堆墨雲內。翯翯羣飛鳥。沙晶展昭曠。山翠沈靑窈。想見白描初。意緖鑽冥杳。斜射日脚遠。駁解靑片小。古鏡濯塵垢。晞拒猶未了。微醒帶宿酲。初歡含餘悄。水樹靚鮮新。擺亞如風篠。定是倪迂手。賞鑑成繳繞。</text>
<title>九月二日惺叟至</title>,<text>病葉寒花獨倚樓。黃昏柔櫓過藍洲。草蟲同語山窓夕。稻蟹遙憐澤國秋。桑落新醅聊朔飮。蓬飄行色又南輈。人生契闊元無定。能幾重迎下炭舟。</text>
<title>次韻靑歈金 在崑 潭上夕泛</title>,<text>鱸魚時勢荻花天。湖泖風情付少年。秋水猶然沙半沒。暮雲畢竟月孤懸。短檠光亂流螢外。柔櫓聲沈宿雁邊。延召不曾煩折簡。賢豪元自有機緣。</text>
<title>贈稷山李斯文 祖延〇戊子冬</title>,<text>蘆荻蕭蕭雪意邊。雁聲人影共悽然。等身書苦誰傳世。徹骨儒酸且樂天。百折靑泥休叱馭。一堆槁壤任爭羶。晚佳臺下何時到。墜葉晨星兩可憐。</text>
<title>次韻山陰申逸人 敎善</title>,<text>歲暮申丁嶺。新留踏雪痕。讀書聲暫止。優老意常存。衰白羞當世。靑紅弄小孫。迢迢斗尾峽。偕我作山門。</text>
<title>簡寄春川李參奉 楘</title>,<text>苦憶君時視碧江。山扉流送到書窓。喉猶痛飮杯三百。鬢且新懸玉一雙。鶴邸從游誰薦綺。鹿門耕種每思龐。文巖草木知生色。地主南來惠此邦。</text>
<title>秋晚金友喜香閣。寄水仙花一本。其盆高麗古器也。</title>,<text>仙風道骨水仙花。三十年過到我家。茯老曾携使車至。秋史今移浿水衙。窮村絶峽少所見。得未曾有爭喧譁。穉孫初擬薤勁拔。小婢翻驚蒜早芽。縞衣靑相對立。玉骨香肌猶自浥。淸水一盌碁數枚。微塵不雜何所吸。時珍本艸涪翁詩。厚誣直欲臨書泣。糞泥托根云處汚。肥土開花稱好濕。始知大隱時隱市。猶自緇磷不相入。</text>
<title>追和文山綠陰卷</title>,<text>深房兀兀苦低垂。藥火燒殘口自吹。櫻爲弄孫時摘實。柳能遮客不𠠜枝。耽眠厭聽蠶繅聒。悶旱欣看螘穴移。煙水泛舟他自好。白頭相對更須誰。媿向兒孫作老親。朝晡說病總非新。平生枉學無當技。天地空留已死身。書束叢殘誰付劂。詩篇委棄早成塵。相憐獨有文山子。認是迂踈一類人。石田收麥了。長夏保平安。白日高眠好。黃金到手難。眼從迷處谿。胸此少時寬。且放兒孫去。叉魚溯急湍。</text>
<title>賦得水中新苗</title>,<text>暗槽引水草香中。淺綠新苗帶晚風。嫩葉齊抽被剪好。綉蕤斜轉刺裁同。烏犍穩臥知須雨。白鷺還飛惜向空。待到蟬鳴蓮熟日。滿原䆉稏夕陽紅。</text>
<title>八卦峯詩題趙正言山亭額</title>,<text>東峯有爽氣。松點黑如碁。商度九京事。二公將擇誰。呀開粵溪峽。娟妙白雲峰。曩少黃驍水。其間障幾重。靑翠隔前岑。槿籬護瓜圃。都緣逆水心。朱雀爲金虎。小庭時倚杖。金鳳晚霞浮。憶君童遊歲。猶登翠遠樓。藍洲一拳石。曾是我家山。汕濕交流去。扁舟時獨還。庭葉明脩杪。黔丹送夕陽。石林泉石好。畿內此名莊。連峯積鐵寒。庨豁開西峽。每自京城回。欣窺山萬疊。天畔水鍾寺。禪樓超世情。應棲有道者。風便讀書聲。</text>
<title>示朴景儒</title>,<text>憶昨悲秋時。寒牀啼絡緯。忽已報新春。感物成獨喟。親識盡彫謝。隻影誰與慰。靑絲與玉盤。緬邈無遺味。二子雖鑷白。勁毛密如蝟。鏡匣塵積寸。自視良自畏。殽胾久無牙。運化唯恃胃。石田幸有秋。甔石支月餼。繳繞等身書。精力眞浪費。覆瓿良所宜。敝箒誰更貴。門無續尾貂。世多反唇狒。春風爾復來。惠然宣淑氣。靑陽與玄冥。一線界午未。梅花秖自妍。賞心無种魏。所幸山門靜。風波隔喧沸。與子談漁樵。放言無忌諱。</text>
<title>再疊</title>,<text>鄰栖未一弓。往來如織緯。歡戚略相似。同歈復同喟。湯餅錯冷淘。酬酢以胥慰。聊用侑談諧。匪敢求珍味。常羞失路人。怒髮磔如蝟。堂扁與猶字。心存四鄰畏。詞藻雖蕪拙。猶堪滌塵胃。漁樵無歲計。假貸能繼餼。冷眼睨侯門。珍鯖浩糜費。樊㰚豁爲薪。淸貧敵豪貴。深居友麋鹿。畏途愁梟狒。衰耄廢著書。靜默除蕭氣。同乎異乎若。正物均所未。康成雖霸漢。子雍復擅魏。淸儒博考據。聚訟如羹沸。長懷石泉翁。傾寫昔無諱。</text>
<title>炭村金 始漢 共賦 九月十六日</title>,<text>瀟瀟風雨惱秋芳。杖策今辰始出房。桂魄未虧非旣望。菊花初發是重陽。瀹蔬婢走叉魚艇。洗硯童回打稻場。怊悵我兒京輦下。冷杯隨處憶家鄕。</text>
<title>十二月三日。文山至。越三日夜。設饅頭。侑以長句。</title>,<text>熙熙壤壤路縱橫。物外淸標見此行。漢宋異同要決訟。邵虞得失未忘情。山深雪樹當窓白。夜靜燈花照字明。老婦饅頭由世好。不應多羨紫駝羹。衰年檣馬未風馳。諸子先之我乃隨。蘸筆輕雲生研沼。拓窓微月照琴池。漸平詩格開魔障。且置經談割贅枝。君到漢陰亭上宿。爲言垂死惜分離。</text>
<title>幼孫於洛渭二妙席上。賦詩而還。是夕兩家二翁。又與景儒兄弟會。吾衰至此。感而有作。仍次幼孫韻。</title>,<text>童稚嬉娛歲暮情。聯芳樓起五言城。太丘陪杖誰爭美。楚老扶犁早錫名。散地投身常媿殺。他筵題句太憨生。我兒白首還招友。臥看寒江一舸橫。</text>
<title>酬朴聖宗 辛卯十二月初三日</title>,<text>思殺孤眠處。殘燈惜歲闌。寧甘永夜苦。羞損少年歡。雪屋全家寂。晨衾徹骨寒。吾衰亦高枕。朝起取詩看。</text>
<title>酬許仲明</title>,<text>窓紙風醒寂。園柯雪潤枯。寒將茶勸客。衰以藥扶吾。江凍鄰逾近。詩淸氣欲蘇。朱盤鴉色帕。饞羨未應孤。</text>
<title>送朴季林 鍾儒 南游</title>,<text>木棉裘薄板橋霜。南浦秋雲遠送將。萬慮消沈驢步倦。九天寥廓鴈聲長。寒臨錦水蘆漪碧。晚過華亭棗餅香。陳跡未須生感慨。轉頭何處不滄桑。</text>
<title>雲寰李 輝永 至</title>,<text>半日划船五里筇。崎嶇相對各龍鍾。百花已向愁中盡。雙鬢渾如亂後逢。舊約空拋黃葉寺。病魂猶繞白雲峰。秋來福稄誰能保。怊悵山門隔數重。</text>
<title>效詠物體。賦得浴鳧。</title>,<text>不露窺魚色。微聞曳水聲。濕飛常急勢。遙落復徐行。沒處回紋轉。衝時細浪驚。看來又看去。聊爾遣閑情。</text>
<title>辛卯歲十月十六日。海居都尉至。次其平丘道中韻。</title>,<text>襆被凌晨出紫微。綠驍流水夢依依。千扁雨灑羊毫筆。一路霞沾鶴氅衣。塵界仙標誰可擬。貴人儒雅古應稀。金流玉洞新題句。病枕猶然逸興飛。</text>
<title>都尉將游水鍾寺。余老不能從。</title>,<text>水鍾山色暮如顰。雪樹氷泉悄待人。嶺路鴉翻初振策。驛亭鷄唱已膏輪。思攀北崦千回磴。淨洗東華萬斛塵。如此風流難附尾。白頭吟望黯傷神。</text>
<title>山閣夜集</title>,<text>蓽門傾蓋荷光榮。白首泥塗更愴情。未信世眞無伯樂。不隨人共棄君平。側身天地羊腸險。投老邱園鶴夢淸。每憶尙書文義好。大家元自有賢兄。</text>
<title>次韻送都尉以下諸人上水鍾寺 十七日</title>,<text>輿者肩之騎者鞍。一時昂首只山看。老頹誰念秦人瘠。磴險都忌蜀道難。却喜芒鞵當繡襪。不愁蒲塞換金盤。龍門騁目饒淸賞。寒乞從他臥雪安。</text>
<title>夜臥無聊。戲爲十絶。以抒幽鬱。</title>,<text>箯輿絡續上山陲。何異登仙目送之。十笏房中卍字牖。寒天獨臥日遲遲。水鍾山昔作吾園。意到翩然卽寺門。今視忽如抽竹箰。靑霄玉立香難捫。凍梨痀背尙童心。一蹴毗盧頂上臨。劣弱苦遭兒輩制。李乎非孝憶曾參。黃葉紅藤石徑紆。山腰坐歇已歡娛。夙知坡老風情厚。容不能從肯憶無。嶻嵲峯前縹緲樓。兩江風物一時收。綠驍如帶黃驍遠。到此應憐此白頭。金波的的月沄沄。會事天無一點雲。怪有長松交偃檜。滿庭藻荇作漪紋。菽乳濃煎苣蕂油。肉芝香嫩石衣柔。方珠十串今宵味。誰更珍鯖羨五侯。三爵纔行四韻成。東樊抽起遏雲聲。河謳洛誦還魂處。山鬼啾啾澗鳥驚。通宵竹枕耿無眠。歷歷風懷在眼前。鷽搶鵬搏皆有分。名山聊續臥游篇。一碧玻瓈斗尾河。願君重唱畫魚歌。琴高不是劉蕡鬼。回子哇豬獨奈何。</text>
<title>十八日曛黑。都尉一行始下來。次韻東樊。</title>,<text>輿馬喧闐響石矼。暮天歸鷺與成雙。僮肩詩卸淋漓筆。老眼書收寂莫窓。山逈愁臨無地閣。野卑欣對有聲江。不須辜負今宵月。報道餘醪尙滿缸。</text>
<title>再疊</title>,<text>蕭蕭鳴葉鬪寒矼。月出庭空檜影雙。且盡歡娛開夜宴。不妨鼾睡到朝窓。酒地亟滀同三泖。詩派分流似九江。藥餌憫衰那可忘。內家題識著銀缸。</text>
<title>三疊</title>,<text>欲遮歸路斷溪矼。日日吟肩願作雙。萬古升沈憐蟻穴。一生辛苦悔螢窓。醉歌傲物休賡杜。恨賦傷心不慕江。未必脄𦙫淹貴客。酸虀薄酒自盈缸。</text>
<title>四疊</title>,<text>世途迫迮似危矼。駭鴈驚鳧必疊雙。少日狂奔迷海岸。晚年長策杜山窓。門懸署久常無客。樓貯書多況有江。落地眼光唯定命。終須一日破瓷缸。</text>
<title>對海尉有懷洪判書 奭周 燕槎之行</title>,<text>天畔毉巫雪色勻。關鷄啼送大行人。孤忠抱向誰家說。隻字留爲上國珍。漂客傳書當雁足。令郞報喜占龍鱗。遙知斧壤寒山裏。憶弟思兄句子新。</text>
<title>又疊前韻</title>,<text>歲寒無客度山矼。千卷書中眼一雙。已識秕穅如蠟味。猶張靉靆對油窓。自憐弱羽思塡海。長笑微蟲力溯江。畢竟腐儒成底事。醯鷄生浩不離缸。</text>
<title>海居都尉洪公 顯周 偕東樊至 庚寅</title>,<text>都尉今行亦已遲。病懷幽獨惜年時。褪紅晚藥微聞澤。漲綠春蕪不見涯。柳巷早敎鸎遠引。林蹊應仗鹿先知。帶方太守樊川子。摠有巴塘夙昔期。</text>
<title>次韻示海居</title>,<text>且說田園事。聊寬市陌愁。晚蠶催上馬。高麥恰藏牛。小雨人聲樂。深山鳥語柔。病羸常掩戶。好遣替吾游。</text>
<title>嘲絗堂尹承旨 正鎭 有約不至</title>,<text>帶方太守足風騷。約伴江湖意氣豪。湍邑又逢聊曼父。海翁今作尾生高。石林水榭紅塵遠。鍾寺煙蘿翠色韜。最愛東樊超俗累。烏紗半岸獨揮毫。尹時爲長湍府使。獲先世已失之塚。以故不能來。</text>
<title>爲海尉飭漁人網鱸。僅得一魚。</title>,<text>藍子洲之匯。鱸魚此穴居。四鰓名不錯。一臠味何如。溫水愁虛往。淞江憶舊漁。黃鍾遜瓦缶。頓頓食河豬。</text>
<title>海尉將游水鍾寺。以雨而止。</title>,<text>汕北名藍是水鍾。眼前娟妙列羣峯。光陵玉趾憑誰問。霧海靑螺不易逢。好向西陂謀酒送。且將南嶽許雲封。秋來欇欇紅如染。未害眞源隔一重。</text>
<title>海尉游練帶亭。余不能從。令小童傳韻賦詩。</title>,<text>鴨觜沙邊一艸堂。靑杉皀櫪壓滄浪。當壚犢鼻何須病。咏水蛾眉自不妨。白香山詩。有爭及湖亭今日醉。嘲花詠水贈蛾眉之句。 可但叫呶成酒市。好留詩句作漁莊。由來竹所無賓主。偃仰隨宜到夕陽。</text>
<title>其二</title>,<text>激者爲湍演者灣。一生身在白鷗間。田園歲熟猶賖米。岩岫家傳不買山。窮取客嘲三復玩。老將僮約數條刪。楣題早寫煙波叟。苕霅從來羨往還。</text>
<title>其三</title>,<text>箰輿伊軋替揚舲。雨傘油衫促侍丁。不管濕雲魚尾赤。本求泓水鴨頭靑。撥開擁塞緇塵氣。睨過瀟閒練帶亭。慚愧老夫筋力短。別茄披薤臥山扃。</text>
<title>其四</title>,<text>麥芒如鯁雉交鳴。江上流雲弄晚晴。水癖定同鳧雁性。山遊已屬鰂魚盟。靑蛾皓齒何須慕。雪鱠金虀也自淸。都尉不殊寒士色。風流眞足示諸生。</text>
<title>其五</title>,<text>風漪吹上草堂深。靑翠交怡過客心。野老衣冠莎可坐。酒家門戶柳成陰。流鸎忽以新聲到。行鴨俄能瞥眼沈。如此漁莊嗟不遇。一舟那得置千金。</text>
<title>其六</title>,<text>不辨中郞買一舟。強登酒肆作詩樓。國貧主第黃金盡。村僻賓廚白菜稠。陋屋雞驕時上席。小槎魚黠不吞鉤。猶然渡口行人語。天降神仙擅勝遊。</text>
<title>題永明尉畵帖十絶句</title>,<text>春樹紛披樹樹同。一林吹緊杏花風。當窓獨坐如何意。只在熙怡浩蕩中。碧瓦低深樹作籬。古松奇崛倒垂枝。小橋歸路春山晚。正値詩圓酒解時。紅蘿葍像美人腮。嫩綠新芽出窌纔。折取龍孫憐不瀹。園丁誰遣重栽培。輭槲肥梧葉始舒。一株枯木獨蕭疎。范寬筆意徐熙墨。好向殘山賸水攄。</text>
<title>同永明尉山亭小集</title>,<text>山亭本意遂吾初。小小經函此屋儲。今夜放開杓裏月。晚涼披示枕中書。閑看穉子馴蒼鼠。時有漁人餽白魚。自是水鄕風味足。勸君明日莫回車。</text>
<title>秋日海尉至。前江泛月。</title>,<text>生月乃生江。天公意分明。金波忽瀲灧。何人不叫驚。風漪碾碧玉。鄙夫立地淸。黃帝作舟時。艓子應先成。汎此輕快物。容易抵瑤京。王城十萬家。煙火常相縈。縱有絲與竹。何能發淸聲。</text>
<title>其二</title>,<text>我玆居水鄕。未見此明月。風雨使前驅。掃蕩如勁卒。一切埃壒氣。斷不留絲髮。上連恒星天。玉宇淸到骨。一輪專九霄。孤高矜傲兀。李白雖已逝。此月不可沒。許君遞作主。風流未銷歇。</text>
<title>次韻酬海尉 長句一絶句二</title>,<text>京城大抵苦塵埃。峽口呀然向客開。赤岸榑桑思一快。玄都桃樹喜重來。秋收尙早盤無栗。詩政全荒硯有苔。慚愧老頹長伏枕。許君巖下劇沿廻。高黍朱朱嫩稻黃。水鄕秋色雨餘涼。漁家屋裏書千卷。薰遍宮爐篤耨香。漢陽城闕一回頭。三十年光似水流。宮樣衣冠宮樣酒。感君來作白蘋秋。</text>
<title>洌水故多鱸魚。鹵莽不知其爲鱸。今檢本草及古人詩句。始正其名。海尉亟欲見之。堇捕一枚鱠之。戲爲長句。</title>,<text>寂寞之濱遠傾蓋。此行半爲鱸魚膾。漁卽亦知駙馬尊。搜窮丙穴藻荇帶。筮人占之包無魚。義不及賓噫將奈。捕一尺許瞎魚來。滿堂動色如壯貝。試與斗水猶撥剌。愛之重之何忍害。四鰓巨口細考驗。黑質白章符圖繪。旣軒旣聶眇些些。一筯而盡情未艾。漸愧江湖枉作主。對坐無顏嗟狼狽。此魚以石爲巢窟。不與魨鱖乘湍瀨。別用罾罺乃可淘。善逃叉𥶠頗狡獪。朝鮮洌水名物殊。喚鼠爲璞多蒙昧。堪嗟水豹混稱犀。不禁高杉叫作檜。海中笨魚竊虛名。沈淪抱屈誰復嘅。五侯嗜鯖皆耳食。僻居恨不連吳會。三韓以來二千年。眞鱸卑賤如土塊。李珍書來鳩化鷹。王惲詩出蟬如蛻。如今雪冤乃正名。石泉博物吾所賴。不須再問張季鷹。漁村近日聲名大。</text>
<title>消暑八事 甲申夏</title>,<text>松壇弧矢兩階升耦楅當中。沈李浮瓜酒不空。紗帳交遮松罅日。布帿正飽栗林風。增開野席容賓鴈。且設涼棚學老熊。總道炎曦消遣好。雪天何必詫鳴弓。槐陰鞦遷槐龍一桁偃芳隄。垂下鞦遷兩股齊。直怕巖中飛電掣。忽看天外碧雲低。跼來頗似穹腰蠖。奮去眞同鼓翼雞。習習涼颸吹四座。不知紅日已傾西。虛閣投壺銅壺兩耳席前平。水閣風松盡日淸。一點丁東銀漏滴。衆聲鏜鎝竹樓鳴。從行二馬成三馬。簇立紅旌雜翠旌。就把激驍要倍算。哄堂一笑太憨生。淸簟奕棋炎天瞌睡厭攤書。聚客看棋計未疎。棗核療飢諧者怪。橘皮逃世理耶虛。已忘火傘寧揮塵。思切銀絲且賭魚。對局旁觀均一飽。息機閒話復何如。西池賞荷垂柳光風轉碧池。芙蓉顏色使人遲。藐姑氷雪超超想。越女帬衫澹澹姿。一榼兼宜彎象鼻。百花那得妒蛾眉。天心留此娉婷物。靜俟塵脾苦熱時。東林聽蟬紫霞紅露曙光天。萬寂林中第一蟬。苦境都過非世界。鈍根淸脫卽神仙。高飄妙唱凌虛步。旋搦哀絲汎壑船。聽到夕陽聲更好。移床欲近老槐邊。雨日射韻窶籔詼諧度潦炎。美人顏色隔重簾。唯知競病全依律。忽訝戈波半露尖。思路望窮千里目。疑山撚斷數莖髥。不如自作詩千首。難字還宜信手拈。月夜濯足矮簷排悶送殘陽。素月流輝釣石涼。魯野漁歌愁水濁。晉亭禊事憶蘭香。瀊回欲學隨波鴨。晞挋還如畏濕羊。社友相携渾睡熟。不羞紅旭照藜牀。</text>
<title>再疊</title>,<text>松壇弧矢翠蓋童童火傘中。分曹習藝勝談空。人閒已度移秧雨。天靜仍無擺木風。箭社美規防虎豹。澤宮遺禮溯豻熊。行觥釋算歸來晚。桑樹西邊月似弓。槐岸鞦遷毿毿兔目蔭芳堤。綵索雙垂簇立齊。吹面風來誇得意。當頭月掛欲衝虛。騰霄仙已乘雲鶴。蓄銳人方似木雞。向晚招呼酬麥醞。兩行分坐水東西。虛閣投壺松髥檜鬣翠蕤平。釦矢銅壺韻更淸。雙瀑交摏深水躍。一槌時下病鍾鳴。樂存貍首宜懸鼓。禮倣豻侯合建旌。蹴毱彈棋歸一類。舊儀誰問魯諸生。淸簟奕棋黑白交鋪撤案書。淳昌竹簟卍文疎。死生相變生方死。虛實無端實亦虛。快手飛騰鸎趁蝶。拙謀遲鈍鷺窺魚。明朝更議舟中載。一櫂滄波任所如。西池賞荷十笏亭前九曲池。荷風吹急柳風遲。新開菡滔滔萏愛。半擺臙脂宛宛姿。東海休懸三世眼。西湖今作一州眉。須知世上看花趣。不在桃紅李白時。東林聽蟬碧雲紅旭滿江天。萬尺長聲惹一蟬。後事隨流秦土偶。前身承露漢銅仙。初來瑟瑟黏松蓋。時復棲棲著藕船。叵耐月明霜厚夜。百蟲啁哳繞牆邊。雨日射韻休將韻事度霖炎。霧裏看花似隔簾。頭上壁皆千仞立。眼前山忽九疑尖。欲捐雞肋仍無肉。將謂蛾眉亦有髥。縱使今人能夙悟。外孫虀臼却難拈。月夜濯足策策鳴沙步夕陽。滄浪遠色水微涼。躡從皆是比丘白。踞洗奚煩女子香。性本熙怡隨浴鳥。歸猶餘戀似牽羊。波心捉月愁還放。玉兎思搘折角牀。</text>
<title>三疊</title>,<text>松壇弧矢偃蓋蒼蒼赫日中。四鄰賭射巷全空。肩比遠溯分階法。鼻罰猶流設扑風。但喜酒聲輸漉漉。渾忘雨氣釀熊熊。紅鱗翠蓋云誰種。嘉樹他年賦角弓。槐岸鞦遷密葉陰濃軟草隄。繩兒身子倐參齊。馳來峻阪愁將倒。蹴到層峰喜更低。善舞遙疑攀月兎。拙工爭笑拾田鷄。人間快樂須臾事。冉冉殘暉已樹西。虛閣投壺陵殽澠酒樂升平。松籟桐絲地分淸。二耦齊聽司正誨。千秋遙和舍人鳴。捉驍才似追飛礮。立馬榮同建羽旌。五月不須搖大扇。箭聲錚處自風生。淸簟奕壺桃笙竹几嬾看書。炎敲常於佔畢疎。鶴觀水流聲自好。象山河數悟全虛。藩籬力護 缺 防虎。飣餖輕拋且餌魚。自有杭州消日好。莫將棋譜問何如。西池賞荷羣賢分席坐芳池。綠暗紅酣笑語遲。誰障吾游眞絶境。不須人譽自殊姿。蜂掁玉淚收啼臉。鳥拂緗房勸畫眉。欲識夭夭含意處。請看菡萏未開時。東林聽蟬林亭蒙密不窺天。臥聽風枝嘒嘒蟬。聲滿人間身尙隱。神飄空外坐如仙。澀時艱似更張瑟。沸處紛如競渡船。爾亦知音難再得。選枝須近曲欄邊。雨日射韻闌風伏雨退朱炎。撚蠟如棋客捲簾。暗地研心千杵搗。遙天注目一峯尖。敲推未決頻挼手。莒墨難降又捋髥。何由起得東方朔。蜥蜴狋吽箇箇拈。月夜濯足石壁靑林送夕陽。凌波仙韈月中涼。百濟江淸堪受濯。高麗臭去却聞香。嘲騰白蹢如波豕。睡覺紅曦未爛羊。終是英雄眞趣少。女兒何必洗當床。</text>
<title>又消暑八事</title>,<text>剗木通風㴩水梧枝翳眼中。鈷丘剷惡賀聲同。塵勞豁去千重障。天路遙開萬里風。掣動牀琴絲振嶽。鏘鳴簷鐸羽搖銅。唯殘側畔靑楓樹。看取霜前盡意紅。決渠流水餘雨餘雲滿太虛。晨興畚鍤導淸渠。欣趨欄圈泥居鴨。好逝塘坳溢出魚。窄口葫蘆愁下斧。轉頭㟪螺沛奔車。傳聞四瀆如珠貫。長笑東儒諫鑿書。拄松作壇撐支偃蓋作高松。軒起前榮積翠濃。對立虛明迎月牖。上頭紺碧羃雲峯。東褰恰好通明庶。西嚲兼須蔭下舂。賀汝登壇做盟主。他年不受大夫封。升萄續檐老幹交舒弱蔓纖。碧陰如海罩長檐。虬鬚累綰風難動。馬乳成漿渴可沾。雨點攔遮高捧傘。月光穿漏細篩鹽。誰知漢使乘槎力。解使山家辟暑兼。調僮曬書秀水亭臨小酉房。縹衣披拂趁微涼。吹翻亂葉欣風逈。閱遍羣籤覺晝長。卷裏乾螢多歲月。穴中肥蠹始風霜。前人曬腹嗟何及。記性纔能寫硬黃。聚兒課詩少微塾史若嫌遲。暑月詩篇例課兒。薈萃書能披白帖。輸贏算各界烏絲。時頒筆墨褒居首。且讀蘇黃要洗脾。此是春亭新體裁。都都平丈總能知。句船跳魚無鉤無網兩漁船。直角相聯汎鏡天。自有喜魚跳滿席。不過揮塵坐隨沿。江流未礙彎環曲。月影仍涵句股弦。穿取柳條歸每緩。不愁多露豆花田。凹銚爇肉北柄南流日本銚。倫膚細切待炎宵。輕雲始釀黃梅雨。高浪俄騰白馬潮。翠釜珍羞今淡泊。朱門豪擧到漁樵。從來此事嫌淸寂。莧肚藜腸廣見招。</text>
<title>又消暑八事</title>,<text>剗木通風笠亭蓊鬱鎖林中。薙氏腰鎌柞氏同。阻塞如城常蓄暑。虛通爲隧自生風。園容忽捲重幃錦。天色新磨古鏡銅。小醉不妨時落帽。臥看峰頂晚霞紅。決渠流水澎湃奔流勢赴虛。山庭一半畫新渠。薥田漸見行泥蟹。蓮蕩全輸漉水魚。幾日窄關停快馬。片時長阪碾輕車。却看憔子朝濡筆。何事遙摹太史書。拄松作壇三十六柱一虬松。鬐鬣橫張疊翠濃。迮地寬平剜側圃。遠天低小立羣峯。颼飀恥作顚狂舞。淅瀝淸於瀑溜舂。岱嶽玄壇總閒事。山家今歲號元封。升萄續檐狂藤裊蔓雜洪纖。分外仍賖一丈檐。几落墨雲書共纈。盤捎紫乳酒同沾。風欄盡日龍擎蓋。雪窖他時虎伏鹽。蘡薁縱爲驚座客。護花藩圃亦須兼。調童曬書綺匣椶函列兩房。日晴山閣進風涼。煙煤預怕螢芒短。雕刻頻驚蠹界長。漆帖輝翻疑掣電。菭錢乾落似經霜。吾東搨本休同曬。唾紙光光鈍帙黃。聚兒課詩炎風翕翕日遲遲。團聚龍猪未判兒。飭作佳篇逃勒帛。禁訓哤語爇金絲。夕吟似畫旋添足。朝讀如醫每補脾。總道高門無此會。鸎衫先著難理知。句船跳魚瓜皮革履一雙船。兩尾相銜暝色天。白小羣分踰臬入。烏巾閑坐抱村沿。爾行無燭昏如漆。吾道非鉤直似弦。範我驅馳猶詭遇。大庖何獨不園田。凹銚爇肉漥如臼白小如銚。見說脄𦙫樂此宵。片月當中圍似暈。細風吹處怒成潮。先歸酒婢沽村釀。解事茶僮拾澗樵。莫把蔬腸爲肉袋。會徵瓜事更相招。</text>
<title>新秋八詠</title>,<text>稻花細風細風吹穗未全斜。䆉稏平籬野老家。淡綠稃胎猶隱葉。微黃粉屑強名花。叟心喜悅看晴鷺。耘手閑眠到夕鵶。是處消搖堪遣日。勢途危險有機牙。瓠籬微月瓠葉灕灕瓠子垂。半鉤新月屋西敧。數痕微白初開萼。一罩純靑不辨籬。閃戶飛蛾隨蝠翼。坐庭老犬伴雞皮。秋來酒熟傾壺口。未羨戎王飮月支。草根蟲吟蟲聲秋意兩無痕。瓦影斜流野閣昏。的歷庭沙生露眼。婦娑林月照墻根。自應硜節欣敲磬。豈有深冤恨覆盆。空向人間驚懶婦。不聞催促到天孫。樹梢螢飛餘霏滴瀝濕荒郊。熠燿飛光度屋茅。垣角雲沈迷去路。塘坳風定妥新梢。非關艸際千星亂。自愛花間一點膠。霜後飄零眞可念。憐渠無穴又無巢。高林漲痕秋江湛碧一篙深。往事如狂不可尋。薥葉裊風栖峻壁。茅根帶土上穹林。平行一字疑橫練。衝折了枝合掛琴。靑海黃塵彈指事。壚頭莫惜倒囊金。懸崖樵蝕雁齒魚鱗隊隊排。哀歌豪笛渡頭偕。齮書小蠹緣丹壁。蝕葉春蠶上翠厓。背後赤攢新楛矢。指端靑落古松釵。年年草𢈢棲山日。玉露金飆氣不乖。又雜草淨如新剃髮。橫槎時有半欹釵。圓痕宛對龍鱗鏡。兩路時分燕尾釵。石溪浣衣玉宇澄明日未西。千家洴澼到來齊。十綪衣鋪包全石。百杵聲高碎一溪。赤脚亂行貧士婢。鴉鬟低首賈人妻。黃昏戴白携歸晚。蓽戶兒啼小似圭。沙汀曬網明河曉轉滿天星。日出漁家柳髮靑。麂眼映開澄綠水。魚腥吹動細風汀。熹微絲影驚過蝶。的歷沙光閃亂螢。晝曬宵沈銷歲月。此中多小養心靈。</text>
<title>題寒岸聚市圖</title>,<text>延緣草苃帶平林。一字排行四股森。列坐餅湯煙眇眇。遠來牛馬雪陰陰。微分酒後爭雄態。誰識沙中偶語心。大抵人寰皆此市。可憐蠅蚋聚腥砧。</text>
<title>寒溪返樵圖</title>,<text>翁擔微痀兒擔斜。剩將身態識年華。殘暉遠掛紅峯石。亂影連過碧澗槎。谷口柴門分小隊。渡頭蘆葉忽淸笳。追來數箇纖如豆。仰視江天逗雪花。</text>
<title>寒江泛舟圖</title>,<text>一舸橫流澹夕暉。遠天斜劃雪霏微。照看沙匯寒鱗伏。衝過風漪濕翠飛。畢竟冷緣何處止。也應閒算與時違。遙知九陌朝天路。蹴起塵飆馬正肥。</text>
<title>寒厓遠騎圖</title>,<text>鐵色寒巖似置棋。北風凄厲馬鳴悲。正當石櫃天昏處。好像藍關雪擁時。一點衣冠黏不動。三山頭角望猶遲。依然腹裏含詩氣。水照墟煙黯有思。</text>
<title>寒菴煮菽圖</title>,<text>桑鵝菽乳雪中山。蒲塞風情在此間。準備香虀醒胃府。絶無硬骨撼牙關。紺珠百串堆盈案。紅露三甌助解顏。御賜臇羹如夢境。老僧髹鉢可同班。</text>
<title>寒房燒肉圖</title>,<text>獘貂揎袖進爐頭。寒士沾沾得意秋。慢作蚓鳴誰不罵。怒如魚眼卽無愁。嘗疑李子辭包鹿。未羨韓公宴狎鷗。禮法場中終有媿。此風元自薩摩州。</text>
<title>寒潭浴鳧圖</title>,<text>渲染鮮鮮見繪功。底心寒骨碧漪中。撥開藻帶猶牽水。細作靴紋不藉風。屢顧自矜鸚羽綠。忽沈應趁鮒腮紅。世間妍醜眞相遠。岸上裝丸立一翁。</text>
<title>寒山嗾鷹圖</title>,<text>先茅黃耳走迤迤。絛鏃光來映澤陂。黠雉敢於逃淺草。寒䳺許爾聚深枝。靑霜紫電須臾起。層巘重峯咫尺移。總爲天風不借便。一年強半翅全垂。</text>
<title>獨臥三首。戲爲放翁體。</title>,<text>競病敲推本爲誰。寫懷宜若放翁詩。藥方不驗全衰後。煙味偏深獨臥時。破萬卷書成底事。作千秋計是眞癡。悠悠逝水東風恨。智竅纔通耄及之。</text>
<title>二</title>,<text>世味身謀旣兩忘。靜中無事不商量。月生星伏還相本。燕蟄蟲坯孰主張。艾子匡床須至樂。伯夷餓死莫深傷。江亭獨立憑誰語。雪滿寒山落照黃。</text>
<title>三</title>,<text>衆愚棄智想玄虛。喙喙爭鳴溢百車。孰見庖犧初設卦。思興秦始再焚書。神人未必藏罝兔。名士眞堪罰牧豬。却道聖人謀自祕。老泉之論復何如。</text>
<title>賦得山北讀書聲</title>,<text>天地何聲第一淸。雪山深處讀書聲。仙官玉佩雲端步。帝女瑤絃月下鳴。不可人家容暫絶。故應世道與相成。北崦甕牖云誰屋。樵客忘歸解送情。</text>
<title>二</title>,<text>領得黃鍾變半淸。寒山落日讀書聲。周歌曲折雙喉轉。天籟刁調一竅鳴。茅屋溜氷腔始合。菜腸剗膏律方成。生憎屋後拳峰色。遮斷臨風側耳情。</text>
<title>三</title>,<text>女織孩呱響共淸。象山妙解選三聲。每從晨鵲喳喳動。直似秋蟲喙喙鳴。左右分治疑武亂。九旬忘味認韶成。微茫一縷今垂絶。寄語諸郞且盡情。</text>
<title>病伏十有二旬。適逢玄谿令公從龍門水鍾而至。將南游天眞菴。勉而從之。仍訪石泉翁偕適。三家少年及季林，聖九，規伯亦從焉。到水南作。洌樵</title>,<text>名士看山話。欣然動我心。時宜唯漫浪。天性況山林。沙暖春蕪遠。峰稠晚翠深。不愁筋力短。行處有繁陰。次韻上天眞寺 石泉適莫非吾道。從他不住心。倂騎貪佛日。隨意坐禪林。疊崿藏菴古。高雲引客深。依遲出谷晚。不覺四山陰。上同 玄谿絶俗曾非性。耽幽卽底心。病懷宜水石。閑界是雲林。浪跡三山遍。淸樽萬木深。神怡須信宿。歸馬亦芳陰。上同 楊山旬五泠然善。行休不悋心。偶因尋蔓艸。重覺入叢林。苕上煙霞祕。丘中歲月深。寅緣慙講德。書帙見隨陰。上同 學淵紅葉題詩處。重來愴客心。入門勸芳醑。落日翳喬林。破碓泉聲散。荒寮草色深。伊蒲容信宿。何事怕輕陰。上同 鍾儒江湖相忘久。泉石獨關心。共渡迷津口。遙尋祗樹林。殘花一春晚。啼鳥萬山深。桑下緣何重。遲遲出洞陰。上同 命淵偶到招提境。蕭然淨我心。佳辰陪杖屨。幽事覓雲林。碧水引筒遠。黃鸝隔葉深。誰能割塵想。卜宅近峯陰。上同 民燮暇日殘春餞。玆游愜我心。拂衣超火宅。抽筆潤雲林。蠟屐穿溪遠。禽聲引谷深。名區不相負。家住又山陰。上同 載宏入山非喜佛。佳處卽怡心。樵斧稀喬木。禪燈廢少林。壞墻花發晚。層筧水來深。丘壑平生想。徘徊到夕陰。上同 東錫寺破猶奇絶。淸閒卽素心。幽禽棲夏木。急澗鬧風林。碧落鐘聲斷。黃昏畫壁深。詩才愧蕪拙。無計答何陰。</text>
<title>夜宿天眞寺。寺破無舊觀。余蓋三十年重到也。洌樵</title>,<text>前躅凄迷不可求。黃黧啼斷綠陰幽。朽筒引滴涓涓水。破瓦耕翻壘壘丘。幻境休留三宿戀。名山只合一番游。且看白髮渾如此。逝景眞同下瀨舟。次韻宿天眞寺 石泉此身無累亦無求。浪跡因人到絶幽。傍馬行雲隨澗道。囀鶯深樹礙林丘。靑眸未厭引杯數。白髮還應秉燭游。高興不愁不爛漫。明朝更檥度迷舟。上同 玄谿禪房無處舊人求。客到虛堂地自幽。藤底舂聲餘澗水。樓前寮舍半墟丘。百年地閱興衰跡。三世緣深翰墨游。古寺重恢同普濟。艄工那乏發慈舟。上同 學淵江邨儘美詎他求。除却江村寺更幽。走覓春光隨逝水。卽看雲物善層丘。狠啼鶯請縈紆路。緩踏驢知汗漫游。行色杳然迷去處。渡頭終日自橫舟。上同 鍾儒黃鳥聲聲好友求。綠楊處處埜居幽。芳原近水疑前渡。芧屋依山自一丘。未信名區因我勝。卽從佳境與君游。此行定了尋眞趣。料理東風下峽舟。上同 命淵蕭灑安禪不外求。穹然洞壑窈而幽。翻思玄度尋支遁。猥作元方侍太丘。鞍馬渾忘半日倦。樽醪且共一宵游。臨歸更證摩尼約。已具東風浮海舟。上同 載宏招邀芳夏氣相求。眉宇相看水石幽。不盡浮嵐迎疊嶂。無邊漲綠緬高丘。堪憐酒裏賢豪見。誰識山中宰相游。自去自來從所好。百年心事付孤舟。上同二首 玄谿芳陰淸賞趁鶯求。浩蕩橫江意却幽。蠟屐風流今白髮。羽衣消息又丹丘。龍門晚築探奇勝。楊子禪房訪舊游。一掉開來前路易。迷津誰復謾招舟。囂塵妨却此心求。每向虛林愛境幽。密樹陰邊聆細瀑。古藤圓處識高丘。諸公老去隨年少。尊佛春殘喜客游。三十年來重到客。猶然苦海一孤舟。上同 鍾儒可對靑山何所求。靜聽流水愛淸幽。千年老佛餘空塔。前度詩人記某丘。牛背斜陽非淺興。禽聲古洞儘奇游。更陪杖屨江湖去。垂柳汀沙繫少舟。</text>
<title>山木 時四月之末。嫩葉新吐。〇洌樵</title>,<text>首夏氣布濩。山木交葱蒨。嫩葉含朝暉。通明曬黃絹。濃綠遞相次。邐迆引界線。松栝羞老蒼。新梢吐昭絢。壽藤亦生心。裊裊舒蔓莚。要皆非俗物。熙怡共幽眄。幸無簪組累。奚復室家戀。躋攀旣費勞。享受宜自便。靜究生成理。足以當書卷。高秋滿山紅。重來覽時變。次韻詠山木 玄谿孟夏入山中。綠溪芳艸蒨。醉眼纈淺綠。十里鋪素絹。茸茸不盈尺。石徑細如線。昔我童時游。蒼翠鬱采絢。全山夏木糾。滿谷右藤莚。日月今幾何。桑海驚轉眄。春山一蕭瑟。感我桑下戀。吾生亦已老。忘情卽爲便。依遲出洞去。舊游懷黃卷。恢新期老宿。物理有窮變。上同 楊山玆山拔灌栵。方春沃葱蒨。美惡雜礫王。若良混布絹。香窱風叫穴。緯繣路穿線。若暆黮夕翳。扶光散朝絢。叢叢吐深秀。往往亘孤莚。笙簧沸遞聽。紅綠駭觸眄。匪直千章盛。諒有三宿戀。因君啖蔗妙。得我談龍便。芳縟細上衣。濃翠燦盈卷。復恐西灝至。坐見崖谷變。上同 學淵躡履歷翠窅。攪衣登空蒨。禪樓啞古鍾。佛㡧颺敗絹。潺湲不可聞。暗泉劣一線。豪士昔講讀。尙書此燒鍊。芬芳旣沈歇。寮院無逾莚。綠葉墍四山。新鮮暢客眄。互談同異辨。辛絶紆拖戀。誰恨白首年。未得丹霄便。徑欲拔宅去。手把靈書卷。豈能長戚戚。不覺日月變。上同 鍾儒四月楊子山。草樹日蒨蒨。徐熙春山畫。依然一幅絹。澗流鳴似雨。石徑細如線。地淨禪宜棲。洞深丹可鍊。避舅氏之名 蒼鬱神杉直。蒙絡古藤莚。幽尋三百曲。梵宮忽入眄。三生應夙契。一宿有餘戀。我欲來此住。無人示方便。寂寞唯佛像。零落但經卷。他年可重來。歎息恒沙變。</text>
<title>出山門 洌樵</title>,<text>每下山樓意悄然。不知重到定何年。愛玆㶁㶁雲溪水。十里相隨到野田。次韻出山門 玄谿一出雲林意惘然。巖泉遲暮白頭年。拂衣一日入山去。何處茅廬無石田。上同 鍾儒參回繡佛意悽然。轉眄靑山似百年。一曲憐渠淸淨水。隨人出谷漑平田。</text>
<title>次韻憩銠鈷潭 洌樵</title>,<text>銠鈷鈷鉧等淸潭。獨恨無文可出藍。磁椀擎來野人炙。風林跑動大夫驂。貧交最慤寧須棄。濁酒雖憃不害酣。看取汪汪千頃闊。芥舟杯水合知慚。美玄谿厚於貧交也。附原韻 玄谿芳艸蒼巖銠鈷潭。潭水無風碧如藍。潭下居人皆我好。殷勤遠來要歸驂。爲我提壺兼擧網。欣然雜坐聊一酣。老去不記童游路。丈人嘲評何足慚。上同 楊山過雲飛鳥影淸潭。天水東南一色藍。滿座芳香揮彩塵。倚江蒼樾繫羸驂。原莎雨洗沙光潤。隴麥風薰野氣酣。成佛終居靈運後。鈍根眯目使人慚。上同 學淵卜築玄谿百尺潭。摠收繚白與縈藍。戲魚靜頫何須釣。游鹿偕行不用驂。揎袖山堂萵葉飽。卸鞍江店麥醪酣。耕樵混跡蕭閑甚。却使紛紛肉食慚。上同 鍾儒忽憶蓬萊碧玉潭。一波不動色如藍。野人相待楊山口。名士來停果下驂。擧網細鱗猶可膾。傳杯濁酒肯辭酣。平生自有泉石痼。對此不留心更慚。擬題石泉翁社村屋壁。復用宿寺韻。玄谿半世塵寰無所求。喜君居止獨淸幽。傳家舊業經千卷。晚境主涯麥一邱。芳樹陰濃看鳥過。碧潭風靜識魚游。披襟共對虛無事。等是江湖泛泛舟。</text>
<title>次韻題石泉屋壁 洌樵</title>,<text>旣與人畸與道求。繞庭花木更淸幽。毫分漢瓦承秦碣。夢想三墳溯九丘。習靜不曾騎馬出。起慵亦肯入山游。蟲魚瑣瑣休添注。吾亦殘年付釣舟。上同 楊山春木嚶鳴聽鳥求。停雲渺渺下巖幽。環江洄溯魚千里。卜地寬薖貉一丘。何處不宜生老死。此心自足逍遙游。門前茹藘佳人遠。惆悵山陰雪夜舟。</text>
<title>四月二十一日上寺。二十二日出山宿江村。二十三日泛舟斗尾。擧網不得魚。悵然有作。洌樵</title>,<text>斗尾衆魚之淵藪。鰷鱨鰋鯉無不有。謂當網取如探囊。狼藉方鱗與巨口。招呼漁子喧四鄰。中黃帽郞稱熟手。划船相隨仰如神。趣貝虀芥催壓酒。幔亭風靜日華暄。此腹今辰知不負。中流泛泛擧網廻。滿船注目光瀏瀏。入網收盡軒自擡。都無一鱗堪貫柳。唯有吹沙耿猶懸。數奇命窮罥不走。四座憮然顏色涼。時不利兮欲誰咎。因知世物不可求。時一遇之本皆偶。北山春薇雨後肥。何不遣婢恣所取。緬思退之溫水句。船牕朗誦箴吾友。退之與侯生釣於溫水。終日不得魚。有蛙行蛭渡皆可疑等句。上同 玄谿老興欲吞雲夢藪。麗水佳山行處有。蠟屐昨遍楊山歸。短棹今下度迷口。一夕招呼動四鄰。江村漁釣皆高手。蔬腸濁醪都洗滌。畫舫高掛一壺酒。銀鱗玉尺擬一擧。鏡裏江山不相負。回掉收網向微風。片片琉璃碎淸瀏。一收二收三四收。撥剌零瑣雜沙柳。更欲移罟施下匯。大者已應風驚走。送賖鄰舟添午饌。滿船共嘗微有咎。丈人每說江亭好。亭前泛舟知非偶。此亭好處良在此。此遊有適非魚取。矮牕客睡隣蠶箔。淸興剩與魚鰕友。上同 楊山斗尾之水開澤藪。小小濠梁無不有。子非魚我非子。此事是非寧可口。溫水詩人眩疑眼。渭濱老叟嗤空手。況玆暴殄聖所哀。世間何物不下酒。卵濕皆具佛子性。宛轉几刀渠何負。當其堤綱括囊時。利目不瞬光瀏瀏。搜攪立空漆沮槮。貫穿行赭董澤柳。公然啓我殺心來。流毒江海如捉走。我以方便牖衆生。不造冤業應無咎。掇拾細瑣縱或中。譬之小數猶隻偶。任公六鰲猶可引。蔡謨蟛蜞安足取。南山有薇北山蕨。落日招招須我友。上同 學淵斗尾是我具區藪。澤虞川衡合兩有。䱷人走報鱖魚時。網船密於桃花口。臨淵羨魚信不虛。浪中鱗鬐爭出手。山影倒江純浸黑。卷幔停橈時勸酒。擧網移時消息微。愕眙漁郞呼負負。狼狽如此曾不意。四座寂默風瀏瀏。今日之政徒虛名。都無一寸貫之柳。豈其仁至解網祝。嗟渠勇能潰圍走。世間營求盡若斯。得喪有命將誰咎。已作猗蘭決行藏。莫把靈蓍問奇偶。癡情逐日秖自勞。大手拏雲竟何取。自笑饞夫食指動。此語歸傳濯纓友。上同 鍾儒黑水深如雲夢藪。蛟龍窟宅其下有。鱖魚欲上鱸魚肥。聞說張網先饞口。前船漁子靜無譁。後船人語遙揮手。可得一頭盈尺麟。且宜擊鮮壓美酒。況有買魚鬣尙動。玉膾風味不相負。丈人佳客共歡笑。春波漲綠淸而瀏。江樓縹緲遠遠陂。沙店隱映深深柳。橫江一葉似虛舟。不道靑山如馬走。定知奎星照江湖。文章無用眞无咎。玆游淡泊得未曾。後者不見前者偶。秖有淸風用不盡。更留明月他人取。先生不憂兒輩覺。三家少年皆社友。上同 命淵長夏無伴寄巖藪。迎門何曾好客有。忽奉杖屨登天眞。乘興復向斗尾口。風幔彩榜輕搖櫓。丈人僮僕摠漁手。截流下網供賓戲。錦箋華管映春酒。仙舟共載盡惠好。快飮且莫陶巾負。湖上風景此時好。擧目中流淸且瀏。小舸蕩槳隨所如。移時繫纜沙邊柳。坐看衆網次第出。小魚掛罥大魚走。玆行取適非取魚。合圍盡物聖所咎。吾儕各在水一方。邂逅團欒事非偶。道是羣賢文字飮。後來當爲識者取。東津觀魚應有再。他日伐木更求友。斗尾舟中 玄谿筇閒山漸遠。風靜水無波。篷擧低還曠。魚來少亦嘉。幽愁行處散。長日夢中過。身世湖山好。猖狂定謂何。</text>
<title>次韻斗尾舟中 賀石泉與松翁相見。〇洌樵</title>,<text>賢豪相見禮。觶酒及餘波。不必迎徐孺。唯應指孟嘉。藥欄幽處入。風幔醉中過。歷數人間樂。區區又幾何。上同 楊山梁游成末至。楚惠丐餘波。葭玉慙相倚。桃瓊實拜嘉。斜川雲鳥遠。剡水雪鴻過。風雨愁西尼。衰年奈病何。上同 鍾儒春風取花去。春水自輕波。舟楫堪料理。琴尊受靜嘉。買魚村不遠。携酒客相過。一晤當千載。斜暉奈爾何。</text>
<title>斗尾舟中。聞松坡尹學士至。相與來會。又用前韻。洌樵</title>,<text>藹藹停雲不可求。忽驚野客到巖幽。散人詩酒隣鷗浪。盛世衣冠憶蟻丘。山寺漁莊誇卽事。玉堂金馬話前游。炎宵剪燭何能盡。來日同乘下峽舟。次韻酬洌樵 楊山羣分類聚氣相求。誰向江湖問仄幽。久厭湫喧仍選地。拚疲犖确且經丘。牛涔儘有逍遙理。蟻垤何妨汗漫游。約略思量無彼此。與君同是一虛舟。</text>
<title>戲爲俳體示楊山。又用前韻三疊。洌樵</title>,<text>已誤漁絲捲夕潭。携君再欲上伽藍。衰年談論同芻狗。少日嬉游盡篠驂。窮且熙怡何必爵。醒猶傲兀不須酣。雲濤細和多奇句。五鹿如今折角慚。松翁止酒云不須酣。憐君破屋強潭潭。判不隨時學竊藍。此日五車空飽蠹。當年十駕趁飛驂。身如桑海三回變。世似華胥一夢酣。往事至今堪絶倒。鯨鰕取譬死猶慙。細和集云打頭屋子覺潭潭。故起句云。壬子冬松翁身世。因樊翁一倍危凜。吾勸其上疏用黥鬪鰕死句。松翁怒曰樊何必鯨。吾何必鰕。掉頭不聽。吾固簑衣釣石潭。怪君袍色尙挼藍。身皆八尺如高鵠。朝每雙行若舞驂。老醜相隨蒲柳謝。時粧難學藕花酣。常疑由也無多勇。敝縕狐裘本不慚。次韻酬洌樵 楊山門前江水卽湘潭。渲染從渠不待藍。癡固自知操鄭瑟。窮猶不要解齊驂。餘生歸宿三乘在。少日浮游萬蟻酣。衰落如吾煩記憶。拍頭叫喚足騂慚。春天波晏臥龍潭。五日幽期薄采藍。玉字佳人靑鳥使。瑤車仙子紫鸞驂。賞心白雪傳遺唱。照眼丹霞帶宿酣。剛健休身眞樂事。逝將不作北山慚。柳子記留鈷鉧潭。如君健筆孰靑藍。甘從書裏同乾蠹。肯向城中問劇驂。晴日風花光爍爍。春天烏鳥樂酣酣。冥心忽似身俱化。寵辱中間面不慚。</text>
<title>臨別又示玄谿 洌樵</title>,<text>閑泛風漪百頃潭。數聲欸乃水如藍。人高熱宦能蟬蛻。心遠塵途可鶴驂。水馬不知何意趯。醯雞長笑一生酣。玄谿林壑幽無比。淺地懷安也自慚。渡頭口占以一篇分呈洌樵楊山。玄谿朝從斗陵出煙藪。斗陵江上何所有。晴雲鳥下黑水隈。積石灘鳴二江口。江山勝境快意歸。華軸聯題又大手。洌水丈人不喜詩。坡上居士亦止酒。風流文采各自如。客裏光陰不全負。聚散悠悠無定態。回首滄波碧瀏瀏。已上屬洌樵。士處江湖風瀏瀏。白頭不向紅塵走。我亦東西南北人。隨風不作顚狂柳。城寰斂跡世稀合。野屋放談人不咎。淸游興盡憺將歸。坡上信息良非偶。見我謂我太猖狂。狂士曾爲聖所取。我有謾吟神相會。百癡先生眞吾友。已上屬楊山。又以一篇分呈洌樵及穉修伯仲，季林諸公。玄谿難忘洌水岸。春殘綠蕪蒨。高手撫凌雲。不才較黃絹。水鍾屋上拳。驍江枕下線。幽居養太素。戲墨時復絢。超識出拘臼。拙辭斂蔓莚。已上屬洌樵。達人有大眼。俗物不盈眄。場屋亦戲墨。丈夫非所戀。君平旣相棄。屏居良自便。炯炯金閏姿。老却詩千卷。作詩寄諸子。世事浮雲變。已上屬穉修等。次韻奉酬玄谿令公 學淵呂公白鶴身。煙霞寓長眄。畫省太悤悤。丹壑常戀戀。自言七不堪。未諳當世便。琳宮曁幔亭。傑作新裝卷。共勉白頭憐。不愁素絲變。旣歸追述度迷潭泛舟之樂。示諸公。石泉喧寂元無端。川岑互因依。牽率上招提。亭午下翠微。林表見擧網。野人集磵磯。要路餽魚酒。欣共一觴揮。行止隨勝引。渾不與情違。瞰幽蠲世絫。睇曠豁心痱。沙瞑投水店。扁舟泛朝暉。野樹雲方合。岸花露未晞。晴曛新魚動。風軟初鳥飛。移舸近水蘂。褰慢矚巖馡。廻渚尙煙羃。靑山捲霧幃。紋波藉柳荑。輕陰覆麥畿。流憩談平素。溯沿散風徽。浮世同雲水。相視感令威。今歲調雨暘。桑農接畛肥。遇境不歡飮。恐爲達者非。沈酩過三爵。疎狂撥外誹。冠童齊歡洽。欽風想浴沂。德音溫繡錦。淸詞溢珠璣。吟罷意還餘。纈眼望翠圍。洲嶼開復合。山邨稠更稀。靑縈與白繚。羅絡映遐晞。罩魚供水餐。跌宕俄日旂。林鶴悤報客。遵渚緩歌歸。</text>
<title>次韻酬石泉 洌樵</title>,<text>人生如漂霞。根蒂靡攸依。駝情浩無際。寄命良獨微。趣舍紛萬殊。所好不可磯。斂跡求墜緖。微言希發揮。淵哉姬與孔。契合洵無違。能瞻不能往。殆類辟且痱。齒髮倐已衰。暮色隨流暉。喘息如爛絲。幾何朝露晞。忽遇賢達士。願從欲奮飛。珠肆攟墜珍。蘭室嗅餘馡。水樓貯書史。淸晝靜垂幃。銜哀戀泉隧。潔身潛郊畿。研經辨蔀惑。敷藻揚淸徽。遐邁辛叔重。穴居臺孝威。雅言刪浮華。勁毫鏟脆肥。沖淡絶志歆。訒默韜心非。妙辭吐愉鬯。逌然無怨誹。奇文溯鄦杜。曼流接洙沂。粲粲詩書故。編簡綴瓊璣。瓦當與碑孔。觀者如蜂圍。頹頹淆漓中。孤標惜古稀。結交知所跂。望道誰禦晞。孳孳躡後塵。杳若攀雲旂。夙願欣已充。微斯誰與歸。追和呂承旨天眞寺之作 學淵看山不待一錢求。夏木鶯聲盡意幽。人是會心同向子。泉如悅耳卽嵩丘。梵樓疊嶂成孤坐。粥鼓斜陽念舊游。明日君從靑瑣去。阿誰重理問津舟。</text>
<title>五月十二日。乘舟到松坡。擬題尹友屋壁。洌樵</title>,<text>茅茨依舊碧江潯。晚福溫存慰此心。羸僕老能調㺚馬。穉孫黠已弄奚琴。詩皆散佚猶盈卷。酒曰離開亦細斟。只是水煩村巷隘。何如從我近雲林。縣符應待六期廻。其奈精神在釣臺。腰軟若將懷祿住。脾淸畢竟棄官來。依然大地無田㽝。約略頹齡有酒杯。駿馬文皮蕃錫賚。聖朝曾許冠軍才。</text>
<title>臨別又題 上同</title>,<text>山客歸山不可留。前期檻外水長流。久閑筋力勞還健。垂老猖狂死乃休。意到則來何必約。話闌而別莫須愁。吳鹽蜀枲船相續。玆是仙人太乙舟。</text>
<title>舟過夢烏亭</title>,<text>興廢偏傷過客心。夢烏亭子隱高林。荒蹊半沒羊蹄綠。破瓦猶殘鴨脚陰。白馬淸流空涕淚。黃驪舊族劇銷沈。水邊臺榭多新主。欲賦靈光悵獨吟。</text>
<title>斗尾値逆風</title>,<text>自從耳順聽天公。浩蕩胸懷觸處同。適野恭沾洗臉雨。登舟欣受打頭風。愁城不戰而能下。樂國由來在此中。好坐吟成未了句。白蘋演漾任西東。</text>
<title>斗尾値驟雨</title>,<text>晴空隱隱響雷公。片刻濃雲八表同。掛練一痕靑嶂雨。回紋千點綠漪風。鳴篷疑坐梧桐下。釣艇看投葦柳中。罨畫溪山如此好。松翁恨不與俱東。</text>
<title>斗尾値大雷</title>,<text>迅雷必變憶尼公。飛雷流光白晝同。急勢擊崩千仞壁。聲威轟動四方風。九天閶闔臨頭上。半世愆殃在眼中。莫把艄工作烏喙。共看明月吐山東。</text>
<title>贈西鄰韓生員</title>,<text>總角交歡白髮嗟。駸駸六十一年華。少微書裏同門友。襄節山前守塚家。休道散材爲壽樹。會看槁木復生花。黍醪菽乳須霑醉。未信崦嵫暮景斜。</text>
<title>尹正言挽詞</title>,<text>丹旐悠揚寫正言。秋風衰草赴高原。玄端設飾方纔了。天降庚牌始到門。龍穴嬉春事隔晨。絡蹄如玉鱠如銀。誰生誰死休分別。已作當分一隊人。茶山簫鼓鬧芬華。頭揷雙條御賜花。演戲場邊數株柳。別時已復集昏鴉。</text>
<title>夏日田園雜興。效范楊二家體。二十四首。辛卯</title>,<text>春事微茫不可追。靑梅結子柳垂垂。綠陰牕戶深生暈。正是先生點易時。十旬淹病度芳菲。初倩人扶強出扉。怪有蜜香來觸鼻。白花如雪野薔薇。石榴紅綻近端陽。事事迷閑事事忙。天賜暫晴容曬繭。地留春水賴移秧。絶憐紅藥舊時容。破碎殘腮落螘封。豈有栗花香可採。梢頭無數著飢蜂。蠶後桑枝竝蕩然。摘餘新葉始柔妍。如今竭力輸身分。再作家私度一年。延緣野屋麥平垣。隱約茅茨見一痕。坐數夕陽煙起處。始知原是幾家邨。蒜菢生鬚玉瓣成。瓜藤疊葉隱黃英。笋雞剩有桑鵝糝。詩會無憂骨董羹。杉頂新抽最上臺。嫩梢柔弱欲微頹。貞標畢竟如金矢。去作江邊百尺桅。黃犢新生母愛殊。橫跳豎躍入山廚。不知似許便娟質。何故他年作笨夫。雛雞學唱太憨生。恰到天明始一鳴。縱道喉嚨無曲折。秋來自足繼家聲。新雀捎飛趁蝶輕。蠟咮初黑羽毛成。顫顫巧作哀憐態。隨母猶陳望哺情。咮。古詩多作平聲用。戶外黃黧說向吾。百聲流利百聲殊。分明各有中含意。惜不重逢介葛盧。鷰子開基惜屢移。謾將泥點汚梁楣。邇來風水渾成俗。疑亦禽中有地師。綠色通身絶小蛙。一生端正坐梅叉。非渠敢有居高願。剛怕雞腸活見埋。江上空雷隱有聲。雲頭數點落來輕。蝦蟆錯認眞消息。徑作林坳閣閣鳴。麥秋山氣晚淒然。閑爇金絲耿不眠。夜久虛檐栖雀穩。碧天如水一蛛懸。九節菖簪絳苧裳。各家兒女靘新粧。席前齊作端陽拜。賞賜櫻桃瀉一筐。雨中忙殺小鬟丫。吩咐披葱又別茄。生少不聞僮約指。上臺先揷鳳仙花。滿屋蠶沙滌舊痕。一年能事了閨門。怪來嘈囋繅車響。又作山家十日喧。醉步之玄賭射歸。夕陽人影遠參差。鄕村釋算稱多畫。畫紙高擎勝戰旗。鮮鮆鮮鰣隔漢城。村莊時有賣鰕聲。不要錢賣還要麥。怊悵漁家事不成。漁村自古麥黃天。密罟連環截大川。總道今年饒峽水。好魚無數隱深淵。山翁采葛苦攀登。擰取新筋作細繩。不耐消閒度長夏。且同鄰叟結漁罾。驟熱懸知急雨屯。曉來雷火照飜盆。年年一沛移秧水。還把殊恩作例恩。</text>
<title>荒年水村春詞十首 癸巳春</title>,<text>東風吹綠草離離。花柳依然似昔時。只是寂寥春更甚。冷煙衰屋日華遲。鶉衣鵠脚滿船來。南漢城中領賑回。須擣葛根無作粥。剩敎一龠得三杯。磨刀霍霍上山墟。𠠫取松皮滿口茹。塚戶脣焦那禁得。千株白立馬陵書。南漕陸續湊王京。消息風潮穴口城。總被豪商封鎖了。牛川小市米常爭。綠林糾夥兩班多。嘯聚無難夜打家。但使小風吹草動。安知不作李張羅。李自成，張獻忠，羅汝才。明末流賊也。柳家灣上販樵家。積聚如山衆所嗟。四十萬錢銷一炬。絳煙飄作滿天霞。牛骨崚嶒強服犁。百鞭那得曳深泥。楡陰放歇人俱歇。恰到殘陽了一畦。前冬百日天無雪。風捲塵沙罩麥苗。視麥如瓜期又誤。萬民齊首仰靑霄。黃驍流水釣魚船。時勢年年養麥天。沙上可憐晞綱處。夕陽唯有白鷗眠。銀瓶竹榻傍漁臺。樂歲風流首重廻。仙尉不來春亦暮。碧桃山館向誰開。</text>
<title>練帶亭十二絶句</title>,<text>黃驍微白綠驍靑。虹氣彎環十里汀。勿以茅齋藐低小。渠儂元是合江亭。名花易落玉難全。缺界安排欲問天。故就崩沙頹岸上。偏敎領此好山川。人世滔滔醉不醒。臨邛未必獨沈冥。長卿也是無情緖。不向壚頭築小亭。鐵馬山前鐵馬村。鱗鱗碧瓦盡名園。都來莫脫塵埃氣。一笠亭興勢最尊。風蒲獵獵百帆懸。落照光中上瀨船。回笑綠陰深樹裏。窮年鑽紙老江邊。鵁鶄鸂鷘鸊鷈羣。盡向晴沙聚不分。若道水邊無可樂。爾曹何必此紛紛。芙蓉峰影浸漁臺。月似車輪宛轉來。漾漾金波三萬頃。此間眞是小蓬萊。藍子洲邊折脚鐺。靑泥芹共鱖魚烹。是知西塞山前叟。只管浮家度一生。魚經魚具聚魚菴。門壓風漪百頃潭。翠碧汝眞心力韌。久窺終得一魚銜。羨君經濟合機緣。蠹死螢乾却悄然。首夏濃妍黃鳥世。芳年浩蕩白鷗天。釅茶一碗酒三杯。墨客詩豪好朅來。冷煖世情都似此。當年獨自剪蒿萊。秧鍼出水麥始肥。香社風流惜衆菲。仙尉不來楊柳老。絮兒如雪滿天飛。</text>
<title>耄甚自嘲五絶句 癸巳春</title>,<text>哄堂大噱隔簾帷。定有人間絶倒奇。徐起呼兒問委折。但云無事偶相嬉。癡聾本分戒煩苛。百事含容偶一呵。自視惺憽無過娛。衆推爲耄可如何。刀牙竹脚玻瓈眼。軒適詩中寫得全。只有一言要續尾。胡桃髻子火珠懸。投老深知老可悲。高年稱慶是全癡。眞如旅舍將歸客。恰到蕭晨秣馬時。年光恰對衡峰矗。時候今逢澤腹堅。綠陰牕戶深生暈。駸駸將及仲尼肩。</text>
<title>謝桑村朴逸人惠桑葉四絶句 庚寅春</title>,<text>日長山北小柴荊。道是河南慰禮城。寂歷斷碑芳草路。數株桑樹乳鳩鳴。荊桑如鏤魯桑圓。一樹傾筐直百錢。屋裏蠶飢非不愛。遠來赤脚也堪憐。老蠶腰肚暈微黃。急索今朝上馬桑。知有樵靑渡江水。少留麥麨待飢腸。日日靑絲繫樹頭。儘敎花發任蜂偸。夕陽人散逢搖落。閒看空枝掛木鉤。</text>
<title>送金直閣 邁淳 入檗溪。次三淵韻。</title>,<text>夙昔林栖志。如今雪滿頭。只緣龍蟄晚。忽已雀羅投。桑海空陳跡。蓴江失早秋。素懷無證處。頹墮更何求。黃蘗溪邊屋。淵翁此掩扉。達人非果忘。君子本憂違。衣不緇塵染。身將碧巘圍。至今蘿帳裏。遺馥在林霏。荊嶺騎牛路。迢迢已十春。壽藤蒙自古。窪石洗如新。尙友空千載。相知定幾人。重逢問津者。携手話尋眞。久迷江總岸。今作魏謨家。震潤衫初裛。峰燒飯有沙。每心思爽塏。無力置汚邪。寂寞東籬下。須栽百本花。風流遺響遠。丘壑引懷長。門外鬱林石。山中華子岡。地深思嚮晦。花落且含章。四十年來事。回頭一渺茫。愷弟金閨彦。沈淪了不愁。渚鷗元喜水。宮燕敢悲秋。小郡敷慈惠。殘經駁謬悠。綠驍波正穩。恣意溯淸流。送客因臨水。如僧強出菴。未能踰絶險。聊與泛回潭。悵望靑峯疊。追隨白鳥三。力衰心更切。解纜只空慙。靜憶鏗筇響。雲蹊九曲深。定無遷木志。應惹考槃心。水石淸堪坐。巖花煖不禁。龍山絶湫隘。何似此溪潯。</text>
<title>癸巳六月卄七日東樊至一</title>,<text>箰輿入洞暝煙凝。柔艣聲生喜氣騰。豆莢田中黃犢路。槿花籬裏草蟲燈。不須題句詩肝照。已覺還魂睡眼澄。自是風門連水榭。未妨留滯度炎蒸。</text>
<title>二</title>,<text>浮游四大偶然凝。只合騰騰任運騰。世味濃薰都畫餅。人生煩苦竟風燈。山偏牧笛吹時碧。水到漁船汎處澄。莫向朱門求酒肉。小鍋藜莧爲君蒸。</text>
<title>三</title>,<text>憐君庶事一無凝。詩價殊卑米價騰。夕案婢呈賖酒簿。曉窓妻挂雇緶燈。怪來塵網彌天暗。怕失氷壺本地澄。須到水雲多處落。黃粱不過片時蒸。</text>
<title>四</title>,<text>聞君新卜白門居。悵別南山舊草廬。銜尾鐵鈴喧米馱。駢頭紗燭度輀車。頹檐改瓦魚鱗駁。破壁添泥麂眼疎。何似水亭煙柳下。夕陽廻櫂鱠鱸魚。</text>
<title>回巹詩 丙申二月回巹前三日</title>,<text>六十風輪轉眼翻。穠桃春色似新婚。生離死別催人老。戚短歡長感主恩。此夜蘭詞聲更好。舊時霞帔墨猶痕。剖而復合眞吾象。留取雙瓢付子孫。</text>
<title>又細和詩集題</title>,<text>歲己卯春季。余過尹畏心學士松坡宅信宿。携其詩二卷以歸。中有名細和集者。蓋和雲濤陸原仲者也。余於憶畏心時。步其韻盡之。名其集曰又細和。待他日相逢。共看一笑。然雲濤詩無甚可取。畏心之和。殆有感於窮介之相類與。今余之和。和畏心也。不暇及雲濤。謝茂秦所謂生有一盧枏不知恤。乃從千載上。哀湘而弔賈者也。是歲長夏。伯奮題。</text>
<title>述懷</title>,<text>小徑無人任塞芧。苦吟終日不爲勞。酸儒分合甘窮陋。從古閑名錯道高。身有鶉衣屋有茅。交遊得謝世途勞。何時始是吾眞樂。獨對爐煙夜月高。原仲人生裁足蓋頭茅。餘外毫絲摠涉勞。聊與循循寬地步。不須戚戚跼天高。畏心</text>
<title>獨坐吟</title>,<text>世云棄我我忘身。七尺浮沈付與人。偶落江湖明月夜。水晶界上不生塵。村南村北百花光。翁意逢春欲變郞。笑問壚婆連日債。雞毛筆記枕邊牆。從古脩名向此求。窮途天許可人由。靈均若使身榮達。未必離騷在案頭。園收橡栗禦窮冬。還怪春來懶作農。但遣邨鄰操耒耜。不妨忘食獨搘筇。悲歡回互變三飧。龍爛泥沙海化鯤。至竟人間無好事。不須招返末歸魂。樂事元來轉眼空。臨分却恨有相逢。遙憐客散樽空後。矮屋悲吟臥孔融。曾業文章擬代耕。誤尋徑路入愁城。田翁常做閑閑樂。賴是平生不識丁。海山休說路三千。已作陳人六十年。肯逐劉安雞犬後。金丹滿握不昇天。雨後遙山別樣孤。故人天末見頭臚。雲窓做得搘頤夢。百尺樓前萬頃湖。水盡南天信使稀。秋來誰製芰荷衣。無因鼓枻江潭去。遙唱滄浪對夕暉。騎牛不到況乘驄。隱几蕭然草屋中。隔紙非無寬世界。平生羞作鑽窓蜂。休將言說惹賓筵。妨我閒中撫一絃。謂傲謂狂都任汝。西風無樹不鳴蟬。平生求友少蘭金。身後何人識碣陰。不爲傳玄留篋草。子雲千載待知音。窮居未必友朋疎。將夢爲眞覺屬虛。記得山中前夜雨。同心騎馬到階除。柴荊終日爲誰關。抱得羣窮不放還。已料展禽官合黜。那堪牧犢老因鰥。循階㶁㶁水悲鳴。惆悵淸宵獨坐情。只有空山一片月。天涯分與故人明。今古乾坤閒靜身。爲僧悔作下山人。春過喚醒看花夢。一上禪牀滿地塵。若將煙水論嚴光。不若無名杜五郞。一室坐來三十載。更無一步到東牆。吾生無用亦無求。吾在吾廬吾自由。今日偶看庭草長。門前無客罷梳頭。歸來不覺過三冬。我學無生兒學農。聞說錫山山路改。要尋蹊徑懶携筇。悠悠晨夕廢饔飧。六魄如登北海鯤。出世也須無異法。虛無無處不神魂。鬱蒸自合多陰雨。涼月淸宵不易逢。龍井玉壺天籟靜。瀟湘露下竹融融。婦餉新菑子出耕。山窓花木自東城。老傖已向勤中過。力役初除籍上丁。種桃何必歲三千。一核剛投十八年。方丈小庭千尺樹。吾廬亦有洞中天。病鶴歸來瘦影孤。濠梁淸淺照頭臚。求魚何不隨鷗鷺。無數鰷鱨在五湖。我愛花紅紅便稀。經年綠暗暗人衣。日光不識何時過。有客到門常落暉。南鄰有客繫靑驄。京洛風光邸報中。聽說新聞皆似舊。南柯庭蟻午衙蜂。靑樓珠箔綺羅筵。鶯鷰爭春傍管絃。終歲未曾嫌寂寞。何煩吾樹有新蟬。中天赤日耀黃金。始見黃鸝在綠陰。頭白不禁啼一句。去將嬌滑向知音。力弱元來種植疎。紫薇花早碧窓虛。機心猶與蠨蛸角。枝上牽絲自起除。見說胡塵暗九關。鷦鷯何幸早知還。鰥官似我人皆笑。今日方知人不鰥。三更推枕聽雷鳴。風雨南來亦動情。自是要將星斗洗。去爭山月半輪明。原仲紛總總中剩此身。不知還是鬼邪人。憑將窓明窓暗色。一刹那間了一塵。收拾歸來冷眼光。曾經塗抹做新郞。此身已似菩提樹。分付枝柯莫出墻。窮老應無分外求。霽行潦止摠悠悠。光光來得光光去。只個靑天在我頭。回薄天時屬大冬。吾衰不復夢羲農。衡門自足洋洋樂。肯向焦原更着筇。書生談治慕罋飧。何異南人說北鯤。我自逍遙蚊睫上。不敎門弟賦招魂。餘生已覺萬緣空。媿殺今秋菊再逢。臥想黃泉團骨肉。冥間應自樂融融。本無一畝可躬耕。朶却空頤舊在城。一斥窮鄕身便老。不堪與國更充丁。恒沙世界渺三千。淵谷城隍遞萬年。莫道人人均賦授。本無聲臭可尋天。炎海氷山跡也孤。老年明白舊頭臚。江山在處無賓主。免向君王乞鑑湖。地冷柴門鳥雀稀。芰荷秋盡返初衣。待看庭樹東西影。消却前榮冉冉暉。騎牛較好舊乘驄。隨分狂歌草澤中。至竟蠕蠕唯待化。人生何異入窠蜂。權將草席代芳筵。亦有江禽勝管絃。萬事不生間計較。老年淸寂似枯蟬。月出波心萬濤金。水天晴碧解雲陰。翛翛忽覺淸人聽。問是風音是樹音。說仙說佛計全疎。都把吾身寄太虛。透得局中休歇法。亂紛紛地玩乘除。天生萬物不相關。妙法單傳是八還。說與先生休計較。人鰥何必勝官鰥。天地何嘗廢蚓鳴。物生那得盡無情。此心炯炯常如日。想像重泉夜亦明。畏心</text>
<title>悔過</title>,<text>不識先生何過悔。五更愁坐畫寒灰。柳生拙欲祠天女。董子愚曾草玉杯。吟了句嫌常欠警。釀來酒願卽聞醅。莫將閑事羞衾影。從古騷人例可哀。百年三萬六千日。半百纔臨志已灰。讀書不及一千卷。何事也傾三百杯。顚頤多爲求兼味。野興唯應擧舊醅。江心一醉隨波去。李白佯狂眞可哀。原仲遂從猖獗便年頹。幾向生薪拾死灰。癡擬雙丸常代燭。狂將四海欲爲杯。權憑葷血充墦飽。斷送形神罄甕醅。未必庸人皆可死。南臯老子莫相哀。畏心</text>
<title>送是堂先生按察湖南。是堂愈憲號</title>,<text>跡削榮塗不入城。何官何日屬先生。幸成間漢供高臥。多謝時賢致太平。明月惱人思米汁。晴莎坐客當桃笙。雲濤修行疑無力。擬向山靈露姓名。臬使逢秋入楚城。文場猶有舊諸生。會看四澤魚龍化。更喜三江島嶼平。夜靜君山誰鼓棹。月明仙子自吹笙。吾衰却欲游南嶽。預爲山靈道姓名。原仲不入山林不入城。乾坤容著一先生。悟來戾契何嘗病。行處崎嶇盡化平。身在斜川時聽水。夢游候嶺日吹笙。當時偶有針磁引。非向愈公託附名。畏心</text>
<title>詠家筍</title>,<text>莫將饞口啜新茶。好喫庭筠碧玉芽。留與騷人充一飽。勝爲華簀大夫家。時人俗病與生生。惟竹能醫語不情。聞說桃花將作飯。籜龍燒食理還明。附 原仲誰令野老試新茶。雨後蒼筠幾寸芽。一個點來淸味足。渭川千畝是誰家。入夏因何太瘦生。此君不似肉多情。山泉一注靑雲濕。爛煮淸風看月明。附 畏心老子未嘗識啜茶。只憑生意玩新芽。江南聞說無多筍。斬伐都歸富貴家。此君須要上番生。炮鳳烹龍太沒情。可道陸先惟一罪。盡將風月弄光明。</text>
<title>新茶</title>,<text>銷金帳外建高牙。蟹眼魚鱗滿眼花。貧士難充日中飯。新泉謾煮雨前芽。民憂莫問羣仙境。水厄誰分謝客家。自信胸中無壅滯。喫添淸苦更堪誇。玄淡常思漱老牙。名山幾處見仙花。雨前人致虎口味。雲外誰傳龍井芽。病骨已枯心未死。故園雖在夢無家。盧仝破屋多饑餒。兩腋淸風還自誇。原仲忽覺津津動頰牙。先生筆下宛生花。麝臍酷烈浮香氣。雀舌尖新迸早芽。碾研法依丁蔡手。辣甘性合沈徐家。詩成笑我談龍肉。獨有山茹味可誇。畏心</text>
<title>芙蓉畫障。次是堂兄韻。</title>,<text>如見伊人心自降。天然去飾態無雙。傳神更喜辭泥土。賞豔何勞涉遠江。堪恨梅花開水墨。可同蕉葉展寒窓。老夫近復蓮觀得。淸水元來繞墨幢。倚雲和露興難降。泣帶繁霜蒂尙雙。何處園林偏夜月。幾船簫鼓過秋江。芳菲懶去依金谷。消息無緣到瑣窓。風裏白蘋高下舞。孤根無伴影憧憧。原仲美人貽我我心降。箇箇珠花訝許雙。忽覺簾櫳凝曉露。便疑家宅泛秋江。淸香暮浥纍臣帶。豔態朝開玉女窓。不向汚泥愁點染。却歸蠡屋伴書幢。畏心</text>
<title>永訣當代</title>,<text>未種庭前出麪桫。乾坤著此餓人家。江天漠漠盤孤鶴。城樹紛紛競暮鴉。商略時光驚已老。尋思往事悔多差。超然獨臥塵寰外。見訪柴門只月華。餘年擇木得眞桫。苦海回頭更有家。魂入荒煙隨野鶴。身依叢莽護山鴉。人生要識全歸樂。世路難防一脚差。鯈忽鴻濛吾遍謝。英雄常請共韶華。原仲一瞑何嘗待擇桫。黃泉屬我萬年家。生魂雖寄迷周蝶。死骨同歸混鵠鴉。本是屈伸通一氣。可因懺海滅千差。殷勤謝與人間世。好在東風萬物華。畏心</text>
<title>觀己葬地</title>,<text>多事雲濤有此身。先營葬地待歸眞。寓形斯世須忌我。埋骨他年豈與人。是處寒林蟬脫殼。何山宿草鬼噓憐。窮廬瞑臥同修夜。羞訪靑烏所願伸。六十年來傀儡身。不知何物是吾眞。欲從黃土借安宅。到處靑山皆故人。萬栝團陰朝結雨。孤楡積翠盡生燐。平湖直北歸舟近。塋域縱橫恨未伸。原仲王孫本是裸來身。七日人天始反眞。臥鹿岡中先兆宅。醯雞甕裏暫時人。空山寂寞聞啼鳥。灌莽蕭條見宿燐。舊葬二妻虛一坎。三生餘恨待將伸。畏心</text>
<title>山日齋雜詠</title>,<text>楊柳無風影在池。游魚隊隊上金絲。幽人獨坐吟如哭。改得春江雨後詩。雪影參差過硯池。滿窓新綠雨絲絲。郡庭三日無呼喚。寫得當年瘦馬詩。原仲年老心如水涸池。黤殘燈下理棼絲。人生儘有逍遙理。讀到周南第六詩。畏心</text>
<title>望嘉興城</title>,<text>冥行不識路夷砠。悔作狂歌楚接輿。寂寞名花開絶谷。淒涼明月掛荒閭。幾人遐擧遊塵外。靈境長聞設刦初。只有靑山堪駐眼。且休咄咄向空書。幾遇名山懶陟砠。每從水上覽方輿。皇圖職貢通南服。地勢溝塗界闔閭。好睡不知春氣盡。到家剛在月明初。停舟弔古渾無事。少日虛看携李書。原仲夷行自古說岐砠。水可方舟陸可輿。此地關防雄表裏。一城鈴鐸靜村閭。寧將褰涉隨人後。可喜寬薖遂我初。觸處先生存妙眼。看山應是似看書。畏心</text>
<title>加餐</title>,<text>先生無食可加餐。春雨經春土銼寒。撐腸秩秩千編字。娛眼洋洋一曲瀾。甘向林中成豹隱。羞從井上索螬殘。虛慚少日談王霸。擬遣蒼生囿皥驩。終朝高臥自加餐。多著春衣却晚寒。且趁客舟延歲月。怕隨人世入波瀾。園廬漸與桐鄕近。節令驚聞穀兩殘。皁帽管寧還木榻。敢將長鋏效馮驩。原仲采采黃花供夕餐。身兼島瘦又郊寒。餘生已迫方頹景。世事誰回旣倒瀾。絡緯口乾秋夜永。梧桐骨軟耐秋殘。朝來不乞鄰家火。土飯塵羹且寄驩。畏心</text>
<title>是堂兄見招。於公池之魚爲饌。因登望道閣觀焉。</title>,<text>窮居臨水食無魚。薇蔗登盤不敢餘。比歲饑民愁涸轍。幾家方丈擁高旟。多風盆沼波還惡。臥病濠梁跡久疎。爲底臨淵停結網。機心只恐損淸虛。使君令下捕池魚。片片輕舠三十餘。頫檻晴雲搖戶牖。夾城春樹映旃旟。得來豈羨施鉤巧。縱去元敎結網疎。眼底盡無鱗甲伴。對君深醉欲凌虛。原仲太守本非暴珍魚。漁人得雋摠歸餘。先王遺利寬川澤。太史登詩占旐旟。東海直鉤非必獲。西京漏網豈云疎。丁寧莫遣民人擾。治國如鮮定不虛。畏心</text>
<title>下剡溪</title>,<text>良朋懷卽便行船。恨我差池動歲年。千里人歸春夢裏。半簾花發夕陽前。世憎太白才多逸。誰識玄成態却妍。一棹飄然何日去。酒資腰得萬靑錢。家在吳中趁越船。赤城歸夢已三年。空江候月花煙裏。春暮占秋穀雨前。已分世情容我老。不知山色爲誰妍。閒心久習無生學。裹足何勞掛杖錢。原仲想像先生醉倚船。剡溪曉跡已千年。朅來明月在頭上。忽有好詩生眼前。行處山川相映發。望中雲物若增妍。從君擬欲浮家去。自笑身無防雇錢。畏心</text>
<title>三月三十日。逌然獨坐。覺自得而忘世。竊謂春去春來。於我皆無與。也嗤賈島。</title>,<text>豈但詩人悵此辰。此辰應悵別詩人。卽看老去容無舊。還恐重來句不新。浮世長留無限酒。餘生能惜幾番春。雲濤黠者知無奈。強作通言我不嗔。穀雨過來三日後。風光猶絆苦吟人。好名不惜靑箱盡。刻意惟催白髮新。安養秪宜眠到曉。顚狂却欲強留春。我如天籟隨機動。懶拙無心君莫嗔。原仲四時推奪自芳辰。流水光陰肯徇人。縱未朝聞宜夕死。如非送舊豈迎新。旅葵已槁休傾口。老木雖存不管春。一切癡人知有我。稍貪戀地輒生嗔。畏心</text>
<title>一笑</title>,<text>得失平生不繫官。到頭何損此心寬。靑山已稅難回駕。白髮羞彈旣免冠。筍石杈枒餘刦火。風濤漫汗露孤巒。如今欲笑無餘笑。世事雖看似不看。裵迪當年慕好官。每敎懷抱不曾寬。故人自到王陽位。何事空彈貢禹冠。北闕春風迎劍珮。西郊秋雨暗林巒。誰家鍾鼎誰家藿。摠在先王一笑看。原仲吏部曾令勤致官。出門天地始知寬。虛名早被嗤羊鞹。倦意仍須學鶡冠。終日飛塵連市陌。方秋秀氣在林巒。廣陵西北浮雲去。寄與高人極意看。畏心</text>
<title>夜泊松陵。有懷故人。</title>,<text>地遠豪門草樹寒。逢迎野客喜非殘。白頭身病休看鏡。淸晝村深獨倚欄。開口惟堪無事飮。虛心不待覓人安。一樽遙擬致生祭。蓬屋關門等蓋棺。人靜吳江星斗寒。驛樓新月漏聲殘。酒醒篷底還開戶。春去人間莫倚欄。抱朴已甘居委巷。獻書方悔到長安。莊州太守膠州伯。一在林泉一蓋棺。原仲流霜紺宇九秋寒。衰草荒堤月色殘。細討溪山行試杖。平臨雲物坐憑欄。行藏有裕丹心在。俯仰無慚素履安。有鍤隨身埋便可。先生多此一生棺。畏心</text>
<title>次韻旣盡。懷不能已。又書此足之。</title>,<text>休辨塵寰與夜臺。悲觀回首兩寒灰。望秋身作先零柳。如鏡心無可拂埃。毀譽信我何恩怨。聞見從人自去來。長怪羣仙老不死。肯將衰白問蓬萊。臥遊終日是泉臺。閱盡嶔崎萬念灰。螻蟻烏鳶誰厚薄。皇王帝霸一塵埃。達人有道齊生死。夫子無心適去來。寄語季方須自愛。好收英骨葬蓬萊。畏心至今頭禿齒仍虧。一肚依然不入時。性拙自甘終世餓。才高常爲俗人悲。備經艱苦生靡樂。齊集存亡夢欲遲。手把君詩那忍讀。滿山風樹不停枝。天倫至樂已多虧。遠道人間日暮時。魚索纏綿終世痛。鯉庭寂寞過時悲。琴亡狀上人何在。鏡暗閨中夜獨遲。試問餘生何樂事。風霜壞木疾無枝。畏心重重雲樹翳斜暉。不露先生杜德機。好事難從浮世得。此身遂決醉鄕歸。玉堂金馬前塵遠。白日黃雞歲色飛。盡付窮通流水去。蟬聲薄暮聽依依。駸駸暮齒迫桑暉。過去將來洞見機。生是業緣寧可懺。死非惡物此爲歸。已拚人事如雲幻。獨喜年光似電飛。最是稚兒忘未得。煢煢身後欲誰依。畏心泡花世界本虛無。成毀何論七尺軀。窮達終歸同穴蟻。是非誰辨竝飛烏。難危閱歷腸應鍊。疾病侵尋骨已枯。只有淸樽非世味。人言狂藥我云誣。試看是人本是無。死生由此一頑軀。誰從異物分蟲鶴。盡與同馳趁兔烏。萇楚可能知苦樂。蒸菌不必問榮枯。莊生寄傲人間世。一味荒唐信不誣。畏心有時雀躍復鯢桓。從古昇沈樂一般。明月淸風公道在。靑山流水會心看。雲從老石偏裝怪。天向孤松另與寒。未必生人求死好。酒能埋得百憂端。一癡世界寄盤桓。斗挹箕揚弄百般。無酒可謀虛引想。有書已廢謾披看。愁如明月何時掇。心似秋風徹物寒。百計尋思堆欠死。終南澒洞莫知端。畏心元亮曾羞拜督郵。不堪浮俗久淹留。剛腸自計終難合。傲態人看亦替愁。漸老堆思閒偃息。無官不待乞歸休。遙憐革帶應移孔。艱疾三年沈隱侯。此世行知遞似郵。被誰牽挽獨淹留。苦遭三百六十病。羞說艱難險阻愁。萬事相乘生可厭。一身餘幾老宜休。髑髏聞說能全樂。不願封渠萬戶侯。畏心信天翁立淺淸河。可是無魚矧欲多。有客從嫌迷路徑。爲家還喜少風波。讀書感慨徒爲爾。遇酒昏冥將奈何。却怕時人疑痛哭。從今閉戶不長歌。大地平吞九曲河。乘鳧雙鴈不爭多。西風落蘀驚蕃候。斜日空江惜逝波。此世共知生有限。殘年端合飮無何。田家作苦無餘樂。愁聽楊惲拊缶歌。畏心少時歡會老西東。往事尋思一夢空。霜後音書遲旅鴈。雪中指爪杳飛鴻。醉來生死都歸幻。窮去詩篇始見工。自怪交遊無顯達。每將酸餓在心中。白日流西水逝東。從前種種火燒空。老來苦操堪充蚓。少日狂心悔射鴻。痛引杯樽拌棄命。亂題詩句不求工。餘生判似因風絮。寄着乾坤蕩蕩中。畏心亡羊多路問何之。只在停驂爛熳思。省事爭如忘事好。無心長被有心疑。息交尙友珠今古。逃俗傷時半黠癡。只有匏瓜於我厚。矮簷覃蔓蔽畏曦。攬衣出戶欲何之。秋滿江山有所思。平地▼(豆+(滿-氵))▼(豆+冊)吾自笑。淸時嘯傲衆皆疑。昨非未必妨今是。小黠何能補大癡。却怪心中如有事。庭柯消受幾新曦。畏心敢因擯斥自爲名。常愧疎才世見輕。沙市日中人浩浩。津樓潮上月盈盈。鳥因何事點頭去。魚自著忙搖尾行。眺矚長來無限感。風光誰道暢心情。七人作者未嘗名。今古能言孰重輕。惡說江湖風順逆。好看天地月虧盈。窮薪傳火無時息。流水浮雲不礙行。長把死生粉較絜。更疑莊叟本多情。畏心自是狂人楚屈原。長敎袖上淚雙痕。葵花心苦從傾日。藿食身微敢獻暄。誰信窮居多獨見。近知吾道在忘言。江村本自無塵雜。却被時人道避暄。西風白髮立晴原。淺水明沙見落痕。荒地雲煙窮漫亂。薄霜秋日會晴暄。衰年對景翻增感。末路思人未敢言。遠興翁疎聲聞斷。歸鴉何事送餘喧。畏心林廬醒臥日如年。遮眼唐詩字和眠。未必貧人長嗑嗑。何緣轟飮每篇篇。風穿細葉來蟬際。帆掠斜陽過鶴前。眼見村村農務急。從吾疎懶幸無田。彈指茫然退院年。博來一覺北窓眠。補苴潁水歸田錄。束閣平原入洛篇。中道歸心緣馬後。早年虛譽愧盧前。人生何限難平事。摠欠城南數頃田。畏心詩書雖有腹長空。五鬼隨身字曰窮。計拙唯堪居硯北。世違因使伏墻東。已超神識塵埃外。聊付形骸毀謗中。寶玉雕摩光益好。須知長舌是良工。本無一字可書空。落地伶俜命賅窮。譜出悲歌腔趙北。詮翻野語足齊東。斷還世事孤斟外。拌付餘生一笑中。幸有風光落吾手。且從間日做閒工。畏心本外形骸豈有軀。可知無物喚爲吾。且從偃臥鄰風月。不耐奔忙索印符。夕岸携僧班細草。秋庭酌酒勸高梧。平生僻意無人會。目極孤煙起綠蕪。幾何斷送一微軀。現在風光且樂吾。天上月明非待買。江心水足不須符。分排雲物隨扶杖。指顧湖山入據梧。矯首茫然千古意。夕陽無限步平蕪。畏心打頭屋子覺潭潭。誰道其憂不可堪。琴几當來那剩一。翁兒坐了不成三。愛名山欲爲僧住。懷古人如覿面談。一夜相思明月落。西風吹夢到江南。哀歌激切響江潭。秋髮星星冷不堪。憂世文章同夏五。惛人機利等朝三。行藏不愧生前面。橫豎何妨醉後談。擬借瑤琴傳遠恨。故人珍重在天南。畏心弊布麁麁裹病骸。老年愁陣酒難排。子桑有友貧何極。祝牧無妻隱可偕。世情已付薪長積。冤氣誰憐劍久理。年來是事嫌分別。聽著人言輒道佳。霜雪眉鬚土木骸。餘年領受命安排。周遊地下將魂遍。坐起燈前與影偕。莊叟早知生亦夢。劉伶可笑死要埋。朝來拄頰元無笏。只有看山一味佳。畏心</text>
<title>比聞畏心學士起廢爲校理。蓋聖上親授特恩也。戲和其集中陵字韻。以識柏悅之喜。</title>,<text>滄江歸臥病連仍。無恙氷心一片澄。終日驅車知捨矢。餘光穿壁恥分燈。移文北隴今逋客。師道東祠舊躄僧。記得當年簪筆處。先朝雨露泣莪陵。三旬伏雨苦相仍。風浪盆池向晚澄。白首重聞經席漏。靑春已送釣船燈。鉛花強抹高年婦。魔障終輸入定僧。邸報西來擡病眼。茫茫雲樹隔山陵。鳳池一別歲年仍。舊沐恩波滿眼澄。明主治如亭午日。老臣起自讀書燈。御爐香惹身疑夢。紗帽風敧髮已僧。重入修門增感結。天顏咫尺獻岡陵。致主初心到老仍。早年攬轡志淸澄。民多稔歲無煙戶。士罕書帷繼晷燈。且見天章開筆札。不容江海愛雲僧。君王有意收簪履。樵客于于自武陵。長歎名場變幻仍。神通皆是佛圖澄。人才政急荒年穀。世路誰張漆夜燈。往歲獧狂求志士。餘生方便小乘僧。爲言近日簑逢雨。莫學春山返子陵。常慚歌頌廢因仍。爲問黃河幾日澄。白髮悲歌臨逝水。丹心終夜向孤燈。名傳藝苑笙鏞手。身愧明時粥飯僧。片石韓山無與語。後生誰復重徐陵。步月直廬歸思仍。乍晴天宇斬新澄。魚梁水淺誰編箔。書室涼生合理燈。鍾鼓元知非養鳥。梳篦雖好不關僧。許身稷契終何賴。方信眞愚杜少陵。古人不見感懷仍。秋水蒹葭白露澄。經術明如硎發刃。世情昧似瞽觀燈。媸容倦傚顰呻女。滑路終憂倒僧。且待絃歌諧素願。一弓瓜地買東陵。通作躂。足跌也。只將書種與雲仍。餘外生涯似水澄。薄宦無營從泛梗。浮生有幾任風燈。煙波夢繞心如鶴。蔬筍詩成格近僧。時貴應驚山野態。樽前休使氣憑陵。昔我相尋信宿仍。水樓同眺夕天澄。前塵黯黯雙行淚。淸夜沈沈一盞燈。獨把杯觴長醉客。竝無妻妾卽禪僧。殘年復作官人去。虛擬營鄰向廣陵。</text>
<title>携尹 書有 監察。巖下小泛。</title>,<text>宿昔淸江色。頻年思殺人。沙碕隨漲變。漁路傍厓新。顧眄悲陳跡。銷沈惜此身。巋然潭上石。投老汝相親。</text>
<title>東臯夕望</title>,<text>百死歸來意惘然。枯筇時復倚江邊。一苞黃葉深村雨。數角晴巒落照天。野艇定堪容老物。沙鷗聊與作餘年。茂陵返祭嗟無日。夢告猶疑白髮仙。</text>
<title>東臯曉望</title>,<text>黃葉颼颼曉。驚鴻片片號。峽船天上出。江日霧中高。懷土欣重見。離家憶舊勞。旣云歸可樂。何必嘯東臯。</text>
<title>冬日陪伯氏過一鑑亭。夕乘舟還。</title>,<text>眇眇樵蘇逕。回回皁櫪林。瓦溝新客眼。紛壁映江心。薥粥流匙滑。綿裘隱几深。過庭有孫子。應受魯詩音。犖确連雲磴。飄颻下峽船。直愁驢力弱。兼愛艣聲柔。鳧泛寒潭靜。鵶翻夕葉颼。歸來有餘景。惜不小淹留。</text>
<title>次韻二子與三友分賦 檢書燒燭短</title>,<text>負累歸田園。顧省恒自歉。喜爾託良友。容止賴拘檢。久敬方善與。樂笑斯不厭。寧受友攸箴。無爲衆所貶。玉宇冷崢嶸。梅花惜荏苒。蹋雪以秉燭。物薄誰復慊。空江湛寒碧。艣聲動幽居。初雪夕復消。山黛如新梳。朋歡決畦畛。此樂當何如。譚諧錯文字。不必箋詩書。淸月領寥天。艸木況冬疎。俯仰思宇宙。握手步庭除。我謂朋來夕。卽此是良宵。烹瓠足一會。令悳唯懋昭。莫羨公食禮。膮臐雜煎燒。人生一夢耳。旣悟如始朝。煌煌彼肪燭。不滅終盡消。如何不黽勉。沒世甘寂寥。邐迆鐵馬山。窈窕淸江曲。幽栖卽神仙。豈必研圖籙。芳讌不遠求。邨中有醽醁。常笑王子良。哦詩限寸燭。相携出門看。落月懸如玉。劇憐無朋人。其行常彳亍。夕天淨無瑕。微雲橫復斷。懸知月色鮮。招呼不敢緩。尺牘走芳鄰。肯來斯志滿。昔我客殊方。葛節驚屢誕。每遇京國人。手自擎玉盌。玆筵復都雅。豈不冬宵短。</text>
<title>奉簡堂叔父霞川幽居</title>,<text>叔父幽棲處。龍門對戶靑。疎籬帶殘雪。老屋動寒星。喪亂流年疾。遷移暗涕零。春來筋力好。重肯到江亭。</text>
<title>四月五日。同禮安金 商儒 布衣泛舟䤬鑼潭。轉至藍子洲亨鮮。</title>,<text>淸壑移舟晚。春山倚櫂看。水香侵筆研。霞氣濕衣冠。沽酒依回岸。隨鷗下急湍。年年粵沽浦。何意作游歡。余在康津。每春夏之交。泛舟粵姑浦。作一日之歡。稷下猶遺俗。涪州每見憐。自爲湖外客。深識嶺南贒。濩落弦歌志。微茫驛召年。殷豐聞更好。鵬徙意翩然。</text>
<title>四月十五日。陪伯氏乘漁家小艓向忠州。效錢起江行絶句。</title>,<text>四月黃驍水。新晴鐵馬山。自玆三百里。長在白鷗間。摠道漁船好。輕划不暫停。涼棚浮似蓋。風幔繞爲亭。米老書函重。彝齋筆帖珍。眼中雙靉靆。行色淨無塵。埭上三株柳。籬根十里沙。中藏好亭榭。還看是吾家。百頃䤬鑼口。遙承枓子洪。愉哉衣褎裏。吹滿綠漪風。藍子洲前石。丁年憶打魚。當時衆漁子。唯有數人餘。縹緲水鍾院。浮嵐辨瓦溝。湖南四百寺。終少此飛樓。汕濕交流處。邨名二水頭。當門一店叟。堅坐送行舟。瑟碧谿潭水。衝風破鏡天。紫山凝不動。知是販樵船。巖根一葉船。只似皮鞵小。船尾却藏魚。纍纍穿柳杪。一閃龍門色。橫飛到客船。忽如新戲子。裝拺出當筵。寂寞沙川塢。由來乏土豪。田間萬株樹。時至貢櫻桃。松櫪濃妍處。紆回梣木灣。美如新櫛髮。愛是呂家山。沙岸百辮柳。衣冠八九人。秖應賭射飮。南垞挂侯新。野岸孤征客。暄天一馬遲。幔亭如此好。嗟爾獨何之。側阪連崩磴。全堆舊漲沙。誰家數畦麥。樵悴立如莎。純碧遠山色。如羞點染工。未應無草木。秖是積空濛。峭壁俯淸壑。烏巾行自斜。石縫紅躑躅。皆作倒垂花。孫穆書中例。韓灘是大灘。吾舟輕似芥。到此尙艱難。麗代風斤斲。光陵木楗圍。漕渠貫四瀆。拳石至今磯。潭渟必瀉湍。峽束方開野。治亂恒如斯。窮通有然者。隱者深棲地。分明在彼間。石田多熂爈。云是白屏山。每得沈篙水。纔成扣枻歌。艸汀晴更沒。東峽雨應多。水岸芊眠艸。濃妍惜刺篙。牸牛堅不動。黃犢自輕跳。楊根小墟落。猶似始遷時。誰爲滕公葬。謀移孔子祠。遠遠垂楊裏。飛奔賣酒船。始來情勸客。渾似不論錢。平圓雪巖頂。當日立名亭。猶有雙平仲。淸陰覆晚汀。巧當山斷處。落日挂銅鉦。何必金沙寺。西臨問地平。西灩獅牙怒。盤渦虎眼橫。悠哉彼漁艇。施罟汎澄泓。仰德邨容小。漁家對水明。地名轟萬口。曾臥李完平。林壑西南美。怊怊對鹿門。猶思醉松句。經濟一丘園。日沒星生角。風微水展稜。艫聲宵未已。穿過一泓澄。龜尾藏船處。壬辰水砦高。試逢江叟語。無復識元豪。沙碕夜繫杙。山屋犬聲幽。試就煖床臥。搖搖猶似舟。渚曉水風起。船牕冷似秋。由來萍泛者。朱夏蓄棉裘。小盒茄椒醬。行廚榾柮煙。人間粱肉味。都只在江船。蔭槐皆酒店。隱柳必書齋。賴有淸江色。村墟無不佳。浮來山一點。斜對李公祠。激烈誅僧筆。千秋氣不衰。汀暄沙氣亂。隄衍艸風輕。放牧誰家馬。蕭蕭向客鳴。陰洞含煙霧。亭臺綰白厓。君看擇里志。生理最稱佳。水北婆娑堡。當時控禦雄。自從倭寇返。無復記嚴公。沙廻又一村。木末生人語。浦遠似平湖。疑無船去處。氣色仙陵近。蓊然艸木肥。嫩黃深葉裏。先有栗留飛。葱蒨八大藪。泥茸雜水芽。春深供薯蕷。秋至採蒹葭。知有名都近。江浮載妓船。滿船輕薄子。尖髻擊三絃。縟麗黃驪郡。長干一字橫。朱樓面綠水。畿內此官淸。羽林張蟹火。騎士領漁船。歷歷停鑾事。回頭四十年。江西靑鶴洞。窈窕亦名園。可惜經過地。都如逆旅傳。神勒重修刹。東臺塔宛然。至今飢死鬼。猶泣飯魚船。東臺復東轉。陗壁列幽潭。不覺停搖擄。艄工到此憨。紫鴿連靑鴿。紛飛石罅邊。危巢能遠害。終古絶攀緣。赤石霞標峻。滄浪鏡水深。已無神馬迹。疑有蟄龍吟。時繫依沙纜。頻逢下瀨船。指揮須一老。船尾立軒然。稍過揚花蕩。遙循棗木灣。每當游衍後。時復作崎艱。恬雅雙鷗立。迷藏一雉鳴。未忘求食志。都係合歡情。瀰漫東川水。東流事却奇。每過紅杏店。長憶季淵詩。墟煙帶暝色。高柳聳三層。復値維舟夕。鄰舟羨載罾。月出衆魚沸。金粼萬片熒。臨江小茅店。不讓練光亭。水榭移京樣。高門翼兩廊。罡川問舊主。山下小芧堂。船行似噉蔗。深入味彌佳。不經蟾浦口。何得此丹厓。天造石壁日。敎誰用斧斤。只緣雕大朴。時復作驚紋。石罅一拳松。託根何太苟。空懷萬丈心。已享千齡壽。停橈泛淸壑。意遠欲無行。誰起倪迂至。一聞湖泖情。古廥興元浦。橫橑一字連。春漕已調了。猶索護灘錢。水曲連腮帳。巖根折脚鐺。洛生雖共詠。終亦少詩名。淸時小艸閣。曾坐玉堂仙。且置詩名重。須看雅摻堅。洞僻曉山遠。江平春水多。昔年騎馬入。今日汎舟過。儒者明陵世。遇潭覺最賢。不因論禮誤。輕送濟州船。峽險灘愈駛。溪通磴更長。沙頭小茅店。偏獨映斜陽。急急豚魚瀨。葫蘆吐水聲。站船叢似竹。柌下宰犧牲。沱散疑三泖。碕廻又一灣。薔薇靑遠出。知是蕊州山。庨豁三椽屋。猶殘許氏莊。誰憐凭几日。秋水駕輕航。粉白墻如帶。紺靑屋見甍。有灘名莫喜。難向此中行。垂柳雙汊口。名園枕鶩溪。舊人誰得在。衰髮石間棲。于勒仙游處。琴臺一抹靑。墳菴知不遠。飛出四休亭。</text>
<title>上墓</title>,<text>我生受氣晚。父曰嗟余季。忽忽三十年。未或愉其志。窀穸雖冥漠。昔人猶廬侍。尙憶辛酉春。痛哭辭靈隧。未暇秣馬行。逼迫有府吏。漂流嶺海外。九載於焉二。墳前一雙樹。柯葉依然翠。人生不如汝。棄捐何容易。</text>
<title>閏四月十二日。同李約菴游門巖莊舟中作。</title>,<text>夢想門巖墅。如今四十年。不成山裏臥。轉作海南遷。白髮謀偕隱。黃粱問薄田。殘經惜未了。長逞意飄然。博雅文山子。幽期在碧山。結茅思食力。蕩槳樂偸閒。禮樂休牽戀。煙霞合駐顏。此行元自適。且宿白鷗灣。愛此緣饒水。西過牛首江。蕪園方引興。深峽會聞跫。醻句敲推數。攤書靉靆雙。愉哉今夜月。應照碧蘿牕。水鍾山色揭篷看。十里淸漪照碧巒。雜樹蔭邨猶映戶。細風吹幔利經湍。石田入眼心先醉。世路回頭齒欲酸。前夜已歌偕隱曲。瘦妻不復製衣冠。</text>
<title>到莊舍</title>,<text>橫槎經碧澗。杖策到荒林。水溢秧針嫩。山暄艸屋深。貧飢堪節性。畊稼會酬心。回首悲萍梗。攴頤坐樹陰。</text>
<title>經鼎坡</title>,<text>萬壑龍門北。中條作鼎坡。地偏思隱遯。意愜惜經過。野麥黃堪刈。場苗嫩欲摩。蜜湯持勸客。淳朴見出婆。</text>
<title>七月七日。一鑑亭申丈携二瞽能吹者。乘舟相過。</title>,<text>久暑妨行屐。新秋利泛船。水簫哀可樂。野席斷還連。白髮妍相照。蒼陰密不遷。吾曹亦嘉會。爲唱鵲橋仙。</text>
<title>金正言 商雨 爲米廩主簿。旣五日棄而歸。次韻送行。</title>,<text>冷官猶足起衰慵。趨命非關職事供。末俗儗人元鶻突。粹姿到老亦龍鍾。紆回水路餘三百。迢遞君門只九重。色擧意先翔集日。看今誰慧又誰憃。送君東至粵谿東。譚謔飛霞積靄中。秋水渺然迷去馬。靑山依舊入孤篷。昌黎宦薄愁饒笑。張翰帆高會順風。沙上畫沙多漫畫。波間猶立信天翁。</text>
<title>送韓 益相 正言赴鏡城判官</title>,<text>擊柝乘田各有時。寒垣副倅未云卑。風翻瑟海旗聲勁。雪洒弓山馬度危。可是材賢摧幕府。古來循吏靜邊陲。龜陰小屋淸如許。重誦歐陽潁尾詩。</text>
<title>八月卄八日。乘舟宿楊根郡。金老人廷基家。</title>,<text>黃驍流水白屏山。春雨秋煙恣往還。如此風流老方好。向來先試越姑灣。輕檣矗矗過漁臺。大舸乘風晚始廻。都到郡前齊落帆。不知誰箇是先來。</text>
<title>卄九日。同趙 可敎，李 時泰 二翁游斜川寺。</title>,<text>窈窕斜川路。參差素髮翁。轉身秋水外。携手暮山中。細澗橫槎碧。寒藤絡石紅。冥棲有至理。何事獨飄蓬。</text>
<title>登龍門白雲峰</title>,<text>岧嶢白雲峰。玆唯龍門主。孤鋒揷靑天。兩翼流爲輔。如張野次帟。當中撐一柱。平生洌水船。沿溯黃驍浦。縹緲此峰色。每向船頭俯。端嚴復娟妙。使我停柔艣。愛慕若賢豪。願一親手撫。馳騰翰墨場。羈鏁奎瀛府。北風吹隕葉。遙遙落南土。竛竮十九年。狼狽還田圃。鬚鬢皓如霜。廓然成老父。衰疲筋力短。喘息巡邨塢。夢寐碧孱顏。債欠何時補。淸霜委野蔓。微霄靜玉宇。鴥然意先往。未暇傷踽踽。扁舟上石瀨。會事西風怒。朋知聞我來。慰問勤禮數。相携野老裝。酒餌頗媚嫵。雖無楓樹林。紅藤錯繪組。削壁頫淸湍。洞壑欣始覩。暮投斜川寺。秋山淨環堵。修雲有法師。栖禪自太古。歷歷話滄桑。靑熒燈一炷。蕭晨起束脛。兩腋翛翛羽。衛趾用疏屩。挂肩唯短裋。逸氣擧鈍軀。絶險還可侮。捫蘿陟峻急。掃葉尋步武。性命寄槁根。攀援良獨苦。禹碑旣無聞。何事躋岣嶁。尖纖此一峯。宿誓鐫肺腑。巖根小蘭若。憩息兼𩞧午。淸神擊三鐘。作氣須再鼓。奮發思一騫。大勳如將樹。未忍一簣虧。直犯參旗聚。谽谺忽中斷。墜緖誰尋縷。還緣古松罅。得出浮雲戶。翩然到上頭。意叶氣尙粗。神奇若登龍。懍栗如騎虎。察司旣上官。覽觀須按部。五臺列東藩。是爲諸山祖。二白馳巽維。勢若連臂弩。俗離掎雞龍。一一符山譜。金波粲夕暉。西溟落庭廡。濙濙紫燕海。應從穴口吐。松嶽鬱㟹嶆。王氣猶飛舞。寶蓋連淸涼。豁然無障蔀。遠者目旣瞭。邇者掌可拊。惜無眡遠鏡。細辨松與栩。因懷孔夫子。東山覺小魯。人生如草露。轉眄晞朝煦。悠悠六十年。所爲何鹵莽。憑陵四海氣。至竟酸儒腐。區區六藝學。誰讀蟲魚詁。一民不被澤。君子斯焉取。壽木多擁腫。以不夭斤斧。羽翮尙摧殘。至今駭網罟。天色轉悽黯。秋雲釀寒雨。俯仰成感欷。古人誰與伍。嗟嗟蘇子卿。皓首脫囚虜。願採孩兒蔘。使我身疾愈。</text>
<title>留題李淵心草堂</title>,<text>龍門山下號斜川。學士名莊九世傳。紫硯彩毫今寂寞。石田茅屋尙延緣。庭心打稻秋暉煖。林裏行廚夜炬燃。東壁星辰照眞帖。多君猶保古靑氈。</text>
<title>留題李 舜卿 草堂</title>,<text>歷歷芹坊事。回頭四十霜。無端雙白髮。相告一滄桑。種菊花當戶。燒菑黍滿筐。斜川好煙景。羨爾卜鄰芳。</text>
<title>簡寄沙谷尹友 養謙</title>,<text>四休亭畔水如煙。憶昨同登下峽船。紅杏碧谿無覓處。東川東望重汪然。重回甲子設芳筵。靈藥新栽恰做仙。摠道窮通今一變。不妨喚作後元年。</text>
<title>戲呈西鄰李叟</title>,<text>白髮無歡寤歎長。西鄰小集羨淸芳。枌楡葉脫山齋靜。蘿菔蒸成社餅香。嘉會莫饒今夜月。浮生只在少年場。向來風雨重回首。瘦損黃花半已傷。</text>
<title>十月十三日夜</title>,<text>山閣徘徊欲四更。中庭藻荇細紋生。月如此白無人見。灘有何冤竟夜鳴。禮樂二千年晦昧。風濤三萬里縱橫。悠悠心事從誰說。獨剪寒燈對短檠。</text>
<title>江村賞雪。懷申學士兄弟。走筆寄呈。</title>,<text>顧家畫譜三百本。范寬雪景鳴藝苑。墨玅未必獨超越。雪景元來特淸遠。兒時江村樂賞雪。走徧陵阿召不反。中間不見四十年。狼狽歸來屬衰晚。今朝起望叫奇絶。曠恩天賜三尺雪。梨雲擁樹愕葩髿。水墨界峯欣皎潔。隔水迢迢有所思。玉人嬋媛不可媟。漁莊一舸寒獨泛。書樓卍欄還相挈。晴窓展卷味更長。古文奇字分毫芒。蟲股魚鰭溯詁訓。籩糗豆臡考典章。此樂如今易軒冕。亞卿賢弟亦退藏。徑欲烏犍渡江去。借席一隅掞芬芳。</text>
<title>旣歸數日。追述鄙懷。奉呈申學士兄弟。</title>,<text>江雪廓已霽。羣巒皎四圍。渚禽寒不起。野屋靜相依。閉塞傷時令。飛騰惜暮暉。枯荄摠埋沒。何處驗天機。山人小經濟。園圃靜周遭。牕對孤生竹。籬遮五樹桃。屋烏徵愛好。罝兔識賢豪。肅肅之施驗。不忘其敬。今鄕人稱學士治圃齊整故云。 淸士須同傳。千秋配子羔。水閣貯書史。奇聞不出家。魯詩承鯉對。漢隷作龍拏。謂申氏家傳之學。 篤信浮華落。淸修晚節姱。賞心多樂事。餘力養山花。東闕奎瀛府。丁年憶校書。匪頒交虎豹。珍膳錯鱐腒。天寶遺伶散。鴻都舊館虛。如今煙水上。相對話樵漁。談易禹祭酒。騎牛孟政丞。風流有前輩。頹俗鮮師承。深屋寒山雪。危橋澗道氷。蕭蕭文字話。衰氣欻憑陵。</text>
<title>簡寄尹 永僖 校理江居</title>,<text>今歲忽云暮。幽懷誰與論。冷暉催杵響。殘雪託籬根。身老思朋友。家貧愧子孫。自從遊歷後。常欲隱龍門。眇眇松坡渡。瀟瀟草屋寒。竛竮吾友在。氷雪幾時看。逝雁號雲切。歸鴉得食歡。熟知生理絶。猶自報平安。二紀江邊老。今年上玉堂。宮雲如昨日。溝柳帶殘陽。舊迹留文陛。華顚近御牀。猶思進箋地。廏馬賁恩光。淸海諸犁老。猶言學士時。黃腸思茇憩。黔首斷鞭箠。威與張臯竝。名將李穎垂。可嗟經濟手。囊括復誰知。憶昨藍洲觜。携君步月華。寒流搖斷岸。高雪護崩沙。不復黃封降。無端白髮斜。健陵多遙樹。少羨夜棲鴉。</text>
<title>對雪重寄申學士兄弟</title>,<text>肅肅幽懷動。江山雪又多。遠紅初旭照。寒碧一船過。且閱騎牛帖。將成畫鯉歌。中坻宛在目。歲暮意如何。</text>
<title>夜</title>,<text>黯黯江村暮。疏㰚帶犬聲。水寒星不靜。山遠雪猶明。謀食無長策。親書有短檠。幽憂耿未已。何以了平生。</text>
<title>簡寄鄭 元善 正言</title>,<text>高密研經谷口居。諫官優學在茅廬。蒼藤路僻重招隱。黃葉村深獨著書。肯與鵝群籠裏寄。且將鴻寶枕中儲。故人生理休相問。雪滿寒江業釣魚。</text>
<title>簡寄呂知縣 東根 井邑官居</title>,<text>楚丘縣長去翩然。遠寄封緘到洌川。煖閣藏梅官少事。寒山拾橡友相憐。蘆關雪塞愁維馬。梣水春回約泛船。令弟每存游獵想。調鷹時復望西天。</text>
<title>徂年。惜衰暮也。尤悔積衷。遷改無日。惄然自悼。冀友相憐。</title>,<text>駸駸徂年。欻焉旣暮。氷雪凌凌。徂玆平路。總角有聞。白首无譽。夕而造愆。朝焉已悟。悟而弗改。如塗塗附。念彼良士。怛焉往愬。駸駸徂年。欻焉旣馳。嗈彼鳴鴻。集于澤陂。撫玆華髮。慨獨永思。夕惕攸悔。朝已蹈之。巍哉顏氏。悔斯无祗。豈無友朋。耿耿自悲。駸駸徂年。如彼逝波。百卉潛蹙。山雪嵯峨。顧玆衰頹。如景旣俄。蓁薉弗淸。寤歎且歌。民之弗悔。尙亦有義。悔而弗改。云如之何。</text>
<title>石林李禮卿 魯和 月夜來訪。次韻蘇東坡定慧院月夜步出。</title>,<text>雪後山閣懸孤月。一年無多此淸夜。獨與兒子步簷前。會有佳客來松下。隻禽慕類常自悲。兩水初逢急相瀉。瀼西結屋誰與鄰。剡中移船子其亞。同氣絪縕解相求。異代蕭條眞不借。徑撥爐灰慰寒凜。趣具湯餅表欣謝。於焉筆墨錯羔醞。如此風流起蟹舍。稾鞂溫存勝藉裀。凍虀酸薄如噉蔗。氷江且踏玉壺淸。鄕村不復金吾怕。西鄰參奉胡不歸。議作移文備嘲罵。</text>
<title>穿牛紀行序</title>,<text>庚辰三月卄四日。陪伯氏。領淳兒委禽之行。乘小艓溯汕水。將向春川。汕濕二水。會于龍津西。汕者山谷之水也。濕者原隰之水也。故以北派爲汕。南派爲濕。 前年忠州之行。作五言以紀之。效錢起江行百絶句。七十五首而止。今作七言得二十五首以足之。又得雜體若干首。共爲一卷。</text>
<title>[七言詩 二十五首]</title>,<text>去歲黃驍水上人。綠驍水上又今春。黃驍。驪州也。綠驍。洪川也。故南爲黃驍水。北爲綠驍水。 一生湖泖扁舟願。全把餘齡作逸民。倪元鎭嘗以扁舟往來湖泖之間。六十翁隨七十兄。瓜皮容易溯江行。年年此樂寧云少。只是池塘草又生。懷仲氏也。牛首山前牛首州。彭吳故道水滺滺。李𤲘水註嗟多觖。歸日應須補一𢎥。無那吳鹽換蜀麻。賈船都是太行車。漁家艓子輕於杼。不怕飛湍與滾沙。䤬鑼潭上鸊鷈巖。輭綠深紅水底涵。思就月中吹笛處。鷰巢依樣著 入聲 茅菴。東陽駙馬舊時亭。皁櫪森抽綠滿庭。不有桃花千萬點。終然辜負鱖魚名。臯浪渡上。有東陽尉申公翊聖水亭遺址。水鍾山下白紛紛。千樹梨花一字雲。休說王戎鑽李核。竹林名號有餘芬。壽谷幽栖一草亭。煌煌綽楔五紅櫺。山家送別風情厚。垂柳陰中帶酒瓶。忠烈公權順長殉於沁都。子女從焉。有旌閭。其孫曦携酒相送。淸平村色對江開。短柳晴沙抱岸廻。直到水窮源斷處。靑山忽吐一船來。直北穿牛又北東。澄泓十里亂山中。放翁入峽書中景。一曲差殊二曲同。峽口東呀似解箝。紫岑芒角入雲尖。靈源十里流花水。賸到煙波一尺添。卽迷源洞口。松漪村北石崔崔。天作金城背水隈。可但蒜峰宜築堡。太湖艮嶽儘詼瓌。柳西厓云民堡之地。莫如蒜峰。鄔莊樹色忽妍敷。賸水殘山別格紆。要識文章肖天法。須從險處作平鋪。右過洪川次笠川。柳家灣下乍停船。夕陽一片孤霞影。斜曳遙峯熂爈煙。身赤條條首戴冠。水中撈網坐江干。峽村儒者渾如此。猶自豪雄號八灘。沙日晶晶石閃鱗。鷃堆高翥野多人。花園古塚紅無缺。草出新燒綠未勻。一蓋天從峽口開。嘉陵風氣亦佳哉。石芝山色逶迤綠。絲竹時時郡守來。卽加平郡前。淘金處處浪淘沙。夜泊金墟賣酒家。愛此門前紺綠水。漁船如畫柳邊斜。芳洲細艸水沈根。生長南怡尙有村。岸上寂寥千樹栗。如今還作李家園。南怡苫下方阿兀。方言島嶼曰苫。見大明一統志。 譯以文之臼答云。溫祚回軍噫此地。一天大雪想紛紛。百濟史云溫祚王十八年冬十一月。王欲襲樂浪牛頭山城。至臼谷遇大雪乃還。絶峽遙開榷利場。高麗舊號尙鹽倉。誰知劉晏常平法。解使東坡肉味忘。高麗食貨志鹽稅。唯小民納布。以貿官鹽。故諸道皆榷鹽利。春川之有鹽倉。亦以是也。䃜石棋鋪鼎足灘。一梭穿出綠漪瀾。黃驍漁子行相遇。又買銀鱗付夕餐。蘭山一面尙天荒。閣道飛空十里長。䧿瀨東頭重回首。京畿山色已迷茫。輿地勝覽云蘭山本高句麗背達縣。新羅景德王改蘭山。爲牛頭州領縣。〇今案春州南二十里門巖之外。有燈達峽。方言謂背曰燈。則背達者。燈達也。然則蘭山古縣。當在今三嶽之南。一重山過一重山。垂柳灣連臥柳灣。燈達峽前催挂席。兩厓相拍碧孱顏。此行大抵可名穿。藕孔山河貴似錢。二十五絃絃一曲。櫂歌新續蘂州篇。杜詩云卽從巴峽穿巫炭。蘂州今忠州。</text>
<title>和杜詩十二首 昔杜甫入蜀。有古詩十二首。春州者。我邦之成都也。山險江濤。若相似然。故次韻和之。</title>,<text>早發南一原和同谷縣不風且曳纜。得風斯挂席。每懷煙波叟。苕霅泛其宅。東過水石邨。尙想檗溪僻。檗溪。卽三淵金公昌翕所嘗居。 哲人重神養。恥爲形所役。國境縱褊小。意逸多可適。雪嶺舒經枝。蓄藏奇泉石。戀結似焦渴。志欲沾一滴。阨窮無所得。尙能外欣慼。惜此軀殼鈍。元由徧行跡。勉爲水中鳧。仰冀雲間翮。虎吼阪和木皮嶺 在惶恐灘淸平川之東。開頭屈雲北。峽深無成邨。惡灘號惶恐。哮怒當山門。玆是瀑布類。不可湍瀨論。靜天生疾飆。瀟瀟忘春暄。目眩心腎駭。山嶽愁同奔。神威震木道。聲聞特最尊。艱崎度絶險。復得整乾坤。林木色昭明。波濤霽狂昏。曩也咎作舟。直欲誶軒轅。喘息思小憩。繫纜依山根。黃黧赴綠陰。葱然時景繁。新晴水更肥。草沒沙無痕。虎吼差可怕。船中聞者存。命酒嚼乾肉。且以收飛魂。笠川渡和白沙渡 方言竿奈兀。卽洪川水春川水合流處。綠驍赴汕水。對立雙斷岸。細流靜相過。未足方江漢。㫝我門前水。且爲半之半。汕濕二水會于馬峴東。 猶浮一葉船。樵蘇備呼喚。夕靄澹靑㟽。餘霞復靡漫。停舟頫魚隊。百慮淨蕭散。桃源本自好。何必須秦亂。無人議行藏。臨流獨永歎。超然閣和飛仙閣側岸吹長風。麥芒偃衆毫。人虎相與居。㰚柵締縛牢。飛棧接崩磴。黝潭蹴素濤。不見牛馬行。唯聞麏䴥號。關鏁此重疊。貊國天上高。彭吳攀帝命。鑿通可太勞。危陗下礌石。性命將焉逃。罾船泛中流。信宿羨汝曹。三嶽和五盤崔崔席破嶺。是蓋三嶽餘。雖無娟妙峯。捍禦頗不疎。王調與崔理。浪作釜中魚。漢吏空越海。鬱鬱安能居。漠漠淸流關。草木嫩初舒。亭郵杳相望。榛莽誰能除。古城餘斷堞。破寺寄空墟。因知人世間。處處委蘧廬。王調，崔理。皆漢光武時樂浪土酋。王調爲太守王遵所殺。崔理爲句麗所侵殺。女子出降。〇三嶽東峰之下。有古城遺址。城下有古寺。樂浪古跡。今不可考。懸燈峽和龍門閣 懸燈者。燈達也。方言懸曰達也。燈達者。背達也。方言背曰燈也。懸燈古蘭山。絶壁戴焦土。兩厓欲相撞。束峽昏萬古。直愁礙人肩。江流通一縷。高葉搖天風。崩湍掀地柱。攢峯蝕太陽。淸晝騰霾雨。決知陷鬼門。歸路將焉取。山脊稍彎環。水勢開夾庾。考工記注云夾庾之弓。五合而成規。 漸聞雞犬聲。籬落遠可數。石門和劍門二儀忽昭廓。野色噫何壯。悚息俄縱弛。散朗疑所向。蕞爾曾亦國。天作有殊狀。石門復奇譎。漁人常夜傍。緬思興廢跡。千載動哀愴。金湯旣失守。土人恣誅放。韓漢競弈棋。蚤莫紛得喪。廉鑡逞智詐。樂浪竟不王。魏略云王莽時。廉斯鑡爲辰韓右渠帥。聞樂浪土地美人民饒。樂從芩中乘大船入辰韓。率衆來降。其云乘大船入辰韓者。忠州時爲新羅小京。廉也從南江乘舟率衆。由北江降于春川也。是時春川爲土酋所據。而漢吏來領之。故廉也降于樂浪。而自稱降漢。 策書雖未具。英俊莫相讓。微滅隨流水。寂默餘靑嶂。哀哉夷貊事。俛仰一惆悵。新淵渡和桔柏渡 桔柏渡。卽文州嘉陵二江合流處。新淵渡。卽狼川昭陽二江合流處。愛此仙源水。本出長安橋。金剛山有長安寺。 夙昔名山願。到老竟蕭蕭。今行可窮覽。衣帶遠飄颻。吾聞狌首峽。灘瀨益宣驕。狌首卽狼川。 悵然中改路。後期不可要。妻孥絆閒身。愧赧顏發潮。遙遙桔柏渡。詩句兩寂寥。空羨賈客船。蜀薑交海椒。何遜七召云海椒，魯豉，河鹽，蜀薑。昭陽渡和水廻渡牛馬立渡頭。沙水復平安。氣色近都邑。曠莽無險難。江繞朱樓鬯。山遠平蕪寬。便娟有柔態。麤惡羞狂瀾。土性利稻棉。終古無饑寒。仙源抵雪嶽。到此九折盤。吾聞洗蔘水。不令津液乾。寤寐五色泉。何由得一餐。雪嶽之東。卽襄陽。五色嶺。有靈泉。馬跡山和鹿頭山暮投馬跡山。酒醒喉更渴。園亭迓風涼。卽此已披豁。四鄰競勞問。少長禮弗越。長松蔭崇阿。嘉穀連平闊。緬懷司馬徽。水鑑淸映發。博學復精研。疑殆鮮所闕。踽踽宇縣內。獨成支離兀。履玆生長村。憶念柏下骨。惜無臥龍冠。隱此乳虎窟。大器多晚成。賢聖罕早達。魯叟恨苗秀。五十希延活。遺經尙自隨。每照空樑月。幾落閣和石櫃閣 在春州北三十里。路入淸平山。絶峽破積陰。晨霞照江赤。高臨不測淵。仰蒙將落石。名都此北門。嚴扃鎖鐵壁。輕舟漫自棄。躡屩隨山客。魄慄不敢前。新泥印虎跡。小石本閒事。顧爲誰所迫。性好那可節。麋麈悅林澤。賢哉李資玄。深山自此適。牛首州和成都府 自淸平山歸路。始宿牛首村。初日暫過之。命僕理歸楫。水風吹衣裳。暮宿牛首村。顧瞻詳四方。嗟玆樂浪城。冒名云貊鄕。木皮不能寸。五穀連阡長。漢書晁錯傳云胡貊之地。木皮三寸。氷厚六尺。孟子曰貊五穀不生。唯忝生之。 地暄發生早。首夏葉已蒼。鳴鳩樹樹喧。黃鳥弄柔簧。南韓昔巡撫。漢使川無梁。勒石久埋沒。薰聲竟微茫。牛頭山有彭吳通道碑。今亡。新羅基臨王巡幸至牛頭州。自此以後漢吏不復來也。 小水梁若濊。其名本無光。國史有誰讀。登覽深悲傷。南袞云東國通鑑有誰讀之。</text>
<title>昭陽亭懷古</title>,<text>漁子尋源入洞天。朱樓飛出幔亭前。弓劉割據渾無跡。韓貊交爭竟可憐。牛首古田春草遠。麟蹏流水落花妍。紗籠袖拂嗟何補。汀柳斜陽獨解船。曹魏正始年中。樂浪太守劉茂，帶方太守弓遵。越海來領。北拒句麗。南攻辰韓。取辰韓八國。此時樂浪所據。實在春川。</text>
<title>夜宿淸平寺。和東坡蟠龍寺。</title>,<text>鑽石東經幾落遷。方言水邊石棧。謂之遷。 捫蘿北入淸平谷。淸平居士眞樂公。李資玄 史冊流徽光煜煜。舂撞玉瀑垂四層。屈折雲溪縈九曲。石枰經緯方似罫。鐵杖杈椏高於竹。皆李資玄古跡古物。 懸知椒塗氷作山。李顗之姊妹三人。皆配文宗。李顥之女爲宣宗妃。李顥之宗爲順宗妃。李資謙之女爲睿宗妃。李資玄卽李顗子。 逆覩蕭牆風滅燭。李資謙旣囚。乃捕支黨。王曰禍起蕭墻。 解七貴綬穿麻衣。吐五侯鯖茹香蔌。史云資玄以戚里避權勢。棄官入山。禫道爲樂。 已聞宮裏烏啄餅。李資謙進毒餅欲弒王。王飼烏而烏斃。 何如山中無作粥。陸游詩自注云僧雜菜餌之屬作粥。名曰缹粥。 三角當時帶水白。資玄本渡臨津。指水爲誓。矢不復渡。故王幸南京。召至行在。命留三角山。帶水者臨津也。 九松至今繁陰綠。居土手植松。 惜此逃禪少林嵩。恨不談易靑城蜀。靑城處士范長生。卽蜀才也。惜李爲禫道也。 微瑕未足掩白珩。壤蟲要難比黃鵠。李居士但有一病。貪吝畜財。故退溪李先生詩曰莫把微疵掩白珩。</text>
<title>淸平寺觀瀑四首</title>,<text>百變渟流勢。由來一道泉。走時誰迫汝。留處忽蕭然。怊悵花俱往。雄豪石不遷。須知出山日。浩淼作平川。慶雲臺瀑。天垂雙練帶。山出九松亭。飄忽飛仙駕。平鋪演戲庭。急聲愁變怪。餘力見調停。洒落風林氣。渾令宿醉醒。九松亭瀑。鐵壁先天鑄。銅函一矩方。更添新雨力。因沸太和湯。銳欲穿山入。喧能撼樹涼。游人多錯過。叢翳護龍光。臥龍潭瀑。殷地西川瀑。祈星太乙壇。建瓴天下勢。危榻日中寒。龍尾螺螄轉。犧尊饕餮蟠。分流三百道。究竟一飛端。西川瀑。</text>
<title>出淸平洞口</title>,<text>石逕騎牛十里廻。壽藤披豁洞天開。澄江一面漣漪水。曾作淸平瀑布來。</text>
<title>贈李 楘 參奉丈</title>,<text>山海分携兩老儒。相逢此日劇歡娛。惜乎已落張蒼齒。恨不從游綺皓鬚。籬下石田催晚種。門前水岸漲春蕪。移居徑欲分仙洞。與作朱陳嫁娶圖。</text>
<title>贈尹 鍾遠 唯靑</title>,<text>見爾潸然欲酸鼻。念爾考顏如玉粹。盛年憶在明禮坊。苦心就我談文字。傳餐小奴字朝陽。靑袱髹盤致午餽。瓌詞譎句動驚人。樊翁聞之稱異瑞。蘭蕙彫零吁可惜。萍梗漂流亦遠謫。覆巢猶完孔融兒。蜀地空過揚雄宅。余至海南。過尹季軫故宅。 仇池小有此洞天。我來爾存嗟機緣。鳳穴奇毛色殊衆。鼃井小觀頗可憐。楚甥羸弱承秦贅。石田茅屋蕭蕭然。幸有良士常鄰近。探賾研幾毋自捐。</text>
<title>出峽</title>,<text>出峽乾坤大。維舟草木停。遠峯松點黑。晴渚鷺絲靑。水上來還去。人間醉不醒。傷時竟何補。頭白且窮經。</text>
<title>菜花亭新成。權左衡適至。次韻東坡聊試老筆。</title>,<text>菜花蝴蝶嬉春風。翁性樂此兒更同。芥臺菘跗相閒綠。鐵梅穠桃他自紅。陳蝶菴後兒畫蝶。纖細却超靑臯翁。以此亭懸菜花額。活描鬚股移綃中。家貲悉辦鹽井外。漁採何須紫燕海。百事要先咬菜根。汪生此言朱子佩。且置三九庚卽憐。本無十千何公錢。菜史接續無虛日。今朝又記瓜花發。</text>
<title>二疊</title>,<text>亭絶低小受長風。爽涼乃與飛樓同。今年種樹一百本。僥幸殘齡享嫣紅。旣無歌瑟堪析子。唯有癡聾解作翁。深居玩易此亭裏。何渠不若蕭漢中。草庵昔在南徼外。兒曹日泣瞻淸海。此亭彈琴復讀書。如今去喪無不佩。菜花之名天見憐。百菜蕃廡多算錢。君來適値天中日。爲我善禱淸歌發。</text>
<title>三疊</title>,<text>五月五日滿亭風。山雨欲來雲色同。櫻挑含口菖揷髻。鄕村兒女亦靑紅。帖子應敎昔詞客。麥穗監打今田翁。爲君轟飮此亭上。不無磈礧餘胸中。羨君名字掀域外。足跡如吾限溟海。布衣之極隨星槎。翰林如夢鳴霞佩。旣歸而餓無人憐。反思屋頭三十錢。枉信九命惜往日。誰謂三含以時發。</text>
<title>四疊</title>,<text>昔延州來觀國風。吾子游燕事相同。榕村漁洋頗煜霅。非關額上貂鑲紅。秩宗翰墨先數紀。寶蘇金石皆稱翁。筆洞經說誰傳習。格致都在首章中。我生茫茫九州外。鱇魚水豹辰弁海。聞四庫名望洋若。駕二酉者纔淵佩。苞銀走鋪尙可憐。況我賣書當酒錢。莫辭沽酒遲今日。西風打頭船不發。</text>
<title>五疊</title>,<text>別來門館多悲風。二十二年今始同。適此良辰煙景美。蕉尾舒綠榴綻紅。我如老蠶將就繭。子亦未幾終成翁。章句之腐詩之癖。二者不類皆不中。黑水西溪摠方外。紫瀾回風亦苦海。雖非枘鑿兩相違。眞可弦韋各自佩。接鄰要受蚿夔憐。徙山嗟無買山錢。斂華須報桑楡日。老夫此語由衷發。</text>
<title>乂令左衡作隨試老筆。次韻東坡。</title>,<text>出谷遷喬摠轉蓬。憐君玉貌已龍鍾。家常菜食羅三九。詩似蕉心蘊數重。活計會從犁地鼠。晚途難作齮書蟲。如今文字都無用。良苦朱泙學宰龍。</text>
<title>二疊</title>,<text>釣游斯地自桑蓬。鐵馬延緣接水鍾。管領雲山三百曲。回頭風浪一千重。觚稜跂望同秋燕。經卷叢殘奈夏蟲。今日逢君話文字。弇園疑對李攀龍。</text>
<title>三疊</title>,<text>短髮殘莖一任蓬。藥爐欹側傍茶鍾。鸚鸕酒算須三百。虎豹天門本九重。末路生涯同鋌鹿。老年懺悔在雕蟲。今秋大有金山計。逝挹瓊漿酹瀑龍。</text>
<title>四疊</title>,<text>野外深栖託藋蓬。歷來長樂不聞鍾。花濃夕步巡三帀。山㬉春衣去一重。身後文章書墨鰂。世閒腸冑食黃蟲。殘年漸熟溫存計。螻蟻如今慣制龍。</text>
<title>五疊</title>,<text>夫子文心猶有蓬。莫云流水會牙鍾。古今愁髮三千丈。只尺詩城百二重。已道中原交鴈雉。不過窮海註魚蟲。向來馬訾沈篇翰。應是觀江賄怒龍。</text>
<title>簡寄閑邨趙逸人</title>,<text>龍門寺下別。秋樹憶蕭森。白屋移何易。靑山隱更深。俗淳蘇酒渴。村僻恣詩淫。蒲柳慚衰弱。空懷五嶽心。</text>
<title>仁字二首</title>,<text>人以治人是二人。二人之際卽爲仁。東方木德生生理。何與君臣父子親。姑將惻隱喩斯仁。說與齊梁勸愛民。復禮爲仁由克己。孔顏傳授是精神。</text>
<title>恕字二首</title>,<text>人心端的己心如。克己徇人恕有餘。若把縱容看作恕。和人和己納溝渠。曲禮三千一貫之。求仁莫近更無疑。休將一理談高妙。吾道由來在邇卑。</text>
<title>敬字二首</title>,<text>心先有嚮敬纔生。長老君親禮以行。莫道靜中無一事。潛心對越是功程。未發前光孰見夫。明知敬與此工殊。同安縣裏鍾聲斷。吾輩如今篤信朱。</text>
<title>性字四首</title>,<text>雉欲山棲鴨欲川。稻宜水種黍宜田。吾人嗜善斯爲性。鄒喩元從嗜好邊。未句一作集義須看氣浩然。從惡如崩勢固然。可善可惡又微權。一勢一權看作性。荀楊於此媿前賢。節性忍性又何哉。王制遙從召誥來。嗜好所名還假借。古今論性儘雙排。如來藏性本然淸。說在楞嚴妙法經。無始本然觀自在。中庸首句可同評。</text>
<title>詩五首</title>,<text>古人百計格君心。矇誦工歌被素琴。全把國風兼二雅。直須看作諫書林。風賦比興都是風。正言體裁不相同。六詩平列無經緯。納五言時未頌功。鼎彝紀惡尙堪憎。于誦于絃豈不懲。樂器未遷詩道喪。春秋袞鉞乃相承。狹邪淫冶本無歌。設有謳唫采奈何。虞帝巡方無此法。獻詩誰到太山阿。小序傳流大小毛。衛宏潤色總摸撈。紫陽劈破眞豪快。垂二千年隻眼高。</text>
<title>書五首</title>,<text>杜林漆字授宏巡。孔壁遺書路脈眞。二十八篇高密注。貞觀以後惜沈淪。何物姦徒梅仲眞。僞舜假禹厚欺人。二十五篇都撰了。古經殘句或璘霦。弘文學士五經材。正義皆經勑旨裁。請君看取緇衣疏。一片眞情露出來。文體艱平判渭涇。紫陽慧眼燭分明。嚴查兩漢儒林傳。不待辭聽又色聽。百篇之序伏生傳。班固言之孔壁前。惜被姦徒離毀手。宣尼眞本已隨煙。</text>
<title>禮五首</title>,<text>今之笏記古容經。十七殘篇此世零。孔壁古文嗟未解。康成注內或相形。大夫降服自旁期。斯與中庸義不違。只是孺悲受喪禮。笙歌又雜後來詩。周禮明生卜洛時。職方一段覽應知。若云編在東遷後。何得分排作九畿。冬官未必百工論。掌客司儀亦異門。可憐梅氏冬官節。不檢天官小宰文。禮記迢迢亦古經。漢儒修潤本零星。勉齋分附猶疏略。細櫛終難副考亭。</text>
<title>樂五首</title>,<text>周歌曲折漢猶存。魯鼓方圓嶭有分。太武六成粗可考。之餘古樂蕩無魂。六律各具一五聲。聲有陰陽律以成。剛把五聲爲六律。五金常啞幾時鳴。鄒生吹律說憑空。禬樂還宮兩不通。賴有州鳩無射說。六平三紀始開蒙。陽翟淮南法本差。鍾分律數算空多。娶妻生子渾閒事。有往無還奈汝何。管氏宮音建在中。三分損益五聲終。移之十二烏能合。兩地參天是六同。</text>
<title>易五首</title>,<text>古箋三十有三家。集解淘金或見沙。此是靑氈舊遺物。十回扃鏁一摩挲。升降往來不可誣。牛羊犬豕豈徒呼。三聖遺文屬墜地。名門生此牧豬奴。畫動卦變是名爻。蔡墨談龍在絳郊。以畫爲爻疊似塔。庖犧沒矣更誰嘲。再閨蓍家不可無。中孚小過妙旋樞。大衍五十紛紛說。屈指如今似合符。先天圖畫薄姬周。順逆安排咫尺愁。一紙曾酬王子合。晦翁定論照千秋。</text>
<title>春秋五首</title>,<text>一字嚴誅一字褒。先儒到此競毫毛。如今比例相讎校。同罪同功異所遭。民功用夏禮周正。王字無標月不明。此是史家隨例筆。尊王大義逐文生。正元受祖自唐虞。有故今年此禮俱。卽位不書寧有是。非關他日賊將誅。未見秦初不臘文。不更庶長且休云。陳完畢萬鋪張說。終被雲翁慧眼分。策書元不註春秋。公穀先行孰壓頭。劉賈中閒逞狡獪。解經文句豈他求。</text>
<title>[序]</title>,<text>龍門山本名彌智山。龍門其寺名也。畿內諸山。皆單龍短支。無磅礴雄深之氣。唯龍門爲山厖厚重疊。洞府深邃。其水石之所蓄洩。雖無奇峭刻厲之觀。要皆骨肉勻停。才德兼全。不似金剛德裕。巧則太巧。憃則太憃。故知山者貴之。余家洌水之上。東行數里。已見龍門之一二峰。顧少也多事。中歲流落。旣歸而衰且病。不能恣所游歷。旣歸之越明年己卯秋。遊斜川寺。由絶壁上水月菴。遂登白雲峯。卽龍門之南絶頂也。又以時遊檗谿銅店。亦龍門之西麓也。今年秋。再遊龍門。九月十五日。宿龍門寺。厥明日遊鳳凰臺而還。二載所經。不能半一山之勝。筋力所短。不可以強之也。若夫雪菴上院之幽。潤筆竹杖之峻。尙待來年。如愛財者節用云。</text>
<title>楊根道中作 庚辰秋</title>,<text>載酒看山味最長。高秋按例一治裝。前程定復無奇險。牛背西風盡日涼。幅巾風颺野天長。山字僮肩荷客裝。身作徐熙畫中景。小橋黃葉夕陰涼。夕陰㰚柵水村長。罨畫曾經妙手裝。日盡且求投宿處。荻花風緊鴈聲涼。</text>
<title>竹節領</title>,<text>旭日照田家。門前黃犢立。霜朝復行邁。近山情更急。徑由竹節嶺。翠微覺衫裛。秋峯淨如玉。顏色溫可挹。自然心怡愉。滔滔如不及。似逢修潔人。德容藹薰襲。仰止復行止。庶幾終相入。</text>
<title>船嶺</title>,<text>砥縣羣山囿。此嶺作門闥。只謂山更深。豈意川光豁。絶壁頫匯潭。悲風動衰髮。衆壑傾龍門。奔流聚漻㵧。牛蹏復如飛。颯颯行木末。此身常自閒。幽探復誰遏。嘗疑魯中叟。轍環乃如渴。哀哉山下屋。歲暮何以活。</text>
<title>堂叔父山居。次韻去年之作。</title>,<text>叔父幽棲處。龍門屋背靑。去年詩曰叔父幽棲處。龍門對戶靑。今見不然故改之。 庭瞻太古雪。檐照少微星。京歸田家老。賢人草野零。好山千萬疊。無地超茅亭。</text>
<title>第八弟鍵山居</title>,<text>爾老無生計。吾歸作庶人。石田皆假借。寒屋少比鄰。妻病爐無藥。兒勤案有塵。英年傑鷔氣。歲暮託朱陳。</text>
<title>閔伯善山居戲題</title>,<text>自應嫌短小。高處結衡芧。析子如蜂桶。劉誠意詩云散如蜂辭桶 懸厓託鷰巢。風水家有鷰巢形。 人語暄雲裏。牛溲落木梢。谿南好煙景。朱實散平郊。閔友有谿南好基址。棄之不用。結屋於山腰。</text>
<title>陪叔父遊龍門寺</title>,<text>牛不輕行莫打牛。靑山影裏兩悠悠。數家村後紅楓樹。先作龍門一路秋。不獨看山是愛山。看山大抵一行閒。臨谿且爇金絲袋。遙對靑螺數點鬟。物外游身智者榮。箕山潁水古來淸。溪中穩坐黃牛背。聞聽微流赴吻聲。洞口蕭寥屋似橧。白頭翁媼倚山僧。寒巖側面窺靑瓦。秋樹全身裹紫藤。山嶽尊嚴頫客人。恭趨不覺委垂紳。半天樓闕紅林裏。惜坐西方丈六身。</text>
<title>龍門寺</title>,<text>龍門寶刹委殘墟。客到山空響木魚。古殿照黃平仲葉。荒臺寒碧武侯蔬。光陵內賜餘銀盌。麗代宗風見玉除。安得擺開妻子戀。雪天留讀聖人書。</text>
<title>鷳村趙丈。要余先遊鳳凰臺。中路相招。待之不至。</title>,<text>木末招呼日已斜。先龍後鳳計還差。余遺趙丈書曰吾將先龍而後鳳。 却飛要似衝風鷃。鷃濫堆逆風而飛。故常自退飛。見東坡詩。 不拔其如赴壑蛇。紅樹萬峯嗟別界。白雲一片住誰家。禪樓鍾動無消息。獨倚長松見落霞。</text>
<title>趙丈至。追話前年斜川之遊。</title>,<text>寒澗澄難褻。秋峯妙欲捫。幽歡良在此。耆德竟同門。月在盈虛際。是夕十五夜。 山今表裏翻。龍門寺在山內。斜川寺在山外。 斜川杳何許。重憶李生樽。</text>
<title>寺夜鬻菽乳</title>,<text>五家之醵家一雞。壓菽爲乳筠籠提。切乳如骸方中矩。串用茅鍼長指齊。桑鵝松簟錯相入。胡椒石耳芬作虀。苾蒭戒殺不肯執。諸郞帣韝親聶刲。折脚鐺底榾柮火。沫餑沸起紛高低。大碗一飽各滿志。鼴腹易充非壑谿。軟炮之名因土俗。寒士風流高品題。俗以菽乳湯爲軟泡。泡字太俗。今改之。 他年宿寺食蒲塞。第一香蔬稱馬蹏。諸公憐我自遠至。不時珍異謀山妻。金虀玉糝復何有。此意珍重如贈綈。豪家一會破百貫。勢利乍遷爭推擠。鐵馬山淺江水闊。徑欲隨君卜巖棲。</text>
<title>出寺</title>,<text>樂處辭容易。人生儘轉蓬。寺留秋色裏。僧立水聲中。紅葉何時老。靑山還復空。要知掩卷味。佳句在松風。用李諮議詩意李諮議出龍門洞口詩曰。看山同讀古人書。揜卷方知味有餘。今夜月明茅店裏。松聲石色夢泠如。</text>
<title>登鳳凰臺</title>,<text>閣道空中去。澄泓地底深。煙霞生偪仄。鬚髮起蕭森。小檻收秋色。晴川傷客心。寥寥二詞伯。留句照霜林。任疎菴叔英，李澤堂植有題板詩。</text>
<title>鳳凰臺望趙逸人新居。遂與共往。</title>,<text>巖根煙起處。草屋遠如眉。身作游山客。家留進士兒。咄嗟蘿葍餅。咳唾菊花詩。直爲牟田好。蓬瀛飯後知。趙丈自言移居爲鳳凰臺溪山之勝。堂叔戲云本意在牟田之良。趙丈訟於余。諺曰金剛山食後景。</text>
<title>馬谷尹逸人山居</title>,<text>幽谷藏佳士。崇岡載相公。寒天翁仲立。貧稼子孫同。界嶺絲蘿碧。尹友與弟鍵婚姻。隔嶺而居。 沿溪䆉稏紅。蹲鴟有異味。觴豆見淳風。</text>
<title>過尹逸人 善戒 牛川新居</title>,<text>舊識巖棲苦。今憐水次居。側身隨汎梗。睨世粥園蔬。庨豁三椽屋。叢殘一束書。老鰥常不寐。詩嗜近何如。</text>
<title>萬密齋碎金賦</title>,<text>疹屬君火。氣本少陰。傳於其子兮。故爲脾胃之證。乘於其妻兮。現乎皮毛之分。亦胎毒之所發。因癘疫而後成。咳嗽噴嚏兮。辛金 肺 煉於丁火。煩悶泣出兮。君主 心 御乎將軍。迎而奪之兮。其鋒易挫。隨而擊之兮。其銳難勝。如折句萌兮。斧斤不用。苟待燎原兮。玉石俱焚。其色如斑兮。摸之有跡。其形似痘兮。視之無津。朝出暮收兮。發之於陽。暮出朝收兮。發之於陰。變化莫測。出沒靡定。大抵愛赤而惡黑。治者喜涼而忌溫。赤如點朱兮。光明彰顯之象。黑如灑墨兮。火鬱薰昧之甚。制以酸涼兮。收炎光於麗澤。投以辛熱兮。縱赫曦於重明。敗毒、防風。開發斬關之將。解毒、連翹。制伏降虜之兵。人蔘敗毒散、防風通聖散、黃連解毒湯、連翹飮。 如錦爛熳兮。服化斑而艷斂。似火薰蒸兮。飲涼膈而淸熱。化班湯、東垣涼膈散。 咽痛兮甘桔。牛旁止咳。更能潤肺。溺澁兮導赤。芍藥定悸。又可涼心。甘桔湯、導赤散。一名火府湯。 便秘兮調元膽導。便泄兮黃芩、猪苓。調元承氣湯、膽導法。黃芩芍藥湯、猪苓湯。 大渴兮膈焦。置瓜蔞於白虎。苦煩兮裏熱。加山梔於安神。白虎湯、安神丸。 無伐天和兮。使陰陽之適調。勿犯胃氣兮。誰攻補之不盡。痘欲盡發而無留。疹欲盡出而無病。或邪氣之鬱遏兮。留而不去。或正氣之損傷兮。困而未伸。毒歸五臟。變有四證。毒歸脾胃兮。泄瀉不止而變利。毒歸心肝兮。煩熱不退而發驚。咳嗽久而血出兮。毒歸於肺。牙齒爛而疳蝕兮。毒歸於腎。輕者。從制以嚮善。平之有功。重者。拒敵而肆惡。攻之不勝。熱不除者。調元湯加麥冬、知母。咳不止者。阿膠散加杏仁、枳實。作傗兮兼以抱龍、溫驚。帶血兮專以補肺、太平。琥珀抱龍丸、錢氏溫驚丸、小阿膠散、錢氏補肺阿膠散、十藥神書太平丸。 注下兮異功。猪苓、澤瀉。虛滑者大作蔘苓。滯下兮異功、當歸、芍藥。休息者少與眞人。錢氏異功散、蔘苓白朮散、眞人養藏湯。 唯有牙疳之病。原呼走馬之名。初息臭而腐肉。漸血出而穿齦。內服地黃兮。制其火慅。外擦文蛤兮。殺其䘌情。地黃丸文蛤散 牙若脫落。崩砂之狀可畏。聲若啞嗄。狐惑之症難明。應出不出兮。發之初惺惺。次通聖、奪命。大發而有準。應收未收兮。解之初葛根。次化斑、涼膈。大解而最靈。惺惺散、防風通聖散、奪命丹、升葛湯、化斑湯、河間涼膈散。 色淡白兮爲虛。四物去川芎。加紅花、桂枝。色紫黑兮血熱。化斑去人蔘。加玄蔘、燒糞 四物湯、化斑湯。 奪命發斑疹之聖。無價解疫癘之神。奪命丹、無價散。 發不出而煩躁兮。虞不能臘。黑不變而譫妄兮。食不及新。熱蒸蒸兮色赤。痢滴滴兮氣腥。羸瘦骨肉之脫。瘈瘲神識之昏。喘急兮胸高肩聳。疳爛兮漏腮缺唇。休誇三世之妙手。難留一息之遊魂。豈不聞誤服湯凡兮。不如勿藥。又不見特犯禁忌兮。可以自省。愛吃醎酸兮。咳嗽連綿而未已。喜啖辛燥兮。火熱燔灼而不寧。甘甜過而齒齲。生冷多而糞淸。雞則生風之畜。魚則動火之鱗。雞魚貪而亂食。風火併而啓釁。邪反滋甚兮。爲斑疹之不息。毒反深入兮。値疫癘而再經。斯則疹之遺毒。亦若痘之餘症。欲決內傷。須詳外證。目常赤痛兮。靑童 肝 抱火。鼻常鼻衄兮。素女 肺 臥薪。病牙齒而終身兮。玄武 腎 困於湯鑊。發癲癎而連年兮。朱雀 心 驚於燒林。溲數短澁兮。乃州都 膀胱 之遭火。便溏垢蠱兮。必倉廩 脾 之被焚。哮喘炎上之象。丹瘤赤熛之形。唇舌多瘡兮。門戶殘烟未息。咽喉常腫兮。管鑰餘燼猶存。苟求其故兮。則一言之可盡。欲撥其本兮。豈一朝之能平。噫。此賦之作。效蛙之鳴。詞雖鄙俚兮。積如累石。法則珍秘兮。故曰碎金。</text>
<title>翁仲仁辨疑賦 一本云李齊芳作。</title>,<text>麻雖胎毒。多帶時行。氣候暄熱。傳染而成。其發也與痘相類。其變也比痘匪輕。先起于陽。後歸于陰。毒盛于脾。熱流于心。臟腑之傷。肺則尤甚。始終之變。腎則無𤺌。初則發熱。有類傷寒。眼胞困倦而難起。鼻流淸涕而不乾。咳嗽少食。煩渴難安。邪目視之。隱隱皮膚之下。以手摸之。磊磊肌肉之間。其形若介。其色若丹。出見三日。漸沒爲安。隨出隨沒。湍急須防。根窠若腫兮。疹而兼癮。皮膚如赤兮。疹尤夾斑。似錦而明兮。不藥而愈。如煤而黑兮。百無一痊。瘡疹旣出。調理甚難。坐臥欲暖。飲食宜淡。咳嗽涎沫。不禁酸醎。謂因不禁酸醎而咳嗽也。 忽生喘急。肺受風寒。心脾火灼。口舌生瘡。肺胃蘊熱。津液長乾。有此變𤺌。治法不同。微汗毒解。熱勢少凶。二便淸調。氣行無壅。腠理拂鬱兮。卽當發散。腸冑秘結兮。急與疏通。鼻衄者。不必憂治。邪從衄解。自利者。不必遽止。毒以利鬆。麻後多痢兮。熱毒移于大腸。咳嗽喉痛兮。痰氣滯于心胸。口渴心煩。法在生津養血。飲食減少。治宜調冑和中。餘症無常。臨期變通。此則麻之大旨妙用。存乎一心。</text>
<title>黃西丘西江月調</title>,<text>斑疹俗呼麻子。蓋因火氣薰蒸。遍身紅點硃砂形。乃是心脾二症。最忌生斑死候。切宜赤似朱紋。大都治法喜淸涼。不可辛甘犯禁。疹子因何咳嗽。只因肺與心連。肺經被火若煎熬。以致咳嗽氣喘。治要淸金降火。不宜誤用辛甘。譬如疱子下蒸籠。只要氣鬆火煖。疹子如何辨認。分明狀如傷寒。此因咳嗽有紅斑。噴嚏眼中水現。或見腹中疼痛。或時吐瀉相兼。疹家吐瀉不須安。正要毒除熱散。疹與痘瘡異治。二家不可同方。痘宜溫散疹宜涼。又要見形爲上。若受風寒不出。其間凶險難當。急與發散保安康。切忌神昏腹脹。凡遇疹未出現。詳看天令何如。假如日暖且風和。敗毒荊防堪可。若是天時疫熱。芩連消毒宜多。用心調理救沈痾。莫學觀天坐井。見說荊防敗毒。此爲發散仙方。防風荊芥生地黃。酒炒芩連二樣。梏梗人蔘甘草。連翹升麻牛旁。玄蔘酒柏炒爲良。竹葉水煎停當。又有芩連消毒。散火散毒尤佳。芩連梔子及升麻。梏梗甘草多把。石膏人蔘知母。連翹牛旁紅花。引用竹葉要多加。此箇方兒無價。若是發散不出。令人眞箇憂疑。麻黃酒蜜炒如煤。梔栢芩連一例。更着大黃酒炒。連翹旁子相宜。石膏蟬蛻配紅花。不效命離塵世。如見出時紫黑。此般今古多凶。急救人屎路歸東。火燒存性取用。細研酒調吞下。須臾黑色變紅。若然依舊黑朦朧。管取一塲春夢。疹子現形發熱。尋常只用化斑。石膏甘草及人蔘。桔梗連翹有驗。若見毒多熱甚。連翹消毒爲先。大腸秘結大黃添。務使微溏數遍。疹毒類多咽痛。火邪燻灼無他。連翹甘桔要多加。射干旁子煎罷。外用十宣妙散。吹喉休要嗟呀。假如見效莫爭差。消毒芩連無價。疹子若見瀉痢。預先用藥調醫。瀉時加減五苓奇。加上甘草滑石。如見痢兼赤白。香連丸子相依。大端痢止便爲宜。不效令人疑忌。疹咳聲聲氣促。只消降火淸金。黃芪梔子赤伏苓。桔梗石膏一定。知母人蔘地骨。瓜蔞麥門杏仁。玄蔘旁子妙如神。竹葉煎來作引。疹後須防四症。不治常要誤人。遍身餘熱火侵凌。咳嗽連聲牽引。牙齒生疳走馬。痢下赤白難禁。各求方法慢平論。纔顯小兒醫聖。問甚如何壯熱。只因餘毒流連。金花丸子是靈丹。梔子芩連龍膽。鬱金雄黃解毒。燈心地骨湯吞。若還胃弱熱連綿。集聖胃苓任選。咳嗽頻頻不止。或因不禁酸醎。又因火毒肺家延。尤恐胸高氣喘。體實兼行葶藶。形虛淸肺神丹。如斯調理保平安。莫向波中弄險。葶藶丸除肺熱。杏仁葶藶防已。牽牛萊菔子相隨。棗肉搗丸現劑。淸肺神丹降氣。鹽水煮焙陳皮。芩連甘桔杏仁泥。蘇子稀糊和丸。口齒生瘡臭爛。此名走馬牙疳。金花丸子內求安。外用除疳妙散。先取屎桶白澗。火焙白色如鹽。五倍銅錄蠶退紙。砒末燒成黑炭。赤痢下時鮮血。黃連柏葉槐花。枳殼荊芥穗同加。痢止血除纔罷。白痢茱萸滑石。樗根殼升麻。烏梅取肉作丸佳。赤白香連可下。四疾更防死證。臨時休得殊差。熱多體熱痺如麻。咳嗽面靑聲啞。走馬唇齒肉落。痢疾禁口吁嗟。此般卽是死寃家。不可騎牛問馬。</text>
<title>萬密齋疹毒證治歌括</title>,<text>疹爲胎毒發於心。肺與相連熱毒侵。咳嗽鼻中淸涕出。且觀兩目淚盈盈。黃凡遇冬溫最不祥。民多疫癘發瘡瘍。或逢斑疹相傳候。可用湯丸預解良。黃斑疹須明歲氣先。勿輕汗下作傷寒。察人虛實施方法。莫犯天和損壽元。黃疹喜淸涼痘喜溫。能知疹痘不同論。疹苗痘實無人解。謹始慮終用意斟。黃疹毒從來解在初。出形毒解却無憂。腹中脹痛邪猶伏。喘促昏沈命必殂。黃過期不出勢淹延。毒伏身中出見難。急用透肌休怠玩。豈堪臟腑受熬煎。黃蒸蒸發熱咳聲頻。目脹面浮氣上行。坐臥不安痰睡少。肺焦葉擧熱邪蒸。火熱薰蒸汗潤身。毒邪併迫血違經。汗多衛表邪從散。血去營中毒少輕。黃發熱之時吐利幷。任他所出不須驚。胎胞畜毒從今解。腸胃停汚自此淸。毒火薰蒸氣上災。咽喉自此正煩疼。從來痘疹多咽痛。莫作尋常喉痺看。疹毒如焚引火饒。炎邪未許一盃澆。咽喉乾燥心家熱。津液枯虛胃脘焦。一齊湧出莫驚惶。頃刻渾身朱錦裝。似痘出時隨又沒。如斑紅處却成瘡。黃痘瘡赤艷癢來攻。疹子紅鮮毒得鬆。白症血虛猶可療。黑斑候惡莫相逢。疹家出沒合陰陽。出以溫和沒以涼。連出不收陽氣盛。遲遲間出是陰強。黃疹出渾身似火燒。毒邪壅甚急難消。解肌只許皮膚煖。救裏宜令便溺調。黃瘡疹出盡得安寧。邪未盡時氣未平。拂拂熱煩邪尙熾。頻頻嘔吐毒猶蒸。黃疹毒餘邪最作殃。幾經惡候致張皇。時行癘氣傳相似。疫鬼句魂赴北印。黃疹後流連熱不除。蒸蒸烙手髮毛枯。肉消骨立成疳瘦。得遇良工病可甦。黃發熱無休神漸昏。忽然瘈瘲事堪驚。莫將風癎同調治。小便宜多患早寧。疹毒流殃走馬瘡。牙齦潰爛食難嘗。唇瘡聲啞成狐惑。漏頰穿喉朝夕亡。黃疹毒漸成休息痢。晝夜不停多窘急。勿輕劫澁圖霸功。切忌噤口成惡疾。黃疾後連綿上氣咳。發作百聲終不歇。胸高肩息目虛浮。擺手搖頭泉下客。黃疹家禁忌法須防。鹽醋雞魚不可嘗。欲莫從心終是福。物多爽口定爲殃。黃瘡疹收完幸平復。飲食如常無臲卼。心腸絞痛忽傾亡。還是氣虛中惡毒。嬰稚初離胎殼中。遍身斑駁似朱紅。胎中熱毒皮中現。莫作時行斑疹同。黃發熱蒸蒸便己鞭。皮紅似錦是名斑。莫將疹毒雷同論。笑殺時人醜類看。黃</text>
<title>黃西丘疹毒證治歌括 凡三十一首。〇其二十首。竝與萬氏歌大同。前所錄標黃字是也。玆所錄只十一首。</title>,<text>過期不出毒猶藏。孔閉膚乾勢可惶。刻限必求斑疹露。麻黃散子是仙方。發熱蒸蒸咳嗽頻。涕流鼻孔淚漫晴。面浮眼腫雙腮赤。此是天行疹毒徵。發熱渾身汗最宜。衄流於鼻不須疑。惟知毒向其中解。血汗俱多又在醫。發熱蒸蒸吐利幷。或時滯下作腸鳴。火邪內迫宜淸解。法向時行疹毒尋。火邪拂鬱咽喉痛。甘桔牛旁湯可用。吹喉惟有十宣良。莫把金鍼病增重。熱甚作渴少飲水。解毒生津功莫比。若然從飲不知休。水畜於中灾異起。疹發於心肺受先。口乾咳嗽更心煩。瀉心淸肺多奇效。治不違時病早安。赤疹渾身似錦紋。白斑血少要滋榮。黑斑十死爲凶惡。解毒消疹用大靑。旋出旋收病勢輕。連綿不盡勢堪驚。化斑解毒令消滅。莫使餘邪集病深。疹毒流連爲壯熱。煩躁不寧時搐掣。養陰散火責心肝。神爽氣涼生可決。疹家禁忌是魚雞。瘥後常過六七期。鹽醋五辛通是禁。須知爽口是危機。</text>
