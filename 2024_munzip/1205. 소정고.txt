<title>鑑影池亭 丁丑</title>,<text>郭外携壺至。晩靑 堂名 閒士家。傍簷松籟入。隔岸柳陰斜。山氣晴排闥。溪痕晩記沙。芳菲猶未盡。滿院海棠花。</text>
<title>早春小雨 戊寅</title>,<text>輕雨池塘外。霏微晩入聞。江船明夜火。杏館起幽雲。餘雪消將半。遙峰濕不分。試看鷺飛處。春意已紛紛。</text>
<title>小齋對雨 己卯</title>,<text>寂寂苦無悰。起步攬幽芳。好風吹雨至。菌閣生虛凉。前山洗已淨。烟景正澹泊。紅藥欲綻蘂。綠筠始驚籜。曖曖迷遠樹。濕霧紛未歇。對此煩襟滌。悠然道心發。汎覽漆園書。細和栗里詩。靜居樂淸曠。身安性亦怡。始覺昔不是。求名苦形役。長歌聊自慰。槐陰倐已夕。</text>
<title>春日長句</title>,<text>芳蹊春入成花洞。林裏格格山鳥哢。鳳子飛去蘭雲擁。綠烟如繅紅錦重。筠樓靜護圖書供。鵲尾古爐龍腦凍。彩毫忽落盤走汞。銀槽斜壓酒鳴甕。茶山更欲修春貢。紫餠截玉貼小鳳。笑他年少事豪縱。珊瑚鞭拖朱絲鞚。馳入靑樓塵不動。一飮千鍾嫌未痛。金烏玉兎迭相送。世間虛名誠何用。苮席悟得松風夢。已覺斜陽下巖縫。玉麈淸話無人共。臨風吹笛不成弄。</text>
<title>和呈尹廖山學士 永輝○庚辰</title>,<text>甁梅夜落夢仙居。十二瑤徽度步虛。曲篆凝香薰小閤。流鈴走雨響空除。峰皴評點南宮畫。波折鈔臨北海書。消受淸閒堪自樂。由來判與俗緣疎。</text>
<title>次韻上婦翁成賁園先生 辛巳</title>,<text>萬物攝靜觀。邱壑詠聊且。天使窮易理。豈止數年假。口常談聖人。跡已混漁者。門墻繼先業。知足嗜欲寡。曲肱傲軒冕。遯世幾年也。不意聖明代。賢人在草野。堯世隱巢由。漢儲出綺夏。猥蒙摳衣訓。侍坐函丈下。警撕開茅塞。性理辨操舍。律呂諧鸞鳳。河洛演龜馬。體道出爲詩。渢渢響大雅。寓目皆文字。點化礫與瓦。唱和忘疲倦。世累莫相惹。</text>
<title>贈金生季良 壬午</title>,<text>嵩緣小帖眼俱靑。誰寫金沙塔院經。最愛率更淸且勁。硬黃新搨醴泉銘。</text>
<title>夏夜</title>,<text>桐扇蕉衫滌暑蒸。飛蟲無數撲風燈。坐闌凉籟生簾角。夢覺淸鍾到枕稜。雨細只聞簷滴滴。霧深纔辨樹層層。曉來山色渾如睡。却被詩人喚不譍。</text>
<title>菊品有羽仙黃羽仙紅二種</title>,<text>九轉丹成鬢不霜。六銖輕擧散天香。幢節俄從瑤闕下。雲間指點羽仙黃。						蓬島羣仙拍手呵。離披鶴氅舞傞傞。秖緣竊飮茅君酒。醉後微紅上頰渦。</text>
<title>題李綺里戚兄 玄綺 詩卷</title>,<text>窓暎秋花數朶姸。爐香髹几對新編。錯落珠璣眩雙眼。玉溪餘潤浸金荃。													賸馥殘膏小品詩。籤題綺里不相宜。仙家自有超塵語。莫莫高山燁燁芝。</text>
<title>和朴鶴園學士 永元 梅花絶句 十首選五</title>,<text>梨花夢斷奏雲和。春色枝頭已覺多。繞樹嗅香吟未就。詩情都付水曹何。						寒林如睡簇樓臺。雪意關雲撥不開。紗帷忽見春風面。老榦巃嵸半是苔。						臘前先自占春回。未許羣芳向上開。逈立孤姿塵不染。凍蜂何事逐香來。						珠蕾輕盈趁臘開。年華鼎鼎此中催。他時待取調羹味。四月江南細雨來。						蕉觥心凸楮膚輕。燈暈疎窓未曉明。醉拗花枝翻小罵。緣渠日夜惱詩情。</text>
<title>走筆成長句。復寄鶴園。</title>,<text>北風一夜吹石裂。凍雨和雪滑崖磴。萬木僵立無生意。譬如枯禪初入定。忽見梅萼垂垂發。泠然頓覺昏夢醒。檀暈巧剪氷繭脆。蘚痕斜襯玉膚瑩。領畧淸趣不在多。嶺嶠一枝堪持贈。與爾欲尋歲寒盟。松吏竹君共作證。斬新冷蕊洩春氣。紙閣溫黁暖如甑。瀛洲詞客病初起。對此炯炯雙眼瞪。秖恐殘瓣縈靑苔。鵝黃莫敎芳樽罄。步和坡公十絶句。金線磨盡墨半錠。南村多有素心人。賡唱篇什滿奚㬺。一日流傳到岳麓。從知珠玉走無脛。盥手莊誦喜欲顚。羅浮曉月添高興。自慚詞旨多生澀。趙璧燕石太逕庭。煩君試向梅兄問。此詩果與花相稱。脉脉無語見人笑。繞樹千回喚不譍。</text>
<title>新春小雨 癸未</title>,<text>濛濛春雨散如絲。千點漩渦着水知。細潤草心抽短綠。暗通泉脉動輕凘。窓縈濕篆圓殘夢。階響流鈴和小詩。擬與壺公看霽景。一簾山色轉淸奇。</text>
<title>擬作徽慶園輓詞</title>,<text>獻珠符吉夢。衍慶萃華宗。淑哲聲方藹。休明運更逢。嘉儀承禮揀。綏福荷恩封。女史傳芳訓。揄揚炳管彤。						天眷緜邦籙。黃河見一淸。燕禖郊降乙。麟瑞歲回庚。喜色浮三殿。歡聲動八紘。發祥原有自。徽德禀藍瑛。						保我明明后。萱闈賴寶慈。六宮欽梱範。萬世奠邦基。侍膳勤宸孝。封箋視邸儀。緜瓜歌少海。純嘏享含飴。						岡祝期松茂。宸誠泣草暉。撝謙寢遺錄。崇儉驗陳衣。院直纔云撤。宮儀遽覺非。聖哀持洊制。憂悃涕頻揮。						廞衛行將啓。靑門拂曙開。障帷宮女出。執紼市民來。旐卷松風肅。鈴搖薤露哀。新園占舊兆。幽刻賁泉臺。</text>
<title>新晴看月</title>,<text>篩玉簾紋月色穿。朦朧樓閣暮雲邊。光翻樹葉明如露。影抹山根罩似烟。詩就危欄風滿袖。夢殘凉簟雨添泉。仙人倚桂淸無寐。長伴嫦娥駐碧天。</text>
<title>醉歌用蘇長公韻</title>,<text>夏雲熱夏日長。小塢一簇襍花香。主人高臥涔涔雨。酒後芒角出枯腸。秖將圖史娛心意。古鼎縈縷金鴨睡。摩挲書帖臨遒勁。點竄詩句汰綺靡。世情翻瀾異燠寒。路上來輪與去鞍。自許氷心塵不染。松下箕踞白眼看。百年莫敎樽見底。蜾蠃螟蛉侍二子。君不見朝來皺眉遠山齊。娟娟翠滴嬌欲啼。</text>
<title>木覓山頂</title>,<text>藤蘿穿百丈。山勢壯京師。一雨驅炎暑。千家散奕棋。長江浮賈舶。古木蔭神祠。絶巘烽烟冷。昇平賀聖時。</text>
<title>陶山竹歌。次成潁隱 載和 聽笛韻却寄。</title>,<text>君不見陶山竹。虛心勁節飽風霜。講堂絃誦含淸韻。至今新梢拂雲長。鞭根移載下江船。昕夕嘯傲几案傍。翠濤沈沈供醉睡。夢裏故人宛淸揚。藤榻對話披情素。窓外一帶見橫岡。鳴鳩催雨喚我起。晩風犖确蕉衫凉。廬兒剝啄遞郵筒。水龍吟斷月茫茫。紅泥斜搨蝌蚪篆。瀏亮長歌出繡腸。滿室芝蘭同臭味。潁上岳下勞相望。淸哦細答琅玕響。主人一生竹爲鄕。</text>
<title>魚翠</title>,<text>翠羽䙰褷帶夕陽。銜魚飛向竹間藏。記取枕屛圖上看。小塘秋色啄蓮房。</text>
<title>甲申立春 甲申</title>,<text>比屋題春帖。一一祈衍慶。貪求人無厭。博施天亦病。去歲綴釐詞。所願遂其半。更欲有云云。慢瀆恐難逭。玄宰運妙用。豈獨於我私。禍福非外至。方寸有餘師。君子存警惕。自强日乾乾。遺金畏神明。開卷對聖賢。瑞應隨善著。譬若影與形。久矣吾之禱。聊備座右銘。</text>
<title>新春小雨</title>,<text>雨後春城晩。輕陰覆萬家。社過應到燕。寒峭故遲花。濺酒容衫濕。狂歌任帽斜。風光盡詩境。健筆畫錐沙。</text>
<title>淸明江上作</title>,<text>小棹輕盈鏡裏過。春沙擁沫響微波。挼藍染取靑靑色。橫鋪吳兒一疋羅。</text>
<title>茶甌詩 幷序</title>,<text>酒茶須有器。酒器之琖斝觚尊。著於六經。而茶則闕焉。陸羽撰茶經。言之原之法之具。陸龜蒙有茶具詩。蔡君謨龍茶錄。上篇論茶品。下篇論茶器。而猶未能賅洽。至茶村杜濬茗壺系。事實盡備。暇日攟拾。編成一詩。書於花甆。用待籠帽自煎之時。琅琅淸誦。與松濤澗籟互答也。						茗飮仿周雅。苦荼著訓詁。唐宋稅五綱。栽植遍山塢。散酲味全腴。滌膩功斯普。供茶須有具。彝舟調鸚鵡。龜蒙吟十詩。鴻漸編三譜。璀璨茗壺系。緬憶茶村杜。時窰久應絶。定甆遠難覩。海左工陶旊。燎竈斗陵滸。巧製染華風。駸駸變鹵莽。我兄掌外饔。創物器不窳。春日百工作。埏埴見凝土。白淨滑於脂。琢玉未爲伍。細匀西蕃綠。錐畫僅如縷。文園解病渴。鬬槍堪大詡。活水證火候。沫餑乳花聚。竹液滴滴圓。詩思共飛舞。巾衍搜典故。寄君茶經補。</text>
<title>秋雨。寄履道社諸友。乙酉</title>,<text>寒草盈堦纈晩英。謾將詩句作工程。空思瀲灧樽心凸。還覺蕭森簟面淸。簾外人同秋色遠。池邊愁共雨痕生。花糕擬速諸君會。鋤理籬東菊數莖。</text>
<title>洪芍玉 鍾應 墨戲歌</title>,<text>芍玉山人才且逸。雙眸炯然如點漆。精華奕奕發諸書。毫穎禿盡千枝筆。硬黃日搨淳化本。一波一撇皆關鍵。我不搦管能鑑別。君名端合編書苑。小巷迤北訪詩境。曈曈秋旭散簾影。麥光滑淨濕未乾。隃麋已殘歙石冷。戲海羣鴻安用繳。奔河渴驥不受絡。兩腕自有回牛力。墨氣熏人猶噴薄。更誦蕭寺編遊詩。上乘禪宗超二伊。等身書讀琳瑯富。渾唐璞宋未爲奇。廣文三絶今復見。芒采陸離閃金電。斗室閣學 沈公象奎說項斯。滿卷批硃光價衒。交道如水蘭香漬。歸來翹想勞夢寐。海上側理剪一半。催胥便乞擘窠字。黃公石芝陶令柳。署尾細寫菊秋九。對聯粘戶如拱璧。夜夜晴虹起座右。一生搜羅書與畫。擬欲盡酬淸淨債。覽此宛對紫芝宇。有時整巾還膜拜。寄語世人那知此。顚狂只許卲亭子。勸君非我勿輕與。我詩君書將互市。</text>
<title>新興寺和芍玉</title>,<text>洞門松檜鎖雲扃。千偈瀾翻不暫停。塵龕金色供三佛。巖閣瑤光祭七星。過雨全無林葉赤。披嵐長對野山靑。招提隨喜除煩惱。上界鍾聲下界聽。</text>
<title>贈仁巖禪師</title>,<text>我是孔之徒。未甚闢佛老。博涉通三敎。粗識大頭腦。世人但耳食。開口詆寂滅。試問囂囂者。儒釋從何別。吾生夙根在。慧業證首楞。城闉二十年。恨未遇高僧。蕭寺負藤笈。邂逅仁巖師。破衲窮內典。萬象攝摩尼。名山曾卓錫。大海幾渡盃。雲烟供胷次。寶鏡拭塵埃。口誦蓮花偈。琅琅響珠圓。結玆東林社。知有三生緣。擬將從師遊。得聞第一義。禪宗南北分。理學陸王異。叔季多滅裂。俱失本然旨。率性與見性。不離腔子裏。說此無量法。解脫無罣礙。非是棄聖訓。歸依淸淨界。欲借護法力。道機發深省。殊道本一致。主人喚惺惺。吾道如菽粟。日用功斯大。彼佛同搆乳。味在色相外。二者皆所嗜。願言朝夕餐。請師一轉語。我作如是觀。</text>
<title>寄具左山 述祖○丙戌</title>,<text>冉冉窓暉睡味長。亂堆籤軸作書鄕。鳥歌柔婉新偸曲。山黛明姸巧試粧。草已依依看不辨。夢多了了覺還忘。如今小雨霑膏潤。取次花枝到處香。</text>
<title>頌蓮夢偈</title>,<text>莫言夢非眞。夢幻眞亦然。不分眞與夢。都是現在緣。現在結因緣。慈雲捧大士。夜夢旃檀界。殷紅一方紙。一方紙上畫。圓㡧放毫光。左右兩輔處。各各莊嚴相。莊嚴如滿月。側立一靑獅。衣裓巧戌削。淨甁揷楊枝。甁灑楊枝水。題語香粉漬。數行細如縷。尾署頌蓮字。頌蓮問何人。倘是前身我。多生發願力。因果遞薪火。薪火互相遞。歷劫數恒沙。汚泥塵不染。妙法頌蓮花。頌蓮攝內觀。須彌一由旬。方寸湛如水。六時見金身。譬若明鏡裏。萬物來相照。何必禮瞿曇。古殿金碧耀。金碧長在眼。昕夕誦淸梵。頌蓮扁堂額。諸佛證吾懺。</text>
<title>謝仁巖長老惠櫻桃</title>,<text>梵字傍行遞遠筒。含桃的爍瀉筠籠。灌心甘露參三昧。噀口香霏證六通。白玉窓前因作果。赤瑛盤裏色還空。觀音大士垂瓔珞。頌法蓮花昔夢中。</text>
<title>寄題鄭黃坡 煥杓 山居</title>,<text>田家一曲蓼花汀。自策羸牛課野丁。路側荒墳悲烈魄。村邊古廟酹文星。半生塵紲頭全白。盡日烟蓑眼共靑。欲見故人人不遠。珠璣四壁墨花馨。</text>
<title>天竺寺</title>,<text>一帶樓西過石矼。蕭蕭楓葉夜聞跫。巖容抽筍危臨殿。野色圍盤遠入窓。月是佛輪應不二。山於王甸定無雙。莫言臥處衣裳冷。賴有芳醪滿瓦缸。</text>
<title>望月寺</title>,<text>吾行從竺國。百里見秋闌。峍屼巖爭起。斕斑菊未殘。巢雲羣鳥定。對月一僧寒。烟霧輸肝肺。淸奇欲語難。</text>
<title>送洪三斯 良厚 赴燕</title>,<text>書劒還輕一士行。直當碣石歷長城。藏山史策參遺跡。出塞詩篇帶遠情。終古關河難送別。至今江浙最聲名。玉河館裏新虹月。也有知人候眼明。						木落樽空攬物華。都門相送日西斜。千年禮義傳箕封。萬里葡萄入漢家。鴻鴈朔風飛不到。盧龍明月夢無涯。請君更束重裘去。秋雪幽州亂似花。						兩目憑蝦可笑余。執鞭更欲御君車。喜交日下知名士。勝讀燈前未見書。瀟灑留題遼鶴柱。淋漓揚彩斗牛墟。臨分珍重無他語。長路三千愼起居。						星辰艸木摠詩篇。中有人文合自然。俗學嘐嘐迷所向。强分時代與山川。						蓬嶼瀛壖爛瑞奎。詩歌昉自子高妻。公無渡河。朝鮮津卒霍里子高妻所作。爲東國詩歌之祖。 羅麗以降文風振。吳氏新刊在會稽。會稽吳明濟。有朝鮮詩選。													湛軒秀句滿寰區。奕葉書香見積庥。析木之津星五紀。如今誰是鐵橋儔。尊大父湛軒公。丙戌入燕。與杭州嚴鐵橋誠，陸篠飮飛，潘秋𢈢庭筠交。今行年甲適相符。						帖帖金花壓帽簷。壯遊京國錦囊添。離心較共郵亭遠。算到燕山定幾籤。													附 河間李雨帆編修 伯衡 遙和七律三章						冷貨誰云滯不行。一時聲價抵連城。頓敎貧士萌貪念。翻恠高人有市情。海若奇觀驚在望。波斯異寶侈難名。品題莫向旗亭問。我比雙鬟俊眼明。						和璧隋珠氣吐華。橫鋪輭繡一條斜。昌黎文筆唐遺軌。務觀詩篇宋大家。自是神仙鍾慧業。何妨翰墨事生涯。更將利市爲君卜。杏苑終攀及第花。						交易無資轉笑余。寶裝艶卸孝廉車。方知燕市評珍玩。未若鷄林借異書。留得才名傳日下。載將餘利赴溟墟。歸來試握牙籌算。奇貨都敎此老居。</text>
<title>和從侄石世 鼎集○丁亥</title>,<text>十笏山房證六通。斷除塵妄覺身空。浪浪簷溜渾鳴雨。裊裊爐烟半颺風。好友從多容酒失。達人曾不被詩窮。明宵白月圓如舫。幾處虹橋跨水東。</text>
<title>淸明途中作</title>,<text>惺𢤄柳色拂鞍斜。野路縈紆曲似蛇。馬上今逢禁火節。天涯誰訪賣餳家。一村籬落皆臨水。三月淸明不見花。近日薰腴新化洽。風謠處處盡堪誇。</text>
<title>贈宗人聽潮 復淵</title>,<text>蕭蕭寒雨濕征袍。渡口無人繫小舠。蓑笠獨尋村路晩。依然一幅畫臨臯。</text>
<title>北渚賞桃</title>,<text>桃腮春日炙。千樹小亭西。粉堞依依見。仙源處處迷。看雲初入洞。掬水更穿蹊。欵洽村人意。午飯具黍鷄。</text>
<title>次李雨帆編修 伯衡 贈三斯詩韻卽寄 戊子</title>,<text>河間奕奕毓靈鍾。翰苑聲名到海東。道氣未瞻關路紫。書函常檢印泥紅。硯凹墨聚雙箋句。雨帆寄對聯。有古硯微凹聚墨多句。 竹外梅斜一扇風。又贈書扇。錄坡公竹外一枝斜更好句。 編取帆亭新質劑。錄拙作貨喩及雨帆詩札。題其卷曰帆亭質劑。 苔岑惟許寸心同。						邊城息鼓海乘槎。卡外捷奏敝邦遣使進賀 一度音書遞小華。園巷花紅迷佛塔。余居園井巷。有圓覺寺古塔。 瀛臺樹綠訪仙家。雨帆有家住瀛臺畔印。 馬羣空被增三價。河伯安能辨兩涯。何日蘆溝雙鯉到。山榴如火照窓紗。</text>
<title>寄宋玉壺 鼎玉</title>,<text>囂塵謝却返鄕居。一室蕭然數卷書。赤壁江山歸老約。雨蓑何日伴煙鋤。						錦絅山人 成絅齋載詩 藻繢工。頌蓮堂裏夜相逢。離情畫意誰多少。墨入遙岑分外濃。						萬木中間貫一川。檻前深綠漲漁船。沿溪白石經行地。須向篠園問昔年。聞君入溪訪成篠園元鎬。卽余舊遊地也。</text>
<title>夏夜塔園小集</title>,<text>淸宵一磬坐來敲。月照琅玕露滴梢。是日逢塲皆素識。此生塵事未全拋。訴愁濕蛩吟秋砌。伴夢寒鴉掛曉巢。瘦骨憑軒收灝氣。鸞驂將欲住三茅。						芭蕉疎雨曉生聽。凉簟風來酒力醒。社裏交朋邀上座。樽前燈火照中庭。詩參禪悟籠孤塔。夢雜秋思落遠汀。肯許西園能擅美。憑君圖畫上雲屛。</text>
<title>送別成絅齋 載詩</title>,<text>夢中神契古來稀。君夢與余及篠園潁隱聯句。篠園號以中湖。潁隱號以起巖。洵奇事也。 一曲峨洋動玉徽。我以友生爲性命。君於繪事得天機。香銷竹院和煙立。酒罷桃蹊帶雨歸。歡樂幾何今又別。秋風把袂兩依依。</text>
<title>次朱子武夷雜詠韻寄趙夢雨 雲柱○十二首選六</title>,<text>我學靡止居。有如傳舍客。日日疲於途。何處蓄甔石。						了悟根夙業。誤墮禪機深。頓漸何曾別。卽佛見眞心。													綺語習未除。雕繪枉費力。近始學專經。漆簡餘孔壁。						六經作鼓吹。千載誰嗣響。箋註多拘牽。我欲擇其長。						旨哉柱史言。上善莫如水。晝夜不能休。千里復萬里。						默坐一室中。胷次包九宇。誰知量與衡。本自起粒黍。</text>
<title>紀曉嵐紫石硯歌</title>,<text>十硯先生癖於硯。罷官歸里甁無粟。惟有詩束兩牛腰。端坑奇石聲相觸。杭世駿榕城詩話曰。黃任字莘田。官四會令。有硯癖。自號十硯先生。罷官歸里。壓裝惟端坑石數枚。詩束兩牛腰而已。 就中濟陽井叔刊。日夕摩挲愛尤篤。篆籀蒼勁銘其背。八角廉稜截紫玉。金櫻手捧隃麋香。莘田侍兒金櫻妙解文翰。 品月題花幽事足。淬妃欣說遇鉅公。曉嵐淸雅不入俗。山斗聲名遍華夷。徂夏我讀灤陽錄。西淸常共襆被携。小泓晴虹光恠數。松園前輩 金公履度 駕星槎。邂逅論交蒙贈辱。筆勢矯矯傳海邦。渴驥奔泉無踡跼。春風吹落經畹齋 趙秀三。几案淸哦佐醽醁。繭紙百幅白如銀。寶物如今於我屬。見此宛若對昔賢。淨水蓮房手自浴。留作吾家永寶用。豈數金線與蛾綠。六傳百有九年間。鸜眼幾點記往躅。爲證卲亭文字祥。明窓續成中林曲。錢塘吳中林庭華。有十硯先生歌。</text>
<title>冬夜</title>,<text>擁爐塔園夕。微雨灑平林。夜色同年促。燈光伴話深。人過傳屐響。梅發映屛陰。到臘全無雪。空將和郢唫。</text>
<title>臘月始見雪</title>,<text>玄冬天氣似春溫。臘月初看雪片飜。蔌蔌映空斜有影。輕輕著水散無痕。遙岑拄笏埋朝綠。小戶繙書破夕昏。宿麥連雲蝗入地。農歌幾處擊壤喧。</text>
<title>走筆簡絅齋</title>,<text>一夜寒稜稜。庭砌堆瓊粉。苔埋石丈衣。酒合梅妻巹。無人問袁安。臥聽車聲𨏈。淸興浩難禁。起來歌招隱。所思在汶陽。彷彿顔如槿。剡棹那可通。萬重靑山嶾。睠焉勞夢魂。悵惘如有抎。剝啄遞郵筒。犂然神契脗。心墨猶未乾。小牘題封謹。燈下忙坼看。開顔一笑听。纚纚溢淸辭。粲花生口吻。快如倩麻姑。爬盡遍身𤻘。更寄半幅圖。淋漓奇氣蘊。畫蕉開紗幮。筆勢超塵坌。渲染六出花。枯樹低檐檼。寶庄在眼前。伊人不可近。什襲藏袖中。欣若握瑜瑾。擬伴湖與壺。披看傾綠醞。慚我負素心。奈被塵繮麇。行墨十許年。程文徒栝櫽。背時空吹竽。求人肯束縕。靜居息交遊。一世皆麁笨。絅齋託知音。孚尹良玉韞。誓將論寸心。昕夕雙手扮。關繻慕終軍。村缶憐楊惲。歲晏相睽離。懷緖苦未巹。長歌寫欝陶。險字多摭攟。氷玉入雕鎪。錦繡歸紩䌥。君詩如强弩。不欲發鼷鼢。若爲和郢吟。雷車響吩▼(口+殷)。</text>
<title>送玉壺歸渼陂</title>,<text>石湖樂府滿奚囊。雪積江干一屋凉。紅茜野裙風態艶。白粳村餠歲時香。氷流照火叉魚急。官路輸租駕犢忙。遙想殘釭孤坐地。塔園深巷夢魂長。</text>
<title>次起巖 潁隱一號 韻。示成中湖 元鎬 夢雨絅齋。己丑</title>,<text>吾道不在遠。何必求千里。及到着脚地。煩妄同弊屣。糞壤成山嶽。潢流歸海水。良玉未琢磨。終不遂其美。所以擇交遊。講討滌塵几。夢雨志于學。孜孜名行砥。莊庵 朴桓齋珪壽一號 才出羣。談屑芬牙齒。兩處受增益。歸坐細料理。虛室忽生白。吉祥見 現 止止。惺惺不能寐。中夜攬衣起。怳若韶濩音。一洗箏笛耳。憶昔多馳騖。雕繪筆屢泚。此身參天地。惟當惜寸晷。篤工務根柢。浮華斂錦綺。勉旃君與我。庶免馬襟耻。近日心源活潑。如有欲言而不得者。薄昏送中湖夢雨出門。剔燈獨坐。更展起巖所贈詩。忽若有人觸發機栝。急起疾書。意至而句語亦無大疵。疇曩未嘗不肆力於斯。而常患苦澀。今乃如是。始知詩雖小技。似無關於學問。而祇若求工於品月題花。則終不過藻飾粉澤之末而已。</text>
<title>端午帖。代人作。</title>,<text>苑中田塍識農功。出水秧針上下同。無逸一篇龜鑑在。江心何事鑄靑銅。</text>
<title>次韻與趙性默</title>,<text>烏雲紅日照人來。買取芝園舊本回。早有墨緣相湊定。分明說與乃孫知。往余從市肆。購坡公天際烏雲帖。卽程音田贈芝園趙秀三者。性默之祖也。						雨帆遙贈古碑來。小几焚香讀幾回。證與雲麾相伯仲。鑑精惟許子函知。雨帆寄余北海岳麓寺碑拓本。○趙子函石墨鐫華曰。岳麓寺碑與雲麾差伯仲耳。						奇珍肯數五銖錢。漢瓦堅凝閱劫千。報以鏤花如意子。文園典故入珠船。性默贈余長生未央漢瓦硯。答以鏤花如意一柄。													詞章不直一文錢。自古賢豪誤萬千。眞正英雄皆力學。須從濂洛問津船。詞章雖與技藝有間。究竟無所利益於身心。虛度此生則等耳。古來賢智之士。陷墮此坑者。不知爲幾人。可不大哀哉。夫德勝才者吉。才勝德者凶。倘能涵養學問。謙和自牧。使才氣含蓄不少發露。此可謂第一等人物。惟爾勖諸。						池荷纔見疊如錢。已是田田柄數千。年華鼎鼎金丹晩。何日方登太乙船。凉雨霏霏。枕簟生秋。攬時序之推敓。愳學殖之荒落。用紫陽朱夫子篔簹壁上詩意。聊志感懷。</text>
<title>除夕述懷 辛卯</title>,<text>一年三百六。此日最難懷。殘歲今如許。幽愁不可排。工程從性懶。志業與時乖。點檢終年事。孤燈耿小齋。													夜與年光促。銅壺箭屢移。晨鷄鳴不已。流水逝如斯。默數愆尤積。勉旃敬義持。日新除舊汙。人事驗天時。						心制纔終著吉衣。又當急景淚頻揮。一日未能供子職。三年已覺隔慈徽。蓮漏空將催夜色。草心無復駐春暉。忍聽林烏啼向曉。禮峰松栢夢依依。</text>
<title>紹興庚辰。晦庵朱夫子三十一歲。往學延平先生。寓於西林寺。惟可師之達觀軒。有題壁三絶句。今余年恰當夫子從師之歲。而氣質頹惰。利欲蒙翳。又無明師畏友開導先後之。其將陷墮而莫之能自拔也。歲月易失。義理難尋。惕然有感于中。謹依原韻。聊自勉勵。亦以示同志。時壬辰元日。壬辰</title>,<text>眞工要眇語難裁。恢拓心胷等築臺。實地倘能牢着脚。玲瓏萬象眼中來。						夫子何年負帶囊。從師千里住僧房。靜繙伊洛淵源錄。百世心期一瓣香。						三陽回泰道機深。一念兢兢戒履臨。及到壯年猶未學。西林詩句感吾心。</text>
<title>元宵。玉壺見訪。拈山谷韻。</title>,<text>端正雲間月。氷華遍九州。虬壺移箭漏。烏飯供盤羞。遊讌喧珂馬。農功占土牛。一年今夜最。何必數中秋。						良夜開淸讌。燈花小几平。槍旗修茗戰。鼓角整詩兵。星斗隨天轉。文章假我鳴。陽春歌白雪。授簡問長卿。						靑眼欣相迓。傾談夜已分。開窓看好月。剪燭賞奇文。懶性工難就。狂吟酒易醺。袖將山谷韻。歸與絅齋論。</text>
<title>次六一韻。走筆贈宗人伯倫 龍和。用小石帆亭著錄古詩平仄法。</title>,<text>百里辛勤來訪我。小齋幾日傾心談。是時上元月如舫。樽酒相對人影三。九街喧闐車馬響。捲簾玉手明纖纖。石欄干外一憑眺。東風柳眼初開緘。上都物華政如此。融融萬戶春方酣。縱橫醉筆千紙掃。詩令觴政吾能兼。達觀不欲飮金液。明時豈用窮玉鈐。年來學道回樸素。一種雅韻終難芟。良宵忽覺觸機發。暮歸觀獵我獨慚。高吟擊碎鐵如意。酒痕狼藉輕羅衫。十丈奇氣詩思健。虹橋仙樂奏雲咸。明朝別意不須說。杳茫雲樹西亭南。</text>
<title>鄭周溪 基世 自燕還。以詩遙寄。</title>,<text>十月灤河凍不波。赫蹏遙寄愛摩挲。百年正學傳三泖。陸淸獻爲近世儒宗。 萬里神交在兩河。雨帆之官河南。 豹管窺慚心目小。蝦鬚憑喜見聞多。歸來擬做淸宵話。燒盡爐香篆一窠。</text>
<title>南麓看花</title>,<text>柳條低拂帽簷齊。曲磴縈紆上石梯。澗戶春深芳草外。酒旗風颭杏花西。吟狂誰竟探驪頷。遊冶人多散馬蹄。笑指明朝留約地。幽蘭古洞望中迷。						籬杏紅酣炙眼明。香風吹袖一身輕。偶携竹杖尋春去。因折花枝覓句行。芳草芊緜薰夕照。遊絲搖曳漾新晴。洛陽三月堪圖畫。幾處林園擅勝名。						春雲覆郭暖溶溶。橫抹仁王第一峰。巖轉泉流渾欲斷。洞深花事未全濃。仙源舊賞霞千樹。曾有北渚賞桃詩。 錦障新緣碧萬重。擬由四郡入越中。 兩袂飄然歸去遠。晩風林外度疎鍾。</text>
<title>暮春幽蘭小集</title>,<text>嶽下嵐漪坐處深。韶光收納養詩心。春闌已覺千花亂。院寂時聞一鳥吟。烟散茶爐鳴澗籟。雲生畫壁響山琴。尋芳近日奚囊富。惟許高朋獨賞音。</text>
<title>春盡日發丹邱之行</title>,<text>輕裝結束出郊東。十里吟鞭綠樹中。一癖難除山與水。三春已送雨兼風。塵機頓覺離城息。詩語方知對境工。騎馬故人應待我。松江暝色度孤篷。</text>
<title>石世侄知金城縣。將入楓嶽。送騎專邀。用王漁洋韻。</title>,<text>十載少文琴。苦癖在泉石。書史有餘閒。輒自携短策。今春入丹邱。緬懷退陶蹟。月白錦江亭。樹綠春城壁。大江順流下。東風掛帆席。吾侄守金壤。少年頎而白。暫綴西淸班。蓬瀛奮仙翮。稚川求句漏。長卿諭邛僰。千里海山秋。雙鳧雲外擲。一幅印泥紅。遙寄書咫尺。邀我共遊賞。慇懃情脉脉。飄然欲御風。遠役不須惜。草草理行裝。詩卷與蠟屐。傳語東道主。相待梨花夕。梨花亭在金城。</text>
<title>出惠化門</title>,<text>我自塵機少。遊仙一夢回。三山舟可到。九月鴈初來。野漲參差落。岸花瑣細開。吟鞭雲外指。千里接蓬萊。</text>
<title>曉發樓院</title>,<text>茅店鷄亂鳴。行人侵曉發。黎黑信馬蹄。衰草露華結。冷風吹不已。疎星看漸失。稍稍曙色開。微辨遠樹列。野水得日光。騰氣如蒸飶。輕揚復搖曳。山靄合爲一。頃刻彌大千。茫茫滄海濶。去將何處向。回頭路已滅。衣袖濕不擧。擿埴防顚蹶。赫曦三竿高。陰沴乃退黜。山川忽呈露。寥廓坤倪豁。</text>
<title>發金城縣</title>,<text>一路吟鞭馬首東。蓬壺咫尺入望中。溪分百道流雲白。霜染千林映日紅。五嶽何須婚嫁畢。七絃惟許海山工。長安寺裏明宵月。擬看圓蟾掛碧空。</text>
<title>觀音嶺</title>,<text>峰巓臨急瀨。倚杖騁遐情。一水彎如月。四山擁似城。棠毬懸露重。松鬣灑風淸。佛界看看近。觀音已嶺名。</text>
<title>絅齋見訪</title>,<text>巷柳蕭條鎖暮烟。客來烹茗試新泉。小梅窓暖春生硯。淺雪庭空月在天。瑰觀今年遊海嶽。耦耕何日餉山田。疎燈對榻吟詩苦。却敎人疑入定禪。</text>
<title>石世侄寄示金剛三十絶句。要我刪正。畧加潤色而歸之。因走成長句以贈。</title>,<text>北陸凝陰雪如掌。檐氷風折琮琤響。四圍屛障護深寒。梅梢竹樹靑檀欒。主人宴息澄心坐。篆縷未殘爐留火。往遊歷歷默而存。須彌芥子方寸間。神馳瀛海髓三洗。流峙融結道之體。金膏水碧溢胷中。不須雕繢求其工。所以綺語盡掃屛。秖將烟靄養情性。山行舊伴富詩篇。三十絶句驪珠圓。我之欲言君先得。嵐光半濕剡藤幅。讀來宛若對眉鬚。掁撥離緖縈且紆。凜守先訓期永久。天倫至樂知心友。宦遊半載分參商。關雲日夕勞遠望。位宅守歲知誰與。杜位。甫之姪。甫有位宅守歲詩。 買書張軍徒自許。阿買。韓愈之姪。愈詩曰。詩成使之寫。亦足張吾軍。 塗乙詩草聊相酬。心隨書鴈空悠悠。定知今夜思君夢。携手共入長安洞。</text>
<title>對雪有懷</title>,<text>茗爐吹火濕烟遲。亂雪漫空欲下時。妬得曙光侵小戶。學成花蕊上寒枝。羔兒帳底誰家酒。驢子橋頭幾句詩。想像歇惺今夜月。森森萬玉競抽奇。</text>
<title>歲暮感懷別絅齋</title>,<text>急景駸駸別意深。天寒白雪動高吟。半生都被文章誤。兩鬢翻驚歲月侵。櫪驥空懷千里志。室蘭同結二人心。春風擬載扁舟去。一曲桃源夢裏尋。</text>
<title>淸明前日。與玉壺步月。訪絅齋于汶上。癸巳</title>,<text>江村春淺曉生寒。星斗闌干夢欲殘。草色暈靑凝野望。潮痕界白際天看。風光冉冉淸明近。塵世擾擾會合難。坐到鷄鳴不知睡。新詩一字費吟安。</text>
<title>淸明溪上値雪</title>,<text>水木澹淸景。閒中樂意關。雨聲來昨夜。花氣已前山。暖笛吹林外。風琴韻壁間。淨莎抽短綠。散策步溪灣。</text>
<title>送張立携眷入越</title>,<text>有誰能問學。不顧世人驚。求諸委巷裏。得汝與君平。						高柳松江曲。全家上水船。明朝峭帆去。遙指越中天。						我昔遊越中。扁舟㴑金鳳。山水眞堪隱。時時勞遠夢。						績燈披九經。犂雨播百穀。士當守本分。晝畊夜歸讀。</text>
<title>寄帥石村編修 方蔚○甲午</title>,<text>雨帆收引後來英。淡墨新題到浿城。石村丙戌探花雨帆。爲會試座主。嘗寄余硃卷。 虎觀編書推史例。石村究心史學多著述。 鯉庭趨禮繼家聲。故鄕地近滕王閣。石村江西南昌人。 內院人傳陸相名。蠻布織成春雪句。苔岑神契託平生。													嵩洛春風太守車。憑誰萬里遞雙魚。雨帆之官河南。囑石村作傳書郵。 幸修交好追僑札。媿許文章薄庾徐。石村贈余詩曰。性理守程朱。文章薄徐庾。 關柳遠牽中夜夢。驛梅頻寄隔年書。江西詩派河間樂。海內知音獨有余。						吾儒正脉㴑程朱。分派姚江各自殊。不是隨聲依草木。敢云衛道闢榛蕪。來書曰。聞足下齗齗朱陸之爭於姚江。詆之尤力。以是爲吾道干城之衛。此又過矣。 南畇法語承心貺。見寄彭南畇定求儒門法語一册。 西竺禪機辨志趨。纔說知時同已發。許公遺訓豈然乎。許恭簡公曰。文成宗旨。原與聖門不異。以性無不善。故知無不良。良知卽是未發之中。此語恐未妥當。</text>
<title>壽河南知州李雨帆兩親六十</title>,<text>耽羅古海生螺螄。脫厴行沙光陸離。良工剖破成珍器。五色鸚鵡形儀奇。擧酬遂忝玳筵居。乳泓滴滴含中虛。宛渠之舟波祇貢。異聞搜剔瑯函書。萬里星槎薊門柳。郵遞遠寄河南守。河南太守翰苑仙。郡中堂宇扁眉壽。宋張魏公知福州。奉親築眉壽堂。 曹國派從洪武世。雨帆。皇明開國功臣曹國王後裔。 鷄鳴古廟山河誓。朱門棨戟白獅街。街在河間府城。其世居也。 奕葉華胄五百歲。廣文先生杖於鄕。尊大人曾任廣文。 猶如初日升扶桑。君子偕老媲淑德。金泥封誥何煌煌。專城侈養覽揆辰。擘麟炰鳳壺觴陳。贉軸銜錯耀四壁。榮光休氣淸洛濱。洌上書生拜而稽。遙執通家子侄禮。杯體蜿蜒尾翅張。酌斗祈耇湛玉醴。翠窠鈿文騰光彩。侑以長歌詩可採。天錫美祿顯且融。詠公之德同測海。應是躶步出蓬萊。一世仁壽躋春臺。蓬萊有螺。名躶步。明王之世。浮于海際。 萬畢傳術愈蠋睨。淮南子曰。蠃𧕯愈蠋睨。蠋睨。眼疾也。 方瞳夜抄蠅頭楷。吾親康健享高年。五豆禮饗鄕飮筵。杯乎杯乎酒常滿。兩家獻壽壽萬千。</text>
<title>簡石世赴燕行中兼示絅齋</title>,<text>灣上君應到。華夷一水分。羇愁逢塞雪。征夢入燕雲。戍火樓中見。笳聲枕上聞。關河千里隔。惆悵我離羣。</text>
<title>送張立歸越中</title>,<text>杜鵑三月暮。客夢繞蓬萊。水驛風花落。山程霧樹開。更無人下榻。獨有日登臺。醉或忘離苦。留君進酒盃。						倚山茅屋小。錦障卜新居。峽近盤供蔌。江深網得魚。畬烟春種粟。篝火夜看書。玩索知多趣。閒中俗事無。</text>
<title>秋夜與徐石史 德井，劍橋 絅齋一號，金經臺 尙鉉 小飮。丁酉</title>,<text>塵世擾擾一笑中。崚嶒瘦骨㥘西風。從古金臺歌俠士。如今石鼎賦仙翁。澆胷酒氣浮蕉葉。滿眼秋光冷菊叢。旗鼓詞壇論勍敵。使君以外獨曹公。</text>
<title>次東坡梅花長句韻寄經臺 戊戌</title>,<text>凍雲一夕雪壓村。翠羽喚回梅仙魂。斬新數蕊垂垂發。使人瞥見洗塵昏。聞道大庾嶺以外。千樹遍植家家園。北地凝沍殊氣候。紙閣深護噓春溫。月落參橫太黯淡。絶艶最宜窓迎暾。祇恐客來遭俗涴。花開十日關松門。從古賦梅皆皮相。欲寫神韻渾忘言。唐突梅兄吾有罪。强把惡詩侑芳樽。</text>
<title>述志。用經臺見寄韻。</title>,<text>人生靜以上。降衷本自天。一從墮軀殼。毫釐舜蹠邊。聖遠微言絶。後學無梯緣。元公挺間世。圖成太極圈。關洛繼而作。推闡光于前。滄洲波汪濊。渾涵象萬千。主靜及守禮。拈敬語方圓。余謂周子之主靜。張子之敎人以禮。使有所據守。無非敬也。然至朱子。於大學或問。拈一敬字。補小學工夫而後。該內外。貫動靜。乃能不滯於一偏也。 壇坫日漸衆。百態互呈姸。道術關世運。姚江一劫烟。詎獨宗禪旨。機用盡妙玄。姚江之援儒入禪。夫人而知之。若其持己處世。乃一生善用老子者。竊自謂獨執其眞贓焉。 不過數傳後。猖狂亦可憐。指陶石簣李卓吾輩。 捄時尙考證。故紙空鑽穿。閻 若璩 朱 彝尊 倡其首。惠 棟戴 震 步武聯。一生精神敝。買櫝珠還捐。存養底何物。埋沒虫魚箋。末流尊荀墨。至著述學篇。汪中著述學內外篇。推尊荀墨。爲之詮釋。 百恠蜿蜒出。燃犀欲照淵。偉哉稼書子。衛道闢禪詮。不意叔季世。覩此光燭懸。余嘗推陸淸獻。爲近世儒者之冠。車薪竟難救。習尙日以遷。我友淹且雅。羣書謾糾纏。游騎出太遠。馳騖可無愆。由博以反約。此語宜勉旃。扶正功斯大。踐實德乃全。切磋崇友道。契合想犂然。願言相淬礪。追隨小巷連。</text>
<title>和經臺</title>,<text>晴碧遙天鶴影盤。庭莎抽綠雪初殘。山含宿雨浮空翠。梅入新春結小團。閱去世情多冷淡。拈來詩格尙淸寒。一瓻聊借澆書酒。疑義奇文共子看。						多謝天公餉我閒。半生活計蠧魚間。自言心裏無他事。誰識城中有此山。兩岸條風開柳眼。千巖絲雨洗苔顔。春來漸覺幽居好。紅杏橋頭水一灣。</text>
<title>雨中。與石史，劍橋拈王仲初韻。</title>,<text>四月黃梅細雨來。霏微映空如輕埃。庭院無人芳草積。玫瑰一樹花欲開。洞中滃滃白雲起。兜羅寶綿被溪水。城市望此只見雲。一生自許住雲裏。主人挽客留不去。晩鶯恰恰啼滿樹。瓦溝滴滴初斷流。已看晴嵐入山樓。小奴携錢沽酒至。靑帘楊柳垂橋頭。醉後狂歌按新譜。手把如意婆娑舞。</text>
<title>爲再從孫相煕成婚往鷗浦。卽浦渚趙先生遺址也。賦一律志感。</title>,<text>兩麓彎相向。前臨野港斜。昔賢曾卜宅。外裔復通家。海氣朝迷樹。潮聲夜捲沙。半生鴻爪跡。到此意還賖。</text>
<title>雷雨後作</title>,<text>雷轟雨瀉晝冥冥。頃刻晴光入小扃。仙鶴盤空弄新碧。老龍歸洞帶餘腥。慘舒人與天心合。翻覆時同劫火經。斜日蒸林山氣濕。隨風輕靄拂幽欞。</text>
<title>靖陵齋廬述懷 己亥</title>,<text>夙結淸緣重。郞潛亦在山。寶坊開水際。秘殿出松間。冷宦容吾拙。枯禪讓此閒。擬求句漏令。他日鍊丹還。</text>
<title>次諸年少看花韻</title>,<text>山齋日日長蒼苔。叵耐幽愁撥未開。蕭寺曉雲穿樹起。楮江春水泛花來。大家聲調詩千首。小戶風情酒一盃。賴有諸君能屬和。不知誰是軼羣才。</text>
<title>奉恩寺。疊前韻。</title>,<text>叢林傍湖水。勝似在深山。暮磬溪橋外。春帆野港間。壺樽留客興。車馬妨僧閒。我欲銷幽欝。時時杖策還。</text>
<title>奉恩寺次劍橋韻</title>,<text>秋江日晩浪花風。蟹籪橫斜小彴東。行盡黃蘆洲畔路。吟筇復入梵王宮。</text>
<title>次放翁韻誡兒輩</title>,<text>豈可以橫目。遽謂與人齒。讀書而心得。乃免馬襟耻。此身參三才。萬物無倫比。軒冕非吾望。藻采非吾喜。願汝作大儒。毫芒析微理。欲識下手工。慥慥斯爲美。</text>
<title>寓懷寄族孫而習 學煕</title>,<text>木葉下蕭蕭。薄雲不成雨。攬物起浩歎。秋光老如許。從仕來此間。已閱再寒暑。碌碌眞堪憐。明年又何處。但願及未衰。耕鑿臥環堵。經訓敎兒孫。餘生保殘縷。外此無所營。已矣鵬遠擧。一詩寫我懷。慰君作羇旅。</text>
<title>書示兒輩讀書山房</title>,<text>秋光涴如古畫殘。盡日齋廬足淸閒。初夜月明忽雲翳。萬松高暗如深山。迤東小逕一燈導。步屧乘興叩禪關。寢郞無事日常到。迎送應被緇徒訕。平生攻苦何所就。四十無聞騂發顔。傳世書香不可斷。使汝負笈來此間。時聽諷讀心自喜。響勝泉珮相琮潺。惟願進德又修業。愼莫學我癡而頑。性理淵源㴑閩洛。文章體製追馬班。戒語書與無恤簡。杖策行趁曉鍾還。</text>
<title>秋日。與尹淵齋 宗儀，朴桓齋 珪壽，經臺宿金仙庵。仍遊僧伽寺。庚子</title>,<text>風捲蕭蕭雨。山深已暮秋。溪廻斜築磴。巖罅劣容樓。澗響窓中入。霜痕葉上留。短筇來較晩。未趁月華流。													秋風秋雨摠堪憐。楓樹紅酣葉葉鮮。萬壑寒聲來戶裏。羣峰秀色落樽邊。詩家定結多生業。佛界初開小有天。十笏山房容久住。不妨禪悅度殘年。						昔我年少樂疎誕。看山常倚一筇短。名字三山石上欵。詩句萬瀑洞中滿。百里以內皆領管。危棧仄壁視平坦。十載光陰如轉輨。人間憂樂成衰懶。寂寂床書出門罕。三斗俗塵苦未浣。社裏良朋作好伴。來尋郭北住禪館。回首歲月浩難算。壁上題字半漫漶。譬如舊書迷句斷。追理節節透要窽。秋色澄鮮石氣悍。淸賞信可除煩懣。佛燈深護丈室煖。名山一記香露盥。</text>
<title>徐楓石尙書 有榘 宅小集。分韻得俗字。辛丑</title>,<text>化晷過元巳。芳蕤正繁縟。文讌敞虛館。山靄迎遠矚。夫子體令德。懸輿知止足。晩計苕霅間。逝將謝塵俗。時哲咸萃集。寶彩積崑玉。淸論粲綺霞。道德交相勖。泛愛畧年義。微物亦甄錄。迷塗媿淪誤。飾奬一何篤。寵叨光誦末。弱翰寫心曲。庶令後來者。竦踊企芳躅。</text>
<title>太廟直廬。有懷寄李橘山進士 裕元。</title>,<text>廟樓開肅敞。麗日布陽和。穉綠連宮樹。輕圓泛沼荷。下僚從我散。獨學共誰磨。攬物懷良友。新詩寓感多。</text>
<title>次兒輩無忘樓韻</title>,<text>危樓一上萬愁生。溫祚千年有古城。此處君王移警蹕。伊來民庶樂昇平。山頭孤堞空雄勢。野外長江尙恨聲。童子舊遊如昨日。漢南回首倍愴情。</text>
<title>太廟直廬謾吟</title>,<text>閟宮淸穆鎖齋廬。呼吸眞通上帝居。典僕紅衣來講禮。郞官烏帽坐看書。鶯啼深樾千珠滑。荷點方塘一鑑虛。向晩賞晴樓下步。靑靑草色上人裾。						我如松老閱風霜。已矣春花媚艶陽。千戴功名無別事。六經文字有眞香。餘生日日孶爲善。此世人人汲若狂。莫道休官曾未見。漁樵晩計老江鄕。													午風簾閣夢方圓。瀹茗新泉小竈烟。特地暄凉初夏候。幾回晴雨片時天。蛙迎梅潤喧池畔。燕帶芹泥墜硯前。詩律消閒眞妙策。寥寥公館日如年。						四十衰容鏡裏催。强排愁思酒樽開。郊風入夏初黃麥。階雨經旬盡綠苔。午暖林蜂掠蟲去。晩風山鵲引雛來。憑欄偶得新詩好。獨自淸吟一兩回。</text>
<title>楓石山房攤書圖</title>,<text>午風簾閣繡毬香。氷盌沈苽綠色凉。閒裏攤書消夏熱。芭蕉分影上藤床。</text>
<title>次坡翁陪歐陽公宴西湖長篇韻。呈楓石苕川舟中。</title>,<text>楓石老人頭如雪。丹光奕奕浮雙頰。苕川一曲歸興濃。手搴杜若芳且烈。片帆㴑流秋未霜。名章秀句何輝煌。艙裏筆床與茶竈。二三少年皆詩狂。望若喬松懷作惡。欲醫俗病乏良藥。烏帽日日走黃塵。匏繫卑官無可樂。汀蘆向夕凉風生。遙想月入蓬窓明。自是此世無人顧。爲誰誤彈匣中箏。</text>
<title>秋晩直廬口號</title>,<text>稜稜霜氣菊花斑。苑樹靑黃夕鳥還。林外忽明紫金色。斜陽一抹在南山。</text>
<title>重陽。自挹白堂步下楓石宅。分韻得冒字。</title>,<text>秋空寥廓淨如掃。萬里西風鴻鴈到。萸房綴紅菊綻黃。是時政堪樽酒倒。喜聞筆園折簡招。匹驢穿街日中造。主人登高寂掩門。孤山客憑仙鶴報。步屧閒尋挹白堂。小欄斜臨澗之隩。南麓選勝開綺筵。俯視長安十萬竈。此地舊有龍山名。令人却憶參軍帽。采花煑糕滿口香。佐以茶槍兼酒纛。向晩凄雲結曾陰。冥濛濕翠作秋潦。杖屨言旋裙屐隨。幽徑何必煩騶導。歸坐淨室十笏寬。剗除禮數容疎傲。平生邱壑在胷中。肯隨對境分曠奧。我公早受正廟知。幾年西掖掌綸誥。四朝日月白髮多。近占江湖散人號。遲廻京洛戀明時。未忍便遽遂高蹈。虛懷愛士會以文。及門人盡絶俗操。揚扢千古談不窮。頹景心靈猶未耗。有裨實用乃文章。一言足可廢羣噪。顧我幼少業功令。卄載荊圍打毷氉。晩藉門蔭素志違。與世齟齬同枘鑿。磁針氣類暗相投。厚荷先生惠而好。强把蒙陋追末光。譬若珉玞廁珪瑁。自從上巳到重陽。幾番晦朔相掩冒。中間酬唱富詩篇。多愧春花傷剽盜。竊願我公身康彊。海屋遐籌享期耄。年年佳節陪此樽。是乃區區某之禱。</text>
<title>舟下臨津 壬寅</title>,<text>泛泛臨湍小艇閒。臥聽笙笛下雲灣。削成一帶沿江壁。點出千螺近海山。日晩波光搖帆面。風薰麥氣襲樽間。如飮渡頭沙似月。漁人收網得魚還。</text>
<title>癸卯除日。定遠州署。以亂山殘雪夜。孤燭異鄕人。分韻十絶。癸卯</title>,<text>年逐漏聲催。心共燈影亂。千里之北。寂寂新安館。						釋褐仍綰紱。君恩重於山。觚稜長入望。夢裏點朝班。						結交當世士。如今半凋殘。餘者又相阻。衰懷那可寬。													去年岳下居。梅花媚淸絶。誰知此歲除。獨吟塞上雪。						四十有二年。年年度此夜。最是關河外。殘燈守旅舍。						風樹纏深慟。嬴博淚欲枯。况持拱右制。天地一身孤。						少壯困公車。古書多未讀。衰晩悔欲追。還同昏夜燭。						晝夜日出入。昨今詎有異。塵妄生分別。耿耿不能寐。						鉦鼓喧廨宇。廝卒驅儺忙。那識州太守。去國客他鄕。						京洛諸眷屬。燈前說遠人。遠人徒自想。懷抱向誰陳。</text>
<title>送橘山三行人入燕 乙巳</title>,<text>征軺半日故遲留。近塞寒雲雪意稠。旅舘盃樽仍遠別。丁年冠盖卽奇遊。逢塲共話君恩重。去路堪愁客夢悠。一紱誤人同縶絆。明春多恐又玆州。</text>
<title>余滯關西四年。遍覽練光，百祥，降仙，無盡。以及香山三十六洞之勝。而未有一詩。盖自知吾詩拙弱。不能抗斯景也。丙午上巳。過良策館。登聽流堂。一峰一石一水一亭。點綴溪山小幅。差可與吾詩相稱。乃次楣上洪耳溪太史韻。丙午</title>,<text>西林斜日出關門。勝地無人悵把樽。近塞淸明風力勁。臨溪亭館浪紋翻。勞車倦馬多羇緖。崩石頹沙尙漲痕。宦跡從今凡幾到。這回登眺算頭番。</text>
<title>去年春。朴梧墅 鶴園一號 尙書儐客使過州。伊後聞余入香山。寄詩索和。時烖荒溢目。未暇爲答。今春。梧墅奉使赴燕。又過敝境。督詩債甚急。</title>,<text>淸朝儐价輟崇班。前度輶軒又玉關。可喜頻年萍梗合。那堪此地柳條攀。名山詩債非緣嬾。烖歲民憂未暇閒。持節佩符摠王事。風塵碌碌兩衰顔。</text>
<title>曉出彰義門</title>,<text>出郭危蹊黑。輿夫步步停。霜華凝老樹。曙色掃殘星。北極瞻猶近。西風路慣經。荷衫秋氣薄。遙指海山靑。</text>
<title>無題</title>,<text>胡麻炊飯出仙厨。洞裏桃花絳玉跗。多意拈來諸葛筆。硬黃新帖寫官奴。						桃根桃葉結芳緣。枕上遊仙夢也牽。海上秋風無限恨。淸歌一曲想夫憐。</text>
<title>次韻酬玉壺。兼簡中湖</title>,<text>妄欲跂前賢。嘐嘐四十年。交遊嗟已散。事業恐無傳。竄逐同潮海。循良愧潁川。餘生猶可補。努力讀陳篇。</text>
<title>紅梅盛開。有懷而作。</title>,<text>姑射山人玉雪姿。肯同桃李鬪芳時。偶然竊飮茅君酒。一抹紅潮上兩腮。						寒梅忽放一枝紅。錯認桃花笑晩風。千里梨雲迷曉夢。維摩天女色非空。</text>
<title>次韻禹孝廉 治榮 寄示</title>,<text>忽驚爲客久。冉冉歲將終。小句梅爭艶。衰顔酒借紅。一燈生遠夢。幾日見春風。隣曲頻相訪。淸談此夜同。</text>
<title>雪</title>,<text>撒鹽飄絮兩相兼。萬里同雲入遠瞻。氷潔亦能容庇覆。花繁猶自矜淸嚴。飛來鶴影翻翻失。返得梅魂朶朶添。玉局仙人詩骨冷。盤空硬語詠叉纖。</text>
<title>有感 丁未</title>,<text>笛月關山度幾春。銀川又見柳條新。樓臺歌舞成陳跡。廊廟功名摠夙因。泣玦湘南迷楚雨。聽鼙塞北漲胡塵。酒酣手按龍泉劒。自恨匏瓜繫此身。</text>
<title>賀李西淵 憲明 尊甫澆花老人回巹</title>,<text>君王敷錫福吾東。臶慶年年祝碧嵩。若敎續成人瑞錄。卷中端合首花翁。						遐齡四世享期頤。最是齊眉卜年稀。昨夜極南狼比地。更添牛女兩星輝。						緱笙藍杵舊姻緣。果否重開合巹筵。五福人間盡如意。澆花翁不羡天仙。						瑤池春色十分奢。千歲蟠桃灼灼花。前度劉郞今又至。仙厨香飯供胡麻。</text>
<title>憲宗大王輓詞 己酉</title>,<text>玉樹簭吉夢。盤空仙鶴舞。丁年月之七。歡聲遍海宇。						丌編發英悟。屛畫推仁性。寶籙頌萬千。一堂共三聖。						上天不悔禍。先庚與後甲。尺衣臨黼扆。誕承艱大業。						躋配觀殷廟。擧緬遷周灤。誠孝發宵寐。涕霑對鏡顔。						寶訓纂三朝。璇幀妥兩室。繼述羹墻慕。鴻名闡先烈。													康爵進顯冊。萱景駐長春。隆養千乘富。興孝一邦民。						堯世憂墊溺。北民其魚。是時臣佩竹。手捧十行書。						景貺天降康。歲歲占大有。烟花畫太平。民物樂安阜。						誠正眞氏學。剴切宣公議。宸心契此書。庶幾鑄至治。						天縱固多能。餘事及遊藝。袖珍刊詩韻。寶墨倣漢隷。						大德必得壽。中身猶未半。鳳曆十五載。炳烺史氏讚。						代邸橫庚兆。摩尼燭瑞靄。寔賴垂冥祐。綴旒復磐泰。						簪柰如昨日。魯祔卽軒喬。欝欝七陵柏。仙仗白雲遙。													廟司詢冊日。省直納言時。拂拭荷殊眷。於戲沒世思。						曉風霜鐸響。威遲異吉行。龍馭何日返。萬姓盡呑聲。</text>
<title>余於己巳年八歲。隨先人之槐山任所。後四十三年辛亥。適綰上黨之符。因事來過。周覽郡署。依如昨日。俯仰興感。聊賦一律。辛亥</title>,<text>月明華柱鶴翩蹮。一夢槐安四十年。繕廨民今歌茇舍。政事堂。先人所重建。時際烖荒。不煩民力。民到于今頌之。 銜哀吾已泣瀧阡。梅花東閣皆陳跡。舊有玉梅一株篠竹數叢。今皆無矣。 萍梗西河摠宿緣。西河。甑山古號。亦先人曾莅地。年前宦遊關西。迂道歷覽。 老樹巃嵸應識我。垂髫當日戲鞦韆。內廨北有老槐。</text>
<title>次韻答公山安通判 膺壽，金池閔明府 種洙 重陽寄示。兼呈壽田洪三斯靑，陽宰金經臺索和。</title>,<text>園松含翠菊垂黃。衙罷庭空鴈鶩行。縱有舟車無可載。仙樓樽酒作重陽。						襟懷疎朗慕羲黃。爲惜風塵吏一行。記取公山通判句。畫船簫鼓作重陽。						臥擁鈴堂紬被黃。眼中蘭玉儼成行。記取金池明府句。翛然琴鶴作重陽。						萸房紅綴栗毬黃。門外淸溪柳數行。借問壽田老居士。載將何物作重陽。													文章奇氣軼蘇黃。卄載論交折輩行。借問靑陽賢太守。載將何物作重陽。</text>
<title>夏日。與洪蒼叟 遠燮，李友石 豐翼 兩承宣遊僧伽寺。癸丑</title>,<text>峰巓巖罅拓弓庭。勝地伽藍護百靈。下界浮生迷醉夢。上都雄鎭按圖經。虛堂夜久泉聲冷。古洞秋生石氣靑。詩境已圓茶候足。鬢絲禪榻睡初醒。</text>
<title>寄贐李星叟侍郞戚兄 玄緖 奉使入燕</title>,<text>曩飮郊西餞。相看鬢髮衰。中原方警急。東使又驅馳。積雪遼河晩。寒烟碣石遲。北風吹馹騎。書盡又新詩。</text>
<title>贐玉壺入燕</title>,<text>劒橋昔日入燕都。昨又郊西餞玉壺。多媿蓬桑四方志。祖鞭輸與兩迂儒。						雨帆神契卄年餘。歲歲星槎遞尺書。樽酒金臺如問我。衰慵日與世人疎。						收羅詩札入裝池。愧荷先生愛下才。海內名公題後語。煩君一一手鈔來。雨帆裝余詩札卷後。多海內諸名士題跋。朴梧墅相國，尹𤮊齋承宣皆已借觀。						千里關河馹騎過。凍毫題句手頻呵。相思一夜梅花夢。水部如今不姓何。余現任水部佐貳。</text>
<title>贈雨帆</title>,<text>卅載論交未晤言。鏡中雙鬢已霜痕。契托機雲傳札翰。去歲得令弟相圃書。 詩從袁趙㴑淵源。尊曾大父竹溪公與袁隨園唱和。尊大人紫亭公酷嗜趙甌北詩。 使節差遲觀上國。兵戈愁絶滿中原。衰年倍覺相思苦。夢入燕山雪欲昏。</text>
<title>乘舟訪尹石梧承宣 致英○甲寅</title>,<text>晴沙芳草路曾經。意到孤篷柳外停。謫逐儋崖窮海岳。詩追開歷闢門庭。同岑合契堪千古。隔水相望各一亭。晩計江湖差可樂。何愁鏡裏鬢星星。</text>
<title>和石梧</title>,<text>臥看巢燕掠蟲還。簾閣無風晝正閒。枕上迷離思友夢。晩將殘雨度前灣。						倚山亭子枕湖湄。日午緗簾四面垂。隔水君家知不遠。墻頭斜出石榴枝。						兩兩沙禽曬翅飛。晩來新漲浸漁扉。苔痕過雨緣階上。自是幽居客到稀。</text>
<title>秋夜和石梧</title>,<text>林螢一點曉光流。樓外高梧露滴秋。萬頃澄明成汞海。中天月色滿空洲。</text>
<title>和石梧秋蟲</title>,<text>霜痕封砌蘚。月影隱墻蘿。村遠秋砧斷。河傾夜漏多。聲凄如有訴。腔雜不成歌。耿耿渾無寐。蟲吟柰爾何。</text>
<title>和石梧秋蜂</title>,<text>秋草離離小逕深。春痕如夢了難尋。已成釀蜜謀生業。不廢排衙向上心。同病那堪憐蝶瘦。隨時詎欲學蛩吟。霜風賴有籬邊菊。遲暮繁華又見今。</text>
<title>洪海士知府 翰周 宅小集拈韻</title>,<text>寒風十月倉山道。一樹梅花媚晴昊。主人靑眼欣相迎。爲言託契苦未早。座上客盡瑚璉姿。連城寶價噪當時。繹絡珠璣迭酬倡。便將臭腐化神奇。縞衣仙夢動高興。淸宵明月詩爲政。近局文酒足風流。羊求日日來三逕。我從今歲棲林阿。管領湖山樂事多。閒來經濟剝霜栗。老去襟抱付雲蘿。此世誰能識眞趣。素心惟君堪與語。明朝歸臥釣一竿。指點烟波鷺沒處。</text>
<title>卜築</title>,<text>鷗波浩蕩杳難蹤。卜築蓉江第一峰。可是崚嶒撑傲骨。不堪骩骳抗塵容。垂綸月下乘孤艇。行藥林間倚瘦筇。擬作湖山終老計。小園手自種新松。</text>
<title>綏陵遷奉輓詞 乙卯</title>,<text>協帝重華舜。追王達孝周。匝域於戲思。星霜卄六遒。													阜議叶宸斷。玄隧奄復開。伊昔朝陵路。秋風草樹哀。						靑襟曾昵侍。廈旃講灝噩。白首閱滄桑。攀輴雙淚落。</text>
<title>金華亭。與玉壺太虛上人共賦。丙辰</title>,<text>數架茅亭傍水涯。公餘日日便爲家。淸流穿石疑禪唄。醉筆題詩雜判花。小麓彎弓開洞豁。遙岑抽笏隔林斜。一谿氷雪消融盡。苔髮春來漲綠加。</text>
<title>夏日。金石居承宣 基纘 尹學丹 致璉 來訪。</title>,<text>風樓夜久敞虛明。垂柳汀洲鷺夢淸。山榭月來移竹影。水村燈落送鷄聲。羊求開徑延三益。芋栗收園足一生。詩格禪機同妙悟。縱橫醉墨麥光平。</text>
<title>秋日。徐雲皋進士 有英 來訪。</title>,<text>客至湖園日。秋光畫裏生。天霜聞鴈過。江雨見舟行。酒熟黃花發。谿深赤葉平。荷君勞遠訪。詩句寫幽情。</text>
<title>九日。分韻同雲皋作。</title>,<text>我家湖上。閒閒十畝。園裏收栗。門前暎柳。嘯傲其間。圖史左右。奈此幽獨。離索日久。秋水蒹葭。永懷良友。適然肯來。欣握雙手。何以娛之。樽有旨酒。玆會難諼。其日維九。						冉冉歲云徂。白帝按金律。湖上闢一園。水木明且瑟。天畔羣鴻征。樹際孤帆出。境僻謝塵喧。幽事諒非一。文史樂餘生。聊復安吾逸。好友忽相訪。談笑展歡暱。披心絶畦畛。等身富著述。樽酒賦新詩。筆勢風雨疾。采菊嗅芳潔。晩契訂共密。與君期白首。百年如今日。</text>
<title>上元。雲皋來訪。分韻共賦。丁巳</title>,<text>上元條風拂面輕。江村柳色已春情。茜裙女兒年二八。橐橐籬邊蹵板聲。玉輪團圓離海底。何人列炬山頭迎。老夫强策下堦步。夜久轉覺月華淸。唱和詩句酬佳節。起余賴有雲皋生。歸坐山房嚼烏飯。殘梅枝亞一燈明。遙想金吾不禁夜。都下士女連袂行。終宵珂馬喧闐地。石欄一帶橋如衡。富貴淸閒各有致。沈沈曉柝隔重城。君如識趣能更到。小園三月花枝晴。						滔滔名利塲。古今一塗轍。之子涅不緇。襟懷介而潔。相對輒欣然。坦無畦畛設。佳辰屬元宵。月出山之缺。樽前梅韻浮。江上氷華結。幽興浩難禁。頓忘衰且劣。行樂須及時。流光同一瞥。妙句擲金聲。淸談飄玉屑。俗子那知此。湖山自怡悅。願言謝塵繮。閒盟鷺如雪。</text>
<title>五月廿三。同雲皋朴社皋承宣 承輝 舟下幸洲。一宿而還。</title>,<text>輕舟搖漾下晴湖。海口靑山近可呼。舊約丁寧方始踐。今行眞率未曾圖。多年閒夢盟烟鷺。後夜芳樽鱠雪鱸。向晩西風打頭急。未曛能泊幸洲無。						五月薰風初熟杏。江村綠樹粧夏景。攤飯高臥午夢圓。一架薔薇晝刻永。巷柳忽聞驄馬嘶。故人多意尋幽境。携手直上下江船。長風破浪雄懷騁。袖拂淸風五百間。胷濶澄波三萬頃。朗吟新詩和棹歌。驚起沙禽飛相並。海門潮落晩霞紅。點點靑螺帆外影。長年搖櫓不暫停。趁昏繫纜勝戰嶺。主人烏帽足風流。此地年年來管領。芳樽灧灧迭獻酬。錯落銀絲魚出丙。到處不負鷗鷺盟。江樓一宿三生幸。準備火把看收網。肯怕夜深風露冷。						垂柳陰陰覆一村。連江漁戶盡柴門。晴沙細搨波紋篆。記取輕潮夜落痕。						午飯巴陵縣。暮泊杏湖沚。潮落又潮生。上下一江水。						汀柳日亭午。遊人四矚遐。樓危還似舫。舟穩便爲家。野浪初生麥。江風欲起花。丁寧催理棹。潮響捲平沙。						森森海帆竿簇。獵獵汀蒲葉齊。一道淸江十里。浣紗人住東西。						打鼓鼕鼕發棹。沙禽三兩飛廻。西風一席帆轉。無數靑山去來。													昨日順流下。今還舵頭轉。㴑洄水中央。萬頃玻瓈展。風景一何曠。篷窓四面捲。濃陰覆岸曲。芳綠被原衍。立渚鷺一拳。掠波燕雙剪。盤鱠白銀爛。樽酒紅玉輭。風急好借便。灘高慮擱淺。忽過楊子津。粉堞稍可辨。此行非取魚。幽興聊自遣。名利不放人。塵繮誰獨免。仙侶幸同舟。一世知音尠。平生癖山水。此遊最其選。今行經宿返。已覺泠然善。歸泊臥吾廬。小徑長蒼蘚。</text>
<title>福泉庵。雨中赴雲皋，社皋之約。</title>,<text>遙知闤闠裏。不見此林間。與客乘高屐。穿雲扣短關。泉聲常入戶。雨氣忽漫山。記否蓉江上。中流一棹還。</text>
<title>海士邀同人。小酌太僕直廬。限往字。</title>,<text>鵲橋一雨洗塵坱。荷花高閣迎秋爽。馬曹郞官癖於詩。別裁僞體日吟賞。直廬無事邀親知。雲皋社皋吾所仰。江上漁翁偶入城。寓屋地近量以丈。逢塲數語敍暄凉。詞壘高闢公館敞。是時圉人牽龍來。橫馳直過弓庭廣。龍文虎脊入新評。三昧詩家㴑已往。漢魏樂府繼風騷。天馬籋雲遊詄蕩。唐宋作者規度嚴。歕玉摐金立御仗。千里常有古所云。僂指當今誰嗣響。諸君駿逸空冀羣。批竹尖銳夾鏡朗。我才鈍蹇困鹽車。十步九躓峻坂上。八坊六廐摠詩境。非馬喩馬理無兩。大醉騎馬似乘船。湖月更證盪雙槳。</text>
<title>集文選四言詩句。寄贈李靑士星使 維謙 告訃之行。</title>,<text>馮相告祲。椒塗弛衛。緬彼行人。指日遄逝。凉風振落。天晷仰澄。騰軌高騁。載寢載興。凌厲中原。惟道是仗。旣往旣來。寔靈所貺。昔子忝私。其馨若蘭。一別如雨。慨其永歎。嗟我懷人。如渴如飢。何以贈行。言授斯詩。</text>
<title>二月七日。雲皋社皋洪原泉承宣 祐健 來訪。戊午</title>,<text>蓉江之水流浩浩。二月峭風春色早。不見麗日薰林花。尙有淺雪棲庭草。洛社親朋留佳約。門巷已遣山童掃。向晩剝啄忽驚夢。主人下堦屣幾倒。樽酒相對靑眼開。遠辱多荷惠而好。高燭仍作竟夕歡。隔竹聲聲茶臼搗。隱淪吾已尋鷗盟。淹雅君能談鴻寶。一夜文星帶草堂。滿眼珠璣騁雄藻。淸興怳若游閬苑。幽境肯受塵世惱。苟使餘生如今日。百年我將不知老。乳水從此敦宿契。芝蘭馥馥襲襟抱。詩成大笑出門望。曉天明河橫一道。						君不見徐子嗜詩偏好古。滚滚長篇殆今所罕覩。逢塲輒遭皺眉苦。心折推君作盟主。餘子碌碌無足取。撏撦俚語牽且補。在昔有若韓吏部杜工部。千載誰能接其武。社皋原泉忽地遠訪湖上塢。胷中錦繡絢爛入纂組。括唐宋而爲七。包漢魏而爲五。脫口千篇日未午。臨風一讀暢音吐。直造神境闢門戶。君今遇此勍敵鏖戰共仰俯。東西欲割鴻溝土。我從壁上觀之欣然笑掌撫。此事眞堪資談圃。是時二月鳴鳩拂其羽。江鄕柳色初過雨。渺渺望長浦。願言贈芳杜。對此佳境筆勢尤覺飛且舞。兩邊墨壘相向整旗鼓。詎料荒僻此衡宇。一日頓見文星聚。自顧鈍根下劣何足數。惟以諸公鉅什奉作平生之䂓矩。吁嗟乎孰將此卷上之天府。鳴國家盛傳樂譜。</text>
<title>原泉招同雲皋。集淸風堂。限玉字二十韻。簡寄社皋江界任所。</title>,<text>遙遙復遙遙。千里飛黃鵠。求友谷鳥嚶。樹陰正綠縟。佳節端陽近。良讌淸風續。荷錢已展圓。蒲劍初抽綠。感玆時物變。山川杳盈矚。把酒悵彌襟。往事來掁觸。蓉榭飮弧筵。棉廠和驪曲。歷歷尋舊夢。塵篋堆詩束。秖恨一人少。詎云三士足。所思在遠方。欲贈案靑玉。吟就停雲什。硯池鸜眼浴。詩尾繼札翰。名字次第錄。題封付阿戎。丁寧申誡囑。想君開函日。官閣燒椽燭。戍火明列幕。朔風吹高纛。燕頷按亭障。馬卿喩邛蜀。期月政已成。文學化荒俗。裘帶應多暇。佇待覆書辱。何時共此席。更對商雒局。靉江天一涯。西向噀樽醁。</text>
<title>原泉宅。同靑士，雲皋小集。拈六一韻。</title>,<text>秋風一夜簟如氷。頃刻頓忘三伏蒸。奇峰已散火雲赤。瘦骨漸露紫閣層。是時雅會崆峒宅。對酒賦詩君所能。羡他健筆扛九鼎。雲霞滿幅蔚而興。愧我拙澀風斯下。有如蚓竅鳴蒼蠅。雖然詩者小道耳。無異角技論負勝。一段眞心磨不得。直以性命視友朋。金穴不願富以潤。雲衢不願騫以騰。保身莫如存樸素。處世莫如戒驕矜。平生志業苦晼晩。兩鬢霜痕歲月增。俗雖澆漓可回挽。道非高遠可躋升。致澤初心妄自許。期使斯民三代登。晩歲通籍旅進退。居然衰相日侵凌。人間六十無多算。秖恨蔑蔑無名稱。差喜今與諸君飮。面目俱無俗可憎。</text>
<title>重陽後二日。雲皋，原泉來訪共賦。</title>,<text>落木滄江上。孤鴻響遠霄。湖光翻日閃。秋氣挾霜驕。晩竹鳴空砌。寒花覆小橋。一樽聊遣悶。相對鬢毛凋。						汀柳蕭疎暮烟鎖。霜月初上海之左。百尺樓似泛仙舸。林外點點見漁火。對此淸興浩無那。與君忘骸傾白墮。堆盤頳虬柿幾顆。散砌金錢菊數朶。案上古硯圓而楕。蘸墨題詩句法妥。雲句綺麗花婀娜。泉詩遒健松礧砢。在前堪愧糠粃簸。頹唐衰筆卲亭我。半生塵紲多碎瑣。有如同浴譏其裸。局促安用井裏坐。天地視以一果蓏。登高能賦大夫可。一抹燕山靑只麽。						憶昔少壯日。從師負藤笈。九流窮鑽硏。百家恣涉獵。嘐嘐妄自許。唾手樹功業。濩落無所成。對鏡二毛鑷。郞潛凡幾載。晩始雲梯躡。金貂豈不貴。卿月班已躐。迂拙卽天性。疎於世俗涉。揣分甘澹泊。詎忍遠城堞。緬慕司空休。常愧終南捷。水木淸華地。風景管且攝。一曲水縈廻。萬重山層疊。洞中起亭榭。林末見舟楫。種果等美庄。栽花當愛妾。敻僻少逢迎。朋來意乃愜。佳節輒相從。詩篇滿塵篋。九月霜華結。山屋輕寒㥘。靑天聽遠鴈。黃花憐瘦蝶。多謝雲與泉。十里移步屧。空谷喜跫音。囅然開笑靨。佐酒網鱖魚。烹茶燒槲葉。室中無塵雜。剪燭鋪白㲲。邃學㴑漢宋。古硯評端歙。健筆盤硬語。詩令險韻叶。雲皋老公車。一生困括帖。骯髒不作愁。了無見眉睫。原泉千里駒。籋空步躞蹀。達宦閉門居。日夕芸香浥。西淵一迂儒。朱門幾彈鋏。年衰詞益壯。丹光浮兩頰。忽憶社皋子。邊山秋嶭嶪。名士埋俗臼。心神疲簿牒。多恨靑士翁。負約書一摺。倘得同此席。庶見奮鬐鬣。把樽悵如失。盍簪欣相接。行將乘河槎。松杏覽舊劫。金臺歲云暮。交結燕趙俠。歸來營菟裘。兩岸桃花夾。高歌白石爛。薄採紫芝燁。隣屋從夜績。山田餉午饁。與君詠聖化。堯階開瑞莢。</text>
<title>渡江</title>,<text>翩翩冠盖入中原。翠幕江頭飮別樽。衰草燒痕微辨路。寒林暮景遠疑村。平沙列戍紅兜出。老樹祠神素楮翻。借問靉陽何處是。靑烟一道隔山昏。</text>
<title>遼野</title>,<text>行行遼野遠。孤客四望迷。萬頃原田濶。一行村樹齊。半生知海大。此地覺天低。夸父何須逐。東昇卽沒西。						上天包大地。縫合不容絲。問水流何處。看山定幾時。胷襟元坦曠。世路豈傾危。車上鞭竿竪。遙疑帆影遲。</text>
<title>瀋陽</title>,<text>瀋陽兒女滿頭花。雪白雙騾駕繡車。路遇朝鮮年使至。琉璃罩眼暗窺些。						赤狐裘子倚車箱。手裏鞭條丈許强。鳴鐸羣騾齊首去。販將老米向遼陽。</text>
<title>玉河館</title>,<text>輶軒歲暮入燕師。劒筑如今問有誰。四海茫茫知己少。玉河空作楚囚悲。</text>
<title>奉和趙蓉舫尙書 光 席上見惠之作次韻 己未</title>,<text>吾生海之左。慕古慕中華。暮歲膺持節。淸談接粲花。謙光照襟宇。款契菀眉霞。久矣瞻星斗。今乘博望槎。						泛泛蓉江舫。華扁賁小廬。往余卜居蓉江介雨帆乞公書園扁。 奇緣符大號。神契托名書。壯觀同河嶽。淸歌和笠車。高軒過敝館。驚喜感無餘。													附 趙蓉舫尙書原作													蓉江名勝地。水木共淸華。君居蓉江。有水木淸華之園。 籬舍看排竹。溪堂擬浣花。閒情玩圖史。高致屬烟霞。定識仙瀛近。時登釣月槎。						星旌雲外至。垂訪到蓬廬。愧乏吳興筆。元趙子昂書名播海外。光亦南渡後裔。 叨尋勃海書。君曾索拙書園額。用唐時貴邦乞書勃海。男歐陽信本故事。 通辭勞翰簡。惠顧枉軒車。文字前因在。淸言樂有餘。君自謂蓉江釣舫中人。與光別號適合。</text>
<title>中前所</title>,<text>關柳靑靑塞柳黃。一般春色費裁量。不知湖墅橋頭樹。深淺如今較此强。</text>
<title>瀋陽歸路</title>,<text>渾河二月水洋洋。釣得鱘鰉數尺長。賣與朝鮮厨子去。咸豐重寶百錢當。						圍墻纍甓屋無樑。日日驢車載糞忙。塞上沙田多瘠薄。春來猶得種高粱。						赴市村翁鬢髮星。掛驢錢弔買魚腥。新春擬課兒孫讀。更購新鐫三字經。						北而南折繞歸程。裨海如環水一泓。我與春鴻同出塞。從今人鴈若相迎。</text>
<title>追和趙心庵 斗淳，金荷屋 左根 兩相國唱酬之作。</title>,<text>相國休閒地。湖干闢一堂。花香賭棋墅。草色夢詩塘。林徑通園曲。帆竿上檻長。近隣叨末契。瑤軫奏峨洋。</text>
<title>金琴麋郞中 相喜 邀同洪芍玉，李石農 鍾愚 兩尙書，申韋史 錫禧，洪悠齋 鍾序 兩侍郞，徐圭庭承宣 承輔 小酌。</title>,<text>五月新荷飮碧塘。竹林勝事㴑前芳。名卿車轍傳呼盛。貴主門闌積蔭長。老去江湖多素尙。古來文字有眞香。翩翩副墨裝池重。紙價終看踊洛陽。</text>
<title>徐竹史知州 兢輔 宅。遇蒼叟，雲皋，朴尙晦學士 臣圭 共賦。</title>,<text>偶爾來蒼麓。非關避赫暉。虛堂親友集。永日俗塵稀。濃綠常侵戶。晴嵐欲撲衣。願言移此席。湖月一船歸。</text>
<title>葉潤臣 名灃 敦夙好齋集卷首有吳稼軒 昆田題辭二詩。次其韻寄稼軒。以志人琴之感。庚申</title>,<text>案上水心集。延陵有題詩。詩格與友道。字字感人脾。臨風數回讀。掩卷獨凝思。去年潤臣宅。接君湖海姿。談笑抒情素。細酌玉花醨。風流倐銷歇。一笛山陽悲。知君亦念我。萬里共嗟咨。						哀筑響金臺。風義一何篤。誓同雲與龍。上下相馳逐。樑月夢忽驚。人事遷陵谷。知己在一言。懷緖多掁觸。淚墨綴誄文。遠托西飛鵠。溢譽感彌深。苦衷辭愈蹙。寄語稼軒子。代致芻一束。</text>
<title>初夏。雲皋申玉坡進士 弼永 來訪。</title>,<text>緗簾午日睡騰騰。風送殘花撲枕稜。轉覺飛揚同栩蝶。忽驚剝啄得良朋。竹侵詩席朝抽筍。柳罨漁村晩曬罾。鷗鷺閒盟吾已久。晴湖如鏡十分澄。						一庭柟樹翠幢幢。小巷人來吠老狵。直上高樓無別語。共看鷗鷺浴淸江。						湖園櫻筍節。有客叩柴關。詩結多生業。琴消永日閒。千峰當戶列。一水抱樓彎。林鳥將雛至。江雲帶雨還。塵心聊共滌。綺語不須刪。此地堪招隱。與君賦小山。						睡起雙扉啓。晨鴉已盡飛。遙看林木外。稍稍散晴暉。</text>
<title>七月十三曉記夢。寄程容伯少卿 恭壽。</title>,<text>曉色微分湖上塢。臥聽瓦溝鳴殘雨。衰年困懶覺還眠。驀地莊蝶飛栩栩。忽見容弟奓戶入。驚喜欲狂擧手揖。相思千里輒命駕。誰道古人邈難及。薊門路接柳條邊。意到儘可馳一鞭。此疆彼界嚴防限。問君何能渡江船。君言行到馬訾渚。大尹聞之不相阻。關河迢迢無障遮。所以直抵淸華墅。我言日下見君時。每藉筆翰通音辭。今來酬答應如響。快心快事無過斯。君言官話多舛盭。對面聾啞疑雲翳。大抵華東韻多諧。子母反切推其例。談麈次第開素懷。喚醒窓外山鳥喈。座上尙有餘香襲。矇矓眵眼手頻揩。去春燕館怱怱別。幻境今又驚一瞥。恨不穩着四脚棋。攄盡胷中之蘊結。曾聞敏惠證心期。行至半途迷不知。君我交契軼於古。殊方識路亦云奇。又聞古有古莽國。覺非夢是以爲式。於今苟作如是觀。夜夜良晤從可得。君亦此夜同夢不。天涯地角思悠悠。詩以徵夢將遠寄。塞柳西風鴈影秋。</text>
<title>呈張詩舲尙書 祥河</title>,<text>皇朝御宇二百年。右文至化軼于前。海內名士爭湊集。都門車馬日喧闐。詞苑宗匠推漁洋。後來磊落遙相望。揚扢古今親風雅。流連花草愛景光。近世鳧薌 陶侍郞樑 與詩舲。一時壇坫共主盟。忽驚柴桑舂相輟。仙鶴獨自梳雲翎。妙齡擩染才華擅。家學遠㴑湖海傳。尊大人延庚先生詩選。入湖海詩傳。 陪扈鑾蹕東出巡。載鵝圖成被主眷。道光初。公扈駕盛京。有餽鵝者。載于駞裝。被帝顧笑。自是宦游皆載鵝而行。爲圖記之。 籬落寒花有閒意。壺天翠色峰十二。公有籬落間意印，壁書壺天十二峯。 詩人例帶水部銜。老去格律窺奧秘。公有同年曰蓉舫。金臺尊酒互酬唱。我昔奉使聞大名。臨行恨未造門訪。歸臥湖園水木淸。千里燕雲夢魂縈。意欲少酬識荊願。煩乞蓉翁道深情。縱橫健筆凌雲勢。閩橘泖蓴供守歲。見寄除夕二律。有春盤閩海橘。家饌泖湖蓴之句。 牋尾跋語奬飾多。海東先後得心契。公手題除夕詩後曰。往余與金秋史閣部爲海外神交。玆閱三十餘年。卲亭侍郞復來。徵及拙詩。海東風雅。先後輝映。余伺幸而得心契於其間也。 程弟家本在古杭。仲子爲公玉潤郞。豈徒翰墨奇緣托。謂之親家亦不妨。暮雪寒江驚歲晏。長篇聊以代羔鴈。臨風遠寄心俱馳。一枝嶺上梅花綻。</text>
<title>寄孔繡山閣讀 憲彝</title>,<text>繡山宣聖之苗裔。含芳吐潤通六藝。東塘已遠顨軒亡。東塘名尙任。顨軒名廣森。近世孔門中最知名。 斯文一脉誰能繼。昌平舊里闢新堂。古今經說盡庋藏。繡山新築致經堂。 造端閨門得內助。札札機聲繪學紡。德配方宜人。有學紡圖。 我昔歌筑游燕市。邂逅水心托知己。撰次談記奬飾多。淸肅雅摯推君子。中秋噩夢黃公壚。魂斷江漢歸舟圖。潤臣有江漢歸舟圖。滿目兵戈音信絶。楚天一望心煩紆。稼軒午橋 張君丙炎返邱壑。楊子 汀鷺傳第 遠赴莘農 黃總督贊湯 幕。風流銷歇倐東西。有如晨星之落落。虎坊久要只有君。豹直畫省爐香薰。韓齋高義篤於友。靑天騎龍氣噓雲。繡山一號韓齋。有太白靑天騎白龍詩意畵卷。 莫恨前春交臂失。謀面不及心契密。君乃故人之故人。喪朋得朋筮元吉。重持玉節朝紫宸。見君如復見潤臣。况是平生誦夫子。何幸獲與後孫親。萬里神交喜同調。炯然一點靈犀照。若使亡友死有知。泉臺聞此應含笑。湖園梅萼弄晴姸。驛使西風寄短箋。有朋自遠不亦樂。爲讀魯論第一篇。</text>
<title>寄贈申海藏尙書 錫愚 赴燕</title>,<text>昔聞張水屋。燕市遇松園 海藏外祖金公。俠藪層雲起。朋樽古義敦。風流銷歲月。文字㴑淵源。宅相今持節。逢人訪後孫。													翠微賢太史 海藏從叔。心契托春帆 雨帆一號。與我修僑札。於君證籍咸。神交違會合。仙路隔塵凡。果巷遺孤在。相逢淚滿衫。</text>
<title>新春原泉宅小集。拈升庵韻。辛酉</title>,<text>靑陸回陽律。舒晷散凝沍。嵐浮戶外山。鳥語園中樹。不待韶光爛。已覺愜情素。况我年六袠。頹景垂遲暮。此生如寄耳。一日難虛度。比歲臥漳濱。心目無所寓。夙抱麋鹿性。久埋蟲魚註。近接日下信。大沽尙列戍。排悶苦無術。林園時獨步。春泥困輿丁。昨入城市路。獲與二三子。欣然展良晤。雲社亦白頭。劇談肝肺露。主人足風流。樽酒畧辦具。吾輩文字飮。拈韻詩共賦。擾擾塵寰內。幾人識玆趣。功業違吾志。富貴非我慕。心已薄宦情。口豈談時務。暢懷豈在多。我欲隨其遇。乃知善者機。誰見伯昏瞀。回憶少壯時。邈若邃古㴑。今日縱歡娛。來日又成故。行樂須及時。此意君能喩。弧辰未滿旬。願子惠而顧。小樓俯晴江。臥看孤舟渡。</text>
<title>二月七日。雲皋，社皋，原泉來訪。</title>,<text>郊居少塵事。衰懶兩相宜。江色生高閣。春風入小詩。諸君同老大。此地久棲遲。一月園花發。樽前更置期。						山家春日如年少。滴滴輕嵐晴入眺。柳嚲弱線浮遠暈。鳥囀圓吭變新調。客來樓上風捲簾。倒影湖光盪夕照。鶴飛一曲湯餠筵。笛聲寥亮生虛竅。珠璣錯落滿華箋。硬語盤空詩入妙。座上盡負當世名。草堂一夜文星耀。眉頭空攢杜陵愁。口中欲發蘇門嘯。仙源路迷舟難入。宦海波驚頭已掉。衰朽無望需世才。只堪長把蓉江釣。擬與友朋送餘生。芳樽更待園花笑。						竹氣侵殘夢。江樓曙色微。塵寰良會少。衰老故人稀。岸草離離出。林禽稍稍飛。更將一樽酒。客子未言歸。</text>
<title>任荷漪尙書 百經 宅小集</title>,<text>梅雨琅琅鳴澗石。客到林園苔印屐。綠蘿小屋碧荷盃。主翁款洽風流劇。我和郢門白雪歌。君卜謝公靑山宅。是時佳節過端陽。堦前穉筍森抽戟。烏雲帶雨晝沉沉。一簾樹色濃陰積。座上盃樽互勸酬。欝金美酒傾琥珀。香浮茗椀烹瓊芽。雪堆鱠盤斫玉尺。詞垣鼓角詩令嚴。宏篇窄韻遭一厄。撚斷霜髭愧鈍根。苦吟屢被相促迫。諸公直㴑正始音。下劣魔障盡黜斥。筆下驚看起雲烟。名章絡繹花箋擘。蘭亭稧事幾千年。感懷應同今視昔。金爐香縷盡成灰。點點林鴉山日夕。不覺酒樓已上燈。穿街歸去風滿幘。</text>
<title>騎省直中。簡原泉。</title>,<text>安仁曾作二毛愁。衰暮吾今雪滿頭。籠鳥池魚多少感。湖山歸興不須秋。</text>
<title>雨夜。與李友石，曺烟巖 錫雨 兩侍郞，沈茝石 膺泰，朴錦鈴 永輔，曺荷上 錫輿 三承宣，趙蘭西學士 雲周 遊挹淸樓。</title>,<text>老來顔髮已全凋。猶喜風流未寂寥。山雨滌襟渾忘暑。江風拂袖欲生潮。壯遊歷歷從頭算。曉月依依擧手招。一枕初回盟鷺夢。茶烟起處拾殘樵。</text>
<title>老柳</title>,<text>西風禿髮帶黃昏。送別多年已斷魂。朽腹蠧生淋雨點。高顚鴉集薄烟痕。新聲笛怨防秋壘。舊夢帘飄賣酒村。向晩漁人將繫纜。江流漲落出霜根。</text>
<title>壽玉壺周甲</title>,<text>少時文酒屬前塵。彈指光陰四十春。歷數追遊誰健在。除君與我更無人。						中湖雅謔記丁寧。趕逐令人不暫停。此日語君休挽我。要須立脚貼如釘。中湖長余一歲。嘗戲余曰。因君趕逐。我輒增齒。余答何不立定脚跟。使我無進步處。相與一笑。中湖已矣。爲玉壺誦之。</text>
<title>壽雲皋周甲</title>,<text>雲皋之壽辰。與坡差一日。誰贈松鶴圖。寥亮南飛闋。													平生詩萬首。名足傳於後。回看肉食輩。死便草木朽。						何人擁萬貲。何人空一杯。問孰主張是。安能無憾哉。</text>
<title>周甲前四日。省謁禮阡。有感口占。壬戌</title>,<text>行年過六十。綿薄詎曾期。種樹皆成拱。垂髫已作絲。劬勞報何日。致澤恐無時。一夕瞻依近。猶堪慰所思。						瀧阡濡雨露。怵惕意難安。何止三年愛。未供一日歡。衰仍爲學廢。拙奈逐時難。具慶渾如昨。居然一朽殘。						耿耿難成寐。銀河曉欲傾。春江流日夜。燈火照平生。悲切黃壚夢。憂深漆室情。更將嬴博淚。嗚咽到天明。</text>
<title>荷漪，社皋，原泉。雨中見訪。</title>,<text>林間客到鳥先知。驚破風樓午夢遲。潑墨水雲開古畫。洪濤山木入新詩。運租船泊鷗同泛。沽酒人歸犬亦隨。幼子童孫供飣餖。不須聰慧學鷄碑。						曉來新漲到柴門。過夏園林長竹孫。千樹積陰圓客夢。一簾飛雨洗詩魂。遙山半沒看疑嶼。小艇平浮認卽村。不意衝泥勞遠訪。欣然樽酒飮長昏。</text>
<title>七月旣望。與荷漪，雲皋，社皋，原泉舟上夙夢亭。待月而還。</title>,<text>沿江村柳一行靑。暝色蒼然起遠汀。積潦乍收餘舊漲。殘霞初散已疎星。孤燈出樹分明見。柔艪乘流不暫停。少待東山明月上。淸簫許與洞龍聽。</text>
<title>赤壁賦集字。諸公分作各體。</title>,<text>壬戌之秋也。滄江浩風露。蘭舟泛虛明。簫響流淸羽。我生於東海。千世空懷慕。縱棹何所止。長江渺莫㴑。觀水而問月。幽抱且自訴。共子托知音。逝將如山固。樂哉屬樽酒。可與蘇仙遇。扣舷聲相和。吾詩亦一賦。</text>
<title>趙養亭尙書 得林 招同蒼叟，友石，茝石。集淸水別業。</title>,<text>風吹夕靄散重巒。臥看松梢湧玉盤。相對諸公盡垂白。行尋小閣忽流丹。林紋凌亂疑浮荇。瀑響喧豗欲泛欄。鴉軋雙槳前夜月。晴湖十里露華團。</text>
<title>病枕書懷</title>,<text>平常身健時。恬若固有之。及到得病後。其樂始乃知。						年年凉風至。輒有采薪憂。非獨衰相侵。志士易感秋。						草蟲亦天機。時至鳴不已。胡不鼓春和。凄切凉宵裏。						日日秋陽曝。百穀實而穎。上天篤斯民。豐儉在俄頃。						恠沴已四年。札瘥幾萬數。金丹解壽民。爲誦篔舖句。						開局講三政。萬民胥延頸。將何遂其願。中夜憂心炳。</text>
<title>集原泉宅</title>,<text>萬里無雲鴈影悠。滿天霜氣晩來稠。共歎社友如星散。還惜年華似水流。琴裏小山叢桂隱。鏡中衰鬢菊花羞。池荷早見田田葉。敗折如今不耐秋。</text>
<title>壽社皋周甲</title>,<text>壬戌秋九月。日維卄之七。社皋回舊甲。盛讌中堂設。親䣊競相賀。子孫儼成列。南山翠映斝。菊釀芳且潔。卜夜邀社朋。看待示優別。荷漪伴原泉。隣巷結車轍。我從湖上至。雲皋亦杖挈。脫畧共忘骸。欵曲仍接膝。堆案供飣餖。亹亹展歡暱。釐詞一何富。爛然縹緗溢。靡不善頌禱。安用更贅述。記昔春之仲。賤齒開七袠。君贈一鉅篇。其文乃言曰。學以同道合。友以同志密。况復同甲子。其好難究詰。同聲又同氣。譬如磁吸鐵。緬㴑汴宋世。元豐歲在戌。洛社會耆英。羣彥皆皓髮。君我降是歲。思與古人匹。題名西樓帖。祝君踵先烈。我亦廁末光。故事徵君實。且將屈指俟。十年同一瞥。吾言不外是。櫽栝韻以綴。抑惟有進焉。請君聽我說。他日杖于鄕。上章乞骸骨。携手歸田園。耕鑿安吾佚。析疑披床芸。扶衰餌山朮。茅屋夜夜夢。珂馬朝金闕。筇屐日過從。與子期大耋。諸君知其狀。此詩神可質。</text>
<title>南軒卽目</title>,<text>庭樹秋風高。槭槭起寒響。落葉戀舊枝。低回復欲上。</text>
<title>贈張午橋編修 丙炎。借其尊大人石樵先生味眞閣集中韻。</title>,<text>往歲膺專對。驅車入帝里。槃敦盛文讌。郇饌一何綺。把酒激斗膽。論詩剔神髓。四座筆如飛。談屑盈幅紙。堂堂午橋子。新交斯有喜。圭璧以束身。經史爲標指。貽我石樵集。家學世厥美。醰醰根性情。力追三唐軌。眞意行其間。大化漠無宰。更贈扇頭畫。義遠擧類邇。翠鬣挺千尺。喬松庶可企。風流易銷歇。雨別已四載。寒雲覆古關。明月照滄海。鰈域傳金帖。頭銜詞苑改。黼芾賁治化。鸞鳳振文彩。惠我以好音。飛書度馬訾。眷言敍阻濶。故人心尙爾。葉公 潤臣 沒杭眉。馮君 魯川志沂守楚尾。以孝殉其母。哀彼楊氏子 汀鷺。干戈滿中原。王室嗟如燬。杞國憂方切。暮笛復驚耳。何時重握手。樽酒澆礌礧。深情托毫素。字字相連纚。驛梅千里夢。燕山渺凝視。</text>
<title>送朴錦舲副价赴燕</title>,<text>寒天脂舝向燕坰。枕北巫閭馬首靑。遊嶽政須婚嫁畢。襲勳追頌鼎彝銘。才能覘國推專對。詩已成家有典型。緣送君行多掁觸。宣南春樹暮雲停。</text>
<title>悠齋與其伯氏芍玉招同海藏，韋史，趙晉齋侍郞 在應，趙玉垂知縣 冕鎬。集伏波亭。</title>,<text>驀地空明破夕昏。寒江積雪月留痕。文章並擅東西屋。烟水平分上下村。歌奏峨洋新度曲。詩追漢魏另開門。乘流共證來春約。出地蘆芽綠遍原。						兩家分占瀼東西。十里追尋屐印泥。氷雪嵯峨侵戶冷。星河錯落下樓低。人歸講幄朝天路。詩入漁舟隔雪溪。少待春江煙水濶。筆床茶竈共提携。</text>
<title>偶題</title>,<text>厨下寒無薪。園中斫栗樹。不識明年秋。毬房減幾數。</text>
<title>養亭宅。同蒼叟，茝石，友石，趙蘇堂侍郞 雲卿，洪蓮史知縣 秉禧 小集。</title>,<text>一代詞宗竟屬誰。高樓文讌集朋知。那堪老大逢殘歲。歷數追遊自少時。芒角無端生酒肺。梅花多意入詩眉。汀蘆取次抽新筍。伊軋湖心櫓兩枝。</text>
<title>元朝漫詠 癸亥</title>,<text>致澤違初志。鏡裏生華髮。歲暮滄江上。心猶懸魏闕。						我已周一甲。復從一二數。近喜抱一孫。算年同厥祖。						有子遊庠序。有孫學拜跪。老夫吟詩坐。冗瑣都不理。						經閏春節早。元正煽微和。已看鳧與鴨。拍拍弄晴波。</text>
<title>送李藕船尙迪隨陳奏使赴燕</title>,<text>記昔征輈與子俱。那堪此日唱驪駒。衰年靜養拋塵累。異域賢勞辨國誣。三月飛花迷白塔。一聲凄笛愴黃壚。都門槃敦應如舊。誰作琴樽第二圖。</text>
<title>暮春。雲皋邀同蘇堂，荷漪，社皋，原泉，圭庭。集于城南之滌宮直廬。</title>,<text>城南廨署喚春回。無事郞官日上臺。景麗儘敎詩易得。俸淸猶見客頻來。園深花氣衣全襲。山缺湖光眼忽開。此去我家相望地。堦前莫使沒蒼苔。</text>
<title>諸公皆還。獨與原泉留宿。</title>,<text>送君城底路。離緖入淸吟。晩景花生暈。春天月有陰。興餘誇筆健。境絶話燈深。定識今宵夢。迢迢兩地心。</text>
<title>滌宮同原泉再集</title>,<text>相逢樽酒發高歌。潦倒郞潛奈老何。我住滄江塵事少。君垂白髮雅懷多。官閒坐送三春盡。境僻時看一鳥過。前度桃花猶爛漫。如今穉綠纈簾波。</text>
<title>滌宮初夏。同原泉留宿。</title>,<text>湖上與城裏。距玆俱不遙。此樓曾共宿。吾子屢相招。詩句移宵檠。鷄聲度曉橋。牧人驅畜去。廟禴卽明朝。</text>
<title>翌日。蘇堂，荷漪，社皋，李鍾山侍郞 參鉉 亦至。</title>,<text>一枝紅藥殿餘春。萬綠沉沉鳥語頻。美酒逡巡聊遣日。名章絡繹解留人。莊周化蝶蘧蘧幻。柳絮爲萍種種因。從此徑歸湖上墅。肯敎城市染緇塵。</text>
<title>壽芍玉尙書周甲</title>,<text>昔與公爲友。芳譽屬綺年。藤牋揮妙墨。少時求公書。對聯作芍玉墨戲歌。 蕭寺和淸篇。又有新興寺和詩。 鳳沼新榮被。鷄壇舊曲傳。不忘布衣賤。又見錦洲賢。余久困公車。舊交中先達。不以升沈相阻者。惟公與錦洲故趙承宣秉憲二人而已。						卅年困塲屋。薄宦愧棲遲。不意靑雲致。相看白髮垂。彈冠聞甚喜。推轂擧其知。狷性猶如故。滄江一釣絲。													弱齡曾善病。况又藐焉孤。心性多增益。神明定護扶。四朝荷殊眷。萬里展亨衢。試問今筵酒。公能夢到無。						記否前春酌。湖園枉八騶。去歲。賤齒開七袠。公枉顧湖上。 世多騰頌禱。我自敍交遊。契密情相勖。神淸氣更遒。懸車期異日。圖繪共西樓。</text>
<title>滌宮秋集</title>,<text>秋日敞文讌。山樓延爽氣。舊遊春花艶。過夢夏景畏。流光難把玩。露華已凋卉。署郞淸不俗。交結摠時貴。頹景劇風流。冷俸幾多費。江湖久離索。幽情此可慰。池柳漸禿髮。園果足醒胃。巖泉淸而冽。甁笙茶響沸。村火犬如豹。沽酒人歸未。滿座詩欲圓。奇才軼凡彙。摛藻得妙詮。酸醎味外味。坐待山月上。凄凄聽絡緯。						數行野樹烟光積。秋山紫翠澹將夕。烟篆似潮繞几靑。釭花如斗透簾碧。迷茫夜色月上遲。林外微分遠水白。歷歷淸砧孤村逈。沈沈寒柝重城隔。古人有意秉燭遊。千金一刻眞堪惜。相逢樽酒不置期。杖頭聊掛錢一陌。掃除人間萬斛愁。良宵對榻話平昔。桃花舊夢杳如烟。屐齒難尋印苔跡。長篇短律共唱酬。古墨濃香生歙石。願君速了卷中詩。明朝應有追至客。													秋氣生郊署。靑山日漸佳。燈將殘夢纈。愁把小詩排。地僻凉侵戶。更深月上階。鳴蛩緣底事。喞喞感余懷。</text>
<title>中秋省禮阡路中。偕荷漪行吟。</title>,<text>拜掃嘉俳節。箯輿後先行。偏多霜露感。深托友朋情。秋入山花細。日翻野葉明。鳳棲知不遠。遙指夕烟生。						秋日碧蹄路。崩沙尙漲痕。黃雲禾滿隴。翠盖樹當門。午店行人飯。風林衆鳥喧。亭堠渾不記。吟苦惱詩魂。</text>
<title>壽容伯六十</title>,<text>歌筑燕臺結弟昆。筵開六十壽樽溫。五倫究以朋爲信。三達原來齒最尊。異域華箋飛遠夢。小春梅蕊點輕痕。祝君從此祥和湊。甲子明年値上元。</text>
<title>追輓詩舲太保。寄哲嗣蝶庵主事。</title>,<text>騎箕仍在設弧辰。薊鴈書傳淚滿巾。四海詩名珠咳唾。三朝耆舊鶴精神。喜將膏馥蒙沾丐。恨未容儀獲接親。擬共賢郞敦世好。翩翩仙蝶夢中春。</text>
<title>扶山洞 甲子</title>,<text>苦雨支離十日陰。今朝輿御入雲深。追凉移席臨幽澗。搜古扶筇訪邃林。文憲九齋修學業。安和千載證禪心。胷襟到此淸如許。不遣緇塵一點侵。</text>
<title>十月初三夜。病臥嵩陽之籌筆軒。夢陪荷漪相國。會于原泉淸風堂。雲皋亦與焉。苦吟覓句。忽不省第三韻。詢之座中。有一人手示古畫雪驢小幅。余恍然曰。此橋字也。僅搆起聯而覺。了然在眼。因足成之。未幾。余以浮謗罷歸湖上。竟成詩讖。洵屬異事。錄呈社中諸公。</title>,<text>蕭灑吾家水竹饒。歸來一賦政思陶。夢中詩句誰開閤。畫裏梅花客度橋。跨月宿疴潮共退。薰天積謗嶽爭高。凝香燕寢淸無寐。臥聽霜鴻響遠皋。</text>
<title>舟下伏波亭。赴芍玉悠齋之約。乙丑</title>,<text>樓外晴江江外山。孤舟晩泊一躋攀。政宜高處消今熱。多喜忙中得此閒。垂老故人留久約。相逢勝地摠衰顔。文章吏部空勞想。往跡肩輿踏雪還。						滿江伊軋櫓枝輕。高臥風軒午鐸鳴。我欲消閒移小艇。君能踐約出重城。登樓一賦詞人老。詠史千篇估客驚。回首舊遊渾似夢。琴泉 海藏一號 暮笛不勝情。</text>
<title>芍玉城東別墅雅集。餞雲皋出守宜春。</title>,<text>林間留客颺茶煙。離緖緜緜接遠天。嗟我未拋臨水釣。問君能辦買山錢。風回小澗鳴如珮。秋入虛樓泛欲船。聚散存亡多感慨。却思文酒盛當年。</text>
<title>洪厚齋尙書 在喆 以多病故人疎分韻。賦古體五章戲簡。兼示烟巖，韋史兩尙書。步原韻奉和。</title>,<text>厚翁吾所仰。五朝白髮多。湖居同謝事。黃卷手摩挲。經濟寓之酒。日日飮無何。						我愛烟巖子。淸羸而善病。閱盡世路險。瑤環娛晩景。時究攝生術。芸帙床燈耿。						韋史交卅載。相逢共話故。近纏鴒原慟。疚損恐成痼。奇氣無處洩。文章雜嬉怒。						我性不諧俗。江湖作散人。小戶常窘飮。招邀集近隣。但惜鬢如雪。不憂甑生塵。						交情日以篤。世累日以疎。劇飮投陳轄。狂歌和楚輿。此樂堪送老。我欲焚銀魚。</text>
<title>朴天遊 文逵。於詩可謂專門之學。常所心折。用前韻賦贈。</title>,<text>風雅遞以降。作家一何多。汗充猶云少。誰能遍摩挲。另欲立一幟。其如癡妄何。						多師是宗旨。餘事究聲病。刻露見性情。流連愛光景。禪家百千燈。本自一燈耿。						近人學韻語。六義不知故。撏撦應擧體。浸淫遂成痼。邈矣康成婢。解誦逢彼怒。						天遊專門學。此世一詩人。撑腸五千卷。爲客住西隣。時與談律髓。奧境析微塵。						詩者小技耳。非專術乃疎。眼力窮書帙。足跡遍圖輿。而後始下筆。硯池出溟魚。</text>
<title>除夜。拜厚齋。歸偶成五律以呈。近與天遊講討詩家聲調。此篇拗體平仄。一依少陵送遠 帶甲滿天地 詩。又用四聲遞用法。</title>,<text>我欲拜隣老。沿籬扶杖行。疎燈導窄逕。寒漏出重城。歲月鬢已白。湖山心共淸。笑談久不返。今夕最難情。</text>
<title>元日呈厚齋。平仄依少陵暮歸 霜黃碧梧 詩體。丙寅</title>,<text>璇杓指東過一旬。元日氣候喜淸新。砌篠玉森挺箇箇。溪苔翠活吹粼粼。年近七十苦衰病。宅臨江湖稱散人。如今一事差可樂。花發芳樽邀四隣。</text>
<title>暮春。與同隣諸公前江泛舟。</title>,<text>扁舟搖漾大江東。上下漁村指顧中。的歷家園花正發。縈紆隣巷路相通。違期禪寺欣乘浪。移泊高艙巧避風。千載松陵誰倡和。閒情自許古人同。</text>
<title>次心庵相國韻</title>,<text>漫浪同休退。何容賦遂初。絶景當看畫。淸談勝讀書。年華過隙駟。宦業上竿魚。貧又逢春早。山田不長蔬。</text>
<title>送天遊歸豐德</title>,<text>葭露寒江八月時。紅夷礮響颭鷹旗。感秋憂國無情緖。忍復臨歧話別離。</text>
<title>寄董硏樵檢討 文渙</title>,<text>祖庭盛事荷深知。借問從何見我詩。再從孫昌煕。前冬入燕交硏樵。歸時贈詩有曰。歸向祖庭添盛事。聲詩爲道補漁洋。且言僕慣聞令再從祖大名。亦得見詩數章。可知卓然成大家。中邦近年亦所罕見。歸後須錄其詩若干首以寄。將欲刊行云。 近日靜繙聲調譜。硏樵著聲調四譜。 與君心契已多時。</text>
<title>走筆呈厚齋 丁卯</title>,<text>往昔蓉渚村。芳隣契朋好。金貂互輝映。玉麈恣談討。賞月樽常傾。看花屣頻倒。世稱唐代傑。自許商山皓。永結鷗鷺盟。畢生斷煩惱。一朝風鶴警。奔竄及輿皁。紅礮轟甲津。白帆指寅堡。厚翁奉恩綍。撫諭遵海道。余亦同韋烟。訏謀講楓棗。桓桓鼎足戰。一月欃槍掃。携眷還舊廬。園林盡枯槁。井閭極蕭瑟。來往惟二老。酒負菊蕊黃。句吟梅花縞。靑陽逼除至。春風今歲早。翁忽歸意濃。鷗波萬里浩。隻身形依影。誰與暢襟抱。回想前日歡。渺如隔蓬島。同歸縱有願。其奈乏元寶。取次百花開。令人憂思懆。三峰訂後約。入雲劚靈草。</text>
<title>同天遊賦古梅。憶友石尙書。</title>,<text>亂後湖榭門常扃。親朋落落如晨星。老夫離索無情緖。鷗鷺宿盟秖眼靑。隣巷賴有天遊客。詩家聲調探幽賾。一樽共賞一樹梅。單瓣淺紅高韻格。此種移自月沙祠。昔從石農求得之。中華鉅公以心貺。流傳三百年于玆。昔月沙李文忠朝京。有贈單瓣淺紅梅者。今種祠堂前。余曾從石農尙書乞一本栽園中。 我忽因梅憶良友。沙翁後孫今樞部。翩翩冠盖入薊門。更或有人贈梅否。友石判樞。月沙後孫。今奉使入燕。 春樹舊緣儘堪誇。隴頭一枝驛路賖。折花與君吟新什。三月待返銀河槎。</text>
<title>厚齋將歸三峰。詩以奉別。用拗體。</title>,<text>蓉江鷗鷺摠情含。握手相看酒未酣。勝事如夢固難再。病懷將離其可堪。憂時白髮盡成雪。娛老靑山初破嵐。後約乘春携竹杖。水鍾淸響一古菴。</text>
<title>次韻答玉垂見寄</title>,<text>湖上有四老。追遊心契合。杖藜伴漁樵。樽酒娛社臘。亂後各流蕩。索居等枯衲。梅開香滿龕。雪積冷侵榻。荷子詩以寄。多情慰蕭颯。盥薇讀屢回。此意將何答。起看上元月。江心漾玉塔。安得與斯人。良辰展歡洽。獨吟聊攀和。衰筆愧蕪雜。</text>
<title>元宵有懷厚齋</title>,<text>湖閣上元夜。團圓月正中。荒江惟我在。淸景與誰同。兩地應相照。前塵倐已空。籬西樓一角。盼望悵難窮。</text>
<title>病中恭聞進講有命。喜而志忱。且試病腕。戊辰</title>,<text>聞道吾王御講筵。微凉殿角漏聲傳。老臣病臥漳河側。一念遙懸尺五天。</text>
<title>病中遣懷</title>,<text>示病維摩詰。禪機解者誰。頹齡遲快復。瘦骨强支持。試腕聊成字。寓心不廢詩。病根吾自識。安用問庸醫。						湖樓淸曉月如霜。積水空明荇帶長。多賴病襟收灝氣。蓬壺洗髓得仙方。						病枕涔涔日抵年。衰齡重疾久沉綿。晩來忽地驚時序。林外初聞第一蟬。						曉枕忽聽簷溜鳴。新篁葉葉玉琮琤。朝來試向兒童問。浮芥階前小漲平。						衰翁病久不窺園。臥看庭柟翠滿門。山榭夕陰俄遍地。斜陽猶在鳥南村。						孤燈耿耿不成眠。眼裏森羅七十年。憂樂悲歡都閱盡。湛然心界似枯禪。</text>
<title>示弘集</title>,<text>汝年卄有七。所食皆君祿。况又立于朝。今日身受祿。國祿顧不重。古云食人祿。勉旃致澤心。無負太倉祿。</text>
