<title>香山寺。與李淸潭 希得 相和。丁酉秋。倭寇逼京。兩殿影幀奉安于香山。公時爲內翰。與判書李公陪往。留五日。各體雜詠。</title>,<text>匹馬西來日。危樓北望時。溪山饒勝賞。觸目不堪悲。</text>
<title>贈上院庵僧海日 二首</title>,<text>萬卷名山迹。千年太史心。西風一枝竹。終日倚西林。學士西歸日。香山九月秋。關門浮紫氣。誰識度靑牛。</text>
<title>影</title>,<text>日出影隨我。日入影不尋。無心影如此。况復世間心。</text>
<title>寒暑</title>,<text>寒至愛朝日。暑來憐夕陰。天工亦多事。不得滿人心。</text>
<title>別學者金卿月</title>,<text>十載香爐讀。名山太史藏。他年雲漢翮。應是破天荒。</text>
<title>贈兒戒酒 繼源宗人。以酒夭世。</title>,<text>愛親不如酒。罔念惟疾憂。無將繼源淚。更濕逐臣眸。</text>
<title>介山</title>,<text>介子雖逃晉。綿山不是亡。胡爲一炬火。燒盡數峰蒼。</text>
<title>偶占</title>,<text>生涯謫裏謫。身世夢中夢。萬事視浮雲。那爲名所動。</text>
<title>江村</title>,<text>釣客蘭舟蕩。驚飛鷗鷺羣。潮深無處着。一一點秋雲。</text>
<title>贈石州敎授李介立</title>,<text>路斷金牛地。山連鐵瓮城。秋風一劒客。去慰倚閭情。</text>
<title>送奴。問安親庭。</title>,<text>爾歸吾未去。吾身爾不如。空將數行淚。濕盡謝寧書。</text>
<title>前簷玉龍</title>,<text>見晛消簷雪。中溝鑄玉龍。胡天殘臘後。無復舊時容。</text>
<title>寒食有感。先壠作愛。</title>,<text>寒食淸明節。家家焚紙錢。胡爲吾獨否。終日意茫然。</text>
<title>覽鏡有感</title>,<text>病起臨明鏡。白頭翁是雖。儀形雖似我。憔悴減前姿。</text>
<title>次兒昌運韻</title>,<text>萬江深似海。何處繫孤舟。太傅空三涕。龍圖只二憂。</text>
<title>臘梅</title>,<text>爲愛淸香早。移栽入室中。排冬花映雪。還愧奪春工。</text>
<title>詠史</title>,<text>項氏萬人敵。孫郞一世雄。縱然多智力。終不保江東。</text>
<title>述懷</title>,<text>去國三千里。思君十二時。知心唯日月。滿鬂雪絲絲。</text>
<title>新荷</title>,<text>積金君莫多。我富他人異。萬緡綠玉錢。閙亂春塘水。</text>
<title>題畫竹 二首</title>,<text>人道醫人俗。我言同我襟。風霜百變後。獨立轉虛心。縱然風動葉。勁節不應移。寥落風霜後。靑靑獨自知。</text>
<title>謝錦山倅李子敏 安訥 寄仁廟御製韻</title>,<text>璧水同遊日。如今卄八年。情緖與墨帖。千里鴈來傳。附原韻西塞幾千里。東風今五年。傷心屋樑月。書札倩誰傳。</text>
<title>效霽峰集古句</title>,<text>柴扉存晩計。老去戀明時。日暮倚脩竹。中心君詎知。</text>
<title>露梁途中。思親庭。</title>,<text>蕭蕭梧葉露梁秋。病㥘新凉攪弊裘。怊悵獨登江上路。不堪回首望仁州。</text>
<title>過仁川山寺。追憶上年讀書。有感。</title>,<text>山下孤城聽夕鍾。十年如對碧紗籠。大醉不知歸路遠。半竿斜日照西峰。</text>
<title>乞暇還鄕</title>,<text>眼寒霜髮倚閭時。幾待塵埃暮出兒。昨夜春風吹海嶠。滿庭萱草雨如絲。</text>
<title>香山寺。和李淸潭韻。三首。</title>,<text>睟容行色似岐山。扈衛孤臣夢亦酸。應仗皇靈殲古月。中原不日見重還。石門秋夜雨聲沉。坐較時艱淚不禁。挑盡玉虫因假睡。太平烟月夢中尋。一宵談屑散霏霏。歸思遙催到玉扉。別後客窓長寂寞。夢魂應逐鴈同飛。</text>
<title>贈普賢寺僧委來 二首○時在香山</title>,<text>鴨綠江邊古壘隈。危根千里孰移栽。山蜂不放春消息。猶逐餘香冒雨來。自從衣鉢出曹溪。無數庭松盡指西。滿殿曇花秋寂寂。貝經雲氣掩仙梯。</text>
<title>偶吟</title>,<text>隔籬歌吹枕邊聞。大嚼屠門意已醺。莫把斜暉爲酒誓。羲輪能照不能言。</text>
<title>送義僧天運</title>,<text>多師墨名而儒行。早識君臣道義存。腰佩蓮花手明月。滿山風雨向轅門。</text>
<title>應金秀才 瀅 索別</title>,<text>白頭烏帽尙風塵。何事離君又送春。湖外驛程千里路。落花芳草獨歸人。</text>
<title>次鄭老 濟 韻</title>,<text>海甸秋炎倍欝蒸。樹陰無處不行憑。輕衫還似貂裘暖。恩賜長思玉井氷。</text>
<title>寄舍弟</title>,<text>大隱金門又一年。海鄕歸計政茫然。池塘一夜生春草。知有江南夢惠連。</text>
<title>癸卯春。以行臺。暗行關西。贈定州深遠寺僧。</title>,<text>遠辭北闕三千里。行盡西關四十州。到處逢人問凋瘵。夕陽蕭寺獨登樓。</text>
<title>題永川郡樓</title>,<text>功名有似黃楊木。九載靑衫鬂獨明。坐嘯郡樓堆簿領。到來溪月幾虧盈。一作坐嘯郡樓因一謔。</text>
<title>書安東驛</title>,<text>赤壁黃岡蘇子宅。淸川白石謫仙居。莫將兩地誇奇勝。綠竹靑梅此有餘。</text>
<title>詠池荷</title>,<text>驚脫紅衣倚小塘。空餘綠子擁靑房。西風一夜吹菡萏。無復華容似六郞。</text>
<title>與尹參判 仁涵，尹副提學 覃茂，柳僉知 祖訒 曁外舅權公同席醉。尹參判先占一律。使余步之。謹綴以謝。</title>,<text>黃花欲晩重陽後。白首相逢萬死餘。歌嘯數聲因一謔。滿山秋色小堂虛。</text>
<title>過楊花渡</title>,<text>霜落吳門鴈政飛。水程楊柳葉初稀。孤舟明日菱江渡。何處漁家不掩扉。</text>
<title>贈國師道正</title>,<text>何處仙遊紫氣浮。關門不禁度靑牛。明朝海上生歸思。留別林僧下石樓。</text>
<title>送安同知 玏 官滿還京</title>,<text>江天空濶塞雲低。別路茫茫別恨齊。遺愛四年人仰德。龜龍突兀峴山西。</text>
<title>夢過黃陵廟有作。記而書之。</title>,<text>春晩黃陵野鳥啼。一庭紅雨杏花西。赭山伐樹何爲者。不識湘靈是舜妻。</text>
<title>孔明</title>,<text>三顧恩酬八陣圖。君臣際會近唐虞。永安宮冷原星落。虛老黃桑八百株。</text>
<title>紀信</title>,<text>却乘黃屋出城門。萬古長嗟未死魂。天下未應三傑力。璧間誰畫紀信勳。</text>
<title>塞上曲</title>,<text>明月春風塞壘孤。何人吹送小單于。離君欲贈無楊柳。彊向原頭折白楡。</text>
<title>秋至 二首</title>,<text>及瓜征卒未還家。入塞聲稀出塞多。今夜靑閨幾處夢。一時隨月到龍沙。旅人身上尙春衣。南路茫茫驛使稀。昨夜西風吹塞草。早鴻應向上林飛。</text>
<title>秋胡子</title>,<text>採採柔桑不滿筐。行車何事駐途傍。當時若受黃金贈。誰識多年守空房。</text>
<title>虞姬草</title>,<text>漢軍何事楚歌多。泣別虞姬奈若何。唯有寃魂爲綠草。至今相對太眞花。</text>
<title>松明火</title>,<text>排却風霜不受凌。歲寒勁節倚山陵。雖明未燭藏身智。任剝膏腴替夜燈。</text>
<title>沽酒聽漁歌</title>,<text>卸舟西岸日初斜。彊逐靑帘訪酒家。狂脫葛巾經醉臥。不知身已謫長沙。</text>
<title>畫竹</title>,<text>誰將彩筆畫猗猗。踈影依俙渭水湄。安得致身江海上。釣竿須斬最長枝。一云誰將戱墨畵猗猗。數朶琅玕紙面移。</text>
<title>畫梅</title>,<text>誰將玉妃舊精魂。留作溪藤數幅痕。香萼獨明霜雪裏。西湖風景入牢門。</text>
<title>戒嘉兒</title>,<text>少年嬉戲探書懶。老去貧寒悔莫追。風動短衾身似鐵。夢中猶記勸文時。</text>
<title>贈別</title>,<text>別後形容猶黯黯。計程今日宿誰家。秋風落葉鳴窓外。疑是情人倘復過。</text>
<title>送鄭梨洞還家 梨洞。江界堡名也。鄭卽南人。而爲堡主者。</title>,<text>孤障休官莫作愁。故鄕歸興政當秋。門臨碧海三千里。竹外潮生動釣舟。</text>
<title>聞昌運過香爐山 十年前。以御史作遊。</title>,<text>蕭蕭馬影踏新霜。遠入招提宿上方。回首舊遊今十載。香爐山色壓僧房。</text>
<title>開閤</title>,<text>關山千里㤪相離。日暮琴臺淚獨垂。多病已開居易閤。西風莫唱柳枝詞。</text>
<title>惜花</title>,<text>昨夜狂風吹古樹。東君不得護殘梅。任從零落泥沙裏。誰送餘香上玉臺。</text>
<title>秋陰</title>,<text>十日秋陰結不開。南溪長吐黑雲廻。草花初發苔花老。蛙吠籬根喚雨來。</text>
<title>寄昌運</title>,<text>安得蘇張解糾紛。世情翻雨又翻雲。關河南望家千里。誰放魚鴻到塞垣。</text>
<title>種菊</title>,<text>千里移來種九夷。危根客土政堪悲。籬邊幾度風霜變。晩節寒香我獨知。</text>
<title>詠松</title>,<text>殘年不必嘆居夷。失馬何爲有喜悲。風雪滿天猶晩翠。歲寒惟托此心知。</text>
<title>金從事 瑬 所帶堂皁。持鑞佩來謁。以詩戲之。</title>,<text>汝傳家室平安報。遷客中心喜可知。唯是腰間銀字牌。祗今令我蹇雙眉。從事。時爲校理。</text>
<title>奉和北渚 瑬 令公韻 三首</title>,<text>甚矣吾衰不夢周。邊垣况復伴牢愁。孤燈一夜生歸思。回鴈峰頭已報秋。蕭騷飛雪撲書窓。却放朝衙擁碧幢。聖代有時虛鼎席。不應黃覇出爲邦。孤懷悄悄感年周。坐到深更起遠愁。雪月滿庭人影絶。誰將濁酒過墻頭。</text>
<title>奉呈北渚令案 四首○聞方劑補藥。故戱之。</title>,<text>鍊得仙翁九轉丹。風飄香氣出人間。若爲學得姮娥竊。黑我蕭蕭兩鬂斑。交明雪月使人迷。欲向仙居未有梯。千載山陰今寂寞。誰回小艇沂剡溪。行當堆印返東周。暫滯龍荒莫作愁。白首江州覊管客。故園歸夢五年秋。窮躓猶當道是周。肯將衰病起閒愁。行藏自是人間事。更把深盃賞早秋。</text>
<title>送李介立</title>,<text>凉風昨夜動關楡。遊子歸心在哺烏。別後思君何處苦。閉門秋色客身孤。</text>
<title>春夢</title>,<text>窓外踈篁長數枝。夜來山雨下西池。幽人忽有江南夢。花落春塘壓酒時。</text>
<title>送子齊運 二首</title>,<text>纔收草土三年淚。更向兒歸洒塞風。遙想客驂時駐處。白雲何事望西東。雖過百年猶是半。况將衰病客他鄕。鬼門關外山如戟。斷盡愁人幾寸膓。</text>
<title>傷老</title>,<text>白髮雖推去復迎。紅顔苦挽更無情。後生愼莫輕前輩。前輩何人不後生。</text>
<title>失籠禽</title>,<text>養爾籠中歲易深。庭前愛聽月中音。無端鎩翮冲天去。江海茫茫何處尋。</text>
<title>錄示梁海曲 榞○二首</title>,<text>睡罷松窓遲日午。龍團試解醉餘喉。西郊夜雨土膏潤。處處春耕聞叱牛。江城一雨靡蕪遍。京口音書幾日來。同作逐臣歸未得。夢尋玄觀看花回。</text>
<title>夜坐</title>,<text>夜起彷徨倚小窓。雲沉前野月平江。呼兒索酒傾蕉葉。欲破愁城不可降。</text>
<title>次梁海曲</title>,<text>雲隨世事共沈浮。人在樊籠愧海鷗。擧目山河多感慨。伯仁垂淚爲誰收。</text>
<title>贈別允弟 惟允</title>,<text>何事倥偬易解携。春風知已戀靑閨。從今一閉黃堂後。明月梨花伴子規。</text>
<title>秋月</title>,<text>關河寒至月如霜。一片猶能照兩鄕。莫道嫦娥能擣藥。今宵擣我九回膓。</text>
<title>送三弟 惟聖 還京 二首</title>,<text>問君捨我復何之。行色怱怱不少遲。別後相思底處極。閉門寒雨酒醒時。憐君急難義徧紆。百二秦關再度踰。回首北堂千里外。亂山黃葉容行孤。</text>
<title>次北渚韻贈王弘緖</title>,<text>前朝公族今編戶。流落關河作旅人。綵筆一揮千紙盡。依然湘曲萬竿春。</text>
<title>前夜。尹是纘父子來訪。奉邀二衙。不至。明日以詩寄之。二衙。判官尹是勇也。是纘之兄也。</title>,<text>何人深夜叩牢門。多謝阿戎與卯君。却憶謝池春草綠。一燈孤負鄭州樽。</text>
<title>次尹士健 是勇</title>,<text>曉聽簷鈴更斷膓。起來顚倒引杯長。兒孫不識阿翁老。鑷盡鬅鬙鬂上霜。</text>
<title>聞二衙唱籌筭魚。戲呈一絶。</title>,<text>朝來龍戶貢魚鰕。日暮蜂衙計幾何。坐聽唱籌空指動。不如虛量歷陽沙。</text>
<title>江上春雲</title>,<text>天自無心雲自籠。雲消方見日輪紅。籠來消去渾閒事。萬國明時仰至公。</text>
<title>奉還士健南窓書。仍索數幅。</title>,<text>千惟未滿一惟足。莫惜銀鉤出鐵門。飛鳥驚蛇何用說。憎鷄愛不須論。</text>
<title>聞京信</title>,<text>午睡方酣楚客魂。忽聞京使叩牢門。歡迎欲問家中事。恐說存亡不敢言。或作不忍言。</text>
<title>贈金進士 愿</title>,<text>世路崎嶇危九折。人心變覆劇雲烟。十載異域身如蟄。誰識金門舊謫仙。或作人情翻覆劇雲烟。</text>
<title>寄昌運待母立石 立石。江界地名。</title>,<text>日倚危欄送遠眸。望鄕樓作待人樓。奔崩巨浸呑官柳。一夜寒霖兩處愁。</text>
<title>寒食有感先壠作</title>,<text>明時無事絶狼烟。京口衣冠半在邊。若敎丘墳同住此。何勞片夢向西天。</text>
<title>蜘蛛</title>,<text>黃昏簷角疾如梭。吐出銀絲結細羅。不是經綸成事業。年年網得落來花。</text>
<title>月夜。邀金進士不來。</title>,<text>東山新月斗牛間。獨照愁人滿小欄。有約不來空坐待。一枰碁子玉燈寒。</text>
<title>歲盡</title>,<text>日月如流不少淹。謫來沙漠歲更三。安得女媧補天術。剪膠能使兔烏粘。</text>
<title>淸源卽事</title>,<text>花紅葉緣草還腓。歲晏關河雪又飛。謫裏六看時序變。孤臣何事未言歸。</text>
<title>戲題</title>,<text>奪盡官資三十張。謫來西塞八星霜。閒消永日知無賴。漫擲空圖又幾塲。</text>
<title>排悶</title>,<text>忘憂欲睡憂還集。消恨含盃恨復蟠。只是忘憂消恨物。關南一步倘生還。</text>
<title>戲閔都護 汝任。時在江界。</title>,<text>十伐無愆自可知。江濱殘卒敢來窺。天山今日看三箭。師伯能成採芑詩。</text>
<title>謝送石魚</title>,<text>故人西去寄新羞。春色先從報帝州。啜盡數盃生遠思。此身如在紫陽樓。</text>
<title>述懷</title>,<text>昨夜承明有歸夢。天威咫尺五雲間。邊庭十載思君淚。洒向東風血又斑。</text>
<title>次士健</title>,<text>不疑誰復辨亡金。人心悠悠雲雨心。歲暮深籠同海鳥。聞天那復九臯音。</text>
<title>吳通判 行簡 遊於南樓。有樂無酒。以詩戲之。</title>,<text>虛張軍樂南樓上。醉酒吾眠江戶前。爲問有聲無酒者。何如無樂醉陶然。</text>
<title>葡萄</title>,<text>團團碧實繞簷垂。能使長卿渴病醫。疑是綠珠逢趙虜。却將妖艶墮樓時。</text>
<title>次梁通判 夢說</title>,<text>連歲㐫蝗生計索。晨厨不見起炊烟。身如飢鶴屋如斗。誰識金門李謫仙。</text>
<title>尹士健以謗見罷。坐想去留之懷。斗覺悲苦。因呈二絶。以廣疚心。二首。</title>,<text>春風賓鴈惜離羣。一隔西南杳塞雲。今夜客行何處宿。驛亭殘雪更銷魂。莫歎同氣葉凋零。縱盡瓜期幾度蓂。猶勝江州謫司馬。鴈行相別九周星。</text>
<title>詠史 二首</title>,<text>易水東流白日西。長歌一曲萬行啼。披圖未盡燕雲掃。腓草金臺鴈影低。燕地秋高易水寒。秋蓮氣迫斗牛間。地圖披盡將何事。千載空歌去不還。</text>
<title>聞鴈</title>,<text>燕霜遼雪自驚羣。點破湘江與楚雲。我亦天涯爲客久。聞來不忍弟兄分。</text>
<title>分字得樽鼎梅閤四字。聯句。</title>,<text>樽中舊醅春香動。鼎裏新莖雪浪高。梅近舊山簾影暗。閣臨秋浦櫓聲柔。</text>
<title>次上土樓韻</title>,<text>壯士危冠怒髮衝。平戎何日奏膚公。已知驕虜須臾命。盡入征羌聚米中。</text>
<title>塞上曲</title>,<text>昨夜攙搶照塞垣。驚塵忽起尾箕分。龍鳴長劒空藏匣。擬向樓蘭决陣雲。</text>
<title>題畫</title>,<text>一聲長笛水雲間。待月秋原夜不還。何事此身籠裏絆。猶借龍眠活畫看。</text>
<title>贈金仲甫</title>,<text>馬聳三山僕聳肩。吃萁吃菜悲寒天。東家老子聽之惻。縱欲全完無一錢。</text>
<title>詠宋史 四首</title>,<text>重華宮裏金輿斷。長舌翻爲廢主媒。宮漏五聲賢相遯。老奴終辦老韓猜。不知僞學爲眞學。錯認賢人爲小人。白鹿洞空蘭桂盡。江南那得免胡塵。陸君已死文山囚。藝祖乾坤一葉舟。賈賊善終英傑衂。手摩遺史淚空流。胡而爲帝帝而胡。萬古英雄起一吁。天爲聖明除穢德。虞仍萬葉繼唐虞。</text>
<title>又 八首</title>,<text>天聖朝廷庶績凝。周宣以後說昭陵。至今廢后千年累。恨不當時磔閻應。三黨初分似鼎形。洛中羣哲獨爲醒。自從橋上南禽哭。新法紛紜亂宋廷。兩朝奸黨亂朝廷。花石隨之國勢零。夾馬營中香氣歇。二龍行酒虜王庭。君臣不識和議非。忠節難容一岳飛。怊悵北轅何日返。惟看金字自東歸。妖言不動建炎疑。五上封疏志未移。終使李綱專戰守。遠開南宋百年基。金人遠問綱安否。爲是綱安是宋安。中國相光爲虜戒。高宗何事任羣奸。南馬孤魂消雪窖。騎箕壯氣撼山河。炎興白日昏如此。五國終成二帝家。燭影難逃萬世疑。香孩天下竟誰傳。皇穹不泯昭昭理。故遣中山復漢基。</text>
<title>偶吟 三首○時在順天</title>,<text>南州多瘴鎭林霏。山弟山兄掩石扉。莫道此身猶罪繫。世間塵土夢還稀。西極南州路幾千。十年來去雪盈顚。玆鄕信美非吾土。西笑長安在日邊。淪落淸湘賦楚騷。宗臣憂國鐵應銷。明時我亦江南謫。莫向尊前唱大招。</text>
<title>次朴說之 東說○二首</title>,<text>明時西掖演綸絲。退食花陰日未移。回首十年眞夢寐。橋山雲樹淚雙垂。身世如雲本不覊。故園歸計十年遲。江南千里囚山客。猶悔當時老鳳池。</text>
<title>失題</title>,<text>逐客夢中隨去路。行人秋後有歸期。鴨江烟水連淸漳。更向西流灑涕洏。同榜同曹又同謫。此間那有出幾微。名塲自古饒讒毁。絶域如今好是非。</text>
<title>酒席。醉次李相國 時發 韻。時守永川郡。</title>,<text>用賢聞杜牧。無敵是長城。鄭重觀風意。歡欣極士情。二天知獨有。萬甲已藏兵。守土叨筵席。逢場酒幾行。</text>
<title>祥原縣。贈承源。二首。</title>,<text>路入祥原郡。危樓借一憑。天涯隔君父。海外見親明。白首彈長劒。靑眸共小燈。明朝西出後。應是億吾曾。聞子祥原住。嚴程問筭頻。相逢千里客。俱是十年人。白首愁無語。淸樽酒幾廵。西風又惜別。驚起嶺湖塵。</text>
<title>仁川。贈朴德巖 惟淳 韻。</title>,<text>暫辭雙闕外。遙何五湖邊。野色迷平仲。花光上杜鵑。客來危榻下。棊散小燈懸。不寐談終夜。團圓似昔年。</text>
<title>次雙谷老人韻</title>,<text>萬死孤臣在。三年守鬼門。南州思老母。北極戀明君。世事翻雲雨。人情易曉昏。子瞻曾吐舌。今日未能呑。</text>
<title>悼亡吟。寄雙谷。</title>,<text>海內稱知己。風塵有幾人。那堪泉下客。長作夢中身。淚向交河月。魂消瘴水濱。何時歸舊隱。白首對元賓。</text>
<title>贈靈通寺住持</title>,<text>西天逢兩足。龜喘老維摩。世界逢甁鹿。生涯遇井蛇。暗時還黑月。明處悟空花。他日靑牛過。溪邊月似波。</text>
<title>遙挽申府院君 磼</title>,<text>海內堂堂友。人稱社稷臣。艱危先定業。淹恤又從廵。茅土重勳老。蓍龜兩代身。今宵文曲落。聞訃淚盈巾。</text>
<title>謝人來訪</title>,<text>莫向淸樽下。悲歡說戊申。長心天可質。短髮雪爲新。只識論圍棘。誰知請徙薪。古來皆若此。猶悔久風塵。</text>
<title>次金校理北渚韻 二首</title>,<text>明時臣罪大。邊塞聖恩深。垂老常羞鏡。孤眠不愧衾。途窮知士節。閱世見人心。鴈㙮題名友。相逢淚不禁。數年嚴譴裏。千里塞牢深。身世輕秋葉。鄕園夢曉衾。怒家還色市。論迹不知心。蒲柳偏凋謝。千絲不可禁。</text>
<title>子月十八日夢放還。有作。</title>,<text>夜夢金鷄下。天時間復臨。將身雖月暈。啓蟄自雷音。馬首南歸疾。葵心北望深。那能久塵土。更不負沙禽。</text>
<title>寄從子亨運</title>,<text>奔逬西行後。東山五見梅。應披癡叔易。不飮阿戎盃。龍伯有深戒。虎兒多美才。江邊衰朽骨。早晩幸收廻。</text>
<title>遙挽漢陰李相公 德馨</title>,<text>早歲魁瀛選。中年擢上公。名因三國重。功爲兩朝豐。短箚同彊項。羣猜若伏戎。雲龍知不遠。墳樹穆陵東。</text>
<title>偶吟呈北渚 三首</title>,<text>月圓三五夜。佳節是中秋。西極威常振。南樓興復悠。風褰碧油帳。霜促紫貂裘。都護無經去。民方借寇留。故人輕遠別。歸興鴈霜秋。北極雲霄近。南程峽路悠。行唯琴鶴載。去卽鷫鸘裘。縱有春前約。何妨爲暫留。樓明江次月。門掩草花秋。久客關河遠。歸心洛浦悠。時捐屈子佩。更攬杜翁裘。况復君思去。征車倘少留。</text>
<title>贈別江界敎授李介立</title>,<text>君去幾日到。我行無前期。思家一千里。戀主十二時。惜別雲容薄。催行樹影移。送罷門還掩。深情淚獨知。</text>
<title>遙賀新正</title>,<text>一氣回新律。三元劈老寒。皇恩覃海外。祥彩擁雲間。曉日明金殿。東風度玉關。冲融和煦裏。泮渙逐臣顔。</text>
<title>燈</title>,<text>鸞脂盈金盞。香烟出玉虫。憐添深夜色。惡竊太陽功。能豁看書眼。常隨對壁躬。晦明亦有數。遮莫㤪輕風。</text>
<title>扇</title>,<text>柄劈湘臯碧。藤裁剡曲春。何煩揮白羽。只可障紅塵。歲晩吟班妾。天寒賜老臣。卷舒隨世變。能不愧吾人。</text>
<title>鏡</title>,<text>出自銅山氣。移來桂殿光。能臨鬟際月。又照鬂邊霜。量大容姸醜。機明任舍藏。莫嗟秦帝失。猶在蜀姬籍。</text>
<title>寄昌兒</title>,<text>送子舂糧外。朝昏幾倚閭。人皆有樂地。我獨失攸居。病眼花常罩。愁心火益儲。年來知客苦。不食武昌魚。</text>
<title>送安同樞 玏 還朝 二首</title>,<text>西極淸源府。交臨弟及兄。孤身六七歲。地主幾多情。感意心肝溢。愚衷日月明。離懷那有紀。望眼淚沾纓。此別何時遇。此情問海山。宿緣知不淺。高義邈難攀。別路連秦樹。覊身繫楚關。河梁今日後。千里夢相看。</text>
<title>冬夜書懷。示梁海曲。</title>,<text>八年西竄裏。心事轉無聊。世道悲歡處。親朋夢寐交。秉燭看殘筆。持巾漉濁醪。知音有海曲。情話到中宵。</text>
<title>余以兼說書。直銀臺。夜往春坊。自上聞余來。卽賜宮醞肴饌。臣常感激異數。旣作長歌以和管絃。今又追作一絶。</title>,<text>憶昔宮臣忝。承明夜直時。紫駝峰出釜。緣蟻酒浮巵。感意乾坤溢。榮光日月知。湘江十年滯。虛負美人期。</text>
<title>述懷</title>,<text>客睡未能着。開窓待月明。江淸波不動。山靜樹無聲。世難悲沉沒。離親隔死生。刁斗那忍聽。深夜未歸情。</text>
<title>次士健 十首</title>,<text>江磧長淪謫。艱危已飽更。愁中雙鬂白。譴裏寸心明。死或丘山重。生猶羽髮輕。孤忠此日意。虛負十年經。遅暮出藍關。西山拄笏看。金臺頒獬豸。玉壘滯儒冠。遠夢趍雙闕。懸崖匝七盤。時平邊鎭靜。不必問王官。棄繻莫出關。拭目盛時看。定識尙書履。休彈貢禹冠。新詩追鮑遠。舊學憶甘盤。籲俊應朝暮。那爲老一官。客裏三庚盡。窮邊百感生。竄身今幾許。屈指到深更。戀闕長心赤。憂時短髮明。西風孤枕夢。不礙洛陽城。能推范魯暑。爲奉謝安風。只使三軍指。何曾五字工。蠅營駈得力。豹脚逐收功。珍重瓊琚句。聯翩慰棘翁。郞署悲顔泗。長沙哀賈生。艱危毛髮變。淪謫歲時更。塞外身如寄。天涯月獨明。龍荒秋又近。笳皷繞孤城。不才天所械。覊束幾秋風。度嶺愁豺虎。臨江畏射工。遐棲懷綺里。酒德憶無功。晩節逢知己。襟期對兩翁。忠孝違心事。功名誤半生。關雲人易老。旄葛歲多更。直道安三黜。風流慕四明。幽懷何處瀉。月滿府南城。乖違鴻燕節。落莫馬牛風。涉世愚妨智。謀身拙勝工。病深醫失技。愁劇酒無功。萬事皆由命。看他塞上翁。長誦九年賦。復歌澤畔吟。死生隨本命。忠孝負初心。臘雪排山火。春天入瘴陰。空將憂國淚。和血洒衣襟。</text>
<title>西遷九年之後。一家自京來尋。而形容變盡。妻不省識。聞舊聲而知之。子在腹者。長大而來。相逢不知誰。是父爲父而子爲子。牽挽痛哭。有感天地。玆述是事。以呈士健。</title>,<text>淸漢風雷隔。殊方歲月深。空悲和氏玉。誰辨不疑金。父子逢新面。妻孥識舊音。還慙百口累。終始託知心。</text>
<title>聞士健以謗見罷。奉唁。</title>,<text>浮世難容直。生平好任眞。載珠嘆漢將。抱玉泣荊人。蹤迹輕危葉。功名屬積薪。倐來還倐往。交道託孤臣。</text>
<title>詠菊</title>,<text>塞上淸霜早。寒籬菊未開。含香空自悴。抱節孰爲哀。拈葉風猶過。踈枝月獨來。看渠知歲暮。惆悵一徘徊。</text>
<title>送別四弟執中 惟允</title>,<text>送汝情何極。臨岐不忍言。雪霜常棣樹。風雨鶺鴒原。日色催歸騎。天光隔覆盆。今朝分手後。幾歲掩牢門。</text>
<title>挽田祿生 江界儒生○二首</title>,<text>斯人而有斯。仁壽未爲期。玉碎瓦全日。蘭焚莪盛時。君歸何奄忽。我謫已支離。執手違相訣。哀詞淚自垂。眉宇眞英秀。憐君居九夷。以吾一日長。誤作五年師。薪楚人能別。篷麻我亦知。如何短命死。新壠嶧山陲。</text>
<title>次閔聖之令公 汝任</title>,<text>西塞數千里。思君十二時。心從春樹斷。淚向暮雲垂。令尹遭三已。湘纍抱五悲。鴈來承尺牘。絶妙有新詞。</text>
<title>送金秀才 瀅○一作㙉</title>,<text>嚴譴西來地。交遊祖子孫。心肝各相照。齒髮不須論。別手分斜日。歸衣拂火雲。風塵隔萬里。何處避蜂屯。</text>
<title>病中聞三弟時中 惟聖。爲倉使幕來過。喜占一律。</title>,<text>聞說遼西戰。王師半墮圍。傾城皆哭死。招討得全歸。百歲山河恥。孤臣性命微。風塵逢弟日。嵩祝問彤闈。時設侍藥廳。故末句及之。</text>
<title>哭吳通判</title>,<text>客死猶行惻。親朋尙忍悲。官纔半刺史。去只一靈輀。絶塞層氷遠。空樑落月遲。天恩隨處在。護送下綸絲。</text>
<title>酒後。占一律。錄奉金淸風大爺 權。</title>,<text>絶塞烏蠻地。因依不失親。歡迎丈者轍。喜接德人隣。楊柳風光好。梧桐月色新。翬征應有日。明主本來仁。</text>
<title>述懷。示金進士 愿，梁海曲 榞 兩君。</title>,<text>一紀江州鎭。惟看我送人。危根無處着。病葉不逢春。入塞如緣木。投荒似積薪。低頭苦羞澁。時得免瀧嗔。時送高山里僉使金完歸鄕。故首句及之。</text>
<title>送金高山 完 秩滿還鄕</title>,<text>莫唱送將歸。難堪悵失依。江風吹別路。峽雨濕征衣。地絶音書隔。時危性命微。如逢天祿客。爲道老邊圍。</text>
<title>送學者金 嵂 還鄕 嵂。卽高山之子。</title>,<text>負笈三經歲。魚遊丈席間。樞衣何所益。垂槖愧空還。綠草江南路。黃雲塞北山。分離隔萬里。幾日更歡顔。</text>
<title>次閔聖之 時自西南遷。故首句及之。</title>,<text>十載西遷客。重過漢水湄。風塵易潦倒。人世足分離。金石堅初約。萍逢待後期。春來如有鴈。一字慰相思。</text>
<title>遙挽白沙李相公 恒福</title>,<text>一字扶綱紀。孤征出朔陲。蘭焚蕙歎日。玉碎瓦全時。地下朝先主。人間隔舊知。從今廊廟上。誰復作蓍龜。</text>
<title>送別都事李 應蓂</title>,<text>同行三十日。歷盡五千程。不啻心肝照。何殊骨肉情。夢魂天北極。身世海南城。別後門長掩。音容隔此生。</text>
<title>讀高霽峰集有感</title>,<text>翰墨登壇日。風塵擊楫時。江南惟管氏。河內少男兒。大義千匀重。孤忠一劒知。高山空景仰。垂淚讀遺詩。</text>
<title>偶吟</title>,<text>我客三閭謫。家爲太史居。遭時雖各異。所處偶相如。遠去嗟無夢。移來喜有書。雖然宜保重。莫遣外人詛。</text>
<title>送沈秀才 光洙</title>,<text>江府曾同客。心期託後生。經年纔會面。千里復離情。朔漠風塵暗。中原日月明。重逢何處在。歸夢洛東城。</text>
<title>丁酉六月卄八日。受暇在鄕。以翰苑無餘員。有召旨。翌日。以移除侍講院說書。又有召旨。不勝感惶。謹書一律。</title>,<text>淸時名宦逮無能。翰苑春坊取次昇。鳳詔昨催鸞掖直。鶴書今催講筵登。九天雨露偏濡霑。千載風雲更翥騰。不是便忘鷗鷺約。受恩那得負三徵。</text>
<title>禁直寄舍弟</title>,<text>昨夜春光入省廬。海山消息問何如。梅花應發前年樹。筇竹誰尋舊釣魚。遊子歸心無日夜。故鄕覊夢幾盈虛。白頭無限江南意。怊悵東風倚石渠。</text>
<title>順川郡舘</title>,<text>倦客西來厭寂寥。故城空舘暫逍遙。地連慈順民皆愿。吏是循良巷有謠。層嶂日斜松影轉。小庭秋盡草花凋。明朝更向寧營去。病葉鷹風獨渡橋。</text>
<title>九日到寧邊。書示舍弟從事時中。</title>,<text>郡邑層臺倚北林。九秋佳節獨登臨。江山勝槩渾如古。嶺海干戈動至今。落日玄猿異域聽。西風黃菊故園心。無人送酒空垂涕。幾點淸霜白滿簪。</text>
<title>香山。與李淸潭。題文鶴寺壁。</title>,<text>雲邊秀出玉芙蓉。更欲尋眞倚短筇。上界雨花飄法殿。西林霜葉掩仙蹤。閑僧洸藥歸幽澗。倦鶴知棲宿古松。終日步虛人不識。石門斜照又踈鍾。</text>
<title>奉步左相金斗巖 應南，領府事李鵝溪 山海 兩相韻。贈松雲惟政還山。</title>,<text>夢入神京仗義兵。九重恩詔有新榮。孤燈蘭若離禪侶。一劒轅門試虜情。銅柱風霜留雋勒。金城草木識威名。歸來萬二千峯臥。處處巖崖夕照明。</text>
<title>戲贈許若虛 實</title>,<text>文君去後病相如。破屋蕭條四壁虛。多渴不關千日酒。伴閒惟有五車書。呼兒煑茗烟初暖。避客封扉雪不除。匣劒龍鳴無處試。壯魂中夜出狼居。</text>
<title>次鄭老</title>,<text>半歲鑾坡忝從臣。告休今作弄雛人。未還褚笏緣明主。不絶溫裾爲老親。在直幾多懷鶴髮。歸家又切戀楓辰。一生忠孝誰輕重。進退眞難辦此身。</text>
<title>書漢江勝遊契簇</title>,<text>僚筵隣省共休衙。江漢題襟倚半酡。柳市烟深春意老。海門潮滿夕陽多。行人欲盡淸溪路。漁舶偏輕白鳥波。暇日登臨多勝事。新亭不是歎山河。</text>
<title>贈唐將金千摠 承祖</title>,<text>曾隨玉節下蠶叢。掃盡波夷指顧中。家在海門多早鴈。客遊江國聽秋蛩。金風肅殺兵塵霽。錦地氤氳覇氣通。飛將明朝歌凱奏。龍顔應解定天東。</text>
<title>壬辰四將詞 四首。一首佚。</title>,<text>鐵嶺逶迤漢水流。元戎曾此運神籌。騎驢故國悲韓相。把酒新亭泣楚囚。久避風塵歸滓澤。忽驚鳴鏑散豼貅。凄凉事業無人問。一掬新阡蔓草秋。少年飛將擅吾東。北虜東夷咳唾中。趙括易言忘母訓。李陵輕敵墜家風。㐫鋒未接金聲亂。天塹無憑殺氣紅。畢竟中原泉下死。愧將顔面覲行宮。倡義湖州不顧家。精忠深被聖心嘉。提兵縱是丹衷激。節制其如白面何。江上舊營灰燼滿。山中新葬劒芒加。英靈千古留遺恨。輕信都人作爪牙。</text>
<title>述懷</title>,<text>天兵日夕掃蠻戎。極目腥塵霽海東。鄕夢每回芳草雨。歸心不禁落花風。雲連秦樹家山近。馬入吳門客路通。千里東城今半至。幾時庭畔弟兄同。</text>
<title>挽高苔軒</title>,<text>白頭儒將仗深忠。首起勤王凈海東。諸葛呑吳遺恨在。張廵飮血壯心空。生平未遇君臣契。死節還甘父子同。千古綱常留草檄。至今牙熲滿淸風。</text>
<title>亂後城邑有感</title>,<text>亂餘京邑問無依。去歲西廵有是非。水落關河龍久避。月明遼海鶴初歸。荊榛滿市銅駝臥。苜蓿連江鐵馬肥。怊悵獨廻秋草色。不堪橋巷語烏衣。</text>
<title>延安村舍偶吟</title>,<text>二年湖海尙風塵。千里來遊尙苦辛。西塞雲山無驛使。東風芳草未歸人。荒村客久衣裘弊。故國春殘夢寐頻。怊悵行裝鞍馬上。幾時重到廣陵津。</text>
<title>題永川郡樓</title>,<text>李白曾經白鷺洲。臺傾鳳斷幾千秋。三山二水猶今古。片月浮雲自去留。瑞翼不來梧已老。德輝何遠竹空脩。公庭吏退無人問。風捲珠簾上玉鉤。</text>
<title>題竹州山城</title>,<text>承綸來築古城荒。爲是南憂與北防。百里桑麻民業廢。五更歌皷客心長。重關縱似秦山險。千石殊非漢吏良。賴有相公治理效。棠陰處處頌專方。</text>
<title>有人以熊天使 化 韻示之。仍步之。</title>,<text>仙曹地分接篷萊。東閣昌辰待早開。匝地烟花三月後。迷街簫皷九霄來。銀槎泛處光浮海。玉節停時月滿臺。此日叨陪無限意。逢塲那不勸深杯。</text>
<title>夢中與人戲謔。覺後因記其韻。</title>,<text>宦遊江海屬昇平。暇日高亭勝宴呈。幕府方收三語掾。詩壇又取五言城。華筵不厭携佳妓。殘燭何妨失老兵。烟月暖風歸興緩。紫桐花下七絃聲。</text>
<title>次府伯仁風棲韻</title>,<text>萬里來登百尺樓。平臨疊巘俯淸流。白鷗初下渚沙靜。黃鶴已飛欄檻幽。日暮凉風吹別浦。夜深明月滿孤舟。沉吟倚柱不歸去。一曲棹歌生遠愁。</text>
<title>次老杜</title>,<text>城外荒祠晩獨尋。空庭翠竹雨蕭森。草廬已感慇懃顧。玉几何忘托付音。只有虞淵擎日計。更無樊壠臥雲心。徘徊遠起千年恨。淚向西風自滿襟。</text>
<title>偶占</title>,<text>休將世事問窮通。物態人情自不同。鵬鳥元非仇賈子。鰐魚終是畏韓公。西關愁恨三秋月。北極歸心五夜風。聞道天王降綸綍。陽春不日及殘躬。</text>
<title>遙寄朴江東 尙賢</title>,<text>山雲人事兩悠悠。幾處沈來幾處浮。萬里還家在何日。經年爲客又逢秋。病踈竹葉紅凋面。老㥘菱花白滿頭。遙羡故人江海上。綠簑烟雨對沙鷗。</text>
<title>次崔御史 晛 受降亭韻 亭在滿浦</title>,<text>諫議中州第一流。詩因憂國不緣愁。天分南北江爲界。地近崑崙玉作樓。萬里關防多壯固。百年形勝獨來遊。長纓已切終軍請。投筆何須定遠求。</text>
<title>又次仁風樓韻</title>,<text>異域山河萬死餘。回頭世事已知虛。衣纔掩脛容蟣蝨。病久拋書長蠧魚。月角凌宵驚韃靼。霜鍾帶節動荊舒。行臺不負陽臨賀。遠屈星軺問謫居。</text>
<title>送學者金卿月歸家</title>,<text>摳衣不憚學三餘。負笈西遊問謫居。以我猶爲一日長。逢君勝讀十年書。隣燈透壁探墳典。庭雪明窓辨魯魚。秋晩塞垣歸意動。亂山紅樹獨驅驢。</text>
<title>偶題</title>,<text>淸朝胏石少稱寃。日月宜無照覆盆。神鬼森羅心可質。瞻聆昭布迹猶存。閉門讀易身長健。對客低頭語豈煩。不有此行那悔悟。長沙千里亦天恩。</text>
<title>送昌運南歸</title>,<text>兩年三度鬼門行。歧路中情自不平。何處覔村投宿客。幾人如汝作孤征。關霜滿峽歸衣重。塞日低山去馬輕。聞道歲荒多冦盜。貪程莫趁早鷄聲。</text>
<title>次劉禹錫韻</title>,<text>枳殼林深一逕斜。江南漁戶兩三家。春風已綠王孫草。暮雨初紅杜宇花。萬里思家心更苦。經年爲客夢還賖。何爲當生入關門內。老向仙山啜紫霞。</text>
<title>赦後</title>,<text>西極來傳萬里書。德音四度網羅除。虞淵日落崇文祖。少海春生建漢儲。地以天成升翟壺。親因子貴位翬車。臣民海內爭歡忭。掩泣惟餘涸轍魚。光海庚戌。祔宣祖于太廟。冊妃封世子。追崇所生母爲成陵。</text>
<title>送別趙主府公直 廷堅 官滿還朝 三首</title>,<text>琴鶴行裝已滿官。秋風歸計繞金鑾。三年戀國千莖白。萬里思君一片丹。交道肯因風雨變。離情難借酒盃寬。知君今日西歸意。不獨孤臣拭目看。當筵莫唱送將歸。摻手難堪悵失依。情似原鴒常急難。身同遼鶴幾歎非。關河曉月催歸騎。朔漠秋燈泣畫衣。別後如君何處遇。風塵知己古來稀。西門鎖鑰待全材。頗牧曾從禁裏來。手捷八叉溫子筆。胷藏萬甲范公才。絃歌自是治蒲也。板築先爲保障哉。官滿一朝經遠別。籠中覊鳥首空擡。</text>
<title>次陳後山韻</title>,<text>澤畔孤臣製芰衣。白頭長歎與時違。朝中若使無通塞。天下何曾有是非。明月滿來還自缺。好花開盡旋成稀。古今造物猶如此。况復人心有事機。</text>
<title>庚戌冬極寒。徹夜凍縮。朝來東窓。炙背解寒。爲之有感。</title>,<text>明時嚴譴重丘山。栫棘蝸廬膝不安。家在夢中分萬里。身縈病裏隅重關。烟消古突牛衣薄。世盡窮荒馬角難。賴有太陽能下燭。曉窓來曝逐臣寒。</text>
<title>感古</title>,<text>休言耳軟受人欺。緩頰遊談不是奇。六里縱孤依舊色。三秦雖大異當時。悽凉晩雨蘇張墓。蕭瑟秋風楚漢基。萬古消沉同一理。莫如仁義請齊治。</text>
<title>夢謁祖母韓氏。甲戌捐舘之後。絶無顔面夢寐相接者。辛亥十二月十四日夢。宛然拜謁。若平昔在膝下嬌癡之態。覺來悲感。有作。</title>,<text>祖孫相別問何年。卅八光陰隔九原。吮乳恩深膓欲裂。含飴弄斷淚常懸。長悲顔面無來夢。何幸精魂忽入眠。終養老劉慙令伯。况今香火隔荒阡。</text>
<title>謝宣城守柳子有 穡</title>,<text>珍重貽書再拜承。仍知政履倍淸澄。長腰巨口來何遠。粉骨糜身報豈能。高義更看今北海。危蹤誰識舊東陵。深情欲向蠻牒寫。其奈衰眸對曉燈。</text>
<title>送執中</title>,<text>昨夜淸霜下塞垣。鴈行初度鶺鴒原。君還千里能斑舞。我在重圍但淚痕。魂黯柳州臨桂水。心醺蘇子別西門。當筵更有丁寧戒。莫以幾微出面言。</text>
<title>奉上淸風大爺。兼呈沈學士。</title>,<text>通宵炎雨阻歸期。正是胡塵欲起時。四海南奔皆瑣尾。三家西竄亦支離。鯉趨縱得承嚴訓。鳥駭那堪念母慈。進退轉深幽谷勢。蒼天惟有此心知。</text>
<title>述懷</title>,<text>九月鷹風葉盡凋。碧城愁思轉超超。死歸已愧安陽魏。生入誰憐定遠超。宿酒欲醒江月曉。孤衾轉覺塞天宵。傍人莫道無憂懼。鄕國三更夢幾遙。</text>
<title>謝夏山 二首</title>,<text>爲坐詩窮與道窮。兩翁曾是洛波龍。莫嗟鬂髮緣愁白。猶喜容顔借酒紅。春半楚山歸靄合。日斜秦嶂斷霞濃。空將易播當時意。默數中情問太空。憐君器宇劇堂堂。淪謫西南類鴈翔。世事縱然多聚散。交情不自逐炎凉。寃情直欲肝膽裂。歸夢何知道路長。聞說淸朝恩霈渙。聯珂幾日禮東皇。</text>
<title>晩秋有感。書示朴太素 惟淳。</title>,<text>歲晩松楸百感侵。一秋霜露正蕭森。羹墻有慕晨昏苦。羊馬無情日月深。寒木落來風不定。孝烏啼盡景初沉。三年血泣猶餘泫。流下千行更滿襟。</text>
<title>和亨運</title>,<text>萬里思家同蜀魄。八年爲客伴河魁。世間憂患誰推去。身外功名倘是來。莫恨湘纍常戚戚。已看湯網漸恢恢。明年驛路陽和遍。應對阿戎病眼開。</text>
<title>奉酬沈隱侯 詻○二首</title>,<text>浮雲流水兩悠悠。萬事如今欲白頭。千里夢魂歸洛浦。八年旅覊在邾樓。謀生每被揶揄戲。滿酌常酣箒掃愁。聖代風霆無竟日。莫將文字續悲秋。莫言浮世說悠悠。千里逢迎兩白頭。流落久居夔子國。行藏獨倚仲宣樓。思鄕不禁沾襟淚。戀闕長懷滿腹愁。誰向五原輕着絶。從來季雅有春秋。</text>
<title>述懷。贈梁海曲。</title>,<text>九年淪謫虜江濆。夢逐春風入楚雲。罪自外來非在我。情由中出敢忘君。星高北斗長瞻望。月滿南樓幾斷魂。隣幷玉人同丙者。飄零如鴈幾呼羣。</text>
<title>送府伯閔聖之廵列堡</title>,<text>才兼文武抱龍鞱。身佩安危出虎牢。西賊自從驚范老。東漁不敢近臨洮。鴈門斜日軍容壯。鶴野寒霄劒氣高。列障廵遊今幾許。日携賓佐試投醪。</text>
<title>贈執中</title>,<text>一遭從謫亦云稀。况復重來問塞圍。風雨鶺鴒常戚戚。雪霜常棣不韡韡。關中遠夢連孤枕。漠外初寒透客衣。門限出迎顚更仆。相逢未遽問慈闈。</text>
<title>除夜。書示學者。二首。</title>,<text>從師負笈作魚遊。凾丈摳衣歲已周。殘臘無多今歲日。同衾又減去年秋。風駈殺氣迷胡壘。月逐軍聲滿戍樓。以此思鄕終不寐。傍人莫道客中愁。冠童五六幸同遊。甚矣吾衰不夢周。區冊自隨居謫日。子淵何病在圍秋。斗間星氣橫西塞。夜半歌聲起北樓。殘歲有懷因不寐。傷心不獨故鄕愁。</text>
<title>送別江界敎授李介立</title>,<text>憶曾衣繡過龍溪。小邑城池傍海西。地接華夷參禮俗。路通南北屬輪蹄。月明遼夜令威唳。春晩巴山社宇啼。回首客行今十載。逢君說與意還迷。</text>
<title>次上土樓韻</title>,<text>明時受玦作西行。閱盡關河幾萬程。歸夢每從飛蝶去。虛絃屢逐駭禽驚。風雲已隔千年會。霜露難禁十載情。忠直古來多在謫。冉溪何用以愚名。</text>
<title>次滿浦樓韻</title>,<text>題詩西障盡淸流。覽過千篇感舊愁。萬里已投宗殼筆。十年空倚仲宣樓。頻看長劒悲衰邁。滿酌深盃慰遠遊。坐筭世間膏火促。一塲浮宦不宜永。</text>
<title>哭吳通判</title>,<text>淸川秀氣出三珠。不獨眉山草木枯。高義孔門推北海。雄文班氏擅西都。三年汩沒靑油幕。一病因緣赤老樞。朝出暮還生死異。非夫人慟爲誰乎。</text>
<title>浮雲</title>,<text>終夕支頤憑小檻。浮雲何事自飛沉。隨風捲處千峯秀。帶雨籠來萬壑陰。學士已言能蔽日。徵君莫說本無心。因思世上悠悠者。滿酌深盃撫短琴。</text>
<title>送昌運還京</title>,<text>半世浮名獲罪天。却將徽纏老江邊。同來永水追元定。遽隔東川似謫仙。千里炎霾憂有疾。一年消息若爲傳。慇懃贈爾征羌戒。騂角誰令盖父愆。</text>
<title>次尹士健 五首</title>,<text>憶曾鑾掖賜恩光。萬死如今滯塞鄕。北極夢隨仙仗近。東風心逐客途長。頭垂太白三千丈。齒老幷州二十霜。却吊湘纍悲楚些。亂山如戟割愁膓。頑雲四擁日沈光。認是龍沙卽鬼鄕。春氣反爲寒奪盡。客懽還被恨侵長。百年交道翻雲雨。萬里頭鬚易雪霜。獨坐書空因咄咄。誰將熟酒沃枯膓。重瞳八彩夢前宵。雙闕迢迢覺後遙。蓮燭依俙歸院夜。花甎歷亂演綸朝。半生毁譽籠中老。九死容顔鏡裏凋。別是風流賢主在。時將春酒慰寂寥。放達何分馬騎官。西山爽氣看猶酸。故園回首三千里。客路驚心百二關。八載籠禽生死裏。九天笙鶴夢魂間。榮枯雖異均爲謫。把酒長吟蜀道難。愁裏偏知夜漸長。客中空復感新凉。每從庭樹占朝鵲。時傍苔花聒亂螿。銀漢影深天似水。玉繩光動露成霜。還將世事輸黃髮。故國三千路更茫。</text>
<title>尹是纘將還。爲士健錄贈。二首。</title>,<text>一行歸未一行歸。千里江南欲奮飛。峽雨易醒傷別酒。塞雲難拂強牽衣。春回常棣花初綻。夢覺池塘草又腓。中斷鴈聲何處聽。天涯消息出關稀。當筵莫唱送將歸。旅鴈翻驚四散飛。連枕縱違姜子被。還家政拂老菜衣。殊方日落氷猶滑。故國春回草欲腓。岐路不須行騎促。天涯一別夢應稀。</text>
<title>用南窓韻。贈士健。</title>,<text>許丞重聽亦何傷。顔泗郞潛鬂已蒼。早以鹿蕉看世路。晩將龜鶴守邊疆。一盃每送金銀氣。三足懷歸水石鄕。千里幸逢同丙者。謫來多病臥潯陽。</text>
<title>贈士健</title>,<text>一斗香醪百篇詩。如君非友卽吾師。正當久客思家日。忽遇高朋下榻時。喜色自生今得御。情親更似舊交期。向來忘却長沙恨。不用臨風涕泗洏。</text>
<title>述懷贈士健</title>,<text>致君堯舜志全乖。終使驩工罪與偕。受玦幾年投月窟。鳴珂半世夢天街。風塵海內知音少。烟雨江干淑氣佳。何幸彩鸞棲枳棘。公餘相對說幽懷。</text>
<title>用二衙謝府伯惠貂掩詩韻。錄還士健。</title>,<text>副車毛掩火中銷。顓頊威稜更見驕。高揷肉環寒欲墮。逬流鼻液凍難澆。逢迎莫拄看山笏。脫贈誰譏爛冑貂。日取鵝黃添熟耳。長官知不斥聾僚。</text>
<title>長苦歎</title>,<text>昨日放歸居易妾。明朝又送太常妻。年過半百齒牙動。路隔三千魂夢迷。揮霍蒲扇逐豹脚。瓦甌枵腹享羊蹄。人生到此苦無樂。何處南陽尋夏畦。</text>
<title>戲呈閔都護聖之</title>,<text>西來誰慰楚臣醒。暮雨隨風復滿庭。劉母若爲留短日。晉君還自勸長星。惟看種種頭空白。不見欣欣眼爲靑。生死由來眞一夢。世間那有壽千齡。</text>
<title>六朝</title>,<text>六朝文物一朝空。蕭索鍾山覇氣空。已缺金甌爲舊國。唯餘玉樹咽頹宮。鷰飛王謝堂前雨。草動蕭劉墓上風。三百年來何事業。樵歌悽斷夕陽中。</text>
<title>贈田興祿</title>,<text>看君眉宇是奇男。世事全輸捫蝨談。學道自當齊變一。敎兒何必孟遷三。元非月踶皆生北。不是秋金盡産南。穴榻讀書須莫懶。功名不啻趯靴尖。</text>
<title>詠蓮</title>,<text>太乙眞人手自種。胡爲來發散人池。交揉綠葉翻金蓋。戲折靑柯引玉絲。十里花香豪客醉。百年膾炙謫仙詩。雨中珠淚傾無數。莫比胡椒百斛癡。</text>
<title>次霽峯韻。示少弟執中。</title>,<text>承譴殘年賦壯遊。關門纔入又湖舟。近家不免思家夢。過國還懷去國愁。萬里已投宗殼筆。百年空上仲宣樓。筭來人事如風燭。莫把菱花鑷白頭。戊午秋。自西南遷。</text>
<title>送少弟還京</title>,<text>西塞星霜隔弟兄。南荒風雨對床情。春回常棣花初暖。夢覺池塘草已生。歸思却從鄕貢起。離懷轉與客愁幷。送君明日吾何托。門掩荒村瘴氣平。</text>
<title>次喚仙亭韻</title>,<text>頭流山氣壓前簷。分虎仙鄕吏隱兼。月滿曲欄吹玉笛。風生別浦捲緗簾。閒耽白戰藁何用。戲倩紅圍酒更添。自笑殘生易凋歇。年來雪擁古頭尖。</text>
<title>坐想前秋所過行路。次霽峰韻。</title>,<text>遠客西南路欲分。半山靑紫屬斜暉。江流倒海如韓筆。鴈陣橫空似羽車。浮世十年人事改。關河萬里病身存。恩異此日經淮甸。長樂鍾聲夢裏聞。</text>
<title>次齋峰詠雪禁體</title>,<text>北風吹動燭龍君。玉屑瓊絲獻牝門。萬壑縱觀塩虎隊。千巖叱起石羊羣。紛紜怳起淮西戰。縞素疑行沛上軍。欲向歐蘇吟禁體。獸爐呵凍氣如雲。</text>
<title>偶吟</title>,<text>江爲舊業順爲鄕。謫裏生涯倚赤蒼。萬里浮沈常抱疾。十年離亂尙含瘡。矬松自補懸崖 缺。密竹相撑缺岸妨。坐閱世情眞逆旅。翻雲覆雨夢炊粱。</text>
<title>贈時中</title>,<text>城郭人民事已非。重來只是一令威。相逢西路形容變。忽散南涯夢寐稀。和氣欲生常棣暖。福星初動使華歸。殊方縱作連床語。復恐緇塵染素衣。</text>
<title>失題 首句缺</title>,<text>▣▣▣▣▣▣▣。▣▣▣▣▣▣▣。勒石功存眞大樹。干城望重見中林。敦詩說禮才超古。翔鳥飛龍陣冠今。時送春醅拚一醉。不然那得其鄕心。</text>
<title>盛山錄 並序</title>,<text>盛山錄伊何。取昌黎盛山十二詩之意也。戊午余謫石州。金令公冠玉。爲州官滿。柳令公子有代之。金與余。同丙申科。柳與余。同里爲葱竹交。而科先余一年。翰後余一歲。而弦矢於僚席。余昔在京。兩侯俱以卓犖奇瓌之才。雖致身篷島之上。或位纔執戟。或佩銅魚。如余不才。奔走貂玉之班。近十年。常以二侯之屈爲嘆。逮余謫來。二侯相繼爲府。百里雖非賢路。視吾栫棘。榮悴天淵。噫。前若相聚而或散。後若相散而忽聚。酬答往來。若是其鄭重。豈非人事有離合奇耦也歟。故輯若干。以續退之之遺事。而柳侯又尾之。是錄也於是乎益奇且光矣。遂書顚末。俾後裔知三父之志云爾。</text>
<title>夢江南</title>,<text>夢作沙鷗一夜飛。江南舊隱見依俙。黃花紅葉秋扉掩。却似前溪罷釣歸。次 北渚 金瑬冠玉。江草靑靑江雨飛。接天雲樹望依俙。傷心無限關山路。日暮行人何處歸。次 沙湖 柳穡子有。日暮江洲江鳥飛。曲欄徙倚望依俙。一城風雨年華晩。芳草王孫歸未歸。</text>
<title>移萄</title>,<text>昨夜庭前春雨過。衷籬黃菊長新芽。手移數朶栽簷底。爲愛淸香不愛花。次 北渚客中時節易經過。荷葉成錢麥吐芽。日晏黃油初罷睡。滿庭風雨落林花。次 沙湖楊柳池塘細雨過。忽看溪畔長蒲芽。茶爐初篆郡齋靜。滿地無人掃落花。</text>
<title>擬古</title>,<text>州縣簽丁點送頻。誰將宮女議和親。秋閨明月今宵夢。摠爲前年出塞人。次 北渚十月交河羽檄頻。爲携孤劒報君親。輕身决勝祈連戰。麟閣功名第一人。次 沙湖關塞秋高虜報頻。鐵衣雄劒日相親。重城晝閉閒刁斗。一夕威聲慴遠人。</text>
<title>效韓翊體</title>,<text>老上單于夜獵邊。狼烟前夕報甘泉。嫖姚却領八千騎。力戰桑乾猶未還。次 北渚少逐輕車遠戍邊。腰間白羽手龍泉。居然城外無烟火。十萬豼貅奏凱還。次 沙湖將軍制勝又廵邊。夜斫胡營渴飮泉。皇帝墓前多白骨。月明沙磧凱歐還。</text>
<title>塞上曲</title>,<text>霜華如雪覆戎衣。夜逐單于獵騎歸。一自天山三箭定。將軍不復過金微。次 北渚戰罷沙塲解鐵衣。月明羌笛夜深歸。龍城歲減屯邊士。無復妖星近紫微。次 沙湖十月寒霜逼戎衣。戍樓羌笛客思歸。山河百戰妖氛息。從此邊城彗氣微。</text>
<title>江南曲</title>,<text>春晩黃陵水侵沙。鷀鴣啼盡夕陽斜。茜裙兒女竹枝曲。笑隔荷花來浣紗。次 北渚新荷出水水明沙。堤上春風楊柳斜。日暮芳洲回棹晩。濕雲如夢霧如紗。次 沙湖山花三月映湖沙。門掩漁家酒幔斜。日暮高樓春望遠。菱歌互答隔窓紗。</text>
<title>招隱詞</title>,<text>曾是玉皇香案吏。黃庭誤讀謫人寰。西風丹桂未凋落。明日携筇尋舊山。次 北渚名字猶存紫府班。更隨仙侶別塵寰。飄飄鸞鶴不知處。孤嘯一聲秋滿山。次 沙湖多病年來鬂已班。至今簪笏住塵寰。歸田早遂檀公策。何處春山無好山。</text>
<title>憶香山</title>,<text>古寺尋僧欲盡春。桂花如霰撒香塵。如今身繫邊垣在。十載香山夢也眞。次 北渚一別香山問幾春。至今陳迹已成塵。何當採藥爐峯去。更掃天壇禮玉眞。次 沙湖仙山曾訪癸年春。共坐蒲團掃佛塵。今日過來山下路。嚴程恨未更尋眞。</text>
<title>聞府伯劑朮丸。戲呈。</title>,<text>年來多病檢方書。餌朮黃精痺濕除。聞說府庭常抵鵲。刀圭莫惜寄三閭。次 北渚多君用力古人書。不待黃精病自除。默會元城垂戒處。慈情何限倚門閭。次 沙湖二朮神功載藥書。三彭從此可驅除。世人服食那知妙。補若毫毛洩尾閭。一作燒香坐對聖賢書。瀅澈心源客氣除。參朮只能浩外疾。莫如收養靜門閭。</text>
<title>苦雨</title>,<text>一雨連旬下。繁陰遁日華。狂瀾呑大野。頃刻失平沙。已歎禾生耳。還愁竈産蛙。河源何處在。門外可乘槎。次 北渚藥物排炎瘴。詩篇送歲華。不須懷故里。忘却在長沙。樹濕愁高鳥。池荒有亂蛙。何當八月夜。霄漢泛僊槎。次 沙湖寥落官齋靜。飄騷鬂髮華。亂山當曲檻。幽鳥傍圓沙。古戍三聲角。荒池一部蛙。無端思北渚。千里望仙槎。</text>
<title>口占</title>,<text>禽鳥傷弓後。駑駘伏櫪心。居夷能北語。思楚憶南音。經歲鄕書絶。連旬瘴氣陰。無人知曲突。誰復辨亡金。次 北渚絶塞三年客。高樓萬里心。天空連大漠。山遠結層陰。江燕差池羽。林禽上下音。平生四方志。非爲佩黃金。次 沙湖吾愛艮庭于。髫年相許心。悲歡同結契。生死托知音。一謫君沙塞。孤吟我漢陰。萍逢俱白髮。萬事等爐金。</text>
<title>偶占一律。呈北渚。</title>,<text>爲客關河久。漸知齒髮加。歡悰日覺少。好事夢還多。夜火明漁戶。春旗拂酒家。玆行亦帝力。不用㤪長沙。</text>
<title>再疊</title>,<text>此地人皆厭。覊臣十倍加。庭草平仲遍。山曉子規多。萬里遼西謫。三年夢裏家。何時超苦海。離恨滿恒沙。</text>
<title>三疊</title>,<text>文武安危繫。恩威藩漢加。犬羊窺覬絶。鴻鴈勞來多。令肅千夫長。年豐八九家。封壃金皷靜。不唱歷陽沙。次 北渚路盡身何適。年衰病益加。連朝風色惡。一夜雨聲多。靑草鮫人室。孤烟峒客家。胡山坐相對。咫尺是龍沙。玉署班行忝。銀章寵渥加。報恩才力薄。出塞歲時多。卉服雖重譯。㐫奴未一家。何當奉天討。傳檄到流沙。干戈民已病。郡邑賦還加。瘦地耕桑少。荒年餓莩多。傷時猶減食。憂國却忘家。忍取錙銖利。如何用若沙。次 沙湖迢遰千山阻。衰遅百病加。關防何以壯。感慨自然多。驕虜方傳箭。男兒敢戀家。行將一劒去。萬里掃塵沙。落日村烟淡。衰年鬂雪加。客程臨塞盡。鄕夢入春多。藥裹難扶病。覊危倍憶家。胡山在望裏。一水隔龍沙。灘聲悲激烈。樹影亂交加。地僻逢人少。簷虛約月多。尊中聖賢酒。江上兩三家。夜久漁燈滅。溪雲起白沙。</text>
<title>酬北渚</title>,<text>邊鎭如山邑。鳴琴暇日多。簷蛛粘落絮。樑鷰蹴飛花。埤堄啣殘照。旌旗捲晩霞。庭松應手植。幾度博陵哦。次全廣文韻。奉呈艮庭。北渚白水西流急。靑山四面多。樹深惟谷鳥。藤暗更林花。地僻偏逢雨。城高半隱霞。客程驢背穩。到處費吟哦。次 沙湖故國來書斷。長天去鳥多。客程連紫塞。時節近黃花。山暝雲拖雨。江虛月壓霞。城樓日日上。南望苦吟哦。</text>
<title>寄贈</title>,<text>夢繞香爐頂。禪心一倍催。雲深採藥路。月滿誦經臺。葛水僧期在。凾關道氣來。何煩龍樹老。三笑虎溪廻。</text>
<title>次北渚寄示韻</title>,<text>昨夜承明夢裏歸。天中令節賜宮衣。花甎螭陞參差是。日角龍顔咫尺違。雲擁禁城爲瑞氣。香凝彩仗作春霏。無端皷角驚蝴蝶。撫枕茫然涕自揮。</text>
<title>再疊</title>,<text>㐫奴未滅敢言歸。爲把吳鉤攬鐵衣。竹帛勳名身已晩。丘園偃息計還違。城臨塞峽聞宵柝。樹擁山齋帶夕霏。壯志堂堂無處洩。謾將詩筆醉中揮。</text>
<title>三疊</title>,<text>路斷河橋信未歸。暑來猶自着寒衣。榮枯隨分身長健。心跡乖時事大違。狄子白雲連海氣。謝君靑草帶林霏。龍鳴雙劒空藏匣。醉後狂歌試一揮。口占近體。錄似艮翁。北渚作客關河久未歸。忽看絺絡換春衣。芳蘭欲歇孤臣老。書劒無成壯志違。綠樹高山雲漠漠。落花深院雨霏霏。明朝却是天中節。應吊湘靈淚一揮。追次 沙湖千里關程五馬歸。塞城行李一戎衣。光陰荏苒三秋近。宦道蹉跎萬事違。峽月蘸江看似畫。山雲釀雨晩成霏。北堂將母今無計。涕淚臨風謾灑揮。</text>
<title>錄北渚博粲</title>,<text>五年楡塞飽酸辛。每誦離騷吊楚臣。南路八千迷遠望。西關百二老孤身。荒城客久衣裘弊。舊國春殘夢寐頻。賴有主人同鴈㙮。自將交道謝深仁。次 北渚握手含悽話苦辛。異鄕春色老孤臣。誰知楚澤紉蘭客。曾是鑾坡視草身。夢裏蓬萊星月近。病中衾枕歲時頻。長沙未必留才子。天地無私聖主仁。追次呈艮庭 沙湖丙歲君生我則辛。明時同作翰林身。秦關絶域今爲客。草屋荊籬久滯身。鏡裏容顔凋落盡。天涯魂夢去來頻。湘纍莫恨淹窮塞。聖主方恢祝網仁。</text>
<title>呈北渚</title>,<text>王孫芳草㤪萋萋。路入燕雲樹影低。萬里歸心長漢北。三年客食尙遼西。生涯有似籠中鳥。性命還如鼎裏鷄。睡罷午窓推枕坐。却將吳詠小牋題。次 北渚薔薇花落草萋萋。簾額斜風燕子低。隴水無情長向北。峽雲何事又從西。公庭吏退停衙皷。旅舘碁殘響午鷄。天外美人消息斷。客愁時把蜀葵題。次 沙湖芳洲烟草緣萋萋。睡罷高樓日欲低。地接燕雲山直北。江連遼海水流西。鄕書久斷無歸鴈。客夢頻驚有早鷄。門掩小齋閒寂寂。獨將詩筆恣揮題。</text>
<title>次北渚</title>,<text>早歲聲名天下聞。六鞱兵畧八叉文。才華浩汗凌韓海。志槩崢嶸撼岳軍。東陌看花春已晩。西垣視草夜將分。卽今銅虎身千里。何處靑樓與絳雲。原韻 北渚才憎命達古來聞。坐此畸窮更綴文。已識風流傾後輩。豈惟詩律張吾軍。油幢草檄紅蓮靄。鑾掖摛詞錦纈分。今日聖明收俊彥。莫愁關路隔重雲。次呈北渚 沙湖聲華藉甚足聽聞。仰止高才八斗文。斷斷誠心惟一節。堂堂勇氣奪三軍。鑾坡共直論思久。塞府交承去住分。千里相思不相見。入望關樹靄停雲。</text>
<title>次北渚韻</title>,<text>宵旰憂勤在塞垣。從敎小范護西門。無嗟關外三年滯。爲有胷中萬甲呑。威若風師驅霹靂。政同河伯决崑崙。胡人相戒開邊隙。知是樓蘭已裭魂。原韻 北渚大雨滂沱夜决垣。江流勢若觸龍門。重雲匝地三光遁。疊浪浮空萬象昏。蕩汩有如驅灧澦。懷襄還似蹋崑崙。潮頭不敢張千弩。恐有鴟夷未死魂。次呈艮庭 沙湖明時簪筆共薇垣。幾度彈冠候闕門。世路險巇傾且側。人心反覆吐還呑。萍蹤飄轉南窮海。壯志輪囷北蹴崙。今日石州爲戍客。白雲遙望暗銷魂。</text>
<title>奉似北渚</title>,<text>半生轉涉劇籧篠。畏尾如今身幾餘。大智縱慚秦五羖。孤忠自許屈三閭。衣纔掩脛容蟣蝨。病久拋書長蠧魚。不向囚山吟短賦。從今欲著絶交書。酬艮庭 北渚此身天地似籧篨。閱盡西南萬里餘。四海由來皆我闥。一生何必在鄕閭。山連太白饒靈藥。江接滄溟足巨魚。日晏鈴齋公事少。晴窓且讀古人書。次 沙湖踈狂於世等籧篨。倐忽年光五十餘。遊子此時爲塞戍。偏親幾日倚門閭。一方區域隣羊犬。萬里家山絶鴈魚。陟屺望雲膓欲斷。逢人垂淚折鄕書。</text>
<title>述懷</title>,<text>關河爲客病身單。亂酌松醪強自寬。捷逕未知遵大路。傷弓便覺怯虛彈。人情有似羊膓險。歸日還如馬角難。安得蛻蟬尋舊隱。秋風更把釣臺竿。次 北渚莫恨覊栖瘦影單。此生隨處聖恩寬。治心有藥身長健。對食無魚鋏屢彈。碧蕙春光湘浦晩。白雲秋色太行難。定知受玦無多日。會及秋風斬釣竿。次 沙湖離親千里此身單。對酒那能旅抱寬。玉笛三聲高下捻。瑤琴一曲短長彈。窮途始識人情險。老境方知行路難。昨夜夢歸江上宅。綠簑微雨把釣竿。</text>
<title>聞赦至感歎。錄示北渚。</title>,<text>紫鳳朝啣五色書。日行千里到穹廬。網恢三面恩加獸。布惠羣生信及魚。陽氣轉尋枯樹動。炎輝便向死灰噓。孤臣白髮猶沙塞。獨坐追愆淚濕裾。次 北渚槌皷州前布赦書。歡聲行復到穹廬。恩加八路安巢鳥。波决西江活涸魚。定見覆盆回日色。有時枯木被春噓。湘潭無限孤臣淚。莫向天涯謾濕裾。次 沙湖西塞懷歸畏簡書。此行迢遰近穹廬。月生林外驚栖鳥。風定江間看躍魚。萬里胡山多險阻。十年遊宦少吹噓。南雲望斷鄕書隔。老淚無端欲滿裾。</text>
<title>排律謹呈瓠峯先生</title>,<text>七松名處士。遯尾掉頭兼。爲竹移曾住。誅茅結小庵。分明當戶峀。欹側倚江柟。徑豈華山捷。泉疑盤谷甘。人如三不遇。誰道七難堪。卿月思洪範。王風詠葛覃。少微沉楚井。正則恨湘潭。壯志如衰驥。沈眠似老蠶。園開花裏許。林哭鳥中參。靜戀龜藏六。居慙兔窟三。籜龍驚晩蟄。茶鳳解秋炎。轉軸彈金鴈。鉤簾看玉蟾。呼兒鋤藥蔓。馴鶴護松杉。天上胡星滅。人間逆氣殲。時平弛北顧。主聖見東漸。每値芳筵設。偏欣末席參。菟裘聯弊屋。花甲等家嚴。載轄匡山駕。時廻剡溪帆。眉黃歸蜀軾。氣紫度關聃。遊賞同魚貫。論文對象籤。兵戈悲往事。文物入淸談。戲劇容河量。情深淺海涵。愧無懸榻待。缺 取比家酣。還將鄭重意。浣手寫霜縑。</text>
<title>身多疾病。思鄕里。</title>,<text>自從鷄肋誤。久爲簪組累。虛名苦纏縛。白首紅埃裏。秋來百病生。萬 缺 思鄕里。張翰戀蓴鱸。陶潛謝斗米。銀魚焚碧山。金龜尋鏡水。何事李丞相。謾招溷鼠刺。秋風病未痊。歸意滿桑梓。臨當掛烏紗。長鑱尋野耔。</text>
<title>棄婦辭</title>,<text>妾髮初覆額。養在深閨裏。羞人不下堂。豈踏庭尺咫。鉛華事朝暮。顔色如桃花。照鏡若錦鷄。常被爺孃誇。十五移所天。兩心盟松栢。身居兩姑間。婦姑難自悅。不但過燒棃。重以桑間說。痛哭出門歸。誰陳束蘊策。君不見汨𤄷江上懷沙人。以道事君恩未畢。</text>
<title>南塘曲</title>,<text>十五南塘女。採蓮南塘下。傾筐不自勝。葉底花冠亞。逢郞若羞澁。不言猶面假。紅袖指所居。垂柳陰間舍。回頭出堤上。後載靑騘馬。</text>
<title>松竹歌贈尹松竹</title>,<text>君不見澗邊松。落落堅所守。又不見階上竹。亭亭霜雪後。歲寒眞性見。衆芳顔何厚。人中有松竹。有難不相負。嘉爾顧名義。不向權門走。徒步數千里。訪我龍沙口。相逢問無恙。悲懽斟白酒。南陔有老母。遠遊那可久。忽然解携去。天西幾回首。如逢舊相識。說我已衰朽。</text>
<title>良生篇</title>,<text>江州有老叟。得氣純而厚。生不事家業。爐冶籍其口。十旬不一洸。滿面塵與垢。官役視馬曹。親戚忘誰某。年不念豐㐫。渾家無升斗。平生嗜麯糵。飮醉同其婦。日以冶所得。却沽前家酒。有故不得傭。先飮償在後。醉後入其室。相對共擊瓿。咿嚘發狂歌。顚倒翻醉袖。頹然臥不起。睡熟花底牖。人皆笑其貧。叟則若多有。箕踞語所親。視吾手在否。手在酒亦隨。手亡身亦朽。每見醉如泥。伊來六十九。富貴等醯鷄。公侯同蒭狗。未若此老夫。與婦醉且壽。余聞老夫語。歎息者良久。長房隱於壺。叔夜鍛於柳。逃名市肆間。氣槩齊岣嶁。無乃是其流。千載追以偶。信筆識其事。仰質同心友。</text>
<title>次士健秋風㤪</title>,<text>曉起推西窓。微茫遠近色。羣動尙岑寂。萬象空淅瀝。關外肅氣催。秋意先梧葉。汀蘆初吐白。岸柳已凋碧。咿嚘子曉讀。幽軋婦夜織。謫裏百感生。顧憐九年跡。歸思老彌深。戀主憂更切。湘臯憶屈子。眷眷由宗戚。好惡固不同。孤忠衆不悅。九辯與九歌。正聲頗激烈。人昧周鄭朴。我愛甘苦節。誰是商家霖。生憎趙盾日。風雲自興滅。人事易凋落。二儀亦消長。四運常互易。年當蘧知非。韶光墜何急。已掩謝安鼻。浮名恐來迫。願就夏后勝。朝聞道死夕。何勞望白鴈。不用驚黃髮。昨夜有遠夢。金門知不隔。欣瞻堯舜君。豈戀臯夔職。畢竟作遯尾。深慙昔乾沒。鑿井耕田者。帝力何知識。尙稽烏頭白。未應魚尾赤。觸事輒生梗。何處容吾拙。口舌慙張儀。風塵愧荀息。商飈振庭柯。旅懷驚蟋蟀。白首伴四罪。靑雲坐八及。不同無何鄕。何以慰懷惡。酒德慕劉伶。醉鄕懷王績。遅暮遇坡翁。胷海藏萬甲。雖涸莊周鱗。終奮馮異翼。器大成亦晩。韓富有偉烈。蒹葭倚玉樹。窮交戒履薄。世故劇侵耗。光陰歸遮莫。人愛蚷蛩草。君甘仗馬斥。一曝於十寒。己百於人一。淸比西山薇。潔如東籬菊。城南杜韋曲。招此無家客。晩覺愛河逃。老知高碁着。咄咄空仰屋。狂歌至明發。</text>
<title>次士健古詩三十七韻</title>,<text>邊塞八九年。不知心恨誰。去國二千里。孤身天一涯。春深屈子㤪。秋切宋玉悲。緬惟陸陸人。薄技效九九。題柱十年志。虛名常負負。猥玷薦書中。花甎幸早就。風塵易乾沒。世事多僵仆。金鑾與銅虎。頗遭汝南評。難爲滕大夫。貴賤由趙孟。文字畫葫蘆。承明非養病。逢時思吐氣。避賢時中聖。一跌墜深井。衆口歸禍尤。玉玦關山路。萬事同一漚。閉門發深省。撫事成謬悠。江海命如寄。乾坤生若浮。回首戀終南。舊路迷行意。沉淪固非痛。何異無名指。雖是不若人。俯仰心無愧。幸逢亞地主。義氣軒宇宙。不待西江枯。魚喁常見救。百里頌召杜。名與實相副。鳴琴獨太古。枳棘非鳳栖。五馬昔海南。一麾今關西。參尋費切偲。戒誨煩提撕。伯起却四知。爲官難救飢。一符不遠復。平生無自欺。傾蓋若舊識。團圓慰孤覊。還如附驥蠅。復似化蛾蠶。情親意偏感。厚德心常含。蓬生賴自直。倚玉寧無慙。勝讀十年書。難堪一日惡。心亨自傾否。北門須鎖鑰。顧余性䖃苴。少無奊詬節。投籠等白鷴。秋風鎩長翮。身世似遼鶴。赦書秘黎鵲。寸心五雲闕。吊影關山月。長吟和淸新。哀㤪山石裂。</text>
<title>問牛喘</title>,<text>人殺人牛喘冬。不問殺爲。惡問牛喘爲。㐫人殺尙可。爾牛喘違天時。是虧爕理功。將焉用相爲。闕下寬饒繫。豈輕牛喘也。不問所宜問。君不見廐焚不問馬。</text>
<title>敬次親庭韻</title>,<text>恥爲世間士。來作山中人。浮名視積薪。一隅安排身。手掇金光口紫霞。坐點飛鷰 一作鳶 忘㥘塵。靑囊靈藥付淨散。綠玉閒尋山景多。無心雲自出峀宿。暮天鳷鵲流金波。兩耳還將洗綠池。不願風塵鍾鼎勳。朝遊蓬島暮方壺。浩蕩胷襟淡無垠。左挹浮邱右丹邱。煑石新汲聊云云。天壇欲拜王母前。翩翩玉舃冲天飛。在家學忘家。不食還忘饑。秋風凉雨後。滿地山薑肥。尙誇顱髓滿。焉用服赤箭。何惜槿英歌。歲月如流電。逢君如入芝蘭室。繫彼白駒食我塲。麻姑備灑掃。淸興言俱長。是時屬九九。三逕秋菊黃。佳辰不負揷茱萸。竹林政如探盃觸。吾今從此謝盧敖。明朝還向華子岡。</text>
<title>戲田丱童有年。賣柴買醉。</title>,<text>田家少兒氣食牛。至樂惟知在歡伯。義氣直許七百士。契活不畜三千客。旣不取厭墦間酒。又不盜飮比舍熟。朝上南山拾枯松。暮歸西村買麯糵。頭揷花枝口吹葱。醉臥門前楊柳月。賣藥韓康計已踈。販冶叔夜心亦拙。爭如此兒隱城市。學得長房壺中術。君不見陳留道士刀鑷工。無一朝憂有百年樂。</text>
<title>和士健十期韻</title>,<text>讀書不與浮名期。仕宦不與魑魅期。胡爲紅土十年身。一半已逐驩兜期。將身未超苦海外。顧影常慙榮啓期。巉巖畏道不可陟。欲語無語還期期。無心還被有心猜。堪笑魯鷄曾不期。朝飮蘭露夕菊英。美人又失黃昏期。瑤琴不彈峩洋絃。擧世難逢鍾子期。殊方幸托魯恭賢。蒹葭玉樹同襟期。白頭雖新傾蓋舊。早晩何用論交期。他年如作九老會。洛中不負鷄黍期。</text>
<title>鴻門宴</title>,<text>銅盤血初腥。玉斗紛如霰。劉項存亡於此判。吾與爾王言。爾何爲者也。唐突請舞劒。一項來翼蔽。雙白璧三章法。誰是先入關中王。讒說歸之曹無傷。君不見沛公生紀信死。王者不死焚廩裏。</text>
<title>兩虎闘</title>,<text>左於菟右於菟。兩雄咆勃誰贏輸。恐有卞莊子。傍俟其兩死。今日雨明日暵。兩持蚌𧑐與相似。後私讐先國事。門外何人負荊至。回首後來其無恥。</text>
<title>別主府趙公直官滿還朝</title>,<text>行路難行路難。太行之山車折轊。行路難行路難。瞿塘之水船推枻。世情危險劇山水。一入牢門門久閉。峩洋獨有銀川子。冶長知爲非罪繫。百里仁風及枯涸。鼎裏魚喁三閱歲。蓬山有夢馬首東。一別音容隔荊薊。攀轅不獨界民泣。赭衣先沾逐臣涕。</text>
<title>效古體</title>,<text>垂柳絲絲拂春風。少年折取天津東。却向秦娥問垂柳。纖纖得似娘腰否。秦娥怒折最長枝。擲作他人騘馬箠。顧謂少年語未了。細腰更向垂楊抱。</text>
<title>封松行</title>,<text>嶧山高幾千丈。五松特其毛。萬丈山旣受秦封。况其毛者焉能逃。印何纍纍綬若若。以石沃水將安施。玉上丹靑。未爲玉之累。山耶松耶。其知其不知。乃知五松不辭官。亦如商之比干不拒周之封。不然能屈風霜節。好爵以縻之。曾謂五松。不如推印之龔。</text>
<title>送虞公異持捷詣行在</title>,<text>去年宮門送美人。美人迢迢何處在。今歲宮門望美人。路隔千山歸夢礙。轅門何幸破賊虜。捷音憑君前席對。山西日夕逆氣生。段笏還虛㐫腦碎。中原豕突日月昏。關外龍遷風雨晦。聞鷄未見越石來。灑淚惟看周顗輩。登壇一受往征命。匣裏秋蓮思一淬。孤軍獨處二冦間。矢石縱橫彌腹背。登埤飮血戰方酣。落日翻爲三舍退。齊營別馬戀空城。楚幕飢烏啼古埭。披塵試入寢廟前。八彩重瞳森七代。金龕不受土花蝕。玉(筍/一/八)未入耕田耒。君歸須奉玉趾回。漢官威儀看可再。除㐫豈有將士力。自是皇靈加海內。三軍皷踊免京觀。萬姓呼飢救賑貸。家家閭巷半歌哭。處處侯門迷麥菜。微臣此日罪萬死。得使老賊頭猶戴。</text>
<title>望思臺</title>,<text>龍華門外帶劒兒。喚做征和家亂基。三至那能辨曾參。掇蜂還爲疑伯奇。前星忽晦小海空。湖上空臺秋日遅。漢家家法少恩哉。人彘纔經又栗姬。前車不免後車尋。趙虜蘇宦媒睽離。宮中木人類地墳。巧舌如簧移予慈。申生事已迫新城。父兵輕將弄潢池。黃臺瓜熟恣一摘。斬裾無難寺人披。蟾唋蝕月桂凋花。長樂西宮腥血彌。天倫至愛豈終泯。悔恨却先輪臺辭。望之湖上不可望。思之湖上空長思。徒將累土起高臺。百仞崔嵬何所爲。春風蒼桂聽夜哭。秋雨丹楓生暮悲。驚濤似雪未洗寃。怒浪如訟當時疑。精英千古若不滅。應向扶蘇相與隨。三老還慙四皓智。安劉不早危疑時。死後臺城足疚懷。所爲狂悖嗟何追。長▦殿月湖上雨。至今俱入騷人詞。更恨石德不能兼處父子間。却使靑宮招自危。</text>
<title>細柳勞軍</title>,<text>漢家天地昇平久。牛放桃林革爲軒。攙搶夜照天垣西。元戎三道開新屯。師人多寒又多飢。九重錦玉非甘溫。投醪一念由宸衷。親擧玉趾宣皇恩。龍旗已迫細柳營。中使傳言開壁門。將軍之令重於山。但聞將軍他不聞。縱然持節勑開門。壁門不許前驅奔。騑騑皇牡且從容。介冑不拜萬乘尊。臨戎悔前撫髀歎。敬勞將軍恩禮存。歸來歎息顧左右。嚮者棘門兒戲云。將非條侯帝非文。閫限何曾推轂分。酣歌堅臥碧油幢。夜驚不爲軍中紛。嗟嗟末路何人斯。修齋誦經天雄軍。</text>
<title>代項羽謝烏江亭長</title>,<text>漢軍前夜楚歌多。垓下殘兵迷去途。陰陵日落泣棄騅。楚臺雲殘悲別虞。斜陽孤艇彼何人。不待招招來艤乎。當年壯志一劒知。指揮天地輕孫吳。風旗曉掃卿子軍。雷斧暮斫叢祠狐。咸陽宮殿一炬空。宰割山河如拉枯。試觀天地席卷中。獨有劉公吾幷驅。鴻溝一半勢轉軋。雌雄黑白誰知烏。江中狂說作博梟。欲加之罪其無辜。方張義旗縞素者。忍爲高會彭城隅。東城一夕力已蹙。非戰罪也天亡吾。餘兵尙洗會稽恥。一旅亦能中興圖。今君來待意有在。不是無心東渡湖。同來健兒八千人。一時盡爲劉家屠。崩城處處哭杞妻。陟岵家家啼趙孤。將身何忍再見臨。所以一刎輕吾軀。况復天命有所歸。秦靈夜哭君知無。聊將伍劒謝爾情。別浦悲風吹葦蘆。</text>
<title>張儀無地與懷王</title>,<text>七國紛紛如裂幅。秦蠶半食諸侯桑。銅盤無賴反覆手。暮讐朝恩盟不常。秦成之勢已八九。獨有齊國爲膏肓。商於未必作實惠。誑楚所以圖齊強。陳生口開武關閉。張儀舌存熊繹亡。空將國命付緩頰。狐媚欺孤干覊王。空山何處無六百。却使秦強欺楚狂。懷王却墜墮車計。六里山色徒蒼蒼。烟沈郢樹日色薄。草綠江南飛燕忙。持盟曹沫信於隣。不貪伐源謀之臧。相如莫誇完璧歸。澠上之盟其可凉。亡秦必楚語不虛。項籍一炬燒咸陽。驪山得近六里無。回首千載俱亡羊。</text>
<title>壽聖院憶劉學士</title>,<text>客子長吟壯遊詩。足遍關河千萬里。頑雲初卷雪山白。凍日欲斜氷河紫。停車何事涕泗流。爲憶崇安劉學士。是時王室一髮危。藝祖遺業方傾否。中原日月改舊照。朔漠風塵勞玉趾。燕雲消息隔幾年。擧目山河腥雨裏。孤忠自任整乾坤。四郊多壘爲吾耻。栖遑何事楚澤吟。子胥難容吳伯嚭。終敎忠烈墜虎口。玉貌圍中時月累。我心非石不可轉。一節靡他心所矢。讐庭却推龔勝印。富貴何心同衛李。從容孰縊視如歸。取舍熊魚吾决矣。生爲趙臣死趙鬼。國敗家亡更何俟。江南不見華元歸。塞北遽聞眞卿死。桂子丹兮山椒黃。一招英靈入余跪。紛紛人世賣國輩。見此其能無顙泚。題詩古院獨怊悵。白草陰風吹古壘。</text>
<title>登新亭望江河歎</title>,<text>顚倒衣裳亂離中。擇栖東西悲鳥竄。湯湯江漢異昔時。勝集高亭興一惋。緬思王室如燬由。蛙聲始辨華林苑。淸談纔向竹林罷。長嘯又從東門斷。雙鴉飛落二龍遠。虜氛已過天下半。偏安王業建康城。草廬何人起佐漢。風塵身世若泛梗。歲月旄丘易凋換。東風西日客亭上。擧目山河增扼腕。登臨何忍賞風景。楚囚對泣同來伴。心如箕子過殷日。事異尼父臨河歎。江南賴有白水眞。日望英雄能撥亂。燕雲何處問靑衣。痛哭孤臣無羽翰。噫噫吾儕若不淸中原。有如此江言豈但。</text>
<title>去國登玆樓</title>,<text>行路難行路難。羊膓之路能摧輈。行路難行路難。橫江之水能覆舟。人情翻覆劇如此。况復千里登高樓。平生浪跡好任俠。早年遂作江南遊。空將詩句滿人口。酒肆藏名三十秋。虛名不免尺一喚。大隱金門恩渥優。金花御賜尙方牋。紫駝累分龍門羞。文章從古憎命達。一臥香爐年幾周。風塵海內志未售。迫脅丹陽生苟偸。三秋徽纏費越吟。數歲桁楊悲楚囚。寒灰何幸得再炎。夜郞今日孤臣投。孤舟滿載去國恨。更憑危欄添百憂。金牛西土美人遙。玉馬東魯阿兒留。靑衫工部入遠夢。四明狂客悲松楸。天涯空作馬伏櫪。地角難禁狐首丘。櫻花十見夏口店。鴈霜幾度湘江洲。元龍百尺孰不登。老我何事偏生悲。心同王粲向北風。事異周覬悲神州。噫噫幾日脫身鏡中歸。晩節相隨惟白鷗。</text>
<title>關樹穆陵西</title>,<text>故園何在瀟湘川。一客天涯歸期迷。川程渺渺隔幾年。草綠王孫空自凄。長年何事馬蹄閒。白首逶迤關樹西。憶曾去家此爲客。寸舌誇視長卿妻。浮名苦挽歲月催。橋柱徒煩司馬題。狂風吹送古月來。四郊蕭蕭戎馬嘶。關河迢遆阻豺虎。滿目腥雲迷舊棲。停雲佳句憶酒徒。扊扅悲歌思遠閨。昨夜關樹秋風起。夢回西窓心轉悽。關霜不見白鴈傳。楚雲又逢黃耳齎。鄕山幾時得家信。海內風塵猶皷鼙。早知人事到如斯。鹿車恨不雲門携。春風花浪好蕩舟。夜月蘆洲閑杖藜。歸心夜夜伴子䂓。烟樹三更空自啼。平胡何日馬首東。石門更尋東臯犂。</text>
<title>一樹山榴依舊開</title>,<text>孤征暮入斷橋頭。一面愚池容半畒。茅簷日斜鷰雙飛。小庭苔深蛙一部。南來何事涕橫流。一樹花開人去後。憶曾與爾忝宮臣。小技才名滿人口。騷壇共碎五言城。白戰常囚八叉手。金蘭心契繼管鮑。山斗名儒稱劉柳。功名却與命相仇。掩袖宮中逢妬婦。風塵踪跡曉星分。俱落當時射羿彀。封章直欲易吾播。截髮高堂有陶母。霜摧玉樹露晞葉。落月空樑夢來久。寒灰再燃我獨還。一束生蒭奠淸酒。殘花尙有山石榴。竹外嫣然供三喚。吟年花似去年新。去年人已今年舊。鳴琴久絶廣陵散。晩笛忍聞山陽奏。南朝已悼減八達。竹溪翻傷成五友。聯鏕紫陌不可共。揮麈淸談更何有。摩挲古樹不忍去。獨立東風搔白首。</text>
<title>薇蕨餓首陽</title>,<text>夷齊二個孤竹子。首陽一抹河東岡。採山茹薇是何事。至今千載聞猶香。巍乎高節萬萬仞。山耶人耶名俱長。狡童一自不吾好。微子去之箕子狂。牧野之師繼鳴條。我伐用張光于湯。以臣伐君不知非。叩馬來諫明三綱。投璜何處釣周翁。大義不許兵刃傷。將身高卧一片山。採其薇矣充吾膓。三千同德十亂臣。豈爲以薇爲吾粮。桃林之牛華山馬。不義而得同粃糠。天衢日月屬姬家。首陽何獨爲殷疆。傾筐采采亦周草。以粟易之何忍傷。枵然寧死不顧生。只爲後世扶綱常。淸風吹灑六合塵。直與二曜爭晶光。噫噓嘻首陽薇蕨萬古淸。肯換八百周籙蒼。</text>
<title>愁倚兩三松</title>,<text>吾何爲乎生遐想。玉人逈立林之幽。秋風吹我入仙關。洞天日晏紅雲收。驂鸞何處去不歸。倚遍庭松起閒愁。道人身世玉淸家。幾塵戴天山中留。延溪江色釣白魚。凾關雲氣騎靑牛。丹臺已辨一伐毛。洞庭誰識三登樓。金箱寶籙水沈香。玉鼎丹液三花頭。天台有約二十年。鶴氅今日窮冥搜。山空林靜桂花老。嶺帶寒烟秋氣稠。長吟宋玉招隱篇。倚樹終日愁悠悠。</text>
<title>輓詞 祭挽皆佚。而惟趙玄谷輓一首尙傳。故不忍復佚。錄附于此。 [趙緯韓]</title>,<text>危機一觸禍難憑。十二年來罪亦懲。西塞風霜形已槁。南荒炎瘴病還增。開盆未得看天日。就穸那堪對柒燈。無限煩寃何處洩。海門風盪怒潮興。趙緯韓。</text>
