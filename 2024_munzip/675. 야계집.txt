<title>小學賦</title>,<text>當天造之草昧。立生生之大道。包費隱以溥博。率我性以時措。初鑑空而藏密。渾兆眹之未發。及隨感而應用。處當然以中節。然莫能以存存。昧人道兮不自知。開我人者先覺。引聾瞽兮指歸。自皇極之有建。因其性而振德。但徒敎而無書。民鮮能其心得。故紫陽之學殖。曰明敎之我爲。輯羣言而神會。依前聖而述而。總若干而眎規。乃楷模之指南。人當穉而醇愨。要典學而泳涵。赤子之心不失。本然之性能全。開明屯鬱之地。操存未琢之天。漱六藝而發蒙。保四德而養性。顧言行於慥慥。得誠敬於惺惺。收已放兮入身來。儆傷虎兮知孝悌。本諸身兮靜以眞。觸事機兮動以禮。固肌膚與筋骸。每日用其當循。隨鞭辟而向裏。遂厥初而誠身。由灑掃與應對。可管攝而申申。優遊三千之儀。涵養四端之緖。行素履而周旋。詎動靜之齟齬。襲羣賢之善行。衆妄退聽兮害馬去。成於樂而蹈舞。消融渣滓兮塵穢除。發泰宇之天光。心有主而中虛。勖循循而不捨。遵彜則而允蹈。硏竆道理之精微。辨析禮儀之節度。盡忠孝而止止。裁事物而正正。基大學之根本。便可到夫作聖。然稛載而垂槖。汩末流而喪眞。睫在眼而不見。豈斯人之自新。赫聖明之當宁。執敎民之樞紐。明理一而分殊。鑿混沌而開牖。蒙以養正。年七八而入學。携無曰益。喩固有之懿德。人皆至於性成。揖孔孟而摳衣。此考亭之所以演繹此書。金鎞而刮膜。詔後之學者。而盡人道之大經。天理之合義者也。何世衰而道微。復邪說之紛霏。慨蒙養之不端。喪天倫於胠篋。則不遠於伐柯。人自遠而莫察。雖有爲之間生。笑蜀越之雪日。投轄含盃爲道。慇懃奉公爲俗。悠悠兮風塵。入鬼域兮甘自棄。情旣熾而益蕩。性又鑿而近死。若土木而面墻。又薄俗之爲燬。旣名檢之掃地。况禮義之可論。孝或陷父。忠或賊君。仁流姑息。敬墜阿諛。蠢然而動。血氣之軀。夢幻人世。塵芥六合。寥寥千載。毁禮已極。余生贅疣於黃苞。迷不知其所向。幸嚌胾於此篇。訓昭昭如指掌。納遐情於方寸。欣植內而有獲。不若是則非人。宜服膺而準則。然知之而行難。顧余心而夕惕。庶收功於掘井。詠豐芑之敎育。與夫子而同歸。明大同之日月。</text>
<title>眞儒賦</title>,<text>當風氣之初開。曰道源兮沕穆。然有軆而無用。但鳶魚之飛躍。天乃生乎睿知。俾斯道而有托。爰性之而克全。亘經德而秉哲。文不喪兮道不墜。寔參天之碩儒。冠章甫之峩峩。顧名實之允孚。被禮義之法服。循繩墨之大度。淵淵天命之性。浩浩率性之道。隨所用而畢陳。儼無偏而無側。仁不苟於呴呴。義不假於孑孑。行已極於慥慥。言亦貴於訥訥。理已貫乎精粗。事必明於本末。醞藉經綸之緖。涵畜禮義之端。守誠敬於惺惺。迪文思於安安。旣直內而方外。又閑邪而存誠。人欲無隙其可入。天理曒乎其惟明。學不欺乎阿世。德亦造於罔覺。動而天下爲道。言而天下爲則。扶持宇宙之棟樑。奠安生民之柱石。此所以名世之眞儒。龍德正中者也。竆而潛然勿用。身獨善而自靖。達而笙鏞治道。煥事業之彬彬。禹稷臯陶之勵翼。伊傅周召之恭寅。寓攸效於善治。浴羣生於膏澤。孔顔思孟之相傳。咸以正而罔缺。剔道緖於馮馮。明天理於草草。然有德而無位。言雖切而何補。嗟聖遠而言湮。士奔趨於鹵莾。徒言堯而行蹠。紛鼃鳴而蟬噪。彼漢唐之董韓。何少醇而多疵。幸濂洛之有緖。接餘波於洙泗。掃淸異說之荊榛。開明正學之日月。由是以及家國。道純粹而精一。自此以降。眞儒不出。吹簫販繒。有稱豪傑。屠狗椎埋。人曰巨擘。昏昏貿貿。含糊碌碌。寂寞千載。壞亂已極。余生世之無賴。迷不知其所向。擬沿伊洛而不知其津涯。航斷潢兮波滉瀁。咀嚼道腴而不嚌其胾。猶隔靴而爬癢。羲皇邈邈然無及。孔孟無形響可追。嘆千載之無儒。悲吾道之焉依。</text>
<title>佩玉賦</title>,<text>溫溫恭人。聿修厥身。寓物內觀。以直求眞。有瑲者玉。乃德之符。在璞蘊美。就琢尤粹。鏘鏘厥音。瑩瑩其色。潤如溫如。可爲人則。于以佩之。于彼厥躳。惺惺警心。肅肅有容。爰㓗其道。爰淸其質。和而不涅。剛柔醇愨。耀我其德。光我其服。信檢身之指南。庸玉汝於成也。彼山輝而澤媚。我含章而可貞。彼內朗而外潤。我面背之盎睟。寧斯須而去身。眞麗澤之益友。故禮服之襜如。備珩瑀與琚璜。隨鷺班而鏦鏦。入淸廟而琅琅。鏗佩心而周旋。豈余玉之同碔。振已贊夫孔聖。琢又咏乎衛武。瑤作公劉之舟。璉成子貢之器。何楚國之白珩。謾見侮於簡子。哀怙侈之一蕩。徒玩目而喪志。孰存心而反省。爭剖身而藏之。旣謬佩於弋鳧。故鏘鳴於孟姜。照車十二兮。逢威見笑。價敵連城兮。祟秦禍趙。况鴻門之一擧。又欲斃夫天授之龍顔。悲潤身之天珍。反玩愒而珊珊。幸余佩之陸離。念修身之不可忘。亂曰。我衣之華。我佩之光。一片靈臺。惟玉是若。我非玉視。惟玉其德。</text>
<title>親耕賦</title>,<text>農爲政本。食爲民天。肆先后之立極。總林林於八埏。知小民之攸依。允艱難於稼穡。察璿璣兮齊七政。授人時而不忒。當豐祥之新正。藹春煕之載陽。命禮官而整儀。擇吉日兮辰良。玉輅兮曉發。和鑾兮玲瓏。千官兮影從。寖威兮盛容。儼掃塵於黃道。彌淸蹕於東郊。躳秉耟於大田。修命籍於千畒。班貴賤而有序。推或五而或九。下分勞於蒼生。興農桑之盛務。上致孝于宗祧。奉烝嘗與禴祀。此歷代帝王之所務。而仁政之所自始也。曰昔邃古之初。民咸困於生息。旣食果而飮血。夫孰知爲耕鑿。皇矣炎帝。始制耒耟。倬彼甫田。或耘或耔。思文后稷。敎民播穀。自三代啓文以來。莫不有事乎原隰。周宣墮千畒之禮。虢公納諫而胥匡。漢文缺三推之法。賈生置言於明堂。然墜典之僅擧。何古風之凉凉。彼春田之有耕。徒玩遊於未央。吁嗟乎哲王之未作。慨民事之不察。河淸海東。聖人御極。復百王之廢禮。紹三代之墜政。念民食之當勤。益嗟嗟乎臣工。向翠華於郊田。御騑騑之六龍。垂靑紘於冕旒。屈五推於聖躳。將以陰陽交泰。乾淸坤穆。甘雨祈祈。祥風習習。黍苗芃芃。結實離離。擢穎揚芒。翠英金枝。備粢盛之蠲㓗。昭精誠於白日。此則恭承神祇。而儼奉宗稷者也。上屈序而躳耕。下反本而去末。苦早耕而暑耘。忘沾軆而塗足。羅紈餠餌四望。無曠土之譏。茨梁坻京千疇。有多稼之詩。此則顧閒民之擧無。而睹西成之穰穰者也。懿致孝而富民。超隆平於虞唐。何幸目睹盛際。聊作詩而贊揚。</text>
<title>外寧必有內憂賦</title>,<text>邈余生此下都。早筮仕於魏闕。徒竊祿而冒位。昧保始之良法。奉山公之訏謨。欣余志之有獲。伊乾坤幅員之博大。紛萬國之錯列。君代天而中立。撫神器而御極。掃羣盜之猖獗。虛漠南之王庭。淸玉關之風塵。致邊塞之數寧。嗟堅凝之爲難。志易盈於小成。謾矜己而喜功。又驕奢而縱逸。尸天位而莫察。致內憂之孔棘。此所以無敵國外患。而邦疹瘁以恒亡者也。跨萬古之逆旅。懵倚伏之無常。秦築城而自限。振長策而虎視。胡未至而內潰。不二世而顚躓。武竆黷而拓土。致海內之虛竭。晉呑吳而志驕。速五胡之亂作。隋平陳而縱欲。竟身屠而宗滅。鼎沸雲擾之秋。五胡遼金之日。總是內無可畏之方。未曾不禍起於蕭墻。仰聖王之心法。一無怠而無荒。念負重於春氷。戒益切於盤水。縱外城之寧謐。恒惕若而自祇。舞干羽而服苗。舜日克其吁咈。征十一而無敵。湯不弛其警勅。何昏庸之器小。逞驕意而趢趗。俄內憂之已至。徒外寧兮何益。吁嘻木腐蠧生。醢酸蚋集。驕生於意。凶源外發。自滿招損。縱意不克。承此外寧。誇詡僑佶。切憂內至。百禍叢集。邦隨扤捏。已矣誰恤。吾然後知生於憂患而死於安樂也。</text>
<title>三才賦</title>,<text>惟至道之兆眹。極渾淪而沕穆。寓自然於鴻濛。但窈窈而屯鬱。及剖一而生兩。渾涵三而有托。道隨三而默運。三倚道而有立。奠確隤而健順。行簡易而資始。應剛柔而神用。運陰陽而普施。人兩間而鼎立。盡我性之仁義。配高明與博厚。儼中立而不倚。彼變化之無端。我神妙而莫測。彼至誠之健行。我自彊而不息。雖大小之以殊。理貫一而脗合。然天地之大道。待我人而後行。彼元亨與利貞。隨一心而無停。故大聖之建極。妙淵泉而溥博。推元化之功用。致中和而贊育。位乾坤而順序。物自遂而生生。可見天地之大造。賴聖人以有成。何聖遠而道喪。邈與天而隔絶。無一理之流行。有三位之相錯。紛二殊而五異。乃失序而不若。孰盡性而順承。協二才而合德。重曰。汝首圓。汝知然兮。汝足方。汝行然兮。才所以立。在我之天。道不外心。才寓心裏。能盡其心。可建天地。乘氣動靜。心之理兮。</text>
<title>讀小學 七歲作</title>,<text>持身祇是孝而悌。立志要當信與忠。若使人人知此道。則何亡國敗家有。</text>
<title>奉和李晦齋 晦齋時宰仁同</title>,<text>觀物從來自有眞。雨餘湖水凈無塵。絃歌百里君爲主。烟月一區我作賓。可想螺鬟羅遠峀。最憐沙鷺惱幽人。十年聚散都如夢。靑眼休辭擧目頻。</text>
<title>羊汀同年會。次李梅村 翎 韻。同年諸賢有唱酬詩。見附錄。</title>,<text>昔日曲江只擅名。羊汀豈料聚羣英。紅塵幾憶春天樹。靑眼眞成淡水情。沙鷺不渝蘭臭約。林鶯莫喚楚人醒。明朝雲散還離恨。主倅也應促管聲。</text>
<title>題淸心樓 樓在盈德</title>,<text>淸心增畫舸。粧景 二字缺 君。風細宜徐棹。巖奇亦助文。興酣臨凈鏡。愁趁望孤雲。邂逅成佳會。離筵故待曛。</text>
<title>輓聾巖李相公 賢輔○二首</title>,<text>昭代挺生間世英。德星相對壽星明。八州製錦牛刀試。一道褰帷范轡淸。玉樹綠連瓊島秀。繡衣紅耀故山榮。老人昨夜昏南極。恤典頒宣軫聖情。食德辭榮九十春。驪珠儀鳳總是珍。紅雲捧日丹心老。綠墅開堂白髮新。鸞誥金章千載事。田園松菊百年身。靑山遽遠音容杳。空望龍頭倍慘神。</text>
<title>紹修書院。次李退溪板上韻。</title>,<text>缺 道于今道再興。藏修傑閣湧千層。淸冷境界今安 缺。蕭灑源流見未曾。丈室每尋黃卷聖。平臺遙看白雲騰。心神日 缺 恬虛地。可使襟懷澹似氷。</text>
<title>翠寒臺。次退溪韻。</title>,<text>蒼崖斗起似飛騫。登陟令人氣豁然。矗矗羣巒籠翠靄。森森叢竹拂寒烟。經營已得藏修地。游泳終看活潑天。希聖希天知不遠。立基當自士希賢。</text>
<title>題草臺精舍</title>,<text>新開精舍好山川。境閴堪憑一榻眠。遠近峯巒籠翠靄。高低楊柳拂靑烟。平蕪牧笛蒼波外。遙渚漁歌白鷺邊。多少奇觀侔赤壁。却疑身自挾飛仙。</text>
<title>輓章[龍巖朴雲]</title>,<text>理氣互流盪。禀賦直而愨。純性旣內腴。頗不修邊幅。歷敭中外用意正。敦尙孝友堪鐫碣。慈祥歌召杜。久莅字牧責。賦鵩海山阿。步履無紆曲。晩罹靖陵痛。宿疾成灾已無及。乘除理數然。達識何戚戚。死別呑聲夢夙昔。寒月窓櫳心惻惻。平生愧相負。病不執紼臨風泣。儀象居冲簡。神精湊篤堅。經綸由定性。敬睦自循天。晩滯悲歡裏。終罹禍福邊。塵寰溘一夢。閭碣泣空傳。純誠孝友顯。懿志布設訏。實踐終無愧。淸操永不渝。鏡鸞悲海曲。霜鬂怨延吳。遙望門旌右。思欽倍慟吁。削玉光還斂。懷瑜理自貞。隆仁襄國化。厚愛樹家聲。準擬嘏申佑。那知恨輒縈。儀刑悼永隔。號慕莫能情。</text>
<title>輓章[久庵金就文]</title>,<text>與君曾有兄弟義。豈意于今報凶音。生死在天安有恨。音容隔世最傷心。靈門寂寂惟甘睡。天路高高不可尋。靑眼何時聞軟語。哀辭題罷淚還添。</text>
<title>贈遺○詩</title>,<text>和贈宋天章 李晦齋雲飛川泳露天眞。俯仰胷襟逈出塵。百里江山新忝主。一尊風月樂迎賓。銅章愧我迷裁錦。臯比多君志作人。幾上危樓勞北望。夢魂馳向五雲頻。曲江倅宋君天章設壽酌。以書見邀。有疾未赴。開筵遙想壽萱闈。一邑爭看戱彩衣。病客劫寒空縮首。不堪東望但噓唏。謝宋天章臨慰壽席知心那作世人顔。冐雨衝泥不厭艱。春入北堂猶冷落。感君相訪助情懽。謝宋天章惠松蕈海鮮 二首嘉貺頻頻兼水陸。誠心老老似君誰。村厨久闕珍鮮味。鶴髮今朝喜上眉。碧魚冬月最鮮珍。遠惠知君老老仁。不匱是心推及物。終應錫類一邦人。天章來訪山齋。僕適出未遇。詩以爲謝。吏隱知君有雅襟。抽身時復訪雲林。主人適去山無路。獨對寒松伴月唫。寄題宋天章別業卜築雲泉歲月深。手栽松竹摠成林。烟嵐朝暮多新態。惟有靑山無古今。送宋天章赴三嘉任所 按先生時赴玄風。而此云三嘉可疑。○冶川朴紹乞邑每防朝惜士。只應誠感徹天衷。江魚野菜君恩裏。四字缺 志養中。</text>
<title>羊汀同年會唱酬[西庵太斗南望而]</title>,<text>草莾何人識姓名。開筵始覺聚羣英。邇來世 缺 紛如雨。豈 四字缺 舊情。歌管畫圖繁入緲。魚龍窟宅夢初醒。年來放蕩無前計。不恨尊前落一聲。又 晦齋李彥廸復古由來嶺表士多名。吾榜人稱最得英。使節遠臨烟水曲。烏山更帶古今情。喜看淸洛流無盡。休羡紅塵醉未醒。勝會十年惟見一。座中誰復繼高聲。又 石塘曺世虞伯元同榜諸兄摠有名。望裏風度出羣英。却忘原隰驅馳困。來講慇懃不世情。滿目江山供逸興。轟筵歌吹喚初醒。淋漓更作方舟飮。從此羊汀占美聲。又 文義朴萱子芳嶺外斯汀擅勝名。况如今日會羣英。烟花江上千年興。詩酒筵中百世情。歌管夕陽調更苦。傳觴竆夜醉初醒。莫笑楮端聯拙句。不是吾心釣有聲。又 綾城具嗣宗仲胤才薄多慚共綴名。安知此日遇羣英。十年阻面希音信。數日同遊叙素情。賞罰交行談且謔。管絃相雜醉還醒。同年此會誠難得。從此南中達美聲。又 烏川鄭䃢䃢之座中諸伴儘才名。詩酒談鋒最傑英。擬結麻蓬相賴意。還憐梅竹弟兄情。但將美酎忘形骸。不與傍人較醉醒。雨散花紛明日事。淡烟踈樹暮江聲。又 臨瀛崔世道一之聞說羊汀領擅名。今來同榜摠羣英。排盤狼籍非皮意。促膝團欒見盡情。玩物坐莎詩易拾。引風眠席酒能醒。明朝各自分離後。最愛江山有信聲。又 文城柳潤沃卿白頭身世負虛名。今日同遊渾是英。洛水波光如有意。金烏花影似無情。風烟滿目吟何盡。歌管交爭醉不醒。醉後扶歸仍踏月。載花堪聽馬蹄聲。又 凝川孫璘子寶兄弟榜中空見名。相逢今日盡䧺英。太兄備宴方知意。李守陳羞又識情。興逸應須陶子醉。盃行愼勿屈原醒。羊汀此日分離後。但有江頭風樹聲。</text>
<title>延謚追感韻 贈後孫廷薰 [大提學趙性敎]</title>,<text>聖世文明屬一元。揚揄潛德聽慈孫。芳留諫草輸臣節。榮及泉塗感國恩。良驛風霜悲過劫。倻山泉石證名門。惟君不墜傳家孝。賴有遺文得尙論。又 參判姜蘭馨崇賢一治際初元。克闡先休有肖孫。七諫同持忠讜節。兩朝重見贈褒恩。僞書忍說良才壁。眞訣相尋退老門。此地高山猶景仰。成仁不以死生論。又 參判韓敬源抱寃千里訴含元。始識先賢有肖孫。今日廷中明義理。百年泉下及榮恩。文章氣節傾當世。孝子忠臣本一門。從古高山仰止處。那容泯滅士林論。又 承旨金益容高山舊社泣黎元。况是先生子若孫。只此眼前行直道。誰知身後有殊恩。屈伸人事皆天理。今古忠臣是孝門。寄語後人宜自愛。當時榮瘁不須論。又 承旨李啓魯陵替斯文氣復元。籲章千里是家孫。乾坤賴有三韓義。草野重蒙百歲恩。終古綱常扶實地。至今詩禮萃名門。非徒贈秩恢公道。爲國瀛臺更議論。又 參判尹堉天地常存一氣元。箕裘詩禮到雲孫。丹書忍說當年禍。黃誥初攀曠世恩。節惠同符休老謚。講仁曾熟退翁門。餘三百禩敦先誼。遙阻侑筵悵可論。又 後孫進士天欽倻爺贈帖下正元。誠意偏勞若箇孫。七諫風聲留國史。一天雷霈感君恩。衿紳倍愴當年事。綽楔如新舊里門。採摭前言公道在。巖廊啓草後人論。又 後孫廷億臯比優詡證文元。盥讀遺篇悵後孫。梅閣淸名留片石。薇垣直諫答殊恩。靑衿濟濟傾羣邑。丹誥煌煌耀一門。百歲在前千歲後。從知不誣史家論。</text>
