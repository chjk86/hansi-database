<title>謫中憂旱 甲子四月</title>,<text>其雨其雨日杲杲。天心豈識民心勞。萬口待哺方噞喁。我欲上天天路高。嗟茲之旱誠有由。安得淑問如皐陶。雲師欲作風伯怒。助勢黨惡鴟音豪。</text>
<title>關東途中。示弟國卿。丙寅春蒙赦。自京歸覲麟蹄親之任所。</title>,<text>始入長安雪滿城。綠陰三月此還行。眉間黃色君同我。明日山間過鯉庭。</text>
<title>偶吟示三兒 辛未夏。守永川。衙罷閒坐。三兒侍側。出白字以試之。雖皆稚拙。不相蹈襲。聊此志喜。要驗他日成就與否云耳。</title>,<text>總角三兒雁作行。試吟聯句各成章。吾家積慶應無替。佇見渠曹共立揚。時長年十四。次十一。下八歲。</text>
<title>永川雙淸堂。次蘇都事元友。世良。○堂▒明遠▣▣樓傍。公所建。</title>,<text>斷岸橫岡類削氷。堂新喜與客同登。風生庭樹含秋氣。水落南川露石稜。十里煙雲輸勝槩。一杯談笑集親朋。相逢但得今宵醉。肯要名聲去後稱。桑梓長年費夢思。身紆紫綬豈曾知。行尋舊里埋三逕。坐嘯孤城送六期。官劇每愁煩簿牒。時淸惟喜對樽巵。鄕人與我同編管。爲主爲民此一時。永乃本貫。高曾所居。舊宅尙存。</text>
<title>金丹城 萬鈞枕流亭。次李明仲 堣。</title>,<text>淸白傳文節。烏川始卜家。園林宜隱逸。山水喜幽遐。名役甘爲恥。身閒還可誇。朝廷知姓字。虛老不須嗟。朝廷以淸白子孫。薦拔授職。不赴。文節。金判書淡。公其胤也。未負幽棲志。江湖作小亭。千山環簇簇。一水帶盈盈。擧目天光遠。憑欄地勢傾。膏肓成此地。夢絶帝王城。</text>
<title>明農堂 幷序</title>,<text>吾先。起於永陽鄕裔。世居東都。高祖諱軒。仕宦于京。以軍器少尹告老。始改卜于茲。自後堂構累代。宦成終老皆於此。其山水之奇。林園之勝。天作備盡。不假增飾。第無亭榭池臺。戊辰秋。余以秋部郞官。悶親年老。乞補永陽。公私有事。往來無虛月。遂得隙地。鑿池而作堂其上。堂成。畫以淵明歸去來圖。意有在焉。秩滿還京。甲戌冬。更以密城宰來觀之。壁間圖畫無恙。而五斗之折吾腰猶古。能無羞愧乎。時則爺孃在堂。勢不得任便。姑吟絶句。留諸壁上。欲驗他日成就其志與否云。龍壽山前汾水隅。菟裘新築計非無。東華十載霜侵鬢。滿壁虛成歸去圖。次韻病人宜退故山隅。君亦言歸信有無。何日紋枰亭上對。從君一賭壁中圖。松齋溪轉山回抱四隅。桃源方信有非無。應嫌俗客來相訪。漏泄人間上畫圖。慕齋嶺外行行地一隅。山川明媚見曾無。此中宜著投簪老。須倩龍眠上畫圖。思齋</text>
<title>次映湖樓 與金監司克成同賦</title>,<text>落魄登樓歲月多。重來非分印章加。黌堂負笈留遺迹。驛里居停有主家。白首東西身已老。靑山今古眼添花。長林遠樹渾依舊。三十年來半作槎。</text>
<title>花山養老宴詩 幷序</title>,<text>己卯秋。設養老宴於任府。搜訪境內年八十以上老。自士族至賤隷。無問男女。苟準齒者咸與焉。多至數百人。時余之雙親。在花之隣縣。距半日程。年且八旬。軻書云。老吾老。以及人之老。當此佳辰。開設宴席。聚賓客娛鄕老。而不先吾親。情與事豈得歟。因邀共參。分作內外廳。皆以吾老作主。大張供具。極盡歡欣。觀者稱美。予亦自多焉。蓋仕宦而至將相。享列鼎。榮養其親者。世豈無之。作宰隣邑。聚會鄕老。奉兩親同歡如予者。宜未多得。予亦不識此後能更作此會否。一喜一懼之懷。自然生於歡感之餘。遂成四韻詩。示座中求和。因以爲他日永留之資焉。歲稔時淸九月天。公堂開宴會高年。霜髥雪鬢扶携處。赤葉黃花爛熳邊。位設尊卑酬酢遍。廳分內外管絃連。樽前綵戲人休怪。太守雙親亦在筵。</text>
<title>次愛蓮堂</title>,<text>風搖荷葉颭爲聲。香滿軒堂擁鼻淸。剩得十分奇絶處。夜窓明月掛簾旌。堂在池中。前府使李明仲所建。戊寅。爲風雨所仆。乃重構池邊。異其制而因其額。次明仲諸公韻。</text>
<title>獨坐愛蓮堂憶大休 休乃文繼昌。時爲豐基郡守約遊。</title>,<text>共賞新荷有宿期。待君三日強臨池。紅蕖落盡無消息。一葉飄來一度思。</text>
<title>送朴德璋赴賢良科時爲安東判官。名璨。與予乙卯同年。</title>,<text>天開羅網萃賢良。一夜徵書布四方。幕裏同年今赴召。賀情離思兩交腸。三月春歸客亦行。天涯落莫老夫情。君今定簸連雲翮。未遽重來困一城。</text>
<title>題安東黌舍</title>,<text>曾無惠澤及鄕人。但嘯三年坐席塵。未有一名留去後。題詩板上愧還新。</text>
<title>聾巖愛日堂</title>,<text>十室宣城是我鄕。祖先餘慶積流長。皤皤雙老年踰耋。膝下雲仍已滿堂。親老那堪戀帝鄕。古人猶說事君長。平泉世業汾川曲。新作巖邊具慶堂。巖在家東一里許。高數丈餘。上可坐二十人。前臨大川。灘激則響應。聒亂人耳。聲語不聞。意者聾巖其以此而得名歟。如有隱而黜陟不聞者居焉。則名義尤合。眞佳境也。自先世卜居以來。每於佳辰令節。率子弟遊于此。欲作亭臺增飾其美。而不果者。蓋累代。迄我家君。尤常念念。而遷延不就。以至于老。予悶其先志之不遂。勝境之蕪沒。因巖而基。疊石爲臺。作堂其上。欲及雙親之無𧏮。侍遊其中。以娛餘年。名之曰愛日堂。情志豈不急急歟。成詩二絶。求和諸公。欲與前之養老詩幷留云。</text>
<title>次觀風樓 與文醴泉敬仝同賦</title>,<text>何人携妓臥東山。千古遺名滿世間。愧我一生多繫累。從他九折苦躋攀。白駒過隙難爲縶。素髮垂肩不勝刪。屈指餘年今半百。行將一擲賭長閒。</text>
<title>次金山樓</title>,<text>何年創構此樓新。興廢關時必待人。雨霽朱簾褰一面。雲收黃嶽露全身。黃生抱屈才猶健。曺老居閒語益神。把酒登臨春欲暮。落花香襲客衣巾。</text>
<title>歸來亭 在安東。李留守浤。其主人也。</title>,<text>皤皤須鬢廟廊身。乞退當年見此人。今日亭中非舊主。一杯雙淚忽沾巾。亭臨大野敞危欄。下有澄江蘸碧寒。西接映湖波更闊。平鋪素練沒林端。官家塵事厭悤悤。陪忝皇華燕席同。日暮興闌乘小艇。江山暗淡有無中。我有宣城負郭田。一區泉石老將專。登公亭上情尤發。鷄助鷗盟豈兩全。少年爭自說歸田。晩歲依違志不專。白首江亭兄及弟。宦成名節一家全。</text>
<title>次永川光風堂</title>,<text>雙溪波漲沒涯湄。客到黃梅雨歇時。北海樽前連日飮。南柯夢記十年遲。華堂古額何時換。當檻淸風依舊吹。江畔柳林曾手植。看他民吏半新知。</text>
<title>甘浦。次魚興海子游。丙戌。以輔德爲點馬時也。</title>,<text>點閱三千牝。兼旬傍海東。連天波不盡。緣岸路非窮。設鎭開城柵。編茅避雨風。將軍莫驕惰。戍卒欠羆熊。慙他水上忘機鳥。浮沒閒閒送歲年。白首奔馳南與北。一生虛計說歸田。</text>
<title>寄李上舍景浩 滉 赴試在京</title>,<text>天網恢恢多士徵。隴西才子姓名騰。龍門橋會秋曾驗。爲問如今躡幾層。龍門橋。在吾鄕龍壽山洞口。曾與之遊故云。</text>
<title>詠梨樹。示子姪。梨名進賜梨。曾祖義興公所嗜而名之。其後進賜之名不替。而梨亦尙繁其實。世世傳嘗故云。時丁酉夏也。</title>,<text>負郭荒田數頃微。高曾始卜宅於斯。何如楊氏傳淸白。家北流傳一樹梨。</text>
<title>會老庵。次文忠公韻。示兩上舍。</title>,<text>庵本石臺其名也。己亥冬。與琴正叔，權虞卿約遊。昔。歐陽公與趙槩。退居于桐鄕往來。年俱八十。名其處爲會老堂。今予三翁。雖非歐趙之比。屢游于此。改庵名爲會老。不爲僭也。敢和其韻。以爲他日繼續之資云。琴乃元貞。權乃希益。兩相行藏始與終。求之曠世固難逢。同升輔政趨黃閣。各退歸鄕伴赤松。我老亦堪爲樗散。人無相許顧龍鍾。知心只有琴權叟。時向山房屢接容。</text>
<title>再次各贈兩翁</title>,<text>儒術辛勤未有終。憐君才命不同逢。蓬蒿久斂連雲翮。樑棟無心臥壑松。憤懣有時發長嘯。昏冥聊復倒深鍾。世人爭務爲拘檢。放達如君莫可容。右呈琴正叔丙午槐黃歲欲終。黌堂肄業始相逢。慙吾孤陋柏生石。得子薰陶蒿倚松。薄命未收才八斗。無能還添粟千鍾。從前窮達何須較。共喜樽前矍鑠容。右呈權虞卿</text>
<title>奉別李仲友 希雍 年兄出按海西</title>,<text>與子同蓮榜。今餘四十春。秋官欣接席。湖海遽分塵。靡盬征鞍疾。思歸遠夢頻。公還如未去。猶得更相親。己亥冬。爲參判時。仲友自參議出按。</text>
<title>遊靑鶴洞。次徐祐之 福慶。</title>,<text>從遊剛厭繁華侶。眞率徐翁與子期。草草行藏裏宿飯。鼎鐺木榼彼何爲。鼎鐺。宜春令之言。木榼。李正郞之言。二公皆綺紈之子。是日戲斥而不與故云。</text>
<title>又遊藏義寺後溪。次祐之。</title>,<text>巋然巨刹在城西。歲久頹垣只夾溪。燕主盤游川有迹。羅臣戰沒語無稽。日斜樵豎奔忙去。春晩山禽自在啼。帶月還城城欲閉。萬家煙火去途迷。</text>
<title>秋日。飮權禮判仲虛 橃 相公新宅。次主人。</title>,<text>長安百萬獨無家。往占松林卜築嘉。座上凝川前後守。五人情抱各如何。相公張參議大訓。趙僉知績。趙衛將壽千。與余皆曾經密陽府使。偶然成會云。廊廟輸忠爲國家。風雲魚水會亨嘉。春陽縱卜新泉石。身係安危未退何。春陽。公之花山別業。秋到年年苦憶家。汾川林下樹陰嘉。君恩報了知無日。苒苒其如更老何。時余已卜行。故末及之原韻萬松攢處有新家。創見朱輪會亦嘉。況是凝川曾過客。衰年相對意如何。冲齋</text>
<title>示安竹窓挺然 珽</title>,<text>百花撩亂已成空。獨有公家一樹紅。借揷盆中看不厭。老翁眞箇似兒童。</text>
<title>題終南遊錄後</title>,<text>我屋南山下。數間補茅茨。此屋豈爲華。身安心自怡。宦遊四十年。出入寄於茲。里閈亦親睦。歲久皆相知。花朝與月夕。鷄黍無間稀。年來衰且病。乞退惟其時。家在嶺之南。魂夢尋常馳。行將掛手板。歸袖風披披。同遊二三子。日日來相隨。討論前日歡。去留俱依依。徂茲燈夕遊。最未忘于斯。安生記爲錄。諸公繼之詩。慇懃贈我行。亦各贐行貲。挺然與叔春。柳辰仝 揮墨寫竹枝。婆娑各逼眞。掛壁動風姿。景遇 權應昌 贈仙爐。白銀讓光輝。棊局與饌匣。子仁 鄭世虎 公所貽。持歸聾巖舍。羅列聚鄕兒。還如與諸公。會集終南陂。矧茲詩與錄。一一道情思。遺篇寫一通。寄我仍致辭。送處互有贈。君寧不思爲。願爲數言別。留作面目資。言切不敢辭。書此以還之。老筆荒且拙。恕我忘慙怩。輔之來寓南山之下已久。而家遠親老。未嘗終三年淹也。己亥秋。親喪已畢。適除刑部亞卿。上來謝恩。以年老請辭。聖恩不許。遷延數載。晩交前注書安公珽。珽乃某舊友佐郞處善之胤。謂我有世分。愛敬如父兄。身適無事。每暇則必來問。又於佳辰令節。乃聚洞內諸公。邀我偕遊。諸公亦我舊款。樂從無厭。去夏觀燈之會。尤是盛集。輔語注書曰。予將休沐南州。於窮鄕寂寞之中。南山遊賞之事。必往來于懷。盍爲我記其事。以贐予行。注書曰諾。因記其事。竝作四韻詩。爲諸公唱。諸公亦續而和之。因成卷帙。粧䌙送予。乃書一帙。索予詩欲留爲別後之覽。予謂臨別相贈。古也。不可以老拙辭。吟就短篇。續貂於卷後云。</text>
<title>謝挺然送菊 去夏。徐祐之送斑竹一叢。後得四季小盆。挺然又送菊數朶。詩以謝之。</title>,<text>婆娑綠葉瀟湘趣。半拆紅葩四季叢。更借菊盆粧點好。小軒淸玩冀來同。</text>
<title>盆魚行。錄奉李景明 瀣 昆季求和。</title>,<text>仲夏晷刻長。恒陽又方熾。我屋南山前。褫職閒無事。門絶剝啄驚。塊坐困晝睡。童稚悶寂寥。罩取魚兒至。纖鱗四五箇。喁噞憐憔悴。斗水儲瓦盆。放之而爲戲。始舍圉圉然。漸蘇如起醉。俄然作隊行。交頭疑湊餌。撥剌或欲飛。盆中游自恣。然非得其所。爾生還可瘁。方此大旱餘。川澤皆枯匱。盆水朝夕渴。糜爛安可避。呴沫以爲恩。不思終委棄。魚兒反笑余。對臆陳其志。吾觀世上人。宦海沈名利。隨行而逐隊。添丐恩光被。靑雲鳳池裏。揚揚方得意。風波一夕起。將身無處置。姑息活軀命。人與物無異。而余聞其言。感歎心還悸。冥頑無知物。所言何有智。余居嶺之南。京師爲旅寄。旣非爲祿仕。亦無百口累。遷延將數年。光陰同隙駟。雖言恩未報。亦是貪爵位。白髮走紅塵。寧不被譏刺。頃聞來使言。菟裘營已旣。往追已不及。來者猶可企。行將掛手板。亟把南轅轡。魚兒復魚兒。此言當籍記。江湖浩萬里。永作相忘地。</text>
<title>憶汾川伊川兩家</title>,<text>靑山環擁覆簷端。左右亭臺對碧灘。稻熟平原歸思切。倩工摸取上屛看。兩家有泉石田園之樂。欲歸未歸。圖揭寢屛。留詩其上。欲使知者和之。</text>
<title>次金國卿 安國○庚子仲秋念三。余將南行。金相國國卿。携酒來餞。夜深而別。吟一絶贈余。</title>,<text>廿載重逢把一杯。人生聚散豈常哉。昨宵枉說歸先後。到曉應嘲我再來。余拜辭之際。有敎勿令留鄕。故書此留贈。原韻曾記湓川舊日杯。披圖相對意悠哉。祖鞭寧謂君先着。明月梨湖夢往來。慕齋</text>
<title>辛丑重陽。與諸公登河都事家北亭。</title>,<text>今年又未策歸驂。九日情懷更不堪。木榼銀壺將底試。強從年少陟終南。壺榼南行之具。備之有素。</text>
<title>廣津舟中。次景明。</title>,<text>壽過稀三作老人。亞卿華秩亦殊倫。強隨鵷列營何事。合退蝸廬了此身。門外餞杯將把未。陛前傳敎已承親。歸來多小都中友。應笑前言不是眞。</text>
<title>濟川亭。次餞別諸公。到楮子島</title>,<text>逐逐來尋別意牽。筆林村下各分船。篴聲漸斷人相遠。日暮滄洲更惘然。回看華嶽聳嶙峋。恩重如山祝更新。我去豈堪稱報了。秋風落葉合歸根。</text>
<title>宿三田渡。憶在京子弟。</title>,<text>風雨冥迷暗四端。終朝未發馬津灘。思安思若分憂喜。兩地關心摠一般。</text>
<title>到月溪 仲樑。使人來問。且送封餘大鮮數尾。詩以答之。</title>,<text>離京數日隔音塵。忽喜兒郞遠送人。肉食七旬非不足。退歸猶謝御餘珍。</text>
<title>驪興舟中 舟行六日。始到驪江。阻風又未得速發。難堪鬱鬱。賦近體遣懷。</title>,<text>驪川東岸泊行舟。赤葉黃花滿眼秋。嶺外歸程尙迢遞。江頭行李久淹留。南來不有趨庭興。北望那堪戀闕愁。紫綬銅章猶未樂。一身分得九重憂。赴星牧時作。誤編在此。</text>
<title>次竹窓。追賦兩絶呈舟中。</title>,<text>扁舟短棹影羈孤。豈比功成范五湖。負郭從來田二頃。白頭歸去作耕夫。從遊心事摠成空。君住終南我向東。洞裏笑談依舊鬧。孤舟作伴只秋鴻。</text>
<title>踰竹嶺 嶺上。基川城主周景遊携酒來迎。吟示二絶。</title>,<text>巍峨峻嶺鎭南疆。來往間關七十霜。寄語巉巖道傍石。從今好在各相忘。草草行裝白首郞。秋風匹馬嶺途長。莫言林下稀相見。落葉歸根自是常。</text>
<title>到南院。東望農莊。喜吟呈城主。</title>,<text>渺渺孤村郡邑東。松篁無恙蓽門封。滿鄕魚稻堪爲樂。更乃堂前柹半紅。</text>
<title>追次周景遊 世鵬 題愛日堂奉寄</title>,<text>苔蹊蕪沒舊亭臺。白首重尋亦幸哉。騷客來遊題石去。山花開落幾時廻。長林東岸大川廻。上有奇巖天作臺。氷泮雪消春水漲。倚巖垂釣正時哉。余之在京時。景遊枉駕聾巖。登覽亭臺。題詩臺石而去。恨未與共登。又恐愆此花期。次韻書送。冀速更枉也。</text>
<title>嘲景遊未遊淸涼</title>,<text>歷向淸涼約已堅。米鹽多苦久遷延。庭前落葉蕭蕭響。時候將遒小雪天。</text>
<title>題靈芝精舍</title>,<text>靈芝。本龍頭支脈。在家北數里。不甚高大。而峯巒稍峻。延袤亦遠。名存載籍。非他尋常丘垤之比也。舊有佛庵。歲久破亡。中間有僧鳩材重營。隘陋低微。觀者惜其地位高爽而制構不稱。未久而又爲回祿所災。壬寅秋。余以年老。致仕來家。家饒泉石。非無臺榭遊覽之所。而塵紛世念。不能無惱於其間。乃募素款僧人稍有幹才名爲祖澄者。助給資財。營構精舍數間于此。不數月而舍成。遂因赴京之友。求中原善筆。寫其扁額而來。不曰庵。而曰舍者。懼其緇流多接。雜亂香火。只令澄僧。往來消遣。作我頤養之地也。舍南百步外。有峯斗起。松樹羅生。除地爲臺。是山之洞門也。自下而來者。到此休憩。山路危險。或下馬步進。距舍數十步。有坑谷路斷。積石爲補。作爲層階。但可通人。不得通馬。旁築高臺。亦令坐歇。客至于此。則騶從皆除。而杖屨單行。不使喧鬧於舍門。因名其階曰捨馬。臺曰杜妄。用北山移文語也。此其大略矣。其他觀覽形勢之勝。棟楹制作之巧。來者瞻眺而自得。不必覼縷焉。抑又有一說焉。昔之李德裕。晩構平泉莊。耽玩花石。作記戒之曰。有以一木一石與人者。非吾子孫也。予之經營此舍。亦甚勤且勞也。其有年少之徒。呼朋引類。群遊侶戲。毀瓦畫墁。使同於郵館院舍。是深懼也。吾亦以是戒吾兒曹。吟詩二絶。令孫壻黃俊良和之。因寄示景明兄弟云。生來成癖煙霞趣。白首膏盲未易攻。家近聾巖嫌在俗。靈芝新占藥頭峯。舍在高峯最上巓。前臨衆壑與長川。筇扶脚力猶堪借。還恨靑年未著鞭。次韻 黃俊良雲關岫幌幽棲靜。利戶名樞俗慮攻。已賦歸來山與約。北山應不竦攢峯。廿載東華白盡巓。笑尋鄕國舊林川。家北有山尤絶處。興來携杖擬吟鞭。次韻 李瀣幾年蹤迹繫樊籠。擾擾風塵百慮攻。聞築精廬知有處。洒然依舊最高峯。月戶雲扃倚翠巓。幅巾朝暮俯平川。丁寧爲報舊猿鶴。早晩投簪去執鞭。次韻 幷敍○李滉禮安。吾鄕也。有山曰靈芝。溫溪會其北。汾水抱其東。遠揖淸涼。近對龍頭。蓋山之小而幽勝者也。舊有佛庵在山南。滉常往來讀書於其間。而山後麓溫溪之上。亦有小築而未竟也。宦遊多年。衰病侵尋。思歸而未得。因自號曰靈芝山人。所以寓意也。去年秋。吾鄕李參判相公。以老棄官而去。愛是庵。就而重新之。名曰靈芝精舍。以爲頤神養性之所。公家在芝山之東汾水之湄。去精舍纔數里。時與鄕閭子姪。杖屨逍遙於其中。至或旬月忘返。以詩寄京師。示滉兄弟。且謂滉曰。足下。舊卜于此山之麓。素稱主人。而今我先之。無乃回賓作主耶。早晩下來。當訟而辨之云。公以耆年宿德。高蹈遠引。而不辱與後生小子往復書札。以爲笑謔。其高簡樂易。淸眞蕭散之風。使人想味而興起也。滉謹次來詩如左。且復書于公曰。山人之號。滉初以拙巢在山北。庵亦是舊日讀書之所。漫以自托。欲見多病思歸之意耳。自相公卜築精舍之後。一山之雲煙花草。一水一石。擧爲淸玩中之物。山靈固已獻狀作娛之不暇。滉雖欲區區占虛名。以自表於塵世。多見其妄而不自量也。主賓之勢。當由眞假而分。則滉之理屈。豈待他日訟理而後知之。山靈處分。應已定矣。請自今四字稱號。謹以歸之於相公云云。故拙詩前一首。專言此事。蓋公旣以諧語見及。滉不得不以諧語復之。悚罪悚罪。詩曰。山北蝸廬是假容。久纏繮鎖病仍攻。願將美號輸眞隱。不獨山南第一峯。精廬高架白雲巓。藥竈逍遙葛稚川。莫把高臺名杜妄。聞風俗駕自回鞭。</text>
<title>次黃學正 俊良 留別</title>,<text>送子松林下。亭高夏尙寒。嵐光橫作陣。灘響激成湍。衮衮汾江水。峨峨竹嶺山。閒忙元異路。離思自無端。雲外禪窓雨裏開。好風吹送落花來。無端更値紅塵客。猿鶴應嫌汚綠苔。</text>
<title>杜妄臺。奉別黃學正覲還之行。</title>,<text>新主臨朝庶政親。群賢濟濟亦同寅。明庭補衮輸才子。祝向岡陵有老民。祝向一作遙祝</text>
<title>春日。芝山精舍。獨吟二絶。寄仲擧。</title>,<text>山腰屈曲路欹斜。緣路爲臺眼界遐。遊客尙嫌眺望礙。更新高築對文華。右新臺○仲擧曾臨。以不見淸涼爲恨。請斫東嶺孤松。松不可斫。乃移築高臺。使通望眼。冀來再登也。白首鵷行病更仍。退閒終老欲依僧。名途已厭輪蹄鬧。妄轡休將近石層。右石橋 所謂杜妄臺</text>
<title>肯構堂</title>,<text>明農爲其身。愛日爲其親。豈若此高堂。爲身兼爲親。明農愛日。皆翁所構。而此堂則晩年重新。</text>
<title>送周景遊以司成徑遞上洛</title>,<text>鷄割牛刀僅四年。瓜期尙遠柰騰遷。民懷舊德呼街巷。客抱新愁赴別筵。馬首未成遮道請。樽前還賦贈行篇。鄕人莫怨徵黃速。大惠難能一邑專。</text>
<title>冬至後二日。與景浩遊靈芝精舍。</title>,<text>我自退閒專一壑。君胡早歲亦云乎。自知理屈供雖在。他日還爭未信無。北麓經營問幾春。峯頭作舍肇今辰。此生俱是居停耳。莫把虛名較主賓。詩用諧語。續舊戲也。</text>
<title>洞門臺奉別</title>,<text>靈芝精舍喜初成。趁此江東使節行。頭白故人迎馬首。腰黃貴客到山扃。杯行任意何須醉。棊手相知不必爭。日暮花前分袖散。明朝依舊隔東溟。</text>
<title>甲辰仲春初八日。李復古 彥迪。以方伯來訪聾巖。旣歸。吟長律以寄。次其韻。</title>,<text>聾巖地僻誰能到。玉節驚臨訪老人。話古論今修宿約。山肴野蔌示淸眞。風和岸柳將開眼。氷泮潛魚欲動鱗。日暮江頭增別恨。咨詢知不此行頻。原韻 晦齋疊石構亭煙水曲。天成佳勝付幽人。聾巖境界超塵土。愛日情懷見性眞。景晏郊頭靑羃羃。風生江面碧鱗鱗。陪歡半日聞淸詠。款款心杯不厭頻。次韻 退溪奇巖已得專佳境。至道應難喩俗人。广屋靜深堪讀易。崖臺寥朗可延眞。窓前綠水寒開鏡。石上靑松老蹙鱗。幸我溪莊容地近。陪遊三徑往來頻。</text>
<title>又吟一絶。寄謝李使相復古。</title>,<text>林畔長川十里餘。繞村桑柘野人居。翻嫌使蓋來歸早。山未開花水絶魚。有花時更來之約。故云。</text>
<title>謹次姜相國壽瑞詩 敍在下</title>,<text>曾聞積德晉陽人。今覩龜城有脚春。桂樹甲枝樑棟器。方知餘慶久彌新。</text>
<title>醉時歌。書示座上諸公。時甲辰四月念三也。</title>,<text>時維淸和四月末。聾巖臺上松陰碧。洛城遊子來故鄕。故鄕泉石雙眸豁。宣城太守來相訪。鵷班舊交情宜密。相逢欣喜開酒樽。酒旨肴佳杯盤錯。聾巖主老邀共參。傴僂出拜同杯勺。留家小阮隨杖屨。均是情親無雜客。杯行數巡棊數局。簡淡之會貴眞率。日暮下步乘小艇。風來四野江天闊。楊花作雪飛洒空。或浮江面凝練白。船行水落愁石出。沿洄扶曳始利涉。中流隨意或泝流。靑山影裏無依泊。江心廣石名是簟。不煩肆筵而設席。舍舟移登重設酌。環坐四隅如堂角。興酣巵酒各不辭。酒盡廚奴招呼急。樽前爛熳或自歌。侁侁屢舞誰勸促。誰是地主誰是民。區區禮數都抛却。或壻扶翁相對舞。或婢擧觴同酬酢。乘歡更上水中船。船上歌聲猶激烈。呼兒低響唱詩歌。詩是爲歌愈淸節。滿坐齊唱男女聲。綠樹蟬吟群蜂咽。情懷無盡日已盡。抵岸下船相拜別。提毫記茲醉時事。以備他日閒餘憶。仲擧自京來汾川。地主任調元來會。</text>
<title>簟石遊。次李應敎錄呈行軒。</title>,<text>脚疾難將御李舟。危欄獨倚送中流。日斜江面波紋靜。霜後林梢落葉稠。堂上蹁躚嫌獨樂。籬邊採擷揷誰頭。繁絃急管兼花酒。輸與全船作勝遊。前日畏風。未偕簟石之遊故云。</text>
<title>和李景浩寄新曆</title>,<text>衰羸多病度昏晨。見曆偏驚歲又新。丙午始稱初八十。不知今後幾王春。</text>
<title>丁未元日。次仲擧。</title>,<text>人間有三樂。無故與俱存。縱我悲鸞鏡。多男會歲元。歡情宜莫極。春氣又微溫。共醉屠蘇罷。從敎西日昏。</text>
<title>聞景浩移卜川沙。有中藏萬卷之絶。賡其韻以續舊戲。</title>,<text>何苦芝山訟舊居。川沙猶可卜新墟。從知理屈分明甚。聞盡輸移四壁書。</text>
<title>次汾川續九老會</title>,<text>當筵分座使之年。野服金章混後前。執酌遨頭五馬客。連裾鶴髮一行仙。壽多已驗潭留菊。醉遍翻疑酒有泉。十室一家連此會。休誇絳縣古今傳。癸巳之會。爲椿府設也。稱爲九老。名數偶合也。擬之香山。知其僭也。今此之會。乃其自爲而猶因其號。效尤之甚也。余之致仕來鄕今六載。仁廟朝。特拜正二。贈及祖考。龍御遄飛。未暇爲慶也。乃於今年重九。國恤初除。日吉辰良。乃敢新試章服。祭告于家廟。改題木主。次次增秩。幽明俱榮。爰設飮福宴。簡請鄕老之與我同儕者。序齒而坐。除其雜賓。子仲樑。時爲永陽宰。凡祭需宴具。皆其所辦。執酌周旋。極盡情禮。群老歡悅。終至醉舞而罷。仲也感喜。遂作四韻詩。呈于座席。眞城李典翰滉。聞而和之。長兒文樑亦和。諸詩皆有敍。尙有未盡之意。放筆老翁。亦次而竝敍其顚末焉。原韻香山高會幾多年。復覩汾陽十載前。更此良辰添一幸。當時老子押群仙。婆娑皓髮欺秋月。瀲灎芳樽徹酒泉。再世傍觀柯已爛。好將奇事外人傳。家君於癸巳秋。以玉堂學士。受暇下來。爲王父邀鄕中年七十以上士族人。作九老會。厥後耆舊皆逝。當時參會之人。只有一員。家君自壬寅秋。致仕居閒。今秋重陽日。又邀七十以上之人。續作其會。家君居第二焉。蓋人生七十。古稱稀有。而一家之內。世設此會。一家之盛事也。十室之邑。多至九人。十餘年之間。再選而不匱。一鄕之盛事也。汾川一曲。屢見此事。不覺感歎之至。用此長律。頌而禱云。仲樑次韻五百年纔八十年。鄕髦高會慶追前。萊衣昔奉靈椿樹。毛檄今供不老仙。闔境儘餐潭菊露。全家應飮井砂泉。和詩獨抱無涯感。奇事何妨萬口傳。知事致政相公閤下。會鄕老七十以上十人。以續癸巳九老之會。仲胤永川倅公幹氏。旣以專城之奉。來設壽筵。作詩頌禱。拳拳愛敬之意。溢於言表。不肖無狀。夙抱皐魚之悲。捧詩誦詠之餘。不勝感歎。謹奉和再拜呈上。非敢言詩。庶爲屬和者先驅。以廣盛事云。嘉靖丁未重陽後有日。眞城李滉。次韻 文樑生世三看饗大年。一家榮幸更無前。人多洛社香山會。事擬虹橋綵幄仙。綺席已聞新法曲。丹壚應挹菊潭泉。慇懃好保門闌業。賂厥相將永世傳。次韻 黃俊良洛巾千載會高年。帽落龍山杞菊前。翠柏蒼松眞氣味。童顏鶴髮儼神仙。星芒赫赫臨南極。霞液泠泠挹玉泉。勝事一家今再見。占天奇瑞史應傳。</text>
<title>九老會。乃余昔日爲椿府設。而因成古事。至今不廢。前年重九。子仲樑。以永川郡宰。記念舊規。來設此會。大辦供具。極盡歡悅。今年此日。不敢虛過。余又草設。因故退行於十三。永川及宦京兒輩。在家子弟。畢會具參。越一日望。兒輩仍設獻席餉余。花山兩宰及本邑主守。邀請俱臨。設幕於汾江西岸。秋波澄綠。赤葉漫山。主勸賓酬。終日娛樂。日暮。捨陸登船。月出東山。江淸如鏡。緩棹中流。絲管嘲啾。船窄未上子弟五六人。率工妓十餘。登上聾巖。歌舞蹁躚。舟中之客。亦移上簟石。相望秩舞。或各自歌。上下樂聲。喧鬧雲天。夜深而罷。余念古人有塵世難逢開口笑之句。方此佳辰。鄕老與隣近守宰。助具四美。連設盛集。豈非喜幸。因次花牧永川唱酬之韻。以誌不忘云。</title>,<text>白頭歸老返桑鄕。依舊聾巖巖上堂。軒冕浮榮元不管。期頤遐算視爲常。筵開林下飛楓葉。舟泊江頭飮月光。正是九秋三五夜。休嫌佳節過重陽。吾門高曾以下。壽皆八旬。故三句及之。</text>
<title>謝丹山守景浩惠色紙一封</title>,<text>四束黃牋孰寄余。題封惟謹竝緘書。丹山太守詞林秀。知是粧修五鳳餘。色奪琉璃質更娟。光芒皎潔勝花牋。羞將蚯蚓磨鉛汚。袖拂還封几案前。</text>
<title>愛日堂重新。次退溪。</title>,<text>巖聾孰與主翁聾。祈父休嫌亶不聰。閱世已多餘鶴髮。謀生亦拙任龍鍾。臺前流水銀千頃。堂後孤峯玉一叢。夜久倚欄淸不寐。倒江山影月明中。原韻 退溪巖帶江聲自作聾。巖居仙伯本眞聰。曾參可不悲三釜。疏廣元非傲萬鍾。月色想添新水檻。秋香行發舊霜叢。但令日日陪幽賞。何必題名向此中。公令滉作記故云</text>
<title>寒食日。立石于曾祖義興公追贈兵曹參議之墳。基城太守李景浩。以公外裔。盛辦祭具來助祭。祭後飮福。諸宗黨歡話終日。不勝欣感。吟絶句謝呈行軒。</title>,<text>增秩黃麻已濫叨。追榮祖考有何勞。看他一片山頭石。竝與荒墳三尺高。</text>
<title>同景明景浩遊屛庵。至晩泛舟汾川。次景浩。</title>,<text>江頭橫小艇。歌鼓雜陳時。赤壁蘇仙句。潯陽白傅詞。秋山新帶瘦。落日遠含姿。爛熳舟中興。看他舞袖僛。景明以淸洪監司。景浩以基川太守。同來焚黃。仍訪聾巖。</text>
<title>重陽日。避寄芝舍。遇雨有作。錄奉仲擧。</title>,<text>當年丞相休言日。獨寓山齋我復傷。連哭喬山悲不耐。何從風雨又顚狂。休言日。本文丞相之語。後詩。本金莘尹。白酒泛黃花之意。憂國憂家憂歲歉。百憂叢裏度炎涼。階前隱逸知時節。霜後殘英吐嫩香。</text>
<title>奉賡退溪茅舍會飮</title>,<text>東溪卜築自何年。來見茅簷只數椽。堂上彩屛遮毀壁。籬邊網席當華筵。座分賓主成高會。酌遍尊卑作酒仙。已感前宵眞率飮。更看詩律摠盧前。原韻 自敍。自郡到退溪。先生臨見茅舍。城主亦到。詩以奉謝。○退溪茅齋不見已三年。雨漏風吹半露椽。忽枉籃輿臨澗藪。兼蒙皁蓋賁尊筵。他時慕德人如蟻。此日陪歡我亦仙。假步山扃猶得此。況敎投紱拜床前。是歲。棄官來家。</text>
<title>聞退溪喜其胤子新基有溪澗。卽命移構。今悔而更卜他處。凡三遷。故詩以嘲之。</title>,<text>移家深谷小溪邊。經始元因幹蠱賢。庭訓已成知有後。敎兒何必孟三遷。</text>
<title>次濯淸亭 金綏之請賦</title>,<text>階下方池池上亭。風傳欄檻嫩涼生。溪環谷互前山擁。簷豁天低北斗傾。坫上酒盈留客醉。軒邊帿設聚隣爭。多吾老退閒無事。邀輒來分一味淸。</text>
<title>次雙碧亭</title>,<text>十室宣城寂寞濱。幾番送舊更迎新。民殘邑弊知多歲。共理分憂幸得人。華館流丹光映日。江樓蘸碧浪舂銀。百年文物觀風化。歡及窮村戴白民。</text>
<title>庚戌暮春望後二日。邀景浩飮聾巖杏樹下。是時。春寒花未發。而歌兒唱蘇仙爭挽長條落香雪之句。次其詩。拜呈求和。</title>,<text>一年光景屬三春。今歲胡爲獨靳人。池塘春草是虛句。南澗無人歌採蘋。杏花一株立巖頭。枝幹枯瘦經氷雪。退溪學士邀賞春。遷延不見已數月。把杯從容雖可喜。花事多欠笑談空。東君暖律豈長祕。要趁重來滿樹紅。</text>
<title>次學士絶句</title>,<text>春潮方漲沒涯湄。潭底歸人影落暉。坐倚高欄良久望。水禽飛起愜歌詞。</text>
<title>寄退溪</title>,<text>一自芝山理屈遷。經營不出退溪邊。退溪泉石同盤谷。辛苦非追孟母賢。</text>
<title>閏六月望。泛舟賞月。次退溪。</title>,<text>伏熱新亭避薄陰。繫船沙岸暮江潯。波光瀲灎杯中綠。岳色嶙峋席上臨。亂舞狂歌期盡醉。潯陽赤壁入高吟。遙憐兩客尋津去。月白汀洲飛水禽。時與李廣文偕歸</text>
<title>訪黃上舍漢忠于愚溪</title>,<text>峨峨小白與天齊。客到桃源路不迷。我亦已成歸去賦。莫誇君獨有愚溪。</text>
<title>往寒棲。明日景浩以詩謝次。</title>,<text>穿巖越壑問山齋。半掩柴扉爲我開。愛殺隔溪春後艶。荒乘忘返日斜來。原韻 退溪淸溪西畔結茅齋。俗客何曾款戶開。頓荷山南老仙伯。肩輿穿得萬花來。</text>
<title>次監司趙松岡 士秀。因謝退溪和示。</title>,<text>退休元不憶鱸魚。衰病端宜愛舊居。九袠殘生餘有幾。三朝寵眷夢還如。高軒再枉欣迎節。驛使頻來喜拆書。江閣高懸前後律。雲仍認取過黃初。原韻 松岡一缸官酒一苞魚。來訪山中宰相居。松柏本非蒲柳比。鷹鸇那得鳳凰如。雪鬢儀容商綺季。風流詩酒白尙書。叨陪杖屨吟還醉。麥綠梅靑四月初。次韻 退溪別後惟憑雙鯉魚。而今重拜地仙居。綺筵開處花相似。瓊句留時錦不如。三達久爲人所仰。一淸何止史堪書。却慙下客疏慵甚。病覺腰圍日減初。</text>
<title>奉賡溪堂絶句</title>,<text>世貴居華屋。衣須被綺羅。茅堂擁短褐。猶自向人誇。地僻人誰到。春深花自開。循溪堪濯足。柱杖故徘徊。雨灑溪邊草。春先入洞門。煙濃禽鳥樂。和氣正絪縕。聾巖有小築。亦自卜深幽。有意時相訪。聊寬我思悠。擇地勤咨訪。經營問幾春。允臧今始得。無復訊諸人。歸田賦已草。幽谷少塵愁。陶令雲常住。無心出岫頭。抛他官綬紫。閒愛故山靑。四壁圖書外。無煩塵事營。</text>
<title>奉次溪堂謝往一絶</title>,<text>尋訪東西已數年。只緣華構屢移遷。從今不必問歸路。越壑穿巖溪水邊。原韻 退溪溪西茅屋憶前年。溪北今年又卜遷。第一光華老仙伯。年年臨到萬花邊。</text>
<title>奉賡退溪 時遊紫霞皐小亭。値大雷雨。皐乃溪翁舊墓。故末句及之。</title>,<text>亭對高山俯水涯。何須深僻卜煙霞。行雲作雨天敎好。笑殺先生欲徙家。</text>
<title>奉和退溪生辰垂賀長律</title>,<text>生來窮達稟於天。愧我何修福履纏。壽享期頤三世共。官連袍笏一家全。年年初度來鄕黨。秩秩華筵鬧管絃。觀者堵墻傳盛事。更堪稱賀退溪篇。</text>
<title>至日偶吟。錄奉溪堂。</title>,<text>灰飛子半陽初動。始賀乾坤萬物春。却憶彤庭丁諱夕。五更鍾鼓只虛陳。辛亥仲冬十五日爲冬至。是乃中廟忌辰。夜永不寐。吟就絶句。書付希覽。曾示朝家騎虎之勢。果可憂慮。惟昔日臨政。殺戮引導之責。近者垂簾。嗚咽墮淚之敎。可恃也。天豈不助。日夜頌祝耳。</text>
<title>仲冬。謝退溪枉訪。</title>,<text>江閣孤眠簾半開。跫音忽報退溪來。臘前晷刻猶嫌短。返駕匆匆傍石隈。</text>
<title>雪中邀退溪 在臨江寺</title>,<text>去歲終冬稀見雪。豐徵三白趁春寒。高人理楫臨江岸。却愧尋人欠戴安。</text>
<title>閒餘。憶得前日雪中枉駕。謝詩絶句安字韻。演成長律。錄奉溪堂。</title>,<text>適我投簪公亦閒。從遊幾歲暑幷寒。舟橫簟石波添酌。席掛茅亭雨滿盤。花下樽開僧亦醉。雪中肩聳客同歡。如今登賞尤多所。西有臨江東月安 月安。寺名。後改月瀾。</text>
<title>溪堂暮春。邀退溪共賞蟠桃。桃在臨江寺。枝幹低屈。可蔭數十人。花盛實繁。非常品。</title>,<text>離家病客劫春寒。風雨連朝晝掩關。忽見墻桃開滿樹。溪翁有約肯來看。</text>
<title>映湖樓。次丁使相 應斗 。時樓重創新彩</title>,<text>名冠南中七十州。百年興廢創新樓。飛甍耀日蘸湖水。老樹參天蔭道周。多感使華情繾綣。更逢時雨爲淹留。六年坐嘯無遺愛。白髮重來愧舊遊。原韻 丁應斗禮安李知事。退老十餘年。未嘗出門。聞僕欲進謁。肩輿徑臨。乃陪上湖樓。又下樓船。公之次胤奉化倅希樑。靑松倅仲樑。連山倅季樑。迭侍左右。竟日侍歡。時適好雨新晴。一州人咸來聳觀。亦一時盛事。不覺僭書一律。南極光芒耀福州。德星還聚映湖樓。元方接武雲仍合。張仲連城孝友周。海遣麻姑供祝獻。天敎喜雨勸淹留。微生忝續先人好。幸挹淸塵又此遊。</text>
<title>偶吟寄仲擧</title>,<text>獨上聾巖望眼明。月瀾殘寺北山橫。何妨續見黃生面。日日無勞鄙悋萌。</text>
<title>淸和節。賞倭䕽。憶挺然。</title>,<text>贈送盆花故意多。提携遠涉漢江波。當年已發東籬蕊。今歲新開海國葩。攢谷靑楓那得伴。當階紅藥或爭誇。終南舊主應相念。未與同看只可嗟。余之下來時。挺然贈花盆一雙。乃菊與此花也。菊則初年花發。比花今年始開。吟玩不無思念。書此寄示云。</text>
<title>雨餘泛舟遊簟石。次景浩。</title>,<text>蘸水奇巖舊著名。遊人探勝自蓬瀛。雨餘江漲波光碧。夜久煙沈燭影明。坐石四隅隨地勢。流觴兩處剩歡情。醉來還泛中流棹。飛沫西風灑面淸。簟石之遊。與景浩，仲擧曁子弟數人。乘小艇。解纜聾巖下。緩緩而行。經獅子石至象巖。倚泊周覽。共登其背。摩挲久之。乃下直抵簟石。是時積雨新霽。塵穢洗盡。凝滑如璧。只有留潦停蓄石罅。擇地而坐。環列無次。爰設小酌。杯盤禮數。務皆眞率。談飮終日。日將夕矣。雲陰掩月。水色微茫。燒燭而明之。石在江心。江水至此分流。一派循余座下而去。景浩坐其下。老翁乘醉戲劇。斟酒于觴。臺木禁而浮之。景浩笑而取飮。往復再三。仲擧輩。望見羨之。偶於盤石中。有凹如槽。儲水盈溢。分左右而坐。泛觴推送而相酬酢。亦一奇也。因此皆醉。恨未與前日太守共之也。因念流觴曲水。乃會稽故事。簟石之水非曲流。所遊之會。安敢自擬晉賢。事近其日所爲。故三句及之。慕效之意則不無焉。原韻 先生召城主及滉。其日城主來。滉未赴。後數日。再招爲此遊。仍留宿江閣。令滉記其事。○退溪投老歸田豈爲名。陪遊泉石似登瀛。賜書屢賁揚三逕。勅水寧論賀四明。雨送雙鳧雖絶勝。風吹一葉更多情。林間小閣通宵夢。陡覺神魂分外淸。</text>
<title>次新寧水亭 幷序</title>,<text>余於正德戊辰間。爲親乞符永陽。永於新旁。且兼官沿牒。往來無虛月。今新守黃君。乃余孫贅。朝家憂其凋弊。以兵部郞除此。下車未久。得民歡心。撫字之外。念不及他。乃作嘯詠之所於竹林前溪。知余少日遊歷。眷戀于茲。以詩求和。余亦不無桑下之念。喜亭之新。忘拙步謝。靑春太守佩章銅。割鷄牛刀十室中。政簡一區村犬睡。化行期月訟庭空。循除㶁㶁溪鳴玉。隔岸蕭蕭竹引風。豈但鈴齋輸勝槩。淸陰分處起疲癃記得曾遊館舍明。竹林如束小溪聲。此間更起臨流閣。知是遨頭不俗情。</text>
<title>九月初四日。聞金承旨 緣 設壽筵于烏川。</title>,<text>銀臺晝錦遠寧親。承乏曾吾亦此身。聞說今朝開壽席。龍山丘壟望沾巾。公曾設席吾先赴。幾向樽前舞袖飄。今日阻參王母宴。七枚虯卵擬仙桃。家有手植柹。實非凡品。全枝七枚。戲呈獻筵。</text>
<title>重陽後二日。餞安佐郞公信于墻邊盆菊下。</title>,<text>遙憶終南處士堂。秋來墻菊幾千行。憐他盆揷殘叢蕊。同我離倫寂寞鄕。盆乃余之在京時。安挺然。贈我而同來者也。欲令歸告舊主耳。</text>
<title>和景浩</title>,<text>迤邐東西遍。今留只隔岑。愁中多述作。客裏費光陰。擬會聲坊峴。還逢別賀潯。屛基要共審。苔逕患幽深。聲坊。別賀。皆地名。</text>
<title>元夕獻筵詩 幷序</title>,<text>敍云。嘉靖甲寅歲會。家有佩印綬者三。靑松府使仲樑。奉化縣監希樑。義興縣監季樑。是歲。父翁年八十八。曾以親老之故。仲樑以三陟府使換靑松。希樑以彥陽換奉化。季樑以連山換義興。是日。有官者各以其邑齎酒饌來餉我。兄諸兒孫畢集。隣里親戚俱會。內外同廳。終日酬獻。醉樂陶陶。吾汾川故家。自高曾傳祖及父已百餘歲。及我之身。亦且四十年。緣我仕宦于京。以官爲家。或出或入。有同逆旅。傾頹殆盡。幹蠱之兒文樑主之。始倩工修之。適今歲日。設席于此。共迎新慶。余喜而名其堂曰肯構。仲兒吟絶句呈于座席。末句押天字。余念獨谷成石璘之詩八十逢春更謝天之句。因其韻聯成絶句。且三兒換來近邑。皆上恩。幷作戒子詩。在座者皆和。書于板末云。八十逢春更謝天。海東耆老著詩篇。聾巖樗散尤堪謝。壽到今辰又八年。身老休官臥故鄕。三兒奉檄各遐方。連章乞換曾爲濫。治邑先思願勿忘。</text>
<title>次仲擧春日寄詩</title>,<text>長憑書信首空回。爲子慳他節序催。故國山花將盡謝。洛城遊駕不曾來。閒多悒悒孤眠榻。興到時時獨上臺。早晩著鞭猶足企。瓮頭新釀久成醅。</text>
<title>次文樑八日觀燈</title>,<text>八日觀燈小室淸。掛簷光焰爛熒熒。樽前低唱兒孫舞。一夜歡娛別有情。</text>
<title>甲寅六月晦日。自聾巖移寓臨江。是日入秋節。夜半聞蟋蟀。感而有作。適有歸京人。書奉退溪旅軒。欲見鄕家愁悶氣像。</title>,<text>九袠辭家客。遷移何所營。門庭經喪亂。邊塞報戎兵。終夏民無食。兼旬雨不零。夜深愁不寐。何處是蛩聲。</text>
<title>次寄退溪</title>,<text>遭逢昭代展才華。久患沈痾抱屈多。往復三詩堅宿約。丘山恩未報如何。</text>
<title>寄贈柳叔春赴燕京</title>,<text>關西曾說是公鄕。晝錦重過別有光。恨殺堯天方遏密。樓臺到處暗銷腸。</text>
<title>奉和退溪</title>,<text>溪翁一去滯京華。江寺孤眠歲月多。先書已到行期邈。春近墻桃奈爾何。月瀾新刹僧無住。花塢秋殘但落霞。笑倩川沙勤守護。川沙活計亦蹉跎 聞溪翁馳書于川沙佑弟。修治舊遊泉石。勿令荒廢故云。</text>
<title>再賡元夕絶句呈退溪</title>,<text>白盡聾翁兩鬢華。靑年學士睿恩多。江湖已作相忘地。春到墻桃又負何。終之以無可奈何之意</text>
<title>蟠桃下。招仲擧。</title>,<text>墻外蟠桃樹。種來今幾年。憑君莫窺牖。結實待三千。</text>
<title>再賡促之</title>,<text>客從春共至。相別竝前年。輪滿當三五。樽盈美十千。</text>
<title>病中。聞退溪自京新還。吟寄二絶。</title>,<text>已脫塵羈出帝城。丁寧宿約趁淸明。只嫌病後春猶冷。惻惻重關未出迎。三載經營策未成。今辰何幸有茲行。想得間關踰嶺日。分明馬首舊山靑。</text>
<title>病起。吟呈退溪。時嘉靖乙卯四月旬日也。是年六月。公下世。此乃酬唱絶筆云。</title>,<text>捲地春風落盡華。蟠桃仙護尙餘多。紛紛落地鋪紅錦。燁燁留枝映綠紗。羯鼓聲催攀樹舞。琉璃鍾滿醉顏酡。年年此會休相負。佇待三千一結何。月瀾躑躅之會。爲我延退。吾則老除。曾有江山全付之簡。但此則舊約。扶病欲副。次韻 退溪花發仙壇麗日華。千春光景此時多。玉樽瀲灎流霞液。雲幔依俙薄霧紗。閬苑瑤池追勝賞。童顏鶴髮帶微酡。我今却笑桃源客。一返無由再到何。</text>
<title>洛中眞率會賦</title>,<text>惟君子之純眞。寓至樂於天然。豈繁華之徒務。將簡素焉是先。觀眞率之有會。偉洛中之群賢。當宋室之中葉。應聚奎而挺生。同左右乎王室。乃竝美而齊名。尊德齒而忘勢。託佳會而展情。豈玩心於遊衍。役外物而營營。酒隨量而無算。酌深淺而自適。味豈貴乎珍羞。但蔬果之交錯。斥絲竹之亂耳。厭娥眉之悅目。絶奢淫而不御。動必循乎朴略。遊心神於淳古。任天眞而自樂。洞肝膽而相照。罄情歡而沕合。吐瓊韻於醉時。蘊眞趣於醒後。藹性情之浩浩。混太初而爲友。斯眞率之至樂。孰能窺其涯涘。收萬象而冥觀。澹胸次之無累。彼蘭亭之脩稧。徒寓樂於流觴。伊竹林之縱酒。放性情於猖狂。擧雕素而生華。汩末流而喪眞。偉斯人之沖澹。獨反漓而歸醇。納遐情於方寸。各有得而揚揚。茲澹泊而迥俗。雖娛樂其靡傷。然大臣之事君。要夙夜而遑遑。況司馬之忠直。負天下之重望。宜戮力而匡救。示儀形於百辟。何托契而相歡。竟自樂於宴息。懿君子之雅量。豈容衆之所測。眷時事之多艱。慨國步之屼嵲。抱忠丹而曷施。懷隱憂於中腸。斯假會於眞率。庶余憂之暫忘。詎徒事乎脩稧。諒深意之在茲。想遺跡於陳編。仰高風而不可攀。</text>
<title>天下中庸賦 幷序</title>,<text>愚嘗讀中庸。其爲書也。無所不備。無所不該。謂中庸堯舜也。則豈能盡其理。謂中庸孔孟也。則豈能盡其妙。故其書曰。天下可均。爵祿可辭。白刃可蹈也。中庸不可能也。又曰。及其至也。雖聖人亦有所不能焉。夫天下之人。豈能過於聖人。而聖人不能。則知天下之人。無有可盡於此道。而可擬於此名也。當漢時。胡廣。以明辨達理。取重於世。而遽以中庸稱之。是二帝三王孔孟。所不能稱者。而胡廣。稱之。是胡廣之賢聖。勝於二帝三王孔孟者歟。是必後世之人。見道不明。特以一時私見。妄議人物。而侮其經傳者也。愚故不言其事之迹。而特賦妄議之罪。以寓其意云。夫惟明道之一篇。蘊諸經之奧旨。旣無過與不及。亦不偏而不倚。匪聖人之盡道。孰能窺其涯涘。嗟道大見在乎人。用智私而穿鑿。觀一藝之可名。便倚之於道德。覽東都之人物。有胡廣之一士。僅明習乎朝章。取重名於儕輩。鄙時人之顓蒙。指中庸而推戴。吾不知伯始之行身。果有合於時中。又不知時人之稱美。果有出於至公。歷事六帝。未見不變塞焉之志。曲從梁冀。亦未見在下不援之意也。較所行之若茲。顧中庸其安在。彼胡廣之鄙夫。固不足道。何時人之貿貿。共稱服而不悟。旣非魚焉知魚。彼亦宜爾。小人之反中庸。胡廣有之。</text>
<title>笏賦</title>,<text>惟虛靈之一心兮。該衆理而咸備。應萬事兮接多端。貴勿偏而勿貳。然操舍之無常兮。事每差於忽弛。肆聖王之慮此兮。必假物而律己。吾觀笏之爲制兮。意實深於正已。倘存敬而靡差兮。舍此笏而何取。原制作之初意兮。嘉象形之合則。或以球而以象兮。昭等威之有別。或以魚而以竹兮。著上下之異制。矧圓上而方下兮。象天地以爲體。爰手持而整容兮。儼心恭而誠一。體雖微於尺二兮。用則大於身律。穆穆九重之上兮。肅肅命令之有儀。明明廟堂之下兮。蹌蹌趨步之無違。況承祀與交際兮。尊俎應對之有節。曁問寢與視膳兮。定省蒸嘗之莫忒。旣與心以交孚兮。儼內外之如一。彼昏忘而莫寤兮。可因此以警覺。彼怠忽而不愼兮。亦賴是以起惕。正乎外所以養中兮。盍顧名而思勅。養於中自形於外兮。宜奉持以自飭。笏雖持於手中兮。敬已貫於心衷。執不下於當心兮。要持敬而直內。欲一身之就正兮。盍交養乎內外。夫孰云內養之可恃兮。心因笏而後省。又孰云外敬之難久兮。笏因心而自正。斯揭笏而名之兮。俾無忘而無忽。目常存於持守兮。念不弛於瞬息。苟無愆於奉持兮。心自正於應接。彼威儀之抑抑兮。與周旋之中禮。咸賴此以秩秩兮。孰一事之或戾。吾觀笏之爲用兮。不在笏而在心。用兼備而周悉兮。思聖制而益欽。何叔季之昏昏兮。昧名義之有自。臣事君兮子事父。孰取正於容止。咸棄內而務外兮。錯玉帛兮何裨。笏縱操於掌握兮。笏與心而爲二。幸擊蛇於孔手兮。嘆純正之有氣。聞流血於泚額兮。美段公之忠義。後千載之澆澆兮。擧背正而趨岐。笏之正兮古猶今。人之邪兮何萬萬也。余思笏之爲名兮。仰古制以重歎也。遂爲銘曰。爾體直兮可整我儀。爾容正兮可正我思。爾在我手兮斯須不離。敬我心正我容兮。惟爾之功。操則存舍則亡兮。與爾爲同。</text>
<title>效嚬歌 幷序</title>,<text>歸去來歸去來말이오가리업。田園이將蕪니아니가고엇뎰고。草堂애淸風明月이나명들명기리니。						嘉靖壬寅秋。聾巖翁始解圭組。出國門賃歸船。飮餞于漢江。醉臥舟上。月出東山。微風乍起。詠陶彭澤舟搖搖以輕颺。風飄飄而吹衣之句。歸興益濃。怡然自笑。乃作此歌。歌本淵明歸去來辭而作。故稱效嚬。</text>
<title>聾巖歌 幷序</title>,<text>聾巖애올라보니老眼이猶明이로다。人事이變山川이가설가。巖前에某水某丘이어제본예라。						巖翁久仕於京。始還于鄕。登聾巖。周覽山川。不無令威之感。而猶喜其舊遊陳迹之依然。又作此歌。</text>
<title>生日歌 幷序</title>,<text>功名이그지이실가壽夭도天定이라。金犀구븐허리예八十逢春긔몃오。年年에오나리亦君恩이샷다。													七月晦日。是翁初度之辰。兒孫輩每於此日。設酌以慰翁。辛亥之秋。別設盛筵。鄕中父老。四隣邑宰俱會。大張供具。秩起酬酢。終至醉舞。各自唱歌。翁亦和答。此其所作也。翁之年今八十七歲。致仕投閒。亦過一紀。其晩年去就。逸樂行迹。盡于此三短歌。聊書以自誇云。嘉靖癸丑淸和節旣望。崇政致仕永陽李某。書于聾巖小閣。</text>
<title>漁父歌 九章幷序</title>,<text>雪鬢漁翁이住浦間。自言居水이勝居山이라놋다。라라早潮纔落晩潮來라。至匊悤至匊悤於思臥。倚船漁父이一肩이高로다。○靑菰葉上애涼風起。紅蓼花邊白鷺閒이라。닫드러라닫드러라洞庭湖裏駕歸風호리라。至匊悤至匊悤於思臥。帆急前山忽後山이로다。○盡日泛舟煙裏去。有時搖棹月中還이라。이어라이어라我心隨處自忘機라。至匊悤至匊悤於思臥。鼓枻乘流無定期라。○萬事無心一釣竿。三公不換此江山라。돗디여라돗디여라山雨溪風捲釣絲라。至匊悤至匊悤於思臥。一生蹤迹在滄浪라。○東風西日楚江深。一片苔磯萬柳陰이라。이퍼라이퍼라綠萍身世白鷗心라。至匊悤至匊悤於思臥。隔岸漁村三兩家라。○濯纓歌罷汀洲靜。竹逕柴門을猶未關라。셔여라셔여라夜泊秦淮近酒家로다。至匊悤至匊悤於思臥。瓦甌蓬底獨斟時라。○醉來睡著無人喚。流下前灘也不知로다。여라여라桃花流水鱖魚肥라。至匊悤至匊悤於思臥。滿江風月屬漁船라。○夜靜水寒魚不食거늘。滿船空載月明歸라。닫디여라닫디여라罷釣歸來繫短蓬호리라。至匊悤至匊悤於思臥。風流未必載西施라。○一自持竿上釣舟。世間名利盡悠悠라。브텨라브텨라繫舟猶有去年痕이라。至匊悤至匊悤於思臥。款乃一聲山水綠라。</text>
<title>漁父短歌 五章</title>,<text>이듕에시름업스니漁父의生涯이로다。一葉扁舟를萬頃波애워두고。人世를다니젯거니날가주를알랴。						구버千尋綠水도라보니萬疊靑山。十丈紅塵이언매나롓고。江湖애月白거든더옥無心얘라。						靑荷애바밧고綠柳에고기▒여。蘆荻花叢에야두고。一般淸意味를어부니아실고。													山頭에閑雲이起고水中에白鷗이飛이라。無心코多情니이두거시로다。一生애시르믈닛고너를조차노로리라。													長安을도라보니北闕이千里로다。漁舟에누어신니즌스치이시랴。두어라내시아니라濟世賢이업스랴。													漁父歌兩篇。不知爲何人所作。余自退老田間。心閒無事。裒集古人觴詠間可歌詩文若干首。敎閱婢僕。時時聽而消遣。兒孫輩晩得此歌而來示。余觀其詞語閒適。意味深遠。吟詠之餘。使人有脫略功名。飄飄遐擧塵外之意。得此之後。盡棄其前所玩悅歌詞。而專意于此。手自謄冊。花朝月夕。把酒呼朋。使詠於汾江小艇之上。興味尤眞。亹亹忘倦。第以語多不倫或重疊。必其傳寫之訛。此非聖賢經據之文。妄加撰改。一篇十二章。去三爲九。作長歌而詠焉。一篇十章。約作短歌五闋。爲葉而唱之。合成一部新曲。非徒刪改。添補處亦多。然亦各因舊文本意而增損之。名曰聾巖野錄。覽者幸勿以僭越咎我也。時嘉靖己酉夏六月流頭後三日。雪鬢翁聾巖主人。書于汾江漁艇之舷。</text>
<title>挽章[安玹]</title>,<text>物外天遊更駐顏。靑螺相對揷前灣。謝公久繫蒼生望。范老猶思洛社閑。賜札辭章聯驛路。犀鞓鶴髮照湖山。高名不與年光盡。萬古長留宇宙間。右贊成 安玹</text>
<title>挽章[鄭士龍]</title>,<text>當時勇退返鄕園。病阻河橋悵別魂。疏傅出都車百兩。陶公入室酒盈樽。鍊眞鶴骨餐芝秀。侵耄龜年嚥日暾。欲奉緖言論久視。南天忽報壽星昏。森森蘭玉擁朱門。鼎足聯倫駕鹿轓。萬石尊年推孝謹。三休高蹈脫塵喧。從違世事心逾厲。虛佇徵書語益溫。䋈酒無由參執紼。寄聲烏鳥助丘原。大提學鄭士龍</text>
<title>挽章[趙士秀]</title>,<text>投紱返林舍。人稱碩德賢。壽隆餘杖國。班峻到通天。讓祿淸澆俗。居貞掃濁緣。欒欒五男子。世業足相傳。吏曹判書趙士秀</text>
<title>挽章[洪暹]</title>,<text>癸巳如今歲已周。公魁玉署領儒流。紛紛白眼逢新進。耿耿丹心抱大猷。鬢雪照人身老大。林泉入夢足優游。當時我忝同僚後。猶記慇懃笑轉眸。復見人間有達尊。簪紳何況更盈門。榮同孔相還扶杖。福擬汾陽不辨孫。萊子斑衣歡未足。皐魚風樹恨難援。先朝耆舊凋零盡。獨賴豐碑頌德存。禮曹判書洪暹</text>
<title>挽章[宋麒壽]</title>,<text>中廟臣工間世賢。有如公者是儒仙。急流勇退風聲遠。洛社閒居德業全。雅望方敎浮俗鎭。精英還上列星躔。不遺一老宸心切。褒典猶應賁九泉。吏曹參判宋麒壽</text>
<title>挽章[丁應斗]</title>,<text>南極爭傳福德增。東方忽報泰山崩。名齊疏傅恩何限。孝軼封人代有興。一道瞻依知幾歲。百年儀表恨無憑。如吾亦世先君好。漬酒陳誠愧未能。京畿觀察使丁應斗</text>
<title>挽章[鄭惟吉]</title>,<text>恭默思先聖。明揚有藎臣。道存分陝日。淚墮八州民。名路桑楡晩。鄕山夢寐頻。退歸垂釣處。江月助精神。康健期頤後。優游伏臘餘。鶴應輕祿位。犀不駭禽魚。白髮三朝舊。丹心一紙書。平生憂樂事。銀筆寫非虛。副提學鄭惟吉</text>
<title>挽章[李滉]</title>,<text>逸樂崇班貴。聰明大耋年。都門追漢傅。香社紹唐賢。世自多翻覆。身誠享具全。誰知憂國淚。臨化尙漣漣。寵眷三朝厚。風流一代尊。浮雲等軒冕。勝事極林園。幾幸藍輿擧。俄驚鶴夢騫。羊曇無限慟。不忍過西門。兵曹參議李滉</text>
<title>挽章[林億齡]</title>,<text>誰道古人少。而今有此翁。終身慕父母。萬里臥雲松。能世五男在。圍腰一點通。民猶望周老。天遽奪楊公。歎息耆英盡。蕭條湖嶺空。丘園雖未起。方丈與之崇。僉知林億齡</text>
<title>挽章[宋希奎]</title>,<text>食德辭榮九十春。驪珠儀鳳摠時珍。紅雲捧日丹心老。綠野開堂白髮新。鸞誥金章千載事。田園松菊百年身。靑山遽遠音容杳。空望龍頭倍慘神。僉知宋希奎</text>
<title>挽章[黃俊良]</title>,<text>玉立文華帶洛淸。鍾成間氣出名卿。身全位德隆時望。老占林泉滿世名。靈氣百年歸造物。佳城千古閉元精。仙根奕業猶餘慶。有道從知不愧銘。新寧縣監黃俊良</text>
<title>永陽別帖[李希輔]</title>,<text>千里雙親白盡頭。棘林棲鳳不爲羞。紅旗紫蓋翻斜日。銅虎金章照暮秋。衣錦相如還蜀土。看花何遜向楊州。他年掛綵長紅日。欲倩寇君爲少留。落魄楊州已十秋。人言杜牧最風流。橫吹鐵篴南川水。半掛珠簾明遠樓。身上舊衣遺酒臭。篋中香枕濕油頭。因君此去還成感。白首空懷少壯遊。十年前。家君作宰新寧。寧卽永之傍邑。漫浪遊跡。至今往來懷中。故下篇多及之云。○李希輔伯益</text>
<title>永陽別帖[申鏛]</title>,<text>國士如今有幾人。此行偏惠一州民。朝廷不是難容子。黑綬銅章屈爲親。東陽申鏛大用</text>
<title>永陽別帖[金世弼]</title>,<text>太白之山連小白。巍然磅礴雄南東。騁靈騖奇自長白。元氣近與蓬瀛通。宣城有縣卽山南。正當淸淑來停窮。異產非金亦非玉。忠信十室何紛悤。吾友棐仲乃其一。撑天意氣自桑蓬。明光獻賦是靑年。文名十載稱專工。年前冠豸坐烏臺。凜凜肝膽吹霜風。玉堂金馬盡虛坐。雲程萬里誰爭雄。日側西岑思偏若。秋風歸意如驚鴻。朝廷優子借一郡。奉親甘旨何其豐。臨皐古稱山水鄕。會稽豈獨留謝公。千巖萬壑養性情。坱圠至化無爲中。淳風況自羅代遠。牛刀不必煩吾功。抱病今朝送君行。有懷欲語君應恫。十年交遊半塵土。咄咄向壁還書空。南州又哭寓庵人。蒿屍何日歸幽宮。念君道出曠如下。山陽感舊將吾同。營喪且盡十分力。感激義類由君衷。寄語專城二三子。亦知我言爲不訌。末語。欲明仲士輝浩叔輩聞耳。鷄林金世弼公碩</text>
<title>永陽別帖[金安國]</title>,<text>六期那恨隔楓宸。五馬堪誇晝錦身。堂上稱觴雙白髮。門前傾蓋幾朱輪。鞭蒲暫試劉公政。歌麥從知張守仁。百里桑麻深雨露。嶺南爭道永川民。訟庭人寂草空深。春至村村布穀音。明遠樓中無一事。使君終日坐鳴琴。繁華寂寞兩非眞。謾說袈裟尙掛身。百步寧能多五十。南宮醉語更諄諄。簾靜黃堂晝政垂。使君醉臥更何爲。洛中倘記交遊事。時和韋娘小壁詩。詩多戲語。然時有規尙簡靜而民自理。僕意也。正德戊辰秋。慕齋金國卿。</text>
<title>永陽別帖[崔淑生]</title>,<text>大田村中梅雨來。溪邊小樓對山開。別後主人頭更白。黃花何處醉登臺。明遠樓前溪水涯。新秋小屋客來移。古木烏啼天欲暝。蕭蕭落葉獨吟時。鬱鬱幽居雪滿頭。登臨懷抱更淸秋。當時淚落靑山濕。應有黃花帶舊愁。多君鶴髮有雙親。歸去朱輪一笑春。十載松阡長入夢。可憐奔走九街塵。鷄林崔淑生子眞</text>
<title>永陽別帖[柳雲]</title>,<text>秋風故鄕路。五馬靑絲鞚。下車過里門。父老想驚動。萬井歌五袴。閉閤琴三弄。徵還應未久。佇見百錢送。年來若思歸。不爲蓴鱸美。鶴髮方倚門。奉檄那堪喜。一麾非爲屈。名駒試千里。莫輕龔遂短。氓俗稱髥李。洛下交遊久。晤語常亹亹。尋聞乞外郡。相見知無幾。慇懃贈一言。爲君書紙尾。此去拯民瘼。積慶天所棐。南土歲方熟。四野歌飯罋。高臥八詠樓。喜占三刀夢。山川殊阻闊。憀慄天宇空。故人竹下徑。無復邀二仲。昔時遊都下。戲著忍辱鎧。今日守會稽。淸晝輝錢彩。莫誇蜀人寵。要免鉅心罪。河東任毀譽。榮辱委眞宰。冉冉歲云徂。摵摵輝短景。登臨壯士別。慷慨相規警。瘡痍有未起。爲政寬濟猛。請君須聽取。此言眞雋永。有妹遠兄弟。從人居醴泉。骨肉在他鄕。不見今數年。爲報平安字。餽遺須頻傳。若有北來使。寄書問玉川。文山後人柳雲從龍</text>
<title>永陽別帖[金瑛]</title>,<text>明月雙溪水上樓。少年爲客數年遊。欲尋舊跡嫌吾老。今日臨分又一秋。花山金瑛瑛之</text>
<title>明農堂詩 原韻幷序見本集</title>,<text>次韻 壬寅退老後作 [李瀣]百年形役行休耳。於我浮名豈有無。獨有小堂幽賞足。喜今心事愜前圖。溫溪野逸李瀣次韻[李滉]朝巿山林豈一隅。行裝隨處兩難無。孤雲出岫有時返。恰似明農堂裏圖。眞城李滉次韻[金緣]小堂臨水架南隅。疊嶂長林隱有無。今日始償投老計。歸歟欣副壁間圖。光城金緣次韻[周世鵬]天上聲名溢海隅。人間福德似公無。歸來却對明農壁。始覺南行是畫圖。商山周世鵬</text>
<title>花山養老宴詩 原韻幷序見本集</title>,<text>次韻[朴祥]映湖樓外水如天。琴鶴淸風閱六年。袍笏長身生膝下。期頤二老出樽邊。泥塗絳縣恩波徧。歌舞鮐班喜氣連。南府至今留勝事。秋來誰復敞華筵。訥齋朴祥次韻[權橃]人道吾鄕有二天。能推老老慰高年。掇英香惹萊衣上。吹帽風經鶴髮邊。喜氣剩隨和氣合。歡聲從與賀聲連。南中此事看曾未。何幸吾親亦赴筵。重陽日。城主設養老燕。陪兩親壓席。民父亦參鮐班。喜慶交幷。○權橃次韻[金瑛]心中不負一團天。爲設周儀惜暮年。孝理自吾非假外。禮容由內不修邊。三秋光景時方吉。萬壽杯觴袂正連。風樹造哀孤子慟。三龜亭上奈虛筵。金瑛次韻[曺伸]養老覃恩實自天。府公承帖使之年。揄揚上壽分三級。扶擁雙親押一邊。孝理只應歸具慶。仁風從此及顚連。白頭黃菊無今古。擬向高秋踏舞筵。曺伸次韻[黃孝獻]怡愉無事泣旻天。列鼎何嘆負米年。太守恩優養老日。嬰兒戲劇弄雛邊。觀瞻士女橋門塞。歌詠衣冠卷軸連。家慶由來知未艾。今年每設去年筵。黃孝獻次韻[鄭士龍]丈人胡福定膺天。具慶高堂到百年。奉檄鼎來淸洛上。稱觴舊說映湖邊。幾多鳩杖親沾飽。四座簪花影更連。共喜使君推善養。椿萱況復壓茲筵。湖陰鄭士龍雲卿次韻[李荇]長繩安得掛靑天。繫日桑楡作萬年。壽酒又稱重九節。彩衣聊戲菊花邊。嶺南勝事爭傳播。漢北恩波遠接連。父老當時聞共祝。使君無病數開筵。德水李荇擇之次韻[蘇世讓]重陽景物媚晴天。政値遨頭上壽年。白髮怡愉萊戲裏。黃花輝映酒樽邊。江山供興秋如錦。老稚同歡袂作連。斗印又專名郡去。每當佳節敞斯筵。晉山後人蘇世讓彥謙次韻[魚得江]印章還領故山川。治洽三年更有年。樓據上游淸洛左。境連親舍白雲邊。爲迎具慶霞觴擧。兼及高年鳩杖連。追讀君詩空遠想。世間人幾有斯筵。灌圃魚得江子游次韻[李希輔]蝶老楓愁歲暮天。高張佳會享殘年。黃花掩映芳樽外。白髮婆娑錦瑟邊。坐使一方民俗厚。還聞四野頌聲連。重陽處處欹烏帽。幾箇州官設此筵。伯益次韻[金安國]歲樂辰良正菊天。黃堂勝宴會高年。東溟添注芳樽裏。南極輝臨壽席邊。抃舞千村群醉散。歡謠百里喜聲連。深知老老興民孝。具慶人間罕此筵。李君所臨安東府。在嶺南。且近東海。故三四及之。○金安國次韻[李迨]石陵當日燕秋天。勝事爭傳己卯年。齒序高卑分上下。座從男女作中邊。榮光可是驚千載。觀感惟應動十連。自嘆早罹風樹恨。每逢佳節若爲筵。月淵主人李迨次韻[李長坤]報德誰堪罔極天。永嘉榮孝冠當年。椿萱交映黃堂上。鮐鶴同歡彩舞邊。錫類固應綿福慶。推仁先已洽顚連。又聞星嶽重開宴。擬獻仙桃忝壽筵。李長坤希剛次韻[張玉]壽域渾蒙雨露天。花山偏荷禮高年。政先老老黃堂上。澤及親親白屋邊。龜鶴分行華髮映。椿萱壓座彩衣連。醉歸共嘆恩如許。願獻殘齡答盛筵。河源後學張玉</text>
<title>聾巖愛日堂詩 二首幷序見本集</title>,<text>次韻[南士華]汾川一曲是仙鄕。駐得春輝特地長。白首兒啼能有幾。祗應喚做老萊堂。仁孝家聲擅一鄕。仍知餘慶自應長。胸中喜懼無人識。只有踆烏照此堂。南士華次韻[朴祥]禮城南嶠是君鄕。千丈雙親鶴髮長。愛日情深酬罔極。萊衣戲處悅高堂。休沐南臺出帝鄕。嘶風驄馬嶺途長。君王孝理今偏重。故許歸寧愛日堂。訥齋次韻[金世弼]小白山南聚德鄕。掛繩西日意偏長。蟠桃未結三千子。奉水斑衣更上堂。公碩次韻[金瑛]松柏岡陵擁一鄕。爭輸遐算歲年長。蟠桃一獻萱椿笑。天遣羲和駐此堂。金瑛次韻[曺伸]宣城人比鄭公鄕。際會風雲語合長。報得春輝當愛日。聾巖巖上峙斯堂。士貴生來不去鄕。某丘某水感懷長。幾年卽罷徜徉地。突兀俄看肯構堂。曺伸次韻[鄭士龍]分符常得近桑鄕。早判君親事短長。爲問前賢誇晝錦。何如愛日扁新堂。安得抽簪返我鄕。庭闈百歲駐春長。半生剛被浮名縛。松菊渾蕪十玩堂。鄭雲卿次韻[李荇]具慶筵中聚一鄕。日華苦短意何長。若爲乞得金丹鼎。永世怡愉奉北堂。家居不羨白雲鄕。鶴髮俱存樂自長。甲第紛紛列鼎食。何如溫淸此高堂。李擇之次韻[蘇世讓]椿萱俱茂嶠南鄕。勝事人人說更長。愛日深情酬罔極。故將新扁揭新堂。龍華山前是我鄕。白雲南望不禁長。十年宦況無多子。魂夢空勞孝友堂。蘇世讓次韻[李希輔]聾巖形勝冠南鄕。物外乾坤日月長。高會朱幡呈彩戲。茅亭眞箇耆英堂。煙雨孤村魚鳥鄕。巖邊流水發源長。天公亦解娛親意。四百雲山擁此堂。伯益次韻[金安國]娛親新構水雲鄕。歌管朝朝樂意長。還似幔亭張會日。曾孫滿眼拜高堂。塵蹤曾記訪仙鄕。溪洞留春化日長。千歲椿萱交映翠。壽觴霞液共升堂。安國按嶺南日。曾訪棐仲所居。升堂壽雙親。年俱八袠。尙康強。溪洞窈窕。山水淸麗。怳然若入桃源而値仙老。○金安國次韻[李迨]人世紛紛宦作鄕。事親能得幾時長。誰知愛日情如許。千仞岡頭揷畫堂。李迨次韻[李長坤]菊潭家世水雲鄕。鶴髮萱椿流慶長。早向鯉庭輸義分。他年枉道許升堂。希剛次韻[洪彥國]曲曲汾川號勝鄕。堂成此日意何長。滿朝紅紫應無數。爲問當年有是堂。淸時宦遂好還鄕。今古人人說口長。如子孝榮眞不得。相州應少晝錦堂。聾巖秀士擧于鄕。一日聲光澈上長。更築亭臺能駐景。親俱八袠倚新堂。訥庵洪彥國公佐次韻[柳希齡]桑楡翳翳莫知鄕。誰把長繩繫許長。回斡餘輝戈有力。陽烏應駐德星堂。不獨恂恂化一鄕。熊幡到處頌聲長。五州孝理多懷惠。人愛黃堂祝北堂。菁川柳希齡</text>
<title>退休時別帖</title>,<text>送李參判南行[鄭士龍]歸棹搖搖泝晩陰。佩壺撝別暮江潯。孔丞請老稱宜擧。疏傅還鄕乏賜金。聖主豈無求舊意。群英應切惜賢心。休官洛下從茲始。不負香山結社深。我引愆尤公引年。乞身歸去孰宜先。秋風一路饒魚稻。扳送征驢羨著鞭。明年春漲賃歸船。不負聾巖訪地仙。款折園蔬炊黍熟。向來精力故依然。鄭雲卿送李參判南行[李滉]終始能全有幾人。我公高節更無倫。收將廊廟經綸手。歸作江湖逸老身。京國送行皆故舊。鄕關迎慰盡情親。君恩賴有汾江在。榮賜何須羨季眞。景明引退非緣忘主恩。高年自合愛丘園。一鄕會餞簪纓簇。二品辭歸齒德尊。天爲宵歡收積雨。月因離恨照芳樽。憑風寄與詩僧道。林下如今可共論。李都事仲樑。爲相公設餞筵於其第。兼獻壽觴。吾鄕人在朝者皆會。金公子裕及家兄。幷爲銀臺。南伯仁爲成均博士。滉忝舍人。架虛爲參奉。安佐郞大寶。以豐基同鄕亦參。是一時所罕。亦不可無一言以記美。作近體一篇呈席上。○李滉濟川亭。送李參判辭還。[曺繼商]壬寅七月十七日拜辭。門外設餞。京圻監司愼居寬，判敦寧尹任，同知鄭士龍，尹思翼，工曹參判尹▒，僉知李希輔，尹溪，府院君尹汝弼，二相柳灌，三宰權橃，四宰李彥迪，吏曹判書柳仁淑，刑曹判書李芑，刑曹參議李霖，戶曹判書鄭順朋，工曹判書洪景霖。豆毛浦追餞。兵曹參判鄭世虎，參議權應挺，僉知金光準。堂下官不錄。贈詩者職姓在下。亦不錄。擾擾簪纓競宦成。吹竽無暇樂餘生。世間摠是馮唐老。江上秋風㰌此行。故園山水最淸奇。移入丹靑暫不離。今日決然歸去意。林泉魚鳥亦應知。昌寧君曺繼商濟川亭。送李參判辭還。[金安國]童幼歡迎勸引壺。更欣三逕未荒蕪。如今眞箇成歸去。不負龍山滿壁圖。禮曹判書金安國濟川亭。送李參判辭還。[成世昌]不趁天街漏滴壺。理竿重踏釣臺蕪。一樽共向江樓醉。應有他年畫作圖。刑曹判書成世昌濟川亭。送李參判辭還。[宋麟壽]秋風惜別醉傾壺。却憶吾廬竹逕蕪。林下一人今始見。十年空負輞川圖。禮曹參判宋麟壽濟川亭。送李參判辭還。[張籍]出餞江頭酒百壺。故園猶及手鋤蕪。兩疏去後君能繼。試問何人畫是圖。戶曹參議張籍濟川亭。送李參判辭還。[趙士秀]冠蓋傾都各佩壺。夕陽歸路度平蕪。江樓高會輪蹄簇。他日猶堪入畫圖。禮曹參議趙士秀濟川亭。送李參判辭還。[李滉]投冠歸醉故山壺。彭澤千年此路蕪。想得幽居增絶勝。風流應入御前圖。議政府舍人李滉次昌寧韻[李滉]上東門外候功成。祖帳如雲感後生。白日登仙何足道。急流空羨此閑行。流俗滔滔士鮮奇。中鉤魚困不能離。聾巖晩節休官去。自有淸風擧世知。再次呈舟中[李滉]方丈何如食斷壺。甑塵淸節似萊蕪。自緣知足能無累。不必因看范蠡圖。靈芝山舍喜初成。竹杖芒鞋伴麴生。我欲從公尋蕙路。紅塵無柰惹雲行。汾川一曲最淸奇。赤葉黃花映陸離。歸去莫嫌無二仲。淸歡魚鳥作深知。李滉追次濟川亭韻呈舟中[安珽]人間閑境卽方壺。不自歸休逕草蕪。冠蓋送行扶醉去。如今堪畫地仙圖。常歎歸田策未成。到今眞不負平生。溪堂舊有聾巖扁。耳洗塵囂在此行。秋風歸興儘云奇。留者偏傷此別離。社日終南誰首席。孤情聊共菊花知。安珽奉餞李先生。是夜獨宿書堂。曉起風雨凄然。有感而作。示竹窓。[李滉]昨日江東送季鷹。扁舟何處伴漁燈。我來獨宿蓬山館。風雨蕭蕭撼曉興。秋風猶作絆鞲鷹。心事湖堂夜雨燈。昨日冥鴻和淚送。爲牽歸思向吳興。李滉次韻[安珽]淸秋客去脫鞲鷹。相送歸來已夕燈。自笑城埃空滯跡。半窓殘月獨宵興。豈關飢飽繫絛鷹。年至休歸趁釣燈。聞說東江多夜水。想知風雨滯驪興。安珽</text>
<title>醉時歌 原韻見本集</title>,<text>次韻[黃俊良]晴嵐冉冉飛木末。千頃澄江涵一碧。一天風日最淸和。萬里乾坤正軒豁。亭頭更有老仙臺。翠壁王立松陰密。千古蓬壺分物色。靈芝瑤草紛交錯。翩翩何處四儒仙。相逢一笑同杯勺。金章韋帶混一席。爲問溪山誰主客。烹銀膾玉酌仙桃。跌宕風流俱坦率。玉局爭來白日遲。淸詩吟處江天闊。山銜片段斷霞紅。風散餘春飛絮白。還搖桂揖劈蒼煙。弱水三千誰病涉。徐牽上瀨復泝游。浩浩欲向銀河泊。波心有磐平如簟。張天爲幕石爲席。紅潮入面春滿座。隔岸猶喚靑絲急。舞袖廻風爭落日。歌響停雲雜淸角。浮鷗狎人鸎勸留。款曲低廻林外促。好事從敎妁婥隨。纖手琵琶任推却。落霞孤鶩入淸吟。引滿瓊漿酬又酢。爲我更彈歸來辭。淸風颯颯寒竹裂。齊聲爭唱興欲狂。拍手相看同擊節。仙遊已覺骨非塵。下視諸兒如鳥咽。江空月黑始廻棹。煙水蒼茫空惜別。留題非是擬子安。要作他年重記憶。黃俊良次韻[周世鵬]四年回首望天末。淸涼雲外亂筍碧。今年倚杖硯滴峯。一笑始知天地豁。三杯飛下揭淸源。又宿龍山松桂密。僧亡寺古塔半摧。崔詵斷碑吁亦錯。靈芝大仙是木公。視岱如毫海如勺。羽蓋飆輪許相尋。虔迎偕我斫桂客。亦有琴高騎鯉來。巉巖氣岸同坦率。麟脯霞醞瑞日長。長歌短篴壺天闊。隣呼南極老人星。觴政公乘猶浮白。蓬山墨丈如可到。弱水淸淺非難涉。啿嗟旋入塵籠中。未參勝會汾上泊。昨者金華遇初平。自說靈區共瑤席。風流句漏任調元。豪氣九萬摶羊角。聾巖簟石仙遨同。氷夷起舞鯤絃急。局邊豈無爛柯兒。不信人間光景促。仙女哦詩協宮商。仙童解楫工前却。源花杳杳出洞來。飛絮雪落侑仙酢。大仙時作鸞鳳吟。衆仙和之蒼壁裂。仙乎仙乎氣成霞。崖杉岸柳森幢節。瓊詞一發金聲。欲效何異寒蟬咽。我願日躡靑鶴翎。往拜木公無相別。陋哉金母何足揖。夢游彼汾長勞憶。周世鵬</text>
<title>續九老會詩 原韻見本集</title>,<text>次韻[權應挺]賤生何幸揖耆年。一別東湖十載前。白髮依然天上鶴。童顏還似地行仙。犀光耀帶誇君寵。瓊液浮樽挹酒泉。追會香山眞盛事。風流千古可堪傳。後學永嘉權應挺次韻[權應昌]白髮蒼顏隔幾年。聾巖空憶俯江前。已知稀古人間福。爭道當今物外仙。彭澤歸來遺世事。香山勝集樂林泉。欲陪杖屨嗟無路。兩地音書寄雁傳。花山後人權應昌次韻[李文楗]汾川耆會詑當年。十五秋來更續前。章服如今南極貴。簪纓伊昔玉堂仙。欣逢姚聖無虞日。樂侑麻姑不老泉。尙齒勝筵能世講。賸追香洛共光傳。誰道汾王享昔年。汾川今見美居前。三牲迭薦專城養。百祀相承奕世仙。錫嘏重重崇峻阜。來休衮衮出原泉。陰功顯報天還定。蔽盡吾東盛事傳。伽倻後學李文楗</text>
<title>元夕獻筵詩 原韻見本集</title>,<text>次韻[文樑]吾門福慶定膺天。況是長吟棣萼篇。霜鬢滿堂圍鶴髮。椒觴競進萬斯年。傳家世業壽爲鄕。却老何煩五利方。肯構菲才知不敢。奉將貽訓戒愆忘。文樑次韻[希樑]滿堂高會爲椿天。迭獻霞觴作賀篇。把筆相賡非好事。流傳盛美自今年。解紱歸來山水鄕。亭臺隨處樂多方。江廻石礙人來少。是是非非摠付忘。希樑次韻[仲樑]文章壽考得之天。今古風流載一篇。況此三元偕至樂。不知誰値大平年。大平年本獨谷詩語天許寧親換近鄕。晨昏無替養無方。臨民縱乏纖毫補。向闕那容一飯忘。仲樑次韻[季樑]同氣連枝歲暮天。鋪張勝會各成篇。君親恩愛如山海。共祝從今又百年。水曲山廻別作鄕。年高位極動南方。重新肯構題嘉訓。永使雲仍慕不忘。季樑次韻[叔樑]棣護靈椿破臘天。一家歡慶溢新篇。高堂此會知無盡。自甲寅年至萬年。三城鼎峙擁桑鄕。遊子何煩必有方。莫恨布衣虧祿養。尹家慈訓矢無忘。叔樑次韻[李滉]獨谷欣逢八十天。聾巖元夕有賡篇。八旬又八何須謝。行謝巖春五百年。三子恩除近壽鄕。專城歡奉各無方。寵書又自天門下。深覺君民兩不忘。李滉 族姪次韻[黃俊良]木公高會入壺天。餘興驚看白玉篇。已把千齡爲一日。休將喜懼算親年。投簪廿載臥江鄕。峻節淸風聳四方。郭相兒孫多止頷。莊生魚鳥樂相忘。黃俊良 孫壻次韻[金綏]德星當日應于天。千載佳名耀古篇。太史如今知有否。汾川群彥賀椿年。齒德何徒冠一鄕。聾巖高致聞遐方。迂庸幸得參奇會。醉飽歸來不暫忘。金綏 姻親</text>
<title>廣興寺。與文大休 繼昌 同宿。</title>,<text>曉日昇東射遠輝。羨他甘睡汝厖眉。浮生半日全閒未。晨起催裝問路歸。</text>
<title>次金孚卿壁上韻 壁上。有洪直卿，李明仲之題。家在花山東門外。</title>,<text>苦避塵間謗議喧。二年流寓府西村。追思當日開懷處。幾度來尋共一樽。</text>
<title>與諸公登河都事家北亭 一首見原集</title>,<text>臺兀松間眺望遐。夜深登賞景尤多。滿城煙靄空濛起。星月分輝百萬家。</text>
<title>回程踰嶺。南瑄臺留贈李秀才 璘。</title>,<text>故山黃葉落紛紛。慙愧塵蹤更向奔。座上李生雙韻筆。鋪張莫草北山文。生常好作詩。必以雙韻故云。</text>
<title>過甓寺。戲投寺僧。</title>,<text>驪興巨刹壓滄灣。幾度經過羨汝閒。我向汾江終老地。世間寧獨汝爲安。</text>
<title>宿興原站。送護行吏。</title>,<text>舟行六日到興原。免使衰羸馬上奔。歸去慇懃兒輩道。君恩無處不隨云。</text>
<title>七月大水後。次長兒文樑詩。</title>,<text>小舟橫泊柳邊川。一夜狂濤沒蕩然。砌破花漂無足惜。關關渚鳥最堪憐。</text>
<title>次東山齋韻。贈琴上舍 元貞。</title>,<text>何處難忘酒。離家客未回。深山逢大雨。老衲撥寒灰。獨自愁憂過。從誰笑語開。巖頭橫霧露。庭畔長莓苔。上舍勤思念。牽緣莫往來。只慙逃病患。奈此久徘徊。我有聾巖舍。傍存簟石臺。川中鋪錦練。雨後洗塵埃。待曉尋還路。籃輿傍水隈。此時無一盞。冷落胡爲哉。東山詩意。正孚吾與子之事。故忘▒步韻。錄奉文村溪叟云。</text>
<title>寄退溪</title>,<text>兩地非遙一嶺間。況同休退各身閒。東川一遇全宵未。崛曲山蹊帶月還。</text>
<title>奉賡溪堂十絶 七絶見原集</title>,<text>長夏閒無事。孤眠倚北窓。開緘看十絶。令我卽心降。常嗟抱才器。病未定官居。前席方虛坐。寧無赴隴書。老才荒且拙。我本不能詩。續狗免虛辱。飜嫌具眼知。</text>
<title>偶吟寄仲擧</title>,<text>綠樹鸎啼小閣淸。流觴陳迹水痕明。遺篇酬唱成佳什。披讀時時午睡醒。</text>
<title>題雙碧亭</title>,<text>六載多遺愛。人稱政莅明。官衙曾起廢。餘事作高亭。</text>
<title>追和景浩山中偶成一絶 一律見原集</title>,<text>約話溪邊樹影寒。遷延空憶響湲潺。松亭就奉吾曾料。還愧勞臨遠水干。</text>
<title>次仲擧韻</title>,<text>春晩山花滿眼開。喜逢佳客雨中來。逍遙更上東臺上。俯瞰淸江碧似苔。</text>
<title>燕谷立石日。基川倅景浩。以外裔辦祭需來參。飮福席上。呈一絶。</title>,<text>寒食淸明二月晦。山花含笑日淸姸。追恩陪奠高曾墓。共賀人間萬福全。</text>
<title>不如來飮酒格</title>,<text>莫上靑雲去。靑雲亦愛憎。自賢誇智慧。相糾鬪功能。魚爛緣呑餌。蛾焦爲撲燈。不如來飮酒。任性醉騰騰。</text>
<title>把酒思閒事格</title>,<text>把酒思閒事。春愁誰最深。片錢羈客面。落第擧人心。月下低眉立。燈前抱膝吟。憑君勸一斟。勝與萬黃金。</text>
<title>輓沖齋權相公 橃</title>,<text>吾友權相公。自少非凡儔。少我十一歲。猶許爲從遊。山堂與學舍。蓬麻互相須。出身或後先。宦路同馳驅。同升隨廟廊。夙夜情綢繆。適我致仕年。公猶在要樞。吃吃羨我行。來別漢江舟。俄聞罹禍網。遞職在南州。雖云遭譴謫。將喜死首丘。風波尙未息。更竄天一隅。令嚴法亦密。頃刻不得留。我老聞亦晩。未得送行輈。音耗絶不通。迢迢歲已周。憂氣損天和。一疾終未瘳。天涯旅魄孤。扶曳道途脩。知公素自信。生死視如浮。但悲餘故宅。親舊迎靈轜。老夫亦何爲。遙望空涕流。</text>
<title>贈金松溪</title>,<text>松溪堂倚翠微岑。靜裏天眞幾獨尋。臥壑豈無扶世志。盈科終有澤民心。高標落落霜中色。淸韻鏘鏘月下音。邂逅主人歆雅賞。却慙把筆效吳吟。</text>
<title>再賡。嘲景遊未遊淸涼韻。又吟一絶。竝獻凍魚一苞。</title>,<text>愛山成癖志又堅。名勝若聞無暫延。只向淸涼乖夙願。任他氷雪作冬天。右淸涼遊約。終歲未成。汾江水接淸涼味。氷下寒魚鰋鯉多。知是靈源孶育物。何如手掬嚼餘波。右送魚。景遊前日於聾巖舟中。乘醉謂汾江源出淸涼。乃是仙水。掬飮無算。捕送其江之魚。及爲此戲語。鰋鯉亦效灌圃戲語。</text>
<title>遊紫霞皐小亭</title>,<text>披蓑掛席護罍樽。賓主廚人混莫分。不惜衣霑曾有說。回程還快絶塵氛。</text>
<title>永陽別章[李耔 陰厓]</title>,<text>李君仲氏友。結髮從遊久。時聞謦欬語。仰之如山斗。學問要識理。抱負自不苟。俛仰拾科第。衆推醫國手。聯翩入藝苑。秉筆書所守。春秋二三策。萬象呈姸醜。薇垣責逾重。一身當可否。狂瀾決巨壑。難容隻手救。死生自有命。所學不宜負。奮臂探龍鬚。劇被公冶紐。遠竄花山府。圖書惟左右。白露成蒹葭。茶蓼去稂莠。中心苟正直。外施何能誘。天心自悔禍。聖人乘陽九。群賢拔茅起。吾道屬大有。治絲不用棼。制亂難雜揉。輕重在諫列。薦君稱爲首。峨冠入烏臺。獻替冕前黈。矯枉不失過。急病知所灸。當時李君名。播在萬人口。宣城有故里。夢入門前柳。白雲賦陟岵。志不在卯酉。爲親屈一郡。非以榮紫綬。萊衣舞北堂。稱獻南山壽。地近便所養。懽情及諸舅。治郡君所餘。一境稱杜母。仁政不外求。只在推所厚。顧我守弊封。不啻牛馬走。低眉學吏俗。伎倆還鹵莽。鶴髮我雙親。今月歸田畝。此身合歸養。未決猶抖擻。黽勉避人謗。秖以添厥咎。李君聽我言。知己固不偶。末俗事多岐。恩怨在乾糗。衆口終漂山。薰蕕混丹黝。爲郡病在此。此病我所忸。大道本無形。至寶含塵垢。吾觀循吏傳。實惠在去後。</text>
<title>永陽別章[沈義 大觀齋]</title>,<text>螭頭曉旭玉筍班。睡鴨香煙携滿袖。亨衢日日散霜蹄。金閨玉署紆紫綬。三章乞郡屈爲親。一騎出守迎親舊。高堂歡宴舞綵餘。瑤琴數曲彈淸晝。鈴索不鳴簾幕垂。桁楊臥庭苔痕覆。神交百年淡如水。蓮榜慣染芝蘭臭。他年靑史循吏傳。我當直筆君爲首。</text>
<title>永陽別章[江陽百順]</title>,<text>平生自許濟川舟。出倅永陽値暮秋。半世功名隨分做。專城榮養爲親留。政敏定有蒼生惠。弊祛應無田野愁。禹稷一身憂底事。任將天下以爲憂。</text>
<title>永陽別章[徐福慶]</title>,<text>曾聞骨鯁臣。今作股肱州。借寇挽朱紱。徵黃尙黑頭。畏書移負虎。投刃欠全牛。安得煩陳榻。南州御李舟。五馬穎川路。行裝一鶴隨。腰間廉范綬。身上老萊衣。爲子孝當竭。事君忠可移。公應全令德。不負聖明知。</text>
<title>見棐仲書[李堣 松齋]</title>,<text>唁官兼問疾。寸幅寫懷深。得失憑隍鹿。沈綿寄茯蔘。無心談世事。排悶賴書琴。山郭春風細。將期共子尋。</text>
<title>花山養老宴次韻[金縯 四止堂]</title>,<text>使君誠孝感旻天。鶴髮雙親享百年。黃菊霞觴秋欲盡。斑衣萱室意無邊。從今老老歡聲沸。興化年年慶事連。堪恨龍鍾何怙恃。叨參此日淚垂筵。</text>
<title>山中喜晴。呈府尹李公。[晦齋李彥迪]</title>,<text>一氣無私萬物春。靑靑庭草雨中新。民和政簡鈴軒靜。時有瓊章寄野人。</text>
<title>送李府尹親老辭職還鄕[李彥迪]</title>,<text>吏散庭空鈴閣靜。時同野客樂尋幽。登山臨水千年恨。戀闕思親兩地愁。斫膾每期紅蓼岸。開襟曾上碧松樓。叨陪遊賞今難再。一別悠悠隔幾秋。</text>
<title>會老菴次韻[琴元貞 聾叟]</title>,<text>時維陽月月之終。日日相思此日逢。座上笑談氷與玉。山中景槩雪和松。自堪聖世無微效。不是吾生傲萬鍾。珍重相公尋故舊。一杯稱屬慰衰容。</text>
<title>會老菴次韻[權希益]</title>,<text>聽說交遊鮮有終。百年膠漆儘難逢。堅貞已許臺頭石。信義寧慙澗畔松。續續村談兼世務。鼕鼕暮鼓與晨鍾。他時更會知誰健。應改樽前此日容。</text>
<title>盆魚行次韻[退溪李滉]</title>,<text>永陽李相公。壽福何昌熾。風塵四十年。雅懷耕釣事。倘來軒冕榮。一枕邯鄲睡。去就豈不裕。所樂非外至。頃臥雀羅門。寧同守窮悴。埋盆作小池。聊聽兒童戲。袖手坐觀魚。大勝邀客醉。憐渠小鱗鬣。未必貪芳餌。數罟旣所嬰。巨壑難爾恣。誰云枯肆貿。免爲涸轍瘁。斗水活性命。恩波幸不匱。獺笑未足嫌。蟻制容可避。時當旱澤渴。呑舟猶爛棄。況乃資甁盆。勤惰係人志。江湖隔浩蕩。微物夤害利。潑潑如自樂。茫茫洪造被。寧知失所依。遭烹曾不意。閱世固多感。寓物情難置。作詩憤所攄。人事較同異。坐令乾沒子。聳聽心亦悸。因思故園樂。山水兼仁智。志欲掛冠去。聾巖娛晩寄。煙蓑月一艇。不博繫千駟。顧惟高世士。靑紫不能累。古來全節人。未必皆辭位。朝廷重老成。後生胡妄刺。睿眷方未替。菟裘莫言旣。我生實孤僻。高山徒仰企。駑蹄蹶通衢。天放卸銜轡。深戒在盆魚。至誨當銘記。收身宦海波。養拙幽閒地。</text>
<title>濟川亭。次李參判先生楮子島追贈韻。</title>,<text>泝江歸纜想徐牽。卿月依依照滿船。自是退閒非悻悻。任敎行李去悠然。種松園裏作嶙峋。歸去黃花節物新。更荷君恩添不老。千年應驗吠雲根。</text>
<title>濟川亭。次李參判先生楮子島追贈韻。[安珽 竹窓]</title>,<text>莫言簪紱苦相牽。看取東湖書畫船。得意行裝知不辱。白鷗帆影更茫然。秋山雨洗更嶙峋。爭似愁人別恨新。擬趁明年尋舊約。靈芝山菜可挑根。</text>
<title>濟川亭。次李參判先生楮子島追贈韻。[鄭世虎]</title>,<text>解纜徐徐傍岸牽。盡將花石載歸船。丘園不久徵書下。此別何須各黯然。回看華嶽勢嶙峋。暮泊沙汀月色新。三宿遲遲猶漸遠。計程今已過楊根。</text>
<title>濟川亭。次李參判先生楮子島追贈韻。[金光準]</title>,<text>強被浮名久縶牽。東湖秋日送歸船。紛紛往來迷津客。依舊聾巖獨屹然。撑天太白翠嶙峋。月白蓬窓照客新。泊近淸心樓下宿。已忘風雨過楊根。</text>
<title>靈芝精舍次韻[金緣]</title>,<text>閒向靈芝構精舍。只麾僧俗不爲攻。晴窓晝永無餘事。拄笏高吟對碧峯。堪笑龍鍾老更顚。強顏猶未臥烏川。君恩倘得絲毫報。早晩歸來可執鞭。</text>
<title>愛日堂。追次李晦齋韻。[蔡紹權]</title>,<text>軒冕三朝享八旬。急流勇退世無人。山林高趣陶弘景。巖壑幽棲鄭子眞。君似冥鴻搏逸翮。我如涸鮒曝枯鱗。亭高翠壁聾爲號。却怕塵囂入耳頻。</text>
<title>愛日堂。追次李晦齋韻。[任虎臣]</title>,<text>地擬桃源淸不俗。山如巫峽少行人。門無車馬安推分。室滿圖書樂任眞。春雨足時肥紫蕨。蓼花深處戲纖鱗。未聞世路崎嶇態。慣把金龜換酒頻。</text>
<title>愛日堂。追次李晦齋韻。[沈通源]</title>,<text>爭言歸去何曾去。早退如公有幾人。物外煙霞占地勝。閒中風月任天眞。傾筐北嶂挑銀蕨。擧網南灘掛玉鱗。憂樂後先思更切。楓宸千里入夢頻。</text>
<title>續九老會次韻[李文楗]</title>,<text>誰道汾王享昔年。汾川今見美居前。三牲迭薦專城養。百祀相承奕世仙。錫嘏重重崇峻阜。來休衮衮出原泉。陰功顯報天還定。蔽盡吾東盛事傳。生於靑松。交契有素。每以不獲受誨於相公門下爲恨。樂因斯際在自瀆和。以擬躬聆謦欬於左右。伏惟一哂。</text>
<title>汾川八景次韻[周世鵬 愼齋]</title>,<text>天上聲名溢海隅。人間福德似公無。歸來却對明農壁。始覺南行是畫圖。右明農畫壁巖下靈源玉帶圍。黃花九九正佳時。村翁挈榼爭相賀。健舞公今已拂衣。右聾巖登高興來孤往訪禪居。雙屐雲生勝有餘。正癖好山尋便數。空門未必愈公閭。右靈泉尋僧扁舟誰事五湖遊。日日灘頭俯澱流。垂釣也存貪餌戒。此間公獨有丹丘。右窟灘釣魚太白春波醅漲川。南郊勝日釋氷連。杻弓爭射白雲動。鼓報人人賀大年。右南郊射侯夢踏瓊瑤十二街。夜來春雪沒空階。燒沈三復鴉鳴什。奪眼明珠不敢揩。右西山觀雪飢鷹側目身不肥。野雉畏鷹彎環飛。一奮雙拳灑毛血。錦翎良久方雲披。右松峴放鷹入園莫問種梨年。邁種誰知厚德先。已見仙根蟠大地。三偸雨露尙依然。右北園禁梨</text>
<title>龍山高。效歐陽永叔廬山高。壽聾巖李相公生辰。[黃俊良 錦溪]</title>,<text>嵬乎高哉龍壽山。根盤二白氣接海上之三山兮。怒虯攫挐渴飮乎汾江。江連銀漢東注海。滔滔浩浩源遠而流長兮。平鋪銅鏡磨。怒捲玉斗撞。韞璞藏珠不自擅。扶輿淸淑孕精而毓秀兮。鍾爲間世之英物。碩士之奇庬。高人雅量素契山水淸幽地。卜築耕釣臨空谾。桃花泛春仙源杳。枸根漱玉靈泉淙。蒼松老柏伴吟乎崖澨。瑤草猗蘭弄影乎寒矼。東山不免起蒼生。暫辭煙霞魚鳥之舊盟兮。畎畝蹤跡少試世路之喧哤。煙霄穩步五十載。讜論訏謨著績乎四朝兮。一向忠孝前頭豎願幢。秋風布帆趁蓴鱸。臥對明農歸去之舊圖兮。高風壯節落落無等雙。伊我平生景高山。飮分砂井菊潭之餘波兮。每從床下拜老龐。聾巖臺下小閣明。童顏老仙棲眞于是間兮。文華爽氣淸洛秀色。日夜拱揖乎雲窓。賀淵湖邊風半帆。靈芝社裏酒一缸。唱罷欸乃山水綠。時見寶唾眞訣錯落鳴琳玒。誰得知朝爲堯舜臣。暮作羲黃叟。不學懷寶終迷邦。嶠南山水文獻地。玉筍瑤岑競秀而齊抽兮。一頭盡向龍山降。願公壽兮山不崩。使我長年拜木公。有如衆星夜夜環天杠。</text>
