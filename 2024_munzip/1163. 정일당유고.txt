<title>敬次尊姑只一堂韵 丁巳</title>,<text>下學須敦倫。慈幼且安老。直轡從此行。自是坦坦道。原韵春來花正盛。歲去人漸老。歎息將何爲。只要一善道。</text>
<title>始課 戊午</title>,<text>三十始課讀。於學迷西東。及今須努力。庶期古人同。</text>
<title>見書童被撻</title>,<text>爾能謹而愼。過罪何處從。自今便有悔。誠心復正容。</text>
<title>山家</title>,<text>山中君子宅。讀書對明牕。有客從遠至。柴門吠老狵。</text>
<title>自勵</title>,<text>休令好日月。游浪斷送虛。宜鑑不學者。枯落歎窮廬。</text>
<title>性善</title>,<text>人性本皆善。盡之爲聖人。欲仁仁在此。明理以誠身。</text>
<title>呈夫子</title>,<text>妾愧無才德。幼年學線針。眞工須自勉。衣食莫關心。</text>
<title>敬呈夫子行駕</title>,<text>淸晨灑泣送君子。去去湖山應不忘。臨行惟有一言告。世事循環如彼蒼。</text>
<title>除夕感吟</title>,<text>無爲虛送好光陰。五十一年明日是。中宵悲歎將何益。且向餘生修厥己。</text>
<title>病後 壬午</title>,<text>一疾幾危今幸差。淸秋開戶余心快。調濟豈專蔘朮功。伊來體認誠明界。</text>
<title>偶吟</title>,<text>我乏三年艾。沈疴苦未醫。及今猶不蓄。他日悔何追。</text>
<title>讀中庸</title>,<text>一編思聖傳。千載繼開多。體立無偏倚。用行不謬差。始能存戒愼。終可致中和。達道關三德。誠哉理孰加。</text>
<title>示從孫謹鎭婦 崔氏權氏</title>,<text>貞愨首矣。順從務焉。是婦道也。爾須勉旃。</text>
<title>夜坐 癸未</title>,<text>夜久羣動息。庭空皓月明。方寸淸如洗。豁然見性情。</text>
<title>坦園 甲申</title>,<text>坦園幽且靜。端合至人居。獨探千古籍。高卧數椽廬。</text>
<title>謝海石金相公 載瓚 惠貺新曆 伐夫子作○丙戌</title>,<text>蓂莢陽生惠及隣。山家從此記冬春。只憂時月悠悠過。誦服良箴企日新。</text>
<title>奉獻靑翰子 李觀夏 尊大人回甲壽席 代夫子作</title>,<text>養德北山下。潛光道益尊。鶴聲淸和子。筠影綠生孫。弧矢方回甲。賓朋共侑樽。餘庥曾未艾。車駟佇容門。</text>
<title>贈朴仲輅 秉殷○代夫子作</title>,<text>志行雖貴勤。門路須尋正。可久終成功。爲山與鑿井。</text>
<title>示同庚諸友 代夫子作</title>,<text>五旬荒鈍只依前。尤悔如山孰可鐫。諸子從今相佽助。願資麗澤送餘年。</text>
<title>坦園三章 代夫子作</title>,<text>林居谷飮。抱書自好。前脩有心。庶幾窺奧。羣疑蔀塞。孰從往叩。履玆中正。坦平其道。景仄虞淵。氷雪磋峨。秣馬脂轊。前路云遐。僕弱難馭。登頓于嗟。遭此晩暮。憂傷如何。鳥嚶求羣。魚泳逐隊。節舒陽和。其樂自在。胡爲索居。終罕朋輩。願言三益。勤箴吾過。</text>
<title>謹次丈席涒灘詩韵 代夫子作</title>,<text>寧陵追泣宋夫子。中夜悲歌當日詩。後生莊誦春秋義。感淚頻添白髮垂。</text>
<title>勉諸童</title>,<text>汝須勤讀書。毋失少壯時。豈徒記誦已。宜與聖賢期。</text>
<title>除夜偶作</title>,<text>古聖傳斯道。人人所共由。心月印寒水。精光炯千秋。相傳一敬字。關鍵孰能抽。鶩遠徒虛勞。力進須近求。終身宜自強。望道敢遲留。</text>
<title>贈安秀才駿甲。兼示高信義 廷植。○代夫子作</title>,<text>聖道如大路。古今之所由。學問非別致。向上須探求。卷中指南術。歷歷在前脩。勉哉駕直轡。道域偕優遊。</text>
<title>呈夫子</title>,<text>昔從艮齋日。求道斷無他。于今三十載。造詣果如何。</text>
<title>元朝敬呈夫子 庚寅</title>,<text>人苟未聞道。不死亦非慶。惟將夫子訓。一心盡誠敬。</text>
<title>除庭草</title>,<text>小鋤理荒穢。快雨灑塵埃。縱愧濂翁意。山茅舊逕開。</text>
<title>示誠圭姪</title>,<text>先生知爾孝。以爾承兄後。願爾事先生。一如事父母。</text>
<title>壬午冬。夫子示余五絶一首。勉志業之進就。余未及仰和矣。忽於昨夜夢中。追次前韵。旣寤而猶記。遂錄以存之。壬辰。卽屬纊前三日。</title>,<text>餘生只三日。慚負聖賢期。想慕曾夫子。正終易簀時。</text>
<title>主敬 以下。年條未考。</title>,<text>萬理原天地。一心統性情。若非敬爲主。安能駕遠程。</text>
<title>聽秋蟬</title>,<text>萬木迎秋氣。蟬聲亂夕陽。沈吟感物性。林下獨彷徨。</text>
<title>仰孔夫子</title>,<text>大哉夫子德。滄海浩無邊。嗟爾測蠡者。安知納百川。</text>
<title>客來</title>,<text>遠人慕夫子。云自北關來。家貧曷飮食。唯有酒三杯。</text>
<title>坦園前路通乎康莊</title>,<text>哀哉叔季世。幾人逐迷程。坦坦吾家路。願言直轡行。</text>
<title>誠敬吟</title>,<text>非誠曷有。非敬曷存。唯斯二者。入道之門。</text>
<title>謹次王舅戒吸烟草韵</title>,<text>惡草不宜吸。於古未聞名。矧余王舅訓。垂後甚分明。</text>
<title>偶吟</title>,<text>斷斷先生志。唯期學古聖。有知行必踐。應物身先正。</text>
<title>奉寄宗人東伯 聲大○代夫子作○辛卯正月</title>,<text>言議常存長者風。旬宣東道誦治功。棠軒無事吟詩處。嶺月川雲似畫中。</text>
<title>挽章[姜元會]</title>,<text>齊閏周壼必稱姜。靜一孺人集衆芳。奉櫛良箴來正路。裁針寒燭伴書床。筆描王趙存心畫。詩帶邵程玩埋章。若置吾家男子列。優看世稿更添光。城南有女士。堂靜座無塵。模範三千禮。簞瓢四十春。明誠恢地步。恩愛重人倫。埋沒竟何故。靑溪暮色頻。三從之親一甲年。孺人才德我知專。拙篇猶不能摸寫。矧可區區諂九泉。寄語坦園子。如何失良友。收拾遺文墨。永言圖不朽。三從姜元會 進士</text>
<title>挽章[姜昌會]</title>,<text>古來列女傳。孰與我妹同。役爨勤婦道。鬻箴巧女紅。早年勸夫子。從師俾發蒙。懇懇規勉語。累累尺牘中。績燈傍照書。鍵捷靡不窮。餘事文辭妙。平生學問功。千百編盡閱。二五機已通。非特宜閨範。優優入儒叢。著述三十卷。惜哉付虛空。餘咳存髣髴。覽者必激衷。愧我男子身。讓與繼家風。族從姜昌會 進士</text>
<title>挽章[權用正]</title>,<text>我昔升堂拜。曾瞻淑愼儀。閨中存宿學。林下得嚴師。切實常行處。虛明未發時。菜妻與歜母。同傳亦應宜。名門女士在。純粹得天全。欲識孺人德。能令夫子賢。古經勤講確。良友勉周旋。只此一誠字。行之四十年。守信堅如石。發言溫若春。謂宜貽福祿。胡乃備酸辛。瘐竹秋無子。飢鴻雪滿身。堪悲靜一字。零落篋中塵。作善竟無報。彼天何杳茫。生來多疾病。身後見文章。古井幽泉咽。虛帷缺月凉。空留伯鸞在。白首淚盈裳。安東權用正 㓒奉</text>
<title>挽章[李晉淵]</title>,<text>吾黨明直叟。尙志坦園岡。巖棲安淡泊。瓢飮味潔芳。雖資師友益。抑賴女士良。老屋三間纔。和瑟半生強。饘粥從內法。裘葛辦中藏。奉先籩承實。留客藿在塲。一介審辭受。百爲謹權量。人人所畏難。事事必亭當。最是閨閤裏。誰識道義長。天明恒若臨。經言每在傍。定靜主一地。表裏自直方。室家宜肅雍。鄰里敬端莊。眞工維有孚。潛德乃含章。玉蘊山吐輝。蘭幽谷生香。寂寥追挽字。慚愧欠稱揚。以下追挽。完山李晉淵 承旨</text>
<title>挽章[兪晦柱]</title>,<text>閨門千古集羣芳。道學文章靜一堂。發揮性命人傳誦。自我先君起敬長。杞溪兪晦柱</text>
<title>挽章[尹顯商]</title>,<text>良史如椽筆。能書靜一堂。篤工惟聖學。餘事是文章。夫婦兼師友。豆籩間几床。古今卿士宅。芳響較誰長。坡平尹顯商</text>
<title>挽章[李觀夏]</title>,<text>尹子修身士。平生師其婦。几案間甁俎。典謨雜醢韭。道義相磨濯。文章相括垢。其樂忘軒駟。一朝葬草莽。秋山爲余道。聽之還呿口。眄仰隔泉臺。悲風來飀飀。至行神可證。余言豈不朽。聊慰尹子思。佛頭甘露醜。完山李觀夏 監役</text>
<title>挽章[白東奎]</title>,<text>時人皆仰坦翁儀。不識坦翁自有師。泣說孺人姜氏德。非徒百事室家宜。歷數人間女士誰。班家續史謝家詩。藻華不過閨房秀。心性那曾道一辭。隋城白東奎 校理</text>
<title>挽章[李宜鉉]</title>,<text>古來多女士。𨓏𨓏播芬芳。學造精微域。今聞靜一堂。探賾天人際。硏窮性命源。却將吾道重。一筆狀閨門。誰驗吾心體。能於未發時。偉哉刀尺上。存養以爲期。片玉猶爲寶。遺珠幸有餘。欲識孺人者。須看半卷書。六十窮而獨。坦齋太數奇。最憐閨壼裏。永失一良師。惜不爲男子。深悲有誄詞。斯文何寂寞。非直一門私。余嘗識坦齋爲有志之士。一日過訪其讀書寓榻。出示其夫人姜氏小集曰。亡妻少好學。有遺稿幾數十卷。不幸散佚。只此斷簡殘編。掇拾於粘箱糊壁之間。不忍泯棄。將謀付梓。親友多追挽而稱述之者。子亦其一言乎。竊觀其詩文襍著凡若干首。一字一句。無非名言格論。而其尺牘之爲夫子隨事箴規者。尤見其躬行心得之實。始知坦齋之學。實資於夫人開發之益。雖謂之妻而師可也。嗚呼。其偉矣。古之以女士名者。或以德行。或以文章。或以詩詞書畫。奇姿絶藝。盖可指數而其操存省察。動循規矩之宜。參究會通。深造性命之微。則求之儒門。亦未易得。矧在閨闥。曷不君子。私親狀德之言。人無可間。名儒誌幽之銘。文足有徵。後之覽斯集者。亦必有爲孺人立傳者矣。坦齋其竢之。顧余謏𧪈。不足副敎。而感歎之深。忘拙爲短絶小跋。如是焉爾。孺人號靜一堂。未嘗自號而其夫子。因其素尙而稱之云。○宣城李宜鉉 縣監</text>
<title>挽章[金 𨯶]</title>,<text>學究天人性命源。短章隻字揔嘉言。千秋彤史書其事。應謂鴻儒是碩媛。延安金𨯶洗馬</text>
<title>挽章[權國仁]</title>,<text>猗歟姜氏姊。閨範出天眞。進學箴夫子。安貧邁古人。文章亦非小。誠正已能臻。懿蹟從傳後。千秋可質神。戚弟安東權國仁 進士</text>
<title>挽章[金炳雲]</title>,<text>文章班氏姊。筆法衛家娘。閨閤眞儒在。千秋靜一堂。安東金炳雲 進士</text>
<title>挽章[任翼常]</title>,<text>鮮矣吾儒問學工。况於閨閤孰能通。堂名可以知其德。我用爲唫女士風。豐川任翼常 監役</text>
<title>挽章[權敬仁]</title>,<text>學透天人理。德全性命眞。一片閨中月。千秋不染塵。安東權敬仁</text>
