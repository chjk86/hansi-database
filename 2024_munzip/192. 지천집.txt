<title>敬次先祖翼成公寧越懸板韻</title>,<text>我祖登臨後。玄孫又御風。九秋搖落日。撫古一江空。</text>
<title>寄李叔獻</title>,<text>時叔獻以兵判被重䮕出待命于江上余適掃墳將向湖臬奉贐焉癸未仲秋也出處俱吾道。山林興自高。長安日邊近。不用賦離騷。</text>
<title>箭灘。經營小築。偶吟示內姪趙生。</title>,<text>流落安陵郡。經營一畝宮。殘生日已暮。獨立歎途窮。</text>
<title>淸水院。贈四耐翁。</title>,<text>嶺雲垂帟幕。谷鳥替奏樂。山川恣遊觀。風月誰主客。</text>
<title>謝李生翼來訪</title>,<text>寂寞眞吾道。追隨獨有情。侯芭今白首。猶守太玄經。</text>
<title>題僧軸</title>,<text>夙昔悠揚夢。每尋水石去。今日身入來。山顔開晩雨。</text>
<title>閑居偶吟</title>,<text>鷄鳴人語漸喧喧。堗汵衾寒寢未溫。多少胸中閑計較。半爲家國半田園。</text>
<title>別伯氏。敬次嚴韻。</title>,<text>父母之恩與事君。自來輕重不難分。如今遠別情相奪。況復看雲是望雲。</text>
<title>花月。喚起崔復初 興。源</title>,<text>一樹梨花伴寂寥。可憐辜負月明宵。緗簾獨臥孤曲畔。何處玉人吹鳳簫。</text>
<title>高山寺。次尹子仰 斗，壽 子固 根壽 韻。三首。</title>,<text>徙倚禪曲聽海聲。一盃斟酌異鄕情。直須爛却今宵月。明日離愁白髮明。二臥聞古甃轆轤聲。却喜胡僧亦有情。解我淸愁因病渴。一甁新汲露華明。庭中有井。寒冽甚甘。余醉渴。急叫庵僧汲來以解之。故云。三門外蕭蕭聽馬聲。莫敎行色動離情。滿江煙雨欲收殺。更待今宵看月明。附元韻長恨雷封闕寄聲。相逢蕭寺更多情。南池一曲淸如鑑。狂客由來出四明。古寺相逢笑語聲。三灘更助別離情。中宵燒燭猶看劍。江雨何心妬月明。竹裏廚人細送聲。共言賓主似多情。天風又作黃昏雨。知是歸期定在明。右子仰千里空煩兩地聲。一尊還喜故人情。城南笑語尋常事。此日禪曲眼倍明。沙鷗昨夜已春聲。小雨連朝似有情。滯却行旌還不惡。一盃相屬寸心明。沙彌昨夜報春聲。髣髴寒山客裏情。月落烏啼渾不管。相携直欲到天明。右子固</text>
<title>在芝上。題天然軸。</title>,<text>何處浮來一武夷。淸川曲曲摠堪疑。結廬此日君休笑。自是溪山有宿期。</text>
<title>次李伯生純仁詠玉堂小桃</title>,<text>無數宮花倚粉墻。遊蜂戲蝶趁餘香。老翁未及春風看。空有葵心向太陽。</text>
<title>題雲水軸</title>,<text>石潭精舍始逢師。翠壁題名攀桂枝。江上又來勤覓句。此生雲水好襟期。</text>
<title>題漢江二首</title>,<text>客心迢遞淡忘歸。數日江湖故作遲。山雨忽來風滿榻。一時分付老夫詩。二冠岳晴峯落漢江。狎鷗亭影射軒曲。渺然三月桃花浪。時有漁舟蕩作䨥。</text>
<title>孫敬輿折送松枝以邀之。詩以謝之。</title>,<text>風雨關門獨坐淸。自慚霜鬢對花明。賞心不逐芳菲改。折送松枝是莅盟。</text>
<title>和金彭齡田家韻</title>,<text>滿溪流水漲春田。雨露桑麻送老年。說與吾人眞一詑。薊門千里觸炎煙。時以奏請赴京。故落句云。</text>
<title>題玉生香帖</title>,<text>香也少時。爲淸原駙馬所眄。文定命鞫于金吾。仍配義州。信陵豪貴狎遊時。不道潯陽撫瑟悲。一落鴨江無去路。世間寧獨怨蛾眉。</text>
<title>題樂歸亭 在永平芝川上</title>,<text>淵魚林鳥各天機。深處相忘茂處歸。可是吾人不如物。早來亭上拂塵衣。</text>
<title>自芝上回。途中逢雨。蹔憩人家偶吟。</title>,<text>內相新莊傍郭開。名花無數暎階苔。客來缷焉忘歸路。爲是求田問舍回。</text>
<title>贈敬上人</title>,<text>爲問渠家第一義。要知見性與觀心。如何直內兼方外。還向吾儒分上尋。</text>
<title>偶占錄示梁廣文</title>,<text>向來憂辱摠何如。臣罪當誅此謫居。天欲興邦應悔禍。聖明今日倘憐渠。</text>
<title>明廟忌辰。追憶往事。嗚咽以書。</title>,<text>玉瓚持盈十室隨。聖躬終始禮無違。不堪縞素承繁縟。追想如今淚滿衣。</text>
<title>哭金德源，白富寧，李先達戰死。二首。</title>,<text>長白山前草色腓。先登勇氣捷如飛。身膏鋒刃孤軍敗。戰骨空駄駿馬歸。二關弓倚劍拂征衣。唾掌伊吾視賊微。一跌奄捐三猛士。孤城誰救又誰依。</text>
<title>贈金世英</title>,<text>自操拘幽惜逝年。春風又送爾歸先。殘生欲盡難需待。此後相逢指九泉。</text>
<title>贈七寶山人</title>,<text>逐臣多病臥三冬。忽有僧來自五峯。聞說山中蘭若好。春風擬放竹枝笻。</text>
<title>吉州八詠</title>,<text>譙樓戌角忽聞胡騎過山來。夜夜城樓戌角哀。吹送凉州出塞曲。令人心折淚交腮。鎭南曉鍾淸曉疏鍾遠遠稀。定僧齋罷語猶微。應知久客還家念。時送殘聲發省機。白塔炊煙隱約城南白塔村。依然煙火太平痕。自從世亂身三到。前度居民半不存。山城返照浩劫經營倚碧霄。層城絶險搤襟要。只今留作斜陽面。一抹紅光映寂寥。溫泉浴肌一浴溫泉病骨輕。從知地媼釀奇靈。向來勃窣君休笑。心裏神丹亦已成。門巖釣魚萬古通天一竅開。衆魚無數此沿洄。漁人擧釣爭相叫。碧海長鯨得掣來。嶺東送客百里長亭復短亭。却來孤館送人行。可憐嗚咽前溪水。日夜長含怨別聲。磨天觀海長白南傾嶽翠連。嶺東山頂出雲煙。忽看滄海無窮際。積氣剛風遠擧天。</text>
<title>送主牧領兵南征</title>,<text>鐵騎橫馳十萬軍。少年才子立殊勳。如今又領千兵去。一掃應淸漲海氛。</text>
<title>題贈黃亞使敏中幷序</title>,<text>從事黃先生。集諸公所詠爲二卷。來示余。余今蒙恩。將放歸。竊自注想於關東雲水縹緲之間。而其所選勝之地。又爲他人所占却。蓋天以余平生無稅駕之所。纍纍然如東西南北之人也。一有所嚮。輒又乖張如此。眞可笑也。仍率占一絶錄上。以博一哂。胸中了了遷居地。輸與江山富貴人。從此西歸無復戀。白鷗何處不相親。</text>
<title>謝七寶山人惠諸葛菜，五味子。二首。</title>,<text>赤憎褦襶觸炎蒸。却喜今逢碧眼僧。老去交遊眞汵淡。山茶野菜興難勝。二縳寂仙山一味淸。遠尋羇客作人情。恨無羽翼從渠去。萬壑千巖散策輕。</text>
<title>寄李大恕</title>,<text>邇來不見李生久。籬底黃花寂寞開。虛度秋風長肺渴。不知何日共傾杯。</text>
<title>寄方伯宋言愼</title>,<text>飮餞江頭月色高。催歸策馬，渡長橋。不堪餘恨忡忡在。爲送淸尊共洗澆。</text>
<title>贈山人靈修二首</title>,<text>見說尤多石窟奇。山僧結社好相期。春風趁此巖花發。携却禪笻到處隨。二晩愛王官一曲幽。卜隣須爾趁新秋。山僧莫訝騎牛去。自是殘生好放遊。</text>
<title>謝義嚴惠白花席</title>,<text>織成一段白花席。來贈衰翁坐臥宜。贏得床敷同臭味。香爐茶鼎也相隨。</text>
<title>賀李生得子</title>,<text>愛爾淸標逈絶羣。風流眞箇自先君。怪來四十猶無子。停鵠新看翠竹門。</text>
<title>妙陰寺贈僧</title>,<text>一渡雲橋眼忽明。巖花倒影玉流淸。林間喜有禪宮在。飛上高樓病脚輕。</text>
<title>贈山人法聰。仍奉楊山太守。俾作先容。二首。</title>,<text>聞說燻筵辦映燈。袈裟千里走羣僧。法聰奉帖持香火。須置禪叢第一層。二使君舊讀匡山寺。幾度闍棃飯後鍾。行馬深嚴難自入。寫來詩句在懷中。</text>
<title>贈居停主人舊吏金珍 珍自少爲營吏。臨老。靑盲不視物。</title>,<text>少年刀筆吏稱佳。老去還悲五色迷。迷路世間吾亦爾。白頭笻杖笑相携。</text>
<title>贈李士祐尙吉謫豐海</title>,<text>孤臣逐客相逢地。江霧濛濛雨不開。說到壬辰俱淚落。兩家餘禍又相催。</text>
<title>題麥秋亭</title>,<text>老夫此日仍閑暇。唯課田丁護麥禾。急設明春嗣歲計。莫愁風起浪生多。</text>
<title>寄謝野老饋杏子</title>,<text>杏子勻圓萬顆同。寄來提醒畫眠翁。從君飽了人間味。種種酸辛討喫空。</text>
<title>送人赴遂安郡 二首</title>,<text>詩才突兀行間出。宦路蹉跎分外奇。摠是人生各有命。悠悠餘外且安之。二仙人化鶴樓中去。病客金蠅里上居。岐路傷心未相別。恨無餘力引君車。</text>
<title>贈洽上人 軸中有思庵林塘詩</title>,<text>兩相風流已隔世。孤臣憔悴亦多年。舊詩一口瀾翻倒。知我平生有好緣。</text>
<title>次贈成質夫</title>,<text>聖恩優許奉先塋。頭上蒼天白日明。不識殘生能住却。得看桃李滿都城。</text>
<title>金蠅山下。聽杜鵑有感。</title>,<text>滿山明月不如歸。血赤心丹盡夜啼。河上晩歸歸便好。莫敎驚覺待晨鷄。</text>
<title>將卜居馬灘。贈黃生穎男。</title>,<text>漳河衮衮馬灘長。聞說移家住此傍。我亦江湖興不淺。卜鄰漁釣日相將。</text>
<title>送居山察訪鄭泗</title>,<text>世間榮辱儘悠悠。何處藏身可自由。只合任他牛馬我。蒼空來往白雲浮。</text>
<title>送成晉善赴高城</title>,<text>心送金剛萬二千。身無羽翼病相纏。一生浮念皆無用。只艶君今作吏仙。</text>
<title>挽尹僉知 祁</title>,<text>親舊凋零落落稀。殘生此世竟何歸。君家後事尤無賴。膝下兒孫得也非。</text>
<title>李宜仲義健送松蕈。云是鐵原山所産。率占。</title>,<text>雲松童子絶交久。客有因人遠送來。知是高巖寶蓋上。山僧喚我出塵埃。</text>
<title>率占。寄鄕中諸秀孝</title>,<text>德言猶足畏鄕人。我自和光混野塵。三代斯民直道在。願從今日共回淳。</text>
<title>挽李同知澳</title>,<text>君能有子全家孝。我愧頭男敗着先。人世嘵嘵不足道。靑山一笑喜懽緣。</text>
<title>寄池宗漢</title>,<text>松桂林中二樂樓。樓前水曲爾居幽。昔年勝賞今遺恨。失却飛攀一放眸。</text>
<title>擬卜大橋上</title>,<text>潮生潮落廣漳河。屋下大橋秋水多。一櫂往來閑自在。葦間明月聽漁歌。</text>
<title>兔山龍巖。先祖翼成公舊基也。華人見而奇之曰。中原亦無此異。必生大賢人也。</title>,<text>石高三丈躍將飛。一體騰空仰首姿。天下亦無此奇秀。氣鍾人物問他誰。</text>
<title>寄沈閣老一松 喜壽 借藥</title>,<text>聖朝菲薄自相殊。藥物君臣性不誣。多病所須唯在此。刀圭能濟故人無。</text>
<title>戲贈碧桃香幷序</title>,<text>往在三十餘年之前。余一遊孔巖。碧桃携琴隨之。船上彈峩洋曲。江淸月白。逸興飛動。眞勝事也。卽今來伏金陵村舍。聞桃來在桂陽。招之不至。以簡爲謝。書此戲之。碧桃春色泛西湖。不羡風流范大夫。惆悵舊游今寂寞。潯陽咫尺亦難呼。</text>
<title>自金浦登舟泊鷺梁。寄尹子固，李宜仲。</title>,<text>盡室登舟泊鷺梁。回頭京輦却心傷。向來十五年前事。都付江流送渺茫。</text>
<title>耆老所諸大人惠酒饌。詩以謝之。</title>,<text>風流故事艶曾聞。何幸生年亦已尊。媿殺未登公讌席。一盆春酒却先醺。</text>
<title>余寓鷺江。僧熙彦來訪。書此以贈。</title>,<text>江店僑居萬念休。浴鳧飛鷺晩悠悠。僧來驚散忘機伴。又攪衰翁覓句愁。</text>
<title>挽李僉知壽俊。四首。</title>,<text>憐君才調久沈淪。一作江南奉表臣。萬里幽燕收脚底。回家百里未歸人。二節度瓌奇脫世塵。君才磊落亦超倫。如何兩世皆無祿。五十云亡愴我神。三金陵渡險遠來過。舊意殷勤惜別何。誰料歡迎軟脚日。却聞薤露動哀歌。四提携二子淑夫人。百里馳奔欲及晨。契闊未成相永訣。蒼天漠漠更號神。</text>
<title>李石城德言自普恩寺夜泊鷺梁。饋送生魚。率占却寄。</title>,<text>古寺鍾聲散月晨。舟中宿客到前津。老夫始覺江村興。饋送生魚得雋新。</text>
<title>題志溫軸</title>,<text>典汝安心祖有言。還能回志向人溫。一身作用無他說。我亦從知不二門。附崔立之岦 和韻卷裏溪公廿八言。乖違十載當寒溫。已無驚惱應同我。憂喜從前幾聚門。</text>
<title>題畫梅</title>,<text>白雪滿山梅正發。客從何處遠尋來。依然玉色如京洛。應使孤臣眼刮開。</text>
<title>修理孝陵。次蘇齋韻。四首。盧公守愼</title>,<text>斯道吾東望。先生後輩刑。愛人何太過。許我屢相形。自是容依往。非緣準試經。殷勤奉盛藻。金玉叶心聽。二鍊石殊名色。鎔金各範刑。琢成新畫樣。封得舊陵形。只益危衷苦。非關小智經。呑聲不敢哭。到底倘神聽。三帥聽供趨走。差功倩化形。受成甘自享。歸美沕無形。浩劫看重造。因山訝自經。當時孰忍此。公論合須聽。四澤浹含生感。名垂繼世刑。乾坤詎容狀。品物自流形。窆事初如此。凶圖不暇經。何當秉鈇鉞。數與髑髏聽。附元韻文學羣公表。風流一世刑。論思會有極。執敬視無形。告廟多儀正。修陵庶務經。因人幸成事。非子復誰聽。可愛他山石。須遭巧匠刑。初裁幾方面。竟作一圓形。臣子寧無恔。邦家固有經。都廳能事畢。爲賀足觀聽。</text>
<title>挽外祖母夫人</title>,<text>父母艱難日。深蒙鞠育思。髮膚遺此體。慈愛異諸孫。分外承天寵。皆由積德門。但違畿佐願。慟哭望泉原。</text>
<title>登浩然亭。次栗谷韻。二首。</title>,<text>飛閣臨無地。危峯盡處巓。胸呑千里闊。目極片帆懸。蜃氣晴浮市。潮聲暮拍天。淸遊煩夢想。汗漫似登仙。二浩蕩眞無礙。虛空却向巓。入窓雲霧盡。萬里日星懸。大氣還浮地。剛風本擧天。有誰窮上下。吾欲學飛仙。附元韻一丘專勝賞。飛閣架危巓。逈壓西溟盡。平看北斗懸。明沙斜耀日。碧岫細浮天。更得風將月。應成玉界仙。</text>
<title>挽李德川碩明</title>,<text>問學從遊早。吾知此老賢。功名看外物。淸白是遺氈。皓首休官日。靑燈讀易年。如今不可見。淚盡曉江天。</text>
<title>挽李河陽長胤</title>,<text>散步卽對面。相尋不命車。別離三載久。疾病一秋俄。濁酒墻頭盡。梅花階上多。悄然門巷寂。他日孰重過。</text>
<title>送李夢應濟臣赴北道節度使</title>,<text>何事非吾事。儒家亦將家。早從文餙吏。還有節隨麻。淸水魚羣戲。深林獸五豝。爲仁自得地。持贈拜君嘉。</text>
<title>題龍湫亭</title>,<text>行到龍湫處。回攀鳥嶺時。秋風桂子落。寒日葉聲悲。亂酌還無數。離筵更作遲。人生自惜別。見月始能知。</text>
<title>謝禹景善性傳來訪</title>,<text>世路何嘗爾。知音亦此中。一言如的破。萬事見牛空。君病甘衰白。丹心保始終。三盃經起去。秪是負春風。</text>
<title>和題邀月堂直長林浩亭子。在靈巖。</title>,<text>明月如相約。團圓赴我邀。思時一望魄。喜極幾傾瓢。碧落無千里。佳人誰獨謠。白頭頻佇立。此意未凋蕭。</text>
<title>遊白馬江</title>,<text>徙倚高蘭寺。沿洄白馬灘。江流含恨去。山竹鎖愁殘。撫跡客鬢古。移舟暮景寒。尊前多少意。惆悵憶憑欄。</text>
<title>挽栗谷</title>,<text>物外非生客。塵中見特流。劇論石潭夜。共寢許亭秋。積黍差同異。虛舟任泛浮。傷心羊叔子。不忍過西州。</text>
<title>贈別松江南歸 鄭公澈</title>,<text>曾誦靈芝別。相吟沈約詩。古人還我輩。今日豈當時。尊酒難重把。停雲入望思。應知出關氣。不久向秦移。</text>
<title>寄題平遠堂。用子仰韻。</title>,<text>勝境還平地。良工獨苦心。海山分物色。朝暮異登臨。會見無聲畫。誰聞不鼓琴。風流能管此。欲去共淸吟。</text>
<title>李監牧有慶來訪於吉州。臨別。贈此 二首。</title>,<text>草野安危計。朝廷進退身。一官還失路。千里尙思親。荊棘投蹤遠。葭莩托義新。春風惜此別。衰老自沾巾。二非子留汧渭。雲屯萬馬良。責專新注簿。名重舊齋郞。富國無能數。論才孰許當。雖然終老約。結社水雲鄕。</text>
<title>題麥秋亭</title>,<text>田家麥已熟。亭榭颯如秋。翠浪隨風起。黃雲滿地浮。雪霜凾活去。炎夏賽功收。帝命眞詒我。蒼生福有求。</text>
<title>贈華山申劉池三老</title>,<text>避地華不注。隔溪牛頂岑。吾廬堪住此。鄰舍喜相尋。山擁翠松色。庭留碧荔陰。開尊邀共飮。盡醉滌愁襟。</text>
<title>白川如意社。新築小舍。題曰八達亭。</title>,<text>世事不如意。何爲里得名。人間皆幻安。物外孰輸贏。天地胸襟闊。江山眼界平。吾生方一快。到此句還成。</text>
<title>次贈李察訪渭賓</title>,<text>脫略人間事。崢嶸亂後愁。心傷縈禍網。迹遠駕洋舟。管寧在前列。師襄居上頭。古人猶可見。俯仰幸無羞。</text>
<title>夜坐偶占。示內姪趙生。</title>,<text>栗里歸田日。王官晩隱時。古人知進退。吾道竟支離。海內無家久。南邊報捷遲。百年餘幾許。若命且安之。</text>
<title>贈金浦沈明府</title>,<text>未濟楊花渡。招招舟子頻。無人不利涉。有客滯歸津。析木通河道。金沙出水垠。邑君珍重意。都化數盃春。</text>
<title>次寄李宜仲 二首</title>,<text>報國慚無效。歸田恨久荒。孤臣慮患切。旅食操音傷。南海新傳捷。春風好返鄕。何當共握手。懽笑一傾觴。二阿咸結社處。君去共棲遲。捷報爭相賀。懽聲正此時。松京眞樂地。萍跡亦歸斯。莫作久淪落。同來敍喜悲。</text>
<title>贈安演兄弟</title>,<text>淸白先承相。傳家孝悌風。孫行今散落。亂世各西東。作善嗟無報。求才未必公。干戈尙靡定。吾亦泣途窮。</text>
<title>貞海縣齋書懷</title>,<text>湖海分符十室殘。黃茅苦竹繞其間。民情設巧生千詐。我髮乘憂欲一斑。戌月依俙窺戶入。潮聲寂寞打城還。最憐稚子追隨遠。夢覺時時說故山。</text>
<title>慈堂壽日。敬次嚴君下示韻。乙丑三月初七日也</title>,<text>弟兄交勉學勤辛。夙夜常憂忝二人。雲路三千騰逸步。南溟六月放潛鱗。楊名摠是承庭訓。至樂還欣際壽辰。報道少微星彩動。百年長得奉昏晨。</text>
<title>修理孝陵。次蘇齋韻。</title>,<text>天道悠悠久自更。陵隳乙巳戊寅成。向來日月垂三紀。特地冠紳盡一誠。神物雲隨山可轉。良工心苦技還精。悲吟和淚輸功了。肝膽如今摠照傾。</text>
<title>幽居卽事。示尹子仰，子固兩公。</title>,<text>楊子之邊母嶽下。誅茅于此卜新居。山圍床座翠將滴。水落池塘寒更虛。萬卷圖書相對處。百年風月朗吟餘。吾生已老無他事。聊爾優游計不疏。</text>
<title>恭憲大王挽詞</title>,<text>襪線那能補舜裳。向來非分侍含香。餘生已矣終無用。盛德嗚呼不可忘。渺渺白雲瞻莫及。交交黃鳥歎誰將。秋風玉露凋蒲柳。一與臣心半死亡。</text>
<title>奉別李洞丈碩明赴金城</title>,<text>松桂蒼蒼縣郭幽。昔時乘傳蹔停留。攅峯直上金剛嶽。衆水平分白鷺洲。愧我十年空睡足。羡公今日作遨頭。靈根只在深山裏。斸得靑冥倘見投。</text>
<title>次華使黃洪憲漢江樓韻</title>,<text>東來淸興在南樓。眞箇乘槎第一遊。忽見神仙歸渺渺。只憐萍水會悠，悠。魚龍寂寞空江冷。珠玉聯娟畫閣留。更有邦人誇說處。當時十步九回眸。</text>
<title>送尹子固朝京</title>,<text>我朝修聘賴全才。圃隱先生五往來。二百年間獨君是。三千里外四朝廻。風塵滿地音書遠。霜雪欺人鬢髮催。朋舊亦知天有試。不禁淸淚落離杯。</text>
<title>送李季眞後白赴京</title>,<text>堂堂國系儘昭垂。仙李盤根積德基。白日在天人共見。蒼蠅點玉史傳疑。兩朝儒老今亡矣。一代名臣幸有之。敷奏定敎刪正了。病夫揩眼待歸期。</text>
<title>送崔立之再赴京師</title>,<text>萬里之行一可已。五年于此再何堪。官仍質正亦推重。事是疑誣須熟諳。落筆文章妙天下。當關虎豹許朝參。歸來寶典昭星日。看取高名北斗南。</text>
<title>題松巖詩卷 姻親尹公儼也</title>,<text>塵寰咫尺秘幽奇。巖上矮松傍石池。擁戶眞成欹羽蓋。參雲會見長虬枝。看君不是風流相。寓物聊爲歲暮期。城市山林兩何處。夜聞淸籟摠堪疑。</text>
<title>次寄尹子仰</title>,<text>春事闌珊病起遲。鶯啼燕語久逋詩。一篇換骨奪胎去。三復焚香盥手時。天欲此翁長漫浪。人從世路故低垂。銀山松桂芝川水。應笑吾行又失期。</text>
<title>送沈公直忠謙赴春川 二首</title>,<text>淸平山色表關中。下有昭陽江漢通。馳出東門一匹馬。泝洄春水半帆風。送人作郡鬼爭笑。問舍求田囊久空。爲語當時勾漏令。衰顔須借點砂紅。二縹緲春城水一隈。江山樓觀直文魁。玉堂步履星辰遠。碧落神仙笙鶴來。摸寫風煙翻幾句。鍊成丹藥化三胎。少年睡足今頭白。坐數交期歲六回。</text>
<title>罷官向芝上。午坐樓院。</title>,<text>午憩東樓缷馬鞍。窮陰忽作暮天寒。紅塵謾說歸田好。白首猶歌行路難。天或試人聊自遣。雨還留客蹔求安。明朝刮目鄕山碧。且費今宵一夢闌。</text>
<title>將赴晉州。來掃先墓過高陽。次東軒韻。</title>,<text>纔出城門戀國都。那堪千里復南途。丹心炳炳天應識。白髮蕭蕭病未蘇。自許殘生圖晩效。不知何處着迂儒。逢君信宿忘歸去。風雨開樽興不孤。</text>
<title>寄題抱月亭 海州居李守益小亭</title>,<text>何緣一棹過滄溟。快見飛甍耀極汀。曾躡此丘收勝槪。却聞新賞出前亭。海門萬里金波動。碧落千層素氣經。八九胸中添絶灑。御風疑入廣寒扃。</text>
<title>戲寄李宜仲水洞新亭亭在永平</title>,<text>桂樹叢生在磵阿。幽人晩計此婆娑。千巖爛錦呈紅葉。萬壑驚雷送碧波。不管問津迷道路。有時牽興出煙蘿。小山招隱眞堪賦。豺虎晝嘷君奈何。</text>
<title>送金應順命元赴咸鏡方伯</title>,<text>曾玷先朝侍從班。愛君寸氣濟艱難。丁寧玉署盛頗牧。畢竟邊城識范韓。天意可知還授銊。此心相待詎彈冠。只應離別常吾輩。又是春風一味酸。</text>
<title>送黃吉哉 允吉 宗丈巡撫湖南</title>,<text>再赴京師一宣慰。爭言智慮有文章。功名十載仍巡撫。階級三銓却太常。天上玉堂何日到。世間岐路未渠央。歸來定向雲霄去。不用春風斷別腸。文章智慮。乃聖批語。</text>
<title>挽李夢應</title>,<text>峻節奇才世寡諧。威風隨處見圭崖。摧城夜夢眞先兆。鑠骨流言太不懷。廢向杜郵編士伍。死從新息復官階。平生知己申兵馬。泣說時危大將埋。</text>
<title>送崔復初再赴海西方伯</title>,<text>關海當年負弩人。此來又送再回巡。甘棠舊翠還新色。寶帶黃金換素銀。自是功名苦相逼。莫言岐路枉傷神。只應濯熱亭前水。難洗湖西悵望塵。不侫曾牧首陽。此公方按海西。余適出按湖西。此公由洪牧再赴。</text>
<title>寄題玉淵精舍西崖柳成龍南中亭名</title>,<text>溪上書堂新縳成。蒼生安石正關情。鄴侯萬軸從人看。渭水千竿自在淸。蝴蝶飛來時謁告。江山有待蹔經行。依然扁額還吾舍。賦得思歸是自鳴。</text>
<title>題朴相思菴淳龍虎障</title>,<text>天上神仙國首卿。淸襟雅望際文明。高堂示我新圖障。畫史何人遠擅名。輸與風雲毫末去。恰聞噓嘯壁間生。自慚得句難酬債。爲是精神寫不成。</text>
<title>次李叔獻，李大仲 海壽 濯熱亭小集見寄韻。</title>,<text>亭在海州城北淸風洞口。余所創構而命名者。浪跡西州孰近名。行春猶及落溪亭。投壺散帙無餘事。種柳栽花得蹔營。高會卽今頻夢想。新詩三復忽神惺。壁間塵蠧吾將老。江漢風流不盡情。</text>
<title>在忠州使臬。贈柳校理根還朝。</title>,<text>蔥醋酸辛更飮塵。何如離緖亂紛繽。春帆上下琴臺雨。客路淹留玉署人。却愧祓門還餞席。不堪歸夢渺楓宸。江村野館煩相憶。一首新詩是寫神。</text>
<title>送柳晦夫根宣慰日本使臣</title>,<text>落落當今第一村。曳裾誰復數鄒枚。十年蓬館詞華動。萬里扶桑使客來。陸賈詩書越王喜。相如文撽蜀中開。從知海上收氛祲。儘道公能幹事廻。</text>
<title>寄題釰巖權直長亭子 名祐。亭在忠州。</title>,<text>萬壑煙霞紫翠深。流丹亭影揷溪心。昔賢祠屋長隣近。玉女風流自古今。孤笛倚雲飄爽籟。淸湍咽月瀉松陰。夢中一棹猶沿泝。覺後塵埃愧滿襟。曾爲湖西方伯。時登覽于此。及遞還。追寄。</text>
<title>敬次先君敬簡堂韻示品官諸秀寸。</title>,<text>千里歸來使節忙。肅寧聊憩舊牙堂。遺黎見說郞君貴。孤露深悲往跡凉。共德只傳廳事隘。新恩永負慶筵光。秪應慣識幷州路。牛酒逢迎作故常。堂是先君所構。不肖適登第。擬設慶筵于此。不肖患疾不得來。先君瓜滿遞歸。故第五六云。</text>
<title>挽韓僉知修契丈</title>,<text>先朝取士六條俱。前席承恩盡碩儒。當日人才小元祐。向來賢路我公徒。風流謾想東郊會。顔采空驚太僕圖。世道乘除吁可念。病中垂淚望秋湖。</text>
<title>挽盧判書士稚稙</title>,<text>一見欣然卽許知。知公盡瘁死爲期。度支宗伯捐身地。天意人心屬望時。髣髴履聲如在耳。丁寧遺草未言私。九原此去應思我。節適微箴更有誰。</text>
<title>題十靑亭</title>,<text>領相盧公守愼築石假山。作小池。取栽松，柏，杜沖幷十種。命名索題。承相新亭東郭偏。亭前叢石被神鞭。依然幻置廬山面。怪底潛通玉亂泉。十樹樛枝鬱相竝。三冬積雪翠還姸。平章物色兼心事。耐久凌寒各一權。</text>
<title>醉題龍山商山君亭子 勳臣朴忠侃新構</title>,<text>拔地驚看百尺新。流丹亭影揷江濱。功高麟閣非心賞。夢占鷗波斷俗塵。勝事招邀拚盛宴。芳尊爛熳惜餘春。不堪十步九回顧。還似依然別美人。</text>
<title>次李大仲韻。寄題李思定別墅。</title>,<text>憶昨湖西癸未年。襜帷駐節拜興泉。主樓十二知何在。一藝三千亦偶然。彷彿神交冥漠下。凄凉淚墮短碑前。同門有客今來過。爭道先生樂育天。</text>
<title>送徐君受益赴義州</title>,<text>沿流板蕩摠岐途。邊幅中間有是夫。但向襟懷看磊落。莫言風使沒枝梧。幸於姻好兼深契。晩托芳鄰切賜區。共直禁中成遠別。判敎頗牧與揶揄。</text>
<title>挽李三宰子秀 俊民</title>,<text>男子要爲天下奇。我公磊落古人期。江河萬頃如疏決。宇宙千年若見知。自是平生躬孝悌。豈徒今日脫倫夷。靑山有力收豪傑。痛哭都門送葬時。</text>
<title>題秋曹郞官陪宗廟親祭後楔軸</title>,<text>少微星點耀郞曹。分外追隨近紫霄。典冊洗誣人紀立。冠紳將禮佩聲高。不堪議讞妨詩興。時復風流倚酒逃。勝事定從吾輩始。須知弼敎自皐陶。</text>
<title>贈別監採官南應命</title>,<text>縹緲仙山馹馬飛。秋風稏葉採人微。藥籠自古須參朮。玉貌如今有瘦肥。但使靈丹心裏得。莫言瑤草品中稀。蒼生百萬躋仁壽。道在深宮浪遠歸。</text>
<title>挽徐君受 自校理特陞義州。早卒。</title>,<text>豪氣崢嶸混酒徒。有時詞藻見魁殊。誰知落落眞男子。自信堂堂大丈夫。萬務疏通如決水。一言奇中似呼盧。講筵邊節須臾事。未老人生竟滅枯。</text>
<title>奉寄上洛台案 金公貴榮</title>,<text>守歲穹廬絶酒觴。衰顔寒凍正浮蒼。傷心西路鴻音斷。刮目新春日影長。自古和親亦餌表。卽今籌策未周詳。明朝漢使持金至。却向龍灣作故鄕。</text>
<title>次利城東軒韻 四首</title>,<text>目力東收碧海來。茫茫溟渤在亭臺。二儀高下輪輿轉。太極鴻濛汞鼎開。貝闕珠宮生睇眄。馮夷河伯送風雷。時危兵甲猶如許。誰挽滄波洗得回。右詠海萬里滄溟掃翳昏。乾坤初闢坎離門。衆峯父祖皆相揖。高頂星辰却可捫。驅石漫傳秦帝跡。割腸誰慰楚臣魂。桑田亦是須臾事。賊滅時平海水飜。右詠海山鎭望東南大藪蒼。松林十里翠綿長。蔽虧官道施帷帟。隄障滄波傲雪霜。當日只消栽種了。至今留與職方藏。願言樵斧無傷伐。不見邦家乏壯樑。右詠松林堤上垂楊手折持。征人相贈淚如絲。及吾暇日聊行樂。莅此芳盟有嫩枝。但願歸期先病葉。莫敎愁色上姸姿。春風却喜南還好。休道依依此別離。右詠柳堤</text>
<title>贈朴僉知士豪 幷序</title>,<text>壬辰之亂。余罹千萬不測之禍。及被譴來配吉州。州老朴僉知士豪時來相見。一日。自言少時。往從慕齋先生。之驪興村舍。仍受學於同門金訓導器氏。且誦先生之詩與語甚悉。噫。余又少從金訓導。竊聞先生之風而興起焉者。其時先生已入朝以歿。雖未及面承緖論。而實與親炙者無異也。豈自意干戈亂離之餘。得見同門之侯芭於絶塞之外哉。感念存歿。聊書此以贈。慕老先生百代師。我從門下覓歸岐。關門紫氣靑牛去。弟子玄經白首知。亂世孤蹤還到此。舊徒今日若前期。相逢共說當時事。十二高樓夜雨悲。</text>
<title>贈梁廣文希尹</title>,<text>玉堂曾着侍臣冠。先輩眉巖得共班。偶識魏其門客在。今逢官舍廣文寒。身經市肆迷諸貨。名襲薰香動玉關。可惜元賓不可作。思時只擬與君歡。</text>
<title>贈李生長培</title>,<text>羇棲寂寞爾來尋。同患情傾淚不禁。昭若君臣父子在。怳如天地鬼神臨。誰知有罪還無罪。亦是人心似我心。看取蘇卿歸故國。金軀漢節較相斟。</text>
<title>題亞使洪師古所藏鶴林畫帖</title>,<text>卷裏雲山幾萬疊。王孫下筆更精神。襟懷不受風塵涴。物色勾收水墨新。幙府正懸朝爽氣。老夫仍化臥遊人。自慚才盡難相發。還送明珠滿櫝珍。</text>
<title>遊穿島</title>,<text>仇池小有潛通地。極目披襟海上臺。八九平呑雲夢闊。三千遠覩漢槎回。滄波浩渺鯨爭戲。碧落霏微雨驟來。老去壯觀眞快意。向來憂惱摠成灰。</text>
<title>題砥柱臺</title>,<text>混沌初分積氣浮。何來鉅石峙中流。雷風摶擊猶難動。嶽海驚翻只獨留。萬古卽今誰閱視。一身千里幸來遊。聞君欲辦新亭子。八九胸呑在極眸。</text>
<title>次韻</title>,<text>丹心平日指天期。按釰當前不復疑。國破家亡離亂際。名隳身辱聖明時。紫袍謾道顔卿着。漢節唯須屬國知。千載若無良史在。古人奇詭亦孤危。</text>
<title>夜坐偶吟。錄示梁廣文。</title>,<text>羇枕無眠待月明。秋空寥廓雁南征。早年自詑伊吾志。末路偏傷楚客情。海晏釜山氛祲滅。天回國步日躔淸。漢家餌表和親策。還是皇朝使節行。</text>
<title>用咸興泰來軒韻</title>,<text>憶昨槫桑祲氣來。北方兵燹漲難開。春歸故巷無巢燕。劫盡昆明有起灰。天欲中興應助順。人思前古正因災。新軒善頌如張老。喜聽懽聲自下臺。</text>
<title>挽成德久 壽益</title>,<text>傷心禍亂壬辰年。荊棘靑雲限各天。得見故人俄又失。更誰知己許相憐。鶴歸華表悲孤影。花發玄都競自姸。痛哭西州門外路。不堪聞篴益潸然。</text>
<title>題松浦金判官亭子</title>,<text>浩然抱月昔登臨。曲曲南江有漫吟。此日又乘三月浪。高亭逈出萬松陰。寒蛩夜雨關君恨。細柳新蒲愴客心。怊悵亂離何日了。山河莫道古猶今。</text>
<title>惠嬪鄭氏挽章 代人作</title>,<text>孝陵松柏日蕭蕭。別院袈裟歲幾銷。跼地號天從玉碎。家亡國破竟蓬飄。首陽寓舍招魂慘。水濫新阡返櫬遙。堪恨一生愁睡過。向來九十摠無聊。</text>
<title>次李仲尙蘧見寄韻</title>,<text>自從墮地同花甲。又得題名雁塔聯。今作楚囚淸水涘。却隨林鶴栗河堧。九州四海誰言此。伐木停雲我自憐。浮世殘生且共樂。莫將人事惱相纏。</text>
<title>次二樂堂韻 呂生繼先請題</title>,<text>曾聞乃祖領湖山。堂勝猶傳父老間。依舊平泉花石在。卽今孫子宦情閑。小堂正好高亭望。短棹難容海若慳。說與吾人堪大嚼。口津津地覺騂顔。</text>
<title>將卜居于吾助川之上。夜宿村舍。忽遇大水。前川漲溢。仍思朴淵之勝。</title>,<text>東眺天磨竝聖居。朴淵深在洞門回。靑山玉液何時坼。碧落銀河此夜開。聲入千巖萬壑吼。爽隨大氣剛風培。依然導我參寥廓。眞若飛仙挾往來。</text>
<title>送申叔正 湜 赴江陵</title>,<text>昔遊東表鏡湖亭。雲夢胸呑八九平。露浥海棠猩血艶。玉鳴沙路馬蹄輕。袁宏秋渚波聲靜。庾亮南樓月色淸。萬古風流餘興在。亭中倘有客星經。</text>
<title>壽李同知大夫人九十九歲</title>,<text>名蘧。以母氏極壽。特加一資而慰之。母於百三歲。始卒。見說秋曹李侍郞。大婆九十九齡强。知今南極星臨戶。依舊蟠桃子送香。人世上皆應共艶。神仙中有始相方。年年歲歲長如此。又見萊衣賜帶黃。</text>
<title>壬寅歲除日在松京。次廣文先生韻。</title>,<text>又見明朝癸卯春。那堪病客滯三旬。松京却是幷州路。遼鶴悲看古甃塵。天助吾邦應有待。人思一戰欲回新。東風勾引千愁破。長樂鍾聲聽更眞。</text>
<title>哭左相金應順 二首</title>,<text>春風和氣量淵洪。酒隱平生世念空。黃閣位崇眞自致。婁公德盛我包容。當時獻議寧非是。從古人言有異同。痛哭西門他日事。不禁聞訃涕沾胸。二少日歡娛老大傷。人生一世夢回忙。晨星落落孤臣在。逝水沄沄古道亡。舊觀桃花開爛熳。遼東鶴影看凄凉。隻雞絮酒違奔奠。一釰他時掛墓傍。</text>
<title>哭具景時 思孟</title>,<text>陟岵翻成失撫棺。死生相訣永摧肝。兩家子弟俱無狀。一代勳盟恐亦寒。落落晨星空弔影。悠悠世道孰回瀾。庭中習步天閑馬。品閱由公不忍看。公胤子宬在謫中</text>
<title>送李志尹民覺赴京</title>,<text>七十之年萬里行。古人猶復最關情。向來筋力知誰健。亂後酸辛各飽更。華表自憐孤鶴影。新豐喜聽故鷄聲。一杯忽起陽關恨。握手臨分淚欲傾。</text>
<title>題李判書好閔彰賜亭</title>,<text>一代名臣彩鳳儀。文章千里遠相隨。天廚包匭金錢出。外國仙區閣道移。共具日娛疏傳計。揄揚君賜晏公辭。從知近住山川勝。俱被皇華潤色奇。</text>
<title>二水亭</title>,<text>白石之川廣灘水。合歸長浦洛河渾。欲將淸濁皆吾有。却恐泥沙汚了人。纔到門前須揭厲。時憑亭上翫塗津。路人只見分流異。未省汪洋度量均。</text>
<title>登烏頭城。錄示同游。</title>,<text>三岐水合一眉橫。拔地烏頭見古城。鳥去鳥來天界白。潮生潮落島分靑。神遊八極樓居好。目送千帆海道淸。多少同游俱興逸。依然風詠舞雩行。</text>
<title>題李綏之綏祿網橋新亭</title>,<text>金蠅里絶網橋庒。欲往從之道阻長。桃李春風含懊惱。蒹葭秋水問舟航。分留物色新篇在。一辦懽娛老興狂。可笑江山違宿債。風流休托少年場。</text>
<title>題雲海亭畫帖</title>,<text>襟帶三江與五湖。古稱滕閣擅名都。偏荒絶岸茅茨小。雲海奇觀日夕殊。活入卷中詩共畫。收來亭上境還吾。從今知爾尤乘興。長對煙波得自娛。</text>
<title>贈趙纉韓</title>,<text>乃祖綾城吾父執。風流節氣動人聞。承家喜見賢孫子。鳴世爭稱善古文。孫陋自慚無肖似。題評休復謬推尊。惟應寂寞楊雄宅。問字時來可與論。</text>
<title>將卜居鷺梁。錄此贈人。</title>,<text>江上漁村舊聚居。遺民此日是周餘。山川鬱鬱紆疇昔。風月依依竟自如。坐客不禁周顗淚。令人却厭武昌魚。十年問舍棲難定。何處田園可稅車。</text>
<title>寄孫男坤載讀書山寺</title>,<text>憶昨先人讀書處。桂陽明月宿遺經。闍棃飯輟晨鍾響。王播詩籠古壁名。今幸癡兒尋穴榻。還慚不肖忝文盟。他時穩送靑雲去。福德吾家暎戶庭。</text>
<title>柳晦夫送示皇華集。率占却寄。</title>,<text>捷出橫翔句格新。君詩欲語口津津。較三十里有無智。歷百餘年上下人。進退龍灣來物色。攀回燕路去軺輪。鄭僑吳札寸全備。彼爾穠華此最珍。</text>
<title>題灘隱畫竹帖 帖中。又有朱天使畫蘭。</title>,<text>渭畝靑靑竹數竿。移來卷裏摠琅玕。王孫筆妙化工外。學士名高北斗間。丹鳳忽宣天上詔。彩毫因吐谷中蘭。自然意足難形處。聲色前頭句未安。</text>
<title>送人赴三陟府</title>,<text>頭陀山下竹西樓。樓下長川五十流。皆在此間爲勝賞。何緣一上放淸眸。少年知府詞林秀。白首殘生大嚼休。賸馥四詩猶膾炙。駱峯行樂夢中游。</text>
<title>贈趙直長緯韓</title>,<text>一一之民若介豪。生今思古混凡曹。風霆歷覽無窮際。王伯論才更着高。萬事傷心皆脫落。一官餬口寔藏逃。何人好借吹噓氣。天上靑雲送羽毛。</text>
<title>題李應敎綏祿交河亭子</title>,<text>天翻地覆山河異。物盡人銷風景留。得見高亭俯滄海。能令老子快雙眸。靑紅蜃暈樓臺壯。縹緲星槎河漢修。自笑問津猶未已。須君同泛剡溪舟。</text>
<title>寄趙直長緯韓世契</title>,<text>柴門寥落謝塵埃。見爾方知有大才。天下奇男王適至。人間仙客李膺來。一言舍破梟盧慣。萬事疏通決水開。常調小官非可處。蛟龍終必作雲雷。</text>
<title>四月廿六。乃余初度。李正郞安訥惠壽詞 二首。 不勝感愧。作此答之。</title>,<text>詞壇牛耳誰操是。承相容齋世喚伊。遺與詩書有孫子。罵訶祖佛見名師。孤輪覺月千江印。萬柄蓮華一脈絲。曲直不分人自鬧。非君洞徹孰能知。</text>
<title>贈李生</title>,<text>書當快意讀易盡。客有可人期不來。此句世間爲絶唱。故人何處得良媒。鄭君雅量眞吾友。李子風流亦異才。待月負暄俱未惡。茅簷對坐共傾杯。</text>
<title>贈洪君輝世瑞鳳赴星州</title>,<text>南州置吏合須人。伊壻于今往撫新。才望自收銓省舊。風流酷似益城眞。功名鍾鼎嗟還晩。藻繢風煙莫苦神。可笑此翁何所竢。瓜期杳杳日難晨。</text>
<title>寄贈海牧尹暉</title>,<text>濯熱亭臨廣石川。芙蓉池館倚城偏。少年良吏謀能獲。西鎭痡氓望久懸。天欲造邦應斡運。俗方趨獘可調絃。尸居舊尹無堪告。却愧臨行闕贈鞭。</text>
<title>築壇拜大將 二十韻○癸未庭試居魁</title>,<text>天造蒼黃智勢殫。應須豪傑濟艱難。商家幣帛來莘野。周室熊羆自渭磻。從古求才誠似渴。仍敎定鼎重如磐。試看馬上成宏業。正賴軍中有一韓。滈壁效靈神所授。碭雲呈彩氣全漫。侯王孰種爭先起。龍虎交雄各欲干。擾擾風塵何日定。紛紛鱗翼一時讙。懷王舊約臨關失。項羽新封割蜀安。天意存亡誰可識。人心離合亦難看。脫身獨走吾何與。撥亂無人事可歎。承相躡蹤寧竢命。將軍持節獲登壇。須知慢罵非眞性。却感多情輟御餐。出袴當時甘衆辱。提兵此日戴峩冠。笑他治粟前都尉。還是褊裨舊小官。部伍戒嚴三令肅。旌旗動色萬人觀。橫行楚地無全壘。摧廓秦城若走丸。奇策竟收群力屈。覇圖終入八年完。論功定賞分人狗。偃武修文息馬鞍。儘道婦人能設詐。何爲大度未渠寬。弓藏鳥盡空遺恨。長使英雄淚似瀾。</text>
<title>挽詩[沈喜壽]</title>,<text>亂後名臣半九原。稀年加六幾人存。文章星斗三韓秀。勳業山河百代尊。來自賊庭非愛死。歸仍罪籍奈含冤。恨無張恕留章力。塚草難沾禮葬恩。沈喜壽</text>
<title>挽詩[尹根壽]</title>,<text>喬木東韓舊。名家仰翼成。文章元鉅匠。事業炳勳盟。九命班階峻。餘生寵辱幷。傷心爽氣盡。空復淚河傾。不耐終南戀。移居漢水潯。靑雲望已斷。白髮病相侵。懷瑾歸長夜。含冤折寸心。異時文苑傳。留與照來今。憶昔追遊日。相携上玉堂。雲臺同寵錫。丹籍獨風霜。乍値峩洋調。還驚殄瘁章。臨流別素旐。長痛送歸航。尹根壽</text>
<title>挽詩[柳根]</title>,<text>宗匠推高蹈。凌煙建大功。龍蛇奇禍酷。天地暮途窮。季子爲人後。孤男在謫中。重泉無限痛。何路白吾衷。憶昔朝天日。眞成不世功。高名人所仰。末路命之窮。峻秩皆身外。稀年亦夢中。幽明若相負。何地竭愚衷。柳根</text>
<title>挽詩[申欽]</title>,<text>國在艱危際。身仍逢百罹。勳名當日大。心迹後人悲。萬事歸黃壤。秋江映素帷。浮生本自幻。臭腐更新奇。申欽</text>
<title>挽詩[徐渻]</title>,<text>瀛海文章伯。凌煙第一勳。名高空斗望。謗積竟天薰。鷺渚驚秋晩。終南已夕曛。魂招應不去。恒逐日邊雲。憶昔隨王子。蒼黃避賊塵。當時俱被擄。今日獨全身。雪窖辭初詭。明廷認作眞。死生哀永隔。此意竟誰伸。徐渻</text>
<title>挽詩[尹昉]</title>,<text>白首纍臣歸骨日。金軀無恙中興年。誰知晩節全身地。却是中宵指正天。勳業莫言徒像在。文章何用只人傳。當時耆舊今餘幾。孤露殘生倍愴然。尹昉</text>
<title>挽詩[吳億齡]</title>,<text>得失榮枯事。紛然萃一身。文章傳正印。帶礪作元臣。險阻嘗多日。流離送幾春。傷心老萊子。同是覆盆人。吳億齡</text>
<title>挽詩[具宬]</title>,<text>燀煠舊家聲。蟬聯自翼成。箕裘傳變業。光岳稟精英。文史三冬足。才名一代鳴。摶鵬騰臣浪。展驥騁遐程。敷奏屬專對。籲呼殫至誠。邦誣歸快釋。宸眷荷偏傾。偉績邁先烈。崇班超上卿。姻連王室貴。運際宦途亨。倉卒行朝遣。間關絶塞征。豈知蘇武陷。猶幸華元生。只爲宗支重。寧慳性命輕。周旋皆出義。指摘諒非情。死地雖能脫。危機奈轉嬰。覆盆嗟莫照。投杼痛難明。大夢拚千古。深冤抱九京。天涯孤子隔。日下故人驚。竟闕哀榮典。空餘帶礪盟。交遊兩世篤。存沒四年更。撫事悲何及。傷時恨未平。哭公終有感。叵耐涕縱橫。具宬</text>
<title>挽詩[尹暄]</title>,<text>殷盤周誥語聱牙。力取文章作一家。勳業已藏盟府了。死生長使後人嗟。可憐天地鬼神句。豈有君臣父子差。萬事悠悠都幻盡。秋江寂寞淚橫斜。尹暄</text>
<title>挽詩[金瑬]</title>,<text>萬死蒼黃日。孤衷屈曲勞。是非終自定。危脆急相操。愍錫停追賵。恩封缺舊褒。秪今盤血地。猶見泰山高。金瑬</text>
<title>挽詩[李安訥]</title>,<text>山斗聲名盛。亨屯七十年。文章擅藝苑。功業冠凌煙。末俗人宜忌。危機義實全。異時良史筆。遺恨洗靑編。曾枉蓮華句擊蒙。壽詞哀挽判年中。雄文偉績終難泯。衆怒孤冤一倂空。自許心同伊尹可。誰知過亦屈原忠。歸舟哭送違南路。江漢滔滔恨不窮。李安訥</text>
<title>挽詩[趙纉韓]</title>,<text>勳業文章謗所歸。壽由天得爵妨巍。身嘗虎口能完璧。誰楪簧言要下機。今代無辭父子恨。他時有論日星輝。泉臺此去應相見。休把封書較是非。趙纉韓</text>
<title>挽詩[李義健]</title>,<text>早負高才一代鳴。宦成華顯際淸明。經邦事業期兼濟。拔俗文章合典衡。誠感辨誣恢大義。志存匡國策勳名。論材會見登公輔。褒秩先須列上卿。運値鞠訩猶萬死。命窮流竄幸餘生。聖恩尙許歸田里。朝議誰憐棄老成。旅泊西江身已病。心懸北闕淚頻橫。終南山色愁邊望。長樂鍾聲夢裏驚。萬事蓋棺嗟已了。九泉含恨痛難平。新阡掩體依先壠。聯璧傳家闡世榮。永訣夜臺今日淚。襲薰蘭室舊時情。未携綿漬緣衰疾。慚慟幽明哭失聲。李義健</text>
<title>挽詩[趙希逸]</title>,<text>悠悠世道孰回瀾。天地同春黍谷寒。謾有文章驚一代。舊聞封爵陟巍班。危途自是全名節。白日無由照肺肝。榮辱莫論疇昔事。靑山何處不容棺。趙希逸</text>
<title>挽詩[趙緯韓]</title>,<text>有生孰無死。夫子死最冤。七十壽非夭。封君爵亦尊。何事有遺恨。痛哭不敢言。滑疑世不曜。人心若是惛。金軀脫虎口。世系改璿源。文章乃緖餘。事業輝乾坤。功高反嫁孼。孰謂禍無門。桁楊逮橋梓。不死荷天恩。餘生許歸田。累息來江材。白髮映衰淚。咫尺限掖垣。一疾竟不起。旅舍招孤魂。終南此永訣。去去向九原。寒潮咽不流。曉雨濕丹旛。輸將無限痛。埋却蒼山根。萬事遽如許。忠侫更誰論。但見白楊枝。時有啼孤猿。趙緯韓</text>
