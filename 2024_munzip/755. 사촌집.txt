<title>漢都賦</title>,<text>有衍流先生者。霧隱城市。波涉今昔。撞鐘發難。懸河商略。書帙萬卷。綃掛一幅。擊堪輿於繪素。迹崇基於方邊。察區域之所會。筭都邑之攸建。感事勢之回環。分涇渭之淸溷。有一浪客。高標異調。氣凌寥廓。心超玄妙。挾飛廉而遠馭。拂靑蛇而長嘯。來叩乎文窻之畔。引坐乎華堂之上。發以霏談之流麗。繼以洪論之舒暢。究民居盛衰之事。道國都興廢之狀。先生因起而問客曰。吾聞天以日月爲綱。地以四海爲紀。九有星分。萬國鼎峙。在中土則河關爲帝皇之宅。伊洛爲王者之里。在大東則龍居靑木之野。神卜浿水之隩。是皆前史之所傳紀。賤子之所聞覿。至於漢都之事。則吾未得聞十一於千百也。客遂哂之曰孰謂先生知格。孰謂先生博聞。在日邊而不見輝。處燈下而不見暈乎。僕雖裾牛而粗聞。請試向塵而揚搉。夫時陽則人舒。時陰則人慘。宰乎天而不易者也。土沃則人逸。土瘠則民勞。繫乎地而無極者也。勞慘實關於所處。安定在愼乎厥麗。彼推此而可究。大由小而可知。故邦政之興衰。在建都乎權輿。若稽古昔。何以覈諸。嬴據雍而就彊。姬卽豫而寢弱。龍顔宅西而泰。日角處東而約。紛三韓刱國之初。得喪亦由奠居之沃瘠。南漢山之膏腴。溫祚以之邦興。彌鄒忽之卑濕。沸流以之國崩。玆灼昭之可見。豈無驗於舊轍。擅華外而獨雄。美哉我王之京宅。旣神甄而鬼陶。偉天闢而地設。號平壤兮故郡。府漢城兮新都。名標神誌之秘詞。異籙玉龍之奇圖。欝虎踞而龍盤。寔神臯與奧區。氣擬瀍㵎之鬱蔥。險倍崤凾之重周。江南謾說麗地。秣陵徒稱帝州。岡巒連而相繆。體勢壯而固擁。攢大華之三角。爲嶽鎭而高聳。朝衆山之笏抱。來羣丘之星拱。雄地理之正脈。備天行之五德。峙黃中而象圓。舊引京兮今木覓。冠效炎上而尖銳。紺從潤下而形曲。方在東者南行。直秀西者北嶽。餘不可乎殫記。相糾紛而互崛。突然成丘。呀者爲谷。白岳母山。仁王酡酪。近在都隅。屹嵂磅礴。翁鬱吐雲。橫騖如煙。此所謂崧高維嶽。駿極于天者也。有若南繞漢水。西通溟渤。鉅勢割野。泓量廣納。俗離分源。五臺列脈。百川朝宗。羣壑會合。豁若天開。豃若地裂。包絡摠括。環混襟掩。壯移楚澤。雄傾吳塹。滉漾瀰漫。涵㴸泛灩。瀟潎溶溶。浩溔瀲瀲。駭浪疊山而洶湧。驚濤奔雷而迅澓。其逝如斯而不舍。詎可澄淸而撓濁。或漣漪而瀾泦。或𤃃潦而湢㳁。深而亦涵魚龍。遠而能通潮汐。送迎濟亂之人。轉運東西之漕。津船渡舫。賈舶官艚。帆風篷雨。百丈五兩。舟子戒灘。楫師蕩槳。絡往繹來。波上濤下。此所謂滔滔江漢。南國之紀者也。爾乃內劃崇墉。外峙高郭。千雉斗起。萬堞鱗接。因地形而低仰。並山勢而曲折。袤橫馳而蔓延。峻嵃峭而繩直。若長雲之逶迤。似斷岸之䃳𥓐。御要衝而磁石。飛文彩以丹雘。奇功密受。鬼助異制。暗合天作。陋西土之踐華。鄙南州之却月。利已過於百二。險亦踰於四塞。神靈因贔屭而跼蹐。土怪畏柞壓而妥貼。不可縋而登。不可鑽而穴。闞城四出。通門有八。崇禮南開。興仁東闢。多方所會。輻湊而入。大化所宣。郵傳而出。防以金扃。峻以玉鐍。列兵呵夜。抱關擊柝。此所謂王公設險。以守其國者也。其中則有東西繡阡。南北錦陌。縱橫別區。縈紆分疆。數里建部。比閭置坊。坊統於部。部屬京兆。測晷影於日圭。驗漲縮於水標。虹梁則有廣通之平侹。康衢則有雲從之蕩夷。接九軌四達之路。連三條五劇之歧。四民塵埃乎奔走。百役衣食乎驅馳。轟千車兮雷鳴白日。騁萬馬兮跡徧黃逵。爾有旗亭。中道靉靆。長鄽夾起。列肆相對。控西引東。通闤帶闠。千賈之淵。萬商之隊。販家之夫。衒人之女。鮮服靚粧。黠言袨語。日之方中市也。駔儈傾都朋來。率土齊會。百族有衆。無小無大。彼無儲我。我無在彼。懋遷求易。載輸而至。鼓柁水引。揚駕陸致。八方羣物。鳥集鱗萃。纖麗星繁。賄貨阜積。天琛水怪。山珍海錯。行行分列。類類區別。盱其盈溢。何其殫悉。折閱交貿。以相售鬻。趨贏者騈足。去匱者掉臂。物情固有不齊。市價焉能靡貳。論大小之輕重。辨良苦之同異。三五起於廉貪。騰貴出於印物。繽相競於刀錐。爭取剩於毫末。囂塵漲兮曜靈暗。喧聲沸兮宇宙聒。帷張如簇之袵。雨成霢霂之汗。寶溢翁張之家。財輸濁質之閈。森森其積如山。紛紛有私龍斷。咸因隙而殖貨。各乘時而射利。此則市井所以定交易而通貨財。質人所以掌質劑而平權錘者也。若夫大內宏傑。禁中嚴正。三宮列峙。諸殿輝映。錯落相連。緯繣若競。北有景福。東有昌慶。肅肅康寧。穆穆勤政。體紫極之深嚴。法太一之淸淨。却秦制之雜沓。取周文之煥炳。挾百堵之窄陋。增萬間之肅靜。責殫坊於工倕。任輸材於匠石。勤樸斲而礱磨。竆雕鎪而刻削。酌方圓與平直。中規矩與繩準。絡檀柏之酷芳。嬰玉璧之孚尹。浮柱岹嵽而星懸。飛梁偃蹇而虹指。萬楹叢倚而相扶。羣棟虬橫而互跂。層櫨𥗼佹而岌峩。曲枅要紹而峛崺。珠網深沉而遠曜。綺錢玲瓏而高垂。瓊霤霧列而磊砢。玉瓦鱗次而參差。乘鳳翼之騰擧。交鴛鴦之摛披。干雲霧而上達。逼河漢於蒼霄。儼北極之端拱。表南山之高椒。直崇崇而穹窿。狀亭亭而岧嶤。簷牙屹其高啄。觚稜勢若相邀。懸標玉榜。隱映金字。彰施五彩。馳丹騈紫。圖以雲氣。畫以靈仙。羅神禽之騫翥。列奇獸之蜿蜒。蓮倒蔕於方井。虬湧溜於圓淵。雕繪之文。侈駭人魂。像象之妙。工出天玄。西庠則重深而窈窕。東序則閑宴而連延。洞房椒寢之幽邃。旋室蘭居之㛐娟。噲噲其正。噦噦其冥。西南其戶。萬千其扃。彩閣納爽。華掖通靈。當宁樹屛。刻瑣塗靑。白閒皎皎。丹踈熒熒。互對互出。或緯或經。宮道若繩。輦路如砥。彤庭雕簾。金陛玉戺。瓴甓是布。錯石是緻。雨無留津。風不起埃。赫昈昈而弘敞。肅陰陰而閎恢。別有慶會之神樓。聳危空之晻靄。采魚水之嘉會。迎風雲之通泰。列砥霞起而騖龍蛇。伏檻雲橫而粧璣貝。疑見紫府於天上。定移仙都於物外。鳳池在下。靈沼其名。浩如河漢。溥似昆明。繚垣周璧。防隄飾瓊。高引泉流。異源同口。有虬鏤身。臨池擧首。屯雲斯儲。飛雨斯嘔。旣澄而泓。其盈且潤。湜湜其沚。沄沄其奔。望似天逈。卽疑雲昏。灝日鎔光。祥風送紋。龍舸斯泛。彩鷁飛文。以水譬民。取舟喩君。旁生菱芡。中發蓮藕。蘋藻蘮絮。郁郁成藪。神龍攸潛。靈龜攸居。帶殼者甲。禀鱗者魚。奇禽翽翽。白鳥翯翯。涵聖涯而沉泳。馴習翫而澹灂。自䨊䨊而羣鵮。紛雥雥而孴啄。有文昭之於穆。並延恩之巍崱。思孝攸則。奉先攸篤。如存朝夕。象生奠輟。秋冬春夏。禴祀蒸嘗。鐘鼓喤喤。磬管將將。銅龍之樓。咽水爲漏。玉壺銀箭。晨昏夜晝。靈官斟刻。女史知更。時臺中峙。號是瞻星。遠望氛祲。仰在天象。曰有大庖。職是奉養。饔人司饔。膳夫視膳。正其宰割。調其烹煎。百旨之味。八珍之饌。獻御斯可。金盤屢薦。武閣祕此神器。文樓藏彼黃卷。涓閹比列於直房。五衛並護於都摠。象地戶之穿鑿。有伏漏之石孔。觀天門之八風。有四闢之弘闥。蔚光化之起南。儼神武之峙北。迎秋效其稜厲。建春取其包育。此則斯干所以詠其攸寧。大壯所以著其重爻者也。又如春塘天襯。瑞蔥雲擧。高壓禁苑。俯臨仙籞。珍樹列植。奇卉亂裁。叢成萋猗。林秀瓊瑰。宗生其灌。族茂其薄。彌阜凝翠。跨谷增綠。風如薰兮惠暢。露若醴兮甘滴。勿翦伐而蔽芾。順生長而蓲。異兔園之三百。同鎬囿之七十。木則椶栝梓柟櫲樟楓柙栟櫚枸榔文榱梗棫。蒲柳之質。未秋先零。松柏之姿。經冬後凋。擢千尋之脩榦。聳萬仞之長條。葉布陰兮偃蓋。根盤踞兮屈鐵。類鄧林之扶踈。似嶰谷之蓊葧。萬種好花。羅生閒雜。春吐葩兮紅紫爭榮。秋爲實兮甘苦齊結。撒作錦帷之漫漫。綴爲丹珠之瑩瑩。草則九莖仙芝。蓂莢指佞。蘭芷被途。蕙茝掩逕。葴莎菅蒯荔苀薇蕨。苯䔿茸茸。葳蕤馥馥。衆鳥攸棲。羣獸攸伏。牡千牝萬。聚忽散倏。淸宴多暇。瑤壇靜寂。宸情思眺。寶輅斯整。擡粧別院。幾人望幸。荃不邇音。龍御蓬萊。擁錦屛於瓊筵。霑玉酒於金杯。仙官帶霞光而列侍。珠屨拂雲影而朅來。輝已生於瑤草。榮亦被於錦苔。天顔渥丹於雲際。玉音𤨿響於花裏。此則姬雅所以贊在囿之德。鄒書所以稱猶小之美者也。有若諸府星羅。百司碁布。翼宇眈棟。連絡錯互。彩楹造天。朱門臨路。制黜隋陋。官更唐故。廟堂黃閣。國相攸芋。三公鼎台之位。百揆亮惠之務。實邦家之要樞。猶皇天之有斗。卿分曹者有六。首冢宰於吏部。短長是較。甄拔以度。才能爲傑。淸白爲素。民土之司。地官攸措。筭其戶口。籌其貢賦。經費以節。多寡有數。禮庸天秩。春官是付。兵示國威。司馬是護。鷞鳩大禮。敬用徽纆。五刑其典。三千其屬。掌隷亦司。評決典獄。分治訊鞫。紛訟牘於庭戺。蔽要囚於囹圄。操私議之軋吻。有矛盾而齟齬。冬官繕工。厥職攸宜。攻我木革。以中奇規。繪司騈丹靑之華彩。瓦署殫陶冶之埏鑄。奪天機之妙迹。移造化之神具。紛百技與千巧。各以藝而相騖。巖巖諫院。凜凜烏府。爲君耳目。用司聞覩。峩冠戴豸。高論秉斧。集賢之館。翰林之院。人多秉直之筆。士有登瀛之彦。銀臺任喉舌之重。待漏峙禁門之傍。藥劑典醫之局。射試訓鍊之場。昭穆旣叙於宗廟。土穀又祀於社稷。忠勳重其鐵券。義禁讞其王獄。鐘閣爲聲大閱。詔門爲迎天勑。音欲諧於掌樂。乘可養於司僕。相贊謁於通禮。字鋟鑄於校書。職吏蕃其牛羊。圃署司其菜蔬。通謳語於司譯。勤接待於禮賓。表事大之優誠。舘皇華兮迎帝臣。東館綏島夷之黑齒。北評格野人之沸脣。尙玆瑞者有院。奉厥常者有寺。斯宮署之浩繁。百難記其數四。若論倉庫之多。亦各雲蔓而霧起。瓊藏寶帑。貫廥豐廩。富有兼儲。贍實盈稔。百物都府。千用根柢。會萬里之梯航。並八路之輸稅。道其夥多則流溢充衍。言其委積則狼戾紅腐。旣如京而如坻。又如岡而如阜。若道國學之盛。思樂芹宮之在泮。殖殖其庭。耽耽其舘。先聖素王。道體一貫。正位深殿。天廣玉璨。四亞具體。諸子之冠。升堂入室。十哲之伴。從祀于傍。勢若衛抱。東西其廡。亦享扶道。一樹杏壇。數仞高牆。石碣砥立。篆字星煌。列黌夾齋。舘賢接良。皤皤國老。祈祈鴻儒。蘭薰雪白。龍翰鳳雛。褒衣博帶。磬折而趨。春秋兩仲。吉日在丁。鸞車戾止。旆旆其旌。躬修百禮。用奠兩楹。敬將幣帛。愼執犧牲。俎豆儼列。罇罍潔精。宮懸斯奏。八音俱輷。收妙曲於咸池。諧正聲於五韺。若回琴之鏘鏘。疑點瑟之鏗鏗。始終條理。玉振金聲。德音秩秩。威儀抑抑。云誰之相。有美宗伯。有如甲舍當衢。東第向術。巷別卿宰。里分貴戚。挺閻閈之撲地。蔭屋廬之比櫛。排深室之。起朱樓之炤灼。楹榭鬱其層聳。軒檻紛其複疊。木衣文繡之燦爛。土被朱紫之煒燁。侯誰是宅。宗室將相。權勢所歸。樞要所掌。貴重許霍。富兼陶猗。銅山擅利金穴産貲。瓌寶充溢。肴羞淋漓。包羔犢如折葵。棄珊瑚可抵鵲。流蘇寶帳則羣鳳銜珠而羅列。博山香罏則五雲散彩而馥郁。重裘如璊則冒嚴霜而猶煖。單衣如雪則浣熾炭而益潔。繅火山之靈毛。織員嵪之神繭。紅𣰽毺兮綠毯。拂象牀兮鋪展。纖楊柳兮弱質。豔芙蓉兮嬌姿。弄柔荑之素手。捧竹葉之金巵。旣醉且酣。體養神怡。始聽吳歌。翻思楚舞。櫻桃脣軟。淸韻細吐。陽春宛轉。白雪凄苦。將斷復續。不絶如縷。餘音繞梁而激揚。遺響遏雲而瀏亮。超樊素之妙調。傾莫愁之高唱。飄煙抱月。一尺腰細。蟬衫藕衣。屢拂紅袂。萬狀千態。掌中搖翳。婉生風之鋌旋。若回雪之霏微。鸞蹁躚而騰躍。鳳連軒而矯飛。百樂繼奏。遞鐘先張。鶴別鸞孤。山峩水洋。淵魚出聽。槽馬仰秣。雲頭龍首。鯤絃鐵撥。六幺梁州。轉關濩索。箜篌𥷑篥。寒玉響泉。昭華仙琯。石裂雲穿。龍吟悲壯。猿語嗚咽。楊枝春弄。梅花曉落。眩耳融心。于何不悅。高門納駟。佳賓競進。鶴蓋成陰。流水接軫。爭瀝膽而藉響。競揚眉而願恩。得津筏於一顧。垂光輝於片言。出則連騎。其從如雲。輿臺辟人。武夫呵羣。如此則侯家遊樂。亦足云也。復有靑樓。大道之中。雕窻納月。珠箔迎風。錦衣不襞。羅帷未空。歌屛掩翠。粧鏡窺紅。靜女如荼。有姝其容。鬢學秋蟬。眉秀遠峯。蘭心蕙思。麗情姱態。淡粧猶鮮。濃抹可愛。皎孤月之初出。利寶刀之新淬。輕盈舞蓮之步。梳粧墮馬之黛。背立蘭路之上。嫣然奩臺之內。吳姬越女。低羞於效顰。陽城下蔡。迷惑於絶代。躊踟者都是腸斷。狎恰者幾許目送。謾成桃李之蹊。未薦陽臺之夢。於是弱冠王孫。綺紈年少。爭嘶叱撥。日換騕褭。雕鞍繡韉之粘紅。銀勒玉銜之鳴璬。控華鐙而星馳。著寶鞭而雲蹻。韓嫣之金丸不惜。石家之珠樹徒碎。愁巷柳園桃之不見。歎朝雲暮雨之難再。花門屢造。餘香思拂。解珮相贈。摻裾共燭。踏歌旋唱。琴心暗逐。若是則遊女飄颻。箇可悅也。至如漢回脈脈。星翻靨靨。響厲踈鐘。聲傳絳幘。荒亭暗色。未分窻畔。昧爽晨光。先入簷隙。城中萬家。依俙於煙霧。天外千甍。隱見於林木。旣獻戒於昭陽。催丕顯於未央。茶房供調湯之美。尙衣進衮冕之章。鳳笙拱肅穆之容。龍軒垂煥赫之光。擁仙仗之森森。樹庭燎之晣晣。匪躳之珂馬競騖。駿奔之鳴珮相揥。儼紳笏之齊列。侍閶闔之洞啓。翼鵷趨於鷺序。侹鶚立於螭陛。玆曉朝之所關。乃百事之齊營。又如雞棲野塒。日沉西溟。山郭戎戎。城市漠漠。絶四街之人蹤。下千門之金鑰。射白毫於東溟。邀玄兔於海角。虛明鐘鼎之家。淸冷桂玉之室。西園公子之雅操。北里豪士之朗儀。碧紗籠畔。不嫌銀燭之無輝。露桃花下。屢迎飛蓋之相追。乘逸興兮遄飛。吐淸思兮何堪。斗蟾淸骨。散爲東坡之百。問我停杯。翻成太白之三。誦陳篇而載詠。賡謝歌而且談。階篁正生虛籟。陌槐泫此零露。斯良宵之勝槩。宜浪遊之爽趣。至于鬈偲之徒。儇還之倫。出狩于外。巷無居人。腰珮干將。帶揷烏號。鞲捧海靑。鋂走韓盧。西騁長郊。東馳峻嵎。普張罿罻。結罥罝罘。杜迒塞蹊。絶壑凌丘。掀簸林薄。鼓舞川瀆。京薪乃燎。火烈難撲。鷹瞬鶚視。猿臂騈脅。袒裼而暴。並驅而作。列刃要趺。鑽鍭追蹤。機不虛掎。弦不再控。舍矢如破。中必疊雙。穴地俯殫。巢雲仰覆。陸離毛羣。披摛羽族。以觜距爲刀鈹。以齒角爲矛鋏。紛起彼而集此。競巖居而穴托。走不及竄。棲不暇擇。響飛聲動。景滅形移。逃還値鋒。避轉觸絲。崩嶄巖於蹴踏。頹峻崖於奔突。生瘡痏於掛扢。斷筋骨於衝捽。風毛蔽天而濛溘。雨血灑野而糢糊。解師豹。甝虪於菟。圓文巨豣。斑題雄豵。曳尾風生。怒目電瞛。口齩霜刃。足撥飛鋒。熊羆兕鹿。獐麋麕鼯。爰爰狡兔。綏綏妖柧。闞闞健力。濯濯豐膚。山雞之繡頸衮背。野鵠之雲趾霧翼。摧傾者斃於飮羽。顚倒者殪於揜鏃。殞胔枕藉於林莽。僵殽塡壓於榛棘。積以丘陵。爛若磧礫。極目蕭條。原隰莽蕩。數獸計鮮。徹圍頓罔。千駟上殺。獻于公所。言私其餘。以饗僚侶。河傾松醪。電釂淸𨣦。崖谷厭流膏。陵阜亂燔炙。玆蓋田遊之所壯觀。乃亦宅土之所安樂也。有若天不藏珍。地不吝奇。蓄千産百。纖鉅靡遺。水生兼金。岳出好銀。在山而山輝則有沉湖則楚之玉。藏川而川媚則有明月夜光之蠙。傾城三五而價重萬鎰。照車二六而名傳四鄰。球琳琅玕璠璵瑤琨咸擅其美。玻瓈瑪瑠琥珀玳瑁亦衒其珍。鑄爲資者有鉛鐵銅錫。調於味者有海塩山蜜。礪砥怪石篠簜羽毛齒角皮革。號阿鸞者有良膠。傾陳夏者有純漆。丹砂石英餌之則羽化。蔘苓芝朮服之則厲消。龍回鳳舞則有萋斐之貝錦。雲翻波濯則有纖弱之鮫綃。絮綿繒纊之溫。勝於狐腋。麻紵絺綌之好。重於升越。五花之桃笙。六角之松箑。半月回風而安燠。方諸照膽而泂澈。扶體則優老養和。産芳則龍髓麝臍。湖陰好峙重赫蹄。古昌結鄰勝端溪。北界尖頭越中山。首陽烏玉名海西。魚貴八歧。甲鉅蠣房。嘉蔬美菜。薯芋芥薑。百果綴芳。津潤鏬發。烏柙鳳卵龍血鴨腳桃李柰栗柑橘柚棗。此則夏后所以貢其方物。神農所以嘗其百草者也。至於三百維羣。羊角戢戢。九十其犉。牛耳濕濕。馬應房精。種繁耽羅。渥洼稟靈。宛冀所過。風𩮰霧鬣。玉蹄霜毛。眸懸夾鏡。尾曳長鞗。閑以長楸箭郊之坰。有牡有牝。載駜載駉。飮泉食禾。循性自牧。此則衛詩所以贊其塞淵。魯駉所以頌其無斁者也。若乃形勢壯麗。贍富殷充。振古擅勝。絶世罕同。羊腸井陘之要。未足較其固。臨淄卽墨之饒。未足語其豐。擁可以用武。據可以角雄。怙彊疇敢侮予。慕化無不自東。近之爲畿甸。遠之爲湖嶺。封蟻垤於百邑。達雞狗於四境。朔野無晨服之虞。丹溟絶烽火之警。况在我聖。綜核機秉。安不忘危。治亦思亂。常懷戰兢。軫慮宵旰。首治兵器。以捍畔渙。來龍淵繁若之弓。括流星鐵絲之矢。揷以魚服彩掤。韜以虎韔象弭。同機異綦。巨黍谿子。祕首有冑。衛身有甲。鶴膝犀渠。龍盾巨𢧕。脩鎩延縱。雕戈畫戟。可捍可禦。可鉤可刺。靈劒神鋒。豪曹巨闕。星彩動鋩。蓮花淬鍔。如輊如軒。戎車整轄。鉤膺鞗革。陰靷鋈續。龜蛇之旐。鳥隼之旟。常有重光。旗有魚須。器械犀利。于何不儲。乃選神勇。並簡熊虎。連營千隊。帶甲萬伍。力當折衝。材能禦侮。控弦挺劒。蹶張挾輈。拔距投石。索鐵伸鉤。水執黿鼉。陸搏豼貅。銳超夏羿。制傳楚侯。進退有形。擊刺有法。剖細穿虱。貫牢徹札。其銳哮闞。其猛咆哱。狂趭獷揆。靸霅便捷。咸各蓄銳。弘威思奮。兵惟重事。楓宸有訓。不憚躳率。於郊肄戰。有司奔職。天兵大鍊。元帥首定。諸將分署。洸洸之毅臣雲騰。赳赳之武夫風馭。勒金吾羽林之卒。摠龍驤虎賁之旅。耀虬鋩者盡干城爪牙。舟鮫凾者皆心腹肢膂。爭出車之𨏊𨏊。競乘馬之闐闐。殷殷自闕而赴場。穰穰塡街而塞廛。扈鸞輿而霞擁。儼儀仗之雲旋。御座高臨於天日。三軍分列於地隅。法六韜之奇規。圖八陣之異模。效祕略於倉卒。呈變機於須臾。假設主敵之形。傳諜彼此之間。儵飊集而霧散。忽龍騖而蛇盤。兵勢壯而霆振。軍容儼而霜肅。雄指揮者以旗。健董督者以律。䂭石助勢而雷駭。激矢奮銳而星疾。瞥前後之波奔。紛左右之電掣。鳴鼓鼕鼕而齊作。疊鉦錚錚而俱退。乾坤掀擺而翻覆。嶽瀆震蕩而崩潰。繽相角於雄雌。競取決於勝負。誅棄甲而誕罰。褒歌凱而珮綬。玆乃聖上睠睠於習兵。所以捍邦讎而禦外寇也。嗟夫天以形勝建都。國以堅利爲守。都因守而益高。守以都而彌久。其盛如炎火之熾。其安有盤石之勢。宜乎歷萬世而不墮。垂億載而靡替也。先生曰吁。子來前。吾將明語子。夫格論者以實德爲尙。知言者不以浮文爲誇。揣末捨本。固前脩之攸戒。取小遺大。豈先哲之所嘉。撰地理者不以谿丘而漏海嶽。䚕天文者不以星宿而遺羲娥。今觀吾子之辯說。可謂格論者耶知言者耶。羅穿委瑣。詳則詳矣。該籙豐麗。華則華矣。不揄揚赫日之輝。不摹寫聖澤之涯。此憑虛所以見嗤於安處。西賓所以受侮於東主者也。况乎地利不如人和。敷文有重於鍊武乎。封疆之界。不可爲民之域。山谿之險。焉足爲國之固。把金湯者未免於忽諸。將道德者爰底於無敵。致蒼姬八百載之籙。非由豐鎬。成玄鳥三十世之圖。豈是景亳。商業由湯德之被獸。周基自文澤之及骨。故浮西河而寶險。吳起獻戒。左洞庭而負固。伯禹誕戮。雞林無山川之勢。主聖則國祚千億。扶餘有白炭之阻。失道則天討靡赦。固知道硈鞏者不足論大道。誇華盛者不足贊弘化。子其欲聞我邦之盛歟。吾將陳以創守之實乎。當昔松都板蕩。麗邦杌隉。彝倫旣斁。干戈不戢。玉輿鳥竄。禁軍波拆。原野枕京觀之屍。川谷流漂杵之血。生靈蹈水火之厄。黎庶被秦項之酷。籲蒼天而訴寃。帝亦憐而降監。乃致命於聖祖。俾孽禍之是芟。聖祖於是協靈謠授金尺。將天威行薄伐。衣一戎御八駿。蠅附螽趯之英雄。雲集蠭起之豪俊。簞食壺漿。塞道而迎師。神謀睿筭。風行而雷震。虎奮南北之征。鷹揚矢石之陣。飛雨雲峯則拔都授首。揮戈韃靼則納哈喪魄。凜大義之昭揭。靜妖氛之誕廓。玄德已著於龍潛。孫膚又碩於狼跋。草偃東民。免其魚而安堵。鼎沸韓土。收不日而奏功。激謳歌而歸仁。應曆數之在躳。堯廷之詢事惟讓。陳橋之戴德方切。遂化家而爲國。爰作民之明辟。相元凱兮有二八。將風雲兮兼四七。旣大業之是刱。奄洪都之肇基。誕先望景。昆命蓍龜。卜云其吉。惟漢是食。爰謀爰始。定鼎玆邑。乃召司空。經之營之。下度地制。上睇天時。刱以廣運。測以聖智。格致爲基。治平爲址。懋定疆理。恭脩堂構。茅踰唐帝。宮卑夏后。奢未及侈。儉亦不陋。梁以髦俊。棟以傑秀。飾以儀章。脩以聖眞。正路由義。廣居宅仁。樹元木而爲園。濬智水而伊淢。地厚信土。積黃中之德。址鞏利金。緻不拔之確。築春臺之煕煕。開壽域之平平。門入德兮戶入道。閫以良兮樞以賢。鍵鑰以柄。開闔以權。節以爲閑。禮以爲防。迺經迺綸。之紀之綱。雄都旣成。翼翼皇皇。於玆立政。官用周制。伊飡異羅。佐平匪濟。尤重功臣。刑白馬誓。書丹櫃金。江帶山礪。祿及其後。賞延于世。大武旣偃。弘文聿脩。履已盡於北維。敎又曁於東游。重華協帝之光。覃被四表。放勳則天之功。未虧一簣。赫衣冠之旣盛。煥文物之漸備。慶螽麟之振蟄。夢熊蛇於寢寐。垂裕燕翼。貽子孫之有謨。關石和匀。稱輕重之是宣。繩聖神之繼繼。等瓜瓞之綿綿。幅員日拓而旣長。典則世守而勿失。人承播穫之訓。士修箕裘之業。斯非興創之爲美。垂統緖於不墜者乎。世歷觀德。我后繼莅。重瞳罔愆。八彩文思。允恭克讓。欽明濬哲。緝煕師古。樞機周密。念人道之危微。允執中於精一。戒自滿於招損。能謙遜而受益。進退周旋。必以謹恪。出入起居。爰中法式。誠正以爲身律。修治以爲己任。同乾坤之覆燾。齊日月之照臨。憂天保之未定。覽靡常於難諶。察地險之難恃。惟仁德焉是寶。重威不取於壯宮室。守鞏無慮於堅城堡。庶物旣繁則不曰繁而懼隆時之有替。羣兵旣精則不曰精而憂天命之或缺。顒卬旣法於有卷。豫怠又戒於無逸。遠佞法虞帝之堲讒。箕錦自戢而竄殛。康色師夏禹之拜昌。嘉言罔伏而錫福。官人以旁求之典。任賢置無方之立。顯爵必簡於俊彦。膴仕罔及於私昵。有一善無遠不旌。苟一藝無細不錄。造士以四術。導賓興以三物。籍顯德旣明於登庸。側陋斯揚於蒲帛。起胥靡於傅巖。獲匪熊於渭獵。草野無舟楫霖雨。闕庭多鹽梅麴蘖。相勸以儆戒愼欽。相率以都兪吁咈。際會得聲氣之應。臣鄰盡輔相之力。入告爾后者寅納訓誨。對揚王命者敬掌綸綍。爾乃經緯陰陽。曆象天地。咸修六府。共燮三事。乃以有作之美。欲臻無爲之治。馨香胥鑄至德。啓沃期升大猷。張四維而弼五敎。齊七政而理九疇。猶且慮皥皥。或未究於邊外。恐生生有未盡於海斥。察民天之攸出。在艱難於稼穡。敬授時而不違。躳籍田而誕率。耕夫桑女宜得於農蠶。東作西成平秩於因析。南薰歌而不病夏畦。豳雅誦而乃蠲苛役。使之夏有葛而冬有裘。居有倉而行有糗。不飢寒八口之家。厭帛肉七袠之叟。奚憫近禽於無敎。自臻方穀於旣富。勉勉漸磨而不已。亹亹導齊而常懋。風動作新之化。雨沛若保之澤。䨓封敬宣於琴軒。方伯寅布於棠茇。遠柔邇能。咸薰陶而浸炙。東漸西被。各優游而涵沐。平章自底乎昭明。協和於變爲雍穆。戶知禮義之方。人尙詩書之習。絃歌盈耳而洋洋。籩豆有踐而秩秩。耕無爭畔而野多閑田。民皆讓長而老不提挈。十室爲安宅之里。比屋躋可封之俗。上戴太和之天。下踏華胥之堮。自罔覺手舞足蹈。儘同歸情惇質厚。不蒙札瘥之禍。宜享期頤之壽。於是三光廓而澄淸。萬靈和而敷佑。山不童而澤不渴。木惟條而草惟茂。無赤地之湯七。絶滔天之堯九。旣雨暘燠寒之以時。曁鳥獸魚鼈之咸若。動植得所而生育。胎卵何患乎殰殈。天降殊異之祥。地呈奇淑之氣。秀嘉禾之兩歧。湧醴泉之觱沸。紫鳳來儀於九成。黃龍躨跜於圖緯。毓精靈嶽旣降。神釀英秀。帝亦賚弼。生多士濟濟而魁偉。産吉人藹藹而卓犖。玆乃守邦之大道。尤有光於繼述者也。若此無疆不世之鴻休。登三邁五之丕績。雖使協律播之聲詩。曁令太史編之簡冊。未能發揮其末光。烏得張大其餘烈乎。先生之言未卒。客遂翻然愒悟。然驚謝曰。鄙人淸狂。但守齊給。習蓼忘辛。用管窺碧。今承確言。乃與天通。入耳藥聵。照眼刮蒙。昔迷今覺。地濶天洪。敢作狂歌。賡頌聖隆。歌曰邈箕封兮在東滸。土芒芒兮原膴膴。鼎峙遠兮松城落。隆準起兮一區宇。南都建兮漢之曲。粒烝民兮人億戶。罔干正兮我后在。須擊壤兮歌樂土。</text>
<title>無題 四歲作</title>,<text>槐葉千層綠。桃花萬點紅。</text>
<title>島潭舟遊</title>,<text>三朶金芙蓉。亭亭玉鏡中。蘭舟訪玄鶴。月出蒼煙空。</text>
<title>淸涼喚仙臺</title>,<text>偃息仙臺上。彈琴風入松。坐招玄鶴舞。蘿月出蓮峯。</text>
<title>寄省吾堂</title>,<text>九盤金谷裏。一箇玉如人。內省不求外。滿腔都是眞。</text>
<title>省吾堂八詠</title>,<text>樓上寶氣騰。牙籤藏萬卷。年來好讀書。老去且無倦。藏書樓求我有童蒙。構齋當養育。養育亦諄諄。不啻無扞格。養蒙齋光風入軒閣。霽月照池心。坐對芙蓉發。淸香正滿襟。賞蓮軒日夕復登臺。悠然見山色。白雲時卷舒。出沒遙岑碧。望山臺垂釣坐雲骨。水淸魚亦稀。自然親白鳥。白鳥掠竿飛。釣魚磯玉井在金谷。革之活水多。淸晨和月汲。燃竹煎新茶。汲月井築塢東離下。如何種玉英。風霜木落後。爲愛發金精。種菊塢金丹未獻主。草藥可醫人。栽培應有意。不獨養吾身。栽藥圃</text>
<title>幽居卽事</title>,<text>風色入前溪。輕凉生暮樹。山陰采藥來。衣上千峯雨。</text>
<title>午睡吟</title>,<text>不在郵軒不在山。一塵無處此心安。熊車亦許休迎送。靜對幽窻午睡闌。</text>
<title>白馬江</title>,<text>薄暮維舟落花岸。平湖澄碧冷含秋。釣龍古事無人識。惟見波心月一鉤。</text>
<title>白鷺洲春日卽事</title>,<text>白鷺洲前春水闊。鳳凰臺上暮煙生。一聲長篴東風晩。千樹梨花霽後明。</text>
<title>山行</title>,<text>山光欲暮雲生壑。峽雨初收風滿林。百道飛泉爭噴玉。倚空淸聽霽塵心。</text>
<title>庇仁冬栢亭</title>,<text>銀海茫茫不盡處。巖亭高勢薄靑空。滿亭冬栢千條樹。翠葉紅花白雪中。</text>
<title>卜居</title>,<text>知君爲卜此幽居。百濟名區盡不如。沙白江淸山競秀。松齋合著對琴書。</text>
<title>蜃樓</title>,<text>老蜃吹噓起瑞霧。幻成樓閣接蒼穹。須臾萬里天風至。碧海無雲八極空。</text>
<title>和延陵盆桂吟</title>,<text>曾遊瀛海蓬萊島。偃息九井幽桂林。芝老五峯亦仙氣。一叢移得種盆心。</text>
<title>登小白山築臺望山</title>,<text>白蓮峯下石輪前。拾五爲臺剪林木。浪吟終日不知歸。坐見一山眞面目。</text>
<title>訪丹橋</title>,<text>丹橋尋入白雲裏。茅屋蕭然洞壑深。階上菊花池活水。主人之餐主人心。</text>
<title>丹橋</title>,<text>鍊道靈方調白鶴。谷神眞訣養丹田。從今已領仙區勝。莫向塵間容易傳。</text>
<title>山僧來贈當歸。憶五芝舊山。</title>,<text>遙憶舊山歌紫芝。春風燁燁正堪採。老釋亦知郵客心。慇懃持贈當歸菜。</text>
<title>鏡湖</title>,<text>臺下湖光開玉鏡。天邊海色潑雲油。昔人已去無消息。笙鶴千年一夢悠。</text>
<title>詠月樓夜坐</title>,<text>數畒方塘開鏡面。一天新月轉分明。只憐荷葉團團露。搖蕩微風箇箇傾。</text>
<title>再入金幱</title>,<text>金幱窟裏丹砂壁。銀海波閒碧玉門。桂棹重尋舊遊地。崑奴不識永郞羣。</text>
<title>永郞湖</title>,<text>遙想四仙遊此地。玉簫吹作紫鸞音。有懷獨倚三株樹。湖月凉凉照我心。</text>
<title>淸澗亭看日出</title>,<text>金雞鼓翼扶桑曉。瑞色參差沫海門。坐待火輪初轉湧。紅波呑吐撼乾坤。</text>
<title>三日浦</title>,<text>丹書巖老雲霞古。白鶴峯高海月明。香浦春深人不見。碧桃花發述郞亭。</text>
<title>摩訶衍</title>,<text>仙源行盡暮投寺。七寶臺前丹桂香。坐睡淸陰山吐月。不知風露濕衣裳。</text>
<title>正陽寺</title>,<text>行尋萬瀑百川洞。偃息放光天一峯。鶴背風來坐席下。紫霞開出玉芙蓉。</text>
<title>佛頂臺</title>,<text>快登楓岳頂。高步彩雲中。海闊心期遠。天長眼界通。銀橫十二瀑。玉立萬千峯。對此不知暝。凉生幽桂叢。</text>
<title>幽居卽事</title>,<text>幽居今覺是。浪迹昨還非。梅早人誰訪。天寒鶴不飛。淸朝看玉訣。白晝閉柴扉。時復中宵坐。冲襟雪月知。</text>
<title>贈別金爾儒</title>,<text>久作南中客。欣逢洛下英。詩華爭雪月。筆法制鯢鯨。此日馳佳譽。他年動大名。聊將松與竹。獨寄別離情。</text>
<title>詠鴈 八歲作</title>,<text>辭海來時葉受霜。別江歸處柳含黃。起羣遙浦風驅陣。寫字澄空月送行。胡地哀鳴愁永夜。楚天高拂帶斜陽。身隨寒暑征南北。一任生涯是兩鄕。</text>
<title>奉別朴大諫之昌原</title>,<text>使君何事涉秋途。綴省新分鎭海符。天意不曾饒殿虎。世情那復辨隋珠。南州路遠今韓嶺。北闕憂深舊范湖。此日浪邊船尙穩。他年應作望仙圖。</text>
<title>舟行</title>,<text>病客秋來鄕思起。扁舟遙向廣陵東。依微遠樹蟬聲老。搖落長天鴈路通。雲掩夕暉山帶雨。帆飛晩浦水生風。昭陽江北多相識。行到春州訪釣翁。</text>
<title>偶吟</title>,<text>爲卜孤山地更幽。松關那復有塵愁。漁歌牧篴昭陽渡。煙草晴沙白鷺洲。養鶴從來要報客。訪梅隨處可淸遊。秋風忽憶蓴鱸美。葉下寒潭浪打舟。</text>
<title>輓洪玉果</title>,<text>悟昨休官吾魯直。晩全之弟鹿門兄。金蘭半世論交契。雲樹中年傷別情。湖上竹軒欣一遇。尊前淸話達三更。今朝祖席無竆慟。泂爵盈斟不見傾。</text>
<title>舟行通津夜坐</title>,<text>龍山朝發暮通津。回首終南隔漢城。舟子穩眠風浪息。漁人驚喚海潮生。秋深極浦寒煙積。霜落長林病葉鳴。遠客此時歸思苦。碧天明月鴈聲淸。</text>
<title>題龜鶴亭</title>,<text>柏老林亭擅一方。畫欄臨水碧凝光。臺邊巖勢雙龜動。雲際山容一鶴翔。香潤琴書松露滴。淸通枕席竹風凉。有時乘月來相訪。淨友梅兄亦勸觴。</text>
<title>寒碧樓</title>,<text>高閣凝淸復畫欄。澄湖十里碧油寒。風巖水穴蒼屛裏。桂棹蘭舟彩霧間。晩隱先生有詩句。中原後學濯心肝。鶴棲可服長生藥。千歲苓兼九轉丹。</text>
<title>洛山寺贈惠師</title>,<text>我生於世本無累。浪迹還從方外求。三入蓬萊兩鳧舃。十年湖海一孤舟。眉厖老釋皆靑眼。手植林松盡黑頭。因向臨瀛投洛寺。五峯山下更淹留。</text>
<title>詠梅花</title>,<text>凌雪開英白勝鹽。幽人剩取不傷廉。經春羞比桃爭李。當夜憐看月似鎌。至味調和殷鼎傅。貞姿淸瘦魯邦黔。呼兄自有無竆興。寫出詩肝付筆尖。</text>
<title>鶴泉洞醒心川。坐黃龍巖盤陀石。</title>,<text>五芝與一翁。了盡三生緣。共入蓬萊島。玆遊豈偶然。竆探萬瀑源。坐休黃龍顚。巖畔盤陀石。石下醒心川。川從鶴泉洞。衆香白雲邊。云是甘露水。有鶴來飮泉。盤旋白馬峯。振翼九龍淵。洞裏無人蹤。石門生紫煙。南望七寶宮。無偈倚靑蓮。飄踈幽桂香。樹老不記年。日月頭上明。正是壺裏天。徘徊山色暝。長嘯未言旋。還將跨此鶴。欲訪永郞仙。</text>
