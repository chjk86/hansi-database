<title>夢作</title>,<text>長風九萬里。吹月度千門。何處一聲笛。東方欲破昬。</text>
<title>雨夜。用兒輩韻。</title>,<text>月落泉鳴夜。山深葉語秋。夢回孤枕上。窓外雨聲流。</text>
<title>偶吟</title>,<text>林外鳥歸棲。千村煙氣暮。寒聲來遠山。秋色在高樹。天遠鴈驚霜。野長江隱霧。無端澗底泉。半雜松間雨。</text>
<title>雪後呼韻</title>,<text>一夜前村雪。茅簷壓欲斜。鳥投天上樹。人入畫中家。遠峀輝輝日。孤城點點鴉。平郊看更濶。煙外暮江賖。</text>
<title>題畫屛</title>,<text>誰家籬落枕江邊。巖下無人日繫船。政是春光濃點綴。遠村如夢柳如煙。幽人默坐每虛亭。亭上松陰駐遠情。要識此間深靜意。靑山不語水無聲。何來山色非煙淡。自在泉流不雨肥。岸草林花同寂寂。恠他遊客也忘歸。煙深竹逕靜空亭。霧灑江天杳遠汀。漁子幾時移小艇。老翁終日立閒庭。疑有疑無山帶雨。乍欹乍整樹含風。江村杳杳溪橋遠。但見漁翁暝倚篷。天空塞鴈飛何去。月白秋江澹不流。夜靜笛聲如可聽。南船未發北船留。松林靜處覺無風。流水高山寂寞中。彈罷瑤琴人不語。仰看孤鶴點秋空。何處漁翁何處客。孤舟不動蹇驢遲。湖山雪後均淸趣。釣手詩肩較孰奇。</text>
<title>穉松</title>,<text>新移弱植我心憐。綠葉成陰定幾年。已識孤根蟠厚地。待看千尺聳高天。疎枝漏月侵宵坐。偃盖迎風警午眠。肯逐雪霜凋晩節。一庭春色四時連。</text>
<title>雨夜</title>,<text>江暗漁燈出浦稀。濕雲和霧入庭飛。郊原雨足春多事。幾處農人夜未歸。</text>
<title>送春日雨中。用前韻。</title>,<text>靜中心緖出門稀。愁外風花一夢飛。微雨捲將春色去。綠陰深處早鸎歸。</text>
<title>晴詩</title>,<text>雨過千峯展翠巖。芹根泥滑燕雙銜。花蹊春盡樹陰密。蘿逕客稀苔色緘。山郭暮煙橫度鳥。水村斜日亂歸帆。閒來欲學樊遲圃。試問隣家借木鑱。</text>
<title>暇日。步入後谷。呼韻。</title>,<text>洞闢千年地。虛明別有天。山高懸日月。松古老雲煙。苔逕喧幽鳥。風巖韻細泉。我來不忍去。每被綠蘿牽。</text>
<title>靜中。偶閱瑞石集。次卷中韻。</title>,<text>谷口三間屋。階前半畞塘。山深雲作態。雨過土生香。叢菊根初遍。風泉韻更長。病餘看藥性。庭草揔堪嘗。</text>
<title>秋日。次唐詩詠蟬韻。</title>,<text>虛亭秋氣早。高樹夕陽侵。忽聽寒蟬噪。如和病客吟。乍因便風遠。還帶暝煙沉。散盡凄淸韻。誰知皎潔心。</text>
<title>溯流尋奉恩寺。用崔孤竹韻。</title>,<text>淸江一路盡靑山。落日維舟亂石間。疎雨半邊秋色遠。錦林深處扣僧關。</text>
<title>次東坡新年韻</title>,<text>門逕緣山曲。茅齋近水淸。斷氷橫晩渡。殘雪濕春城。遠峀寒全薄。陳根暖漸生。江湖多少興。鮮膾伴芹羹。</text>
<title>春日。次姪兒韻。</title>,<text>對酒聊吟春日詩。隔林啼鳥晩晴時。兒童掃雪驚奇事。報道梅花已滿枝。</text>
<title>次兒輩韻集古句</title>,<text>幽事供高卧。杜甫。 農談日西夕。王維。 郊扉存晩計。杜甫。 蘿逕封行跡。僧靈一。 荷鋤覘泉脉。王維。 倚杖看古石。杜甫。 山雲昨夜雨。郞士元。 晩來山更碧。杜甫。其二暝色起煙閣。韋應物。 牛羊下來夕。杜甫。 古道少人行。韓偓。 空階有鳥跡。岑參。 野曠天低樹。孟浩。 山虛風落石。杜甫。 江月夜深孤。賈島。 遙岑出寸碧。韓愈。</text>
<title>次兒輩韻</title>,<text>欲過林塘路。其如懶慢何。閉門春色遠。惆悵落花多。</text>
<title>白屋</title>,<text>白屋寒煙裏。荒郊老樹邊。前江夜來雪。應滿釣魚船。</text>
<title>己丑元日。自郊入城。</title>,<text>小齋燭影已欲盡。多村鷄聲亂續鳴。詩箋酒具曉仍在。物色生態春復情。二十六年此日始。百千萬事何時成。出門但得一身健。短策扶吾隨所行。</text>
<title>入城路上口占</title>,<text>長安何限丹靑手。誰畫騎驢我入城。政爾新年無事樂。也知多病亦身輕。東風着物皆生態。殘雪當詩更有情。最愛南山增秀色。一眉晴綠故相迎。</text>
<title>東湖北山。有尋寺觀瀑之意。與諸君約。久而苦未就。今春頗早暄。諸君亦相勸起。能無如昨年之事空談否耶。德老兄 鎭成 有詩相示。聊次以呈。</title>,<text>病起身何事。春來意渺然。雲霞東洛寺。䨓雨北山泉。乘我漁舟興。共君驢背眠。兒童且近報。花柳欲無邊。</text>
<title>雨中憶郊墅</title>,<text>物色日應好。山居吾欲歸。江春浮泱漭。野雨濕芳菲。興到思扶策。身輕欲減衣。隣朋枉書札。幽賞莫相違。</text>
<title>黃昬庭步憶郊居</title>,<text>沉痾萬事破。獨立一園淸。雨露氣多潤。松杉陰已成。江湖空物色。漁釣負平生。羡彼歸棲鳥。黃昬羽翮輕。</text>
<title>歸棲日。次簡齋晩步韻。</title>,<text>擾擾隨塵俗。悠悠惱病憂。東風倚山閣。萬事聽江流。鳥語詩相和。雲來意共幽。悠然坐終夕。爭路見歸牛。</text>
<title>德兄約相尋。有寄詩。次韻寫喜。</title>,<text>浮生不必感流年。政喜韶華滿目前。深究世間千萬事。不如花下兩三篇。</text>
<title>又呈德兄</title>,<text>草閣柴扉鳥散鳴。山明水白雨新晴。良朋不至靑春晩。病子孤吟白髮生。</text>
<title>寒食日。憶新村。次簡齋韻。</title>,<text>冉冉趨塵路。棲棲次市門。幾年逢熟食。多病憶新村。野水平湖岸。山齋雜樹園。浮生懷故物。百感集深樽。</text>
<title>雨後。次杜晴韻。</title>,<text>旣雨山如畫。無風水自文。捲簾邀語鳥。倚杖送歸雲。病竹光猶凈。高花意不羣。吟樽須爛熳。時物政繽紛。</text>
<title>道峯。次德兄韻。</title>,<text>兩賢有祠廟。名與道峯尊。對壁巖巖象。雙泉混混源。巳年同禍運。時事可重言。千古雲壇月。留開夜色昬。</text>
<title>登普德窟。窟在山㝡高處。極幽深。傍有懸崖一路。向萬丈峯云。而以其險峻。欲上而未果。遂來坐寺樓。樓在窟底架虛。面勢極爽豁。吟望移日。次德兄韻。</title>,<text>惟天有創奇。巨窟懸崖上。參錯雲石陰。呀拆洞門狀。深入日月昬。屢驚風水響。傍有一絲磴。欲躋神自怳。高有萬丈峯。可挹不可仰。且來樓上坐。忽然天地朗。連山東南豁。原野杳莽莽。昔觀蓬山窟。祗今猶夢想。內知普德高。外覺松林壯。對此侔奇觀。况得憑遐望。中年苦多病。勝境空心賞。今來快疎散。疑有造物相。一笑語同行。告歸莫惆悵。且看雲鶴飛。似欲駕吾往。</text>
<title>次簡齋韻</title>,<text>杳杳山樓迥倚空。陰陰石窟自生風。忽看暗竇飛泉湧。萬古眞源在此中。</text>
<title>暮春梨峴。賞紅桃。次簡齋韻。述意。</title>,<text>冉冉紅桃樹。朝朝費我吟。靑春能幾日。綠葉已繁陰。文墨無長技。功名只苦心。道峯曾有約。吾欲及花尋。</text>
<title>折花一枝。燈下戲賦。</title>,<text>春盡孤花發滿枝。折來燈下弄幽姿。紙窓畫出婆娑影。絶勝中庭日照時。</text>
<title>入松都。次申圭伯 鉉 韻。</title>,<text>臺上悲風吹短蓬。客來無語倚孤筇。荒城莽蕩煙雲色。曠野縱橫鳥獸蹤。百死精忠人作土。千年霸氣嶽無松。最憐宮闕俱焚滅。誰信當時有九重。</text>
<title>又次</title>,<text>人去國隨滅。道存名不竆。短橋惟逝水。喬木尙高風。血有萇弘碧。顔應褚子紅。向來懷古淚。霑灑廟庭中。</text>
<title>善竹橋感吟</title>,<text>崧山之側小溪湄。長憶先生死節時。遺廟開門瞻古像。荒橋下馬讀殘碑。</text>
<title>崔將軍瑩墓</title>,<text>落日將軍墓。空山下馬人。當時公不死。麗季國無臣。簡策名超古。英雄淚滿巾。寒風更蕭瑟。大樹尙精神。</text>
<title>太宗臺傍。有巖屹立可三四丈。巖上有一松。甚奇古。不幸爲蟲損其葉。忽枯死。眞勝境之一欠也。嗟歎久之。次農巖韻。</title>,<text>晨起復山行。林僧具草屐。逕回抵平臺。臺淸自水石。蒼巖勢忽高。登臨潭更碧。孤松跨絶頂。根走厚崖坼。經閱幾百年。蟠屈數十尺。爾旣生有意。甚與淸境適。胡爲蟲蟻損。慘然無生色。古來有材人。幾箇同冥寂。默思造化理。沉歎終日夕。</text>
<title>觀音窟。早起有微雪。次農巖韻。</title>,<text>曉看山色奇。微雪棲幽所。日出旋自消。靑崖霑幾許。後起疑有雨。露滴松間湑。汲泉諸僧出。罷齋淸磬語。欲歸見白雲。令人還久佇。</text>
<title>入崧陽廟。次板上韻。</title>,<text>森森老栢立祠庭。永衛宗臣不昧靈。憐爾慣生忠節地。錦官城外亦靑靑。</text>
<title>戲鴻堂爲朴生 天柱。賦松菊恠石。堂在崧陽廟傍。</title>,<text>氣並崧山秀。陰連廟栢濃。故都如許樹。惟有此孤松。右松吹香過酒樽。垂蘂向書屋。莫道物無心。亦猶人愛菊。右菊幽欲生雲氣。潤能通水脉。客來休見恠。本自山溪石。右恠石</text>
<title>北聖居庵。登七星臺。分韻得北字。</title>,<text>身病強淸遊。意得從疲極。忽看崖寺僻。於焉一攀陟。後有聖居山。嵯峨聳雲特。前有須彌峯。突兀半空直。東臺最高絶。七星臨其側。雲壁四面圍。高天窄欲塞。深入坤維裂。倒來日輪昊。巖石亦瓌詭。叢列如刻飾。蹲居人物狀。衣被金碧色。偉哉造化翁。設此頗用力。以遺聖道師。伊昔養玄默。師去山已空。有誰繼遊息。老僧語怳惚。舊跡難可測。沉思失前期。倚松到景仄。藹藹雲霞生。下山望南北。</text>
<title>向金藏窟。暫憇大宗臺。兼上人自圓通來會。賦詩志喜。</title>,<text>跨驢吾到此。飛錫爾從何。一笑蒼崖迥。新詩錦葉多。石潭浮道氣。雲窟逗仙歌。不獨匡廬下。淵明得意過。</text>
<title>早出江西寺。乘潮向甘露。舟中呼韻。</title>,<text>甘露寺前朝日明。江西渡口早潮生。輕舟駕得長風去。山北山南聽櫓聲。</text>
<title>早出廣津登船。過農巖舊居。感吟。</title>,<text>昔過農巖宅。維舟渼水濆。重來今七載。往跡已浮雲。墟木空華色。江波自錦紋。何由論學理。猶得接詩文。行中。適持農巖集數冊。</text>
<title>睡村午睡</title>,<text>江雲谷雨遞陰晴。黃鳥玄蟬時一聲。深處枕鞍終日睡。客行眞不負村名。</text>
<title>郊居別諸君</title>,<text>落日澗聲裏。遙山雲氣中。雙鷗輕度水。獨樹易驚風。離別餘情在。江湖勝事空。非無他夕會。難得此遊同。</text>
<title>蕩春臺少憇。次三淵韻。</title>,<text>蕩春臺下水。晴日照如空。花發曾携酒。秋來又看楓。雲山從古好。林逕少人通。獨與樵僧去。招提蒼翠中。</text>
<title>除夕。次孟襄陽韻。</title>,<text>除夕看兒戲。他時卽汝身。往來成舊物。畢竟是何人。不寐詩空惱。長呻病獨親。孤燈差慰我。滿眼結花新。</text>
<title>唱第日志懷</title>,<text>才疎學蔑愧平生。末第書名亦倖榮。堪笑自期猶不淺。未曾溫飽費經營。</text>
<title>禁中鎖直</title>,<text>假寐頻驚禁漏殘。晨燈照影着朝冠。科名偶得身何補。宦味初嘗齒已寒。終日應酬渾俗事。向時羸病亦淸歡。春花落盡桃源內。又失佳期載酒看。</text>
<title>疊</title>,<text>禁廬牢直惜春殘。林下逍遙負葛冠。倦鳥深籠愁日永。幽花獨樹怯風寒。詩餘舊習惟排悶。語向新交少作歡。早識宦情如許薄。未應塲屋擧頭看。</text>
<title>出城。次唐律。</title>,<text>出城多喜望長天。俗慮身痾一灑然。快若籠間新脫鳥。淸如樹杪曉吟蟬。樽明菊蘂交楓葉。枕爽松風和石泉。何似後川明月夜。閉門空憶入山年。</text>
<title>述懷</title>,<text>平生志欲古人如。趣尙羞同末俗於。得不爲欣失何慽。譽無足勸毁其沮。高秋木落看山立。靜夜風來覺水虛。惟恨一身嬰百病。半年休讀聖賢書。</text>
<title>病夜睡回。聞兒讀書感吟。</title>,<text>病衾無睡夜寒深。霰雪交窓風滿林。何處讀書聲入耳。燈前忽起少年心。</text>
<title>次德兄</title>,<text>鳥有避虞羅。獸有畏陷阱。况乃人最靈。其不能自靖。吾少計何愚。不達以爲病。及至涉世路。始思跡遠屛。功名不可期。富貴非本性。堪笑不知者。推挽要奔競。紛紛人世內。誰復志趣正。惟君析此理。相照心如鏡。淸宵默而對。悠然發深省。燈花自開落。爐灰遞溫冷。方知千言多。不敵一念凈。行藏與出處。一置無心境。有酒只大斟。有詩且高詠。聊以送吾生。此樂何時竟。</text>
<title>淸時</title>,<text>淸時每恨出身遲。旣出方知計未奇。南郭杖藜雲起峀。東郊觀稼水盈陂。溪山過雨生新色。松桂逢春長舊枝。不去胡爲城市住。與君朝夕且論詩。</text>
<title>呈德兄</title>,<text>昨日非今日。朝陰復暮陰。身應難少健。跡豈免幽沉。宿鳥惟深入。風松自遠音。閒門常早閉。無意待人尋。</text>
<title>次德兄</title>,<text>我朝唐虞治。我王堯舜聖。引用多髦俊。達視又明聽。胡爲守竆獨。甘與草莽幷。君看賢達人。古事今可證。臯夔貴兼善。巢由懷自靖。各從其所好。出處無一定。其二我病且疎愚。不學遊宦巧。恥以一科名。自謂吾事了。學道敢期尊。爲文不必妙。但將身與心。靜處細檢校。倘到寡悔地。亦爲吾所樂。其三吾觀小陵集。發而爲吾詩。自謂工且健。一掃陳腐詞。見者則大笑。云我勿復爲。我亦方寸內。不無時然疑。然觀古作者。不隨時俗姿。苟其自知審。終身爲不衰。閒來更細讀。讀罷復靜思。</text>
<title>春來寒溫甚不適。寒食日。風雪大作。亦一變異。近日天灾民疫。又多可憂者。賦得一律。</title>,<text>春序寒暄半。風陰雨雪俱。民方時疫死。農亦歲侵無。廊廟經綸足。村閭景色殊。平生𤱶畞志。何地着疎迂。</text>
<title>聖上迫於羣情。旣進大號。後因天灾。下備忘。有特停進宴之命。德兄賦詩頌美。卽次。</title>,<text>崇號輿情迫。聖心夫豈然。忽聞停宴命。宜格降灾天。德盛絲綸播。名輝簡策傳。從今吾赤子。得見再生年。</text>
<title>借來德兄驢子。忽見失。半日不得。不能不關心。戲呈德兄。</title>,<text>不問吾驢與君驢。宜於得失只泰如。終是不能無物我。時時默念罷看書。</text>
<title>劒南集曰。絶祿以來。衣食愈不繼。小兒力圖之。余謂不若痛節用爾。誠有味乎。其言之也。遂次其韻。呈德兄。以俟和敎。</title>,<text>此老雖貧甚。胷中俗物疎。家留節用訓。手絶覓官書。笑傲形骸外。流傳咳唾餘。沉吟多感慨。車馬暝鐘初。</text>
<title>夜坐。次山谷韻。</title>,<text>一床黃卷寄紅塵。幾處靑山帶白雲。平日故人多厚祿。少年新學揔能文。窓虛雪月娟娟影。夜靜爐煙細細薰。不是傲時甘寂寞。自知無術事明君。</text>
<title>大雪。次山谷韻。</title>,<text>雪滿樓臺晴日淡。寒深巷陌苦氛除。虛窓晃冷常如晝。遠樹微茫揔欲無。水濶漁簑誰着句。庭閒鳥跡自成書。村嫗暮汲氷泉去。一縷靑煙起冷厨。</text>
<title>夜。次杜韻。</title>,<text>柴荊帶暝色。半掩見人稀。遠樹孤煙上。疎籬一鳥歸。星光臨水大。燈影隔松微。小梅寒更落。疑有雪花飛。</text>
<title>圭伯自驪至高生 隲。用杜韻。志喜。吾亦次。</title>,<text>君說田廬好。移栽松栢新。竆年嬰俗務。合眼夢鄕人。野水雙漁艇。溪亭幾幅巾。何時携手去。農事日相親。</text>
<title>送高生。讀書奉恩寺。</title>,<text>高生自濟州。負笈奉恩寺。旣有遠來心。長持初去志。</text>
<title>招肅玉 內弟李璛 不至。見寄一律卻次。</title>,<text>林禽喚友百花迷。梁燕雙來語舊棲。已覺一年春事晩。不堪孤坐夕陽低。相思忽得詩如錦。一笑何由醉似泥。仍想浣溪新雨漲。日長無事灌園畦。</text>
<title>次肅玉</title>,<text>何限東城宅。淸深無此園。荷浮新葉凈。笋逬舊叢繁。喧寂惟高枕。憂懽且一樽。悠然晴晝夢。不復到山村。</text>
<title>病松</title>,<text>慘慘庭松樹。初移色可憐。誰知蟲蟻損。不見鳳鸞眠。自負神明意。非因雨露偏。主人興屢歎。培養幾多年。</text>
<title>喜人送穉鶴</title>,<text>盆梅子落已多時。階竹笋枯只老枝。雛鶴何來庭下立。天敎竆獨養爲兒。</text>
<title>奉和藥院相公蒙宣醞志喜之什</title>,<text>此慶同朝野。提醫况近天。纔聞移院直。復道退家眠。寔賴神明佑。由來誠意專。蒼黃向時步。晨夕閤門前。其二慶始從今歲。和應復舊天。稍增日三饍。全穩夜中眠。賜對槐班接。宣恩藥院專。已聞移玉趾。輕健勝冬前。其三病中宸製數。一念重民天。心喜溟船達。春遲雨夜眠。憂勤誠若此。調攝恐難專。更願存深戒。長如少愈前。春間喜雨及耽羅賑船往達之報。俱有御製故云。</text>
<title>數月來。不作一詩。盖以新遭重制。有不忍留意吟詠。不惟病甚而然耳。十月十五日。是葬日。其曉睡覺。凄然之極。仍不復睡。偶思得一句。遂足成叙悲。</title>,<text>夢回殘月半窓昬。病枕微微淚有痕。遙憶大人先壠下。白頭晨起葬兒孫。</text>
<title>次金叔 光鍊 用杜韻</title>,<text>二月禽聲合。千門草色多。靑春應漸好。新雨更如何。樹結離離蘂。池開湛湛波。南山轉蒼翠。詩興與峨峨。</text>
<title>春雨。次金叔用杜韻。</title>,<text>空裏霏微灑。到庭新綠生。煙雲萬戶色。氷雪一渠聲。暗入花心潤。輕霑柳眼明。晴朝更濃麗。春滿漢陽城。</text>
<title>樊山感懷</title>,<text>秋曉荒原草樹悲。祭餘孤立日西移。白頭病母京城內。泣想山中跪奠時。睡回如喜又如悲。起向窓間枕故移。明月乍從池上度。亂雲深鎖下山時。平生癃疾使親悲。一念幽明定不移。每到墓前瞻拜日。泣陳強健勝平時。頑忍猶然或有悲。始知丘墓性情移。山齋孤燭無眠夜。霜曉微寒中體時。汩然憂疾與哀悲。猶自生存歲屢移。早識一身非我有。豈遺千恨在今時。孤墳拜別更含悲。後到惟應日月移。寂寂荒墟人斷處。重重亂獨歸時。</text>
<title>德雨 龍澤 兄弟。携鄭叔睢 麟重 來訪。拈韻各賦。</title>,<text>相見樽先綠。相期鬢已絲。燈懸微雨夜。話入故都時。疎放榮陽醉。平生谷口詩。遊從須自愛。浮世謾寒飢。曾與叔睢。同遊松嶽故云。</text>
<title>申明瑞 錫鳳 來。次放翁韻以示。</title>,<text>喪期纔畢返吾廬。孤苦情懷難自攄。偶得半生相好友。忍尋平日所看書。時憂滿目還杯酒。生事無心只飯蔬。樊壠梨庄閒土濶。便思將母老耕漁。</text>
<title>送趙叔章 文命 宰金溝</title>,<text>鳥語百花飛。晴林日午時。慇懃來告別。珍重爲求詩。拙可將勤補。忠應自孝推。因風聞美政。千里慰相思。</text>
<title>潭陽申使君 聖夏 投箋求別語。顧余廢詩久矣。近益卒卒未暇爲也。新秋雨後。獨坐聞蟬。率爾吟奉。以舒離別之恨。存沒之感云。</title>,<text>高林過雨已寒聲。深院日斜蟬亂鳴。送別那堪千里遠。論交曾有二難幷。少年巖靜蒼苔絶。秋月山奇翠壁橫。五馬翩翩遊賞地。綠槐回首更傷情。綠槐正甫堂號。</text>
<title>春坊直廬</title>,<text>末路崎嶇跡。圓扉出入身。經綸非我事。冠冕少相親。白髮驚秋速。靑山入夢頻。明朝拜章去。數問遠天晨。</text>
<title>李載寧 礥 輓</title>,<text>車老詞雄博。翁才豈下風。科圍重擢桂。日域遠隨篷。文字灾難盡。明珠謗易蒙。居然乘化去。煙月五湖空。</text>
<title>贈李內翰君範 箕鎭 李於是日。移直藝文舘。</title>,<text>淸切藝文舘。風流李翰林。家聲輝秉筆。樓勢敞移衾。石室圖書聚。松崖歲月深。匡廬十年業。應向此中尋。</text>
<title>春坊直夜用前韻。書寄李內翰。</title>,<text>城闕雪雲黑。北風鳴禁林。無眠對孤燭。永夜擁寒衾。天地君恩大。星霜母病深。溪山閒自在。何日共歸尋。</text>
<title>看南山</title>,<text>昨夕南山對。悠然意不知。今朝看更好。卻悔罷官遲。</text>
<title>李同敦 弘逸 內外輓</title>,<text>同敦寧事貞夫人。歲過重牢壽亦尊。偕化翛然無復憾。滿園花竹屬兒孫。</text>
<title>贐通信使洪士能 致中 日本之行</title>,<text>侍郞持節使東隣。六月仙槎發海濱。馬島魚龍迎彩舫。板城歌吹擁華輪。燕山瘞骨猶曾許。越槖携金也可嗔。三百周詩君已誦。蠻奴應不比前人。</text>
<title>德雨宅。與叔睢羅深源 浚 同賦。</title>,<text>海內兩高士。城東一醉歌。衣冠童子恠。氣味古人多。雨砌垂紅藥。風池漾綠波。吾家新酒熟。重會意如何。</text>
<title>余將退寓鷗亭村舍。德雨來見苦挽。有詩卻次。</title>,<text>可喜吾家姪。衝泥扣午扉。行藏終日話。風雨半簷飛。性合親鷗鳥。才無補袞衣。漁舟浮漢水。携手可同歸。</text>
<title>六月二日。將發鷗亭之行。前一日。諸君同來相別。用前韻。</title>,<text>淸風生几席。永日敞軒扉。綠樹幽鸎喚。滄江倦鳥飛。聖朝憐弊質。朋舊攬行衣。強欲遲遲發。其如義合歸。</text>
<title>別壺洞舊宅。用王縉韻。</title>,<text>達士去世間。言面幾微絶。可笑俗人情。遲回居宅別。</text>
<title>由纛島舟下鷗亭。用前韻。</title>,<text>纛島平湖岸。村家半掩扉。明沙綠蕪接。靑嶂白雲飛。賣宅謀漁艇。懸冠返布衣。終南尙餘戀。黯黯背人歸。</text>
<title>歸路。歷翫徐相國 宗泰 池舘。又用前韻。</title>,<text>路轉新亭下。林深故相扉。江明垂柳外。樓壓遠帆飛。荷碧浮塘葉。苔斑覆井衣。老夫如有此。應早乞身歸。</text>
<title>雨中簑笠到江頭。偶逢村老。問吾似野人否。答曰似矣。喜吟一絶。</title>,<text>煙雨霏霏暗水頭。綠簑靑篛去來遊。逌然笑向村翁問。看我形容似爾不。</text>
<title>李啓元 天紀 用扉字韻見寄。卻成二詩報之。</title>,<text>忽得君詩讀。秋凉生野扉。燈前書蠧走。露下草蟲飛。江濶波搖艇。樓虛月照衣。可能乘興出。相對不知歸。其二露氣新秋石。江聲半夜扉。穿林孤火去。度水數星飛。病合棲丘壑。慵知謝笏衣。世人都不識。謂我急流歸。</text>
<title>和啓元寄示之什</title>,<text>亭下雙槐高十尋。婆娑影落大江深。日斜漁艇多依岸。秋至蟬聲忽滿林。曾許國恩酬一死。期回世道掃羣陰。湖邊一卧無歸日。誰識平生有苦心。</text>
<title>七月旣望。向夕雨晴。待啓元，德輝 光澤 之行。用前韻。</title>,<text>返照含疎雨。江明柳外扉。靑靑山半出。白白鷺羣飛。煙戶知炊麥。風簷見曬衣。今宵應有客。數問暮漁歸。</text>
<title>舟中呼韻</title>,<text>有僕持驢至。言君泝岸行。非嫌村路遠。自喜棹歌聲。急雨鳴江濶。疎雲避月生。輕舠載酒下。我亦好風情。</text>
<title>和致仲 民澤 用啓輝出城韻寄示之什</title>,<text>獨坐江聲裏。三更月上東。宿檣高柳側。鳴杵遠村中。退老身何得。酬恩計卻空。秋庭有寒螿。燈下苦吟同。</text>
<title>雨夜用前韻</title>,<text>風雨滿江暗。孤村人不行。蕭蕭林葉墜。咽咽草蟲聲。許國曾輕死。歸田卽一生。曉天鵷鷺動。忽起趁班情。</text>
<title>七月二十四日。東風甚惡。</title>,<text>秋岸東風疾。千林鳥鵲號。驚飄未霜葉。怒立半空濤。白屋掀疑拔。靑疇掠似鏖。宮居兼粒食。愧我不躳勞。</text>
<title>喜見致仲書。疊前韻以寄。</title>,<text>無限江邊柳。絲絲盡向東。書從香谷裏。人在釣船中。雨意蟬鳴遠。天容鳥度空。閒官可乘興。何惜暫來同。</text>
<title>再疊</title>,<text>林亭常望北。江水又從東。華嶽秋雲外。層城夕照中。世間忠義大。身後利名空。此意惟君解。憂應進退同。</text>
<title>又疊前韻。寄致仲。</title>,<text>亂石淸江北。孤村老樹東。用功倫義上。酬德退居中。枯淡應天定。旨甘或日空。不知千載後。人有苦心同。</text>
<title>其二。屬李陽伯 喜之。</title>,<text>君自馬江上。我來鷗浦東。相望秋水外。獨立夕陽中。沙白長洲出。天淸積雨空。何時携致仲。林下一樽同。</text>
<title>其三。哀景雍 堯澤。</title>,<text>鷗渚東陵北。牛川南漢東。眼竆三浦外。涕入九原中。大事商量盡。危時倚仗空。惟餘羣從在。心事歲寒同。</text>
<title>奉和李叔 仁夏氏 投示韻</title>,<text>倦鳥南飛雲北歸。百年行止是耶非。江湖退卧前朝士。城市羈遊老布衣。</text>
<title>次啓元寄示韻</title>,<text>居無雜客出無之。孤抱苦心人孰悲。萬事都輸碁酒裏。江湖不寄一篇詩。右屬德雨韻靑衫白髮一書生。滄海悠悠別後情。無數輕桴江漢下。老夫乘興欲西行。睢以齋郞。方在沁州。○右屬叔睢韻愛君憂國等朝坰。江上形爲澤畔形。北望雲山遮兩眼。西流漢水背孤亭。右屬我韻</text>
<title>夜坐。疊前韻。</title>,<text>罷釣船猶泛。憑欄月復明。水寒龍正蟄。天迥鴈孤鳴。冠冕朝雲闕。杯盤集禁城。江湖愁獨卧。秋夜更關情。</text>
<title>石臺垂釣</title>,<text>淸風拂石一絲長。憂樂江湖兩自忘。堪笑渭川多事叟。釣魚不足釣文王。</text>
<title>拜王考墓</title>,<text>高峀聳寒色。中藏化碧寃。入雲孤檜直。歸海兩溪奔。忠節徵千禩。仁天照九原。瞻塋增勉企。深恐忝爲孫。</text>
<title>拜先考墓</title>,<text>草根明白露。初日上寒林。死栢應餘淚。竆山想苦心。中宵魂怳惚。淸曉意凄森。一氣兒孫感。洋洋實照臨。</text>
<title>由南漢。昬後出城。</title>,<text>客遊歸意促。昬黑出山城。棧路遲遲下。風泉遠遠鳴。石疑人背立。螢怯鬼精明。俯看滄江月。金波馬亦驚。</text>
<title>尋奉恩寺。老釋坦俊。相待甚欵。疊前韻。</title>,<text>老僧看舊客。一笑坐樓東。聞磬夕陽裏。看山秋色中。村醪沽忽滿。園栗摘應空。寂寞江湖上。惟師故意同。</text>
<title>再疊</title>,<text>茂樹參雲上。遙山返照東。泉鳴蒼石底。煙起綠蘿中。定水龍飛靜。禪枝鳥語空。微吟下樓去。樵唱暮歸同。</text>
<title>江亭對月。次圭伯用聖姪韻見寄之作。</title>,<text>山月二更吐。江波十里明。帆高舟自上。村僻杵猶鳴。歷歷人歸岸。蒼蒼樹繞城。閒居遺萬事。難去戀君情。</text>
<title>次李君士固 思重 寄示之什</title>,<text>老槐禽自語。寒渚鴈頻驚。風葉鳴仍下。燈花落又成。詩文從積債。漁釣欲深盟。城內多親友。誰知獨夜情。</text>
<title>暮望</title>,<text>百草凋霜露。荒庭老菊存。晴空聞木葉。落日見山村。翠壁交雲氣。明沙過雨痕。城鴉暮爭返。目斷更銷魂。</text>
<title>士固歸後有賦</title>,<text>送客槐崖迥。衡門風自關。疎煙冶店樹。返照廣陵山。霜葉紛紛下。漁舟箇箇還。江湖日牢落。秋色動衰顔。</text>
<title>近得李穉和 重協 謫居比隣。喜拈杜韻共賦。</title>,<text>淸時如子是名流。底事輕投𤱶畞幽。奉使濫騎關外馬。謫居閒狎漢南鷗。舟移北岸雲隨棹。簾捲西山月上鉤。勝地不須憂薄譴。有家可問有田求。</text>
<title>乘月訪穉和疊前韻</title>,<text>水濶沙長哀鴈流。明湖一面淸且幽。凌虛仙人待黃鶴。忘機海客親白鷗。賈船月夜猶懸帆。釣磯霜天爭下鉤。孤亭望北者誰子。默禱蒼穹無外求。</text>
<title>再疊</title>,<text>落木寒江急夜流。月明人倚曲欄幽。翩翩舊羡含環雀。泛泛今爲下瀨鷗。涉世羣譏方木枘。謀生自笑直針鉤。新居幸得同懷子。義理聊從靜裏求。聊一作須</text>
<title>又拈簡齋韻各賦</title>,<text>月白江湖濶。天容上下晴。圓峯浮浩渺。細火點虛明。村杵時聞響。沙禽不辨名。亭前雙岸幘。淸影樹間成。</text>
<title>伏聞聖上哭臨王子喪。下懷慘慮之極。遂成兩律。示穉和求和。</title>,<text>藥院內移日。林亭北望心。忽聞王子逝。乃有聖躳臨。想像悲勞極。應知傷損深。無由瞻玉色。江漢夕暉陰。其二今日已云暮。遙天空復心。龍顔應慘慽。鳳殿想還臨。羽校千門退。衣冠九闕深。終南忽開眼。夕燧破寒陰。</text>
<title>穉和夜訪疊晴字</title>,<text>望北孤亭迥。終南衆峀晴。江淸雙月照。林缺數星明。負譴應無怨。休官敢要名。尙期功業晩。努力答生成。</text>
<title>上之還宮翌日。始聞症候別無所添。喜疊前韻。</title>,<text>悠悠祗孤坐。默默若無心。車駕幸安穩。神天實衛臨。煩襟輕霧散。喜意大江深。更倚高亭望。餘憂逼歲陰。</text>
<title>穉和夜過拈輞川韻</title>,<text>天廓疎星耿。風高數葉過。南山烽點少。漢水月光多。林露滴淸漏。石灘鳴暗珂。孤亭人望北。歲暮動悲歌。</text>
<title>仲行 雲澤 膺湖西左道均田使之命。臨行訪余於湖上。賦此與別。</title>,<text>柴門落照逗華輪。柳岸微風動釣綸。看子弟兄俱許國。愧吾田畞永爲民。時憂如許誰當了。世道何由可復淳。進退各堅忠義志。皇天本自有深仁。</text>
<title>次洪良臣 錫輔 寄示韻</title>,<text>危亭望北是何人。戀主憂時白髮新。斯世永孤忠孝志。愧君看作急流身。其二江湖自合着畸人。世路君宜事業新。莫把遺榮辭祿節。浪拋循國報君身。其三遙遙隔水不看人。翠壁明沙滿目新。詩到欣然如昨日。輕舟欲載病中身。</text>
<title>贐申聖與 晳 書狀赴燕之行</title>,<text>北風江漢暮揚波。念子遙遙渡鴨河。朔雪燕雲寒萬里。不知何處寄悲歌。</text>
<title>伏波亭。訪良臣。次孟襄陽韻。</title>,<text>愛子樓臺勝。平看冠嶽天。欄前雙峙島。簷外兩歧川。休沐多流水。歸耕有美田。凌虛猶遠想。身世脫塵煙。</text>
<title>和申明遠 昉 直廬見寄之作</title>,<text>朝班承候邈無緣。近侍簪珂望若仙。退卧江湖君莫羡。危亭目極北辰邊。</text>
<title>余方有目疾。穉和有耳病。率爾吟奉。</title>,<text>眼火吾收視。耳風子掩聽。傍邊空霹靂。咫尺眩丹靑。鳥譟心虛靜。雲飛意寂冥。何妨默相對。胷內自惺惺。</text>
<title>盆梅始開。次杜韻。</title>,<text>數蘂疎枝坼。春光小閤多。江湖隨我老。風雪奈渠何。影落靑編字。香添綠酒波。城東舊池舘。雜樹謾嵯峨。</text>
<title>臘日</title>,<text>山煙浮白水村遙。林日飜紅野霧消。斷岸雪埋微有逕。老槐風折半無條。朱門美肉霑來客。藥褁珍香遍在朝。慣識淸寒元我分。只憂廷候隔雲霄。</text>
<title>雪終日。次老杜韻。</title>,<text>浩浩晨江雪。隨風暮更紛。定知驢背客。遙滯中雲。落日歸鴉見。三更叫虎聞。無人和郢曲。同我苦思君。</text>
<title>雪晴月明。再疊。</title>,<text>雪晴天宇濶。夜色白紛紛。獨立槐亭月。遙看華嶽雲。氷江寒暗駛。村語靜時聞。病退無人事。終難忘聖君。</text>
<title>雪月。又疊前韻。</title>,<text>喜犬散郊走。驚禽繞樹紛。江深三尺雪。月出二更雲。絶壁輝輝映。遙灘隱隱聞。斷橋夜歸客。誰是孟夫君。</text>
<title>同穉和守歲。拈唐人除夕韻。</title>,<text>客跫與兒戲。病起一時聞。勝事輕年老。淸吟忘夜分。林明四隣火。江暖五更雲。城闕春先入。瞻天更戀君。</text>
<title>庚子元日。次杜元日韻。</title>,<text>滅燈江閣睡。暗裏歲行離。照耀朝光滿。蒼茫斗柄移。城雲泛佳氣。溪柳動輕枝。鄕黨來加敬。霜毛繞領垂。</text>
<title>初春明瑞來訪江居。復用去秋所拈杜韻共賦。</title>,<text>故人與春色。隨我又湖邊。日暖問垂釣。氷開看葺船。煙生豆浦樹。雪薄箭郊天。村酒三杯足。詩情勝去年。</text>
<title>葺船新放。同上沿洄。疊賦。</title>,<text>殘雪槐欄外。輕風柳岸邊。夕陽乘宿醉。春水試新船。白鳥爭迎棹。靑山淡映天。何由日携手。瀟灑送餘年。</text>
<title>泛舟沿洄。次輞川漢江臨汎韻。</title>,<text>江漢氷初坼。輕舟一道通。魚跳山影內。鷗泛日光中。村柳煙全潤。汀沙雪半空。醉來詩滿眼。春興問漁翁。</text>
<title>舟泊鷗亭下步上。次謫仙岳陽樓韻。</title>,<text>夕照橫高閣。春天逐望開。華山披雪出。漢水帶氷來。嘯詠惟漁艇。登臨有酒杯。浮波鷗鳥在。相伴可無迴。</text>
<title>春雨。次杜韻。</title>,<text>野潤融氷雪。大江新水生。濃均萬柳色。暖入百禽聲。雨過纛湖近。雲開華嶽明。想看春早處。花氣泛層城。</text>
<title>春雨</title>,<text>水滿春江綠。林亭細雨來。帆船多遠賈。花樹可新栽。雲靄南山合。乾坤北闕迴。朝班承候濶。日暮更徘徊。</text>
<title>春日。次靖節韻。</title>,<text>余病少宦情。寤寐好江山。微心感國恩。黽勉一二年。難效馬服轅。終思魚放淵。回顧畿湖內。豈無吾舍田。不忍遠遁去。遲回江漢間。新居且怡悅。晨夕北堂前。丘墓亦一境。密邇瞻雲煙。隔水望先廬。隱映高柳巓。况在城市近。而有世外閒。落日掛終南。相見更悠然。其二伊昔恒齋翁。此地寄淸娛。我來想風節。遺墓隣舊墟。墓無後孫守。墟作他人居。露凄荒草根。風悲老樹株。報施此邈然。天理問何如。古來賢者心。爲善不願餘。生前恩怨冷。身後利名虛。終令後之人。嗟歎不能無。</text>
<title>冷節省祖考墓。用去秋省拜韻。</title>,<text>戌年自亨運。前後白忠寃。褒絶人臣勸。誅深鬼魅奔。風霜餘老栢。雨露又荒原。瞻掃每增感。吾曾置膝孫。</text>
<title>先考墓。用去秋省拜韻。</title>,<text>晩玆新歲拜。春意已深林。不復依俙夢。能餘悽愴心。人煙數家冷。丘木萬株森。泣血慚先孝。常如左右臨。</text>
<title>次隣家壁上韻</title>,<text>斲耒好隨播糓節。屬綱閒待上魚期。經綸未必人人做。晩矣江湖得我師。</text>
<title>自城歸渡漢江。次君範韻。</title>,<text>岸沙津樹慣迎人。歸棹和風滿角巾。城闕依依懸白日。江湖漠漠動靑春。嚶嚶谷鳥自相喚。泛泛波鷗難可親。長羡功成身退子。太平煙月老鄕隣。</text>
<title>余自遭重制。廢詩已周年矣。今日度鐵嶺。偶思昌黎謫潮時贈姪詩及白沙北遷時所作諷詠之餘。遂次兩詩。幷小序○辛丑北謫時。</title>,<text>嗚呼。白沙七十之年。有嶺海之行。而其發諸詞章者。壯健之氣。忠愛之誠。溢於辭表。少無摧沮怨尤之意。信乎其功業氣節之卓然也。昌黎詩旨意藹如。操守確然。結語以收骨托其姪。而其情甚悲。夫昌黎有姪隨行。而只以一身托之尙如此。今余捨八十慈母。獨往數千里塞外。而以老親托於汝。則豈不益可悲乎。自有是命。老親日夜涕泣。而吾猶頑然若不知痛苦者。眞木石人耳。及至此。賦詩吟諷數回。追先朝罔極之德。念吾親劬勞之恩。自不覺惻然而感。汪然而涕。乃知根於秉彜者。不至全喪耳。吾平日未嘗不以忠孝自勉。而畢竟被譴離親。不免爲不忠不孝之人。言之痛心。尙何言哉。惟望汝曹。各自勉勵。毋負吾所托。以克成吾未卒之志。則吾雖枯死遐荒。無人收骨。亦無所恨矣。震兄 鎭東 宗弟 鎭崙 安否。不能各幅。輪示此紙。而無或以此紙所言。達于老親。以重傷其心也。次韓詩曰。茂山西北是胡天。遷客嚴程問幾千。不恨竄投無返日。此生忠孝更何年。雲寒鼎水龍髯外。景短萱闈鶴髮前。寄語阿咸休念我。晨昬長守箭溪邊。</text>
<title>次白沙詩</title>,<text>驅馬悠悠出北關。微臣罪大國恩寬。乾坤永負先王德。涕淚遙違老母顔。歲暮風霜心欲折。雲迷河嶺夢猶難。前修此路留詩句。峻節孤忠孰與班。</text>
<title>壬寅正月一日滯行。曉服衰望闕行哭。自國哀後。於所居。朔望望哭。行中仍之。今日涕淚。自倍於前。用高蜀州韻。</title>,<text>燭殘鷄唱坐無眠。追念先朝涕泫然。誰識孤臣北遷路。永興舘裏哭新年。</text>
<title>踰咸關嶺。嶺上賦一絶。</title>,<text>峻嶺參雲勢突然。登登一逕上靑天。如逢玉帝應驚問。謫下胡爲又謫遷。</text>
<title>踰三家嶺。嶺上見虎跡。</title>,<text>猛虎觸機穽。脫身走山樊。雪上留行跡。猶驚百獸魂。</text>
<title>宿北靑府。次白沙韻。</title>,<text>策馬黃昬到北靑。主人一笑出門迎。問君被謫緣何罪。遠過鰲城謫去程。</text>
<title>曉望哭</title>,<text>天涯去去逐臣悲。况復今晨哭望時。想像孝寧深殿裏。貳君獻酌百官隨。</text>
<title>夜夢拜慈闈。旣覺轉輾不寐。賦詩。</title>,<text>去去嚴程遠。惻惻思親切。旅枕數夜夢。分明上堂謁。鶴髮雙垂淚。宛如臨門別。悲辭與苦語。縷縷記不悉。大要毋相念。好在待歸日。子或不念親。親心豈嘗恝。縱知念無益。至情終難絶。覺來涕泫然。胷臆氣欲窒。嶺月照窓明。海風捲地烈。轉輾遂不寐。戒裝待明發。</text>
<title>古站驛村路上</title>,<text>已經鰲老曾投地。又過重翁舊配城。重峯曾謫吉州 今日益知臣罪大。前頭尙有半千程。</text>
<title>到鬼門關撥幕歇馬</title>,<text>馬頭靑海濶無瀾。雲際忽生長白山。不有此行無此觀。春風笑度鬼門關。</text>
<title>路傍古木</title>,<text>風霜斤斧日侵纏。猶自崢嶸老榦堅。知有深根盤厚地。春來生意自油然。</text>
<title>寒食日。感痛自倍。賦一律。</title>,<text>令節無人問謫居。數村煙火冷夷墟。邊城樹綠烏將子。塞水氷開獺祭魚。淚入喬山新雨露。夢歸江漢舊樵漁。遙憐舍姪松楸去。鶴髮今朝獨倚閭。</text>
<title>睡覺</title>,<text>睡覺東窓已上曦。滿簷春鳥語參差。夜來似有萱闈夢。脉脉尋思起枕遲。</text>
<title>贈林君碩均歸京。兼示家姪。</title>,<text>送子遙歸舍姪居。爲傳吾意愼無疎。逢人莫謾談時政。養老之餘讀古書。</text>
<title>賦折花</title>,<text>殘蘂風沙裏。難逢雨露新。摧折猶生氣。無心媚向人。</text>
<title>早赴點路吟一絶</title>,<text>爺孃敎我昔何勤。名德要爲衆所尊。今日隻身天一畔。步隨兵點詣官門。</text>
<title>睡覺。聞鷄起而望哭。疊前韻。</title>,<text>怳惚夢醒際。凄森庭戶間。蒼蒼落月下。渺渺白雲攀。世道聞流水。時憂見亂山。今晨嶺海哭。幾箇舊鵷班。</text>
<title>夜次諸君韻</title>,<text>忽見南天月。初昇北塞團。下階心暗祝。母子復相看。</text>
<title>聖考祥日。疊前韻。</title>,<text>忍見天崩日。重迴嶺海間。廓然衰杖釋。邈矣劒弓攀。想像登金殿。蒼茫對白山。邊州亦會哭。吾敢廁民班。</text>
<title>再疊</title>,<text>嗚呼聖考德。洋溢靑丘間。不復夢中近。惟期死後攀。衣冠閟淸廟。香火冷喬山。縱有南歸日。長違一哭班。</text>
<title>三疊</title>,<text>風雷與日月。四十七年間。宗國終應賴。神功不可攀。洋洋臨下土。慘慘泣窮山。異數臣偏受。長懷忝邇班。</text>
<title>四疊</title>,<text>強收眼中淚。遙望白雲間。日出欣如見。天高竟莫攀。餘生一隅地。獨立萬重山。去歲今晨哭。千官接外班。</text>
<title>伏讀先朝罪韓祉備忘。不勝感涕。疊前韻。</title>,<text>聖考忠邪辨。昭玆一札間。由來長慮在。何獨異恩攀。日月掃雲霧。魍魑逃藪山。窮荒和淚讀。恍惚侍前班。</text>
<title>再疊</title>,<text>隆福深深殿。曾陪咫尺間。淚霑恩綍奉。身得御床攀。萬事非前日。孤臣獨此山。瞻號亦已矣。雲遠舊趨班。</text>
<title>十五日曉。睡初醒。若將望哭。起而思之。不復有望哭矣。落月蒼蒼。啼鵑咽咽。歔欷轉輾。遂不能寐。疊前韻。</title>,<text>睡覺將晨哭。披衣起戶間。還驚過祥制。不復有號攀。落月鵑啼樹。凄風魅嘯山。遙悲禁苑曉。寂寞輟哀班。</text>
<title>次諸君秋旱韻</title>,<text>凄風赫日孟秋天。稼穡將荒塞上田。莫是灾徵緣我罪。先賢所過每豐年。</text>
<title>次老杜千秋節有感韻</title>,<text>忍見喪期盡。仍逢誕節來。孤臣猶不死。萬事已成埃。天上無生日。人間有冷灰。面南曾受幣。望北舊登臺。夢寐今何得。風霜又此回。少陵詩句在。如寫我心哀。其二聖考虹流節。邊天秋氣高。湘潭泣芳草。瑤殿夢仙桃。簪筆曾螭首。掌綸皆鳳毛。神機裁利刃。明鑑見纖毫。幾獻千年壽。空餘四紀勞。何時漢江上。復看靜風濤。</text>
<title>閱唐詩見呂衡州竄謫時。感貞元舊節之作。與余昨日心境同。夜坐悄然。聊次其韻。</title>,<text>秋夜凄凄霜滿墀。白雲明月影離離。孤臣淚落千秋節。恰似衡州舊謫時。</text>
<title>見家書</title>,<text>苦待親闈信。憂煎日復夕。見書意頗豁。見罷憂還劇。遠書多慰辭。安否難眞的。道里何夐絶。書來動經朔。書發時縱安。書後焉能識。往往字墨漬。認是淚點滴。旅舘奉書泣。撫躳訟罪惡。事親未竭力。事君妄犯觸。去國又離親。痛恨復何益。寄語人子者。負米莫干祿。</text>
<title>聖考禫日。又疊前韻。</title>,<text>滿眼新霜露。悲吟隴水間。今晨亦已過。何處更號攀。至治無東土。竆荒有茂山。北風將淚去。應灑廟庭班。</text>
<title>次許生濟韻</title>,<text>隴雲蕭瑟隴波忙。秋葉飄颻滿地黃。落落孤松陰翳日。疎疎老菊氣凌霜。居人阡陌驚風色。遠客關山望月光。閉戶讀書者誰子。心安陋舘若華堂。</text>
<title>次李生東彬用唐律韻</title>,<text>滿眼皆胡峀。摧膓是隴流。烏啼靑血逬。龍去白雲收。鵩賦長沙岸。離騷楚水洲。茫茫千載下。一般戀君愁。</text>
<title>再疊</title>,<text>落日斂餘照。寒川急暝流。獨憑虛牖立。間看遠煙收。數葉飛高樹。孤燈點近洲。漁樵各自返。更惹故園愁。</text>
<title>三疊</title>,<text>擊劒胡山小。長江眼底流。狂奴運未訖。義士淚難收。古塔風腥穴。深河血滿洲。何由一蹴掃。永慰祖宗愁。</text>
<title>松簷新撤望見烽火</title>,<text>松棚撤去見天多。紙戶虛明納日和。更看烽臺傳夕火。此身如得到京華。</text>
<title>拈老杜九日韻。與諸君共賦。</title>,<text>木落天淸塞野寬。登高佳節幾人歡。獨醒不用憂無酒。深坐何煩笑墮冠。眼逐南鴻穿暮。心同北菊㥘秋寒。愁來強把詩排遣。愁在詩中未忍看。</text>
<title>夜夢頻拜慈闈感吟</title>,<text>離別關河歲月深。慈顔夜夜枕邊臨。頑冥已絶生人理。夢寐猶存赤子心。</text>
<title>次唐詩</title>,<text>塞雲冥漠雨霏微。旅舘無人獨掩扉。歸思每添明月裏。今宵無月益懷歸。</text>
<title>次李生韻</title>,<text>遷客思歸嶺海間。每看明月當慈顔。今宵病枕難成夢。卧聽秋聲塞上山。</text>
<title>申生元直 震淸 來見。示其所次李白韻。而有喬木語。盖屬意於余也。遂次其韻。</title>,<text>喬木風霜急。中成螻蟻家。危根嚙野水。飄葉混泥沙。不復干霄氣。能開滿眼花。明堂材未乏。委棄不須嗟。</text>
<title>吟示張李二生 張齊說李東榮</title>,<text>陸公閉戶不通賓。蘇子焚毫廢作文。始知聖世寬遷客。一榻題詩對兩君。</text>
<title>次韋蘇州悼內韻</title>,<text>我來關塞後。頻頻夢我良。天涯與地下。無間昔同堂。精神有感通。不信子今亡。生時隨謫願。遠島曁絶崗。我揮曾邈邈。子誓向蒼蒼。誰知蘭蕙質。凋落先秋霜。我身在死生。子魂想悲遑。依依寤寐間。黯黯涕淚光。開門望家山。今日益悽凉。况有所慟惜。結在我心膓。平生畏友視。肅然整冠裳。雖知後同歸。此意竟何忘。</text>
<title>夜梳頭。次王陽明謫居元夕韻。</title>,<text>漁舟一繫柳邊臺。江漢驚濤尙殷䨓。千里關河惟夢去。萬山氷雪又春迴。眼花對燭紛無數。頭髮臨梳短可哀。旅枕睡回聞鼓角。却疑魚鑰禁城開。</text>
<title>再疊</title>,<text>昔持彤管入銀臺。新奉恩綸鼓震䨓。白日威顔眸眩轉。香煙御座袖携迴。江湖鷗泛雲天遠。鼎水龍歸風浪哀。陰谷閉門春不到。玉欄何處百花開。</text>
<title>三疊</title>,<text>獨夜孤城月上臺。誰家迎鬼鼓鳴䨓。江寒北雪龍猶蟄。書斷南雲鴈未迴。枕上詩成多自恨。燈前睡起有餘哀。蒼茫不識遙天意。幾度推窓望曙開。</text>
<title>四疊</title>,<text>孝廟曾臨禁苑臺。暗中神筭鼓風䨓。餘光日月崇禎在。間氣山河大老迴。一席從容天下計。百年齎志海東哀。如今縱見胡窮運。誰復燕雲唾手開。</text>
<title>五疊</title>,<text>身似孤雲宿野臺。心同老木飽霜䨓。關山霽月愁邊出。漢水春風夢裏迴。舊事思來無一喜。新詩詠罷自千哀。床頭自在雙壺酒。不飮惟敎客到開。</text>
<title>夕次杜韻</title>,<text>炊煙南郭遠山昬。殘雪東崖返照痕。汲女多歸籬外岸。樵人半入水邊村。荒郊望極曾來路。旅舘愁生獨倚門。簷鳥林鴉棲各定。天涯曛黑每消魂。</text>
<title>元直來見。喜疊前韻。</title>,<text>紙障藁圍晝尙昬。油窓土壁凍留痕。靑春鳥語空高樹。白日鷄聲自僻村。病裏鄕心愁伏枕。客來詩話喜開門。爐香細上樽醪薦。忽覺招還寂寞魂。</text>
<title>再疊</title>,<text>大漠風沙白日昬。胡山六月雪氷痕。五嶺外餘千里路。萬山中有數家村。時來客自思南國。土着人猶陋北門。誰識逐臣孤舘裏。百憂多病喪精魂。</text>
<title>夜夢拜慈闈于新村。又登望北亭。曉寤轉輾疊前韻。</title>,<text>睡回孤舘尙幽昬。病枕凄凉淚濕痕。望北依依臨水榭。終南歷歷倚閭村。靑春不到黃沙磧。白日能開幽谷門。寄語林鴉休夜叫。恐驚羈客枕邊魂。</text>
<title>憶瑞澤，亨澤兩姪。疊前韻。</title>,<text>北風吹雪別筵昬。一笑猶餘兩淚痕。傳札不愁疎驛使。讀書遙喜得鄕村。視吾向日尊師父。望汝他時大戶門。努力勿爲沙塞念。夜臺無數泣煩魂。別時兩姪垂淚。吾責曰。人不可不剛腸。汝輩見人之謫尙如此。其能辦得伏節死義於談笑間乎。兩姪收淚。故首句及之。</text>
<title>元直所示三詩中。有寄書親庭之作。今日寄家書後。疊次其韻。</title>,<text>忍淚排行細。留心作字安。別來千里望。書去百回看。亂草應憂疾。呵痕恐念寒。緘封密密去。遙作片時歡。</text>
<title>再疊</title>,<text>今日寄鄕信。何時定報安。封隨飛雪去。展拂落花看。豈慰慈心苦。徒添望眼寒。兀然空遠想。羈抱慘無歡。</text>
<title>疊前韻</title>,<text>默念鄕居計。驪江事事安。病須醫路近。窮可食根看。魚菜堪扶老。蠶綿足禦寒。文朋與親戚。情話且追歡。</text>
<title>次元直用李白韻之作</title>,<text>村暝歸人盡。窓間獨客愁。江空孤月在。塞濶大星流。天地身如葉。風霜鬢欲秋。故園春色滿。時向夢中遊。</text>
<title>萬祥叔別歸天涯謫舘。骨肉聚散。情緖可知。用孟襄陽韻賦贈。</title>,<text>愁緖春雲亂。蒼茫何所開。告歸疑一夢。惜別語重來。客路天磨嶺。邊林雪作梅。漢城花柳滿。應復待吾迴。</text>
<title>復讀昨來家書疊歡字</title>,<text>汝勿相思苦。吾今一向安。天長猶夢會。地遠亦書看。童稚供諧笑。婦孫視暖寒。只祈遷謫地。處若侍前歡。</text>
<title>思祥叔。次元直用杜韻。念行客之作。</title>,<text>離日多愈悄。歸程筭漸賖。今朝過端吉。南北別夷華。嶺雪磨天積。春楊曲驛斜。江潭回首望。千里杳風沙。</text>
<title>對月思元直疊前韻</title>,<text>野老送新酒。盈壺不用賖。故人猶卧病。春物自生華。明月天涯滿。靑山郭外斜。相思聞夜角。孤鴈起圓沙。</text>
<title>疊</title>,<text>二月三山雪。寒雲萬里賖。沉沉恒晝晦。颯颯靜春華。蟄穴魚龍動。喧風鴈斜。乾坤盛陰氣。不爲近胡沙。</text>
<title>付家書。次唐集韻。</title>,<text>松栢樊川隴。靑春寂寞歸。塵沙關外漲。雨露夢中輝。柳水頻寒食。湘潭舊製衣。東風新涕淚。灑向故山飛。</text>
<title>次老杜同谷縣七歌韻</title>,<text>昔瞻先朝文物美。天上雲韶聲滿耳。朝持彤管金殿側。夕橫黃卷銅闈裏。江湖關塞須臾事。枯木蕭條寒灰死。嗚呼一歌兮聲正哀。蒼梧山遠暮雲來。其二聖人手握活民柄。窮達死生惟天命。東西南北不煖席。山陸泥水無毛脛。彼猶或遇或不遇。閉門寧守陋巷靜。嗚呼二歌兮今遠放。獨立北風時流悵。其三遊固有方養無方。遠離胡爲二年強。不怕窮山豺穴險。只愁高堂鶴髮長。生我劬勞不得力。隣家衆雛在母傍。嗚呼三歌兮淚隨發。觀者爲我悽心骨。其四有兒新得遽生離。汝身幼弱汝妹癡。方識先人海島中。六年思我兄弟時。汝面依依入我夢。我心搖搖逐風旗。嗚呼四歌兮苦調奏。邊沙塞雲昬白晝。其五樓院門外風雪急。握手離淚兩臉濕。追憶我伯送爺謫。將母捿遑年未立。我幼無知今始悲。汝又當家百責集。嗚呼五歌兮怨曲長。此身何日得還鄕。右屬聖姪其六白頭山頂有巨湫。山下老樹相蟠樛。奇壯詭特不可狀。開闢以來幾人遊。謫居咫尺如萬里。願一見之心豈休。嗚呼六歌兮春事遲。隴水關山淡無姿。其七孤臣萬死投荒若終老。二年不踏門前道。有眼未見天地大。侵肌但覺氷霜早。豈無新知來相慰。強歡安得一開抱。嗚呼七歌兮歌七曲。滿林花鳥春意速。</text>
<title>見燕子。次老杜賦燕韻。</title>,<text>遠謫三山再送春。又看雙燕入簾新。喃喃語似憐孤客。欵欵情如向主人。胡鴈已成千里別。覊禽同託一枝身。秋來關塞風霜早。養子歸時淚滿巾。</text>
<title>端午疊去年是日韻</title>,<text>三載天涯放逐身。端陽風雨更愁人。絶知千里陰晴異。尙念先塋薦豆辰。</text>
<title>再疊</title>,<text>一介先朝近侍身。兩年今日未歸人。凄然塞雨江風裏。泣想宮中寫帖辰。</text>
<title>夜坐見一螢孤飛。次杜賦螢韻。</title>,<text>謫舘無人問。流螢入戶飛。光生腐草葉。亂點弊荷衣。自有不欺性。休言獨照微。故山應引路。吾或及秋歸。</text>
<title>偶閱北關十州誌。謹次兪市南謫鐘城時登甑山韻。</title>,<text>孤絶甑山北。昔登兪市南。江潭高興趣。嶺海大包含。遺跡十州誌。鐫名萬古巖。羈囚空悵望。無路訪禪庵。</text>
<title>白露節。夜坐對月。詠老杜露從今夜白。月是故鄕明之句。不勝悽然。續成一絶曰。少陵詩上語。如道此間情。仍誦全篇。遂次其韻。</title>,<text>秋雲疎復行。秋水遠猶聲。獨立柴門內。愁看塞月明。鄕園書素斷。霜露鬢絲生。歲晩君民志。空隨赴點兵。</text>
<title>中秋日。次去年韻。</title>,<text>獨樹柴門立晩空。蕭蕭落葉響邊風。故園萱草誰勤護。祗恐淸霜早中。</text>
<title>疊</title>,<text>人世千秋舊節空。月宮仙樂散悲風。孤臣淚落隴頭水。歲歲黃沙白草中。是日。聖考誕辰。</text>
<title>又疊去年中秋所次杜千秋節有感韻</title>,<text>異域三年謫。玆辰再度來。人間空白日。地下分黃埃。斗晦曾回電。心寒已死灰。龍飛悲鼎水。麀伏夢靈臺。只掩看花淚。寧期賜燭迴。北風歸白鴈。天末數聲哀。其二聖節堯尊祝。南山只獨高。世空三島藥。天惜萬年桃。履位兢淵谷。憂民變髮毛。忠邪嚴袞鉞。誠僞析絲毫。自愧孤恩德。長哀祟瘁勞。秋風聽隴水。嗚咽起寒濤。</text>
<title>次聖姪寄示韻</title>,<text>獨坐思鄕里。吾親倚扉。淚隨南月滿。心共北風飛。平日晨昬曠。危時仕宦非。汝曹宜我戒。竭力報春暉。</text>
<title>又次其述懷韻</title>,<text>獨立江潭上。風霜凋蕙蘭。千悲與百憂。回膓又摧肝。忽得阿咸書。來經嶺路曼。書中更有詩。紙長移晷看。憶昔樓院別。北風雨雪寒。汝拜視吾面。回頭興暗嘆。我起握汝手。忍淚強自寬。上念白髮親。心如中毒丸。知汝事吾母。日夜誠能殫。骨肉分千里。何以令母歡。別後南來報。擾擾同戈干。帆檣日漂沒。風浪湧急灘。喜汝謝城市。盡室隱林巒。先隴幸密邇。深谷好旋盤。春秋奉俎豆。朝夕樂瓢簞。祠板就墓屋。神理庶相安。不知新搆室。能免風雨摶。深山無親戚。念母竆且單。山市魚塩少。鄕村醫藥難。天涯望子淚。朝暮應不乾。我在豆河上。形容已凋殘。名隷謫戍籍。一月兩赴官。布褐弊猶着。粟飯粗可餐。杜門不敢出。隨分耐苦酸。自別慈母顔。三閱歲華闌。羈心㥘氷雪。歸夢阻風瀾。卻悔不自量。夙歲廁衣冠。竭言論典禮。隨意事駁彈。不仕愧漆雕。學步笑邯鄲。退未効疏張。進未做莘磻。徒有胷中氣。鬱鬱斗牛蟠。終然去君親。有淚空漙漙。羡汝山野間。百年謝塵讙。萱棣蔭階庭。松菊繞簷欄。醉眠倚烏几。行吟據馬鞍。膝橫淵明琴。手持子陵竿。狎鷗傍煙渚。馴鶴坐松壇。秋熟四野黃。霜酣萬壑丹。應憐北塞客。膓斷隴水湍。平生致澤計。到今空見謾。汝叔已誤身。望汝名德完。詩書我家業。要在擴四端。世間禍福境。卻向度外觀。</text>
<title>又次其溪漲韻</title>,<text>遠聞溪水漲。江漢比何如。浮海志空大。觀瀾術莫疎。學宜先孝友。閒且讀詩書。盈涸看溝澮。前修恥聞譽。</text>
<title>次肅玉君擧唱酬詩錄中韻</title>,<text>吾弟與吾友。湖亭長對眠。渠兄俱謫遠。爾輩醉忘年。釀取鴨頭水。沽須鵝眼錢。相謀多置酒。歸日共陶然。君擧。洪友鉉輔字也。方寓其伯良臣亭。與肅玉所寓。吾亭相隣。良臣方謫南島。</text>
<title>疊次聖姪韻</title>,<text>朔氣連山郭。秋雲冷野扉。危樓風四撼。喬木葉孤飛。塞外三年謫。人間萬事非。一心餘耿耿。猶欲駐斜暉。</text>
<title>次聖姪過梨湖作</title>,<text>驪湖昔買三間屋。世念平時久已灰。誰謂江潭愁放逐。永慚田里賦歸來。可憐花木樵兒折。自在柴門野客推。吾姪詩來聞過此。秋風立馬獨徘徊。其二詩來滿眼梨湖水。二橡陰中一草家。爾自到門題鳳字。我曾臨岸聽漁歌。靑楓紫塞秋霜早。烏帽紅塵晩景斜。惆悵兒曹過逢地。獨留松桂蔭山阿。二橡。明瑞亭名。</text>
<title>次聖姪寧陵韻</title>,<text>尊周義不盡。人說孝宗長。江漢千年碧。喬山萬古蒼。流風觀廟德。遺志薦壇香。未共君臣享。荒凉萬義岡。</text>
<title>撤松簷。疊去年今日撤簷韻。</title>,<text>深室炎天爽氣多。短簷秋日忽暄和。凉溫取適踰吾分。成毁隨時感歲華。</text>
<title>許昂持詩來示。謂余神貌勝昔。聞頗驚異。遂次其韻答之。</title>,<text>疾病飢寒命合休。驚聞顔髮勝今秋。恬怡豈有涪陵力。憔悴曾無楚澤愁。</text>
<title>次老杜秋興八首</title>,<text>邊聲薄暮動千林。朔氣凄寒風肅森。大漠浮雲多斷續。孤城落日半晴陰。烽煙遠送思鄕眼。隴水長摧去國心。遙想漢都明月夜。玉關情入萬家砧。其二平遠亭前澗水斜。石崖秋景勝春華。微霜着樹紅飜葉。細雨霑梅翠擁槎。溪日凈搖漁子釣。野風淸唳牧童笳。孤城九月邊寒重。不見黃花見雪花。其三陰谷不知白日暉。深居生意漸消微。忽聞卜冊周龜吉。遙見赦書漢馹飛。一氣和時應復善。萬機親處孰匡違。孤臣枯死猶無恨。膏澤均霑八域肥。其四可憐零落局中棊。生死紛紛只自悲。座上傍看眞一笑。目前相勝不移時。驛書江左推枰緩。羽檄興平下子遲。飜覆世間事如此。古人成敗不勞思。其五虛齋日夕見寒山。散步微吟庭戶間。目送飛鴻歸上苑。心同羈馬望鄕關。隴波得雨添新響。塞草迎霜變舊顔。惟有月中千里夢。首簪彤筆侍臣班。其六詞賦平生浪費功。謳吟暮歲茂山中。屈原怨調靑楓岸。宋玉悲歌落木風。浮世等閒雙鬢白。寒宵耐久一燈紅。深齋獨抱遺經坐。永憶巖居註易翁。其七終南山足漢湖頭。萬畞蕪菁九月秋。千里採來當歲暮。數根看去益鄕愁。齕靑夜聚東郊馬。啄白朝喧北渚鷗。忍見老親封處。淚痕點滴到邊州。其八永思齋外樹逶迤。新得芙蕖種小陂。梨栗園多先故植。栢松阡長子孫枝。露晨起數花房坼。夕照耽看盖影移。別後舊山遙黯黯。夢中秋實亂垂垂。</text>
<title>疊移字</title>,<text>靑門沙路濶逶迤。尙記看蓮下馬陂。綠泛橫連波荇帶。紅開交映岸花枝。折歸堂上香逾凈。持揷壺頭色不移。昔日繁華如一夢。胡霜塞雪鬢邊垂。</text>
<title>再疊</title>,<text>天寒隴坂慘逶迤。百里荒茅覆萬陂。旱畞少收空滯穗。霜林無實只疎枝。山深猛虎村村下。澤竭鳴鴻岸岸移。嶺外思家憂國涕。窮年更爲塞民垂。</text>
<title>次聖姪入城韻</title>,<text>謫遠知吾罪。安貧乃爾常。近聞瓦盆醉。應作竹林狂。城郭來何事。田園老不妨。階萱當歲暮。珍重護寒霜。</text>
<title>次杜韻</title>,<text>一帶長江水。華夷界此分。野空南牧馬。秋靜朔方雲。塞月虛弓影。邊塵宿劒文。寒城歌管熱。醉卧李將軍。</text>
<title>蔡可遠持新曆來示。此今年始見。遂賦一絶。</title>,<text>誰將新歲曆。來展逐臣堂。不問天恩赦。惟看日短長。</text>
<title>先考生辰感痛。疊去年今日韻。</title>,<text>樊山松栢繞齋祠。雨露濡時愴遠思。獨立天涯無限淚。每年今日一篇詩。</text>
<title>慈親生辰。疊去年今日韻。</title>,<text>睡起凄然憶故鄕。三年此日隔萱堂。惟將萬壽中心祝。留醉春風小子觴。</text>
<title>三日。疊去年今日韻。</title>,<text>萱室起居近若何。塞寒南鴈未回過。四年淚向天涯積。三日詩成客裏多。隴樹春容花絮寂。胡山愁色雪氷和。遙憐舍姪樊川岸。晴晝垂竿弄碧波。</text>
<title>寒食。次去年寒食韻。</title>,<text>非官非客亦非居。底事行吟靺鞨墟。今日又寒茂城食。幾年空憶漢江魚。人間至樂違忠孝。林下閒情負釣漁。遙想阿咸先隴下。祭餘歸謁退村閭。</text>
<title>放李生俊宗所遺鴈 幷序</title>,<text>夫鴈。有雲霄之翼。而不能色斯而擧。見擒於人。何耶。其爲稻粱所誘而蹈危機者耶。其偶然爲罻羅所襲而非其取者耶。是不可知也。雖然。玩物非我心也。耗糓。亦非分也。又哀其羈囚而不得展逸翮。有似於余。故使奴人集鳥羽。補其翼之剪傷者而放之。鴈翩翩然躚躚然。低翔越籬而去。恐其墮地而爲人獸所害也。使人往視之。鴈無焉。盖已遠擧矣。禽鳥之被捕也。或登於鼎俎。或困於囚縶。乃其常也。而是鴈經虞人之手。經李生之手。而至於我。凡三閱人而竟脫焉者。雖在微禽。其亦有幸不幸之數。寓於其間耶。爲之一笑。遂次唐人詠鴈韻。翠壁明沙豆岸迴。春流處處碧於苔。今朝解爾籠中縶。一任江湖好去來。</text>
<title>放鴈後。見其縶留之所。不無依依之思。疊前韻。</title>,<text>鴈去天邊不復迴。舊巢餘粒散庭苔。旅窓斜日依依望。何處煙沙自往來。</text>
<title>一燕新至有感。疊去年所次杜韻。</title>,<text>乳燕和鳴廣春。吾親堂上感懷新。啣泥巢處傷羈寓。將子飛時望遠人。投食可憐齊仰哺。繫書難借一飜身。何時歸聽簾前賀。低拂頭邊白葛巾。</text>
<title>山花盛開。如鋪紅錦。</title>,<text>千山花氣遠浮紅。北塞春光南國同。勝觀得非踰謫分。開門身在錦屛中。</text>
<title>羅深源自京而至。相對驚喜。賦茂山遠歌以示。次其韻。</title>,<text>茂山遠遠憶疇昔漢城里。漢城里中太平春。春風淡蕩荷塘水。詩牋酒杯紛紛處。奇士高朋袞袞至。勝遊如今一夢空。柴門獨掩關河沚。何來門外喚我聲。倒屣出迎一驚喜。三年不見故鄕人。不意吾君今到此。知舊年來半死生。語罷驚定空涕淚。且置不道惟一笑。滿山花鳥春風起。新詩莫唱茂山遠。目極南天更愁思。</text>
<title>次聖姪九日韻</title>,<text>九日黃花酒。秋光幾故園。詩來楓樹岸。人隔竹林樽。歷歷樊丘木。依依甲里門。邊霜凋冷蘂。能有晩香論。</text>
<title>次士固寄示韻</title>,<text>死別生離淚。居然歲筭繁。朝廷半嶺海。家室各鄕村。草樹樊川長。雲霞錦水昬。遙遙一天末。門閉豆江源。</text>
<title>六月八日夜。坐待鷄鳴望哭。疊前韻志哀。</title>,<text>幾度逢今日。孤臣尙此間。蒼茫晨望哭。怳惚昔瞻攀。哀響隴頭水。愁容塞上山。惟聞豺虎嘯。不見𪆽鵷班。</text>
<title>次聖姪詠櫻桃韻</title>,<text>樊廣園中。櫻桃幾百叢。端陽依舊熟。淸曉薦新紅。千里詩空見。三年祭不同。半生孤露感。衰淚九原通。</text>
<title>撤松棚。疊去年韻。</title>,<text>沙塞流遷歲月多。幾回秋冷與春和。松棚已見三成毁。恠我髭鬚尙未華。</text>
<title>除日。疊去年所次高蜀州韻。</title>,<text>燈下羈愁不暇眠。雪風虛舘夜凄然。孤臣故里三千里。偏母明年八十年。</text>
<title>二月二十三日。府吏來示營關。是今月三日。朝家放余之報也。不勝驚感。南望四拜。口呼一律。</title>,<text>宥旨遙傳豆水濱。初聞不覺淚霑巾。再生得見老親面。萬死那酬明主仁。感極向南惟拜手。悲深投北若終身。歸鞭催拂三峯雪。驛路千花萬柳春。</text>
<title>過樂民樓。行忙未登。遂賦一絶。</title>,<text>遠投關塞久羈留。此去江湖復退休。憂樂斯民非我責。何妨不上樂民樓。</text>
<title>過京城東門。悲喜感激。情不自抑。下馬展拜。疊在茂山見宥文時韻。</title>,<text>復見南山漢水濱。東城花柳照衣巾。益知宥罪吾王德。更泣昭誣聖考仁。庭陛今無趨謝路。江湖昔已退休身。歸途一望都門拜。願享昇平萬壽春。</text>
<title>夏夜對聖瑞兩姪及李生東彬。拈杜韻各賦。</title>,<text>不道與渠輩。今宵登此樓。微微槐月上。淡淡野雲浮。問字來新客。垂竿有舊舟。滄桑人世事。都付水東流。</text>
<title>申判書 銋 輓</title>,<text>直節孤忠曾或有。贈官宣謚近尤多。看公隻手扶宗社。九十夷然渡海波。</text>
<title>次兒輩和柳州江雪韻</title>,<text>江閣北風寒。孤燈明復滅。寂寥樊中。誰掃墓前雪。</text>
<title>次兒輩春江小船韻</title>,<text>時憂世變歲俱新。病卧江湖又見春。斯世已孤濟人志。小船春水試經綸。</text>
<title>題令姪所藏畫帖</title>,<text>岸樹花爭發。春江水自波。佳處知無限。幽人不在家。其二山下一茅亭。亭臨高樹杪。中有忘機人。前陂下幽鳥。其三雲樹重重深。孤舟何處客。隣人持酒來。疑是桃源夕。其四湖平風帆散。野濶漁村孤。思添樓百尺。揭作岳陽圖。</text>
<title>樂村臨歸。李幼安 秉泰 用余前韻以贐。遂次之。</title>,<text>霜菊笑留人。寒溪鳴送客。出門屢回頭。山逕獨歸夕。</text>
<title>賜柚用兒輩韻</title>,<text>東岡迢遞隔西方。仙實何來落地黃。拜賜頭邊迴北斗。開包手裏灑南霜。未承顧問登丹陛。遠被恩頒忝玉堂。留待朔朝供廟薦。一雙珍重帶天香。</text>
<title>次姪孫相肱詠畫簇韻</title>,<text>一鴈仰含荻花秋。一鴈俯啄水草洲。冥冥意在雲霄外。縱有虞人不可求。右蘆渚雙鴈落落雙松對作林。林間二老坐淸深。相看不語招無答。意在高山流水琴。右松下二老</text>
<title>余以所居水土之疾。將移驪之沂川。李生九成當隨舍姪入京。有悵別之作。却次。</title>,<text>郊原昨夜雨如期。草木煕然共化時。憐爾辛勤何所得。悲吾窮獨有相離。山泉不似人情厚。巢鵲應先主意知。好去漢城須篤學。詠歸沂上更追隨。春間。鵲巢庭樹。巢旣成而棄去。故第六云。</text>
<title>舟行記興</title>,<text>春水無風鏡面平。春山向日畫圖明。中流一棹悠然去。兩岸花林百鳥鳴。</text>
<title>仁祖大王遷陵輓</title>,<text>天爲艱虞出聖王。宗祊再造正倫綱。乾坤忍痛含寃意。簡策深仁至孝光。東土百年懷舊德。西河八月改新岡。神孫世世遵嘉範。陟降於昭在帝傍。</text>
<title>仁烈王后遷陵輓</title>,<text>恭惟仁烈內治敦。懿德周家十亂存。修苑役興愀玉色。覆舟圖揭進箴言。陰功夙贊龍飛日。靈駕同遷象設原。佇看緜緜瓜瓞慶。嗣王殿下聖玄孫。</text>
<title>沈生鎰輓</title>,<text>長才短筭茫茫理。老母靑孀寂寂門。猶有乳兒傳後事。也知君沒勝吾存。</text>
<title>次崔都正 柱岳 韻</title>,<text>驪岸歸來理釣船。新齋寄在水西偏。春波渺渺連淸漢。扣枻高歌待老仙。</text>
<title>看耕</title>,<text>山村白日靜柴荊。時有林風拂面淸。騎馬晩來渡溪去。野田閒看木花耕。</text>
<title>冠江亭次韻</title>,<text>高亭百尺坐如天。春水氷開老檜邊。俯視雙鳧閒泛泛。此心隨汝共悠然。</text>
<title>桃川次唐絶六言</title>,<text>深入千重山水。忽看數十村家。他時却恐迷路。分付多種桃花。其二樂土我爰得所。衰年便欲移家。秋日村村黍畞。春風樹樹梨花。其三何時惠好携手。是處歸來作家。一卧白雲明月。閒看落葉開花。</text>
<title>合江亭。奉次農巖三淵韻。時主守來送余入雪嶽。坐有笛童簫客。</title>,<text>江合雙流處。亭成十字奇。排簷高下樹。揭壁古今詩。雪嶽浮蒼翠。寒溪漾綠漪。半生宦情盡。玆縣尙堪爲。</text>
<title>舍那寺與申明瑞洪虞瑞 鳳祚。拈杜韻各賦。</title>,<text>古寺山回處。寒天客到門。讀碑蒼蘚落。看塔白雲飜。塵事郡城隔。道心迦葉尊。夜來添爽氣。圓月上東園。</text>
<title>次虞瑞韻</title>,<text>我愛洪虞瑞。高標世罕看。聖朝做平蕩。散地占淸閒。鄕社時尋友。江村晝掩關。明年春色至。携手入香山。</text>
<title>偶成</title>,<text>子兼臨晉帖。明瑞抄唐詩。我獨倚床睡。客來渾不知。</text>
<title>甲寅二月。發關西行。踰獐峙。</title>,<text>時平朝士混漁耕。未試經綸鬢已星。匹馬春風橫劒去。壯心先上統軍亭。</text>
<title>馬上口占</title>,<text>民憂袞袞幾時了。世事紛紛逐日生。不如抽得吾身去。間傍靑山綠水行。</text>
<title>龍川途中</title>,<text>忽失春三月。行窮地一隅。寒風度沙磧。夜雨洗荒蕪。朔氣山麁厲。邊聲水咽嗚。居然意豪壯。西去欲平胡。</text>
<title>長壽山城龍湫</title>,<text>石崖中坼瀑流懸。下有澄潭似月圓。僧道白龍深處伏。時乘雲氣上靑天。</text>
<title>路中憶宋聖章 必煥</title>,<text>浮世紛紛慣送迎。客中離合最關情。忽看九月山光近。重憶平山太守行。</text>
<title>望朴判書 世堂 舊居吟一絶</title>,<text>山前溪水繞柴門。聞昔判書居此村。借問閒中何事業。至今千樹栗盈園。</text>
<title>北遊。至叢石亭下舟。訪穿島。仍登喚仙亭。</title>,<text>危欄面面石叢叢。移興滄波倚短篷。弄玩東溟一杯水。去來穿島半帆風。平生勝賞斯爲最。垂老重遊意不窮。沙岸觀漁乘晩罷。喚仙亭上喚仙翁。</text>
<title>元山觀漁。適得安邊守詩札。率爾答之。</title>,<text>得意平生最此遊。巨溟東北冠靑丘。元山日暖排魚網。呂島雲晴見蜃樓。放盡乾坤千里眼。洗空塵世百年愁。鶴城太守知淸趣。詩札辛勤到海頭。</text>
<title>歷瞻濬源殿及本宮</title>,<text>豐沛山河繞故宮。興王佳氣鬱葱葱。浮雲尙帶飛揚意。想像臨筵詠大風。</text>
<title>乙巳。歸自茂山。路過咸興。而離親情理。不暇登樂民樓。秪賦一絶曰。遠投關塞久羈留。此去江湖復退休。憂樂斯民非我責。何妨不上樂民樓。今登樂民樓。對按使。誦前詩。按使曰。詩不無怨意。宜疊賦以解之。遂次前韻。按使李公箕鎭。</title>,<text>閒雲倦鳥去還留。橋下川流幾日休。廿載江湖憂國意。白頭今上樂民樓。</text>
<title>甲山途中</title>,<text>炎天氷雪隨山有。白日蚊蝱動地來。尙看春色同南土。一路繁香芍藥開。</text>
<title>三池兩絶</title>,<text>白山眼中逈。三池脚下平。不知開闢後。幾人此間行。其二一鶴自何至。盤回雲木間。明朝吾駕汝。飛上白頭山。</text>
<title>夜宿臙脂峯下</title>,<text>泥行露處無人境。興入仙山自忘回。夜到臙脂峯下宿。九天笙鶴夢中來。</text>
<title>登白頭山絶頂</title>,<text>上頭中坼壁四圍。深可千尋周百里。攢峯峭石紛無數。下有泓渟巨潭水。其二初看眩駭又叫奇。偉哉造化功如此。東海三山皆下風。不識崑崙更何似。</text>
<title>撫夷鎭登高望八池</title>,<text>雨後雲埃凈塞天。登高北望八池圓。何時朔野爲王土。去賞秋風五色蓮。</text>
<title>行至慶興。伏奉副學除旨及召命。及歸到茂山。聞有遞差之命。且聞筵中。以臣遠遊。至擬以方外之士。不勝感悚。謹賦一絶。</title>,<text>纔驚寵命到遐裔。旋裭華銜安野心。聖主許爲方外士。優遊山水荷恩深。</text>
<title>僧巖呼韻</title>,<text>長嘯騰身百丈巖。天開萬里俯東南。碧城煙樹鱗鱗屋。滄海風濤點點帆。</text>
<title>歸度咸關嶺</title>,<text>南歸鞍馬可淸秋。按使期吾白嶽遊。已度重關千疊嶺。夕陽疎雨見咸州。</text>
<title>扇墜水中戲作</title>,<text>此物西風慣障塵。塵埃着汚拂難新。今朝一濯淸流水。好逐浮遊物外人。</text>
<title>雙龍寺</title>,<text>蚤來雲物晦。溪水飮雙龍。日出林霏散。蒼然立二峯。</text>
<title>梅鶴亭。次玉山韻。亭本黃孤山所有。傳於其婿玉山。</title>,<text>庭前綠水浸平沙。欲脫征驂買一簑。釣罷雨晴明月上。手招雲鶴弄梅花。</text>
<title>過冶隱遺墟碑。次魚浪仙韻。</title>,<text>誰將片石表而書。冶隱先生昔此居。翠竹萬竿餘舊種。烏山千疊滿遺墟。精忠圃老同肝膽。苦節籠翁共里閭。看罷悲歌出林去。夕陽明滅更愁余。</text>
<title>陶山書院</title>,<text>吾東文治際明宣。高卧陶山有大賢。進退當時思爛熟。非關所樂在林泉。</text>
<title>蓮臺寺。夜作草書。</title>,<text>兩僧磨墨奴伸紙。禿筆揮成大草來。燭前巨石圓峯落。新自金生窟裏迴。</text>
<title>覺華寺。次申正甫 靖夏 韻。贈倫上人。</title>,<text>白頭逈不羣。太白出塵紛。纔臨大澤水。將踏黃池雲。蠟屐無冬夏。仙山幾曉曛。老僧長面壁。應笑我徒勤。</text>
<title>孔淵</title>,<text>三陟使君李秉淵。孔淵鐫字孟冬天。想看笑拂蒼髯坐。得句微吟弄石川。</text>
<title>贈別李君元靈 麟祥</title>,<text>北遊明瑞曾言病。南到元靈又病歸。窮寂百年元我分。山林獨往未應非。</text>
<title>與朴生錞觀日出</title>,<text>淸晨一笛向東吹。待日松臺日上遲。我欲劒開雲翳盡。淸明直到下崦嵫。</text>
<title>七佛寺。次三淵韻。</title>,<text>居僧莫問我爲誰。我是人間男子奇。北上白頭臨巨澤。東遊太嶽俯黃池。狂歌擊節猶堪老。遠客經年未覺遲。一宿招提明發去。天王峯頂倚筇枝。</text>
<title>南溟雙刀。尙在其後孫家。出以示余。其柄一刻內明者敬四字。一刻外斷者義四字。皆先生手筆也。</title>,<text>雙刀出匣雙虹閃。手澤猶存手筆銘。想像雷龍亭上掛。軒窓白日起風霆。雷龍亭。是先生平居之所在三嘉。</text>
<title>換鵝亭。戲題。</title>,<text>春風戲筆換鵝亭。洗硯池明窓外庭。寫罷籠鵝亦近俗。胷中領得稽山靑。</text>
<title>訪蘇處士凝天</title>,<text>看水近乎智。看山近乎仁。若不得眞味。莫如看好人。</text>
<title>學士樓 樓在咸陽。崔孤雲爲邑宰時所刱云。</title>,<text>學士樓中詩酒仙。何年作吏坐超然。千秋仙去樓空在。時有孤雲度檻前。</text>
<title>謁一蠧齋書院。謹次退溪韻。</title>,<text>名山之下大賢鄕。地蘊靈奇人俊良。戶戶虔誠尊蠧老。峯峯拱揖向天王。</text>
<title>登星州城</title>,<text>四圍城濶山容遠。數曲溪回野色多。溪北溪南三十里。城中城外一千家。</text>
<title>過華陽洞</title>,<text>昔年遠訪華陽洞。今日華陽洞外過。怊悵情懷何所似。怱怱不入故人家。</text>
<title>還家</title>,<text>去日寒天雨雪霏。歸來門柳嫰黃垂。隣朋問我有何得。添却春風雙鬢絲。</text>
<title>崔東萊子亮 命相 輓</title>,<text>淡味如玄酒。忠言有皁囊。老爲萊府伯。客死劇凄凉。</text>
<title>明瑞訪君範向州村。翌日當歸。夕後散步門外。有一客騎馬渡溪。初以爲明瑞。至則君範。明瑞亦追至。共說其來時作。却次。</title>,<text>步出柴門外。前郊暝色遲。憐君騎馬至。及我倚筇時。山月侵書幌。溪風捲釣絲。追來有隣友。共說舟中詩。</text>
<title>與君範。有翫月甓寺之約久矣。六月十六日早起。偕明瑞渡江。馬上疊前韻。</title>,<text>雙騎翩然去。孤山度不遲。江郊二十里。天氣淸明時。浦岸橫舟楫。漁村曬網絲。東臺今夜月。宜續再遊詩。</text>
<title>雨夜明瑞留宿。仍懷君範。次蘇齋韻。</title>,<text>吾友能來過。夜闌溪上居。林風兼雨亂。野水接天虛。閉戶靑燈近。吟詩白髮疎。遙知牧谷子。不寐坐看書。</text>
<title>與明瑞觀漲懷。君範拈老杜江漲韻。各賦。</title>,<text>六月前溪雨。層濤捲野流。雙池一時滿。獨樹半空浮。戒僕輕舠具。留朋壯觀謀。懷人杳千里。宛在水中洲。</text>
<title>耐老窩感舊 窩是洪耐齋泰猷伯亨所居。</title>,<text>如玉人何處。林間空舊亭。軒窓汀月白。松檟山靑。雲鶴飛無跡。秋江逝不停。庭前老大樹。留閱幾霜星。</text>
<title>七月旣望。夜深雨霽。與明瑞，君範。向甓寺。舟中拈杜韻共賦。</title>,<text>風露浩無際。扁舟坐爽然。天高新雨後。月滿大江前。兩岸樹如夢。千村人盡眠。此間無限興。吾欲笑坡仙。</text>
<title>又拈李白鳳臺韻</title>,<text>甓寺淸樓幾度遊。扁舟更好夜乘流。携來南岸孤輪月。飛上東林百尺丘。牧老詩懸塵暗壁。懶翁碑在草連洲。狂歌且盡一樽酒。滌蕩胷中千古愁。</text>
<title>與明瑞洪盛仲 晉猷。往州村。歸路。捨馬登舟。到楊花津。任擇夫 選 諸友。挐釣舟。相待笑詑漁趣。仍誦其詩。却次。</title>,<text>十里澄江一棹飛。秋風不動夕波微。故人待我沙邊久。並着輕舟泛月歸。</text>
<title>天安途中。追思戊申春奔問時事有作。</title>,<text>此路曾奔問。湖中彌賊兵。驚聞喪淸帥。錯報犯王城。郡舍鳥爭下。店村煙不生。誰知十載後。無事作閒行。其二昔余過此郡。追逐上番兵。路遇民投藪。人傳賊據城。癡狂思起義。慷慨欲忘生。更覺勤王急。催鞭遂獨行。其時行未及天安郡。傳聞賊已據城。發倉餉軍。人皆驚懼不前。余曰。試前無怖。適遇鄕軍赴番者數十人。招其領首。勉以忠義。且約曰。吾屬比至郡。望見賊果據郡。則一邊相率討賊。一邊啓聞如何。衆皆樂應。遂前行到郡。郡一空無守長。無吏民。賊亦無焉。余謂番軍曰。賊若在郡。則宜不計死生討之。而此旣無賊。賊在淸營退。而討賊旣非吾職。不卽奔問。義又不可。吾當自此疾行向洛。汝等亦宜速來。遂催鞭獨行故云。</text>
<title>仍以其時所聞見及平素所慨惋者。疊賦。</title>,<text>昔辭林里日。淸縣已狂兵。變報聞莘谷。凶關見錦城。至今猶有憤。當日欲無生。郭外寒山色。愁迎舊客行。其二兇逆宜殄類。仁君不極兵。潛滋遍一國。盤據半京城。天地雖同育。臣民忍與生。秋風撫短劒。匹馬向南行。其三我東太平久。倉卒見戈兵。被髮丞逃驛。投符守棄城。安危誰注意。大小各圖生。獨有上番卒。如期負羽行。其四湖西數百里。不見一官兵。店店虛無主。州州只有城。野屯多賊陣。林竄半民生。擾擾風塵裏。孰爲奔問行。其五一死緣他罪。人人欲手兵。坐令賊向闕。未見士嬰城。雲木公山鬱。秋濤錦水生。至今遺恨在。軍律不能行。</text>
<title>拱北樓。次板上韻。</title>,<text>城峻壁危地盡頭。古來天塹護雄州。淸秋暫駐征南駕。往事追思拱北樓。漢甲何曾鳴賊壘。秦鞭幸不斷江流。宗祊祚厚吾君聖。及此昇平且遠遊。</text>
<title>又次舟字</title>,<text>倦客南來獨倚樓。君恩北望更回頭。太平煙月江湖老。又上秋風錦水舟。</text>
<title>自神院寺。出山路。得朴珍山 弼文 投示作。却次。</title>,<text>風霜弊盡舊貂裘。浪跡東南晩未收。湖外故人多白首。山中何處有丹丘。衣巾潤帶龍湫雨。杖屨淸携鳳洞秋。月谷騷翁詩一紙。朝來珍重渡溪流。</text>
<title>林川玉谷拜疎齋墓。疊今春南海絶句韻。</title>,<text>忠還爲逆逆爲忠。斯世何時國是公。寂寞荒山秋草裏。後人誰識補天功。</text>
<title>白馬江。次趙煕甫 緝 韻。</title>,<text>喬木風高落葉忙。樓臺寂寞路人傷。忠奸不定浮雲變。恩怨俱空逝水長。護石庵虛餘大字。依山廟古帶殘陽。盛衰何用興悲慨。故國繁華一夢塲。</text>
<title>疊</title>,<text>祚延七百豈云忙。亡國遺墟亦足傷。般樂不知天命去。豪華自謂我生長。荒城亂燐飛秋草。古寺寒鐘起夕陽。安得模移獻吾主。九重常目黍離塲。</text>
<title>飛飛亭。次板上韻。</title>,<text>尤翁大字遍東韓。亭扁飛飛最可觀。淸麗一川水相暎。恢疎百里野俱寬。點圓岸上蒼巖落。畫勁階前老竹寒。揭壁記文共奇健。晩生瞻翫爲盤桓。</text>
<title>金山寺。用唐人金山寺韻。</title>,<text>壯麗金山寺。樓臺上界分。三軀六丈佛。一塔九層雲。左海不多有。中州空遠聞。松壇宜爛醉。紅樹對人醺。</text>
<title>三窟三絶</title>,<text>窈窕觀音窟。苔巖一色翠。仰看馬耳峯。直揷雲天裏。其二縹緲脩竹窟。飛欄跨絶壁。聊一褰衣登。衰年試脚力。其三穹窿羅漢窟。羅漢若星燦。坐我羅漢間。便成一羅漢。</text>
<title>臨行。奉地主金正叔 時敎。</title>,<text>一笑相逢一笑別。人生聚散等浮萍。莫愁湖海前期濶。不在風亭在濟亭。約與更會于光州全州。故末句云。</text>
<title>登廣寒樓感吟</title>,<text>爺孃少日到玆州。吾祖曾分百里憂。小子當時未墮地。白頭今上廣寒樓。</text>
<title>喚仙亭</title>,<text>沃川煙月滿江潭。通雲霞繞海巖。仙子飛來不待喚。御風今過小江南。沃川。亦有喚仙亭。通川。亦有之俱嘗登觀。</text>
<title>路上遇漁子網魚。駐馬發視之。小鮒百餘。鮮新可觀。問其直。不過二文錢。遂加一文以買。</title>,<text>漁子網魚立水邊。遊人駐馬發筠筌。江鄕細瑣猶風致。百箇銀鱗直二錢。</text>
<title>忠愍廟。次板上忠武公韻。</title>,<text>鯨海功名大。馬山忠節高。平生符十字。看取舊雙刀。馬山。廟後山名。</text>
<title>倭臺</title>,<text>臺上風高雲更屯。蠻奴陣處跡猶存。天低碧海環三面。地迫靑山當一門。磧壘依稀蛇鳥動。城壕髣髴虎狼呑。小酋渠亦知兵者。注目寒空倚斷原。</text>
<title>樂安郡曉發向澄光寺</title>,<text>悠悠世事不相關。強半光陰寄馬鞍。聖主許爲方外士。天公遣踏大東山。今年海曲無昬瘴。十月湖南只薄寒。曉發樂安行廿里。澄光寺在翠微間。</text>
<title>次萬德山白蓮寺林石川韻 幷小序</title>,<text>余嘗聞此寺詩軸。有樓頭朝暮鼓。樹際古今舟一聯。世稱爲名句。而不知爲誰人作。只諷詠之。想見其境界。而恨不得其全篇。今至此寺。取見詩軸。軸有五絶諸作次石川韻者。而押秋舟二字。余意舊聞一聯。似是石川作。而爲此詩原韻矣。然不載於軸中。可異也。以問於僧無知者。有凈信師者曰。石川詩。昔固有之。中間見失。小僧適記之。仍誦之曰。滯雨金山寺。微凉八月秋。下聯云云。余於是。始得聞其全篇。而以爲奇遇也。噫。文章顯晦。固亦有數。而倘微信師之口傳。則顧何由旣晦而復顯乎。余觀是詩。韻格淸新。意境諧愜。當爲短篇中絶調。而使信師一朝歿焉。則詩將失傳矣。豈不可惜。遂錄其詩而記其顚末。仍次其韻爲二篇。並以授信師。俾傳於永久而勿失焉。寺有金生書萬德寺白蓮社六大字。以爲額板。而筆法雄健奇古。當與此詩。並爲山門之寶云爾。冬靑春萬樹。山白雪千秋。榜揭金生筆。樓迎徐子舟。</text>
<title>疊</title>,<text>明珠滄海上。顯晦幾春秋。爲向山人道。深藏壑底舟。</text>
<title>偶吟</title>,<text>進身未做臯夔業。退處難修孔孟編。竊位盜名吾所恥。不如看盡好山川。</text>
<title>望漢挐山</title>,<text>東登兜率頂。南望漢挐山。海濶孤帆去。天空獨鳥還。</text>
<title>更訪松汀。月夜登湖亭。次伯雨 春澤 題壁韻。</title>,<text>寒雲故紙動新色。伯雨何年登此亭。醉唾應添海水白。豪情欲剗煙巒靑。一生抹摋文章好。萬事悲凉天地冥。朗詠兩篇明月裏。溪聲松籟爲泠泠。</text>
<title>鳴梁歸路。歷登鼎串寺，靜海樓，太平亭，望海樓。到伏波舘。與水使成殷錫，虞侯金碩垕觀射。</title>,<text>右水營前觀戰船。伏波舘上挽強弦。書生亦有平蠻志。恥作湖山詩酒仙。</text>
<title>平明登舟。乘潮向珍島。水使來別船頭。</title>,<text>天晴潮水送輕船。快若乘風箭發弦。朝日元戎臨海上。棹歌鐃吹餞遊仙。</text>
<title>寶城郡思舊守尹景平 心衡。次其用柳州韻題客舘詩。</title>,<text>城煙野日暮荒荒。去國君曾滯渺茫。主辱可湔傾海水。時憂政急在蕭墻。雲山想像淸高操。霜竹依俙勁直腸。詩什更看疎宕意。寧同子厚苦思鄕。</text>
<title>曉向格浦</title>,<text>夜宿來蘇寺。朝尋格浦程。星河出洞曙。氷雪渡溪明。迫隘悲衰世。畸窮笑此生。溟波馬前濶。聊復寄遐情。</text>
<title>登格浦烽臺。疊前韻。</title>,<text>銀海三千界。璇霄九萬程。層臺最逈絶。一覽盡虛明。白日亭亭度。彤雲冉冉生。求仙眞妄想。長嘯暢幽情。</text>
<title>再疊</title>,<text>已爲方外士。頻踏海濱程。縱眺窮天地。狂歌信聖明。山當遙嶼起。風自亂松生。日晩浮雲去。飛揚萬里情。</text>
<title>石窟</title>,<text>石窟高而寬。中開大庵子。庵中有老僧。長飮玉泉水。</text>
<title>次寄鄭汝楫 弘濟</title>,<text>向余之歷宿汝楫任所也。汝楫送妓月中梅于舘所。余未之近焉。昨又過其任所。則汝楫次余詩。有時對月梅疑是君之句以戲之。又送其妓。隨到楚山客窓相對。有如見汝楫之意。遂成一絶以寄。客窓流照羅浮月。曉枕虛飛楚雲。尙愛一枝情宛轉。君疑是我我疑君。</text>
<title>歸路。尋白蓮庵。次明坦上人所次柳州韻。贈之。</title>,<text>世事月盈。人生雲起滅。獨憐蓮社僧。靜對千峯雪。</text>
<title>李持平子三 台重。次余韻見留靈巖。却和以寄。</title>,<text>南望漢挐天際浮。西臨滄海日邊留。今行壯觀無餘恨。只少逢君對月樓。</text>
<title>水原道中。追憶戊申奔問時失馬步行之事。疊去秋南行時韻。</title>,<text>戊歲玆州路。奪驂遇亂兵。傳聞無馬將。出鎭近畿城。未見軍容肅。惟令賊氣生。春風攬遊轡。能忘昔徒行。時金重器以揔戎使來鎭。而命下之日。辭以無馬故云。</text>
<title>拜尤庵墓</title>,<text>道大不容時。千年志士悲。高山入仰止。小子寫穹碑。</text>
<title>渡大津</title>,<text>潮水初回船可行。波濤不起海無聲。長風破浪平生計。此日懸颿更遠情。</text>
<title>瑞山大橋村。吟奉金台德裕 有慶。</title>,<text>肅州君謫壬寅秋。我竄同時近白頭。今夜海村成一笑。世間萬事付東流。</text>
<title>疊</title>,<text>此實存亡危急秋。相看扼腕又搔頭。吾儕敢喜淸名享。未挽狂瀾作穩流。</text>
<title>次明瑞韻。贐兪展甫 拓基。再按嶺南之行。</title>,<text>廟薦纔看京尹擢。天書遽報嶺藩遷。直緣聞命三辭固。非欲用君一道偏。棠樹陰濃新舊色。雪山輕重去來年。會須㫌節還朝日。爲誦徂徠慶曆篇。</text>
<title>金穉明 時粲 謫高原。投示其踰嶺時所次白沙韻一律及飜白沙歌一絶。要余和之。余嘗於北遷時。亦有次是韻。飜是歌之作。今得穉明之詩。諷詠再三。想像其去國之悲。戀君之愁。殆若身復當之也。遂次韻以寄。其間穉明。已宥還湖中矣。</title>,<text>由來嶺北死人關。近者明廷法網寬。去國君纔歸故里。投荒我昔反慈顔。寒雲淚灑龍樓遠。曉月魂過鳥道難。前後歌詩同愛主。古今人或有相班。孤臣淚逐歸雲下。匹馬悲歌度嶺遲。今日見詩如昨日。北風蕭瑟鬢邊絲。</text>
<title>靜觀齋李先生延謚宴。先生曾孫伯訥 敏輔。有詩索和。和之。</title>,<text>靈芝燁燁露華滋。想像村居講道時。世上浮榮都謝卻。閒中至理靜觀思。高山尙繞三間屋。活水猶涵半畞池。自愧棲棲方外客。百年徒弊一筇枝。</text>
<title>相肱墓</title>,<text>汝今土滿面。吾已雪渾頭。地下重逢否。人間一哭休。鶴歸雲影冷。麝過草香留。知有精靈在。相隨海嶽遊。</text>
<title>普德窟</title>,<text>鐵鉤銅柱勢相撑。石室雲樓坐欲傾。持比世途尙安地。老僧無累度平生。</text>
<title>三日浦。次簡易韻。</title>,<text>蘭舟宿昔載嬌娥。秋日明湖蕩碧波。三紀重來靑嶂在。四仙應笑白鬚多。</text>
<title>繼祖窟</title>,<text>天吼山繼祖。窟蘿薜被松。身雲霞生石。穴師去庵空。僧不守惟有。畫佛與金佛。</text>
<title>鏡浦臺。敬次肅廟御製韻。</title>,<text>溟波浩淼際天東。鏡水澄明十里中。倂作微臣臺畔淚。碧紗籠下泣無窮。</text>
<title>臺下船遊再疊</title>,<text>片雲將雨過湖東。一半靑山活畫中。落日輕舟思遠放。長堤之外海無窮。</text>
<title>竹西樓。敬次板上肅廟御題韻。</title>,<text>天迴雲漢掛西樓。檻外長川萬古流。莫道海濱王化逖。恩波千里及魚鷗。</text>
<title>疊</title>,<text>鏡浦宸章又竹樓。樓前湖水淚添流。洪恩未報頭先白。天地東南伴海鷗。</text>
<title>佛影寺。次板上三淵韻。</title>,<text>招提昔是潭湫圍。義釋經營樓觀飛。五佛迎來光照耀。九龍驅出事依俙。千年福地山靈護。六月高樓暑氣微。一宿禪房明發去。此心何日息塵機。</text>
<title>出山知有副學新命 乙卯北遊時。始叨是職。今又有是命。</title>,<text>北塞東關任往還。三年再忝侍臣班。聖恩旣許遊方外。更借淸銜到海山。</text>
<title>盛仲聞尹 汲，韓 翼謩 兩學士遠謫。歎而有吟見寄。卻次。</title>,<text>秋野旱痒穡。秋江風亂濤。民生危若此。吾輩罪焉逃。聖化雖如日。時憂奈似毛。還憐南海岸。棘裏兩囚牢。</text>
<title>疊</title>,<text>江漢流曾穩。如何又起濤。禍應策士首。孽豈嶺人逃。御極方龍德。鳴陽或鳳毛。庶看明義理。邦勢泰山牢。</text>
<title>遣騎要李文仲 宜炳。來留數日。相與墨戲。殊有興趣。明瑞亦來會。筆硯之暇。用農巖韻。唱酬。</title>,<text>昨日臨池興。今朝更倚床。明窓紅旭照。高樹白雲翔。隣舍送千紙。秋風勸百觴。文朋來滿座。爭覩醉毫長。</text>
<title>余於東遊。登平海之梧月樓。三陟之七分堂。見槎川李一源 秉淵 詩板。並和其韻。輒有不同賞之恨。及歸。因張君宅文樞斗之入城。錄前兩作以寄一源。近宅文來訪。袖傳一源書及疊前韻之作。披讀爽然若痾去體。遂用其韻。還以寄之。</title>,<text>文章誰道一源衰。白首猖狂不矜持。梧月樓中曾揭板。退漁堂裏又投詩。牢籠天地山川盡。模寫風神色態宜。安得一場樽酒會。黃花階上月明時。</text>
<title>安坪感舊 此是申伯曾魯聖與晳兄弟舊居。而其墓俱在此。</title>,<text>伯曾好兄弟。生死此山林。故宅藩墻缺。荒阡草樹深。昔敦僚友義。相勖歲寒心。白首西歸路。秋風悲獨吟。其二昔逢鷗渚日。繫馬老槐林。醉興南山逈。交情漢水深。吾爲畏友敢。子有古人心。落景鷹雕去。寒天鳥雀吟。伯曾。嘗目余以畏友。故云。其三峻潔追名祖。淸狂配竹林。高談四座屈。豪習百杯深。藐說王公氣。輕看爵祿心。如今何處得。末路更悲吟。其二其三。哀伯曾。</text>
<title>楸谷記北謫時。聖姪遊此見投之詩。用其韻志喜。</title>,<text>昔汝獨遊日。相思悲恨長。今來俱白髮。世事等黃粱。寒雪千重。流光十五霜。餘生追感切。先子卜斯庄。</text>
<title>豐陵 趙相文命 墓感舊</title>,<text>昔也恨君今憶君。臨危扶社有誰存。寒天獨立空山裏。點撿平時憂國言。</text>
<title>昭陽亭。次梅月堂韻。</title>,<text>昭陽亭下水。西注幾時休。知與牛川會。轉通淸漢流。雲霞城闕逈。松栢墓山幽。憑寄客心去。共隨鷗𪆽遊。</text>
<title>泛波亭。遇李元亮 亮臣 喜賦。</title>,<text>相憐白髮亂。相喜靑眸開。窮看山去。寒冬胥宇來。癡思缺天補。狂欲倒瀾迴。恐被傍人恠。冥然醉百杯。元亮此行。盖欲卜居云。其二無限商量事。何能倉卒開。幾年林下卧。今日中來。仙窟全家隱。漁舟逐水迴。明年春共至。重把野人杯。余亦有造得漁船之計。約以明春更會。故云。</text>
<title>行過新川。望白嶽懷一源。用前韻。</title>,<text>槎老休言脚氣衰。竹輿藜杖好扶持。天衢幾發堯夫興。山室方吟左氏詩。北洞花期春尙遠。東城月色夜偏宜。速須相就成文會。野客元稀入郭時。</text>
<title>君範。次曺梅溪延謚宴韻。投示遂步寄。</title>,<text>天道冥冥本至仁。人心惻惻久如新。終看甲子案昭洗。豈獨梅翁寃快伸。恩謚纔聞頒嶺郡。詩章復見出朝紳。溪邊故宅今猶在。想像華筵儼主賓。</text>
<title>申季玉 㻑 誦傳陶翁李煕卿 縡 到鄭氏庄所作。却次。</title>,<text>楓溪好鄭氏。諸子筆生花。麗代忠臣後。淸時老將家。讀書燈積燼。漁水日移沙。雨裏寒泉叟。淹留詩興多。後一作裔</text>
<title>疊前韻寄一源</title>,<text>小邦風雅世隨衰。大匠斧斤君獨持。牧老雖遙還有脉。淵翁已去不亡詩。魚龍出沒滄溟得。星斗森羅碧落宜。莫道文章一小技。古人於此見其時。</text>
<title>又寄一源</title>,<text>初月娟娟映石樓。繁星歷歷泛溪流。鳴鴻暗渡銀河水。宿𪆽時飛白雪洲。北麓故人那會面。東岡寒夜更回頭。長歌短詠難成寐。世變天灾幾日休。</text>
<title>盆梅結蘂。未開自落。</title>,<text>書閒不讀如無字。琴廢不彈如無絃。更有無花一梅樹。無心相對兩悠然。</text>
<title>次再從孫養材投示韻</title>,<text>春潮連岸白。春樹際天靑。萍水相逢地。乾坤永保亭。歌塵飛畫席。琴月亂松庭。勝境何能忘。窮廬歲暮情。</text>
<title>渡松津。與津夫問答四絶。</title>,<text>素負朝野望。胡爲不肯仕。小人未蒙德。百姓多窮悴。朝野望豈有。仕宦吾所欲。不幸爲世棄。退而處山谷。屢官終不出。屢招亦不來。乃曰爲世棄。此言欺我哉。德薄且才疎。病深而老至。欲仕不敢仕。自棄人亦棄。</text>
<title>將向栗里舟中。次韓君致叟 命輿 韻。</title>,<text>正月黃驪江色閒。白雲靑落與漫漫。携朋又上沙邊艇。岸幘耽看野外山。時覺魚遊生細浪。已聞禽哢送餘寒。最憐習習和風至。欲化衰翁鬢雪斑。</text>
<title>鳳臺歸路。將見水墮寺用杯字。</title>,<text>沂上春風起。中氷雪開。呼鷹驪水渡。射鵠鳳臺來。此去禪房宿。仍携漁艇廻。羣公滿朝著。吾醉野人杯。</text>
<title>登泛波亭。次板上三淵韻。</title>,<text>雪嶽山中老。洪溪水上亭。何年留咳唾。半世任蓬萍。波底驪龍睡。雲間綵鳳翎。無由得復覩。春日獨憑櫺。其二物外有高士。詩中得大家。乾坤歸嘯傲。山水吸精華。奇筆松挐壁。淸詞月映沙。沉吟不能去。簷日又西斜。歸一作恣</text>
<title>哭成兄箕卿 道東 殯筵。諸孤請誄。率成一絶以副之。</title>,<text>人哭夫君我欲歌。君亡持比我生多。子孫滿室家聲繼。行誼稱鄕士論譁。聞鄕士呈文于營府請狀聞㫌褒故云。</text>
<title>淸泠浦。次穉和韻。</title>,<text>浦草萋萋綠。春風古隈。沉沉山氣慘。咽咽水聲哀。淚有湘筠染。魂無楚鳥回。平生悲慨意。再度此中來。</text>
<title>莊陵。次穉和韻。</title>,<text>松栢園陵閟。荒凉異昔年。水堤增舊築。碑字有新鐫。至德昭天日。深寃洗簡編。每來尙隕涕。春草石麟前。</text>
<title>六臣祠。次穉和韻。</title>,<text>余讀豫讓傳。千載一下淚。森嚴對友言。永愧二心類。六臣則不然。其初不直遂。旣臣從而謀。無乃傷其義。惟有貫日誠。天地與不墜。欲爲所欲爲。肯顧一身棄。由來尙論人。以心不以事。允矣爲忠臣。祠近玄宮閟。滔滔階下川。波接神路邃。鬱鬱園中松。陰連陵樹翠。千春詠採薇。百世奠丹荔。噫彼徇利人。六尺受共畀。</text>
<title>奉覽莊陵誌。端廟賦杜鵑詞與詩。不覺淚下。奉賡其韻。</title>,<text>越山深。鵑聲啾。愁人聞欲白頭。莊陵復。無鵑聲。天地在有是愁。我亦悲歌慷慨者。今何忍讀鵑詞。登鵑樓。六臣祠前樓。扁以拜鵑。</text>
<title>石湖亭。感舊。偶逢吳伯玉 瑗。同次壁上三淵韻。</title>,<text>故人舊棲處。巖壑起悲風。雲樹千年在。樓臺廿載空。虛亭春草綠。遠峀夕陽紅。客至誰相語。迎門白髮僮。</text>
<title>元宅之 命揆，朴士樞 斗益，金正叔諸君在座。適琴師來至。團歡竟日。次聖姪軸中韻。</title>,<text>漢上輕舟疾。城東倦馬遲。乾坤任行止。雨露戴恩私。花樹當春日。杯盤近午時。明朝箭溪畔。手折綠楊絲。</text>
<title>入城見穉和書及疊遊字詩累篇。後數日來見。今日舟中。有懷却和。</title>,<text>靑春城市薄言遊。今日歸舟發漢洲。誰與我分山一半。所懷人在水中流。南崖老樹同憑檻。東郭高梧對倚樓。芳草落花幽鳥語。夕陽回首不勝愁。老樹。卽鷗湖望北亭。高梧。卽舍姪家軒號。</text>
<title>訪伯玉于歸川聯宿。用三淵韻同賦。</title>,<text>露氣侵牀潤。河光近戶低。主人喜留客。明月滿歸溪。笛弄遙宜聽。詩成淡忘題。明晨回棹去。蒼靄隱丹梯。</text>
<title>寄宿處。是李汝五 秉常 別業。主人遠謫。念之悽愴。疊韻。</title>,<text>地極南方濕。天窮北塞低。衰年輕遠謫。破屋寄寒溪。酒孰花間酌。詩無葉上題。空敎林下友。來踏水邊梯。</text>
<title>思穉和。疊遊字。</title>,<text>鷗湖昔日共君遊。興在槐欄與柳洲。雨雪北風人忽散。煙霞東洛水空流。今朝偶倚村邊艇。春色方深樹際樓。安得芳辰携手去。百篇相和洗塵愁。</text>
<title>夜坐拈杜韻</title>,<text>欲雨春天星斗微。溪雲散漫逐風飛。廢塘有水鳴蛙集。喬木無枝宿鳥稀。靜處時憂頻撫枕。老來人事足沾衣。新詩詠罷憑誰語。一火漁村照夜歸。</text>
<title>送春日。拈杜韻。</title>,<text>春去嫌常促。春來恐更遲。百般鳥語處。萬點花飄時。忽忽悲衰境。依依詠別詩。眞同情友送。千里隔年期。</text>
<title>相肱墓。疊前韻。</title>,<text>墓莎深沒屐。墓樹長過頭。汝死已云久。吾悲訖可休。皇天生有意。逝水去無留。况是先塋下。童時所釣遊。</text>
<title>簡洪川守安國賓 重觀</title>,<text>太守憂民只細傾。洪溪流水鴨頭靑。書來可道風情厚。不與當歸酒一甁。</text>
<title>洪良臣舊居古心亭新成。登覽感舊。次壁上李一源韻。</title>,<text>夢叟手栽樹。廿年如許長。曾分山一半。同老水之陽。嶺海風霜後。江湖雨露光。餘生今白首。獨立意蒼茫。</text>
<title>鋤櫓亭感舊吟。贈主人李汝固 益培，仲固 得培 兄弟。</title>,<text>髫齔君今長大身。靑絲我髮已如銀。亭臺樹木渾依舊。不見當時二丈人。</text>
<title>聖考諱日。疊茂山時韻。是日自鷗湖。舟發向驪。霖雨未收。江水大漲。</title>,<text>忍言庚子事。白首尙人間。又見諱辰至。何由睿化攀。驚波滿江漢。苦雨漲南山。誰識歸舟客。曾叨侍從班。</text>
<title>懷君範</title>,<text>靑林密如織。落日鳴蟬淸。颯爾動秋氣。悠然懷友生。水流如有意。雲去卻無情。倚壁古琴在。風來時自聲。</text>
<title>夜寢輾轉。起坐開窓。感舊傷今。遂成八絶。効杜八哀。</title>,<text>孝慈自有天翁報。淸愼宜無世禍侵。何事曳衰兄弟死。渠家見忤小人深。右仲行華國文章能手段。慨時言論大心胷。功存宗社終罹禍。其奈邦家運氣凶。右致仲士當爲知己者死。臣爲主用其職爾。同時人孰非忠義。公耳其心吾許子。右德雨人無主見我專誠。同閈良朋許共貞。園綺已成護儲策。臼嬰寧畏殺身刑。右啓元文章風節冠朝紳。力障狂瀾不顧身。一死於君爲細事。危時擔荷有誰人。右惠伯 洪啓廸死乃大關無怖色。孽非自作不思逃。文章藝術元餘事。末節何慚烈士高。右陽伯詞章手可持文柄。政事才堪坐廟堂。衰世此人難復得。豈徒寃死足霑裳。右安世 李器之高岑氣槩詩中見。蘇石風情醉後呈。知己幾人蓮巷裏。生安宗國死猶榮。右叔睢</text>
<title>仁宗大王諱辰感吟</title>,<text>每當聖主昇遐日。緬想忠臣痛哭情。盛德嗚呼今不忘。當時億兆欲無生。樹風庭露詩人感。躍虎騰麟石匠誠。東土何時看至治。千秋志士淚霑纓。諱辰。河西翁。每入山痛哭。蘇齋有詩曰。曉樹風聲切。荒庭露滴頻。余曾瞻孝陵。石物忒精工。問之則曰仁廟因山時。諸石工泣曰。吾王盛德。我輩賤類。無以爲報。敢不盡心殫技於此。其精工盖以此也。</text>
<title>竹背子</title>,<text>絲穿細竹製衣淸。着體能禁暑汗生。當晝卧時還警惰。也同圓枕睡頻驚。</text>
<title>贈李君恭甫 世愿</title>,<text>每遇同舟返。言歸許馬遲。池荷憐幷蔕。階竹喜交枝。氣味秋蟬潔。形容老鶴奇。溪堂疎雨響。隱几見題詩。</text>
<title>東臺</title>,<text>江濶回巖腹。臺高出樹頭。信知爲絶境。每到若初遊。遠岸依依柳。長洲歷歷舟。醉中淸嘯發。坐處半空浮。</text>
<title>將舟歸。疊韻別君範。</title>,<text>牧翁江上岸。漁子溪西頭。出處差殊路。往來常共遊。春風牛背篴。淸夜月中舟。少別猶怊悵。煙波極目浮。</text>
<title>旣望月色甚佳。約隣社諸朋。步出前溪。棹小舟。載簫篴。將出浦口。遂賦一律。</title>,<text>昨宵倚棹江亭前。今夕放舟沂岸邊。勝會賓傾隣社至。淸光月向早秋圓。開篷玉露輕霑幘。出浦金波遠接天。水上故人來有約。洞簫聲裏思悠然。</text>
<title>耐齋墓感吟</title>,<text>昔別溪亭後。詩樽不共遊。荒墳幾宿草。舊宅閴風流。老淚沄沄濕。疎林颯颯秋。徘徊魂彷彿。隨我返驪洲。</text>
<title>洗心臺 臺是趙龍門卜築逍遙處。臺下。又有洗心池。</title>,<text>人去池臺繞石巒。客來秋日坐松間。淸芬秀氣今猶在。雲際龍門數疊山。</text>
<title>李極美 最彦 來宿。翌日任擇夫，金汝仲 時筦，洪望汝 益大 俱會。</title>,<text>七月秋光高樹含。遙岑淡翠坐相參。溪翁向晩來聯席。山客經宵爲駐驂。老境漸知浮世隘。深居難得好朋談。離杯一擧前期濶。楓嶽淸霜萬葉酣。將有楓嶽之行。故末句云。</text>
<title>利川舘。次疎齋韻。</title>,<text>白露前宵降。凉風木葉鳴。行宮瞻御氣。舊板仰賢名。往者宗祊定。何時朝野淸。悲歌撫短劒。秋日倦遊情。</text>
<title>次槎川韻。奉陽智再從兄。</title>,<text>百里絃歌化。吾兄綽有爲。才由誠漸發。威與惠相隨。綠柘連千畞。黃雲覆萬陂。政成知不遠。循吏必來師。</text>
<title>次李士重 沉 投贈韻</title>,<text>已負臯夔業。敢追箕穎風。放情書史外。結友牧漁中。老病無兒子。遊觀倚僕僮。秋懷轉憀慄。匹馬又關東。</text>
<title>次題元靈二老亭詩畫軸末</title>,<text>二老亭高遠勢平。元靈畫裏見分明。流雲似觸懸崖起。激浪疑撞老石鳴。泛泛蘭舟當夕暝。微微沙渚得秋淸。不勞移杖層欄倚。靜聽江風度檜聲。</text>
<title>斷髮嶺</title>,<text>白首三登此嶺頭。欲除疎髮惜還留。平生耿耿君民志。衰晩浮遊未遽休。</text>
<title>萬川橋</title>,<text>馬首穹窿見卧橋。日斜林壑白龍高。光連玉峀相輝映。影倒澄波共蕩搖。累石工纔䂓半月。飛虹勢昔薄層霄。空門不用悲成毁。尙與山樓敵壯豪。舊有飛虹橋。在山映樓前。勢極雄奇。間因暴水圮毁。今夏重造。改名萬川。而處所稍下。䂓制亦遜前。故第六云。</text>
<title>楡岾山映樓。次板上穉和韻。</title>,<text>古寺秋容凈碧流。夕陽山翠映高樓。頻來僧面交新舊。久坐林霏遞散收。薪火空門經百變。滄桑浮世劇千愁。笑他滿壁題名客。名上加題幾日留。</text>
<title>次贈盧君休泰</title>,<text>孝恭爲子弟。忠信接鄕人。然後方無愧。褎衣與大紳。其二聖賢千萬語。無非義與仁。躬厚而薄責。不怨天尤人。</text>
<title>鶴浦泛舟</title>,<text>雍容平正中臺勝。錯落雄奇鶴浦優。等是海山淸絶境。暖風晴日泛湖舟。中臺。卽侍中臺。</text>
<title>金生必泰言君範昔年遊此。時適無月。得一聯曰。沙明疑有月。海濶若無天。仍曰。古人以一句。爲文章名後世者往往有之。吾得此聯。不能足成。置之無妨。余曰。君範哭乎。曰。何至於哭。微笑而已。曰。古有黃元者。登練光亭。得一聯而不能足成。慟哭下亭。其聯傳之至今。今君範笑而不哭。則其聯之不及古人可知也。余卽反其意而步成曰。沙邊元有月。海外豈無天。盖吾遊有月故也。仍問曰。兩聯優劣如何。曰。原聯氣像固好。而步聯氣像。尤明快濶大。余未知其評之果如何。而早晩傳示君範。未知以爲如何也。夜深後與金生。更登沙峯。月色益奇。以和君範一聯。足成一律。</title>,<text>怳惚虛明裏。飛來鶴背仙。沙邊元有月。海外豈無天。篴入秋雲遠。杯隨淥水傳。故人詩警絶。三復意泠然。遠一作杳</text>
<title>宿靑龍山隱寂庵曉發口號</title>,<text>松逕月同行。石林鳥共宿。朝來欲下山。更看雲生壁。</text>
<title>示鐵原倅趙令虎臣</title>,<text>鐵府將軍氣像豪。胡鷹㺚馬獵秋郊。客來携手遊何處。笑指雲山寶盖高。</text>
<title>次贈朗慧上人</title>,<text>向晩肩輿萬木間。禪房三宿出雲山。多情更有寒溪水。度壑穿林送客還。</text>
<title>次槎川贈雲窩韻。幷寄。具進士文湜堂名皆雲窩。</title>,<text>白雲時起不離山。有士深藏松桂間。堪笑遊人歸意遽。不看高士看山還。</text>
<title>到農巖金丈昆季舊墟。感吟。</title>,<text>白雲流水舊時同。破屋荒臺夕照中。巨室盛衰關國運。寒天獨立意無窮。</text>
<title>歸路。重過淵翁舊亭。用前韻。</title>,<text>虎驅居士出窮山。天脫高人禍網間。華洞纔移夫子築。玉樓旋促謫仙還。淵翁壬寅春下世。不見其家慘禍故云。</text>
<title>次趙和叔 明鼎 尋玉屛書院詠思庵文谷畫眞之作</title>,<text>雅望當時有孰過。巍然相業黑頭多。末音半夜承金殿。遺怨千秋咽碧波。詩見愛君心似血。畫傳憂國鬢成皤。請看俎豆同堂地。深水長山更峨。</text>
<title>己未元朝相肱墓疊前韻</title>,<text>汝墳縈蔓草。吾髮白添頭。淚自無聲落。悲應不幾休。野田飛鶴下。丘木語禽留。生意春風裏。精靈此共遊。</text>
<title>再疊</title>,<text>汝弟今成長。汝奴已冠頭。元朝山下會。萬事地中休。老樹鵑聲苦。深崖虎跡留。千年寂寥卧。生者暫來遊。平日所使童奴虎郞者。適到墓下。故首句云。</text>
<title>發酒泉之行。路過州村範友宅。悵吟。</title>,<text>宿昔同遊地。今朝獨過門。春回江上閣。人在嶺南藩。浴鴨雙雙泛。暄禽欵欵言。林風如有意。時入客衣飜。</text>
<title>秋凈上人。楓嶽僧也。再昨年夏。余入楓嶽同遊。昨年秋。又入則凈也適出遊。爲之悵然。今日相遇於此。謂方有戒心。出遊未歸。進一絶。乞和甚懇。臨別次贈。</title>,<text>不道空門有是非。高僧底事蹈危機。浮雲已向他山去。流水何曾故壑歸。</text>
<title>朔寧途中</title>,<text>江堤芳草遠萋萋。樹靑靑葉欲齊。忽覺故山歸思動。杜鵑花落杜鵑啼。其二日午村婆戴饁筐。一兒雙犬共㘅裳。老牛卧齕田夫坐。粟飯花前粟飯香。</text>
<title>禾積淵。疊前遊時韻。</title>,<text>幽詭稱三釜。雄奇數此淵。吾遊今再至。晩契託羣仙。挺壑長松列。臨流巨石連。潛蛟莫輕動。腰下有秋蓮。</text>
<title>金浦郡村。訪洪進士伯祥 有微。拈簡齋韻。</title>,<text>一壑重重樹。樹深精舍閒。客來煙外逕。人在畫中山。麥浪階花畔。湖光野柳間。悠然相忘久。落日鳥飛還。</text>
<title>甲津感古</title>,<text>江都往跡淚凝瞳。人事無臧地利空。一夜北軍飛渡水。百年東土化爲戎。宗祊社稷腥塵裏。義士忠臣烈焰中。擊劒甲津歌激烈。氣橫空外作長虹。</text>
<title>沈寢郞永叔 運煕。自英齋來訪。洞友會者亦十餘人。漁得密魚。以供永叔有詩。却和。</title>,<text>世路身如寄。江臯跡已收。百年雙蠟屐。萬事一漁舟。淥水當杯瀉。靑山入座浮。諸君不遐我。隨處有淸遊。</text>
<title>次或人</title>,<text>中庭雲日意俱遲。木榻蒲茵射會時。一士入門儀甚整。數詩聯紙語能奇。溪光嶽色晴圍筆。竹翠桐陰晩泛巵。吟罷酒闌諸客散。淸軒獨對兩心知。</text>
<title>疊</title>,<text>志學無成見事遲。散材端合謝明時。由來進退憂同切。自笑行藏跡太奇。處處尋山頻理屐。悠悠對酒細傾巵。世人看此多嗔恠。歲晩襟懷有孰知。</text>
<title>喜雨成霖。野田多被水灾。憂歎有吟。</title>,<text>此心無日得安便。悶旱憂霖每惄然。卽見高陵黃漲潦。是曾焦畞赤生煙。聖君親擧耕田禮。野老空懷擊壤年。不寐中宵頻仰屋。東民痼瘼幾時痊。</text>
<title>槎川墨庵 李九畹潔夫號 兩詞老。合席拈韻。各賦三篇。語及不佞。多有不敢當者。聯寫一幅。投來索和。遂步韻還寄。</title>,<text>雨後靑山絶點埃。小舟閒倚野溪隈。釣魚已作江湖侶。慚愧諸公望我來。</text>
<title>射會。次金穉明韻。</title>,<text>穉明新喜射。鞍馬又來東。箭破三庚雨。帿飜一麓風。體直知心正。弦鳴見膽雄。笑索村醪飮。詩成坐席中。</text>
<title>訪洪季友 益三 於寧齋歸路。與諸君乘船。至楊花渡。移上釣艇。月白風淸。興趣悠然。疊前韻。</title>,<text>已負夔臯業。虛生鰈域東。溪山元浪跡。松竹自淸風。學豈身心得。文無氣力雄。孤舟明月在。終老釣漁中。</text>
<title>旣望夜。與諸益泛舟。呼韻各賦。</title>,<text>滿座前年客。褰篷昨夜舟。雲霞微弄月。風露爽橫秋。鱠切銀絲細。杯添綠水流。淸歡不須極。來歲又玆遊。</text>
<title>一源潔夫。次余詩寄來。推重太過。有不敢當。用韻答之。</title>,<text>休退初非志占便。白頭牢落意茫然。新霑恩渥深如海。舊業詩書散若煙。弄翰彎弧銷永日。登山臨水送殘年。槎翁墨老吾知己。發藥誰敎此病痊。</text>
<title>次一源韻。奉沈而天 聖希。○幷小序</title>,<text>昔兪㵢溪以成廟朝名臣。乞郡爲居昌守。未幾得哦詩不輟之考而居下。其時人稱按使之至公。亦不以此貶㵢溪之高。今而天爲關東伯。以觴政不節。置洪川守安國賓於下考。其貶目頗近於㵢溪所得。而吾黨君子。往往病國賓之疎脫。短而天之迫切。李一源至以詩䂓而天曰。朝來咄咄不能停。篤厚風流憶漢廷。多事吾家嶺東伯。何嫌人醉泛波亭。其事相近。而譽毁不同。豈古今時世異耶。抑人有不及而然耶。遂次一源韻奉而天。兼示國賓一源。使各省勉焉。哦詩不輟飮不停。成廟名臣又明廷。按使公評雖下下。使君高致自亭亭。</text>
<title>次君範請由還鄕時舟中之作</title>,<text>浩浩長江水。遲遲短棹行。淸秋辭鳳郭。落景指驪城。歲歉憂民意。詩成戀主情。相逢篷底話。時事更心驚。</text>
<title>到君範宅拈韻</title>,<text>牧谷先生返故林。黃驪江上已秋深。自知供世無長策。且喜登山愜素心。魚峀雲霞籠壁翠。鳳臺楓菊映松陰。行看月色淸空滿。野友溪翁並馬尋。</text>
<title>示李君九成</title>,<text>之子海中秀。遠來秋已凉。眞同魚徙北。復作鴈隨陽。丹桂花新發。靑雲路更長。南珍稱橘柚。每歲貢君王。李新登島科。科題是橘柚錫貢故云。</text>
<title>範友來宿。說其亭字詩。卻次。</title>,<text>岧嶤飛鳥檻。瀟灑退漁亭。出處同心素。逢迎輒眼靑。園通雲靄氣。逕接菊梅馨。聯枕日高起。夜來雪滿庭。飛鳥。範之軒名。與吾居相隣。</text>
<title>東臺觀獵</title>,<text>寒雲乍捲日輪紅。雪峀氷江慘淡中。醉向東臺高處坐。笑看蒼隼擊華蟲。</text>
<title>遊隱庵日。聖章與我詩。卽用放翁己未冬韻也。詩曰。樂處須觀志。如君出凡曹。探奇無遠近。佐酒雜腥臊。遐遁今時少。風塵此着高。功名亦何物。適意是英豪。其奬語近戲。非拙劣所敢當。而詩格豪宕。想見其人。重披諷詠之餘。更步其韻。寄聖章。</title>,<text>我愛南川守。自非流俗曹。恢疎絶畦畛。淸瘦洗脂臊。好友樽前滿。寒山屐底高。重看贈余作。遒宕亦詩豪。</text>
<title>聖章歸後。疊隱庵所拈韻。寄來卻和。</title>,<text>積雪千峯繞寺門。使君携客訪靈源。剡溪來去渾閒興。南嶽登臨可比論。酒動官樽兼野勺。絃鳴石室作琴軒。歡深四座同無寐。吾醉三更亦永言。右隱庵名家篤出聘賢門。忠義文章儘有源。向友誠深澆俗愧。憂時意切古人論。千年地下難消血。萬事城東易主軒。天地無情世無識。空山靜夜與君言。啓元。是聖章妹婿。城裏舊宅。今爲他有故云。右悼啓元山接松楸家對門。數村墟共一溪源。眞追程子同岡法。可並張公九世論。情話每團傳酒席。好詩成軸詠梅軒。他鄕窮獨何爲者。重感南川太守言。右贈品谷諸友雪中分手出柴門。纔到寒溪不辨源。遊境依俙何處是。別懷怊悵與誰論。東岡草草披簑騎。南岸遲遲擁盖軒。回想前宵如一夢。佛燈山月照淸言。右歸路遇雪</text>
<title>鶴來一旬矣。余行還自楸下。則其間已半馴。朝夕戲翫。殊慰窮獨。所欠靑白二鶴。俱不成雙。聖章次余謝送鶴詩寄來。又依韻還奉。仍請卒惠。</title>,<text>窮獨有鶴子。新歸立候扉。淸音當問事。緩步似牽衣。投飯已能受。開籠自忘飛。何時成兩影。溪路月中歸。</text>
<title>李大諫元亮輓 幷小序</title>,<text>昔在丁巳冬。與元亮邂逅於泛波亭上。飮酒賦詩。一塲跌宕。其後不相見久矣。去冬遽聞客歿於西州任所。不覺怛然失聲。重發舊詩。爲之一涕。遂用其韻。叙此悲臆。天佑聖心啓。人言賢路開。此時題輓去。何處得君來。西舘孤魂復。東岡旅櫬迴。淸詩更逬淚。曾共泛亭杯。</text>
<title>與安國賓遊藥水巖</title>,<text>濩落洪溪守。僑居橫東。罷官無業藉。得酒與人同。道妙騎牛訣。文高搏虎風。相逢話今古。經史滿胷中。</text>
<title>龍門寺。疊前韻。</title>,<text>寤寐龍門側。頻繁馬首東。人生衰壯異。山色古今同。老大千年樹。淸和四月風。明朝迦葉頂。身入白雲中。</text>
<title>洪君敬夫 禹敎 來訪。贈余以詩。奬與之盛。多有不敢當者。遂步韻謝之。</title>,<text>王在靈臺翫躍魚。彈冠幾處起樵漁。隣朋盡室歸京漢。老子幽居獨看書。其二江湖感戴聖明君。異數華褒古罕聞。他日報酬如有地。北山吾不愧移文。</text>
<title>獨坐</title>,<text>愛君同愛父。憂國似憂家。微悃惟橫草。衰顔已落花。竹風吹午枕。江月照晴沙。強欲出山去。無如幽興何。起句。卽向日筵中大臣奬余之言。虛譽可愧故云。</text>
<title>急雨</title>,<text>急雨時鳴樹。驚風暮撼樓。遙瞻天際日。獨立水中洲。咄咄書空字。悠悠命駕遊。無人知此意。橫渡有孤舟。</text>
<title>射帿次敬夫</title>,<text>年來我好射。暇日輒成會。今得敬夫詩。嫉惡語由內。勸我於帿上。畫檜而射檜。旣不射其人。射影亦一快。而我之好射。不過欲警懈。况今檜也多。欲畫不能畫。不如空射之。使我病心解。</text>
<title>末伏日。會李景淳 普祥 宅。用樓字。</title>,<text>吾子多風義。賓朋又樓。酒材取松澗。詩韻用棃洲。數見常輕別。相期每共遊。秋江明月滿。移興駕扁舟。</text>
<title>權景賀 𥛚 投詩兼約楓嶽之遊回簡和寄</title>,<text>幽齋病起試遊瞳。八月霖炎覺已空。江漢以東新有歲。戊申之後久無戎。文明治飾朝廷上。淸肅氣生天地中。吾輩得閒惟勝翫。楓崖萬瀑掛銀虹。</text>
<title>次韻觀水樓八詠 兪展甫樓號</title>,<text>非煙非霧起崇丘。映日和雲處處浮。爲是五陵佳氣在。朝朝瞻望倚江樓。右珠丘佳氣 憂國石室崔嵬聳半空。東方百世亦淸風。由來立懦廉頑節。咫尺江樓爽氣中。右石室淸風 慕賢輝輝落照遠橫津。畫出層崖奇且神。林鳥城鴉歸欲盡。危樓更望西方人。右廣津落照 戀君渼水連空一色秋。古人不見月橫洲。漁翁獨帶淸輝去。靜夜明沙繫小舟。右三洲朗月 懷友多少懸帆巖下淵。西風吹過水樓前。主翁不是無心者。底事虛橫野渡船。右巖淵暮帆 濟世微微遠唱雜風湍。箇箇疎燈點水寒。知有白魚來入饌。漁人半夜集王灘。右王灘夜漁 孝親急風吹掩水邊關。飛雨森森自遠山。一陣已霑千畞遍。須臾霽色映雲鬟。右丹山驟雨 潤物瓊樓粉堞忽天成。突兀晴空百丈城。政念苦寒多白屋。朝來雙鬢雪俱明。右南城霽雪 憂民</text>
<title>月夜有懷。聖章倚其皮枕。檢其贈詩。一慰一悵。吟寄求和。</title>,<text>獨夜懷親友。高空掃薄陰。孤生百感在。一別九秋深。支枕依依夢。看詩脉脉心。此時江月上。松際已三尋。</text>
<title>一鶴</title>,<text>一鶴野禽裏。秋天白雪毛。同遊見其潔。獨擧見其高。</text>
<title>前宵䨓電。又係變異。今日江行。日未落而聽鵂鳴。可恠。率成一律。</title>,<text>沙寒水黑蟄魚龍。野濶陂空叫鴈鴻。比歲饑荒偏域內。前宵震燁又江東。凄凄古木鵂呼雨。颯颯陰崖虎嘯風。病客孤舟成獨坐。數村殘杵夕煙中。</text>
<title>次昌黎燈花詩</title>,<text>歲暮幽齋內。燈花一盞中。夜塘涵月白。秋水泛蓮紅。點綴含珠鳳。參差吐穗蟲。閤梅同放蘂。雪裏伴衰翁。</text>
<title>訪範友于州村。恭甫在座。聞有一婆自花城來者。善謳。招使侑酒。遂命彈琴奏歌。頗可聽。翌朝。幼文 李奎鎭 追到。聯句記事。</title>,<text>相逢不語促琴彈。太白。 靜聽峨洋動指端。小閤春生梅蘂燦。恭甫。 明燈夜永酒杯寬。樑塵暗墮淸歌席。君範。 山果兼登細菜盤。歲暮江湖聊取樂。幼文。 浮生此會亦云難。太白。</text>
<title>和君範與恭甫。用聯句韻。見寄之什。</title>,<text>病起新年冠自彈。故人何日返朝端。乾坤開闢威儀整。日月光華政令寬。恩綍疲氓皆鼓舞。仁聲隱者孰旋盤。江湖非樂吾將仕。誰道人間行路難。</text>
<title>李極美寄詩。報以近當借騎來訪。喜次。</title>,<text>象老詩來日。漁村酒熟時。高吟月皎皎。細酌夜遲遲。恰有靑春意。渾忘白首悲。柴門馬嘶處。煙柳綠如絲。</text>
<title>忠烈祠。拜林將軍遺像。</title>,<text>婦貌雖形容。英眸難恰似。何况靈臺中。尊周之大義。</text>
<title>安國賓宅。夜呼韻。與國賓及其諸子同賦。</title>,<text>故人遺世事。散髮卧朝昬。末宦輕山縣。幽居喜水村。有兒傳翰墨。看客具杯樽。明月亦多意。深宵照晤言。</text>
<title>還家</title>,<text>沂川二月水平沙。山甕新開不用賖。欵欵啼禽如有喜。庭梅欲發我還家。</text>
<title>牧友舟訪。誦其來時作。却次。</title>,<text>雲鶴不隨野喧。有時飛下戀其羣。沙邊飮啄休輕叫。或恐淸音弋者聞。範作。比余於鶴。故反而比之。</text>
<title>聞雉城李持平 載亨 訃</title>,<text>簞瓢不改樂。富貴如浮雲。獨恨㫌招日。嘉言阻聖君。</text>
<title>次李中甫 嵩鎭 見寄作</title>,<text>無事李中甫。不妨長醉昬。罷官歸澗墅。得句寄漁村。枕藉書千卷。平生酒一樽。狂歌時自放。肯與俗人言。</text>
<title>寒碧樓。次板上冲庵韻。</title>,<text>冲老詩高揭。溪山萬古幽。淸風灑絶。健筆壓層樓。大澤蛟龍氣。流年蟋蟀秋。浮生有感慨。獨立俯寒洲。其二海左生夫子。山中有此樓。道將一身否。詩與大名流。世路何時好。林泉在處幽。千秋志士恨。江水共悠悠。</text>
<title>隱寂庵呼韻</title>,<text>走魚山赤盡霜楓。隱寂庵高近碧空。九日淸樽醒醉裏。十年幽逕去來中。壇邊水石仙源接。峯頂雲霞帝座通。夜久月沉羣籟息。卧聽禪梵匝松風。</text>
<title>渼湖吟。奉觀水樓主人。</title>,<text>水舍布衾薄。村厨麥飯凉。毋論揔百揆。自足首羣陽。身守東岡固。心懸北極長。至諴無不動。上有聖明王。</text>
<title>還過渼湖。疊前韻。</title>,<text>聖心新覺悟。世界欲淸凉。縱道順勝逆。終然陰混陽。孤舟橫渡晩。尺霧障天長。野老還流涕。何緣入告王。</text>
<title>次君範松坡失期追寄之作</title>,<text>靑雲冠盖滿都城。誰遣漁翁駐去程。極目煙波人不見。傍舟津柳獨多情。</text>
<title>送春日。登淸楓溪之太古亭。會者八人。但恨一源有約未赴。席上拈韻率成。</title>,<text>壬戌送春日。楓溪太古亭。高山長自在。流水豈曾停。花落林禽語。簫鳴野客聽。故人期不至。斜日更凭櫺。</text>
<title>一源用亭字見寄。卻次。</title>,<text>白髮槎川子。靑春嶽下亭。杯樽幾年濶。鞍馬暫時停。古貌疑初見。詩談不盡聽。楓溪留後約。紅葉映山櫺。</text>
<title>雨後卽事</title>,<text>北里東隣刈麥歸。西疇南畞揷秧時。老夫獨坐無餘事。閒課兒童剪樹枝。</text>
<title>戊午秋。李君範按嶺南時。投其永川朝陽閣詩。余旣和之。後三年庚申。尹季章 鳳五 守是郡。惜此閣頹廢。修而新之。名其門曰覽德。書來求扁字。余樂聞而書副。又成一絶。並前作錄。往要揭君範詩板之左。盖恨不獲登覽。竊願載名其間云耳。</title>,<text>鳳去臨臯問幾秋。朝陽名在但虛樓。使君自是丹山羽。雕飾朱欄映綠洲。</text>
<title>壬戌七月十五日。到臨津。李兄君美 瑜 父子。與簫客從焉。夕後與諸君。爲泛舟遊。以明日陰晴難卜故也。月色如晝。江光接天。呼韻各賦。</title>,<text>壬戌之秋七月時。泛舟三五月如期。昔人已去吾儕在。此地由來赤壁奇。遊賞今宵宜盡興。陰晴明日也難知。煙波極目連天濶。欲擧匏樽有所思。</text>
<title>次李進士存吾 在 韻</title>,<text>好是良宵遊興深。奚論廣岸與坡岑。江山風月終天地。壬戌光陰等古今。吾取地名元好事。子誇年甲亦多心。人生夢幻神仙妄。都付樽前一醉吟。吾遊尋赤壁李年同蘇仙。故頸聯云。</text>
<title>哀所騎馬斃</title>,<text>憐渠馴健可乘驂。十五年前自濟南。關嶺拖鞭臨巨海。白山停轡俯深潭。貧家莝豆腹難飽。長路驅馳力不堪。老子支離還覺苦。半生騎鬣已埋三。</text>
<title>自林里復路。次晦材贐章韻。</title>,<text>天地無私意。神明有赫臨。如何九原下。寃恨廿年深。絶海餘殘命。窮鄕秪苦心。去留難盡意。寒日動悲吟。</text>
<title>登拱北樓。次板上韻。</title>,<text>袞袞時憂欲白頭。遲遲行邁自南州。寒天馬繫岸邊柳。落日人凭城上樓。將子慈鴉歸野樹。忘機白鳥泛江流。逌然一笑新詩就。歲暮猶堪慰倦遊。時余得兒還鄕。故第五云。</text>
<title>領新得兒還家。用丙辰南遊還家韻。志感。</title>,<text>無兒固傷悲。有兒亦傷悲。老親在堂日。常悲兒無兒。</text>
<title>無騎歎。疊前哀馬斃韻。</title>,<text>老夫無力出無驂。向者東西又北南。駿馬不來空死骨。眞龍閟跡只寒潭。詩書敎子坐還可。杖屨尋朋行亦堪。但恐煙塵疆內動。手持雄劒發歎三。</text>
<title>次牧谷子和丹丘守十月望鳳亭分韻之作</title>,<text>今年秋七月旣望。老夫手弄赤壁月。赤壁淸江似黃州。連夜扁舟任飄突。豪情壁勢兩爭高。醉興江波共不竭。更闌枕藉舟中睡。不覺江天已明發。後遊曾期牧谷子。黃驪亦名山水窟。不意同病不同遊。誰道吾儕有仙骨。空敎老婦藏斗酒。愁見明月上林樾。丹丘太守牧谷弟。是日公事擺卒卒。三年修鍊服丹砂。一夜歡娛生黑髮。佳人前導愛子後。鳳棲亭上歌聲滑。江流有聲月輪高。木葉凋霜山影𡵉。樽前分韻賦長篇。朗吟驚起危巢鶻。郵筒傳來牧谷和。鏗如鐘撞應鼓伐。而我名區宿債重。久逋那辭百杯罰。江湖一疾逼竆陰。幾歎山川苦難越。神仙物外期晼晩。歲月人間去飄忽。佳辰又負歡會團。獨夜那堪愁坐兀。舟遊不必用秋冬。白月淸風長不沒。雙潭春水泛汗漫。十洲笙鶴來怳惚。牧翁晩節欲懸車。漁老中年已還笏。相携亦有好詩伴。勝遊何曾一事闕。風流使君笑迎處。二樂樓頭山雨歇。翩然振衣千仞岡。俯視塵寰足甕蠍。</text>
<title>望北亭。次姪孫相定投示韻。</title>,<text>人間要路已難思。戀主誠存視扁楣。是處三年曾望北。今來十日更憑危。風波漢水何嘗定。舟楫斜陽杳所之。一紙傳時開老眼。吾家小子亦能詩。</text>
<title>淸心樓遣悶</title>,<text>江湖觸目揔憂端。是處登臨乍解顔。襯檻澄明千里水。當簷嫰綠幾重山。炎天赤日簾㫌外。亭午淸風几席間。安得手飜波萬頃。灑沾枯畞桔槹閒。</text>
<title>贈新昌守郭載雄 鎭緯</title>,<text>前歲哭吾姪。歸途訪子衙。重逢惟涕淚。陳迹有山河。東閣淸樽酒。西風黃菊華。明朝相別後。何處更相過。</text>
<title>謝恩副使柳陽輝 復明，書狀兪大哉 宇基。各送牋。求別語。率爾寫贐。</title>,<text>悠悠萬古一丘塵。富貴消沉凡幾人。君去試看淸聖廟。首陽山色碧千春。右副使悲歌慷慨語成陳。行李平安祝不新。但願吾君持晩節。歸裝如洗鴨江濱。右書狀</text>
<title>悼閔掌令士衛 翼洙</title>,<text>時事堪流涕。如何子又亡。傳家有詩禮。閱世幾滄桑。爽論長河决。高標美玉藏。從今好義理。誰與更商量。</text>
<title>哀洪盛仲 幷小序</title>,<text>冬初。余歸自湖西。易安子之訃書。已留案矣。設位一慟。仍思昨年聞橡亭子之訃。與子會哭於近汀。而同有悼亡之作。今又哭子。里閈之知音盡矣。獨余白首巋然。當作何懷。聞葬期在近。而病不能臨壙。遂步昨年韻。遣致靈筵以替薤歌。子其知也耶。其不知也耶。嗚呼。痛矣痛矣。前春溪上百花香。與子長號二橡堂。此日獨悲風雪裏。異時誰復悼吾亡。</text>
<title>丹守以詩招隱。盖悶余孤寄欲還驪上也。答之。移寓酒泉時。</title>,<text>旅泊那無屋。登臨况有樓。始焉爲歲計。終欲忘吾州。水接仙巖近。山連桃岸浮。煩君莫招隱。遲我飮淸流。余之此來。盖爲飮泉治疾。三年留住計。故末句云。</text>
<title>自橫亭 卽船上彩閣。</title>,<text>不作濟川用。徒爲遊客供。春天愁倚檻。風水暮重重。</text>
<title>夜聞兒子讀書。有感。</title>,<text>昬眸白髮厭燈明。病枕無眠夜幾更。萬卷腹中平日願。卧聽兒子讀書聲。</text>
<title>將向邀仙巖。路上。家奴跌。碎酒壺。</title>,<text>病餘倍惜春將盡。興發渾忘歲大無。造物似嫌遊事侈。小奴顚碎酒泉壺。</text>
<title>李煕卿哀章</title>,<text>身退名高人仰止。學成行立世推之。聖時歸化君何憾。只爲儒林世道悲。</text>
<title>次蔡君景洪 希範 錦城壇韻</title>,<text>溪上愁雲覆古壇。空山鵑哭數聲殘。遊魂定在淸泠浦。門閉遺墟夜月寒。</text>
<title>聖考諱辰。年年有雨。今日則久雨新晴。於昭在上。益用感歎。用前日諱辰韻。</title>,<text>旱則甘霖霖則霽。深仁等是念民艱。嗚呼今日知何日。白首孤臣淚自潸。</text>
<title>醉石鄭聖瑞 羲河 吾黨所倚重者也。余與晩交。世分旣篤。情好亦深。今遽傾逝世運之厄。豈但私慟。病阻奔哭。遂成一絶。送置靈筵。少洩余悲。</title>,<text>陶翁醉老學俱優。衰世高標冠士流。並奪同時天底意。斯文一脉恐長休。</text>
<title>酒泉舊居。次唐韻。</title>,<text>中秋晩野芳稀。江上霜高木葉飛。最愛手栽庭畔菊。笑迎林下主人歸。</text>
<title>春川道中。偶吟。用梅月堂韻。</title>,<text>久欲休吟詠。終難吟詠休。出門見山色。下馬聽江流。裏亭臺敞。溪邊花鳥幽。此時無好句。何以答淸遊。</text>
<title>次說澤。用淸陰高山驛鐵嶺兩絶韻。</title>,<text>溪上靑林林下屋。高山驛在鐵嶺隅。古人不見磨天外。到此已言風土殊。白頭衰涕又登危。尙憶離親去國悲。兒輩欲知吾謫處。天涯極北亂雲垂。</text>
<title>途中呼韻</title>,<text>千里尋眞興。飄飄入碧空。山明一雨後。路過百花中。駐馬聞流水。披襟受晩風。金剛雲外聳。詩句欲爭雄。</text>
<title>自摩訶衍。送少輩。向毘盧峯。獨踰鴈門岾。</title>,<text>五宿摩訶衍。歸途首每回。他時紅葉裏。佩酒可重來。</text>
<title>石林幽居。次姪孫相翊題壁韻。</title>,<text>勝地無常主。由來居者閒。吾知汝胷內。自有一江山。</text>
<title>奉和內兄韻</title>,<text>旅舍兄飢日。炎天弟病時。淸風向夕至。疎雨立秋期。鵲睡靑林靜。蟬鳴白日遲。悠悠置不問。無事弄孫兒。</text>
<title>慶安驛西。見汝五台入地。感吟。</title>,<text>風露凄凄星隕空。五更臨壙白頭翁。遠來一哭非私慟。此世何由得此公。</text>
<title>訪虞令于東營口號</title>,<text>客到轅門不道名。閽人急報野人行。元戎手拂長髯笑。滿座春生細柳營。</text>
<title>疊</title>,<text>老夫於世已無名。山水中間自在行。謾興詩篇亦多事。年來漸不費經營。</text>
<title>野鸛</title>,<text>野鸛如雲鶴。近之麤醜見。君看邪渾賢。畢竟露眞面。</text>
<title>扶江李君定甫 文祥 新齋。其從兄儀韶 鳳祥。亦至。用唐韻。</title>,<text>新齋小築水之濱。花樹重回舊日春。倘起爾爺同唱和。故都興廢不悲人。</text>
<title>承別諭進住東郊。次兒輩韻。</title>,<text>深宮虛席日。荒野降綸辰。豈忘君臣義。曾無學業新。王家多吉士。漁社一閒人。三䟽仍辭退。江湖凈不塵。</text>
<title>住郊一旬。不得入見。留䟽將歸。胷中若有慨然不豫者。適簫客李德萬來見。携到望北亭。使吹一曲。又一慨然。用陽明妙高臺韻寫懷。</title>,<text>堯舜君民早唾拳。白頭難得一瞻天。隨來簫客聲如怨。望北亭高夜不眠。</text>
<title>夜卧不寐。疊賦。</title>,<text>曾無大踢與麤拳。廉節粗思保我天。反省此心還可笑。徑歸何事不能眠。</text>
<title>江陵閔進士載文。書求詠芝窩題詠。賦寄一絶。</title>,<text>放浪江湖三十春。瞻天有路卻逡廵。歸來怵惕心如病。遠愧商山高卧人。商山。卽其所居山名。</text>
<title>舟還上游。次尹梓韻。</title>,<text>遲迴一棹倚滄波。回望終南霽色和。縱有微誠天不照。也知臣罪積來多。</text>
<title>疊</title>,<text>梧翁昔日釣淸波。屛處危時氣象和。仰德名村知不偶。祗今喬木夕陽多。</text>
<title>韓奉事謙甫 光朝 輓</title>,<text>宦途蹭蹬一科難。詩酒風流兩鬢斑。旅櫬扶歸孤子哭。故鄕無宅但靑山。</text>
<title>次原牧李近甫 光運 舟中見思作</title>,<text>扁舟無補聖明朝。三十年前舊憲僚。白首不知君父面。黃金豈稱野人腰。駑才不足追騏驥。俚唱何能答濩韶。惟有一心繫京闕。送君西上更增怊。</text>
<title>讀凝軒 李陽伯號 稿。有壬寅南竄時。懷余北謫一絶詩曰。土門江水日東流。萬里孤囚對白頭。當日封章拚一死。茂山何異漢南樓。令人吟諷感涕。遂步韻。</title>,<text>南荒北塞昔同流。君已黃泉我白頭。死者何悲生益苦。幽吟歲暮倚江樓。</text>
<title>愛蓮亭。感吟。用板韻。</title>,<text>瀟灑官亭昔賞蓮。玆州賴有使君賢。十年人事還堪涕。四月池光尙可憐。落筆淋漓詩入板。浮波㶑灧酒盈船。今來行樂無尋處。惟見隨風柳絮顚。曾於庚申首夏。遊此。其時故友宋聖章爲地主。遊事甚樂。與余俱有詩。手寫入板。尙在壁上。令人一涕。</text>
<title>水原東軒次板上韻 是州。卽祖考曾莅處。</title>,<text>先朝才雋盛儔朋。吾祖玆州任股肱。遇事自能別盤錯。爲治曾不局䂓繩。威鋤吏惡如除草。仁雪民寃似釋氷。在抱兒孫今已老。桐鄕此日感懷增。</text>
<title>宋聖欽 堯輔 輓</title>,<text>古來榮祿世爭憐。老得腴官孰脫然。看子箕城投紱去。高風眞不忝名賢。</text>
<title>至月二十日大雪後。又大䨓雨。卽開霽。</title>,<text>雪後飜盆雨。雨中掀地䨓。雲空俄霽色。星漢正昭回。天變何曾盡。人爲有召來。惟祈我聖主。深拱檢靈臺。</text>
<title>除夕。用蜀州韻。</title>,<text>除夕曾多墓下眠。晨興霜露氣凄然。如今衰病江邊卧。香火空山又一年。</text>
<title>到甓寺。直登東臺。</title>,<text>寺畔高臺面勢團。瓊林琪樹滿江寒。山僧莫掃階前雪。留待今宵月上看。</text>
<title>夕飯。參齋僧數十人。吾年最老。</title>,<text>齋飯禪房一席團。老夫參坐磬聲寒。大監俗號非吾願。爾輩從今首座看。</text>
<title>槎川李一源輓</title>,<text>莫道文章一小技。槎翁名字滿吾東。百年身世詩中老。二品官銜度外崇。</text>
<title>舟下廣津</title>,<text>輕舟晩下廣陵津。霧罷終南氣色新。堯舜君民虛宿志。狂歌一曲太平春。</text>
<title>淸心樓。用牧隱韻。奉李侯 衡萬。</title>,<text>靑靑野麥際天端。喜動男聲與女顔。何處老翁繫舟楫。新來賢守管江山。千家綠樹軒楹外。四月淸風几席間。政著愛民民不捨。休言田里賦歸閒。李請寫淵明歸去賦。余辭焉。</text>
<title>夕到甓寺。諸君俱會可喜。疊前韻。</title>,<text>徑轉遙瞻老檜端。亭亭白塔倚孱顔。高臺擬償淸宵月。快閣先看薄暮山。賓友盡傾水南北。磬鐘時響寺中間。浮遊方外皆君賜。一任漁舟來去閒。</text>
<title>陰竹宰李元靈。用端字投寄。卻和。</title>,<text>滿紙雲煙落筆端。幾家屛壁爲生顔。爲人自有神仙骨。隨我曾遊太白山。淸靜宜居民吏上。溫良難得士流間。採薇一幅要君手。此意須知非等閒。要元靈畫西山圖故云</text>
<title>陰竹宰期不至</title>,<text>當軒綠竹欲成林。近戶靑蕉已展心。溪上待人期不至。夕陽高樹一蟬吟。</text>
<title>又次陰竹宰</title>,<text>何曾一事掛心端。雲去鳥來揔好顔。經世無才惟閉戶。瞻天有路遽還山。生涯不出三農外。浪跡將收一壑間。爲向雪城使君問。使君何似此翁閒。</text>
<title>射帿罷。出見秋耕。歸看家中婦女舂租。</title>,<text>時平𤱶畞老無功。才拙經綸但事農。日暮石田看播麥。歸聽山婦夜深舂。</text>
<title>枕戈亭</title>,<text>中州胡羯尙紛紛。老將橫戈氣吐雲。烈士何關身後事。三忠北塞死無墳。</text>
<title>送說兒龍門遊觀之行</title>,<text>龍嶽看楓我後時。憐渠逸興往如期。山僧相見如相問。來歲花開去賦詩。</text>
<title>東臺歸路。煑花笠巖。樂村子李幼文以小艇。領季弟及兩郞追至。</title>,<text>鳥語煙林鷺起沙。故人知自水西家。纔看小艇回孤棹。已見輕輿度百花。</text>
<title>卽事</title>,<text>耆所新來燈節米。又兼藥債靑銅緡。不爲遊樂更何用。好是綠陰芳草辰。</text>
<title>聞家人織聲喜賦</title>,<text>朝來觀稼野中行。歸聽閨房有織聲。我欲以玆遺我後。不須塵世慕浮榮。</text>
<title>舟上淸樓悶旱。用牧隱韻。</title>,<text>今玆之旱緣何端。我欲問天時擧顔。安得手傾銀漢水。不堪憂並終南山。勤勞聖主春秋晏。奔走諸公夙夜間。遊食遊衣知有愧。江湖三紀飽淸閒。</text>
<title>疊</title>,<text>羣賢濟濟滿朝端。胡使民憂上聖顔。幾度郊壇趨袞冕。八方牲幣走河山。精誠可格神明際。哀痛頻形敎令間。𤱶畞微臣亦有罪。但瞻雲漢賦詩閒。</text>
<title>喜雨連日。又疊前韻。</title>,<text>萋萋野色碧無端。非復焦枯昨日顔。浹洽夜來千里雨。微茫天際幾重山。民憂已釋龍樓上。邦慶應揚鷺列間。門外水田謀去草。老夫身世未全閒。</text>
<title>牧友用前韻。略述近日悚懼之情。殊得詩人溫厚之意。遂感而次之。</title>,<text>古人紳笏立朝端。百僚肅然爲整顔。獨恨吾君遲作相。未令邦國重如山。忠看北闕鞫儒日。公著西藩考績間。自謂經綸非我事。江湖欲保暮年閒。向年庭鞫䟽儒也。以判金吾䟽諫見罷。爲西伯時。貶下當宁私親不治之吏。故五六云。</text>
<title>喜晴又疊</title>,<text>田家一雨洗憂端。色色新晴揔好顔。樹杪浮來還白日。天邊簇立幾靑山。農人笑語平蕪裏。舟子行歌浩淼間。甘澤雖遲豐可驗。老夫高卧小堂閒。</text>
<title>和牧窩昆仲憂慨時事之作</title>,<text>羽衛行宮䨓雨繁。回鑾是日恐侵昬。江湖白首危明主。負罪曾無進一言。</text>
<title>疊</title>,<text>明庭議謚節文繁。曉入諸公退逼昬。獨有元臣招不起。倘非緣病或難言。聖上以私親加謚。會諸臣庭議。獨兪相命招不進。自上震怒。特命付處。旋因承旨李之億匡救反汗。仍加之億一資。以其月廿七日。親行告由祭于新宮。是夕䨓雨非常云。</text>
<title>疊前韻。奉牧友。</title>,<text>事關追報豈嫌繁。聖德曾無大義昬。可惜老臣憂愛切。不趨君召又無言。今番加謚事。雖未知爲第一義。亦不知其大有累於聖德。爲大臣者。必欲引君當道。則正言匡救。不然則承召議謚。宜無不可。而不彼不此。無端違召。近於占便宜。前詩語有含糊未暢。故有此追作。未知高見以爲如何。</text>
<title>癸酉七月二十七日。牧窩，樂村，蟾村 閔遇洙 三君子。與士景 李星鎭，叔平 金坦行，順之 閔百順，簡材。自州岸同舟而來。先是。余與三君子。議欲遵宋時洛陽耆英會故事。爲驪江耆會故也。先會敝廬者。亦依耆英第一會。會于富韓公宅前例也。其設座進案行酒。俱以年次。其朝夕食。各不過五味。亦用耆會前例。而午饌亦不過五味。以耆會前例。器數太繁。故減去六分之五也。金汝仲，申匡仲 㻒，金哲行，李宜敬，金致大諸君。亦來在座。竟日盡歡而罷。有詩二十餘首。余用富韓公古絶兩韻。牧窩用文潞公律絶兩韻。蟾村用溫公律韻。序文則屬蟾村。亦依耆會溫公作序之例也。</title>,<text>吾鄕古黃驪。上游最勝地。山水極秀麗。人士所都會。然求年齒尊。其人亦稀貴。下不出梨湖。上不過甓寺。其間得四人。書名以齒次。昔有耆英會。今爲吾輩事。吾輩契好深。半生同遊藝。余年適七十。耆司霑君惠。何處可成會。水濱與山底。何物可助歡。蔬果間酒醴。會從今日始。循環期無止。年齡讓一老。德行推三子。圖像有前例。詩序非徒爾。堪與洛陽會。幷傳千百祀。高梧嘒嘒蟬聲滿。小閣翩翩燕舞雙。此會年齡吾稍長。三君德行世皆降。</text>
<title>二十八日早朝。四老同舟。將向老牧宅。舟中用溫公韻聯句。</title>,<text>溫然四座欲生春。退漁。 篷底披襟樂更眞。疎雨送凉還自適。老牧。 扁舟買醉豈云貧。滄波沿泝消長日。樂村。 談笑聯翩會衆賓。梨浦餘歡成次第。蟾村。 風光隨處好留人。退漁。</text>
<title>用溫公韻</title>,<text>諸老團圍一座春。相看氣味揔淸眞。歡遊未肯辭衰疾。薄具何曾道窶貧。白髮蒼顔誰是主。靑山綠水互爲賓。營堂未敢留形可。詩序同傳示後人。</text>
<title>蟾村會對案余落齒。牧谷戲以褻語。主人獻䂓。牧谷謝失。微失亦䂓。䂓卽摧謝。儘是美事。不可無記。遂用雙字。</title>,<text>初筵秩秩終筵肅。侍立擎杯童子雙。諸客整襟無雜語。蟾翁䂓失牧翁降。</text>
<title>又和蟾樂投示。次文潞公排律之作。</title>,<text>蟾樂先生曾罕出。同鄕不見七年春。一朝忽起閨中秀。幾處來爲席上珍。水濶江湖憑棹迥。泥融野路跨牛頻。閒居久悟流通理。勝集多延老大賓。危坐不欹如對塑。警言時發足書紳。何徒賁我耆英會。所樂能推以及人。喜蟾樂能靜而動。與人同樂而作。余常病其過於守靜。戲以閨中處子。故第三云。</text>
<title>甓寺耆會。以賞心樂事分韻。余得賞字。</title>,<text>高眠丈室中。飽飯禪樓上。好月東臺明。五更吾且賞。</text>
<title>心樂事三韻。次老牧樂村蟾村。</title>,<text>江水悠悠去。層臺俯碧潯。洗空憂世意。流送戀君心。昨夜已昬飮。今朝更細酌。東臺初日明。留坐看魚樂。白髮四老人。江湖淸滿地。但願世昇平。餘年無一事。</text>
<title>翌日臨罷。次蟾樂用心字韻。</title>,<text>籃輿下沙岸。藜杖倚松陰。政注相望眼。那堪欲別心。暮雲看漸遠。流水意俱深。且愛波間鳥。雙雙泛復沉。</text>
<title>次贈金正履萬</title>,<text>拙宦軍資正。靑袍映皓鬚。居鄕如處士。卜宅近名湖。濟死惟囊藥。吟詩獨據梧。天書時一召。騎馬取京途。</text>
<title>牛灣族孫敏材，簡材兩君。冠其兩子。蟾樂翁爲賓。余領兒子往赴。簡君賦詩記事。蟾翁有和。余亦和之。</title>,<text>階上兩冠者。湖邊十月辰。吾家自有禮。令舅來爲賓。並立容儀整。交修德行新。竆鄕傳美話。此事罕朝紳。</text>
<title>牛灣歸路。舟下州村。</title>,<text>歸棹乘流過幾村。村煙野樹正黃昬。不愁十里江行遠。明月隨人夜到門。</text>
<title>再疊</title>,<text>牛灣歸路下州村。水冷風高暮色昬。船上背看神勒寺。依依如過故人門。</text>
<title>三疊</title>,<text>淡月疎星兩岸村。西風吹散薄雲昬。高歌一曲詩三首。已泊輕舟柳下門。</text>
<title>癸酉除夜。用蜀州韻。</title>,<text>身外浮榮等一眠。恩資今日又胡然。江湖白首揮雙涕。忍憶先朝侍從年。近因肅廟追上徽號。仍推恩先朝侍從諸臣各加一資。賤臣亦在其中。故云。</text>
<title>甲戌二月二十九日。又成耆會于梨湖。敏材隨至。槐山守李景淳亦會。共用富公古絶韻。</title>,<text>丈夫有能事。致身經濟地。利澤及於人。明良相際會。而余獨何爲。永謝軒冕貴。半世浮遊跡。山亭與水寺。彼固有命焉。我寧爲其次。人生所可樂。莫大乎無事。江湖漁釣業。𤱶畞黍稷藝。陽春始布澤。更見乾坤惠。東風解氷雪。江水深無底。仙侶來繫舟。林齋又置醴。風流槐州守。五馬亦戾止。長嘯復浩歌。自謂天放子。擾擾塵世間。回視一莞爾。箕山與穎水。高風吹萬祀。又成耆會沂川上。春日冠童凡幾雙。自古江山稱第一。一州諸勝下風降。</text>
<title>李同福 渘 哀章</title>,<text>小岳樓主翁。去秋奄忽。訃書及輓幅。今夏始至。顧念舊遊。曷勝愴怛。老廢人事。無由往哭。追輓非古。還其紙本。亦不忍無一言。遂用昔年和老杜岳陽樓詩題小岳樓韻以哀之。不見吾君久。凶音忽野樓。世間詩老盡。湖上此生浮。春日岳陽榭。秋宵赤壁舟。瑤琴絃已斷。空憶舊風流。</text>
<title>將遊龍門山。渡江口號。</title>,<text>花外小車數騎陪。淸江一棹興悠哉。餘生此世無他願。歲歲龍門一往回。</text>
<title>尹景平哀章</title>,<text>分我湖邊宅。知君世外心。風埃雖咫尺。雲月卽胷襟。身計僧俱淡。時憂水共深。云亡違一哭。城市斂棺衾。</text>
<title>韓大叔 億增 哀章</title>,<text>牧友有書至。爲言韓令亡。平生惟一面。痛惜自中腸。律己知心苦。懲奸見志剛。好人日彫謝。先哭景平喪。</text>
<title>徐汝思 宗伋 譴補湖西水閫。投示遣懷四律。其一屬余。步韻卻寄。</title>,<text>知君快若脫籠樊。安得高懷相與論。世上簪纓雖未謝。眼前湖海已平呑。衰年氣卻增豪爽。春日詩來警惰昬。差喜姓名書在壁。一堂如接笑語溫。余昔屢登永保亭。有詩揭壁。故第七云。</text>
<title>李懷仁 炫 輓</title>,<text>六載懷仁縣。銅碑百世思。明廷少公道。深巷任長飢。末路交仍息。竆途志不移。昔年惟一面。遺範見賢兒。</text>
<title>贈別洪君叔圖 得河</title>,<text>閤裏寒梅魂欲還。擬携諸子醉花間。花猶未發君今遠。獨掩深齋雪滿山。</text>
<title>除夜數子來會。用高蜀州韻。</title>,<text>百歲怱怱等一眠。何須惜老意愀然。只祈朝野長無事。且養丘中草木年。</text>
<title>疊</title>,<text>時憂耿耿不能眠。追念先朝更泫然。負罪賤臣言不可。微軀何敢惜餘年。</text>
<title>到韓成汝 玉 宅</title>,<text>茅屋開門待我行。中春盡罷畬耕。靑牟田畔老尨睡。芳草溪邊童子迎。</text>
<title>自慨</title>,<text>半生憂世幾回腸。偶竊科名分豈當。若使活民才術在。終身何苦守村庄。</text>
<title>數日連以小艇。沿洄前江。頗覺疏暢。適叔圖來同舟。呼韻賦詩。</title>,<text>小舟沿遡不嫌頻。出浦波光滿眼新。此事江湖惟取適。又看登釣有銀鱗。</text>
<title>又登釣舟。釣伴數人。同登。用前韻寫興。</title>,<text>門前湖水泛舟頻。釣伴爭來釣具新。今日始酬漁子號。笑看絲抄上纖鱗。</text>
<title>雨後。又泛舟。疊前韻。</title>,<text>聞說明廷討罪頻。太平光景一時新。江湖漁釣眞吾分。乘運羣才競躍鱗。</text>
<title>再疊</title>,<text>入浦輕舟上下頻。村容水面雨餘新。江魚不用靑錢買。細柳斜穿三兩鱗。</text>
<title>對元靈。用孟襄陽韻。</title>,<text>露滴槐陰爽。風回麥壠淸。宿雲歸野峀。初日上江城。稼穡知豐熟。昇平賴聖明。時憂莫浪說。老子欲忘情。</text>
<title>與敏材，金叔平子靜 亮行 諸君。小會淸樓。仍以小艇乘漲而下。亦一快事。次樓上牧隱韻。</title>,<text>人憑百尺高樓端。六月江風爽滿顔。自古浮空欄下水。新晴如畫岸邊山。蒼茫眼界驪楊際。浩蕩詩情圃牧間。歸棹悠然乘漲下。一生難得此淸閒。</text>
