<title>夏景詞 搗練子令</title>,<text>月皎皎風颸颸。瘦竹疎松影襯眉。雲盡河傾人不到。夜來幽興對深巵。</text>
<title>七夕詞 酹江月令</title>,<text>白楡花落月。正是紫姑行秋時節。一葉靑梧飄零。道是織女牽牛七夕。月帳排空。銀河弄影。淨霽三天色。流雲如畫。一陣烏鵲橫截。遙想靈匹今朝畫眉猶未了。精靈飄合。玉佩仙裙談笑間。丹桂花飛烟滅。跨鳳秦妃履霜。靑女笑我相逢別。猶勝世界一去無復還日。</text>
<title>新秋霽夜景 菩薩蠻令</title>,<text>凉蟾歷歷淸如玉。靑空一望生寒碧。秋色入疎桐。朗吟飄遠風。　良宵無酒綠。勝景虛排擲。雲水自吾心。靑山繞素襟。</text>
<title>中秋夜 西江月令</title>,<text>滿地喞喞蟲響。浮空皎皎蟾輝。夕陽已送白雲飛。酒興醒來秋意。　可愛一輪凉月。却碎九宇霏微。對樽閑睡客來稀。楚鴈數聲歸去。</text>
<title>漁家秋景 鷓鴣天令</title>,<text>江海霜前一鴈飛。蘆花煙水雪鱸肥。漁翁醉宿篷窓雨。惟有沙頭睡鷺知。　紅蓼月白蘋涯。浮家泛宅不曾歸。灘聲惹起寒宵夢。楚竹烟生向晩炊。</text>
<title>述懷詞</title>,<text>若有一介閒翁。隱居華山之中。托心白雲流水。放懷明月淸風。誦先王之詩書。味後賢之格言。人知之亦囂囂。人不知亦囂囂。不知老之將至。多少世事。付之春夢外也。</text>
<title>迎送西神詞</title>,<text>奠瓊糜兮蘭槳兮。穆將愉兮明靈。藉白茅兮周愼兮。潔粢明兮惟馨。靈皇皇兮欲降兮。爛昭明兮方將。紛總總兮八域兮。何壽夭兮在女。風爲馬而雲爲旗兮。靈之來兮如水。循司命而受指敎兮。祚我家兮壽我胤。雖無在而無乎不在兮。紹庭上下兮堂之閫。紛旣豆播於四體兮。斑陸離其文章。發天地之精華兮。浹月辰而光明。班星宿而列象點兮。爛花蘂之交紅。謇金成而玉振兮。參造化之神功。靈連蜷兮旣留兮。蔀戶繽其並迎。雖吾不信其靈保兮。交不瀆兮虔敬誠。沐浴而極潔兮。宛在上而洋洋。日吉兮辰良兮。神欣欣兮樂康。右迎神詞神降集兮禎祥。神欲行兮相羊。龍駕兮鳥章。邅女道兮八荒。潔尊兮翰音。魚果兮瓊粻。嗟莫報兮神之惠。悵莫留兮神之去。自周季而降臨兮。作下人兮團而固。椉赤熛而導蜚廉兮。翼我嗣而不嚬以笑。聊翺遊兮周流。飄遠擧兮漭渺。覽西湖兮有餘。越宇宙兮焉如。神之歸兮有日。風飄飄兮木蕭蕭。神之適兮何所。山蒼蒼兮水灝灝。吾何以兮贈之。揚聖訓兮用勱。惟天地之大德兮。曰以生兮爲仁。嗟吾民之札瘥兮。孰有簸兮其間。神博施而普濟兮。活海宇之赤子。煢鰥寡之孑嗣兮。凜無倚兮呱呱。神其哀此可哀兮。無或一其殤夭。匪我私於明神兮。寔帝心之若玆。粤自今兮知神惠。欽無怠兮至于世世。右送神詞</text>
<title>火樹賦韻 火樹銀花合星橋鐵鎖開</title>,<text>述夫千門月華。九陌燈火。初無蔭於疎喬。忽綻蘂於千朶。半空紅霧。嫋嫋萬尺之吳絲。平地烟波。簇簇百丈之楚柁。盖觀今夕何辰。千街萬樹。月中呂之成弦。日若木之將暮。九闕烟柳。捲盡碧雲之鶯聲。萬年高枝。返棲黃昏之烏羽。於是列條懸玉。衆蕾吐銀。握瑤鏡於空碧。接珠樹於仙春。高木求魚。赤鯉躍銀河之浪。陸地成海。紅蓮出雲水之濱。于以鳥怨無杪。蝶欲尋花。驚紅杏於日標。望火棗於雲柯。瑤池映空。王母送蟠桃之千徧。月帳排素。姮娥分桂花於萬家。及夫萬戶雷喧。九衢塵合。漢金吾之弛禁。宋士女之雜沓。五夜淸管。聲半落於雲霞。萬顆明珠。光正出於蚌蛤。是以都下成藪。地上看星。光動析木之浦。高入攝提之靑。彤雲高臨。列躔環北辰之所。璇月秋映。紅錦繞天孫之屛。故知鬱鬱高棟。疊疊璇橋。火無焰而旺德。木無根而凌霄。層層火雲。遙接白楡之杪。裊裊紅日。初上扶桑之條。至若赤城晩霞。風爐紅鐵。靑植秦妃之桐。紅撒山之雪。春廻洛社。交映幾樹之牧丹。月落淇園。無數千尋之綠竹。况復樓臺春闌。城闕烟鎖。挹高槐於黃扉。倚仙桃於靑瑣。萬箇華榦。春奪化翁之權。數點星峯。光失南山之硪。遂至萬井如曙。九門洞開。擎雲天而儼列。捧日月而羅裁。火樹銀花。莫非雨露之惠。春臺玉燭。長醉太平之盃。</text>
<title>秋陽賦三疊。寄朴晦仲 宗說○幷序。</title>,<text>昔趙令畤告蘇東坡曰。吾心皎然如秋陽之明。吾氣肅然如秋陽之淸。吾好善而欲成之。如秋陽之堅百穀。吾惡惡而欲刑之。如秋陽之隕羣木。是以樂而賦之。邢居實作秋風辭三疊寄秦少游。朱子嘗愛其辭。神會天出。如不經意。余亦嘗尙令畤之善意。愛居實之淸辭。而適値秋陽之淸明。思吾兄而賦之。秋陽鮮潔兮。淡素練兮橫空。肅天容之澄淸兮。忽颯颯以生風。光皎皎兮照寰中。廓氛埃兮昭曠融。懷佳人兮穆有容。豁靈臺兮玲瓏。欲命駕而往從兮。道云遠兮宿舂邈。嵆呂其不可及兮。願言思子兮心忡忡。秋陽肅淸兮雲熒熒。鴻鴈南飛兮白露宵零。玉宇崢嶸兮金鐵交錚。一氣淸明兮。菊藹藹兮芳英。懷道人兮夜存虛靈。表獨立兮誰適爲情。情慷慨而氣激昂兮。願言思子兮心惸惸。秋陽燥烈兮。風淅淅。萬物成實兮。嚴霜肅殺。百穀穎栗兮。萬室充溢。羣木凋落兮。時冄冄其蕭瑟。松柏後凋而獨秀兮。孰有爲之扶植。荊棘可去而摧折兮。孰有爲之鋤拔。惟夫子亦同此懷兮。辨薰蕕如分白黑。長歌激烈兮。山川夐絶。願言思子兮心惙惙。</text>
<title>追效靖節詩停雲體。懷友有詠。</title>,<text>藹藹芳英。亭亭翠柳。九圍同春。萬物榮茂。酌我淸罇。懷我良友。道之云遠。靜言搔首。微霄曖曖。元氣融融。八表敷榮。太和煽風。罇有酒旨。園有花濃。安得良朋。論道從容。庭有桃李。籬有松篁。云誰之思。南東其方。高山其仰。景行其行。心乎愛矣。俾也可忘。相彼林鳥。悅豫嚶鳴。下上其飛。猶求友聲。展矣君子。實勞我情。願言開襟。泝沿遺經。</text>
<title>歲在黃牛陽月。家君命賦春字韻。</title>,<text>剝則當爲復。竆山不遠春。吾心機自靜。先識箇中春。</text>
<title>臘初見雪</title>,<text>潔淨山容易。淸虛水面含。默然觀變化。花白馬圖涵。</text>
<title>夜坐古王庵。與南孝謙 陽老 聯句。</title>,<text>月移山影近。星入樹陰微。華山。 夜靜談玄罷。禪窓燈影稀。松坡。</text>
<title>登北嶽</title>,<text>緩行登北嶽。回首四望之。山海家鄕遠。微吟陟屺詩。</text>
<title>漢江舟中作</title>,<text>遠客行千里。前程洛水流。北風浮鷁首。秋日上楊州。</text>
<title>南㵎精舍。次朱夫子韻。</title>,<text>高齋枕澗碧。山木生寒翠。時有大人至。秋風景益麗。</text>
<title>雨後登高</title>,<text>水活乾元氣。山靑太古心。徜徉獨玩賞。此意有誰諳。</text>
<title>秋日閑居。追步退溪先生次老杜韻六首。</title>,<text>入秋纔失雨。庭綠澹無泥。簷深容野雀。圃蔭許隣雞。悵望黃鳥去。叵耐鳴蟬多。長日逍遙暮。淸風夜更何。松聲動琴操。蘿帶圍蜂腰。鳴鸛翠樹立。白魚溪水跳。稷禾分隴畒。棗杏擁籬根。牧笛夕陽外。遠歸原上村。柴荊間疎樾。暮靄棲山簷。滴瀝散書帙。淸軒月正纖。晨氣生龍籜。朝暉映鳳花。當階稺子語。白酒釀田家。</text>
<title>詠白髮</title>,<text>黑也澄爲白。小人成君子。會將霜雪色。瀅澈靈臺裏。</text>
<title>上元夜感賦</title>,<text>月出山河爽。春生品物亨。丈夫經濟意。天地一淸明。</text>
<title>次鄭亨甫 在豊 見寄韻</title>,<text>雪淸人入靜。月出詩俱來。觱發無專氣。陽和自一杯。</text>
<title>偶題 三首</title>,<text>流水同淸淨。浮雲無是非。悠悠一心事。坐見鳥高飛。自有忘憂物。翛然遺世情。嘯傲長松下。於焉得此生。閱盡人世事。無如酒一杯。願躡安期子。雲遊入蓬萊。</text>
<title>詠雪</title>,<text>縞素山河儉。淸閑宇宙貧。蕭蕭溪上客。定是月中人。</text>
<title>謹次穆廟賜西山法師韻</title>,<text>風儀鰈域秀。精爽鶴仙胎。宇宙眞心跡。虛空月往來。</text>
<title>又次穆廟賜西山墨竹韻</title>,<text>墨根雲裏降。風幹月邊生。萬古淸虛義。至今畫有聲。</text>
<title>四時草木詞</title>,<text>春草隨風綠。夏苗含雨生。秋桂凌霜秀。冬篁帶雪靑。</text>
<title>次李忠武公 舜臣 遺集中韻</title>,<text>鎖鑰南藩壯。精神北斗高。乾坤撑拄意。悄倚一霜刀。</text>
<title>九日</title>,<text>白髮心猶壯。霜風病亦愁。龍山明月下。黃菊自爲秋。</text>
<title>華山精舍八詠</title>,<text>映戶山影奇。蔥籠出灝氣。起余神豁如。秀色凝蓊蔚。右東山爽氣疎松含遠紅。圓鏡半斜照。霧眼看書宜。虛窓光皎皎。右西峯落照林端起淸爽。松籟漾濤聲。怳若仙翁鶴。空中琴自鳴。右花嶽松聲層巒出縹渺。雲霞發光華。恰似瑤宮戶。碧桃生素花。右國嶺雲華扶疎仙桂月。高朗掛疎桐。照我疎簷隙。蟾光隱隱籠。右梧桐朗月近軒圍翠竹。幽石間疎林。獨卧羲皇世。淸風響綠陰。右竹林淸風藹菀黃金色。陽和自吐絲。綠烟凝造化。畫出東皇姿。右柳堤春絲玲瓏霜月裏。馥馥生秋香。淡泊容華潔。中央一色黃。右菊籬秋香</text>
<title>甲申上元前一日。余出遊溪上。思續陶靖節元月五日斜川之遊。遂賦五七各一絶。</title>,<text>水活無常止。魚游自運行。嘿觀行不息。維得坎心亨。</text>
<title>華山隱居</title>,<text>心事白雲流水。生涯明月淸風。偃仰自有閒地。行休一任蒼穹。遠烟鳥歸深樹。落日魚躍淸波。漁樵好是閒界。琴書自在山家。白沙浦口睡鷺。靑草堤邊卧牛。三公不換此樂。一生自是悠悠。</text>
<title>暮春。與兒輩往遊珠溪。曲水流觴。</title>,<text>石間水流潺湲。谷裏林深窈窕。輕風一曲淸簫。長日數聲啼鳥。蒼苔石畔錦綺。落花水面文章。山阿列坐遊客。㵎曲浮來流觴。飛溜復含輕雨。虛巖更應薄雷。雲深庵僧多少。花落山客徘徊。</text>
<title>舟遊錦壁</title>,<text>流水聲中漁翁。靑山影裏歸客。烟迷浦柳依俙。雨歇林花羃歷。</text>
<title>觀物吟</title>,<text>花發陽和藹藹。柳濃元氣生生。魚躍造化涵動。鳥鳴春意流行。</text>
<title>春興</title>,<text>花柳風疎日映。魚鳥川泳雲飛。靜觀生物氣像。宛在沂雩春衣。纈目籠錦花影。爽耳嗽玉泉聲。面前藹藹和氣。胷中浩浩閒情。落花光邊飛蝶。垂柳陰中鳴禽。踏靑羣童遊戲。倚綠閒翁微吟。</text>
<title>偶吟</title>,<text>丁酉孟夏。余自京歸。默坐松齋。風日和暢。樹陰翳如。禽聲上下。榮途得喪。渺如浮雲。靜誦陶徵士羨萬物感吾生之句。遂賦一絶。山齋晝永客來稀。無數鳴禽上下飛。世事浮雲何有我。只應高卧掩柴扉。</text>
<title>南省歸路渡錦江</title>,<text>東風來上錦江舟。兩岸鵑花映碧流。長笛數聲江日晩。綠楊三月入熊州。</text>
<title>赤馬仲秋。陪尹戚叔 信國 宿中峯庵。</title>,<text>山寺遙尋占暮鍾。白雲泉脚洗心胷。造翁欲戲竆儒到。故作楓林富貴容。</text>
<title>黃猴孟夏。余自京洛偕閔進士 致孝 姜進士 遂煥 出斗湖。乘舟上月桂瀨。</title>,<text>長江雲盡水如天。一上風舟思浩然。此去瑤宮應可到。月中仙桂是河邊。</text>
<title>汎到驪州。泊淸心樓下。拜大老祠。</title>,<text>寧陵蒼柏接江湄。雲漢昭廻大老祠。灑落風期千古意。水天寒月暎新碑。</text>
<title>淸心樓</title>,<text>樓號淸心取意深。淸心未必此登臨。若使吾心消物累。茅齋閑坐足淸心。</text>
<title>秋遊華陽洞</title>,<text>白石淸溪一道斜。華陽九曲水雲多。幽人直到源深處。壁立靑山萬古峨。擎天壁 一曲文山烈氣拄天傾。南宋歸來又大明。獨有華陽千仞壁。吾東萬古撑復擎。雲影潭 二曲一鑑秋澄半畒潭。晦翁詩思淡雲含。淵源正活華陽水。溥博天光上下涵。泣弓巖 三曲盤陀之石出溪中。大老當年此泣弓。往事悠悠雲水白。至今山月照孤衷。金沙潭 四曲巖阿澄闊曲成渦。秋水無塵照見沙。想得武夷明月滿。金雞叫斷落林花。瞻星臺 五曲蒼巖屹立水東汀。萬古長瞻北極星。雲漢昭廻天不老。皇朝四字共留銘。凌雲臺 六曲百尺高臺出水濱。飄然獨立若凌雲。想見大人浩氣養。塞于天地瀅無塵。卧龍巖 七曲蜿蜒之勢偃蹇容。雷雨何年起卧龍。魚水風期寥落後。定應飛入此山中。鶴巢臺 八曲層巖迥峻鶴宜巢。百丈雲松出碧梢。若道邵翁眞氣像。閒中今古有神交。巴串 九曲淸川上曲號名巴。魚腹春波一色遐。從古君臣同祀地。杉松落落日西斜。</text>
<title>西礀書院。次石室先生韻。淸陰金先生號石室</title>,<text>萬古淸風一角巾。先生高節與誰羣。試登鶴駕山頭望。明月如霜出海雲。</text>
<title>性潭先生壽宴韻</title>,<text>高堂花甲壽星輝。三達尊兼一世稀。簞瓢六十年中樂。都付諸孫舞彩衣。尤翁大德繼賢孫。壽域團欒詑聖恩。但願昇平時大有。百年今日奉金罇。</text>
<title>敬次先祖司藝公和尤庵老先生韻。上性潭丈席。</title>,<text>今古山林宿德臣。巴川一派性潭濱。鳶魚活潑淵源大。方寸盎然盡是春。附尤庵韻[宋時烈]聖上矜憐此病臣。大醫來到小溪濱。殘生報效終無日。但向楓宸祝萬春。附先祖韻[司藝公]柱石三朝一老臣。幽居來相碧溪濱。雖然望係蒼生久。莫敎華陽作富春。</text>
<title>壬戌菊秋。陪性潭先生往華陽洞。敬次寒水齋陪尤翁遊巴串韻。</title>,<text>九曲溪山九月秋。華陽一是武夷幽。從古大賢遊賞地。白雲紅樹間淸流。疎江一棹上淸秋。山水悠悠路轉幽。杖屨陪來無限興。月中春酒映淸流。</text>
<title>靜坐偶成</title>,<text>何有何亡滅復生。千歧走作若猿驚。靜坐終朝猶覺擾。不知何處得光明。</text>
<title>感興</title>,<text>世愛浮榮不愛山。靑雲頭白背靑山。却怪朱門屛幛裏。幽閒多畫白雲山。</text>
<title>贈勉金敬以 禮源</title>,<text>九仞山成一簣難。聖贒到此益躋攀。男兒若有能爲志。身氣昏慵最檢看。</text>
<title>雨後步溪上</title>,<text>秋淸爽氣水映空。落照閃紅浪面春。漠漠鷗飛魚躍處。神精活潑穆然容。</text>
<title>送鄭參奉 在勉 歸南中</title>,<text>山行終日共吟哦。立馬相看奈別何。惟有鴈行嘶不斷。楚雲寒月暮聲多。江南木落送君歸。怊悵松陰獨掩扉。珍重華山留後約。白雲叢桂夢依依。</text>
<title>對花酌酒</title>,<text>春醪釀發太和精。杞菊新芳惹翠馨。喫緊晦翁咬菜意。殘書了却屬餘齡。</text>
<title>性潭先生輓</title>,<text>萬古斯文一統名。栗尤遺緖我先生。儒門敬義眞心法。寒水淸秋月共明。雲翁遺託日星垂。八十年來恐或隳。動靜行休俱以義。臨深履薄一心期。三聘慇懃晉接三。靑宮盛禮禮加三。一言有補重離聖。風化冲融邁五三。德望吾東北斗尊。八方多士擁高門。萬事嗚呼天不憗。樑摧深慟淚空捫。</text>
<title>內浦行。越鳥嶺沿溪上。</title>,<text>桃花濃暎水聲中。上下游魚掠點紅。蜂蝶却驚春色失。翩翩也自入深叢。</text>
<title>永保亭</title>,<text>萬里層溟起遠風。高樓簾捲日初紅。流霞酌盡桃花落。縹渺羣仙在鏡中。</text>
<title>黃鶴樓</title>,<text>寒山湧翠水中天。明月波聲撼客眠。黃鶴高樓春已暮。漁歌一曲上孤船。</text>
<title>讀書吟。示兒輩。</title>,<text>白首咿唔永日舒。綠陰鳴鳥和庭除。炎蒸滿室襟懷冷。無限淸風在古書。</text>
<title>偶感</title>,<text>義氣橫秋亙紫虹。燕雲萬里起長風。何當廓掃腥羶窟。洗出三皇宇宙洪。痛哭黃河不肯淸。至寃將訴紫皇京。三王五帝文明地。一掃妖氛萬世晴。</text>
<title>黌堂。與徐明府 興輔 行鄕飮酒禮。</title>,<text>人情從古聖王田。耕種由來禮義先。百拜罇筵一巵酒。滿腔春意十分圓。唐虞氣像設初筵。三讓威儀象月弦。鄕飮方知王道易。雍煕風敎四方宣。三代英華萬古傳。芹宮春動采蘋篇。絃歌亦有言游敎。和氣周流百里天。</text>
<title>西賊平後喜次朱詩韻</title>,<text>驛騎如星月共馳。吾東萬億卜休期。宣王聖德承文武。薄伐膚功四海知。雷懽電邁捷音馳。千里風聲一夕期。想得天顔方有喜。朝廷何獨近臣知。雲間彩鵲語花林。慰得田家老父心。西關萬里新消息。全勝英韶鼔衆音。</text>
<title>贈持平黃公 載謙 輓</title>,<text>扶蘇山擁大江壖。湖右巋然一老賢。八耋居然乘大化。嗚呼其奈彼蒼天。秋翁家世孝兼忠。明月滄江萬古風。仁義遺芬傳不沫。一方人士頌吾公。皤如雲鶴靜如仙。蕭灑床書白業緣。百歲塤箎湛樂意。文章况有子孫賢。高山景仰古汾陽。忠烈衣冠昔所藏。蓊鬱楸陰新隴近。古今遺蹟共嗟傷。葭莩姻誼契金蘭。心在冰壺片月團。從今不復西州路。欲寫蕭歌涕自汍。</text>
<title>鳳巖書院。敬次尤翁韻。</title>,<text>江氣涵空靄遠山。白鷗飛點水雲間。淸風政爲幽人到。贏得羲皇以上閒。</text>
<title>偶成</title>,<text>道在常行日用間。惟誠惟敬寔躋攀。求仁不外存心內。克去吾私是訂頑。</text>
<title>輓黃聖行 鐸</title>,<text>玉樹亭亭皎絶埃。霜風一夕忽驚摧。稚兒呱泣孀閨哭。最是高堂白髮哀。淸池秀出玉芙蓉。四十秋光澹泊容。怪事天公零落此。何渠不若歲寒松。文章聲價日邊高。天鑑昭垂一字褒。萬事蒼梧無限恨。靑雲虛負洛陽橋。芳蘭香歇露凄凄。山路薤歌日欲西。斯世仁人今寂寞。江雲漠漠暮鴉啼。</text>
<title>次水北亭八詠韻 亭在扶餘白馬江上。</title>,<text>三韓如夢水茫然。惟見蒼巖壽永年。可愛殘嵐消不盡。朝暉閃映小亭前。右落花朝嵐江雨蕭蕭江草遙。庵雲猶帶義慈朝。可憐寂寂殘山裏。寒磬鼕鼕響遠飄。右臯蘭淸磬落照浮金影遠灣。長虹橫截半江間。狂塵霧盖須臾事。誰與高亭盡日閒。右浮橋斜日微霄橫影曖初晴。滉漾金波月湧明。仙鶴飛來沙上立。滿江虛籟自如笙。右蛤灘霽月白露蒹葭鋪素羅。秋生鴈字點空斜。烟朝月夕翺翔興。十里寒花自一家。右平沙蘆鴈白蘋紅蓼可堪攀。一掃霜風碧水干。山上晩來圖畫處。雪中松色翠生寒。右柯山松雪百濟江山空復空。夕陽惟有一蓑翁。浮家不管滄桑事。數曲漁歌細雨中。右馬江煙雨朱欄極目正怡神。湖上烟花萬古春。借問高臺歌管沸。昇平今日樂堯民。右溫臺歌管亭子重修無盡期。雲仍世世揭新詩。看取溫王何似業。曾無寸土大江湄。右摠詠</text>
<title>輓李伯深 默○妻宋氏亦從而節死。故幷及之。</title>,<text>人皆以死最爲悲。千古誰如我友悲。有子先亡妻亦逝。重幃慟哭路人悲。文酒同遊五六年。風流儒雅足爲賢。寂寞空山埋玉地。凰隨鳳去亦堪憐。曾讀劉公列女篇。共姜蔡婦至今傳。徒能矢死猶無死。同死誰如宋氏賢。</text>
<title>敬次先祖參奉公上天王峯韻。送從弟幼吉 丙漢 遊方丈山。</title>,<text>萬古仙遊嶽色晴。孤雲一去月空明。遙知造物無窮象。留與高人十分淸。雲與同閑鶴與來。靈岑縹緲洞天開。先祖淸遊令弟繼。碧溪僊掌壯觀廻。附參奉公原韻山顔濃濕雨初晴。旭日當空霽色明。天爲遊人露光景。積陰昏霧一時淸。短筇疎曳入雲來。嶺日初昇宿霧開。玉笛一聲山水綠。洞仙應有駕風廻。</text>
<title>輓同門安壽麟</title>,<text>嗚呼天欲喪斯文。哭我先生又哭君。一見函筵如夢寐。白雲回首謾沾巾。</text>
<title>過淸安縣。贈李使君 光顯。</title>,<text>官閣簷疎豁四通。月明端好更淸風。分明太守三年政。只在淸風明月中。</text>
<title>族兄 宗漢 輓</title>,<text>吾兄厚德稟乎天。壽考康寧理自然。玉瓚黃流無限意。嗚呼薤露寫詩篇。</text>
<title>竹裏閑居</title>,<text>鳴雨颸颸灑竹林。微風吹動自成琴。幽人獨立自生聽。向晩疎陰淸素襟。</text>
<title>春夜憶麟兒</title>,<text>光風灑落浴沂辰。春滿貧家景不貧。永夕山翁無所事。月明閒步憶麒麟。</text>
<title>芭蕉</title>,<text>生生新葉日新新。易理生生定得新。獨向新心觀大易。自然生意自然新。</text>
<title>晩秋上獅子庵</title>,<text>黃菊丹楓飽景歸。滿山雲錦照人輝。聊知卉木無情物。故戲湖西一布衣。</text>
<title>哭蒼柏山人朴晦仲</title>,<text>今年秋入失槐翁。冬至陽生又哭公。吾道無人湖海內。此心惟付月浮空。昔年潭上得吾兄。一語如蘭臭味馨。八域同門知者少。峨洋一曲獨沙汀。鼎峙東南講古經。封書往復滿巾籝。嗚呼萬事雙垂涕。一介人間獨此生。雪泥鴻爪付長箋。庸學微言討義專。叩講眞工猶未了。百年遺恨在羲編。</text>
<title>贈栢峯上人</title>,<text>梅月松雲尙友贒。白雲明月共悠然。南游北去如雲影。別後相思見月圓。</text>
<title>與從弟可人 蕭漢 老宣 曹漢 携酒出遊溪上</title>,<text>紅露浮觴引白魚。碧溪風味滿襟裾。沙禽見我如相喜。烟裏遺音喚自如。</text>
<title>敬次鄭善之 在明皇梅堂韻 崇禎十二年。高公用厚爲書狀官。朝天之時。得大明梅一本而來。經年數百。古査尙存。善之累請得種。因名其堂焉。</title>,<text>一樹東方碩果存。百年中土剝爲坤。循環至理培根柢。應見羲皇此義論。</text>
<title>大聖庵。次靜虛堂韻。</title>,<text>招提鍾歇白雲寒。永夜明燈一點殘。三四僧眠閑客語。劃然風雨滿空山。</text>
<title>權公 愹 輓</title>,<text>白首相知已數年。忽驚輀駕送歸仙。滔滔一世皆昏濁。含笑惟應入九泉。</text>
<title>感賦</title>,<text>自省吾身剩悔憂。於人於物有何尤。物態人情經歷盡。吾於斯世息交遊。</text>
<title>暮出淸溪。濯浴而歸。</title>,<text>閒與沙鷗睡夕陽。秖今身世兩相忘。殘年玩易無窮意。生死悠悠任彼蒼。</text>
<title>菊秋</title>,<text>秋淸素氣淨無埃。虛室蕭然萬景來。盡日西風吹葉掃。滿庭明月菊花開。</text>
<title>甲申元月。續陶靖節斜川之游。</title>,<text>風和日暖上元時。天地昇平聖世期。八耋老人遊且樂。夕陽臨水詠而歸。</text>
<title>乙未小至夜。陪性潭先生宿花樹庵。拈杜老早春韻。</title>,<text>至日明朝是。乾坤碩果春。潛雷生半夜。燈火照幽人。世運終難復。天時漸覺新。山齋陪丈席。靜養迥無塵。附先生韻[宋煥箕]雷聲聞半夜。風氣見陽春。佳節朋來地。窮山靜養人。正宜羲易玩。何處曆書新。相對挑燈坐。幽襟不染塵。</text>
<title>敬呈朴進士丈 東輅</title>,<text>松扉留僕馬。林巷已光輝。恨別蒼山遠。詠懷秋雨悲。人歸月圓後。詩到菊花時。寂寞蟾江夜。秖應理釣絲。</text>
<title>有懷寄閔公美 致孝</title>,<text>京洛同隨柳。江湖憶鼓舷。論襟水浩浩。分手草綿綿。驛路蒼烟外。鄕關綠樹前。別來無限意。明月更團圓。</text>
<title>次吳丈 彥輔 韻</title>,<text>常愛嘉陵丈。巋然一老人。抱玆淸廟瑟。遺我瓊瑤珍。濩落先君契。優遊半世春。誰憐碧林下。守道不羞貧。</text>
<title>輓吳處士 雲爀</title>,<text>萬古淸潭水。東方處士星。白雲陳老。明月魏翁亭。河洛通幽賾。璣衡象妙靈。嗚呼季子墓。何必待鐫銘。</text>
<title>臨溪上</title>,<text>日淡乘晩興。偶然出溪汀。緩行觀魚樂。閒坐自鳥聲。沙闊寬地步。水流見天形。無心來而去。童子怪我情。</text>
<title>宿道南書院</title>,<text>洛江三南國。吾道八賢祠。寒水高秋月。靑山過客時。翛然曾點興。歌以考槃詩。坐看風帆去。沉吟有所思。</text>
<title>入淸凉山。自致遠臺登金生窟。</title>,<text>昔贒留往跡。玆嶽絶塵埃。日落金生窟。雲歸致遠臺。石含山氣動。鍾閱劫灰哀。欲占仙人境。更登千丈嵬。</text>
<title>上俗離水晶峯</title>,<text>蟬蛻藐人世。雲游入俗離。龍堂明落日。龜石靄秋霏。樹愛霜濃後。山憐月出時。微吟出陰洞。雲氣上寒衣。</text>
<title>大雨</title>,<text>天風驅大雨。平陸忽成江。豪氣羣龍鬪。雄聲疊鼔撞。綠舂汀柳舞。靑簸野秧扛。水巨無舟楫。誰成利涉杠。</text>
<title>自京歸路</title>,<text>落日西湖客。斜風漢水舟。浮雲皆世界。明月獨高樓。北學緣何事。南歸得一秋。嘻嘻看宇宙。前道亦悠悠。</text>
<title>元子開講日感賦 時先生以師傅登筵。丁巳四月二十一日。</title>,<text>聖主招賢者。良辰盛禮行。白駒塲藿縶。祥鳳翠桐鳴。講座風雲合。胄筵日月明。吾東萬世慶。歌頌四重聲。</text>
<title>送鄭亨甫歸昌平</title>,<text>別懷當歲暮。之子下祈陽。驛路靑山古。江亭落日凉。三霜生白髮。八月薦黃粱。孝思屹龜石。歸來瞻鴈翔。</text>
<title>過聖庵。用林進士 晩遠 韻贈西嶽上人。</title>,<text>淨鄰流水瀅。閑與白雲齊。樹密心常寂。月淸思不迷。直躋西嶽嵂。應笑下乘低。却愧陶徵士。頻尋遠法棲。</text>
<title>次鄭亨甫湖南途中韻</title>,<text>久違金菊綻。相憶白雲長。風緊鴈來野。天高鶴返鄕。夢驚霜透氣。詩到月增光。巖樹蒼蒼遠。吾今屣履忙。附原韻回思華嶽老。千里我懷長。涵養中和氣。閒居靜僻鄕。蘭香人孰採。玉韞自含光。久未承敎誨。歸心日益忙。</text>
<title>偶成</title>,<text>世情皆逝水。吾道屬靑山。靜愛幽篁碧。淸隣白鳥閑。檢書春煦永。看劒雪花斑。綠酒無人勸。蒼苔獨揜關。</text>
<title>贈中國漂人</title>,<text>萬里風漂遠。三韓日出鮮。海鰌渾似夢。郵騎覺如仙。雲近蓬山雨。天長鴨水烟。行尋箕子國。應問八倏宣。</text>
<title>荷珠</title>,<text>有珠荷葉上。明朗貴淸眞。瀅澈瓊瑤骨。端凝水月神。霜冰浮碧椀。星宿點蒼旻。灑落誰能比。吾儒席上珍。</text>
<title>晩春與李愼之 謹祜 遊北獅庵</title>,<text>入山無俗累。臨水滌煩襟。石老多僧氣。花紅見佛心。白雲留遠客。淸磬滿疎林。幽興發歌詠。流泉鳴似琴。</text>
<title>宿浦棧江上。玩月拈杜韻。</title>,<text>有主江山好。留賓水月生。翛然罇酒興。自爾蓬壺情。隱影楓林暗。透光蟹火明。朗吟沙際立。雙樹出遙城。</text>
<title>與鄭參奉 在勉 往細洞。馬上聯句。</title>,<text>九日空山路。丹楓細㵎中。環溪。 洞人乘早晷。歸客溯秋風。華山。 淑氣浮昭境。淸流見碧空。環溪。 百年分華約。留寄桂花叢。華山。轉轉如壺裏。環溪。 行行出鏡中。華山。 寂無山鳥語。環溪。 淸見水雲容。華山。 適遇廬山瀑。環溪。 閒同鶴觀翁。華山。 如何庵上佛。環溪。 長伴石間松。華山。</text>
<title>洪公 以烈 輓</title>,<text>末路無賢士。靑山哭善人。一鄕稱孝義。千載挹淸芬。桑梓終留敬。芝蘭並帶春。邱原違執紼。悽愴送歸雲。</text>
<title>無愁曲</title>,<text>至人無火熱。浮世自閑愁。虎尾陽春藹。矛頭活佛謀。坐淸風入室。神豁月生樓。泰宇應須定。天光發闡幽。</text>
<title>鳳巖院。次重修仁智堂韻。贈岐陽李使君 羲耆。</title>,<text>一區蛾術域。千古鳳巖名。地以先賢美。堂因太守成。丹靑增月色。絃誦答江聲。寥落山頹感。林風動不平。</text>
<title>寄內從朴稺庸 濟默</title>,<text>關峽多奇士。江山有草廬。酒添花月朗。詩着水雲疎。蓮龜增壽考。蘭玉滿庭除。落落如星宿。相思望太虛。</text>
<title>古王庵。校屯庵集。拈集中韻。</title>,<text>鄭重山中會。淸虛雪下時。白雲勸罇酒。寒瀑響琴詩。入定林深好。偸閒夜靜宜。曠襟如睡鶴。應有老仙知。</text>
<title>懷舊吟。寄蔡貞叔 龜永 昆仲。幷序</title>,<text>余嘗讀秘演詩序。至於敍曼卿之游。秘演六一翁之老而衰。慷慨嗚咽。如聞燕市擊筑矣。嗟余伉拙牢落。鬂髮已種種。尊兄昆仲亦已老矣。令人自不無燕趙慷慨之意。而秘演詩序之嘆。亦在目前。今玆春氣和暢。萬物昭蘇。感時興懷。殆同老阿婆臨鏡憶二十少年時事。不覺一笑。而發於咨嗟詠嘆之間者。偶得二律奉呈焉。月講靑春會。星離白髮多。草平思角戲。花發憶蔥歌。目斷山蒼靄。愁生水綠波。何當秉明燭。閑話六旬過。憶昔同家塾。相携出遠郊。六旬如夢過。千里亦神交。紅杏猶新蘂。玄禽尙舊巢。願言花柳節。罇酒對山肴。</text>
<title>次鄭龍卿 在應 攀桂亭韻</title>,<text>樹屋松翁志。棲雲丈老亭。靈襟凝素壁。風韻滿虛庭。抱道靑山邃。觀心泌水渟。自占嘉遯象。松月照羲經。</text>
<title>宿黔潭書院</title>,<text>古亭烟靄裏。孤客水雲中。獨坐幽禽語。微吟落蘂紅。酒杯山影吸。騷興雨聲籠。萬古陽春像。永懷保晩翁。</text>
<title>傾日葵</title>,<text>白日無情意。紅葵自至誠。精華鍾陸秀。英氣稟蘇卿。直節山林聳。丹心宇宙擎。葆光人不識。相對夕陽傾。</text>
<title>中秋旣望。拈唐律韻。</title>,<text>落照昏生野。西風獨掩關。月光澄宇宙。秋氣爽江山。世事雲飜覆。翁心鶴睡閒。庭柯多夕蔭。高鳥自知還。</text>
<title>秋興詩。寄金景瞻 星泰。</title>,<text>坐閒看老竹。凉動入庭柯。野熟黃雲重。秋生白髮多。淸風無夢寐。明月有詩歌。逸士南隣卧。陽春亦寡和。</text>
<title>次李子順 若采 昆季來訪見贈韻</title>,<text>宿契萍相會。淸詩月共新。李蹊瞻韡萼。樗散忝姻親。山水公如鶴。林泉我作民。叨蒙推許過。罇酒付和春。</text>
<title>暮春。次杜律屛跡詩韻。</title>,<text>靜嘿應爲道。優遊玩適情。草滋和氣孕。花暎月弦成。雨細鳴鳩穩。風微鷰羽輕。箇中多活潑。天地自生淸。</text>
<title>哭雙溪處士鄭龍卿</title>,<text>默觀天地運。多減聖贒年。明道纔勝夭。南軒亦未延。月圓還缺晦。花發易飄翩。物理皆如此。吾將欲問天。寂寞山頹後。斯文約共修。舞雩風有詠。寒水月將秋。經禮勤攻琢。烟霞獨隱求。漠然先我逝。萬事止一邱。</text>
<title>春晩。次杜韻遣興。</title>,<text>春深睡饒足。村靜事閑幽。鳥響暄風細。花生日影流。蜉蝣渾滅沒。鳧鶴孰悲愁。塊坐觀玄化。天成自白頭。</text>
<title>雨後灘聲</title>,<text>雨滂銀河落。灘急大江鳴。砉歘龍吟壯。咆哮虎吼生。却令天地怒。應有鬼神驚。激烈增豪氣。長風碧海傾。</text>
<title>次從弟幼吉登方丈觀日出韻</title>,<text>迷離蕩銀闕。驚恍湧金輪。陽德開於子。羲賓出自寅。赤波飜似電。黃道躍如神。倏立光明世。堪憐黑窣人。</text>
<title>贈勉鄭景魯 志默</title>,<text>天心幽且嘿。人道一而淸。立志當堅實。脩辭在篤誠。鶴鳴孚信應。龍蟄屈伸亨。董子曾有佩。王家戒顧名。</text>
<title>雪中松籟</title>,<text>九宇成瑤海。雲濤響太空。冰絲楚色渚。仙樂月華宮。鶴影鳴臯亮。軍聲入蔡雄。虛堂自生聽。藻韻穆淸風。</text>
<title>哭晏上人</title>,<text>落落無玄語。寥寥垂素幃。心空明月晦。形滅白雲歸。古磬含聲咽。殘燈照影微。客來尋舊契。綃像却依俙。</text>
<title>秋興賦。次孟浩然南山韻。</title>,<text>晩景仍幽邃。霜秋樹繞廬。碧梧風際響。金菊月中疎。春入盈罇酒。淸凝滿几書。自斟還自讀。芬馥上心虛。</text>
<title>詠菊</title>,<text>特秀凡花卉。芳垂隱逸名。潔精循易道。鮮正象葩經。節配春秋義。華敷禮樂情。獨傳千聖旨。萬古一頭馨。</text>
<title>自念詩。次陸放翁衰病詩韻。</title>,<text>閒思白雲鶴。淸想玉壺冰。天地無愁客。江山有髮僧。明看萬川月。師尊一點燈。自然眞有樂。蔬水曲吾肱。</text>
<title>秋日詠懷</title>,<text>玉宇秋淸萬里寬。西風憀慄掩松關。心如止水方能活。體倣高山乃可安。一息放過須作蹠。百年危懼庶希顔。跳丸歲月吾無奈。獨抱遺經仔細看。</text>
<title>戒舍弟 台漢</title>,<text>人無實行近於禽。學問非他義理尋。忠信溫恭存此性。虛邪巧僞絶于心。三綱有本知惟孝。千聖相傳若曰欽。世路無如私欲險。須從日用着良箴。</text>
<title>追步姜定山 必敎 送別韻</title>,<text>十年朝市厭塵坌。浦樹疎陰靜揜扉。碧海蘋風飜紫浪。幽泉荷露落紅衣。春城一別靑山遠。澤國三秋白鴈歸。看取錦西工部老。滿江花木動芳菲。</text>
<title>柳參判 戇 壽宴韻 代作</title>,<text>富貴能兼壽福難。貳卿周甲一門懽。老去欣情親戚話。向來榮寵侍臣冠。丹心善禱岡陵永。白首優閒宇宙寬。范相遺圖須莫獻。西江醉睡已休官。</text>
<title>八音詩 論聖學</title>,<text>金聲玉振合終始。石火電光非道眞。絲出老蠶心會理。竹爲君子綠生春。匏瓜不食寧爲義。土埴陶形定是仁。革舊惟新應一德。木長牛峀見天君。</text>
<title>敬次李司諫 弘稷 文科迴榜御賜韻</title>,<text>壽星南拱北辰垣。雲漢昭廻御酒罇。蟾桂春還編籍地。龜蓮慶溢𣌑腮門。華顚鶴皓天仙降。玉杖鳩翩國老尊。永夕笙歌誰所賜。百年雨露自乾元。</text>
<title>性潭先生壽宴。以病未赴。追賦先生長孫 欽天 原韻。</title>,<text>靈春樹老性潭邊。仁壽由來理自然。學祖晦翁悲祭禰。氣如程老豈修仙。需雲樂意蘭香動。盛德光輝棣萼連。門下小生慚未赴。微誠惟祝子思年。</text>
<title>敬次大報壇御製韻</title>,<text>千古尊周義獨親。皇壇禋祀歲行春。吾東志節惟時夏。直北氛祲奈汩陳。越若君王虔秉幣。却令人士淚盈巾。朝宗寔是追來孝。列聖相傳典禮遵。</text>
<title>元子誕生後都鄙慶宴韻 庚戌</title>,<text>佳氣蔥籠甲觀庭。紫泉淸矣聖贒生。人間始有東宮位。天上重輝北極星。滄海難量三殿樂。泰山方鎭衆民情。黃雞白酒家家會。無限芹忱祝萬齡。</text>
<title>陪季父飮酒躑躅花下。拈韻共賦。</title>,<text>今年花事太虛無。嘉谷韶光爛似圖。獨擅繁華紅照耀。秖緣雨露自沾濡。忽驚錦繡貧家在。更覺風流別界輸。此樹都宜名九錫。枝前須倒濁醪壺。附季父韻東君造化間如無。一樹花溪活畫圖。桃李蹊前春獨擅。松篁園裏露偏濡。天開錦帳寒門衛。仙放紅霞別界。輸鄭谷繁華專此美。思呼陶謝與傾壺。</text>
<title>觀書有懷</title>,<text>性癖耽經日苦忙。常嫌春睡夜偏長。時尋舊學意逾好。稍得新知喜欲狂。玩味最宜鳴雨夕。閱籤猶足照蟾光。聰明有限書無限。努力應隨習鳥翔。</text>
<title>同知族祖 思兼 蒙恩慶宴韻 幷序</title>,<text>惟我族祖以壽而貴。庚戌三品。甲寅二品。贈延三世。榮溢一門。盖以國家之篤慶昌熾。族祖之胡考無彊故也。敬次伯族叔 晉欽 原韻以呈。後甲先庚設此宴。吾門介祉一何繁。九旬黃髮千年禱。三世恩麻八座尊。喜氣芝蘭春正舞。和風絲竹樂新飜。團歡壽域知誰賜。更誦華封祝聖言。</text>
<title>送鄭龍卿歸鎭川</title>,<text>巖下相隨已四春。別離况復落花辰。靑山舊是高人友。明月全爲逸士隣。古架詩書敦志業。一區梅竹任經綸。嗟君此去終何樂。吾道衡門定不貧。</text>
<title>次永慕亭重修韻 亭在沃川疎江之上。校洞鄭氏以距先塋不遠。故名以永慕。今年壬戌。重修加丹雘。揭韻求和。故追步以呈。</title>,<text>翼彼江頭永慕亭。百年堂搆不曾傾。杉松落落蒼山合。蘆荻蕭蕭兩岸橫。萬頃風烟遊子地。九秋霜露主人情。蘭橈桂酒無窮興。贏得湖心月自生。</text>
<title>登俗離文壯臺。次寒水齋韻。</title>,<text>文臺突屼矗晴空。呼吸分明帝座通。鵬際海虛迷嶼島。鶴邊天盡辨西東。雲烟萬里渾無已。宇宙千年漭不竆。快意登臨如羽化。翛然終日御長風。</text>
<title>洪遜愚堂 錫贈職焚黃韻</title>,<text>紅羅天地獨吾東。太白山靑屹五公。栗里風淸陶老隱。滄溟月出魯連同。循環甲子三周感。貤爵恩榮萬古崇。特筆誰書洪處士。光輝照耀史編中。</text>
<title>次宋聖希 欽天 農窩韻</title>,<text>泰宇天光豁有容。新樑語鷰賀春中。地迥松篁生色翠。窓開花藥惹香濃。函筵氣像祥雲映。棣榻風流永歲同。耕種情田勤禮義。尤門從古也明農。</text>
<title>讀圃隱先生遺集。感賦集中韻。</title>,<text>東國宗師理學儒。前朝五百似公無。山河義烈三韓重。天地綱常萬古扶。日月光垂崧院右。星霜血點竹橋隅。遺文讀罷抆雙涕。知是人間大丈夫。</text>
<title>次尹長卿 範泰 知止齋韻</title>,<text>碩人薖軸在阿成。㵎谷泠泠絶世情。山起白雲來庇隱。天敎明月照全淸。罇中綠蟻陽春興。靜裏閑禽太古聲。萬事無如知止好。書農於此樂餘生。</text>
<title>感興</title>,<text>衰年至樂讀書宜。萬事優閒對酒巵。風月無私惟可友。江山有分亦難期。經綸只合栽松菊。功業全拋製策詞。人世紛紛都覺厭。碧溪鷗鷺願相隨。</text>
<title>細洞歸路。將入摩谷。與鄭參奉聯句。</title>,<text>石路林深隱水聲。環溪。 丹崖朝日映人行。華山。 無端粉黛三千美。環溪。 自在金仙五百淸。華山。 子午谷中車馬少。環溪。 泰華山裏道禪成。華山。 直披錦繡登高處。環溪。 飄灑胷襟水月明。華山。</text>
<title>賀朴進士 瑊 新榜 幷序</title>,<text>昔我先祖司藝公。嘗於鳴鶴塘朴氏聯璧慶宴。有所撰賀詩。今其旁孫瑊又登蓮榜。文風慶喜。亦足世其家者。松茂柏悅。人情固然。余亦追步先韻。用伸慶賀之意。蓮萼流芳處士孫。靈芝有本自來蕃。草動藍袍聯彩舞。香濃紅餠惹鴻恩。鳴鶴聞天連古址。祥鸞繞樹映華罇。梅竹遺芬光外裔。百年慶澤漾徽源。</text>
<title>秋浦黃先生 愼 影幀改摹韻</title>,<text>山斗留名世大千。淸高遺像月圓天。文章鱷海停波誓。風節牛溪講道筵。雲羽如瞻諸葛貌。箕精宛降傅巖烟。新綃復揭滄江廟。底柱寒流薦位前。</text>
<title>述懷。吟寄鄭亨甫兼呈龍卿兄。</title>,<text>默數諐尤日用多。身心點檢恨如何。須知道理無竆盡。只願工夫更切磨。古鏡難將爭日晷。方塘猶自起風波。金蘭幸有巖汀老。鞭策應從這裏加。</text>
<title>華山隱居秋景</title>,<text>世事盲聾日揜扉。琴書蕭灑映秋暉。松聲颯爽渾仙界。菊蘂淸寒自道機。靜坐浮雲閑共護。獨行明月澹相依。殘年採藥偏宜分。願入天台學子微。</text>
<title>天默齋李先生 尙馨賜祭韻</title>,<text>幽默玄天道一原。眞心會得活翁門。風雲鼓勇乘城戰。日月爭光抗疏言。一世蓍龜羲易契。百年山斗士林尊。丹忠炳照芸臺史。遺廟輝煌賜祭恩。</text>
<title>九月生朝日有感 辛未</title>,<text>嗚呼生我此何辰。石火流光遽六旬。霜露凄寒驚一甲。蓼莪哀慟念雙親。蒼天曷極無全報。白髮如絲愧此身。掩泣淸晨行禰祀。杯觴都付大兒麟。</text>
<title>敬次黃丈 載謙 韻</title>,<text>憶昔逢迎尙稺兒。豈期星宿奄周朞。身心點檢寧無忝。世業凋零愧不治。鹵莽工夫墜師訓。蓼莪哀淚感先慈。弧辰不足煩稱道。敢耐翹勤寵一詩。附原韻伊昔逢君六歲兒。居然甲子再迴朞。安於樂道貧無畏。德以潤身屋不治。學力知從攀丈席。科名曾爲慰偏慈。遙憐盛會諸年少。剩笑衰翁送賀詩。</text>
<title>上候平復。西賊討破後慶宴韻。壬申</title>,<text>萬世吾東降百祥。宗祊休運慶無疆。金膏滿域煙花象。玉候廻春日月光。大雨蘇枯西土曁。前星揚彩北辰煌。野人芹𣌑誠何極。只祝南山聖壽觴。</text>
<title>讀李忠武公 舜臣 遺事。次農巖詩韻。</title>,<text>江山控衛顯忠祠。星斗昭垂大將旗。萬世勳功扶宇宙。八年雄武震華夷。愁雲欲結中丸地。落照猶懸墮淚碑。一死非如巡遠事。九原應有武矦知。</text>
<title>追賦性潭先生延諡韻 幷序</title>,<text>惟我性潭先生贈謚在辛未春。而延謚在甲戌春。時則先生主鬯孫欽天爲金城宰。設宴於縣衙。遂歌詠其事。用南塘賦遂翁延諡韻。亦象賢之意也。奎漢以歲儉路遠。未能往赴。其爲缺陷大矣。因追步原韻。庸識感慕愧恨之意焉。九天降號敢言遲。恩渥由來自有時。金衙設宴江山重。瑤牒書名日月垂。洛閩道緖光輝動。江漢秋陽感涕滋。晩暮殘生慚未赴。百年遺韻詎堪追。</text>
<title>除夕有感</title>,<text>萬國昏陰覺夜長。山家燈燭獨春陽。乾坤爽氣圓三萼。日月明光自一房。造化醇精開火德。泰和休象見東皇。終宵兀坐看花發。嘿驗門闌永歲祥。</text>
<title>宿古王庵。早發往龍谷。</title>,<text>山庵鍾動睡起床。明滅疎燈點曉光。落月留人低遠嶺。白雲送客度寒岡。松端雪色疑商皓。石竇泉聲活磬襄。峽路遲遲游玩賞。夕陽沽酒豆溪傍。</text>
<title>次李最卿 得秀 見寄韻</title>,<text>塵世名途子蛻蟬。碧潭寒月上函筵。淵源活潑山泉湧。風節貞剛介石堅。自愧眞工元蔑裂。秖應經義獨精硏。山居索寞松聲迥。千里相思月朗然。</text>
<title>光州忠孝里。金氏楓庵韻。同門金致瑾甫要余求和。</title>,<text>萬古楓崖出世間。翼如新屋聳蒼巒。秋高竹影凌霜秀。月碎泉聲嗽玉寒。採藥仙風雲外想。浴沂幽興靜中看。賢孫肯搆承遺志。忠孝遺芬滿舊山。</text>
<title>靜後觀物</title>,<text>陽春世界太和融。無思無慮一老翁。遲日怡歡花氣裏。暄風吟哢鳥聲中。仁心自與天心合。人理全歸物理同。大道流行無內外。鳶飛魚躍亦吾衷。</text>
<title>送龍嶽上人啓定歸方丈山</title>,<text>僊緣暫結忽分飛。林下相隨奈別離。明月增光三敎話。白雲無跡一筇歸。殘花短短方春興。芳草萋萋萬里思。此去烟霞殊窅邈。莫爲金玉惜音徽。</text>
<title>丁丑三月十一日。世子入學時。行動擧止。言語處置。實是生知之聖人。聞之不覺手舞足蹈。慶忭感賦。</title>,<text>千歲黃河得一淸。東方休運聖人生。星辰護極三天大。日月重輪萬國明。洞達文思堯舜智。光華氣像震離亨。芹宮齒學騰歌頌。從此吾民樂太平。</text>
<title>登拱北樓。次鳳凰臺韻。</title>,<text>晴空心與白雲遊。獨上江樓水自流。千年瑞氣凝雙樹。十里金沙擁一邱。羣星拱向環宸極。萬折朝宗入海洲。滿目棲苴無處所。湖天漠漠暮生愁。</text>
<title>夜坐吟</title>,<text>秋滿山齋葉滿籬。夜深幽興鴈來時。虛簷月入蟲惟語。密樹霜侵鳥不知。萬象蕭森寒世界。九天寥廓素心期。松聲颯爽人無寐。白露蒹葭澹有思。</text>
<title>次贈鄭相殷</title>,<text>淸風蘭室送香多。荊棘幽吟老奈何。忽見瓊琚三益至。却勝麁石十年磨。可憐殘驥思千里。只警盲龜起萬波。更願時時淸廟瑟。戛雲高響遠相加。</text>
<title>送大邱營將金聖輝 星翼 赴任</title>,<text>田園卧病度三春。九闕恩私簡一臣。千里嶠南兵馬使。百年湖外丈夫人。山河義氣衝星劒。天地丹心報主身。君去試看裵將里。至今英武有遺芬。</text>
<title>霽景</title>,<text>㵎道新晴灝氣敷。夕陽澄景漾平蕪。山容沐雨湯盤意。水面涵空太極圖。玉宇雲消私祛象。碧莎風轉道回樞。悠然玩入虛而靜。萬理分明自在吾。</text>
<title>感事吟。次龜峯集韻。</title>,<text>靈臺融洩自然春。靜養渾渾日閉關。觀有形時皆至樂。到無言處是純眞。溪山曠闊柴門闢。風月淸凉泰宇閒。箇裏行休無作意。六根從此願無塵。</text>
<title>謹次三淸鄭尙書 枋 影堂享祀韻</title>,<text>萬古三淸一鄭公。高山仰止海之東。風雲氣感明良會。月桂光臨問學工。冰潔貞心元素月。陽和氣像自春風。新祠亦近文淸院。芬苾輝煌數世中。</text>
<title>靜坐讀易。次陳希夷詩韻。</title>,<text>幽居蕭灑澹無塵。獨也淸風自到頻。明月滿堂惟大有。晴花列砌亦同人。山林邃密嘉爲遯。雲水淸閒樂在貧。浮世榮名都付夢。靈襟活潑太和春。</text>
<title>次趙沃川 鍾淳 見寄韻</title>,<text>文章元氣演漾津。百里周流有脚春。江畔條風淸案几。雪中梅月爽衣巾。煙花休象歌謠俗。雲水精華出入身。仙桂香詞遺我寶。一山松竹動光新。</text>
<title>述懷</title>,<text>吾年八耋得天眞。白業平生受苦辛。自分淸貧寒到骨。只思經學妙通神。山奇本止時常止。月愛今新後又新。上達功夫惟盡力。百年願作聖賢倫。</text>
<title>春辭</title>,<text>上堂依母膝。下堂祝母齡。天上恒月輪。楚南秀冥靈。老氏三願意。箕疇五福寧。願言南山壽。冥禱北辰星。人心良有孚。天眷默回聽。一祝更一祝。時豐樂太平。</text>
<title>戒麟兒</title>,<text>聖人曾訓蒙。所言皆切身。作聖元由學。非學不爲人。嗟汝讀小學。尤當學明倫。明倫先孝悌。養心貴眞淳。</text>
<title>重陽後一日。次陶詩九日韻。</title>,<text>寒霜凝玉宇。虛宿映南交。肅氣生九野。萬象淸而凋。落木蕭蕭下。浮雲澹澹高。金菊藹新英。淸商發遠霄。四時無停機。造化亦云勞。携壺欲登高。大白沃三焦。睠言千載人。永懷栗里陶。玆歲忽云邁。穆穆詠良朝。</text>
<title>次鄭參奉 在勉 見寄韻</title>,<text>明月出瑤海。環碧立雲鶴。逸騏超脫羈。名韁豈易縛。水月照靈襟。淸風灑九洛。瀅栗藍田玉。不待他山錯。江山秀廣眉。不使閑愁着。井渫人不食。知己咄嗟惜。超然自肥遯。獨有衡泌樂。淇澳竹猗猗。商嶺松落落。明珠抱買櫝。消融黑豆惡。隱若康王谷。高掛水晶箔。浮雲終日行。山居成索寞。顧我癡獃漢。受知還可怍。何當月出山。雙穿不借屩。雪月剡溪遠。無緣桂櫂泊。</text>
<title>題新羅寧海君朴公 堤上 忠烈錄後 幷序</title>,<text>士之辦大節立大義者。天地不得使之壽夭。人主不得使之貴賤。而况赴湯火蹈白刃。捐生取義。殺身成仁。昭乎日星不足以比其烈。崒乎泰山不足以比其節者。若寧海君朴公是已。當公之奉命而東也。槎入日本。璧完王弟。而冷葭鐵灰。就如甘飴。凜然雞林臣一語。至今有生氣於宇宙間。而且鵄述嶺望哭之義烈。並美靑史。足以植三綱扶五常。而繼之以九隱公淸風峻節。實爲吾東方節義之宗祖。則後來志士之斂袵起敬。擊節歎賞。自不覺發之於咨嗟詠歎之間。有不能自已者焉。嗚呼。寧海公萬古不死。而所謂天地不得使之壽夭者耶。余每讀羅史。欽仰公之節義。有年所矣。乙丑秋。游學魯泮。適逢公之遠裔進士良臣於庠舍。亦耿介忠信。略有公之遺風。不諒余之鄙劣。願求一言以著先烈。余辭不獲。敢述小序。並詩數十韻。不避僭越之誚焉。赤日出東溟。想見寧海公。丹心照汗靑。烈氣蟠蒼穹。憶昔槎泛海。紫荊分皇宮。燕質怨白烏。海雲叫斷鴻。慷慨行赴義。栗浦飛帆風。相如紿秦王。玉葉浮歸篷。特立當虎口。烈火燒丹忠。萬古雞林臣。一言干雲虹。一死輕鴻毛。三綱立海東。鵄嶺泣孤鸞。望夫雲水洪。義烈如白竹。秋霜凜寒空。碩果還食報。奕葉光華融。鵠嶺蒼松鬱。卿月恒如弓。不盡千載義。淸風九隱翁。凄凉杜鵑詞。梅月共貞衷。至今令志士。激昂懷無窮。我來拚遺蹟。抆淚寫詩筩。</text>
<title>秋日乘興出郊。次朱詩落星寺韻。</title>,<text>肅氣風憀慄。秋思日漭瀁。扶藜出郊坰。景物極可賞。夕陽愛明滅。天宇曠疎爽。閒與林鳥息。澹與浮雲往。翛然臨水流。游魚自下上。朗詠歐公賦。令人起激仰。</text>
<title>題知止堂南公 褒 遺事後</title>,<text>任永曾托盲。疏傅亦知止。翛然一心跡。我見逍遙子。憶昔弘治世。瀛舘一學士。鴻冥萬物表。雲過甲子禩。周運柔桑落。漢祚僵柳起。靑雲起拔茅。皓鶴入山水。大賢堯舜志。鳳儀王庭戺。忽驚萋斐錦。芳蘭自焚死。薰蕕亦一叢。跖惠古猶是。縹緲塵世外。獨立無査滓。淸風灑弊笠。浮雲澹行李。名山躡僊蹤。浮世渺塵累。漁樵伴玄眞。松桂友綺里。明月佩璫圓。丹霞結綬紫。滄浪一曲歌。風韻落人耳。卓彼南仙窟。遺芬尙未已。孤高配前烈。休光照靑史。至今紫巖谷。紺山萬古峙。</text>
<title>輓朴公 鎔</title>,<text>菊月鳴林邑。霜風哭漢城。惜如龔勝夭。虛負蘂珠名。百歲桑蓬志。千里廣柳行。愁雲浮錦水。落日照丹旌。已矣九原路。嗚呼一學生。魯鄕稱善士。周德繼家聲。白業詩書在。靑氊孝友榮。素心燒虎尾。黃髮失鵬程。松柏空山暮。薤歌曉月明。寒天違執紼。哀涕謾沾纓。</text>
<title>輓康處士 世郁</title>,<text>芝蘭生幽林。無人亦自芳。鳴鳳隱崑邱。孤高獨飛翔。飄然一高士。淸風靜閒堂。氣宇江山豁。襟懷水月凉。浮雲視名利。烟霞入膏肓。平生學顔孟。道義思無彊。林居四十年。經傳飽膏粱。尙絅衣錦美。邊幅祛侈張。淳風尙玄古。澆俗澹相忘。梅花四簷聲。明月讀易床。嘿會消長理。推驗動靜常。曠漠山水遊。歌詠發淸商。超然樂肥遯。衡泌獨洋洋。林鳥與逍遙。雲月閑徜徉。孝友一家政。敎子亦義方。一鄕稱善士。山高止景行。陶翁樂天命。堯夫亦康強。七旬乘大化。福祿未渠央。高風處士名。丹旐亦煒煌。憶昔傾盖過。良對望淸光。執紼嗟無路。蕭歌寄悲傷。</text>
<title>送燕使 代作</title>,<text>昔讀荊軻傳。激烈生悲風。如聞易水筑。劒心生白虹。忽見之子去。星槎泛漢穹。裝無督亢圖。囷傾彩繒紅。慷慨立路歧。楓葉落遠空。廣陌鳴素騎。落日嘶燕鴻。此行經碣石。悲歌幾豪雄。欲傾東海水。一洗乾坤洪。送子歌匪風。令人憶陶翁。周樂委蔓草。吳季道何竆。萬古蹈海志。松月魯邱崇。</text>
<title>輓鄭元德 涗</title>,<text>大化無停息。時運有屈伸。聖賢亦有夭。天道欠些仁。嗚呼今之世。云胡哭斯人。斯人美如英。秋水瀅爲神。玉樹挺塵表。芳蘭秀陽春。濯濯明月姿。邈然仙人倫。慈祥修人紀。孝友出天眞。早歲詩禮業。方爲席上珍。正路初發軔。前臨廓無垠。永言勤攻玉。切磨期不磷。會待雲臯鶴。長鳴天上聞。佇看名騏步。萬里追風臻。造物本多猜。衰季厄斯文。一病經一歲。沉綿負床茵。閨中血指誠。無賴號蒼旻。矧伊止慈地。一心長如焚。松翁哭長胤。苴縗亦悲辛。古今同一軌。行路共沾巾。可憐空山裏。埋玉一荒墳。嗟我叨末契。薤歌淚空沄。</text>
<title>端居秋懷憭慄。次朱詩冷字韻。</title>,<text>塊坐寄林齋。壁立望雲嶺。凜如冰壺淸。炯若孤燈耿。夜氣盈襟爽。秋聲入戶冷。瀅淨初月朗。素練明河永。廓有淸虛想。怳在昭曠境。幽居百年閒。遐想萬古騁。超越嘯長風。蕭索凌短景。從容象玄默。優游入定靜。詩思妙陶謝。高標尙管邴。願言古之人。澹慮齊以整。一窓四簷聲。警我發深省。</text>
<title>輓吳永之 致祿</title>,<text>憶昔韓吏部。曾作董生行。天翁知孝義。異瑞孚休禎。雞狗亦相覆。萬古垂芳名。斯人豈專美。吾鄕亦有英。卓乎吳氏門。仁孝世爲榮。家貧亦養志。滫瀡潔豐盈。入廚供甘毳。上堂和愉聲。侍湯十二載。衣帶虔至誠。血指延三歲。天亦感中情。物類孚感化。猫犬以義爭。和氣滿一室。怡怡友弟兄。孚應合古賢。盛名宜崢嶸。百年風樹恨。含恤度平生。孝思惟闇然。尙絅葆光晶。却羞夸毗子。啾喧俗耳傾。顧我知素心。金蘭炯照明。追隨自丱角。篤契到老成。筇屐隨春至。杯樽對月淸。還笑世人交。利盡如蠻荊。胤子從我遊。文學講硏精。謂言壽無疆。蛩蟨永比幷。豈意泡漚幻。哀號奠一觥。嗚呼薤露曲。令人涕滿纓。</text>
<title>菊秋。坐前川沙嶼。終日逍遙。次陶詩韻。</title>,<text>林壑尙幽貞。雲水寄平生。菽粟飽經傳。塵芥視榮名。秋風動高興。天宇曠澄明。扶杖出沙嶼。瞻雲坐水聲。兒孫隨我來。嬉戲樂暮齡。掬飮瓊瑤波。淸勝玉壺傾。江山物色新。金菊綻芳榮。逍遙發詠歌。風月起遐情。不須思素膾。淡泊自天成。</text>
<title>輓權雲峯 抑</title>,<text>令公一世豪。意氣尙雄武。萬里風摶鵬。三春火燒虎。嶺湖兵馬任。雲峽蒲蘆吐。德意衣千氓。仁聲動一府。功名二品高。榮華三代溥。家傳孝友行。天被英贒祜。靑雲謝簪紱。黃髮卧田圃。一鄕三達尊。九耋大門戶。隣曲從遊樂。良辰歡笑覩。違阻經三夏。幽明忽千古。邱山世誼重。泡沫幻形憮。菊月蕭歌別。頹齡涕自雨。</text>
<title>御考 與客復遊赤壁下 乙卯○應製三上</title>,<text>於思卧。古有三國爭雄之地。乃在武昌之東樊南之野。英雄一去雲水白。惟有蓑翁釣其下。邇來晉唐一千年。寂寞江山無作者。帝遣蘇仙遊此界。悠悠楚水流如馬。有客有客兼有酒。壬戌之秋七月也。棄我去者。七月之日不可留。起余興者。十月之月亦淸灑。玉簫舷歌如昨夢。蒹葭白花寒霜打。山中故人莫招歸來篇。風光召我何佳冶。月是東坡鶴亦坡。百坡之中二客且。江口白魚爲我肴。山家白酒盈我斝。相顧相携歌且謠。蒼山隱隱連江夏。怳如秦人月下窺花源。又如陶翁酒後遊蓮社。此遊人間閒者有。大塊於我文章假。况復天公爲洗眸。淸風瑟瑟兮月水瀉。始知人生如芥舟。憶昨瓊州醉筆寫。大觀天地如蘧廬。更覺篷窓如廣廈。昔人秉燭良有以。我輩淸遊知者寡。遮莫朱門爭富貴。不如山水興正惹。遮莫功名䲭鼠嚇。不如樽酒閒且雅。於思卧。赤壁之遊一虛舟。至今惟憶月明星稀烏啞啞。</text>
<title>夏夜霽月歌</title>,<text>積雨初晴宿雲散。夜久樓臺明月出。明月皎皎中天高。村巷寂寂人聲歇。此時明月風正凉。北窻高卧心淸越。羲皇上人知不遠。却將閑睡賞明月。</text>
<title>宿五松臺 五松卽懶翁和尙所手植也。○癸亥九月。余與長兒登靈泉峯遠望。仍往宿五松臺。此庵卽吾先祖參奉公所嘗恒留游覽之地也。感舊之懷。有倍于他。遂賦長句一篇。</title>,<text>五松臺上白雲起。五松臺下紅樹空。白玉層層臨絶壁。靑松鬱鬱蟠蒼穹。騷人到此訪古跡。一僧鳴磬秋雲中。風生大壑想吾祖。月照空林懷懶翁。雲房淸絶正堪眠。夜永秋聲疎雨濛。晨鍾更起梵唄動。白衲傴僂圓燈紅。使我淸心却忘歸。與僧無言山日終。</text>
<title>題金默庵 大民 行蹟後</title>,<text>憶昔龍蛇板蕩世。天地否塞元氣絶。宗祊全壞柳李手。黑風吹入東門闑。蠻塵散漫龍在野。痛哭西灣天欲裂。皇朝大德如父母。東國生靈免魚鼈。山河生色李忠武。日月爭光趙文烈。曰有默庵金將軍。人物湖南儘豪傑。越自丱角奮忠孝。白衣倡義雄勇决。英風並動棣華枝。烈氣將掃豺虎窟。晉陽城裏紫蛙鳴。矗石樓中雄劒血。萬古同名三壯士。天霜凜凜貞忠節。應將宇宙幷垂耀。豈與草木同泯滅。旣無勳名書竹帛。更無文章著珉碣。獨有賢孫趾厥美。義氣更與牛山屹。南江不絶頭流高。奕奕精靈星宿列。却恐野史編不到。矢詩維歌揮弗律。</text>
<title>次朱詩十二辰韻</title>,<text>男兒肯作守穴鼠。壯志堪羞衣繡牛。應同大人倏變虎。願見瑤宮擣藥兔。思興雲雨躍虬龍。欲爲民物驅蛟蛇。誰從涓市買駿馬。要向金華叱石羊。莫使吾心化驚猿。爽如曙日聞天雞。將隨仙客喫花犬。豈從世人作遼豕。</text>
