<title>次警軒翁 三從祖東璞 韻</title>,<text>子美渾漫興。堯夫不愛詩。興生靑山口。詩在綠柳枝。翁來山入座。翁去花覆巵。嶺雲離還合。林鳥去相隨。岸空水潺潺。樓深日遲遲。新詩復珍重。來自古溪湄。天長月虛明。巷深路逶迤。嗟我同衰暮。難堪別離時。千秋隱矦詞。此懷先我知。</text>
<title>次張士悅 敬穆 韻</title>,<text>大地氣正肅。天時方在北。存身如尺蠖。塊然坐竆谷。塵世相忘久。無關失與得。伐木南山下。只信友道篤。編茅謀君榻。拾茶謀君食。悠然起我想。人在伊水側。慇懃贈我詩。依俙見顔色。喜君濕痰病。優入啖蔗域。情愛溢半幅。使我慰幽獨。一唱看園竹。再唱採庭菊。義勝身可肥。是以穌健速。晨披古人書。更整前日服。詩來未十日。忽驚門繫軾。倻水淡然白。倻山依舊綠。永夜淵臺話。倒廩無相匿。杞梓受氣好。不任桂蠧食。硜硜櫝中玉。亭亭霜前木。充然面生潤。知君賴學力。學之問如何。自明要致曲。學進才有餘。惜未試之國。日用主敬字。視聽與語默。世無知君賢。君且世念息。白髮還可憐。山日誰使促。朝聞猶夕死。何嫌老矮屋。觀世靑雲客。威禍來相逼。何如世外翁。霜天鴻擧翼。陋巷樂天命。物物看太極。寸心眞可愛。肯向物外抑。燈前相笑罷。氣象猶嶷嶷。</text>
<title>往三洞馬上偶吟</title>,<text>白髮秋風客。蒼茫問何之。聞道三洞好。又是楓葉時。</text>
<title>奉次澹翁 族祖東羽 韻</title>,<text>見月思丈人。看山思丈人。丈人武公歲。抑戒猶自新。						見月思丈人。萬川圓自在。有月山更好。奚足見鼎鼐。</text>
<title>依左太冲招隱詩體。次族弟復汝 𡑿 韻。</title>,<text>杖策招隱士。吾道自古今。洗心風在竹。論學月到琴。人皆趨宦海。子獨愛竆林。白雲在峯腰。朝暮笑浮沈。						高山如有思。流水自成音。有玉何須沽。韞櫝却悲吟。採菊謀子糧。拾蘭結子襟。吾欲從子遊。淸波共洗簪。						愛吟左子詩。詩思耀古今。愛慕檜南士。所樂在書琴。琴書潤肺腑。雲煙護平林。詩成人不見。溪南日色沈。						蔥蔚松檜樹。淸亮老蟬音。歲暮塵世阸。慷慨起高吟。向人不肯道。淸風灑幽襟。世棄吾亦棄。何須高彼簪。以前韻分兩截而來。故依而和之。</text>
<title>謹次朱夫子招隱操。求和於復汝。</title>,<text>山深谷幽。松檜之樹相紛樛。枝拂東崖北崖之秋。影泛上㵎下㵎之流。幽人何事。偃仰其中事淹留。						山中虎豹向人嘷。山外熊羆向人咆。更有叢林鹿呦呦。禽鳥知君面。魚鰕與君遊。君何在此寂寞濱。我欲從之不可求。君自樂此。我獨爲君憂。						南山之中桂樹蔚。上有風雲常濛濛。寒囱孤坐咏莪翁。抱書固竆經秋冬。君何樂此。義理儘無竆。						我道如射。箭箭中紅。我知如水。石泉淙淙。松柏爲我更𦹤蔥。悠然發古調。我有三尺桐。心在腔子何空空。秋月在天與長終。古人不可見。此樂與誰同。</text>
<title>楊柳詞三章。贈別李玄用 之存。</title>,<text>楊柳枝兮春如夢。路傍一日去復還。子之丰兮。迎送問幾時。鳳飛巖頭月再彎。						楊柳枝兮路漫漫。送子歸兮採芝山。光靑一鬟。憶君何所見。詩在峩洋山水間。						楊柳枝兮不堪折。春鳥嚶嚶。山之北水之陽。問君何事去不顧。山花欲發日正長。</text>
<title>白雲歌七章。奉別警軒。來詞第二疊。有白雲二字。故引以爲題。</title>,<text>白雲飛兮歌一曲。雲與吾歌共洋洋。前輩已遠人世晏兮。倀倀誰與同翺翔。我思古人不可見兮。水流花謝酒初香。						白雲蕭蕭兮歌二曲。鶴鳴山下春未央。雙鴈尋雲去何疾兮。小溪芳草柳之陽。淸都碧桃新結子兮。吾將摘來爲君粻。						白雲飄飄兮歌三曲。暮雨前山愁失光。黃鳥呑聲移別樹兮。靑山無語入東廂。我欲援琴調別曲兮。庭上梧桐風乍凉。													白雲悠悠兮歌四曲。神鵲査査來錦囊。聲拂伽倻山色遠兮。影過鷓鴣洲水長。一誦三嘆有餘音兮。夕陽醉臥松竹傍。						白雲淡淡兮歌五曲。不勝離愁起彷徨。惕若老人不愛吟兮。靜裏琴書山日忙。相如類俳元凱癖兮。獨自心齋追茫茫。						白雲漫漫兮歌六曲。塤箎齊聲錦繡腸。幸吾遊公伯仲間兮。不以尋常丈人行。三春過了芝蘭室兮。至今芬芳浮在牀。						白雲靉靉兮歌七曲。歌曲泠泠凝屋梁。今日不向臺閣去兮。惟見層雲在高岡。永言成章更合律兮。人謂我狂我非狂。</text>
<title>木假山歌</title>,<text>山名是假假以木。天然一尺成雲岑。孕得太白精神多。毓來毗盧氣勢深。何來一片梗楠根。千年激齧雲水潯。一體屈曲坐如釋。三峯崱屴抽如簪。旁礴之勢鬱結氣。九分形容正崎嶔。巖崖曲曲贙虎踞。㵎谷回回蛟龍沈。嵌谾重重開衆竅。怳復山巓列釜鬵。其形可以鎭坤軸。其氣可以干商參。棟梁之材天眞喪。肯爲荒江凡木森。桑海屢變混沌死。樵夫得之誰能禁。幸而不爲湍沙漂。幸而得免斧斤侵。山人取之名爲山。奇玩不啻千斤金。芝厓居士素愛山。去年得此花山陰。深广主人笑相贈。分華舊約復見今。轉轉移來伽倻下。琴書之側儼然臨。梅菊蕭蕭羅左右。依然一室成雲林。奇健取比君子操。端重可見君子心。魁岸足爲頑夫規。莊栗把作懶者箴。暮年相得豈偶然。朝夕寓目托幽襟。山前可以成我詩。山南可以調我琴。騷人往往能解愛。慇懃來去攜酒吟。奇寶何須藍田珍。玩好不用荊南琛。傍人莫道喪志物。非是美色聲之淫。霜前白鴈叫雲過。怳聞仙官調五音。春來物色露山面。𠴨𠴨囱外窺好禽。聖朝卽今多慶禮。願作鐘虡效微忱。</text>
<title>奉和澹翁韻 時來會百梅園</title>,<text>性癖耽幽賞。雲間細徑賖。晴川一道水。遺宅百梅花。門靜眠山鹿。林深聚夕鴉。相逢成夜宿。明月滿庭柯。						遺馥春來發古梅。一園風物好栽培。陶翁門外空垂柳。王子家中但有槐。把酒還宜無盡醉。看花偏愛未全開。傍人豈識余心樂。竟日嗅香却不回。</text>
<title>與警軒翁唱酬 時來寓齋舍</title>,<text>靑山如屋坐如禪。翠靄浮雲淡淡邊。夙夜洞中迷舊躅。悠然臺上有先天。行吟暫倚鳴鸝樹。罇酒時來霽雨川。最是今春無外事。一區風物供詩筵。						靑山爲客雅襟賖。芳草長林渺渺涯。鳥似故人新語足。松如孤客淡陰斜。時成好句枯琴和。夜有離思洞樹遐。共上高臺斜日暮。白鷗三四下平沙。						水流花謝兩無情。獨傍寒梅夜氣生。飛鳳山中雲一壑。子規聲裏月三更。翁如老釋凝神坐。兒戲流鸎繞樹行。遙想臺邊江海客。煙霞爲伴一般淸。						煙郊物色未全衰。往往幽花在晩枝。樓閣淸高時有會。江湖幽遠不勝詩。踈簷山近雲光濕。深樹鵑啼月色遲。臺下偶然同一榻。雅琴輕酌露襟期。													靑山上與白雲齊。人下高樓日已西。雨霽前江天欲闊。春歸古洞鳥空啼。道心淡泊爐煙細。生事淸疎岸樹低。明日吾將仙峽去。可堪相別夕陽溪。						返照開山口。春光半有無。峽雲歸似客。煙樹暗如圖。鷺宿沙痕靜。花殘樹影孤。武夷明日路。誰與列仙呼。						來自靑山裏。疎眉帶碧霞。鳥尋幽木去。蜂逐晩花衙。石老仙班遠。雲深客路賖。淸遊如一夢。煙雨隔溪家。													草綠江南路。雲多水北湄。晩花還有色。啼鳥亦知時。夢罷靑山近。吟濃白鷺隨。三宵推病枕。猶自赴前期。						伽倻佳勝在前川。綠柳參差擁水田。幾樹好花開落後。滿山芳草杳茫邊。悠悠世事難爲料。黯黯春愁轉入眠。何幸今朝花樹會。殘棊細律暮江天。						午睡初醒杜宇聲。步登江閣鬚眉淸。靑山豈厭幽人到。綠樹偏宜孤客行。臺古浮雲如相守。峽深山勢不堪平。可憐五十年來事。花鳥經綸草草成。						老去光陰似客過。春來興味問如何。靑山每向吟邊近。明月偏從靜裏多。白酒酤來殘照店。黃鸎啼在最深柯。幽人愛此仍成癖。寧足區區戀古阿。						樓臺如夢度三春。詩酒中間氣槩眞。楊柳池邊微有雨。薔薇洞裏靜無塵。偸閒覓句堪爲伴。玩物隨時恐誤人。分管嶺雲曾有恨。從遊今日意還新。						明月半間人半間。倚欄無語自然閒。庭梅淡影偏宜夜。遠樹浮光不掩山。深巷時時逢客去。高樓日日覓詩還。枯琴欲和松陰下。湖海風流未易攀。						平洲漠漠氣氤氳。一水東西野色分。種柳成林人易老。折花爲壽客初醺。靑山最得斜陽面。啼鳥偏宜靜夜聞。借問詩翁今日興。巖頭吟弄幾層雲。						竆居近日不嫌深。芳草孤松到處尋。山入書囱猶古色。水成琴曲有餘音。閒來淡興仍成癖。老去詩情反惜陰。林鳥一聲初罷睡。去登高閣薄醪斟。						平生拙計養來深。事過居閒愧素心。時拂幽絃論古調。更逢嘉客坐松陰。鳥來漠漠晴天外。魚出溶溶暖水潯。一片白雲巖上在。臨分持贈更相吟。						晴沙白石點靑藜。芳草萋萋勢欲齊。黃鳥飛邊微雨過。靑山多處夕陽低。詩翁去醉誰家酒。彩幅惟看細律題。今日逢迎皆好意。一年春色古岡西。						疎竹淸梅別有園。靑山前面半開門。登盤細菜先知味。在膝瑤琴泠欲言。鴈帶夕陽歸遠浦。雲含微雨入孤村。新詩詠罷庭花落。更待明朝對一罇。						落日心猶壯。鏡中白髮驚。老驥千里志。浮世百年名。雲入琴書潤。山連枕席平。明朝仙客去。樓閣爲誰淸。</text>
<title>贈別警軒</title>,<text>溪柳春多未折枝。幽鸎近日向人飛。樓臺夢罷星辰在。湖海波淸鳧鴈歸。花覆芳罇心淡泊。山多濕霧路依微。明朝別後相思恨。門外雲林月色圍。						日暖晴沙鶴夢遲。今朝虛過上樓期。靑山欲老懷人夜。流水無聲送客時。谷鳥不知離別恨。海棠初發去來詩。春溪綠柳頻回首。爲待幽人長幾枝。</text>
<title>次盧子能 啓心 韻</title>,<text>江洲如畫復如夢。樓閣深深永日淸。雲到山時還出沒。水成潭處便虛明。魚吹細浪能知躍。鸎到垂楊不惜聲。今日逢君湖海闊。可堪詩興酒罇生。</text>
<title>憶盧子能</title>,<text>淡淡輕雲陰復晴。林花晩發笑書生。鳥歸煙藪渾無意。月上林軒却有情。山色頻從囱外見。江聲時入夢中驚。朝來料理田家事。更向高樓小律成。</text>
<title>踏靑</title>,<text>草綠溪南路。鳥啼倦客心。山高雲在石。谷靜鶴眠林。坐久松陰轉。行遲夕照深。幽人須愛物。邵子豈虛吟。</text>
<title>京行宿沙平。與張士悅酬唱。</title>,<text>起坐放囱占曉雞。江天風雨眼中低。文章有意生鄒魯。蹤迹無端客楚齊。雲隔蓬萊飄神遠。天連漢水擧頭迷。誰憐臯鶴鳴陰日。禁樹餘枝不借捿。</text>
<title>雨宿桐川</title>,<text>執心如執玉。城市亦江湖。眠就行人店。興分野老壺。風裳飄似旝。雨樹暗如圖。欲發還留滯。旅愁事事俱。</text>
<title>過林將軍廟</title>,<text>一溪煙水白。遺廟小山前。節義殉君日。籌謨鏖賊年。野臺雲有迹。高樹月無邊。今古英雄恨。丁時柰彼天。</text>
<title>過鳥嶺</title>,<text>路轉峯峯石。雲開谷谷林。隘喉天有意。屛翰將無心。洞裏乾坤小。山中日月深。何時平醜虜。遺怨洗彈琴。</text>
<title>與警軒李聖哉 東沆，李玄用。會百梅園唱酬。</title>,<text>深淵浩氣入簾淸。竹露梅陰淡淡輕。花欲開時罇酒綠。客從來處夕陽明。逢春易覺芳年恨。對鏡難禁白髮驚。書劒初心何足說。不妨山水隱吾名。						疎竹微風繞夕煙。酒餘詩思轉悠然。春回古院花爭樹。鳳去千年月在天。去立梅邊形似鶴。來臨川上座如船。鬢邊霜髮成何事。未暇憐人我自憐。</text>
<title>待警軒</title>,<text>旅囱孤燭細生煙。酒席相逢意渺然。山水樓臺吾有地。江湖花鳥各知天。梅陰夢罷風生袖。柳浦人來月滿船。爲躡前塵摸禹篆。百年高誼亦堪憐。</text>
<title>次警軒韻</title>,<text>春來鸎語早。求友出林間。詩帶江聲動。心因盃酒寬。繞枝花氣暖。點地雨痕斑。一會成圓滿。孤燈不厭殘。</text>
<title>次諸友韻</title>,<text>萍水相逢總是翁。芳年已過別離中。庭梅剩馥春生峽。野草浮靑客自東。細雨煙江微起浪。和風竹圃嫰生叢。相看誰解吾心事。雲盡南天過遠鴻。													檻角悠然望遠峯。輕霞晩霧氣如濃。鳳歸巖下先生宅。雲護山中處士松。林月虛明看道體。庭花淡泊笑衰容。攜來勝地成奇會。詠得新詩起我慵。						江閣淸遊幾剪燈。雨餘山面本然澄。花因風便幽香近。草自燒痕翠色增。活水眞源明月在。先天元氣淡雲凝。宮墻數仞高如許。肯敎遊人容易升。						計日詩成軸。林花愁不肥。聽琴風靜後。留客月明時。竹色微生酒。梅陰細入棊。送君山更遠。江海杳然期。</text>
<title>奉次澹翁韻</title>,<text>水雲爲社白生衣。來則常忙去輒遲。樓閣吾曾文以會。江山翁亦老於詩。煙霞骨髓今猶健。湖海風流未盡衰。不是薰蕕同臭味。騷壇高會許吾癡。</text>
<title>李玄用離座著棊。故戱贈一律。</title>,<text>坐失筵中伴。悄然意想遙。新詩花有助。衰鬢酒爲潮。看竹頻開戶。尋春欲渡橋。興闌吾且去。棊局任君饒。</text>
<title>題李通彥 廈運 錦山詩軸</title>,<text>仙路拾花細作筵。江湖了債木蘭船。眉濃錦峀三秋月。詩帶蓬壺萬里煙。幽夢幾尋眞箇地。新花應發本然天。多君高致追前蹟。又是淸遊舊未年。</text>
<title>贈別李玄用</title>,<text>送君今日興全消。楊柳依依去路遙。別後風煙誰作伴。愁餘盃酒強爲潮。花知送君香分路。月欲留人影在橋。棣萼明朝聯榻地。爲傳春色此中饒。</text>
<title>百梅園。與張士悅唱酬。</title>,<text>一壑風煙極目賖。晩登江閣却勝家。百年居峽淸閒足。今日逢君氣槩多。山入浮雲光欲漏。水添霖雨勢還加。庭梅不識遊人意。去逐東風落盡花。						送子前溪日已昏。浮雲疎雨望中村。百年松檜眞容在。四面樓臺元氣呑。家住名山時見客。詩逢敵手始開罇。吾人聚散元無定。却羨林禽去作羣。						深夜疎簷聽雨聲。酒情詩興一般淸。鶴嫌夕霧尋巢去。魚識眞源得水行。道在身邊猶覺遠。心從靜處暫生明。可憐吾輩今皆老。只就文章許細評。</text>
<title>次警軒韻</title>,<text>柳綠梅黃小水濱。主翁談笑暫相親。詩開錦篋留歸客。花覆金罇恨去人。楊柳雨過鸎語滑。海棠風細鴈來頻。夕陽漸下倻山路。馬背幽吟總是神。</text>
<title>次張士悅韻</title>,<text>去爲離家久。來因戀子深。靑山微入座。流水細論琴。乍別還多夢。頻逢更識心。君歸猶有月。攜酒可成吟。</text>
<title>贈張士悅</title>,<text>水近高樓欲洗心。攜君暇日此登臨。文章有法能爲古。歲月欺人亦幸今。鴈帶夕陽山外去。琴分流水曲中深。白雲一片巖頭在。持贈幽人許共吟。						臺前三日雨。分手故遲遲。得句鷺飛處。看山雲起時。琴希園竹暮。興淺酒罇移。折柳悄然立。丁寧說後期。</text>
<title>憶陽亭諸叔</title>,<text>秦疾空多事。無端限一橋。風流違永夜。詩酒負淸朝。孤燭連心白。輕雲入眼遙。庭梅春氣近。君肯繫歸橈。</text>
<title>贈別李楚伯 之珩</title>,<text>奔波世界有斯人。短髮疎眉露本眞。早歲名高宮桂籍。近年詩在禁園春。逢迎二月花心馥。談笑雙橋柳葉新。別後相思何處驗。明宵看月漢江濱。</text>
<title>奉和澹翁梅花詩韻</title>,<text>樹樹韶光散作葩。粉腮紅暈爾全奢。微風在樹淸香動。孤客登樓淡影斜。春色偏多林子宅。詩情誰和浩然家。繁華盛處還衰謝。落去前宵幾箇花。						澹澹君子道。艶艶玉人糚。新月潛生魄。幽蜂細逐香。尋芳頻立樹。隨影更移牀。詠盡梅花律。晩華見海棠。</text>
<title>次警軒韻 二十韻排律</title>,<text>幽谷生蘭草。逢春不肯長。葉須元氣養。香待好風揚。山靜人宜靜。俗忙我不忙。雨過靑在樹。月到白浮廂。興入煙霞界。夢隨鷗鷺傍。客歸芳草色。詩到暮山光。樓閣塵生榻。江湖路有障。林禽驚律呂。溪水咽琴牀。稺竹能生潤。晩花更覺芳。思人因夢寐。得句暫彷徨。氣習人皆晉。文章我已唐。水淸魚自躍。天曠鴈初翔。星散今宵雨。鷰歸舊日梁。花罇留宿釀。竹牖向新陽。臨水風來面。登樓月在裳。野平煙漠漠。山遠日蒼蒼。別久攀溪柳。詩多展錦囊。三春隨短袂。一夢在高岡。水綠分張地。鶴眠琴酒場。丁寧逢有日。攜酒復徜徉。</text>
<title>武屹看役時 甲辰移建時</title>,<text>爲築遺菴再入山。浮生儘得片時閒。臥龍巖底雲猶在。滿月潭前水自彎。花似故人來有信。鳥如過客去無還。後來百歲如今日。更有何人古蹟攀。						高低山水自成林。三日來遊露素襟。欲拾遺芬深峽至。却乘春興小溪尋。花光焯灼羞華髮。潭影虛明照道心。時已暮春誰與浴。千年沂水一般淸。</text>
<title>澹翁獨往臥龍巖。未及躡後。來坐潭邊。得一律。</title>,<text>輕霞淡淡濕春衣。半在新樓半石磯。流水奔忙如赴約。靑山拱揖若相依。行同飛鳥來深處。坐玩游魚察道機。也識臥龍巖上客。落花殘日獨忘歸。</text>
<title>淵上與張士悅酬唱</title>,<text>無客不來有客來。白雲深處小樓開。春花落盡香猶在。臭味分明子與梅。						寥落江天坐數鴻。靑春舊伴暮年同。自憐短髮經霜白。却愛衰顔借酒紅。梅宿深園香獨保。陽回竆谷氣微通。送君持贈雲三疊。雲亦多心入袖中。</text>
<title>狐嶺路上。與李玄用，張士悅酬唱。</title>,<text>幾年篁牖閉。今日向陽開。晝靜圖書朗。山長客子來。夢回林外鳥。詩在園中梅。欲盡逢時樂。更登疊石臺。</text>
<title>見檜淵壇上偃松感吟</title>,<text>壇中立立木。朽盡臥當門。霜落沈淵影。月留倚石痕。山川猶舊色。梅菊獨餘根。元氣千年在。何關物廢存。</text>
<title>偶吟</title>,<text>圖書一壁不勝堆。肯使囂塵世外來。風送梅香開小戶。月搖桂影倒深盃。空疎愧失當年志。竆苦羞言少日才。詩自杜陵成正律。抱琴燈下久徘徊。						多少新年興。回頭問小妻。稺兒嬌欲怒。乳女笑還啼。蝶舞花前閙。鸎聲柳上迷。人生固若是。豈怕形容黧。</text>
<title>春日卽事</title>,<text>春到幽居有故情。梅花初發白蓮生。山門無客何妨臥。石榻題詩易赴程。箕子遺風疇範遠。伽倻故國水雲明。堪憐男子竆無事。混跡村間可笑氓。</text>
<title>題惕若齋 三從祖東 盆梅</title>,<text>盆上梅花別作春。幽姿淡影雪中新。緣何淸絶偏爲爾。認是孤根託主人。</text>
<title>與李楚伯入紅流洞。次崔學士韻。</title>,<text>紅流曲曲白雲巒。學士成仙在此間。好鳥亦知春晩恨。飛飛終日不忘山。						紅流虢虢劈重巒。亂瀑層巖絶世間。知有仙翁消息到。浮雲飛盡露前山。</text>
<title>入海印寺</title>,<text>十年南北散如星。今日名區使蓋靑。學士臺前山寂寂。紅流洞裏日冥冥。仙歸石榻雲生夢。佛坐曇囱月照經。却恐人心無住著。喚來醒字更爲銘。</text>
<title>學士臺</title>,<text>臺上淸風宛舊吹。伽倻琴曲月明時。當時學士成仙計。厭世長歸杳杳期。						遺風今古不堪淸。巖月長存一片明。獨上空臺人不見。雲間琴曲宛傳聲。</text>
<title>拈唐律相和</title>,<text>尋眞夏日等閒回。依舊浮雲面面堆。白鳥飛邊流水闊。靑山多處夕陽開。洞天稍僻能安佛。仙敎無傳只見臺。一樹生香庭下在。不堪吟弄坐靑苔。						京客風流老轉長。支離夏日已中央。層雲出峀那無意。好鳥留人故不翔。時値唐虞還惜老。琴鳴山水却生凉。閒蹤偶躡官途後。幾怕傍人笑我狂。</text>
<title>崔孤雲畫像</title>,<text>名號編儒籍。形容混法師。詩傳山外夢。琴出曲中絲。談釋心先悟。學仙道自知。遺眞猶可敬。瞻想出門遲。</text>
<title>明月潭</title>,<text>潭深知幾丈。翠靄隔重重。仙去巖猶在。山空水自舂。弄雲僧閉戶。立月石浮松。却憶同安夜。前人坐數鐘。						暇日淸遊事事奇。文章氣數豈云衰。酒來石榻三州釀。雲白仙囱五夜期。樓下今逢天下士。山南相和劒南詩。一聲好鳥啼過我。生客他時更莫疑。</text>
<title>吟風瀨</title>,<text>伽倻高漠漠。仙路此中長。激瀨鳴危石。浮雲滴古篁。見心僧道靜。住卓佛敎荒。客到惟尋景。要登第一岡。</text>
<title>留別李楚伯</title>,<text>千里故人愛我尋。靑山深處許同吟。諸天落木蕭蕭雨。佛殿圓光片片金。仙客飛昇雲出薄。子規啼去月窺深。曇囱一會成三夜。猶有孤燈照我心。						道傍楊柳不堪愁。斜日諸天獨下樓。林鳥能傳前夜詠。庭梅猶襲片時遊。靑山送客依依立。綠水隨人浩浩流。別恨轉深何處瀉。故園松菊已驚秋。						十年雲樹客。松下又分程。奇氣星辰在。詩情石竹淸。靑山無別語。流水自琴聲。老子懷方惡。何心聽谷鸎。</text>
<title>憶李楚伯</title>,<text>水流沙白兩相宜。聽盡鳴蟬恨別離。好月偏多無客夜。靑山遙對憶君時。夢來何處能爲鶴。歸去分明更有詩。幽鳥一聲秋色早。洛江煙棹語前期。						聚散山中却似萍。浮雲輕戛水泠泠。風光盡入詩囊去。一髮伽倻便失靑。</text>
<title>澹翁，惕若齋，李聖哉來會。見盆梅黃菊木假山。拈韻共賦。</title>,<text>山邊雙菊菊邊梅。數朵寒花次第開。酒熟黃華知客到。天寒剩馥惹人來。淸標自是山林趣。尤物還愁造化猜。愛爾衝寒孤節在。當盆築土已深栽。</text>
<title>木假山</title>,<text>山名奚用假。天造九分容。盤結因成體。簪抽別作峯。翁尋龍起穴。兒植鶴棲松。轉運能何術。晩緣得遠從。</text>
<title>次張士悅韻</title>,<text>假日從遊好。靑燈伽水陽。吟詩因說法。論學却知方。風竹偏多響。霜花細吐香。抱琴悲古道。山水杳然長。</text>
<title>柳溪立春之會。先得一律。與諸友要和。</title>,<text>上元春氣始。柳下語前期。詩酒昇平事。淸閒野老時。月從今夜白。梅自去年奇。吾輩同衰暮。相逢柰別離。						遠村雞唱報新春。坱圠天機底處臻。知有東君消息到。老夫心事亦氤氳。						攜客登樓屬上元。爲看明月暫開門。明月何嫌人盡仰。浮雲掩翳自黃昏。						老去偏憐得一春。東南遊客意中臻。江樓靜寂頻傾酒。山月徘徊更伴人。淑氣方來催是夜。靈機欲動易爲晨。罇前誰是寒鐘數。歸鴈聲中意思新。</text>
<title>百梅園。與張士悅共和。</title>,<text>在天飛鳥在淵魚。俯仰眞機潑潑初。巖下明花光焯灼。風前綠柳影扶踈。臨流未涉方須友。當露將行却擥裾。老去工夫心路狹。不如居靜更看書。</text>
<title>夙夜齋</title>,<text>夙夜齋者。在昔先生考槃之所也。先生旣易簀。齋亦廢。但遺墟在。後人之興感久矣。歲丁巳。重建是齋。將拓基得古礎。乃仍其礎而立焉。凡堂一間房二間。屋旣成。揭遺詩懸齋號。噫山川不改。房闥依舊。物之興廢。固有數存耶。後生之入是齋。讀先生之書講先生之道。夙夜不懈。俯仰無愧。則庶無負肯搆之道。而愧無人述其志耳。玆與一二同志。搆成一律。更與遠近親知。歌詠古蹟。爲後來記實之資焉。						風煙不改舊時林。小小山中小屋深。遠樹蒼凉來夜氣。晨雞啁哳警人心。岡臺宿靄晴如畫。倻峀橫雲細作陰。一面羹牆還有地。後人思昔更如今。</text>
<title>夙夜齋重建後。拈韻賦詩。要遠近士友唱酬。</title>,<text>虹橋消息是新安。突兀遺墟屋數間。往事依依魚躍水。眞機渺渺鳳來山。晨雞唱盡心宜警。霽月浮來意自閒。夫子宮牆高莫及。後生今日敢希顔。						囱外風塵遠。樓頭日月懸。鳥啼芳草岸。鴈過夕陽天。山勢當檐直。雲光入戶圓。滄洲吾道在。潑潑見前川。</text>
<title>贈族叔 㷞</title>,<text>睡後看山山欲暮。桃花時雨覺微寒。援琴未響還呼酒。待客不來更倚欄。黃卷對賢如舊識。遺墟立舍是新安。今春賴子經營力。芳躅他時歷歷看。</text>
<title>復用前韻</title>,<text>春盡江湖花落去。老梅稺竹尙知寒。梧桐枝弱多風日。燕子啼過未畫欄。逢客能爲空谷喜。讀書稍覺片時安。閒居永日無他事。長與靑山對案看。						無柰春將去。山深且畏寒。書因暇日玩。心得靜時安。飄白花過苑。浮靑竹暎欄。多君頻訪我。鬚髮笑相看。</text>
<title>百梅園會話</title>,<text>相逢湖海伴。罇酒數宵開。潭影微生竹。春心細入梅。座如江鷺集。月與故人來。後輩憑依地。惟存一古臺。						作伴同人未肯還。浮生如夢酒罇間。寒風吹盡猶看竹。明月浮來更見山。白鹿成規宜共勉。樂窩孤詠豈徒閒。老來惟重親朋義。知在中心不在顔。</text>
<title>自百梅園來會家中</title>,<text>客來詩律有新聲。囱外寒梅不耐淸。罇酒相迎還惜夜。男兒將老愧無名。追隨往日看眉睫。幽靜今宵露性情。千里送君山更遠。爲誰煙柳細枝生。</text>
<title>與李聖哉，崔碩章 鴻晉。會陽亭唱酬。</title>,<text>輕陰歲月閉竆廬。今日逢君宿昔如。世際明時人落拓。詩當敵手意淸疎。洛城高價多奇骨。嶺外遺風有古書。男子卽今無外事。不妨遊浪問間居。</text>
<title>李，崔兩友入伽倻山寄和。</title>,<text>伽倻山勢鬱嵯峨。客在瓊岑第幾阿。歲暮浮雲飛別壑。鳥啼明月到深柯。臺中學士尋無迹。洞裏紅流凍不多。石榻仙曹皆浪說。何如來賞小淵波。</text>
<title>和崔碩章韻</title>,<text>昔見黃梅好。今逢翠柏奇。琴鳴風靜夜。客到月明時。山帶晴霞遠。花迎暮臘遲。仙區三宿返。差晩故人期。</text>
<title>百梅園。與張士悅唱酬。</title>,<text>夜來風浪滿前江。怒勢茫茫不見矼。隔浦灘聲驚客夢。滿天疎雨在東囱。風前酌酒來孤鶴。松下留人眠老尨。三夜淸遊知有數。盈盈詩酒百年腔。						繫馬庭松雨漲江。行人欲渡柰津矼。滔天水勢如銀屋。滿壑灘聲隔夜囱。此地從來多故舊。百年遺俗尙淳尨。賴君勤訪成佳會。數疊峩洋露寸腔。</text>
<title>次霞亭板上韻</title>,<text>長江短麓勢縱橫。一壑風煙造化成。樓帶千年奇氣大。地因元帥笳歌平。靑霞落處前山暮。白鳥飛邊遠水明。乘興自來吟弄去。後人誰識過書生。</text>
<title>內延瀑布</title>,<text>山水東南淸不竆。三層瀑布碧雲中。落淵巨響雷生壑。激石飛湍雪散空。傍水奇巖危客步。繞山削壁見神工。金剛大小何須說。到底名區倚晩風。</text>
<title>與李開寧 承默 唱酬</title>,<text>海印寺						借問衰容更欲紅。洞天斜日暎新楓。林泉屢到非生客。湖海相逢已老翁。臨水盤陀當簟席。繞崖飛瀑起晴虹。肩輿晩逐煙霞去。啼鳥聲中露梵宮。						雙溪寺						學士乘仙杳莫招。麻姑村下百川遙。巉巖當峽穿爲路。傎木橫溪踏作橋。深巷逢僧雲過石。名山留客月明宵。官門百事休云擾。三日煙霞上面饒。						武屹						楓葉爛如錦。秋光盡在山。月明仙吏到。松落老僧閒。石帶前賢蹟。書爲後學攀。幽深成別界。超出世人間。</text>
<title>金泉丞鄭元善來訪。同遊於武屹，雙溪之間。及其歸寄惠詩文。甚厚誼也。不可無答。玆和二首詩以送。</title>,<text>送子靑巖去。先尋玉洞來。水光飛作瀑。雲影積爲臺。境僻僧猶潔。仙歸石幾苔。文章如有助。花筆放心開。						淸遊十日興無竆。百里名區一氣通。仙去遙岑惟藥草。客來深峽已秋風。分流水勢晴霞外。特立巖形暮靄中。𧖴𧖴相看山日晩。愛君奇骨最腴豐。</text>
<title>奉次李城主 最源 檜淵梅花韻</title>,<text>喜見方開惡見殘。梅花時節報平安。幽香細入盃心暖。瓊萼微分月色寒。百歲遺芬高院宇。一春和氣在闌干。老來浪興猶無盡。仙鶴華林許共看。</text>
<title>與張士悅會梅園呼韻</title>,<text>偶然來會太平年。講罷西山第幾篇。心欲存時看止水。理將竆處隔浮煙。梅疎古苑乘風遠。門對名山得月先。明日吾將分袂去。不知何處更聯翩。</text>
<title>奉次李城主霞亭韻</title>,<text>十月同安氣欲蘇。天低江樹宿寒烏。盃罇欲盡笙歌晩。棹外山川認有無。</text>
<title>遊三洞。將入紅流洞。與諸友拈韻共賦。壬戌九月</title>,<text>入山如入道。熟路費心多。境僻猶聞鳥。林深或見花。乘秋要得伴。探勝却忘家。何處紅流是。雲間細徑賖。						朝別紅流午馬嶺。肩輿行過綠陰中。九秋奇景看無厭。更問花林洞裏楓。</text>
<title>海印寺與李 東璧 唱和</title>,<text>山水中間氣槩眞。仙囱笑對十年人。不期自會靑山暮。無語相看白髮新。巖隙殘楓紅有信。臺中學士去如賓。明朝攜伴深深去。拂盡衣冠未拂塵。</text>
<title>盧叔章 國賓 作詩要和</title>,<text>衰年餘契在山林。朋伴招招伽水潯。去訪名區渾是興。行逢奇石自然吟。仙蹤杳杳遲佳約。山勢深深易夕陰。十日從遊知有數。煙霞處處更關心。						入洞纔三日。前程更覺平。靑山是舊約。流水與同行。猿鶴悠悠迹。林泉某某名。最憐芳躅在。百世數間亭。</text>
<title>搜勝臺</title>,<text>搜勝更名景益佳。先生去後後生偕。天開玉洞層層石。水繞仙區遠遠崖。深入只謀尋舊迹。浪遊何但詠秋懷。高風某里明朝事。更約諸人理草鞵。</text>
<title>古道所</title>,<text>行人尋古道。步步白雲間。入峽疑無路。出林更有山。奇巖淨欲坐。飛瀑去無還。餘日登迦葉。難於世道難。</text>
<title>某里用鄭氏韻</title>,<text>先生遺躅問秋風。某里蕭蕭草樹中。扶得綱常惟此地。養來忠義是誰功。大明運盡星垂北。丙子年終水亦東。祠外彷徨故不去。滿山霜葉欲開紅。</text>
<title>月城松臺</title>,<text>天爲遊人玉洞開。仙翁何事去無回。巖從僻處還成席。水瀉潭時儵作䨓。客到秋風猶晩壑。鶴歸華表但空臺。臺前物色將搜去。山日遲遲莫我催。</text>
<title>歸宿海印寺値重陽</title>,<text>七十翁隨九十翁。蕭蕭鬚髮暎楓紅。可憐學士千年迹。臺古雲空但晩風。						歷盡名區近故鄕。紅流洞裏値重陽。一川籠得煙霞氣。萬樹糚成錦繡光。醉客醒來䕺菊晩。孤雲飛去遠山蒼。淸遊十日渾如夢。回首花林却未忘。</text>
<title>遊錦山將渡露梁津。與諸友拈韻共賦。癸亥九月</title>,<text>離家十日海門秋。海水如天渺渺洲。太守風流能助興。橘林斜日借孤舟。</text>
<title>露梁津尋忠烈祠。次板上韻。</title>,<text>地盡之南碧水潯。數間祠廟倚山深。行人指點殲虜窟。海日明懸報國心。遠望山河生暮感。暫登樓閣寄秋吟。可憐烈士成名地。惟有寒霜打古林。</text>
<title>到南海</title>,<text>南方小邑水爲城。遠客行裝半夜程。海俗亦知迎客禮。盈牀魚果有新情。</text>
<title>南海途中</title>,<text>錦山秋色最云奇。攜伴同來若赴期。地勢遙傾南陸盡。天光淸闊北宸垂。海中往往島成市。山外回回水出湄。鳧鴈聲中前路遠。行人來去太平時。</text>
<title>錦山</title>,<text>肩輿登盡最高山。飄若眞仙出世寰。紅見日輪浮海際。白知馬島在雲間。森羅好石傳佳號。飛去奇禽怪俗顔。一宿殘菴休道速。名區物色好收還。						錦山在海頭。縹緲空中浮。鳴鹿難爲友。殘楓不耐秋。雲中疑越浦。天末是瀛洲。出洞猶餘興。前程更有樓。</text>
<title>矗石樓前。留別張仁如 鑄。</title>,<text>誰憐翁白頭。攜到海山秋。林壑淸疎客。湖洲放浪遊。歸程鴈北去。別意水東流。不必臨歧悵。催君獨上樓。</text>
<title>追賦錦山</title>,<text>積翠山名錦。崒然大海濱。丹楓空負客。奇石或如人。望遠常迷目。臨危自竦身。病緣甘露飮。仙分柰非眞。</text>
<title>與李聖哉兄弟，李向之 奎運，張士悅，盧子能及族叔 㷞。期會於布川。入山蹤迹杳然。悵吟一絶。</title>,<text>花明水碧兩相宜。何事悄然坐石磯。期伴入山無處覓。呼來林鳥更忘機。</text>
<title>次諸友韻</title>,<text>水流巖罅自成淵。谷轉山回小有天。春晩仙岑人到後。雲多琪樹鶴來先。天孫織布深深石。山鳥啼花處處鵑。吾輩工夫平地盡。更看倻峀眼頭懸。</text>
<title>次諸友九老洞韻</title>,<text>相逢湖海盡衰年。觀物寄心任自然。花落鳥啼潭上樹。水流雲去洞中天。坐尋靈界蕭蕭裏。詩在幽泉澹澹邊。一壑風煙今有主。柰無神術可爲仙。</text>
<title>遊淨趣菴。聞澹翁先我遊此而歸。次澹翁韻。</title>,<text>忽見奇巖立。高山不敢羣。臺無餘地剩。鐘入遠人聞。客路渾如夢。僧居半是雲。澹翁先我過。仙境與誰分。</text>
<title>與姜承旨 碩龜，盧子能，李玄用。會淵上拈唐人韻。</title>,<text>沙明石白暮江磯。梅下微陰上客衣。憐老看眉情自密。聯牀分韻語還稀。魚知水性隨波去。鶴信松陰弄影歸。聚會人間無定計。溪頭楊柳惜花飛。</text>
<title>更拈賖字</title>,<text>客路伽倻不厭賖。古來雲水此中佳。梅靑院裏曾遊地。罇用花前舊飮茶。遠村和風微動竹。晩峯晴靄細成霞。逢時每覺離時恨。𧖴𧖴相看鬢髮華。</text>
<title>與諸友更上岡臺。和唐律。</title>,<text>雲與靑山勢共齊。朝攜朋伴小橋西。詩成乏紙攀藤葉。客到無琴聞鳥啼。漠漠平沙芳草歇。蒼蒼遠樹夕陽低。商顔不遠仙筇促。來夜無君月在溪。</text>
<title>和唐人韻</title>,<text>古來雲水足前溪。慣踏名區路不迷。微雨乍過靑在樹。晩花飛去濕成泥。波淸洛水堪垂髮。歲晏長安幾聽雞。浮世功名都漫計。夕陽門外鳥空啼。						春盡伽倻下。明花柰爾零。案頭千卷在。檻外數峯靑。坐久要看月。燈殘欲借螢。明朝將別去。罇酒不須醒。</text>
<title>呈姜承旨</title>,<text>前年君應旨。白簡自生風。薄宦才無助。衰顔酒有功。詩成山水晩。琴罷月星空。偶然來此會。同宿白頭翁。</text>
<title>雨中寄書盧子能。未達而詩至。玆用和送。</title>,<text>楊州詩語傳消息。溪柳庭梅黯黯懷。山外煙霞留遠客。雨中雲樹臥深齋。夢回星斗依依記。心入圖書細細排。朋友相逢知有數。匣中塵鏡幾時揩。</text>
<title>更和前韻</title>,<text>商顔芝草幾莖秀。煙雨前溪渺渺懷。山水攜時憐髮白。琴書逢處見心齋。明朝客路雲猶濕。斜日離情酒未排。溪柳如思梅黯黯。更從何客兩眸揩。</text>
<title>與張士悅。會淵上呼韻。</title>,<text>竟日梅囱倚水頭。霏微山雨却添流。燈深松檜垂靑夜。客坐湖山未暮樓。歌罷短長驚谷鳥。興來深淺問沙鷗。人間最是朋來好。酤得村醪爲更留。</text>
<title>崔士敎 興璧 以九老洞占勝事。爲詩料而來。玆用和送。</title>,<text>仙子飛歸尙有村。伽倻深峽碧溪源。晴霞綠樹悠悠興。啼鳥飛花黯黯魂。掃石題名成別社。穿雲臨水占新墩。林泉自是遊人物。肯敎山尨見客喧。</text>
<title>與張士悅修正藤菴集。往留道川。士悅呼韻。要與賦詩。吾以煩劇辭。追後成一律求和。</title>,<text>共到槿花未落時。半生交道貴心知。前山雨過鸎遷樹。老柳風多鶴唳枝。論學規模成晩趣。校書精力未全衰。浮生一會誠難再。深谷何嫌夏日遲。</text>
<title>上禿用偶吟</title>,<text>登登來禿用。山勢浩無竆。緇衲渾如隱。樵蘇半是楓。秋晴江海遠。夜靜叢林空。天設城池險。前人已奏功。</text>
<title>詠梅花</title>,<text>陰窟初陽未動時。梅花能發兩三枝。爾生艱苦爾心固。不負年年造化期。</text>
<title>梅花答</title>,<text>幽操素質不嫌竆。藏在山房一氣通。爲照主翁皎皎節。孤花初發歲寒中。</text>
<title>元朝 戊辰</title>,<text>天道推移見始終。歲更新舊感斯翁。兒孫漸長能知拜。彩鵲方來不待風。氣力全衰遒眄際。威儀猶熟起居中。華封餘愛今朝祝。聖壽無疆萬世隆。</text>
<title>元日次唐律韻</title>,<text>守歲深深坐。孤燈一點靑。世情雲淡淡。年紀水泠泠。動地狂噓氣。滿天錯落星。援琴琴有響。要向靜中聽。						忽忽年光去。浮生已至今。詩成呼鳥和。琴罷倩龍吟。雪壑春光漏。冰溪夕照深。林昏風在竹。虛負主人心。</text>
<title>贈朴養吾 頤浩</title>,<text>四大輕安賴藥靈。溪亭斜日學遷鸎。石間流水當琴響。囱外梧桐對月明。治病還如防外寇。閑衺要在養心精。知君眉睫多奇格。庶待新春福履成。</text>
<title>和復汝立春韻</title>,<text>方恨殘生等死灰。更看春意老梅胎。天開小峽如相附。雪壓孤松若有猜。主靜竆廬非學釋。抱書深巷愧無才。今朝稍喜生生理。忘却霜毛鬢上堆。						三陽啓節已淸時。娛戲兒孫足供怡。一片靑山曾所約。千莖素髮豈相期。年來托契惟君在。隨處諒規莫我癡。林鳥啼歸梅孕馥。檜南情贐五篇詩。</text>
<title>復汝以古詩韻分兩節。做二首律詩而來。故依而和之。</title>,<text>愛君賢且秀。古道觀於今。稺竹靑垂榻。老蟬響和琴。詩書傳幾世。名譽擅竆林。我欲從而去。山深日又沈。不須絲與竹。山水有餘音。意重還忘語。交深更續吟。光明由體驗。規矩在冠襟。却恨牛鳴地。風儀阻盍簪。</text>
<title>與金國翰唱酬</title>,<text>一雨終三日。霧中鎖晩峯。春光隨柳嫰。山色帶花濃。道眼開塵鏡。高情笑萬鐘。逍遙惟此地。長使白雲封。</text>
<title>與張士悅。九老洞泛躑躅花。</title>,<text>帶雨前溪勢不殘。源從九老倚筇間。浮來花葉無消息。更待梧桐霽月看。</text>
<title>立春</title>,<text>地底陽生細細蔬。驗看元氣卷還舒。送迎歲月心無限。歌詠先王興有餘。衰暮更何營世業。淸閒時或讀殘書。東君是日司威福。願使諸兒美玉如。</text>
<title>次城山李東璧韻</title>,<text>三洞淸遊記昔年。飛花啼鳥轉悽然。葛川村古民千戶。搜勝臺空月一船。人已衰遲無活計。身多疾病負眞緣。樓居百歲消塵念。喫盡煙霞便是仙。						平生好學却迷方。愧子詩來戲劇場。制欲人間同逐馬。論心前夜覺亡羊。翁能記我還爲感。世或知名更欲藏。珍重前期賢器語。蒹葭秋色照斜陽。</text>
<title>除夕</title>,<text>門掩竆廬斷送迎。年光何事此中更。庭梅不改前春色。巷柳留連昨夜聲。天氣方行知歲往。人心雖鈍警雞鳴。東君消息花階上。問是歸魂第幾莖。						衰翁獨守可憐宵。七十年來又此朝。山色經寒如有氣。仙曹歸遠未能邀。強看殘書渾如夢。獨奏孤琴誰與調。霜落鬢邊知是理。何須衰髮怨蕭蕭。						谷中從古足雲煙。山鳥嚶嚶去復翩。得句如珠心獨愛。待人不到眼空穿。形容衰老非前狀。日月淸明又此年。塵債紛紛多未了。能無此境是神仙。</text>
<title>和朴石浦 孟夔皇曆韻</title>,<text>日月明皇曆。煌煌幾世傳。寒心丙子歲。痛哭崇禎年。保守成家業。歌吟見衆賢。帝鄕思不及。惟有戴頭天。</text>
<title>立春</title>,<text>入春纔數日。槖鑰暗中開。月色今宵白。梅魂去歲來。儂衰恒欲臥。兒去却忘回。竆達何須說。吾身習草萊。</text>
<title>重陽日。與諸益遊丹山。拈韻唱酬。</title>,<text>重陽花樹笑相看。斜日微醺倚碧巒。晩節庭多元亮菊。仙方鑪有伯陽丹。秋山渺渺牽心易。衰境茫茫識道難。何事高歌流水咽。鶴歸華表月光寒。</text>
<title>和木假山韻。呈崔士敎。</title>,<text>經來幾劫最貞剛。盤礴山容造化藏。却厭春華爭物態。深深特立主人房。</text>
<title>贈崔士敎</title>,<text>菊圃微風鶴影低。上林難借一枝棲。人間苦節君休恨。天物由來固不齊。						庭梅園竹散淸陰。臞鶴秋風守古林。雲出前峯難解意。酒賖遙店未全斟。疎芝在谷纔盈尺。華菊當籬可透金。安用援琴論別曲。靜中山水自然音。</text>
<title>挽蔡樊巖 濟恭</title>,<text>元老長歸世若空。洛城花雨杳茫中。三朝事業天猶感。一代文章道所通。殿陛人誰爲柱石。門庭客盡去帲幪。前春一拜成千古。拭淚竆山向晩風。</text>
<title>挽李戚 德中</title>,<text>丹丘仙客去無歸。谷口浮雲已盡飛。杖屨餘痕山寂寂。襟懷何處月依依。人間鬱結非吾土。泉下分明泣綵衣。晩境相從亡老德。遙遙雲樹覺歔唏。						十世交情重。中年更許心。詩因竆裏得。學自靜中尋。哭子家先替。離鄕恨未禁。誄君何苦語。山水在吾琴。</text>
<title>挽趙上舍 錫儉</title>,<text>氣數思泉昔最宜。公傳詩禮倡其時。黔翁家世因成法。鄒魯鄕鄰更作師。守己平生如處子。操心終是合天姿。可憐老德凋零盡。遙想風儀不耐悲。</text>
<title>挽金伯平 中柱</title>,<text>洛水泱泱烏山嶷嶷兮。淑氣蟠結而無古今無始終也。生我公似非偶然兮。眞情素質受天地之中也。遠紹鶴爺近承遁翁兮。燁燁詩禮之家風也。孝友忠謹爲厥茗茶兮。稱其爲先生家子弟也。玉之溫金之精兮。我愛公之愷悌也。雪月之襟冰霜之操兮。我愛公之淸明也。羗內實而外溢兮。我愛公之道成也。旣顧言而顧行兮。我愛公之存誠也。偉君子志業之高遠兮。夫豈與流俗而同歸也。高余冠之崔嵬。明余佩之陸離兮。吾將求夫先覺之精微也。摳衣於大山翁之門牆兮。淬礪其志氣。進修其文學也。旣講受乎古人之書兮。誠正格致之更問答於書牘也。固充然而有得兮。歸而求之吾心也。結林泉之小廬兮。俯讀仰思兮論列古今也。謝名利而不顧兮。笑俗子奔走於得失之場也。山水爲友松竹爲伴兮。與世情而相忘也。庶幾學業之成就兮。吾將試夫家庭也。夫何一疾三歲之沈痼兮。鬼漠漠天冥冥也。奄一夕之長逝兮。舍去如斯達去如斯兮。夫安用大耋之嗟傷也。駕赤虯而御白雲兮。與古人而翺翔也。乘空虛而遊帝鄕兮。厭塵世而飄揚也。顧無似託契於君子兮。幸蒹葭之倚玉也。憐我愚而愛我拙兮。許同隊之追逐也。同心之利可斷金兮。情愛之隃骨肉也。燈靑鳳巖之夜。我誦子琴兮。月白洛水之湄。子箴我失也。回昔日之團樂兮。遽千古之一別也。倀倀乎誰與依兮。郢斤之斷牙絃之絶也。曩余哭夫公宅兮。山水悠悠松檜依依也。尋我公不可得兮。林風江月只助余之傷悲也。今夕何夕兮。公將命駕於洛水之側也。幽鸎喚友而入深谷兮。吾固知死生離合之無迹也。公何爲而不我待兮。飄飄丹旌兮山下適也。悲巨卿之白馬兮。咽山陽之暮笛也。隻鴈飛哭斷行兮。一子叫天而靡恃告也。題短詞而攬遺風兮。望迢迢兮淚潸潸落也。誰能相公紼而送公葬兮。魂應望我來兮躑躅也。琴書滿牀風自卷舒兮。負一世心期之託也。</text>
<title>挽柳錫甫 胤祚</title>,<text>寄寓他鄕閱幾霜。魂車明日始歸鄕。雅儀尙結星人戀。往迹偏爲故里傷。秋圃老篁留本色。古城寒月帶餘光。征驂未縶停雲暮。楊柳依依洛水陽。</text>
<title>挽李參議象如 鼎德</title>,<text>鼎湖劒舃杳難追。經幄遺臣去不遲。動世功名餘舊冕。傳家事業講先儀。風流已盡芹宮酒。志氣虛長海嶽芝。孑孑螟兒惟繼後。丈夫身世有餘悲。						海水東流去。高人恨柰何。蒼梧雲影暮。喬木夕陽斜。白馬無來客。斷絃泣古牙。秋風無限意。詠罷更興嗟。</text>
<title>挽蘇知禮 洙中</title>,<text>要承來簡還承訃。雨竹煙梅泣典刑。三歲交情伽水白。一春消息遠山靑。曉天星散猶爲恨。晩匣琴鳴不耐聽。纔拭前年臨別淚。能無一念入冥冥。						湖海相逢已老翁。溫溫德器露眞衷。英才可致千人上。仁化纔看百里中。萬卷詩書猶見小。一瓢茹飮只謀竆。庭前更有賢明子。蘇氏家聲可繼公。						非乏相親者。哭君恨最深。撫筇方拭淚。聞鳥更傷心。夢阻悠悠路。人歸杳杳岑。晩琴悄不奏。山水有餘音。</text>
<title>挽李城主 最源</title>,<text>雖云未學吾云學。敦厚風流溫潤情。歷典幾州敷德惠。服勤庶事盡忠誠。一區酉浦遙無主。百歲星鄕蔚有聲。牀下兩兒才行足。他時門戶爛如盈。						白首相逢喜。還勝竹馬歡。多公交際好。毋我邑民看。談笑湖山暮。琴歌几席安。最憐攜手地。遺蹟拾琅玕。</text>
<title>挽族叔 㷞</title>,<text>天已一陽發動時。人何今日葬興之。倻山鬱鬱先塋在。追孝公心迅若斯。													年來生憎靑山面。埋盡人間意內人。使我獨留浮世界。蒹葭斜日未追塵。						慷慨之風峻整儀。深深埋却北山巍。鳳巖水月淸如許。知子精魂寓在斯。						詩禮家庭日用中。幾年追逐愛斯翁。斯翁自是天姿好。不費工夫善始終。						南山嶷嶷有喬梓。俯仰中間父與兒。庭下煢煢公莫恨。他時期望果云奇。</text>
<title>挽惕若齋</title>,<text>明日扶公送白雲。白雲深處可爲墳。人稱玉尺傳家業。客拾珠咳作誌文。生順死安今日驗。竆居獨善古人云。故齋無主來何事。梁月依依想像君。						遺籤書獨在。脩夜更難晨。客榻空看月。詩筵已覆塵。依微丹塾路。蕭索鳳巖春。水北多啼鳥。聽之自濕巾。						巷豈無人巷若空。儼然冠服白雲中。楸陰咫尺淸無改。孝思分明曩昔同。</text>
<title>挽張士悅</title>,<text>我詠新詩君不和。勿溪風月影疎疎。溫明氣象人皆頌。博雅工夫案有書。細雨山畦誰種菊。夕陽深巷但空廬。歸雲倻峀吾何望。半世交情果已虛。						賢哉可谷老。埋體不埋心。誦說程朱學。服行敬義箴。丘原無起日。山水有餘音。煙樹依依處。應多喚友禽。						賢如士悅死無愧。繩墨中間不負心。獨善百年乘化去。伽倻山色起余欽。</text>
<title>挽李向之</title>,<text>爲吾曾說西銘旨。吾順吾寧子已知。精義課程多隱處。治心工效著平時。鄕無善士人誰式。世有公言我豈私。埋却靑山何日返。蒹葭秋色不勝悲。</text>
<title>挽李受彥 敏謙</title>,<text>鄕鄰共說子之丰。溫潤天姿豈弟容。歲晏江湖啼獨鳥。風多丘壑秀孤松。居家孝友仍爲法。應物冲和却是恭。賢父宜生才俊子。庭前蓮桂影相從。						歲暮多囂聒。丹旌去不遲。人由戀德泣。魂亦離羣悲。氣槩風生竹。襟期月在池。交情曾自許。餘契付庭兒。</text>
<title>挽澹翁</title>,<text>歲首論詩說始終。事如前識哭斯翁。空堂寂寂丹鑪火。歸路蕭蕭鶴背風。到處山川搜勝日。早年梁楚擅名中。人間獨老無餘伴。俯敎門孫臭味同。						謙謙君子保斯終。口口皆稱澹澹翁。仙返神山無點累。鶴歸雲浦有餘風。文章出入三唐際。氣象高低兩晉中。林下蕭然宰相老。人間齒爵與誰同。													生順死安是善終。林泉之下最尊翁。衣冠襲盡家庭禮。腸肚嗽來水石風。月帶餘輝窺戶外。鶴疑孤影覓山中。盆梅消息方芬馥。要賞明朝誰與同。						仁愛偏爲德。許我知心人。公去不復見。中天明月新。						百歲林泉樂。光輝照在在。白雲收爲粻。浮世笑鼎鼐。						今宵月偏明。皎皎照四野。公心亦如月。載送魂車馬。</text>
<title>挽李會伯 鼎五</title>,<text>半世樓居便是仙。更何飄散杳茫邊。塵緣落照羣山暮。心事秋江皓月懸。客拾咳珠來水上。鳥啼遺躅過檐前。霞堂自是門閭大。餘慶他時胤子賢。						昔吾水月老。負笈泗濱春。門戶全陽大。家聲上舍新。世交今益切。友道老還親。明日邵君葬。嗟無白馬賓。</text>
<title>挽李通彥</title>,<text>翁是望人葬望亭。望亭斜日死生情。幽貞氣味疎星散。繼述家聲獨鳥鳴。心法排圖爲學術。古文成軸愛賢誠。溫溫德器尋何處。桂樹蕭蕭不勝淸。						十載追隨一夢違。伽倻雲水减餘輝。交遊盡向靑山去。琴曲誰憐白雪飛。晩學鸎遷誠幸幸。死從狐首更依依。潭翁緖業憑誰託。泣把蒹葭倚夕暉。</text>
<title>挽李稺春 㙖</title>,<text>大山門下許追隨。切偲惟公友道宜。制行每從文學得。求心何用氣機知。情私已重連姻日。悲感還深哭嫂時。公死百年名不滅。淸湖琦樹有餘枝。						匹夫難奪志。尺疏凜如秋。天泣風雲席。島安舍達舟。生還非所料。樹立更無求。絳帳長湖掩。斯文影響愁。</text>
<title>挽李進汝 東汲</title>,<text>淸洛繫舟波淡淡。雲林無主草萋萋。欲尋未果君先死。啼月孤鴻不勝悽。						精金良玉天姿美。晩境工夫轉覺深。一部朱書分各類。誰能收拾得君心。													兩家幾世託情深。憂樂中間見一心。未盡論琴琴已斷。無竆山水有餘音。						有朋詩以吊。人去海棠朝。喬榟吾曾惜。塤箎夢亦遙。竆通都付數。文章貴知要。安順還爲美。何須怨恨饒。</text>
<title>挽李昌遠 至年</title>,<text>村閭相望寸心長。逢有前期去輒忙。公子家聲裕世業。晴暉遺範儼溪堂。風流謹厚傾鄕里。操守堅貞坐石牀。佳節淸明營子葬。天心人事足悲凉。													煙樹蒼蒼老。人情到老深。風殘琴在壁。歲晏鳥棲林。淵月虛生面。溪雲細入心。有兒賢且孝。遺緖更推尋。</text>
<title>挽文寬之 再博</title>,<text>嶧陽門戶背伽倻。樹立風聲五世家。君子橋邊誰作主。白鷗亭上自眠沙。賢孫雖歿餘詩禮。能弟長辭泣棣華。宿約紅流吾已負。遠山薤露不勝嗟。						顧世多奇巧。惟公玉自持。生涯山水暮。心性鷺鷗知。志切繩先地。道成敎子時。龍溪秋草閉。人事奄如斯。</text>
<title>挽金允敍 啓範</title>,<text>惟公愷悌性溫醇。淸福綏之七十春。詩禮家庭承舊業。圖書左右樂天眞。儀刑嶷嶷人皆仰。論議堂堂世莫倫。雪月梅園曾別後。幽明今隔最傷神。</text>
<title>挽章[崔興璧]</title>,<text>吾道南來自有源。生芻谷口玉人溫。遺謨文穆先生宅。雅望淸朝聘士門。武屹詩書閒歲月。蒼坪花竹好丘園。箕疇五福能兼四。况復兟兟子若孫。</text>
<title>挽章[權正九]</title>,<text>伽倻淑氣鍾英靈。文穆家中舊典刑。令譽聞天仍首選。晩工排日卽心經。風霜歲閱同庚老。山水調高與子聽。已矣嶠南吾道否。百梅何處覓餘馨。</text>
<title>挽章[趙得愚]</title>,<text>伽倻秀氣毓吾君。懿行嘉言襲世傳。典雅文章非俗態。溫醇風味得天全。修齊舊學貽諸子。經濟初心擬昔賢。七十年間全嶺士。從遊無不渡陽川。</text>
<title>挽章[金俊翼]</title>,<text>厓芝三島草。何不久長生。嶠運苟如此。星南大廈傾。</text>
<title>挽章[侍敎生金虎燦]</title>,<text>先生道義動儒林。孫比猶看玉雪襟。裒稡諸家成禮秩。拜辭仙寢遂初心。書藏武屹眞源在。軒對雲菴孝慕深。吾黨日非公又逝。鳳巖秋月斷瑤琴。													岡爺墓下葬儒仙。百世淸風在印懸。高架縱橫論道札。塵箱收拾悼亡篇。後生無祿憂吾道。夫子有孫得妙傳。尙記寢門知己慟。孤兒今作五旬年。</text>
<title>挽章[侍生尹東野]</title>,<text>書帶萋萋綠滿裳。夢中猶憶拜龎牀。寒翁八世眞賢胄。正考中年又寢郞。淨水心期涵片月。晩園經濟集羣芳。篋珠零落憑誰問。丹穴遺毛盡鳳凰。</text>
<title>挽章[世下生金是瓚]</title>,<text>幽幽谷口隱。澹澹七松風。夙夜家門大。蘭蓀服佩衷。經要墨守發。飮耻白雲翁。淸標忽已遠。悵望夜臺空。</text>
<title>挽章[姜世白]</title>,<text>岡老家庭菀有光。逶迤服佩百梅香。工深思辨淵源大。文亦優餘意味長。江湖影沒孤雲鶴。山野名高一寢郞。聖壽居然乘大化。伽倻秋色日蒼凉。						淡水相知四十年。伊來垂老會無緣。扶桑嶺外孤懷遠。老檜祠前一夢懸。吾道終然歸埴。斯人又復隔重泉。生芻一束將無路。南望迢迢涕自漣。</text>
<title>挽章[侍生李奎鎭]</title>,<text>記昔高駕賁來思。間席春風坐了時。千聖精微論敬字。少年輕俊戒文詞。詩評唐律仍分韻。講到朱書更質疑。此樂源源期百歲。竆鄕晩出有賢師。						端凝縝密好風標。眉宇令人鄙吝消。文獻大方寒老宅。山林徵士健陵朝。百家禮說硏竆久。一部心經見解迢。名利關頭知歇泊。晩年懷道樂怡怡。						吾鄕學子失蓍龜。古院殘梅轉覺悲。天下道衰元氣弊。山南運去哲人萎。後生誠薄愆芻奠。先契情深見誄辭。留待百年公眼目。篋中遺墨付孫兒。</text>
<title>挽章[李鼎儼]</title>,<text>三秀靈芝歲晏期。滄洲夫子感於詩。須觀此老扁齋意。不是做時異說時。						空谷幽蘭遠播芬。明時爲感禮招勤。中宵喚起田園夢。歸對伽倻山上雲。													老釋生涯二十年。工夫多在几鑪前。去尋武屹深深處。賢祖藏書卷萬千。						秋雨凄凄送野書。寢門長慟意何如。情私瑣瑣猶餘事。人說吾南丈席虛。</text>
<title>挽章[侍生李鼎基]</title>,<text>白石晴川舊面開。芝齋蕭灑傍岡臺。先朝異數旌招重。賢祖眞詮禮帙堆。太極書分蒙整頓。百梅香臭記叨陪。山南丈席多寥落。悵望伽倻月色哀。</text>
<title>挽章[侍敎生崔廷鎭]</title>,<text>東南文獻萃高門。岡老先生有是孫。雪放寒梅心事見。江含秋月典刑存。丌頭伊洛關閩語。眼底天人性命原。一夢邇來驚起起。吾黨家家掩涕痕。						䕺桂山中晩趣成。一官寧得繫歸情。齋新夙夜熏鑪靜。歲暮琴書秉燭明。家禮有疏嘉惠意。溪篇自抄進修誠。浩然歸去無餘事。人世悠悠不足評。						源源候拜自通家。廿載龍門不我遐。淸誨頻拈千簡竹。疎琴時襲百梅花。自憐塵臼回頭晩。秖恐冥途進步差。萬事如今俱寂寞。傷心那過舊煙霞。</text>
<title>挽章[侍生權寵美]</title>,<text>寒岡臺下水。千里南流碧。眞源有自來。日夜無停息。其東有古宅。碩人所薖軸。出門日觀瀾。古道探伊洛。有實必有名。丘園賁束帛。一拜謝天闕。飄然下南國。疎香嗅庭梅。晩節看園菊。壁燈明啓蒙。川月印太極。淡然忘勢利。浮雲過碧落。是以鄒魯士。依仰如梁木。一朝龍虎逝。山澤兩寂寞。遺躅陳東社。上座虛丹塾。吾道尋何處。晴川只白石。節彼人賢山。先師卜幽宅。今又葬賢孫。山名有意錫。弊屋接芳鄰。自先誼分篤。元舍分明月。蔣逕通疎竹。小子猶及見。生平仰高德。今年失賢師。蒼生柰無祿。天氣又蕭索。秋葉滿山赤。聊以先君思。西風一慟哭。</text>
<title>挽章[鄕後生李亨鎭]</title>,<text>寒老開後人。京山多名碩。我公遵詩禮。舊家塗丹雘。溫溫養眞姿。綽綽履素樂。皎潔如玉壺。持守有繩尺。羣經嚼髓。用工堅著脚。篤信朱子書。一生竆搜索。象數又瞭然。啓蒙勤縷析。稟受旣自異。高覰光明域。自晦名益彰。天招賁玉帛。寧爲朱紱狎。永矢白雲僻。德星鏟寶彩。深深守一壑。百梅院北居。優閒任自適。鄕鄰接莽蒼。累世交契託。自從弱冠時。淸誨承藥石。吾黨失依仰。伶俜更誰益。多士來相禮。楸隴藏冠襀。讄成裛淚裾。先哭斯文戹。</text>
<title>挽章[侍敎生文周鳳]</title>,<text>將將鴻鵠和璠璵。南國行人幾造廬。八代金華文獻宅。一編雲谷禮儀書。新齋晝靜工夫大。老圃霜深活計疎。葭露因驚成木介。却思先契淚盈裾。						宣召布衣自古稀。龍門以後始聞之。緇塵京洛何能染。一拜祠官卽浩歸。</text>
<title>挽章[侍敎生朴民燾]</title>,<text>夙夜先生宅。從容七十年。瑤琴鳴寶匣。秋月照寒泉。樂道辭恩幣。破昏述禮編。行藏今已矣。心迹故超然。						出入軒屛久。耳提面命多。徽言銘肺腑。執紼獨悲歌。</text>
<title>挽章[後學張儔]</title>,<text>一脈淵源曠百年。嫡孫猶得大爺傳。做人儀範心經在。治己工夫禮說編。進退行藏皆有義。云爲動作不欺天。先生已矣吾誰仰。惟願諸哀更勉旃。</text>
<title>挽章[門下生朴民翰]</title>,<text>洋洋洙泗注伽川。文穆由來有幾賢。涵泳工夫皆實地。溫淳氣味見眞天。布衣召命先王眷。家禮彙通後學傳。䪥露聲中印懸麓。嶠南多士淚如泉。</text>
<title>挽章[侍生郭民寧]</title>,<text>書帶山中歲月長。巋然南國有靈光。兩圖天命惟眞訣。一部心經是寶藏。方賀臯禽升晩響。那知䕺桂掩幽香。登門得御今難再。秋水寒葭望裏蒼。</text>
<title>挽章[及門生成孝敏]</title>,<text>芝峀巖巖傍檜淵。嶠南宿望又高年。遭逢昭代郞官薦。生長名家道脈傳。百世文章師表重。一牀書禮子孫賢。更從何處遺儀矚。秋月明輝照萬川。</text>
<title>挽章[後學張鑄]</title>,<text>千年遺馥百梅墟。奎壽斯文泰運噓。繼彙禮家分類說。推明心學發揮書。三徵聖代優新渥。一臥田廬賦遂初。覿德醉心復何處。堪憐歧路獨躊躇。</text>
