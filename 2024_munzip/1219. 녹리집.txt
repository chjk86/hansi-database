<title>[遊淸凉錄序]</title>,<text>淸凉古稱小金剛。固域內名嶽。得退陶夫子而杖屨焉。之山之剩石閒卉。無不衣聲光而動精華。是又吾東之一區武夷也。余自髮髧髧。已抱高山之仰。歲靑龍夏。將爲東海遊。轉道玆山。時當積雨餘。巉崖斷壁。隱見於蒸雲宿霧間。非不畫中境。以未得廬山眞面目。歸猶懊恨。𨓏𨓏夢囈之發。未嘗不在蓮花峯御風臺矣。是歲之春暮。會士于淸凉之吾山堂。文事也。南中章甫。相率而後先焉。余於淸凉。有息壤在。且斯文盛擧。義不敢自後。遂執經往赴。命小奚負詩囊以從。是日。庚戌之三月念四丙辰也。</text>
<title>宣城。憶約中舊伴。</title>,<text>行到宣城。宣城之詩社舊伴仲文，驪應。西爲未返。謹休惸然在疚。交伯已作各天人。追憶往時淸凉之約。換成獨過黃壚之感。不覺滿口一唏。淸凉云是小蓬萊。點綴雲霞道帳開。我有登山臨水願。此行隨柳訪花來。傷心午夜南樓月。如約春風大嶺梅。詩社故人俱不在。亂峯秀色自虛臺。</text>
<title>葛仙臺</title>,<text>丹砂南壁。訪高世葛仙臺之所在。溪山明媚九華屛。地號丹砂合鍊形。危峽有心回作局。層崖無面不宜亭。稜磨疊石還機巧。影澈圓潭自性靈。爲唱望江仙一曲。葛洪臺畔數峯靑。</text>
<title>孤山亭</title>,<text>自丹砂溯江而北。路皆犖确。左右石峽如束。行十數里。東望隔水蒼崖上古松疎篁裏。有的㿨孤亭。點得一種風致。孤山亭也。在昔惺齋琴公之所居也。固所願言者。時被雨師阻。便作蓬萊船子風引去光景。爲之遠盱一悵。淸江一道鏡如空。隱約孤亭細彴東。日午蘿陰生曲檻。春晴山色入虛櫳。點來世界煙霞裏。起得樓臺錦繡中。立馬長洲空悵望。滿林凄氣雨涳濛。</text>
<title>淸凉洞天</title>,<text>入淸凉外局。遙見雲霞縹緲間。梵宇仙庄。明滅隱見。異鳥名花。聲香俱絶。令人耳醉心沁。頓覺六根都爽。繞壁飛流匹練斜。水聲多處客停騧。紅霞晝護眞人窟。碧樹春藏帝釋家。古壑千年蹲虎石。深林三月杜鵑花。固知天下無仙子。否則靈園此不遐。</text>
<title>吾山堂</title>,<text>自是路一轉。丹崖翠壁。合沓回護。茂樹嘉卉。掩䒣稠匝。呀然成一區洞天。吾山堂之所在。堂于是竆崖絶峽間者。盖以先生講道之地。後人之所莊修寓慕也。亦武夷第五曲之有仁智堂之意也。碧霧紅雲重不頹。百巒深處小堂開。溪通六曲蒼屛去。洞得千年白鹿回。海內同尊夫子里。江西猶有侍郞臺。林泉自是吾家地。起起諸君到得來。</text>
<title>與南中同志。竟夕登臨。</title>,<text>丁巳聚士之夕。四方來者八百人。多嶺中名碩。得與周章於奇巖絶巘古松流水間。顧半生塵海。得此數日淸境。亦有所謂業緣者存耶。左海尼邱自一岡。隔岡霜鬂已蒼浪。春三麗日雩壇會。旬五泠風列子裝。社鼓傳盃松葉滑。僧盂分粥杏花香。如期宇內同聲至。劍佩星冠又一行。</text>
<title>金塔峯御風臺</title>,<text>吾山堂左束聳一岡爲金塔峯。峯之作臺者三。中曰御風臺。臺高不知幾千萬尋。石面如削。凜乎其不可俯視。登斯臺者。常屛息累足顧瞻錯愕之不暇。浮生一快御風臺。苦海煩襟盡意開。除匪羽毛無路至。緣何筇屐近天來。峯餘瘦骨千尋石。壁掩麁顔一甲苔。惆悵古人今不見。亂山無主夕陽回。</text>
<title>聦明水</title>,<text>環臺而東。路如一線。蟻附壁行數弓許。得所謂聦明水於穹巖巨石間。不甚深。可甕而有之。飮亦不見其有異味也。名以聦明。不知何據。甞聞古之得道人金生者。往來玆山云。是其浴丹之井耶。不然。奚所取於水也。古有貪泉，盜泉，廉泉之號。則非水之性異也。顧不在遇不遇之如何耶。井上千丈石。井中千年水。那知井中水。不是石頭髓。二不信潢汚物。能使愚者聦。無或源頭水。曾有洗丹翁。</text>
<title>風穴臺</title>,<text>益進而東百餘步。忽見路左一小逕掛在壁顚亂确間。意者其上有異觀。攀壁緣藤手地膝行者。幾數十丈。有臺掌平。有巖環如列屛。而臺西二大石。上闔中開。恰受滿山風氣。臺以風穴名。豈爲是歟。其東南隅。有穴陰深。淸冷之氣。爽人神骨。所謂風穴。此其非歟。旣題名臺石上。當風緩帶。始知羾寒濯淸。不是別寰物事。登登臺上逕。逕盡又高臺。巨石中心鑿。淸風四面來。路逶逢白衲。雲與宿靑垓。更欲聳身去。天高一尺纔。</text>
<title>動石</title>,<text>返而下御風東階。又抱壁一回。有干雲巨石。高與金塔齊。更以一塊巖之如蹲虎樣者。欹貼其顚。無所持拄。勢若墮在頃刻。每風雨至。輒先動搖。故謂之動石。有法殿逼在其下。動石之警。無時可忘。居僧慮是。嘗推石下之。忽有大風雷。雷霽石還故處云。語涉不經。然余見石之動而不墜者。已疑有宰物之勞。且志怪之論。有轉石浮石磨石之類。動石亦其一耶。搖搖石上石。欲落已千年。凌壓三空界。危臨一握天。向非造化力。早碎釋迦顚。識得淸癯面。前身爾亦禪。</text>
<title>修眞庵</title>,<text>法殿之東。有曰修眞庵者。不甚巨麗。亦自要妙。庵之北。以巖爲面。而巖之架者。覆庵如廡。可備風雨之至。入其厨。有一線淸流。從巖穴深深中來。隨筧入于釜鬵。已而繞壁根虬折以去。淸湸之聲。恒在枕簟。決決如環佩鳴。矗矗庵頭石。幽幽石畔櫳。客跫雲宿處。厨語水聲中。花發山如曙。禽喧樹盡聾。仙人期不至。惆悵倚東風。</text>
<title>金生窟</title>,<text>至修眞庵而外淸凉諸勝始竆。因還尋來道。自御風臺俯瞰吾山堂。更取北壁危磴以進。有谽呀洞穴在石面高處。每春夏際。澗溪生源。則一道飛流。從穴中倒瀉。望之如浮空玉虹。向所謂得道人金生者之所居也。生喜爲書寫。甞拾取山間之落葉而題之。題已。輒付之流水去。其不爲魚龍之所得而留在人間者。數紙殘墨。至今爲寺中寶藏云。金生羽去藥欄餘。盡日晴山石氣虛。隱約溪邊漁父路。分明花處道人廬。丹厨晝宿通經鶴。綠葉春潛識字魚。惟有世間光價在。佛龕無恙數行書。</text>
<title>文殊庵</title>,<text>自金生窟緣壁而北。於藤蘿轇轕中。得小迦藍。歲久而風雨之。楣間舊題。剝落殆盡。惟彷彿文殊庵三字。至此而谿壑益邃。林木益暢。澗鳴禽語。韻益淸爽。怳然如登天庭聽廣樂。萬綠陰中一逕斜。雲巒嘉處興隨嘉。穹林晝永深啼鳥。㬉谷春殘不盡花。暫踏層崖眠石塔。却從飛錫禮金沙。如何在在江山局。容易分張與佛家。</text>
<title>滿月庵</title>,<text>文殊庵北千尋石嶂上。有一小寮如鷰巢樣者。滿月庵。尋尋直上白雲邱。不到蟾宮也不休。山靜神仙行且遇。臺高霄漢卧能遊。林端積靄濃如雨。巖角懸泉烱似秋。乃爾靑天難上處。古來何許一禪樓。</text>
<title>蓮花峯</title>,<text>蓮花峯全體皆石。在金塔西。拔地三千丈。亭亭若出水芙蓉。其斯爲蓮花峯耶。峯下當有濂溪發源處。而溪獨無聞焉。可惜也已。山晴瑞色鬱葱瓏。一朶芙蓉泛碧穹。澗氣長噓千谷曙。鶯歌乍歇萬林空。全身石骨雲俱白。滿頂花簪日傡紅。峯下淸溪溪上室。幾時重見愛蓮翁。</text>
<title>蓮臺庵</title>,<text>蓮臺庵。在蓮花峯下。與吾山堂屋角相望。內淸凉可名之勝。至此而無所慳秘。空林積氣晝常寒。鷰樣危樓起石端。禽語爽如希瑟聽。巖容癯作老禪看。紅流曲曲桃花水。翠壁層層薜荔冠。便把太華分一半。吾家山畔釋家巒。</text>
<title>祝融峯</title>,<text>坐蓮臺庵南望。截雲高峯。秀麗明媚。如艶粧佳姬從八疊畫屛中來者。祝融峯也。想像浪吟飛下當日事。令人意氣如山。竿步登登百尺岑。到頭猶有祝融嶔。經霜阧立煙霞骨。不雨包藏霹靂心。螭瀑舂撞將碎壑。鶻巢依約忽晴林。三盃濁酒猶餘氣。只麽靑山自古今。</text>
<title>登六六峯最高處</title>,<text>淸凉十二峯。南而義湘。北則硯滴，卓筆。爲沙門初祖達摩。佳冶秀雅。或遜於蓮花，金塔。而崎崛嶔崟。當使諸峯退輸一局。漸覺看山似看心。十分高處十分尋。東風力盡中腰散。午日光遮半面陰。九倒危巖元氣護。百磨峭壁化翁臨。誰知一簣成功地。夫子家中六六岑。</text>
<title>講畢。次白鹿洞韻。</title>,<text>戊午。設講于吾山堂。時與會者已復千數。庭揖畢。執經序進折旋問答之間。禮貌可觀。實百年以來吾林盛會也。越三日庚申。講事告成。訓長 李漢膺。 及座上耆德。命數三名彦 安行準，柳星鎭，金龍鎭，許禧。皆直日。 與不佞錄其顚末。幷記當日問辨。編成一冊。更以朱夫子白鹿洞講會韻責和。諸生書于記末。以備淸凉古事云。一淚山頹二百年。淸凉猶有舊林泉。靑衿復結滄洲社。絳幄重開孔氏編。吾道東南歸定論。斯文今古得單傳。君看指路先生訣。肯向迷途枉沓騫。速盡東南大小年。蟬聯襟佩入雲泉。吾家自有佳山水。聖學猶餘古簡編。三日春風和氣坐。一江秋月道心傳。從玆來學承承地。看取蓮峯翠不騫。</text>
<title>恭愍城舊址</title>,<text>是日。各就歸道。宿雨晩晴。山色益可人。登恭愍城墟。回望十二岡巒。如活畵。月庵蓮臺。隱隱若霧中仙閣。東路雲霞錦步帲。玆遊吾不負尙平。經來絶峽同麁夢。別去名山似薄情。鴶鵴啼歸春寂歷。棠梨開徧洞分明。回看一一登臨處。頓覺三宵宿太淸。</text>
<title>陶山</title>,<text>歸路入陶山。訪院中舊蹟。光明所藏墳籍圖書。以五車數。其中多內賜御帙。有硯畫以梅竹。浡浡有生意。有杖靑藜凡數十節。長可齊肩。皆先生手澤中物。不覺斂容起敬。入廟禮先師。入室參古籍。歷歷光明藏。璨璨如弘璧。內多芸閣書。襲以猩紅帛。亦有匣中硯。斲來崑岡石。旖旎玉梅花。石面生粉白。靑藜太乙杖。長不逾尋尺。昂藏卄二節。一節還一格。甞經夫子手。斑斑手中澤。悚爾起敬欽。衋然旋自惜。彼以木石姿。得近凾丈席。遂爲琬琰重。見者猶踧踖。吾生苦已晩。相去歲過百。未聞大道要。踽踽行冥擿。願言不可從。懊恨徒何益。且讀古人書。更蹈古人跡。以玆保餘年。庶無尤悔積。浩歌出門行。千里大江碧。</text>
<title>寧越子䂓樓</title>,<text>府之明月門內。舊有梅竹樓。奉端廟所題子規詩二疊。改梅竹爲子規樓。登樓休趁子䂓辰。啼子䂓辰又暮春。春夜聲聲歸蜀道。一聲頭白一羈人。</text>
<title>落花巖</title>,<text>巖在亭北一弓許。卽當時侍女輩投水處也。名之以落花巖。念昔紅粧滿水華。至今江上夕陽斜。崑岡碎下紛紛玉。石井明生片片霞。向日園葵香不沒。先春城李夢還賖。東風無賴年年到。寥落行宮寂寞花。</text>
<title>錦江亭。次板上韻。</title>,<text>子䂓之西有觀風樓。端廟臨御所也。東有錦濘江。亭于上曰錦江亭。錦水淸泠夕棹還。浦光人影有無間。傷心梨院千秋月。何事梅樓百粤山。龍馭終飛旋魏闕。鳥聲良苦怨巴關。可憐寒食三壇飯。慰藉忠魂太等閒。</text>
<title>禁夢庵</title>,<text>靈泉碑在陵所丁字閣下。平時無水。每於祭享時涌出云。三壇碑在紅箭門內。爲忠臣宦寺宮女輩死義者設。每年寒食。祭以飯羹。陵東有寶德寺。傍有禁夢庵。端廟在禁中時所夢。與遜位後所見相符。故感而名庵。百粤東鄰海。君王夢裏臨。江山如有約。天地抑何心。巖雨明花落。城春綠草深。錦關無處覓。杜宇又啼林。</text>
<title>淸泠浦</title>,<text>淸泠浦。卽端廟升遐之所。三面澄潭。一面絶壁。壁後曰九疑山。萬事蒼穹說欲休。淸泠浦上客誰留。人心不與天時去。忍見長江日夜流。</text>
<title>永春島潭</title>,<text>峭巖怪石爲島於潭中者三。角稠疊者又無數。石門在上。如長虹連亘。而其中十二潭石筩凡十二。更有石鍾斜懸。非匍匐不可見。石爲潭島島名潭。一路相傳古老談。縱道靈源多海左。孰知尤境在湖南。巖淸仙佛身如現。波烱魚龍手可探。鍾壁虹門明似畫。畵中光氣萬人酣。</text>
<title>丹陽舍人巖</title>,<text>蒼壁四圍如屛。而水抱壁環。壁紋蒼白可賞。而苔蘚間之。作魚鱗駁。到得丹州境始眞。舍人泉石解留人。三臺白瀑疑通漢。四面靑山合避秦。洞府淸虛多鶴氣。巖紋濃滑散魚鱗。劇知仙界遊仙侶。無或今行舊業因。</text>
<title>堤川義林池</title>,<text>池之周洽五里。有蓴菜錦鱗名於世。有千丈懸瀑。可灌千畒種。其上舊傳自點亭閣。撤而墟矣。置後人數間搆。陂澤緣何號義林。連天水色綠平潯。餘波潤及三千頃。高瀑源來一萬尋。躍月松鱗金滿尺。泛風蓴榦玉抽簪。西湖早晏秋波動。留待張君海帆臨。</text>
<title>淸風玉笋峯</title>,<text>臨江石峯。淸秀奇麗。如玉樹抽笋。亭亭嫋嫋。多是藍田之種得。化工之栽培。石宜峯號玉何爲。玉以笋稱又一奇。特地魁梧廬嶽丈。滿庭璀璨謝家兒。根培滄海塵生日。春葆天皇歲起時。縱有崑岡炎火熱。其如元氣好扶持。</text>
<title>寒碧樓</title>,<text>樓臨大江。沿江十里。曲渚重沚。一望明麗。至如巴子湖靑草等洲。俱是江南名物。雖使岳樓在。吾不信其多讓。江南佳麗又玆州。巴子湖邊靑草洲。楣上分明寒碧字。醉毫忘却岳陽樓。</text>
<title>[觀海錄序]</title>,<text>余生東海上。年且二毛。不知東海之爲何狀。局於見也。是歲之孟夏。家大人往焉。略記所覩以歸曰。是記也。特日月之所出。螭龍之所藏。鯨濤鰐浪雲霞霧雨之朝暮變幻。而猶非海之至也。其至也。天下之辯無所容其夸大。班馬李杜之文且詩而無所得以模寫矣。是惟寓之目而得之心。而河伯所謂不至子之門則殆者也。於是願言者。衆約爲仲秋之觀。及期。或病不克爲勢。故尼並未從。余有一驢一僮。載縹囊與俱。癸卯八月十二日壬子。書于京津店舍。</text>
<title>秋日路中</title>,<text>是日天新雨。驛路凈塵。馬頭羣山。如淡粧美人。秋色益可意。聞說東溟好。午罷牕間眠。騎驢行出郭。秋意已居然。</text>
<title>烏湖問津</title>,<text>行至烏浦。雨後湖水甚盛。不知所渡。使奴遜問津于岸上耕者。耕者不答。指隔浦小舴艋。舴艋弊着也。所謂古渡無人行孤舟盡日橫者也。渡頭秋水至。行者却迷津。莫向岸上問。多是耦耕人。</text>
<title>逆旅遇李文五 晩運</title>,<text>奴遜持馬先渡。募慣水兒以至。得其兩臂力。幸而無事渡江。旣到店。李上舍文五。出自無何。握余手而歡迎。逆旅涔寂中。團做一話界。亦勝事。問其所之。到記行也。余曰。唶。爾年妙矣。業已小成大者。何不順俟其時至也。何不乘長風破萬里浪。從我遊於廣漠之野乎。因大笑。須臾席散。强余以別章。口占律語以贈。八月江西驛。孤樽意內人。飯山逢社日。旅舍送郊晨。休矣靑雲事。爭如白鷺隣。此行蓬島去。榮辱問羣眞。</text>
<title>仙夢亭</title>,<text>未至烏湖一里許。隔水南望。有亭翼然出斷壁峭崖間。仙夢亭也。亭之背。石嶂千仞。松檜濃陰。湖水㶁㶁循階環。舂撞之響。無時不在戶。湖外十里。明沙如鏡面。亦一山水局。亭楣有先祖溪亭公詩。而家大人甞足之。謹伏次。淸江十里鏡如平。鳧背亭陰渡水輕。仙子不來松桂老。隔欄惟見暮雲生。</text>
<title>蘇山南望</title>,<text>蘓山十里。霧峀雲巒如嶂屛。可作活畫看。暇日行尋亂水邊。郭南秋晩草連阡。遙巒恰似東墻女。遮盡雲眉露半顚。</text>
<title>留道津</title>,<text>夜宿兜院。早發踏水行山二十里。至道津。時舅氏年已七十。猶矍鑠。書史不撤。地行仙也。留二日告行。命之前曰。勉矣。古之作者。得助於江山之觀者在在。東溟固大矣。爾觀誠壯矣。猶且遊於局定之內。盍亦求海於無形之域而至妙之門也。有說焉。爾其執觚。遂口授序若詩若干行。書畢再拜。謹以七律伏謝。百轉湖山一局圓。乙藜燈裏老眞仙。無愁白髮三千丈。有約靑林七十年。悟道冥觀形外海。牖迷硬着指南鞭。長亭步步頻回首。晼晩西暉渭水阡。</text>
<title>燕尾寺</title>,<text>自道津東南行十里。得燕尾寺。有巨石負山臨道。高可百尋。斲其頭爲老佛狀。垂其臂而拱諸腹。指拇宛然若動。是其好事者事。意者爲羅麗尙佛時所造也。藏之以閣。閣之高又出佛頭幾十丈。從閣後巖确間進。其北牖可攀。自北牖附壁側足而行。據南軒頫下。目眩神悸。懔乎其若墜。不可久坐。返而下樓。仰視欄頭俄者俯頫處。却是雲霄界也。匹馬東瀛客。西風燕尾樓。棟雲眠不去。欄日謝還留。郡角烟端語。樵謠木末酬。千年遺石佛。花雨滿顔秋。</text>
<title>花南大堤</title>,<text>午過花城之南。沿江十里。大堤如山。藪樾蓊鬱。亭午而日光不至。異鳥奇禽上下流響。令人耳根淸凉。花城一面大江平。極浦林深不見晴。滿樹珍禽如宿契。別來猶有未舒情。</text>
<title>訪臨淸閣</title>,<text>出府之東門。抱山而小北。萬綠陰中。有閣翼然如翬者。臨淸閣也。軒外淸江如掌平。階砌間築小塘。荷葉甚盛。訪主人不遇。悵賦一絶。層欄高出烱如秋。江左湖山第一樓。盡日空簾人不見。藕花風落小塘洲。</text>
<title>橋上古塔</title>,<text>從臨淸閣左行樹陰數十步。得石橋。橋下小溪。水聲甚淸冽。溪上有六層古塔。以石之類玉而小如塼者。積累而成高。高三數尋。眞所謂積功塔也。積累溪上塔。功處乃爾艱。一簣如不息。平地可能山。</text>
<title>過川前村</title>,<text>抹午馬于法洞。將向川前。聞川前有里警。徑到臨河。河與川前隔水相望。萬樹陰翳之間。樓閣隱見。閭閻櫛比。宜其爲嶠南古閈也。樹密疑無地。川回又一鄕。靑山謝眺宅。玄草子雲堂。福地陰陽合。靈區日月長。古稱多壽耉云。 絃歌餘舊譜。喬木海東坊。</text>
<title>泣嶺</title>,<text>明日。自臨河東行五十里。至角山而止。又明日。自角山東行五十里。皆巨峽無掌許寬閒地。路出亂确間。騎步俱不適。余緊靠鞍。累顧僕步輒相戒曰。愼旃愼旃。至腰院有嶺摩天。路益懸。騎不得行。命步輿以進。干雲之巖。凌霄之木。挾道麻立。蒼藤轇轕之中。水響禽聲。淙然如玉碎。目謀耳應。令人神骨俱淸。問嶺之所以得名。壬辰亂。倭奴。以道路之難。號泣度此。故因稱泣嶺云。眞城東出亂山回。驛路斜懸一縷纔。鳥棧直登雲際去。鯤溟遙向日邊開。秋深樹色連霞重。谷暖禽聲碎玉來。盡日肩轝行木末。却疑從此到天台。</text>
<title>禮州望月堂</title>,<text>旣下山。回視所從來。若隕自天。困甚。日未昳。止宿于山下二十里倉水店。翌日午。抵禮州。州東十里以海爲界。西北臨廣野。南有一麓突如而來。爲邑基。雉堞臺榭樓閣頗宏麗。儘沿海諸邑大都護也。其政堂曰望月堂。倚望月堂東楹。見東北縹緲之間。如一帶松林彌亘無際者。海水云。蝸角孤城寄海陬。東南佳麗古寧州。千尋石面雲齊堞。萬里波心月上樓。繞郭閭閻通蜃氣。隔簾島嶼泛鰲頭。蓬壺咫尺留仙吏。簿署何妨汗漫遊。</text>
<title>觀漁臺。望大洋。</title>,<text>洛北李令公爲禮州之數月。貽書走价曰。玆州僻在遐陬。苦無可意。惟萬里滄溟在。不審尊山海之癖。已爛盡耶。何不早圖爲也。翌年春過余。面速又如之。至是相見。懽然握手曰。余來此一年。迄未命軒外淸溟一片舟者。待君也。近幸獄訟不興。簿牒多暇。當借萬里船。上一席風。以與君爲御冷之遊。越三日辛酉。天氣淸朗。風聲藏而瘴霧不起。遂從令公向大津。妓樂隨之。旣抵津。有兀然高嶂突起面前者。觀漁臺。陟其頂。浩渺瓊海。卒然當前。直令人口呿而不下。目張而不合。茫然喪我於無形之域矣。層崖東北界天回。容上臨瀛百尺臺。遠勢積成靑嶂合。圓形分與碧霄開。螭頭霽日溶溶出。螺背遙山點點來。始覺乾坤無限大。更遺餘地闢重垓。</text>
<title>大津泛舟</title>,<text>返而下津。津吏已拿舟來待。鋪筵設帳。張帆兩頭。離浦口數十里。放乎大洋。左右顧眄。只有斷雲微霞。外與天齊。更不知一隅中原寄在何邊。昔莊生曰。中原之在海內。猶太倉之𥺀米。余始猶不信。以爲莊生好夸。乃今知其果然。時微風作。波文如繡縠。余唱凌波曲一闋。使二侍女和之。不害爲瑤池席上。有飛瓊雙成佐觴也。舟中呵呵大笑。益促篙師進舟。午至柄谷而止。一席秋風萬里舟。乾坤初闢海東頭。棹隨獨鶴來無際。波撼三山散不收。風迫直從天上去。日鋪如坐鏡中浮。蓬壺繫纜須臾事。剗却桑瀛下界愁。</text>
<title>柄谷觀漁</title>,<text>自大津舟行三十里。下船于柄谷。官隷挈鐺奉壺。從陸路先至。已令津民備漁具以待。午茶歇。有二大船。載網而入。兩道張羅。周圍半洋而歸。於是浦丁數百人。分立左右。齊聲拿綱。綱索大如椽。熟視不見其運動。而拿之益力。久而徐徐迫岸。旣迫岸。擧網倒刷。魚之巨細方圓之百千其形者。與江族大不相侔。環視而譁然笑之。至夜久乃還。風末靑牙萬斛舲。棹謳聲裏閙滄溟。標繩拿䍡千匀力。尺玉粧鱗百種形。閱價市聲朝似雨。掛篷燈影夜環星。詩成滿載漁𦨣返。錦槖猶生海氣腥。</text>
<title>水馳魚</title>,<text>到柄谷之前數日。聞浦民捉致水馳魚于海岸。是日。移船往觀之。皮已去矣。而從頭至尾。可四五把。體亦稱此以大。固知其爲魚。而見之終不見其爲魚也。噫。爾以鱗族。之大者。得東海之水以爲家。得其所矣。何不潛藏隱畜於萬尋之中。呑日月之精華。隣蛟螭之窟宅。以終爾生。而一貪漁者之餌。卒隕身乎罣䍡之間。爾其不靈者也。吾聞神龍死於餌。以其有欲也。爾其有欲者也。吾見世之燥進者。一爲好爵所餌。不思所以勇退。噫。獨不念罣䍡之戒耶。紫海遠。碧海深。何遠不可到。何深不可沉。何去不得安身地。曬骨斜陽亂水潯。</text>
<title>竹山島</title>,<text>登觀漁臺之五日。從州南二十里訪所謂竹島。島西通陸。三面逼當大海。於海上諸山爲最高。由島南亂石間。右瞰海側足左行。至中臺。地寬掌許。島民以爲有守宰道伯至則於玆乎休憇云。玆以上竹林環合。路無所從。使官隷排竹開道。折竹掃陳葉。石确益崎嶇。受趾不穩。緣木拚巖。扶携而陟其顚。東南海色。於是畢出。銀濤漠漠。以吾眼力之所窮爲界。舟楫之來去。鯨鯢之噴薄。蒸霞宿霧之眩幻晦明。莫能逭於前。而擧而爲己有。儘乎其觀海以來第一光景。半世苦海之外。豈意有此竹山島耶。竹山高百尺。平手揖天吳。獨嶼中浮沒。遙檣半有無。銀濤齊鶴背。珠沫散鯨鬚。一席蓬壺事。惘然已喪吾。</text>
<title>漁村</title>,<text>島西通陸之地。可容百室。居民皆以舟楫爲利。曉頭乘潮。或夜久而至。或經宿而返。逐浪上下。濱死謀生。噫。舟。死所也。一失其利。飄泊傾覆。無所不至。而早已索之於魚龍之腹矣。彼非不知也。安於土而不能一朝捨去。則所以答王稅應邦徭者。捨此其無以也。用是觸風霧犯晨昏。圖活計於長鯨鰐魚之背。得其情則吁亦可悲也已。問爾水中船。何如陸上家。長鯨儘可畏。風浪也應多。儂亦匪不知。可奈三世永州蛇。</text>
<title>島下留宿</title>,<text>夜宿島下民家之面海爲門者。萬里滄濤。只隔一窓紙。蜃氣鯨息。與人夢魂相交。夜宿浦邊屋。滄溟隔一幃。鹽烟呑野去。漁舶帶星歸。蜃氣明生戶。潮聲暮打扉。閱來塵界事。將信夢耶非。</text>
<title>日出</title>,<text>爲觀日出。晨起攝屩。喚土人指路。陟島南巖确上。時微風不起。海色益淸爽。俄見一抹紅光起自東隅。已而波底照耀。五色眩目。而隱隱若有物頭戴銀盤。盛出一團火輪於碧海之心。其欲出未出之際。溶溶漾漾。濤波震盪。宇宙蒼凉。如是者久之。宛轉而離海。於是萬象分形。星月逃輝。忽不知暗從何處去明從何處來也。萬里扶桑地盡東。溟波呑日滿心紅。須臾玉宇蒼凉曙。極目河山熒若空。銀盤盛出火輪紅。何物丹靑似許工。轉轉移時離海底。一天如水去從容。</text>
<title>竹山。望鬱陵島。</title>,<text>是日。天朗海霽。眼界益快活。遙見東北浩渺之際。有峯三角。乍隱乍見。如霧如雲。隨波出沒於大洋之中。余指異之。問于土人。曰是鬱陵島也。島在海中三千里。毓氣最厚。故物之産者。竹大於棟。葦大於椽。人畜有甚焉。朝家以其地僻而遠。慮爲逋逃之所歸。故廢爲棄地。勿許人住接。每歲。差官乘槎而入。取其香蕭諸物。以供宗廟之事云。遠嶼中洋點痣靑。孤鴻輕鶴去旋停。隨波漾漾浮還沒。浮認爲雲沒認萍。</text>
<title>觀漁有感</title>,<text>幾魚。海族之絶小而隊行者也。是午隊入竹山浦口。滿海漁船。四會如雲。先以大網圍之。更以數罟之兩頭張木者。有若汲水㨾。汲之愈勤。魚聚愈衆。余笑夫魚之智不及於潛水逃網而以其愚而就死也。已而。有捉水狗者。其大如牛。魚首而足。而足之指相連如扇子狀。故其行水如陸。間人之無。刷毛于海中巖石上。爲炮者之所獲。噫。是其巧足以逃網。疾足以避人。而恃其巧且疾。弄險于人。終亦死於人。余然後知幾魚之死未必死於愚而水狗之巧無益於救死也。向使二者深潛而不見。無示人巧愚。則巧者得以全其巧。而愚者得以保其愚矣。惜乎。水狗死於巧。幾魚死於愚。秪以見機晩。烏在巧愚殊。</text>
<title>鬱陵竹</title>,<text>遊竹島之日。島民得一本葦以獻。大如椽。余甚異之。售之以價。問其所從。云於海水中得來。意其爲鬱陵之産。而風拔而水漂。而民得以貨於余也。斷取三節。爲盛詩筒。爲簪筆凾。無待於巧斲而各適其用。然後余疑夫有數存於其間也。欝陵。海島也。雖有嘉筠美箭。可充珍用。而顧安所易致耶。於是颶風拔之。海水漂之。能不破折不腐。而又不爲斧斤者之所得。而與余遇於丹邱之日。而爲文房之器。物之幸也。詩亦不爲無助。余有所感焉。島竹千年盡意長。爲誰款款渡重洋。虛能受物藏詩句。瑤草琪花滿肚香。</text>
<title>丹邱客邸。送朴德仲 英燦。</title>,<text>入此境。問境內之有可遊處與可與遊者。曰。大津也竹島也。有朴英燦德仲甫。海上豪傑士也。凡有東溟之觀者。未甞以德仲爲後。於是。爲大津之遊。爲竹島之觀。以未與德仲遊爲恨。日德仲訪余于丹邱之客邸。一見握手。懽如舊相識。與之論古今得失皇王帝覇之略。若響斯應。甚相得也。噫。世未嘗無傀偉倜儻之士並時同調。而至老死不相見者何限。余以東海之行。得德仲而知之。是則東海之若爲之价也。夫豈偶然哉。明日將解携。覓余詩甚勤。口授短章以別。德仲江海士。家畜海山琴。相逢海水緣。相送海水深。 綠水，海水深。幷曲名。</text>
<title>訪月松亭未果</title>,<text>月松亭。關東八景之一也。距丹邱爲不遠。故竹島歸日。將往尋焉。有曾觀者。皆不可曰。月松之大觀。滄溟居最。而此則漁臺竹島。子之目已飽矣。其餘惟十里海棠一壑松林。而沿海以往。無往不得。何必月松爲也。余曰諾。是其鐵爐步矣。殆柳子所謂位存焉而德無有者類也。何觀之有。然甞見家大人之月松記。每紅日出水。水光耀軒。則滿庭虛明氣像。頓令人四相一空。斯其爲月松亭耶。謹次家大人月松韻。棠花紅盡澗林靑。軒壓東南萬里溟。煖日澄濤明四壁。瑤空浮下月松亭。</text>
<title>歸日登南門</title>,<text>二十八日。將尋歸道。登州南門。東北望海水。西南挹丹山爽氣。蓬壺餘興更登樓。極目東南勢盡收。日月生時天可際。山河竆處海仍周。城楓葉落家家雨。塞鴈聲寒水水秋。歸去商顔明月夜。也應淸夢繞丹邱。</text>
<title>遊曦陽錄序</title>,<text>俗離，曦陽。東南名岳也。其間名水石而洞者如仙遊，華陽，玉樑，雙龍。皆絶勝界。距家止三五舍。卽衽席間物。余聞而慕之。行且六十年。一眄睞不及。豈好山水如好名士。近舍皇甫湜而遠求白樂天耶。今老矣。域外之觀已無望。求境之可觀者與吾可能遊者。無如二山。且秋來得好天氣。楓菊益可人。於是。約三數同志。爲旬五御泠之遊。其日。碧狗黃華月下澣。其具家弟文謙奉奚囊以從。一雙芒屝一奚囊。分付書僮夜束裝。更告溪南溪北友。明朝秋色滿曦陽。</text>
<title>三街約行</title>,<text>早發抵三街店上。柳上舍大圭先至。抵兪峴。黃監役聲汝踵至。皆約中也。循名循利苦多門。枉使時人醉夢昏。此去瑤園知不遠。羣眞邀我紫霞樽。</text>
<title>兎遷</title>,<text>日晡。登兎遷。亂确間斷續微逕。纔一線容足外。卽千尋絶澗。肩輿三十里。殘日已西紅。陟險身如倒。尋眞境若空。煙深村遠近。崖斷路西東。將護躋雲棧。玆行二老同。</text>
<title>夜宿老牧</title>,<text>暮訪李亨彦。時亨彦南遊不還。有其二子。止宿。尋秋來叩友生門。山意留人欲早昏。寂歷空簾垂自在。黃花虛負渭城樽。</text>
<title>孤山道中</title>,<text>明日。路過孤山。玆以往所經。皆峽村。古松流水間。槲蘺茅舍。在在蕭灑可念。名山留待老詞宗。一色霜楓萬樹松。寄語雲中雙白鶴。可能分我太華峯。頭白烟霞興益新。肩輿蕭散度芳辰。靑山影裏千年洞。紅樹圍中十室隣。境凈渾疑華胥國。風淳多是葛天民。何由脫略人間事。如此閒區老此身。</text>
<title>曦陽峯</title>,<text>未到陽山寺十數里。遙望亭亭玉芙蓉秀出白雲間者。曦陽峯也。百磨桑瀛瘦骨全。拄將無恙女媧天。烟消日出生眞面。玉削晴空一朶蓮。</text>
<title>夜遊巖</title>,<text>直至洞門外。有溪不甚深。有石當溪。可羅胡床八九十。平如準過。滑如鏡磨。色白晢可愛。石面有夜遊巖三字。若龍蛇活動。孤雲筆。夜遊巖上昔人遊。人去巖空不盡秋。雨洗頑顔苔蝕字。一千年事水東流。</text>
<title>曦陽古寺</title>,<text>沿溪而上。溪多白石。挾道楓林如繡幕。行數弓許。訪曦陽古寺。寺剝落。僧亦無有。第其占界要妙。棟宇塲臺。宏麗羅絡。想見其爲勝國名坊。旅舍靑燈曉睹碁。今朝誰健去拈奇。靚粧佳樹眞西子。端拱危巖老辟支。人語暗生雲宿處。鍾聲忽散客來時。玆遊不是寰塵事。也有喬松宿世期。</text>
<title>幻寂菴</title>,<text>又西數里逼至曦陽峯下。有庵曰幻寂。頗巨麗。入山應酬。景物煩浩。不覺西日已沒。犯更始抵菴。菴僧幻空能識字。是夜與聽詩論。此地孤雲去。空餘萬丈峯。老石禪心凈。霜林畫意濃。僮尋一線逕。客趁二更鐘。曉問秋聲在。烏藤數尺筇。</text>
<title>白雲臺</title>,<text>朝起。喚居僧指路。東南行三數里。到白雲臺。至是巖石畢現。隆然而阧立者如鸞鳳交峙。齷然而齒齗者如龍虎相鬪。夷然平布而爲銀盤爲玉鑑。水從銀盤玉鑑上繞臺曲折行。聲如佩環。壁面多貴介名。上有孤雲所題白雲臺字。至今墨澤如見。石嶂東來勢更豪。詩仙詩境兩相遭。吾於造物然疑久。渠若良工積費勞。千仞鳳翔雲裏壁。九回蛇折鏡中濤。如何鬼護神藏地。枉被孤雲筆上褒。</text>
<title>白雲庵</title>,<text>白雲庵在曦陽高處。望之隱約。問僧路所由。曰庵無奇麗之觀。獨其高登可遠眺。而路甚逼側。躋攀最艱。衆乃環立凝睇悵望者久之。石與雲俱白。疑石更疑雲。非雲也是石。菴盖老僧云。</text>
<title>外仙遊洞觀瀾巖</title>,<text>於是復從初道出往尋仙遊洞之所在。遵溪十里。巖石之奇詭。大率與白雲臺相甲乙。色益白硏益精。盤據益廣。一望上下。渾如瓊淵瑤海。至觀瀾巖而水滙石成潭可半畝。潭上舊有石刻觀瀾字。而不知爲何代事。白石自皓皓。淸瀾自粼粼。觀瀾還題石。何許好事人。</text>
<title>玉舃臺</title>,<text>玉舃臺。外仙遊最佳處。石自曦陽而南。以雲臺夜巖餘力。於此益廣。其排鋪。盡其機巧。磬折成坳以通水。蛟螭蟠也。鱗次成層以激湍。球璋鳴也。其上環以小石屛。屛下石床平衍可列坐。是爲玉舃臺。盡日遊筇鏡裏行。巖光虛白洞分明。媧皇砥上礱磨出。太極爐中鍊鍛成。仙佛人神渾可訝。氷霜玉雪强分名。凌波寶舃無消息。猶聞淸泠石竇聲。臨流一唱望江僊。僊舃緣何下界傳。十里盤巖巖罅水。白玻璃上玉龍然。</text>
<title>內仙遊洞仙遊亭</title>,<text>外仙遊諸勝旣竆。迤向內府。水石之盛。略如外洞。而至此山皆石面。谽呀爲洞穴。嶄嶻爲崖壁。爲臺於溪水上。而用二巨巖。疊架持拄。上如掌平。仙遊亭之所作也。人間何世已相忘。到此浮生駐隙光。澗氣長噓晴在戶。道筵俄罷暖餘床。誰知濠水觀魚樂。應有緱山馭鶴方。亭是僊遊僊不見。滿簾秋色動微凉。</text>
<title>次仙遊亭韻。贈主人李令 容鶴。</title>,<text>入此洞。先問主人爲誰。曰古相國東臯李公。爲菟裘之營於距洞不遠地。今其雲孫侍郞容鶴。亭而有是云。往訪焉。如舊相識。輒以仙遊亭韻督和。口授以別。的㿨孤亭萬樹心。隔岡煙火不相侵。癯仙白石宜同譜。流水靑山便一琴。暖日風雷龍卧瀑。長時雲靄鶴巢林。今行識得名園主。歲暮丹爐約誓深。</text>
<title>隱仙巖</title>,<text>亭東一望地。有隆巖鵠立臨溪。陂陀回護。水伏流其下。不見其所從。名曰隱仙巖。仙云未始仙。巖云未始巖。一隱還一現。隱現一楚凡。</text>
<title>卧龍瀑</title>,<text>卧龍瀑逼在亭下。其始水從東來。隨石委折。蜿蜿蜒蜒。龍之行也。至是。巖之起者伏。立者卧。熟視如見其蠢動。而偃然長身。龍之卧也。虛其腹受水舂撞。猶能作小風雷。神龍老化石。無事卧淸江。雲雨時將待。風霆勢若撞。吹噓珠散沫。呑齧玉成缸。蜿蜿如生動。終看逆上瀧。</text>
<title>龜巖</title>,<text>瀑之上巖如巨龜者。不能藏六。頭尾宛然如活。龜巖也。神物應時生。負書東洛昔。三王不可見。去作淸江石。</text>
<title>爛柯巖</title>,<text>洞無一塊剩石冗嵒。物象之外。高可以栖鶴者爲鶴臺。坐可以彈琴者爲琴臺。更有一石枰直。當流水間。奇偶位置。班班可數。未知石室道人去不多時耶。宜其爲爛柯巖。樵柯爛盡欲殘碁。甪里先生趁後時。議及橘翁追立案。白鷗吾與老僧宜。</text>
<title>鍊丹爐</title>,<text>洞以仙遊名。不知何據。及見溪中巖石上有一博山爐㨾。分明是鍊丹舊器。鍊得龍鳳丹。佐以文武爇。爐寒欲動灰。無地證遺訣。</text>
<title>仙遊洞門</title>,<text>仙遊之觀。至此而觀止矣。從溪西亂石間。拚藤緣壁。至洞盡處。有石對立。路由中出。有若門焉。大署其上曰。仙遊洞門。踏盡靈園日已西。浮生得喪渾忘蹄。身如化蝶眞還假。路似亡羊近却迷。韻士初拈銀弗聿。貴人猶卸錦障泥。仙門一入皆仙伴。隊隊羣眞結手携。</text>
<title>巴串</title>,<text>翌日。尋華陽道溪。行六七里。得所謂巴串。此華陽九曲中第一奇勝。通溪上下。全石爲底。光如玉雪。紋如繡縠。雖巧匠礱斲成奇。未或肖焉。細水曲折。滙或成瀑。激或成湍。而溶漾漣漪。晃朗明淨。極目光景。便一水晶洞府。昔柳柳州記小石山曰。吾疑造物之有無久矣。及是愈以爲誠有。吾於巴串亦云。全局巴汀鏡面虛。東南奇境發言初。英英直謂雲文可。皎皎非徒玉色如。一筆難模吳道畫。萬亭那旣柳州書。白鷗定有淸閒福。得此佳山麗水居。</text>
<title>卧龍巖</title>,<text>巴串南數里許。有巖在道傍者。若卧龍然。長可十餘丈。體亦稱此。俛首低尾而伏。其斯爲卧龍巖耶。麟云有角馬云鬃。何許靡雲一卧龍。分明識得渠爲石。拭目猶看蜿蜿容。</text>
<title>鶴巢臺</title>,<text>離龍巖二三里。見丹崖翠壁臨水爲容。壁之成臺者二。而臺上老松癯杉。着石鞅掌。可畫圖看。所謂鶴巢臺。石崖如斷入雲𡻝。問爾緣何絶處巢。從此蘆花明月夜。寒鴉無數繞林梢。</text>
<title>瞻星臺</title>,<text>又行南數里。有孌婉秀巒。珠累棊疊。積成其高。閱千百年能無恙。非有神物護持。烏能有是耶。上面刻氷壺玉藻四大字。明天子之所寵錫。其下有瞻星臺命名之題。名臺如許儘無多。天下瓌奇不在他。乃爾累碁千萬疊。阿誰將礪再三磨。冰壺揭壁明皇筆。玉管看星太史家。縱有齊諧能志怪。抽毫到此欲云何。</text>
<title>萬東廟</title>,<text>入華陽洞。秀巖異石。曲渚重洲。縱橫羅列。令人應酬不暇。其上有萬曆皇帝三間廟宇。中撤今改繕。而姑未建號。齊天雙峽逐人來。到得華陽勢一開。古老相傳山影落。全朝移錄石稜嵬。昭王祭屋誠猶摯。望帝離宮恨欲堆。擧目山河非古國。西風南客不勝唉。往事紅羅發一嗟。中州今日是誰家。凄凉萬曆天王廟。剩水殘山寂寞涯。神州無路起沉淪。徙倚重欄客意新。帝子不來楓樹暮。殘紅猶似大明春。</text>
<title>巖棲齋</title>,<text>萬東廟西。隔溪層巖上瀟灑一小寮。是宋尤庵讀書地也。扁以巖棲齋。更履巉嵒去。尋尋境益佳。劒剬千丈壁。璣累百層堦。未見巖棲老。空餘石上齋。看山無語坐。惆悵不禁懷。</text>
<title>煥章庵</title>,<text>巖捿齋北幾武地。有曰煥章庵。亦一好道塲。欲訪招提境。登登更一登。樓深雲掩角。蹊截木成層。遠客初休屐。居僧已上燈。經行多所見。中夜解詩簦。</text>
<title>八音石</title>,<text>庵東一間屋。藏八板石。叩之。八石各一音。淸濁高下。一不相侔。眞所謂八音石。石爲八音一。爲石當石音。八音生於石。造物諒何心。</text>
<title>凌雲臺</title>,<text>出煥章東門。未數十步。有石嶂溯流阧立。上平如臺。其臺曰凌雲。名臺吾見亦云多。見到凌雲始見峩。欲向人間誇道爾。不知誇道更如何。</text>
<title>雲影潭</title>,<text>臺下小潭水。恰受舴艋往來。淸澈便如一鑑。其潭曰雲影。滿潭雲影錦章成。斂却波瀾宛轉淸。歲晏滄洲人更遠。歸舟迢遞載秋聲。</text>
<title>擎天壁</title>,<text>南有一峯。壁立千仞。嶷然有出雲霄氣像。曰擎天壁。削立層空碧瑪瑠。天皇無事萬千秋。如論峉峉誰其右。歷數奇奇尠此侔。危若隳時元氣護。割成方處鬼神謀。登臨欲挽銀河洗。故國桑田不盡愁。</text>
<title>落影山歌</title>,<text>落影之山南馳數十里。累起峯而累作奇勝。畢竟樹石雲嵐丘壑之美。輻湊並臻。做得來華陽一區。拱護皇廟。豈偶然哉。說者以爲玆山甞落影於明皇帝頮水中。故至今傳謂落影山云。爲作華陽庄。化工料理熟。高山逐水來。五步一起伏。騰騰勢競奔。龍虎張牙逐。姸姸互爲容。翡翠交頸宿。元氣好護持。成就得一局。于是妥皇靈。日月猶尋躅。吾聞萬曆時。帝盂山影落。遂令物色求。竟無玆山若。所以命名焉。至今人嘖嘖。其言史無傳。固知荒唐極。飜思永曆來。非復紅羅域。天日照孤誠。逖矣東海國。荒山寂寞濱。一間昭王屋。預有岳靈知。容或先兆鞠。我欲傳其疑。爲此歌一曲。歌成浩一吟。日落山愈綠。</text>
<title>路別黃聲汝</title>,<text>夜宿煥章庵。明日轉向俗離。於是歸者半行者半。還至李侍郞庄。將分道。黃聲汝留詩以別。和而送。分道西湖送客歸。征輈何事去如飛。友云天下非無別。楓節萍鄕可遠違。靑白華間絶勝區。江山何處不宜遊。徑歸似是眞緣淺。無或秋塘放一頭。</text>
<title>玉樑洞</title>,<text>送一行歸。獨與家仲及柳大圭南行五六里。訪玉樑洞。洞在澗谷深處。無他可名奇勝。惟一道飛流上。左右石柱如植。柱上跨以白石。玉其色也。樑其狀也。是之謂玉樑。護一飛流鬼與諮。石雙柱上玉樑之。劇知弄斧非其地。縱有般垂力可爲。</text>
<title>莊巖留別</title>,<text>自玉樑行三十里。夜宿莊巖族人家。將發。次杜工部訪族孫濟韻。留別主人翁。盡日行危峽。秋陰生早昏。古松流水裏。白屋三兩村。街頭逗遠客。不知欵誰門。居人向我道。此間高姓存。黃槐覆其屋。白石環爲垣。而已主人出。驚喜却無言。彈冠復展席。無暇道寒暄。入厨喚婦語。周親情所敦。老人來不易。供億無憚煩。蒸栗趁夜話。殺雞佐朝餐。客子心語口。此意良已惇。我來爲相見。禮數何用繁。夜久剪燭跋。環坐笑語溫。中年別鄕邑。今已長兒孫。及此垂死日。那禁雲水魂。我亦衰懷弱。聞此聲欲呑。平明騎馬去。送我溪北原。揮手謝遠送。無勞念行轅。</text>
<title>俗離山歌</title>,<text>甄萱城舊址。在莊巖西。乃俗離一麓。登臨。俗離諸峯。歷歷在眼中。無待於筇屐之勞而坐可領略焉。俗離行人且停行。聽我俗離歌一闋。小白東來三百里。騰騰勢若追奔駃。走一遭爲南國藩。主屹得其麤健質。培養淸粹一氣來。芙蓉玉削晴空出。望之恰如鉛華施。卽之還訝銀屛列。離於俗也名俗離。玄宰爲是羣眞設。重重起伏八仙峯。飛瓊董成趍磬折。亭亭秀出玉女峯。容粧服佩何脩潔。雲裏嬋娟水晶峯。神磨鬼礱光璱璱。萬石叢裏一土山。天王位號尊且截。五雲神京吾祖詩。至今一誦三哽咽。噫吁危哉文莊臺。其高直謂靑天迄。萬里山雲林老詞。古來相傳荒唐說。濕耳洞中忠愍臺。語及當時膓欲熱。報國偸生良亦勞。孤忠一片秋霜烈。運去英䧺無可爲。獨步乎汝何須詰。萬雷俱動隱瀑洞。千人可庇普德窟。不是無心天作初。神工智力於此竭。大都玆山千萬疊。一疊還成一奇絶。或如五百羅漢禪。袈裟法服哦金舌。或如三千粉黛叢。羅衫錦帶交手袺。或如將軍金甲臨。戈矛劒戟飜霜雪。堂堂直走王離軍。井井一新臨淮律。或如鶴館諸道人。黃經問難筵秩秩。東皇使者前席陪。太上眞君中處屹。且如鸑鷟齊翔舞。且如熊豺交搪揬。知遇之難古已然。於汝未能無嗟咄。胡爲乎此鰈域東。十二禹封名不徹。海外羣山山海經。一褒未及周王筆。如令得爲濂翁知。何詎不作蓮峯匹。更使滄洲夫子居。武夷君名宜相埒。不然寧爲楚南山。文章巨筆齊品閱。如何付與梵王家。空餘勝國千年刹。世祖大王頻御臨。黃金佛卓留玉札。自是遊人紛相望。輪蹄簦屩無時歇。躑躅東風山欲燃。淸明糓雨花開日。楓菊繁霜秋正酣。八月九月紅樹節。韻客騷人邛竹枝。王孫公子珊瑚玦。白玻瓈然文石床。詩瓢酒鎗紛更迭。域內名山非不多。奇觀歷數疇能頡。大小金剛容或然。金剛以下渠不屑。假與三山同品題。瀛洲方丈誰優劣。石鼓才薄今古歎。少陵無人靑蓮沒。甪里老人爲此歌。東海揚塵山更屼。</text>
<title>靈芝山。憶任容叔。</title>,<text>南五里。有所謂靈芝山。在屛泉上流。往者。吾友任容叔居其下。自號屛泉居士。爲屛泉九曲詩。屬余以歲寒之期。和未及而容叔亡矣。家又撤還。今來不覺海鶴之感。行到屛泉問故人。全家移去去年春。詩成九曲無誰贈。獨上芝山淚滿巾。</text>
<title>龍遊洞龍遊巖</title>,<text>屛泉之最號奇絶者。龍遊巖也。橫江石面。如以利耟錯綜耕耨。逶迤凹凸屈曲。蜿蜒若龍遊然。問于土人。龍遊之說。有由來矣。巖磨水府玉成章。好是羣眞劇戱場。百道縱橫穿麂眼。九回逶曲繚羊腸。如云鬼造言猶誕。直謂天成理不當。變化神龍無或怪。居人爲我道其詳。龍巖巖上一高樓。過客行人絡續遊。玉舃巴汀留息壤。不將形勝卞誰優。</text>
<title>屛泉亭</title>,<text>巖上翼然高棟。屛泉亭也。古宋櫟泉避世歸遯之所云。屛泉一曲古名樓。避世何人此地遊。欲見其人人未見。碧山迢遞不勝秋。</text>
<title>雙龍湫</title>,<text>自靈芝以來水。從峽中去。遇石激蕩。碧黑泓渟成湫者二。二龍居焉。古所稱雙龍湫。或潛無不可。中峽二龍湫。江海家何在。風雷力尙優。包藏大變化。遵養小遲留。時至應時出。明朝雨九州。</text>
<title>負抱巖</title>,<text>雙龍一谷。極峽也。蒼藤古木。隔離天日。斷蹊危嶝。僅容一線。如是者八九里。有巖當路逼臨水。路無所從。行者抱巖蟻附。纔着跟以回。曰抱回巖。又一弓許。巖之當路臨水復如右而勢稍曲。抱亦不得。行者負巖蟻附回。曰負回巖。負抱回巖角。幾乎墮嵌碞。誰知名道上。還有負抱巖。</text>
<title>夢遊金剛錄序</title>,<text>余於山水事。有宿癢在。志未嘗一日不在名山大川。家海之偏去中華萬里。一見山河大世界。顧安所易易耶。鴨東亦自山水國。水而東海。山而古所稱浮海往來之三神並峙。而蓬萊又其長也。金剛當之。金剛之以形勝聞古也。古蘇玉局。華人也。而一見其願也。居是邦至老死不相見者何限。得無爲玉局所笑乎。余蓋寤寐焉。琴策爲是具矣。詩驢韻僮爲是備矣。約采眞伴倚道者三而三已之。今萬事黃髮。非不以見而後已。爲死前事。亦晩矣。每遇自玆山歸者。輒樂聞其說。耳且飫而目瞭然。萬二千峯。歷歷如指掌焉。日有金剛韻釋法號蘿隱者至。余方外友也。抵掌談金剛故事。又甚詳。是夜。余與蘿隱踏遍山海金剛一一如晝所聞。已而覺則夢耳。誌其夢所見。示蘿隱。無異辭。如其梵宇仙臺之所隱現。岡巒林壑之所起伏。細瀑閒潭幽巖邃石之有異態處。或不能無漏。亦不能無爽。而終是夢觀。讀者商之。起程。自關東八景始。</text>
<title>平海月松亭。次板上韻。</title>,<text>亭下萬里滄溟如鏡面。一望松林。十里棠花。亦自風致。蕭灑孤亭碧嶼東。依然標格月中松。天晴簾曙山河影。波撼礎喧造化舂。投飯坐猶馴鷺。懸燈俯可數魚龍。虛能受物良如是。海色花香裏許容。</text>
<title>蔚珍望洋亭。次板上韻。</title>,<text>望洋之勝。秪在望洋一欵。他無所觀。而惟有連浦鹽田。幾家漁村。名勝東南號是亭。縱敎吳道可能形。竆臨柱限三韓界。平挹窓容萬里溟。極浦塩疇耕雪白。斜陽漁戶點烟靑。登欄一展塵寰睫。盡意東風醉不醒。</text>
<title>召公臺</title>,<text>臺在葛嶺東長嶺上。古黃厖村翼成公爲東伯時廵宣到此草舍休憇地也。後人慕甘棠遺愛。名其臺曰召公。東關遺愛浹人心。大老何年絳節臨。蔽芾洪陰猶未歇。桑麻煙雨萬家深。</text>
<title>三陟竹西樓。次板上韻。</title>,<text>負大海臨五十川。樓下碧潭。澄澈可鑑。潭上層崖削壁。潭外明沙曠郊。皆可觀。東道名傳竹下樓。登臨何日不晴秋。礱磨玉石層崖立。噴薄風雷倒水流。明月壁舟前後賦。空雲鶴榭古今愁。無由管盡全湖勝。分與沙頭穩睡鷗。</text>
<title>退潮碑</title>,<text>汀羅島。潮汐往來處也。往時海濤汎濫。居人遭東郡之厄。許眉叟文正公之莅是州也。以古篆書碑面而立于島。潮遂退。後來有貳於公者。拔而去之。潮㬥更甚。旁搜副本而立之。至今無事云。乾坤呼吸海爲咽。消息盈虛在望弦。獨有汀羅碑上字。眉翁毫主化翁權。</text>
<title>江陵鏡浦臺。次板上韻。</title>,<text>臺前大堤中。有所謂竹島。自海聳出來。野人說也。堤外滄溟浩淼。堤內十里湖水。深不沒肩而如平盤。盛水如明鏡照物。一樣鑑湖畫得來。眞工措置鏡中臺。東風泛送篁臯至。返照斜涵錦幛開。境合神仙銀浦淨。界分滄海璧堤迴。金龜換酒無人續。悄悵空欄獨引盃。</text>
<title>香湖鳴沙</title>,<text>香以名湖。不知何據。沿湖上下。海棠成林。海棠無香。非的語耶。湖畔卽十里鳴沙。步屧下鑠鑠有聲。是其所謂鳴沙十里海棠花也。名花臨水水生香。湖似佳姬灧㶑粧。十里鳴沙沙上路。行人履下發淸商。</text>
<title>襄陽洛山寺觀音窟。次板上韻。</title>,<text>寺卽世祖駐蹕地。睿，成宗奉影處。東麓畔。觀音窟在海曲巖石中。深不測。水入窟。舂撞長時不小歇。其上緣壁作佛堂。海濤之洶涌震盪。擧堂之一板而附腹觀。傍有藏珠塔。僧言是觀音塗金時龍珠所藏。占界扶桑地盡東。禪樓浮在海聲中。王孫芳草春生碧。帝釋遺珠夜放紅。柱下風雷如報警。座中談笑若憑空。名區勝境吾多見。歷數奇危罕此同。</text>
<title>義尙臺</title>,<text>觀音窟畔。有義尙臺。僧云義尙師望雲而來。竆覓觀音所在。七日不見。將墜萬丈臺下。終得觀音扶護。無事上臺。是其得道處。名之以義尙臺。海氣蒼凉道氣淸。世尊非是學無生。須看一片題名石。留與蓬壺淺水平。</text>
<title>杆城淸澗亭。次板上韻。</title>,<text>亭以淸澗爲名。不見一蹊澗。只見亭之三面大海無際。眼界益快活。淸澗名亭不記年。東關形勝此無前。明璫白璧當階石。靑雀黃龍撲岸船。滄海無雲增浩淼。汐潮呑日更嬋姸。晴欄一夕遊仙枕。醒得邯鄲富貴眠。</text>
<title>自磨石</title>,<text>上石如臼。下石如杵。相距尺許。不待人而自磨。除非神物。有是乎。塗墨以驗。經夜無痕。所謂自磨。儘非不根說。磨宜耦石勢相持。不待人爲事更奇。間尺舂經夜驗。畏將機密與人知。</text>
<title>懸鍾巖</title>,<text>巖在路傍。外圓內虛。如懸鍾然。中有五十三佛來坐處。人言其時巖腹。有仙樂聲。聞者駭之。走告于主守盧春。春隨去成佛云。東渡飛禪野老談。諸天仙樂石能含。問渠何許崆峒腹。孕得金身五十三。</text>
<title>通川叢石亭。次板上韻。</title>,<text>有石聳出海水中。超嶻者三。其餘卧者側者橫竪疊架者。指不勝鉤。一一皆六稜。首尾齊整。濃滑如經砥磨。不有所謂造化者存耶。叢叢秀石互嶙峋。成就媧皇硏柱辰。椎琢沙磨參化妙。準平繩直出天眞。三生不換烟霞骨。一變遂爲琬琰身。箇箇成稜稜輒六。枉敎宰物費精神。</text>
<title>喚仙亭</title>,<text>䕺石西石臺上有喚仙亭。泛舟其下。溯洄容與。亭臺石築之暎在水。上下宛如瑤都瓊榭。仙人可喚而至。參差叢玉泛重溟。領略傀奇載小舲。蓮葉眞人期不至。東風更上喚仙亭。</text>
<title>金蘭窟</title>,<text>海中巖石間。有窟呑吐水。聲如節奏。石有紋。紋如猗蘭。上有草。其名不老。傍有洗頭盆老僧峯。佳冶端重。可作活畫看。多事頑顔剪刻深。壁紋如畫漾波心。無風響奏鏗鏘玉。和月光浮散漫金。洗髮陽臺神女降。分形廬岳老僧臨。誰知這有三山藥。枉遣童男入海尋。</text>
<title>高城三日浦四仙亭。次板上韻。</title>,<text>亭以四仙名爲誰。永郞，述郞，南石行，安生。是也。浦以三日名爲何。四仙遊三日故也。澄潭四圍如壁。奇巖怪石。如畵圖屛幛。宜其爲三日四仙地也。無泉而神人夢指。有菴而丹書藏在。石刻仙名。碑號沉香。皆古事可證。菴藏丹訣石藏銘。未信浮生可引齡。天下有名三日浦。海東無對四仙亭。巖開泉脈通神白。碑斷苔紋食字靑。南石永郞今不見。夕陽怊悵理歸舲。</text>
<title>龜仙峯</title>,<text>龜仙峯。乃楊蓬萊登仙處。舊聞三十六峯爲境內奇勝。無或龜仙其一耶。洞天元化筆如虹。人去殘楓寂寞紅。域內奇峯三十六。不知何處訪仙蹤。</text>
<title>海金剛</title>,<text>海金剛在三日浦不遠地。滄波浩淼之間。見無數奇巖挺出半空。嫋娜璀璨。晃朗明麗。畫不能模。說不能盡。意其爲天吳戱劇設。其在水底者亦如之。而巖各有穴。風濤擊盪。鍾磬之音。無時可息。爲山於水勢重豪。到此眞工不憚勞。百八明珠金佛下。三千粉黛玉簪高。影沉蘭沼嬋娟翡。首戴蓬山贔屭鰲。未必登臨須杖策。峩洋管在一孤舠。</text>
<title>神溪寺</title>,<text>寺去三日浦三十里。是自關東來者初入金剛第一沙門。門楣書金剛洞口四大字。寺累經劫。而樓題姑無恙。溪號之改新爲神。厥有所以。先是溪魚逐水至樓下。改書以後。畏不敢近。鍾聲泛出亂山陰。何許禪庵乃爾深。大署樓顔仙洞近。細聽僧話劫灰沉。魚龍亦憚神人筆。雨露偏多法士林。欲辯已忘塵界事。白雲流水本無心。</text>
<title>金剛門</title>,<text>神溪寺後不數里。有船峴船潭。巖瀑奇絶。行數十里。見兩岸巖石上連下開。僅容一二人出入。是爲金剛門。旣入門。遙見萬樹楓紅。如錦步幛。金剛初路石爲門。道氣如醲醉不昏。曲曲楓溪紅水漲。此間應有武陵村。</text>
<title>玉流洞</title>,<text>自是。倒棧危橋。着足甚艱。拚索膝行上壁。進十餘里。有玉流洞三字。乃楊蓬萊草書所刻。傍多貴人名。瀑甚壯。下成澄潭。是爲八瀑上流。洞號分明筆亦靈。銀河如曙玉霄熒。那將萬斛眞珠水。遍灑人間醉夢醒。</text>
<title>九龍瀑</title>,<text>歷玉龍關，聯珠潭，飛龍瀑，長房壺口，淵潭橋，雲錦潭。至九龍淵。千丈飛瀑。倒如白虹。噴如珠沫。渟滀爲淵。深可百尋。周可三里。大書壁面曰。千丈白練。萬斛眞珠。宋尤菴筆也。螭瀑呑山勢撞舂。靈區從此未從容。長天掛下千端練。動地鳴來萬石鍾。蕩室魚龍深寂寂。留啣公伯列重重。定知神物勤防護。無恙潭前白玉峯。</text>
<title>萬物草</title>,<text>行四十里。得舊萬物草。踰嶺行十許里。得新萬物草。物草之義。說者互傳。語極荒唐。大都聚石成質。萬形略備。謂之草者。以其草成物也。謂之肖者。以其物相肖也。到此而天地神工。技亦殫矣。化翁宰物肇東溟。做樣初年闢宕冥。鱗介羽毛三百族。人神仙佛萬千形。略成糟粕媧皇鍊。積費經營太極型。不信良工輕示樸。云云起草太寧丁。</text>
<title>狗嶺九十九折</title>,<text>嶺之得名。盖以五十三佛之過懸鍾巖時。地主盧春。隨一狗一獐。追到于此。故金剛有狗嶺獐項。此其一也。路之委折。至九十有九。盧生從佛意。亦勤摯。修功得道理還微。狗嶺禪談有是非。苟謂輪環眞似許。盧君歸佛佛何歸。</text>
<title>楡坫寺</title>,<text>歷龍門橋。抵楡坫寺。寺之基。古龍潭也。其始。五十三佛來坐潭上楡木枝。龍怒拔木倒植。佛坐根上。呪沸潭以逐龍。龍赴九龍淵。遂塡潭作寺。至今佛座皆像木根盤結。前有山映樓。題名滿楹。後有烏啄井。創寺時。烏啄得泉云。廳楣揭管領天下第一無雙勝地十字。金楓臯筆也。山暎樓前石逕斜。亂峯深處梵王家。黃金釋座盤陀樹。白玉蓉城削出花。古澤龍歸雲護洞。靈泉烏啄水盈科。楣間第一無雙字。始信楓翁語不夸。</text>
<title>曉雲洞</title>,<text>去寺一里許。有曉雲洞。方九龍之離去楡潭時。過此一宿云。神龍吾聞海爲宮。石艇胡令渡向東。讓與楡潭來一宿。洞天猶見曉雲紅。</text>
<title>隱仙臺</title>,<text>西距三十里。有彌勒峯。甚巨麗。産靈草云。又十許里。有隱仙臺。東而大海。三面蒼崖萬丈。有十二瀑銀流玉湍。隱仙臺上訪眞仙。語及瑤京宿世緣。境凈靈芝生白地。山高幽屐下靑天。酣秋錦樹蟬聯出。暎日銀流的皪懸。第見明霞紅霧外。不知還有世人烟。</text>
<title>通川窟</title>,<text>過七寶臺。見有一大窟在萬仞壁上。是通川倅墮隕處。稱以通川窟。捿神異境。托名名山。若有奇緣在。而獨不犯巖墻之戒耶。通川太守喜冥搜。踏遍名山死不休。也有多生眞業果。好將名字付仙區。</text>
<title>表訓寺</title>,<text>登鴈門嶺。上表訓寺。四溟師之遺跡可考。此爲內外山分界處。所謂內水站。爲金剛腹膓。有金沙水藥泉嶺在五里地。蓮臺高處路登登。領略名山杖一藤。表裏分疆千佛國。古今傳鉢四溟僧。金沙貯水泉生暈。玉石藏珠塔擎層。到此羣眞朝暮遇。醫他衰白問何能。</text>
<title>壁上石佛</title>,<text>又五里許。有白華潭。又五里許。百丈峭壁上。有石佛凝然坐在。其傍刻妙吉祥三字。字畫如杠。峭崖棲佛度千霜。三字如椽妙吉祥。果若僧言歸極樂。爲何孤苦石頭床。</text>
<title>佛地庵</title>,<text>行一里。有所謂佛地庵。要妙奇絶。了無煙火相。乃永安金相公願堂所在。前有金剛水。古所云甘露水也。一道金剛水。千年佛地庵。先朝古相國。遺像小伽藍。於俗如能脫。何禪不可參。呼僧我且去。揮手謝和南。</text>
<title>摩訶衍庵</title>,<text>距佛地里許。有摩訶衍庵。庵後最尖峯曰白雲。菴前最高峯曰穴望。山腰通穴。如管中窺天。左右有日月峯。稍西有法起，香爐，永郞諸峯。淸秀佳麗。聳揷中天。寺傍小麓。築石爲七層寶臺。又非人力所可能。此內山初境奇特處也。境到深深石氣濃。白雲何處一聲鍾。天開內外烟霞界。樓挾東西日月峯。穿穴通山何勢力。懸巖坐佛儼儀容。神仙不是丁寧說。苟有其人此可逢。</text>
<title>白雲峯</title>,<text>歷萬灰菴。上白雲臺。拚鐵索腹附壁。上白雲峯。衆香城內許多諸峯。俯手可摩。莫把雲山辨。山云是白雲。谷深天一握。梯斷鐵三分。積靄晴猶雨。穹林晝亦曛。辰居知不遠。翹首北望君。</text>
<title>毗盧峯</title>,<text>毗盧。金剛之最上峯也。盤據甚廣。高出雲霄間。升降可六十里。路無所由。拚而登者。以石爲表。而金沙石，銀沙石。濃滑不受趾。陟其顚。東臨大海。俯視萬二千峯。如兒孫繞膝。天作靈山鎭小華。日觀何足向渠誇。吳門白𣌑朝陽練。齊郭靑生夕爨家。萬二岡巒羣蟻垤。三千世界小雞窠。之東碧海無竆極。互長崇深勢不加。</text>
<title>琵琶潭</title>,<text>表訓寺五里許。有八潭。曰火龍。曰船潭，龜潭，眞珠，噴雪，碧霞，黑龍。第七曰琵琶潭。水如紺玉。聲甚淸亮。靜聽宮商迭奏。琵琶宛在水中間。落玉盤聲解客顔。楓葉荻花秋後月。風流誰是白香山。</text>
<title>普德窟</title>,<text>八潭之上。卽普德窟。歷石堦四十級。扶索始登。南有銅柱十九層。如鬼造神護。北有三層佛閣。遮窟阧起。縈以鐵索。結搆奇妙。挾得飛仙步屣輕。踏雲雲盡洞虛明。攀梯索鐵人神惴。擎柱層銅造化成。庭霤降爲飛雪瀑。菴欄平壓衆香城。穿巖設逕還多事。從此靈園枉洩名。</text>
<title>萬瀑洞</title>,<text>洞在普德窟下。衆流之自毗盧來者。齊會于此。故曰萬瀑洞。洞口有盤石。可坐數百人。大書刻蓬萊楓岳元化洞天字。楊蓬萊之所書。古今人之題名滿壁。傍有石枰。如新畫碁。未知石室以後爛柯者復幾人。亂峯受瀑勢難支。元氣扶輿好護持。天柱觸傾媧有事。水宮衝析鬼無基。龍蛇動盪楊公筆。玉石分明橘老棊。未見江山如許巧。委之宰物更然疑。</text>
<title>影娥池</title>,<text>八潭之外。有碧波潭。碧波之上。有影娥池。其上有洗頭盆。滿眼白雪世界。特地省識春風面。欲成楓岳勝。天亦大經營。戀佛巖留像。要仙洞錫名。爲誰開鏡石。有意設香城。最是情勝處。紅粧影水明。</text>
<title>石獅子</title>,<text>洗頭盆下馬蹄橋上。有一石獅子。屹然立高峯上。至今金剛山內無惡獸至者。畏石獅子之雷吼。準備敺凡畜。於山石做獅。樹無閒鳥雀。穴不長熊羆。舞瀑堪爲鳳。靈潭強號龜。容他韻客至。奇格夕陽驪。</text>
<title>鶴巢臺</title>,<text>石獅下靑鶴臺畔。有鶴巢臺。有五仙臺。意者緱山距此不遠。靑城故不惡。何事下天遊。騎送黃樓客。掠來赤壁舟。餘生山水界。歸夢鳳麟洲。駕爾前身蹟。回思我是疇。</text>
<title>正陽寺歇惺樓。觀萬二千峯。</title>,<text>距仙臺十里。有圓通菴。又五里。有正陽寺。寺有樓曰歇惺。俯視望君臺，衆香城，放光臺，金剛臺，靑壺淵，萬折洞，太上洞，淸泠瀨，慈雲潭，羽化洞，赤龍潭，降仙臺，四仙臺，雲玉屛，須彌塔，永郞城，觀音峯，將軍峯，使者峯，安心庵，靑蓮庵，普賢庵，頓道菴。外此無數岡巒。照耀明媚。爲歇惺樓夕陽光景。許好名山碧海湄。歇惺樓出更無奇。何天積雪三千丈。特地開花百萬枝。仙佛依俙明月夜。畫圖光景夕陽時。莫敎風引蓬萊舶。永述諸郞宿世期。禪樓高似泛淸空。猿鶴相尋一逕通。依約雲眉仙隱現。分明崖面鬼磨礱。巉巖矗石千枝戟。細棧危橋百道虹。故駐歸驂翹首望。此間當遇玉霄翁。</text>
<title>天王峯</title>,<text>天王。於衆峯中。莊重有儀。令人可敬。卓彼雲中峀。天王位號崇。衆巒辰拱北。羣瀑海朝東。疆奠三千里。君臨十二封。神州沉大陸。直欲出蒼穹。</text>
<title>長安寺</title>,<text>歷天一臺三佛庵。到長安寺。大刹也。楣揭初入金剛門字。自京來者。初到界也。大抵金剛。皆石也。寺外始見土山佳麗。無乃人境從此不遠耶。每花發時。居僧呈牒於地主。古例也。禪家猶在帝王州。誰道長安日下悠。明月蘓仙歌玉宇。西風王粲上湖樓。僧呈縣府花將發。楣誌京華路所由。如椽寺額經千劫。知有雲山萬戶侯。</text>
<title>玉鏡臺</title>,<text>寺左有靈圓洞。洞盡有白塔。塔之前後。皆石耳。石自成臺。淸烱如夜玉。水流臺下。澄澈如霜鏡。百磨淸鏡一塵無。對爾還慚白髮吾。秦女明星臨水殿。魏臺朝日暎花幮。侯誰點汚烟霞質。乃爾嬋媛玉雪膚。影裏楓林成繡幕。晩山秋色一番蘇。</text>