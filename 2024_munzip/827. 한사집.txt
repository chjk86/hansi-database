<title>哀時命賦</title>,<text>己未在淮陽謫中。聞有深河密旨。痛哭三日而作此賦。謇余骯髒而倚門兮。愍天弢之糾纏。夫旣與憂而俱生兮。竊獨熬此靈淵。效伊優其不可兮。哀時命之則然。曰台倥侗其無類兮。自童牙而昏昏。慚寶樹於謝庭兮。作凡鳥於嵇門。解滿床之攤書兮。荷式穀於靈根。移鯉庭於邱樊兮。效鶯遷於京國。理曉粧之深淺兮。闘嬋姸於紅燭。售焦尾於孫山兮。免眊矂之失脚。遊二百之羿彀兮。中必雙於一發。齒三十之美庄兮。願又償於釋褐。攀倚雲之碧桃兮。傍滿城之黃菊。疾馬蹄於秋風兮。天花耀乎萱闈。雖不志於溫飽兮。喜慈顔之一怡。俄通籍於甲觀兮。委菲質於明离。廁胄筵之羣彦兮。備靑宮之咨詢。正何待乎邪蒿兮。誠自切於野芹。固岐㠜之天生兮。知積慶之未艾。將丕承之在玆兮。苽𤫴綿於萬代。愧玉椀之盛溲兮。懼金根之貽譏。響丁東於玄壇兮。瞻帶礪之盛儀。叨駿奔於閟宮兮。侈有事之爲榮。正殿塊而造天兮。萃獜閣之簪纓。雲上天而卜晝兮。雷出地而同樂。霑黃封之濃郁兮。聽廣樂之彷彿。旣龍光之負乘兮。心翼翼乎執玉。畏無門之相因兮。盖天道之惡盈。夢炊臼於洞房兮。驚落月於空庭。愁魚目於永夜兮。拊鸞影於塵奩。呱呱者之不忍聞兮。數愆殃而霑襟。將休官而靜處兮。效山雌而養拙。荃不棄余之菅蒯兮。又辱命於簪筆。華子父以鴻漸兮。飮香名於鳳毛。戒厚墉之無基兮。慮腊毒於雉膏。遵克讓之美事兮。聊以保乎身名。曾閒居之幾時兮。更新渥之崢嶸。俾商蚷而馳河兮。怕駑之錦韉。藩羝羊而維谷兮。試孤踪於深淵。頂柱後之惠文兮。擁獜楦之陸離。固入宮之見妬兮。孰不疾余之蛾眉。混捧心而強顔兮。玉巵與蕉萃共闥。雖膏沐其不我姸兮。紛覔疵於瑤琢。誤佳期於黃昏兮。悲白羽之藏篋。幹無稱於克家兮。辜反逮於薰胥。辭九城之儀鳳兮。佩十終之銅魚。接珠樹於晨昏兮。喜靈椿之未老。投蠟屐於丹邱兮。泛仙舟於三島。亦翩翩於桑梓兮。重握手於篠驂。聊優遊以卒歲兮。保歲寒之初心。咨尸虫之不與我謀兮。弄膏唇於銷金。必三危而後已兮。唯九重之疑輕。施寬典於黃口兮。宅五流於靑城。命雖異於重卧兮。恩實大於曲全。金吾忽其臨門兮。催逐臣之東遷。焚生我之中腸兮。雨具爾之潸然。恨刺舌之已遲兮。悲炙眉之共艱。忍割慈於閨門兮。猶黽勉以致寬。固婦人之異甚兮。唯瀝泣而相看。分卯君於一同兮。紊鴈行於江干。傷郞罷之抆血兮。追而送之東原。疚去留之兩情兮。惟加餐之慇懃。闖至愛於臨訣兮。哭不可之何云。援達人而進慰兮。覔殘酒而自傾。纔含情而辭出兮。已綆縻之縱橫。征驂驅而莫顧兮。神怳怳其有亡。路浸浸其彌遠兮。回余首之茫茫。途崎嶇而脩逈兮。紛谷狠而山狂。凌瀟陽之澎湃兮。涉骨津之泓涒。親闈杳兮何許。天萬里而一雲。陽山欝以漸近兮。彌一旬而始洎。眷啄評之蕭條兮。增放逐之危涕。何凉溫之異序兮。繽物候之駭矚。辰方屬於上已兮。雪猶滯於東壑。盲風吼以動地兮。捲三重之茅屋。托貞心於後凋兮。對縈靑而繚白。掩蓬藋以懾處兮。絶跫然於終夕。時紫馬之相問兮。盖赤蛇之有年。輸德色於五斗兮。寄生涯於一廛。兼翁歸之文武兮。亦村官之可人。顧榮悴之殊道兮。奈關防以難親。物守物而同病兮。幸兩生之先我。同臭味於草木兮。若燥濕於水火。綴河上之妙曲兮。咏幽谷之古雅。梅久違於湖園兮。鴈幾回於衡陽。心無機兮漢陰。畫有聲兮錦囊。詞旣高於折幢兮。情實狎於爭席。家相近於百弓兮。意無間於一忽。容海鏡之腹蠏兮。資水母之目蝦。鴞可聽兮蘄州。鵩何傷兮長沙。庶相勖以若命兮。期善養乎天和。何淸河之醜語兮。詬欝林之行裝。寃太甚於井竈兮。灾切近於圜墻。彼珠犀之成謗兮。猶薏苡之爲累。霜於燕而不再兮。慨老天之難籲。悄塊居以側席兮。熱肺肝以鐺煎。在中丁以謫謫兮。旣此禍之無前。胡床上之疊床兮。俾余胷而堆阜。豈微軀之憚殃兮。慜嚴君之陽九。念鶴髮之在堂兮。愁隻影於地角。思小同於囚山兮。憫家督於縲絏。占蜻蜓於黑夜兮。卜蠨蛸於白日。憐慈顔之倚門兮。抱孤愁而沾臆。㤪遊子之遲歸兮。悲所天之久縶。傾金罍而愴情兮。對玉蟾而疚懷。揆兩心於千里兮。腸一日而九回。顧於天而何負兮。乃使余而此極。詠卜居之遺些兮。搆數椽之容膝。築閒中之書囪兮。搔隔靴而成癖。人枯槁而自傷兮。節回薄而相續。値龍忌於初來兮。起遙感於松楸。韶光老兮故園。春事新兮邊州。一氣紛其坱圠兮。萬木欣以向榮。花粧錦以耀山兮。柳垂幕以蔭汀。羡百品之得時兮。戚吾人之局束。長嬴忽其按序兮。鞭火龍於南極。撫佳辰於天中兮。遡遠懷於室棟。歌樹顚之流鶯兮。語簷角之嬌燕。藹碧草之芊芊兮。陰綠樹之童童。獨余生之謇連兮。作夏枯之乃東。一葉落於天下兮。悲草木之變衰。吹潘郞之危鬂兮。攬宋玉之幽思。虫何爲乎近床。鴈何爲乎嘶月。轉玉繩於崆峒兮。甁旣氷而綿折。增慘蒼於古塞兮。驅奰屭於大漠。夜漫漫其若歲兮。懷欝欝其誰聽。騖歲切之循虛兮。搖客心之懸㫌。將再綠於江潭兮。歸不歸兮欷歔。蚖固肆於泥蟠兮。螻幾制於陸居。夢已散於春婆兮。號猶蒙於鐵爐。飽辛苦於三九兮。付安閒於五一。絶世紛於兜玄兮。斷塵想於眼赤。恩蓼莪其罔報兮。情寸草兮何已。遊旣愧於有方兮。望應切於無棄。違膝下之愉愉兮。弊手中之密密。孤立揚之初旨兮。罪反巨於貽戚。嵬余眼兮陟岵。牢余愁兮戀闕。終南遠於日下兮。天一方之美人。倚仲宣之危樓兮。瞻少陵之北辰。占靈氛以莫决兮。待還歸兮何時。伍王香於衆草兮。攬蘭操兮自悲。揮惜誦之餘淚兮。付淸淮之東流。身水間之堵墻兮。名壁上之䗂蝓。幻無計於烏氊兮。妙難傳於葉舟。飛徒羡於霜信兮。唱何心於鷓鴣。多春塘之吟草兮。少秋山之揷萸。心旣愧於交柯兮。顔亦厚於雝渠。惱看雲於異地兮。眠對床之何日。人又遠於斷金兮。懷正苦於連璧。馳遙思於江渭兮。月幾彀於吳州。駕一命於呂公兮。美不專於元修。露百年之深悃兮。話半壁之殘燈。裾忽分於河梁兮。魂欲消於灞陵。添離羣之舊恨兮。挑向隅之新愁。懲咎愆而本始兮。思古人而無尤。虞翻遠兮嶺表。亭伯困兮交州。在先哲而難免兮。矧後生之不辰。懿逸士之卓軌兮。鴻鵠擧以以保身。日不終於近關兮。多衛蘧之其神。床于氷而闕地兮。可楚遠之自守。徵白犢於東家兮。驗塞馬於北叟。廢屠卜而造周兮。餘胥夢而興商。代公膺慶於拜蠅兮。平泉取吊於食羊。伯嬴驟於工正兮。終見圉於轑陽。林父眚於荊尸兮。竟錫壤於瓜衍。尹役僕晝而君夜兮。施孟學同而用舛。兒賣珠於長安兮。侈主翁之綠幘。候鳴玉於東陵兮。鬻靑門之馬樸。夷吾非厚於隰朋兮。西門奚辱乎北宮。叛洄泬其若玆兮。敢醜窮而榮通。無致㤪於彭質兮。宜順聽於黔嬴。命宜待於貫索兮。祭何煩乎廉貞。免勃鷄於天遊兮。屣謬悠之虛名。將避碍而通海兮。聊希驥而焚腥。庶坐忘乎六兮。又何必算沙而形役。亂曰上士無爭齊苦逸兮。心凝形釋全谷神兮。社櫟蔽牛人不斤兮。衆兆嵬瑣羶於時兮。大方遐觀絶五綦兮。百川慕海庶同歸兮。留心淡泊何慮何營。</text>
<title>淸淮錄 幷小序</title>,<text>余七年於謫。瀉懷之作。詠物之什。盖亦多矣。弊帚不珍。無意收輯。大刀以來。追記陳跡。纔三之一耳。關塞關塞心千里。乾坤指一尖。撼村川走峽。鳴夜雨懸簷。獨客聞鷄早。荒城報角嚴。窮愁與羇恨。誰遣此身兼。次柳生文錫韻螻誠懸北極。鵬翮失東隅。剩得銷金謗。非要畫餠譽。鄕情雲共遠。關路夢還孤。負負門閭望。來時密作裾。次李評事汝固 植 韻 二首西望丹心在。東來紫氣留。謾將書釰志。同作別離愁。酒吸長鯨海。詩成五鳳樓。眼中雲散聚。宇宙日悠悠。獨滯周遭峽。誰聞寂寞言。賴君能泣鬼。爲我賦招魂。山近雲連屋。人稀草入門。幽居多感慨。對酒不須論。附原韻 澤堂塞外從軍遠。周南太史留。俱爲失路客。偏動越鄕愁。急峽疑呑野。悲泉欲撼樓。男兒此地夢。一笑信悠悠。今代淮陽謫。前時右正言。妙齡嬰世患。窮峽滯羇魂。古府山圍座。踈村樹當門。明朝出關塞。離㤪更堪論。次贈柳林兩生同謫有柳生林生。林名庭簵字長卿。羅州人。偶閱簡齋集。柳生先用其韻。余卽步之。雲外吾親舍。天涯客意驚。山川圍大地。風雨打空城。身計無三窟。心期有兩生。霖鈴仍薄暮。牢落更傷情。夏夜偶成亂峽蒼仍暝。烏雲爛欲流。一身如許大。萬事幾時優。壯髮衝冠暮。奇心對鏡羞。遙憐古塞月。來伴遠人愁。晩晴雲開知峽在。水落見沙明。獨語人愁坐。相關鳥對鳴。驛程穿夜色。庭樹近秋聲。力疾尋佳句。前山蛻晩晴。獨鳥古塞遐觀外。斜陽獨鳥時。鄕心江衮衮。別淚雨絲絲。風寂山容定。雲歸野影移。柴荊關永晝。鸎語喚人詩。送林長卿赦回 二首○幷序交州。北門也。處流屛。盖古趙先正一峯亦甞於是乎禦魅。土老云近則柳斯文子受歲壬子以熏胥來。甲寅長卿以謗訕來。余亦於乙卯春來。三人俱獲戾明時。幸上之惟輕。故得處于玆。余才智下。不可於世。全拙寡遊。識者固鮮。而子受室於洛。長卿氏於湖。地相風馬牛。素昧亦宜矣。以素昧者而合幷之。河上相隣。或近三霜。或垂二載。庸非黔嬴所作爲耶。始吾之不相識也。不期有向日之聚。又安知散者之不復聚歟。噫往復靡常。不獨聚散然也。旣以此送長卿。仍以勉子受而自勉云。淸秋爲客日。古塞送君情。忍决雙鳧縶。還隨一鴈征。雨聲懸小屋。風色偃荒城。滿目傷時物。羇魂更自驚。同病成三益。相親近二年。愁來偏感慨。佳處共聯翩。客路歸雲外。鄕心落照前。從今違玉塵。蕭瑟有誰憐。次尹修撰元璧 珙 韻尹曾逮誣獄。付處于通川。翌年失火。闔家燒死。慘哉。尹甞有是韵。余聞而步之。原韵忘不記。其一聯曰末路相隨唯一釰。艱危不避有孤燈。竟以燈燼延爇。人以爲詩讖云。秋原受月素如氷。簷外群峰影作層。長嘯乾坤仍倚柱。高談古今更挑燈。空城落木人應老。殘夜悲泉客最憎。蕭瑟江關身更遠。多君敲寂豁吾膺。李九畹 春元 以氷字步寄次呈嶔崎往事劇春氷。堆阜生胷日漸層。塵世能容唯白屋。寒更相照獨靑燈。達官問訊心情厚。窮鬼欺凌面目憎。仍憶舊遊渾一夢。不堪秋後涕垂膺。附原韻 九畹襟期皎㓗玉壺氷。歷數名流有幾層。紫禁薇垣雙諫筆。靑山茅屋一書燈。寸心天上誰能白。多口人間益可憎。終古長沙悲賈誼。老夫無語氣塡膺。贈碧山居士天遠仍爲客。秋深獨掩關。高踪來左海。爽氣對西山。古塞千年地。殘生一日閒。蘭馨須更倚。靑眼莫相慳。次碧山韻秋盡關門落葉深。一庭霜月未歸心。曉來忽作還家夢。依舊柴荊傍竹林。附原韻 碧山年竗才高姜納言。長沙獨抱賈生寃。戀親憂國堪多病。三歲于今不出門。贈許水色 樀詞賦聲名久。風塵幕府官。朅來傾意氣。談笑出心肝。秋滿荒城樹。寒鳴古峽湍。離情驚暮律。惻惻更相看。附次韻 水色歎君名譽早。靑歲已榮官。忽被生瘡痏。應緣見肺肝。虞翻流越徼。屈子沂江湍。直道皆如此。何須掩涕看。亭亭難拔俗。屑屑且爲官。屢見添蛇足。唯聽化鼠肝。危峰緣石棧。深壑截風湍。日暮柴荊扣。相迎帶笑看。簡九畹北斗曾司舌。前星早委身。追陪仙仗日。瓊佩禁城春。歷落時將暮。飄零跡已陳。經年重到地。依舊向隅人。附次韻 九畹浮世風波事。明時寵辱身。囚山還有賦。閉戶幾經春。悄悄自多慍。悠悠難重陳。空將採蘭思。聊贈獨醒人。謝九畹見訪。仍送之入山。山囚吾處此閒居。村巷爭看長者車。秩帶黃金身不有。談揮白玉意何如。蓬瀛萬里仙曹遠。關塞三秋古木踈。賴有芝蘭兼可倚。天涯能遣客心攄。附次韻 九畹走馬荒郊問謫居。縛柴門外倚樵車。白衣當夕還同至。靑眼經年尙宛如。交契已知無老少。世情休道有親踈。秋風欲落秋山暝。一別匆匆意未攄。九畹入楓嶽有詠。聞而步之。二首鄕夢歸無盡。年華去不留。乾坤身作客。關塞月爲儔。毁譽成泡幻。榮枯任謬悠。臨風萬行淚。秋晩仲宣樓。王孫芳草㤪春歸。客淚雙霑密密衣。早歲尙平婚嫁志。秪今多病計還非。附原韻 九畹九載忽然過。三朝還復留。恰如逢舊友。况奈對新儔。憀慄秋將暮。蒼茫興自悠。重來未可料。一笑下東樓。偶逐孤雲入洞歸。淸流百丈照塵衣。山僧宴坐看山色。不管人間有是非。詠雪。仍次九畹韻。雪起溪橋色。詩魂入夜淸。一天開玉宇。平地對瑤京。柒室還生白。危峯獨擅明。騎驢千載士。終古飮香名。附原韻詠楓嶽衆說楓顔媚。儂誇雪貌淸。鑿開銀色界。聳出玉華京。瓊樹枝柯露。琳宮殿宇明。端能見眞骨。不用逐時名。按淸淮錄。卽先生在謫所所作。而追後記憶。故所錄止此。其時唱酬諸公原次韵。亦先生乎自附錄者也。玆幷附錄。以存先生之意云爾。</text>
<title>次觀海韻 二首○壬戌</title>,<text>北客兼旬滯。南梅幾樹春。偶然値公子。聊與守庚申。燈火愁仍照。溫存意更親。使無詩遣興。遙夜若爲晨。可笑吾生世。嶔崎此十春。彭讒其盡未。嬃詈不堪申。客夜偏難度。殘書只自親。離懷正牢落。愁坐到淸晨。附原韻 觀海星漢漂深夜。燈花落小春。流年殊未乙。此日又庚申。病與三尸在。貧惟一鬼親。長歌悄終曲。高卧到鷄晨。</text>
<title>更次前韻 二首</title>,<text>客歸須及早。田事可尋春。賢媿嗟辰巳。身非役卯申。殊無木鴈累。將與水鷗親。只恨離塵晩。熹微已過晨。畏道仍成老。愁顔不肯春。乾坤多帶甲。山嶽靳生申。壯志風雲欝。幽居木石親。如何此爲客。聽漏禁城晨。附次韵 觀海厭見長安雪。應思故里春。畦蔬供雨甲。壽語賀天申。婦有當家樂。朋從隔舍親。歸驂須及早。澤雉已鳴晨。乾坤歸隱晩。物役混冬春。驛路懸孤戌。戎行候五申。年侵傷鬂髮。別慣惜心親。風雪關山外。孤征更及晨。關心滿罌酒。取煖覺先春。細酌寧辭卯。昏眠每至申。甘爲朝列棄。不如世情親。吾道乾坤內。沉冥夜復晨。</text>
<title>更次 三首</title>,<text>今歲勤官倦。窮年暖似春。月行纔建丑。嚴律稍加申。歡伯已難挹。脚婆猶可親。病慵仍晏起。不敢更侵晨。雪意纔傳臘。梅魂已返春。不堪愁乙乙。那復坐申申。世路窮居穩。家僮旅食親。風塵成落拓。蓬鬂颯霜晨。聞說遼陽塞。連兵五過春。何時罷遠戍。天命見休申。書釰男兒事。心期宿昔親。會看投筆去。馳志黑河晨。</text>
<title>送李子時觀察嶺南</title>,<text>杕杜收功後。甘棠攬轡初。交遊長㤪別。王事未安居。三月江南道。千年故國墟。爭看福星照。和氣塞竆閭。</text>
<title>與李子時，金善述同遊頭流。題義師詩軸。</title>,<text>頑雲拖雨失遊絲。芒屩難尋絶頂危。晴罷定宜樓上飮。樓邊山色十分奇。芳時探賞入虛無。㶑灧晴光正凸湖。海嶽百年稱地勝。壺觴半日作天徒。紛綸俗態誰知己。爛漫酣歌欲喪吾。早晩菟裘諧夙計。此間棲息送晨晡。</text>
<title>同子時令公泛舟蟾江 三首</title>,<text>異境蟾江濶。同人燕語長。風烟仍麗日。詩酒復輕檣。春事濃花縣。仙都控岳陽。白鷗眞有意。來往近飛觴。暇日頭流寺。親朋面會時。歡姸竆勝事。荏苒惜佳期。嘉樹欽淸裁。甘棠詠古詩。䨥溪連疊嶂。山月上樓遲。相逢觀察使。同過岳陽城。縣有先賢址。巖留處士名。雨餘花魄綻。雲罷峽顔明。客路牽江遠。詩情觸處生。</text>
<title>次觀海韻</title>,<text>浮世匆匆媿大方。偶然簪盍是禪場。遊人厭聽催歸鳥。春事翻驚戴勝桑。佳節共成仙境會。天涯須盡故人觴。明朝馬首東西去。何處論文更對床。</text>
<title>龍遊潭</title>,<text>靑鞋布襪躡龍遊。水石淸泠洞壑幽。靈擘由來知奰屭。仙曹於此幾淹留。奔濤撞峽散氷雪。急崿摩空捫斗牛。眞境定應春色早。山色的的泛歸流。</text>
<title>白茅堂次韻</title>,<text>僧居牢落作神堂。滓穢天慳與地藏。壁裏彩圖看恍惚。竹間山鬼語迷茫。雲連古棧査橫壑。樹拂輕風桂送香。方丈一宵塵夢罷。從前乾沒定堪傷。</text>
<title>天王峰</title>,<text>危岑晴晝愜幽尋。脚下南溟地勢深。納納乾坤供遠眺。茫茫雲物入長吟。煙霞沆瀣多朝暮。塵土悲懽自古今。待得他年婚嫁畢。更扶藜杖此登臨。</text>
<title>宿夜</title>,<text>蘧然淸淨界。魂夢在危巒。絶壑泉鳴玉。遙峰雪送寒。鳥歸蘿逕靜。雲盡海天寬。夜久開窓看。沙彌枕石壇。</text>
<title>滯雨鳥嶺</title>,<text>流光苒苒近黃梅。一陣頑雲漏遠雷。乍聽踈聲簷外滴。已看生意草邊回。腰間符竹驚新渥。匣裏蓮花繡古苔。客路筭來消幾日。海鄕應見石榴開。</text>
<title>到開寧舘。聞主人以瓜近。先陪母夫人歸舊業。三首</title>,<text>南來行役幾長亭。湖海迢迢跡似萍。縱是有官還去國。本求便養却離庭。梁間燕壘泥猶濕。春後桐英眼欲醒。獨憇空堂愁寂歷。昏鴉歸盡樹冥冥。人間萬事本前期。五馬猶銜戀闕悲。栢府薇垣渾夢裏。海鄕江國是天涯。乍來復去泥邊燕。欲斷還連柳上鸝。莫道長程行役苦。物華隨處供新詩。</text>
<title>次蔡松潭 應麟 小有亭韻</title>,<text>王屋桃源作一家。客無仙分定難過。雨餘尊酒團欒久。亂後登臨感慨多。麥浪翻空連積潦。村烟當夕羃纖羅。秋來更結重尋約。水檻同看月滿沙。</text>
<title>次達城府伯趙景觀 國賓 韻 二首</title>,<text>城闕葱葱氣自佳。傷時莫學㤪閨娃。亂來會合悲前事。夢裏衣冠到御街。奔走未遑營樹屋。艱危那復戀荊釵。樓蘭之劒燕然石。千古奇勳起我懷。自分需時乏雋才。相親惟願白鷗來。空堂獨坐多情緖。一炷香銷寶鴨灰。</text>
<title>題順天東軒 三首</title>,<text>階竹連危檻。池荷映小堂。悠然成勝槩。忘却在炎鄕。興至三盃酒。公餘一炷香。只應多弊政。慙愧古循良。衰遲猶吏隱。江海復詩情。城壓晴川逈。山圍大野平。偸閑鈴閣靜。鏖暑樹陰淸。忽漫催佳句。流鶯一兩聲。忽忽花如夢。蕭蕭雨送凉。一麾分虎竹。三逕負柴桑。但使稱仙吏。何曾願帝鄕。平生期待志。不獨在名揚。</text>
<title>觀風樓呼韻</title>,<text>峯巒紛合沓。島嶼更庚橫。深樹鶯穿急。斜陽鷺去明。推移羇宦遠。寂寞素心驚。悄悄樓居逈。官醪且可傾。圓山峙直北。滄海亘其東。積水天容凈。平郊地勢空。漁船多賈客。巫鼓集村翁。風土憑輿地。何須較異同。</text>
<title>次宣化樓韻</title>,<text>迢迢山海護仙區。亂後崢嶸百尺樓。徒覺半空星斗近。不關三伏火雲流。風生極浦潮應急。雨罷空林樹欲浮。莫怪登臨易怊悵。庭梧一葉已迎秋。</text>
<title>次風詠亭韻贈金巘</title>,<text>殘生拙宦百宜休。瘦歲羇情一倍愁。笏外可堪看嶽色。海中無處覔瀛洲。由來定分安鳧短。不必浮名博豹留。墨綬經年未歸去。蓴絲虛老洛江秋。</text>
<title>立春日。次崔行窩士凝 泐 韻。</title>,<text>寒盡江南斗已東。燈前靑眼酒盃崇。風生梅梢香仍動。月壓氷池照却空。村叟土牛田上上。使君銅虎考中中。今年稼穡占三白。寰海懸知喜氣融。</text>
<title>用士凝元日韻 三首</title>,<text>支離羇宦成何事。簿領衰遲卧曼容。望外秦京迷綠樹。夢中陶逕記孤松。雙鳧來往尋仙閣。八馬淸脩問舊踪。海上三山知近遠。參同猶媿兩塵重。客間尊酒偶然同。不借靈犀意已通。昔別可堪長見月。今來聊復共吟風。頑雲屯處連滄海。獨鳥歸時沒遠空。寄語吏民休怪訝。暫時偸暇簿書叢。江樓極望散餘霞。隱約幽篁見萬家。分外溪山爲世界。閒中鉛槧是生涯。雲邊明滅看孤鶴。浦口腥膻集暮鴉。遙想故園秋更近。竹窓牢落樸松花。</text>
<title>用西崑韻 二首</title>,<text>天時取次苦相催。端午纔過伏日迴。長夏軒窓公事少。危樓樽酒故人來。迎風喬木翻幢盖。釀雨頑雲潑墨煤。物色定應供健筆。晴川芳草嘆高才。知君一病坐羇愁。落拓生涯任遠遊。嶺下論文成往事。江南綰綬近幷州。中年世故風霜集。旅舍衰容歲月流。悄悄心期遲暮甚。燈前猶復看吳鉤。</text>
<title>凈慧寺 二首</title>,<text>未向東門學種瓜。徒然心想在雲霞。玲瓏物外新丹雘。邂逅天涯舊笠車。勞拙臨民慙製錦。荒蕪留詠愧籠紗。淸宵俯瞰諸天界。詩債還應一倍加。年來烽火未全安。忍說西偏列邑殘。縱有長纓誰繫頸。還將壯志獨摧肝。峩冠幾歲朝元殿。隨牒南來古鎭官。暇日招提評物色。休論嗜好異醎酸。</text>
<title>松廣寺</title>,<text>湖海三千界。雲山一萬重。諸天開洞府。寶地近雷封。小閣窓臨磵。孤峰石戴松。客來聊隱几。睡罷上方鍾。</text>
<title>仙巖寺</title>,<text>暇日仙巖寺。江南太守來。大䧺眞像古。極樂洞天開。怪鳥穿林語。幽泉遇石豗。名花勤北向。攀折意悠哉。</text>
<title>松川寺</title>,<text>爲愛招提勝。聊乘簿領閒。松扉三夜月。杜宇萬重山。岑寂堪深省。風塵已苦顔。回頭慚老宿。白業卧雲間。</text>
<title>左水營</title>,<text>地軸連山盡。軍門大海東。三春聊望遠。萬里欲乘風。拙宦身仍老。長纓計已空。何當投筆去。一箭奏邊功。</text>
<title>忠愍祠</title>,<text>山河鍾間氣。忠烈柱天東。淚盡江南楫。烟昏赤壁風。時危貞乃見。身死國還空。古廟徵遺事。荒碑記戰功。</text>
<title>潭州秋夜。次李上舍 文雨 韵。兼柬主伯。</title>,<text>古舘斜陽跋馬投。賓筵禮數覺偏優。風塵奔走餘岑鼎。世事乘除付壑舟。孤客弊貂仍永夜。江南歸鴈又淸秋。分携賴有前期在。莫對芳尊動遠愁。</text>
<title>喚仙亭次韵 二首</title>,<text>江南佳麗此軒簷。美景良辰况得兼。爲愛游魚憑曲檻。欲通輕燕捲踈簾。參天古木城邊暗。逬地新篁雨後添。醉裏樓居靈境近。三山隱見海中尖。萬樹榴花照眼紅。物華知節歲催功。魚鰕作侶留仙尉。鷗鳥忘機狎海翁。東閣銜盃仍細雨。北窓高枕復淸風。今宵不盡登臨意。斗極迢迢在望中。</text>
<title>謁聖扈駕。次觀海韵。六首</title>,<text>三嚴時刻正三更。仙仗東移輦路平。中禁一聲催上馬。侍臣簪笏駕前行。右動駕樹影瞳矓廟殿西。班行玉佩儼均齊。杏壇纔罷鸞輿出。露滿朝衣月欲低。右謁聖壯士腰間大劒垂。烏號引滿發還遲。鼓聲雷動龍顔喜。弓掛天山問幾時。右觀射臨雍盛事耳曾聽。快覩今晨士滿庭。筆力還應扛九鼎。文治一代驗明經。右試士濟濟衣冠扈玉輿。馬蹄花亂惜春餘。蜿蟺淑氣連宮闕。回路先驅有望舒。右還宮碧松亭畔綠陰垂。下輦臺前白日遲。咫尺天顔知有喜。穿楊妙藝足需時。右觀射</text>
<title>燈夕錄示義城宰李浩然 師孟</title>,<text>亂後逢君意轉悲。淸和佳節是天涯。不須隨例張銀燭。爭奈無心倒玉危。客夢幾回尋木覔。危樓聊復望摩尼。懸知故國觀燈處。歌管繁華異昔時。劚却巖根抗小亭。綠林幽處水泠泠。棠花倚砌開新靨。荷葉穿池點晩靑。半日登臨猶靜散。暮年踪跡愧飄零。餘生安得投簪去。竹屋看書對翠屛。</text>
<title>舟師大閱後。呈具統使。</title>,<text>樓船直壓海中天。萬斛帆檣次第聯。釰倚扶桑窺曉日。旗連蓬島掠飛仙。鞭笞鮫鰐歸行伍。叱咜龜龍遞後先。白首書生思破浪。腰間時復拭秋蓮。元戎罷閱饗豼貅。有酒如澠臠萬牛。獵獵㫌旗連舞袖。喧喧蕭鼓雜歌謳。牙軍恣嚼鯨魚鱠。壯士爭傾兕角觩。從此滄溟波浪靜。轅門無事卧輕裘。</text>
<title>金家石亭</title>,<text>童子時遊此石亭。追惟陳跡幾周星。炎天坦腹槐陰轉。暇日行鴉柿葉靑。葱竹故人拱墓木。龍鍾孤客任浮萍。重尋三十餘年後。隣篴聲中涕自零。</text>
<title>次金地主善述</title>,<text>急峽蹲郊勢欲呑。波舂狠石吼雷門。慳藏形勝山千疊。閱盡成月一痕。漁梁興廢非一故及之 蕉鹿世情身外幻。蓴鱸秋興眼中存。漁梁近處有蓴池 此間倘借菟裘地。廊廟江湖較孰尊。</text>
<title>再次</title>,<text>氷輪剛被火雲呑。夜久荒村不掩門。庭樹暝生殘暑氣。沙洲水落辨潦痕。濠梁勝事如相對。浩劫遺踪尙有存。淸賞卽今違伏枕。只應輸盡使君尊。又纔聞琹鶴自南回。五馬翻然嶺外來。單父戴星淹驥足。豫章懸榻媿駑才。倻山月暗孤雲遠。竹廟春歸杜宇哀。昔日同寮今地主。當時風采動霜臺。</text>
<title>又次地主 三首○丁丑</title>,<text>殘年家食味猶甜。得句時時獨自吟。京洛故人多別緖。江鄕地主有同襟。岧嶤北極氛纔凈。喜懼南陔病久侵。較量君親長短日。五雲深處只懸心。荒村積雨小參尋。獨有高蟬抱樹吟。農圃只應安素履。江湖端合濯塵襟。凉生坐榻松陰轉。綠映書床竹色侵。自料不堪需世用。漁樵終老是初心。安危休戚兵戈後。無可奈何唯苦吟。來去本同鳧鴈海。衣冠殆作馬牛襟。高皇大度遭圍厄。亶父深仁被狄侵。自古興邦在多難。微臣耿耿二憂心。時有下城之厄故云</text>
<title>送東州赴謫 二首</title>,<text>長路關河外。殘年去住時。相看唯有淚。欲別更無辭。殃慶休論理。羇竆政坐詩。忘情穪最上。勉勵大方期。萬戶傷心日。西郊送此行。南中幾夜夢。飛度藥山城。</text>
<title>送曺汝寅 時亮 謫江界</title>,<text>去去投荒日。匆匆惜別時。洛中爲客久。關外獨歸遲。春盡倻山麓。雲飛浿水湄。城西芳草路。重詠隱候詩。</text>
<title>亂後送許惟善避地江陵</title>,<text>亂後形容在。歸程左海天。相看眞幸耳。此別更悽然。萍梗人生苦。東南地勢偏。覊孤與貧病。白首兩堪憐。</text>
<title>詠庭梅</title>,<text>陰山殺氣滿天東。環海人神慘憺中。惟有庭梅依舊發。忍將標格帶腥風。</text>
<title>武英殿</title>,<text>流賊自成陷北京。淸兵乘之。自成遁去。焚燒宮室。惟武英一殿獨存。爲朝賀之所云。靑史興亡感慨曾。眼前誰料見天崩。武英一殿多慙德。送舊迎新似老馮。</text>
<title>亂後尹承旨 銑 年八十餘。到江樓。余往見。夜間席上有長歌者。感成一絶。</title>,<text>時事如雲歲易遒。今年秋是去年秋。長歌一曲江樓夜。何似新亭對楚囚。</text>
<title>送黃子由 㦿 奉使日本</title>,<text>樓船萬里駕長風。帆外扶桑更有東。欲寄酹詞徐巿廟。如何不入茂陵中。</text>
<title>送尹樂天 順之 庚兄通信海外</title>,<text>我綰天涯紱。君乘日本槎。衰遲驚遠別。撩亂惜殘花。方丈雲嵐積。蓬萊道里賖。沉痾阻相送。山海兩含嗟。</text>
<title>送趙日章 絅 渡海之行</title>,<text>天外扶桑域。風前玉樹姿。文章應有動。忠信自能持。六月駿河雪。千年熊野祠。錦囊收物色。隨處足新詩。</text>
<title>七點山</title>,<text>漁舟牽興落秋灣。霜意方酣海上山。蘭棹乍留洲渚裏。銀刀時擲荻蘆間。年來壯志渾蕭瑟。亂後淸遊未等閒。細酌不知歸路暝。林臯宿鳥客俱還。</text>
<title>送兪子先 ▣▣ 左知伊川</title>,<text>珍重同年友。遭逢異數時。如何懷直道。忽漫謝靑䂓。古峽雙鳧逈。都門五馬遲。秋風吹祖帳。爲客怕臨歧。</text>
<title>送羅夢賚 萬甲 左守江東</title>,<text>玉堂三學士。銅印一時恩。左宦猶專養。高名是敢言。蓴鱸談勝事。戎馬近關門。寥落秋山瞑。離懷對淥尊。</text>
<title>將赴蓬萊。登嶺南樓。</title>,<text>湖嶺江山勝。玆行辦遠遊。纔離廣寒殿。復上嶺南樓。</text>
<title>梵魚寺次東嶽石上韻。示梁山使君。</title>,<text>空山雨罷落餘菲。遊客催歸欲暮輝。泉石未曾無宿約。時危爭奈素心非。</text>
<title>萇山國</title>,<text>千載萇山國。唯憑古語傳。興亡隨過鳥。基址指山田。草樹埋幽壑。雲霞傍海堧。遊人悄獨立。落日有啼鵑。</text>
<title>沒雲臺</title>,<text>沒雲臺出海雲端。萬里滄溟杳靄間。指點方瀛應不遠。蓬萊遊客却忘還。</text>
<title>重陽 三首</title>,<text>天涯叢菊又重陽。遠客逢辰意更長。霜後蕭蕭聞落木。雲邊杳杳見扶桑。秋懷易感寬須強。世味多端醉不妨。候鴈一聲歸思動。塞城斜日正蒼蒼。絶塞重陽節。登臨古戰場。酒闌歌激烈。蓮鍔動光芒。太守登高處。黃花白酒香。不知蔀屋下。幾箇有飢膓。</text>
<title>蓬萊舘次雪谷韻</title>,<text>荒城臨海際。古戍傍乾端。客使隨商舶。蠻情話舌官。孤懷空說釰。萬事此憑闌。白盡雙蓬鬂。時危去就難。</text>
<title>東萊交印後。晩渡黃山前江。時風浪大作。</title>,<text>風浪黃山渡。孤舟出沒頻。斜陽方倚泊。平地作閒人。</text>
<title>正月雪月 辛巳</title>,<text>月中雪色最淸明。雪上月光逾皎㓗。月入東窓照我心。敎兒莫掃窓前雪。</text>
<title>次玄上人軸韻 二首</title>,<text>留僧三日話。知道半生非。羞向山人軸。題成傲吏詩。年來較心事。老去轉乖違。何苦長維縶。愁看菜色眉。世亂文場跼。詞人又盡非。䧺奇東岳語。藻彩五峰詩。剩馥今猶在。徽音久已違。留題僧卷裏。如對舊鬚眉。</text>
<title>昨赴隣醮。不共濠梁之興。次諸公韻以瀉此懷。</title>,<text>無限滄江與碧山。幾人能向死前閒。誅茅專壑輸公分。寓興題詩強我顔。已辦淸遊堪永夕。誰敎世故更催還。壤虫黃鵠須臾事。烟艇飄然未易攀。</text>
<title>亂後久廢鉊槧。猝蒙使相錄示。不敢不刻畵唐突。</title>,<text>戰場無恙只名區。人世成百尺樓。納納乾坤遙峀立。溶溶今古大江流。船橫官渡隨緣在。鷗占烟波得意浮。景物有餘佳况少。詩情寥落晉康州。</text>
<title>金承旨 光煜 新卜栗里。有詩索贈次呈。</title>,<text>誰將淸福屬之公。滿地江湖作主翁。氣味已知古人似。村庄况復令名同。孤松足涉園中趣。佳菊猶存逕畔叢。更有遺詩堪細和。時時得意奪天工。</text>
<title>次尹承旨 順之 韻寄金承旨</title>,<text>身世眞如弗繫蓬。隨波來往任西東。頻年銅虎分携久。此日銀臺笑語同。不足有無知棄鴈。歸心日夜逐歸鴻。尊前感慨緣何事。邱貉悠悠付化工。</text>
<title>次金承旨小樹韻。自叙歸思。</title>,<text>卯申縛遠客。空只說歸休。小閣臨平野。脩篁映碧流。槐陰能滌暑。麥浪已迎秋。於此堪終老。餘閒倘可求。附原韻 金光煜小築才新就。殘生也合休。靑鬟軒後聳。碧玉枕邊流。沙月明如晝。松風爽作秋。從今伸睡脚。此外更何求。</text>
<title>次申承旨 濡 韻</title>,<text>昭代爭看嶽降材。仙槎新自海東迴。爰書下筆雷霆怒。曉漏趍朝殿閣開。寶坐香烟衣上在。後園濃翠席邊來。瓊琚錯落銀臺裏。鷄近靈犀得不猜。</text>
<title>聞慶舊舘人</title>,<text>乙亥余以執義赴召。夫人李氏隨之。今夫人沒已四歲矣。感舊而作。憶昔宦遊向京輦。渾家留宿此村中。今來人事都非舊。掩淚悽然對主翁。</text>
<title>月隱嶺</title>,<text>催鞭登月嶺。駐馬望神京。咫尺脩門闢。紅雲一朶明。</text>
<title>龍湫</title>,<text>湫中有神物。此客面應熟。莫怪往來頻。君恩猶未答。</text>
<title>除夜留忠州社倉 甲申</title>,<text>旅舘離親客。殘燈戀闕臣。悽然歲除夜。非爲鬂添銀。</text>
<title>㺚川寄忠原尹使君 絳</title>,<text>雙鳧遠向鷄林國。五馬經過㺚水村。客路匆匆寒日暝。長亭十里望中原。</text>
<title>口占次諸公盆梅韻</title>,<text>雪屋何緣蘂漸新。冥官莫是讓先春。香生丌上天然在。珠綴枝頭若箇匀。應知踈影偏宜月。剛愛仙標未隔塵。折寄不須煩驛使。神交已結紉蘭人。</text>
<title>又次前韵送別曺蔚珍戚叔 挺融</title>,<text>羇愁還與歲俱新。歸意匆匆洛水春。荏苒年華難絆住。紛綸世事未調匀。懸燈勝晤孤蘭若。傍岸離情付麴塵。惟別銷魂誰解道。就中偏惱索居人。</text>
<title>再呈曺蔚珍</title>,<text>陽山竆處挹淸新。衮衮年光度州春。詞藻羡君追子建。行吟憐我似靈均。明時猥廁靑冥靶。羇宦相隨紫陌塵。此地重逢曾幾日。可堪翻作遠離人。</text>
<title>次諸公氷瀑韻</title>,<text>似與廬山遠闘能。更憑顓頊鏤成氷。寒光滿壑銀蟾照。瑞彩連空旭日昇。可但詩情淸十分。頓令豪氣湧千層。試看雪後輪囷狀。雲裏神龍玉甲騰。</text>
<title>贈曺地主 希仁</title>,<text>江郡投朱紱。商顔訪紫芝。分携兩無語。三誦隱侯詩。</text>
<title>過李別坐 如漢 墓</title>,<text>三尺孤墳屋上山。遺墟埋沒莾榛間。斜陽匹馬經過地。掩淚歸來客袂斑。</text>
<title>贈河東縣監 車轉坤</title>,<text>河東移粟坐啼飢。自笑生涯老轉奇。地主使君靑舊眼。天涯海國白吟髭。求田問舍謀身拙。置散投閒揣分宜。欲借一廛仍食力。猪肝無乃累公爲。</text>
<title>吳公杏</title>,<text>茂朱石項村。有大杏樹。土人言是吳公希顔所植。希顔以己卯金大成湜之故。連逮謫而死云。陰陰喬木蔽村衢。裁植曾從舊姓吳。蔭得炎程多少暍。似憐當日望門逋。</text>
<title>北京驢 嶺人買來漢陽。云是北京物。</title>,<text>爾生猶得逮崇禎。漂落東藩萬里程。勝似明廷舊食祿。夙宵冠釰老燕京。</text>
<title>孤査亭。憶朴伯和 絪。</title>,<text>孤査亭上暮秋天。白石滄江似昔年。泉下故人消息斷。灘聲嗚咽在窓前。</text>
<title>武陵橋 丙戌</title>,<text>橋卧仙源問幾時。應憐樵客失途岐。今來不藉桃花浪。峽裏秋晴信馬之。</text>
<title>呈右參贊秋潭尹銑 回甲日</title>,<text>家人爲設酒饌。公疚懷而泣曰晬宴者。上慰父母劬勞之義。今親不在矣。更安忍宴樂爲哉。因封脯修米肉。外書臣謹封。領去西宮外。勅守卒獻之。惶恐不敢受。公曰君臣義重矣。以此受罪。雖死不悔。守卒感而間獻曰大監躬率以來。冐死如敎。尹台忠孝。於此益驗。爲作一絶。君子中庸見處變。圓全無缺最難行。隨時効力賢於死。臣謹封書彰本情。</text>
<title>過倻鄭破宅 幷序</title>,<text>余自癸亥以後。未曾索言倻鄭事者。同鄕先後進之間。尙有不出惡聲之意也。而况平日出入其門者。宜不當攻斥於大戮之餘也。然知其罪而不斥。固有知舊忠厚之義。如不知其罪而有一毫愛惜之意。不幾於汩喪其好惡之天乎。倻鄭獻議曰臣民有不共之義。其與都堂書曰讐不同天。臣子之大義也。其入閣而拜恩也。只謝大殿而不謝西宮。賴所親一二人紆餘誘掖之。日黑之後始拜西宮。其時耳目。莫不駭惋。實蕫養之罪人也。晉賈后廢皇太后楊氏。太學生董養登明倫堂嘆曰。國家建此堂。將何爲乎。揖諸生而去。 且其答門人文景虎書曰按通鑑外紀。褒姒被誅。在平王卽位之後云云。是可忍言乎。噫鄭在先王時。猥當遺逸之遇。職長風憲。位至三事。而殺先王之子。廢先王之妃。非徒無一言匡救。又從而慫慂之。至發㐫慘之言。何其負哉。第六曾煩之語。甚痛恨之也。此繫名義大閑。故畧誌之以示後。可惜山人宅。林泉尙帶羞。誰言一簣。本自乏重裘。忍與金墉慘。曾煩璧帛求。溪橋立馬久。秋日照寒流。時有爲一簣功之語者。故第三句反之。</text>
<title>題金▣▣ 孝可 殿中稧軸</title>,<text>杏花飛雪散餘春。御史寮筵簇舊新。靜坐他年談往事。畫中人是眼中人。</text>
<title>偶題論命編末 甲戌</title>,<text>強排年數過稀年。一笑燈前獨不眠。少日心期那似此。靑衫鍾漏愧華顚。</text>
<title>宋同年 民古 來訪。說十年前榜會作。仍次其韻。二首</title>,<text>新凉又得故人來。五十年情酒一盃。白首過逢天所藉。但言同醉莫言回。榜會丁寧卜後來。同人須把舊時盃。三淸水石應無恙。獨恨諸公去不回。十年榜會。到今零落。又多入洛。約與見在。復修舊事。追思諸公。爲之愴然。</text>
<title>偶吟寄客 二首</title>,<text>故人不可親。咫尺如千里。明月獨相尋。慇懃多舊意。虫聲集四壁。客意正悲秋。擧酒向明月。淸光濕欲流。</text>
<title>國恤祔廟後。通判設酌動樂。次方伯沈公 澤 韻。</title>,<text>露華承月曖秋空。離合成共此中。歌管始聞同慶日。無車不樂坐觀風。</text>
<title>寒碧堂雨中</title>,<text>颯爽雨鳴江。依微雲抹嶺。沈吟覓句遲。思在溪橋暝。</text>
<title>又拈七律</title>,<text>三尺溪肥漾碧藍。半空樓逈壓飛嵐。芳尊㶑灧何須貰。凉雨霏微正好銜。燭至莫愁江閣暝。詩成正倚綺筵酣。應知積潦留詞客。座上休吟渭柳𣯶。</text>
<title>上元日。沈方伯口呼。壬辰</title>,<text>芳樽勝友屬三元。畫閣殘更衆樂喧。北海賓筵堆燭淚。東君花事返梅魂。山圍故國泉聲咽。月滿高堂舞影痕。浮世懽娛那驟得。官醪爛醉亦天恩。</text>
<title>金山寺。與沈方伯遊。次諸公韻。</title>,<text>暇日金山寺。行春玉節遊。吟筇重入洞。往躅卄經秋。物色留詩債。壺觴慰客愁。曉來成一夢。開逕伴羊裘。</text>
<title>罷歸時。贈別李直講 興浡 兄弟。</title>,<text>春事迫西疇。木榮泉始流。歸情似彭澤。慙色在行休。</text>
<title>金山寺。贈別林判書載叔 墰。</title>,<text>體臣優渥及松楸。湖海春晴驛路脩。氣杳秋天飛玉露。名高南斗覆金甌。紅流洞壑非生客。赤壁風烟戀舊遊。蕭寺逢迎還草草。漫山花鳥動離愁。</text>
<title>次贈崔嶠</title>,<text>意重東郊別。盃深北斗斟。一麾孤聖渥。四字愧初心。</text>
<title>留贈梁燕岐 克遴，梁奉事 有義 諸公。</title>,<text>客與殘春去。盃將別恨深。驪歌無限意。鳩杖萬重心。</text>
<title>留贈金陽城 東準 李參奉 榮先。</title>,<text>有涯生欲老。無語別堪傷。酌取前溪水。離愁較短長。</text>
<title>罷官臨行。次趙龍洲 綗 壁上韻。</title>,<text>牲養甘爲累。鴻恩負實多。乘除驚寵辱。神鬼質森羅。豈合風塵走。惟堪草澤歌。迢迢望星漢。何處有仙槎。附原韻 龍洲五日張京兆。吾今較孰多。衰容枯似木。世味薄於羅。忠孝俱慙色。乾坤強浩歌。春風解氷雪。歸釣漢江槎。</text>
<title>次嶺南樓板上韻 丁亥</title>,<text>樓臨飛鳥勢攀天。萬象爭輸眺望前。芳草晴川詩思裏。落霞孤酒尊邊。春闌賓舘桃花雨。日暮漁家楚竹烟。冉冉良辰誰得住。留髡莫厭數開筵。</text>
<title>贈金愼伯 頊 通判北淸之行 乙未</title>,<text>關塞三千里。雲山一萬重。杏花春爛熳。芳草路丰茸。王事無夷險。離憂又駏蛩。隱侯詩上語。模寫老夫胷。</text>
<title>孤査亭</title>,<text>江亭蕭灑納江風。美景良辰共此中。酩酊未妨傾蟻綠。懽姸何說醉裙紅。四圍列峀三山近。十里晴川一望通。勝地倘容終老計。蓴鱸應不减江東。</text>
<title>贈尹宜寧 舜擧 棄官之行 二首</title>,<text>歸田元亮計。招隱小山詞。破屋依三逕。幽情付二宜。春生靜散地。病懶簿書期。借問衡門下。寒梅綻幾枝。磊落籠鵝筆。蒼然泣鬼詩。乍縻銅虎重。肯作土牛遲。交態無新舊。浮生有合離。臨分一盃酒。明日更難持。</text>
<title>題鄭靈山 暄 孤山江亭</title>,<text>西湖不獨有孤山。依舊庭梅趣自閒。可喜螺鬟環客座。甚慙澄練照塵顔。春來好鳥催詩語。月下輕舟擧網還。早晩遂初尋宿約。淹留須許桂枝攀。</text>
<title>門帖 三首○丁酉</title>,<text>星星鬂雪歲俱深。肚裏猶存報國心。默祝年豊兼道泰。南薰殿上五絃琴。靈臺一片湛虛明。霽月當空夜氣淸。好向新年溫舊業。遺經一室送餘生。年華衮衮逝湍如。却媿初年志業虛。分付兒郞須得力。敬身稽古一篇書。</text>
<title>又 戊戌</title>,<text>前冬臘白占豊登。道泰從今亦可徵。白髮老臣歌擊壤。綠籤烏几度環絙。</text>
<title>在靈光任所。將赴副修撰召命。次壁上韻。癸酉</title>,<text>踈慵強策簿書邊。歸計推遷又一年。新命適當添練後。鴻恩難報盖棺前。遙岑雪意侵樽冷。近海潮聲透郭傳。勞拙已慚分竹日。况堪情切廁羣賢。</text>
<title>紅霞臺。次李蒼石 埈 韻。</title>,<text>莫把螗蟬辨黠癡。閒隨魚鳥付心期。紅霞細徑懸危磴。唯有他時片夢知。</text>
<title>留別鐵州使君 三首○甲子</title>,<text>大府需賢雋。荒城傍塞垣。海營仍鞠旅。槎路更尋源。已湊兵民責。難堪應接煩。從知利器別。只是在盤根。塞上相逢本未期。由來離合不須悲。還將一語留君別。銅柱奇功莫後時。勞勞行役到天邊。空舘淹留日抵年。歸程底事頻回首。忽漫相逢是別筵。</text>
<title>對酒恨東閣梅遲</title>,<text>川原遠近若蒸霞。爛熳韶華不足誇。最愛扶踈堂下樹。堪憐標格雪中嘉。如何臘盡還無意。空只更深獨倚琶。悄悄鈴齋仍坐睡。烏皮几上夢吳娃。</text>
<title>試院占拙。錄示亞使。五首</title>,<text>古縣秋晴暝色生。堂前蚕葉細無聲。風雲開霽供多士。星斗闌干近二更。法鼓喧喧騰虎旅。儒冠濟濟襯松明。試闈承乏眞知忝。幾箇靑襟是俊英。旅舍輕寒半夜生。秋虫凄切枕邊聲。流年易瀉那能住。世味多端各抱更。驛路塵泥身老大。故園松竹夢分明。他鄕簪盍緣王務。一代才名幕府英。作客殊方白髮生。蕭蕭落木戰秋聲。衰遲官序歸楊閏。取次年光急踐更。郭外炊烟村樹暗。雨餘殘照岸楓明。無端暮律挑鄕興。思掇東籬露菊英。迢迢霜信喚愁生。孤客先聞月下聲。天外文星聯一席。樓邊斗極近三更。久嬰塵網身如寄。未報恩波鬂欲明。匣裏蓮花苔半蝕。心期寥落媿前英。欲報瓊琚媿暗投。自知雕篆似俳優。誰憐嶺海雙蓬鬂。虛負江湖一釣舟。戀闕孤踪仍萬里。倚樓羈緖復三秋。傍人莫怪吟詩苦。平子唯應寫四愁。</text>
<title>盆菊</title>,<text>將軍淸韻出尋常。隱逸高標自海鄕。本爲養靈稱上藥。更憐敷色象中央。籬邊秋意輕鶗鴂。枝畔芳隣待鳳凰。能把名花侈茅屋。主人嘉惠最難償。</text>
<title>盆梅</title>,<text>區區撮土托孤根。獨向寒天斡化元。蛟背湘娥回的皪。鶴邊湖客伴淸溫。枝添燈下橫斜影。香返春前冷淡魂。歲暮相親情不淺。坐來隨處卽提盆。</text>
<title>次李榮春枕流亭韻 二首</title>,<text>斸却山根抗一堂。堂前物色付消詳。郊原十里東南豁。雲月雙塘上下光。坐閱秋風凉鴈背。從他世路劇羊膓。幽人自是機心少。笑殺窺魚鷺在梁。丹邱形勝集玆堂。萬象難容筆下詳。列嶽高低呈黛色。澄江紆直拖晴光。新居爭道鶯遷木。舊室應知鼠易腸。已辦園翁三逕趣。復携溪友訪濠梁。</text>
<title>次韻奉呈主人宗兄</title>,<text>長亭堪病暑。高閣忽憑虛。仙尉銅魚地。龍孫玉版初。風來聲戛戶。雨過色侵書。半日耽幽趣。翛然戀隱居。</text>
<title>失題 二首</title>,<text>樗散江鄕不用名。端居戀闕只懸誠。郊扉客斷書床靜。園樹春歸杏子成。微分惟應安素履。餘生何幸見時淸。九天雨露霑圭蓽。承乏多慙濟濟英。荒城迢遞壓長流。畫閣玲瓏樹木幽。北極路賖頻作夢。南天雲盡逈添愁。休論竹屋堪終老。未報鴻恩敢自謀。生理卽今成旅泊。從知萬事壑藏舟。</text>
<title>適見人流頭日所題詩。其傷時憂國之意。有足尙者。聊次。</title>,<text>蕭蕭江雨客登樓。雲物全湖讓一頭。淸興自能蘓宿憊。孤懷猶復抱端憂。妖侵北極頻移蹕。塵暗西偏孰運籌。書劒十年身已老。沉吟非是爲離愁。</text>
<title>無題 二首</title>,<text>墨綬能縻客。居然又一春。柴荊愁外遠。薇蕨雨餘新。禮數寬堪怕。鄕情醉更親。却忘湖海上。猶滯未歸身。雨後遙峰吐月明。尊前詩料一般淸。不關異地身猶遠。唯覺同人盖便傾。湖外逢迎俱老大。春城盃酌亦恩榮。落花芳草須臾事。坐送天時遞踐更。</text>
<title>謝惠盆竹</title>,<text>交州荒郡天下脊。雪虐風饕厥土薄。花卉不敢毛其間。三益之中松也獨。僇人之來今五夏。天涯顔色誰可者。此君無此日幾多。肺腑翻爲塵土舍。故國千竿賤如蓬。有懷淇綠心罔捨。使君地主偏好事。數根移自扶桑至。蒔來賁餙官閣前。一叢分似柴荊裏。二役捧盆如捧玉。三尺琅玕搖翠色。村童爭問是何名。非草非花又非木。攬衣趍出迎我畿。戒勿震動恐其腓。欣然受置茅簷下。手撫盤桓凈暉暉。髣髴坐我綠筠軒。洗愁休論北堂諼。爽氣淸陰馨可掬。曉起廵簷略溫存。雨後輕風稍來侵。颯颯似有瀟湘心。怡顔養性亦足肥。每食何必肉如林。萍水相逢敦宿好。爾我前緣諒天造。關山迫野孰爲來。悄悄難禁涕霑襖。物我均是非吾土。弱植孤踪相與仵。後來培養能繼余。此地何難貢簵䇢。垂綸可作釣鰲竿。結子堪爲鳳凰飡。他年倘記初種時。協洽闌暑月初彎。</text>
<title>程副揔贈別詩應製</title>,<text>副揔名龍字飛卿。崇禎癸酉。槎于遼海。經畧東事。上禮遇備至。舘于南漢。以過三冬。越明年甲戌。將歸皇都。求詩於搢紳。上命製進贈別詩。副揔還朝刊其所得詩章。分送諸員。名曰皇華集。遼塞餘蛇豕。邊門久旆㫌。句當天下事。實籍斗南名。紫極鸞書降。淸秋鷁首輕。飮氷宣渙汗。擊楫誓滄瀛。釰氣星躔射。皇靈海若驚。東民爭覩鳳。北磧佇封鯨。禮數藩邦重。光陰旅舘更。䧺圖仍遠域。瘦歲且孤城。夢裏仙槎逈。吟邊臘雪明。會看獜閣上。勳業共崢嶸。</text>
<title>送朴大觀出宰咸平</title>,<text>佳士山河氣。明時雨露霑。飛黃周道上。秋隼華峰尖。風采人爭覩。霜臺筆屢拈。論思推侍從。獻替到洪纖。白日雷霆怒。靑雲毁譽兼。聲名堂世獨。嗟惜滿朝僉。驛路連湖海。香烟阻禁嚴。征衫仍彩服。行李只書籤。偶爾承恩譴。那能久瘴炎。凉吹動離㤪。寂歷對寒簷。</text>
<title>海硯二匣。奉呈玉堂列仙案下。仍呈拙語。</title>,<text>寶硯澤而黝。來自扶桑域。瑩凝金井水。潤比藍田德。龍尾與鳳咮。不知誰仲伯。輟送白玉堂。玉堂有徹仙。聊供彩翰用。微意豈徒然。瀝血寫章奏。叫閤呈琅玕。上言輔君德。下言蘓民殘。或飛諭蜀檄。或草勒石銘。然后頌河淸。舂容被樂聲。樗散亦得所。烟月安歸耕。</text>
<title>讀微子篇有感 庚午</title>,<text>淸曉一瓣香。敬讀微子篇。三仁貴戚卿。奈何逢不天。烝民墜塗炭。宗社綴旒然。聊將片心丹。各憑言語宣。上陳辟不辟。下陳卿士愆。胥告何歷歷。忠憤儘拳拳。我其發出狂。烈火膓內燃。淪喪罔爲僕。大義日星懸。少師噤無言。自靖已審焉。百世想心跡。使人涕漣漣。所行雖不同。同得心德全。獨夫少覺悟。登崇此三賢。天心庶可回。歷年不其延。如何惟婦聽。長惡罔有悛。離心億萬人。寧敵同心千。赫赫玄鳥業。一朝散如煙。抱器大邑周。出廸行其權。來尹鴨水外。天意開東偏。聖化夏變夷。八條於今傳。我昔拜其廟。儼若神在前。今晨誦遺書。洋洋在耳邊。天之生大賢。或曠五百年。云胡比肩立。不使扶其顚。其生似不偶。其死徒傷憐。茫茫理難究。掩卷淚潺湲。三綱賴不墜。萬古功誰先。蒼蒼或有意。砥柱於黃玄。感歎惻怛誠。重刺狡童獧。殷鑑諒不遠。後王宜愼旃。</text>
<title>仁烈王后挽詞</title>,<text>東國塗莘慶。西原任姒鄕。高門元積德。沙麓久呈祥。窈窕歸京室。休光配渭梁。徽音符聖簡。佳氣溢宮墻。有婦周才盛。扶倫漢道昌。陰功仍葛谷。厚載卽椒房。長樂怡愉盡。昭陽儆戒常。役停園囿屢。諷寓壁圖甞。天缺需媧石。坤寧拱舜裳。內治宣壺順。私謁斷蹊旁。小海波重潤。螽斯羽漸張。堯男爭有祝。周壽佇無疆。纔報金環退。俄纏故釰傷。眞遊催鶴筭。沉痛入獜香。半夜娥輝落。遙空婺影藏。遺衣遷寶座。血泣雨銀潢。飈駕蓬山逈。雲輧玉宇凉。深恫均率土。懿範煥奎章。帳殿西郊外。簾帷北斗傍。孤臣瞻曉軔。苦淚瀉千行。</text>
<title>啓運別宮挽詞</title>,<text>珠縣傳華胄。銀潢濬福源。徽音閨裏著。佳氣望中繁。人詠初民什。天生有道孫。高禖膺積慶。胎敎認慈恩。白首潛玄德。黃壚掩至寃。兩儀當日否。九法幾年昏。夢璽徵靈貺。捐金助義旙。陰功關廟社。偉烈照乾坤。大國殊穪煥。深宮禮養敦。家聲昭儉履。蹊逕絶私援。政屬寰區泰。還丁運命屯。衮衣休解帶。玉色輟臨軒。婺女淪西極。孀娥晦上元。正月望日薨 寶奩仍舊鏡。金粟復新園。大事情文備。終身孺慕存。幽車傾鹵簿。黼翣出都門。廞衛宮城曉。龍顔血泣痕。千秋留淑問。貞石鎭邱原。</text>
<title>旅軒張先生挽詞</title>,<text>大道方夭椓。天心不憗遺。山頹安所仰。邦瘁更堪悲。泥塑居閒範。春風接物姿。窓迎烏峀爽。門挹洛源漪。妙鍵探無極。巖扃愛不知。敢容評造詣。甞幸近臯比。自揣良菲薄。偏蒙不鄙夷。夜床連侍右。書尺慰遙思。頃歲驕戎馬。儒冠揭義旗。飮氷叨幕府。投筆事驅馳。士氣依喬岳。廷論仗蔡蓍。星霜周已屢。情分綴仍彌。丈席頻年阻。塵踪世故縻。兵戈又騷屑。出處更羇離。靜界千重峽。憂端兩鬂絲。齡高猶軆健。理勝庶神持。箕尾歸胡促。台階望忽隳。九重殊震悼。多士共齎咨。後死誰能與。殘生秪益嘻。於何業可問。則亦病難醫。落落無知者。倀倀昧所之。採薪曾有月。甞藥又經時。却負芻綿奠。遙緘薤露詞。臨風哭之慟。慟矣爲公私。</text>
<title>愚伏鄭先生挽詞</title>,<text>世路多湫隘。公應絶俗歸。圖書留故宅。啓沃寂端闈。可奈斯文痛。於何後學依。銅魚阻蒿里。東望涕雙揮。</text>
<title>分沙李相國 聖求 挽詞</title>,<text>眉山枯草木。謝宅秀蘭芝。德量容流輩。聲猷自少時。臨風看玉樹。聳壑見瓌姿。鵬翮三千海。髫齡二十奇。花磚聯粉署。薇省襯靑䂓。抗議摧邪枉。存心恥詭隨。身名甘落拓。操履絶磷緇。泰運飛龍會。明廷彩鳳儀。風雲偏眷注。雨露洽恩私。出納銀臺允。旬宣繡節持。兩銓稱藻鑑。三府倚蓍龜。遇事知無隱。忠君在勿欺。未曾長尺寸。那復有錢貲。一室如懸罄。諸孫不救飢。只堪傍鬼質。何必外人知。接物春生座。循公嶽不移。神宜勞愷悌。天未欲平治。鷄夢催脩夜。魚飡失上醫。山頹安所仰。邦瘁可勝悲。得御交誠忝。連姻意益彌。京鄕愁遠別。存沒㤪長離。而後無知己。於何寄所思。衰麻憐少婦。跋涉割吾慈。素幔千行淚。靑氊四箇兒。泉途將卽遠。市巷共齎咨。春後西門慟。聊憑薤露詞。</text>
<title>鄭左相 昌衍 挽詞</title>,<text>世事方危涕。天心不憗遺。淵停那復覩。梁壞最堪悲。忍說干戈際。還吟殄瘁詩。靑氊但氷蘗。黃閣夙蓍龜。法語扶忠直。貞襟一險夷。澡身居濁俗。却掃勵淸䂓。戒切持盈日。名完改紀時。予嘉逾衮錫。爰立揔朝儀。素秉謙冲志。彌堅止足辭。門踈流水軫。庭列謝家芝。純嘏誰能竝。高年秪自頤。風塵何澒洞。士女慘奔披。海曲台階暗。山城月暈遲。病深緣主辱。人去驗邦危。事故元無盡。精靈倘有知。殘生餘苦淚。揮灑向哀詞。</text>
<title>鄭桐溪 蘊 挽詞</title>,<text>光嶽扶輿氣。於人鍾我公。洪濤砥柱立。瀛海客途竆。宇宙氛仍豁。君臣契更融。危言動紫極。直道罄丹衷。逆境遭何屢。孤忠事可恫。從容蹈白刃。肝膽質蒼穹。舍去方知學。全歸未愧終。嗟賢蛇在歲。瘁國鳳藏空。斗轉河斜夜。山高水遠風。淸溪映淚睫。扶鼎古今桐。出處雖不同。扶倫扶鼎。其義畧同。而桐號適與之同故云。</text>
<title>挽李雪壑 大期</title>,<text>此老已云沒。吾儕誰與親。平生推意氣。晩景托婚姻。白島高名高。黃江舊業貧。公私成一慟。湖海遠沾巾。</text>
<title>挽金溪巖 坽</title>,<text>斯文日凋喪。此老又亡些。蛻濁人遊岱。嗟賢歲在蛇。於何業可問。而後行誰姱。邦瘁關時運。山頹慟邇遐。夤緣依玉樹。薄劣媿蒹葭。臭味誠知忝。町畦肯見加。停雲憑札翰。對月想淸華。帶减羸雖甚。神扶理不差。云胡歸奄忽。無復鎭浮衺。故宅圖書積。新塋薤露譁。盆歌懷正苦。門哭淚還斜。阻濶平生恨。那堪此別賖。</text>
<title>挽全沙西 湜</title>,<text>慟矣沙西老。天胡不憖遺。早年推雅望。晩節際昌時。啓沃殫臣職。從容荷主知。風塵迷宇宙。涕淚事㫌麾。世難貞逾見。才難眷更縻。銓衡稱藻鑑。臺憲肅綱維。只益丹衷苦。其如隻手支。歸田臨暮景。養疾卧淸羸。大事而今了。浮生也有涯。商顔愁夕黛。洛水慘寒漪。嶺表無黃髮。家聲在白眉。名鄕牢落甚。耆舊喪亡隨。殄瘁關邦運。瞻依觖士期。周旋多日月。許與去毛皮。杖屨經年阻。音書隔歲遲。幽懷憑玉潤。長想結瓊蕤。南極淪星曜。東偏失蔡蓍。茅綿孤奠酹。薤露寄哀詞。永隔平生面。那堪後死悲。風前一掬淚。非獨哭吾私。</text>
<title>挽金判書 仲允</title>,<text>雋望傾流輩。英名策盛時。忠貞存素蓄。才略見艱危。指顧除兇逆。勳庸載鼎彜。班躋卿月峻。棠茇國風思。經費煩䂓畫。延英贊緝煕。自期公事了。圖報聖君知。北闕雲程逈。西山日影悲。服官元盡瘁。泣血更添羸。柴骨仍成痼。莪心竟見萎。五旬催大夢。駟隙近初朞。長夜埋瓊樹。淸朝失羽儀。忍題潘岳賦。曾哭卜商兒。命道何乖舛。交遊共涕洟。追懷均市井。深慟在公私。祖餞違蒿里。衷情寓拙辭。西風兩行淚。遙望海天涯。</text>
<title>挽鄭判書 公直</title>,<text>名家積慶遠。吾榜得人多。偉器生非偶。淸䂓士孰過。持盈如執玉。約己罔踰科。昏日身無玷。昌辰秩更峨。銓衡懸水鏡。門巷絶鞭靴。法府存風裁。朝綱斷側頗。久知神所勞。何意體沉痾。乘化催騎尾。嗟賢不待蛇。德星墜瑤海。卿月落銀河。永阻金甌覆。唯看寶樹羅。蒹葭曾倚玉。菲薄廁鳴珂。厚誼容孤拙。駑姿許琢磨。參商綿歲籥。魂夢隔山阿。戾洛三春暮。登門二竪魔。終然去冥漠。叵耐涕滂沱。手札留塵案。交期逐逝波。幽明傷此別。薤露㤪遺歌。丹旐松楸路。秋風颯樹柯。</text>
<title>挽鄭玄谷 百昌○以圻伯出巡。卒于報恩寺。</title>,<text>玉節旬宣去。丹㫌慘憺歸。文星晦光彩。卿月落郊圻。大夢驚蕭寺。芳名在禁闈。空階猶露菊。故宅只書幃。鶴髮然疑久。鴒原笑語非。路人神欲損。知舊涕交揮。酒賦當年地。靈筵數月依。聲華與恩寵。薤露溘朝晞。</text>
<title>挽李石潭 潤雨</title>,<text>大賢門下士。昭代斗南人。發軔先朝逮。含光濁世淪。离明當紫極。冠冕復靑春。經幄從容久。臺端獻替頻。歌喧湖邑暮。恩重水曹新。偉器需時用。高名拔俗倫。居然嬰末疾。從此厭囂塵。二竪歸田日。三年戀闕身。周旋眞忝冐。薄劣幸依因。丁卯干戈際。同寅幕府親。秋成曾酌水。梅院又披眞。駕鶴樓前別。停驂路左辰。世緣歸大夢。陳迹隔今晨。馹馬經過地。蒼山寂寞濱。幽儀動薤露。素幔集朋賓。一哭荒村雪。悽悽倍悵神。</text>
<title>挽崔完海君 山輝</title>,<text>識面雖非早。論交固不今。愧將瓦礫質。得近玉壺襟。忠孝隨吾分。勳名豈素心。靑松曾伴鶴。天嶺舊鳴琴。淸操氷生壑。仁碑蘚未侵。家聲眞不忝。流輩共攸欽。京輦曾同邸。寒更每抱衾。劇談煩起懦。夜坐或橫參。萍跡煙俱散。芝眉夢獨尋。前冬鳥嶺下。淚眼虎溪潯。聚首瞻行在。揩眸竢捷音。相看空擾擾。愁緖兩愔愔。變故那堪說。離憂詎可任。停雲方見苦。梁月遽成吟。世本多湫隘。君應厭汩沉。人生元是寄。天道又難諶。鶴髮高堂暮。鸞奩古宅深。階庭聯寶樹。嗟惜在儒林。薪疾違臨穴。蘭情負斷金。哀詞寧忍寄。題罷涕淋淋。</text>
<title>挽朴判書 鼎賢</title>,<text>亂餘淪喪倍驚魂。耆德朝中幾箇存。嶺外飄零猶舊業。城東寥落有名園。庭蘭久播王春馥。卿月翻沉客夜痕。丹旐翩翩尋古路。精靈應喜近脩門。</text>
<title>挽李僕正 如圭</title>,<text>沒世兒童誦漢陰。承家文彩亦球琳。天閑數策身扶輦。商嶺分符手弄琴。餘慶綿延期未艾。連枝摧折却相尋。親知挽幅支離甚。此理無緣討淺深。</text>
<title>挽朴朔寧 應善</title>,<text>昭代明揚日。夫公德行優。度支曾應宿。下邑屢分憂。篤實朝中望。治聲去後留。所嗟仁不壽。此理莾難求。</text>
<title>挽朴釣溪 壽宗</title>,<text>草草人間世。蕭蕭淚映眉。義緣公論重。恩入弊廬私。朱夏艱行色。靑霄叫直辭。尺封弘友道。寸膽激家兒。玉樹傳餘慶。金蘭托遠期。綢繆盟皓首。迢遞間淸姿。水石龍門僻。山川鳥嶺危。仙都如理屐。菲質倘磨肌。痛逈陶山鶴。情灰范式騎。平生二子在。末路一心奇。㐫故年來幷。交遊日以衰。荒城流塞鴈。寒食泣湘纍。牢落吾安放。羇孤只自知。存亡不重見。留滯更堪悲。俗態多翻覆。高風絶醜夷。黃壚埋古室。素幔戒幽儀。寶劒迷南紀。長雲近北陲。徽音卽脩夜。芳草又天涯。放逐違蒿里。峯巒積地維。殊方霑灑極。酸切強題詩。</text>
<title>挽申密陽 汝涉</title>,<text>故人不復見。此淚那能禁。宗匠依歸早。仙區卜築深。名樓纔得主。大夢忽驚心。霜月凌波閣。偏霑過客襟。</text>
<title>挽尹承旨 銑</title>,<text>亂後江樓夜。悲歡共一樽。自憐棲屑甚。惟喜老成存。晩景溪山媚。偏鄕齒爵存。居然三載別。陳跡倍驚魂。</text>
<title>挽金德灘 斗南</title>,<text>天公於此太無知。人事云何遽至斯。孝悌本從賦與得。謙恭非假聲音爲。共期播種龝方菽。誰料凝霜蕙忽萎。每愛柴愚心最仰。奄驚顔夭命偏奇。茅簷夏雨仍承誨。槐樹秋風更展眉。面濶一年勞遠想。書回千里慰深思。卽今陳迹渾如夢。異地傷心苦欲癡。非豕囚山違執紼。謾揮酸淚向哀詞。</text>
<title>挽李忠義 墩</title>,<text>前秋我向蓬萊去。送我新安江上舟。今歲歸來人已去。柴荊牢落傍江樓。</text>
<title>挽李兵使 眞卿</title>,<text>三持玉節壯藩屛。淸白傳家自典刑。樓逈幾廻瞻北極。波恬將擬鎭東溟。經年南服輝卿月。半夜前營落大星。蒿里軍民爭涕淚。去宵江雨暗長亭。</text>
<title>挽權光州 濬</title>,<text>丹邱元是神仙窟。脩稧參同又武陵。玄圃徑歸應厭俗。黃泉此別謾霑膺。江鄕魚稻投閒久。湖外龜趺頌德曾。七袠享年雖欠五。盈庭蘭玉慶堪徵。</text>
<title>挽河上舍 忭</title>,<text>屢挹溫溫味。從知烱烱心。家風稱在昔。士望屬斯今。每惜痾成痼。寧期纊報沉。床邊留藥。慙負九京深。</text>
<title>挽權承旨 濤</title>,<text>蓮籍聯翩卅載前。武陵修稧又隨緣。傾都共避乘騘日。見事非遲賦鵩年。半世脩名埋厚夜。一秋離恨隔重泉。夢刀形役違蒿里。獨向南天倍潸然。</text>
<title>挽鄭高靈 昌詩</title>,<text>天禍桐家理則那。苦情如水失津涯。三珠樹折如相覔。一玉芝存所望賖。春酒鳳亭靑眼幸。秋書鵝巷白髭加。吾衰更値層峰慟。叵耐兼之哭友麻。</text>
<title>挽河司諫 溍</title>,<text>往時傳諫草。昭代識忱臣。二竪縻才俊。三淸阻薦紳。輿情期遠大。命道迫沈淪。淚墨濡蕪拙。晨星倍愴人。</text>
<title>挽李別坐 如漢</title>,<text>聞病纔三日。㐫音又踵來。妻兒將底托。後事不堪哀。移僑元棲屑。先廬久草萊。病違蒿里餞。南望淚盈腮。</text>
<title>挽河師傅 洛 改葬 號喚醒齋。其孫璿自尙州遷葬于晉州。</title>,<text>魄歸桑榟認孫賢。五十年餘宅兆遷。癸未封章關去就。壬辰㐫禍慘戈鋋。覺齋祠宇新塋近。山海門墻舊學傳。德必有隣靈所妥。生前樂事又重泉。大覺祠宇。卽公之弟覺齋鄕祠也。公曾受業於南冥。</text>
<title>挽河上舍 鏡輝 遷葬 卽師傅之養子。璿之大人。壬辰師傅遇害。公死。</title>,<text>嶺外名家數晉河。近來醒覺益脩姱。聯芳伯仲蓮花映。糓似階庭玉樹嘉。白刃如飴全孝性。紫泥彰善式行車。頭流東畔公先兆。體魄遷歸可托些。</text>
<title>挽梁呂州 克選</title>,<text>四十年前早挹芬。中間離合逐烟雲。新除北闕遙趍命。舊識南州獨數君。靑眼正期親玉麈。白鷄何意阻蘭熏。忍看故宅幽儀閴。映睫蛟珠瀉水濆。</text>
<title>挽崔左尹 葕</title>,<text>冲襟雅量掇皮眞。斗以南爲第一人。玉署銀臺當日渥。竹扉梅塢暮年身。榮生寶樹徵餘慶。樂在荊花艶晩春。驛路他時經故宅。可堪回首獨傷神。</text>
<title>挽金判書 壽賢</title>,<text>山頹驚舊客。淚盡咽寒更。士友亡蓍蔡。邦家失老成。永隔春風座。偏傷逝水情。緘辭千里遠。此別間幽明。</text>
<title>挽閔同知 應恢</title>,<text>日者因風便。書䟽問起居。只應遲一鴈。未及部雙魚。斯人斯疾慟。此世此心餘。梁月窺寒夜。南山夢舊廬。</text>
<title>挽李都事 𥳕</title>,<text>南中又失魯靈光。屈指儒林幾老蒼。早歲依歸陶鑄地。暮年棲息水雲鄕。門臨淸洛漁商近。地接公山藥草香。濟濟兒孫森玉樹。也知餘慶在門墻。</text>
<title>挽金監察 孝可</title>,<text>世德南鄕孰比論。東岡之子七峰孫。殿中華軸題蕪拙。池上新亭接話言。沙月輝存曾托慕。藍田玉潤更聯門。自嗟衰疾違蒿里。吟罷哀詞掩淚痕。</text>
<title>挽郭昌原 弘址</title>,<text>昔我蓬萊君在黃。三叉七點共飛觴。年來世故雲離合。老去交遊道阻長。客歲逢迎除夕近。新元消息逝川。柩前一哭悲冥漠。孑孑孤兒在殯傍。</text>
<title>挽林師傅 眞怤</title>,<text>瞻慕先生有是孫。瑰姿偉器秀邱樊。少年詞藻傾流輩。中歲遐心悶俗渾。昭代乍縻師傅去。偏鄕猶說宿儒存。晨星落落餘衰朽。獨對寒梅掩淚痕。</text>
<title>挽李靈巖 惟碩○二首</title>,<text>毓秀伽倻下。蜚英嶺嶠中。龍門雷燒尾。烏府露凝空。泣血三年近。承顔九地悤。春山埋白璧。霑灑向餘風。英聲流輩伯。鴈塔早題名。驄馬風霜重。銅魚雨露榮。巨創期未闋。脩夜事堪驚。薪疾違蒿里。哀詞和淚呈。</text>
<title>挽鄭南原 好仁○二首</title>,<text>昔我蓬萊吏。夫君亦宰梁。三叉烟月艇。九日海雲觴。燕鴈俱衰鬂。龜魚乍弊鄕。推遷離合淚。此別倍沾裳。紫綬纔增秩。丹㫌遽颭杠。六旬雖少一。三子却無雙。倻岳孤雲石。寒樓大野窓。馳聲湖嶺界。陳迹淚傾瀧。</text>
<title>挽裴藤庵子章 尙龍</title>,<text>長老日淪喪。悲凉奈我曹。江山虛毓秀。神鬼定慳豪。瘦歲開新兆。空齋傍舊臯。鴒原無盡淚。更濕寢門袍。</text>
<title>挽權進士 克重</title>,<text>蓮籍聲華綴國庠。名家文彩動江鄕。平居行誼親朋識。遇事談論士氣張。玉樹先秋翻落葉。幽蘭欲茂已嚴霜。昆山幾處君曾卜。丹旐翩翩使我傷。</text>
<title>挽睦監司 性善</title>,<text>曾聞節鉞下靑冥。快覩南天耀福星。遽此卒官仍末疾。唯應盡瘁報明庭。虛生一代巖廊器。永閟層霄彩鳳翎。閱月音書猶在案。箇中叵耐想儀刑。</text>
<title>挽裴 誠立</title>,<text>從弟之亡今十年。眞如玉樹倒風前。應知悲疚終成疾。言念幽明欲問天。塵世浮休元夢耳。孤孫衰絰可潸然。瓊臺自此居人少。故宅荒凉月滿川。</text>
<title>挽曺昌原 挺生</title>,<text>鄕里從遊舊。家門叔侄情。爲官同嶠海。北別間幽明。去夏秦京散。前冬郡廨幷。那期泰巖麓。新著一佳城。</text>
<title>挽鄭靈山 暄○五首</title>,<text>結髮相從便許心。秋天爽氣滌塵襟。向來世變知多少。白首交情保斷金。誠殫春府侍湯日。職盡萱闈養志時。事死事生無欠缺。余言非妄鬼臨之。案上心經與近思。靑年熟讀到霜髭。明囱靜几多端坐。一片靈臺少塵緇。瀟灑巖居絶俗塵。滄波烟月作閒人。西湖梅綻堪留客。北海尊空只恨貧。齋名學圃養沉痾。藥餌無功敗症加。世故連仍遲一問。召南村裏欝紆多。</text>
<title>挽李贊成 胤緖</title>,<text>說到春前事。男兒淚暎襟。射天兇未已。食國禍難禁。關塞兵塵暗。郊畿殺氣侵。離宮逢厄會。下殿逼妖祲。風疾誰無萎。波驚競作沉。誰知朱泚幕。還欝杲卿忱。氷炭雖同器。鸞鴞不幷音。妖腰將膾脯。壯志竟崎𡼲。未試除兇釰。寧爲擇木禽。逆儔魂漸裭。假魄勢成擒。一死翻餘事。重泉暴素心。瑰奇應掩古。褒贈復稀今。偉蹟留哀誄。幽儀送舊岑。同時壯士死。終古世人欽。牢落黃江畔。悲凉泗水潯。頎然好身手。何處更參尋。大樹先秋落。殘花慘歲陰。故山松檟冷。䧺劒繡苔深。家世疇能繼。天公不可諶。病孤蒿里餞。情在強悲吟。</text>
<title>挽李 而栢</title>,<text>拜省多年曠。關防屬耳叨。音書猶得嗣。瞻望豈堪勞。床褥憑聞久。康寧妄意牢。天涯傳訃問。客裏倍傷忉。少小蒙親愛。中間積欝陶。幽明今永隔。几杖更難操。大夢春宵促。孤兒血泣號。諸孫已成列。望八亦云高。論福人稀有。循情慟不韜。哀詞無限淚。霑灑忍濡毫。</text>
<title>挽曺靜谷 信天</title>,<text>靜谷先人執。常稱篤實儒。連衾淸院會。銜䟽甲辰俱。末路靈光在。餘芬筆語輸。巨創驚隙駟。舊義泣遺孤。林卧瞻三逕。薪憂阻一趍。詎期埋白璧。終至負黃壚。後事憑猶子。幽儀戒夜途。哀詞欲拈筆。苦淚已霑鬚。</text>
<title>挽李承旨 景仁</title>,<text>昭代英名重。淸䂓百鍊金。時昏甘屛伏。主聖拔淪沉。幾月銀臺直。多年白筆簪。暫分畿輔竹。寧久枳句林。朝右方聯璧。床前遽擲琴。鴈行寒晩影。鳳彩損班心。士友凋傷極。朋知歎悼深。西風一掬淚。揮灑滿衣襟。</text>
<title>挽金蔚珍萬古 柱宇</title>,<text>草草南城別。迢迢左海濱。䨥鳧辭紫極。五馬踏靑春。去住纔分袂。幽明遽隔塵。人間鐵索在。天上玉樓新。造物慳才俊。遐方泣吏民。晨星餘執友。梁月見眞身。旅泊家何托。飄零跡已陳。惟看故臺栢。蕭瑟助悲辛。</text>
<title>挽曺次矴</title>,<text>山海先生易簀年。於今七十有奇焉。典刑尙喜家兒在。遐福方看積慶延。蓮萼三枝孫幷子。椿齡五豆俗中僊。淑均固自天然得。恭謹應從式穀傳。去歲逢迎賀恩渥。今秋乖闕坐沉綿。去歲有老職嘉善之恩 前期只竢靑雙眼。此別誰知隔九泉。入德門邊餘老樹。洗心亭下咽寒川。他時識洞村中路。感舊何人不潸然。</text>
<title>挽金善山 頊</title>,<text>嶺表名家舊。儒先積慶眞。藍田徵産玉。栢府儼垂紳。奉檄要便養。居閒任食貧。一麾縻左宦。五馬踏殘春。遘瘧緣奇數。之官未滿旬。二千餘里客。五十四年身。墨綬纔關外。丹㫌遽漢濱。三郞啼跋涉。兩地事酸辛。旅櫬回鄕里。沈痾阻楊賓。朔吹催歲暮。終事卜良辰。上巳分征袂。竆冬戒畫楯。幽明還隔日。存沒此傷神。苦値鴒原戚。長悲鴈序淪。泣瑰如取次。埋璧又同晨。骨肉銜哀酷。婚姻歎逝均。哀詞濡淚墨。情在強敷陳。</text>
<title>挽柳漁適亭 仲龍</title>,<text>溯得淵源有自來。德溪門下詠而迴。白衣倡義輸忠膽。紫砌升班展大才。追念先君同契帖。敢忘小子罔涯哀。考終二字堪稱壽。悵望娥林恨莫裁。</text>
<title>挽妻弟慶君 寔 室內</title>,<text>系出銀潢派。光分嫠女姿。芳緣諧鳳卜。餘慶盛螽斯。巨創纔終制。諸兄復禦魑。高門鬼應瞰。邇歲禍偏奇。四七光陰促。凄凉契活悲。凝塵埋寶鏡。滿室慘孩兒。昔日看髫齒。相親喚小姨。有時懷往者。無語意凄其。人事居然改。芳年不可追。病違蒿里餞。伏枕淚淋漓。</text>
<title>挽楊漁村 晅</title>,<text>伊院堂中接晤言。密城歸路訪漁村。卽今陳迹渾如夢。世事悠悠不欲論。</text>
<title>挽參判姜梅村 德龍</title>,<text>蘧廬驚一夢。梅谷小居人。玉樹徵餘慶。銅章舊牧民。晉姜元一本。門戶復連姻。餞訣違蒿里。心期愧宿親。</text>
<title>挽詞[鄭太和]</title>,<text>北學當時負盛名。早年金榜壓羣英。能全素節經昏亂。終步靑雲荷聖明。丹旐遽題官二品。綵衣誰奉養三牲。傷心行路皆垂淚。忍聽高堂有哭聲。奬許曾從應試年。詎知糠粃已居前。銀臺宦興君先盡。黃閣榮名我久專。方說兩鄕離思苦。忽驚千里訃音傳。平生厚義尋何處。餘慶須看後嗣賢。鄭太和 陽坡</text>
<title>挽詞[吳竣]</title>,<text>落羽南飛各異方。夢中頻對舊匡床。別愁將雪侵頭易。陳迹如花過眼忙。白簡直聲曾振俗。銀臺文彩只留芳。嶠南絮酒慚相負。哀曲遙憑薤露章。吳竣</text>
<title>挽詞[趙絅]</title>,<text>賦頌䧺名自弱冠。北溟風積大鵬摶。摘髭科第羣皆拉。高步儀形臭似蘭。玉立靑雲雅望蔚。霜飛白簡一時看。名齊李杜從瞻仰。鼻別薰蕕出肺肝。楚佩淮陽心銕鍊。狄雲倻嶽淚眸寒。誰知北闕宗祊靖。未死南冠元祐完。天地側身新雨露。風雲拭目舊朝端。金狨鞍馬霜臺逈。粉署馨香禁漏闌。非厭承明烏哺切。頻分漢竹板輿安。雕軒文馬完山日。朱橘白魚壽席餐。明月無瑕人乍見。冥鴻高擧弋羞彈。思君携手川梁濶。媿我寒灰世味酸。霖雨空懷飯去。糝藜還羡擊鮮驩。蕭韋奄逝善安勸。張范相期心已殫。夜哭敬姜天漠漠。演門孝子色欒欒。三呼題挽龍洲老。有淚無從幾日乾。趙絅 龍州</text>
<title>挽詞[李敏求]</title>,<text>故友嗟誰在。斯人恨又亡。天涯曾緬邈。地底遽冥茫。許與推材力。追隨愧頡頏。靑雲聯步武。白首閱星霜。放逐從時命。遭逢實寵光。簪纓隣紫盖。印綬映黃堂。志爲遊方苦。情因反哺忙。南歸非道屈。北望黯神傷。省闥違趍陛。田園近築塲。草心方愛日。薤露已晞陽。家國交凋喪。賢良例咎殃。行嗟千里遠。意盡百年長。宇宙收英爽。塵埃寄老蒼。交期來世續。書憶上春將。大嶺秋霖晦。重泉昔夢凉。哀詞代雞絮。膓斷不成章。李敏求</text>
<title>挽詞[李澳]</title>,<text>相逢共說昔年時。到老難堪事事悲。秩薦貂班榮已極。堂留鶴髮痛無涯。從前行跡同三黜。他日家聲付二兒。遙望嶺雲違執紼。白頭垂淚強題詞。湖安君澳</text>
<title>挽詞[趙壽益]</title>,<text>天涯㐫問洛中傳。一別音容奄隔泉。玉署薇垣承召日。名州䧺府剸煩年。庭闈綵服西暉迫。𤱶畒丹心北闕懸。聞道佳城今掩土。白頭題挽淚盈牋。趙壽益</text>
<title>挽詞[閔應協]</title>,<text>年踰六十可稱高。莫向浮生歎幻泡。湖嶺分憂拖紫綬。銀臺鎖直醉雲璈。望隆卿月嗟終屈。契托金蘭愧竊叨。魂斷九原招不得。謾題哀挽擬荊騷。閔應協</text>
<title>挽詞[吳挺一]</title>,<text>嶠南標望似公稀。後輩如今失所依。經幄論思推學識。霜臺讜議凜風威。升沉衮衮身名晩。世故紛紛志業違。親老挽裾猶未絶。此心何忍負萱闈。吳挺一</text>
<title>挽詞[鄭知和]</title>,<text>邃學南州早見推。公車發軔更淸䂓。遐踪濁世難相凂。直氣明廷任獨持。地密銀臺前席久。春深彩服噵輿遅。向來出處渾如夢。賴有靑氊屬兩兒。先人同榜幾人遺。永感餘生事事悲。別夢猶嫌千里隔。㐫音何忍十年離。寧忘遠邑馳書日。尙憶稚齡勸學時。分義幽明慙永負。南雲灑涕寫哀辭。鄭知和</text>
<title>挽詞[鄭攸]</title>,<text>髫齡已飽宿儒名。餘事文章亦主盟。丹桂聲華驚一代。靑蒲鯁直冠羣英。憂時豈乏匡君略。歷郡端由捧檄誠。眉宇從今千古別。天涯回首涕沾纓。鄭攸</text>
<title>挽詞[金孝建]</title>,<text>虀塩芹泮昔周旋。膠㓒金蘭五十年。歲序兎猴雖我後。朝端鵷鷺卽君先。林村壽賀靈椿老。蓮榜歡聯嶽丈賢。樗散獨存人隔世。舊遊磨滅倍潸然。急流勇退夙存心。克去吾身利欲侵。衆楚咻邊超若凂。五倫斁處惧如臨。令名終始人爭道。榮祿升沉命靡諶。壽未滿稀尤有憾。萱堂鶴髮况悲吟。分憂疇昔愧非才。何况遭罹赤鼠灾。引水徒知哀鮒轍。撼山那料聚蚊雷。推心幸賴他心忖。犯怒能令衆怒回。不有吾君勤蕙歎。厚顔誰復雪氛埃。天涯遠別久相思。首夏書從鴈北飛。浩歎淹遅元伯駕。兼陳喜惧老萊衣。手滋宛若開靑眼。眉宇森然對紫芝。四陣淸風眞永訣。憶君何忍掌中持。金孝建</text>
<title>挽詞[張應一]</title>,<text>妙歲才華蔚。聲名早自持。知幾曾濁世。見遇幸明時。主洞留遺躅。調州有後思。離違因死別。凄斷百年期。張應一</text>
<title>挽詞[李惕然]</title>,<text>宿昔心親已卅年。別來雲樹思茫然。歸魂每逐中宵夢。㐫聞還驚嶺徼傳。朱紱忽投西日暮。斑衣催着北堂前。郞中雌甲平生義。獨立天涯涕淚漣。李惕然</text>
<title>挽詞[李之華]</title>,<text>妙歲聲名大。優遊翰墨塲。雲龍終感激。風翮早翺翔。出入黃金殿。周旋白玉堂。靑蒲敷直諫。丹悃凜秋霜。去國身輕葉。扶常史有光。乾坤重耀日。草木更回陽。楚澤收流貶。虞庭效贊襄。聖恩如許大。圖報豈能忘。老去思終養。年來乞返鄕。斑衣庭弄雀。春酒壽稱觴。綠水龜初返。丹霄鳳忽藏。萱闈違定省。桂掖罷朝裳。母子情何極。君臣慟亦長。犯顔無趙范。治劇失龔黃。詔降封崇秩。伻來酹玉漿。朝中恩渥㝡。地下骨頭香。㐫𥚁何偏酷。稚哀未勝喪。死生知有命。修短奈無常。幸我同蓮籍。隨君忝笋行。知音期管鮑。敦睦托潘楊。湖海經年別。存亡此日傷。牙絃誰側耳。隣笛但摧膓。白日愁將夕。淸秋颯已凉。題詞遙相紼。揮淚不成章。李之華</text>
<title>挽詞[鄭之虎]</title>,<text>風采薇垣𠅩敢倫。淸朝雅望聳臣隣。自憐白首趍前席。認是靑雲滿後塵。每惜山西親日短。那知嶺外訃書眞。平生情義兼師友。哀涕無從濕盡巾。鄭之虎</text>
<title>挽詞[鄭致和]</title>,<text>妙年名譽擅文詞。一代咸推愷悌姿。勁節旣全昏亂日。聖恩還荷歷敭時。那知嶺海相離恨。轉作幽明永隔悲。無復北堂呈綵舞。但敎餘慶屬佳兒。鄭致和</text>
<title>挽詞[睦行善]</title>,<text>英聲直道在靑年。雅望當時絶比肩。送喜潘輿官久屈。承顔萊服志逾堅。商山去歲書多枉。京口今朝訃忽傳。㝡是萱闈倚閭慟。定知遺恨結重泉。睦行善</text>
<title>挽詞[曺挺立]</title>,<text>賢將鷹揚後。仁人樹德餘。舟家名父子。定國大門閭。濁世寧循枉。淸朝是有譽。薇垣栢府底。金馬玉堂居。兩府三牲養。雙南八準𣄣。歸來有松菊。止足繼陶䟽。簪履猶天眷。江湖幾鳳書。只緣西景迫。未絶北堂裾。鄕黨須矜式。林泉任樂胥。吾今全老矣。舊好更誰歟。緬記匡山昔。尋思宦海初。升沉雖則異。來往未全踈。査上花同賞。磯頭纜共挐。淸歡屬酬唱。白戰富瓊琚。自笑如株莒。安能敵庾徐。恩筵去年會。樂事隔晨如。流水生涯盡。浮雲世事虛。童烏苗不茁。玉折㝡憐渠。寡鶴髮垂領。猿號那忍且。天公竟瞶瞶。神理夢蘧蘧。巖竇餘新墅。林塘寄古廬。商吹催遠日。薤曲動靈輿。老淚傳江水。哀章托鯉魚。應知柩不進。愧負巨鄕車。曺挺立</text>
<title>挽詞[沈儒行]</title>,<text>嶺外多英秀。公如錦上花。靑春振霜雪。白首卧雲霞。玉署金蓮燭。桐鄕竹馬歌。高風吹不盡。流慶屬傳家。沈儒行</text>
<title>挽詞[李溫]</title>,<text>嶺外從古數名流。今世如公果孰優。栢府薇垣馳妙譽。桑鄕茆屋飽閒遊。浮生望七年非嗇。宦秩踰三德未酬。㝡是大連奔哭處。路人誰不淚盈眸。李溫</text>
<title>挽詞[李元楨]</title>,<text>三朝事業璧無玼。藝苑聲名世共推。早以諫官恢讜議。逮登前席討論思。霜蹄夙展行將遠。草露先晞理莫知。㝡是九原難瞑目。倚閭猶望暮歸兒。李元楨 歸巖</text>
<title>挽詞[金縠]</title>,<text>曾與吾親結晩契。會文交義共深知。拾遺補缺聯筵席。宣化分憂異日時。修短不隨官位竝。死生寧可預先期。卽今追憶當年事。感舊摧心涕泗垂。直聲當日動朝端。經得長沙幾暑寒。誰遣鄒公投死域。天敎唐介更生還。國恩超出三階上。家寶纔傳一樹完。地府脩文如不爽。定與輝遠斥回姦。金縠 知郡</text>
<title>挽詞[曺時亮]</title>,<text>山東英妙洛陽才。一代聲名壓斗魁。薇院諫姿仍栢府。玉堂仙路接銀臺。功名事業三朝著。大府䧺州五馬來。曾恃蒼天能佑善。誰知積慶轉招灾。超三品貴淸時阻。少二年稀大化催。堂上綵衣先舞罷。庭前玉樹未秋摧。親朋素紼川原逈。父子丹㫌次第迴。天地有竆悲未極。泉臺不及恨難裁。百年華屋空林北。一片佳城寄洛隈。白首黃岡此羈絆。遙傳訣語有餘哀。曺時亮</text>
<title>挽詞[睦兼善]</title>,<text>玉立王廷四十春。凜然風采動朝紳。明倫正論封章日。養老深誠奉檄辰。一疾難醫天遽奪。通才未展迹仍陳。傷心不忍人間慟。鶴髮高堂淚滿巾。睦兼善</text>
<title>挽詞[李之馨]</title>,<text>有古名臣節。稱今間世才。蕙纕吟楚澤。瑤佩上銀臺。纔報黃粱熟。俄驚玉樹摧。萱堂西日暮。遺恨幾時灰。李之馨</text>
<title>挽詞[李球]</title>,<text>淸時雷雨霈湘濆。千載風雲際聖君。幾補舜裳勤黼黻。屢移毛檄奉晨昏。哀哀愛子重泉見。慘慘慈顔西日曛。地下英靈應不暝。綵衣知有倘來魂。李球</text>
<title>挽詞[鄭必達]</title>,<text>瑞世南中識鳳麟。嗟吾猶及老成人。才名弱冠三千字。事業淸朝七十春。遺愛在民凡幾郡。退休非志爲偏親。龍蛇夢遽堂堂去。留與風流表搢紳。喪亂如何積德門。老天無眼亦無言。滄溟鰲去三山動。大澤龍亡百怪奔。九袠偏親猶宿昔。一年㐫問又璵璠。哀詞莫遣分明唱。黃壤應知不昧存。鄭必達</text>
<title>挽詞[南天漢]</title>,<text>憶曾遊宦日。薄劣近光輝。位望三司顯。治聲八路巍。漸階鴻已遠。華表鶴今歸。往事渾如夢。長吁淚滿衣。南天漢</text>
<title>挽詞[南天澤]</title>,<text>南國斯人逝。東方泣舊知。曾勞千里夢。今抱百年悲。盛業時爭慕。高風世莫追。幽明從此隔。和淚寫哀詞。南天澤</text>
<title>挽詞[都汝垣]</title>,<text>峩冠簪笏幾多時。堅白由來不磷淄。循吏芳聲留八郡。直言風彩在三司。綵衣永閟天何意。寶樹追萎理莫知。消息盈虛元有數。慟餘家國哭吾私。都汝垣</text>
<title>挽詞[李濟]</title>,<text>南國山河秀。東韓絶代英。琳門承祖業。珠府闡家聲。屯馬誰先噵。原鴻我得貞。時危失暮道。運闢際休明。玉署馨香襯。銀臺雨露縈。聯翩鵬海濶。騰踏驥衢亨。霄鶚論思切。州羊惠政平。忠臣求孝子。天日照中情。孫逖官頻解。齊賢世共榮。恩封猶未乞。憂疾遽相嬰。撫迹傷知死。追心哭在生。斑衣聞昔戱。泣竹感餘誠。多病慚殷愨。無車負越行。徒將前歲月。却憶舊逢迎。雪閣開華燭。秋齋對晩晴。浮沉仍惜別。江海隔重城。十載三傳札。南來復北征。音容長阻絶。人世忽崢嶸。冥漠憑誰問。滂沱涕自傾。精靈應不冺。昨夜耀長庚。李濟</text>
<title>挽詞[宋挺濂]</title>,<text>聦明才藝出於天。雲路升沉五十年。正色臺端人拭目。馳聲州府世無肩。營創兩祠趍向定。旁通百氏守操堅。痛矣儀形今永隔。秋風那忍過寒泉。宋挺濂</text>
<title>挽詞[朴羾衢]</title>,<text>少日揚鑣翰墨林。中年埋釰有升沉。五馬翺翔專大惠。三牲榮養遂初心。伊淵文會歡悰洽。洛水書回別恨深。雲輧忽擧歸何處。欲寫齊謳淚不禁。朴羾衢</text>
<title>挽詞[張以兪]</title>,<text>嗚呼哀哉。公之生也。嶺嶠倚重焉。儒林屬望焉。以至於朝家也。或處於侍從之列。或在於臺閣之中。或寘於喉舌之地。或典於䧺州巨府而惠及生民也。公之歿也。倚重者反失其重。屬望者旋缺其望。以至於遠近上下。無論知與不知。咸曰賢大夫亡矣。於是乎悼其壽之不長也。惜其位之不滿也。慟其用之不卒也。歎其惠之不咸也。公之生公之歿。可謂曰榮也。亦可謂曰哀也。妙歲危言。屹砥柱於頹波。而禦魅西陲。名高北斗。中年讜論。作朝端之鳳觜。而道盡納牖。朝野拭目。此則公之立朝之節也。綵衣北堂。晨夕承歡。養續專城。能盡子職。荊樹園中。常棣華萼。姜被夢圓。蘇案樂融。此則公之居家之行也。咀嚼乎三墳五典。汎濫乎諸子百家。閎中肆外。矢口成章者。公之文章之彪炳也。立雪乎先生長者。面承乎正論緖餘。變化氣質。開發聦明者。公之學術之知方也。有知方之學術焉。有彪炳之文章焉。居家之行旣如此。立朝之節又如此。則豈可與末世尋常人物同日而語哉。由其如是。故人之屈指數吾嶺南福家者。必以公居先焉。何其福不長而𥚁反促。斯人也至於斯也。嗚呼。理固有不可知者矣。在草爲芝蘭而或有易敗者。在木爲松柏而或有易折者。在人爲吉人君子而亦有不得其壽者。其不爲恠乎。物之善者人之善者。宜受天之佑也。而自古及今。不見佑於天者亦多矣。則福善𥚁淫之道。有不可信耶。又况鶴髮倚門。長爲不歸之兒。季子夭折。慟纏鴒原之懷。天之於公。其可忍耶。不可忍而忍焉。吾知其天理之難諶也。顧余湔劣。早荷恩假。雖竆達之路殊。伊氣味之相似。行軒入是境則無不至之日。書札遇風便則無不寄之時。同進退於南山。講奧旨於凾丈。縱謂之道義之交。未爲過也。衰暮境上。失此知音。疾病叢中。如割心肝。遙將短詞。謹向泉路而挽之曰。傳家詩禮作靑氊。藹蔚聲名自弱年。直諍當時奸軌慡。嘉言今日聖君憐。郡州設施猶棲棘。經幄調元冀濟川。地下脩文歸大促。題詞不覺淚河懸。張以兪 容翁</text>
<title>挽詞[姜象先]</title>,<text>早歲南中負盛名。晉陽文運屬重亨。昏朝櫝玉持身潔。昭代腰金不足榮。何幸暮春陪杖屨。誰知初夏隔幽明。題詞㝡是傷心處。鶴髮門閭朝暮情。姜象先</text>
