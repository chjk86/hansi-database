<title>暎湖樓賦</title>,<text>州於洛岸者。若霧列而棋布。而惟福據其上游。形勝爲一道最。州之南十里許。岸大江而樓之。曰暎湖。其瓌偉傑特。雖或讓於矗石若嶺南。亦足以侈勝槩而壯觀瞻也。粤昔麗之恭愍王避紅巾。駐駕于州。登斯樓而樂之。曁還都。寫賜樓額三大字。煌煌若日月雲漢。輝映樑棟間。實千古一奇蹟也。歲大荒落。有懷襄之災。巍然傑構。爲河伯所漂去。距今餘七十年。迄無有新之者。遺墟蕪穢。但見汀洲宿莽與煙濤過鳥而已。余惜其勝地久廢而不復也。述其顚末。乃爲賦。其辭曰。吾觀永嘉之華離。乃東南之雄邑。水發源於黃池。山遠祖於太白。鍾淑氣而磅礴。奇勝紛其不一。苟不恢拓乎樓臺。地與居其奚敵。斯乃暎湖之所以作兮。問何代而肇築。惟起廢之不常。起一感於今昔。覽斯宇之遺制。實爽嵦而宏豁。爾其洪河爲帶大陸如席。層欄曲檻。倒影千尺。巋然翼然。丹艧相射。擢虬甍以軼雲。若蜃氣之騰空。閭閻後擁以櫛密。鉅野中闊以蒼茫。晨霏夕靄。開闔相蕩。空翠長煙。舒慘異狀。魚蝦爲隊而游泳。鸂鶒成群而下上。殘星夜點千家火也。素練秋澄。兩岸沙也。雲錦籠洲。繞鶯花也。葡萄發醅。漲春江也。脩眉遠浮。巫峽橫也。奔雷乍動。瓦灘鳴也。奇觀勝景。悉萃於軒楹之下。蓋不可以縷歷。若乃東望靑鳧。佳氣蔥鬱。毓精流慶。篤生元后。種仁厚於三韓。與天地而齊久。又如甁山崱屴。北峙莽蒼。逆萱負險。此焉蹈梁。偉麗祖之勦滅。基五百之宏業。若夫有山西蹲。是爲豐岳。何元逢之蔑識。乃先順而後逆。且其南瞻葛那。聳翠雲際。憶金生之學書。縱大筆而揮灑。瞻雲煙之變態。猶髣髴乎餘勢。獵往事而俛仰。使人感極而悵然。至如儒林哲匠。藝苑詞伯。往來乎東西。行過乎是邑者。莫不陟彼憩息。眷焉遊觀。今古以還。凡幾個人。或以洗其煩鬱。或以暢其精神。吟詠乎景物。啁哂乎風煙。留寶唾與驪珠。紛燦爛以錯落。且夫龍跳虎躍。煌煌動彩於楣間者。此非恭愍王之寶墨乎。方其避紅巾。播越而南也。駐淸蹕兮此登臨。纔憑危而縱觀兮。又泛舟兮遡碧流。天風息兮鏡面平。簫鼓咽兮魚龍愁。愜宸情於遊賞。留餘戀於返闕。墮天章以昭揭兮。神光射兮蛟窟。山川爲之增秀。雲物爲之動色。豈一州之榮耀。抑千古之勝蹟。鬼神之所以守護。守宰之所以增飾。夫何洪水之作災兮。奄一朝而漂覆。幾年崢嶸樓臺。今爲荊棘丘墟。山顰悽兮帶恨。水嗚咽兮含欷。事已往兮名存。恍風景兮如故。嗚呼理有興廢。地無今古。前乎此者幾億。後乎此者其無窮。伊得喪與成毀。迭相尋兮其無終。安知千百載之後復有人。不起高樓傑閣於此中也哉。</text>
<title>天淵臺賦</title>,<text>繇陶院轉十數步谷口。呀然作洞門。直其東。得高阜焉。曰天淵臺。臨鉅野。壓洪河。其景致之勝。登望之樂。於先生詩若文。盡之矣。其在西者。曰天光雲影。皆先生所命名也。噫。飛是鳶。躍是魚。凡有眼者。孰不睹之。而其所以飛所以躍。則非知道者。孰能知之哉。余嘗履岧嶢而目天淵。徘徊俯仰。不覺百世之爲遠。仍自歎。生也晩。不得陪燕申於春風杖屨之間。一聞明誠之奧旨。豈不爲千古一大恨也。顧遺芬剩馥。尙有存者。秉彝懿德。亦有所不泯者。抑不可不謂之私淑也。奚必待親炙而後。興起去爾。遂述天淵臺賦。陶之山兮高嶷嶷。洛之水兮流泱泱。宅幽兮勢阻。巍數仞之宮牆。丹崖巙㞾以東轉兮。跨大江兮突兀。曰玆爲天淵之臺兮。認碩人之遺躅。覽飛躍兮如昔。孰至理之能瑩。躡崔巍兮企踵。寄遠懷於先生。幾年講道於河汾兮。玩絶絃於瑤琴。結小廬兮於山間。抱遺經以潛心。開竹牖兮向陽。光風霽月兮盈襟。左圖兮右書。前銘兮後箴。物無微而不賾。理無隱而不探。上何高之不求。下何深之不曁。沈潛玩索樂以忘憂兮。羌不知老之將至。嗟道體之無窮兮。何物非兮太極。時臨流兮觀水。或憑高兮凝目。剔榛莽兮輦糞壤。于以臺兮山之麓。于以逍遙兮于朝于夕。仰以觀兮俯以察。天蓋高而淵深。或飛兮戾天。或躍兮淵潛。飛者自飛兮。躍者自躍。咸率性以自養兮。乃天機之不息。道無往而不在兮。尤昭著於二物。繹子思之微旨兮。理古今兮如一。斯先生所以命其臺曰天淵兮。寓眞樂於活潑。揆厥號之所繇兮。曷常思之可測。克兩間而不可掩兮。夫孰非理之自然。洞顯微而無間兮。儘體物而昭然。非夫子之契悟兮。孰能會萬殊於一源。欸喬嶽之一頹兮。但天淵之魚鳶。人皆有眼。見鳶飛而魚躍兮。何莫察夫其飛其躍之所以然。摎先生其不可得兮。增余懷之忡忡。表獨立兮臺之上。渺天闊兮江空。亂曰。陶山兮何有。有紀兮有臺。上有天兮下有水。妙鱗躍兮羽飛。復遺篇以永懷兮。微先生兮吾誰與歸。</text>
<title>遠遊篇</title>,<text>余讀子朱子遠遊篇。託意悠遠。眞有鳳凰翔千仞底氣像。若余者。長年逆旅。不如早歸而自休焉。故雖放作。而其義自有不同云爾。若人厭家居。結髮事遠遊。出門何悠悠。道路阻且脩。東西與南北。千里復萬里。借問子何往。上下窮維紀。朝乘崑崙望。夕余超瀛海。燕趙多名姬。關洛簇軒蓋。浮游靡定止。何方不我憩。不復戀親友。永與妻子辭。孰憂歲華晏。去意方如斯。君馬旣玄黃。僕夫以凄悲。問子胡不歸。行路多艱危。登山虎豹噑。水有蛟龍怒。檣摧灎澦堆。車折太行道。豈不虞險阻。姬文故畏走。爲子擊長釰。悲歌淚滂沱。嗟嗟盍歸來。舊鄕邈一涯。起步試遠望。雲物爲生愁。佳月掩蘭臺。光風虛蕙樓。願子收逸志。及時廻征輈。擧足凌八荒。何如返故丘。莫作販寶客。終身老殊域。</text>
<title>采蓮曲</title>,<text>江南雨歇江水平。荷花十里映江樹。江南女兒歌采蓮。蘭舟競發江之滸。翠翹紅裾耀江底。荷花深處鳴柔櫓。手折芙蓉揷蒲頭。笑語時時相指顧。含情采采欲贈誰。去歲郞舟發南浦。風波夢斷無尋處。吳雲楚水愁如雨。采蓮歌歌正長。蕩槳歸來煙水暮。夜涼南湖明月生。欸乃一聲驚白鷺。</text>
<title>浮石寺</title>,<text>落日來登浮石寺。暮鍾寒動木魚樓。平臨星漢知天近。俯視山河覺地浮。鳥外螺光何郡岫。竹間琴韻此溪流。夜深月白仍無寐。身世還疑到十洲。</text>
<title>甲辰春寓羅莊</title>,<text>一雨夜來歇。孤村春水多。靑添溪岸柳。紅拆野壇花。境僻人稀過。門閑草欲遮。流鶯謾多事。啼到夕陽斜。</text>
<title>忠州</title>,<text>湖西名郡舊聞忠。關拱要衝地勢雄。江到漢陽通碧海。山連月岳聳晴空。秋高盡角孤城裏。天闊歸舤返照中。宇宙百年長作客。短鞭脩路幾西東。</text>
<title>昌海院期。洪通老 楫 不至。</title>,<text>落日高樓上。侯君君不來。前山看欲瞑。將下更徘徊。</text>
<title>岳陽樓 二首。次沖庵韻。</title>,<text>澤國蒼茫極目秋。層波萬頃撼雄樓。虛涵宇宙平無際。吞納江河闊不流。湘岸月明聞過雁。楚天雲盡見歸舟。從來老杜吟懷壯。解道乾坤日夜浮。西風木落洞庭秋。俯壓層瀾有一樓。水盡東南山不見。天連雲夢地疑流。長林煙起此漁店。極浦帆飛何處舟。日落滄波渺不極。君山一點望中浮。</text>
<title>石泉吟 二首</title>,<text>携筇出洞門。散步溪邊石。岸柳綠初勻。巖花紅半落。明沙淨鋪縑。幽澗戛鳴玉。白鷺不驚人。前灘看獨立。幽懷不自瀉。携手此來遊。水暖魚吹浪。沙明鷺下洲。石苔侵壁老。巖逕出林脩。隔岸人家近。炊煙起樹頭。</text>
<title>吾從弟天章 斗經 幼志于學。作求放心箴。以示余。其命意殊明白。甚可喜也。若持是心做將去。勿之有間。則其進也可量乎。顧余魯莽甚。又重以自廢。顏年已迫。而於道尙矒如也。幾何其不爲君子之棄。而小人之歸。願吾弟。趁却無限好光陰。做得無限好事業。勿若此無似枉過了半生也。因書二絶以贈。以寓夫相勉之意。</title>,<text>憐君志學自髫年。著脚須從本地先。勤做工程向上去。莫敎中路枉停鞭。浪走東西歲月遷。暮途回首意茫然。憑君試問吾家景。依舊秋塘霽月姸。古者。言之不出。恥躬之不逮。此孔聖所以發傷今之歎也。人惟其不行也。是以輕言之。誠使言顧行行顧言。行之於未言之前。言之於旣行之後。則凡發乎口而爲言者雖欲易。亦不可得也。余愚魯於他技。自度無一可執。粗知詞章記誦外。有自己切近事。而亦不曾著一日力。甘處下流而莫之恥。點檢自家平生言之尤行之悔。未可以一二數也。時讀古人書。考古人嘉言懿行。則或有慨然發憤處矣。或有欣然會心處矣。亦或有爽然而自失者矣。玆非本然之良心牿之未盡也耶。於是始欲收拾此心。作得吾家生計。而惟其求之不誠。守之不固。斷之不勇。依違於天理人欲之間。而不能自立。彷徨乎正路曲徑之交。而莫適所從。邪思妄念。侵鬨吾方寸間者。不勝其擾擾。一日之暴。其如十日寒。何哉。追記往時。有贈吾弟二絶。其一。蓋以勖吾弟。其一。蓋以自勖。計今已過五六年矣。年加而業不進。言出而行不及。不亦冒先聖之誅。而負七尺之躬乎。尋常間未嘗不發汗沾背也。吾弟心和而靜。行端而方。自在髫齔。所嚮慕不凡下。志已奇矣。見已高矣。其所就應不沒沒矣。振吾宗而大吾門。非吾弟之望而誰也。然吾有懼焉。何者。有其始。不必成其終。敏於言。不必銳於行。譬之稻粱膾炙。人孰不知爲養生之具。而食焉而不知其味。嗜之而不至於飽。則雖多。亦奚以爲。終不免爲半塗而廢。卒同歸於自暴自棄而已。要須一劍兩段。壁立萬仞。凡世間。榮辱得喪。名利聲色。一切外誘。擧不足以動吾之肺肝。移吾之志向。然後步步皆實。庶免夫行不及言之恥矣。此其難也。凡吾所陳。皆吾所受病之深而不能自藥者。故聊言之。非謂吾弟亦如是也。然如不以人廢言。而取以自省。則安知不爲進修之一助也。嗚呼。非言之難。而行之難。惟吾弟牢定脚跟。日征月邁。母使汗血之行。中路而止也。因書其後以歸之。以備他日觀省云爾。靑兔臈月日。書于三溪之寓舍。</text>
<title>別成周瑞 世璜</title>,<text>端居送一夏。幽愁劇含梗。出門望天涯。懷君路脩迥。西風吹庭樹。夕露寒螿吟。忽驚剝啄聲。斗覺淸煩襟。握手眼雙靑。訴哀腸百結。我懷諒多緖。罪積幸不滅。那知跧伏裏。遽見此臨辱。回頭追舊遊。細和增感激。留連餘半月。徘徊共一榻。荷池聽夜雨。松院看新月。論討不知疲。云胡遽告別。後會竟何時。此別復淸秋。去去愼行邁。寄書慰離愁。</text>
<title>次唐人韻</title>,<text>院落深深草自長。山光雲影倒空塘。淸軒夢罷鳥聲軟。紅日滿庭花露香。柳絮飛時晝正長。嫩紅濃綠繞池塘。幽居盡日無人到。風動蘼蕪枕簟香。槐葉成陰蒲葉長。夜來微雨濕池塘。春光忽忽都能幾。簾外風花撲地香。</text>
<title>次杜子美今夕行</title>,<text>歲云暮矣良夜徂。旅館酒重華燭孤。今我不飮將如何。直須酩酊恣讌娛。忽憶少年氣凌雲。詞賦不數王與盧。秪今向老心猶壯。還恥捫虱談霸圖。笑矣乎。功名富貴非我願。不如賭醉靑銅萬。</text>
<title>鬪鷄 二首○月課代作</title>,<text>見敵如矜勇。昂然猛勢橫。奮身初怒視。竦頸忽奔迎。碎首寧知退。甘心不顧生。看來可喩大。長嘯望邊城。司晨元有信。能鬪復忘生。賈勇低還仰。瞋睛退却迎。離披看下上。搏擊更顚傾。戰罷長鳴去。隨風血羽輕。</text>
<title>奉送金兄 聲久 之任居昌 二首</title>,<text>誰謂淮陽薄。高堂有老親。不知徇美爵。何似養兼珍。鳧舃飜淸曉。熊轓映暮春。他時傍琴閣。會見野鷗馴。靑年五馬客。三月向江南。驛路草新變。縣郊花正酣。閑來應對樹。興至卽鳴琴。聞說江山靜。知君吏隱兼。</text>
<title>與成周瑞及從弟天章。呼韻得燈字。</title>,<text>詩戰三更共一燈。興來消破百愁凝。孤軍力盡從吾退。大將壇成許爾登。詞苑但敎追李杜。聖門爭似學顏曾。始知小技低人甚。欲效無言面壁僧。淸宵論學對殘燈。憐子襟懷玉雪凝。大道豈容從遠始。高山元是自卑登。男兒事業誠難了。賢聖工夫恨未曾。須信吾家有眞境。休將灰刼問胡僧。細論千古數挑燈。滌盡胸中萬慮凝。幸與故人成夜宿。況逢新雪驗年登。流光易失君宜勉。聖路難尋我豈曾。料得此心非死物。莫敎枯淡等山僧。</text>
<title>早春偶吟</title>,<text>簷前啼鳥已知春。階畔寒梅欲放魂。高枕小塘濃午睡。覺來斜日在柴門。</text>
<title>酬天章</title>,<text>己未元正二之日。天章袖詩來吾示。詩中珍重道何語。上述吾先德業懿。繼言趾美光祖宗。不在功名富與貴。一讀能生孝悌心。藹然尊祖敦宗意。晴窓點閱三四過。句句有味眞可喜。我輩自是前賢後。宿昔家聲動遐邇。只今淪替更堪論。尙有風流不墜地。惟我曾祖及王父。身不享報促年紀。諸父先行凡幾在。說着令人掩悲淚。比看群季衮衮出。往往自有窺牛氣。從知天意久乃定。吾門積慶意在此。嗚呼嗣述不在他。何不勉勵爲好事。持身庶無忝前烈。此道非君更誰冀。惟君天質淸而粹。髫年已抱凌雲志。朅來發憤學周孔。直欲上下窮源委。脩道發軔此伊始。騏驥方看日千里。且須安驅向裏去。莫敎駿步中路止。能繼先業是爲大。世間軒冕徒爲爾。嗟余質愚百無能。況乃昏慵甘暴棄。誦君佳句見君意。手披目視興歎喟。門墻物我眞薄俗。此語更覺令人起。願君益自崇令德。勉保此心一終始。丈夫有爲貴務實。不用頰舌空騰理。</text>
<title>寄耽羅謫居 金公聲久坐言事。補外旌義。</title>,<text>孤舟六月向耽羅。雲水連天不見涯。共道朝廷均雨露。獨將忠信任風波。滄溟日落魚龍伏。古島霜寒橘柚多。遙想海山登望處。白雲回首思如何。</text>
<title>得耽羅書</title>,<text>悠悠光景晩。悄悄憂思集。美人隔滄海。雲波浩無極。凝情望明月。悲歌空佇立。忽驚尺素至。一字敵崑玉。幸玆得音徽。況復善將息。但恨不如面。何時展良覿。宮中多蛾眉。妬寵日謠諑。瑤草方欲歇。佳期杳難卜。我願生羽翰。乘雲叫天闕。有懷不能果。悵望徒伊鬱。</text>
<title>偶成</title>,<text>晨興望遠林。陰靄杳墟曲。山暝雨初來。庭空花自落。靜坐吟古詩。時聞風動竹。</text>
<title>挽斗巖洪丈 克</title>,<text>天馬誰能縶。谷蘭空自馨。斗間猶劍氣。江介漫風聲。白首官終薄。黃粱夢已驚。那堪去時路。落日返丹旌。公還自下道。沒于義城道中。</text>
<title>次韻。奉呈瀛洲仙閣。</title>,<text>渺渺雲濤極目天。孤帆一去海三千。賈生賦鵩長沙日。宓子鳴琴單父年。仙路迥分鳧影外。鄕心已度鳥飛前。庭闈消息猶堪慰。春景方深綵舞邊。德周兄弟方爲綵舜契。故云。逢秋離思政紛紛。北極南溟萬里分。書後幾圓滄海月。愁來一望漢山雲。楚醒剩彼漁人笑。郢曲元非俗耳聞。獻曝由來癡已甚。何須更進野人芹。公餘兀坐鬢驚秋。遙憶鈴齋事事休。滄海極天那對眼。白雲何處獨廻頭。篇章不但能排悶。樽酒惟應可敵愁。氣類相求終有合。天陰故故出蜉蝣。誰能雌伏守窓櫺。萬里滄溟卽戶庭。塵世耐他人眼白。海山濃似佛頭靑。天涯此日還鯨窟。池上當年自鳳翎。向夜斗南占異彩。也知神劍氣衝星。身世驚如走壑麀。客情搖似泛波舟。治民自是無蠻蜀。爲政應須待魯鄒。千里歸心雲八夢。一秋離恨雪渾頭。靈區不許凡蹤到。故遣仙郞此暫囚。仙嶽崚嶒凌九垓。俯臨南極何危哉。恐看環海以外界。何處男兒來把杯。俛仰乾坤一感慨。古今豪傑俱塵埃。遙知酒後朗吟處。吞盡風雲得得來。右次登漢挐山。海外孤舟遠。霜前一雁橫。經年爲客恨。落日陟崗情。地僻無賓友。天高有聖明。不須長下淚。鵷序足群英。</text>
<title>夜吟</title>,<text>庭院深深夜氣涼。月明山影倒空塘。翛然散步松間石。吟罷淸詩露滴裳。</text>
<title>哭眉老</title>,<text>天敎元老降東韓。欲挽皇王古道還。雅論春秋禮樂際。高文虞夏典謨間。微生不復靑雲附。遺響空飛白雪寒。後世只應朝暮遇。誰將腐鼠嚇鵷鸞。庶令糠粃鑄虞唐。瑞世人爭覩鳳凰。鐘鼎倘來俄寵辱。江湖一去竟風霜。不知後死何人與。可惜先生已帝傍。記得芝眉初拜日。東籬秋晩菊花黃。</text>
<title>次天章</title>,<text>野亭寥落水雲隈。地僻全無車馬來。紅綠滿庭晴晝永。竹扉林逕絶微埃。池臺四面盡雲山。泉響潺湲枕席間。獨臥亭中無夢寐。夜涼星斗滿澄灣。倚檻孤松引鶴盤。淸池皓月向人團。雨餘山色靑如染。正好明朝隱几看。</text>
<title>別洪通老</title>,<text>露下淸池夕。蟬鳴碧樹秋。明宵孤對月。相憶更添愁。</text>
<title>過龜潭</title>,<text>丹崖中拆大江流。人去龜潭幾度秋。惆悵釣臺無復管。一天煙雨滿汀洲。</text>
<title>次贈景瑞</title>,<text>漾漾淸波浸小亭。陰陰綠樹蔭空庭。都無世事爲心累。只有風泉滿耳聽。</text>
<title>次西嶽聯句韻。贈別李汝範 龜齡 還京。</title>,<text>落日班荊處。春風送客時。聊將一壺酒。爲贈五言詩。絶峽淸江動。重關白日垂。渚花猶未發。歸去定盈枝。</text>
<title>戊辰春。病臥溪村數朔。天章，寓春峽久無書。書懷。寄呈求和。</title>,<text>村墟寂寂往還疏。一臥漳濱三月餘。老去漸多司馬病。春來久斷惠連書。窮通聽命從蟲鼠。編簡封塵任蠧魚。時節不留余髮白。百年蹉過好居諸。</text>
<title>次天章奉題仙巖草堂 先生叔父處士公諱霐所築。</title>,<text>野岸臨溪矗作臺。新堂蕭洒倚巖開。春回綠漲桃花浪。却怕漁郞逐水來。</text>
<title>頃日仙巖之會。不可無詩。伏蒙塔窩丈人。先辱瓊韻。極荷不鄙。輒依韻敬次。拜呈案下。</title>,<text>仙鶴飄然毛骨奇。飛來淸夜月明時。阿誰貌得今宵會。留與千秋好事知。</text>
<title>淸心樓偶吟</title>,<text>西風颯颯動長林。兩岸沙明鴻雁吟。日落煙沈望不極。夜深漁火點江心。</text>
<title>淸心樓。次圃隱先生韻。</title>,<text>驪州客舍雨連江。遠客登臨獨倚窓。日暮片帆何處去。江天漠漠鷺飛雙。</text>
<title>送李以達 適意 之任茂長</title>,<text>秋風木落漢江波。把酒孤吟白雪歌。依舊石灘明月在。送君重憶李長沙。</text>
<title>金大諫 邦杰 挽</title>,<text>閱盡滄桑鬢髮危。孤臣何處詠江蘺。浮雲魏闕魂長往。落日湘川弔豈知。千里地卑鷄夢促。九重天遠鳳書遲。凄涼旅櫬歸鄕國。逬淚空吟殄瘁詩。</text>
<title>三月二十六日。沖齋先祖諱日也。有故。設祭于齋舍。感次天章壁上韻。</title>,<text>吾祖千年宅。孱孫幾度過。傷心諱日又。滿目惠風和。歲久松楸老。春深雨露多。承家有遺訓。不力奈吾何。</text>
<title>寓居三溪卽事。用陸放翁韻。</title>,<text>雲山回復玉溪圍。中有閑人忘世機。芳草落花煙漠漠。暖風晴日柳依依。高低村落籠靑靄。隱映樓臺接翠微。忽憶詠歸沂上興。更携童冠振春衣。</text>
<title>鷲棲寺呼韻 二絶</title>,<text>林間出梵宇。石逕緣高樹。山僧夜閉門。風泉響疏雨。落日尋僧宇。白雲生祗樹。遠岫忽有無。知是何山雨。</text>
<title>仙巖草堂。景物依舊。不勝感慟。書一絶。</title>,<text>草堂寥落小溪隈。溪水悠悠去不廻。花竹不知人事改。春來依舊滿池臺。</text>
<title>李君則 東標 移家八峽。有詩求和。次奉。</title>,<text>移家深入白雲間。從此煙霞不暫閑。堪笑病翁衰懶甚。逢人羞道愛名山。</text>
<title>止鑷白感而書懷</title>,<text>我昔年纔四十餘。鬚有一莖兩莖白。忽驚衰老便相侵。見輒拔之如翦棘。年年白勢漸增加。隨拔隨生禁不得。居然一朝成老翁。黑者漸少白者多。從衰得白從白死。此理同然無奈何。區區拔白眞可笑。乃若所憂不在此。丈夫行年過半百。尙不聞道寧不恥。君不見古之人有衛武者。年逾九十猶自勖。休言老而好學如秉燭。猶勝冥途行墑埴。</text>
<title>同權參判皆玉 瑎，其子進士 信經，眞城倅成壽玉 璹。集門巖。次權令韻。</title>,<text>爲訪湘濱客。行隨郭外坰。不妨仍坐石。何用更登亭。野草綠連渚。巖花紅滿屛。驪歌當落日。莫遣酒杯停。偶爾成芳集。翛然到遠坰。百年今日會。千古聚星亭。花氣晴薰酒。山光綠染屛。玆遊不易得。臨路幾回停。</text>
<title>挽川前金護軍</title>,<text>此老已云沒。鄕閭其奈何。香殘書帶草。煙汵釣魚蓑。官品三還少。庭男一亦多。淒涼楊子宅。載酒更誰過。</text>
<title>朴茂仲 施夏 挽</title>,<text>妙歲篇章出輩流。可憐才命不相謀。滄溟未擊三千水。碧落還成十二樓。篋裏書香依舊在。斗間劍氣幾時收。哀辭爲寄重陽後。風雨蕭蕭送暮秋。</text>
<title>讀朱書</title>,<text>淸晨斂容坐。敬讀紫陽書。偉哉傳心妙。瞭然指掌如。主敬與窮理。嚴密無遺疏。提撕誨不倦。講論日無虛。毫芒必分柝。由地先治鋤。眷眷爲人意。竭盡殆無餘。一進或一警。各隨其人且。相距餘半千。恍若親詔余。誰復理餘韻。感慨增欷歔。</text>
<title>天淵臺月夜感吟</title>,<text>自然飛躍妙無窮。今世何人求得通。獨倚高臺興永慨。一川煙浪月明中。</text>
<title>偶吟</title>,<text>暑退池塘晩。憑軒爽氣多。水風秋滿榻。山雨夜鳴荷。案有仙經在。門無俗客過。端居何所事。高枕送年華。</text>
<title>池邊有古躑躅。屈曲不長。不知其幾年。每春後爛開。閱月不衰。蓋花之別種也。余甚愛之。不意爲兒輩所戲折。余惜其古物。一朝見破折。茫然如有所失。遂賦詩以哀之。</title>,<text>靑巖池邊一躑躅。綠苔滿身枝榦老。苦質昂藏千古色。繁英爛熳三春後。影落淸波鎭長紅。誰道花無十日久。相傳已過一百年。日夕撫玩期永保。忽驚一朝見摧折。此豈天意由人故。殘莖中斷已無處。朽骨猶存如有訴。悲傷還甚草堂柟。愛惜曾踰古廟柏。月照庭心瘦影空。風來水面幽香絶。嗚呼吾亭自此無顏色。臨池不語空歎息。</text>
<title>送從弟叔章 斗紀 佐幕湖南 二首</title>,<text>風雪滿天地。君行當此時。連雲大嶺起。落日餞杯遲。遠樹帶人去。寒梅迎臈垂。臨分別有戒。南國足蛾眉。故國千年地。興王萬世基。山河湖外壯。日月沛中垂。訪古孤吟處。憑危北望時。靑油自多暇。須寄錦囊詩。一云檢身兼奉職。無作小男兒。</text>
<title>以老先生文集讎較事。會陶山。次天章韻。</title>,<text>洛水通洙泗。斯文此發源。遺書有殘缺。勝友與探論。野日迷汀樹。江煙鎖洞門。千秋吾道重。陶嶽仰彌尊。尾聯。一作自恨難攀戶。還嗟未及門。</text>
<title>竹溪使君蔡仲美 成胤 携李以時 徵道。 忽謾見枉。次以時韻。錄奉淸案。</title>,<text>無端林外動輕車。五馬聲中破睡魔。忽聽高歌飛白雪。更憐奇意菀靑霞。疏簾暮捲雲生戶。曲沼秋晴露浥花。爲政已知書四字。臨民何用事鞭撾。碧沼涼生秋意新。小堂幽淨絶微塵。玲瓏句語臻三昧。灑落風流映數人。花近暗香通曲檻。月明涼露洗遙旻。山中勝會還堪詑。杯酒淹留各任眞。邂逅樽前發興新。疏慵何幸接淸塵。高談舋舋風生座。虛閣涼涼月近人。循砌泉聲寒撲枕。入簾山色迥連旻。吾廬不與琴臺隔。還往無時便見眞。</text>
<title>携從弟天章粹彥及李以達與竹溪倅蔡仲美。遊浮石寺。同遊者。李以時，朴翊周 天球 諸人也。次翊周韻。</title>,<text>良時淸賞共遨頭。暇日登臨天半樓。嶺嶠遍來唯此寺。雲山盡處是何州。文章任爾專高踔。天地容吾辦勝遊。吟弄風光休太荷。不妨分與老夫留。</text>
<title>題朴士隱 文豹 幽居</title>,<text>小逕緣山轉。君家在水西。細泉通沼滿。幽草映階齊。久別驚顏變。重尋恐路迷。提携成夜宿。一雨漲前溪。</text>
<title>葛庵先生挽</title>,<text>龍門餘韻更誰傳。獨抱瑤琴理絶絃。手障百川東注海。心窮萬理上通天。身經羿彀艱危裏。學驗涪舟舍達邊。吾道秪今何處托。長吟殄瘁淚如泉。</text>
<title>次題李敬以 學標 宅</title>,<text>兩峯中闢自成門。野水東邊別有村。自是輞川多勝事。何須白帝問眞源。溪雲引霧時侵座。山崔將雛故傍軒。早晩重尋花逕去。一樽相對聽詩論。</text>
<title>次李以時蝸舍八詠</title>,<text>穿雲危骨壓平沙。雨後春濃萬樹花。誰道季倫成錦帳。此中光景十分奢。右東山巖花當年何客爲逃秦。避入桃源作逸民。聖代不應長隱世。任敎花泛武陵春。右武陵桃浪溪頭楊柳弄春晴。遠岫浮嵐一抹靑。何許牧兒橫篴過。一聲吹盡暮雲平。右馬坪牧笛月沈遙浦乍如星。煙暗空汀幾點螢。火急買魚仍索酒。呼兒盡醉倒空甁。右龜浦漁火浪蕊浮英妬艶姿。紛紛紅白競芳時。繁霜夜落歸何處。惟有寒花寂寞遺。右菊潭寒英寒玉將秋作雨聲。數竿搖月不勝淸。無端一枕蕭蕭響。能起湘江萬里情。右竹塢淸韻淸溪一曲抱柴門。山下蕭然四五村。林外白煙迎日上。斷橋橫帶紫霞痕。右七星朝煙輕陰遮日暗還明。翻覆無端亦世情。不作商霖郍用汝。三台千古但空名。右三台暮雲</text>
<title>屛山。次洞主柳德一 後常 韻。</title>,<text>扶杖登臨百尺樓。樓前江水向西流。長林繞岸沙逾迥。碧磴緣崖境轉幽。風暖鳥聲來遠樹。日斜人語在孤舟。慇懃爲報蹁躚子。歲月堂堂自易遒。</text>
<title>丁愚潭先生挽</title>,<text>儒林重望近誰歸。眼到先生絶是非。剗盡浮華趨本實。硏窮奧義透精微。洛波正見龍閑臥。遼海還驚鶴遠飛。却憶去年承謦欬。仙舟移日傍漁磯。</text>
<title>次天章盆梅韻</title>,<text>誰將人巧奪天工。杏榦分梅費厥功。冷蕊婆娑燈影裏。暗香浮動月明中。臥來夢入瓊瑤窟。吟處春生卅六宮。靜對良宵淸透骨。令人斗覺百憂空。自歎衰懶苦無旁。賴有梅兄忻襲芳。得月氷魂添冷淡。先春花意動馨香。貞心獨許隣松竹。勁節寧辭耐雪霜。朝夕對渠消世慮。暮年身計豈涼涼。</text>
<title>柟樹呼韻共賦</title>,<text>有樹高千尺。繁陰滿一庭。根盤厚地大。葉拂暮雲靑。爽氣將秋至。寒聲和夢聽。移床終永日。蒸鬱自能醒。</text>
<title>巖亭卽事</title>,<text>巖廻四面水。人在數間樓。漸近三庚節。飜疑五月秋。日斜山影落。風動浪花浮。興至行溪曲。眠來枕石頭。</text>
<title>萬曆辛卯。我高祖靑巖公爲文酒之會于北枝之雙松亭。距今已一百二十年。壁上尙有先祖四韻詩一篇。主人輝世兄以爲今年適丁辛卯。爲子孫者。惡得無情哉。於是。置酒招我諸從兄弟。兼邀近處諸老友。續成先世舊遊。亦繼志述事之一事也。不勝感歎。敬次先祖韻。呈座上。</title>,<text>此日開筵豈偶然。昔年辛卯又今年。持家却喜古風在。掛壁尙看遺句傳。池閣天晴宜待月。溪村柳暗欲生煙。吟餘想像當時事。物色依俙到酒邊。南山當戶轉蒼然。晴晝悠悠似少年。白首繼成今日會。靑氈何幸舊家傳。樹林繞屋分晴靄。墟落臨溪起白煙。取醉淋漓終永夕。夜來明月上松邊。</text>
<title>叔章謫居瘴海六年。忽蒙放還。聖恩太矣。喜而步天章韻。</title>,<text>日日侯君不掩扉。相逢感極淚先揮。六載人爲千里客。三春雁作一行歸。生還鄕國依俙是。語到存亡太半非。從此共成魚鳥約。追雲逐月傍漁磯。</text>
<title>戊戍十月日。地主權使君 以鎭 具粢盛。會宗人。肅將祀事于始祖墓。奠罷後。設飮胙禮。談笑移時。和氣可掬。夫以鄕人。爲地主展掃先墓。誠近世所希有。斗寅適病。不獲從宗人之後。與覩盛事。使君爲四韻詩。示座上。兼示遠近宗人。索和。輒忘鄙拙。步其韻。錄呈案下。</title>,<text>吾祖墓濱東洛淸。使君追遠罄虔誠。山川爲出雲孫杰。草木猶知晝錦榮。大會宗人修盛事。正應冥感動佳城。衰慵病伏窮山裏。恨不隨行展素情。</text>
<title>晡後。舟發永春。未暮抵丹陽。有吟。此下永春錄。</title>,<text>雲帆颯颯駕長風。飛過千山一瞬中。直到鳳棲樓下泊。夕陽猶在小橋東。</text>
<title>遊北壁成待而 世琳 呼韻</title>,<text>輕帆搖蕩碧波頭。山下淸江深不流。西日已沈煙水暝。朗吟乘月掉歸舟。</text>
<title>復遊北壁。與天章共賦。</title>,<text>翠壁丹崖欲墓秋。西風輕浪打歸舟。棹歌聲裏江天晩。沙上驚飛雙白鷗。</text>
<title>題東軒。次周瑞韻。</title>,<text>小閣臨江出。靑山入戶來。乾坤是處別。縣邑幾時開。民事惟收稷。詩情只檢梅。自慙爲政拙。閑坐引三杯。</text>
<title>次周瑞宜字韻</title>,<text>理邑吾無術。黃堂坐嘯宜。土風猶古樸。山水自新奇。遠岫雲歸後。淸江月上時。瑤琴彈一曲。何處是心期。</text>
<title>題李君則蓬萊山月歌後</title>,<text>君不見蓬萊之山秀出東極天。俯臨滄海何茫然。勢拔赤城掩五嶽。高處去天無只尺。亭亭玉立千萬丈。銀臺金闕遙相望。飛流瀑布掛絶壁。白日隱隱聞霹靂。月出蓬萊照滄海。皎如玉壺無纖靄。其中灼爍多仙人。靑雲衣兮白霓裳。童顏綠髮三千春。我欲因之問蓬萊。一上毗盧望八垓。手弄素月同徘徊。神仙中人隴西子。暫辭玉皇先我來。驂鸞駕鶴恣遊逸。踏盡蓬萊頂上月。歸來遺響播江海。句句猶帶煙霞氣。朅來和者一二作。就中更推延安李。我吟其詩淸心魂。恍然坐我蓬萊山月裏。吾獨胡爲在塵間。便欲從此辭人寰。吾將騎茅龍躡星虹。兩腋橫駕泠泠風。飄然直到蓬萊宮。飛步層巓盪我胸。然後鍊魄蛻塵骨。遂與蓬萊仙子長相從。左拍洪崖右浮丘。朝遊三山暮十洲。下視四海同蜉蝣。三花樹裏香氳氤。爲君滿酌流霞春。君知我爲何如人。</text>
<title>宿島潭。淸晨泝流而返。有吟。</title>,<text>寒日遲遲出霧中。照之絶壁光玲瓏。秋風鼓棹凌江去。波上依依數點峯。</text>
<title>遊北壁。次天章韻。</title>,<text>鳴楖緩緩下秋波。兩岸靑山紅葉多。醉裏不知江路轉。憑舷浩唱白雲歌。</text>
<title>登古城</title>,<text>絶頂秋風黃葉多。荒城斜日有啼鴉。千年往事山無語。醉倚層巓一浩歌。</text>
<title>雜詩 二十首</title>,<text>大運無停機。日月互往復。乾坤生已久。俛仰幾塵刼。人生無幾何。倏忽如過客。懷哉古之人。感慨以忉怛。勳業不早建。草木同歸盡。沒世名不達。君子所以疾。我生千載後。尙友千載人。其人骨已朽。其書猶可親。明燈中夜讀。千年如隔晨。至道諒斯在。古今豈異倫。願言崇令德。皓首無緇磷。伯夷餓首陽。盜跖死牖下。原顏不厭糠。張杜享純嘏。禍福同悠悠。天道誰知者。衆人類捫燭。達士如觀火。先聖有遺訓。朝聞夕死可。秋風從何來。天漢飛淸霜。雲雁向南飛。樑燕已辭堂。芙蓉抱香死。蘭蕙亦隕芳。念玆歲華晏。惻愴摧中腸。平生丈夫氣。濩落凌雲蒼。荏苒老將至。壯心空茫茫。盛年不再來。安得不悲傷。太息坐中夜。明月照我床。人生天地間。滄海一粟米。此身一何微。此心一何大。參爲三才一。萬化從此出。賢者擴而克。愚者牿而小。小大不由他。吉凶惟所召。所以古聖人。持此勤敎詔。云胡被形役。淪喪不自保。淳風死已久。薄俗難重陳。物我互相形。是非竟誰眞。錐刀爭貨利。親戚或越秦。古道難重回。不如飮美醇。大鵬南徙海。蕩擊三千水。一擧橫溟渤。再擧絶雲氣。扶搖九萬里。天路闊無礙。下有搶楡鳥。仰視笑不已。蓬蒿與培風。自得將無同。小大吾何辨。唯應聽天翁。三川失其馭。七國爭雄雌。龍虎相啖食。戰伐無休時。紛紛六鷄翼。竟入狂秦噬。雄風振六合。肆然終自帝。鷄鳴咸陽宮。玉帛來西東。緬憶蹈海翁。千載尙英風。瑤臺有玉女。被服何芬芳。皎皎明月佩。燦燦丹霞裳。幽閑秉貞操。的皪遺淸光。我欲折瓊枝。傳情寄高鳥。佳期曠何許。悵望秋雲杳。鳳凰無凡毛。五彩紛葳蕤。飢食碧琅玕。渴飮淸瑤池。飛飛磨天倪。覽德一下之。重華一以遠。姬文安在哉。竹花不結實。天路空徘徊。千秋閟瑞輝。邈然不復回。孔聖猶不聞。況乃世愈衰。悵望蒼梧山。攬涕空漣洏。貧賤世所惡。名利人所慕。擾擾百年內。營營競奔走。鬱鬱宛洛中。雙闕中天起。蔥曨曙色動。華轂接流水。鳴珂九陌上。躍馬春風裏。借問何爲者。五侯與七貴。朱甍遙相望。甲第連雲高。驕矜擅奢華。意氣何雄豪。榮枯隨片言。山嶽猶可傾。自謂長如此。千秋保華榮。滄桑倏已變。萬事眞須臾。寂寂舊遺墟。空聞烏鵲呼。吾憐綠衣禽。性慧能言語。雙棲幽樹林。翶翔任來去。豈不在遐遠。其奈芳聲著。一朝嬰雲羅。羽翮觸籠籞。持以獻天子。塊縶金宮裏。回望隴雲阻。舊巢渺何處。越鳥向南枝。燕鴻思朔雲。物性固莫奪。顧影空傷魂。月滿秋夜長。哀鳴感儔侶。多言固階亂。嗟呼豈獨汝。范睢激秦王。穰侯終見逐。燕客復西來。應侯辭秦祿。繼踵取卿相。光聲燭隣國。嗟嗟二說士。勢利相傾奪。萬事如浮雲。飜覆何時畢。猗猗谷中蘭。碧色紛藹蔚。不以馨香遠。自求芳聲達。采采者何人。持以薦君側。擢置白玉墀。光寵固無匹。那知惡木根。反與孤芳列。侵凌日不足。奈此孤根弱。秋氣日夕至。白露遒爲霜。摧折亦何傷。天意固茫茫。耿耿夜不寐。泣涕沾衣裳。世路多艱險。人情喜變遷。違衆寧免笑。諧俗飜見賢。世擧隨物化。誰復解帝懸。蕭艾不足道。嗟彼蕙與荃。丈夫寧玉碎。肯復求瓦全。日月有虧移。四時有代謝。達士晣消息。與道俱變化。此理亦孔昭。奈何知者寡。嗟嗟夸毗子。榮枯走不暇。知進不知退。譬彼蛾赴火。一朝嬰禍網。何人更相過。華鶴詎可聞。黃犬足悲咜。冥冥天外鴻。寧復畏弋者。哲王去已遠。仲尼欲乘桴。茫茫宇宙內。吾道長悠悠。偉哉古群龍。謨訓炳千秋。墜緖猶可尋。奈何人不求。流傳世益下。異語爭喧啾。臧穀俱亡羊。岐路何其稠。向非閩洛翁。誰障百川東。靑春能幾時。碧樹鳴蟬悲。光陰不我與。鬢髮颯然垂。昔日氷玉顏。今爲蒲柳姿。不恨芳歲闌。但憂業差池。悲歌擊玉壺。濩落終何爲。犧樽豈不美。純樸固已離。素絲隨物染。所以墨子悲。混沌一以死。末路何多岐。紛紛是非中。歲月爭奔馳。我志在遺世。欲往心然疑。仙人天上來。携我遊蓬萊。授我餐玉方。贈我瓊瑛衣。浮遊大荒外。駕鶴凌風飛。眄目撫區中。紛紛如蠛蠓。偶作滄洲吏。婆娑松桂林。漆園自闕務。單父空鳴琴。我志在山水。可以諧宿心。棹舟窮沿洄。杖策恣窺臨。披襟時坐石。澗樹生涼陰。靜有澹泊娛。而無塵慮侵。盈壺有濁醪。取爵聊自斟。</text>
<title>次天章除夕感懷 二首</title>,<text>四時遞推欲。長繩難繋暉。蹉跎歲華晏。寂寞壯心違。賢聖沒已久。而我將誰依。強顏從吏役。此身如鞿覊。詩書縱欲親。簿領焉可揮。自悲舊業荒。且歎彊輔稀。寸膠救黃流。其如學力微。吾生無復道。非君諒誰希。蒼蒼林景晏。寒山對虛牖。吏散庭宇空。兀坐類株守。自慙無寸補。徒費廩食久。投閑乃分宜。敢言承我負。永懷彭澤翁。千載空回首。行當歸去來。自酌盈樽酒。竊味來詩。感親黨之離違。慨歲月之流邁。句句眞切。皆自胸肺中出。三復詠歎。爲之興懷。然至其老而無得之歎。則在老兄爲特甚。如吾弟猶未也。自念疏懶之性。謬當吏役。無論簿書。有期諸宂。又從而汨之。抛棄簡編。虛度光陰。年踰知命。學猶面墻。深恐枉負一生。遺恨千古。是以悲歎之懷。自然見于詞耳。</text>
<title>久不聞京報。吟得絶句。</title>,<text>江上黃昏獨倚樓。雨聲秋思動新愁。美人消息雲天隔。回首西方一夢悠。</text>
<title>次從弟仲章 斗緯 壁上韻。贈別李粹彥 琓。</title>,<text>門前流水去無窮。千里遙連碧海通。鴻雁影來秋色裏。江湖天闊夕陽中。良辰把酒風吹帽。靜夜鳴琴月滿空。取醉不妨消永夕。明朝分手各西東。</text>
<title>用具柏潭先生韻。題東軒。</title>,<text>花開疑是武陵春。俗朴還如太古淳。洞裏閑雲逢鹿客。沙頭明月見漁人。</text>
<title>又次前人韻</title>,<text>絶峽疑天盡。登樓喜眼明。風煙連越郡。舟楫接秦城。二月江湖白。三更枕席淸。自能兼吏隱。更覺此心平。</text>
<title>次寄遯軒權上舍 晟</title>,<text>千峯繞屋白雲平。中有幽人扶杖行。山雨過時苔徑暗。溪花開處竹籬明。携魚野客誰知姓。求友林禽自喚名。窮達本來身外事。百年聊可養閑情。休將身世問君平。不害江湖漫浪行。素志唯應在丘壑。此心須復玩虛明。是非齊物還忘我。富貴關天豈願名。門掩碧峯春欲暮。落花啼鳥摠詩情。</text>
<title>燕岐燕喜樓感吟 甲戍閏五月。余以公事。往巡營歸路。寄宿于此。</title>,<text>吾祖此爲宰。于今幾度秋。炎天聊駐馬。落日獨登樓。萬里淸風遠。千重列岫浮。庭前有老樹。相對意悠悠。我高祖靑巖公萬曆丁丑。宰此縣。壬午。秩滿而歸。計今百十有餘年矣。山川依舊。館宇猶新。登樓徘徊。感念疇昔。爲賦近體五言四韻。庭前有一古樹。已過數百年。當時古物。獨有此耳。末句及之。</text>
<title>舟中偶吟 進退格</title>,<text>朝日挂帆發。春風蕩槳行。岸花紅滿峽。江草綠連汀。望裏靑山出。吟邊白鳥明。熟知川路近。今夜鳳棲亭。</text>
<title>次島潭韻</title>,<text>何來鉅石水中生。落日三山島外明。滿地洪流渠獨立。穿雲危骨孰磨成。金徽弄罷魚龍舞。玉笛吹殘洞壑鳴。夢裏飛仙過江去。月邊笙鶴送餘聲。</text>
<title>黃江道中偶吟六言</title>,<text>柳色依微似煙。桃花亂落如雨。春風遠客獨歸。江上漁村欲暮。</text>
<title>八月十四日。自丹陽乘舟。向淸風。</title>,<text>掛席淸風去。澄江八月秋。沙平聞落雁。天闊見歸舟。病葉高低樹。斜暉遠近洲。今宵何處宿。明月水西樓。</text>
<title>北壁吟</title>,<text>自爲永春守。好向北壁遊。北壁何蒼然。屹立幾千秋。層崖影倒明鏡涵。勁骨勢入靑雲浮。三月江湖春水深。晴日蕩槳橫中流。巖花爛漫紅萬層。閑吟緩緩移輕舟。我欲因之問眞源。直到銀河泛斗牛。浮世是非兩不聞。淸都日月閑夷猶。可笑銅章猶在腰。俗緣未磨空白頭。高歌一曲倚舡舷。明月爲我生芳洲。</text>
<title>具君益 鳴謙 草堂。次金宗之 漢泰 韻。</title>,<text>桃李花飛春已歸。門前垂柳掩柴扉。人間行路有夷險。物外林泉無是非。</text>
<title>丹守任大仲 埅 次贈別韻求和。又步。</title>,<text>一葉載琴酒。徘徊江上秋。輕橈下蘭渚。歸路入蘆洲。翠壁緣雲直。丹楓背日稠。今宵須盡醉。扶興更憑樓。</text>
<title>次大仲途中絶句</title>,<text>搖蕩扁舟西復東。布帆斜掛白蘋風。江天近夕孤煙直。多少漁村落照紅。</text>
<title>次周瑞韻</title>,<text>細酌燈前酒。閑鳴月下琴。吟成白雪落。彈罷暮江深。</text>
<title>偶吟</title>,<text>三月江湖桃浪生。浴鳧飛鷺有餘情。公門晝掩無人到。雨後莓苔綠滿庭。</text>
<title>淸明日偶吟。呈君則。</title>,<text>韶光容易又重三。雨後靑山半隱嵐。欹枕水軒春睡足。滿簾紅日夢江南。</text>
<title>偶成</title>,<text>江南芳草綠萋萋。江上垂楊挾岸低。深院燕飛春晝永。碧桃花落小牆西。</text>
<title>次朴生</title>,<text>沙頭點雪輕鷗白。雲際脩眉遠岫靑。何處漁翁鳴櫓去。夕陽橫笛兩三聲。</text>
<title>次題金密陽聖儀 鳳至 宅</title>,<text>堤州東畔閉柴關。數畝田園淺水灣。元亮門前垂碧柳。戴符江上買靑山。天空皓月千峯裏。野闊黃雲萬頃間。三逕仍兼二仲在。百年贏得一身閑。</text>
<title>黃錦溪辨誣疏 代道儒作</title>,<text>伏以臣等。俱以窾啓謏聞至愚極陋顓蒙之學。雖未有窺班之見。是非之心。實出於秉彝之天。當聖代崇儒重道之日。有前賢受誣見枉之事。則其敢以草茅之言。不足爲輕重。而無一言半辭以白於天日之下哉。臣等竊惟。故明廟朝儒臣黃俊良。實先正臣文純公李滉之門人也。性質穎悟。學識超詣。其擇術之正。信道之篤。大爲李滉之所奬許。故士林之尊尙。歷百年而猶一日。儒宮之腏食。共一道而無異辭。不意若干人無賴之徒。醜正之輩。肆加侮辱。略無忌憚。始也。沮戲於公議。終焉。作變於神位。及至陞祀之後。益蓄忿怨之心。圖逞宿計。久猶不怠。捃摭一二疑似之說。眩惑中外之聽。致令宰臣陳達。至有査問之擧。斯文之不幸。一至此哉。臣等始聞而惑之。又從而思之。朝家之査問。蓋欲其詳審而灼知。實出於愼重之意也。臣等庶幾有伸辨之路。而事出急遽。不遑通諭列郡。祗令豐新二邑士子。先自上章。今始闔道同聲。冒死仰籲。臣等之罪大矣。伏願聖明恕其罪。而試垂察納焉。臣等竊見議者之詆斥黃俊良者無他。專以康惟善停擧一款。爲一箇好題目。蓋據先正臣盧守愼所撰康惟善碣文而爲言也。然文純公李滉嘗論著黃俊良行狀。畫出俊良一團樣子。今者按其狀。準其年月。而夷考其行蹟。則其爽實也較然矣。臣等不得不辨盧守愼所撰碣文中有曰。當仁廟在位。太學上章。請復靜菴先生官爵。皆君筆也。忠憤激切。上動天心。未幾上賓。而國空虛。君奉母南歸。學正黃某。受權臣旨言。君在泮。好爲異論。將文致焉。賴有人力救得免。猶停赴擧。是冬。爲公西之志。旣盡誠信云云。所謂公西之志。指經紀故名臣李延慶之喪而言也。延慶以嘉靖戊申十二月卒。所謂是冬。卽戊申冬也。碣文中。雖不言其停擧歲月。而是冬二字。卽在猶停赴擧四字之下。則惟善之被停。果在於戊申年無疑。而就考李滉所撰行狀。則俊良之陞學正。實在甲辰乙巳。出爲敎授。丁未。入爲博士。其冬。陞典籍。至戊申年。則以工曹佐郞。丁外艱。由是觀之。俊良之爲學正。在於中廟甲辰年。康惟善之爲趙光祖陳疏。在仁廟乙巳年。而其被停擧。在於明廟戊申年。卽俊良以郞官居憂之歲也。其履歷次第。歲月先後。如彼其相左。而況是時。俊良方在憂中。豈有居憂之人。能有停擧人之事乎。得無與無婦翁而得撾婦翁之謗者比歟。借曰。惟善被停。在於乙巳陳疏之後。則俊良於乙巳。以承文殿考。出爲尙州敎授。又豈有在外敎授之官。能有停擧館儒之理乎。以彼以此。俱無可據。然則所謂受權臣旨。停擧云云者。自有其人。決不在於俊良。而以爲俊良事者。何也。苟非有姓名之偶同者。則其出於傳聞之誤也審矣。蓋守愼與於乙巳之禍。遠竄海島者。幾至二十年。俊良之歿。實在於守愼未返之前。守愼之於俊良。旣無一日從遊之雅。而撰成惟善碣文。又出於歲月久遠之後。則傳聞失實。理勢固也。若俊良之於李滉。則親炙旣久。相與最深。凡俊良平生出處行事。宜莫如李滉之詳且悉。而述其始終。旣有李滉之定論。則在今日尙論之道。將何所取信歟。而況俊良當日遭讒被謗之事。詳見於李滉祭文中。悲惋慷慨。辭旨痛切。其曰。指虛無而銷骨。知盡出於怨隙。世旣無止丸之甌臾。付公道於信筆云者此也。然則所謂停擧惟善之說。意者。亦出於當時怨隙之口。而李滉之所痛惋。正爲此等事。則卽無庸臣等之區區伸白。而已經李滉之辨釋矣。玆豈非百世之斷案。而後人之所可考信者乎。且非獨於此也。李滉平日。推許愛重之意。見於書尺往復中者。類非尋常。而至撰行狀。則尤致意焉。其全篇稱道處。固不可盡爲提說。姑擧其一二。其曰。其處獨也。一室蕭然。帖聖賢要訓於四壁。以自警省。而深有取於主靜持敬之語。又曰。求一世之所不求。味衆人之所不味。不知非笑之爲非笑。禍福之爲禍福。勉焉日有孜孜。死而後已。據斯言也。則其存省篤實之工。擔當凝定之力。亦可以想見矣。噫。俊良之得此於李滉者。豈無所以而然哉。如使俊良。附邪背正。如向所謂云云之說。則是俊良難免爲小人之歸。夫豈小人而李滉取之哉。況李滉平日。不苟作人行狀。又不苟輕著一字。其肯爲俊良。撰次其行蹟。而稱許至此哉。此必無之事也。議者。又謂俊良得罪士林。不齒於人。後乃改心。從李滉講學。頗見許可。而終未得踐名路而死云。其亦淺乎知俊良之事實也。俊良入贅於故名臣李賢輔之門。賢輔之所居汾川。距李滉之陶山至近。俊良之從遊李滉。實自此始。故李滉於俊良行狀中。有曰。某初識公於先生之門。相與遊從。最久且密。愚陃無聞。得公以警發者多云。此所謂先生。指李賢輔而言也。觀於此則俊良之登師門。越自少時。而其見重於師門。亦可知矣。且其立朝始終。行身顚末。靡不畢錄於行狀中。明白的確。昭然如昨日事。凡有眼者。皆可考而知也。其所謂得罪士林。不齒於人。晩登師門。頗見許可云者。不知何所據而云然耶。至其不安於朝廷。見阻於華省者。固有之。此亦於行狀祭文中。言之詳矣。行狀有曰。拜司憲府持平時。有人在言路。嘗有求於公。公不應。爲所中論遞。又曰。公之名已登弘文養才之選。廷議將處公以文翰之職。雖爲同進者惎間而止其爲諸公賞識可知云云。卽祭文所謂胡僅試於霜臺。已讒人之售嫉。續將處以文翰。又同進之間尼云者。正謂此也。而繼而曰玆實係於命途。豈公身之玷缺云。然則俊良之卓然自守。牢定脚跟。不爲世俗聲利。威風所掀倒者。於此亦可見矣。而難進易退。自古君子之所不免。則又何可以不踐名路。爲俊良得罪士林之證耶。其他所謂立院之不以公議。陞祀之憑藉官威云者。一切顚倒變幻。語無倫脊。無非出於橫議之輩譸張之說。臣等不必重勞頰舌。一一辨白。而惜乎。議者之不深究大賢已定之論。而輕信伊輩煽動之言。有此誤達天聽也。臣等不敢自信。而惟李滉之定論是信。故終始縷縷陳白者。不敢旁引遠據。而只就李滉所撰行狀祭文中語。以明之。非臣等之言也。卽李滉之言也。伏願聖明察之。昔曾參得殺人之名。顏淵被竊飯之毀。無孟子之辨。則匡章未免於不孝。靡同舍之歸。則不疑未免於盜金。自古賢人君子。無實疵而得虛謗者。若此類何限。伏願聖明深察俊良之賢。無愧於爼豆之享。洞燭議者之言。皆襲於流傳之誤。明示好惡之道。亟正趨向之方。使浮議不得行。邪說不得作。則斯文幸甚。士林幸甚。</text>
<title>金沙溪斥享疏 代道儒作</title>,<text>伏以聖人之道。至大而無外。從祀之典。至嚴而且重。必其人道德著於一時。楷範垂於百代。質之聖人而不惑。建諸天地而不悖。然後天下無異辭。後世無異議矣。是以。古昔帝王。必於是明愼。雖其人有功德而無疵累。亦不之輕與。不輕與之。所以重其事也。重其事。所以重其道也。然則其不可以一邊趨時之輩阿好之說。而有所濫擬也審矣。臣等竊伏聞。湖南儒生崔雲翼輩。聚徒上章。請以文元公臣金長生從祀聖廟。殿下不加嚴斥。卽下議處之敎。臣等竊惑焉。請略陳其固陋。惟聖明察之。臣等竊惟長生資性朴厚。濟之以儒術。一生用力於禮書。多有所裒集文子。文章事業。雖未有卓爾表著者。而出處本末。別無瑕玷之可言。亦可謂一代之名臣季世之賢士矣。然讀其書。尙論其人謂之好禮則可矣。謂之聞道則未也。硏窮於儀章度數之末。則有之矣。涵泳乎性理微密之源。則未聞也。揆之以法門旨訣。準之以聖道閫域。俱無的確可據之實。臣等未知可擬於文廟者。何事耶。臣等聞秩祀之典有三。最上繼往開來。其次講明斯道。其次立言著書。下斯則雖有可錄之善。可紀之功。而亦不之輕擬。臣等未知長生於斯三者。有髣髴可論之事耶。假以其所輯禮家言。不無有少補於世。使其徒尸而祝之享之。鄕社里學而已。則雖臣等亦不以爲不可矣。今也必欲推而上之。躋之聖廟之祀之列。臣等不識。此何等擧措也。雲翼等以爲必如是而後可以尊其師。重其道耶。噫。此非所以待長生者也。崇長生者也。君上可欺。而聖人在天之靈。其可欺乎。私意可逞。而天下後世之公議。其可不恤乎。如使長生之靈有知。亦必縮忸退讓。不能一日自安於聖廡之中矣。嗚呼。文廟是何等重地也。從祀是何等重典也。其不可以輕與也較然矣。臣等請援古而證之。在昔宋朝。言者累以歐陽脩，孫復，胡瑗爲請。粤在皇明。亦有以楊時，羅從彥，李侗爲言。事下儒臣議。議者皆不之從。夫賢如數子學如數子。文章德業如數子而猶不之輕許。至如胡安國傳春秋。蔡沈注尙書。眞德秀著大學衍義。吳澄著諸經纂言。其發輝聖經。有功於聖門大矣。而亦不敢輕議。至皇明正統。始秩祀典。豈不以文廟爲重地。而從祀爲重典故耶。試以我朝之事言之。上下三百年間。魁閎博達之士。碩德老成之儒。前後輩出。不可以一二數。而與於此者。惟文敬公臣金宏弼，文獻公臣鄭汝昌，文正公臣趙光祖，文元公臣李彥迪，文純公臣李滉纔五臣而已。噫。玆五臣者。精思明辨。眞見實踐。表裏混融。本末洞澈。道德文章。言論風旨。卓然冠冕一代。軌範後世。眞可謂命世之大賢。而億載之師表矣。中外合辭。咸請秩祀。八方齊聲。萬口一談。而猶且鄭重而不輕與。久而後始得陞享。祖宗之重聖廟也至矣。近者。文成公臣李珥，文簡公臣成渾。亦躋從祀之列。而惜乎。初不出於大同之公議。陞黜無常。有如奕棋之不定。其爲聖廟之不幸。爲如何哉。況長生雖賢。才器力量。視二臣又瞠乎下矣。其可輕易僭擬。貽聖廟之羞。滋後世之惑也哉。明儒丘濬有言曰。苟有德者卽祀之。則亦不勝其祀矣。信哉言乎。從古陞祀之典。若是其嚴且重。如以一時偏私之論。而皆可以擬議。則環東土數千里。有功德而無疵累者。亦豈小哉。其賢於長生者。亦豈一二人而止哉。此而不加禁防。則抑恐後來希覬之徒接跡而起。將不勝其紛紛矣。非細事也。今雲翼等不有聖廟。不恤公議。欺天罔聖。肆然無忌。至謂擧國歸一。眩惑天聽。噫噫亦甚矣。臣等俱嶺外一賤士耳。雖昧道矇學至愚極陋。而幸生鄒魯之邦。亦有是非之天。如曰非吾所及而縮首傍觀。不能出一言明辨痛斥。則是臣等不獨負平生所學。抑亦負列聖培養之恩大矣。玆敢裹足千里。仰溷四聰。伏願殿下深惟文廟之重。明斥僭妄之擧。以息浮議。以重吾道。臣等無任激切祈懇之至。</text>
<title>次蘇子瞻守歲</title>,<text>急景凋殘年。流光掣電蛇。百川東赴海。其勢難力遮。今日猶舊歲。無如明夕何。共惜此夜短。張燈強笑譁。兒童喜新年。坐俟晨鍾撾。獨我抱苦心。暮景易西斜。非關歎老衰。只怕業蹉跎。寸陰猶可惜。年少君莫誇。</text>
<title>和金壽翁 萬秋</title>,<text>故人發幽興。寄來招我篇。春風數斗酒。明日玉峯前。</text>
<title>次金東原 啓光 贈鄭蔚珍 必達 韻</title>,<text>曾聞詞氣駕雲思。今日相逢卽不期。宇宙無家何處住。江湖爲客此身衰。腰間蘭茝空充佩。腹裏文章不救飢。從古廣文官獨冷。莫如谷口送生涯。</text>
<title>天章以春水滿四澤爲韻。作五絶以示和之。</title>,<text>岸柳和煙暖。庭花經雨新。幽人無一事。高臥送殘春。山雨夜來歇。門前漲春水。杖藜步溪干。滿眼渾生意。林陰垂地密。蒲葉抽池短。散步到黃昏。高樓明月滿。池塘芳意生。細草自交翠。白鷺喜淸漣。飛來忽三四。化化與生生。無非天地澤。仲尼欲無言。神功竟誰識。</text>
<title>次天章韻</title>,<text>聖路雖云遠。爲之亦可希。衆皆安暴棄。誰復透精微。莫畏俗人笑。何如君子譏。君詩能起我。從此悟前非。</text>
<title>和李國材 棟完 志感之作兼示諸弟</title>,<text>玄冬如昨日。忽見靑陽至。我年今幾何。居然已卅四。不惑亦不遠。訖可知止止。如何長逆旅。奔走送日月。乾坤何廣蕩。此身靡歸著。回頭望舊鄕。晻靄寒氛塞。賢愚本同性。古今豈異轍。有爲亦若是。吾寧非丈夫。俛仰追往事。慨慷以長吁。行身已多悔。發言能寡尤。遂令百年身。長懷千歲憂。況玆値新歲。宜思除舊習。振策須疾驅。千里始一足。忽見瓊瑤句。令人增感激。玆意良可尙。一吟三歎息。顧我疏慵甚。其奈不自謀。行矣各努力。流光難夂留。</text>
<title>偶吟</title>,<text>春深庭院樹陰稠。門掩竹林幽復幽。坐數落花仍獨臥。時聞乳燕語墻頭。</text>
<title>幽居卽事</title>,<text>睡覺鳥聲亂。雨餘山更靑。覽物起幽想。扶杖登溪亭。林木藹佳色。滿庭微陰生。新蒲欲出水。衆花初敷英。時物政如此。樂意與之同。倚檻遂忘言。靜聽寒泉淙。</text>
<title>幽居卽事[二]</title>,<text>野塘寒更綠。日夕煙景淸。端居屛世累。幽賞愜吾情。携藜或憇石。俯檻時觀魚。幸玆息塵念。方知樂有餘。</text>
<title>幽居卽事[三]</title>,<text>讀書時倦睡。睡起步林間。雖愧顏巷樂。亦有陶徑閑。的的看巖花。潺潺聞石灘。俯仰足自遣。更覺天地寬。</text>
<title>雨夜</title>,<text>蕭蕭簷雨寒。寥落虛齋夕。夜深獨不眠。飛泉鳴遠壑。</text>
<title>挽壽翁</title>,<text>南國論才子。如君更有誰。何無數日疾。奄奪百年期。白雪詞猶在。靑山哭不知。春風數行淚。回首大江涯。</text>
<title>次自容軒韻</title>,<text>自能林下葆閑蹤。肯向塵間抗俗容。世事乾坤獨搔首。詩情雲夢欲呑胸。隣無二仲猶開逕。門對千峯不用筇。志士何忘在溝壑。贈君唯有歲寒松。</text>
<title>裴敎官 幼章 挽</title>,<text>奇志高才邁等倫。幾年林臥養閑身。山中甲子猶爲晉。天下車書已屬秦。一念已知灰利祿。苦心猶自愛松筠。湖邊舊宅今誰主。落盡寒梅不見人。</text>
<title>冬至日爲小集。次天章韻。</title>,<text>親朋偶集興何長。況乃今宵復一陽。話久和風排凍雪。吟成佳句挾淸霜。椒花漾綠波鳴注。蠟燭低紅影暈床。人事天時不相待。諸君努力惜年光。</text>
<title>遊北壁。次任兄大仲。</title>,<text>澄江空闊夕煙收。楓葉蘆花正得秋。停棹不妨留姓字。他年還似夢中遊。</text>
<title>淸明日書示朴生</title>,<text>漠漠春陰暮。萋萋芳草生。五年長逆旅。今日是淸明。山郭連雲暗。江流繞岸平。隔窓聞布穀。終夕勸歸耕。</text>
<title>次寄鴨丘山居</title>,<text>君自文殊南澗涯。自言前歲此移家。春田耕罷看雲起。午睡酣來至日斜。靜愛幽棲隣泰始。淸憐佳句帶煙霞。緣溪一路吾曾慣。休道桃源未落花。</text>
<title>聞魯山復號感而有賦</title>,<text>恭惟我祖宗。樹國基仁厚。聖繼又神承。以正啓佑後。相傳至五葉。嗣王方沖幼。雖同成王年。尙有周公輔。國勢多危疑。人心賴不懼。一朝讓于德。授受同舜禹。忠臣昧天命。禍本歸舊主。邈彼越山中。誰白王無辜。往事更堪論。遺恨空悠悠。傷心杜宇聲。夜月空山裏。路人尙拜墓。志士長揮淚。不道聖人葬。與凡民無異。排雲者誰子。抗章請復號。其言有倫脊。前人所不到。吾王惻然感。盛德均覆燾。斷然行闕典。不用稽于古。大廟擧縟儀。遺陵崇象設。列聖所未遑。蓋亦待今日。人心始快伸。神理亦陰騭。誰云事嫌逼。我識繼先志。喟然發長嘆。取筆聊用識。</text>
<title>次贈吳判官泰而 始亨</title>,<text>湘澤無人問草廬。窮途誰念病相如。殊方節物頻驚火。故國親朋久絶書。人事歲隨雲變化。客情秋共葉蕭疏。丈夫有志寧空老。莫道人間萬事虛。</text>
<title>秋雨聯句。用孟韓韻。</title>,<text>一月恒雨垂。八荒頑雲會。亭秋氣鬱蒸。山晝光晻靄。天章 側聽鬧瀑淙。遠視迷岱泰。跳荷如逬珠。響瓦類傾瀨。國材 落地波盆飜。垂天脚椽大。已悶病禾穀。何論萎蕭艾。春卿 滌陰願靡由。障潰愁豈奈。風威正閟巽。月令方丁兌。天章 憂飢未摘穗。怯濟空濱汰。碧蘚涴書面。黃流聒階外。國材 垤融蟻迷尋。車擁鸞絶噦。庭綠漸看蕪。池紅不聞馤。卿春 田荒偃稼委。梁拆奔槎沛。蒼茫彌旬潦。浙瀝連宵籟。天章 村童尰妨步。書生憂自忲。吟詩思聳肩。決雲劍拔帶。國材 抑洪無大禹。爲害甚不害。飜驚漲溟渤。奚止盈溝澮。春卿 灌畦功已抛。馮河力無賴。災深儆堯湯。困劇厄陳蔡。天章 令節迫中秋。先墓恐阻酹。爽朗乍開豁。崩騰旋蔚薈。國材 川陸欻明晦。雷霆劃砰礚。七政迷在璣。萬國阻貢具。春卿 農穫闕登場。官糴難充廥。傷時漫勞悴。失業疇沾丐。天章 雲師恣飜幢。日駕長埋軑。妖魅喜出入。飢鳳絶飛翽。國材 屐弊怯衝泥。茅疏愁漏蓋。吾憂誠在祀。國貧不獨鄶。春卿 皎皎念綴旒。悠悠心搖旆。思揮倚天篲。快掃彌山靄。天章 泥乾九逵道。風飛大荒壒。涼生書可親。水落魚行膾。國材 歌豐雖未望。爲樂此其最。庶幾拾遺秉。啙窳免顚沛。春卿 玆誠家食幸。亦荷天恩霈。願上戒咎徵。爲治去其太。天章</text>
