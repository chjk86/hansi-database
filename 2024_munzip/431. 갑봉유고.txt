<title>陳所懷仍辭戶判疏 庚寅十一月二十九日</title>,<text>伏以臣待罪籌司之末。値玆虞憂之時。而素乏識慮。不能以一言有所裨補。慙懼實深。頃因宰臣之疏。有書進所懷之命。雖無適用之策。不敢終默。略陳膚淺之見。以備裁擇。而芻狗已陳。遼豕可媿。臣不勝惶汗之至。噫。我國家久無邊警。恬憘度日。百年昇平。從古所難。何可狃安而忘危。不思所以保邦之道乎。矧今饑饉連年。災異荐因。民生困瘁而邦本不固。環顧外內。無一可恃。土崩之患。理所必至。觀於近事。可以驗之矣。自有北咨。人心波蕩。京外同然。莫可鎭定。脫有緩急。何以收拾。靜言思之。不覺心寒。今玆海寇情形。固難懸算。而進言者。皆曰必不來。來亦不足憂。臣愚淺慮。亦以爲然矣。然而變生不測。有備無患。雖明知其不來。在我之道。以爲必來而待之可也。此廟謨所以專意海防。而有所講礭者也。徒前海舶之出沒洋中。近我地方者。多在海西。可知其海路之便於來去也。今當尤爲致力於海西。而禦敵之道。不過曰戰守二策。本道軍兵疲殘。束伍之外。無他所恃。沿海邑鎭。又無城池。何兵可戰。何城可守乎。一有急報。必將望風而奔潰。豈不懼哉。城池脩繕。猝不可爲。言之無益。軍兵則及此時變通。可爲目前之用。實非難事也。原任大臣獻議中。禁衛營別驍衛。御營廳別馬隊。分屬監兵使。用於受敵之處云者。誠爲切緊矣。此則旣有擧行之成命。廟堂今方奉行。而第念捨舟登陸之賊。必不徒手犯境。所持器械。不過火砲。砲凡所及。雖猛將突騎。亦末如之何矣。我亦不可不以矻手應之。而所謂束伍。常時不成隊伍。不知坐作。又不習枝藝。臨亂何以得力乎。禁衛營步軍之在海西者摠計二千名。此皆砲手之可用於戰陣者也。以此二千。分屬本道監兵使。如別驍衛之例。名之曰牙兵。而聽其節制。則雖不幸而有警。數千精兵。與馬軍合勢。可以摧破蹂躪於境上。何患乎敵兵之深入內地乎。兩湖沿邑之禁衛軍御營軍。亦以他僻處之軍。易其番次。風和六朔。勿爲徵番。留在本邑。使其邑倅統領點閱。以爲不時之用。亦似得宜。亟令廟堂礭議施行幸甚。惟此分屬換番之請。所以備海寇也。抑臣之憂。有大於此者。不出十年。西北必不得晏然。未雨綢繆。尤當加意於此。而不可少緩也。兩界軍兵。專屬本道。近來兩道軍政。亦不全拋。頗有通變舊制。團束整飭之擧。自今以往。嚴飭藩閫。使之益加惕念。隨便操鍊。常如寇迫門庭。無敢毫忽放過。則設有邊虞。豈使賊兵如入無人之境乎。至於海西一路。賊路要衝。而戎政最爲虛疏。軍兵亦甚單弱。新設十鎭。蓋爲嶺阨把守。而糧道難繼。已議存罷。土卒些少。不能成樣。關西失守則豕突之勢。莫能遮截。甚可慮也。別驍衛八百四十名皆在海西。分作十五番。每朔五十六名。輪回上番矣。馬兵五十餘名。立番與否。在軍門無大損益。且司馬爲主將。七百禁軍。在其麾下。常時共赴場操。有事則同受將令。便同禁衛營所屬。本營雖非此別驍衛。不患無馬軍。自今別驍衛八百餘及上所云步軍二千名。減去於本營。永爲分屬矜海西兩營。使其所居宦。一月一度試射試放。監兵使亦於春秋巡歷之時。點操試藝。爲其手下之兵。如臂使指。則其爲緩急之用。必非束伍之比也。別驍衛雖有分屬之議。分屬與永屬有異。宜有商礭變通。明白定奪之道矣。如曰京軍門團束之軍。不可減損。則此有不然者。添兵要害。外禦其侮。使賊毋敢闌入於近畿者。豈不爲第一策乎。此實不可不急講而處之者也。金川以東靑石洞。爲一夫當關之地。行過此處而稍有血氣者。孰不扼腕痛限於丙丁事也。懲前毖後。在今可圖。備禦之責。專在松都。臣曾經留守。備諳其事勢。而副提學趙泰老之疏。言之詳矣。其所謂以留守之稱行大將之事。號令不行於各邑。體面有虧於軍門云者。誠是矣。軍額多至累千。武士皆是善弓馬者。以此防守。足當一面。定其使號。委以將權。如江都鎭撫使之例。使之鍊習卒伍。修治器械。有亂則領兵箚住於靑石洞口。盡力攻守。則雖有大敵。必不敢長驅險阻。直抵京城如丙子矣。北鄙之事。誠有可憂。彼有事變則我受其鋒。必然之勢也。侵掠封彊。大軍壓之。則鐵嶺以北。恐不能支矣。控禦之策。何可忽也。臣曾待罪淮陽。審其形便。木邑介在於楸鐵兩嶺之下。楸池通于嶺東。而山高谷深。僅有一線之路。北接安邊地界。鐵嶺極天險峻。直爲北路咽喉。誠是國家之關防也。天險如此。而人事未盡。待暴之地。便成虛邑。可勝惜哉。關東一路。只有一防禦使。而設營於春川。春川距鐵嶺三日程。距大路又甚僻遠。距京都亦非切近。如有警急。誠有彼此不及之勢。處地道里。實乖便宜。而建置已久。不必變改。臣愚以爲淮陽又設防營。另擇秩高文武交差府使。與春川爲左右防禦使。嶺東西各邑軍務。分授輨轄。無使拋棄。境內軍兵。專屬本邑。作爲獨鎭而摠統節制。如水原之例。則設或有事於北方。庶可以遮遏捍蔽矣。前項數件條。陳言雖淺近。其於固藩籬守四封之道。未必無少補。亟令廟堂商礭採施幸甚。輦下五軍門中守禦使摠戎使。皆以無軍將。在於城內。甚無意義。守禦使猶有可去之信地。而摠戎使臨亂則將何往乎。急遽倉卒之際。散在烏合之卒。必不能傳令期會。不過扈從而已。不然則必彷徨道路。無所適從。此已可慮。而一年一度之巡操。年凶則亦停。將卒不相見。將不知卒。卒不知將。兵家所忌也。京畿監司以畿輔重任。且兼巡察節度。而道內軍兵。專屬於守禦摠戎兩廳。監營只有旗手若干名。輪回立番。不成營門貌樣。在平時雖無所妨。有變亂則何以措手乎。臣意以爲若以京畿監司兼摠戎使。則春秋巡歷。點視軍兵。且行操鍊。而自有一道維持之勢。號令行於列邑。軍兵亦知畏憚。借人代點。借着服色。借持軍裝之幣。可以少革。軍政之着實。必勝於前。畿營便成一大軍門矣。如遇變亂。與左右防禦使及各邑守令。或爲防遏於受敵之地。或爲捍衛於駐蹕之所。則必大得力。與摠戎使之徒有將號而無其實者。相去萬萬矣。旣兼將任則不可數易。以三年爲苽限。而能於其職者則久任無妨。亦令廟堂商量利害。稟旨施行幸甚。臣伏見將臣疏批。仰認聖算在於北漢。此是國家大計。何敢有所妄議。而第臣憂愛之誠則不後恒人。旣有所懷。而自阻於君父之前則是不忠也。臣請冒死陳之。近以都城當守之說。大小臣僚之陳疏獻計者。前後相續。而殿下一向牢拒。如水投石。仰惟殿下之終始以爲不可守者。豈樂於去邠而然哉。蓋以城大難守。欲守而不能守。則其禍反大故也。聖慮所及。羣下豈敢不仰度。而第都城雖曰闊大。據億丈臨不測。形勢甲於八方。間間將頹處外。舊築亦非不堅。略加繕修。鑿濠增陴。與民共守。則寧有大可守之埋哉。卿大夫士庶人皆曰都城不可棄。武士與在行伍者。皆曰都城必可守。衆心如此。亦一城子。民情可見。何患守城之難乎。城守之策。諸臣章奏。竭盡無餘蘊。臣不敢爲架疊之語。而以義理則宗廟社稷之所在。君臣上下。當同守勿去。以利害則子女玉帛之所聚。何可付之賊手。任其焚蕩乎。大駕出都門一步地。則廟社有蒙塵之辱。滿城赤子。必盡爲魚肉。殿下於此時。雖獨保孤城。何心南面。誰與爲國乎。思之至此。不覺氣塞。北漢形便。臣未嘗目覩。而從前當築之議有之矣。前司諫韓配周之疏。擧臣姓名。有所云云。蓋於昨年秋間。與故判書李寅燁相遇於闕中。言及都城事。配周亦在座。以速築北漢爲言。寅燁語臣曰若築北漢。吾當損出賑廳米一萬石以助成。其意亦以北漢爲可築。而臣於伊時方忝主兵。故其言如此耳。臣則本以都城爲可守而不可棄。女墻修築。何補於守城。而雖不守城。國都之城。不可全然拋棄。若漸次用功。或可爲他日一分之益。故建白始役矣。今之議築北漢者。非謂棄都城。而全主北漢也。北漢險阻。且近都政。築城於此。以爲移蹕之所。幷守都城。欲作唇齒之勢。果能如此則豈非萬全。而但只守都城。猶病闊大。分守兩城。可保無憂乎。將臣疏批中以都城終有所不便。意在北漢爲敎。聖上之意則蓋欲棄都城而避北漢也。臣於近日聞看審北漢者之言。自是天作金湯。必無難守之慮。而但內外俱險。且甚狹窄。都人士女決無盡爲容接之勢云。殿下雖欲與民入守。恐不可得也。都城爲賊所據。絶我聲援。經時閱月。則必不免進退不得之患。豈不危哉。千思百計。莫如以固守都城爲定計。以謀築新城之財力。繕修都城。則用其半而必有餘矣。今宜先定死守之計。曉諭中外。則人心自然固結。國勢自然鞏固。而如泰山磐石之安矣。捨此而何往哉。不然而必爲避走之計。則早晩深憂。在於北寇。反不如以江都爲依歸之所。無已則又有南漢。捨積年經紀之處。到今日別經他所。恐未爲得也。作事不可不謀始。伏願殿下下詢廊廟。深思熟計而處之焉。臣以都城事。欲一仰陳於榻前。而登對未易。敢此煩瀆於睿算旣定之後。不勝惶悚。而如蒙採納則國事幸甚。仍念臣之所患脚疾。作苦非常。自環跳至於外踝。上下流注。刺痛已久。不能行步。委席叫苦。無路供職。陳疏乞免。未蒙矜諒。不許開允。臣誠惶隕悶蹙。不知所措。又於日昨召牌下臨。不敢偃伏。忍死趨詣。祗謝兼帶新命。仍參候班。扶腋出入。不免顚踣。又爲開坐於金吾。乘昏還次。添傷行動。痛勢益劇。寸地不得運步。方在轉側須人之中。昨日起居之列。終未趨參。分義掃地。罪合萬死。伏乞聖慈特加矜察。將臣本兼諸任。函許遞免。以便公私。不勝大願。答曰縷縷條陳。亶出於憂時之忱。宜令廟堂商確稟處。卿其安心勿辭。調理行公。</text>
<title>辭戶判兼陳本曹變通疏</title>,<text>伏以臣賤疾彌留。不能運動。曠廢職事。不勝惶悶。再上辭本。乞蒙恩遞。微誠未格。終靳允許。荐承溫批。令臣調理行公。臣誠感激隕越。不知所以自措。如使臣之病狀有一分可强之勢。則何敢萌托病圖便之心哉。左邊脛骨之痛。鍼灸治療。亦已久矣。乍歇旋谻。終無顯效。不得已繼尋辭單。期以必遭矣。日者連有起居之禮。且値考績之期。不可頑然偃伏。遂迺扶舁進參於候班。仍爲赴衙。磨勘諸司之殿最矣。數日行動。大段添傷。痛在環跳。連及外踝。上下流注。如刃亂刺。着足起立則骨節如碎。全不運步。顧此所苦。始自首冬。已至三朔。少無所減。假使不至於因此滅死。其不免爲廢疾則決矣。噫。駑馬力盡。背傷足蹇而强載重負。鞭策不已。則顚蹶殞斃。勢所必然。今臣亦類是矣。以此病狀。當此劇務。雖不能趁日奔走於公衙。緊務之不可淹滯者。亦不得不在家酬應。勞弊精神。殆無餘地。若又因仍久冒。則將必不勝其任。而有顚僨之患矣。豈不懼哉。至於金吾兼之虛帶。尤切悶蹙。卽今要囚在獄。按治之際。缺一堂席。事體未安。而臣於前後。皆未參坐。前頭又無自力察任之望。不避瀆擾。冒死呼籲。伏乞聖慈。察臣病重實狀。符臣本兼諸任。亟許鐫遞。以便公私。不勝幸甚。臣於乞免之章。不宜贅及他事。而職事所關。不可不變通者。敢此附陳焉。曾因重臣陳達。濟用繕工兩監提調。以判度支者例兼事。定奪擧行矣。第念兩監之於國家大小需用。其所策應。極其煩重。宣惠廳受價之外。隨其不足。自戶曹給價之數。比他司最優。本曹尾閭之洩。多在兩監。事務之煩擾。亦由於酬應兩監也。然而兩監皆有別提調。則專管一司。隨事蕫察。製量緩急。文移往復。已成流來之規。在戶曹猶不至於紛然難堪矣。近年以來。貢物主入輩。無不殘敗。人心亦不如古。雖有遺在。輒請給價者。爲今痼弊。兩監文報與貢物人呼訴。倍於前日。應接不暇。此由於戶曹爲其提調故也。蓋地陪本務旣煩。例兼亦多。而又加之以兩監之事。如臣才疏病甚朝夕當遞之人。固不足言。雖使才優力强者當之。實無兼管摠察之勢。彼此兩妨。有何所益。兩監提調。依前別爲差出。勿令地部例兼。恐爲得宜。請令廟堂稟旨施行焉。且次歲幣乃歲幣。各樣物種及大小好紙措備之價也。丁丑年歲貢之後。常賦外別定於三南江原咸鏡五道。一從田結數分定。名之曰次歲幣。而各邑各爲上納於戶曹矣。大同設立之後。次歲幣亦入於大同磨勘之中。而木品有別。故次木四百同。爲大同木八百同也。當初則雖自惠廳不爲區別。一體磨鍊收捧。而准數移送於戶曹矣。中年以來。惠廳仍作應用之物。不肯移送。自戶曹以直納本曹定奪矣。惠廳又以直納有弊爲言。還自本廳捧之。而歲幣木則准數移送於戶曹事。大臣定奪於榻前。此是丁卯年間事也。定奪雖如此。而惠廳終不施行。累次移牒之後。始爲略略塞責。此誠諺所謂我刀入他鞘者也。逐年備送之歲幣則自有定數。而惠廳不送其應送之價木。不得不以他條充備。從前經費之每患艱乏。未必不由於此也。又於甲申年間。惠廳堂上有所陳達於榻前。而其言以爲次歲幣木。本是當送戶曹者。而本廳用度常患不足。推移充補之際。自不得一一盡送云。而甲戌以後至甲申十年內。未移送木四千三十一同零。沒數蕩滌。所謂蕩滌。指徵無處難捧之物。不得已蕩滌也。此則不然。旣已捧留庫中。爲其費用。而不欲移送。至請蕩滌四千餘同之木。戶曹公然失之矣。惠廳亦知其當送於戶曹。而初有蕩滌之擧。又有分半之事。所謂次歲幣若是惠廳應用之物。則惠廳當盡用。如非戶曹應用之物則戶曹不當參涉。雖一疋之木。不可苟得。況四百同乎。分半之說。甚無意義。此等謬例。恐不可因循也。惠廳雖以用度之不足爲言。其所需用。不過貢物給價也。大同設立。專爲貢物。所收米布。雖以豐凶而有所增減。大抵量其用度而定數上納。其餘儲置米之在外方者。歲不下十餘萬石。用度果爲不足。則自可隨意取用。何必以地部緊關之歲幣價。苟且用之乎。其故實未可曉也。蓋地部一歲之入。不能支一歲之用。而歲幣雜物每年給價之數。多至大百餘同。捨其應用之物。每患拮据之難。破東補西。不免苟艱。丁丑後次歲幣別爲分定之意。果安在哉。雖本曹蓄儲有裕。此等應推之物。不當任他置之。況今經費萬分竭急者乎。臣愚以爲次歲幣代大同木八百同。勿與惠廳分半。一依祖宗朝定法盡歸本曹。俾作歲幣之價。事理正當。而仍令直納於本曹。然後可無惠廳靳固爭較之弊。夫如是則本曹形勢。可以支撑。而惠局事體尊重之地。其所處置。亦庶幾得矣。前後度支之長。以此事累次陳達於筵中。再有令廟堂稟處之上敎。而遷就累年。尙無覆奏之事。今臣所陳。亦不過爲籌司故紙。伏願聖明斷自宸衷。亟降處分。千萬幸甚。臣欲於早晩登對時陳達矣。脚疾非常。決無趨蹌殿陛。入侍前席之望。不得不有此煩瀆。惶恐無地。臣無任屛營祈懇之至。答曰疏陳兩件事。令廟堂議處。卿其安心勿辭。益加調理行公。</text>
<title>辭守禦使疏 辛卯四月初五日</title>,<text>伏以臣幸而不死於前秋危症。又患脚疾。經年辛苦。傷敗特甚。實無一分陳力之路。度支劇務。決非所堪。而累上辭本。未蒙矜許。因仍蹲冒。荏苒至今。瘝曠居多。罪戾實深。日夕惶悶。惟俟譴何。迺於千萬夢寐之外。忽有南漢守禦使之命。臣戃慌震駭。不知置身之所也。夫保障之任。其責至大。雖國家安泰之日。固非人人之所可輕授。矧今憂虞方殷之時。必倍加審愼。得人而任之。然後可以托重於緩急而有所恃矣。歷數前後。孰有空空如臣而膺是任者哉。念臣無似。偏蒙異渥。分外忝竊。踐歷旣多。效蔑塵露。罪積尸素。所叨本職。已是千匀之重。而今玆新命。又如蛟蝱之負山。百爾思量。萬無堪承之望。寢食不甘。無所容措。臣若不量才分。貪恩冒當。終至僨誤顚踣。以負我聖止委寄之隆。則臣雖萬被誅罰。何足以贖其罪哉。言出肝膈。實非飾讓。伏乞聖慈特賜鑑諒。還收南漢守禦之任。回授可堪之人。以重國事。以安微分。不勝幸甚。</text>
<title>因同知朴權疏陳卞疏</title>,<text>伏以臣昨伏見同知朴權之疏。以臣前疏謂之事多爽誤。已極瞿然。而至於疑人心術云者。是何言耶。使臣狀啓中歲幣見縮。致疑於地部之錯計。臣職掌所管。不敢晏然。乃於引罪之章。略及封裹時委折。以明其無可疑之狀而已。片言半辭何嘗彷彿於其所云云耶。上价都尉。不惟朝廷之所尊敬。是臣一家親宰臣。亦臣之平生故舊。以此事疑其心術。臣雖無狀。不忍爲此。何其不相諒而勒加情外之言耶。臣竊訝焉。當初狀聞之指擧本曹者。猶置之於疑似之間矣。令其疏語全然歸之於本曹之誤算。臣之奉職不謹之罪。於是乎昭不可掩。靜俟威命之外。宜不敢更有瀆浼。而第玆事所係不輕。大關後幣。亦何可嫌於爭卞。嘿然而已乎。大抵封裹之日。首譯以下依傳敎捧條目者。蓋慮有如此之弊。而渡灣以後雖有事端。若如宰臣之疏而歸咎本曹。不問譯輩。則從今以往。赴燕之譯。無所懲畏。而必不殫心於押物之任。灣府驅人之善偸竊者。亦將恣行奸究而無所不至矣。此豈細慮也哉。且於其狀疏中。皆以封標完全。爲誤算之明證。而到彼之後。歲幣方物。解其包裹於使臣所不見之處。例付之於譯輩之手云。知其有欠。欲掩其罪。告之以封標完全者。亦不可謂必無是事也。使行到灣。更爲査對。蓋出於十分致愼。則大小紙地。只改結裹。紬綿重物。獨不點檢。是何故耶。然而其疏旣曰例規如此。不獨今番爲然云。臣未經燕行。全昧事例。只憑老譯之躛言。猥有煩溷。奏御不審之罪。亦所難免。惶愧隕越。益無所容。玆敢冒陳危悃。恭俟譴何。伏乞聖慈俯賜諒察。亟遞臣職。仍治臣罪。以謝人言。以安賤分。不勝幸甚。</text>
<title>辭加資疏 辛卯十月二十四日陞正憲時</title>,<text>伏以臣於病伏中。伏見備忘記。以備局書啓。臣名在於城役主管之列。故特下加資之命。臣不勝驚惶悚恧之至。今玆築城。主管者前後三人。胥基經財。規畫稟裁則閔鎭厚也。程功督力。不憚勤勞則金重器也。臣則只因鎭厚之成規。句較文書而已。往來看檢之勞。半不及於重器。而畢竟論賞。與重器等。比鎭厚太過。實無等差之別。不獨臣私心惶愧不敢自安。公朝之議。必不衆允矣。鄕者江都之勞。亦不減於此役。而臺閣猶爭賜馬之恩。況臣之勞微而賞重者乎。念臣厚被殊渥。爵位猥高。方忝六官之長。又廁籌司之末。凡於國事。毋論大小。隨遇效力。是臣職分。設令微臣眞有分寸之勞。與軍門將士之積月勤若於畚鍤之間者。同受恩賞。實非臣始慮之所及也。聞命慙懼。置身無所。此不但微臣過福之憂。其有害於聖朝明愼之政者非細故也。敢暴由中之懇。仰干體下之聽。伏乞聖慈俯賜諒察。亟命收還加階之命。以重賞典。以安賤分。不勝幸甚。且臣久冒劇地。猥多兼管。衆務鞅掌。精力難堪。積瘁之餘。內傷外感。患寒委頓。已過一旬。日漸危谻。死生未分。時月之內。決難行公。歲幣方物。封裹當前。而亦無起動進忝之路。兼帶金吾。又作閑漫。而久未參坐。一倍惶悶。倘蒙天地父母特加矜憐。許遞臣本兼諸任。俾臣得以安意調治。則庶有復尋生路之望。千萬至祝。</text>
<title>辭戶判兼陳所懷疏 壬辰正月二十二日</title>,<text>伏以臣之病狀。實無供職之勢。瀝血控辭。不但爲情勢之不安。而誠未上格。未蒙允許。臣誠抑鬱悶迫。不知所以自措。繼尋長單。實非獲已。而見阻喉司。終未上徹。迺於太廟展謁之日。不敢偃伏私次。忍死趨參於陪從之列。觸感添傷。諸症倍谻。頭腦疼痛。胸膈痞悶。痰火用事。神識昏瞀。全廢眠食。委頓呻楚。內傷旣重。表感未解。種種症樣。無非危綴。三年劇地。勞弊已多。少有所苦。輒至沈篤。老敗精力。安得不如此。譬如駑馬力盡。顚蹶不起。見今疾勢。決不可以時月責效。雖獲少愈。寧有復備驅策之路乎。倘蒙天地父母特加哀憐。釋此千匀之重。俾得數月之閑。專意醫治。任便將息。則一縷危喘。庶或有更尋生路之望。不避鈇鉞之誅。更申肝膈之懇。伏乞聖慈俯賜矜諒。將臣本兼諸任。亟許鐫遞。以便公私。以卒生成之澤。不勝萬幸。且臣以南漢久勤事。欲一稟旨。而登對未易。遷就至此。大政已定。不宜後時。玆敢贅陳焉。南漢保障之地。宜加顧護。從前激勸之方。意非偶然。山城之人。生理索然。而武士之入居城內。忍其飢凍。積年辛苦於將校之任者。只以久勤遷轉。爲拔身之計。且不無興起作成之效。其中材勇可仗於緩急者。亦不可謂無其人矣。他日得力。未必不在於此輩。朝家奬勸之道。何可忽也。近來西銓久勤。視古太廣。窠窄不調。則怨隨而起。變通減去。蓋出於此。誠是不可已之事也。然而南漢則與楊州，長湍，水原。大有間焉。一例變改。軍校有落莫之歎。臣之淺見。復舊與刱始有異。從今以後。每都目。用其久勤。以爲收拾之地。似爲得宜。伏願聖明裁處焉。答曰疏辭令該曹稟處。卿其安心勿辭。調理行公。</text>
<title>被參判金鎭圭疏斥陳卞辭職疏 壬辰二月</title>,<text>伏以臣伏見禮曹參判金鎭圭之疏。以臣所陳達畿邑災結減米事。大加非斥。張皇論列。語意非常。至以忽其大體。失信賦民爲辭。臣誠不勝駭惑危懷之至。在臣私義。惟當引咎自訟。不宜妄有開喙。而第玆事顚末。有不容泯默者。玆敢略暴焉。昨歲畿內農事。若曰大熟則過矣。亦可謂稍稔矣。付種而不實者則容或有之。初不付種則大抵絶無。雖以道臣狀聞見之。楊州，安城，竹山，喬桐等四邑。地方。亦非不廣。而初不付種。無一負。所報四邑守令。豈皆虐民厚斂而然歟。蓋其實狀然矣。其他各邑之報。多少懸殊。水原地大。猶有可諉。如高陽，富平等小邑。皆是九十餘結。如非妄冒。必不至此。此廟堂所以必欲覈實者也。然而地部郞摘奸。異於常規。歲翻後檢田。又涉不便。如欲依其所報。盡許給災。則必有虛實相混之弊。朝令之下。亦不可全然防塞。百爾思量。無他善處之道。不得已有斗米減給之請。而幸蒙允可矣。蓋臣意則到今明覈。其勢未易。盡數許災。有乖綜核。斟酌減米。不覺其有損於大體。而當初大臣之意。亦且如是。此非臣自專之事。而況從前蠲減之政。不一其規。每結或減一斗或減二斗者有之。何嘗細折其分數。而計其合夕耶。且其所謂失信賦民者。臣亦有說。若以各邑所報災結。謂可准信。而猶且不許給災。則誠難免失信之責。自朝家至有該曹郞摘奸之命。則其慮有詐僞之弊。於此可見。廟堂旣慮其詐僞。而以准詐爲難。則臣何敢遽請給災乎。且各樣災結。隨歲豐歉。而多寡有異。昨年畿農。旣曰免凶。則何可比同於丙戌戊子庚寅等災歲而一槪論之乎。臣未知宰臣誠以六百餘結。認爲皆是種不入土之地。而無一毫違錯歟。臣則決知其不然也。苟不如是則臣雖無狀。豈忍徒務賦民而罔念歸怨於國家耶。噫。有國所重。莫過於田政。十負以上。災實差錯。守令坐罷。則祖宗朝制法。豈不嚴峻。而近年以來人多玩法。事不遵古。年分事目。頒降之後。各出意見。續續陳請。給災之規。職此濫觸。臣嘗病之。且守令之有能聲者。率多虛張災結。瞞報圖得。以爲干譽之資。致令實結大縮。歲入不敷。逐年如此。國無一年之蓄。寧不寒心。今玆畿邑之事。出於年分磨勘之後。虛實難分。廟議之靳許給災。蓋亦慮此。而臣之所以變通陳白者。妄謂無大損害。而似或順便矣。乃反受人詆斥。至於此極。臣實慙懼。緣臣慮事顚錯。不免僨誤。以致聖上恤民之澤。不及於窮蔀。重貽失信斂怨之譏。臣雖滅死。不足以贖其罪矣。民事所關。公議如此。趁今改圖。猶可及止。欲望聖明反汗成命。更令廟堂從長稟處。幸甚幸甚。仍念臣之不才無能。加之以衰朽癃殘。精神筋力。已無餘地。雖尋常職事。猶懼不稱。況此度支重任。豈有可堪之望。而因仍蹲據。以至于今。荏苒之間。倏已三年矣。前冬以來。忍死奔走。積瘁之餘。疾遂大作。宿患痰病之外。近添內傷外感之症。專廢啗食。委頓痛楚。顧此所苦。源委不淺。時月之間。勢難供任。況情勢之萬分難安如上所陳者乎。玆敢冒控危悃於悶下之聽。伏乞聖慈俯賜矜諒。將臣本兼諸任。幷許鐫罷。仍治臣失臣賦民之罪。以謝人言。以安微分。千萬幸甚。答曰卿之日昨陳白。實涉便煩。意外侵斥。不必深嫌。卿其勿辭。從速行公。</text>
<title>辭經筵金吾兼任疏 壬辰三月十七日</title>,<text>伏以近日禁府罪囚多滯。而臣來在役所。不得察任。瘝廢職事。極爲惶悶。陳章控籲。乞遞金吾兼任。而喉司不諒。退却不捧矣。卽伏聞日昨筵中。通信三使臣議處公事。有令次官擧行之命。臣於是不勝疑感焉。蓋王府議讞。毋論大小。必使首席至之者。重其事體也。首席有應避之嫌。則或有令次官代行之例。而至於此事則有不然者。判義禁臣崔錫恒之謂有嫌礙者。三使臣中從事官一人也。一事幷論。有異單擧。嫌路雖廣。不無緊緩。其欲必避。曾是不意。聖批中太過之敎。誠爲至當矣。以一人有嫌於首席之故。竝與兩臣而次官之當其勘處。實有越俎之嫌。而朝家處分。不亦苟簡乎。臣愚以爲上副使兩臣則仍令長官議處。其所引嫌之人。令次官代行。事理得宜。職事所關。敢陳淺見。伏願聖明更加裁處焉。且臣承命監蕫。事役未易。夙夜懼。只俟譴何。而前頭訖功。遲速難知。所兼經筵金吾兩任。不可一向虛帶。伏乞聖慈俯賜諒察。竝許遞改。俾無曠職之弊。千萬幸甚。答曰卿其安心勿辭。幷卽議處。</text>
<title>因廟堂題辭陳卞疏 壬辰四月五日</title>,<text>伏以臣千萬意外。忽遭難安之端。不敢晏然。略暴顚末。煩猥之誅。自知難逭。臣罪萬死。蓋於日者備局以三軍門治道牌將饌價及募軍役布。自戶曹分給事。捧甘分付。臣以爲凡國家大小之役。戶曹給料。兵曹給布。自是不易之常規。而至於治道牌將。皆是軍門將校之厚受料布者。設有一時看役之事。自戶曹別給饌價。寧有是理。旣無前例。且關後弊。軍門煩報。已極猥雜。廟堂許施。亦涉乖宜。臣據例回牒矣。及見其題辭。有曰上年城役時。外方扶助木近百同。輸送戶曹。以此分給宜當云臣看來不勝驚怪之至。噫。臣雖庸鴑。亦不至全昧事例。身爲主管之人。城役所需近百同之木。豈有公然移送於所帶衙門之理乎。果有是事則雖被重誅。實所甘心。未知廟堂有何所聞。而經年之後。今始發端於文報題辭耶。臣竊訝之。其所謂扶助木。卽外方分定之木也。諸道各營門苟充上送之木。麤短居半。初頭則就其中擇給。末稍餘存。尤甚麤劣。募軍呼冤。不爲受去。如欲作錢則麤木價廉。所縮甚多。不得已九十餘同。以戶曹下地木換給。又有銀錢若干餘數。而欲爲直給則不足爲近萬匠軍一巡分給之資。故亦以下地木四十餘同。先爲取用。以其銀錢支計移送。此則有同買賣。而蓋下地大元定折價最輕。無損於地部。而有補於役布故也。事役未畢。錢布已盡。無他出處。更雖措手。又以下地木直爲取來分給者。一百三同零也。換木與銀錢價。計除戶曹木取用之數。多至百餘同。而到今反以扶助木移送戶曹爲言者。何所據而發耶。尺布一錢。皆有籍記。畢役後修正文書。卽爲回示廟堂。今雖日月稍久。臣何敢誣也。廟堂題辭。與屋下私談有異。若不明其事實。以破人駭惑。則臣之見疑同朝。固不足言。而在朝家事體。亦不當因循掩置。伏乞聖明亟命攸司。取考備局所在城役時錢布出入文書。明白査出。果如廟堂題辭。則夬正臣罪。以爲人臣任事不謹者之戒。公私幸甚。答曰疏辭明白。寧有取考之理。卿其勿辭。安心行公。</text>
<title>被輔德金普澤疏斥辭職疏 壬辰五月十三日</title>,<text>伏以臣往留北漢役所者二十餘日矣。役幾垂畢。而猶未訖功。且患感冒。喉痛兼劇。雖欲下來。而添傷可慮。進退不得。仍留調治矣。伏聞聖上悶旱憂勞。特下錄囚之命。昨又以政院啓辭。有令臣進參之敎。臣職事所關。不敢退伏。力疾起動。僅僅入來。詣闕之除。又伏聞有雖未備員入侍之敎。還爲退歸。而昨夕聞命。今早促還。相去不邇。未及隨參於入侍之列。惶懼靡容。臣罪萬死。且臣得伏見輔德金普澤之疏。以前任高陽時事。爲其辭職之端。詬罵臣不遺餘力。臣不勝駭怖之至。其疏所云極其深緊。自許以恥爲聚斂之臣。攻臣以力沮美政。不念怨詛者。其指意所在。蓋可見矣。噫噫甚矣。人之爲言。胡至此極。玆事委折。已悉於前日臣疏。今不必更爲覼縷。而臣未知美政之緣臣見沮者何事耶。地部郞檢田。爲其覈實。而曾所罕見。且關後弊。臣之變通陳白。請減米斗者。亦非擅便之事也。廟堂之議。初旣如此。後變爲曹郞檢田。彼以不行檢田。爲力沮美政耶。臣之前疏拈出高陽，富平者。擧其邑小災多而言之也。若曰有意攙引。則富平何入其中耶。事體之說。不滿一笑。且臣疏所謂瞞報災結。不過泛論外方之弊。而彼必引而自當者。臣未知其故也。蓋此事端。由於給災一款。而臣於前冬備局之坐。不無商確之語。臣之淺慮。以爲年分磨勘後。追給災結。則虛實相蒙。必有其弊。以是爲重難矣。畢竟廟議以給災定奪。則臣之言何足爲有無。而前日宰臣以力持陳達。今又有力沮之誚。臣忝居度支。徒以恤費爲心。力沮國家之美政。不恤生民之怨詛。則論其罪狀。雖擢髮而何贖哉。臣不早自處。久當重務。當遞之端。固非一二。而今此所遭。實非尋常詆斥之比。臣雖無恥。決不可淟涊仍在於職次。不得不冒死煩籲於遇災修省之中。臣尤死罪。伏乞聖慈俯賜諒察。將臣本兼諸任。函許鐫罷。仍治臣罪。以謝人言。以安私分。幸甚幸甚。答曰金普澤疏語之欠當。予已知之。卿其勿辭。安心行公。</text>
<title>因司諫權𢢝疏請罪疏 壬辰五月二十七日</title>,<text>伏以臣不量才分。冒當重任。蹲據三年。釁尤百出。以公以私。業已當遞。貪戀寵祿。至今盤礴。人言之來。固無足怪。而其所詆斥。實非尋常妣議之比。揆以廉義。決不可冒沒仍在於度支之任。陳章控免。出於至懇。而聖明不諒。終靳允許。臣誠惶隕抑鬱。不知所處。情勢之外。身病且苦。繼尋辭單。見阻未徹。曠廢已久。一味悶蹙矣。伏見司諫權𢢝之疏。極論今春庭試防禁之廢弛。至以懲罪爲請。臣亦其時試官之一也。科場不嚴之責。臣亦難免。臣不勝震悚危懍之至。伊日之事。誠出於萬不得已。多少委折。已悉於大臣重臣之疏。臣不必更爲疊床之語。而臨急變通。有異常規。嘵嘵之言。久猶未已。在外臺臣之聞而駭之。固其宜也。雖其事勢不幸如此。而僨誤之罪。實所難逭。臣方欲治疏請譴之際。因承宣陳達。天牌忽降。而臣於本職以必遞自劃。雖被大何。更難冒出。矧今臺疏峻發之後。亦何敢晏然承命乎。玆不得不坐犯違慢之誅。分義掃地。罪戾益重。伏乞聖慈俯賜諒察。將臣本兼職名。竝許鐫削。仍治臣罪。以謝人言。以肅朝綱。千萬幸甚。答曰前日所遭。累次開釋。一向引嫌。殊涉太過。下款事。大臣疏批。已諭予意。卿其安心勿辭。從速行公。</text>
<title>辭左賓客疏 壬辰六月四日</title>,<text>伏以臣受人詆斥。已不可冒沒在職。重被臺議。又不敢晏然行公。再上辭本。未蒙允許。累次開釋。溫批荐降。臣誠感激惶霣。不知所以容措。臣奉職無狀。所遭非常。廉隅所在。決難靦然仍蹲。而又以試場事。有禁亂收券等官拿罷。該房承旨推考之命。則難安之端。轉加一層。公議如此。亦何敢揚揚冒出乎。縮伏俟譴。披瀝更籲。而見阻未徹。一味危蹙矣。迺於昨日政。忽有左賓客之除。臣尤不勝震越之至。夫侍講胄筵。輔導春宮。其責至重。其選自別。決非人人所可叨冒。以臣空疏懵陋。寧有一分可堪之望乎。所兼經筵。已極不似。挾冊登筵。未嘗不愧汗沾背。而不能力辭。至今仍帶矣。況此新命。實是夢寐不到。承乏濫竿。匪榮而懼。揣分量才。何可苟然承當乎。且臣伏聞日昨筵中聖上以籌司堂上之太多。特下警飭之敎。臣亦忝廁諸堂之後已有年矣。凡係軍國機務。固非臣之所敢與議。而衰朽積病之身。赴衙亦罕。言其不稱則臣當先汰。此亦臣萬萬惶懼不安者也。抑臣賤疾。種種作苦。卽今症樣。實難供仕。而前疏急於引罪。未暴危脆之狀矣。素苦痰火。乘虛作孼。胸膈痞塞。咽喉瘡爛。全廢眠食。日漸瘦鑠。宿患脚疾。復發於暑濕。流注刺痛。行步不利。若不趁今治療。將不免爲廢疾之人。以此病狀。實無奔走識事之望。玆敢冒死呼籲於宸嚴之下。伏乞聖慈俯賜諒察。將臣本兼職名及新授賓客之任。一幷鐫免。籌司提調。亦令減去。俾私分粗安。殘喘獲安。不勝幸甚。</text>
<title>北漢行宮成後辭賞典兼辭本兼諸職疏 戶判時○壬辰六月十一日</title>,<text>伏以臣之難安情勢。非一非二。前後略已陳暴。至蒙累次開釋。感惶之極。不敢更爲煩浼。而區區廉義之外。新授賓客之任。其責至重。以臣懵陋。豈有可以堪承之望乎。而況請罷承宣之啓。又發於此際。同參誠事之人。理宜均被其罰。臲杌之端。更加一層。晏然行公。決無是理。累違召命。連章控籲。必期鞶帶之褫者。誠出於萬不獲已。而見阻喉司。終未上徹。狼狽悶懼。不知所以容措也。且臣昨伏見備忘記。以臣忝在營建廳堂上之列。故至有賜馬之命。今此行宮之董治。自是臣職分內事。有何可記之勞。而敢當錫予之恩乎。明王愼賞。幣袴猶惜。濫施冒受。上下俱失。此尤臣萬萬惶愧不敢自安者也。仍念臣猥當劇務。歲已再周。勞瘁已甚。神精都盡。臨事遺忘。失誤居多。若又因仍蹲據。必至於大僨國事。此實臣日夕憂懍者也。矧今所患痰火。添谻於暑熱。胸膈痞塞。咽喉瘡爛。藥餌無效。閱月作苦。眠食俱廢。日漸沈篤。脚部刺痛之症。近又復發。全不運步。起居須人。以此種種病狀。實無奔走職事之路。不得不冒死煩籲於宸嚴之下。伏乞聖慈函收賜馬之命。以重賞典。俯察情病之難强。幷遞臣本兼諸任。以安私分。千萬幸甚。答曰請罷之論。殊涉過當。賜馬之典。元非濫施。卿其安心。速出行公。毋使職務久曠。</text>
<title>辭右參替疏 癸巳正月初九日</title>,<text>伏以臣自有科獄以來。不敢行公。待罪地部。許久瘝曠。泯嘿縮伏。祗俟嚴譴。畢境勘斷末減坐罷。曾未幾何。忽有敍命。除旨又下。授臣以政府西壁。臣誠驚隕震惕。不知所以措躬也。在臣分義。惟當感激趨承之不暇。而第臣情勢。有不可晏然冒出者。不得不略暴焉。蓋昨歲試場之雜亂。專由於兩勢之非常。擧子之紛沓。而場屋之不嚴則甚矣。論以大體。爲考官者烏得以辭其責哉。然而科事可疑之迹。初無模捉之端。而諸試官傔從一竝囚覈。噫。科後囂囂之言。何時無之。而似此擧措。實是古今之所未聞。朝家事體之如何。臣固不宜容喙。而其爲搢紳之羞恥。孰甚於此也。伊時儒臣疏中雜坐考官之房。奸濫易生云者。最是緊處。而只以充滿之說。取招諸囚而已。生奸一款。終不窮覈。不分虛實。容易勘處。司寇議獄。不亦異乎。身爲試官。見疑莫白。今雖日月稍久。臣安得自安於心也。至於門之開閉。實關試官之罪之輕重。而金吾秋曹囚繫滿獄。累月推覈。終未歸一。未稍廷尉之奏當。亦欠別白。當初歸重門事。必欲査明之意。果安在哉。而門果不閉則開門試士。其罪尤重。罷職薄罰。何足爲發科場杜後弊之道也。雖蒙寬典。旋有牽復之命。而區區自靖之義。何可以暫時微譴。有所自恕。而揚揚冒廁於周行也。況今該曹罪囚之係干科査者。尙未收殺。此事未了査之前。臣之難安。猶夫前也。此又臣不可出之一端也。且臣衰朽積病之身。已無陳力之望。又自前憂兩目。猝然醫暗。已成內障之症。半年治療。終無分效。今則不能視物。咫尺之間。未辨白黑。自分爲廢疾之人。安有供職之念乎。情地病狀。俱無出肅新命之路。玆敢冒控危悃於宸嚴之下。伏乞聖慈俯賜諒察。將臣所授職名。亟許鐫遞。以便調治。以安私分。不勝幸甚。答曰卿其安心勿辭。速出行公。</text>
<title>禮曹判書時因持平金有慶疏引嫌疏 癸巳正月二十八日</title>,<text>伏以臣伏見持平金有慶之疏。其中一款。進號事也。以廷紳之强請。准許爲非。有所云云。語意深峻。臣不勝瞿然之至。夫朝廷大擧。論議之不一。自古而然矣。向來諸臣之疏。先事而各陳所見者。蓋欲將順謙德之意。固無不可。而百僚盈庭。力請不已者。實出於揄揚盛烈。致隆君父之至誠。我聖上弗咈羣情。久而後勉從。斯豈非國家莫大之慶幸也。今於事成之後。宜無異議。而臺臣追咎之言。出於意外。臣於庭請。亦嘗進參於諸大夫之後矣。人言如此。不敢晏然行公。昨承召命。竟未祗詣。逋慢之誅。實無所逃。伏乞聖明俯賜諒察。亟遞臣職。仍治臣罪。以謝臺議。以肅朝綱。不勝幸甚。答曰予意已悉於大臣箚批矣。卿無可嫌之事。安心勿辭。速出行公。</text>
<title>禮判時稟尊號書進箚 癸巳正月二十九日</title>,<text>伏以以政院啓辭。自今疏章奏御文字中。尊號書進事允下矣。成命旣下。今已擧行。而第臣區區淺見。不能無疑於此事。本曹儀軌及政院日記。經亂蕩失。無可考據。尊號自某事書進。雖未詳故事之如何。而以事體節次言之。則雖已議號進箋。未及告宗廟受冊寶之前。徑書尊號於奏御文字。似爲未安。且永昭殿敬寧殿改題主前。祝辭中不當書新號。獨於大殿書進尊號。亦有欠於一體尊奉之道。莫重典禮。宜無未盡之事。議于大臣。更爲稟定。恐或得宜。伏乞聖明裁處焉。臣得見政院啓辭。卽當定奪。而適以臺疏引入。稽遲數日。今始陳稟。不勝惶恐。取進止。答曰箚辭問于人臣稟處</text>
<title>辭加資判義禁疏 癸巳三月十六日○陞崇政時</title>,<text>伏以臣於日昨伏見備忘記。以臣名在都監堂上之列。故特下加資之命。臣不勝感惶隕越之至。今玆國家大慶。前古罕有。縟禮載擧。動植均勸。如臣衰癃殘喘。少須臾毋死。獲參舞蹈之班。粗伸抃祝之忱。今雖朝暮殞滅。更無餘恨。至於一時敦匠。自是職分內事。崇階寵加。出於意望之外。古之明王。嚬笑猶愛。臣自何可紀之勞。而敢膺此非常之典哉。微臣亢極之憂。固不足言。而不亦有害於聖朝明愼之政乎。反復思量。其不可冒受也明矣。況臣尤有所萬萬悶蹙者。以臣方帶知義禁。而有此恩命。秩爲一品。故仍以判義禁下批。臣誠疑惑。不知所以自措也。循資陞授。雖曰有例。一府長官。寧有二員行公之理哉。臣取見本府故事。在前加資而陞拜者。不無一二。而不多日旋卽辭遞。蓋以體例難便而然矣。臣之才分之不逮。姑置勿論。決不當固仍冒居。玆敢略陳微悃於宸嚴之下。伏乞聖慈特賜諒察。函命收還恩資。遞改兼帶金吾。以重賞典。以安私分。不勝大願。臣治疏將上之際。召牌忽下。而臣於近日感傷非細。委頓呻楚。不能運動。終不能趣詣承命。分義掃地。宜伏重誅。乞治臣罪。以爲人臣違嫚者之戒。幸甚幸甚。</text>
<title>陳情病乞遞禮判判義禁疏 癸巳五月二十五日</title>,<text>伏以臣於日昨。猥以病狀。冒萬死仰瀆於榻前。乞解職務。而未蒙矜許。抑鬱而退矣。今臣所苦目疾。實無察任之路。不得不復申悶迫之悃。臣尤不勝惶恐。顧臣年衰病痼。神精消耗。其不堪陳力就列者久矣。然而有命輒承。亦不敢力辭者。只欲顚仆爲期。竭蹶奔走。以爲一分報效之計矣。自去年夏秋以來。始有阿睹之患。老而眼昏。雖非異事。猝然瞖暗。必有所崇。多試鍼藥。終無分效。經冬涉春。有加無減。及至今日。一倍苦重。目晴刺痛。視物益不明。纔遭逆理之慼。自不得理遣。其所添傷。勢固然矣。內障之症。本來難治。而如得趁此時。謝事屛蟄。閉門將理。兼施醫藥。則或可免爲盲廢之歸。此實通朝之所共知。而爲臣危之者也。春曹雖非劇地。事多緊重。啓下章奏。不能看閱。委之同僚。相議覆奏。碌碌尸居。已極愧悚。而入啓文書。着名之際。雖當白晝晴明之時。艱辛下筆。不成細畫。有欠敬謹。常恐抵罪。苟簡莫甚。兢惶無地。至於金吾之坐。多致晩暮。或至侵夜。奏御文案。何以看詳。而亦何能着名乎。以臣此疾。其不可仍據此任也決矣。念臣受恩罔極。致位至此。雖無才識。可以裨補。未死之前。唯以盡瘁爲心。豈敢爲一毫自便之圖。而上誣宸聽。煩浼不已乎。疾痛之極。必呼父母。玆敢披瀝肝血。更籲於悶下之聽。惟聖明之哀憐垂察焉。且臣於諫院權卨之啓。有不敢自安。而入侍之時。聽瑩於諫長所啓。未詳遣辭之如何矣。數昨得見其啓辭之出於朝紙者。以徑請酌處。失刑莫大爲辭。臣竊瞿然也。夫卨之罪名中所當窮問者。夫差去處與告目虛實。而夫差旣難現出。告目亦無憑覈之路。曾於辛卯年卨受刑三次之後。有加刑當否議啓之命。臣於其時待罪本府。以一向加刑。有欠審克之意。與首席相議回啓矣。臣之意見。前後無異。敢請酌處。遂至遠配。而臺啓更發。責以失刑。臣之按獄不審之失著矣。伏乞聖慈特賜矜諒。將臣本職及判義禁之任。亟許鐫遞。俾臣得以任便治療。不至廢明。仍治臣議讞乖當之罪。以謝公議。不勝幸甚。答曰前席已論予意。又何辭焉。一時臺言。不必深嫌。卿其勿辭。從速行公。</text>
<title>判義禁時被擊錚人所斥。與同義禁李善溥聯名疏。</title>,<text>伏以臣等於頃日金吾之坐。囚人洪萬選原情公事。循例奏讞矣。卽得見權憲經擊錚供辭。以除刑免罪。不論掘移之故。橫加詆斥。至以低仰國法。縱恣無忌爲言。臣等不勝駭惋之至。洪萬選年過七十。法當除刑。事在赦前。仰稟上裁。在例亦然。至於山訟。非王府所管。而憲經且已見屈於京兆。則掘移一款。尤何可擧論乎。其所謂次第應行之事。可謂不識事理之甚者。而憤其客訟。怒甲移乙。公肆詬罵。至於此極。則臣等有難晏然於官次。伏乞聖慈俯賜諒察。亟遞臣等之職。以安分。不勝幸甚。</text>
<title>辭判義禁疏 癸巳六月二十五日</title>,<text>伏以臣於月初。中暑幾死。僅而回甦。而諸症危惡。沈淹累日。無路供仕。不得已呈告乞免。幸蒙聖慈軫恤。許遞本職。感激天恩。不知死所。第臣所患。非如一時偶發之症。積傷所崇。挾感而發。每於夜深之後。惡寒發熱。辛苦多日矣。近自六七日以來。寒熱之發。或晝或夜。或早或晩。寒少熱多。發作無常。始用治瘧之方。而累試不驗。又服消暑之劑。而略無分效。醫已計窮。無可奈何。食念頓絶。全癈啗喫者。今已數旬。形神換脫。元氣綿綴。貼身床席。坐臥須人。種種症樣。不敢煩達。而卽今萬分危重之狀。實大醫之所共見。通朝之所共知也。設使臣賴天之幸。獲延殘喘。時月之間。實無奔走職事之望。臣之所帶金吾。本非閑漫。況當盛暑。罪囚多滯。査啓之已上來者。取供而應照勘者。奏讞疏放。一日爲急。而以臣病未赴衙之故。一竝淹置。擧行無期。臣雖垂死之中。尙有知覺。念及于此。一息何安。待付軍銜。今始疾聲呼籲於天地父母之前。伏乞聖慈察臣病狀之難强。亟遞判義禁之任。俾無滯獄之幣。亦令臣安意治療。復尋生路。以終生成之大惠。千萬幸甚。答曰卿之疾恙如此。判金吾之任。今姑勉副。安心調理焉。</text>
<title>辭右議政疏 癸巳七月九日</title>,<text>伏以臣前後疾痛之號。輒蒙矜恤。本兼職名。次第許褫。至諭以安心調理。雖慈父之護愛子。何以過是。感祝天恩。任便治療。而暑毒所傷。彌留不解。首尾四旬。轉益危篤。方在奄奄垂死之中矣。迺於千萬夢寐之外。忽有千萬不敢當之新命。驚駭震越。踧踖悸恐。不知所以措躬也。念臣空疏譾劣。百無一能。遭遇聖明。寵渥偏隆。擢置上卿。忝竊猥多。六官之長。踐歷殆遍。而隨處尸素。效蔑涓埃。每自循省。若負大何。不識聖明何取於臣。而特出宸簡。有此爰立之命乎。自古論相之道非一。或以德量。或以經術。或以才猷。各有其長。能辦其職。居廟堂之上而人主敬信。處具瞻之地而四方厭然。苟或不然。上焉而艱非其人。下焉而不能量己。有虛授冒受之譏。則覆餗之災。理所必至。置相得失。實關國家之安危。其任顧不重歟。雖在平泰之日。猶且如此。矧今國勢岌嶪。虞憂萬端。百責之萃。專在大臣。枚卜之際。尤宜難愼。而今乃以臣之萬不近似者。突然置之於百僚之首。則其爲累聖鑑而駭物情爲如何哉。古所謂歇後作相。時事可知者。不幸近之矣。今臣殘喘如縷。拭巾待盡。而種種症樣。不暇煩陳。只擧人器不稱決難冒擬之狀。瀝血仰籲於宸嚴之下。伏乞聖慈俯賜鑑諒。還收成命。以安私分。改卜賢德。以濟國事。不勝幸甚。答曰省疏具悉卿懇。卿之事予久矣。予之知卿稔矣。寬厚之量。公平之心。允台叶司。今玆爰立。夫豈偶然。卿其須體至意。安心勿辭。速出論道。以濟時艱。</text>
<title>辭右議政疏[再疏] 癸巳七月十二日</title>,<text>伏以臣猥被殊眷。擔此重負。公私憂懼。罔知所出。瀝血控籲。冀蒙恩許。伏承聖批。綸旨出常。奬諭過隆。至以論道濟時爲敎。此豈賤臣所敢承當者哉。奉讀未半。汗淚交逆。惶感愧慄。益無所措。臣聞人君使臣。必察其才否。人臣事君。必審其進退。然後上無謬擧之議。下無僨事之患。庶官末職。無不皆然。況輔弼之任乎。臣雖至愚。自知則明。素性庸下。才具凡短。當官處事。一無可稱。久備任使。伎倆畢露。而年除歲遷。馴致崇班。臣實不自知其何故也。今承聖敎。始知久蒙特達之知如此。而顧臣愚迷而莫之知也。噫。臣豈有一毫彷彿於寵褒者乎。聖明之所以誤知者。豈以臣弛緩鈍滯。謂近寬厚。拙樸無朋。認爲公平耶。然則臣以痛魯之身。上誤則哲之明者。亦已多矣。卽臣之死罪。非臣之至幸也。今臣蒙此曠絶之謬恩。自以爲當然。晏然出而承命。則是自欺而欺君父也。寧不畏天乎。華衮之褒。一字千金。補相之職。係國存亡。明王之所愼重。莫大於此。聖明何不深思乎。人臣受知於君上。千載而一時。臣反顧循省。苟可以當聖褒。豈敢不感激趨承。殞首爲期。而自量才識。萬不近似。徒恃寵靈。任他嗤點。而冒當匪據。決知其不敢也。伏聞玉體未寧。至有受鍼之擧。犬馬之心。不勝煼煎。而賤疾沈綿。末由自力。未參起居之班。敢將私悃。又此瀆擾於靜攝之中。臣罪萬死。伏乞聖慈俯察由中之懇。特垂體下之仁。亟允所謂。以重國體。千萬幸甚。答曰昨日疏批。已悉至意。卿胡不諒。撝謙至此耶。心切愕然。無以爲論。卿其亟遵前旨。安心勿辭。速出論道。用副上下之望。</text>
<title>被獻納李澤疏斥辭職箚 癸巳八月五日</title>,<text>伏以臣編蒙特達之知。猥叨三事之列。自揆涯分。萬不近似。而感激恩遇。黽勉冒出。僚席皆空。獨當機務。昏憒儱侗。無所猷爲。僨誤顚錯。必在目前。夙宵憂懼。寢食不甘矣。昨伏見獻納李澤之疏。以臣頃日奏達之語。大加非斥。臣不勝瞿然慙悚之至。臣之遇意。甲戌後罪斥之人。二十年之間。死亡殆盡。存者無幾。如無大段負犯。而終身錮癈。則人情之冤鬱。莫甚於此。區別收拾。不害爲聖朝寬大之典。故適當悶旱慮囚之日。竊附有懷無隱之義。而敢以疏通滯鬱之意。有所仰達矣。至於睦林一事。臣非有私於其人也。亦非謂必可收用而擧其名也。自伏聞頃年筵敎之後。臣嘗以爲羣下善惡。莫逃於淵鑑之下。宜以是自警。未敢忘于心矣。倉卒陳達之際。偶然提起。而實未詳其罪犯之如何。亦不覺其大防之所在。率爾爲說。此臣之罪也。筵說一播。物情人駭。謗議喧騰。無所不至。是臣自取。復誰咎哉。臺章之發。固無足怪。而意雖峻截。語則稱停。是或容臣自處。不欲過費辭氣而然歟。臣尤恧縮不安。無所容措。臣雖疲劣。忝在具瞻之地。重被臺評。不可淟涊仍冒。伏乞聖慈俯賜諒察。將臣職名。亟許鐫罷。以謝物議。以安賤分。千萬幸甚。取進止。答曰伊日筵奏。予所詳知。卿之本意。不在於收用。則意外臺言。何必深嫌。矧今災荒溢目。機務多滯。卿其須念國事。安心勿辭。卽起視事。毋孤至望。</text>
<title>被獻納李澤疏斥辭職箚[再箚] 癸巳八月初七日</title>,<text>伏以臣重被臺議。不敢晏然。冒陳徵懇。冀蒙鐫罷者。實出於不得已也。誠未上格。不賜允兪。溫批反降。開釋備至。臣於是感惶悶鬱。益無所以自措也。以臣不似。忝叨匪據。坐席末煖。釁尤已著。一言發口。衆謗叢身。臣之困苦危懍。固不足言。而不念大防。爲臺臣之所措者。揆以國體。宜被大何。臣雖無恥。何可以倖免爲幸。而恬然盤礴於百僚之首哉。隨事相規。自是淸朝之美事。言地一疏。臣實不以介意。而廉義所在。其不可仍冒此職也決矣。念臣衰朽積病。已作朝暮之人。與望之外。猥蒙特簡。感激恩數。豈不欲竭其魯鈍。以少效萬一。而其如才識智慮之空空蔑蔑何哉。顧今諸路告歉。時事多艱。此時相職。有如貧家之思良妻。如臣決不可堪者。不過充位伴食。雖使鼎席皆備。不當苟冒。況獨置臣於廊廟。欲使機務無滯。則是猶借聽於聾。寧有理哉。旣往語言之失。已無及矣。方來公餗之覆。其憂甚大。反復思量。實無復進之望。矧玆難安之端。如上所陳者乎。不避煩瀆。冒死更籲。伏乞聖慈俯賜諒察。亟許罷免。以安私分。以重國事。不勝幸甚。答曰日昨箚批。已言筵奏之本無他意。臺言之不必介意。機務之不宜久滯矣。巽牘之又上。誠是意外。實由於情志未孚之致。愕然且慙。無以爲諭。卿其體予倚毗之誠。安心勿辭。卽出視事。用副如渴之望。</text>
<title>因雷變乞免箚 癸巳十月初九日</title>,<text>伏以臣之不肖無狀。偏蒙異渥。冥升濫躋。致位至此。荐荷推恩之典。受暇焚黃於父母邱墓。一歲之中。再有此行。榮生梓里。感極幽明。雖卽溘盡。更無餘憾。而私情所迫。强疾作行。觸感風寒。種種添傷。作始舁還私次。僵臥呻楚。不能自力。未卽祗肅。惶恐無地。仍念臣以萬萬不似。冒忝匪據。雖時當亨泰。休祥日臻。苟然充位。伴食度日者。唯當斥退之不暇。矧今非常之災。式月斯生。頃日之變。視前益甚。獰雷奮迅。屋宇掀撼。震電燁燁。氣象怳惚。心驚魄褫。久而靡定。未知何樣禍機伏於冥冥之中。而天之示戒若是其荐疊耶。變不虛生。必有所召。休咎之徵。臣未敢知之。而伏見備忘記懇惻之旨。飾礪之敎。有足以回天怒而感人心。轉災爲祥。此其幾矣。以聖上嚴恭寅畏。豈有召災之理。不過輔相非其人。而致此仁天之譴告。從古有君無臣而致災禍者。亦何限也。況應天之道。以實不以文。當今切實之務。莫急於愼擇輔弼之任。臣於前日筵中以此陳達。敢請策免。而未蒙開許。今又冒昧煩瀆者。非欲效古事也。實爲國家計也。伏乞聖慈俯察肝膈之懇。亟命鐫遞臣職。改卜賢德。以答天譴。不勝幸甚。答曰適有身恙。未卽出肅。別無所傷。今玆災異之荐臻。良由小子之否德。夙夜憂懼。不遑寧處矣。卿又引咎。更申策免之請。無乃大過乎。卿其須體至意。安心勿辭。速出視事。以濟時艱。</text>
<title>辭持平疏 甲子七月</title>,<text>伏以臣人品最下。百無一取。徒以口讀之學。倖竊科第。親老家貧。苟求升斗之祿。而才庸識蔑。不曉世務。尋常職事。猶懼不堪。致身榮途。誠非始願。不圖今者。誤恩橫加。臺憲新命。出於夢寐之外。臣驚惶震駭。精爽戃怳。撫躬環顧。罔知所以容措也。夫朝家任官之道。雖末班庶僚。亦可必較量人器。以致難愼之意。則顧此耳目之司。責任最重。誠宜斥汰凡庸。甄擢俊乂。以副時望。俾盡其職。庶以肅朝綱而振風稜。豈可使如臣新進無似。苟然充位。上貽淸朝謬擧之譏。而下爲微臣匪據之羞哉。矧今國事日非。邦本已瘁。危亡之象。昭在目前。於此之時。補拾關遺。進盡忠言。交修不逮。裨補衮職之責。專在於臺閣。則以臣空疏譾劣。其有可以稱塞之望乎。臣若貪榮忘分。冒恥隨行。則一身顚踣之患。固不足恤。而其於玷辱名器。瘝廢職任。何哉。區區血懇。實非飭讓。伏乞聖慈。俯賜鑑諒。亟許鐫改。以重官方。以安微分。不勝幸甚。臣無任惶怖屛營之至。</text>
<title>辭持平仍論救尹世喜等疏 甲子九月</title>,<text>伏以臣頃忝本職。承命武誠。晨夕奔忙。觸感致傷。宿病復發。新恙兼劇。末及竣事。拋棄職任。敢以長單。略陳病狀。幸蒙聖上曲垂憐察。譴罰不加。仍許遞免。臣誠惶感。不知死所。第臣當初主症。乃是內傷。醫治失方。轉成虛勞。僵仆枕褥。首尾三旬。小無差道。一向沈綿。與死爲隣。分甘長廢。不意今者。復叨臺憲之命。臣驚懼震越。措躬無地。顧臣疾劣。已試不職。雖微身病。理難再辱。況遘奇疾而救死不贍者乎。卽今病情。種種危惡。元氣消耗。形肉換脫。潮熱往來。虛汗長流。精神昏憒。胸膈痞塞。飮啖都廢。氣息危惙。加以痰塊如拳。凝畜於左腹之下。晝夜刺痛。似有成濃之狀。坐臥須人。宛轉叫呼。此等所苦。無非死症。旬月之間。決無復起爲人之望。風憲之地。不是閑漫。一日瘝曠。所損非細。尋單請急。實非獲已。而喉司不諒。退却不捧。臣之進退。實爲狼狽。伏乞天地父母。特加矜悶。亟命鐫改職名。以便公私。不勝幸甚。臣於乞遞之章。固不敢附進瞽說。而目見君父無前之過擧。亦安得嘿無一言。以負我殿下哉。敢冒萬死。略暴危衷。惟聖明之省察焉。臣於去夜伏見小報。有正言崔錫恒，尹世喜削去仕版。持平朴世𤎱罷職之命。而備忘辭旨。至嚴且峻。臣奉讀未半。不覺毛骨俱竦也。噫。殿下何爲而有是擧哉。夫臺諫。殿下之耳目也。所言設或過中。固當優容而寬假之。不宜遽加以慢罵斥黜。況彼數臣者。身居言地。隨事論列。可謂不負其職。而至如銓官請罷之啓。亦出於官師相規之意。則自是淸朝之美事。有何一毫可罪之端。而殿下疑之太過。斥之太甚。如見肺肝之批。心術不正之敎。加之於言責之臣。而無小顧藉。大哉王言。豈當如是。雖因大臣陳達。有減等之命。而削奪之律。亦云不輕。豈以一言不槪。而容易施之於臺閣之臣乎。國家用罰。誠不可若是其不中也。至於朴世𤎱之處置文字。不過從其避辭。許其敢言。元非大段過誤。而亦未免磯激。至被罷職之罰。豈非有歉於大聖人包荒之量哉。此實殿下卽阼以來所無之過擧。而不可使聞於後世也。臣切惜之。噫。東西分黨。爲百年痼疾。人無賢愚。固難免指目之中矣。今日在朝之臣。顧安有別爲標榜朋比黨私之患。而殿下每於臺臣論事之際。輒疑形跡。至以今日李翊之事。亦謂之出於伐異。有此失中之擧。竊恐天日之明。有所未燭於羣下之情。而亦豈聖上平心應物之道也。夫李翊久秉銓衡。屢經大政。取捨注擬之間。果能一循公心。克愜輿議。而臺閣之論。或出於妄見。殿下亦不當加罪言者。箝制其口。況其所爲。安知無毫分近似於臺論者乎。公道淪喪。私意大行。誠如聖敎。爲今痼弊。則言官皆有私意。而銓官之獨無私意。臣所未敢信也。且念臺論之發。已過屢日。而殿下此擧。遽出於大臣進箚之後。豈或聖上有所激惱於淵衷乎。若然則大臣之言。未免失着。而其爲貽累聖德大矣。大臣於此。亦豈自安於心也。噫。國家之置臺諫。蓋欲上格君心。下劾官邪。交修不逮。可否相濟。納君德於無過。措刑政於至當而已。若使語犯乘輿而不敢措斥。事關宰執而不敢擧正。雷同和附。容悅成風。則將焉用臺諫爲哉。殿下拒諫之病日痼。雖微細之事。尋常彈劾。必靳允兪。曠久相持。若少有觸忤則輒加折辱。無所容貸。故臺閣之上。直氣消沮。讜諤無聞。若此不已則臣恐言路永杜。國事日非。終至於亂亡同歸矣。豈不大可懼哉。臣雖無狀。非敢爲營救數臣而有此妄言。實爲國家也。爲殿下也。伏願殿下平心舒究。少霽雷霆之威。還收成命。函示日月之更。以爲恢張言路之地則國家幸甚。</text>
<title>因嚴敎辭持平疏 甲子十月日</title>,<text>伏以無狀小臣。忝叨言地。妄陳瞽說。獲戾旣重。揆以公法。合置重典。而聖度包容。譴何不及。處置請出。又出意外。臣誠惶霣羞縮。不知置身之所。顧臣負犯。旣非細愆薄過。則聖上雖加寬假而不致之罪。古今天下。安有公肆欺蔽之人。晏然處人主耳目之司者乎。有罪不治。爲國失刑。忘廉冒進。有關風節。如使臣幸其苟免。貪榮仍據。則臣之一身。縱不足恤。其如虧國法而辱朝端何哉。此臣所以寧速違慢之誅。而不敢承命者也。且臣伏聞大臣於筵中。拈出臣疏中激惱一款。有所陳達。而槪以臣言謂欠穩當云。臣不揆僭忘。猥達臆料。旣承嚴旨於前。又被大臣之斥。臣之不安。更加一節。其不可仍冒也。於是益著矣。抑臣內傷之症。四旬沈淹。頃爲自劾。强起詣闕。久坐冷廳。觸感添傷。種種諸證。一倍危谻。委頓叫苦。日就難醫。卽此病狀。實無供職之望。矧伊情勢之難安。如上所陳者乎。風憲之職。不比庶官。曠久虛帶。爲害不細。辭單見阻。進退狼狽。情迫勢蹙。不得不冒萬死呼籲於天地父母之前。伏乞聖慈俯察危悃。少垂矜恕。亟命鐫改臣所叨職名。仍治臣欺蔽之罪。以肅朝綱。以警他人。千萬幸甚。無任戰慄祈懇之至。</text>
<title>辭持平兼陳民瘼疏 乙丑五月在靑松承召上來</title>,<text>伏以臣頃在臣父任所。猥叨薇垣之命。而賤疾方劇。未克赴召。縣道封章。敢暴危悃。跡涉偃蹇。罪合重誅。幸賴聖度包容。不加譴責。曲賜開允。臣得以安意將息。免爲路傍之僵屍。天地父母好生之德。臣雖糜粉。而何足以上報也。第臣所患內傷之症。根柢已深。蘇健未易。旣已蒙遞職名。庶幾積久治療。更得一分差勝。以爲還朝之計矣。不意憲職新命。又及於千萬夢寐之外。臣含恩畏義。不敢每犯違慢。忍死起發。力疾就道。啓行一旬。僅達輦下。而長路跋涉。政當炎暑。其所受傷。不可勝計。又於入城之日。乳下兒子。因病矢殞。驚慘之中。自不覺其過於悲傷。轉輾消鑠。疾遂大作。火熱內烘。三焦痞塞。寒氣外束。百節疼痛。頹臥床席。無望運動。臣之扶舁上來。只爲一謝恩命。而疾勢如此。不能自力。縮伏私次。稽留數日。風憲重地。緣臣久曠。臣罪萬死。伏乞聖慈特垂憐察。亟許遞免。仍治臣前後逋慢之罪。以安私分。不勝幸甚。臣於乞免之章。不宜贅附蕘說。而旣有道路所聞民瘼。故不敢自隱。撮其大者而陳之。惟聖明留神澄省焉。國家不幸。比歲不登。生民之困悴。未有甚於此時。而至於昨年凶歉。八路罔然。八路之中。畿輔三南爲尤甚。壯者流離。老弱塡壑。嗷嗷赤子。殆無遺類。國家根本之地。莫可收拾。土崩瓦解之患。幾乎不免矣。幸我聖上夙夜憂勤。凡係軫恤之道。靡所不用其極。旣傾囷而濟之矣。又移粟而賑之矣。或減田稅。或蠲身役。呴濡撫摩。以救其垂盡之命。德意之厚。與天同功。成湯之子惠困窮。文王之視民如傷。何以過斯。然痼弊未祛。膏澤不及。怨咨之聲。愈往愈甚。殿下深居九重。泛聞民弊。何能悉知斯民之疾苦至於此極也。隣族侵徵之弊。匪今斯今。生民之不能保存。專由於此。朝家之講宄蠲革。亦在於是。而空言無施。因循不祛。使齊民如在水火。怨歸於國。臣切痛之。各司奴婢之辛亥物故者。通計八方。其麗不億。而朝家旣行査覈。諉以未出立案。不許蕩減。督徵身貢。虐及朽骨。毒遍隣族。此實王政之所不忍也。噫。戌亥之事。尙忍言哉。疫癘饑饉。死亡殆盡。父子兄弟。不能相保。則於此之時。奴婢族屬之幸而不死者。何暇念及於日後。而圖出其死者之立案乎。今以立案有無。有所區別。徒擁鬼簿。徵斂不已。當此逐年饑荒民不聊生之日。自己身役。猶不能支堪。況以其一族之故。責納累年之貢。剝膚剜肉。曾不少恤。若之何民不窮且怨也。廟堂旣知其弊。而無所變通。有司但恤經費。而不欲蠲革者。蓋念其虛實相蒙。而此亦有不然者。生者之或有倖脫。固爲可惜。死者之枉被侵毒。獨不矜惻乎。今去辛亥已至十五年之久。而疑其詐死。終不蕩滌。則此輩何時方爲眞死而得免其身貢乎。噫。田稅不可減而減之。身役不可蠲而蠲之。仁聲仁聞。入人者深。而獨此土中之骨。未蒙勤恤之澤。使其遠近一族。酷被無限橫侵。言之至此。良亦慼矣。臣愚以爲不祛此弊則凶歲孑遺之民。決無支保之理。縱使積布如山。財聚民散。何補於國哉。伏願殿下下詢廟堂。斷自宸衷。諸道所在辛亥物故之類。無論立案有無。一從庚申査覈。幷許蕩滌。除其屬案。使無一族徵布之弊。則少紓倒懸之急。可爲保民之政。豈非所失者小而所得者大耶。書曰民惟邦本。本固邦寧。惟殿下念之哉。臣竊聞禮曹參判臣徐文重曾按嶺南時。亦陳此弊。上疏力請。而啓下該曹之後。尙不回啓云。今臣此疏。實同遼豕。亦不過爲該曹之一故紙。而若言當今民瘼則無大於此者。耳聞目擊。敢此附陳。倘殿下不以人廢言。則生民幸甚。無任激切屛營之至。</text>
<title>因臺疏辭持平疏 丙寅月以兵佐移拜持平時還出給</title>,<text>伏以臣空疏疲劣。百無善狀。濫蒙洪造。屢忝匪據。不敢每每辭避。亦嘗黽勉行公。而識慮淺短。無補絲毫。當事不審。見非物議。徒積尸素之誚。倖免劾正之論矣。日者再叨騎省之命。適値桁禮迫近。冒沒出仕於臺議崢嶸之日。職雖庶僚。廉義掃地。臣心忸縮。尙猶未已。不料憲職新除。又及於千萬夢寐之外。撫躬循省。危厲熏心。顧臣僨敗之蹤。斷無更辱言地之理。而聖明不諒。有此誤恩。臣誠惶霣羞愧。罔知攸措。不得不略陳難冒之狀。惟聖明之矜察焉。夫金重夏嚴鞫之請。乃一國共公之論。孰不欲快正其罪。以伸王法哉。第惟天心莫回。上下相持。已浹五年。丁當無期。揆以事體。有損無益。故臣於去歲忝叨本職。與大司憲李翊相，掌令安世徵。會於朝房。以相議停當之意。有所酬酢。則以爲吾意亦如此。停之似可。而但兩司俱發之論。不可不通議處之云。意在詳愼。其言誠是。而臣與世徵之意。亦非必欲牢執己見。率爾停之。故乃有私書往復之事矣。伊時兩臣以違例引避。而臣則先以他事引嫌退待。不得與之偕避。追後自列。見阻喉司。臣之避辭。未獲登徹。而臣意以爲凡臺諫之論。毋論事之輕重。消詳可否。或停或仍。亦無不可。又於厥後更參其啓。不覺有違於臺體。此則臣之做錯。而人言之來。無以自解也至於諫臣峻論。踵發於儒臣疏後。或斥以浮議當劾。或斥以巽而不確語意深截。卽一彈文。臣不勝翟然之至。夫重夏之罪。法所難貸。今之欲停其論者。豈以重夏謂有一毫可恕之端也。特以一啓五年。支離已甚。謄進陳語。徒爲文具商確可否欲爲了當者蓋出於不得已而及其論議參差。不得停之者。亦所以重其論也。臣於此未嘗有偏着之見。而今之言者。若以臣爲沮撓方生之論者。而情外之謗。四面而至。臣竊訝焉。如臣無似。冒居言地。旣不能務積誠意。以回天聽。又未免持論巽耎卒取謗議。將何顏面復入臺省。且臣寒病猝谻。末由運動。召牌臨門。竟未祗赴。臣之罪戾。至此尤大。伏乞聖慈諒臣情病。函賜斥罷。以重言路。以謝人言。不勝幸甚。</text>
<title>校理時爲副提學吳道一所斥論辨辭職疏 甲戌九月</title>,<text>伏以昨日在直。兩僚因長僚吳道一之疏。陳疏徑出。而原疏未及得見。臣不知其委折之如何矣。夜深之後。承牌入直。下吏始以其疏謄本來示。其中一滌。拈出本館處置中一句語。大加攻斥。伊時處置。臣實爲之。則臣安得嘿然而已乎。頃日李寅炳，朴權之在諫職也。以李師命復官事。立異引避。而蓋其主意不欲做已甚之擧。而恥苟爲承望之論。憲府之初請出仕。未聞有非之者。故及其再避也。臣以見許公議爲辭。而又爲請出矣。今者長僚之疏。乃以是非顚倒。言議乖當等語爲辭。臣不勝瞿然也。夫李師命復官。出於特敎。不害爲盛世寬大之典。則臺臣之欲請還收。固是意外。而長僚之一疏再疏。漸加層節。揷入其親族姻婭而爲說。操切三司。語意深密。此非常情之所料。而其意豈但在於旣骨之人而止也。噫噫亦甚矣。蓋玆事命下之後。皆仰聖上念功之意。而未見違拂於衆心。則公議所在。槪可見矣。本館處置中云云。良以此也。況人之意見。或相崖異。三司論議。不必雷同。今乃張皇辭說。箝制三司。必欲使人人而承奉。事事而和附。凌踏詆斥。不遺餘力。若此不已。臣恐朝著寅協之美。更無可望。而國家和平之福。終不可得也。臣竊慨然也。如臣無狀。濫廁經帷。因仍久據。無所補效。當一處置。亦不免是非顚倒言議乖當之誚。則臣雖淟涊。其可晏然乎。昨日未見疏語。冒沒承召。揆以廉義。已極無謂。今不可仍冒榮次。不得不投疏退出。伏乞聖慈亟削臣職。仍勘臣罪。以謝人言。以安私分。不勝幸甚。臣無任隕越祈懇之至。</text>
<title>因臺臣崔重泰，洪璛避辭辭校理疏。甲戌</title>,<text>伏以日昨掌令沈極處置歸於本館。臣與同僚相議處置。而臣旣不知其事實之如何。且發論臺官入於試所。亦不得問知其曲折矣。伏見備忘記則啓辭中兩件事。有文書可證之端。而沈極之避。專以爽實自引。故從其避辭。措辭請遞。竝與其當初請出之諫官而遞之矣。昨見特平崔重泰避辭。則其所論啓。不是泛然風聞。俱有明白援據。且聞考之供辭。祭需不送一款。亦不能自明云。被論之人。方在拿問之中。則未及奏當之前。參啓臺官經先請遞。實涉率爾。臣固已瞿然自訟矣。又於今日掌令洪璛自列於榻前。而以其所論竄。大意旣正。不可謂爽實而論遞爲言。又以不可苟冒於不當遞之代引嫌。臣之處置乖當之失。到此益著矣。臣當一處置。不能詳審。憲臣諫官俱非當遞而見遞。其爲昏錯糢糊。實不淺尠。決難仍冒於言議之地。伏乞聖慈特賜諒察。亟遞臣職。以謝物議。以安微分。不勝幸甚。臣無任隕越屛營之至。</text>
<title>因吳道一疏辭修撰疏 甲戌七月</title>,<text>伏以臣於頃者意料之外。猥膺邊任。寵擢之命。揣量才分。雖甚濫越。殫竭駑鈍。或可效勞。而臣有老母。年深病痼。旣非往來省覲之地。決無離違遠赴之路。情理切迫。罔知所處。幸賴聖慈矜愍。旋許遞改。體下之恩。迥出尋常。非臣糜粉所可上報。母子相對。感祝而已。昨臣蒙解職名。爲省先隴。出往楊州地矣。忽於此際。復有除命。恩旨遠下。催臣上來。臣驚惶感激。益難容措。分義所在。不敢退伏。不得不承命入城。而第臣下鄕之後。重患毒痢。累日危重。始自昨今。度數稍疏。而餘症尙苦。食飮全廢。加以濕症本來痼疾。每於夏秋之交。輒復發作。近日以來。遍體成瘡。無有完膚。痛痒交谻。衣袴不能襯身。坐臥不得任意。雖非死生所關。其爲辛苦難狀。以此證樣。斷無束帶趨朝之望。未克詣闕祗肅。臣罪萬死。抑臣頃伏見副提學吳道一之疏。其中一款。以不論姜敏著，洪璛等事。侵攻三司。語意深緊。臣於伊時旣在三司之列。則非斥之言。臣亦當之。臣安得晏然而已乎。夫敏著疏語之危險。前後論之者多矣。臣亦嘗略有陳白於榻前。而不善辨破。未允物情。到今旣久之後。人言猶復如此。其不能明言善譏之誚。臣固難免矣。且人之意見。或相崖異。臺閣論議。不必雷同。洪璛之當日避辭。雖曰過激。亦不無所執。則何必大加摧沮然後爲得也。惟其一事同避之諸臺。或遞或出之各異。處置乖當之失則誠有之。故臣在本館。當其處置。只以此措辭請遞。峻攻之論。無亦不決於此歟。念臣無狀。濫廁經帷。適會承乏。因仍久據。當萬化更張之日。無一言裨補之效。每自循省。寢食靡寧。訾議之來。豈獨璛等事而已也。今玆誤恩。又及於已誠蔑效之身。反覆思惟。終難更進於榮次。矧伊病狀之難强。情勢之難安。如上所陳者乎。玆敢冒死仰籲於天地父母之前。伏乞聖明俯賜矜察。函遞新授之職。以謝人言。以安私分。不勝幸甚。臣無任隕越祈懇之至。</text>
<title>校理時進大明集禮箚 甲戌</title>,<text>伏以大明集禮刊出之命。下於本館。蓋已久矣。今纔訖工。敢此呈進。以備淸燕之覽。仍竊伏惟高皇帝創垂之制。治平之具。可以軼三代之隆。可以作萬世之則。而不幸皇天不祚。世運已替。衣冠文物之盛。儀章度數之詳。不可復得以見。志士之增痛。于今六十年矣。幸賴我殿下聖學高明。銳意至治。乃於萬機之暇。蒐取此書於斷簡亂帙之中。卽高皇帝所親撰。世宗皇帝所親序者也。感歎欽玩之極。手寫御製。弁之卷首。因命儒臣以付剞劂。將廣布而壽其傳。此所謂前聖後聖。同一揆也。豈不猗歟休哉。嗚呼。上而郊廟祀享之禮。下而軍賓弔慶之節。莫不備俱於此書。則高皇製作之規。世宗遵守之法。皆復見於今。意者天佑東方。而以成我殿下淸明之治也耶。伏乞殿下常置座右。念慈在玆。益勉遵行。以復中華之制。益勵奮發。無忘尊周之義也。抑又伏念書云天敍有典。勑我五典。五惇哉。天秩有禮。自我五禮。五庸哉。同寅協恭。和衷哉。釋之者曰天敍天秩。卽所謂典禮也。此雖天所敍秩。然正之使敍倫而益厚。用之使品秩而有常。則在我而已。故君臣當同其寅畏。協其恭敬。誠一無間。融會流通。而民彝物則。各得其正。此所以皐陶之進戒而眷眷不已者也。亦願聖明體念於此。而懋哉懋哉。臣等俱以顓蒙。其於禮學。尤所昧然。而不勝區區之懷。敢進芻蕘之說。惟殿下之澄省焉。取進止。</text>
<title>辭同副承旨疏 乙亥四月</title>,<text>伏以臣之庸陋。百無一長。濫荷洪造。拂拭偏加。從前叨冒。莫非踰涯。蔑有塵露之補。徒積瘝曠之罪。撫躬循省。若隕淵谷。頃當春宮入學之日。適忝宮僚。快覩盛儀。備員陪從之列。獨蒙陞秩之恩。雖切感激。實懷慙懼。不圖今者忽有銀臺之命。臣誠驚駭震越。不知所以自處也。夫喉舌之司。職親地禁。出納之際。責任最緊。實非人人所可冒據。目今群彥彙征。歷數先進。才望之出於臣右者。自不乏人。而乃以如臣空疏駑鈍者。使之處此地而堪此任。夫豈萬分有一近似之理乎。召牌之下。嚴畏分義。不得不趨詣闕下。而揣量才分。決難承當。玆敢冒死仰籲於宸嚴之下。伏乞聖慈俯賜諒察。亟許鐫改。以重名器。以安微分。不勝幸甚。臣無任激切屛營之至。</text>
<title>淮陽府使時陳民瘼疏 丙子十月</title>,<text>伏以臣伏蒙天恩。待罪下邑。幸遂便養之願。粗伸烏鳥之情。夙宵感祝。殞結爲期。惟是才疏慮短。觸事憒憒。歲値大飢。不善賑救。致使府民死亡居多。臣罪萬死萬死。然而旣往已矣。目前民事之切急。甚於春夏。而有不容不上聞者。玆敢臚列目擊之狀。仰籲於紸纊之下。伏願聖明誠垂察焉。本府地方。處於大嶺之下。土地磽确。風氣寒凜。旣無水田。而旱田之在於平野者。亦甚絶少。民皆以火田爲業。山岡高峻之處。片片起墾。逢年則稍有所收。如遇水旱風霜則其所受害。輒酷於他邑。此實理勢之固然。而擧國之所共知也。元來峽農。雨多則凶。極備之災。今夏爲甚。自五月以至六月。淫霖暴雨。殆浹六旬。高田則滌盡田疇。只餘沙石。低田則沈沒消腐。穀苗無存。無論山野。摠成赤地。被災之慘。已無餘地。而入秋以後惡風長吹。又於八月念後連夜嚴霜。餘存各穀之未及成實者。盡爲枯死。擧一境全無掛鎌之處。雖曰秋成。有同窮春。田野蕭然。村落殆空。慘目傷心。有如是耶。流民之本無定居者。擧皆散而之四。土民之稍有根着者。不能一朝出去。皆曰國穀何以備納。身布何以辦出。悲辭苦語。涕泣呼訢。其情誠甚慼矣。其狀亦不忍見。卽今如此。來頭可想。一境生靈。擧將相率而塡溝壑矣。言念及此。直欲痛哭。噫。今年農事。大都不可謂免凶。而自北路赴畿甸者。由畿甸向北路者。咸曰淮陽尤甚。道臣巡過之日。亦曰淮陽尤甚。有目者皆見。有口者皆言。則本府失稔之酷。在他道無與爲比。而於道內亦爲特甚之狀。據此可知。雖使今年稍稔。無前饑饉之餘。斯民之能保其生。而出粟米麻絲。其勢猶難。況今凶歉之慘。如上所陳者乎。上年則本府以尤甚之尤甚。幸蒙朝家優恤之典。諸般身役。特減三之二。故民得以保存。而不至於盡散矣。今年則年事之尤甚。無異上年。民人之饑困。百倍上年。而各樣徭賦及諸般身役。無一蠲減。關移督促。急於星火。剝膚剜肉。未足以喩其痛。龜背刮毛。未足以喩其難。民之怨叛。在所必至。土崩之患。非朝卽夕。靜言思之。寧不寒心。連歲饑荒。輒行蠲免之政。國儲軍需。俱已竭矣。一邑田賦與諸般之役。雖難盡許蠲除。視同稍實之處。一竝督徵。亦所不忍。臣愚以爲依上年例。本府諸色身布。三分減二。只捧其一。而其他如田稅大同各樣之役。亦皆一體量減。以示軫念撫恤之意。則飢餓將死之民。不食自飽。庶有一分保存之望矣。今春本府所受楊津移轉米。乃是二百石也。今有各處移轉。一半還納本倉。一半捧留本邑之令。亦出於爲民變通之擧。誠爲大惠。而第本府民事之罔極。與他邑絶異。以今形勢。百斛米轉輸之難。姑置勿論。又値如許大侵。而糶穀本來解少。賑資又難辦得。明春接濟之道。請得移轉之外。更無他計。則旣已受來之米。還納於本倉。及到歲飜。又請移粟。甚非所以便宜救民之策。臣愚以爲楊津米二百石。盡數捧留於本邑。以作明年賑貸之資。所不可已者。必須更加變通。急速指揮。然後庶可爲奉行之地矣。臣目見闔境之民。阽於盡劉之域。而終始泯嘿。但事摧科。誠有所不忍者。玆敢忘其僭猥。條列而陳之。伏乞聖明之下臣此疏於廟堂。函命逐一施行。則生民幸甚。抑又一事。有關邑弊。厚招民怨者。不得不贅陳。惟聖明之澄省焉。本府介在楸，鐵兩嶺之底。爲北路之咽喉。作國家之關防。是以從前本邑之凡有祈請。輒蒙採施者。蓋所以重其地也。乃者自金貴人房將爲設屯於初北面。延袤四十里之地。謂之買得。而差人下來。幷欲打量。公私愁痛。有不可盡言者。大槪本府境內。只有五面。府內也初北也嵐谷也四東也長楊也。所謂初北。以其在於北路初程。故謂之初北。惟此一面專責北路往來使客之支供。而土地瘠薄。人民稀少。尋常責應。每患難支。今聞宮家設莊於此。些少流民。鳥駭魚驚。擧懷逃散之心。莫有保存之意。本府若失此一面。則將不成模樣而莫可支吾矣。其爲切迫之憂。誠不淺尠也。曾前諸宮家各衙門之折受設屯於本府境內者。不知其幾。而終亦無成焉。久遠之事。不須煩複。雖以我殿下卽阼以後事言之。乙卯年淑安明安兩公主房折受於長楊面也。因本道粘移而罷之。丁卯年司饔院又折受於長楊也。因本府儒生上疏而罷之。乙卯年守禦廳之設屯於嵐谷也。戊午年新生公主房之設屯於四東也。辛未年於義宮又設屯於嵐谷也。或因本道啓聞。或因臺啓儒疏。一幷革罷。誠以本府以關防之地。且當孔道。不可使別有圖占於境內。以重困民力也。況此初北之地。曾於壬申年間有一奸細之人。持六十年前一張違格之立案。欲奪居民等五十餘年世傳耕食之地。公然放賣於忠勳府。自勳府將欲打量矣。其時府使李玄祚以初北民田盡入收稅之中。不可打量之意。論報寢閣。又以諸宮家各衙門設屯之弊。上疏以聞。則殿下特賜批諭。有本府形勢之難支。誠如疏辭。壽進宮折受處特爲罷革。毋令他宮諸司更爲折受。以除民困之敎。又於癸酉年間自崔淑媛房折受此地矣。其時府使朴萬鼎上疏陳弊。則聖批有此不過該宮未詳曲折之致。而疏辭如此。還爲出給。使之望呈他處之敎。前後聖批。不啻丁寧。而因上命纔已革罷之地。曾未幾何。又自宮房必欲設屯。揆以事理。誠爲未安。夫折受買得。事雖稍異。其爲宮家設莊則一也。其爲本府難支之弊則一也。其爲民怨之徹天則一也。當此逐歲災荒邑殘民困之日。又有此事。以益其騷擾。豈不大可憂哉。臣雖無狀。嘗忝近侍之末。區區願忠之心。不以內外而有間。不避濫越之誅。敢此煩籲。伏願聖上特加睿裁。亟命商議革罷。仍賜受敎。更勿侵擾。使關防重地。不至於凋弊。窮峽殘氓。得免於困悴。不勝幸甚。臣無任瞻天望聖激切祈懇之至。</text>
<title>辭全羅監司再疏 戊寅正月</title>,<text>伏以臣頃以狗馬賤疾。瀝血陳籲。而未蒙恩許。黽勉行公。所患痰症。日漸深痼。啗食全減。肌肉大脫。形殼雖存。精力殆盡。臨事昏昧。觸處生疣。雖不敢縷縷煩浼。而其不可仍冒重任也決矣。且臣於濫率守令査治之擧。有不得自安者。不避猥瑣。悉暴情悃。臣罪萬死萬死。臣兄弟鮮小。但有一兄。而臣兄無子。臣又晩而生子。自任襁褓。臣母取以鞠育。辛勒長成。以繼臣兄之後矣。不幸而夭。只有一塊遺肉。而臣母常置其側。未嘗違離。臣旣受任南來。臣兄宇梁又作宰隣道近邑。兄弟相保。將養老母。臣之兄弟。偏蒙國恩。日夜祝聖。更無餘憾。而惟是老母一念。每在情鍾之處。憐靑孀之無所依歸。恨稚孫之不得置膝。耿結不忘。常常增疾。憂遑煎迫。靡所慰解。私情所蔽。公法難守。且其婦家鄕居適在於道內萬頃地。故欲令往來相見。少寬病母思戀之懷。冒禁率來。奄過五旬。亦不敢肆然久留。旋又送歸。而不能奉法之罪。臣實難免。玆敢首實。仰請鈇鉞之誅。伏乞聖明俯賜諒察。亟命攸司。勘臣罪名。以嚴公法。以安私分。不勝幸甚。</text>
<title>辭全羅監司[三疏]</title>,<text>伏以臣冒犯禁令。猥陳首實之章。論以邦憲。自有當施之律。而聖度包容。曲加寬恕。不惟不罪。反賜溫批。乃以不必深嫌。從速察職爲敎。臣誠惶感。益無所措。在臣分義。惟當竭蹶承命之不暇。而第臣職在糾察。身先犯科。雖從末減。宜亟罷斥。晏然自在。斷無是理。有罪倖免。私分難安。此臣所以不避瀆擾而仰首自鳴者也。而況査治守令。旣有朝令。而臣以冒禁應罷之人。亦不敢査治管下。成命之下。不得擧行。此尤事體之大段未安者。以此以彼。臣之不可仍冒此任也決矣。玆敢冒萬死更籲於天地父母之前。伏乞聖明俯賜諒察。函命鐫罷臣職。仍治臣罪。以嚴國法。以安微分。不勝幸甚。</text>
<title>辭承旨兼辭湖南守令褒貶疏 戊寅五月</title>,<text>伏以臣賤疾彌留。症情危篤。水部佐貳之命。亦未祗肅。陳章控免。未蒙矜許。繼尋長單。見阻未徹。垂死病中。一味悶蹙。不意玆者。新命荐隆。召牌下臨。臣益復驚惶。靡所容措。臣雖無狀。犬馬戀主之誠。根於秉彝。臣之離違京輦。殆周一年。還朝未幾。忝叨近侍。一登文陛。獲近耿光。是臣區區至願。而顧此病狀。無路自力。欲起還仆。竟未祗赴。逋慢之罪。萬殞猶輕。勿罷之命。又出格外。臣是何人。膺此異數。感激天恩。不知死所。臣之素患痰火之疾。源委不輕。兼發於重患時令之餘。卽令火熱升降。氣血俱虛。頭腦之痛。最爲苦劇。晝夜叫苦。飮啖專廢。形神換脫。氣息奄奄。親奮來見者。莫不危之。旬月之內。萬無復起爲人之望。出納多事之地。不可引日虛帶。不得不疾聲仰籲於天地父母之前。伏乞聖慈察臣病重實狀。函許鐫改臣新授職名。不勝幸甚。且臣於病伏昏昏中。伏聞因全羅監司兪得一狀啓。本道今春夏等守令褒貶。令臣等第啓間事。該曹覆啓云。臣不勝訝感之至。夫道臣遞易。若在於殿最當次之月。則前監司褒貶等第。自是例事。而到界旣久。些少日子不足於封啓之限。則待滿五旬。差退擧行。亦成近規。兪得一赴任在於四月二十六日。則六月十六日。當爲五十日。以一旬差遲之故。黜陟之權。不付於時任按察之臣。而使三朔前已遞歸之人。苟然當之者。其在事體。寧有是哉。反覆思之。決不可冒昧承當。玆敢贅陳於祈免之章。伏願聖明亟回成命。使祈監司兪得一等第啓聞。俾無莫重殿最苟簡之弊。公私萬幸。</text>
<title>承旨時因諫長閔鎭厚疏。與同僚聯名辭職疏。戊寅十一月</title>,<text>伏以臣等伏見大司諫閔鎭厚之疏。以洪重疇復科草記捧入之故。深斥本院。至以不得辭其罪爲辭。臣等不勝瞿然也。昨者該曹以洪重疇復科事。有所稟啓。臣等以爲大臣收議中。雖有勿爲拔榜之語。重疇復科一款。旣不能分曉。則該曹之更欲稟旨。明白定奪。其在事例。似不可已。故與諸僚相議捧入矣。今者諫長之言如是嚴峻。院中出納。雖日各有該房。旣與之消詳可否。則凡有罪責。理當均受。何可諉之於該房而獨爲倖免乎。召牌之下。不敢違慢。冒沒趨詣。廉義掃地。尤增忸縮。以此情勢。決難晏然於官次。伏乞聖慈俯賜諒察。亟削臣等。無任惶怖祈懇之至。</text>
<title>因諫長閔鎭厚避辭辭職疏</title>,<text>伏以臣自數日前。重患寒疾。胸脅之痛。挾感兼谻。委頓涔涔。不能供職。出納之地。累日引病。旣招尸素之誚。又犯瘝曠之罪。私心愧慄。若無所容。卽於病伏中。伏見大司諫閔鎭厚之避辭。以其疏未下批之前。汲汲投疏。大以爲非。至謂之不恤臺議。不顧事體。臣尤不勝瞿然之至。伊日院中適値多事。臺疏旣上。而無可推移之勢。承牌冒入。又復進參於政廳矣。下吏以右承旨臣李壄上疏旣已入啓之意。來告於臣。而持示疏草。臣以爲臺疏未及下批。此疏之經先捧入。有傷事體。以此言送。而仍竊自念該房旣上自列之章。則同事之人晏然泯嘿。亦有關於廉隅。遂與同僚聯名陳疏。此蓋出於旣被臺閣之峻斥。一刻不敢自安於榮次之意。寧有一毫角勝之計哉。諫長避辭。皆出情外。其所呵責。至於此極。臣實未曉也。臣欲呶呶則反損事體。而眞有角勝之嫌。不必多辨。而如臣無似。忝居邇列。觸事生疣。又陷於蔑臺議壞事體之科。何敢苟然仍據於職次乎。不避瀆擾。敢暴危悃。伏乞聖慈。俯加諒察。亟削臣職。仍勘臣罪。以謝公議。以安微分。千萬幸甚。</text>
<title>辭大司諫疏 戊寅十二月</title>,<text>伏以臣本庸魯。百無一能。過蒙翦拂。致身此地。前後忝竊。悉踰涯中。分外歷試。效蔑絲毫。感激雖切。慙懼實深。撫躬循省。若負罪戾。不意今玆新命。復出夢寐之外。臣誠驚惶震駭。不知置身之所也。夫官以諫名。孰非緊重。而至於長席。其選自別。決非人人所可僥冒。必得言論風采爲當世所取重者。方可以稱是職矣。濟濟明廷。群彥林立。苟欲精簡。豈無其人。如臣之瑣瑣碌碌最居群臣之下者。雖末班庶僚。猶懼不逮。敢於極選之地。猥居人先。晏然當之乎。臣身狼狽。固不足恤。而玷辱名器。非細故也。矧今國事板蕩。朝論岐貳。已至於莫可收拾之境。臣於此時。濫叨此任。以何才識。可以稱塞其萬一乎。量而後入。古有明訓。臣雖至愚。自量已審。貪榮冒進。必取顚踣。從他笑罵。所不忍爲。大聲疾呼。安得避瀆擾之誅也。言非飾外。情出由中。區區血懇。日月所燭。伏乞聖慈俯賜鑑諒。函許鐫遞臣新授職名。以重官方。以安微分。不勝幸甚。</text>
<title>辭大司諫兼陳所懷疏 端宗大王追復位時</title>,<text>伏以臣所叨職名。萬不近似。瀝血控辭。未蒙恩遞。頃承嚴召。黽勉冒出。臣猶自媿。人謂斯何。百爾思量。斷無仍據之理。而且臣母病。閱月沈綿。痰火用事。咳喘極盛。藥餌無效。漸就澌綴。數月以來。諸症益重。奄奄床席。若不保朝夕。扶持救護。一味焦煎。以此情理。尤無供職之望。不得不冒死呼籲。伏乞聖慈俯賜諒察。亟許遞免。以便公私。幸甚幸甚。臣於陳情乞免之章。不宜暇及他說。而不任憂愛之忱。略陳區區所懷。惟聖明之察納焉。今我殿下追擧累朝之曠典。將行躋祔之縟儀。而神主奉題之時。淸廟行禮之日。皆有親臨之命。欲盡追遠之誠。聖意所存。孰不欽仰。但念當此凝陰嚴冱。觸冒動駕。仍御久廢之別殿。經宿之後。又詣齋殿。冒曉將事。勞動玉體。則致傷之慮。固已不細。況今癘疫之熾盛。愈往愈甚。戶戶家家。無一乾淨。彼文武百官之陪從者。必不能盡爲齋宿。僕御軍卒之密邇者。安知其擧皆無故。至於都人士女之塡滿街衢。瞻望羽旄之美者。莫非薰染之類。輦路左右閭舍。又必多方痛之人。凡玆數者。無非至危而極畏。此豈君上輕動驚蹕之時乎。殿下且以昌慶宮深邃爲敎。而移御之後。諸司直房，士夫之借入者。率多死亡。宮墻咫尺。常漢之依接者。無不染痛。猝然蠲潔。其勢極難。殿下何不慮及於此。而至欲經日於此闕耶。題主之時。雖不親臨。固非大段欠典。祔禮攝行。雖曰有歉於情文。以殿下一身而言之則輕重較然。殿下縱自輕。奈宗廟社稷何。是宜大臣苦口力爭。而側耳寥寥。犬馬之誠。不勝憂悶。忘其僭越。敢此冒陳。伏願聖明更加三思。亟寢題主祔廟時親臨之擧。以答羣下之望。千萬幸甚。</text>
<title>因被推辭大司諫疏 壬午</title>,<text>伏以臣之譾劣。本不猶人。到今衰朽癃殘。已無餘地。不堪復備任使。而恩除之下。亦未敢每每辭避。黽勉隨行於宿衛之地矣。不意今者薇垣長席之命。又下於千萬夢想之外。臣誠惝怳震駭。不知所以攸措也。臣於往者嘗忝是任。絲毫蔑效。披軟不職。至今思之。魂夢亦驚。今以草土餘生。其於當世之言議是非。昧昧焉無所與知。則尤何可更辱臺端。以益其嗤點乎。且臣卽伏見備局回啓。以咸平縣還上請報蕩減事。有當該前官李彥經先罷後推之命。而臣以其時按察之人。只被推考。臣於是竊不勝最怖恧縮之至。該邑逋糶之爲莫大痼弊。臣實聞之最詳。且因其邑倅之再三論報。卒爾轉聞於朝廷。以致應捧國穀。混入於蕩減之中。其不能明査得實之罪。與守令宜無異同。而一罷一否。輕重懸殊。朝家用罰之不均。非細故也。此豈獨爲賤臣私分之不安而已哉。嚴召臨門。分義是懼。不得不趨詣闕外。而以此情勢。決不可冒沒祗謝。抗顏官次。玆敢昧死仰籲於宸嚴之下。伏乞聖慈俯賜諒察。亟命一體勘斷。以重國法。以安微分。公私不勝幸甚。</text>
<title>辭大司諫疏</title>,<text>伏以臣之空疏譾劣。本無一長可取。重以百病叢身。形殼雖存。神精消盡。望斷陳力。分宜置散。而數朔之間。除旨陸續。隆恩異渥。天地莫量。感激惶霣。黽勉供仕。唯其不稱之譏尸素之誚。已難逃於識者之傍觀矣。不意諫省新命。又下於千萬夢想之外。臣誠驚懼震駭。不知置身之所也。臣於此任。亦嘗屢試不效。頃纔承之濫叨。以擅停前啓之故。重被物議之非斥。譏侮之語。至登臺章。至今思之。慙忸靡容。卽此一款。已難更廁於僨敗之地。況今災異孔棘。國事驚心。朝議多岐。鎭靖無策。當此之時。雖使有才具見識者當之。猶懼其不能堪承。顧臣病劣無用。其可有一分稱塞之望乎。嚴召之下。不敢偃然。不得不趨詣於闕門之外。而情勢之難安。如上所陳。才分之不稱。自量已審。決不可冒沒趨命。以益其嗤點也決矣。玆敢冒昧呼籲於蓋高之聽。伏乞聖慈俯察由中之懇。曲垂體下之仁。函命鐫遞新授之職。以重臺閣。以安微分。不勝幸甚。</text>
<title>因同僚嫌避辭左承旨疏 壬午七月</title>,<text>伏以臣之衰敗筋力。重以痼疾在身。夙夜之任。決非所堪。而除命之下。不敢輒辭。黽勉供職。顚仆爲期。近日以來。素抱膈病。發作益苦。添患輪感。症情頗緊。而連宵持被。將理失宜。轉輾彌留。遂至於委頓之境矣。昨者向暮承牌。强疾祗詣。家在僻遠。犯夜而退。所苦諸症。一倍增重。達晴痛楚。無望自力。今日又未能仕進。私心悶縮。如負大何。乃於此際。嚴召又隆。分義是懼。不得不扶舁趨簉於闕外。而顧此病狀。實無奔走之望。抑臣於同席間。有難便之端。事關其先。且在久遠。今不必煩諸葛藤。而彼旣不欲相容。臣何獨爲晏然。以臣之故。使同僚新膺寵擢。不安其位。此又臣不可因仍蹲據之一端也。伏乞聖慈察臣疾痛事勢之俱難勉强。亟命鐫遞臣職。以便調治。以安私義。不勝幸甚。</text>
<title>辭大司諫兼陳所懷疏 壬午</title>,<text>伏以臣犬馬之質。稟受虛薄。未老先衰。疾恙種種。胸膈升降之氣。已成痼癖。數年調治。百藥無效。內抱之症。人雖不見。尩嬴之狀。衆目所覩。加以偏虛不仁。是臣危兆。昨年夏秋。久在鬼域。鍼灸得力。幸免廢疾。服闋以來。蒙被收錄。貪戀寵祿。不能自廢。有命輒拜。自同恒人。顚仆爲期。奔走職次。積漸致傷自多矣。頃自入秋生涼之後。左邊不遂之症。一倍添谻。手脚麻痺。有時不得運用。口眼喎歪。今日加於昨日。再中之形。十成八九。治療少緩則死生關係。風穴砭焫。一時幷擧。而若不善攝。無益有害。必靜處密屋。如保嬰兒然後庶有一分之效。故呈告乞免。實出於萬不獲已。喉司諸臣。亦知臣實病如此。而與托疾圖遞者。一例視之。引日相持。無意捧入。尸素瘝曠。罪戾如山。臣誠悶懼。不知所出。疾痛之極。必呼父母。情迫勢窮。不得不冒死哀籲於仁覆之下。伏乞聖慈。諒臣疾之深重。察臣懇之危迫。特許遞免臣職。俾得安意將息。庶幾少延軀命。以終生成大惠。不勝幸甚。臣於祈免之章。不宜更贅他說。而旣有所懷。敢此附陳。惟聖明之裁擇焉。噫。從古有國者。無百年太平。非有外亂則必有內憂。此理勢之所不免也。我國家無兵革之警。今已七十年矣。雖時和年豐。國富兵强。惟當安不忘危。制治未亂。不可恬憘度日。苟冀無事。況今年災異。前所未有。星文地道。變怪荐疊。旱澇風雹。稼穡卒痒。兼之以朝廷不和。腹心潰裂。民生愁怨。邦本不固。顧瞻內外。無一可特。土崩瓦解之患。非朝伊夕。靜言思之。固已不勝其懍懍心寒也。臣於日昨入侍前席。伏聞李基夏所達之言。北鄙之事。不無可疑。雖其傳說。不可謂必有目前之急。變生不測。亦安知保無意外之憂也。綢繆之策。無所講究。而備禦之具。置之度外。脫有緩急。將若之何。欲望朝家留意邊事。預講長算。指揮邊臣。且令該道方伯及帥臣。申飾列邑諸鎭。不徒嚴其防守。使之團束卒伍。整治器械。常如寇迫門庭。無敢毫忽玩愒。以戒不虞。則其於陰雨之備。庶乎近矣。唯是我國長技。無如鳥銃。而一自奸民犯越作梗之後。北邊公私鳥銃。封置不動。廢棄多年。已作無用之物云。如或猝遇非常。更將何物而措手乎。是猶因噎而廢食。寧不寒心。紀綱不立。民不畏法。誅殺相續。而犯者尙多。旣越之後則寸刃尺鐵。皆足以生事於彼。豈必鳥銃爲然哉。臣竊恐當初廟算。失之太密。可謂徒知其一。未知其二也。今宜及時變通。收其禁令。分給鳥銃於軍兵。另飭習放。毋令利器拋擲不用。亦今日邊備之急務也。幷令廟堂稟旨施行則幸甚。且臣於往者待罪淮陽。審其形便。嘗有迂淺之見。欲一建白而未果矣。時乎可言。竝此仰陳。淮陽一邑。介在於楸，鐵兩嶺之下。是誠北路之要衝。國家之關防也。兩嶺又一夫當關。萬夫莫開之地也。天險如此。而人爲未盡。遂使待暴之地。便作乘虛之邑。可勝惜哉。關東一路。只有一防禦使而設營於春川。春川距鐵嶺三日程。距京都亦非切近。又距北來大路而僻遠。設有警急。誠有彼此不及之勢。厥初建置之意。雖未知何居。而以處地道里而觀之。有乖便宜。以時勢虞憂而言之。實合變通。臣愚以爲關東防營。宜亟移設於淮陽。另擇秩高文武。交差府使。如春川之例。境內軍兵。專屬本邑。作爲獨鎭。摠統節制。又如水原之例。以爲控禦捍衛之地。則設或不幸而有事於北方。豕突長軀之勢。可以遮遏。其於壯關防固藩籬之道。似爲得矣。亦令廟堂商確採施。則千慮一得。未必不爲他日禦敵之一助矣。今臣所陳。先及北事者。適有筵中所聞。而出於過慮也。今日可憂之端。尤在於海防。臣於前後待罪近密。以沿海狀聞而見之。且聞道路流傳之言。異國船之出沒洋中近我地方者。旣非漁採。又非漂到。而帆檣相續。來去自若。此實古所未聞。而於今有之。事變無窮。賊謀難測。所謂荒唐船。安知非强寇劇賊之來窺虛實。待時伺發者耶。乘我不意。肆其猖狂。則雖有良平之智。亦無如之何矣。念及于此。不覺骨冷。曾聞故參判李彥紀以此陳疏。厥後朝家不知有何區畫。有何措置。而其不可一向恬然也決矣。誠願朝庭無或玩忽於此。凡係備患之術。靡不悉心講究。而如是安如是危。雖不可預度。折衝禦侮。惟在將師之得人。制閫外者必擇有智略之人。隨闕差遣。至於沿海守令邊將。亦以有計慮者。極擇差送。以爲臨機應變之地。則其在慮患之道。庶或有所恃矣。邊報安否。只恃烽火。外寇動靜。非此則難知。烽火之重。爲如何哉。各道熢燧之虛疏。未有甚於近來。烽臺器具。全然拋棄。烽軍有闕。又不光定。至於元不擧火之處。間或有之。烽燧日記。例有報知上司之事。而謄出陰晴於隣官而送之。或自監兵營摘奸則行賂軍官。免其罪責者。在在皆然。此由於守令慢不致察之致矣。臣於前日入直騎省時見之。峨嵯烽燧。每稱其不得候望。無一番報火之日。豈是逐日雲暗而然哉。是則北道烽火。絶已久矣。事之寒心。孰大於此。雖在平時無事之日。尙不可如此。矧今海寇山戎。無非可憂之時乎。宜自備局發關知委於諸道監兵營。使之別爲嚴飭於有烽臺之處。俾無如前慢棄之弊。而又於前頭分遣備局郞廳及兵曹郞官。一番摘奸。所不可已。預以此意。分付外方。則庶有惕念之道矣。詩曰無然泄泄。書云有備無患。惟殿下念之哉。以臣無似。充位言地。本無見識。何敢預議於時宜。而猶切杞憂。敢陳蕘說。如蒙察納。不以人廢則國事幸甚。答曰省疏具悉。憂恃進言。予用嘉尙。當令廟堂稟處。爾其勿辭。調理察職。</text>
<title>判決事時因崔世鎰疏陳辨辭職疏 壬午八月</title>,<text>伏以臣種種疾恙之深痼。前後除旨之下。累煩辭疏。今不敢更溷。而所苦風漸。醫治甚急。纔解諫職。方事鍼灸。閉戶將理。望絶陳力。不意新命。忽下此際。惶隕感激。不知所措。顧此詞訟劇地。非如閑曹散秩之比。以臣病狀。實無堪任之望。進退狼狽。臣誠悶懼。且臣於崔世鎰之疏。有不可晏然者。雖涉疲軟。不容泯嘿。向臣之䮕遞憲臣。豈有他哉。伊時憲府六七新啓中。以大小輕重而言之。則如主掌官事。特其末也。自有此事。人之爲言者。拈出其小而輕者。嘵嘵之說。無所不至。請拿之臺。以明快見奬。停論之人。以掩護得謗。至於臣論遞憲臣。不過臺閣上相規。而猶且掛人頰舌。已極可笑。豈意今日又作奸人之口實也。噫。彼意在傾奪而旁伺間隙者。欲以科事。一售其讒誣之謀。而無所摸捉。乃謂試紙一事。可爲循私張本。藉重臺議。恣其巧言。醞釀揣摩。假手鄕生。眩惑天聰。綱打朝紳之疏上矣。其爲計慘矣。而又復提擧臣䮕遞之事。以證其公議之愈激。是誠可痛。而亦甚苦哉。其何可安而受之。靦然就列乎。玆不得不冒死仰籲於宸嚴之下。伏乞聖慈察臣危病。諒臣微懇。新授之職。亟許鐫遞。以便調治。以安私義。不勝幸甚。</text>
<title>左承旨時因持平李東彥避辭。陳辨辭職疏。壬午九月</title>,<text>伏以臣於昨者騎省直盧。素患胸膈之氣。忽復上塞。扶舁出來。負席叫苦。意外新命。下於此際。驚惶感激。益無攸措。顧臣此病。源委已深。非一時偶有所感而發。亦非一二日調理可瘳之症。卯申奔走之役。實無堪當之望。多事之地。累日稽謝。臣誠狼狽悶蹙。不知所出也。且臣伏見持平李東彥之避辭。以臣前在諫職時䮕遞之啓。直斥之以儱侗。臣不勝慙靦也。臣年衰病痼。不得與人追逐。上下其論。則其於言議是非。固不免其有拂時尙。而至於此䮕遞一事。不過臺閣上一時相規。有何大段關係。而時月旣久之後。尙掛人頰舌。尹星駿，崔世鑑欲以取證於渠輩所謂公議。已極可惡。今者憲臣又復揷入於自列之辭。譏侮至此。誠不知其故也。自有此事。憲臣之或疏或避。多費葛藤。其所卞明。愈出愈新。今其避語。更無餘蘊。則足以破人之疑惑。又何必歸咎臣䮕啓也。臣本駑下。少也猶不如人。矧今朽敗癃殘。當官而毫無補效。遇事而矇不分。晩廁跡周行。被人嗤點久矣。儱侗之誚。何足怪也。惟是臣與憲臣一家。相與彼此得失。雖在可言之會。固宜避嫌。而今乃提擧已事。有此疵議。是誠何意。臣實未曉。恐失和平。不欲呶呶。而旣被其斥。亦安得默然而已乎。召牌之下。分義是懼。力疾祗詣於闕門之外。而病勢情地。俱難冒出。不得不陳疏退歸。臣罪萬死。伏乞聖慈俯察徵懇。函許鐫遞。以便公私。不勝幸甚。</text>
<title>辭開城留守疏</title>,<text>伏以臣空疏鈍劣。百無一取。過蒙拂拭。踐歷華顯。前後叨竊。盡踰涯分。涓埃蔑效。罪戾徒積。反顧循省。若隕淵谷。乃於昨者。荐被異數。居留寵擢之命。忽下於千萬夢想之外。臣誠驚悚震越。不知所以自措也。畀以保釐之寄。責任不輕。躋之亞卿之列。官秩亦高。苟非才識猷爲。允副輿議者。其不可濫竿也明矣。以臣不才無能。猥參薦擬之中。恩命之加。謬及臣身。竊恐題目之下。有駭物情。而累聖朝器使之政者。爲不細也。況聞故都事勢。比昔大異，自經饑荒以後。府庫蕩然。又値今年大歉。收拾無策。雖使有計慮幹局者當之。實無措手之路云。矧如臣者。寧有可以稱塞之望乎。且臣衰朽已極。疾病種種。精神筋力。更無餘地。此等重任。決非所堪。不自揣量。貪榮冒受。終致僨誤職事。則臣雖萬被誅戮。何足以贖其罪哉。言從肝膈。非敢一毫欺飾。伏乞聖慈俯察微懇。亟命還收松都留守之任及新授資級。以重名器。以安賤分。不勝幸甚。</text>
<title>爲前留守申懹所詆。陳辨辭職疏。壬午十二月</title>,<text>伏以臣於昨者。得見前留守申懹疏本。以徙邊罪人石奎瑞事。怒該曹之減等。斥本府之誤査。慍恚不平之氣。溢於辭表。臣不勝該惑也。此事更査。或不能前後如一。則交承之間。終必有不好景色。臣於前日狀聞中。畢陳其不可冒當之由者。良以此也。因該曹之强請。旣有成命。終始違拒。亦臣分義之所不敢。不得已黽勉當之。此實臣之不幸也。蓋奎瑞罪狀中表表可問者。在於抑買市廛。勒使工匹。而前留守査治時。只捧手本。而不爲捧招者。憑該曹覆奏之語。一一親問取招。其餘所謂奪田守塚等事。亦爲捧招於前者。納招之人則民人申望逸。初以火田事受嗾呈狀者。而其招有立按分明之語。故臣取見其官藏立案。則奎瑞父之珩四十年前呈狀立按。班班可考也。臣以爲此有立案。不可謂之勒奪。不爲更問於他人矣。民人田萬興等。乃其所謂守塚者。而其招曰皆以流離丐乞之人。偶來奎瑞墓卞。賣柴糊口。無他干涉於奎瑞云。此外別無可以緊問之人而御路門閾作畓。亦奎瑞八罪之一也。前留守時摘奸文書現存。故幷與前後査按奎瑞立按及今畓捧招文書。而都聚輸送於該曹。以參考處置之意。移關而已。不以一辭半語抑入己意於其間矣。今其言何爲而至於此耶。其疏曰奎瑞罪名。不但以微細雜犯。而勒奪民田。漏籍守塚。爲武斷徙邊之罪。故以此論斷。御路門閾作畓。有奎瑞父之珩立按。故罪目中拔去。而本府更査。去此兩大款。提擧其拔去之罪。移關該曹。此則本府更査於罪名之外。又曰有所牽連。不得審處而然。勒驅之於牽私用意之科。吁亦險矣。臣之更査。只據前日文按。推問捧招。如上所云。而申望逸，田萬興等。或以火田事捧招。或以守塚事捧招。其招辭具載査按。且以已往推覈文書。盡送該曹。以備參考。則何以謂之去此兩款耶。御路門閾作畓一款。亦其罪目中一條。則何以謂之罪名之外耶。拔去與不拔去。一如其査。則何必更査爲哉。其所謂勒奪民田。亦皆有之珩立按。均是立按。而御路門閾則有他連伏之畓。故謂有立按而拔去不論。城外空地則奎瑞獨當之處。故雖有立按而不蒙原恕。此何事理。此何法例。臣所未敢知也。漏籍守塚云者。以渠輩招辭見之。皆是流丐之人。而旣以漏籍見發則所當先以漏籍之罪罪其人。而不此之爲。一倂歸罪於奎瑞。無乃過乎。人家之無墓奴而使他人守塚者。亦或有之。此於奎瑞罪狀中。最歇後者也。以臣觀之。若如其疏所言而除却微細雜犯。只以奪田守塚兩款。爲其罪按。則徒配亦過矣。何至於全家徙邊乎。獨遺重罪之說。誠未滿一哂也。大抵人之所見。各自不同。說使臣執其可伸之端。有所提說於移關。而奎瑞罪律。雖因此得減。曾所按治之人。固無可怒。況臣更査。初無一臺左右之意。而只捧其招辭而送之者乎。該曹之減等擬律。何與於臣。其所受謗之伸雪與否。亦豈臣之所知也。恕甲移乙。橫詆臣至此。至以世道爲言。其亦異矣。臣與申懹年輩相懸。不欲呶呶。以傷事體。而旣被其墳罵。何可嘿無一言。晏然於職次乎。玆敢不避煩猥。略擧委折。冒死陳籲於紸纊之下。伏乞聖慈俯察危懇。亟遞臣職。仍治臣誤査之罪。以快人心。以安賤分。公私不勝幸甚。</text>
<title>辭開城留守三疏 癸未三月二十四日</title>,<text>伏以臣再煩辭疏。悉陳臣危病實狀。而伏奉聖批。又靳允許。令臣調理察職。臣自承此命。益切惶悶悚蹙。不知所以攸措也。臣之得此風病。已閱三載。幸而堇免於廢疾。而今又再發必死之兆。其不卽溘盡。而尙延殘喘者。亦已怪矣。更何有復起爲人之望也。再承恩批。不敢急迫屢請。百般治療。或冀少有分效矣。三旬閉戶。一味涔涔。有進無退。差道杳然。留務重地。豈容長作臣養病坊耶。念臣猥蒙異恩。擢置此任。非臣糜粉所可上報。只欲竭心殫慮。無負職責者。是臣之所自期。而亦臣分義然也。飾辭欺天。惟思自便者。豈臣之所敢萌於心曲者也。以公事言之則一境元元。擧將塡壑。官糶賑穀。蕩然無存。麥熟之前。決無接濟救活之路。牒簿酬應。雖或一委之於郞僚。至於料理賑事。其責在臣。如有一分自力之勢。則何敢拋廢職事。至於此久也。以私計言之則父母丘墓。近在十里之地。節祀香火之外。以時省拜。少洩風樹之痛。此臣之萬萬至幸。雖使臣自擇其職。顧無踰於此者。何苦而必欲圖遞也。以公則言病非時。以私則求去非情。而只緣狗馬之疾一向沈淹。半邊不遂。貼身床席。日臻危境。去死無幾。此臣所以不避煩瀆之誅。再三哀籲而不知止者也。伏乞天地父母。特垂憐察。函許鐫遞。俾臣得以舁還輦下。親近醫藥。以圖再生之路。公私不勝幸甚。</text>
<title>因任守幹供辭辭都承旨疏 癸未八月</title>,<text>伏以臣卽伏見禁推罪人任守幹之供辭。則以下鄕後奴名呈狀。有近事之可據。而奏御之辭。何不眞正爲言。此蓋指斥臣向日入診時所達辭也。臣不勝瞿然之至。其日重臣爲玉堂上下番之不備。有所陳達於榻前。帶館職在近畿者歷擧其名。而其中任守幹則尤無大段可嫌之端。稱病不來。極爲未安爲辭。臣亦以奴名呈狀。違例猥越。久不上來。分義未安之意陳達。則自上遂有問備之命矣。蓋在鄕除職者。雖有辭狀之規。受由下鄕之人。不許代奴呈狀。前後定式。非一非二。守幹辭狀之退却。雖非臣所預知。而及叨本職之後。聞有是事。乃因重臣之言端。有所云云矣。今者守幹以其規外辭狀。謂有可據之例。以臣奏達之言。斥之而不眞正。吁亦駭矣。如臣衰鈍病昏。決非可堪於出納之地。而辭不獲免。因仍蹲據。片言陳白。受人詆斥。臣雖淟涊。何可冒據於榮次乎。伏乞聖慈俯賜諒察。亟許遞免。以謝人言。以安私分。不勝幸甚。</text>
<title>辭吏曹參判疏 癸未十月十五日</title>,<text>伏以庸陋小臣。百無一取。過蒙洪造。曲被翦拂。踐歷華顯。忝躋亞卿。涯分已溢。惶懍靡寧。不意玆者。新除恩命。忽下於千萬夢寐之外。驚顧惝怳。精爽飛越。罔知所以自措也。夫銓衡之地。世稱極選。責任之重。非比他司。雖在副貳。亦所愼簡。決非如臣空疏譾省者所可濫竿。而今乃擧擬於人望之外。天點之下。又及於臣。不知是職何爲而驟加於臣身哉。國家官人之道。必察其賢愚審其能否。然後用適其器。無曠天工。庶班末官。莫不皆然。而至於銓部。尤重其選。由郞官而至佐貳。自有儲望。取舍擧措之間。無得以移易者。政體然也。卽今時望所歸。不無其人。而猝以臣之萬萬不似。苟然充位。必使冒據。則其爲拂公議而辱名器。莫大於此。臣何敢貪戀榮寵。不顧嗤點。若固有之。晏然趨承乎。世道不幸。論議岐貳。朝廷之上。百事苟簡。用人之際。其路甚狹。乏人之歎。無處不然。卒有此大段謬擧。是誠咄咄怪事。而臣於衰病垂死之日。作人笑囮。匪榮而懼。一身顚沛。雖不足恤。玷汚官方。非細故也。況臣自少性懶。罕與人追逐。冥行擿埴。以至于今。强疾從仕。黽勉奔走。公務之外。絶無過從。人情世態。有同聾瞽。鑑識甄別。又何可與論乎。人物進退之權。固在長官。而佐貳獨政。亦或有時。假使臣徒懷感激。冒沒承當。欲循物議則臣所昧昧。獨任己見則必取僨敗。其如孤聖恩而瘝厥職何哉。反覆思之。終難雖進。昧死呼籲。誠非獲已。言出肝膈。毫無外飾。伏乞聖慈天地父母。俯賜諒察。將臣新授職名。亟許遞改。以重國政。以安微分。公私不勝幸甚。</text>
<title>辭吏參同義禁疏</title>,<text>伏以臣猥以無似。忝叨此職。揣量涯分。萬萬不稱。瀝血控辭。未蒙開許。適以堂錄。荐承嚴召。迫於分義事勢。不得不黽勉承命。臣猶自愧。人謂斯何。顧此天官佐貳。非臣陋劣所可竊取。而丞乏苟充。冒沒一出。夙宵危悸。如坐鍼氈。若復因仍蹲據。有若眞可以當此任者。則不惟臣之一身。必取顚覆之災。抑恐淸朝名器。由臣而玷汚。重貽物議之嗤點。豈不大可懼哉。且臣於科獄罪人 從妹夫朴弼渭 中。有應避之嫌。曾忝諫職。以此自列。伏想聖明亦或識有矣。頃當分配之日。臣固不敢與聞。而今因臺啓將改配所矣。首席引入。至有次官幷招之擧。臣雖無故。旣不可以次官之次官。替當其事。矧伊嫌難參涉之端如上所陳者乎。當此隆寒。罪囚多滯。而本府堂上不齊。不得開坐。疏釋之道。杳無其期。揆以國體。實非細故。況罪人分配。其事尤緊。如臣之有嫌礙者。誠宜速有處分。而不可一日虛帶也決矣。召牌之下。分義是懼。不得不趨詣於闕外。而本兼兩任。俱無仍據之理。玆敢冒死呼籲於紸纊之下。伏乞聖慈俯賜諒察。所有本職及兼帶同義禁之任。幷許遞改。以幸公私。不勝大願。</text>
<title>因趙泰一疏辭吏參疏 癸未十一月二十八日</title>,<text>伏以臣猥以不才。忝叨匪據。辭不獲免。黽勉冒出。强顏行公。一月有餘。居恒愧懼。若隕淵谷。早晩顚躓。固已自料矣。卽伏見修撰趙泰一之疏。極言都堂錄之不公。至謂之不能脫洒於色目。使淸朝簡拔之擧。反作沮排異己之資云。其語意非常。詆斥至深。臣看來瞿然。繼之以訝惑也。夫都堂錄之規。與本館錄有異。初無相議講定之事。大臣以下參坐諸人。各自圈點之後。計點完錄者。古事然也。今玆之錄。亦用是例。而本館新錄。其數旣少。則都堂掄揀之不欲過多者。蓋出於務精之意也。此豈以一人私意有所伸縮而然哉。噫。登瀛之選。是朝家何等擧措。而分以彼此。較其多寡。至比之於大賈鬪貨。而達之紸纊之下。何其言之鄙褻無嚴至於此耶。始以遺珠之說。疑感衆聽。今以不公之語。眩辭天聰。必使參錄諸臣擧懷不安。此何擧也。此何意也。臣竊慨然也。臣冒當銓地。有所參涉於都堂圈點之坐。則今於儒臣之斥。何敢晏然仍據於職次乎。召牌之下。不得不趨詣闕外。而廉義所在。終難冒進。玆敢陳疏退歸。伏乞聖慈俯賜諒察。函遞本職。以謝人言。以安私分。不勝幸甚。</text>
<title>因大臣筵奏辭吏參疏 癸未十二月四日</title>,<text>伏以昨日筵中大臣以長湍府使朴泰淳移授慶尙監司事。有所陳達。而其言以爲安東以災邑之故。府使李善溥旣已仍任。長湍亦災邑。不可遷動之意。言於判書李濡矣。强爲移拜。事甚不可。擬望之際。不爲更問。有關體統云。而至於請推首席。臣於此不覺駭汗浹背。而前席至嚴。泯嘿而退。私心惶愧爲如何哉。大臣與首席問答之說。臣固未得其詳。而朝家爲慮災邑之數遞。前旣有安東之事。則推彼認此。宜無再誤。而方伯差出之政。臣亦同參。緣甚乏人。不得已皆以外任相議備擬。此則臣與首席均有其失。今於大臣陳白之言。臣安得獨爲晏然乎。臣以萬萬不似。忝叨佐銓之地。聞見孤陋。未諳物情。尋常注擬。不愜輿議。其爲累政。固非一二。而至於災邑事勢。又不顧念。遷轉之政。動拂廟算。兩道方面。旣除旋遞。以致事體差舛。擧措顚倒。苟究其故。何莫非銓曹之責也。臣以副貳。雖不自專。前後參涉與議於注除之間。則其在私分。何敢自安。而仍冒職次也。且臣衰朽已極。痼疾在身。奔走效勞。已無可望矣。又自昨夕公退還家之後。添得外感。寒熱交作。達夜叫苦。方在負席涔涔之中。積傷所發。差復未易。以此病狀。決難久蹲匪據。以重瘝曠之罪。伏乞聖慈俯賜矜察。將臣本兼諸任。幷許遞免。以幸公私。不勝大願。</text>
<title>因掌令朴見善未徹疏辭吏參疏 癸未十二月</title>,<text>伏以臣之萬萬無似。旣不可久冒匪據之地。臣之種種疾恙。又不堪少效奔走之勞。而大政臨迫。僚席不備。黽勉仍蹲。不敢言病。又當親政。竭蹶入侍。退歸之後。百疾交作。伏枕涔涔。與鬼爲隣。今日爲政命下。而不能自力進參。以致喉司煩稟。嚴召下降。分義所在。不得不忍死趨詣於闕外。而卽伏聞掌令朴見善疏論銓地用捨之乖宜。其所咎斥。不比泛然云。原疏未徹於乙覽。大槪不出於小報。雖未詳其措語之如何。而傳聞之說。極令人危怕。臣不勝瞿然也。如臣陋劣。承乏苟充。交遊旣罕。聞見不廣。尋常注擬。不愜物議。謗議如山。罪戾難逭。早晩顚沛。固已自料矣。今者臺議峻發。至於陳疏。則何可諉以未徹。而晏然仍冒於職次乎。玆敢略暴危悃。昧死呼籲。伏乞聖慈俯賜諒察。亟許鐫遞臣本兼諸任。以謝人言。以安私分。不勝幸甚。</text>
<title>因掌令朴見善未徹疏辭吏參疏[四疏] 甲申正月二日</title>,<text>伏以臣被人疏斥。勢難在職。頃上自列之章。而竢罪之外。不暇及他者。蓋以未徹之疏。措語未詳。不敢徑自卞白故也。今其疏本傳播。臣亦得見之矣。若遂泯默而止。則日月之明。無由俯燭臣臲杌之狀。而臣之罪戾益無所逃。不得不冒死而畢陳也。朴見善之疏。一篇主意。專在於擊去在銓之人。而以李㙫，朴弼明，趙泰耇等注擬之故。責之以汲汲奬用。首尾語意。極其非常。或曰名義大閑。全不顧畏。或曰蔑葉義理。不畏公議。又以瞻顧利害。終必覆國爲辭。凡玆數人之擬望。皆臣參政時事也。其所咎斥。臣固當之。臣誠危怖悚慄。繼之以駭惑也。以臣陋劣。承之銓地。無他才識。可以報效。區區之心。惟以克去偏私。爲不負職責之地。進退黜陟。固非佐貳所可與論。而凡於注擬之際。每與首席相議。雖其見拂於當世者。非有大段過過則不欲廢棄者。是臣本意也。況李㙫，林弼明等。雖曰伸救罪人。其可以此而直驅名義之科乎。坐罷收敍之後。旋除舊職。有何不可。而至於趙泰耇之終塞淸塗。亦非臣意慮之所及也。如此已甚之論。果行於朝廷。則臣恐世無完人。而寅協之美。終無可望。豈非慨然之甚者乎。然其侵斥之語。若是危險。今若諉以其疏之未徹紸纊。其人之已遞臺職。而揚揚復出。仍冒其職。則是誠無忌憚之甚者。此臣所以寧被嚴誅。而終難冒進者也。日再違牌。分義掃地。論其負犯。萬戮猶輕。而譴罰不加。恩召狎至。情窮勢蹙。求死不得。席藁私次。悉暴危悃。伏乞聖慈俯賜諒察。先削臣職。仍命攸司。勘臣罪律。以爲人臣慢命者之戒。不勝幸甚。</text>
<title>因掌令朴見善未徹疏辭吏參疏[六疏] 甲申正月六日</title>,<text>伏以臣萬分難安之情。宜適銓任。十度違牌之罪。合被嚴誅。而職名尙在。譴罰不加。召命荐降。不得不冒沒祗承。廉義掃地。進退無據。臣實自愧。人謂斯何。人非旣極。鬼責隨至。賤疾深重。呈告乞免。長單還給之命。又出於意外。臣誠惶駭震越。益復罔措。顧臣區區情地。決不可因仍盤礴於職次。而卽今病狀。種種作苦。素患風痺。積漸復發。左邊偏虛。手足不仁。添得外感。累日彌留。若不趁卽治療。將成廢疾之人。雖欲不畏公議。黽勉奔走。其勢有不可得矣。伏枕涔涔。欲起還仆。今日太廟擧動。終未進參於從班。臣罪尤無所逃。玆敢冒死疾呼於天地父母之前。伏乞聖慈俯垂矜察。亟許鐫削臣職。仍治臣前後違傲之罪。以肅朝綱。以安微分。公私幸甚。</text>
<title>受由在長湍辭職疏 甲申正月二十五日</title>,<text>伏以臣幸受恩暇。來省父母墳塋。少伸私悃。天恩實爲罔極。辭陛啓行之後。適値風寒甚緊。觸感受傷。種種作痛。數日調理。未獲差減。而僻遠之地。醫治無便。趁未委頓。必欲遄返。强疾復路。纔抵一息之地。撼頓之中。症勢越添。寒熱頭疼。百節如擣。已非尋常感冒之比。加以宿患風漸。乘虛兼發。左邊不仁。手脚麻痺。幾至於半身不遂。而痰壅火升。神迷氣塞。再中之形。十成八九。無他藥物可以救急。取汗發表。堇得回甦。而再感傷寒。源委甚重。最是風病。尤難轉側。旣不能進詣輦下。又不得退依松楸。僵臥旅次。與鬼爲隣。而職名尙在。由限倏過。臣於病裏。固已不勝其惶悶矣。得接邸報。筵臣有以下鄕人不顧定式。任意退坐陳達者。而至擧綱紀爲辭。臣於是益復震悚。罔知所措。假使臣身無疾病。趁限還朝。早夜奔走於職事。不過爲忌廉喪恥患失鄙夫而止。尙何有塵露裨益。而然其受由出來。托病淹留。是誠臣子分義之所不敢出。病勢如得一分差道。則擬卽擔舁登途。寸寸前進。而一日二日。有加無減。蘇健行動。杳無其期。臣之進退。可謂極狼狽矣。銓部重任。金吾緊務。俱不可一向虛帶。敢將疾痛之呼。仰籲仁覆之下。伏乞天地父母。察臣病重實狀。本兼兩任。亟許鐫遞。俾得安意治療。復尋生路。以卒生成之澤。不勝幸甚。</text>
<title>辭同知經筵疏 甲申二月</title>,<text>伏以臣不才承乏。謬膺匪據。見識昏昧。銓注失宜。厚招謗議。理難仍冒。在朝而罪積違慢。倖逭大何。下鄕而病重淹滯。又承嚴旨。分義所迫。黽勉趨簉。任他嗤罵。冒沒供職。終於去就無據。心跡大違。一念慙懼。晷刻何安。如坐針氈。不知置身之所矣。今玆兼帶新命。又出意外。臣尤惶駭震越。靡所容措。夫輔導君德之責。專在經筵。其任至重。其選自別。決不可人人而冒居也明矣。顧念時望所歸。文學兼優者。自有其人。而乃以如臣之魯莽譾陋。猝然越序而濫竿。有同糠粃之在前。臣實自愧。人將謂何。貽累朝政。有妨賢路。分外誤恩。匪榮而懼。反覆思惟。其何可晏然承當乎。且臣痼疾在身。漸至難醫。偏虛不仁之症。已成再中之形。若不趁今風和。廣施鍼灸。則將不免爲廢疾之歸。解職屛蟄。積久治療。賴天之靈。復爲完人。則未死之前。隕首爲期。敢於祈免之章。兼申疾痛之呼。伏乞聖慈俯賜憐察。將臣本職及兼帶經筵。先許遞免。以幸公私。不勝大願。</text>
<title>因朴見善疏辭吏參疏 甲申三月二日</title>,<text>伏以臣伏見弼善朴見善之疏。以臣向者辭疏中語。大懷慍恚。侵斥備至。臣不勝瞿然之至。前日見善之疏。雖未登徹。臣於伊時。不得不上章自列。則措語之間。只撮其要而爲辭者。勢固當然。而今乃謂臣截去其脈絡。變幻其白黑。有若臣因其末徹。沒其實狀。公肆欺罔者然。噫。是何言耶。其疏主意。不過攻銓曹用捨之乖宜。論數臣淸路之可枳。結之以終必覆國。則其多小臚列。雖自以爲盡出是非之卞。而以臣所見。恐未免爲偏係已甚之歸。此臣疏之有所云云。而見善之噴薄臣身。蓋以此也。臣不欲與之呶呶。以重傷事體。而至於變幻白黑之說。彼此疏本。人所共見。臣何敢誣也。急於持臣。至以如許等語。登諸章奏。吁亦異矣。以臣不似。忝叨匪據。宜遞未遞。淟涊盤礴。受人詬罵。又加一節。臣雖無恥。何可晏然仍冒於職次乎。情跡臲杌。旣不得進參於起居之班。又不免瀆擾於靜攝之中。臣罪又萬萬矣。伏乞聖慈俯賜諒察。將臣本職及所兼諸任。亟許鐫遞。以謝人言。以安私分。不勝幸甚。</text>
<title>因呂必重疏斥辭吏參疏 甲申三月五日</title>,<text>伏以臣被人詬罵。不敢晏然。冒昧陳懇。冀蒙褫解。而微誠未格。不賜開允。令臣從速察職。臣誠惶蹙悶塞。不知所以攸措矣。卽又伏見掌令呂必重之疏。極言用捨之失宜。其所論斥。實非等閑相規之比。臣於是不勝瞿然慙悚之至。夫進退人物之權。實在政曹。賢愚枉直之卞。在古亦難。矧今朝論岐貳。浮議多門。各主偏見。互相訾議。一有注措。瑕摘百至。前後處銓地者。鮮不僨敗。況如臣庸闇寡陋。又何可言也。取捨通塞。自有一時公議。非銓官所可獨專。今者臺臣之爲諸臣縷縷爲說。雖自以爲一出和平。而其無偏着之意。臣亦不敢信也。臣之苟冒此職。今已經年。縱無人言。不宜因仍蹲據。以妨賢路。矧伊無限詆謗。左右交至。從他嗤點。一向盤礴。臣雖無恥。不忍爲此。區區至懇。終未蒙幸。則惟有坐竢嚴誅而已。臣之情勢。亦孔之艱矣。兩日之內。三違召命。罪戾如山。惶恐欲死。譴罰不加。庚牌又降。不敢每每坐違。謹詣闕門之外。而反復思量。終難冒進。不得不陳疏退歸。伏乞聖慈察臣肝膈之懇。先遞臣銓任。仍治臣罪。以謝臺議。以安私分。不勝幸甚。</text>
<title>因呂必重疏斥辭吏參疏[再疏] 甲申三月七日</title>,<text>伏以臣之情勢。有不容仍冒此職。瀝血之懇。謂卽蒙許。而聖明不諒。又靳恩遞。臣誠惶惑。莫究其所以也。以臣無似。偏蒙誤恩。忝佐銓地。日月已久。竊位妨賢之罪。臣亦自知。何待人言。惟其注擬之際。務欲克祛偏心。毋負職責者。是臣之所自勉。而論議分裂。意見矛盾。通塞取捨之間。其不能盡叶於物情者。勢所不免。而傍觀之人。疑怒交加。至於今者臺疏所論而極矣。臣不欲費辭爭卞。自列之章。略有所云云矣。昨見其避辭則侵詆之言。轉加一層。至擧臣疏中偏着二字。責臣以不能反己。噫。凡今之人。秉心至公。持論不偏者。臣未之見也。臺臣之自許無偏。反攻至此者。可謂躬自厚耶。臣竊笑之。臣之當適。旣非一端。今於臺議重發之後。尤不可一日仍據。且其避辭中至欲論劾而不敢索言云爾。則其在廉義。何敢揚揚復出。以犯方生之議乎。屢違嚴命。自速逋慢之誅者。實出於萬不獲已。而分義掃地。跼蹐靡容。此際召牌又降。不得不黽勉趨詣於闕外。略暴危懇。昧死申籲。伏乞聖慈。俯垂憐察。亟遞臣本職。仍治臣前後違命之罪。以肅朝綱。以安賤分。公私幸甚。</text>
<title>因奉敎沈珙疏。與左議政金昌集聯名箚。甲午七月</title>,<text>伏以臣等得見奉敎沈珙之疏。以徐命均出六事。深咎春秋館覆啓之失。語意甚緊。臣等不勝瞿然之至。當初因承旨及原任大臣之言。有令本館稟處之敎。臣等詳問館中前規。則右位居下。下位陞六。非止一二云。沈珙時方居下。而徐命均，崔尙履以親嫌相礙。援例變通。似爲便當。故以此意措辭覆奏。仰請睿裁。遂有命均出六之命矣。今珙亦豈不知有可據之例。而强爲陳疏。侵責備至。有若臣等曲爲命均地。而全不顧館規者然。其亦異矣。果如其言而因此一着。致令三百年史局之規。壞盡無餘。而以啓日後無窮之弊。則臣等之誤事大矣。何可晏然而已乎。伏乞聖慈亟遞臣等之職。以謝人言。不勝幸甚。答曰沈珙疏語。予知其過當矣。卿等少無可嫌。安心勿辭。速出行公。</text>
<title>大小科備篇變通箚 甲午八月二十二日</title>,<text>伏以大小科試卷備篇。本爲具篇楷書。以爲掄才之道。而具篇之規廢已久矣。間或有之。而以有表不取。只以存羊之義。草書備篇。已成規例。胡亂甚矣。實無意義。至於一等入格之卷。以此奏御。殊欠敬謹。已極未安。況今試紙變通之後。紙品甚薄。內外具書。其勢不便。且於昨年內打印除減之後。場中紛擾之弊則無之。而士習不美。弊又隨生。自外預書備篇而入場者有之。至於現露囚治云。誠爲駭愕。無寧減其無益之文具。以杜意外之奸弊。似或無妨。自令大小科備篇。再爲減去定式施行。允合事宜。而小科今已隔日。外方未可知委。自今番大科施行亦可。函令該曹稟旨變通。不勝幸甚。答曰箚陳之事。令該曹斯速稟處。</text>
<title>筵請減布後因諸大臣防啓及憲長疏斥辭職待罪箚 甲午九月二十七日</title>,<text>伏以臣猥承恩遇。忝位三事。旣不得辭避。則惟當竭其心力。庶效塵露之裨補。而才識空疏。受命以來。不能區畫一事。以塞其職責。而充位伴食而已。輔理之任。豈亶使然哉。尋常愧懼。若墜深坑。其不可久當重負。以益其罪戾也決矣。因仍竊據。非臣本計。而頃當聖候違豫之日。閱歲憂遑。不敢以私悃仰籲矣。天佑東方。獲覩千古所無之大慶。忍死跛躄。叨參盛禮。昵侍法筵。不勝懽抃之忱。敢以諴小民祈天命之語。敬誦於前。而仍陳與民同樂之意。請減身布。欲以與窮蔀同其懽喜。以贊我聖上子惠之仁政矣。聖上不以爲非。至以根本之言爲敎。下詢於諸大臣。而同然一辭。皆曰不可。諸大臣之識務慮事。非臣之所可企及。而其言如此。臣於倉卒未及商量。率爾陳達之失著矣。固已惶愧靡容。而又於憲長之疏。有所非議。其所云云。不害爲可否相潛之義。而若臣愚見。徒知急於因慶推恩。而不暇念及於恤費。做此妄錯。卒未免爲空言無施之歸。臣誠恧縮。何敢自安於心也。況臣素有脚疾。累年作苦。夏秋以後。一倍添重。左右脛骨。痠疼痿痺。行動艱辛。又自近日。左邊環跳之痛。尤爲特甚。晝夜呻楚。全不運步。房戶起居。亦待人扶。若不及今治療。必將仍成廢疾。不得已爲鍼灸之計。冒昧請告。特下安心調理之命。而又使太醫問疾。繼有珍膳之賜送。荐被恩眷。至於如此。感悚之極。不知所措。顧臣衰朽殘敗。已無陳力之望。卽今病狀。又如是苦重。雖蒙恩暇。方施砭熱。而源委旣深。收效未易。時月之間。寧有起動之路乎。召命臨門。未克祗詣。分義掃地。合被嚴誅。伏乞聖慈俯賜矜察。亟遞臣職。仍治臣罪。以重國事。以安賤分。千萬幸甚。答曰前席所陳。大意儘好。有何率爾之失乎。有疾不進。尤無所傷。卿其安心勿辭。亦勿待罪。俟間視事。用副至望。</text>
<title>辭職仍申請減布箚 甲午十月三日</title>,<text>伏以臣之所苦脚疾。源委已痼。每於夏秋。輒倍作苦。如是者已五年矣。至于今秋。比前尤甚。左右脚部。痠痛蹇澁。堇堇運重矣。又添環跳之痛。愈往愈谻。連事鍼治。繼以艾灸。而少無分效。跬武之間。亦不能起身移足。委頓枕席。叫苦度日。以此病狀。出仕無期。一向瘝曠。亟爲惶悶。伏乞聖慈特賜矜諒。亟許鐫遞。以幸公私。不勝大願。仍念臣之向所陳身布減給之請。蓋爲與民同樂之意。而諸議矛盾。終爲寢閣之歸。臣旣未能記得往事。又未敢自信己見。乃於前箚。只引其率爾之失。而民事所關。耿耿於中者。不能自已。試爲考出甲戌前例而見之。其時首相臣南九萬陳達於榻前。以爲國家當此無前之慶。臣民歡聳。合有慰悅之道。請減大同一等。而卽蒙允許。厥後承旨李彥綱請減身布與貢木。大臣又以爲殘民之最難堪者身役。若欲施惠於民前。不可不蠲除身役。各樣身役中納三疋及二疋者減一疋。納一疋半者減半疋。量其所減之數。自備局聚中外所儲。推移代給之意。陳達蒙允。此外癸酉以上逃故軍兵奴婢身役身貢及戊辰以上未收還上。幷爲蕩減。京畿三南大同一等所減之米二十一萬五千四百七十餘石。兩西關東稅收米一結六斗。依大同例蠲減。所減爲二萬九千八百九十石零。兆路八結還上一結減六斗。亦爲二萬一千九百石零。通八道所減之米。摠計二十六萬七千二百九十餘石矣。旣減此累十萬石之米。又以一承宣之言。減除諸般身役之布。朝家之軫恤窮民。用慶施仁。至矣盡矣。八域含生。均被德惠。感戴頌祝。至于今不衰。豈不休哉。然而田役之一結六斗蠲減。至爲重難。雖不可更用此例。當此無前之慶。無他蠲免之政。而只以一年條還上塞責而止。則殊無與中外同慶之意。實爲慨然矣。甲戌惠政。如彼其優。而翌年乙亥八路大歉。災減居半。歲入大縮。國家經用。宜若難支。而猶能繼用。雖未知今之畜儲。比甲戌何如。而內自宮掖外及各司。另加節省。痛祛浮費。量其所減之數。而以京外所儲。推移代給。如甲戌之措處。則亦豈有決不可爲之理也。頃日筵中有大同一斗減給之議。一結減一斗則十負減升。小民之有土地滿一結者絶無。多不過數十負。推而計之。所減幾何。元無一畝田。而幷作資生者滔滔皆是。多小間大同減給。不過爲兼竝富戶之利。而殘民不得蒙其澤。名爲施惠。而終非實惠也。噫。今日民生之困苦疾怨。專由於身役之偏重。九族竝徵。一村皆空。此實天下所無之虐政也。惟我聖上深軫此弊。累降惻怛之敎。方有戶布口錢確議變通之命。明旨之下。孰不感歎。然而此是大更張。猝難辦得。姑先以同慶之意。推廣德意。量減其役。一時解懸。亦豈不爲莫大之惠乎。大慶則同。而施惠之典。前後判異。甲戌蒙惠之民。必大缺望矣。財散猶可復聚。民心一失則不可復收。誠非細故。而自臣陳請之後。筵說易播。遠邇聞之。顒望令下云。其勢亦難中止也。卽今事勢。雖軍門各司素有財貨之處。大抵匱乏。只行蠲減之政。而不思所以補不足之道。則勢難支用。況專靠收布而需用之處乎。欲爲減布則不可無別樣區畫之道。臣愚以爲今年大同。初有量減之議。而畢竟不減。只於兩湖災邑。將爲減給矣。減大同之無實惠。如上所陳。雖災邑實結所收。不必減給。勿減盡收元上納外六七萬石。加數運來。以此計給於蠲減之代。恐無不可。今雖捐出七萬石。比甲戌所減。猶未滿三分之一也。如其不敷則海西詳定餘米。關西稅米。亦可以量宜取用矣。京外儲積。無論銀錢米布。莫非出於窮民。遇此非常之慶。欲行惠恤之典。則何所靳惜於發施之際乎。臣愚以爲減布之政。終不可已也。臣於此事。初不見施。又遭臺言。宜不敢更爲容啄。而知有已行之例。尤切惓惓之忱。不避煩瀆。復申前說。伏願聖明更令廟堂從速稟旨施行。以爲慰悅窮蔀之地則生民辛甚。答曰所患尙未差可。深用慮念。箚陳之事。令廟堂商確稟處。卿其安心勿辭。益加善攝。俟間示事。以副至望。</text>
<title>被修撰鄭纘先疏斥辭職箚 甲午十月八日</title>,<text>伏以臣於病伏中。得見修撰鄭纘先之疏。以備篇革去事。有所論列。而至以輕改舊章爲言。臣不勝悚怖之至。夫國家凡事。無論大小。法久則弊生。因弊而沿革者。從古何限。而雖以科場事言之。國典所載之規。亦多更變矣。大小科備篇之胡草亂寫。未知刱於何時。而實爲無益之文具。漸致奸弊之滋多。曾已略陳於箚本。又於原任大臣收議中頗詳悉矣。今不必更爲煩疊。而臣則以爲存之無小補。去之爲杜弊。淺見如此。敢請減去。此豈但爲士子省勞之地也。大抵具篇楷書。蓋爲掄才。而草書備篇。本非法典。今依大臣收議。勿令亂書不成文理之文。而自願具篇者。依程式使之製寫。則此可謂不失法意。而只祗其胡亂不謹之習而已。以臣愚迷。終未覺其爲大段損害也。然而襲謬已久。今猝變改。是非之紛紜。亦無足怪也。前後仍存之請。繼發於論思之地。而今其攻斥之言。尤涉非常。臣安得晏然而已乎。至於李碩寬之移授。李裕民之陞遷。臣皆與聞之矣。碩寬貪鄙之說。曾所未聞。而其爲人也。實多可取。統帥擧擬。豈出於私。而儒臣所謂進用太偏者。實是意外也。李裕民之遽陞西閫。雖似太驟。廟堂薦望。不拘常格。隨才擢用。未爲不可。而臺啓纔停。又此疏論。物情如此。誠甚瞿然矣。如臣無似。久冒重任。隨事生疣。厚招誹議。其何可因仍蹲據於職次乎。況臣所患脚痛。調治多日。姑無分效。一向苦谻。不能運步。當寒鍼灸。他症隨生。眠食俱廢。委席呻吟。以此病狀。望斷陳力。伏乞聖慈俯察臣情病之難强。亟許鐫罷臣職。以謝人言。以安私分。千萬幸甚。答曰儒臣疏論三件事。予未見其得當。於卿有何難安之端乎。至於所患。調治已久。可見勿藥之喜。須勿以情病爲辭。速出視事。用副至望。</text>
<title>辭職箚 甲午十月二十日</title>,<text>伏以臣賤疾深痼。不能起動。身有重負。瘝曠至此。累暴危悃。實出於萬不獲已。而天聽藐然。批旨勤懇。諭以勿以病爲辭。臣於是感激隕越。繼之以悶鬱也。以臣無似。偏蒙異渥。分外忝竊。冒當此任。深懼覆餗。有愧伴食。而區區所自勉者。未死之前。惟以盡瘁爲期。何敢有圖便之心。非病稱病。連章控免而不知止乎。此非臣分義之所敢出也。臣之脚疾。源委不淺。往在庚寅秋末。重患環跳。經冬涉春。辛苦萬狀。日暖之後。始乃少愈。其時帶職。累煩呼籲。伏想聖明亦必記有之矣。自此以後。尋常作苦。而猶不至於全不運步。故堇能扶曳行動矣。又自前月。一倍添谻。痛勢非常。肉脫之人。醫家忌灸。而緣甚切迫。試欲治療。數旬之內。多施砭灼於經絡諸穴。而不但無一分之效。環跳之痛。反有加焉。如鍼亂刺。痛不堪忍。委身床褥。日事叫苦。此實同朝之所共知。醫官之所目見也。臣之始以鍼灸請告者。蓋欲治病少間則卽爲出仕之計。而病狀如此。時月之間。斷無供職之望。卽今鼎席。雖曰備員。而領左兩相亦皆尋單。以致廟務多滯。緊急狀聞。未卽覆奏。至勤聖敎。旣在其位。安敢一息暫安。而末由自力。引日虛帶。瘝官廢事。罪戾難逭。不避瀆擾。又此仰籲於靜攝之中。臣尤不勝惶恐。伏乞聖慈特賜矜察。函許鐫遞。以便公私。千萬幸甚。答曰卽今兩相呈告。卿又引入。鼎席一空。廟務多滯。言念國事。誠可憂悶。纔遣承宣。諭予至意矣。以卿體國之誠。胡忍棄予邁邁耶。卿之脚疾。予非不知。而調息已久。勿藥有喜。況予不以筋力責卿。則以病爲辭。決知其太過也。卿毋困我。卽起視事。用副予如渴之望。</text>
<title>擬上箚</title>,<text>伏以臣於槐院覆啓起草之時。雖不同參。亦嘗與聞其議。而無所崖異矣。乃者臺避殊緊。臺啓又發。臣尤不勝瞿然之至。玆事委折。已悉於兩相聯名之箚。臣不必更煩。而蓋削職雖有前例。槐院卽年少所曾。分館起鬧。自古而然。如或論議不齊。以致遷就。則參下積仕之人。不宜長置削職之中。而生梗之右位陞遷。則事順而易成。此所以有出六舊規也。今番亦用此例。以陞六爲請者。只欲速完分館之意。而臺言如此。臣旣參涉。不可獨爲晏然。敢此瀆擾於靜攝之中。死罪死罪。伏乞聖慈亟許鐫遞臣職。以謝臺議。千萬幸甚。</text>
<title>因御將金錫衍疏辭職箚 乙未四月二十三日</title>,<text>伏以臣自頃日右邊肩背之間。猝然浮高。刺痛特甚。分野不輕。且近於曾前患瘡之痕。一倍危懼。雜試艾熨。數日以來。浮氣稍減。而猶未如常。痛勢少歇。而牽疼尙緊。閉戶涔涔。無計起動。未參候班。已多日矣。徒切憂灼。未伸情禮。此時又不敢以文字引罪上煩。泯默蟄伏。惶恐無地矣。昨伏見御營大將金錫衍之疏。臣不勝瞿然。不避惶猥。略陳委折焉。臣家在城東深僻之地。從前以公故。早暮出入。所帶下人。或犯夜禁。被捉於軍門。而必先相通後處之。曾在卿宰之列。猶且如此。蓋出於相待之意也。今臣傔從之犯夜者。依例懲治。固無不可。而不相通知。徑先決罪。其在事體。亦似未安。故使備局郞招致軍校而責之。略施其罰。此不過體例問事。而重臣之因此引嫌。至於陳疏辭職。實是意外。臣安得晏然而已乎。不得不瀆擾於靜攝之中。伏乞聖慈俯賜諒察。遞臣職名。仍治臣久廢候禮之罪。以安私分。不勝幸甚。答曰未參侯班。適緣身恙。體例問事。施罰軍校。俱無所傷。卿其安心勿辭。亦勿待罪。連出視事。以副予望。</text>
<title>被正言趙尙絅疏斥辭職箚 乙未六月九日</title>,<text>伏以臣伏見正言趙尙絅之疏。以臣頃日治罪邏將事。非斥甚峻。臣不勝悚怖危蹙之至。玆事委折。前已略陳於辭本。仰惟聖明亦必俯燭。今不須更煩。而第其實狀。不無與所論差異。不得不又此冒瀆。冞增惶恐。臣雖昏不識事。夜禁之重。臣亦知之。豈以所帶下人不稟捉去之故。發怒於邏將乎。只以推治之際。不爲相通。殊涉未安。故捉致軍校。略施罪罰。蓋大臣下率之杞科者。必先告知而決罪例也。臣之本意。欲存體貌。而不覺其自陷於蔑法之科。苟使臣不能較量輕重。容護傔從犯夜。而使不得執提。以至設置巡邏而無用。果如臺臣之言。則臣之罪戾。已難逃免。而況緣臣之故。至令他大臣之傔從慕效而作變怪。則其罪又當如何也。臣之情勢。決不可苟逭刑章一日在職。當百僚憂遑之日。不敢趨詣候班。乃反瀆擾於靜攝之中者。實出於萬不獲已。伏乞聖慈俯賜鑑察。亟命鐫削臣職。仍勘臣罪。以重法禁。以謝人言。千萬幸甚。答曰玆事秀折。予所詳知。過當之臺言。不必爲嫌。卿其安心勿辭。亦勿待罪。卽起視事。用副予望。</text>
<title>四度呈辭。批答遣承旨傳諭後。陳情辭職箚 乙未六月十八日○四度呈辭。批答曰今卿所遭。不過體禮間事耳。元無一毫難安之端。故初箚之批。已言之矣。誠不料臺言之至此也。然而輔相之臣。去▦不輕。則豈可因一小嫌。遽欲釋負耶。病▦益▦。無以爲諭。卿其體予特命爰立。注意非常。亟斷表章。出而論政。用副予虛佇之望。</title>,<text>伏以臣老昏顚錯。處事失宜。致拂物情。臺議自發。反省慙懼。無所容措。此時陳情於靜攝之中。豈不知分義之所不敢。而受人輕侮。更無餘地。廉義所在。豈難恬然在職。累煩呼籲。實出於萬萬不獲已也。不惟聖度寬恕。不賜罪斥。綸批之降。至再至三。又於昨日特遣近侍。傳宣聖諭。似此異數。豈微臣所當得哉。臣誠惶蹙跼蹐。繼之以涕泗也。臣於注意非常之敎。冞增悚愧。玆敢悉暴情實。惟聖明之矜諒焉。臣本凡庸。無寸長可取。而蒙聖上之特簡。猥忝三事之列。知遇之感。銘在肝腑。願忠之心。有倍恒人。而才智駑下。無所猷爲。補蔑絲毫。罪重辜負。惟宜早避賢路。不至於僨誤國事。是亦報效之一道。而昨今兩年連値玉候違豫。憂遑煎灼。不遑言私。因仍蹲據。以至于今。荏苒時月。倏爾歲再周矣。犬馬之齒。已迫七旬。沈痼之疾。纏着一身。目視翳暗。咫尺之間。黑白不明。脚痛苦谻。跬武之地。行步亦艱。雖於起居之列。未敢以病廢禮。而大庭簪紳之會。其有駭於觀贍。爲如何哉。種種病樣。實無一分陳力之望。迄今苟冒。豈是臣私心之所自期者哉。況今危綴之症。亦非一二。久泄氣敗之餘。添患暑感。寒熱無時發作。頭痛最爲難堪。藥餌無效。沈淹日久。全廢食飮。形神換脫。委頓呻楚。不能起動。區區情勢。臣不復提。而惟此疾狀。末由承命强出。不勝惶懼。敢此冒死煩瀆。伏乞聖慈天地父母。特加憐察。將臣職名。亟許鐫遞。以安微分。不勝幸甚。答曰前後之批。已諭予意。而情志不孚。遐心莫回。益用愧恧。無以爲諭。卿其體予倚毗之誠。勿復以情病爲辭。卽起視事。無孤至望。</text>
<title>十一度呈辭後辭職兼辭祿俸箚 乙未六月二十五日</title>,<text>伏以臣雖甚頑蠢。亦有知覺。豈不知言病非時。廢禮爲罪。而猶且日事瀆擾。跡阻候班。如非賤疾萬分難强。則何敢偃蹇私室。以爲自便之圖哉。臣於前箚。略暴情實。辭單之上。亦已十餘。而誠未上格。尙靳允許。臣誠抑鬱悶迫。罔知攸措。念臣衰朽特甚。有同篤老。神精耗盡。形殼徒存。重以眼病脚疾。日增月加。自分非久。將成廢疾人矣。矧今積瘁之餘。重傷毒熱。始患泄痢。乍歇復苦。繼而感暑。寒熱交發。頭腦頻頻作痛。胸膈或至痞塞。種種諸症。難以悉擧。一日二日。已浹半月。食飮全廢。生意索然。以此病勢。決無旬月間起動之望。未參候班。何敢晷刻自安。虛帶重負。不宜一任曠廢。不得不冒死更籲於天地父母之前。伏乞聖慈俯賜矜諒。亟許鐫遞。以便公私焉。且於今日倉官。因傳敎輸致祿俸。臣不勝惶霣。臣方在告乞免。不可冒受公廩。亦願收回成命。以安微分。千萬幸甚。答曰卿之調息。殆浹二旬。神明所相。昔疾今愈。而巽責不止。造朝無期。是豈所望於卿者耶。所謂情勢。業已開釋。尤無難安之端矣。至於薄廩。不宜過辭。卿其安心勿辭領受。卽起視事。用慰予思想之心。書啓 附七月初二日承旨敦諭。書啓曰臣疾痛之呼。未蒙憐察。瀆擾之罪。尙逭譴何。悶鬱悚蹙。祗竢威命矣。不意近侍臨宣聖諭。十行綸綍。辭旨渙渥。責勵隆重。有非如臣無狀所當得於聖明之下者。奉讀以還。感惕靡容。以首頓地。不覺涕淚之交逆也。臣之引入。始甲臺斥。仰惟聖明。必以臣爲難安。而虛爲此引疾也。文下諄諄之敎。有如家人父子之面命。區區情實。曾已略暴。而日月之明。猶未盡照燭也。臣之所被人言。雖甚愧恥。荐承開釋之敎。因此而必決去就。亦豈臣之初計也。人非旣極。鬼責隨至。宿病之外。添患暑症。彌留數旬。有進無退。委頓呻吟。生意索然。末由自振。久闕候禮。期以必免。日事煩聒。罪戾如山。寧欲速死。以臣無似。忝叨匪據。其於民事國計。縱無絲毫之補。未死之前。盡瘁爲期。而不幸賤疾若是沈淹。卽今危綴之狀。卽近侍之所目覩。而實無一分起動之路。敦諭之下。又不得趨承。伏地戰悚。不知所達。謹當以一箚更伸危悃云矣。</text>
<title>承旨敦諭後辭職箚 乙未七月三日</title>,<text>伏以臣於靜攝之中。不避瀆擾。冒死煩籲。期以必解職名者。實緣病勢之難强。而誠意淺薄。未能上格。聽之邈邈。尙靳開允。至有遣丞旨敦諭之擧。夫近侍臨諭異數也。一遣再遣。恩眷出常。非臣微分所敢承當。臣誠感激怵惕。莫知置身之所也。近日聖候諸節。漸就減歇。而猶未康復。日夕抃祝之中。憂慮尙切。今臣賤疾。如可自力。則何敢不念分義。獨阻候班。閱月偃息於私次。逐日强聒於宸嚴乎。顧臣衰朽癃病。難以陳力之狀。已於前箚略暴之矣。見今新恙沈篤。無望供職之由。亦於長單悉陳之矣。庶幾天地之仁。父母之慈。有所矜諒。早賜處分。而一日二日。倏過數旬。不許斥退。敦勉愈勤。微臣罪戾之層積。固不足言。而政府重地。豈容長作臣養病防哉。恩諭之下。末由趨承。一倍惶霣。敢此請譴。伏乞聖明察臣病重實狀。亟命鐫遞臣職。仍治臣罪。以安私分。俾臣調保殘喘。以卒生成之澤。千萬幸甚。答曰卿之所遭。本無必遞之義。卿之疾病。亦非委頓之比。而敦勉愈懇。造朝愈懇。良由予情志之不孚。益用愧恧。無以爲諭。予志牢定。日呈十章。無益於准請。而有損於事體。卿毋困我。卽起視事。用副予如渴之望。○七月十一日二十五度呈辭。批答遣承旨傳諭曰。前後批旨。備悉予意。辭已渴矣。而巽讓之章。至於二十五上之多。是何情志之不孚。一至於此耶。愕然慚恧。已不可言。而病裏思想。如添一病。以卿平日體國之誠。胡不念及於斯。而棄予若是其邁邁乎。殊非平日所望於卿者也。卿其思時事之多艱。念古人之盡瘁。亟回遐心。速出論政。毋孤予虛佇之望。</text>
<title>因判書李墪妻上言陳所懷箚 乙未十月六日</title>,<text>伏以臣於日者。得見故判書李墪妻安氏當直上言。以爲亡夫還詣闕下之時。同詣試官今右議政之所目見。而終無一言卞明。似當一番緘問。此蓋當初李墪供辭中所云云。而科獄方張之日。臣亦在竢罪待勘之中。不可爲人分疏。果不得陳疏矣。今以終無一言爲辭。不得已以其事陳之。而緘問之說。似出於不識事體。殊可異也。臣於壬辰庭試時。入於試官望。適有身病。初婢不進。再婢之下。黽勉承命。而日勢向暮。欲趁門限。忙疾趨詣則闕門纔閉矣。李墪在禮曹直房。知臣過去。平邀暫入。而臣以病未入見答之。直詣開陽門外。以門閉未入之意。送言於政院。仍留戶曹直房。伊時雖有暝色。未及曛黑。而李墪先已來在於闕下。其非夜深可知。夜深還詣之云者。不過由於傳者之誤。此等疑謗之卞明。臣未知其關緊也。且臣於李墪査事。竊有所懷。早晩欲一陳達矣。今因事端。幷此略擧。而靜攝中煩瀆。不勝惶恐之至。噫。人心不古。世道偸薄。科後囂囂之言。何時無之。而豈有如壬辰科之特甚乎。李墪與吳道一相親。擧世所知。而其子遂元適參其榜。墪之承婢還出。實是大段妄錯。而歷抵之說。出於此際。傳播搢紳。聽之者。孰不致疑。明査處之。所不可已。此所以有拿覈之擧。獄事之歸重詞證。獄體則然矣。歷抵一款。旣已再經査勘。不必更議。而第朝家之所當嚴覈者。科事用情也。李墪果有用情之端。則雖不歷抵。自有其罪。而遂元亦當拔榜。考試之際。如無可疑之迹。則歷抵與否。非所可論。而遂元之科。亦不當歸之於黯黮。此其事理較然明甚。而歷抵爲重。用情返輕。只問歷抵。不覈用情。輕重倒置。處分乖宜。物情之疑惑。烏得無也。如欲覈其用情。則此非外人之所可知。遂元選取之顚末。一番緘問於諸試官。則奸情有無。得實不難矣。科場用情。何等大罪。而置之疑似之間。終不査明。則揆以國體。寧有是理。人之科名。發身初程。一加黯黮之目。爲其終身之累。折其方長。有關政化。卞覈之道。亦不容但已。臣之淺見如此。不敢自隱於君父之前。伏願聖明留神澄省而特加裁處焉。答曰上言中緘問之說。不但不識事體。亦不關緊矣。科事用情。不可不覈。而箚中遂元選取之顚末。一番緘問於諸試官之云。得宜。令攸司擧行。卿其安心焉。</text>
<title>被李相成疏斥辭職箚 乙未十月十一日</title>,<text>伏以臣不諒時勢。妄陳一箚。謗議之來。固已料之矣。日昨得見掌令李相成之疏。張皇臚列。詬詆備至。侮弄蹴踏。惟意所欲。至以臣辭本恩批中不敢當之數字。亦爲嘲笑之資。誠極駭惋。亦甚愧恥。臣雖疲劣。不欲與之呶呶。以自損體貌。而言出臺地。亦不能終默。繼此而論。因李墪供辭。自金吾啓請緘問於試官。則今臣緘問之請。何獨損國體而關後弊乎。彼以緘問爲非。汲汲投疏。請寢成命。其用力防遮之意。臣實未曉也。其人與骨皆已朽矣。縱或因此而爲其伸脫之階。何害於聖朝之仁政乎。況我聖上於靜攝之中。遐遠抱枉之類。亦在愍念之中。特降明旨。開其伸暴之路。今日廷臣尤宜仰體德意而惕念處也。臣雖無似。忝在大臣之列。偶陳所懷。酷被臺臣之摧抑凌駕。臣何足言。有辱朝廷。更難擧顏於周行。亦不可一日晏然於職次。而層生之論。必不但已。泯默縮伏。靜竢終日。今始露章請譴。悉暴憂慨之忱。伏乞聖明俯賜照察。函命斥罷。仍治臣妄言之罪。以決人心。以靖私義。千萬幸甚。答曰大臣之有懷箚陳。何所不可。而李相成之言。專出敲撼。其所詬詆。不遺餘力。予實駭然也。於卿少無難安之端。須體至意。安心勿辭。亦勿待罪。卽起視事。用副予望。書啓 附○四度呈辭。批答曰日昨箚辭。亶出有懷無隱之義。何不可之有。而相成汲汲投疏。恣意侮弄。事之駭惋。孰甚於此。噫卿之立輔事予餘三十年。予之知卿久矣。秉心寬和。持論公平。末路之乖敗偏頗。卿所深戒。而一心體國。至老冞篤。此予所以三載倚毗。恩鑑無替者也。元首股肱。一體相須。矧當多難。予豈捨卿。允若玆。罔或改圖。甚非平日所望於卿者。而亦足以中其敵憾之計。寧有是哉。卿之前夏尋單。實出意外。而勉出未幾。今又引入。予心之缺然。已不可言。而言念世道。曷勝慨歎。玆遣承宣。諭予至意。卿其亟斷表章。出而論政。用副予虛佇之望。十月二十三日承旨傳諭。書啓曰臣受恩岡極。臣者將不止此。尤不勝危怖也。噫。世道不幸。論義岐貳。事無大小。皆分彼此。是非不明。一循好惡。其來久矣。豈不寒心。自有李墪事以來。搢紳之議。打成一片。未聞有原恕之論。而臣則以爲李墪實有用意行私之心。則惟恐掩迹之不暇。白晝呵擁。歷見擧子。煩人耳目。必無之理也。歷抵之說。出於結怨之人。證成於一二童騃。而諸傔之爲墪捨生。亦至難矣。以此推之。不無疑惑。此是臣嘗所臆料。而與人酬酌矣。今論其事。何敢自隱乎。且以臣試所之所目覩者言之。則試題不出於其手。試券抄上。又出於他人。合考選取時。終不參涉之狀。主試大臣以下諸試官之所共見也。其無可疑之迹。可謂明的。而局外囂囂之言。無所不至。一事二事。疑謗百出。遂至成獄而所覈者歷抵。用情則不問。斷之曰歷抵則用情自在其中。莫大罪名。終無明辨之事。而到今決科之人。目以黯黮。塞其方進之道。此等擧措。何以服人心乎。朝家處分。大段失着。雖是連姻之間。旣無應避之嫌。則何可以此而終無一言乎。庭謁聖本無試官相避。考官親屬之日夕相對者。雖在選中。考試之際。如無模提之端。則不宜致疑於科事。而從前喜事之人。必爲疑亂之說。似此浮薄之習。臣嘗痛之矣。設使墪之歷抵是實。不覈用情之虛實。勒謂之用情在其中者。臣誠愚迷。終莫知其可也。欲覈試取時顚末。則舍試官而於何可問乎。曾致位至此。凡於國家政刑得失。苟有所懷。必欲無隱者。是臣之所自勉也。日者箚陳之事。竊嘗慨然於處分之失宜。妄有所論列。而未愜物情。謗議溢世。臺言之外。卿宰諸臣。相繼陳章。侵斥非常。微臣見凌。固不足言。而以臣之故。致此紛紜於靜攝之中。皆臣之罪也。日夕危懍。不宜一日帶職。連上辭單。或冀聖慈之垂察矣。不惟不卽蒙許。荐承溫綸。固已感惕罔措。乃於千萬夢想之外。特遣近密之臣。傳宣聖旨。十行天札。辭意懇摯。奬諭踰分。出尋常萬萬。有足以感豚魚而泣鬼神。臣是何人。得此於君父之前哉。九頓莊誦。感激嗚咽。不覺涕淚之被面也。噫。臣之今日所遭。如有一分可出之勢。則荷此曠世之異恩。何敢只惜身名。不顧分義。頑然不動。以孤我聖上繾綣之意哉。曠日相持。罪戾徒積。惟願聖明特垂體下之仁。亟賜斥退。是臣之幸也。恩命之下。末由趨承。益增惶隕。不知所達。謹當以文字更申危悃。仰請嚴誅云矣。</text>
<title>承旨傳諭後待罪辭職箚 乙未十月二十四日</title>,<text>伏以臣之所被臺言。實爲臣羞恥事。有難泯默。更陳一箚。仍論本事。而以臣所目覩而見疑未白者。推原臆料於獄案之外。略及其疑惑之意而已。其於當初請覈之人。始終按治之臣。本無非議之心。有何相逼之語。中乃者諸臣强引爲嫌。迭上章牘。侵凌詆斥。無所不至。以至金鎭圭之疏而極矣。治獄顚末。纖悉無遺。此則意在自明。而互擧臣箚於訟冤之上言。從頭至尾。極言竭論。至謂之同條相丞。言之無倫。至於如此。不亦困苦哉。壬午榜中人之陳疏。曾是不意。已極可笑。而鎭圭於此事。演出許多辭說。亦謂有無限含蓄之意。用意深險。吁亦異矣。臣於諸臣之言。若欲一一卞破。則日亦不足。以何氣力。可以抵當乎。其所脅持而爲臣大案者。不過曰伸白連姻。而臣雖無狀。忝在此位。何敢以速姻相親。肆然營救。以濟其私。甘爲欺負之人哉。如其所言不中。有拂物情。則各陳所見。平說其事可也。而今乃不然。齊起譁然。惡言相加。少無朝廷和敬之風。臣竊慨然也。毋論彼此得失之如何。臣之情地則終不可淟涊仍冒。連章瀆擾。實非得已。而未蒙矜諒。尙靳允許。昨又特遣承宣。傳諭聖旨。奬詡非分。寵命踰涯。責勉之隆。迥出尋常。有非臣愚所當得者。雙擎跪讀。感淚如瀉。不覺五體之投地也。噫。以臣不肖。受聖上特達之知。濫竊匪據。居然三載。毫無裨補。虛辱恩禮。日夕愧懼。若負大何。今承倚毗之敎。益不勝怵惕也。前夏之乍入旋出。雖迫於嚴命。若於其時。堅守初心。則必不有今日之事。臣誠尤悔無及矣。今臣所遭。大異於前。積毀消骨。衆鏑叢身。殆將不病而自斃。尙何進退之可言乎。聖眷愈隆。輿議愈激。臣若徒恃寵靈。擧顏復出。則臣之廉隅。雖不足恤。其如辱朝著而羞當世何哉。縱被嚴誅。決難承命。席藁私次。斧鉞是竢。伏乞聖慈天地父母。曲加體諒。函許斥退。仍治臣罪。以安微分。千萬幸甚。答曰昨於傳宣之批。已悉心腹之辭。而今又陳章。巽讓彌懇。良由予誠意未孚之致。愕然且慚。無以爲諭。卿之箚辭。斷斷無他。則意外人言。何足爲嫌。宜體如渴之誠。亟回若浼之志。出而論道。以濟時艱。</text>
<title>辭職兼辭祿俸箚 乙未十月二十六日</title>,<text>伏以臣之情地。萬萬危迫。一日在職。如坐針氈。累控血懇。冀蒙矜諒。而日月之明。猶有遺照。問靳開允。敦勉愈勤。是臣誠意淺薄。不能上格之致。慙惶抑塞。不知所以自措也。噫。臣雖不似。其職則所謂大臣也。所陳淺見。毋論是非之如何。衆怒群猜。詬斥紛紜。其有拂於一世之公議可知。人言如此。而恬不知畏。晏然處百僚之上。寧有是哉。臣若仰恃恩眷。因仍盤礴。不思所以自處。則便是無忌憚之小人。臣雖無恥。決不忍爲此。不避瀆擾。更暴危悃。伏乞聖慈特軫簪履之舊。俯察肝膈之懇。亟命斥罷。仍治臣罪。以靖朝著。以安微分。不勝大願。且昨日倉官。因傳敎輸致祿俸。夫辭其職。不食其祿。古之義也。臣方在必遞之中。何敢冒受常祿乎。亦願收回成命。千萬幸甚。答曰如渴之旨。已悉於箚單之批矣。更何多語。至於常廩。不宜過辭。卿其安心勿辭領受。卽起視事。勉副至望。</text>
<title>辭職箚 乙未十月三十日</title>,<text>伏以臣一言妄發。大忤時議。章牘紛紜。謗譏交沓。情迹危迫。辜犯漸重。惟宜早被譴斥。以快人心。而父母之慈。不諒人只。每於箚單之上。不允所請。輒降溫批。以致是非不明。物情愈鬱。諫臣之疏又上矣。其所侵攻。俱是諸重臣之所已言者。臣旣不欲呶呶卞明。皆已泯默。今何可更費藤葛乎。且臣得見閔鎭厚之疏。極意譏斥。不遺餘力。益復危怖。無以自措。而其論試取時事。乃曰書題之出於誰手。抄上之無心與否。未知如何。合考之不參。疑惑滋甚。疑人之所不疑。言出常情之外。噫嘻亦甚矣。惜乎。重臣何忍爲此說耶。臣之所被許多侵詆。固不足道也。至於原任大臣 李濡公戚再從兄 之陳箚。尤是意外。大臣是臣至親。事體又別。臣不必費辭。而浮議所激。强引不當引之嫌。臣竊爲之慨然也。噫。一人言之。猶可畏也。滿朝攻之。何以堪之。雖荷聖明終始曲庇。在臣自處之道。決不可因仍蹲據於鼎軸之間。瀝盡肝血。敢復呼籲。伏乞聖慈特加矜察。亟命鐫削臣職。仍治臣罪。以安微分。不勝幸甚。答曰屢悉至意。復何多誥。閔鎭厚之疏語。無非譏斥大臣。固已未便。而至若不參合考。疑或滋甚之說。顯疑他試官之同情。予極以爲不是矣。以▦休休之量。何足介意。卿其安心勿辭。速出論道。用副予日夕虛佇之望。書啓 附十五度呈辭。遣承旨敦諭。書啓曰臣之情地。萬萬窮慼之狀。逐日控訢。辭已竭矣。庶幾悶下之聽。亦已俯悉。而尙無處分。職名如舊。有罪倖逭。物情愈鬱。惶怖悶迫。罔知所措。不意近侍又臨。傳宣聖諭。辭旨優渥。敦勉勤摯。臣是何人。荐被隆眷。至於此哉。奉讀以還。不覺感涕之盈襟也。以臣無似。受恩深厚。竊位妨賢。無所裨益。一言妄發。重觸時忌。終陷於挾私罔上之科。論其負犯。擢髮難贖。謗議如山。拳踢交沓。以此蹤跡。決無更廁周行之理。縮蟄危懍。拱竢威譴。惟願聖明深念大體。先削臣職。以待公議。是臣日夕之所祈望。雖承恩諭。末由趨命。而亦何敢更煩藤葛。有所申暴乎。瞻望宸極。只增隕越。不知所達云矣。</text>
<title>被李重協疏詆。逬出江郊辭職疏。乙未十一月十一日</title>,<text>伏以臣昨見正言李重協之疏。其所臚列。不過諸重臣之所以斷斷。而語益深險。至以罔念公法。牽動私義。爲臣罪案。臣誠一倍駭怖。不敢晏然於輦下。不得不進納命召。逆出都門。而當聖候未及平復之時。迹遠京國。亦犬馬微誠之所不忍爲。姑此遲留江郊。以竢威命矣。昨夕向曛。史官因傳敎出臨。還授命召。臣欲不受則分義之所不敢。不得已奉留。而達宵悸恐。不知所以容措也。噫。臣本愚暗。老益昏耗。而是非之心。猶不全昧。雖時勢所壓。利害所關。苟有所見。不欲强屈隴波者。是臣之所自期也。頃臣箚陳之事。嘗所蓄積而欲一仰達者。適因事端而附陳之。非不知有拂時尙。難免謗議。而亦不料取憎多口若是之酷也。今之言者。以臣初箚中不必更議四字。爲其明斷之左契。諸宰與臺臣。藉以爲說。是誠可笑。只請緘問者。欲其覈得用情與否。卞其罪之有無而已。本無非斥起關之心也。再箚之提論歷詆二字者。以臣之臆料疑惑。略略說去。有何明言顯斥之語乎。責以矛盾。誠莫知其何說也。凡朝家大處分。國是已定之後。固不可公言得失。而人之所見難齊。或以心所疑惑者。有所云云。此何罪耶。若以臆料疑惑。搆成一案。則不幾於禁人腹非耶。自臣陳箚之後。一時當路之人。驚擾譁然。如逢事變。群起攻之。譏詆沓至。且以臣欲爲飜案白脫。恐動爲說。此何景色耶。噫。難知者獄情。不可不愼者獄事。雖時移歲久之後。疑獄翻案。從古何限。而以近事言之。則李萬運以殺妻成獄。葬僕承款。渠亦自眼爲啓覆。罪人待時當殺矣。現出其妻。終爲誣獄。而未嘗歸咎於獄官。獄官亦無自劾之事矣。北路重囚。詞證具備。同推考覆道臣親問啓聞之後。李相成以敬差下去。亦能一言翻其案。而朝廷從之。此出於必愼重獄之意。而亦未聞有責及獄官之擧也。遐外殘氓。罪關大辟。猶且如此。況耆老重臣。罪在疑似之間者乎。一番緘問。得其用情虛實。可伸則伸之。不可伸則不伸。何害於審克之道乎。設或因此而伸脫。始終按治之臣有何恐怯之事。而紛紛自卞之不足。致令臺疏繼發。層生之論。止泊無期。秩高重臣如此。年少臺官。又何足道也。緘問一事。臣旣箚陳而蒙允。李相成請寢而不許。攸司事體。所當擧行。而一月已過。尙寢成命。此又未可知也。今雖緘問。以閔鎭厚疑惑之說見之。諸臣之恐其爲伸脫之階者。亦過慮矣。今之脅持臣者。一則曰伸救連姻。李墪是臣之女壻之從祖也。雖曰連姻。事涉無據。而心所不欲者。豈徒以連家私分。而敢爲欺君罔上之計哉。其言不滿一哂也。一則曰査事始發之日不言也。起獄之初。臣亦待勘科獄。被援李墪猶不敢陳疏。況可以論其按事之是非耶。凡大小臣僚之言事。只當論其是非。早晩何責乎。眞所謂欲加罪。何患無辭也。今此臺臣之疏避。凌踏罔有紀極。臣雖有百喙。何能一一卞破乎。至於重臣未徹之疏。嘲笑詆侮。又加一層。首席之箚。臣何預聞。而其爲言至於此極耶。是又臣之橫厄也。周道如砥。無地揷脚。知舊操戈。何處擧顏。蹤迹如臣形勢如臣。惟當早蒙譴斥。退屛荒野。以終餘年。是爲臣之至幸。亦聖上生成大造之惠。而必遞之職。尙此虛帶。竭誠控籲。未蒙許改。臣之情地。萬萬危迫。披瀝肝血。復此陳懇。而命召嚴重。決非在外之臣所可隨身。謹令錄事還爲呈納。伏乞聖慈天地父母。俯賜矜諒。亟削臣職。仍治臣罪。以鎭朝著。以安賤分。不勝幸甚。答曰日者卿之一箚。不過畢陳所懍。以俟處分而已。寧有一毫私意於其間。又豈有早晩之可論。而疏章紛然。不少顧藉。至於李重恊之疏。語益深險。致令大臣逆出都門。意遂其敵撼之計。事之駭惋。孰甚於此。而益用缺然。如失左右手也。卿之本心之斷斷無他。予所洞知。則但當以勉出爲期。萬無許副之理也。所納命召。更令史官傳授。卿其體寡昧倚毗之誠。念古人盡瘁之義。亟回遐心。卽日入城。用副予虛佇之望。</text>
<title>被李重協疏詆。逬出江郊辭職疏。[再疏] 乙未十一月十五日</title>,<text>伏以臣於前疏。備陳情迹之危迫。冀蒙聖鑑俯燭。亟許斥罷。而伏奉史官傳諭聖批。辭旨溫諄。開釋備至。至以卽日入城爲敎。臣跪受莊誦。感激震悚。罔知所以自措。念臣庸陋。遭逢盛際。拂拭遷擢。無官不踐。終被特簡。濫躋三事之列。一身頂踵。莫非聖主之造化也。臣雖糜身粉骨。何足以報塞洪恩之萬一乎。惟其才智駑下。效蔑涓埃。辜負隆遇。罪重丘山。滿盈之災。理所必至。雖無冥責。宜有入非也。臣誠萬萬不似。而其職則大臣也。臣之所言。非係國家安危。而不過所見與時議背馳而已。攻其事者。雖嚴辭峻斥。亦無不可。何必極意侵侮然後爲快也。臣固不足言。其於公朝事體爲如何哉。今之言者新進臺官之外。率是自少同朝相與周旋之人。如使臣平日言行有所相孚。則其爲言胡至此極。臣實自愧。復誰尤哉。廉恥大防。不可放倒。台席尊班。更難玷汚。雖荷聖明之庇覆勉諭。顧念私義。寧有旣出復入之理乎。獲戾旣重。終難倖逭。不避煩猥。又此瀆擾於靜攝之中。而莫重命召。終不可仍留江次。謹令錄事還納。屢次違拒。臣尤死罪。伏乞聖慈俯賜矜察。亟許削臣職名。勘臣負犯。以爲懷私蔑法者之戎。千萬幸甚。答曰前後箚單之批。已悉心腹之辭矣。更何多語。大臣決不可久住城外。而還納命召。尤涉太過。卿其須體予意。安心勿辭。宜速造朝。勉副如渴之望。</text>
<title>被李重協疏詆。逬出江郊辭職疏。[三疏] 乙未十一月十八日</title>,<text>伏以臣不避瀆擾之誅。靜攝中一向呼籲者。實出於窮慼悶迫不能自已之衷曲。聽卑之天。宜若在所照察。而及奉聖批。輒加敦勉。邈邈無允許之意。是由於微臣誠意淺薄。不能上格之致。一味慚惶。惟增抑鬱。以臣不肖。負乘已極。伎倆畢露。顚沛及之。人言危怕。情地臲尯。更廁朝端。寧有是念。猶且係戀京闕。不忍便訣。遲徊輦下。以爲釋負屛迹之計矣。四箚十八度之單。竝歸飾讓。及見諫疏。罪名狼藉。直驅之於牽私蔑法之科。尤不敢晏然自在。逆出國門。來伏江郊。再上辭疏。而又不得命。議政虛銜。尙在身上。負罪倖逭。帶職依舊。公議何伸。私分何安。詩云母也天只。不諒人只。仰惟聖明。父母於臣。而不諒臣之情實至此。天地之大。人猶有所憾者。正謂是也。臣之今日所遭。實是輓近所未有之事。臣雖無恥。怙寵恃恩。盤礴其位。決不忍爲此態。聖明亦何可終始曲庇。維縶周行。俾不得自處乎。上下相持。徒傷事體。肝膈之懇。敢此復陳。而莫重命召。終非在外竢譴之臣所可奉持。而還納還授。已至累次。固拒嚴命。以致史官之頻煩遠臨。私心極爲不安。昨日拜受。今姑仍留。以俟恩遞之日。事體乖宜。亦非常例。尤不勝惶懼。伏乞聖慈特加矜諒。亟命鐫削臣職。仍勘臣罪。以快物情。以靖私義。千萬幸甚。答曰前後批者。罄悉予意。而情志不孚。巽辭彌懇。愕然且慙。無以爲諭。卿年老多病。而累日江次。値此風寒。予之慮念曷已。卿其宜體至意。安心勿辭。卽日入城。毋孤予虛佇之望。</text>
<title>被李重協疏詆。逬出江郊辭職疏。[四疏] 乙未十一月二十一日</title>,<text>伏以臣於日昨。更上請譴之章。伏地竢命。冀蒙斥退之典矣。伏承聖批。不惟不賜允許。辭意之繾綣。迥出尋常。至以卿年老多病。而累日江次。値此風寒。予之慮念曷已爲敎。我聖上俯軫殘喘。有此恩諭。雖父母惟疾之憂。無以過是。顧臣縷蟻之微。何以得此於君父哉。奉讀未半。涕淚汪然。感激嗚咽。不知死所。今臣犬馬之齒。已迫七旬。衰朽癃殘。百病叢身。居常懍懍。已作朝暮之人。而受恩偏厚。報答無階。未死之前。盡瘁爲期。愚妄一言。觸忤非常。汚衊已極。爲世難容。自取狼狽。蒼黃逆出。顧瞻四方。無可往矣。捉足江村。姑此遲留。而受風之地。政當寒冱。病身久住之難。誠如聖敎所及。於京於鄕。非不欲取便遷次。而惟此職名作臣籧篨。未遞之前。亦難變動。添疾經斃。勢所不免。此臣所以祈天祝日。只望威命之遄降也。臣之老病實狀。聖明亦已洞燭。而許多危畏之情。未蒙矜察。前後控訢。悉歸例讓。已浹兩朔。尙此虛拘。此實臣之所自悼也。以臣今日所遭。若諉以恩數如此敦勉如此。而揚揚復入於脩門。淟涊仍冒於其職。則眞是患失鄙夫。而將狗彘之不食其餘矣。臣雖無恥。不忍爲此。情窮理極。瀝血更籲。伏乞聖明曲察由中之懇。特垂體下之仁。收臣職牒。放臣田里。俾臣得以涵泳聖澤。保全餘齒。則雖死之日。猶生之年。臣無任兢惶激切屛營祈懇之至。答曰卿之所遭。雖云非常。本心之斷斷無他。予已洞察。而累次開釋。則於卿更無難安之端。其不可一向邁邁恝視國事也決矣。噫。爰立作相。予意良非偶然。則當此艱屯之會。予不可捨卿。卿不▦棄予。卿宜念一體相須之義。亟斷巽牘。安心造朝。用副予虛佇之望。</text>
<title>被李重協疏詆。逬出江郊辭職疏[五疏] 乙未十一月二十五日</title>,<text>伏以臣伏承聖批。辭旨諄諄。至以函斷巽牘爲敎。噫。臣之辭職。豈可已而不已哉。危迫之情。累訴于君父。而不見諒。雖欲泯默。有不可得。一蒙允兪。更何所煩籲。今臣所遭之非常。聖明亦非不念。而曲察本心之無他。累下開釋之敎。每奉恩旨。感激靡容。何敢曰天鑑之未燭下情。而有所自阻於君父也。第臣所遭。非如一時官師相規之比。朝廷之上。衆言朋興。言事之地。論斥不已。臣之尙逭譴罰幸矣。況可論其進退乎。聖批慰藉。敎以無難安之端。竊恐日月之明。猶有所未盡照察也。至於當此艱屯之會卿不忍予之敎。尤令臣慙悚怵惕。益無所措。以臣駑下。猥承爰立之命。知遇之感。銘在心肝。而三載尸素。碌碌隨行。只榮其身。何補於國。時値艱虞。尤宜斥去匪人。如臣不才。竊位妨賢。至今不退。是臣罪耳。況今辜犯難貰。恥辱亦大。臣之祈免瀆擾而不已者。實出於萬不獲已。夫豈敢爲一毫私便之計。亦豈敢一日忘君父而然哉。臲杌之蹤。終難復進。危怖之情。累煩控籲。今所云云。皆豈已陳者。只宜緘口蟄伏。以竢威命之下。而窮蹙之極。不能自已。不避死罪。又此强聒於靜攝之中。伏乞聖慈天地父母。曲賜憐察。特回睿照。亟削臣職。仍勘臣罪。以幸公私焉。且臣於今日。伏蒙倉官以聖敎輪致祿俸。臣方累次陳情乞遞。寧有仍竊常祿之理乎。坐致國廩。尤爲惶恐。亦願還寢成命。以重國體。以安微分。千萬幸甚。答曰前後批旨。諭予至意。辭已竭矣。更何多語。至於薄禀。不宜過辭。卿其安心勿辭領受。須速入城。勉副至望。</text>
<title>被李重協疏詆。逬出江郊辭職疏[六疏] 乙未十一月二十九日</title>,<text>伏以臣自遭顚沛之後。十八長單之外。前後箚疏已九上矣。呼籲之辭已竭。而尙未蒙聖明之矜諒。批旨靳許。又以須速入城爲敎。臣徊徨失圖。只自傷歎內訟而已。以臣情地。若諉以辭不獲免而仍帶職名。可復入城。則初豈有逆出之擧乎。臣之所被許多人言。固已不勝其羞恥。而雖以近間出於邸報者而觀之。臺議崢嶸。論斥不已。臣之一身。長掛人頰舌。臣於此際。何可特聖眷犯衆怒。而晏然復入於城裏乎。臣若早伏妄言之誅。以洩人之憤鬱。則言者之攻臣。豈至於若是紛紜乎。仰惟聖明。誠心體下。無所不燭。而獨於臣之情實。不少恕察。尙無處分。每下敦勉之敎。臣誠悶迫。莫知所處。非不欲泯默蟄伏。以竢威命之下。而臣雖汚衊無餘。猶有大臣之名。如不自訢。誰復爲臣處置。是以區區不能緘口。靜攝之中。瀆擾至此。此又臣之死罪也。臣方以罪自劾。只可陳情。曾前控辭。不敢言病矣。今臣賤疾日漸沈篤。種種證形。煩不覼縷。而素患腹痛。累朔苦重。泄痢不止。元氣大敗之餘。近又重感風寒。彌留不解。全廢食飮。形神換脫。委頓痛楚。生意都盡。疾痛呼父母。乃人之情也。情勢之外。病狀又如是危谻。不避煩猥。冒死更籲。伏乞聖慈哀憐垂察。亟允所請。以幸公私。俾臣得以隨意轉動。取便調治。少延餘喘。以卒生成之澤。千萬幸甚。答曰予之敦勉。凡幾遭矣。謂卿終必體諒。幡然改圖。而一日二日。巽讓彌懇。逸然無造朝之期。是何君臣間情志之不孚。一至於此耶。愕然之極。繼以愧恧。不知所以爲喩也。噫。卿事予久矣。秉心公平。惟予知之。牽私蔑法。寧有是哉。予旣知卿。則但當終始勉出。共濟時艱。豈可因意外人言。遽至釋負乎。予志牢定。日呈十章。斷不可允副。卿毋困我。卽日入城。少慰予懇懇之心。</text>
<title>被李重協疏詆。逬出江郊辭職疏[七疏] 乙未十二月四日</title>,<text>伏以臣累疏煩籲。期以准請而不知止者。實出於情勢之迫不得已。而伏奉聖批。一向落落。辭意愈勤。奬諭踰涯。奉讀以還。但有涕淚。以臣庸魯之質。上誤則哲之明。前後寵褒。至再至三。反躬循省。莫知所以得此於君父。荐被謬恩。感愧交竝。況臣負犯旣已彰著。衆口一辭。皆曰循私。而批旨中牽私蔑法寧有是哉之敎。洞察情曲。昭晢無餘。臣雖夕死。可以無限。縻粉難酬。殞結爲期。噫。從古人臣之橫罹罪綱者。雖無形迹之可指。猶不得脫焉。今臣所坐人之爲言者。雖驅之於以私蔑公之科。足以藉口。若臣之孤援寡助。難乎免矣。幸我聖明諒臣無他。終始曲庇。以至今日。而在臣自處之義。包羞冒罪。唐突復進。容悅於笑罵之間。寧有是理。似此形勢。伏想聖明必已細燭。而猶且虛拘强迫。留時引月。是臣忱誠淺薄。不能孚格之致。只自慙悼。寧欲速死而不可得也。伏聞近日聖候諸症有加。區區下情。一煼倍煎。急於乞免。雖不得不陳情。而上疏異於呈告。仰煩睿覽。致勤賜答。實有妨於靜攝之道。臣誠日夕惶悚。罔知所措。臣今淹病日久。漸至危綴。斷無復起之望。而此時不敢以賤疾覼縷症樣。釋此官銜。安意就盡。此爲臣之至望。伏乞聖慈特軫任使之舊。俯察迫切之懇。函降威命。決施處分。以幸公私。千萬幸甚。書啓 附十二月初五日承旨敦諭。書啓曰臣蹤地迫阨。累煩控訴。而未蒙聖鑑之矜諒。昨文冒死陳籲。祗竢威命矣。不意特遣近侍。遠臨江干。傳宣聖諭。十行天札。辭意勤摯。責勵隆重。有非如臣無似所當得者。九頓莊誦。不覺感涕之盈襟也。臣雖冥頑。亦異木石。如使臣之情勢可以一分變動。則十章溫批。恩眷優渥。三朔撕捱。罪戾層積。何敢一向膠守。自絶於君父乎。第臣身名汚衊。負犯彰著。雖蒙聖上開釋備至。而偏私之目。臺議愈峻。臣於此際。何可不畏人言。徒恃聖眷。揚揚復進。以自喪其廉義乎。臣之情實。亦已聖明之所俯燭。而虛縻强迫。曠久時月。危怖之悃。急於自籲。靜攝之中。瀆擾不已。此又臣之死罪也。臣今疾勢危篤。朝暮待盡。倘蒙聖明哀憐垂察。亟降處分。夬施威譴。則拂鬱之餘。公議可伸。未死之前。私分可安。區區祈望。惟在於此矣。恩諭之下。末由趨承。瞻望雲天。益增惶隕。徐待神氣稍定。謹當以一疏更暴危懇云矣。</text>
<title>被李重協疏詆。逬出江郊辭職疏[八疏] 乙未十二月七日</title>,<text>伏以臣於數昨。更陳瀝血之章。乞蒙垂察。恭竢恩命之降矣。不惟不賜允許。至遣近密之臣。遠臨江郊。傳宣聖旨。懇懇開釋。諄諄責勵。辭意隆渥。迥出尋常。此豈賤臣之所敢承當者哉。奉讀以還。感惶罕切。不覺涕泗之交頤也。噫。臣之駑下。百不如人。立朝受恩三十餘年。無他才能可以報答。惟以勿欺君三字爲平生自勉。而性本懶拙。素無閒交。涉世昧方。自少得謗。至于今日事而極矣。群非衆攻。爲世笑罵。此則固己任之。而到今垂死之日。卒未免爲偏私欺負之人。此臣之所自悼也。幸荷聖明之殊知。累次開示於批旨。而曾參殺人。慈母投杼。疑生於累至也。擧朝言之。便成國是。雖以聖慈之仁恕。亦安得終始曲庇也。旣往所遭。已極危怕。而臺議層生。止泊無期。迭發交攻。其伏也無盡。以臣之故。朝著紛紜。臣如受罪。可以妥帖。此臣所以縷縷請譴而不已者也。以此情迹。寧有更廁朝端之理乎。偏蒙絶異之恩數。前後近侍宣諭。至再至三。而亦不敢爲變動之計者。實出於萬不獲已。而違慢之誅。已難逃免。況伏聞聖候諸節有加。今日朝廷有起居之禮。而跡阻京關。不得進參。區區下情。一倍煎灼。罪戾益重。只願速死。伏乞天地父母。俯察危衷。亟允所請。以幸公私。不勝大願。答曰前後敦勉。不翅勤摯。而情志不孚。莫回遐心。益用缺然。無以爲諭。卿其須念君臣大義。勿復以情病爲辭。卽日入城。用副至望。</text>
<title>被李重協疏詆。逬出江郊辭職疏[九疏] 乙未十二月二十二日</title>,<text>伏以臣冒死煩籲。日望兪音之降。而天聽邈然。訖無處分。臣誠兢惶悶迫。不知所以自措也。伏聞近日聖體諸症候。有加而無減。區區下情。煎慮罔涯。臣雖頑蠢。亦有心腸。大馬之誠。不後於人。如使臣之情跡有一分可進之勢。則何敢於百僚憂遑之日。偃然退伏於城外稍遠之地。獨阻候班。日事瀆擾於靜攝之中乎。誠以必遞之職。至今虛帶。未遞之前。決不可更進一步地也。身蟄江干。心懸宸極。晝宵焦鬱。寧欲無生。臣情窮隘臣罪層積。臣請速就嚴誅。以彰鈇鉞之威。自非然者。亦乞聖慈俯諒血懇。毋曠時日。函允所請。使臣得以解此重負。隨意轉動。取近京闕。以便承候。則微誠少伸。私分可安。圖報隆恩。隕結爲期。臨紙涕淚。不知所云。且昨日倉官以聖敎輸致祿俸。而臣於頃者迫於恩命。不得已冒受。尙切愧悚。臣方在告。期以必免。每於私次。坐致常廩。尤爲萬萬惶恐。伏籲還寢成命。以重國體。不勝幸甚。答曰累悉至意。復何多誥。常廩今又不受。無已太過。卿其安心勿辭領受。須速入城。以副至望。○翌年正月九日。四十八度呈辭。批答曰卿之所遭。雖曰非常。本心之斷斷無他。予已洞察。故必以勉出爲期。前後之批。罄悉至意矣。誠意未孚。巽讓稱堅。辭單之上。幾至五十。一向敦迫。亦非以禮。待大臣之道。本職不得已今姑勉副。益用缺然。無以爲諭。卿其卽日入城。用慰予病袒思想之心。遣史官。與之偕入。</text>
<title>未參候班待罪箚 丙申二月朔</title>,<text>伏以臣之蹤地。危蹙極矣。分甘廢退。實難復廁周行。而旣蒙恩遞。至令史官與之偕入。以臣無似。荷此異數。況於此時。不敢爲逋慢之計。承命入城。趨詣闕下。而臲杌之蹤。將進趑趄。西樞新命。累日稽謝。頃間聖候諸症有加。益切煎灼之忱。爲參起居之列。不得不强顏出肅矣。持平李重協未徹之疏。復申前說。侵詆不已。區區私義。安得晏然。縮伏寓次。慙懼靡容。積傷所崇。疾恙種種。寒感重發。累日不解。加以右邊環跳猝然作痛。如刃刺骨。痛不堪忍。流注膝脛。屈而不伸。鍼砭灸熨。雜試無效。咫尺動身。雖數人提腋。運步亦艱。浹旬叫苦。少無所減。病狀如此。末由自力。身近象魏。跡阻廷班。情禮未伸。分義都虧。臣之罪戾。萬殞猶輕。略陳微悃。席藁仰籲。靜攝中瀆擾。尤增惶恐。伏乞聖慈俯賜鑑諒。亟治臣廢禮之罪。以安賤分。不勝幸甚。答曰過當之言。不必爲嫌。有疾未參。尤無所傷。昨於大臣引見之日。卿▦入侍。缺然曷已。卿其安心勿待罪。竢間入來。以副至望。</text>
<title>未參候班待罪兼以斯文事陳戎箚 丙申四月三日</title>,<text>伏以聖疾經歲沈綿。百僚奔走焦憂。而臣踐曳癃殘。委頓呻楚。身在輦下。跡阻候班。瞻望雲天。但有涕淚。聖慈矜悶。恩勤軫念。不忘於靜攝之中。珍羞數頒。御醫來問。圖報殊私。此生已無望矣。惟願遄死。以期結草而已。念臣人非旣極。鬼責隨至。已成痿廢。危喘如縷。末由自力。情禮未伸。臣非木石。何敢頃刻少安於私心乎。迺者特下備忘。警責諸臣。臣於是一倍震悚。寧欲速滅。煩擾是懼。未卽請譴。今始冒昧陳籲。恭竢鈇鉞之誅。伏乞天地父母。亟許遞臣職名。仍治臣罪。俾得安意就盡。不勝幸甚。嚮者臣妄陳一言。竊自附於不欺無隱之義。寧有一毫他意。而擧世騷然。衆鏑叢身。千人所指。不病亦可斃也。群起而驅之於挾私。乃其不諒也。到今以臣言爲取重者。亦可笑也。臣雖不在床席。顧念向來所遭。豈敢以大臣自處。矧今死亡無日。情跡益危蹙矣。尤何可出氣力論時事。以增其笑囮乎。然臣愛君憂國。得於天賦。一息未泯。又何忍上負聖主特達之知也。臣竊伏見今日朝論之乖貳。聖心之激惱。大失是非之公。此豈和平之福也。況聖明方當省思慮戒喜怒。以迓天和。而酬應之煩。甚於平日。遜逆之間。傷損必多。此豈爲宗社生靈不自輕之道乎。臣竊痛之。夫是非者。百世之公。一朝難可强定。樞機者。千里所應。王言其可不愼乎。不幸聖世士論之岐。已數十年矣。如水如火。莫遏其深且熱矣。雖殿下執中而建極。尙患末俗之難化。今欲以威罰。偏制於一時。是何異於抱薪救火也。如臣面墻之學。何所知識。而羅良佐等數人丁卯之誣。猶可驚心。況今群言蝟起。無所顧藉。而聖明乃反取其言而無少責。其可以服人心而定是非乎。近間論事者。不但韋布而已。非耆舊大臣。乃侍從之臣。而聖上目之以鬼蜮蝤狐。禮曰士可殺不可辱。況大臣乎。況侍從之臣乎。大哉之言。恐不當如是也。伏願聖明平心易氣。克祛偏主之先見。收還近日過中之譴罰。未安之辭旨。毋使人心拂鬱。國事判渙。國家幸甚。臣識見魯莽。精神昏瞀。言雖草草。實出片片衷赤。伏乞留神察納焉。</text>
<title>內局都提調乞免再箚 丙申七月十一</title>,<text>伏以臣於是任。決無可堪之望。敢於入侍之時。冒死乞免者。豈可已而不已哉。誠以疾痛之極。不得不呼訢於父母之前也。伏蒙聖慈哀矜。不以爲罪。姑爲察任之敎。實出於察臣病狀。不欲持久强迫之意。親承恩旨。感極嗚咽。臣雖痼疾如此。期以顚仆。自書微誠。是臣之所自勉也。日昨入診退出後。與諸醫議藥矣。忽然精神眩瞀。四末厥冷。不能耐坐廳事。急就房次。頹席昏窒。不省人事。多試藥物。移時乃甦。此實諸醫之所共見而危之者也。自是之後。專廢啗食已數日矣。元氣薾然無復餘地。朝夕問安。僅僅起動以參。顧此危喘。實無累日支撑之勢。加以所苦脚疾。一倍添谻。痿痺作痛。不能運身。須人扶腋。僅得起立。平地徐步。猶且艱辛。闕廷趨蹌。殿陛陞降。豈有一分自力之路乎。臣若只爲一身圖便。而敢生求免之計。則神明必殛之矣。臣雖無狀。不忍爲此。臣之病重實狀。衆目咸覩。仍處重地。苟簡莫甚。不得不復申首席之請。冒上瀝血之懇。而身在此中。自犯瀆擾之誅。臣尤死罪死罪。伏乞天地父母。特加憐察。函遞臣內局之任。以重保護之地。以卒生成之澤。公私不勝幸甚。</text>
<title>違召待罪兼因筵敎陳戎箚 丁酉七月二十四</title>,<text>伏以臣人事已極。鬼責亦至。傷暑一疾。轉入危域。眞元暴虛。殘喘如縷。幸蒙聖慈曲軫。遣醫診視。藥餌珍膳。恩賚便蕃。而不能一入文字。以申攢謝之悃。屬又聖候復加。群僚起居。而亦未能仰請廢禮之罪。日夕惶懍。求死不得。日者召命出於料外。臣雖頑迷。忝居大臣之後。豈不知不時命招之擧。必由於國有大事。而久病之中。喘氣兼發。呼吸緊促。若將垂絶。欲起還仆。竟未自力。臣情甚悲。臣罪自知。今者司直之論。相繼峻發。引義據理。辭意極嚴。臣有何言可以自解。惟願未死之前。早伏刑章。以爲人臣之戒。伏願聖明亟命攸司。勘臣負犯。以伸臺議。不勝幸甚。抑臣受恩之深。實無倫比。糜粉之報。常所自勵。不幸疾病垂盡。自速辜犯。俯仰慙恨。死目難暝。而一息未泯之前。亦安得不貢其區區之愚忠乎。殿下憂勤宵旰餘四十年。比因疾患沈綿。庶務或曠。群下之情。普深焦灼。其所以日夜祈望者。惟在於聖候之遄復天和。益勵奮發。而昨年以來。又添眼患。靈泉亦未奏效。症患往益深痼。迫切之憂。蓋至今日而極矣。春宮邸下毓德旣久。春秋方盛。問寢嘗藥之暇。參決庶政。自有國朝及前代故事。成命之下。其孰不忻歡聳聽。而人情反益憂愕。氣像擧皆愁沮者。蓋由於當日筵敎之非常。而此不止於史冊所謂道路之言而已。噫嘻。殿下何爲而發此敎也。昔宋臣朱熹嘗於孝宗晩年延和之對。勉以豐芑數世之仁。而其後囊封。又言羽翼太子之不可不謹。調護東宮之疏略矣。如臣無狀。忝在大僚。曾不能以朱子之說謦欬於聖明之前。此固臣罪。而殿下亦不思羽翼調護之道。遽有此不敢聞之敎。何殿下不念國本之至重也。臣誠蔑學。不能遍引前史。而從古以來。曷嘗有國本一搖。而其國不亂者乎。況我春宮位號早定。溫文日就。仰體遇物之誨。色盡色養之孝。仁聲遠彰。失德無聞。爲一國億兆之所係望。今已三十年矣。以殿下平日顧復之情付托之重。必無間然。而一朝筵敎。猝播中外。以致衆心之驚感拂鬱。則國家安危之機。亦未必不係於此矣。竊瞯殿下常以粗暴爲病。累發於辭旨。伏況積年疹疾。客火易乘。今此聖敎。或由於一時激惱。則穆然靜思。亦必有懺悔於中者。而苟或有此一念。不能遣諸淵衷。則一言之發。終必爲喪邦之歸。豈不可大懼哉。今此聽政之命。旣出於爲宗社深慮。諸臣章牘。竝皆嘉納而允可。則轉圜之德。孰不欽仰。而今若不誕發德音。渙然開示。使遠邇之人。灼然知聖心惑回。無復撓惑。又益留意於向所謂羽翼調護之道。則人心無以復定。國勢無以復振。筵敎之攸還。日錄之不書。不過爲虛文末節之歸耳。朱熹之論太子參決曰。使之習事。不若勉其修德。臣亦以爲使之聽政。未若聖衷之快回也。嗚呼。父子天性之親。勉其所業。敎其不逮。欲其爲盡善盡美之人者。此固止慈之至情。而因一意外之敎。馴致四方之惑。則甚非國家之福也。惟我聖上臨御以來。盛德難名。而坤位之復。尊王之擧。尤光倫義。永有辭於天下後世。豈獨於儲嗣之重。不思所以保護之道乎。臣以此知殿下之世。必無如群下之所過慮也。噫。聖人言動之微。不可不審。大易頻復之戒。亦不可忽。惟願聖上益勉存省之工。必愼樞機之發。使辭令之間。粹然一出於正。永念主器之重。深軫貽厥之道。必以祖宗朝傳授家法。常加勉戒。聽決之際。亦必隨事提誨。俾紹我殿下平明之治。則億萬年無彊之休。實基於此矣。惟殿下留神澄省焉。臣旣不能隨諸臣入對。敢以草草數語。仰瀆於靜攝之中。臣尤死罪死罪。答曰卿之疾患。予所詳知。不得承命。其勢則然。諫臣之言。何必深嫌。卿其須體至意。安心勿待罪。箚中所陳。出於憂愛之忱。可不留心焉。</text>
<title>待罪祿俸疏 丁酉七月二十九日</title>,<text>伏以臣淹病濱死。自陷於罔赦之科。臺章迭發。論責甚峻。不敢晏然。陳疏請譴。略附區區所懷矣。幸蒙聖慈曲賜容貸。不惟不罪。乃反恕其危喘而納其蕘說。伏讀批旨。不覺感涕之被面也。繼以儒臣之疏。詆斥非常。不知臣病狀之如此者。其言宜無所不至。責罰之請。亦安得無也。昨又伏見元老大臣之疏。其中一條。論臣負犯。辭約而語愈緊。一倍慙悚。噫。臣罪臣自知之。縱無人言。宜伏嚴誅。況三司交攻。大臣言之乎。自作之孼。終不可倖逭。而泯默靜竢。尙無處分。跼蹐靡容。不得不疾聲仰籲。伏願聖明特降威命。勘臣之罪。以謝公議幸甚。今臣方在待罪之中。不可冒竊常祿。而倉官因上敎輸致至再至三。感惶無地。區區私義。終難祗受。亦乞還寢。以安私分。不勝大願。</text>
<title>上東宮待罪書 丁酉十月三日</title>,<text>伏以臣奇疾纏身。轉輾沈篤。種種危綴之狀。煩不敢盡陳。而最是似瘧非瘧。氣縮昏暈之症。逐日發作。百藥無效。加以痰猶成形。凝蓄脅下。時時上塞胸膈。幾於殞絶。雜試鍼灸。猶不消散。全無飮喫。貼席痛楚者。今已四閣月矣。眞元盡脫。氣息如縷。而至今不死。亦怪耳。臣雖無病。負罪竢譴之身。固不可廁跡朝端。況抱膏肓之疾。朝暮待盡者乎。頃當邸下代理之初。中外延頸。而獨阻朝見之列。向來聖候諸節。一向進退。眼部患候。尤爲煎迫。群僚奔走於受鍼問安。而臣於前後全廢候儀。今日頒敎盛禮。又不得進參於庭班。臣子分義。掃地盡矣。罪戾山積。萬殞難贖。知覺猶存。晷刻何安。惟願速死無知而不可得也。泯默縮伏。罕增惶懼。不得不席藁仰籲於离明之下。伏乞邸下俯賜矜諒。將臣本兼職任。亟許鐫削。仍勘臣罪。以警具僚。以安賤分。不勝幸甚。</text>
<title>待罪兼陳所懷箚 丁酉十二月三日</title>,<text>伏以臣狗馬之疾。危症非一。累朔沈篤。出入死生。入冬以後。稍有一分所減。而胸膈痞滯之症。猶未少歇。全廢飮啗。一向呻楚。蘇完無期。委頓度日。加以脚病。積年所苦。左右脛膝骨節之痛。向來特甚。不得屈伸。全未運步。轉側須人。已成廢疾。斷無復爲完人之望矣。近日聖候諸症。尙尒無減。當寒受鍼。尤切煎迫。此豈臣子息偃之時。而臣病勢難强。一未進參於候班。情禮虧缺。分義掃地。生不如死。日夕兢惶。而又當考績之月。兼帶殿最。亦難擧行。闕禮廢職。罪戾難延。玆敢冒昧仰籲於靜攝之中。伏乞聖慈俯賜矜察。將臣本職及所兼訓局繕工提擧之任。函許鐫遞。仍治臣罪。以安私分。不勝幸甚。且臣有區區所懷。敢此附陳焉。頃於文武科殿試前一日內。中日沒技者三人。而其後數日。又有沒技之人。竝爲直赴。夫中日沒技。元來絶無而僅有。一中日三人沒技。此曾所未有之事也。數日之間。沒技直赴。至於四人之多。不但衆目所視。人口難防。同隊互射者。出而語人。其言不誣。四人沒技虛罔之說。藉藉騰播。聽聞所及。莫不駭惋。噫。今日國綱雖極不嚴。人心雖極罔測。楚庭咫尺之地。恣行奸濫。至於如此。事之絶痛。孰甚於此。而朝廷視之尋常。終無一人言者。誠爲慨然。此而若不痛懲。則日後中日。有形勢多金者。尤無所顧忌。而其爲作奸。必有甚於今矣。豈不大可寒心哉。臣愚以爲伊日監射摠府兵曹堂上。爲先論罪。監的差備官等竝拿鞫得情。依律科斷。治匠軍士等應問各人。亦令攸司一竝囚禁。嚴刑取服。考律定罪。四人沒技。竝爲勿施。還攸直赴之命。然後庶可以快人心而杜後弊矣。此事所關亦大。終難泯默。玆於乞免之章。不得不贅陳。伏願聖明夬賜裁處焉。所陳依施</text>
<title>辭端懿嬪挽詞製進之命箚 戊戌四月以下上東宮</title>,<text>伏以臣心腹之疾。閱歲沈篤。前日以來。一倍危綴。至于近日。奄奄垂絶。此際有挽詞製進之命。此與他應製文字有別。在臣情禮。如有一分可强之勢。則何敢爲托辭煩籲之計。而顧臣卽今病狀。更無餘地。神思昏錯。知覺幾於全昧。方在朝暮待盡之中。以此精力。決無締思撰文及期呈進之望。必須趁今變通。可以備數於定額。不得已冒死瀆擾。伏乞离明俯諒情實。函降處分。俾無臨時窘急之弊。公私幸甚。</text>
<title>繕工都提調乞免箚 戊戌八月十一日</title>,<text>伏以臣於病伏中。伏聞園陵改莎草期日不遠。此是繕工提調例爲監蕫之役也。本監提調臣金興慶以親病下鄕。臣亦方兼提擧。當爲進去。而所患脚疾。近來尤谻。左右環跳之骨刺痛特甚。鍼灸治療。少無分效。全不運步。今方委頓叫苦。以此病狀。決無自力起動之望。不得已冒死呼籲。伏乞邸下俯賜矜諒。將臣所帶繕工提調之任爲先遞改。俾無臨時窘急之弊。不勝幸甚。提調金興慶遞改出代進去</text>
<title>朝堂會議違牌待罪兼請蕩春勿城箚 己亥二月五日</title>,<text>伏以臣之脚疾。積年沈痼。少有運動。輒復苦谻。已至難治之域。長在坏蟄之中矣。頃當聖候有添加之節。憂遑煎灼。不敢偃伏。僅僅扶曳。一參候班。退出之後。左右環跳之骨。刺痛益甚。轉側須人。加以觸惑致傷。痰症又發。胸痞喘促。氣乏昏暈。眠食都廢。貽席呻喟累日。起居之列。終不得更伸情禮。一息猶存。寧不如死。召婢之下。又未能自力紙赴。負犯層積。宜被嚴誅。不得已席藁煩籲於侍湯之中。伏乞离明俯賜矜諒。遞臣本兼職名。仍治臣罪。以安微分。不勝大願。今此會議之事。所關亦大。而朝堂之會。病未進參。默無一言。極爲惶恐。敢以淺見。附陳於請譴之章。惟邸下澄省焉。頃年議築北漢之時。臣疏陳所懷。仍請固守都城。勿築新城。而廟堂趁不覆奏。終歸於空言無施矣。及其營築。臣承命監蕫。備諳形便。北漢雖不可謂全無一欠。自是天險之地。且近都城。可爲臨難依歸之所。此聖算所以堅定大計者也。曾於駕幸北漢。親臨將壇之日。臣與大臣諸臣入侍。臣以城內軍餉。急先措置之意陳達。聖上以城外設倉。終涉不便。糧餉必當入蓄於城內爲敎。蓋於其時。已有設倉造紙署之議。故聖敎如此矣。國家保障。無過於江都南漢。而將來事變。有難預度。不知何處當爲駐蹕之所。而不幸事急。取近移蹕於北漢。則近城之地。惟當淸野之不暇。而經理廳之設倉儲穀於蕩春。已非所料。今又築城於此。欲作北漢輔車之勢。儘如是而守而勿失。則豈非爲萬全之策。而第臣淺慮有不然者。都城猶曰闊大難守。以何兵力守北漢。而又守蕩春。可以幷守而兩全乎。況蕩春地勢。決不能四面環築。自作一城。故將欲只築東西。北接北漢。南接都城。以爲內外通用之計云。不但不成城制。都城失守之後。勢如建瓴。雖欲獨保此城。其可得乎。旣不能守。而爲賊所據。則所儲軍餉。適足爲齎盜糧。而北漢咽喉。便成賊藪。不通聲息。則其勢豈不危哉。今玆築斯。實爲無益而有害。重臣所謂大計已左。決不可入北漢者。誠以此也。衆議紛然。勢難强拂。西邊一隅。雖已始役。其餘繼築。猶可及止。趁今改圖。不至於大耗財則幸矣。重臣又謂南漢最爲可恃。其言誠是。而第南漢隔江路遠。倉卒急遽之際。如或不如定計。則北漢之外。無可往矣。已成之城。何可棄也。抑臣耿耿之忱。實在於都城。今因事端。復申前說。今日綢繆之策。舍此何求。都城雖以闊大爲病。據億丈臨不測。形勢之壯固如何。脫有警急。城門一閉。則累萬都民。各爲其父母妻子。無非爲敢死之卒。與軍兵一體分守於城堞。則何患守城之難乎。城雖小。兵少則難守。城雖大。兵多則可守。凡今之士民軍卒。皆曰都城不可棄。衆心如此。寧有不可守之理哉。設或不幸駕出都門一步地。則滿城赤子。盡爲魚肉。思之至此。不覺氣短。曩者牢定死守之計。城子改修之擧。旣始而還寢。專由於喜事者之誤了。可勝惜哉。根本之地。決不可棄。從今以後。專意都城。磨以歲月。漸次修築。又以與民共守之意。曉喩中外。則人心可以固結。而有親上死長之心。國勢自然鞏固。而如泰山磐石之安矣。苟能如是則何憂乎制敵。何慮乎守城。此在聖朝一轉移之間。而豈不爲宗社生民之幸也。此實臣素所蘊蓄於中者。今於詢訪之下。不得不幷暴其槪。惟願邸下採取衆論。仰稟大朝。從長夬斷。幸甚幸甚。</text>
<title>因領相金昌集箚。辭訓局都提調箚。己亥五月二十五日</title>,<text>伏以臣伏見首相箚本。首論守令厭避之弊。而仍以張鵬翼中軍仍任事。咎責甚峻。臣方帶軍門提擧。與聞其事。不勝瞿然悚蹙之至。頃者中軍張鵬翼之除授驪州也。無可合差代之人。故大將臣李弘述。與臣相議。啓請仍任。蓋都監中軍。視他軍門。尤重其選。從前除拜閫帥。而啓遞仍任者。旣非一二。雖以近年事言之。絶塞邊將與邊倅。人所厭避。而不以爲嫌。亦請仍任。似由於重其任難其人而有是擧矣。驪州厭避之說。臣固未及聞之。而大將之倉卒變通。臣之不以爲疑者。夫豈有他意哉。鵬翼仍任未幾。又除春川。乏人如前。尙未出代。而大將之意。煩數爲懼。不敢更請仍存。臣亦不强令請仍。不覺其見疑物情矣。今以非斥之語觀之。前之請仍。後之不請仍。無非罪也。臣亦難免其責矣。且鵬翼之爲驪州。不數日卽遞。而大臣箚中本邑受害。實由於此云。然則以其請仍之故。貽害畿邑如此。此是臣參涉之事。其何敢晏然而已乎。以臣老敗病昏。久兼軍門之任。毫無所益。又從而處事失誤。罕增惶恐。敢此仰籲。伏乞离明俯賜諒察。將臣訓局提擧。亟先遞改。以安私分。不勝幸甚。答曰覽箚具悉卿懇。都監中軍。比他尤重。自前請仍。非止一再。大臣箚語。何必過嫌。卿其須體余意。安心勿辭。速出行公。</text>
<title>未參東宮疹候平復賀班待罪箚 庚子三月十六日</title>,<text>伏以臣之素患脚疾。愈往愈甚。昨冬以來。一倍苦谻。全不運步。已成痿癈之人矣。向來聖候諸節添加。邸下又有紅疹之患。百僚憂遑。朝夕奔走。此豈臣子頑然偃息之時。而以臣病狀。末由自振。艱辛扶曳。間間進參於庭候。不能鎭日趨班。犬馬之忱。只切煼灼。闕禮之罪。固已多矣。乃有邸下未寧之候。遄臻平復。神人胥悅。跛躄皆起。而臣脚痛之外。寒疾暴重。尤無致身之路。迹阻獻賀之列。微誠未伸。寧欲速死。論臣辜犯。合被嚴誅。伏乞离明俯賜鑑察。函遞臣本兼職名。仍治臣罪。以安私分。不勝幸甚。</text>
<title>辭扈衛大將兼察箚 庚子七月二十六日。是年六月。肅廟昇遐。景廟登極。</title>,<text>伏以臣宿患痰火之症。越添於哀遑奔走之餘。又是酷暑所傷。絶食呻痛。已至三旬。奄奄床席。朝暮待盡矣。此際因喉院啓稟。有扈衛大將兼察之命。臣不勝惶惑之至。蓋扈衛廳有三廳。從前一廳大將有故則以兩廳大將中兼察例也。今番趙判府事兼察之命。誠爲允當。扈廳旣以別將啓達。則傳敎之下。政院所當卽招別將分付。而不此之爲。乃以無郞廳煩稟。致有此改下之命。政院之事。殊未可知也。軍門提擧之兼扈廳。曾無前例。則臣不可諉以成命之已下。而晏然冒當也決矣。伏乞聖明俯察事例。亟賜處分。千萬幸甚。</text>
<title>未參魂殿誕日陪祭待罪箚 庚子八月十五日</title>,<text>伏以日月易邁。中秋已半。望奠又過。且値誕辰。伏惟聖孝哀慕。罔極之懷。益復如何。顧臣淹疾數朔。猶存視息。一縷未絶之前。所可自盡其微誠者。只在於朔望陪祭。而況逢今日。一倍摧隕。如可一分自力。則何敢頑然退伏乎。臣之病狀。同朝所知。種種症樣。煩不仰陳。而廢食已久。元氣澌綴。奄奄危喘。朝夕待盡。末由運動。終不得進參於祭班。少洩莫逮之痛。情禮掃地。只自悲泣。敢陳請譴之章。冒瀆嚴廬之下。伏乞聖明亟命罷斥臣職。仍治臣罪。以安私分。不勝幸甚。</text>
<title>陵幸時辭留都箚 辛丑三月</title>,<text>伏以臣之脚疾。積年沈痼。行步蹣跚者久矣。前冬以來。一倍苦谻。左膝浮高。骨節刺痛。鍼灸無效。屈而不伸。左右扶腋。亦不能起立。況可望寸地移步乎。貼席叫苦者今已四朔矣。加以素患痰症。向來危重。絶粒已久。晝夜咳喘。眞元消脫。朝夕待盡矣。今此山陵行幸時。留都大臣之命。及於臣身。臣誠驚惶。罔知所措。臣之病狀。如右所陳。決無身詣闕下之望。不可不急急變通。故敢此疾聲仰籲。伏乞聖慈俯賜矜察。亟降處分。公私不勝幸甚。</text>
<title>違召命遭合啓出東郊待罪箚 英廟建儲時。辛丑九月。</title>,<text>伏以臣特朝暮之人。縷喘不絶。至今尸居。長日常多昏沈。或有霎時小醒。實無一分神思。頃者違召之夕。正在夢境。尙有惶恐之心。僅語兒子輩。使之議草待罪之章。言訖而復昏瞀。明日雁呈。臣未省悟。及乎批下醫來之後。依稀思得昨事。又聞夜來國有無彊之慶。驚喜茫然。口不能言。淚滴于枕。豈無始陳抃賀之誠。而終無以搆思數行文字之勢。少醒則耿歎。火升則迷忌矣。伏聞合司論臣之罪。子孫以爲不可仍在私次。乃扶擧臣體。擔載出城。撼頓暈倒。若將垂絶者數日。灌以藥餌。昨今方開眼視人。又聞合啓已停。臣始伏蒙天地父母之恩。曲諒濱死之喘。感淚破面。唯思隕結之報矣。兩司旣以臣無頌抃之語爲罪。是猶待以生人之事矣。然一息猶存。何敢自恕。而冀免鈇鉞之誅也。伏乞聖明亟命治臣之罪。以嚴邦憲。不勝幸甚。稍乘乍醒。僅通言語。陳此短箚。不成語脈。尤爲惶恐。答曰卿之疾患如此。深用慮念。而難强之狀。予所知之。臺言之過當。不必爲嫌。卿其須體至意。卽日入城。從容善攝。進參賀班。以副至望。</text>
<title>未參東宮冊禮賀班待罪箚 辛丑九月</title>,<text>伏以臣危命如線。而罪孼難逭。天地父母。曲加矜宥。溫旨慰勉。醫藥繼之。小延時月之喘。實出肉骨之恩。尙餘一端知覺。唯有結草之願耳。人生到此。尙復何言。聖敎旣令入城參班。臣亦恐顚死道路。以傷仁愛之化。擔舁歸家。一味瞀憒。若在煙霧中。脚枯而痿。眼翳無視。昨日縟儀。今日班行。無計束帶出戶。只於寢席之上。拖紳俯伏。向闕涕泣。支離不死。實爲至恨。雖欲一瞻象魏而死。亦不可得也。元良早定。慶溢宗祊。國家億萬年無疆之福。實基於此。含生之倫。孰不懽抃。而臣獨以未冷之尸。莫伸犬馬之誠。罪實萬死。伏乞聖明將臣本兼諸任。幷許鐫免。仍命刊名朝籍。俾得安意待盡。不勝大願。</text>
<title>未參庭請陳所懷箚 辛丑十月十四日</title>,<text>伏以臣昨日伏聞有大臣諸臣來會賓廳之命。而危喘懍懍。末由趨承。方切惶悚之忱。繼伏見下備忘。臣於病昏垂絶之中。不覺驚惶失色。竟日涕泣。罔知所措。日昨備忘。出於千萬意慮之外。而何幸聖心悔悟。旋卽反汗。擧國臣民莫不懽忭慶祝矣。曾未數日。又有此臣子不敢聞之敎。殿下擧措之率遽。何至於此耶。噫。惟我殿下受皇天付畀之重。承先王艱大之投。新膺寶命。勵精圖治。八域含生。方祝億萬年無疆之休。而就便調攝之敎。遽下於此際。群情驚惑。聽聞俱駭。臣未知殿下此敎何爲而發也。縱有神氣少倦之時。勉進藥餌。節宣起居。則自臻於和安淸明之域。而推以至於應接機務。綽然有裕。而因此一時之症候。欲謝萬機之繁劇。是豈所望於殿下者哉。臣忝居大臣之後。當此非常之擧。固宜不計死生。竭蹶趨詣。齊聲合籲。以期准請。而顧臣痿廢之疾。作一坐尸。尺地寸步。不能轉動。無計致身於禁闥之中。而偃息在床。頑不知動。實非分義之所敢出。故擔舁病軀。走伏闕門之外。冒死仰籲於天地父母之前。伏乞聖明深惟宗社之重。函允庭臣之請。收回前旨。以副群下之望。國家幸甚。臣民幸甚。臣昨日賓廳之會。今日庭籲之班俱未進參。有臣如此。生不如死。伏乞刑章。以爲人臣慢蹇者之戒。千万幸甚。答曰卿之老病。予已稔知。今日事。法祖示之故有事。何擧措之率遽也。予之疾病。源委深痼。實有難言之憂。故使世弟代理。非爲予身。爲國家。且亦兄弟友愛分苫美事。少無相爭之道。卿其安心。勿慮焉。</text>
<title>未參候班待罪兼救四大臣箚 辛丑十二月二十日</title>,<text>伏以臣伏聞慈候未寧。聖躬愆和。屢進湯劑。尙無顯效。憂慮之忱。有不可言。而臣痼疾嬰身。殘喘如縷。自腰以下。已無生氣。貼席涔涔。與死爲隣。未能一進起▣之班。少伸犬馬之誠。有臣如此。生不如死。且臣病未造朝。已閱一周。西樞散班。所兼提擧。尙愧仍冒。今玆新授。雖是例陞。已不敢自安。而況三提擧之一時兼帶。尤是意外。一倍惶蹙。不知所措。伏乞聖上俯燭血懇。將臣本兼諸任。一倂鐫罷。仍治臣闕禮之罪。以安微分。不勝幸甚。臣雖老病垂死。一息未泯之前。區區愛君之誠。終不能自已。敢陳瞽說。惟聖明垂察焉。竊惟天地以生物爲心。而聖人則之。雖草木之無知。猶且不析方長。況有血氣之倫者哉。昔曺彬冬不修屋曰恐傷墻壁間蟄蚩。其用心如此。故平生未嘗妄戮一人。其後曺氏福祿隆隆。累世不絶。玆豈非好生之明驗耶。是以古昔聖王之治天下也。罪在當死不當死者。必傳之生議。與其殺不辜。寧失不經。此所以祈天命也。我殿下自卽阼以來。仁厚寬恕。惟恐一物之或傷。好生之德。浹于民心。八方人庶。莫不願少須臾無死。思見德化之隆洽也。以殿下不忍人之心。執此之政。行此之令。足以安宗社而祈永命也。不幸今者天怒震疊。威罰太過。而爲有司者一切以柱下惠文從事。竄遂相繼。爬櫛日甚。若此不已。臣恐殿下之國。空無人矣。聽聞驚惑。景色愁痛。自有黨論進退以來。未有若是之嚴急慘刻者也。誅竄不足以饜其意。則其勢必至於漸益滋蔓。糜爛而後已也。如是而國不危者。臣未之聞也。死者不可復活。言之無益。來者猶可戒也。蘇軾有言曰屠殺牛羊。刳臠魚鼈。食者甚美。死者甚苦。若使陛下見其號呼於挺刃之下。宛轉於刀几之間。雖八珍之味。必將投箸而不忍食也。今殿下深居九重。殺與鞫兩字。言之甚易。而死者甚慘。倘使殿下親見其桁楊斧質叫苦痛楚血肉狼藉之狀。必將顰蹙有不忍之色矣。近日大臣及銓曹之臣。勉之以好生之德。玉署之臣。請勿窮治蔓延。此可謂切時務之言。而非但彈擊隨至。亦未蒙聖上之開納。方今火色之彌天。未必不由於此也。臣竊憂歎焉。噫。犬馬有勞。尙有帷蓋之恩。況彼四大臣。俱是先朝簡拔。以遺我殿下者。而勤勞王室。亦已多矣。何忍置之死地而莫之恤焉乎。臣非敢爲四臣地。竊恐爲累於我殿下好生之盛德大矣。伏願聖明深留睿思。以爲終始全保之道焉。且臣於三臣 李重協，朴致遠，魚有龍。 拿鞫之竊命。有所慨然者。夫鞫問三司言事之臣。實是前古所未有之事。三百年來臺言之可罪者何限。而列聖朝未聞有鞫問者。誠以傷國體社言路也。今自殿下創行之。則臣恐千古之下。以今日爲口實耳。若以其言爲罪則逐之可也。竄之可也。至於鞫問。臣愚決知其大關後弊也。亦願聖明留神察納焉。臣受恩先朝。河海莫量。未能先朝露蓐螻蟻。苟存視息。沈疴奄奄。而只有追先帝報陛下之一念。耿結于中。今不爲一言而死。將無以見先王於地下。玆敢稍竣少醒。僅僅呼草。以效消埃之答。傳曰人之將死。其言也善。倘蒙聖主之採納。雖死之日。如生之年矣。伏願聖明念先王付畀之重。體皇天好生之德。以爲宗社無疆之福焉。臣無任涕泣祈祝之至。答曰所陳之事。予當留意焉。</text>
<title>請逆宦朴尙儉，文有道設鞫嚴問箚。辛丑十二月二十一日</title>,<text>伏以皇天惟祖宗。眷祐我東方。早建元良。神器有托。而恭惟東宮邱下。仁孝賢明。令聞彌彰。八方含生之類。莫不延頸願死。而老臣得覩此慶。雖卽溘然塡丘壑。更無所憾矣。卽伏聞玆者一二閹豎。從中作俑。隔塞兩宮。使我東宮邸下不得問寢視膳。危怖之機。迫在目前。筵席之語。雖未能得其詳。而東宮下敎中危辭苦情。聞者莫不痛心掩泣云。嗚呼。禍人國家者。其端不一。而未有如閹豎之殘酷。而亦莫有若閹豎之難去者也。嗚呼痛哉。聖明之世。胡爲有此亡國之事耶。臣得聞此報於垂死之中。蹶然起坐。拍案長慟。不覺涕淚之逆下也。前代帝王家骨肉之變。多生於此輩之交搆疑亂。讒害百端。處弱則傍俟陰挑。進其浸潤之說。得勢則威䝱力制。肆其凶暴之計。使父不得以保其子。兄不得以保其弟者。古今何限。往牒班班可考而知矣。臣愚以爲今不正此輩之罪。則東宮不得保其位。東宮不得保其位則宗社存亡。未可知也。旋伏聞因大臣諸臣請對。有摘發正法之敎。我聖上廓然乾斷。孰不欽仰。第謀害東宮。何等惡逆。而不爲設鞫嚴問。得其情節。則國之失刑。莫此爲甚。自古以逆爲名。而未有不鞫而遽斬者。且雖是逆節昭著者。亦未有不承款而處斬者也。國朝典刑。不但至嚴。作俑謀害情狀。必須明白鉤得。快正王法。然後可以小洩神人之憤。而亦可合於三尺之典也。伏願聖明亟命設鞫。嚴覈得情。按法處斷焉。且伏惟自有此事。我東宮邱下必迫塞悶蹙。晝夜號泣。榮衛焦煎。天和損傷。實有不可勝言之慮。亦願加意慰諭。務安其心焉。答曰宮人之罪狀。旣已慈聖諺敎批下之事。兩宦罪狀。東乍引接宮僚時所言之事。予亦洞知者也。更無可問之事。依傳敎擧行。</text>
<title>陵幸辭留都箚 壬寅二月七日</title>,<text>伏以臣之痿症。積有年所。已成廢棄之狀。不但通朝之所共知。亦嘗猥蒙聖明之俯察矣。況近日臣名累登章奏。危言悖說。罔有紀極。縮伏私次。靜竢物議。迺於此際。忽下留都之命。臣誠驚遑罔措。不知置身之所。臣於昨年行幸時。亦膺是命。而以臣痿廢之故。終不得趨承。追惟至今。惶悚靡容。今臣年彌衰而病益痼。左右扶腋。不能移臣一足。縱使臣無情勢之難强。卽此病狀。萬無致身闕下之望。若不急時變通。則必有狼狽之患。故不得不冒萬死疾呼於天地父母之前。伏乞聖慈俯諒臣廢疾之狀。函降處分。仍命鐫罷臣本兼諸任。且治臣違慢之罪。不勝萬幸。</text>
<title>因諫院啓辭吏參疏 甲申四月二日</title>,<text>伏以臣伏見諫院論掌樂正成任之啓。有曰暗圖攀緣之逕。昏夜乞哀於銓宰之門。臣於是不勝驚怖悚恧之至。成任是向時出入兩司之人。旣往之事。臣實未詳。而甲戌以後曾典郡邑。其爲國子之任。亦已經年。而未聞有物議。臣意以爲無大段所坐矣。樂正旣非淸顯。其人曾經臺侍。似或無害於調用。而應出六品者方多積滯。欲以其窠次次遷轉。擬望受點矣。此豈有一毫私意於其間哉。臺啓中至以暗圖乞哀。爲其罪案。誠有是事則受其暗圖。聽其乞哀者。其罪當如何哉。臣與成任本無交分。蹊逕何論。白晝過從。亦所不爲。則況於昏夜乎。其所以罪狀任者。無非侵詆臣身之言。臣誠危怕。莫曉其所以也。噫。銓地注擬。不厭物情。則臺閣糾劾。自是常事。雖竝與銓官而論之。平允其辭。何損於風裁。而今以情外暗昧之言。恣意勒加。此何故耶。如使臣平日言行見重於同朝。則致人疑謗。必不至此。臣實自媿。何敢尤人。以臣庸陋。久蹲匪據。當遞之端。旣非一二。而不能堅辭。以至今日。受人詆斥。又如是非常。其在廉義。何可淟涊仍冒於職次乎。情勢如此。昨日嚴召之下。竟未祗赴。逋慢之罪。尤何所逃。玆敢略暴危悃。昧死呼籲。伏乞聖慈。俯賜諒察。將臣本職。亟許鐫遞。仍治臣罪。以爲秉銓行私者之戒。不勝幸甚。</text>
<title>因諫院啓辭吏參疏[再疏] 甲申四月五日</title>,<text>伏以臣昨見正言沈宅賢之避辭。以臣自列之疏。大加憤怒。盛氣侵斥。臣不勝瞿然慚靦之至。成任遷轉之政。緣臣昏昧。未詳往事之致。及見臺啓。方且媿悔之不暇。豈有毫分怒意於論劾。而有所訟暴哉。只是啓辭中暗圖等說。大逼銓臣。初不知臺意之出於泛論。則臣以伊日獨政之人。何可以反省無怍。而晏然不爲之自當乎。違牌請護之章。略諫其備擬曲折及情外受謗之由者。亶出於惶蹙難安之意。而非敢爲噴藉箝制之計矣。今其引避之辭。滿紙張皇。陵駕詬罵。殆無餘地。而竝擧旣往。混斥銓地。語意危怡。至使長席不安。一則臣罪。二則臣罪。以何顏面可以復立於朝端乎。若又貪戀榮寵。因仍蹲據於此職。則不惟益取顚沛。灾必逮身。將復僨誤政地。非國家之福也。以私以公。有何利益哉。反復思之。決難冒出。一日之內。三承召命。不敢每每坐違。謹詣闕外。疾聲仰籲於宸嚴之下。伏乞聖慈俯賜恕察。遞臣銓任。以謝臺議。以安私分。不勝幸甚。</text>
<title>因諫長韓聖佑疏辭吏參疏 甲申七月</title>,<text>伏以臣於宿病沈痼之中。又自月初重患暑感。累日彌留。轉成氣瘧。寒熱之發。逐日如期。頭腦之痛。達夜不止。口味全失。食飮頓廢。眞元大脫。生意薾然。百般治療。離却無期。委頓席簀。臥起須人。時月之間。實無差可運動之望。銓部重地。非臣養疴之所。而疏單見阻。控籲無階。引日虛帶。罪積癏曠。臣誠悶懼不知所以自措也。且臣於大司諫韓聖佑之疏論姜鋧事。有不敢自安者。臣於前冬忝在本職。復通銑銀臺之時。臣亦參政。而其所謂告文。臣實不曾聞知。故與首席相議擧擬矣。今者諫長之言。不啻明的。使銑誣賢之語。果如云云。則臣何敢諉以不知。而得免當初誤擬之責乎。通塞人物。所關非細。而臣之昏昧。觸虛如此。其不可仍冒於已試顚僨之地者亦決矣。伏願聖明察臣病勢情地之難强。函許鐫改臣職。使得醫治。以尋生路。仍治臣罪。以謝臺議。公私不勝幸甚。</text>
<title>因銓長徐宗泰疏辭職疏 甲申七月十五日</title>,<text>伏以臣情病難强。累犯違慢之科。再陳血懇。伏乞鈇鉞之誅。而聖度天天。譴罰不加。反賜溫批。令臣從速察職。臣於是兢惶危蹙。益不知所以容措也。臣之疾病危篤之狀。旣已悉陳於前後辭疏。今不必更爲煩浼。而卽今病勢實有決不可因仍蹲據者。首席之疏。雖未知其主意之如何。而其所謂偏重失平云者。爲近來政路之疵累。則居其職者安得晏然而已乎。參議朴權行公屬耳。參政無多。而猶且以此不安其位。終至於違牌坐罷。則臣以前後久居銓地之人。大小注擬。多出於臣手。則凡有咎責。臣實當之。其爲難安。視權倍之矣。權旣罷官。臣獨靦然苟冒。則其如公議何。其如廉隅何哉。累違嚴召。不得開政者。誠出於萬不獲已。而論其負犯。甘伏典刑。跼蹐靡容。覓死無路。昨日筵中下敎。已極惶悚。卽又伏見政院啓辭之批。辭旨極嚴。召牌繼降。益復戰慄。不敢偃伏私次。不許死生。扶舁趨造於闕門之外。略陳危悃。席藁竢罪。伏乞聖慈亟先鐫罷臣銓職。仍治臣違拒明命之罪。以靖私義。以嚴國綱。不勝幸甚。</text>
<title>因銓長徐宗泰疏辭職疏[再疏] 甲申七月十九日</title>,<text>伏以臣之情勢。決不可仍居銓地。復當銓事。而屢違召命。鈇鉞不加。荐承嚴旨。惶恐欲死。理窮勢迫。不得不冒出開政。蔑廉喪恥。終不免爲貪戀患失之歸。自顧赧然。人將謂何。今臣臲𡰈之情迹。未蒙日月之照燭。不避猥越。敢復陳暴。惟聖明之矜諒焉。當初臣與朴權之不安。不過以其時首席之疏。而權之力辭必罷者。蓋以公議所在。不可在職故也。彼以行公屬耳。參政無多之人。猶且如此。則況臣之前後任銓。汪擬最多者乎。此臣之不可仍冒者一也。僚席之間。以一事引咎辭職。一則以此罷官。一則晏然行公。求之事理。寧有是哉。此臣之不可仍冒者二也。徐宗泰末後之疏。旣謂之文字失檢。出於泛說。則初疏措意之如何。今不必更論。而彼以僚寀難安之故。終不應命。遞免而後已。則爲其僚寀者。獨安得安心乎。此臣之不可仍冒者三也。有一於此。皆已罷遞。則兼斯三者。而淟涊蹲據。其可乎哉。以此言之則臣之卽今情地之危蹙。比權倍簁。視宗泰較重。決難仍帶其職。抗顏周行也明矣。而不但爲政命下。累日遷就之爲未安。司馬國之重任。而見闕有日。久未差出。關係非細。迫於事勢。惟委無地。不得已復入政地。區區廉義。掃地盡矣。賤臣一身之受人嗤點。縱不足恤。其如汚名器羞朝廷何哉。且臣重患毒痁。尙未夬痊。每於午間。寒熱交發。昨日在政廳。呻楚之狀。衆所共見。退出之後。仍復委頓。方在人鬼關頭。以此病狀。尤無供仕之望。玆敢冒萬死疾聲哀籲於天地父母之前。狀乞聖慈察臣情病之俱難强出。特加體諒。函許鐫遞臣本兼諸任。使得粗安私分。復尋生路。不勝幸甚。</text>
<title>因銓長徐宗泰疏辭職疏[四疏] 甲申七月二十七日</title>,<text>伏以臣屢違召命。罪積逋慢。跼蹐靡容。鈇鉞是俟。昨因喉司之啓。有令廟堂稟處之敎。仰惟聖上不欲徑加罪斥。有此處分。公議所在。庶幸遞免之有路矣。不料廟堂覆奏。出於物情之外。大失所圖。不覺愕然。繼伏見聖批。縷縷開示。終不許遞。臣於是罕增感激。繼以抑鬱。不知所以自措也。今臣於是職。萬無仍蹲之理。不但臣心以必遞自劃。衆口如一。皆曰可遞。蓋當遞之端。事理明甚故也。物議輿論。大抵如此。則廟堂之上。亦豈不聞。而有此苟且督迫之擧者。抑何故歟。雖以其啓辭見之。旣曰所遭與參議一般。則參議旣遞之後。臣豈有獨爲仍存之理。長僚之疏。雖曰自明其本情。其有關於臣之去就。臣則不知也。意外鬧端。起於同席。判書參議。皆已罷遞。則臣以何所執。不爲辭遞乎。臣之當遞。灼然無疑。以此之情迹。今若諉之於嚴命所迫。而淟涊盤礴於其職。則微臣進退。縱不足言。其如辱名器羞朝端何哉。今日朝廷之處置。唯當亟請罷斥。以正前後逋慢之罪。而在臣自處之道。亦宜必解此職。以全廉義。如或束縛拘持。任其冒沒奔走。則眞所謂不識世間羞恥事者。臣雖頑鈍。決不忍爲此也。嚴召之下。不敢偃伏私次。謹詣象魏之下。悉暴肝膈之懇。伏乞聖慈特加諒察。亟許鐫罷臣職。仍治臣違拒明命之罪。以安賤分。不勝幸甚。答曰省疏具悉卿懇。昨於啓辭之批。已諭予意。須勿撕捱。從速察職。</text>
<title>因諫院啓辭都承旨疏 甲申八月二十日</title>,<text>狀以臣伏見諫院論柳成運之啓。以擧擬淸顯之望。至有物情爲駭之語。臣不勝瞿然之至。臣之忝叨銓職也。諸議以爲成運之見枳淸路。今過十年。設有疵謗。不可永廢。當此乏人之時。可以復通。臣於伊時與同席相議。果擬於言責宮僚之任矣。今者臺議峻發。刺擧其人。無復餘地。而其所謂駭物情者。責在政地。臣以當初擧擬之人。何敢以不在其位而晏然而已乎。自有臺啓。臣實難安。而連値齋戒。不得自列。黽勉趨參於陪從之列。臣尤惶愧。靡所容措。其何可泯然仍居於近密之地乎。且臣衰朽癃殘。加之以痼疾在身。胸膈升降之氣。左邊不仁之症。近益添谻。夙夜之役。決非可堪。而恩除之下。不敢輒辭。呻吟供仕。同列危之。昨日之得免顚仆。臣實不自料矣。忍死陪還之後。隨衆退食。亦不能自力。僵臥禁廬。達夜叫苦。朝來起居之班。僅僅進參。扶舁還家。委身床第。四肢百骸。無不刺痛。而最是膈氣痞塞。呼吸不利。左臂麻直。全木運用。若不趁卽醫治。決無復起爲人之望。玆敢疾聲呼籲於仁覆之下。伏乞聖慈俯賜矜察。亟許遞臣職名。以謝臺議。以尋生路。千萬幸甚。</text>
<title>辭大司憲兼陳所懷疏 甲申十一月七日</title>,<text>伏以臣猥被誤恩。濫膺新命。揣分量才。萬萬不似。賤疾且苦。不能自振。在外陳疏。乞賜遞免者。誠出於萬不獲已。而未蒙開允。令臣上來察職。臣益復隕越。無以容措。嚴畏分義。不敢退在。力疾就途。歸伏私次。而顧此風憲之長。決非庸陋如臣所可忝竊。反復思量。終難冒進。且臣久患寒疾。至今彌留。撼頓之餘。諸症添重。食飮全廢。形神大脫。時月之間。完復無期。以此病狀。尤無祗肅恩命。奔走職事之望。不得不冒死仰籲於宸嚴之下。伏乞聖慈俯賜諒察。亟許鐫遞。以重官方。俾得專意調治。以延殘喘。不勝幸甚。臣於乞免之章。不宜復贅他語。而目見灾異之荐疊。不勝憂愛之微忱。略陳所懷。唯聖明之裁察焉。臣聞先儒之言曰。失道之君。與天隔絶。灾異之應常遲。賢君與天貫通。灾異應常速。我殿下勵精圖治三十年于玆矣。其於敬天之道。不可謂不至。而天心未豫。警告不絶。灾異之作。未有甚於近來。方當東作。八路旱暵。幾乎民盡劉矣。國亦危矣。及其西成。得免大無者。安知非殿下惕厲修省之郊耶。十月轟轟之聲。亦係變異。而上下恬然。略不警懼。大臣晏然。三司無一言。有職之憂歎。已不淺尠矣。乃者晦朔之交。又有雷動日食之變。衰季亂亡之象。不幸相符。天之疾威。可謂極矣。玆豈非我殿下不與天隔絶。而仁愛之天。欲其玉成之耶。天道玄遠。未易測度。雖不敢知咎徵之果在何事。而前後譴告。若是諄諄。則豈無所召而然也。遇非常之灾。必以非常之道應之。臣恐今日之變。非循常守古所可消弭也。惟其轉移之機。只在於殿下一念之間。伏願殿下畏天之威。益篤對越之誠。惕然改圖。求諸心術之微。克祛偏係私慾之私。痛革病民累政之事。施措云爲。動合天則。以之而策勵臣工。以之而振擧綱維。則轉灾爲祥。傾否回泰之機。亶在斯矣。臣聞天灾之應。民怨致之。生民之困苦怨咨。莫甚於今日。欲講弭灾之策。則先除一分民弊。誠爲急務也。今年穡事。田穀則稍登。而水田最爲失稔。自畿內以至海西初程。臣所歷見之地。大抵同然。其他可推而知。折長補短。不可謂免凶。荐饑孑遺之民。理宜優恤。而竊聞朝家於寬民之政。無甚加意。諸司之督責外方。視同豐年。身役貢賦。無所蠲免。至於逃故闕額。幷使簽塡。久遠逋糶。亦令徵捧。州縣驛騷。閭井愁擾。臣竊爲之慨然也。隣族侵徵之弊。專由於闕額之未充。則簽丁之擧。在所不已。而積年逃故。其數浩多。大邑則或至千數。小邑亦不下累百云。一時塡充。其勢誠難。今若量其郡邑之大小。定其額數之多寡。姑令塡其緊闕。使之漸次充定。則擾民之弊。庶或少減矣。釐正廳之設。專爲此等救弊。仄聞本廳之事。業已成緖。所減軍額。多至累萬云。及今施行。無所撓改。則其於逃故之政。斯過半矣。速令廟堂勘定頒布。以答四方之喁望。則豈非大幸也。舊還上收捧。已非如此歉歲之所可爲。而況聞朝家之令。必從最久年條。限三分之一。使之徵捧。故十年以前之未捧。今方督納。或有乙丙以後全家合沒者。或有流離丐乞。不知去處者。害及隣族。無限騷擾。卽今民間切迫之憂。無大於此矣。當年受食之物。諸處移轉之穀。民雖夕死。期以畢納。而及聞此令。相與蹙頞。皆有離散之心。頓無安堵之望。其勢誠然。其情戚矣。此又不可不汲汲變通停止者也。且旱田所收。大都稍優。而禾穀則無實。各樣還上大米。毋論移轉與本倉所捧。皆以小米代捧。則可以少紓民力而爲惠大矣。竝令廟堂急速施行。則民事幸甚。臣聞乖氣致異。和氣致祥。今之朝廷。可謂有和氣乎。論議岐異。搢紳分明。情意不孚。內外異態。睽乖睊睊。戈戟隨之。其或傾危之徒。務爲峻論。欲以取譽於儕流。論人則必加之以人世所不容之罪名。以爲陷害排擊之計。無論彼此。此爲偸薄之習。可勝痛哉。噫。同舟則胡越一心。共亂則仇怨協力。今日之勢。豈特同舟共亂之危哉。同是士類。不幸角立。同異之迹。縱不得免。必欲傾軋。是何心哉。由是位著之間。無精白一心共做國事之意。駸駸然入於莫可收拾之地。其亦不仁甚矣。苟求厥故。莫非羣下之罪。而亦未必不由於殿下導率之功。未盡其道而然也。伏願殿下建極于上。懋盡平蕩之道。勿以同異爲喜怒。喜怒爲用捨。只觀其人之賢不肖。大明黜陟之典。而如有護黨伐異務主乖激之論者。則明覈是非。嚴加斥絶。勿以臺閣而饒之。若直言敢諫。雖言及乘輿。事關廓廟。亦宜優容奬拔。勿以浮薄喜事爲疑也。夫如是則士大夫孰有淫朋比德之人。而殿陛之間。亦必無懷私罔上者矣。欲望殿下澄省焉。臣以無似。忝叨言責。旣無才識。可以裨補闕遺。逢此非常之變。兼有道路所聞。敢進寂寥之言。惟聖明之財擇焉。</text>
<title>辭大司憲兼救崔啓翁疏 甲申十一月十八日</title>,<text>伏以臣素患濕症。居常作苦。秋冬之交。瘡腫遍於下部。寒節沐浴。蓋出於萬不獲已也。浴溫之後。不無其效。瘡處外合。而毒氣內肆。病在脛骨。行步不利矣。忽自本月旬後。猝患環跳之痛。痛勢苦谻。如揷鐵釘。頃刻之間。不能堪忍。全未轉側。作一僵尸。貼身床褥。晝夜呻楚。連施鍼砭。少無分效。一日二日。有加無減。略不止痛。似有濃漸。煩熱口燥。食念頓絶。衰朽精力。更無餘地。方且救死不贍。尙何有奔走職事之望乎。昨以省鞫之坐召命臨門。而欲起還仆。竟未祗赴。臣之罪臾。萬殞猶輕。玆敢疾聲哀籲於天地父母之前。伏乞聖慈曲垂矜察。函許鐫遞。俾得專意治療。以延殘喘。仍治臣違慢之罪。以肅朝綱。不勝幸甚。臣於病伏中。伏見備忘記。有前司諫崔啓翁罷職不敍之命。臣竊不勝驚歎之至。日昨啓翁之疏。論時政之得失。慨言路之不恢。縷縷爲說。儘有可觀。而第其刷妓自首之請。誠有軋逼督迫之意。反不若顯指明言之爲切直。此聖上所以有未安之批也。其所引嫌之辭。枝節層加。全不擇發。孰不以爲過當也。然其愚戇敢言之風則有之矣。在聖上包荒之道。固宜付之公議。以觀處置。而不此之爲。半夜前席。詰責之特遞之。已不免爲失中之擧。而況今威怒未已。譴罰太重。其爲羣情之訝惑。爲如何哉。聖明雖以侵斥大臣。爲其罪案。而此有不然者。姚崇唐之賢相也。褚無量斥以諛臣。而玄宗猶不之罪。此豈薄於崇而然也。誠以言者不可不優容故也。顧今言路崎嶇。疵政不少。繩糾之責。專在臺閣。而啓翁身居言地。有懷必陳。設有疏迂過激之言。絶無瞻顧媕婀之態。此爲可尙而不可罪也。何聖明之不少寬假。而摧折之至此耶。大臣固人主之股肱。臺諫獨不爲人主之耳目乎。股肱耳目。相須成體。爲股肱而閉耳目。臣未之聞也。誠恐從今以往。語涉大臣。則必無爲殿下進言者。豈細慮也哉。以言獲罪。決非美事。逆耳求道。古有明訓。伏願聖明深留睿思。亟收成命。千萬幸甚。臣職在可言。目見過擧。不容含默。玆敢冒進所懷。臣無任惶悚屛營之至。崔啓翁疏斥申平川琓語絶椎上震怒命罷職不敍。公陳疏爭之。</text>
<title>刑曹參判時爲諫臣疏斥陳辨辭職疏 乙酉正月</title>,<text>伏以臣於前夏忝在銓地之日。有金德基等三人削版之啓矣。其中李東彥。與臣有應避之嫌。臣於其事。不得容喙。而伊時諸議以爲趙泰億所論三臣之事。俱係覆載難容之極罪。論人慘刻者。宜有裁抑之道。公議如此。臣未嘗檢擧於參政之時矣。今者諫臣之疏。斥之以放肆無忌憚。而語意深峻。臣何敢以不在其位而晏然於職次乎。臺議重發。擧劾是俟。徑先自列。亦所不敢。尋單縮伏。又重癏曠之罪。不得不冒陳危悃。伏乞聖慈俯賜諒察。亟遞臣職。仍治臣罪。以謝人言。以安私分。不勝幸甚。</text>
<title>辭吏曹參判疏 乙酉二月</title>,<text>伏以臣衰朽病敗。已無餘地。凡百職事。一無可堪。而偏被洪私。續有除命。黽勉行公。期以顚仆者。蓋出於筋力所及。欲效奔走之勞。以爲一分報效之計矣。迺於千萬意外。又除臣以銓部副貳之任。臣誠驚隕震惕。不知所以容措也。以臣譾陋無似。往者承乏。再叨是任。釁咎百出。輒遭無限狼狽。思之至今。寢驚夢愕。以已試僨敗之蹤。其不可靦然復據也決矣。況頃者臺臣疏攻政地。不遺餘力。而其所指斥。不專在於近日。臣以曾前忝銓之人。不敢以旣遞其任。而獨爲晏然。故略陳請譴之章於待罪秋部之日矣。臺臣所論擯斥言者銅廢人才之罪。臣與邇來秉銓之臣。理宜同案。臣何敢戴罪冒出。喪盡廉義。重犯公議。以辱淸朝之名器乎。臣之情地萬分危蹙。朝承嚴召。竟未祗赴。違慢之罪。無所逃免。而譴罰不加。庚牌又降。分義所在。不敢一向坐違。不得不黽勉趨簉於闕外。敢將危悃。仰籲於宸嚴之下。伏乞聖慈俯賜諒察。亟遞臣新授職名。以幸公私。不勝幸甚。</text>
<title>辭吏曹參判兼陳所懷疏 乙酉閏四月二十日</title>,<text>伏以臣於銓任。本不近似。而倉卒承命。迫於事勢。冒沒廉隅。抗顏一出。因循荏苒。以至于今。臣心愧恧。若負罪戾。物議嗤點。當復如何。反復思惟。決無仍據此職之理。而矧今僚席不備。以臣孤陋。獨專政柄。每當開政。惶蹙靡容。如使臣早爲力辭。必免乃已。則國體私義。宜不至於若是苟簡。如坐針氈。一味危懍。玆敢冒死更暴危悃。伏乞聖慈俯賜諒察。函許鐫遞。以便公私。不勝萬幸。仍竊伏念今日國事。可謂岌岌乎殆哉。世道不幸。論議分裂。傾軋成風。戈戟相尋。遂使朝著一空。將相六卿。皆不安於其位。兩司玉堂。無一人行公者。以至史局俱虛。朝儀不成。百務都廢。此何時也。雖在兵戈搶攘之中。亦不至此。中夜思之。不覺心寒。若究其所以然之故。則專由於臺啓之未收殺也。爲今之道。要令臺諫備員而後。庶可了當。而愼擇臺諫。其責又在於銓官矣。曾前出入臺侍之人。多在罷散中。而有不敢續續請敍。無故可以擬望者。每患乏絶。至於亞長以下新通之望。非一佐貳之所可擅便。卽今長席久闕。必須速出其代。乃可爲也。不然而徒使庸閒寡識之微臣。當此銓注。不過苟循格例。無他措手變通之路。則率是以往。臺啓之收殺。杳無其期。而國事將何所止泊。此實前古所未有之事。恐不可置之尋常。而爲先差出冢宰。爲今日最切急者。欲望聖明深留睿念。特加裁處。千萬幸甚。臣目擊朝象。不堪憂歎。區區所懷。附陳於乞免之章。死罪死罪。答曰噫。今日國事朝象。乃至於此。雖微卿疏。曷堪中夜之憂歎。天官之長。缺闕已久。非不欲速出其代。而大臣旣不得薦望。欲用前望而擬望。皆是引入之人。故尙未差出。觸處拘礙。專由臺啓。噫。喜事輩病國之罪。可勝言哉。出入三司之人。方在罷散者。別單書入。而持平韓永祚。卽今情勢。似難行公。姑許遞改。以無故人差出。亦合於變通之道也。卿其勿辭。從速察職。</text>
<title>因趙泰一疏斥辭吏參疏 乙酉閏四月二十二日</title>,<text>伏以臣卽伏見副修撰趙泰一之疏。提起往事。張皇辭說。無非詬詆朝紳之語。而其所謂白首亞銓。卽指臣而言也。臣於是不覺慙靦駭怖之至。當初泰一之疏。力言都堂錄之不公。至比之於賈堅閫貨。而意甚不韙。臣以是病之。略有云云於自列之章矣。何嘗有切切持之之意。而含怒蓄憤。恣意噴薄於已過數年之後。其所譏斥。實非尋常。臣不欲效尤呶呶。以重傷事體。而亦安得默無一言。晏然於官次乎。新錄圈點時委折。伊時大臣以下諸臣之疏。曾有所陳辨。業已聖明之所洞燭。今不必更爲覼縷。而今其疏語之危怕。一節深於一節。臚列搆罪。直驅之於欺天鑑抑公議之科。人之爲言。胡至此極。嘻嘻亦甚矣。噫。登瀛之選。何等擧措。而專事色目。用意取捨。果如言者之言。則雖被顯戮。不足以贖其罪矣。臣以其時參坐之人。其不可倖逭刑章也明矣。況其疏中。有曰使擧國過半之臣僚。不得接迹於朝端。只以若干人。排置百職。此又攻斥政地之言也。臣之忝竊銓任。前後非一。而注措之間。不愜物情。取憎於人。固已多矣。今者儒臣之言。若是嚴截。驅除異己。吹覓錮廢之罪。又添一案。論臣負犯。合置重誅。其何可一刻仍冒於本職乎。念臣無狀。少也猶不如人。到今年迫六旬。毛髮盡白。神精消盡。不堪從仕。而貪榮戀祿。廁跡周行。縱無人言。臣猶自媿。矧今論思之地。笑罵至此。臣尤不勝羞恥。敢將危迫之悃。冒死呼籲於宸嚴之下。伏乞聖慈俯賜諒察。亟罷臣職。仍治臣罪。以謝人言。以安微分。不勝幸甚。答曰卿無可嫌之事。勿辭從速察職。</text>
<title>因朴煕晉疏斥辭吏參疏 乙酉五月三日</title>,<text>伏以臣被人侵詆。不敢晏然在職。冒陳辭本。未蒙恩遞。屢違召命。倖逭郵罰。惶感恧縮。不知所措。開政有命。推諉無地。黽勉冒出。廉義掃地。尋單縮伏。一味悶懼矣。卽伏見正言朴煕晉之疏。有曰今之急務。惟在於收殺二字。銓部揀選。不外乎擔當此事之人。其言危怕。譏斥非常。臣於是不勝駭惑之至。噫。朋黨之禍。自古有之。而傾軋之習。豈有如今日之特甚者乎。一時乖激之論。疊出層生。大小臣僚之引入。殆浹數朔。位著一空。景色愁慘。遂至於莫可收拾之地。苟求其故。專由臺啓。如有一分憂國之心者。豈不以收殺臺啓。爲今之急務乎。此臣所以頃上一疏。有所云云。而至於臺諫擬望之際。專事黨論浮薄喜事之人則不欲擧擬者。豈有他哉。爲國事也。然而臣之主意。本戒偏着。而獨當銓地。聞見孤陋。尋常除拜。雖不能盡愜物情。前後臺望。何嘗區別彼此。役心於注措之間乎。今者臺臣之言。實涉勒加。臣不必呶呶自明。而旣被其斥。何可淟涊仍據於此職也。臣之情勢。萬分危蹙。荐承嚴召。終未祗赴。揆以分義。臣罪萬死。席藁私次。敢此呼籲於宸嚴之下。伏乞聖慈。諒臣危悃。遞臣銓職。以謝臺議。以安微分。公私不勝幸甚。答曰意外侵斥。不必爲嫌卿其勿辭從速察職。</text>
<title>辭大司成兼陳所懷疏 乙酉十月</title>,<text>伏以臣以無似。濫蒙洪造。從前踐歷。罔非踰分。而至於國子之長。責任甚重。決非譾劣如臣所可堪承。辭不獲免。黽勉行公。私心愧懍。若隕淵谷。日昨伏覩備忘記。深軫近來士習之偸薄。旣下責躬之敎。仍降勉勵之旨。臣莊誦再三。惶汗震駭。益不知所以措躬也。夫士林者。國家之元氣。而敎育之責。專在師儒。粤自祖宗朝以來。尤重是職。必擇文學雅望。允爲多士之矜式者。久任而責成之。菁莪樂育之盛。蔚然可觀。不幸階級漸夷。人心不古。士習之踳駁。科場之淆雜。未有甚於近日。賜柑攫挐之弊。已多有識之竊歎。而監試亂場之擧。又是近來所未有之大變。如使敎胄之任。果得其人。克盡造士之方。仰副委任之聖意。則亦安有今日之弊習乎。臣本倥侗瞀昧。素蔑學識。承乏濫竿。猥當此任。循例課試。亦不能考校明詳。以叶士望。尙何望薰陶作成。以致丕變之美乎。臨皐比而發騂。對諸生而汗背。誠無以一日自安於心。況今王言一播。士類聳動。環橋門而聽之者。莫不惕然警省。思變舊習。此誠振勵儒林。轉移風化之一大機也。當此之時。尤宜另擇師表之任。以責培壅之化。其不可使已試蔑效者。因仍蹲據。以蓋其尸職之罪也決矣。伏願聖明。亟命鐫削臣職。回授可堪之人。使敎化無閼而士習大變。千萬幸甚。且臣於儒生錄名考覈之事。竊有區區淺見。敢此附陳焉。噫。我朝取人。專在科目。而場屋不嚴。奸僞日滋。査治之擧。在所不已。不錄疊錄。均有其罪。朝家用罰。宜不以衆寡有別。竝加責罰。以嚴懲勵之典。未爲不可。而但不錄名者。旣犯闌入之科。現發之後。自有應坐之律。限年停擧。亦從惟輕。而至於疊錄之罪。曾無定律。且其推移往來之際。必不無迫於事勢。情有可恕之類。而按簿査閱。厥數甚夥。小科疊錄而被罰者。已過六百五十餘人。大科疊錄。自該曹今方査出。其數又不知幾十百。畢査之後。勢將一體施罰。過千多士。將不免屢年銅廢。臣竊以爲過重也。雖以近事言之。女子漏籍。明有朝禁。而旣査之後。以其數多。終不之罪。今此疊錄。旣非令甲之所載。則彼士子輩亦安知截然而不可犯乎。傳曰不敎而罪之。謂之罔民。愚民尙然。況於士乎。平日旣不能道德齊禮。以盡敎導之方。而今因一時之妄作。不問情實之如何。一幷驅之於罟獲之中。使聽聞錯愕。氣象愁沮。甚非國家之美事也。臣意以爲漏錄者。依前施罰。大小科疊錄之類。姑施曠蕩之典。無論已査與未査。幷置之而勿問。從今以後。嚴加申禁。恐不害於參酌輕重。寬柔以敎之道也。臣之此言。非敢一毫爲士子地也。職忝賢關。目見士心之拂鬱。妄論及此。惟聖明裁察焉。仍竊伏念人君待士之道。不在於法制拘禁。而惟以禮讓爲敎。此古昔聖王所以必先敎化。而終致以寧之美也。雖緣俗習漸訛。士趣不端。自不得不申明科條。以防奸蠹。而此特其末務耳。古語曰周之士貴。秦之士賤。此言其待士之不以禮也。惟願聖上益懋建極之治。克盡表率之道。無徒區區於法令之末。而大明禮敎於上。使一世之士習。粹然一出於正。則豈不休哉。臣旣有區區所懷。敢陳於乞免之章。死罪死罪。答曰疊錄不錄。均有其罪。一體施罰。未爲不可。而大小科疊錄者。若或過千。則三年錮廢。亦涉過重。令該曹畢査後更稟處之。疏末所陳。可不留心焉。卿其勿辭。從速察職。用副勉勵之意。</text>
<title>因柳鳳輝疏辭禮曹參判疏 乙酉十二月二十六日</title>,<text>伏以臣伏見修撰柳鳳輝之疏。論斥左參贊洪受瀗之語。極其深峻。而新通一款。亦爲其執言。此是臣曾所參涉之事。臣不勝駭怖之至。向臣之忝在銓地也。首席洪受瀗來見臣於在告之時。以爲新除郞官在外。近日臺望甚乏。不可不新通。其時事勢誠然。臣亦無異辭。而有所酬酢矣。蓋銓曹雖無行公郞廳。長官與他堂上。相議通淸。明有受敎。遵行已久。則到今責之以不待郞官。任自新通者。實是意慮之外也。臣雖不參政。旣有與聞之事。則洪受瀗被斥之後。何可獨爲晏然乎。靜俟臺議。累日縮伏。新有除命。未卽祗肅。一味惶蹙。終難泯默。玆敢略暴危悃於宸嚴之下。伏乞聖慈察臣難安之情。將臣新授職名及兼帶金吾之任。亟許鐫罷。以謝人言。以安賤分。不勝幸甚。</text>
<title>因柳鳳輝疏辭禮曹參判疏[再疏] 丙戌正月初三日</title>,<text>伏以臣於柳鳳輝之疏。有不敢晏然者。略暴難安之意。冒上辭本。而未蒙開允。令臣察職。臣誠惶感悶蹙。無所容措。繼伏見憲府論洪受瀗之啓。又以新通一款。爲其罪目。臣不勝駭惑也。夫銓長通淸。非今刱始。粤自數十年前。捧承傳定式。昭載於受敎輯錄。已成令甲。遵用且久。則彼儒臣之以此執言。歸之於濁亂之科者。已極不韙。而臺府守法之地。又從而掇拾餘論。不有定制。搆成一案。以售其排擊之計。眞所謂欲加罪。何患無辭也。吁亦甚矣。毋論其是非之如何。與臣同事之人。旣已重被臺劾。則其在公法私義。理難獨爲倖免。敢冒萬死。更陳請譴之章。伏乞聖慈俯賜諒察。函先鐫罷臣職。仍勘臣罪。以謝臺議。以安私分。不勝萬幸。</text>
<title>爲憲臣避辭及柳鳳輝疏所斥。辭京畿監司疏。丙戌正月十三日</title>,<text>伏以臣不避瀆擾之誅。再陳危蹙之悃。請與同事人。均受其罪者。蓋出於嚴畏公議不得自安之意。而遣辭之際。不無茫角之自露。以致批旨嚴峻。惶汗浹背。震悸靡定。尋單縮伏。譴何是俟。迺於千萬夢寐之外。忽有畿輔旬宣之命。以罪爲寵。反被恩除。臣誠感激。不知死所。在臣分義。唯當不計顚沛。竭蹶祗承之不暇。而第臣於日者三憲臣之避辭。所被詆斥。已極羞媿。昨又伏見副修撰柳鳳輝之疏。張皇辭說。專攻臣身。凌踏詬罵。更無餘地。臣不欲復煩葛藤。與之呶呶。以益其嗔怒。以重傷事體。而然其所謂替當分疏。大肆氣力者。實有所未曉者。臣所參涉之事。而同議之人重被其罪名。則陳疏自列。所不可已。何謂之替當耶。臣於初疏。只擧受敎略有陳卞者。欲用其遵用前例而已。不欲與人爭較矣。及其臺啓繼發之後。自不得不推原其本而言之。實出於不獲已。則有何氣力之可肆耶。明於責人。人之通患。悖出橫逆。公眼可卞。臣不必多談也。至於通淸一款。言之支離。君父之前。豈敢每每煩聒。而今者儒臣又復提說責臣以過不知反。臣安得默而息乎。謹按受敎輯錄吏典。其言通淸有二條。一則曰本曹雖無行公郞廳。長官與他堂上相議通淸。一則曰堂下淸望。使郞廳依前通塞。無郞官則堂上相議通淸。所謂雖無行公郞廳者。指有郞廳而不行公之謂也。所謂無郞官者。指無見差郞官之謂也。其詳畧雖不同。語意明白。各有所措。則向日通淸。卽無行公郞廳之時也。而今憲臣曰未見其襯合。儒臣曰可見其辭之遁。一向搆罪。持之不已。噫。著在令甲。萬目咸覩。而猶且掩遮爲說。强欲爭卞。其他卽又何說。顧臣自處之義。不容泯默。一疏再疏。妄觸鋒穎。或謂之營護脅持。或謂之分疏肆氣。前後侵辱。無所不至。臣雖無恥。何可不恤人言。抗顏復立於朝端乎。新除之下。其不可冒沒趨命也決矣。雖以職事言之。方面之任。本非老敗如臣所可叨冒。況昨年凶歉。畿甸特甚。民未卒歲。已多餓莩。方春議賑。急於救焚。體宵旰憂勤之意。濟一路元元之命。其責專在於道臣。此時此任。尤宜擇人。以臣不才。其何能管檢荒政。有所區畫。俾無捐瘠之患。而以副我聖上委寄之隆乎。以情地則如上所陳。以才分則自知甚明。反復思量。實無冒出堪當之望。玆敢悉暴微悃。仰籲於宸嚴之下。伏乞聖慈察臣由中之懇。亟遞新授之職。以謝人言。以安私分。公私不勝幸甚。</text>
<title>因臺論辭京畿監司疏 丙戌八月十八日</title>,<text>伏以臣於昨年春。忝佐銓地。適當大政。及其敎官之差出也。首席之意。必欲審擇披閱曾前別薦。而梁處濟之名在於薦記中矣。臣固不識處濟面目。而嘗聞稱譽者之說。皆曰可合於敎官。遂擧而有所酬酢。備擬於末望而受點矣。今者臺府之論。語意深峻。大臣以其時政官。至於陳箚。而箚中所謂僚貳。卽指臣身也。臣於注擬之際。旣已與議。則到今人言如此。何可以職在外官。而晏然已而乎。玆敢不避煩猥。冒昧仰籲於宸嚴之下。伏乞聖慈俯察臣情勢之難安。亟命遞臣職名。以謝臺議。以安私分。不勝幸甚。</text>
<title>京畿監司時因擊錚人誣詆陳卞辭職疏 丙戌九月十六日</title>,<text>伏以臣昨歸私次。得見果川縣囚推罪人金昌燮之子重泰擊錚原情。其侵辱臣身之語。罔有紀極。臣不勝痛惋也。因其誣罔。呶呶卞明。極涉煩猥。亦甚疲軟。而不敢晏然復命。玆不得不略陳其治獄楩槪。惟聖明之省察焉。頃於七月間。楊根郡守丁道徽始以此獄事報來。而尹弘采奴無容之招。金昌燮敎誘埋凶之節次及其奴揷沙里同謀行事之說。明白指陳。箇箇承款。昌燮奴主旣出於罪人之招。則虛實間所當捉致推問。而昌燮則初無推捉之事。報狀中但稱以病不來。以重泰兄弟訟冤之說。張皇於推案。已極可訝。而無容等推覈之際。不出問目。請刑之語。亦涉儱侗。至於咀呪罪人旣已取服之後。則亦當請出同推官。而不此之爲。仍欲獨自按治。竝請嚴刑究覈。其於獄體。節節乖錯。臣見其報辭。不覺怪駭。以爲全昧治獄之人。不可使仍按重獄。措辭論題。移于果川。而幷與昌燮而捉送。差定同推。使之治之。此實移獄之委折。而蓋爲妖惡之獄。必欲明覈之意。豈有一毫他意於其間也。然而自楊根容護而不欲問者。以臣題辭而被囚。渠輩怨毒無足怪也。謂無回題。其誣甚矣。及其移送之後。無容之招。一如楊根郡所供。敎誘之說。尤加詳悉。田畓牛隻。用賞許給云。再三同推之時。使之謄報。其成文措語而觀之則田畓及牛二隻許給之牌。果有之矣。昌燮發明之言。雖諉之於其庶母。而與弘采爭訟成隙之後。爲其庶母父母而不惜重物於怨家之奴者。實是十分可疑處。故三次同推揷沙里加刑請報之狀。臣題其書目曰治獄之道。不係人之貴賤。只觀獄情而處之。法理當然。以無容承服之招。反復參考。則金昌燮，揷沙里均是出於罪人之口者。而揷沙里則無容謂之同往拾骨而無他證左。金昌燮則無容謂之敎誘埋凶之後。賞給田畓牛隻。而觀此所報。昌燮之成文許給。果是實狀。爲其庶母父母伐草祭祀而給之云者。不成說話。雖使三尺童子見之。必不信之。執此一疑而論之則此獄端縮。透路無餘。而揷沙里則請刑。金昌燮則只以其自明之說結之。以幷爲枚報。語無歸宿。將欲何以處之耶。後日同推時論理牒報。此是臣執其疑端。與推官論難獄情之意。顧安有不問是非。急急樸殺之心也。若如重泰之言則當大獄而操斷案之筆者。將不得措一辭於按治之際耶。重泰拈出題辭中文字。斥之以語意凶險。臣又不得已以其首尾。猥此煩浼。以明其無搆陷罪囚之意。臣不勝悚惕也。尹弘采是臣九寸之親。渠在鄕曲。得見絶罕。雖有族誼。路人何異。渠之山訟。累年不決。臣爲此任。訟在驪州。渠不敢來見臣矣。以訟官所報見之。則弘采以步數爭之。不無所執。臣有循私之意則立落在臣手。而猶欲遠嫌。任他訟官之所爲。宣力請囑之說。何所據而罷耶。況此重獄。人之生殺係焉。雖是至親間事。豈有用意之人也。是可忍也。孰不可忍也。臣家逃婢所生之隱接於楊根人李澚之依下者。因其虐使。昨歲自現。而李澳時執。至於起訟。果有官卞推得之事矣。弘采旣是疏族。奴婢適在楊根。謂之陳告市恩。欲作請囑之證。渠雖巧於構臣。何敢上誣天聽至於此極也。報狀題辭。欲爲詳審。未到本官之前。設有删改之擧。此何爲執言之端乎。至於無容前後推覈。一樣輸情。乃是謀殺主已承服之罪人。考覆親問。方可啓問。而持以有辭連之人。故尙此淹滯。別關催促。使之頻數同推者。此果臣搆陷昌燮之計耶。以承服二字冠之於無容之首。渠之以此爲切迫。其勢雖然。無容供辭。其將掩匿。而以未承服爲言耶。獄成數朔。三次同推。一向更推。蓋欲審克。而只以意見有所論題。在渠若有剝膚之憂。則子爲父訟宛。宜無所不至。直據事實而上聞。猶之可也。搆捏執法之官。恣意醜詆。若是其無嚴。國之紀綱。必無是事。臣何足言。有辱朝廷。誠可痛也。臣受此誣衊。決難仍在是任。伏乞聖明亟先遞臣職名。仍命攸司拿致諸囚於京獄。詳覈嚴問。明卞獄情。臣果有循私文致之跡。則快正臣罪。以昭刑章。重泰爲誣捏罔上之歸。則痛懲以法。以礪弊習。公私不勝萬幸。</text>
<title>辭刑曹判書疏 丙戌十月二十三日</title>,<text>伏以本月十九日。伏奉恩旨。以臣特授刑曹判書者。臣聞命震悸。撫躬戃怳。不知所以自措也。竊念八座之列。秩高而位重。司寇之長。任大而責重。苟非地望才識爲一世所推許者。其不可驟躐而僥冒也決矣。臣之空疏鈍劣。不惟臣所自知。通籍立朝。已近州稔。本末伎倆。亦聖明之所以下燭也。臣歷試內外。蔑有聲稱。前後忝竊。無非濫竿。而至於今日特簡。實萬萬夢想之所未到。而亦萬萬輿望之所不期。不知聖明何取於一無用之臣。而乃有此非常之誤恩也。如鵜在梁。若蚊負山。分外之職。匪榮而懼。自承新命。五情爽惑。寢食不甘。直欲循墻而不可得也。噫。升高者必顚。酌滿者易溢。以臣眇福。致位至此。一身之灾。固不足言。而累聖朝器使之政。非細故也。況臣年迫六旬。痼疾在身。精神筋力。已無餘地。訟獄劇地。決非所堪。假使臣貪榮戀寵。冒沒進當。必將立見僨敗。玷汚名器而已。此臣之益復懍懍而置身無所者也。靜竢物議。累日泯默。今始披肝瀝血。仰籲於宸嚴之下。伏乞聖慈俯賜鑑諒。將臣新授職名資級。函許改正。以重官方。以安賤分。公私不勝幸甚。答曰。今玆擢授司寇之長。意非偶然。安心勿辭。從速行公。</text>
<title>辭刑曹判書疏[再疏] 丙戌十一月</title>,<text>伏以臣猥蒙寵擢。震越罔措。陳疏控免。實出血懇。而天鑑不諒。不賜允許。反降溫批。至令安心行公。臣於是益復感激惶霣。不知死所。顧臣庸愚駑下。百不如人。洪恩所被。節次推遷。遂至於亞卿之列。諸曹貳席。踐歷殆遍。忝竊已多。愧懼恒切。然而佐貳之官。事無獨專。碌碌隨行。幸無大何。逮夫受命畿輔。終年徒餔。尸素之罪。自知難逭矣。乃於人望之外。擢置上卿之班。視其位則國之重臣。言其任則訟獄劇地。此豈一毫近以於如臣衰朽無能者哉。夫國家官人之方。必審察賢否。擧而用之。然後各適其才而無虛授之譏。人臣受任之道。必揣量才分。進而當之。然後能擧其職而無冒據之誚。百司庶僚。無不皆然。矧伊六官之長。尤宜難愼者乎。簡自中旨。非由銓注。事出格外。瞻聽俱惑。雖使人器相稱者當之。必不厭服物情。況以臣之萬萬無似。膺此異數。若固有之。而唐突承命。則其貽累朝政。玷汚官方。爲如何哉。百爾思之。終難冒進。日者承批之後。擬復連章力辭。而瀆擾是懼。泯嘿縮伏矣。今日始乃交龜。臣當親納密符。而新授之職。決無祗謝之望。不得已使褊裨替納。臣尤不勝死罪。更申肝膈之悃。仰干鈇鉞之誅。伏乞聖慈俯察危懇。所授官資。亟許改正。以安微分。公私幸甚。</text>
<title>知事時被申命蓍，金垓上言誣詆陳卞疏。丁亥九月</title>,<text>伏以臣之所患背疽。萬分危重。累次割瘡。流毒未已。出入死生首尾四旬。近日以來。腐根旣拔。新肌始生。稍有差道。而尙未完合。閉戶調治。西樞除命。久稽祗肅。一味惶恐。不知所措。迺於千萬意外。忽被故留守申懷子命耆之上言凌辱。臣不勝驚駭痛惋之至。臣雖疲劣。誠不欲與渠呶呶。以損事面。而第其譸張之說。疑惑聽聞。不得不略暴梗槪。以冀聖明之垂察焉。臣於頃年受命松都。與申懹爲交承。而到任之初。有石奎瑞事更査之擧矣。懹自以爲據法按治。爲民除害。而其被謗自明之說。極論奎瑞罪狀。有同立隻。爲其交代而按覈其事。實有關涉前官者。故臣以決難擔當之意。具由馳啓。則該曹强請仍査。蒙允回下。臣旣辭不獲免。亦不敢久淹成命。只取應問各人之招。移送該曹而已。未嘗以片言半辭分柝是非。有所左右於其間矣。不料懹發怒於奎瑞之減律。又以一疏齮齕諸臣。而攻臣之語尤甚緊重。臣又不得不露章自列。而應卞之語。自不無牴觸者。懹之生時慍恚不平。固其所也。而今其子托以爲父訟冤。橫加詈辱。此誠意慮之所不到也。上言中所謂强擧拔去之條。査其罪目之外者。卽演出其父疏中之語也。御路作畓。旣是奎瑞八罪中一條。而懹之摘奸文書。初不送於該曹。故臣於更査之後。以其文書輸送之意。擧論於移關。而該曹之拈出此條。比擬他律。減等徒配。豈臣之所可預知也。若曰罪名之外。則其時懹疏及渠之今番上言中。何以歷數於罪目中耶。懹之以此歸咎。固已怪駭。而今其言又至於此。有若臣曲爲奎瑞用意提說者然。豈非無據之甚者乎。其他誣辱之說。不可殫擧。而承望低昂之斥。誠不滿一哂也。今判府事臣金昌集。卽臣外黨再從親也。大臣以曾經居留。備諳事實之故。被援於石綿慶擊錚原辭中。雖不得已陳疏。夫豈有爲奎瑞分疏之意也。設如其言。此何大段關係。而爲其一家之人者。必欲承其意旨。誤其査事耶。其父疏中牽連之說。已是勒加。而其子之言。專以醜辱爲主。不足多卞也。至於唯恐其誣之或白云者。尤不成說。臣以交承爲嫌。奎瑞査事。亦不欲當之。則其父謗言之伸白與否。豈臣之所可干涉也。命耆父子以其所被之謗。怒臣之不爲査治。旣被其積憾於在世之日。又遭此無限詆罵於年久之後。臣之與懹替任。是臣不幸。而終使其子痛其父之死不瞑目。此則可哀也。大抵人之爲父兄訢冤者。若有可卞之端。則固無害乎其言之不擇。而今命蓍則不然。當初奎瑞之減等。非緣更査者。明有文案。設令因其査而全釋奎瑞。非其父兄之私讎。則今於其父旣沒之後。有何可伸之冤。而無端上言。恣意閃幻。搆捏誣辱。不止臣一人而已。如使今曰朝廷少有紀律。安敢乃爾。況聞向者本府又以奎瑞上言。明覈事狀。奎瑞爲枉配之歸。而至有反坐▣請。則旣往之査。今無可論。而猶且含怨次骨。偏加詬辱於臣身者。抑獨何哉。玆事委折。已悉於彼此疏本。伏想聖鑑亦必洞燭無餘。而臣雖無狀。忝居卿列。逢此非常之橫逆。其貽辱搢紳大矣。將何顏面彷立周行乎。且臣得見驪州人金垓上言。則以爲渠之與李九行相訟奴婢。臣以監司。與李哥有連婚之誼。而李哥處決給。又以刑判循私移關於驪州云。臣尤駭然也。臣於待罪畿營時。有李宇昌者。以其奴婢與金垓符同橫叛之意呈狀。臣以明査推給之意。循例題給而已。厥後金垓元無接訟之事。則有何立落之可言乎。李哥處決給五字。渠亦以爲未詳實狀。而猶且云云。已極痛駭。至於移關之說。尤甚孟浪。臣取見刑曹文書。則因金垓告狀起訟。而李哥曾已再度得伸。金垓決後仍執。故骸曹論理決辭。成給移關於李哥。而此是臣在畿營時事。則該曹處決。亦豈臣之所知也。垓乃全沒實狀。滾同成說。至以循私爲言。渠雖無知。何敢白地搆望至於此極乎。近來人心不淑。國綱不嚴。訟者之詆誣訟官。不勝紛紜。而其粧撰虛罔。上欺天聽。未有若是之甚者。該曹文書月日俱存。今可考驗。其言是實則臣當被循私之罪。渠若誣罔則自有應施之律。乞付攸司。明覈處之。使奸細之人。有所懲畏焉。臣病勢情勢。俱無冒進之望。玆敢悉暴危懇。仰瀆宸嚴。伏乞聖慈俯垂諒察。亟命鐫削臣姓名於朝籍。仍勘臣前後罪犯。以快人心。以安私分。不勝幸甚。答曰搆捏之說。何足爲嫌。下款所陳。令該曹處之。卿其勿辭。從速行公。</text>
<title>辭刑曹判書疏 丁亥十一月初四日</title>,<text>伏以臣於向者。重患危腫。命在朝夕。無望生全。再續殘喘。得有今日者。實天幸也。大病之餘。眞元未及蘇復。瘡處雖合。肌革亦不充完。以此危脆之狀。實無當寒行動之望矣。頃臣之叨拜本職也。親舊之見臣形者。皆曰不可妄動。醫師之治臣病者。亦戒容易速出。而自念此身猥蒙寵擢。致位至此。無一毫裨補於國家。而前後每以病辭職。不能效奔走之勞。今雖纔經死疾。已免委頓之境。謂可以竭蹶承命。顚仆而後已。遂黽勉出肅。行公僅一旬矣。自前月望後。感寒傷風。諸症交發。頭腦之痛。連及鬢骨。如以刃刺。殆不堪忍。負席呻楚。尙無差道。加以背瘡新合之處。赤暈凝聚。作痛甚緊。連施散鍼。多出惡血。而猶不止痛。毒氣益肆。暈大如掌。色漸靑黑。方有更爲成膿之漸。幾死僅甦。又如是作苦非常。若不善攝。實關死生。不得已尋單乞解。坏蟄治療。非敢有托病自便之意。而荏苒之間。倏及二旬。煩劇之地。曠廢已久。一味兢惶。不知所措矣。昨伏見備忘記。敬天憂民。責躬警衆。辭意懇惻。迥出尋常。自足以格彼蒼而感豚魚。在廷之臣。疇敢不祗承休命。以思自勵也哉。至於刑獄多滯。乍出旋入之敎。臣奉讀未半。惶恐欲死。臣誠不幸種種疾作。罪積癏官。令被嚴誅。而聖度天大。不卽譴斥。深軫滯獄之弊。責臣引入之咎。匪怒之敎。至發於綸綍。臣一息未泯。尙此偃伏在床。更以何說。乃敢自解於明旨之下哉。席藁私次。只竢鈇鉞之加而已。第臣卽今病狀之難强。如上所陳。時月之內。決難運身。若不早有處分。則不但曹務積滯之可慮。啓覆罪人之未詳覆者有之。必開坐照勘。然後方可以報于政府。此尤目前緊急之事。而一番赴衙。臣不能自力。以致遷就。極爲悶懼。玆敢不避煩猥。冒萬死呼籲於天地父母之前。伏乞聖慈特垂矜察。函遞臣職。且治臣罪。以勵羣工。以安賤分。仍命銓部。勿復檢擧。使臣得以積久調治。復尋生路。以卒生成之澤。不勝大願。臣寫疏欲呈之際。意外召牌臨門。而欲起還仆。終未祗赴。分義掃地。罪戾益深。伏乞 此下似缺 刑章以爲違嫚者之戒。千萬幸甚。答曰卿之疾愍如此。不宜强迫。本職今姑勉副焉。</text>
<title>辭判尹知義禁疏 戊子</title>,<text>伏以臣賤疾猝重。不能供職。陳章控辭。見阻未徹。一味悶縮。不知所處矣。不意此際。又有金吾之命。臣不勝感惶震越之至。以臣衰敗精力。加以疾病種種。實無耐久劇務之望。而近日所苦。又是輪感之重者。累日彌留。差歇未已。詞訟之地。已難引日虛帶。況今李喜朝事。自禁府移送京兆。事係裁稟。則必委之於長官者例也。喜朝卽臣之外四寸妹夫也。臣何敢冒嫌參涉於其事乎。且卽今禁府重獄。李東彥事是已。東彥亦臣之堂妹夫也。此獄未究竟之前。爲其一家人應避者。其不可冒據本府也決矣。本兼兩任。俱係當遞。病又難强。未能出肅。連日起居之班。終未得進參。臣尤死罪。伏乞聖慈俯賜諒察。將臣京兆金吾之任。爲先鐫改。以便公私。千萬幸甚。</text>
<title>辭判尹知義禁疏[再疏]</title>,<text>伏以臣於本職及兼帶金吾。俱有嫌礙之端。猥上辭本。冀有處分。而伏承聖批。以勿辭行公爲敎。臣不勝惶悶之至。臣之卽今病狀。實無承命速出之望。而設使早晩行公。李喜朝事則終難冒當。不避瀆擾之誅。更申微懇。死罪死罪。夫李喜朝山事。當據摘奸書啓而覆奏矣。在朝家事體。必付之於至公無嫌之人。使之論其是非。定其立落可也。臣以喜朝一家人。何敢參涉於其間乎。外四寸妹夫。雖曰無應避之法。似此大段爭訟之事。豈可諉以法外。而不爲之嫌避乎。金東弼與李喜朝。自是疏族。而李世德之詆斥東弼。至以不顧嫌疑。不恤公議爲言。以臺閣而論列其事。猶且如此。則臣之不可決此訟。豈不較然明甚乎。況伏聞壬午年間洪禹錫與李喜朝爭山見屈。擊錚下禁府。而其時同義禁趙泰采。以禹錫之異姓四寸妹夫。議啓公事。引嫌不參。至有榻前陳達之事云。此與臣今日事相類。而實爲可據前例。臣何敢不避嫌疑。冒沒當之乎。臣之不可仍帶前職擔當此事也決矣。至於金吾則旣有首席。又有他堂。事關親嫌。臣不必與聞。而第以應避之人。重獄未勘之前。苟充其位。議讞之際。不得備員。則以公以私。豈不有所妨礙乎。臣之不欲冒進者。蓋出於不獲已也。臣之乞解兩任。實是事理之所不可已。而前疏所陳。辭不達意。未蒙允許。臣誠悶蹙不知所措也。且臣賤疾深重。昨者坐犯逋慢之誅。今日請譴之章。未及登徹。天牌又降。分義是懼。不得不趨詣闕外。而本兼兩任。終有所不可冒當者。伏乞聖慈俯賜諒察。亟命遞改。以便公私。千萬幸甚。答曰卿之引嫌。雖是法外。觀其疏語。不無所執。本職今姑勉副。卿其勿辭。從速察職。</text>
<title>辭知義禁疏</title>,<text>伏以臣於金吾之任。旣有嫌避之端。除拜之初。再上辭本。而未蒙開允。數日之內。嚴召荐降。分義是懼。不得已黽勉承命。仍參坐衙。蓋於伊時首席急於他事之推覈。李東彥事。未及擧論故也。近又以首席引入之故。數次開坐。取招罪囚矣。日昨臺臣疏請坡民之從速斷讞。聖批有申飭之敎矣。首席今已出仕。成命之下。必當幷擧其事。而無如前淹滯之理。臺臣之意。雖只爲坡民。而坡民之年久被繫。專由東彥事。則今於議讞之際。臣以應避之人。何可參坐乎。從前此事奏當之必請備員。不得勘決。以致三年滯囚者。蓋所以重其獄也。以臣之故。缺一堂席。則將不得備員。而必復有遷就之弊。殊無申飭速斷之意。臣之不可仍帶此任也決矣。玆敢更申微懇於紸纊之下。伏乞聖慈俯賜諒察。亟遞臣兼帶知義禁之任。以便公私。不勝幸甚。</text>
<title>因兩司長官疏辭戶曹判書疏 戊子八月二十四日</title>,<text>伏以臣於本職。萬萬不稱。而猥荷謬恩。辭不獲免。黽勉冒出。非不欲殫竭奉職。而以臣衰敗癃病。已難堪耐劇務。況錢穀出入。雖升斗尺寸之微。皆不得放過。裁量闊狹。參酌緊歇。推移通變。以濟其用。決非臣才分精力之所可堪當。受命以來。日夕憂懼。惟以趁未顚僨。力辭必解爲期。非有因仍久冒之計。而連値多事。未遑言私。惶悶恧縮。以至于今矣。伏見兩司長官之疏。以臣頃日筵奏兩款事。論斥頗峻。臣不勝瞿然之至。夫敬差官之無益有弊。言之久矣。在前凶歲。旣多停送之時。見今廟議。亦以不送爲可。而大臣引入。稟定未易。年分事目。磨鍊爲急。臣敢請對陳達蒙允矣。今者憲長責以襲謬。又謂之擧措乖舛。執法之論。誠可畏也。至於田結私用。爲今痼弊。朝家嚴飭。前後何限。而守宰犯科。愈往愈甚。臣常慨然於此矣。適忝是任。思欲矯弊。而臣之妄意。以爲田結私用。罪重於還上虛錄。依倣此例。變通立法。則庶有懲畏之道。故以此就議於大臣。陳稟於榻前。遂蒙兪允。添頒事目矣。諫長以容易刱設爲言。有此咎責。臣不敢自以爲是也。凡玆數事。皆臣職事所關。入奏定奪。亦非臣一時獨見。而是非紛然。終不免臺斥。臣何可晏然仍據職次乎。玆敢冒陳危悃。仰籲於宸嚴之下。伏乞聖慈俯賜諒察。亟遞臣度支之任。以謝人言。以安私分。不勝幸甚。</text>
<title>因李義浹上言陳卞辭職疏</title>,<text>伏以臣曾於待罪京兆時。有朴文郁山訟回啓之事。而文郁以李聖肇得決後。督掘其母葬之故。稱冤擊鼓。至遣郞官摘奸以來矣。觀其書啓。兩山相距。旣是千步之外。而案對禁葬。又非法典所載。故臣與僚席相議。據法決折矣。今見李聖肇之族黨李義浹等上言。則以臣決辭。或謂之語意矛盾。或謂之無端決給。侵斥備至。落訟者之言。宜無所不至。而該府覆啓。亦曰不可直以對沖步數。有所決給云。誠如此說則乙酉年申明對沖勿禁之意。果安在哉。臣實未曉也。臣之被詆訟者。旣非尋常。而伊時隨參同僚。至於以此陳疏。則臣何可以不在其職而晏然泯嘿乎。不得不冒昧瀆擾於靜攝之中。臣尤死罪。伏乞聖慈亟命遞臣之職。仍治臣斷訟不公之罪。以安微分。不勝幸甚。</text>
<title>因奉常寺草記辭職疏 戊子十月</title>,<text>伏以臣伏見奉常寺草記。以西籍田粢盛所載船沈水事。有各其官吏照法處置之請。臣於是不勝惶惑之至。蓋地部以站船句管之故。粢盛各穀運來船隻。令水站定送者。逐歲應行之事也。今秋亦依前例。分付右水玷使之定送船隻而已。無他干涉之端矣。今其船隻沈水。出於意外。此豈本曹之所知。而以此移罪於本曹。實非臣淺慮之所及也。第以其草記見之。似有太常都提調分付之事。而船隻沈水之後。該寺下人不報本曹。本道狀聞。未及上來。臣曹則漠然不知。自太常草記之後始知之。而又未聞有分付。雖欲飛報。何可得也。此必太常下人掩置不傳之致。而其不能趁卽擧行。其勢然也。臣於再昨。始聞沈船之由。極爲驚駭。捉致站船人。治罪次推問。則以爲船隻體大完固。只載粢盛穀三百七十餘石。則萬無致敗之理。而該寺書員稱以官納穀。草米租等物多數加載。船人知其必敗。退遁不載。則書員等率其籍民。恣意添載。水淺載重。不得運動。未離裝載之所。仍爲沈沒云。果如是則莫重粢盛所載之船。多載他物。致有此臭載之患者。誠爲駭愕。臣旣已移文本道。使之詳査啓聞。以爲處置之地。而毋論其事之如何。本曹該吏。今方囚治。郞僚亦在聽勘之中。臣爲壹曹之長。凡有咎責。理宜先受。泯嘿縮伏。以俟譴何矣。卽接小報。臣受點於殿講試官之望。以此情勢。決無進參之路。不得不略暴委折。冒死呼籲。伏乞聖慈先遞臣職。函令攸司照法勘處。以安私分。不勝幸甚。</text>
<title>嚴敎後待罪疏</title>,<text>伏以臣猥膺重任。事務煩劇。非臣精力才分之所可堪。而拜命以來。未嘗一日言病者。蓋欲殫竭奔走。以少效涓埃之報矣。迺於四五日前。早朝赴衙。觸感風寒。忽覺渾身灑淅。肢體如束。急歸私次。委身床褥。諸症暴重。殆不省事。頭腦之痛。最爲苦谻。連誠解表之劑。少無分效。彌留累日。有加無減。全癈食飮。方在痛楚之中矣。昨者開筵有命。而經筵之官。適皆有故。喉司不知臣實病之如此。一幷請牌。半日嚴召。至再至三。終不敢坐違。忍死起動。及到闕外之後。寒縮益甚。至於戰掉。精神迷悶。若將昏窒。反覆自量。決無趨造禁庭。登侍前席之望。不得不投疏退還。臣子分義。掃地盡矣。臣雖無狀。亦有心腸。如使臣之所苦。有一分可强之勢。則別無難安之端。何敢偃蹇違逋至於此哉。聖度天大。不加譴罰。至有四牌之命。驚惶震慄。不計隕斃。艱辛束帶。擔舁趨承。而論其負犯。萬戮猶輕。邦有典刑。終難倖免。問備薄罰。何足以贖其罪哉。帶疾蠢動。一倍添傷。達夜叫苦。一息猶存。嚴敎之下。求死不得。玆敢冒陳危懇。仰請斧越之誅。伏乞聖慈俯賜矜察。將臣本兼諸任。亟先鐫免。仍命勘斷臣罪。以爲人臣慢命者之戒。公私不勝幸甚。</text>
<title>經筵被劾後辭本兼諸職疏 戊子十一月初八日</title>,<text>伏以臣之屢違召命。自速逋慢之誅者。雖緣賤疾萬無自力之致。而論其負犯。萬▦殞難贖。幸蒙寬大之典。只被問備之罰。感惶震越。置身無地。浹旬苦痛。未及夬愈。而歲幣看品及方物封裹。俱係職事之重。無他推諉之處。不得不强起以進。旣出之後。又不敢稱病於賓廳之坐。且於時議。無異聾瞽。不自省顧。矇然入侍。自作之孼。終難倖逭。惠文之章。發於前席。蒼黃逆出。一倍羞媿。屛伏自訟。恭竢嚴命矣。末減之論。猶未准請。白簡旋停。職名依舊。臣誠俯仰恧縮。不知所以自措也。臺啓之停。是不過容臣自處。在臣廉義。決不可一日仍冒於其職。玆敢瀝血仰籲於悶不之聽。伏乞天地父母。俯察微懇。將臣本職及兼帶經筵金吾摠管籌司提調等任。竝許鐫遞。仍命勘臣罪名。以謝公議。以安私分。不勝幸甚。</text>
<title>辭戶曹判書疏 戊子十一月十八日</title>,<text>伏以臣之情勢。萬分窮蹙。毋論本兼。決不可仍冒職任。而冒陳血懇。未蒙開允。劇務癏曠。已多時日。臣誠惶隕悶鬱。不知所以自措也。臺閣請遞之啓。只擧兼銜。不及本職者。雖出於末臧。而其所論列。非以經筵職事也。特以嫚命爲罪。嫚命之罪。在於臣之一身。則一身進退。豈以本兼兩任而有所分別也。兼任雖遞。本職尙在。分義雖嚴。廉隅亦大。此臣所以期以必遞。不敢爲耐彈盤礴之計者也。況臣雖甚無似。忝在上卿之列。旣遭臺劾。冒沒復入。則臣之去就。縱不足恤。其如物議之嗤點何哉。臣雖欲貪恩畏罪。黽勉趨命。有不可得也。區區至懇。終未蒙幸。則唯有坐俟嚴誅而已。臣之蹤地。亦孔之艱矣。且臣再感寒疾。症情非細。委頓痛楚。不能自力。數日之內。連違召命。臣之罪戾。益無所逃。玆敢席藁私次。疾聲仰籲於宸嚴之下。伏乞聖慈俯賜諒察。亟罷臣職。仍治臣罪。以安微本。不勝幸甚。答曰許遞兼任。今無可嫌。須勿固辭。速出行公。</text>
<title>辭戶曹判書疏 戊子十二月二十二日</title>,<text>伏以臣賤疾深重。不能自力。屢犯違慢。罪合萬死。陳章請譴。見阻未徹。一味悶蹙。無所容措。伏聞日昨聖明以臣引嫌之過。下敎於筵中。前後聖旨。開釋至此。臣誠感激惶隕。尤不知死所也。臣旣已冒沒一出。不當復以情勢爲言。而聖敎及此。區區情實。何敢自外於悶下之聽。而不爲之陳暴哉。臣之當初所遭。決無因仍在職之理。而辭疏還出給之後。更無呼籲之路。黽勉承牌。誠出於迫不得已也。臣若必遞爲期。終不應命。則在朝家禮使之道。必當已有處分。而徒畏分義。終於去就無據。同被臺參。一適一否。臣心愧恥。已不足言。而物議嗤點。當復如何。如使臣引其當引之嫌。盡其自處之道。則豈至於此哉。臣實慙悔無及。此臣所以必欲求解而不敢行公者也。且臣衰朽已極。精力消耗。雖無疾痛。已難久堪劇務。而況自隆冱以來。寒疾頻作。乍歇旋谻。再感委頓。已踰一旬。而種種諸症。有加無減。頭腦之痛。愈往愈甚。痰喘苦谻。不能安枕。全廢飮啗。呻楚不已。元氣日漸凘鑠。實無復起之望。縱無難安之事。卽此病狀。決非時日可瘳之症。旣往廢事。已浹兩朔。前頭察任。又無其期。民部劇地。豈容一任其癏曠也哉。卽於意外。又因備局之啓。召牌下臨。而沈淹床席。末由轉動。終不得祗詣。臣之罪戾。合被重誅。玆敢席藁哀籲於天地父母之前。伏乞聖慈特加恕察。亟許鐫遞。仍治臣前後違命之罪。以肅朝綱。以安微分。公私不勝幸甚。答曰旣遞兼任。廉隅已伸。勉副司馬。矜念情理。則一適一否云者。予未曉也。於卿實無難安之端。勿復撕捱。以損事體。速出行公。毋使劇務久曠。</text>
<title>戶判時辭知義禁疏 己丑正月二十三日</title>,<text>伏以臣卽伏見昨日榻前定奪。有禁府輕囚令次官議讞之命。臣竊以爲不然也。夫王獄讞囚。事體重大。毋論輕重。非首席則不得爲之者。自是不易之規也。如有首席應避之嫌。則令次官議讞者。亦或有之。而今者首席無他端。而只以大政後例辭本職引病暫入之故。遽令次官破格代斸。其爲未安。實不淺尠。臣以次官誠有所不可晏然替當者。玆不得不冒昧仰陳。伏願還寢成命。以待首席之出仕。俾無壞損體例之失幸甚。仍念臣前冬所患。至今未解。種種呻楚戶中。最是久嗽聲嘶。語音幾於不通已浹數朔。差歇無期。受傷旣重。所苦如此。而頃日次對。黽勉入侍。奏達之語。不能成聲。伏想聖明亦已俯燭臣之病狀矣。本職多事之地。奔走酬應。僅免廢曠。所帶金吾。亦係緊務。以此病勢。實無兼察之路。不避煩猥。敢此哀籲。伏乞聖慈俯賜矜察。將臣兼帶知義禁之任。爲先許遞。以便公私。不勝大願。答曰疏辭如此。吏判令政院牌招察任。卿其勿辭行公。</text>
<title>辭兵曹判書疏 己丑六月十二日</title>,<text>伏以臣以樸遫之資。受特達之遇。致位卿月。踰濫已甚。度支之任。本非所堪。而黽勉冒據。荏苒一周。適値歲儉。國計板蕩。心勞手拙。尸素度日。夙夜憂懼。恭竢罪罰。迺於千萬夢想之外。忽有千萬不敢當之命。臣誠惝慌驚惕。莫知置身之所也。竊念六官之長。何莫非重任。而至於司馬。其責尤大。詰戎籌邊。自是本兵之務。而目今時事艱虞。兵民俱病。軍國區劃之難。百倍平時。苟非才具練達。識慮淹通者。其不可一日僥冒也決矣。臣本蹇劣。百無肖似。居內居外。效蔑治能。立朝三十年。未有毫分裨益。本末俱著。長短畢露。其倥侗無用之實。固莫逃於聖鑑之下。而年踰六旬。薄質易衰。經年劇地。精力殆盡。尋常酬酢。十忘入九。雖使臣竭其死力。夫豈有一分堪承之望哉。噫。上之所以使下。貴乎量才而授官。下之所以事上。亦必度能而任職。今若不揆才分之如何。秖以資歷之相當。遽加以不近以之任。是何異於强僬僥以千匀。責駑馬以千里哉。見今朝著之上。屢經此任。諳練曹務者。亦不乏人。願何取於衰朽無能之一賤臣。以之辱名器而羞當世哉。反復揣量。決無冒進之勢。玆敢悉暴肝膈。仰籲於宸嚴之下。伏乞聖慈俯察至懇。將臣新授職名。亟許遞改。回授可堪之人。以幸國事。以安微分。不勝大願。答曰司馬重任。不宜久曠。安心勿辭。速出行公。</text>
<title>三告加由後辭兵判疏 同年初五日</title>,<text>伏以螻蟻微臣。猥將賤疾。三上辭單。瀆擾宸嚴。惶霣雖深。鐫免是冀。不意加由之命。特出常格之外。臣誠感惕隕越。不知置身之所也。臣之空疏陋劣。萬萬不似於重任。而偏蒙洪造。分外叨竊。辭不獲免。黽勉冒出。唯思竭盡筋力。顚仆後已。而才具駑下。智慮淺短。不能少效職責之萬一。以副我聖上委寄之隆。反顧循省。尸素而已。夙夜憂懼。寢食靡甘。目今時事多艱。邊鄙可虞。此時司馬之長。尤宜愼簡。而軍旅之事。臣所未學。綢繆之策。自知蔑如。以臣無用。其何可因仍久據於此任也。況臣受命未幾。初當大政。聞見寡陋。又無知鑑。武弁之知名識面者絶無而僅有。才堪將領。可爲儲望者。造次之間。固未易得。而逐窠塡班。循次調遷。亦不免隨處舛錯。罅漏迭出。至於僉樞之窠。皆以老職人備望矣。末擬之鄭洙源。聞已身死。文兼柳百乘。亦方在喪中云。以其名在官案之故。不知已死與在喪。而誤爲擧擬。終至受點。臣之昏謬不察之失。於是尤著。此亦臣不可仍冒之一端也。臣誠惶恐俟罪之至。且臣衰朽已極。又有風漸。左邊偏虛不仁。自經暑濕以來。手足運用。一倍艱辛。若不趁今治療。則將不免爲廢疾之人。加以胸膈升降之氣。是臣膏肓之疾。十年沈痼。尋常作苦。兩日政廳。觸感尤重。昨者終日昏窒。幾死僅甦。以此種種危症。決無奔走供劇之望。而前頭連有擧動。實難自力於侍衛之列。玆敢疾聲更籲於天地父母之前。伏乞聖慈察臣才分之不逮。憐臣病狀之難强。將臣職名。函許遞改。以幸公私。不勝大願。答曰司馬重任。不宜輕遞。卿其勿辭。速出行公。</text>
<title>辭兵判疏 己丑十月初十日</title>,<text>伏以臣於頃者。以禁旅都試之役。蚤暮往來。殆至七日。觸冒風雨。感傷甚重。而猶不至於委頓苦痛。故不敢言病。黽勉行公矣。迺於初五日次對罷出之後。適甚煩渴。過喫冷物。仍成腹病。似瘧非瘧。呻吟不已。實難運動。而翌日有政。又有春宮還次問安。分義所在。不敢不進參。處冷移晷。轉輾添傷。未出闕門。忽覺惡寒惡心。神氣不平。而旣已差祭。不得直歸私次。仍爲齋宿於闕下矣。胸腹之痛。至夜陡谻。三焦痞塞。呼吸不通。冷汗如瀉。氣息喘喘。頃刻之間。若將隕絶。達曙叫苦。昏昏不省。受香時迫。轉動無路。莫重享官。臨急變通。病裡惶霣。已不可言。擔舁還家。百般治療。所患諸症。有加無減。都試終場。政府又以昨日出令。未免停止。禁營操鍊。亦不得行之。國之大事。在祀與戎。而臣於斯二者。病不能自力。癏曠之罪。實無所逃。念臣此症。亦非一時偶發。十年沈痼。百藥罔效。年衰氣敗。發作無常。今又挾感傷食。傍症隨生。胸膈之氣。上塞不下。心腹之痛。愈往愈苦。全廢食飮。日就凘綴。委頓床席。差復無望。本兵重任。決不可引日虛帶。玆不得不疾聲呼籲於天地父母之前。伏乞聖慈俯察臣病重實狀。亟許鐫免臣職名。俾重務無曠。殘喘獲延。公私不勝幸甚。</text>
<title>辭兵判疏 庚寅正月十一日</title>,<text>伏以臣於垂死病中。伏聞聖體又有未寧之候。大小臣僚。憂遑奔走。而床簀危喘。末由運動。終不得進參於大庭起居之列。一息未泯。尙有知覺。煎灼惶悶。寧欲速盡而不可得也。不料狗馬賤疾。猥蒙軫念於玉候靜攝之中。至有太醫視疾之命。臣是何人。獲此不敢當之異數於君父也。感激之極。不覺涕淚之橫逆也。在臣分義。固當不計死生。竭蹶供職之不暇。而願臣所患寒疾。重發於積瘁之餘。自初症樣。極其危逆。委頓痛楚。今已十數日矣。種種醜穢之症。固不敢煩縷。而卽今頭腦疼痛。胸膈痞塞。最爲苦重。喘症日甚。呼吸急促。達宵而虛煩不寐。終日而全無食思。强有所喫。嘔逆輒吐。眞元日鑠。形肉換脫。方在朝暮待盡之中。尙何有復起爲人之望乎。此時言病。臣子之所不敢。而虛帶重任。罪積癏曠。不得不疾聲哀籲於仁覆之下。伏乞聖慈天地父母。俯賜矜察。亟遞臣職。俾得安意調治。復尋生路。千萬幸甚。</text>
<title>跋[金樵泰]</title>,<text>晦菴夫子有曰先祖有善而子孫不能暴白以傳於後世。是不仁也。是故仁人孝子之追先也。雖一端一節至微細事。實有可辭來裔之蹟。猶恐泯沒。以圖不朽。況吾九世祖甲峰公以景廟名臣。經國之才。事君之忠。蓋超然獨得乎天分之多。而素所蓄積于胸中者。有不能已耳。以其已然之跡考之。入朝論道之節。濟時澤民之功。斥邪扶正之義。炳炳乎國乘。載之野史。書之口碑。相傳不啻藉藉。至於治己整家之際。修辭立言之間。巍巍然若泰山之重也。恭惟當時酬用著述。豈曰止此而已。裒葺於散失之餘。若所謂零金片羽者。只此若干編已。家藏而傳來數百年所于玆。而又以未及刊行。實爲累世之恨矣。顧玆不肖。年淺學疏。曷敢幹議於斯事也。但尊祖繼述之心。初無以行之高卑。齒之多寡。有所與否也。是以稟謀于四從祖議官連植氏。出力自擔。定所剞劂。不數月訖功。噫。先祖之崇德大節。方可愈久不泯。而凡吾爲忠靖公之后者。幸免於紫陽不仁之誅也云。崇禎後五年甲辰九月上澣。九代孫泰再拜謹書。</text>
<title>跋[金顯洙]</title>,<text>不肖自齠齡。略聞我六世祖忠靖公之事實於先考矣。及長謹讀諸疏篇及札牘。其炳烺節義。光輝文章。可以爲幷世羣賢所推重。而至若景廟朝辛壬危疑之際。懟儲之禍。追隆之議。忠臣義士。或齎志而不敢出言。且於斥羅良佐之醜正。救李文穆之削版。名公哲輔。亦未能決議。惟公奮然抗章。不避斧鑕。視死如歸也。其誠中亢直。可與霜雪之凜凜。形外貞忠。亦如日月之昭昭。足有辭於天下。而且爲法於後人者也。世世公評自在矣。區區後裔。何敢贅焉哉。公之遺稿。殆成巨帙。而後孫零滯。不得收拾其一二。嘗所痛恨矣。歷累世。季父議官公檢閱弊簏所藏。書疏總若干萬言。將欲繼述壽傳之計。只以力綿未就也。懼夫愈久愈泯。何幸今與堂侄暢培同心協力。附諸剞劂。余以身相役。克竣厥功。吾先祖德義名節。庶不朽於來世也。季父積累就緖之義。誠可敬服也。豈可殫擧哉。粗酬累世之遺憾云爾。崇禎後五周甲辰九月上澣。六代孫前主事顯洙再拜謹跋。歲在甲辰九月全州府東開刊</text>
