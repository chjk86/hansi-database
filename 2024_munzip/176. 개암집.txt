<title>夙夜齋讀易</title>,<text>燈下披黃卷。分明古聖顔。夜深開戶看。雪月滿空山。</text>
<title>詠竹。題逸老堂。逸老堂梁公諱灌。字沃之。咸陽人。卽先生外曾祖也。成廟朝淸白吏。</title>,<text>凜凜千竿玉。昭昭一輪氷。遺風留不泯。餘韻痛難承。</text>
<title>月夜。玩溪有感。</title>,<text>仰天慙白月。臨水愧淸流。多少身心累。何能刮盡休。</text>
<title>山天齋。侍南冥先生賞月。</title>,<text>素月明秋練。澄流靜不波。春風坐一夜。眞味正如何。</text>
<title>秋夜。坐夙夜齋。</title>,<text>碧落秋晴響遠江。柴扉撑掩息村狵。竹風不動小園靜。明月在天人倚窓。</text>
<title>贈盧玉溪 子膺</title>,<text>隔林遙望故人廬。溪上登臨雨歇初。欲寫幽懷無紙地。折來楊柳白而書。又釋褐今將二十春。官高名顯寵恩新。浮榮鮮不爲淫肆。愛子猶同布韋人。</text>
<title>贈林士秀</title>,<text>君從智異山中出。數寸靈根帶藥囊。倘愛南隣多病友。願分瑤革一叢香。</text>
<title>次林士秀</title>,<text>吾友林公不世情。欲向滄洲寄此生。我已江湖知路熟。不須鷗鷺引君行。</text>
<title>梅下玩月。得一絶。寄吳德溪。子强。</title>,<text>階下寒梅丌上書。野翁生計未全疏。賞心更有晴天月。淸福人間我何如。</text>
<title>龜谷。初結養眞齋。手植梅菊有感。</title>,<text>誅茅龜谷及新春。不是貪山爲養眞。梅菊已憐冥契宿。故穿溪雨種慇懃。</text>
<title>初建蘫溪書院。得一絶示諸生。</title>,<text>爲憐吾道已寒灰。月冷鍾城歲幾回。凜凜遺風能起敬。庶今狂簡幸知裁。</text>
<title>謝林葛川吳德溪諸兄雪中見訪。</title>,<text>谷裡無人賞雪來。剡溪驚見一船回。葛仙風味人誰似。肝膽相傾酒一盃。</text>
<title>靜夜吟</title>,<text>養性偏從靜裡多。夜中全覺樂如何。天心月素山門掩。誰把塵緣入我家。</text>
<title>逸老堂詠竹</title>,<text>主人能解事。窓外玉成林。凜凜霜侵骨。蕭蕭雪蘸心。楚雲秋已晩。湘雨夜將深。歲晏遺風遠。空敎費短吟。一云。薄暮多愁思。搔頭不耐吟。</text>
<title>遊花林洞</title>,<text>南冥携玉溪。喚起及吾儕。芳草山容好。吟鞭馬首齊。月淵足初濯。龍澗詩更題。賞心隨處樂。輸與野禽啼。一云。應知歸去後。花落鳥空啼。</text>
<title>龜谷偶吟</title>,<text>金臺邀月幽禪磬。龜谷耕雲野夫耰。靈鷲楓酣紅似染。楸城嵐陣翠如流。寒泉激激龍湫石。峭壁巖巖獨女秋。物外閑行眞得趣。佳山好水任長休。</text>
<title>同吳德溪，盧玉溪，梁思庵。讀書山寺。</title>,<text>一場歡會是良緣。浹月連床豈偶然。心利斷金交已密。工深麗澤道誰偏。源頭活潑池中水。心體虛明霽後天。自此藏修期不負。肯終悠泛枉百年。</text>
<title>次鄭梅村遂初韻</title>,<text>追逐良朋後。吾知此味眞。水從愁共遠。山與意俱新。碧凸甌中酒。紅團面上春。任他嘯咏外。憂喜世間人。附原韻喜到西溪上。重尋物外眞。儒酸行色淡。巖古水聲新。僧渡澗頭棧。鳥啼山暮春。崔仙佔畢興。千載付吾人。鄭梅村復顯次道腸無妄想。塵外得淸眞。石潔行行勝。泉淸曲曲新。詩歌千古意。杯酒一場春。此日窮源處。相携不俗人。金東岡宇顒曾知仁智樂。此地爲尋眞。谷帶朝煙滑。泉徑夜雨新。楓霜思九月。花錦想三春。濯足聊吟咏。相逢摠可人。金開巖宇宏字敬夫西溪鳴屐齒。幽興動天眞。白石顔猶古。蒼髯韻更新。三抔凌五岳。一笑傲千春。今夕是何夕。同來皆故人。曹梅庵湜字幼淸良朋來自遠。呼我此尋眞。雨後山容好。巖邊草色新。淸談相愛意。抔酒太和春。今日吾儕會。誰知物外人。盧徙庵祼字子將</text>
<title>暮投溪上小庵。是夜雲陰不見月。吟二絶。</title>,<text>相從勝友訪西溪。忽覺心神淸且越。擬共良宵坐石間。白雲不送靑山月。古巖苔沒石藏稜。溪上無人只見僧。勝踐樊籠容易得。雲山知我有高朋。附次韻西溪深處有仙源。瞻望山高不可越。朗詠歸來俯碧流。悠然坐待峯頭月。金東岡一曲西溪眞勝區。逍遙斗覺神淸越。剪燈相對夜無眠。坐待三更山吐月。谷水喧因石有稜。棧橋頹是寺無僧。相逢警話山中夜。始信前修樂遠明。鄭遂初西溪携手夕陽歸。這裡襟期非楚越。踏破煙霞興末闌。禪窓更待前峯月。松老奇巖瘦骨稜。古寮雲鎖少居僧。煙沈金鴨空千慮。一夜詩談直百朋。曹幼淸窈窕山磎步步幽。淸風颯爽神飄越。相將朗詠宿西庵。坐待四更雲吐月。掛冠。松梢踏石稜。溪山幽興定中僧。活水原頭何處是。尋眞賴有兩三朋。金敬夫深入西溪水石間。坐來心思轉淸越。莫恨良宵明月無。諸君襟抱是明月。金正夫宇容號沙溪西溪淸勝飽曾聞。今日幽探思發越。況得良朋話一宵。山雲且莫籠明月。盧子將</text>
<title>翌朝。至石上。次金開巖 敬夫 韻。</title>,<text>我欲賞西溪。友朋邀相挈。窈窕境轉幽。淸寒心欲活。巖樹翠成幄。石瀨白灑雪。細雨忽飛去。靑山更愁絶。景趣浩無窮。風煙步步別。蒼松蔭我坐。冷泉迎我濯。笑談塵機息。唫哦爽籟發。暫倚蘭蕙叢。喜得氷玉潔。林壑眞我土。榮辱非所屑。此間有至樂。吟風且咏月。何當共棲遲。與君相對越。幸我雲水交。佳期從此結。附原韻幽興不自裁。我呼我友挈。步步泝淸溪。西溪源波活。昨夜山雨過。巖巖新澡雪。白玉橫錯落。面面渾奇絶。不覺坐頻移。氣象看看別。江塵那得到。足與瀴俱濯。把杯麤膽生。吟詩豪氣發。靑山意共長。流水心與潔。相看發淸談。箇箇飛玉屑。夕傍西庵宿。四更雲吐月。凌晨又水湄。意思何淸越。徘徊却忘還。惓惓心如結。金敬夫童子城中來。秋露一壺挈。飮罷蒼苔巖。手弄新泉活。幽草澗邊生。石竇噴玉雪。白雨暗還開。晴嵐連復絶。十步九回頭。有如佳人別。滄浪水亦淸。塵纓堪自濯。撚髭吟正苦。不覺淸嘯發。步步世念輕。心源從此潔。如升沆瀣天。浥露調玉屑。應知伴姮娥。竊藥將奔月。飄然物外遊。斗覺神淸越。芳盟不可孤。獨與幽蘭結。鄭遂初茫茫宇宙間。一身常自挈。喜隨物外遊。煙霞爲契活。偶坐亂瀑下。五月灑飛雪。洞天淸更幽。蕭灑一塵絶。樂哉無所戀。世事何分別。風詠擬浴沂。虛襟卽洗濯。仰天一大笑。三杯狂歌發。我冠何巍峨。我服何皎潔。相携各自得。不須懷屑屑。只恐分袂歸。一日如三月。所以賦勝遊。諸君韻淸越。吟罷日西斜。黯然愁轉結。曹幼淸</text>
<title>日欲斜。朋欲散。觴酒相屬。發散煙霞之興。醉裡吟二絶。</title>,<text>雲林共追逐。淸絶一塵無。換却俗緣盡。應非昔日吾。又俗與雲俱盡。愁憑酒共消。臨分山雨至。何以永今宵。附次韻白石淸泉境。君詩不可無。天機呈露處。忘爾更忘吾。金東岡泂門煙雨鎖。蕭灑俗心無。醉裡狂吟發。溪山不負吾。金正夫蛻却塵紛盡。洞仙知也無。人間柯幾爛。狂醉到忘吾。世態泉能洗。閑愁酒用消。從知造物忌。明月秘今宵。金敬夫愁容期醒醉。浮雲任有無。江湖城市遠。不怕執金吾。鄭遂初激石水嗚咽。出山雲有無。此間不盡意。付與一閑吾。有興詩難遣。多愁酒不消。開巖歌一闋。聊可慰今宵。曹幼淸</text>
<title>附金東岡唱酬錄序 幷記</title>,<text>嘉靖丙寅仲夏十三日。姜松庵仲輔，盧徙庵子將，鄭梅村遂初，梁竹庵浩然。與開巖舍兄洎余。會話于蘫溪書院。共結西溪之約於旣望之日。是日也乍陰乍晴。諸君不失期。相候于溜溪邊樹下。邀我輩同行。鄭竹軒仲尹，曹梅庵幼淸。與沙溪舍兄隨焉。共訪西溪。溪在天嶺郡西未十里。林深谷幽。石潔泉淸。諸君皆御馬洞門。足踏苔巖。五步一顧。十步一坐。每得佳處。輒相嘯詠沈吟。咸有得得之趣。於是。各賦言志。以記淸遊。松庵梅庵與開巖。酣歌相和。逸興發越。松庵歌所製數闋。思致平遠。尤可玩賞。令人一唱三歎。歌罷。遂騎馬帶雨而歸。至廣惠院。相與登樓。敍話雴時而別。噫。穹壤百年。極欠一會。良朋之合。雲水之樂。得一猶難。而又兼之耶。此吾所以酣觴賦詩。嘯詠長吟。而不能自己者也。他年索居中。夢想淸遊。應不堪神魂之飛越。唱酬瓊玉。當爲諸君面目於此時矣。於是乎錄而藏之。是月念日。直峯金宇顒。記</text>
