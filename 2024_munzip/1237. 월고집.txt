<title>上蘆沙先生 癸丑</title>,<text>湖天寒欲雪。陪坐獨春風。承訓方知悔。繙書枉用工。正心除外騖。觀理貴中通。曾傳尋門路。庶幾次第功。</text>
<title>石隅軒酬王大猷 師亨○二首</title>,<text>鍾石臺前雪浥塵。餘情尙戀宿桑新。道中無恙遠遊客。林下看書賢主人。雅契幸叨蘭臭室。詩緣更續月華濱。多君靜裏工夫在。無慮無思善養神。再入蒼棱室。冲襟一以開。案有朱書在。家傳素樸回。歌高郢門雪。器畜匠園材。誰博閒中趣。優遊自樂哉。</text>
<title>與抱甕盧時用 兢壽 讀書山房。及其歲暮先歸。拈韻相酬。</title>,<text>年光都是薄於人。謾使良朋別意新。已許交情醺似酒。更敎詩思藹如春。閒齋獨坐親燈影。中夜相思對月輪。讀罷三餘歸定省。也應晨夕效誠眞。</text>
<title>憶時用</title>,<text>知君還似不知君。別後音書寂未聞。白雪飄揚年欲盡。靑燈明滅夜將分。交情淡若汪汪水。懷緖多於藹藹雲。儻念蕭然林下屋。龍鍾一物臥看文。</text>
<title>除夕</title>,<text>世間無事不乘除。最惜年光亦有除。期得工夫俱日進。願將魔障與年除。</text>
<title>元朝 甲寅</title>,<text>天時人事會三元。萬物肧胎一氣元。東國幸逢千載運。宸心方切撫元元。</text>
<title>立春</title>,<text>乾坤和氣釀成春。萬物芸芸各得春。人亦得之胷裏貯。四時長有自然春。</text>
<title>人日</title>,<text>每逢今日愧吾人。二十年來一樣人。從今願學爲人道。莫作今年今日人。</text>
<title>上元</title>,<text>年來辜負上元遊。滿眼春光藹欲流。錦繡千家燈掛市。笙歌幾處月明樓。人生可惜塵中老。天地元無酒後愁。堪笑齗齗峽裏俗。迨今不樂復何求。</text>
<title>次朱子十二辰詩韻</title>,<text>無禮曾聞刺相鼠。莫作牛裾遊藝圃。也知虎變當有日。兔罝不是人才鹵。老龍抱珠蟄大冬。衆蛇不敢與爭雄。主人會殺東華馬。世事亡羊不苟容。莫敎心猿走山綠。坐聽舜雞鳴屋角。求心直似求放犬。說龍不若啖猪肉。</text>
<title>和芝窩鄭國喬 奎元 五心字韻</title>,<text>今世誰存樂道心。聞君來自鷺湖深。詩中猶識眞工在。霽月光風幾度吟。兩人不負兩人心。迭唱相酬報好音。掃他鬪巧爭新語。只戒工夫實地尋。時人孰不牿眞心。欲復其初只在欽。靜後看書方有得。要知古聖不欺今。治身莫若檢其心。護疾人多忌砭針。知君喚得惺惺處。外誘由來不見侵。誦君佳句爽吾心。良夜無眠起整簪。南天久斷傳書鴈。思在江雲渭樹陰。</text>
<title>和雙洲鄭舜文 泰元 心字韻 二首</title>,<text>鷺江春水洗君心。皭若無埃露本心。堪笑吾人茅塞逕。不知放處卽求心。乾坤蕩蕩動春心。喚起詩人惆悵心。老檜疎松山下屋。無時不切憶君心。</text>
<title>聞德巖梁丈 挺萬 自京回。往拜焉。不期而至者四五人。仍賦詩相歡。</title>,<text>詩緣淡泊矢同心。晩菊酣楓次第尋。京洛初回高士駕。海山要和故人音。霜華罨樹驚秋肅。燭跋頹缸覺夜深。勝會不須分老少。劇譚裊裊繼長吟。</text>
<title>呈月村河丈 達弘</title>,<text>縛得茆廬近水隈。中藏經史各成堆。松濤生韻舂宵枕。菊露和馨噀曉杯。幽鳥應嗔浮世出。眠尨休吠別人來。有時念到無竆事。撥盡寒爐一夜灰。</text>
<title>四月留八角亭。一日與趙澹人 敏植 往哭鷺湖洪先生 直弼。仍訪花藏寺。時趙肅齋 秉德 與韓運聖諸人校讎梅山遺集。蓋盛會也。</title>,<text>松嵐梅溜送輕陰。漠漠長堤草色深。城郭囂塵鴻意遠。江湖斜日鷺盟尋。煙霞遞供看山眼。花柳時牽覓句心。爲訪雲菴章甫會。龍門何幸有遺音。</text>
<title>乙卯四月。余訪金季老活溪幽居。雨留一日。金君出餞于藏在洞。共宿村家。又滯雨無聊。閱崔𥳑易集。有贈車五山詩弄字韻凡卄頁。遂與步和。戒無襲原韻。非敢曰別出機杼。亦一詩家之漫弄耳。</title>,<text>夫君信高士。談笑不敢弄。三日展良覿。標格令人動。學邃而量深。衆理無不總。顧余枉讀書。知見奈多壅。穿牀羞管寧。漂麥讓高鳳。朅來深山裏。雲冥樹如夢。山人頭若蓬。目我資章宋。石室聞蘭香。披襟喜君共。山居不出山。世路戒多恐。政荷鄒子律。吹解燕谷凍。逕仄苔老滑。十里不憚送。天公知惜別。故遣雨山洞。</text>
<title>再疊</title>,<text>崔詩鬱且光。與君堪把弄。萬卷捧腹兀。玄機隨手動。始信詞章士。理學何由總。縱與古相盭。辨說自不壅。楚雞備五色。誰知異於鳳。精粗如不析。奈此夢中夢。師訓揭玄奧。祖周而禰宋。太極具儀象。萬殊一體共。善惡幾而分。差毫余竊恐。操心戒勿放。火焦又冰凍。浩氣貴直養。邪慮合驅送。藻華安足尙。多君見理洞。</text>
<title>三疊</title>,<text>苦雨連晝宵。劇談互簸弄。松火照書耿。溪聲入戶動。得句時相和。高評任君總。語多端窾合。胷決山海壅。三技笑黔驢。九苞覩彩鳳。分外眞緣足。三夜靈區夢。高風挹綺皓。健筆拚沈宋。酒戶俱不大。一𧣴猶可共。心得雲林趣。身脫風波恐。人情固難測。變燠倏成凍。願君同一壑。日月蕭灑送。明日相思處。雲深鳥啼洞。</text>
<title>又拈近體 二首</title>,<text>樹影沉沉雨意闌。靜中如服鎭心丸。名山採藥三神近。小屋看書一士寒。十里逢迎知厚眷。四宵談話罄餘歡。多君不惜瓊章賚。奇處飜驚活動瀾。桃花流水洗塵愁。方丈名山辦一遊。境闢雲霞藏爾跡。詩成珠玉刮吾眸。要令至樂胷中在。詎使浮名分外求。林雨纔晴聞鳥語。十分懷思更悠悠。</text>
<title>次月村田家十二月詩韻</title>,<text>臘後娛遊釅春杯。家家扶得醉人廻。一歲豐凶知有驗。上元月色望中來。正月養花天氣雨初收。四望春光藹欲流。及到農時時恐失。烏牛載耟出西疇。二月晴日遲遲鷰子飛。家家少女採桑歸。賸喜眠蠶盈䒼簿。新絲料理老翁衣。三月春殿芳菲野色迷。暖風吹麥漲東西。隣舍舂歌催饁婦。匏花籬落午雞啼。四月蕉陰漸熱芥花黃。濁酒醺人打麥場。釃渠水力方生骨。隣女相招去揷秧。五月疾雷驅雨忽濛濛。樹杪旋看火日紅。健丁揮汗耘田去。灌水前郊送老翁。六月西風送暑雨聲邊。嘒嘒高蟬韻樹顚。豆花短隴喂黃犢。脫却蓑衣藉草眠。七月木葉蕭森玉露垂。滿郊稻黍摠離離。田間傀儡如人立。鳥雀無知謾受欺。八月江南江北鴈霜嚴。酒熟黃花喜可拈。歐窶汙邪俱穰穰。老翁相對笑掀髥。九月天寒木落晩風饕。績燎餘光又索綯。官租輸盡無他事。斷送田家一歲勞。十月子夜雷鳴雪滿庭。忽看梅格聳亭亭。日課稺孫勤讀字。衰翁含笑在傍聽。十一月寒威遒盡歲行暮。永夕從遊集比隣。三白已占麰有信。又看灰籥動新春。十二月</text>
<title>作鰲山行。過宿順天仙巖寺。</title>,<text>曹溪山色碧連天。巨刹仙巖孰比肩。洞府周遭三十里。瞿曇唐突一千年。永禪不敢稱銀海。晉客端宜秘玉泉。梵宇千間何所用。吾儒環堵自蕭然。</text>
<title>松廣寺</title>,<text>俄過仙巖說壯麗。及看松廣又加之。靈區北據昇平縣。慧眼西來普照師。朽木遊鯈依舊在。雙牙五鉢至今疑。沉吟散步三淸閣。隔樹諸禽和我詩。</text>
<title>趙餘窩 植 挽</title>,<text>世衰君子小。公獨庶幾眞。皓首竆經士。靑山閉戶人。樂瓢仍沒齒。沽玉未逢辰。九曲餘航屋。圖書誰拂塵。</text>
<title>藜村奇進士 麒鎭 家聯句</title>,<text>雲物千峯裏。跫音入屋東。南坡。 矢壺陳逐竇。礦璞異呼仝。直敎。 嶺雪論心白。江梅放意紅。伯陽。 耽杯君莫上。分韻我居中。景源。 主卜兼宵晝。客來不雨風。稺敬。 七賢適林會。千歲詎山空。景道。 偶受梁園𥳑。愧無筆力雄。元瑞。</text>
<title>倒前聯</title>,<text>天上回寅柄。人閒老甲雄。南坡。 鼎聯軒大唱。匏竅屈全空。直敎。 窘步夸追日。騰翰鄭馭風。伯陽。 賞音時幸並。打話夜幾中。景源。 鴈信南將北。草根白欲紅。稺敬。 隙駒維者寡。翔鳳志焉同。景道。 貂續儂何敢。蒼凉覺報東。元瑞。</text>
<title>呈龍岡奇景道 弘衍</title>,<text>鰲山高莫憑。穹林畜異材。旣能得所託。養成豈難哉。孰不辨樑桷。不待匠石來。龍湖奇景道。非梓則櫲樟。出地固嘗美。括櫽得其方。獿斤工雕斲。犧樽合靑黃。平林一以眺。翳鬱何其荒。離奇一樗散。葭依動有年。湖天寒月出。不憚十舍趼。書屋冷如水。松竹一蒼然。經史舌欲乾。侑我菊花觥。隣朋且見速。不覺雞再鳴。朝來示小冊。言行是所程。聯翩入上沙。摳衣拜皋比。昨日所商確。拈頭質其疑。自媿萬穿轂。屢蒙豨膏施。</text>
<title>和呈芝窩</title>,<text>林廬深闃少人來。君去多時榻見塵。驢笈期隨灆浦月。篪音回憶洛陽春。神交縱得元酬白。妙曲終難薛學秦。夜雪東湖舟未泊。子猷千古獨淸新。</text>
<title>寄呈抱甕 三首</title>,<text>聞君近入玉山下。勤向三餘誦讀之。却歎幾年同苦伴。會當此際不相隨。強借隣家作書室。被他日事自悤悤。固知虛擲今冬課。一卷三分二未終。孤燈耿耿坐竆廬。日月如流志業疎。四十以前三十後。古人成就問何如。</text>
<title>雙洲見訪。拈金秋史韻相酬。</title>,<text>故人昨日入山行。篁館深深倒屣迎。用代殺雞供茗椀。不勞投轄聽松聲。襟期淡淡交猶密。言語平平理自明。鷇鵓每蒙鴻鵠顧。多君不寁昔年情。拈楊誠齋韻憶曾贄謁鷺湖家。蘭佩芝襟子最華。回路張分江縣酒。當時吟盡洛城花。書緘幾帶雙洲月。筇屐頻隨萬壑霞。今日又成文字飮。瓊琚滿幅向人誇。用𥳑易弄字韻黃土作愚人。媧皇一何弄。五官旣失守。四肢徒蠢動。聖人愍其愚。有敎無不總。先覺覺後覺。道源沛無壅。有能謝同隊。覩若雞中鳳。我愛雙洲子。早覺誠關夢。經訓默有契。豈持枝束宋。鉗縋蘆猗受。磋切芝窩共。論議剨中窾。餘子誰不恐。幸余蒙不鄙。鄒律吹回凍。衡門驚剝啄。山雨霏霏送。論文到曛黑。心期兩見洞。又拈𥳑易韻 二首積雨霏霏澗戶邊。故人未可解歸船。一場夢罷噓林籟。數句詩成瀹茗煙。花落溪山春似客。鷰來庭院日如年。桑麻以外無佗話。自是幽人本色然。閉門竆巷掃紛忙。飮水看書意自強。四野農談傳喜雨。一年佳節近端陽。家無北海樽中酒。客有南州座上香。掩卷誰言餘味在。十分非獨九分忘。</text>
<title>用韓昌黎會合聯句三十四韻</title>,<text>宇宙多歧路。會合意彌重。舜文。 雞黍張范約。劒酒荊高勇。直敎。 心期流水淡。詩肩遠山聳。舜。 汀樹經春暗。石泉得雨湧。直。 年華迅莫追。物理沛無壅。舜。 名區堪適性。俗士可回踵。直。 賢哉君子巷。陋矣丈夫壟。舜。 塞兌知無辱。出腳每多恐。直。 正路心慥慥。塵臼髮種種。舜。 內修多闕漏。外誘何紛宂。直。 寶氣藏荊璞。秘書搜汲塚。舜。 揚子尸寂寞。老耼驚辱寵。直。 名塗卸塵鞿。廣廈覿淸栱。舜。 棲鷦甘守分。繡犧豈知恟。直。 卅年葭玉倚。今日巾屨奉。舜。 君質松磊砢。我材櫟臃腫。直。 醫俗王耳砭。效名謝鼻擁。舜。 盤蔬替魚呈。椀茗代酒捧。直。 壯志追海鵬。幽音笑秋蛬。舜。 翐翂還戢翼。蹩躄非緣尰。直。 史髓探子長。文瀾學曾鞏。舜。 綴詞謝雕鐫。奮志笑闒䢇。直。 鍾筆神機聘。嵇琴羣聽竦。舜。 矻矻嚼英腴。搰搰薙薈茸。直。 坤方修鉛汞。天寶玩球珙。舜。 才慚刻猴鄭。學譏語鳥隴。直。 亨衢導康莊。迷津劫洶溶。舜。 儵忽穿混沌。疏屬脫梏拲。直。 騷響收草木。詞氣拔山冢。舜。 粲粲珠列蚌。袞袞絲抽蛹。直。 未學瓦雞唱。謾隨跛鱉踊。舜。 朋情託糾繆。日事絶紛氄。直。 快掃啁啾音。願聽韶鍾甬。舜。 長歌送君去。湖海波濤洶。直</text>
<title>河東寮羲允 載文 過余書室。拈韻志喜。二首</title>,<text>吾年已過二毛新。猶是空疎懶散人。放跡溪山隨我分。回頭天地向誰親。一年未半看書日。數月無多得酒辰。豈意故人乘雨到。欣然一笑道吾眞。寂歷松燈照夜天。座中良友盡英年。雨聲瑟瑟溪聲外。山色依依樹色邊。心或妄馳旋愧了。詩雖拙得亦欣然。劇談歡笑通宵坐。時有林風也攪眠。</text>
<title>夏。遠近諸益。會于月齋。團圝恰數月。以梧秋二日將散。不可無一言抒情。</title>,<text>會友山齋臭味同。操觚弄墨笑談中。逢時黃鳥啼深樹。別路流蟬曳晩風。契厚縱欣藏漆黑。工疎還愧費倉紅。諸君才氣皆英發。第待聲名噪大東。</text>
<title>崔子弦 彝東 挽 三首○己未</title>,<text>嗟君身世古之曙。壽短才高也不殊。不識君詩何讖在。竟看身後一星孤。不矜己長藏人短。曖曖含光口守甁。多君平日持身法。子玉當年有座銘。文垣卄載友情篤。我豈審言子是融。縱然未服緦三月。一日寧忘衋素衷。</text>
<title>月山齋和雙洲</title>,<text>草堂幸被故人過。俚耳飜驚白雪歌。菲質豈羞歸汰礫。深交常恐散摶沙。黃鸝後院春光晩。白鷺前江雨色多。除却吟詩何事在。半牕松月自生波。</text>
<title>花開洞。懷崔孤雲先生。</title>,<text>山色湖光畫裏分。徘徊指點忽西曛。千載孤雲猶可見。洞雲萬朶萬孤雲。</text>
<title>昌平高伯範 濟洪 家會宿</title>,<text>年年一度踏湖西。慣識君家柳外堤。羇跡來隨千里鴈。高談坐聽五更雞。樽筵不覺心先醉。詩壘還慚手未齊。今夜淸遊何處續。白羊山下證芳萋。</text>
<title>和王大猷</title>,<text>誰識方壺士有眞。三韓日月葛天民。靑山繞屋稀生客。黃卷盈床讀古人。交久正欽如淡水。歌高那得和陽春。庭前梅菊籬邊竹。何物於吾面目新。</text>
<title>澹人千里瀆庄之行。臨枉敝廬。感荷可言。臨行寵以一律和呈。</title>,<text>竆巷蕭蕭竹樹深。忽驚門外白袍臨。德音十載規兼奬。情話三更舊又今。丹穴未隨千仞鳳。方壺甘作一枝禽。酤無醑有無竆意。行幰休催出洞林。</text>
<title>族兄敦復齋 性天 挽 辛酉</title>,<text>每恨道途遠。間年僅一陪。天資厖厚得。世美染擩來。巴郡帲幪失。吾宗砥柱摧。古多仁不壽。豈獨我公哉。</text>
<title>賦菊花 二首</title>,<text>問余何事喜重陽。爲看東籬晩菊芳。不負佳辰吾有酒。特超凡卉爾凌霜。孤山自許能知己。栗里堪稱獨愛香。思與古人同雅趣。花前無日不彷徨。拋詩近日意全蕪。欲詠黃花愧不如。謂蘂低垂方信杜。證英零落尙疑蘇。梅能傲雪宜相埒。蘭旣多馨似可孚。若許山林幽隱趣。未知二物可能俱。</text>
<title>坡州途中 二首○與澹人同遊</title>,<text>泬寥天氣鴈來時。已覺西遊數月奇。雲煙可供詩千首。山水平排畫十眉。城塵久厭輪蹄遝。野趣偏欣杖屨隨。此去林亭佳絶處。曾於栗老句中知。坡西山水眼中靑。何處歸鴻遠遠聽。野闊家家多黍稷。洞深谷谷擁林亭。羈懷荏苒秋光薄。詩思髼鬆酒力醒。安得一區奇絶處。誅茅於此養心靈。</text>
<title>至棠山 二首</title>,<text>出闉三日到棠山。茅屋深深闖樹間。十世簪纓論舊閥。一樽談笑展歡顔。留連縱被家家挽。悤遽其如事事關。洞裏松杉玉川墓。焚香敬讀碣文還。西來千里感秋風。家室蒼茫數月中。睡意凉生疎雨柳。詩愁鳴撼夕陽楓。雲迷嶠右方歸客。月入坡西敢忘公。臨別贈言知古道。疎材寧不愧空空。</text>
<title>棠山早發</title>,<text>筇藜曳瘦石間從。十里沿溪五里峯。日暖稻粱眠野色。霜酣楓菊畫秋容。百人未一親知見。數日居多勝地逢。索米長安還自愧。客中何事不之慵。</text>
<title>宿遊山墳菴 三首</title>,<text>犖确坡頭颯颯跫。林深和睡臥雲牕。歌成花樹遊棠社。心逐風旌渡漢江。客夢當秋渾易感。民風依峽自來厖。愧他處世無輕重。却似滄溟鴈集雙。沙崩橋斷逕依微。草露方晞客過稀。擬將白酒尋黃菊。堪愧緇塵化素衣。碧蹄關樹筇頭出。花石亭雲背後飛。詩到沉吟欣有得。翛然神韻露天機。游塵撲撲兩衫烏。客路支離不耐孤。嚼句自知思雋永。傷時不覺笑盧胡。浮名肯博三杯酒。好語如穿九曲珠。數卷殘書林下屋。歸時聊可故人呼。</text>
<title>閣亭別趙汝晦 性熹</title>,<text>白門紅葉帶霜垂。荏苒羈懷鬢欲絲。明月幾宵汾上夢。秋風千里洛中詩。著低便覺棋談懶。量減還疑酒力遲。客裏那堪君又去。丹陵花樹問前期。</text>
<title>白羊山讀書歌。贈莘湖金稺敬 祿休○壬戌</title>,<text>長城有山白羊高。異哉鶴巖爲其尻。千仞磅礴根腳牢。百里盤回氣勢豪。山於是巖反若傅皮毛。負如姑射螯。戴如蓬萊鼇。鬼劃神剜不辭勞。豈待勸功董役鼕鼕鼛。金剛一片眞面不能鞱。不是楚優衣冠學孫敖。憶曾玄黓六月蒸炎熬沙上。函筵侍坐叨橫經。實愧皮膚搔。瑣鐵零金望冶陶。及門諸子皆英髦。莘湖故人情繆綢。問君何所嗜。泉石是饞煙霞饕。攜我此山同翔翺。伽藍蘭若相望於林皋。瞿曇錫杖何日來選掏。千年淨土鞠蓬蒿。惟有數層水閣石泉鳴滔滔。谽谺一窟靈泉滴金膏。疑是仙人紫霞醪。危巖仄磴難上難下便號咷。石腹容得一广小於舠。陰崖黝壁於菟嘷。林鼯澗鼫多於閭巷蓄豚㺜。萬株榧樹彌山滿谷風颾颾。其實大於靑葡萄。緣溪十里林樾淸風瑟瑟吹單袍。依如禽向攜手方外逃。快若豪鷹脫臂絛。不隨獵客遊於峱絶頂。小菴濈濈緇髡曹。雲門仙樂鳴嘈嘈。禿釋老衲及期旄。淨掃一室相招號。滿谷羊芽左右芼。入口便覺滌腥臊。肎數南州蠔。嘉甚東海𩪋。假使涸硏而童毫。此山勝狀何能一一褒。魯郊踣麟聖人遭。凜凜二百四十年史筆操。聯牀對讀不歸慆。豈有堂下輪扁笑粕糟。猛將出陣用兵鏖。舟人上灘力撐篙。大指奧辭參乘檮。繹我心緖經三繅。義理劈來兩段刀。丹田數畝蓁蕪薅。王孝伯擊壺歌離騷。龐士元掛劒讀六弢。百家諸子宜囊櫜。二子何異御蔬菜而却牲羔。駐山旣久歸思怪。颯颯凉飆木末䬞。雪竇禪師相達挑。演乘說法非哤啕。別酒替進松花餻。佐以甘瓜及蟠桃。莘湖僕夫策來雙駼騊。逸氣棱棱出棧槽。齊鑣共驅度城壕。玉前礫後汰之淘。邑號長城令人諂。地非秦皇築臨洮。笑喚胡姬取酕醄。其肴維何鯗與魛。是時雨澤初愆民嗷嗷。野夫力疲於桔槔。饁婦攢眉戴飯簝。其飯二紅雜麥𧰉。方今堯舜之聖佐夔咎。會見越裳獻雉旅貢獒。朝著求賢懸鐸鞀。君子陶陶左執翿。豈隨野老勤茅綯。書劒平生氣桀驁。國家頒廩米。年年輸海漕。肎學於陵啖李螬。君如郢人我如獿。斤堊相離寧不思忉忉。遙想學海洋洋富波濤。輕輕自浮艨艟艘。道德平林六藝珍駕任轢轑。赤水玄珠手已撈。惠施安知莊叟魚樂濠。瓦缶不敢和雲璈。我將今秋謝樊窂。願言從之兮更乘龍江艚。</text>
<title>次白羊山淨土寺水閣原韻</title>,<text>入寺何須問寺僧。此山遺蹟我知能。初平石可千秋證。圃老詩難一字增。穿樹重重疑路盡。聽泉步步覺心澄。遠遊旬五猶忘返。更御泠風絶頂登。</text>
<title>雲門菴酬文一瓢 在實</title>,<text>羇愁一入此山忘。近可挐雲遠望洋。千里湖山靈運屐。三宵風月太顚堂。叱羊石老仙蹤秘。飮鶴泉淸客夢凉。永日沉吟凭水閣。煙霞猶漏牧翁囊。</text>
<title>寄贈莘湖</title>,<text>今年幾月客鰲山。麥熟離家稻熟還。夢入雲菴看左傳。覺來新月在牕間。</text>
<title>謹次河丈 啓賢 默窩韻 幷序</title>,<text>讀書須是識字。前修旣有訓。以字形推之。四塞爲口。然則蒼臺鳥迹。已示愼口之義。造字後。羣聖羣賢愼口之訓。無書不有。口必不開而後得口之道乎。曰不可。以物形推之。口如關鎖。舌如鑰匙。鎖而不開開而不鎖。皆爲廢物也。矧乎口於一身。爲用最大。豈可戒興戎而廢出好哉。不言則一啞人。多言則百舌鳥。必也念口之爲關鎖。不可言而不言。思舌之爲鑰匙。可言而言。則自有出好之道而可免興戎之禍。是乃愼口之道也。愼口則自然寡默。然可言而不言。是默之死法也。可言而言。是默之活法也。今吾丈以默銘其窩。於二法將奚用哉。鄙生於此。不能塞口。敢進舌匙之說以請敎。幸吾丈用活法之默焉。默豈無言是謹言。謹言只是戒多言。甲非乙是誰緘口。事至物來可不言。隨處溪山風月話。對人經史子書言。默於當默是眞默。三復窩銘獻一言。</text>
<title>和寄龍岡贈別韻</title>,<text>歸家何事滯靈臺。最是西風遠別懷。嶺樹斜陽蟬外盡。湖天秋色鴈邊來。瑟工誰笑齊門立。鵾化天敎溟路開。替贈文無詩在橐。強賡雪曲奈疎才。</text>
<title>具丈 錫胤 挽 三首</title>,<text>截彼月牙山百丈。去輕來重繫吾公。從今鄕黨帲幪撤。考德於何後進恫。長胤桓桓筆昔投。班生志在覓封侯。燕頷終當飛食肉。皋魚遺淚詎能收。杖屨年前枉蓽門。倩書湖稿爲貽孫。聞今成就繩先美。誰道靈芝不有根。</text>
<title>呈河千之 麟壽○幷小序</title>,<text>三損於三益。贊之則佞。規之則妄。然與其佞寧妄。妄獻一絶。樊遲孰與顔淵孝。請就空瓢學稼論。學稼休言甘旨足。空瓢見許聖師門。</text>
<title>南坡李丈 僖錫 以其譜事來留於金山三嘉之間且半載。六月末訪余月山書室留一月。於其歸也。可無贐別。癸亥</title>,<text>金陵山水上筇頭。天借先生半歲遊。百里更尋方丈寺。數旬仍住月山樓。寰中役役誰非客。木末颼颼忽已秋。明日湖南回杖屨。白雲千疊奈離愁。</text>
<title>與雙洲京回。上黨途中同賦。甲子</title>,<text>貂裘冷薄不勝秋。客路悠悠落葉流。紅愛穿林楓政晩。黃知棲畝稻初收。漢濱霜候酸鴻外。湖上光陰倦馬頭。醉話淋漓攜手去。微君誰與遣羇懷。</text>
<title>過國喬篁林夜話</title>,<text>幽篁深館一燈微。心話津津兩不違。宇宙誰知吾輩在。林樊要與故人歸。開襟湖海雲初捲。把酒山城葉政飛。自顧平生還自笑。今雖未是昨眞非。</text>
<title>追次安德菴 濟遠 甲讌韻</title>,<text>高年氣骨十分淸。積善家中百福迎。北海杯樽傳故事。南陔絃管動和聲。久知壽合仁人享。始信名從實地生。聞道前秋開甲讌。拙詩要答見知情。</text>
<title>次趙德菴甲讌韻</title>,<text>光陰鼎鼎甲回年。完福於公理固然。種德平生如果豆。操心無處不冰淵。九苞雛鳳庭多竹。千歲靈龜沼有蓮。賢主嘉賓同醉地。十分和氣滿華筵。</text>
<title>磧野歌 乙丑</title>,<text>君不聞混沌氏死骨髓散天下爲山岳。山岳最多吾東邦。其中方丈最巨髓。五岳於此無不竪幡降。磧野大坪藏半腹。目以靑鶴洞。擧世爭紛哤。鶴洞固是鬼秘神慳地。天台福地武陵仙源可比。雙州誌山經云云在處在。俗眼不辨珉與玒。我家住在方丈麓。蠟屐未遑躋雲矼。吾友莘湖居士眞達士。萬卷蟠胷兮五嶽遍跫。乙丑仲秋月闕其團。攜友三人來自黃龍江。十舍邐逶入我蓬蒿屋。酤無醑有傾深缸。起余偕尋靑鶴入。路轉金灣暮登德川艭。千載冥翁瀟灑襟。洗心亭子俯臨川流淙。百曲溪千層峽中。路費兩日寄宿巨林村風厖。村後危崖仄壁連天渺無路。衣巾瓢杖糗糒酒漿雇人扛。顚仆躋攀終日纔了二十里。眼前始見茫茫大坪極鴻龐。巖雲棲老洪濛樹。嵌雪封餘太始谾。千歲古木骩骳離奇纔數寸。斲來不堪洪鍾撞。採藥一翁其姓呂。斫檜構屋谺雲牕。水性甚悍再烹炊喫飯。終夜山談不覺醒塵腔。故人眼力迥出堪輿表。鬼神聞之膽應𢥠。此坪果眞靑鶴否。古來躗言未可悾。巨山腰腹類多虛曠處。有若俗濁村翁漲胮肛。播之五糓苗不秀。萬里海風四時飄仙幢。安有人不可居之勝地。信者甚於說者憃。壺中天地眞難覓。我欲述之破衆惑。筆力愧未如長杠。</text>
<title>呈南坡行幰 丙寅</title>,<text>金剛形勝若天降。誰送先生去住筇。橐裏煙霞泉石句。眼中一萬二千峯。更從桑下三宵宿。賸喜樽前四載逢。安息洞天風月好。莫敎歸興十分濃。</text>
<title>南坡說關東形勝事蹟甚悉。因與賦聯句。</title>,<text>經始關東役。我車二月攻。南坡。 承旗鳳凰翼。擁篲蜚廉恭。月皋。 鳥道開如蜀。鳩功僝似共。坡。 屐雲隨謝躡。廚傳乏錢供。月。 氓俗餘番貊。官治少尹龔。坡。 石逃秦帝策。山費巨靈銎。月。 萬壑雲多楚。千峯竹欠邛。坡。 乾坤容擧足。風物入搘筇。月。 欞老春秋樹。草生晦朔䒢。坡。 高禪眠瘦鶴。騷客學吟蛬。月。 陟頂疑鸞鵠。緣崖等蟨蛩。坡。 煙霞需客具。橡栗課僧農。月。 玉界誰爲主。金剛始到儂。坡。 璇風吹幘亞。靈露滴衣𩅽。月。 洗去塵間髓。刮來瘴裏膿。坡。 丹傳句漏粒。酒吸茅山醲。月。 廬山還非敵。衡岑更不濃。坡。 危梯蒼蘚澾。疊嶂白蓮穠。月。 夏雪猶成積。春衣不厭襛。坡。 白巖不受夜。蒼檜能排冬。月。 怒瀑雷霆赤。飛霞錦繡彤。坡。 攢靑爭峭絶。拕白盡澎浵。月。 文曲初降贊。神弓復見佟。坡。 月穿林瑣瑣。風動谷鼕鼕。月。 好面千門闢。憂端萬古𢥞。坡。 揷花堤女窈。贈芍鄭姬丰。月。 驟雨通身濕。輕飆兩袂夆。坡。 佛仙神鬼狀。一萬二千峯。月。 巧運公輸墨。利磨歐冶鋒。坡。 簇如胡騎獵。列若塞兒烽。月。 林杪危懸鳥。巖窠細攢蜂。坡。 絶奇超禹服。至僻漏堯封。月。 靈境初回策。脩塗復采葑。坡。 別區行且覓。新面日相逢。月。 一葦㺚川渡。千藤鳥嶺縫。坡。 我如琴裏炳。誰是雪中顒。月。 病鶴翁餘脛。渴魚衆聚喁。坡。 竆途寧哭阮。焦尾未遭邕。月。 洛水魚潛躍。商山鳳去嗈。坡。 搜材焉取櫟。壽世孰治癰。月。 士習盆膠漆。文風鞠泮癰。坡。 遺經嗟聖遠。至化憶黎雍。月。 誰結行人襪。屢餐逆旅饔。坡。 達城詢往牒。台洞訪華宗。月。 薄酒還殊魯。布衣便似賨。坡。 笑談頻倒廩。文彩盡鳴琮。月。 花樹初生色。醴源更聽淙。坡。 前期那知日。別酒不勝悰。月。 嘉樹尋前約。龍淵話舊從。坡。 厚瓢思屈轂。柔舌戒相樅。月。 赤壁治重繭。月村訪臥龍。坡。 愧吾浮水梗。羨子棲雲松。月。 剪紙招魂越。挑燈慰髮鬆。坡。 歸臺風淨榻。息洞日高舂。月。 俊彥皆英妙。蕭條獨老憃。坡。 哦詩禽鳥答。和夢石泉摏。月。 出谷翻回首。登筵忽斂容。坡。 襟期雲皛皛。藻思月溶溶。月。 我似先衰柳。子如初發蓉。坡。 玉餘和氏刖。金賦范公鎔。月。 繡錯雲紋錦。鏗鏘玉佩瑢。坡。 工夫憂閒斷。材質愧凡庸。月。 玩世騎驢雪。待時射隼墉。坡。 丘園空玉帛。廊廟斷笙鏞。月。 學淺皮膚刮。才疎耳目傭。坡。 歌拚高曲郢。詩陋小邦鄘。月。 薑桂性尤辣。芰菖癖易慵。坡。 林花蒐灼灼。塘草掇茸茸。月。 歕欱江湖氣。卷舒雲水蹤。坡。 飛箝媲鬼術。掉寸軼蘇縱。月。 慷慨和歌筑。容舂撞問鐘。坡。 功名看一芥。翰墨博千鍾。月。 盤味兼鮭菜。郊形雜稑穜。坡。 天冠歸興晩。方丈別懷重。月。 過峽詞源倒。看星劒氣衝。坡。 貪鮦元受餌。翔鵠獨超罿。月。 離合本無定。往來何必憧。坡。 囂塵焉浼耳。列宿自森胷。月。 處世忌高潔。全身避禍凶。坡。 贏糧期竭蹶。函席質紛詾。月。 別路雲猶濕。臨津浪且洶。坡。 恐違相勉意。憂慮晝宵恟。月。</text>
<title>奉和南坡</title>,<text>牙不逢期託契非。忘年又是古猶稀。樽前意氣千金重。膜外功名一芥微。楓岳豪遊雲有跡。天冠歸夢月流輝。誰知仲蔚蓬蒿屋。來往劉龔一布衣。</text>
<title>贈別金景叔 晦鉉○丙寅</title>,<text>化工斲出金剛日。一面何曾雜俗凡。萬壑轟轟雷響瀑。千峯矗矗雪華巖。遊人尙欲移家住。韻釋那無抵死饞。千里君今旬五返。煙霞無數滴春衫。</text>
<title>莘村小會 丁卯</title>,<text>羇愁賴得故人寬。殘臘他鄕數夜歡。衝雪山南疲僕馬。聞風江右集衣冠。常憂學問違時習。最怕心期負歲寒。且見二毛踰一紀。未知何事後堪看。</text>
<title>莊齋和李正言 有臣○戊辰</title>,<text>峽裏逢君病眼明。嚶飛谷鳥送新聲。枕邊決決溪尤好。簷際娟娟月又情。一昔團圝猶勝事。百年膠擾奈浮生。樵傖牧子皆知面。蘿逕煙崖幾度行。</text>
<title>莊齋。共李善長 敦必，李周見 晦根 賦。</title>,<text>攜手泉聲嶽色中。靈臺頓覺俗塵空。吟哦早薄陰何體。討論粗聞洛建風。我鬢居然今見白。君顔胡乃半凋紅。前頭把玩詎能料。笑擺閒愁眉際叢。</text>
<title>訪友人</title>,<text>我是畸人子亦寒。猶將薄俗笑相看。蔬香莫道朝供索。簟淨能敎午夢安。已分良工捐散櫟。早知幽谷有芳蘭。古人命駕猶千里。近閈如何不罄歡。</text>
<title>齋居卽事</title>,<text>朋簪近日少相從。淨掃茅齋喜膝容。短箔棲靑山影重。小塘涵白澗流鍾。有時入谷奇巖得。無事穿林好鳥逢。欹枕看書仍就睡。塵愁不許到眉峯。</text>
<title>漫吟</title>,<text>至味在無味。此惟知者知。矮廬常處獨。深酌更酬誰。梅以欹尤好。松非偃不奇。於玆看得格。時向小詩爲。</text>
<title>朴楚醒 來元 過余書齋。淹留數旬。拈韻相酬。三首</title>,<text>頭流山下一茅廬。飮水看書自在余。奏牘三千羞漢朔。稗官九百笑虞初。齁齁鼾息松風冷。澹澹詩情竹雨疎。底事時人相擸掇。非魚無怪不知魚。負影竆廬我愧吾。一生長物伴身無。醉後漸看浮世狹。如何跳入費公壺。平生喜高論。衰世使之低。古架書千卷。名山杖一藜。桑麻深曲巷。楊柳蔭長堤。百囀無塵語。新詩可學鸝。</text>
<title>卽事 二首</title>,<text>沿溪步屧傍雲回。幽草芳茵白石臺。冷澹襟期堪友竹。淸臞骨格可兄梅。平生賸抱名山癖。寧死焉求世路媒。酒後僅成酬唱句。不須焚飮杜詩灰。蕙珮芝襟皭不塵。相逢易識讀書人。嬉遊常愧頻頻黨。流俗還疑察察身。細雨鼃聲無限鬧。夕陽蟬韻一層新。殷勤待客茅柴酒。墻角招招是厚隣。</text>
<title>玉連環體</title>,<text>元來吾不羨鵬摶。專著雲林絶世干。十里桑麻藏巷陌。百年薖軸付阿槃。木要全性甘溝斷。斤未成風奈堊漫。曼倩三千郞署牘。賣名終愧守心完。</text>
<title>回文體 二首</title>,<text>村深樹老屋頭山。蠟屐留痕翠壁攀。門扣客來衝雨白。逕開翁去掃苔斑。樽棲皛影雲歸懶。枕繞寒聲水聽潺。論盡好詩新格峭。飜風晩樾韻蟬閒。淨榭環松竹。芳隣結竇陳。詠詩和瘦島。酤酒速迂辛。病鶴憐林咳。寒螿聽壁呻。姓名鞱僻洞。魚鳥證交親。</text>
<title>山中樂</title>,<text>秦帝求藥草。史傳方丈在。我屋卽其下。采之藩籬內。猿鳥渾相忘。泉石眞可愛。人似上皇時。俗餘鴻濛態。食力無外慕。終歲生涯耐。肯將山中樂。說與山外輩。</text>
<title>漫題</title>,<text>靠巖面樾數間茅。豆畝匏籬也自交。白鷺靑蘋疎雨渚。黃牛芳草夕陽郊。兒賖酒喜樽心凸。客喚眠驚枕面坳。懶散伊來何事業。今年又似去年拋。</text>
<title>懷龍岡</title>,<text>幾年沙上侍函筵。尊足盈門識子先。立雪坐春隨進退。吟風弄月共周旋。蟾蜍固落飛黃後。珠玉元居瓦礫前。離索伊來麗澤願。夢魂何夜不湖天。</text>
<title>梁延老 湜永，梁弼成 命洙 見訪。</title>,<text>士林山色滿庭多。竹友松君並見過。宇宙元來皆幻界。男兒安得不悲歌。若敎心殺東華馬。自覺胷無楊子波。今夕何辰談笑可。何須詩思苦陰何。</text>
<title>楚醒復過 四首</title>,<text>數間書舍分猶華。又有高朋不見遐。胷裏實無些子物。詩中誰許大方家。白雲禽向名山在。翠竹羊求小逕斜。不必商量身外事。便同萬里數恒沙。邇來掃盡百千忙。負杖裴回澗樾蒼。驟雨摧威三伏熱。晩風送善一樓凉。拙詩安用敲椎字。薄酒猶欣瀲灩觴。始信唐虞眞似我。靜中山日少年長。書劒初心擬汗靑。今來短褐臥林亭。或者天公忘我否。修名晼晩鬢先星。枕水六塵淨。馭風四大輕。硯伻童子洗。詩賴友人成。萬壑煙霞色。四隣雞犬聲。營營名利念。不許此中生。</text>
<title>雨夜</title>,<text>沉沉夜色入詩愁。睡輟蒲團飣坐幽。暝樾失靑藏洞壑。炎雲換黑覆山樓。百年未半心先老。六朔將終雨不收。鼃吠蟲鳴皆自得。天機知向箇中流。</text>
<title>述懷</title>,<text>書中何事一生淫。疑是前身食字蟫。林下結廬山有分。牕間對酒月知音。毁譽未信人貞黷。揭厲安知世淺深。近日味於無味味。潯陽處士一張琴。</text>
<title>長霖歎</title>,<text>咎徵首恒雨。我從洪範諳。太平不破塊。諸子亦可參。如何今歲雨。支離六朔覃。十日揀晴日。不過一於三。目今三伏炎。老似成繭蠶。况復昨夜水。平陸江河涵。始知桑田變。麻姑不虛談。聖主方調元。名公燮理堪。是災胡爲至。茫然理未探。緬思堯湯聖。因災用憂惔。天未忘楚莊。治象此中含。</text>
<title>卽事 二首</title>,<text>午眠初醒拓牕瞻。四面山光雨後添。張緖風流園柳色。關公神采㵎松髥。養眞文字猶爲閏。省罪煙霞獨未廉。拙句每多佳境漏。政如海賦不言鹽。平生布糓口。對景愈難緘。淸籟動荒樾。白雲生醜巖。詩筒常寄白。觴席孰忘凡。饕餮玆山在。煙霞孰不饞。</text>
<title>八月。與月村河丈，竹坡梁延老，東寮河羲允，渭農河致伯 在九，溪南崔元則 琡民 遊大源菴。三十一首。</title>,<text>入山遊客似逃空。雙袂翩然馭晩風。菴在參差雲樹杪。境深十二玉壺中。平生脫俗知無術。此日尋眞始覺功。滿地蒼嵐僧不掃。寺門咫尺路難通。入洞口谷口嶙峋摠好峯。西天灝氣佛頭濃。倚雲鶴質眠癯釋。架壑龍身偃老松。筇屐攜吾良友至。風煙愛此別區逢。眼前無限三千界。盡入詩人錦繡胷。傑閣翔雲客倚牕。襟裾覺爽㵎流淙。長庚覓句奚囊一。靈運登山蠟屐雙。崖滑蒼藤縈石墮。谷虛玄牝答鍾撞。諸君盡唱荊門雪。強絮巴音和數腔。泬寥天氣已凉時。興入名山杖屨移。百道泉流澄佛性。千峯秀色皺詩眉。臞松倒壁孤猶韻。老石臨溪醜亦奇。方丈西南多別壑。花開楓菊又前期。神湫咫尺路依微。學水流雲濕不飛。龍氣深藏雷變化。魚鬚澄澈日光輝。天敎鬼斧何年鑿。地秘靈區絶世稀。石面盤陀餘畫局。仙翁幾日罷碁歸。龍湫寺樓迢遞洞天虛。山水渾非面目疎。林外棱迦聞異鳥。案頭貝葉讀何書。騷人蓬髮悲秋際。韻釋蒲團解夏初。二十年來三到此。名區應是宿緣餘。霞癖泉肓我不無。入山近日漸看蘇。㵎鳴石竇賢絲竹。雲抹巖崖活畫圖。下界風霜千嶂隔。諸天花雨一樓孤。我非鑿齒誰支遁。永夕淸談強作徒。北山之北西山西。雲樹蒼蒼高復低。千里翔雲羞野鶴。一生守甕笑醯雞。淸溪白石魂全冷。疊嶂懸崖路轉迷。靈境偶成文字飮。羊何無處不相攜。元來方外士多佳。散在山巓及水涯。泉石漸知於分足。功名不恨與時乖。候蟲啁哳吟秋葉。莽鳥徘徊下夕階。三宿禪房歸去晩。白雲紅樹我詩皆。靑衫拂拂渭西來。紅葉秋山一逕開。骯髒詩家臞骨髓。崢嶸法界好樓臺。壺中日月容吾隱。馬首煙霞爲子媒。紵縞縱無相贈物。遨遊且莫出山催。我有采蘭心。來住頭流內。求之竟不得。何以紉吾佩。昨夜秋風起。悠然長嘯退。禪室書燈歲幾旬。攜朋今日更尋眞。新羅古國多名刹。方丈深山有逸民。藏得午陰巖檜黝。染來秋色岸楓新。蒼𤻴近入胷間結。塵念雖侵肎許隣。仙凡始自一塗分。心有天遊竟出羣。庭畔殘花猶引蝶。峯頭何石不生雲。以煙霞癖淹山寺。於竹樹陰讀古文。玄玅門前忘物我。嗒然終日對爐熏。昔我交遊月宿存。傳燈法界足推尊。林禽不省重來客。澗竹方生幾世孫。盡攬峯雲吟去淡。遍尋溪石坐來溫。羣僧濈濈皆生面。誰識畸人自某村。深深洞府爲誰寬。忘却人間行路難。覓句彷徨紅葉㵎。看雲徙倚碧松壇。天公倘許名山老。韻士元多聖世寒。午睡初醒詩肺渴。倩僧汲水煎龍團。背菴一路走林間。穿入幽溪䆗窱關。鶴夢和雲朝碧落。磬聲出洞逗蒼灣。逢帘覓酒常違筭。對景哦詩屢見刪。隔岸楓人秋色早。效顰千古武陵班。楡坪寺下淸溪溪上石。天然一甕腹便便。器成良冶陶甄外。巧售神工造化邊。綠菜淹來香供佛。紫霞釀去跡留仙。軒轅道士如相見。豈必區區賦鼎聯。石甕舍利千年尙不消。祥光時見白毫搖。爐煙細細參禪晝。鐸舌嚶嚶禮佛宵。未信猢孫擾大耳。寧敎馬妓戲參寥。英英絶頂雲千朶。滿滴羣僧磬折腰。塔殿雲影樓頭山影交。檻前松竹韻笙匏。圖傳過虎慚彭澤。雲欲從龍託孟郊。世路早知多骩骳。詩談不妨自譽嘲。名區筇屐經旬五。陡覺胷襟滌擾膠。千峯齊獻洞天高。秋氣崢嶸落木皋。邃壑龍藏明月頷。長松鶴刷白雲毛。與僧對榻機心息。攜友登樓筆力豪。從古騷人多不遇。彷徨物外託遐逃。娟娟松表碧峯多。坐數峯峯戲作歌。雲石呈奇仙舊物。松風送爽鶴餘波。此山幽賞神醒了。彼釋玄談耳食何。蠟屐今行餘幾齒。煙崖不翅十回過。雲樹參差落日斜。碧峯秋色滿禪家。松棲仙子騎餘鶴。庭放詩人料外花。不厭搜奇苔屐齾。却因澆睡荈杯加。入山近日緣何瘦。淸自來時濁去遐。西風瑟瑟洞天凉。巖樾蕭森減却蒼。鳥夢三更醒竹籟。花魂八月返楓霜。詩聲遴選靑襟集。世事栽培白髮長。近與猿禽交莫逆。肯將心事到名場。襟期透得白雲明。松韻泠泠答㵎聲。靈藥誰能開石髓。香茶吾欲賦甁笙。老禪擊磬靑山晩。倦客登樓白髮生。異日漁舟重到意。更將佳句紀山行。山水迎人競送靑。况攜良友共忘形。樽前肝膽君如斗。鏡裏顚毛我忽星。雲縱無心棲峀淡。地應有意秘區靈。行行得句松陰下。放杖高吟倩鶴聽。屐齒猶餘疊嶂登。輕輕出洞躡雲能。山僧儻記今秋客。林鶴重要異日朋。行橐有詩千首重。虛襟臨水一般澄。丹藜步步頻回首。方丈千峯背後層。出洞口斷雲殘靄杖頭浮。臞骨崚嶒政耐秋。小店常迎呼酒客。竆村猶有讀書樓。楓林漸紫巖容好。䆉稏初黃野色流。俯仰庶無魚鳥愧。此心於世少相求。詩情酒思較誰深。信步行行醉復吟。晴嶂霞成眞色畫。鳴泉風送自然琴。林紅㵎碧參差見。溪父園公次第尋。憩石回看雲起處。下山猶有在山心。爲訪書樓到水南。蒼凉樹色夕陽含。明珠每讓探驪四。妙畫應傳過虎三。賓主杯樽消夜永。溪山楓菊屬秋酣。今行隨處成高會。未必風流曲水慚。宿大浦村塾溪舍淸談勝友添。君方抵掌我掀髥。苔殘缺齒穿雲屐。茅老高牙納月簷。松竹已看三逕並。煙霞又遣一樓兼。也知方丈東西麓。盡是羣仙所可淹。西飆冷拂碧蘿衫。泉石猶餘未盡饞。開戶卽看棲鶴樹。傍籬便有出雲巖。居人應與仙相襯。遊客還因境不凡。萬古頭流眞骨髓。風斤斲下錦囊緘。</text>
<title>源菴詩韻起於東終於咸。更用東字韻賦古風一篇。以効古人貞而復元之義。</title>,<text>茅簷打頭小溪東。彳亍墻陰礙蒿蓬。野鵠矯矯橫雲表。仰看太息立西風。禽向攜手遊五嶽。劉阮躡蹤天台中。方丈煙霞深復深。苒苒谷中開禪宮。龍瀑轟轟殷碧洞。鶴笙隱隱來蒼空。洞天八月凉露下。滿山紅葉吟秋蟲。布襪靑鞋尋水入。忘年良友襟期通。淸磬一聲山水靜。迭唱共酬詩爭雄。抹月批風日復日。白雲繞筆飛簷櫳。七人無乃竹林賢。旬五逍遙列子同。汩汩要津馳騖客。東華門外軟塵紅。滄浪纓足隨淸濁。休道一生長悤悤。忙者自忙閒者閒。一區雲水心神融。</text>
<title>源菴別渭農 三首</title>,<text>雲林華髮咏悲秋。新面藍衫上翠樓。已見相如居客右。更驚崔顥在詩頭。一年明月靑山霽。三夜瑤琴白水流。他日所懷難可忘。渭川元是露葭洲。脩篁千畝渭之濱。有此高人不俗塵。標格過詩堪說項。風流照座便驚陳。山中邂逅揩靑眼。湖上棲遲愧白身。持贈文無無限意。祇林秋色動蕭晨。暮入靑山逢。朝出靑山別。易知復難忘。每向靑山說。</text>
<title>十月十六日。與鄭灆翁舜弼 煥敦 過介坪。</title>,<text>冬溫恰似早春時。鷲嶺斜陽馬背移。雲過林梢隨倦步。泉鳴石竇答新詩。㵢翁往蹟憑誰問。蠧老遺村擧世知。此土誅茅齎宿志。嗟跎忽見鬢星垂。</text>
<title>宿馬坪</title>,<text>羸馬竛竮一逕微。石門斜日款仙扉。故人相對一樽酒。晩歲增憐雙布衣。詩話村雞催曉唱。羇愁湖鴈帶霜飛。羨君築室山中老。嶺上白雲無是非。</text>
<title>宿柏田</title>,<text>行尋谷口子眞居。野勢周遭十里餘。對戶蒼松封白雪。盈牀黃卷閣朱書。杯樽對爾心相照。山水於吾分不疎。問舍求田方有意。爲憐峽俗太初如。</text>
<title>次友人韻</title>,<text>看雲而入聽泉回。邂逅良朋一笑開。早識榮枯歸幻界。肯敎膠擾入靈臺。東風屐缺尋山蠟。淸晝爐餘煮茗灰。酒後不禁詩思動。依如百蟄夜聞雷。</text>
<title>茶亭。與弼成，元則會話。十首。</title>,<text>身隨百蟄閉三冬。屋後山如域外峯。忽見故人傳尺鯉。却尋前約會雲龍。沉疴祛體消同雪。高論傾心樂甚鍾。推戶便驚春意動。庭前梅蘂已開封。亂山殘雪半牕陰。言笑從容鼎坐深。靜對梅査探格意。拾來松子煎茶心。知君未售靑萍價。敢我能爲白雪吟。十載相從交益淡。肯論舊雨與晴今。駸駸歲色薄於羅。古道人稀白雨過。書未讀追袁豹半。病惟吟學馬卿多。閒來日月蘧蘧夢。醉後乾坤浩浩歌。近與良朋遊物外。江湖滿地摠恬波。劇談亹亹到殘更。肯遣詩懷鳴不平。嶺雪皚皚雙鬢映。牕燈耿耿寸心明。故人莫道壺乾發。神鬼應從筆落驚。自信吾非金注者。漸看虛室白初生。留連三夜盡情歡。佳士東林韻士壇。古貌當階欽石丈。淸陰滿院挹松官。融融至樂書中在。鼎鼎流光鬢上看。臘月詩神君莫祭。浪仙堪笑一生寒。臭味相孚笑語溫。山牕不覺夜將分。筆端老驥嘶雲氣。匣裏神鋩射斗文。澹澹襟期吾欲水。區區名利子能雲。蒲團三日荀香沁。不向爐頭更爇薰。已把功名視一毫。山樓深處臥來高。津橋肯被猢三藏。酒壘堪誇蜾二豪。迎臘梅香浮院落。通宵松韻繞亭皋。諸君縱許聯詩社。磨鈍終慚一割刀。無用人間一櫟姿。如何忽見鬢成絲。園公溪父無非友。瘦竹寒松摠是師。就睡全身猶似筆。論詩敵手政如碁。眼前擾擾膠膠事。吾已渾忘子勿思。淸溪一曲洗塵裾。歲暮山樓與子居。酒爲澆愁耽一中。書因多事閣三餘。碁談幫手容窺豹。盤饋浮功愧有魚。回憶童年遊戲處。山光水色自如如。朋簪兀兀對朝暄。白髮頹然臘酒尊。塵世黃粱吾斷夢。騷壇赤幟子能言。市人扶醉歸墟落。樵客弛擔憩洞門。滾滾光陰眞若水。明朝又見歲將翻。</text>
<title>次趙應元 鏞宅 壽親韻</title>,<text>君家云設北堂讌。壽觶盈盈百福新。海屋千秋堆去筭。琳房昔日住來身。四麟天上斑衣子。雙鶴人間白髮親。門外寒潭千丈碧。年年長釀介眉春。</text>
<title>次成丈 采奎 悔山韻</title>,<text>嚆矢東南士友間。正音能挽盛唐還。德川溶漾門前水。方丈崢嶸屋後山。魚蠧一生黃卷味。猿禽萬壑白頭閒。未知麝噬緣何事。志在收楡豈靦顔。</text>
<title>次月村韻 四首○己巳</title>,<text>煙霞無限洞中濃。閒士生涯漸覺豐。松下看書胷淡白。花前無句面慚紅。棋枰賭酒娛嘉客。石鼎烹茶詔小童。猿鶴伊來同歃血。山人亦可策奇功。攜友深山入。願從向子平。危巖晴瀑落。高樹白雲生。自覺中心悅。轉於外物輕。更逢商皓叟。永日學圍枰。把酒臨風慷慨生。新詩率口自然成。旣非憤俗傷時意。亦豈嗟卑歎老情。車服休言通與介。足纓元取濁斯淸。靜中粗識看書味。尤喜松風榻畔聲。朅來占得水雲幽。前日太虛今少游。數月有緣三益友。百年無恙一書樓。芳菲覆隴烏牛立。林樾當階黃鳥流。底事人閒名利客。白頭費盡許多謀。</text>
<title>古木</title>,<text>古木生何代。村翁不記齡。訝生膚已黑。認死櫱猶靑。早脫樵傖斧。晩逃列缺霆。蒼藤不自立。來託老根縈。</text>
<title>雙七紀行 己巳四月。與鄭灆翁，河東寮，崔溪南同遊。</title>,<text>靑巖途中南風獵獵碧蘿衫。滿目溪山境不凡。夾路無非啼鳥樹。懸崖摠是出雲巖。襟懷滌盡三杯足。幽景搜來一句咸。縱愧吾儕輸李郭。蟾湖擬掛月中帆。宿橫川齋山光水色藹遐瞻。置一書樓景一添。襟懷輒到名區闊。詩格因逢好友纖。小塘魚浪仍回檻。芳樹禽聲只隔簾。料得主人薖軸意。塵愁肎許攢眉尖。踰三蘤嶺山勢拕東水抱南。天敎淑氣此間含。煙霞古窟神仙跡。桑柘深村野老談。蜀峽何年丁費五。岳陽今日客來三。深深萬古仇池穴。擬入花開洞裏探。宿岳陽平沙亭芒鞋穿盡到雲林。洞府依如小有尋。千古臺城吳楚色。一區山水竹絲音。虛汀鷺夢明沙迥。隔岸人煙古木深。疎拙敢希仁智樂。誅茅此地負初心。自取適臺至花開市花開十里落花洲。天遣吾曹作勝遊。台峀何人尋福地。武陵此日有漁舟。洞天杳杳歸靑鶴。㵎樾陰陰囀栗留。物外休言知己少。晴波泛泛一雙鷗。宿雙溪寺孤雲倏千古。林壑爲誰靑。日月壺中影。溪山鏡裏形。梵音穿樹細。茶夢聽鍾醒。桑宿猶餘戀。沉吟筆不停。出石門洞口跫音續。能敎仄逕平。㵎花殿春在。林鳥近人鳴。老石佛軀化。白雲客意明。吾於此山水。面目不曾生。洗耳巖洞府深深一逕長。天敎別界此間藏。溪山曾遇孤雲幸。花石皆緣一蠧香。澗蘚侵凌遊士屐。林霞隱映列仙裳。捫蘿攀壁知何趣。自謂非狂世謂狂。七佛菴三韓日月此禪家。啞字房深繞紫霞。萬壑常陰盤古樹。千年無恙佛頭花。諸天縹緲晴嵐滴。下界蒼茫宿霧斜。朗誦仙人推枕句。孤雲知是語非誇。滯雨 二首玉高臺上雨聲多。永日沉吟得句何。龍抱樓光蟠窟睡。鳥挐山色入林歌。道緣寶鏡新除垢。藻思鳴泉活動波。濈濈頭陀僧氣積。問誰能拾海珠磨。野鶴寧爲飮啄勞。飄然遠擧碧霄高。松壇雲暖圓茶夢。石竇泉鳴送筆濤。樵父猶淸塵界迥。濁醪如聖勝區遭。君看司馬山川史。不在靑燈對案挑。出山雨過林梢鳥語交。翛然筇屐下平郊。藥苗多紫靈芝雜。松樹同靑老鶴巢。小逕沿流多曲折。高談乘醉自譽嘲。煌煌金袋知何物。始信孤雲到此拋。別灆翁飄然君自渭西橋。路入雙溪左轉遙。樵客猶傳靑鶴洞。仙翁已邈白雲謠。披林對酌幽花落。坐石聯詩永日消。聞說山陰山水好。莫敎餘興更寥寥。</text>
<title>李聖罕 魯默 挽</title>,<text>公昔星山名下士。英年搰搰譚擧業。甚矣嗜書如芰歜。擷芳啜腴勤涉獵。落筆款東睨場屋。嶠南才士難追躡。蹭蹬流落汾晉間。貧不鵠逝竆廬狹。萍水賸得交遊廣。茶酒幾多殷勤接。一生修養工已熟。造次不忘身心攝。我獨知公殿於人。腐芥猶見靈珀拾。論文雲社三庚會。聆誨寒齋一旬涉。是時倂攜麟兒來。其貌類公其才捷。不由敎方寧如此。學海新長游魚鬣。月峯又有今春約。爲構書巢衆謀叶。蘭音忽自昆山至。何來一疾寒宵魘。休說遺恨荊圍抱。最憐孤魂客土貼。今世嗟無范巨卿。陡見人情薄季葉。蕭瑟詞林翹楚折。質問何處擔書笈。嶽遊縱追禽向志。五十年光鳥過睫。花亭日落仙旌發。嫠婦殷田偯淚浥。</text>
<title>湖行歷宿梧枝吳應七 斗英 家。與諸友相酬。二首</title>,<text>新知不減舊知情。坐久茅廬夕照明。得酒激昂湖海氣。論詩軒輊宋唐聲。一生如得書中趣。萬事都輕膜外名。歷路每欣逢有日。年年一度到長城。茅廬淸闃月生華。客地交遊此可誇。雅士吾將良彥許。好人誰復德珍加。酒如樂友非寬戶。詩到桐翁讓大家。堪笑空疎一直敎。聊將何事作生涯。</text>
<title>石水菴。與景道，稺敬諸人共酬。九首</title>,<text>菴從樹杪露些兒。未及層巓俗已離。怪石焉知非古佛。白雲眞箇是吾師。松聲爭爽淸談轉。鳥語相酬好句爲。鑿齒道安誰復見。徘徊繞塔日遲遲。褰裳底事入山忙。暫撥囂塵意便強。湖上故人生白髮。客中佳節送端陽。石泉傳筧遙分脈。藥草登盤自噀香。桑宿豈無餘戀在。雲林易記復難忘。幻海浮生等一槎。入山三日失沉疴。誰令遠客同參社。賴有瞿曇此著家。物外逍遙聊自得。世間憂患不關多。蒲團日晩齁齁睡。竹影松陰枕畔加。蘭佩經春皭不塵。煩君更絮雪腔新。欹巖仄壁仍菴子。明月淸風又故人。詩酒罄歡嚶鳥谷。鄕山有夢送梅辰。試呼牛某擎華硯。石面題來筆入神。覓句初心擬滌塵。敲椎終未見淸新。頻頻誰笑𪇬𪆁黨。落落寧爲蹩躄人。貝葉殘書欹枕後。椒花勁露渴喉辰。三宵不作還鄕夢。石水泠泠也醒神。石竇鳴泉小有洞。百年䆗窱老松關。西遊筇屐不羇士。南挹風煙無等山。蓮社頓高今日會。吟臺寧絶後人攀。此間誰解悠然意。天際歸雲鶴共還。禪樓晝寂篆煙纖。隔壁時聽誦楞嚴。睡起詔僮洗茶鼎。興來憑友和詩鹽。風回㵎響鳴疎幌。雨倂林霏落短簷。飣坐蒲團吾喪我。水蓮山色上眉尖。屠龍奇技費金千。一試蹉跎失壯年。騷人任曠都來酒。志士無成倘亦天。平湖浪跡孤煙遠。大嶺歸心片月懸。山寺誰知貫雲石。泉泉前席答然然。泉眼泠泠石罅生。殘菴占得一區靈。深林雲護蒼螺髻。敗壁塵棲白馬經。高躅願追禽向嶽。新詩敢闖柳陶庭。邇來頻撥形骸累。肯遣雙眸異白靑。</text>
<title>奇寢郞 亮衍 歸覲。諸友以詩相賀。</title>,<text>韻士襟期遇輒通。衣冠磊落集羣公。沉沉夜色蕉階外。滴滴雨聲荷沼中。千里溪山知有分。十年書劒愧無功。主人彩舞翩翩退。四座仍高北海風。</text>
<title>上沙回路。訪魏聖憲 成祚，儀範 鳳祚 兄弟。皆同門友也。信宿講討。二首</title>,<text>鰲山秀色逐人歸。竹掩仙家一逕微。湖外羇鴻今再到。山西輝鳳也雙飛。見聞那得如君博。臭味從知不我違。尤喜季方先託契。潛齋何日共摳衣。雅契年來水較深。不辭信宿竹林陰。世間出世方能事。詩外求詩莫浪吟。杞菊數畦寒士物。湖山千里故人襟。懸知嶺右相思日。如得音徽抵萬金。</text>
<title>花開琴川院。謁崔孤雲影幀。</title>,<text>花開巖壑卽仙區。聞說先生此地遊。棲壁閒雲蹤跡是。湧湖寒月精神不。浮生可笑寰中老。高趣還從物外求。絲入錦還渾一夢。千年身世七分留。</text>
<title>宋南斗 亨鎭 挽</title>,<text>吾嶺元多性文學。早年儒望矧如公。平生環堵同原憲。暇日殘書對晦翁。八十工能持謹愼。尋常言不到貧竆。嗟乎方丈棲雲志。造物如何妒始終。</text>
<title>挽李景淳 道元</title>,<text>七十尙中壽。子今強半纔。土中埋玉樹。豈獨昔人哀。陶邱臺下桃花水。暖日春風釣鱖時。今行不忍臺邊過。此約年前與子違。</text>
<title>月齋同梁竹坡過夏。夜則哦詩遣興。</title>,<text>㵎樾蒼蒼送晩風。數椽茅屋亂山中。蚊雷殷戶詩情遁。螢火流空夜色通。浮世輸贏棋冷暖。故人離合劒雌雄。風波少處吾家穩。且喜逍遙與子同。小齋高倚枕。藻思雲頭從。暑閟憂乖候。雨頻恐痒農。謾令詩貯腹。敢望甲藏胷。百病非無藥。難醫野性慵。雨過小溪活。聽之拓西牕。嘉樹凉飆發。吹撼鬚眉厖。明月遲入戶。誰慰幽人雙。江浦雲歸盡。山椒雨歇初。茅屋淸如水。主人心亦虛。山樓詩話故人俱。夜氣虛明筆下輸。兩岸疎煙籠澗柳。一天凉雨落庭梧。樽前醉髮憐君白。鏡裏韶顔減我朱。已向囂塵聾左耳。林麋溪鳥摠吾徒。溪山幽趣與誰俱。近日從君一半輸。醉後高談頗跌宕。病餘癯骨僅枝梧。詩筒有約頻酬白。世路多歧欲泣朱。如有來言時事者。吾將鳴鼓斥非徒。沿浦孤村夜色低。依依煙柳蔭長蹊。山樓得月襟期迥。詩社逢君臭味齊。缺界浮生皆野馬。一年中候倏莎雞。對樽耿耿知何思。湖上羣朋近解攜。海氣遙隨夜色回。候蟲喞喞草煙隈。篁林亂脫風前籜。䆉稏初成雨後胎。病起酒餘三雅量。愁來詩減八叉才。浮生役役皆何事。象外人應一笑哉。書樓蕭灑㵎之濱。林雨初晴夜色新。明月高於天下士。幽禽慣似社中人。身閒始覺無官貴。歲暮方知失學貧。一陣淸風鏖暑退。詩情酒思也相因。傍人睡味十分闌。獨坐開門夜色看。一峯孤月窺簷白。半壁殘霞映樹丹。酒杯少減前年戶。詩律頗生近日瀾。心與浮雲天際去。隨風聚散自無端。醉散西廳步。姸姸月在山。安將今夜景。供我一生閒。醯雞苦守甕中天。鬢見霜毛已五年。嘯月懷同彈筑俠。臥雲閒似好樓仙。茫茫宇宙藏壺裏。苒苒溪山具筆前。近訝物翁多執性。竆通不許一毫遷。浮雲爾妨月。令我負良宵。宇宙憐衰白。溪山慰寂寥。草醒經雨葉。梧揖受風條。隣舍酒如熟。吾將不待招。晝眠難恕宰。食粟實慚交。唯有詩牋潔。庶幾藉白茅。曾將松子種東坡。培養艱辛歲月多。何日能成支廈用。臨風搔白對靑柯。詩談纔了話桑麻。山雨廉纖屋角斜。幽鳥來啼池上樹。白雲去宿峽中家。平生志氣緣書腐。近日風流得酒華。世事多端君莫念。政如佛子數恒沙。蒲團睡味十分長。黝樾濃煙暝色蒼。三伏蒸炎爭短箑。二更凉月到匡牀。桂薑到老君詩辣。蘭茝經春我佩香。近日雲林堅塞兌。世間無處不雌黃。溪山積詩債。近與故人庚。心膽樽前大。姓名海內輕。窺書憐脈望。愜睡愛桃笙。問爾成何事。鬢絲日以贏。峽裏少人事。四山屛擁靑。悠然雲水趣。林鳥語丁寧。雨後庚炎不敢蒸。林飆灑灑㵎流澄。樽前膽忽麤如俠。方外心還淡若僧。天地逢秋君感否。溪山得月我吟能。南溟之水三千里。借問雲鵬幾日升。君詩首首政難酬。韻格遙從象外鉤。莫將豐爵常祈爾。四矢何曾一中侯。</text>
<title>偕延老往慕寒齋。與河羲允，崔元則共賦。四首</title>,<text>靈區不厭十回探。筇屐逍遙渡水南。鶴背松颸鳴絶壁。龍腮雷瀑落層潭。靑山影裏人來四。白雨聲中夏過三。竟夕論文尊有酒。襟裾肯許一塵含。㵎靄林霞濃復纖。洞天遊賞一樓兼。蜿蜒龍氣噓深窟。啁哳禽聲隔半簾。琢句將圓雲影過。就眠方鼾雨聲添。蠟屐不須尋遠壑。淸溪白石卽堂廉。凉意新生厭薄衫。亭亭夕照下庭杉。酒嫌氣亂頻辭勸。詩恐格卑每倩芟。自許茶顚同陸羽。肎將霞癖讓遊巖。任眞談笑忘形地。何必存亡問楚凡。方丈西迤洞府空。仇池一穴枕邊通。蒼蒼夜色生虛牝。喞喞寒聲聽候蟲。天上黔嬴非敢怨。人間措大一何竆。金剛楓菊前期在。坐待湖天寄信鴻。</text>
<title>返月齋 四首</title>,<text>詩思悄然對碧峯。疎林淡靄已秋容。神疲文字終朝閱。跫斷親朋數日從。禿樹何由聞好鳥。汙溝誰見臥神龍。睡餘強學淵明趣。舒嘯東皋且撫松。靠峽書樓又枕江。洲煙林靄滴虛牕。梧桐亭畔秋聲動。桑柘村中古俗厖。麤氣謾呑燕趙市。孱詩堪愧檜曹邦。羊腸世路知何處。骯髒年來志未降。茅齋軒豁四無籬。政好看山一枕支。露浥凉蟲聲似訴。煙迷老柳立如癡。對人言語常慚鵡。在己竆通豈問龜。堪笑伊來耽句癖。三唐門戶詎能窺。歊炎近日不能威。深巷蒼苔客到稀。松受新凉生遠韻。溪乘少曝失前肥。江湖秋色來蓬鬢。宇宙狂歌起布衣。從古騷人慵散趣。直因鑿枘善招譏。</text>
<title>入州學會芝窩</title>,<text>老大方知枉讀書。謾將雕繪牿吾初。費來精力投金牝。閱去光陰食字魚。蒲柳迎秋憐質弱。芝蘭向暮奈香疎。黌堂簪盍奇緣在。却愧淸溝映濁渠。</text>
<title>霽蟬</title>,<text>蟲聲百種霽蟬佳。嘒嘒迎風在澗涯。似解溪山疎雨景。何多天地夕陽懷。啼來林樾泠泠倍。咏去樓臺寂寂皆。便覺吾詩長一格。聽君竟日坐高齋。</text>
<title>蓮桂齋酬芝窩 五首</title>,<text>挑燈却睡整衣巾。霽夜新凉七月旬。一生交淡君如水。四座談淸我獨塵。功名好矣終歸幻。詩句狂焉尙近眞。促膝蒲團開口笑。也知今夕是何辰。平生不直一錢文。奇氣何能迥出羣。襟懷劃嘯樓臺月。筆力高攐海岳雲。湘天斷鴈蕭蕭下。村舍凉蟲喞喞聞。笑殺芝窩老居士。白頭謾學蠧魚勤。月出雲崩夜失昏。襟期相映故人言。城邊老樹工藏廨。野外長江曲抱村。千古俳文羞犬子。一時擾念戒猢孫。此鄕素號多人傑。飛鳳名山竦處尊。新秋苦雨轉生寒。嗒坐空齋懶整冠。僮弱尙能賖酒至。友疎猶得借書看。樓光欲睡醒於月。石腹無心怒以灘。近日詩情終戛戛。一篇幾字倩人安。詩方臻妙更加刪。忽看奇葩繞筆還。百尺危樓浮遠水。五更畫角撼秋山。一生自放功名外。十日優遊翰墨間。積雨孤城來客罕。卷中只熟古人顔。</text>
<title>山城寺 四首</title>,<text>山房遨遊約日招。靑鞋布襪度沙橋。詩情石㵎泠泠動。世慮巖雲淡淡遙。入峽金緘高士口。出林磬折老禪腰。最憐樹杪濛濛雨。留客靈區過此宵。洞門䆗窱寺樓高。蠟屐彷徨碧樹皋。物外淸標俱鶴瘦。樽前奇氣自鷹豪。平林蟬曳凉風韻。小㵎魚驚白雨濤。一曲長歌天地老。世間何事不鴻毛。年來不作不平歌。山水遨遊到處多。萬樹濃陰低粉堞。一輪明月透銀河。樓臺夜氣凉於水。湖海詩情薄似羅。萬念漸灰鬚始雪。楊江近日宿輕波。依城煙樹萬人家。瀲灩蓮塘漾月華。燈前花纈看書眼。酒後香生嚼句牙。蒼蒼夜色蟲喧砌。漠漠秋光鴈下沙。一片靈臺淸若水。凭軒無語角巾斜。</text>
<title>儀鳳館 二首</title>,<text>向日詩筵惠遠堂。移來鳳館意偏長。雨打荷嚬嬌女越。風扶柳舞少年張。溪山待客仍呈媚。樓閣迎秋斗覺凉。磊落衣冠醒醉地。懸知餘韻播吾鄕。高樓百尺動詩聲。鏡裏山川淑氣明。菡萏池邊風欲細。芭蕉庭畔雨初鳴。和光達觀南華叟。咏史遺風洛下生。且括奚囊將入峽。頭流千疊白雲平。</text>
<title>回自州學。與延老復理前語。</title>,<text>佳士山前一草廬。蕭然四壁似相如。小園通峽蒼松匝。短砌連溪白石儲。身計愧非能五鼫。文章可笑技三驢。樹閒初聽秋聲動。遲暮襟懷與子攄。</text>
<title>雨後</title>,<text>長霖初捲樹陰低。屋角孤雲枕下溪。邃壑煙霞迎杖屨。曲蹊苔蘚絶輪蹄。身同病鶴稜稜瘦。神醒凉蟬恰恰嘶。木末秋聲吹白髮。牢騷詩思不堪題。</text>
<title>別延老</title>,<text>故人乘興過余齋。數月論文境入佳。紅飄桂霰秋風壑。碧潤苔錢積雨階。詩眉却放崢嶸氣。醉膽時鳴碨磊懷。方丈白雲深曲曲。擬穿芒屩與君偕。</text>
<title>奉贐族兄晩覺軒 性</title>,<text>江湖秋色鴈聲先。遠客來時信息傳。蓬蒿巷僻頭流下。花樹風高太白邊。胷中禮樂三千字。鬢畔星霜六十年。漢上擔簦歌鹿路。唐皋已信命將然。</text>
<title>寒齋酬河羲允，崔舜皡 植民，崔元則。二首○庚午</title>,<text>爲訪良朋入峽長。白雲不掩好山光。喜聽㶁㶁庭前水。快瀉盈盈月下觴。得句任君藏魏拙。登筵愧我乏荀香。肯思膜外悠悠事。倂與吾身久已忘。山樓曾我幾年居。夢想依依舊讀書。顔髮居然成老大。工夫尙爾愧空疎。邃林盡是新聲鳥。碧瀨猶多慣面魚。散步沉吟題石返。半牕松月洞天虛。</text>
<title>十果</title>,<text>玲瓏佳實滿盤同。甘果盈園摠下風。龍拋鬚去春棚外。鸞墮卵歸夏帳中。功浮麴糱香醅甕。色奪瓊瑤碧映籠。芍藥牧丹花不實。肎將一蔓博千叢。葡萄離離園樹紫重重。節近端陽漸看濃。珍果合留瓊島鳳。珠光誰摘絳淵龍。銀河列宿三更耀。句漏丹砂九轉容。野老筠籠情已厚。瑛盤敢望紫宸從。櫻桃千樹蒸紅晝掩牕。武陵何處隔塵邦。春回漢殿仙貽七。雲捲天台客啖雙。簾鵡啄來旋拭嘴。隣兒偸去善藏跫。蓑衣釣鱖前溪雨。花水溶溶觸石撞。桃倚墻撐護錦囊垂。却怕狂風擺弱枝。彩蚌含珠高掛樹。燭龍吐曜倒懸籬。霜淸砂粒初肥際。日烘瓊房漸坼時。嚥下非要彭吉醉。此身行止玉皇知。石榴開花白白殿春微。結子重重過夏肥。羊角迎霜靑褪色。雞心烘日赤流輝。來來隱語誰能悟。纂纂遺歌和者稀。時啖一枚澄萬慮。夢魂遙向道家飛。棗絲蔓靑靑覆野墟。東陵遺種至今餘。畦腹賸收文貝產。葉心偏怕甲蟲書。甛敓玄蜂營蜜際。冷偸靑女降霜初。微忱願獻無疆祝。綿瓞菟丘寶籙如。瓜閒題果品彩毫濡。七絶元來柹外無。書癖堪藏千葉赤。風標誰許八稜烏。登盤助彩嘉賓餽。墮砌流紅稺子呼。棗歜平生虬卵是。滿園秋色盡輸吾。柿○余嗜柿故云霜淸葉落小園西。玉乳重重樹影低。喉吻翻消冰雪冷。胷中快掃棘荊迷。甘踰荔子漿流蜜。脆似菱頭幘碎雞。錯認臟刀宜見笑。別離誰證鶡冠題。梨園收萬顆富生涯。任與山童摘滿懷。螙毬經雨先辭樹。蝟殼迎霜亂墮階。彤皮裹肉黃皮疊。三子同房仲子佳。懶學兒曹堪可責。如何所覓與梨偕。栗霜信南天鴈背催。洞庭八月貢包來。漙漙曉露沾金彈。馥馥秋香噀玉杯。富埒侯封千樹列。閒偸仙樂一枰開。願言置像爲師表。園裏寧容衆木栽。橘</text>
<title>十禽</title>,<text>東風三月綠楊園。出谷新聲滿樹繁。金糚耀日衣何侈。簧囀流風語不煩。閨人縱怨春驚夢。騷客還思日把樽。塵世啁啾何足聽。唯君時送起予言。鸎社日重尋白屋寒。炎凉世態不曾看。晩風頏頡掠芳草。細雨徘徊窺畫欄。去來豈失春秋信。含哺聊成子母歡。聞君卵石開心竇。儻借斑斑一個團。鷲金精鍾出玉霄間。淸唳聲聲劈遠山。世間羽族雖同簿。天上仙人或幻顔。孤高守操形仍瘦。淡泊無求志自閒。不識衛軒何許物。白雲深處訪巢還。鶴桃都三唱霱雲邊。百族鳴禽不敢先。玉衡天畔精光散。土室人間養法傳。客逃函谷徑催曉。仙化淮南倂上天。爾體雖微兼五德。從知人物理俱圓。雞金飆八月動蕭蕭。勁翮揚聲下九霄。眼藏殺氣飢逾猛。爪握威權飽益驕。擊來叢薄流星疾。颺去層空片雪遙。不向人間貪臠肉。少年那得臂鞲招。鷹日暖盤渦浴起泡。霜翎皎皎一羣交。淸江閒趣誰能似。浮世塵機爾獨拋。澹澹生涯紅蓼渚。昂昂容止白沙郊。也知騷客無疵覓。却把尋魚一段嘲。鷺隨陽江國一行高。却怕寒侵細細毫。彭蠡秋風兄弟過。瀟湘夜月主賓遭。嗈嗈亂喋新蒲岸。陣陣斜回落木皋。色擧已知能遠害。弋人謾向澤中勞。鴈眠沙泛浦一羣皤。朝日初生喜婆娑。浴後短翎頻拂曬。鬪時平掌忽昂俄。山陰客換黃庭字。淮上軍驚白雪波。爲聽經談隨韻釋。蜂臺明月幾宵過。鵝聞道冤禽出自巴。鱉靈江上舊宮遐。啼來喀喀喉間血。濺去斑斑谷裏花。抵死愁春春欲老。通宵訴月月仍斜。少陵詩史傳千古。帝魄知非誕說加。鵑東方欲白噪門傍。積雨新晴繞屋翔。翐翐飛廻風起樹。楂楂報訖客升堂。戶開太乙經冬穩。橋爲牽牛一夜忙。緬憶窺巢懷葛世。仁天化日自舒長。鵲</text>
<title>十蟲</title>,<text>氣吸淸虛韻不卑。暑天鳴逐樹陰移。槐園白雨蕭蕭過。柳岸斜陽苒苒遲。薄翼紗黏凉露葉。淸音絃咽晩風枝。塵埃脫殼知何術。自此從君可學詩。蟬跂行百族最微哉。萬隊森森一路開。雨意轉酣封穴戶。日陽向暖戰沙堆。慕羶逐逐成羣去。戴粒紛紛罷市來。請看隨時勤述土。吾人盍勉養成才。蟻同聲起處自生風。衙罷紛紛布野中。菜圃掠歸蟲齧綠。花枝飛伴蝶窺紅。千房好託同窠誼。百隊均成釀蜜工。義守君臣猶賦性。方知人物理相通。蜂日暖春晴錦繡林。芳情領盡百花深。探香抵死回回舞。繞樹忘歸款款心。戲若韓憑緣復結。飛疑莊叟夢相尋。紛紛聚處紛紛散。堪把人情可酌斟。蝶闃闃書帷悄坐時。草中百隊爛相隨。入簾耿耿秋宵冷。繞砌輝輝夏雨遲。孤照光分殘燭剪。羣飛影學衆星垂。不欺暗室如君子。曾遇賓王最受知。螢聚處成雷攪睡濃。通宵與爾不相容。飢黏黝壁身輕絮。巧鑽纖絺觜利鋒。暝色纔生來聒耳。朝暉欲射去無蹤。爐煙乍歇乘時動。臥聽先聲閉戶重。蚊驅去還來鬧不勝。營營何事晝宵仍。於人謾作千般苦。在爾全無一技能。遺矢終非良玉累。嗜甘胡未熱羹懲。看來果是讒人態。豈獨歐公最所憎。蠅馬娘祠畔競祈春。浴後森森萬種均。比宿能饞全葉大。分羣頻換繡箱新。經綸肎數蜘蛛腹。伸屈依如蚇蠖身。食盡原桑終作繭。知渠不負養來人。蠶凄凄切切爾鳴何。哀怨分明入夜多。七月凉風桐落井。三更零露草衰阿。故從懶婦機頭訴。偏向愁人枕畔過。那意光陰已云暮。唐風把作不平歌。蟋蟀簷端設網樹梢依。憐爾經綸巧且微。結密豈容遺小豸。張空兼解捉高飛。集衣喜兆能先報。齧芋醫方亦不違。太昊師之其用大。佃漁遺敎使人肥。蜘蛛</text>
<title>月村次山谷食筍十韻。屬余和之。</title>,<text>措大腸如甕。只解葅羣菜。死魚何足責。盡向權門賣。魚猶入口罕。况望羔豚宰。園竹新生筍。一一錦綳壞。認幻牛羊角。幾還人生債。淡滑一椀羹。洗盡胷中芥。斷斷無它技。古稱臣一介。此物庶幾近。不以滋味嘬。野芹猶獻君。喫此何敢噫。宮門如可入。那惜一園采。其二西伯嗜昌歜。張翰憶蓴菜。聖人及達士。饞客往往賣。旨哉燒筍味。不讓庖人宰。嗜之常惕念。口腹令人壞。千畝供一嚼。似未脫塵債。世人不貴常。等閒薑與芥。試看靑靑竹。霜雪挺孤介。粲粲琅玕實。鳳凰之所嘬。方長戒不折。屬飫憎餘噫。况復似賢物。敢爲餔歠采。其三朝參玉版師。輿儓滿園菜。可笑蓴與芰。借人名聲賣。千畝在胷中。饞矣吳興宰。可愛當階逬。不怕穿墻壞。孝子雪中誠。天公若庚債。假使臞儒我。靑紫拾地芥。麟脯與鳳膏。不雜凡鱗介。玉箸琤琤響。列仙對案嘬。畫省摩腹果。金堂噴氣噫。雖然籜龍園。能忘舊日采。</text>
<title>漫吟</title>,<text>大道甚夷邪逕出。衆人或或迷西東。魚目眩珠卞和恥。䔿苯妨材匠石恫。六經日月昭萬古。穿蠧紛紛薄蝕同。兩漢詞賦三唐律。風雅遺音尙掃空。刓眞斲朴轉趍巧。科制之學生其中。作俑雙冀其無後。勝國末葉驅昏蒙。聖朝務存存古意。不使一時歸消融。角藝荊圍分六體。黃童白叟爭雕蟲。曰詩曰賦尤無謂。文字可謂於斯終。蹊逕窄窄邊幅窘。敗莖朽葉騈靑紅。痛飮岸巾狂氣發。亂唱高吟自謂工。王體國論夢未到。綜物理事全然瞢。縱使有司操衡鑑。所選此人皆倥侗。雖然取士由此路。滔滔擧世頹波洪。士趍安得不骩骳。酒屐於猩餌於鮦。遂使古人爲己學。反寄籬下埋蒿蓬。有若邾莒江黃屬。戰國當時退保躬。美禾盡入蟊賊食。苗葉安得靑幪幪。膠瑟更張眞確論。致理當先正士風。鄕興德行周化盛。郡擧孝廉漢治隆。願言以此上論列。布衣無路宮門通。漆嫠謾被傍人笑。白頭何事憂忡忡。</text>
<title>立春會寒齋</title>,<text>滿室芝蘭竟夕薰。迎春寒塾集冠巾。門前乘雪非生客。庭畔看梅是可人。開樽宇宙光陰暮。擧眼溪山物色新。堪笑臞儒無所事。謾將詩律費精神。</text>
<title>順天成侯 彝鎬 設酒於喚仙亭 辛未</title>,<text>訇雷湖上耳賢侯。回憶曾年莅我州。縱遣鶴琴移蜀郡。懸知嘯咏似汾樓。桑麻雨露昇平像。竹樹煙雲暇日遊。適値名區攜客讌。喚仙亭畔侍遨頭。</text>
<title>曺仲昭 鎔，崔元則惠然見訪。</title>,<text>竆齋猶有客來時。談笑津津到夜遲。看字偶然同眼目。含杯非是託襟期。江干雞犬聲相聞。峽裏猿禽夢不移。梧月楊風淸意足。詩成豈待費沉思。</text>
<title>謹次蘆沙先生所和河月村二十韻。呈湖南同門諸友。</title>,<text>曲巷蓬蒿迹。竆山草木年。詩書悲學落。朋友費心懸。藥草深方丈。逸民老葛天。松濤殷午枕。鳥語答晨泉。枝短鷦棲穩。洞深鶴夢翩。山河靑眼隔。宇宙白頭憐。誰識雌雄劒。獨彈燥濕絃。鰲山雲漠漠。龍浦月姸姸。船上見風俔。谷中赴海涓。策駑寧致遠。覩鳳尙爭先。路指三門惑。戒垂四寸偏。班斤憂尺朽。鵲砭歎肓纏。麗澤年逾十。仞墻里半千。鶻呑空嗜棗。魚漏謾收筌。簪憶入山盍。珠輸索水全。蛻蟬塵臼士。騎鶴閬園仙。嶺樹花殘後。湖天鳥去邊。乾坤雙駏蟨。今古幾夔蚿。縮地無壺術。傳筒貯白篇。歲寒交勖意。努力養心田。</text>
<title>月村次柳柳州八十韻。余亦效嚬。</title>,<text>丈夫恥絢𧟊。君子不鞱瑕。心月向誰照。氣虹任自誇。一生於草莽。十口以桑麻。溪抱瓢空巷。林藏壁立家。茹謀蒔圃嫩。鮮有養池嘉。意逸空驤馬。詩孱屢抹鴉。閉門聊守拙。對卷爲閑邪。鼃紫思塗目。雌黃恐掛牙。㵎花迎我笑。林鳥爲誰譁。嗒坐聞靈籟。慵眠起晏赮。光陰臨鏡哂。宇宙把杯嗟。獃想嗤黏日。閒憂愧筭沙。風欞松韻逗。月戶竹陰斜。瑞運岡聞鳳。幽情㵎狎䴥。鞏基三角屹。寶籙億齡遐。往歲烽驚瀚。今年樑起艖。時非龍臥蜀。天遣馬生洼。猛將皆熊虎。謀臣摠驥驊。惡氛橫絶域。春澤隔陰崖。近報停鼙鼓。何勞飾鎧鍛。伐菌蕭斧勵。壓卵泰山加。毅魄終爲鶴。陣容已撤蛇。宸褒聯棣萼。貤典及笄珈。斯世重回泰。我年已過奢。縕袍身足掩。書帙眼堪遮。無藥朱顔駐。不錢皓月賖。夏畦失穮蔉。秋廩減稯秅。俗恥爭桑楚。隣羞訟芋巴。守雌思苦縣。齊物讀南華。欹枕聽鳴澗。廵庭數落花。鶴糧躬必筭。琴價孰能貰。棄若溝中斷。棲同木上苴。筆難冰視鷇。文敢宋爲衙。句誦軒聯鼎。訣傳葛鍊砂。敢言萬鍾屣。只向六經畬。老辣須當桂。新知已展芭。供親艱滫瀡。飮客引抔汙。遠友秋分橘。隣童夏餽杷。淳風回漢酺。往事變鮐髽。韓竟迎竆鬼。歐何逐睡衺。高歌拚白雪。遐想咏蒼葭。函席曠熏炙。朋樽阻角涯。峽雲垂萬朶。水路渺三叉。嘉誨離針砭。索居益纇瑕。詩書吾歜棗。軒冕孰泥塗。枘不量圜入。靴常隔癢爬。孝慚曾子養。家免繆肜檛。比屋憐啙寙。連年少札瘥。拘儒終繫攌。節士竟修姱。遠別銷魂黯。高談強意差。詩期元白倒。交慕藺廉𠜲。翫世憑棋局。醻人競藻葩。村容臨水媚。谷口戴巖呀。塒養高於鶤。峽喂大似犘。鴈嗈那忍繳。魚樂豈敢扠。山氣恒疑霧。暑威不讓煅。旭曛蝙詰鷰。井海鱉咍鼃。耽讀漂高麥。鎭心啖鄭瓜。列階無醜石。覆沼有芳蕸。性近嵇康傲。癖深左氏夸。征胡思畫馬。奉使緬星槎。衣學楚醒芰。冠依嵋老㭨。溪山雙屐蠟。宇宙一廬蝸。槲翠莊虛牖。槿紅侈短笆。駏虛常待蟨。水母奈無蝦。碧喜看山痞。赤憎病酒皻。拳藏馮婦虎。佩棄仲由豭。摭異分鳧乙。好奇辨𢐉鷨。才慚𥳑授馬。讌想座虛車。旣飽撐腸米。更求可口樝。三甌醺邵酒。七椀喫盧茶。喜襯老農襫。閒從高釋裟。數株髡巷柳。五葉采園茄。㪺白甘吾井。釀丹笑彼霞。宿工憂作輟。衆慾怕紛挐。歲迅看流瀋。俗偸任薄紗。未拚賢士軌。且負武夫罝。莫把雞欺鳳。常憂馬相蟆。襟懷鳴俠筑。蹤跡混樵笳。東郭何如者。濫竽竟佩緺。</text>
<title>千里命駕。昔人所難。今吾族弟汝兪 性愚 能之。酒後不可無唱酬。</title>,<text>江天霜肅鴈來初。僮馬逶迤千里餘。好是今朝花樹會。依然先世玉峯居。百年肝膽偏相照。兩地音書本不疎。各保歲寒珍重意。一尊情話果何如。</text>
<title>喜鄭聖規 鑄 見訪</title>,<text>葉落雲深屋後峯。竆居賸喜故人逢。詩書薄業三冬暮。宇宙浮生一笑濃。積雨不勞投井轄。隔江常恨失雲龍。靑襟退自愚川雪。努力前程意幾重。</text>
<title>又次聖規梅窩韻 二首</title>,<text>君誰與友友寒梅。茅屋依山一逕開。酒戶偏從花下闊。詩魂迥自雪中回。固知寒士邀淸福。寧被時人笑怪魁。自喜羊求新託契。擬乘明月齅香來。玉女峯西一小窩。新梅糚點半山阿。澄江近戶鷗羣狎。蒼樾環籬鳥語多。花發君如藏酒待。月明我且挾琴過。未知解琬何如士。獨選當時幽素科。</text>
<title>留贈朴晩醒 致馥○壬申</title>,<text>闍崛山前白雪堆。竛竮僮馬爲誰來。如何灞上騎驢客。不訪高人只訪梅。</text>
<title>閔斯文克中 誼行 湖左介士也。從遊鰲門有年。而封疆相左。際接末由。今蒙見訪於山齋。喜可知也。聲病非余所嫺。而此席不可無一言。</title>,<text>石逕跫音颯颯生。初筵傾倒舊知名。十年雞峀棲雲志。幾夜鰲門立雪情。命駕無由酬至意。哦詩非欲效新聲。春光若入花開洞。理我芒鞋與子行。</text>
<title>三從兄 性仁 挽</title>,<text>蛩蟨相依四十年。事無鉅細共周旋。夙工恨少苞桑記。愚見常規齊物篇。骯髒不摧觀氣節。脂韋甚恥識心天。秖緣一灑西河淚。身後荒凉儘可憐。</text>
<title>甲戌六月。與鄭雙洲，權醉蓮 秉太 及舍季京回。二十六首。</title>,<text>出闉闍出郭冷然御晩風。征鞭况與故人同。思家千里浮雲外。留館三旬積雨中。逸興不禁隨境發。塵愁肯許集眉叢。泣歧楊子知何意。吾道元來大路通。渡漢江 時潦水大漲鷺梁潦水至無蹤。船路橫尋別浦從。漂礎無非無慮屋。浸鬟不是不高峯。虬龍下渚陰陰吼。鷗鷺中流款款逢。纔渡瞿然回首望。千層濤浪尙鳴胷。到華城。奇景道，李樂裕 最善 亦至。松陰十里續來跫。衚衕東西對綠牕。綰轂可稱湖右最。繁華宜與洛陽雙。田家門外猶絲柳。貧女壚頭尙玉缸。猗我先王涵育澤。滿城謠誦太平腔。素沙途中猴軍三百昔何時。埜曠天晴白日遲。鴈背茫茫洲渚見。馬頭隱隱驛樓知。田翁喜色滂沱雨。遠客豪情瀲灩巵。數日聯翩皆韻士。白雲流水證襟期。天安三街。別湖南諸友。數月論心尙有餘。如何吾輩盡迂疎。快哉到手三杯酒。笑矣蟠胷萬卷書。背後雨聲愁滴滴。眼前山體喜如如。路中分路尤怊悵。湖是君棲嶺我居。路逢鄭霞石 允錫湖朋昨日向湖途。嶺表歸人誰可呼。忽遇霞翁追後至。儻知月友在前無。哦詩謬讓鋒新爾。廵酌旋誇戶大吾。好是忘年談笑處。一生肝膽十分輸。待醉蓮向日長安御柳堤。臨行不遇夕陽低。金龜驛雨歸裝濕。銅雀津煙望眼迷。脈脈相分水南北。悠悠獨把玉東西。酒家墻壁縱橫字。逐日程籤爲爾題。霽景山南霽景十分佳。陶寫重重客裏懷。巨手旣能攜謝眺。高肩何必拍洪厓。綠鳧泛外江光遍。黃犢喂邊草色皆。垂柳虛汀沙白白。行人歷歷印靑鞋。滯雨幷川 三首江南白雨馬頭來。忽忽催鞭嶺路開。顧我形骸同土木。與君交道等陳雷。今行飽閱百千苦。此地曾經數十回。望裏醉蓮何日到。詩情酒思摠難裁。朝鏡翻驚白髮新。素衣何事化緇塵。最宜山水中爲客。誰識功名外有人。鴻鵠難追飛矯矯。𪇬𪆁堪笑黨頻頻。却嫌謾落田翁事。駐馬躕躇不問津。俗緣堪愧累心君。鬢髮今春雪二分。久矣謾爲西笑客。歸哉誰勒北移文。詩纔叉八君何速。酒未蕉三我已醺。健僕揚鞭催出谷。靑排山色白穿雲。余與霞石訪磻谷李聖訥。承敏 信宿而出。訪友磻溪暮叩門。通宵譚話覺瀾翻。數間如水圖書屋。一曲棲雲桑柘村。款款全由先契厚。津津不雜俗塵喧。多君投轄殷勤意。三日連沽瀲灩尊。行路難潦流無處不危灘。白首方知行路難。山水渾輸詩橐重。乾坤都入酒壺寬。溪邊疎雨垂垂柳。馬首斜陽苒苒巒。役役東西緣底事。閒愁日日集眉端。渡玄江玄江一帶淨如天。山影涵靑樹影圓。田家芳草黃牛外。水閣鳴沙白鷺前。鼕鼕土鼓耘夫集。獵獵風帘酒舍連。渡口雲煙明似畫。沉吟不覺聳雙肩。過懷德客遊隨處亦逍遙。把酒香壚好友招。鷺帶雨聲移別浦。驢和雲影度崩橋。晴巒端似書生雅。潦水橫如戰士驕。玆土文明東國最。何年奎宿聚重霄。憩樓橋雲龍幸得幷時交。君似昌黎我似郊。去日輕驂同就路。來時羇鳥共還巢。塵途浪跡輸譏裸。別界閒緣約剪茅。醉倒郵亭濃睡起。斜陽荏苒綠楊梢。松湖訪鄭周瑞 冕敎松湖明月訪詩豪。竟夕淸談轉覺高。小屋依山爭似斗。靈臺如水不藏毫。古人曾恨摶沙散。吾輩堪憐筭甕勞。咫尺通衢深閉戶。煕來穰往摠兒曹。過雪川勸君休唱郢門歌。和者無人可奈何。客館支離長夏雨。歸裝撓蕩大江波。酒如秦地求無已。詩似韓兵辦益多。稛載初心竟垂橐。龍華山北浪吟廻。別霞石今年何事馬爲家。贏得星星鬢髮斜。口不停吟同布穀。顔因被酒學霜花。行期屢改蒸炎酷。歸夢頻回大嶺遮。又是霞翁中路別。詩愁黯黯白雲涯。素沙嶺石門䆗窱洞天長。別界煙霞爛有光。嗽淸溪上魚呑沫。憩碧松陰鶴送凉。竛竮徐控穿蹄馬。瀲灩頻傾軟腳觴。底事隋珠彈仞雀。東華虛送嫩紅香。入安陰金猿久閟石中聲。絶峽纔通木末程。搜勝屢違爬宿癢。尋眞又未愜新情。依林吸酒和嵐釅。臨水哦詩得格淸。顧我縱慚仁智樂。泉肓霞癖一狂生。光風樓瘦骨崚嶒溽暑蒸。光風吹我好樓登。尤翁筆力丘山重。蠧老胷襟水月澄。四野桑麻田漠漠。千年猿鶴洞層層。東華心馬前宵殺。此地尋眞庶可能。留安陰塵說吾將擧白浮。與君攜酒上高丘。有時欲結枯禪夏。無故如悲志士秋。碧洞閒雲招鶴領。平林疎雨媵蟬收。杖頭漸看方壺近。鄕思滔滔水共流。渭上舜郁堯醲聖化覃。煕煕民物泳而涵。吹篴樵歌山遠近。瞻菖農候畝東南。臨流飮馬猶喘暑。出峽披裝半濕嵐。抹月批風諸彥後。琳琅一軸珷瑌參。山陰從君幾日和詩鹽。聲病高評轉入纖。黃卷縱慚吾事落。白頭猶信世情廉。竆通自有黔嬴賦。出處何須僂句占。駐馬換鵝亭畔立。會稽山色入眉尖。至丹邱分路各歸泉石煙霞詠了咸。自知胷癖似遊巖。天時閱去陰晴雨。世味嘗來苦辣醎。樵傖落日烏鹽角。遊客輕風白紵衫。離合縱然知有數。那堪別袂路中摻。</text>
<title>賡呈鄭桐坡 元鉉 回甲韻</title>,<text>安養明時到六旬。政逢晬日酒杯寬。數畦種菊生涯淡。破屋看書道骨寒。淸福能輕侯萬戶。遐齡爲卜海三乾。嘉賓滿座詩盈軸。郢曲從來和者難。</text>
<title>喜雨</title>,<text>一犂甘雨及時均。仰測天心乳萬民。襏襫西郊方務日。桔槔南圃始閒辰。麥光病客蘇來樣。山色眠人覺後神。數句新詩聊志喜。已占上瑞自然臻。</text>
<title>偶成</title>,<text>懶非不足病仍添。奇氣伊來頓挫尖。詩或沉吟還被惱。名如多取亦傷廉。瀑流經雨轟全壑。山影無風臥半簾。魚鳥煙霞皆管鮑。竹君松友况能兼。</text>
<title>戲贈李正言</title>,<text>人謂君廉我謂饕。幾年胷海起波濤。劬書自得經綸好。需世非無手段高。遐想謾逃珪組累。囂塵欲避市朝鏖。乞我溪山吾豈許。麾猶不去請猶牢。</text>
<title>呈李正言</title>,<text>巖广從遊一月強。君曾蕭灑我曾狂。羊何詩話靑山好。綺甪棋聲白日長。心竅百年藏混沌。世途千里隔瞿塘。歸家辜負吟臺約。俗事無端到手忙。</text>
<title>寫懷酬醉蓮 乙亥</title>,<text>我慕古人禽與向。名山五岳好同歸。世間婚嫁非難畢。方外逍遙似此稀。對酌丹崖花落水。共吟蒼樾鳥鳴暉。頭流千疊皆奇境。春到何如去拂衣。</text>
<title>寄寒齋諸友</title>,<text>雨日多晴日。前溪失石矼。林喧幽鳥語。谷斷故人跫。把酒常嫌獨。和詩輒憶雙。行將乘月去。與子臥風牕。</text>
<title>自笑</title>,<text>擧世何人不笑儂。眼前百事事皆慵。一牀書付空疎學。數畝田歸鹵莽農。愚智敢希舒卷甯。福災不繫有無顒。平生惟有名山分。方丈煙霞繞屋濃。</text>
<title>山中卽事</title>,<text>谷口春殘花盡飛。扶疎林影倒柴扉。碁聲流水松間出。句意微雲木末歸。小逕苔侵靈運屐。高岡風颭左思衣。居然入洞經旬五。泉石膏肓我儻非。</text>
<title>寒齋會成悔山，河羲允，崔元則。五首○丙子</title>,<text>近讀南華學采眞。逢君此地意逾新。片言可信胷無蔕。一酌將浮話及塵。雲屐方求遊岳友。春衣相喚浴沂人。箇中猿鳥皆深契。肎把千金買別隣。遊客三分去二分。滿山猿鶴更爲羣。巖間對酌憑花勸。林下哦詩倩鳥聞。自笑煙霞吾已癖。未知富貴孰能雲。白頭事業從何託。結屋名山讀古文。爲餞殘春到石門。開懷况有故人存。看梅忽悟詩三昧。漱㵎如澄佛六根。山氣和雲來曲檻。鳥聲訴雨繞芳園。東風謾起江湖思。却愧莊生五石樽。養花天氣送微寒。白雨𩄡𩆷樹杪看。宇宙豈隨狂者狹。溪山聊與故人團。棋彈花下香移局。簪盍松陰翠沁冠。藻思伊來成老洫。先生詩令願言寬。白頭猶不廢遊山。暇日壺觴水石間。著劣碁須幫手助。格凡詩倩鉅公刪。輪蹄已斷經年跡。魚鳥應知舊日顔。聞道蓬萊南海在。馭風方擬閱旬還。</text>
<title>錦山紀行 三十首</title>,<text>宿多率寺 三首香刹岧嶢鳳峀東。蒲團如水坐松風。憑僧賖酒來山外。攜友哦詩步月中。聽不厭煩惟鳥語。看常憂落是花紅。邇來塵債紛轇轕。纔到名山陡覺空。錦山留約幾春冬。堪笑居然鬢雪容。胷次常呑紅日海。手中今落白雲峯。時聞孤鶴林間咳。靜對閒花檻外濃。數句新詩猶倩寫。一生何事不疎慵。春風擬渡露梁江。雲水光中百里跫。賢似竹林今復七。勝如錦岳更誰雙。一生最喜論文酒。三宿還尋說法牕。萬象寥寥淸淨界。醒心惟有曉鍾撞。憩松亭店客誰鑿齒釋誰支。桑宿留情出寺時。百里苔殘吾屐蠟。三宵心醉子言巵。勝友却喜舟同郭。文思還疑錦與遲。徐福千秋過去地。蓬萊消息訪安期。過辰橋蘭若迢迢一逕微。來如萍轉去雲飛。夙生仙分尋蓬島。從古狂歌起布衣。天際帆檣何郡集。花前杯酌故人稀。如何白首初觀海。前日遊山便覺非。宿大峴齋非魚自許我知魚。秋水文章闖涘餘。始信江湖眞樂國。早知宇宙是蘧廬。天風送帆客觀海。浦月入牕人讀書。落落蓬萊今入手。仙緣也是不吾疎。渡露梁龍蛇往劫訌邊虞。伊後干戈累世無。地盡露梁殲賊海。天鍾李帥用兵圖。巨船輸稅重重立。遙島成村落落孤。境勝詩孱不相敵。沉吟終愧畫葫蘆。過梧谷齋百里如何俗不齊。天敎鉅海限東西。錦山那得人間在。蓬島還非天外迷。遠樹童童歸鴈浦。殘村落落采蠔堤。若將全嶺論風土。玆郡何嘗一著低。過笠峴江湖風日也晴佳。散盡騷人萬斛懷。山寺斗牛旋轉下。官樓潮汐去來涯。天於仙子蓬萊許。地爲漁家島嶼排。無限風煙竆眼力。詩聲遙與櫂歌偕。入龍門寺 二首徐生目擊百家灰。暗竊輿圖入海來。求仙舟向蓬萊過。止王都仍島嶼開。名山無恙千年錦。老石留痕四字苔。白首詩人謾浪跡。靈區題咏愧疎才。蓬萊今日始尋眞。自許安期一隊人。追徐滄海舟何去。攜謝名山句轉新。隨雲深入龍門寺。與鳥同眠太古春。慧釋每嫌生客至。風光不欲說津津。上白蓮菴齷齪螢牕讀古文。錦山已自少年聞。乾坤最鉅眞滄海。仙子攸居果白雲。野瘴常多鸚鵡送。山光遙與鶴猿分。浮生合向名區老。寄語要津逐逐羣。出龍門洞口海坼東南氣會元。雲間蘭若擅龍門。謾敎佛像名山據。自信仙緣近日存。山影送人靑出洞。浦風吹瘴黑漫村。興來不覺身如羽。飛上層巓日未昏。上錦山 二首懸崖仄壁樹陰寒。登陟雖艱到便安。巖腹天生奇絶寺。林端雲護渺茫壇。憑虛身與仙同坐。望遠胷將海幷寬。一片金剛眞骨髓。請君試上錦山看。蟠胷斗棘幾重刪。自信玆遊出世間。朝宗東望扶桑海。伯仲西看方丈山。黝雲邃窟噓龍氣。斑蘚穹巖繡佛顔。來住十年猶未足。纔淹一日詎能還。菩提菴瞿曇於此著鞭先。置刹巖間問幾年。洗鉢泉通龍窟側。掛裟架接鶴巢邊。白雲長護鴻濛樹。落日平分馬島煙。皓首飄然初到客。安知不有宿生緣。虹門百谷谽谺一寺蕭。穹巖斗起半空遙。呀如門樣開深壑。偃學虹腰亘碧霄。千佛同心相永護。萬夫齊力詎能搖。神劖鬼劃雖難測。鉅役應非訖一朝。坐仙臺安期攜酒羨門肴。坐此巖頭倘結交。窪處留香知藥搗。苔紋成罫認碁敲。絶頂干霄雲作黨。半腰生樹鶴爲巢。世間若道仙無有。遺跡如何此地拋。甘露泉漢武風流萬古豪。金莖雙掌入雲高。一杯願吸三淸氣。千歲遙看九伐毛。豈識錦山白石窟。深藏閬苑紫霞醪。如今只許騷人飮。燕怪齊迂謾自勞。音聲窟化工元自喜笙歌。藏得音聲滿窟多。猿鶴同吟雲際樹。魚龍慣聽月中波。乾坤大樂鏗鎗動。山水遊人鼓舞過。得一石鍾誇異蹟。蘇仙不到此山何。望海三桑誕說孰徵麻。萬里蓁蓁海色加。始信人間都是水。初看天下大方家。雲端鳥沒詩愁耿。島外帆歸眼力遐。醉興滔滔忘白髮。烏簪滿揷錦山花。觀日出曉陟崇巓望太陽。衆眸不瞬注東方。重重山影依俙辨。睒睒星芒次第藏。和天地赤輪初上。通宇宙明彩許長。俯視人寰皆鼾息。幸余先覺仰新光。龍窟錦山宿債與君庚。山氣扶輿海氣明。鉅石腹枵深窟暗。老龍身蟄積雲晴。煙霞碧洞蜿蜒跡。雷雨靑天變化情。怪物天池援自况。文章誰繼退之聲。漁火十里煙籠島嶼靑。滿江漁火小舟停。照林却似紛開蘂。繞渚還疑倒出星。海色玲瓏穿樹見。櫂歌奇絶在山聽。餘光迥射苔巖面。可辨徐生過此銘。宿城峴齋海雲千疊杖頭蒸。河氏茅齋一宿憑。橘柚林邊迎客榻。蓬萊島裏讀書燈。多君屋與名山近。顧我歌曾白雪能。遺却詩牋還雇覓。菴前嵐翠句中凝。望花芳寺聞道花芳絶勝尤。同行相促負淸遊。河君恐費歸家日。梁子旋期落木秋。方丈山人乘月出。蓬萊仙子入雲求。却從中路遺珠去。見笑瞿曇何語酬。過忠烈祠遺墟邊塵如夢昔年侵。忠烈祠墟草色深。漁子何知征戰跡。林禽好送太平音。將軍誓海盟山地。詞客批風抹月心。秖有遺碑猶墮淚。令人不忍復登臨。稅船天涵地育聖恩覃。五十漕船泊海南。國泰島民增戶萬。歲豐斗米售錢三。皁旛耀日勤監督。黃帽迎風溢笑談。笳鼔淵淵治世象。滿汀花柳一春酣。途中雷陳作伴和詩鹽。玉應金舂格調嚴。觀海不知春已暮。離家回憶月初纖。湖天風送茫茫帆。山縣花深簇簇帘。路上廵杯休序齒。愧余每每手先拈。亂曰名山大海眼前咸。自負今行蛻俗凡。晩覺詩書要發冢。元來名姓晦棲巖。白雲方丈攜藜杖。明月蓬萊拂布衫。多少塵間遊賞客。吾曹側畔口宜緘。</text>
<title>李周見挽 三首○丁丑</title>,<text>頃年竊服善居喪。弔悅歸來尙不忘。孝是百源能若是。其它行己不須詳。公車業就未逢辰。遺草盈箱孰拂塵。從古果難知玉眼。謾敎猿哭楚山晨。明月淸風玉山齋。幾年於此好開懷。多少平生文字友。豈知今日子行催。</text>
<title>頭流錄 八首○丁丑</title>,<text>葦峙遊山遙繼向禽風。方丈元來五嶽同。松根絡石崎嶇路。草履飛雲矍鑠翁。世間莫道閒人少。峽口方知異境通。約束今行爲互僕。褰衣負杖出林中。公田擬上頭流最上峯。彤雲千疊望中濃。松間聽咳知癯鶴。石窟噓腥認老龍。會友尙傳江左俗。尋眞聊躡武陵蹤。山行却似屠蘇盞。殿後斯翁路幾重。宿中山山齋衆山欲語夕陽時。面面蒼嵐步步移。村懸雲裏仙居雜。亭出巖頭客上遲。人間昏嫁何須畢。象外逍遙自有期。好是毗盧峯上約。天公莫遣雨師知。滯雨同行誰是陸探微。擬畫玆山興欲飛。稽峀白雲高士屐。武陵明月洞仙扉。一生榮辱知誰忘。百事疎慵似我稀。方丈千年多藥草。勸君從此采當歸。喜晴廉纖忽卷啓行初。始信方壺不我疎。已知達士崢嶸氣。不在前人糟粕書。奇峯爲集羣仙設。幽洞要居百姓虛。去歲曾遊蓬島返。三山只是一山餘。上山樵蹊易失應前呼。魚貫相攜影不孤。奇峯巧曆猶難數。異境良工亦莫圖。一邊闖樹天些有。十里攀巖土寸無。定欲白雲深處住。山靈倘與一廛吾。天王峯十有一人丁丑秋。同登方丈作豪遊。化工極費無竆力。列峀咸推第一流。誰道三山居外國。定如五岳在中州。白頭愧乏長杠筆。萬像千形豈盡收。下山卅載胷中此一山。白頭今日偶偸閒。招仙伴宿雲霞上。攜友題名牛斗間。莫遣藤蘿迷舊路。儘敎猿鶴記前顔。平生無限不平事。萬里長風一嘯還。</text>
<title>九月。與李寒洲 震相，朴晩醒，河雙岡 洪運，趙竹下 鏞宅，許南黎 愈 作錦山遊。二十首</title>,<text>九日途中客中今日遇重陽。攜友南來向錦岡。已知鱸膾當秋美。堪笑鵬圖到老長。海天氣暖遲看菊。山店朝寒促擧觴。方丈千峯看已盡。江湖舊約又難忘。大峴望海筇屐聯翩到海門。空洲歷歷落潮痕。重溟以外天根斷。北斗之南地氣奔。帆共鴈來橫入浦。島如碁列僅成坤。六鰲曾戴三山去。何處神仙自有村。留大峴齋長洲漠漠起秋風。海色之而接素空。故人相勸黃花酒。吾輩俱爲白髮翁。露梁旣渡三杯力。錦岳將憑一杖功。南望煙雲如畫處。蘆花兩岸去來篷。次鄭景長 元暉 睡隱韻金鰲山下主人尋。睡隱茅廬絶俗音。莊叟一生都是夢。希夷千日竟何心。芝蘭滿砌春光好。桑柘成村海氣深。攤飯風牕欹枕處。齁齁眞樂爲君吟。渡露梁露梁江水接天靑。忠武祠前十里汀。大樹高風餘號令。幽篁寒月想精靈。峴碑尙墮行人淚。祈壘曾驚大將星。聖代猶修陰雨備。龜船說向島人聽。宿花芳寺去年徒望望雲峯。却似佳人屛後容。今夜花芳乘月至。高秋楓葉帶霜濃。樓前楚色來黃橘。海上仙緣問赤松。那得鴈門能補踦。玆遊全倚故人逢。次韻竹下，南黎。石逕差池寺外分。孟龍一夜別韓雲。十里前程還兩合。錦山絶頂更隨君。南海途中僮馬竛竮渡露江。壺中山水自成邦。天荒莫信諸州笑。土俗初看四境厖。煙橫鸚鵡飛邊嶂。風送鯨鯢躍處艭。曩登方丈今蓬島。自喜三山已見雙。上錦山 二首滿山楓菊最佳時。爲看秋光步自遲。鳥在空中猶視背。雲橫樹末僅齊眉。須看絶險終登坦。要識平安始自危。十二人中前到客。山靈倘復月翁知。化工發神巧。幾年了錦山。鰲撐滄海上。鬼護霱雲間。蓉削峯呈狀。楓糚石纈顔。少陵如到此。反唾靑城還。望大海振衣登絶頂。極目海天長。髮見蛇梁影。藍侵馬島光。桑談嗤閱劫。鹽賦摭熬霜。咫尺榑桑界。百神捧太陽。菩提菴石腹谽谺著一菴。俯臨滄海坼東南。也知海共菴長在。任與麻姑說劫三。音聲窟軒轅去後大全音。藏在竆溟石窟深。似爲名山遊客設。聞來方識化工心。龍窟天公底事謫癡龍。渡海多年石窟容。恩赦一朝蒙汪濊。揚鬐躍上紫雲重。虹門神劖有意石門虹。爲鎭名山亘碧空。笑爾闍梨傳誕說。世尊石帆出其中。甘露泉沆瀣三淸說露甘。紫皇只許列仙含。漢武未聞藏此窟。謾憑銅掌聽迂談。坐仙臺麻姑折𥳑致羣仙。坐榻穹然出半天。玄鶴却嫌論事久。頻頻催駕唳雲邊。烽臺龍蛇劫後死邊烽。滄海東頭第一峯。無事老禪同鶴睡。名山好護白雲封。九鼎巖九鼎胡爲列鉅巖。羣仙曲會上峯巉。莫將烏兔論輕重。人力非徒九九男。下山宿龍門寺錦山秋色逐人來。及到龍門眼復開。韻士胷襟元似雪。神仙窟宅自無埃。氣干牛斗同看劒。交學䲶鴦已作桮。莫笑禪家桑宿戀。夢魂長繞海雲回。贈別寒洲識荊十載愿。御李九秋遊。方丈隨雲屐。錦山共月舟。醉心瞻麈尾。發藥得烏頭。更寄因風誨。紓余離索愁。</text>
<title>鄭丈聖贊 東休 挽</title>,<text>嶷嶷大賢後。鬱爲嶺表光。門閭和氣集。隣郡令譽長。矩彠尋常謹。林泉七十康。素風知不墜。能世有諸郞。</text>
<title>鄭國喬挽 戊寅</title>,<text>國喬梅山高弟也。學碩而行周。六十而終。不佞枉被斷金之交。其誄不可以恒例。昔王弇州挽李滄溟至一百二十韻。效而作之。廑充百韻而止。才譾使然。情非不及也。斯文會陽九。芝士遽云亡。淑氣收方丈。秋風捲晉陽。如何原奊𡔣。而獨忌才良。天理終洄泬。朋知奈踽凉。詵詵農圃後。鬱鬱士林光。起崛山南仰。聲雄洛北颺。簪纓承奕葉。門戶耀遐鄕。生長箕裘內。周旋矩彠傍。具蹄知騄驥。出地信楩樟。粤自詩書受。便同棗歜嘗。四方勤負笈。千里尙贏糧。燭淚頹冬壁。螢光滿夏囊。風儀頗擧擧。志氣自昂昂。大策能西漢。宏詞媲盛唐。奕非思鵠繳。筌欲得魚忘。筆勁千人敵。胷虛萬卷藏。搴蝥登藝苑。掉鞅軼詞場。談笑崢嶸氣。風流瀲灩觴。一心期搏虎。百務付亡羊。雲表冥冥翮。匣中瑩瑩鋩。功名看地芥。志願叶弧桑。積累因先蔭。俛孶矧自彊。西遊歌鹿路。北學束脩筐。卓卓男兒志。莘莘弟子行。梅山拚立雪。蘆渚許窺墻。羊跪晨承訓。雞鳴夕講章。鼓山滋麗澤。藍浦得連翔。磋切皆邦彥。嚶鳴自遠方。精神知滿腹。葷血盡銷腸。才諝師褒重。姓名士誦芳。長河多鼴鼠。喬嶽集鸞凰。頭角超羣嶄。風神駕世驤。胷懷開坦坦。襟佩動蹌蹌。立腳占高地。仔肩任重樑。熊魚知所取。疏稗辨尤詳。筆倒陳君牘。座聞荀令香。牙間藏副韛。吻角少雌黃。佳論和諧謔。淸姿露狷狂。己千工自篤。人萬往能當。俗臼寧濡足。侯門恥曳裳。詞林回逸軌。學海漾輕檣。馥馥蘭抽谷。耀耀玉蘊岡。邈焉寡儔侶。誰與共翺翔。硎發恢恢刃。馬調耳耳韁。把杯歌動楚。曳履頌吟商。肚裏剗鱗甲。眼前闢界壃。淺深知揭厲。得失付尋常。骯髒元希合。噏訾不畏謗。仲堪寧咄咄。叔度自汪汪。梔蠟羞鞭飾。茝蘭結佩纕。何帠心醉爾。謬許臭孚卬。小大分鵬鷃。姸媸類嫫嬙。百年隨駏蟨。一曲託峨洋。小別猶忉怛。乍逢更頡頏。居常葭倚玉。行或礫譏糠。憶昔同鄕額。乘春共灞裝。何嫌弄人鳥。堪笑倒孩娘。詩和篪音陌。情同棣樂牀。竛竮雙瘦馬。贔屭兩縹箱。秖荷雷陳重。何慚籍湜僵。襟期恒繾綣。詞翰每張皇。主一論邦統。提三辨學綱。常疑明德說。專把本心量。縱是心該載。端宜理主張。見聞期各進。講究竟靡遑。落落東西路。源源五十霜。菁川雲淡淡。牙峀月蒼蒼。陋屋延徐榻。長溪訪戴航。淸談飛鉅屑。健筆酌天漿。楷正見心畫。謹嚴守禮防。光陰俱晼晩。鬢髮各蒼浪。白雪歌誰和。靑雲志未償。千金空抵雀。百步謾穿楊。質旣優甘白。老猶辣桂薑。高才誰見詘。素志不摧剛。名甚羞墦厭。利尤賤隴望。嗟嗟奇數李。寂寂尙玄揚。身守君平皭。人逢畏壘穰。龍光隱酆獄。芝秀歎篔簹。勉勉謨貽厥。繩繩慶未央。夏霜胡失候。子葉荐罹殃。幹蠱歸單彧。崩城奈兩孀。誰知無罪卜。兼作叩盆莊。旣勘中身厄。謂膺末路祥。休休躋壽耇。衎衎享平康。雞夢欻呈眚。奎躔遂晦芒。不仁仇二竪。樂禍懟三彭。宇宙祝予痛。山川失路倀。斷金嗟宿契。埋玉拊今傷。世路羊腸險。流光石火忙。質亡悲匠石。貌類想中郞。落月疑顔色。停雲藹眼眶。風凄論劒肆。煙鎖讀書堂。江左文瀾涸。山南藝圃荒。小邦餘鄶陋。東海失齊泱。不朽斯爲壽。忘情古所臧。六丁文必護。萬丈燄猶長。掌籍仙何促。修文鬼莫禳。河山從此邈。涕泗自然滂。多愧生芻奠。踰期未及將。</text>
<title>河月村挽 十首</title>,<text>好箇胷襟好箇文。蘆門推詡每云云。三十餘年魚鴈信。憑吾來往寄慇懃。使我妄論當世士。誰於淸字庶幾焉。世蓋有之吾未見。歸來再拜獻公前。儒雅風流政寡倫。嚶求每喜速嘉賓。除却詩書山水外。了無一語及囂塵。名利滔滔擧世饞。公能於此七分廉。推星者說猶堪證。玉尺銀鱗餌不貪。小少攻詩老益佳。千秋魂返郢門歌。盈箱贔屭三千首。首首皆香後進牙。孤山亭與慕寒齋。泉石煙霞境最佳。幾年於此逍遙樂。碁酒琴書好友偕。方壺把作課年遊。諸記依然柳柳州。膾炙錦山三百句。魚龍尙舞露梁洲。後進翹英屬胤君。敦於孝友富於文。淸風不絶長松下。日夕令人謖謖聞。賢師何幸比隣存。五十年來仰止尊。鈍根縱愧無成就。平日提撕敢忘恩。我馬差遲湖上路。佳城奄閉落花時。擿埴冥塗誰復導。哭私亶不殿功緦。</text>
<title>謹次河氏世祠韻</title>,<text>侍郞忠義卓天成。烈烈當時報主誠。雲仍不億無疆福。年代彌千未沫精。高麗壁上丹靑煥。邏逤城頭月宿明。俎豆新成追慕意。至今汾晉古家聲。</text>
<title>河丈 致克 挽</title>,<text>候鴈驚寒極宿沉。已嗟噩讖適符今。家聲蟬舃千秋亘。雅契嚶鳴累葉深。中身難詰玄夫夢。大耋能存赤子心。鄕黨從今無長德。後生安得不沾襟。</text>
<title>鄭桐坡挽 辛巳</title>,<text>自吾經草土。闕候四年強。曲巷簞瓢樂。古家日月光。遐齡希八十。先契出尋常。私宂違攀紼。向風涕自滂。</text>
<title>鄭子約 守敎 挽</title>,<text>三葉情親迥出儔。逢迎何處不繆綢。名門不翅吾鄕最。餘蔭從看子姓稠。一舍縱頻聞信息。兩衰恨未續追遊。邇來岊友皆星曙。咄咄人間歲易遒。</text>
<title>鄭舜文挽 二首</title>,<text>垂髫相善到華顚。蟨洛鶼鄕五十年。司馬一場歸疾足。同庚三葉屬奇緣。人間漸少知音友。天上應添識字仙。葭露雙洲依舊白。伊人不在所懷邊。早學梅門迥出儔。四方皆識有雙洲。芝翁先赴瑤臺召。文會分明續舊遊。</text>
<title>具宣傳 ▣▣ 挽 四首○壬午</title>,<text>萬里長風破浪天。許君建節在英年。從此相人吾不敢。如何官止一宣傳。悔我韎韋敎子儒。遹追五百古家謨。次兒食報何其速。丱角陞庠絶罕儔。氣定神完亦難恃。誰之不若不期頤。去年一掬西河淚。不必區區慰過時。結髮相知到髩星。不逢逢必兩忘形。形忘如何情未忘。病違芻奠恨塡膺。</text>
<title>次風月軒河公墓立碣時韻</title>,<text>風月軒翁墓道碑。經三百歲竪何遲。醒兄覺弟靡遑事。壬燹丙訌何等時。遠不忘先尤是孝。貧猶效力豈非奇。南冥不獨生前友。塋域相連德水湄。</text>
<title>酬鄭楫汝 溵○四首</title>,<text>炎天疎雨送凉生。㵎畔茅齋一倍淸。山深方丈雲多白。水滿楊州月最明。百年逸趣誰相識。千里詩聲子善鳴。西風落木南來鴈。儻寄慇懃別後情。沄沄歲月爲誰流。太古山深坐白頭。幽夢低回靑草墅。悲歌高動夕陽樓。書生自有崢嶸氣。遠客那無汗漫愁。半日詩談淸入肺。蒲團斗覺暑威收。方丈爲吾分內山。百年家在白雲間。日長有事澆花砌。境僻無人掩竹關。卜築偶同三逕蔣。安貧願學一瓢顔。卷中誰與相唯諾。恥作嗟卑歎老班。白首臞儒何所思。午眠初醒坐如癡。纚纚客話更端際。瑟瑟松風入戶時。得馬元來由馬失。非魚誰復許魚知。平生山仰抱翁久。今見雲仍可無詩。</text>
<title>東寮家會飮 三首</title>,<text>世事回頭可笑多。醉來自發不平歌。金戈路隔摏長狄。馬革心違裹伏波。天地片心誰共照。溪山樽酒幸相過。案頭一部看梅易。欲驗天時未學何。風雨蕭蕭葉落庭。故人談笑數宵經。無可奈何天地老。自然長嘆酒杯停。廊廟未聞憂海警。漏船誰復濟生靈。許多山外悠悠事。付與浮雲不願聆。吾尋吾友水雲邊。更有良朋解榻先。歲也農談憂此雨。天乎邦運厄今年。崢嶸志氣平生蓄。瀲灩杯樽數夜連。韻水名山攜手約。白頭無處不詩筵。</text>
<title>李文汝 廷柱，梁舜九見訪。</title>,<text>白首忘機等漢陰。一枝自足守鷦林。胷中黃卷紫陽在。分內靑山方丈深。籬菊受霜猶酒料。庭松帶月自琴心。邇來詩肺成眢井。強答良辰勝友尋。</text>
<title>權德詹 承夏 挽 三首○癸未</title>,<text>赤壁江空半月斜。鶴飛去者是君耶。泛舟誰復遊其下。道士分明夢裏過。嶺表古家多少友。溫姿碩德子其人。醇醪自是無輕醉。六十年來一味眞。從古有生皆黬也。南華以是不悲悲。雖然太上非吾敢。安得忘情不誄爲。</text>
<title>次學稼亭重建韻</title>,<text>千古忠無二六先。嗚呼三百有餘年。高名天上崢嶸斗。往事人間變化煙。雲護苾芬曾享處。春回杖屨舊遊邊。稼亭久矣遺墟起。恨未身參燕賀筵。</text>
<title>趙公 ▣孝 挽</title>,<text>帲吾宗黨棟吾州。白賁林泉德望優。再薦安知遲鶴爵。八旬無缺享龜疇。前光厚受名家挺。後福贏垂寶樹稠。不肖倍深穹壤痛。先君齊甲更誰留。</text>
<title>次銅湖齋十二詠 乙酉</title>,<text>杏臺春絃峽裏舒長化國暉。居人自葆好天機。百年桑梓東西巷。書舍春絃繞翠微。藿嵒落照瑟瑟嵒崖返照紅。浮生催老跳丸中。不悲反是矯情者。笑晏奚賢淚景公。松亭美酒碧洞谽谺松樹陰。靠山臨水酒家深。時見遊人扶醉去。昇平氣象在雲林。鳧澤肥鱖桃花時節雨霏霏。鳧澤春波鱖政肥。觀魚當識魚之樂。忍擲絲綸釣以歸。舟巖寒雪桃孰投天見報瑤。古今此道不全消。騷客只將詩料看。更添寒月境迢迢。轎湫飛瀑岳陽東畔最高巓。一道簾泉殷洞天。上流筧引煎茶水。餘漑雲中種玉田。龜峴夜雨山門窈䆗羃濃雲。燕蝠區區競旭曛。繞簷白雨鳴琴筑。村老農談到夜分。鷹峯暮月晴夜無雲卵色天。鷹峯不礙月輪全。工夫漸進於斯驗。些子兒輝竟到圓。石橋樵歌畫閣笙歌沸四時。元來富貴噫吁危。好是靑山牛背笛。能令帝胄發歎辭。水峀淸風泠泠松韻隔溪生。水峀風來一陣淸。大哉其德非私我。噓爽胷襟最是情。劒嶂歸雲晴雲劒嶂畫中飛。一朶棲松一朶歸。世間誰是優閒者。若比於君太半非。玉野晴嵐方壺左轉洞天通。立立金蓉攢碧空。白日晴嵐籠野樹。茅廬的歷在其中。</text>
<title>李寒洲挽</title>,<text>雲陶欽祖憲。理氣透淹覃。發藥規仍勉。贐詩感幷慚。敢忘持服儳。辱唁送情含。廡阻遙遙跡。書違咄咄函。斯文驚百六。武屹斂雲嵐。竊爲後生慨。從何正路諳。勿憂無問處。儒望屬賢男。</text>
<title>次安息亭韻</title>,<text>主人華甲一周年。安息亭成傍石泉。心無擾擾膠膠事。案有斜斜整整編。松聲滿塢琴工化。山影棲牕畫本傳。從此光陰瀟灑送。夢和雲鶴洞天騫。</text>
<title>又次十詠</title>,<text>士林靈泉靈泉汩汩石間來。一歃令人九竅開。亭中日日煎茶水。不讓金莖掌上杯。白巖蒼松白巖東畔萬松靑。陣陣凉風納草亭。主人得句琅然誦。白鶴知歟側耳聽。桃峴歸雲盡日搘筇立水聲。白雲於我有何情。天上人間君最淡。願交底意十分生。梨亭淸風課日梨亭不厭登。吾於物外有良朋。誰歟一陣淸風是。鄙吝全消友道凝。立巖飛瀑漠漠匀天白日晴。樂魂下入瀑流鳴。轟撼草堂醒午夢。羲皇以上舞淵明。瓢峯晴嵐奇峯獻狀玉壺中。無限蒼嵐面面同。主人夢入仇池穴。咫尺神仙窟宅通。牙山明月東望牙山翠欲流。遙遙相對此書樓。最是彈琴長嘯夜。慇懃入戶半輪秋。元溪夜火山靜日長坐子西。味深黃卷讀聲低。隔水何村松火列。夜來詩料拾元溪。醫洞香茶茶歌我始悟今年。斯世猶無盧玉川。憂民一念詩中見。望切羣仙解倒懸。犬谷靈杞谷中走犬捷如飛。時見來人吠白衣。認是枸根曾化物。飮斯泉者不仙稀。</text>
<title>送別安行五 達三</title>,<text>山頹歲七過。冥擿奈塗遐。適遻同門友。臨歧意若何。</text>
<title>李樂裕挽 十首</title>,<text>先師信筆黜虛奬。何等君家奕世徽。多載集中俱起敬。揄揚麟趾鳳毛輝。嶄角英才早入庠。師門期許出尋常。受業最先諸子列。河南門下呂原明。移孝爲忠於子見。丙寅倡義大男兒。揮戈却自橫經出。世誦師門贐別詩。藏器待時君子道。肯將不遇發於歌。案有詩書園竹樹。味於無味自生涯。貌與心同皭無滓。翛然物外玉亭亭。一村花樹無他姓。羣從兟兟盡惠靈。鳳毛果是君家物。請看趍庭法拂儀。師門多少橫經列。父子摳衣子外誰。警敏之才迢詣識。同時諸友孰能儔。至於師集栞成日。誠力雙殫賴子尤。前哲曾多未卲齡。豈知六十了君生。小人君子天人異。無乃蒙莊覰理明。嶺月湖雲三百里。託交久矣卅年餘。師門進退無年闕。來𨓏何嘗不過歟。今我來斯君不見。海山千里斷絃悲。聞一亭邊松上鶴。翩然先我弔賓爲。</text>
<title>奇進士 晉衍 挽 七首</title>,<text>嶺湖落落受知何。君是師門門姪嘉。朅來三十年之久。蘭室聞香亦已多。君家鬱有古家稱。聯璧陞庠四葉仍。何况仲兮今日績。楚山百里掛晶燈。上有雙親下有孫。百年和氣爛盈門。多少古家同省內。君家最以福家論。福家兼以法家稱。箕禮裘詩孝友增。松下淸風知所自。滿庭拂士盡兢兢。法家矧又壽家兼。君纔六十理難諶。方之顔子猶爲倍。拜慰高堂只此談。玉樣襟懷鶴樣臞。纚纚淸話動人優。杖屨竟違踰嶺約。頭流千疊白雲愁。太上元非吾所及。忘形之故不忘情。蒼葭白露湖中沚。秋色蕭森客鴈鳴。</text>
<title>次權岐見 璋煥 回甲韻</title>,<text>君胡回甲韻拈危。仰認淵冰到老推。晬日旣存張樂戒。昔賢曾切匪莪悲。弱冠鉛槧從遊久。皓首襟期會合遲。善禱任他賓友在。拙詩抒舊賀筵巵。</text>
<title>次李達支 根培 回甲韻</title>,<text>翁今回甲恣遨遊。眉際蒼然不帶憂。晬辰隨俗杯盤設。賀友傾情藻翰流。赤壁江聲高枕外。方壺山色短簷頭。也知不恨生衰叔。旣識淵齋有甚求。</text>
<title>邊山什 十八首</title>,<text>逍遙菴金剛奇絶甲吾東。煙起休云在下風。眞宰斲巖肇判際。詵師刱刹新羅中。蒼茫下界千峯立。縹緲諸天萬象空。布襪靑鞋三百里。逍遙幸與六人同。象外亭 二首仙人從古好居樓。象外留亭肎讓頭。鴈外三洲秋色遠。鷗前七島夕陽收。昔年渤澥觀於史。今日蓬萊辦得遊。靈境反敎詩思拙。沉吟堪笑費心求。巖頭亭子立危濱。汀樹沙鷗面目新。恢恢象外初觀海。盎盎胷中自有春。一天風月供來客。四面湖山屬主人。此地得朋更奇絶。哦詩陡覺十分神。次韻穹巖斗起象牙灣。造物於斯甚事關。海闊二分賖好月。雲歸七點獻神山。亭占蓬島之前立。人學羲皇以上閒。白髮西風隨鴈至。三宵文酒傲塵寰。來蘇寺來蘇怳若故人逢。耳慣峨丫奇絶峯。唐帥風鳴千歲樹。瞿曇心惺五更鍾。曾隣方丈神仙窟。今見蓬萊伯仲容。聞道孤雲曾到此。尋眞往躅幸余從。次韻峨丫萬丈屹雲根。參井離離咫尺捫。落日西風吹客袂。白雲紅葉擁禪門。已從湖海盟鷗鷺。又向林泉訪鶴猿。今日蓬萊落吾手。白頭始得謝湫喧。格浦顧我曾無得意秋。平生一著此奇遊。長風一帆蓬萊島。明月三杯采石樓。地遣居人誇物產。天敎詞客擅風流。三山了二尙餘一。一了何時搔白頭。采石江參差采石供奇觀。七島重重眼界寬。冊儲巖角奎躔朗。碁拾沙脣玉氣寒。鯨飛消息蒼茫水。鰲戴精神縹緲山。博若張融鹽見漏。方知賦海古猶難。夏浦鄭公傑句揭來蘇。寺外名區一語無。縱然立幟靑猿窟。恐是遺珠白鷺湖。黏天溟渤蒼茫見。棲島喬松咫尺呼。浦浦風光皆可詠。前人儻屬後來吾。柳川爲訪高生宿柳川。蓬萊千疊卽門前。重重去帆海中海。點點歸鴻天外天。傾蓋何逢良友晩。著鞭終讓韻人先。通宵飫聽煙霞語。餘興攜登茁浦船。茁浦象牙之澨茁之潯。煙樹蒼蒼十許尋。船來船去殊朝暮。潮落潮生自古今。海採課兒知土俗。農醪勸客見村心。今行剩得奚囊重。經一浦來又一吟。過黃頤齋舊居在嶺夙聞頤老風。遺居爲訪海雲中。才高識博關閩學。睿奬師褒董馬功。一株壇樹王槐似。萬軸牙籤鄴架同。霽月光風亭上饌。極圖愧未答諸公。眠川途中向子何人五嶽爲。卦中損益獨能知。行藏可謂深於易。風韻嗟無壽以詩。吾儕幸躡千秋跡。山海同遊九月時。馭風旬五猶忘返。味在胷中說與誰。鳥嶺白首依然畫裏登。霜楓萬樹石千層。林間庶遇叱羊客。巖下應過騎馬僧。塵心碧㵎鳴邊絶。藻思孤雲起處凝。東瞻西顧皆奇境。應接令人也未能。向雲門菴仰觀白羊嶺。難矣噫吁危。世間多蜀道。詩少白也奇。雲門菴憶曾壬戌客湖南。四傳春秋讀此菴。方丈非無名勝刹。金剛何限絶奇巖。窈如雲刹猶難得。壯似鶴巖那易探。二十四年重到地。舊遊惟與鏡公譚。藥師菴鬱攸三載倏翬飛。巖腹新菴鶴背依。十地莊嚴僧事業。諸天丹雘寺光輝。幸有松師今日在。休言儼老後來稀。翠榧濃楓千嶂色。能令遊客澹忘歸。水閣此山支遁問何僧。鑿齒淸談我未能。圃牧文章千古重。山川精彩十分增。懸崖石氣羊頭濈。絶頂雲光鶴背澄。可笑浮生桑宿戀。吾於斯閣已三登。</text>
<title>次河禹錫 兼洛 甲宴韻</title>,<text>聖代干城仡仡身。鶴般風度虎精神。甲兵數萬藏胷老。禮樂三千律己人。弧矢功名初度日。臺萊頌禱四方賓。詵詵子弟靑雲路。積蔭餘庥日日新。</text>
<title>源菴守歲 三首</title>,<text>從古伽藍夐俗寰。矧玆鰲背負來山。靑年往事攜書讀。白首餘緣杖策攀。明日迎春俱踐約。今宵守歲共開顔。名區彥會疇如此。九老香山伯仲間。方壺千疊雪又佳。白首難醫舊癖霞。百里從遊禪結社。十年聚散友摶沙。共遨雲水光中客。偶著風波少處家。覓句沉吟推戶見。亭亭梅格一枝斜。古來哲匠感年華。愧把光陰任放過。憂患人間何處少。雲煙宇內此山多。靑春謾抱靑萍價。白首粗能白雪歌。剛被諸人詩令促。笑題佳句硯生波。</text>
<title>源菴立春 六首○丙戌</title>,<text>攜友三三宿道林。元朝仍作立春吟。山水留行賢盛餽。乾坤鼓物藹仁心。君子曾於賦言志。散人各向琴知音。白頭唯諾形骸外。肯讓千秋何與陰。山癖君然我亦然。白頭理屐每糠前。方丈雲煙深萬疊。如來世界莽三千。老懷守歲迎春際。詩思泉聲嶽翠邊。此菴不可不旬五。君勿催行過德川。道安鑿齒與爭雄。從古知音蓋罕逢。菴老三千灰劫後。山深十二玉壺中。孤鶴發咳松濤泠。羣仙誦經嶽翠濃。寥寥淸晝梅牕下。茗椀時呈破睡功。煙霞連日說津津。或者吾儕是韻人。鶴夢和雲棲塔穩。梅魂帶雪入牕頻。詩傳歐老成三上。茶學盧仝課七廵。方丈何如遊五嶽。七翁俱躡向平塵。七老相逢喜不勝。山中堪起聚星亭。前人賦雪曾禁白。吾輩吟山合漏靑。百尺風霜松晩節。千年雲水鶴臞形。每疑嗜酒陶徵士。參社何妨竟不聽。嶺雪皚皚七老留。入山仍作采眞遊。風傳瀑響轟千嶂。雲送山光貯一樓。百里蒼𤻴高屐外。十年黃嬭短丌頭。少非不識年將老。及至無成恥下流。</text>
<title>酬退隱師 五首</title>,<text>吾於方外得詩朋。三九芳齡入室能。頓悟禪經千劫幻。旁通儒籍一心凝。眞身兜率天邊月。正法菩提苑裏燈。三日纚纚揮麈話。蒲團淨掃白雲層。檜頂松顚雪壓傾。禪寮永夜一燈明。散人詩思雲俱懶。韻釋生涯水共淸。神仙尙被儒家笑。軒冕元爲達觀輕。數日遊山眞有益。邈然耳絶是非聲。四十年前此讀書。雲林泉石不全疎。袈裟太半多生面。甁鉢元來不定居。君若信天看塞馬。吾能知我翫濠魚。此生幸有名山分。距近方壺結草廬。老矣癯儒倦四方。山遊近日意差強。不妨林壑鞱光穩。肯向乾坤發嘯長。去處非要知郭掃。坐來愧乏嗅荀香。貝經積案觀無意。吾讀吾書是紫陽。朝束回裝午未移。窅然仙閣坐如癡。篩空白雪紛飛際。捲壑長風大噫時。詔童催進澆書茗。和友頻成遣興詩。五老出山春伴去。遊雲藹藹日遲遲。</text>
<title>次魏聖憲回甲韻</title>,<text>甲讌今成擧世風。自公卿至布韋竆。劬勞誰識蓼莪痛。樹立惟思弧矢功。張樂敢違先哲訓。斗醪合與故人同。君詩可驗平生學。酌古斟今不失中。</text>
<title>又次聖憲槐廬韻</title>,<text>始吾三十踵君廬。槐立階前百尺餘。庭植天應王氏報。堂銘誰擬子瞻書。父兄子弟專門學。桑柘松筠一畝居。白首年年尋仲蔚。劉龔嶺外倘非余。</text>
<title>取水亭</title>,<text>道德川邊佳士山。主人茅棟巋三間。寒松瘦竹新開逕。啼鳥游魚摠識顔。萬卷詩書甘自分。百年天地少吾閒。水哉是取取何意。此義曾聞洙泗還。</text>
<title>寒齋次東寮見寄韻 丁亥</title>,<text>善心愧未歲俱遷。守歲山齋倍惕然。君與幾人開口笑。吾攜兩弟對床眠。案頭尙友書渾忘。婪尾醺人酒正憐。記否迎春旬二約。華亭折簡故人蓮。醉蓮</text>
<title>懷醉蓮</title>,<text>蓮翁近日與誰遊。滄海東頭渺渺愁。願理溪山雙缺屐。同浮天地一虛舟。鬢皤陸陸龜同縮。尺素茫茫鴈與謀。從古知音元未易。跫然竹逕待羊求。</text>
<title>華山亭立春</title>,<text>華亭彥會爲迎春。磊落衣冠數十人。韻士胷襟元是水。名山泉石本無塵。乾坤生意由今始。君子工夫盍日新。元日屠蘇餘酒政。杯廵最後到吾身。</text>
<title>次華山亭原韻 二首</title>,<text>新亭胥得舊祇林。賀鷰翩翩洞府深。玉應金舂佳士句。風淸月朗主人襟。碧山縱寓棲雲趣。白首寧忘報國心。日夕壎篪相和處。從敎猿鶴舞餘音。志業人人所未成。韻人然後福來淸。煙霞十二壺中境。冰檗三千里外聲。戀結觚稜偕兩弟。好敦書籍集諸生。白頭無地經綸展。別起林亭樂世平。</text>
<title>次華山亭二十詠</title>,<text>五一齋五間巖際屋。其一淸風牕。白日羲皇夢。千秋陶令雙。叱石堂初平何處之。突兀堂顔色。無羊第四章。拜稽祝宸極。三直菴老蘇三父子。木假擅巴中。千仞三峯狀。君家兄弟同。立似軒方丈孫之肖。華章與翰林。主人知敎子。瞻彼立吾心。先天室先天圖昉誰。千古希夷一。室名甚雅馴。不是賓於實。西寮汲從鼯竄邊。樵自鹿眠畔。茶夢醒何遲。華胥歷歷玩。東樓三椽橫左翼。徙倚覺心凉。封人三祝戀。北望五雲長。通一門三椽橫右翼。門路履巖端。四邊皆仄壁。內實乾坤寬。玉井巨靈劈掌時。倘歃井之冽。願驅病暍人。就此均霑舌。藕船塘世之愛蓮者。周後可謂虛。多君塘半畝。太華舊根餘。雲臺谷中多白雲。暮暮朝朝攬。逍遙臺上翁。何限君恩感。此山臺吸呼通帝座。蓋謂華山高。此山無彼此。恨未謫仙遭。百和塢衆芳滿塢紛。駘盪見春氣。酒熟故人來。詩牋日日費。九仞臺襟佩不容舍。絃誦殷洞天。惕念臺之號。毋虧一簣全。玄牝門石嵌四時煖。炙手乃知眞。谷神元不死。幾閱道家塵。烏石源烏石臥亭側。靈源出此間。非是日黔者。愛君太古顔。憐雨瀑洞中瀑何鳴。雨送羣溪會。依然燕市男。酒後筑聲大。躋雲逕石逕躡雲深。不妨一線細。彼哉車馬塵。或恐涴林際。綠筠園誰坐綠筠園。乾坤入長嘯。惓惓報國心。月向六弢照。晩松岡園花對澗松。早晩分紅翠。爲賀敎諸郞。范公同意致。</text>
<title>次白雲洞十二曲韻</title>,<text>我愛名山到白頭。頭流千疊遍尋幽。好遊平日遺眞境。得土居人有甚愁。絶壑有巖皆瀑落。懸崖無樹不雲浮。蓬萊未必賢於此。去歲虛乘不測舟。尋眞臺南冥曺夫子。昔遊此洞中。而今挹遺躅。好友與之同。心淵心是字之母。三台半月容。淵形似心體。澄澈深幾重。噴雪潭雪耶林際噴。水自石邊撞。曾讀柳州記。此宜鈷鉧雙。振鷺瀑晴瀑殷全壑。春風客戾時。爲歌振鷺頌。木末夕陽遲。流觴滙流觴昉元聖。蘭亭具體微。此會知何似。羲之以後稀。霹靂川激湍悍且急。轟撼洞仙居。曲曲名新換。此惟舊號餘。龍湫可愛龍湫水。澄明亞鏡湖。石穴甚奇絶。宜移顧陸圖。白練渡矼石淨如雪。樵夫之所躋。粼粼矼下水。匹練樹梢棲。盤陀石化工抑何意。斲此石之佳。不置杜鄠社。投之寂寞涯。龍門曲曲皆奇絶。龍門眼最開。禪雲莽無跡。佳境自恢恢。百花溪紅綠裹長㵎。淸遊不負春。已於第一曲。伴行幷洗塵。銀河灘懸崖掛長瀑。黨以半空雲。白也廬山句。誰能不讓君。</text>
<title>又次盤松韻</title>,<text>撫松若不學淵明。此輩吾知太俗生。交柯受月鬅鬙影。密葉吟風淅瀝聲。蓋高一丈伊誰寵。節傲三冬獨爾成。爲築崇壇勤拂拭。知君難負主人情。</text>
<title>韓承旨 致林 挽</title>,<text>恭惟釣隱肇先好。文字斑斑杞宋徵。繩武高門雖棨戟。宅心平日尙淵冰。符經七佩淸銜重。堂揭三休晩節澄。子姓兟兟雲路闊。梅山匪久氣還蒸。</text>
<title>李正言挽 五首</title>,<text>雌於齊甲尙余幸。重以雲齋總角交。玉峀月峯三里許。白頭追逐漆投膠。裒然擧首嶄然角。通籍英年綴侍班。戇章被譴秋天鶚。荃揆中情趁霈還。弦鉤曲直古之諺。蹭蹬名途理固然。琬琰羊皮輕重別。昔賢於此不曾涎。淸風明月夏寒亭。磊落衣冠此醉醒。松羨尙猜人世樂。驂鸞徑請李雲汀。襟抱經春鬱未開。牙絃自斷海山隈。胤哥豈識吾沉病。應怪山陽馬不來。</text>
<title>梁進士 柱昊 挽 戊子</title>,<text>芄觿追逐鬢俱霜。三葉之交七齒長。少日公車聲價重。中身司馬姓名芳。弟晜科宦門楣色。朋友林亭文酒場。再度玄夫東野夢。愧無韓筆秖心傷。</text>
<title>奇進士 鳳鎭 挽</title>,<text>粤自師門捐後學。嗚呼冥擿共倀然。幸依巍望同堂在。敢忘多年受眷偏。德性得於天賦厚。身宮値以福疇圓。奠芻晩矣心常悚。路夐軀衰豈贖愆。</text>
<title>奉和海史族叔 明植 見寄取水亭初拈韻</title>,<text>海老慇懃問峽居。詩中情話盍簪如。甲生顧我雌猶幸。宗黨惟公分偶疎。風雨雞鳴千里思。霜天鴈去一緘書。敝亭何日歌花樹。盤錯南州頌有餘。</text>
<title>涵月亭</title>,<text>滌塵孰若此亭登。月影涵潭水倍澄。靑眼賓朋聯句鼎。白頭兄弟讀書燈。庭連泉石漸佳境。洞接雲霞第幾層。敢道藏修爰有所。偶從巖竇剪茅能。</text>
<title>涵月亭八詠</title>,<text>檻前魚樂檻前短砌砌前瀦。坐在房中見躍魚。魚躍如何觀道體。潛心玩究子思書。簷後鳥語簷端削壁樹陰成。百種新禽技癢聲。尋常樂意相關語。誰識其中浩氣生。士林白雲佳士山中菀彼林。誰其隱者跡難尋。藹藹英英雲萬朶。百年怡悅自家心。月峯彤霞若飣盤中對月峯。四時蒼翠入簾濃。餘霞散綺玄暉句。暮暮朝朝活畫容。渡西水碓舂於溪尾又溪頭。擣玉揚珠日不休。旱年偏被玆溪力。灌漑皆通曲曲流。衖南績燈吾喜吾村戶漸加。一村通計百餘家。戶戶松燈勤夜績。對亭亦足供繁華。竹街牧笛牛羊只著後來鞭。路熟巖間不待牽。上世樂魂何處返。山中牧篴夕陽天。道坪農歌秧歌起處饁煙橫。布穀聲中稼政行。翁在溪亭無事業。作詩惟願飾昇平。</text>
<title>錦松齋次韻</title>,<text>茅棟巋然負錦城。松風蘿月讀書聲。異峯崷崒籬邊立。韻水淙琤戶外鳴。徐福安知方丈路。陶潛甘作葛天氓。古今縱說桃源好。却欠兒孫勸學誠。</text>
<title>劒岡齋次韻</title>,<text>方丈西枝竦劒岡。四隣齊力構書堂。文昌遊處煙霞富。錄事村邊草樹香。木食巖棲仙侶窟。誦詩讀史冠童場。不須遠覓仇池穴。太古山深白日長。</text>
<title>水亭夜。與金洛見 蘭根 會話。</title>,<text>白首幽居少友生。庭前石立丈人行。數畦翠秫酒材足。一袠朱書家計成。望卽可餐惟嶽色。愛而欲舞是松聲。逢君談笑今何夕。傾蓋居然井轄情。</text>
<title>呈龍岡乞再惠梅花詩</title>,<text>奇翁詞筆如其姓。往年贐我梅花詩。詩似梅花索性淡。筆似梅査以格欹。見者齅香攫不得。歸家十襲深藏之。退陶遺帖梅魂返。此足爲亞知者知。不省靑虹貫月夜。六丁取去酣眠時。剖身未學西域賈。失此至寶怨尤誰。詩旣健忘不能誦。筆欲效嚬何敢追。我聞古來好施士。千金不惜賙人飢。於己無損於人益。是君之筆是君詞。錦繡之腸霹靂手。咳唾揮灑君何疲。一幅華牋如再辱。何異骩桑糒脯垂。自笑老饕太無厭。聖戒在得胡不思。</text>
<title>次寄秋社飯會韻</title>,<text>露葭秋色滿湖鄕。寤寐伊人在水央。傳札縱難憑鴈白。論經猶不廢雌黃。驚君垂老蠶絲析。愧我從前鶻棗嘗。莘社列仙雖想像。蓮堂未識指誰堂。</text>
<title>己丑立春</title>,<text>老人多忘忘天時。今日立春今日知。溪上小亭頗夐闃。峽中良友幸追隨。一樽談笑乾坤闊。雙鬢風霜七十垂。陽氣氤氳今日始。宜將仁字細推移。</text>
<title>塊坐呵寒。洛見適至。</title>,<text>奰屭春寒似臘前。梅魂未返養花天。卷中縱寓平生癖。心上長蕪自己田。魚躍石灘濠趣動。琴鳴竹館嶰腔傳。索居久矣逢良友。未及傾囷已爽然。</text>
<title>朴仁據 琪和 見訪</title>,<text>跫然雲屐到溪亭。好話時時耳漸醒。水闊吾能魚計得。林深子慣鶴聲聽。不材堪笑身同櫟。公道何歎鬢盡星。萬疊頭流奇絶處。難忘易記昔年經。</text>
<title>李和用 建廷 挽</title>,<text>並世猶云幸。同庚實所憐。葭莩垂晩境。鉛槧渺芳年。夢過玄夫闖。慶餘峙鵠翩。善人未黃耇。知舊共潸然。</text>
<title>朴進士 煕典 挽</title>,<text>弱冠從學詎能忘。橐往稛歸道里長。十八慈恩唐進士。三千奏牘漢文章。神仙淸福來三島。徒弟英材散四方。渺渺心蘇亭在眼。奎躔極宿幷鞱光。</text>
<title>與梁茶山 柱鳳 夜話</title>,<text>幽亭塊坐似禪參。卬友來時信息諳。白首戰詩羞敗北。靑年負氣笑圖南。聽溪不讓絃鳴七。對月寧辭酌嚼三。今夕何辰君莫睡。談山談水又文談。</text>
<title>酬梁茶山，朴竹鋪 三首。</title>,<text>吾愛吾亭傍水開。世間無物滯靈臺。對樽小砌梅花發。得句長天鶴舞廻。宇宙誰知吾輩在。江山自有故人來。遙遙兩白平生願。蹩躄空堂歲月催。兩白雲煙幾處濃。故人爲我說重重。韻水名山千里跡。芝襟蕙帶十年容。詩愧羊公誇舞鶴。技同蒙叟笑屠龍。亭名涵月君須記。方丈西來斗起峯。梅花初綻酒新濃。江閣深深樹影重。遠友近朋俱邂逅。談經說史也從容。松棲落落吾如鶴。雲路恢恢子欲龍。泉石煙霞此而已。不敎世慮聚眉峯。</text>
<title>次敎官鄭公 煥祺 旌閭韻</title>,<text>煌煌綽楔幷爺孃。旌孝仁風穆遠揚。一蠧古家垂蔭厚。灆溪流水發源長。天敎小帶烹晨鼎。人送長腰裹夏囊。允矣里名疇肇錫。繩繩餘慶襲前光。</text>
<title>白雲洞</title>,<text>今日玆遊孰倡先。斗翁招友百花天。春風獵獵吹華髮。山氣娟娟透紫煙。沿㵎無非棲鶴樹。傍崖盡是臥龍淵。令人便有誅茅意。泉石堪爲世所傳。</text>
<title>南冥手種松</title>,<text>冥翁當日此山尋。手種松今百尺森。根蟠邃窟龍噓氣。枝拂蒼空鶴送音。挺如文定三冬節。撫以淵明百歲心。此樹尙爲人愛惜。先生風韻爽余襟。</text>
<title>鄭匠郞 宅敎 挽</title>,<text>姻好君曾非獨我。朋知我亦不惟君。雖然我最知君悉。何故君偏眷我勤。十年佩憶芄蘭結。三葉隣叨桑柘居。病敓莊摶君帖括。數奇卞刖我公車。京鄕場屋風兼雨。山水林亭月又花。大小事皆相議者。尋常言豈不聞邪。聞家不翅玆鄕最。善士宜爲吾黨推。馥馥芝蘭盈室臭。亭亭玉樹照人儀。四座風流文擧酒。一時高手積薪碁。富胡不與仁相悖。譽亦曾無毁共隨。膠漆旣從平素鞏。葭莩重以暮蒼連。夔蚿自有相憐理。鶼蟨元無暫別緣。每訝古猶兄弟鬩。如何今以友朋敦。喜來瘦面同敷色。憂至厖眉共皺痕。庭麟承蔭雙兒秀。皋鶴由誠一命縻。異省移家非遠計。故山返鼎偶愆期。末嬌君所平生愛。孫婦吾何一日忘。造物惡圓緣底事。此翁積戾致斯殃。忽忽光陰元逝水。悠悠世事自浮雲。丹旌遠自雲峯返。迎哭諸朋矧我員。</text>
<title>趙乃起 性震 挽 六首</title>,<text>吾東先哲柳眉巖。以大聖稱朱晦菴。如君篤信尤菴意。豈下眉巖慕晦菴。早承家學勅吾躬。到老尤勤炳燭工。剛怕志蜍爲貉噉。故敎氣節不全礱。擧世滔滔功令學。君能自少脫鞿銜。寧甘巖穴終枯死。矢不趨羶與附炎。貧是古來難逐物。可人往往未抽身。越疆逐臭終何益。濟乏呴濡愧古人。年前顚㕀茁孫枝。成就前程念在玆。儀狀甚端才諝美。庶垂冥佑玉成時。老筆縱泚百句誄。無竆悲緖詎能攄。未識重泉南面樂。莊生果是達觀歟。</text>
<title>泛舟赤壁。同遊者合數十人。時九月旣望也。</title>,<text>賓鴈呼羣落木天。波光月色浩無邊。丹城不絶風流士。赤壁同遊羽化仙。樽酒子爲今日政。江山我有夙生緣。驪珠誰獲舟中句。儻與東坡賦共傳。</text>
<title>寒齋守歲</title>,<text>六七十翁五六人。山房守歲且迎春。壺中納納乾坤大。谷裏姸姸物色新。公道誰禁饒鬢雪。素心尙欲洗腸塵。團圝三夜陶陶樂。語語言言摠是眞。</text>
<title>落水菴立春 庚寅</title>,<text>吾儕可謂好遊人。守歲歸來會立春。長牋繾綣開懷足。麗藻慇懃寄意新。村餘臘釀因成讌。谷有簾泉易滌塵。好是上元觀月夜。圓輪昭示太平眞。</text>
<title>仲弟 性宅 挽 六首</title>,<text>我不能隨君死。君不能隨我生。人云生死皆命。不可以死傷生。無奈何無奈何。吾獨保吾餘生。涵月亭上山。涵月亭下水。從今失主人。何以慰山水。念君守亭意。亭後卜佳城。待吾悲少定。更掃對眠床。多少君之友。以君孝與學。及其貞白操。聯名龥方伯。公論付公論。沮勸非吾力。四家諸子姓。誰能繼君躅。有能繼君躅。吾將死瞑目。與君世世爲兄弟。又結來生未了緣。來生使我爲君弟。善事兄恩少報焉。</text>
<title>酬金子元 勳</title>,<text>槐龍舞翠夕陽天。一陣淸風客到邊。遐情踰嶺尋幽境。好話通宵誦昔賢。蘆翁門下差池面。方丈山前邂逅緣。涯角比隣聞古語。從今遙望鴈書傳。</text>
<title>金匠郞稺敬，奇學士子敏 陽衍 踰嶺遠訪。信宿款晤。余餞其行。邐多率寺。至雙溪遇雨拈韻。</title>,<text>吾輩光陰盡老蒼。天敎今日會禪堂。穹林鶴警佐卿咳。絶澨鰲流方丈霜。境淨如來千閱劫。詩難織女七成章。鑑師碑篆摩挲立。推枕孤雲一覿良。</text>
<title>次子敏農巢韻</title>,<text>東國丕基自重農。玉堂學士亦歸農。書巢優勘中身事。煙月農巢臥老農。</text>
<title>朴承旨 定鉉 挽</title>,<text>黑頭釋褐任升騫。禁直岧嶢地望尊。林下婆娑三達老。山南嵂屼一名門。緇衣曾賦弱冠座。杕杜幾傾僻巷罇。頃弔歸來心尙悅。繭梅賢胤式超倫。</text>
<title>月峯齋次韻</title>,<text>蛾述于邱鳥習林。置齋亶出育英心。自修慕衛詹園竹。所樂尋顔鼓巷琴。半日縱將功令討。畢生須究聖經深。前川明月連城璧。爲向堂中丱弁吟。生生春意草交庭。看取工夫不暫停。讀書不識書中味。莫學蠧魚蝕古經。</text>
<title>梁都事 柱臣 挽</title>,<text>生甲旣同居又近。憶曾童丱會茶亭。年年歲歲聯書案。雨雨風風共試場。而立陞庠供親悅。中身縻爵隕天榮。盆歌縱至三經巹。震索靡遑一祝螟。通塞悲歡人自禪。陰晴盈缺月之常。大凡可慰多於賀。已矣前遊俾也忘。老禿難強筋力禮。山陽白馬范慚張。</text>
<title>鄭監役 在憲 挽</title>,<text>名鄕山水大賢家。先蔭綿綿子姓嘉。鶴縻方竚循資進。龜息胡違享耋遐。慇懃幾度通書鴈。闒䢇平生倚玉葭。不卜已知興未艾。英年庠胤播聲華。</text>
<title>贈李生子明 炳憲</title>,<text>遠客跫然寂寞濱。芝襟蕙帶皭無塵。壯遊鵬擊三千里。奇藻鸞騫二十春。香啓松承兩世學。退推冥詡四同鄰。試將橘頌爲君賦。年少可師看得眞。</text>
<title>追次李潤實 廷植 六十一生朝韻</title>,<text>雲社臨池俱弱冠。經來四十有餘春。絳翁甲子重回歲。屈叟庚寅以降辰。姻友滿筵詩以賀。兒孫盈室秀而仁。顧余駑齒加君六。闒䢇無聞愧益新。</text>
<title>河聖浩 性泰 挽 三首○辛卯</title>,<text>喚醒樹立鳳朝鳴。癸未封章百世名。七葉知君誠透石。建祠栞集又碑成。視吾兄弟若兄弟。君外何人更似君。昨年旣失吾溝弟。今又君歸痛曷云。貧固士常君最甚。相資愧未賸呴濡。不贏成後期三胤。二劼田功一懋儒。</text>
<title>白雲洞同遊韻</title>,<text>方壺左闢洞中天。想像冥翁濟勝年。丹楓學錦千峯豔。白石鋪氈十里連。名區不可無佳句。歸路何妨起暮煙。朱紱靑襟成彥會。山中盛事可堪傳。</text>
<title>牛芳齋 辛卯</title>,<text>祠創茅房擇地深。當時遺像屬祇林。渭翁千古鷹揚業。晉士于今斗仰心。壇杏雲封牙纛影。臺松風送管絃音。毓靈山水扶輿氣。凝在生綃畫裏襟。</text>
<title>壇杏</title>,<text>千歲何能無恙存。先賢手種世仍尊。棠餘召伯廵行國。槐老王公封植園。方丈煙霞相接處。三韓雨露所濡痕。至今敬梓恭桑感。布濩京鄕不億孫。</text>
<title>臺松</title>,<text>高麗山多五粒松。唐詩所詠有斯容。千年往跡啼來鳥。百尺長腰幻去龍。壁上功臣祠尙在。國中聞地氣攸鍾。晉陽三姓姜爲首。苗裔繁如翠葉濃。</text>
<title>崔忠瑞 孝恂 挽 三首</title>,<text>陽奇陰耦自先天。君子無多理固然。一鄕善士猶難得。君實優焉望實全。馽韁齅餌彼哉彼。擺脫如今孰似君。請看寒竹齋之記。山斗儒宗寄意勤。長松百尺夏寒亭。誰掃西風落葉庭。黃壚從此河山邈。白首攜琴不忍經。</text>
<title>次梁石居 柱必 韻</title>,<text>石居之義問何居。云是遊巖痼癖餘。老萊子爲嬰兒戲。董邵南讀古人書。竹君梅友心相許。溪父園公契不疎。伏臘相招隣曲醉。玉山明月照前裾。</text>
<title>次趙應元庚午西行韻</title>,<text>汾城秋色向人凄。一著多君手不低。千里湖山雙去鴈。五更風雨一鳴雞。庭柏凌霜知節士。牕梅擎雪對寒妻。朝野襟紳疇不賀。浩然歸棹漢江西。</text>
<title>趙判官 膺奎 挽 二首</title>,<text>彼哉蜍志噉於貉。犖犖如君儘可觀。悲夫秋入山陰縣。好箇人歸趙判官。用時干莫出酆獄。退處璵璠韞楚巒。康健如何違所望。長松未貫百年寒。同庚雖易會心難。難易實兼吾兩人。骯髒平生妨仕路。搬移頃歲厭京闉。靑衫三耀門闌色。白首終全富貴身。承蔭匠郞宜受福。將看孔釋送孫麟。</text>
<title>孤山亭次韻</title>,<text>家傳學圃守孤山。亭上主人一味閒。松篁榻畔泠泠韻。魚鳥樽前款款顔。馬從盤谷友人入。鶴報西湖處士還。詩境盡輸前輩述。沉吟半日邈難攀。</text>
<title>次鄭德五 煥文 坪隱韻</title>,<text>弓樣江回掌樣坪。一區自足樂昇平。西隣盤谷幽而窈。東挹邵南讀且耕。孤山亭占泓崢勝。圃老家傳忠義聲。造物餉君良已厚。采眞遊不讓莊生。</text>
<title>讀書</title>,<text>試選尙書數十篇。定爲日誦已踰年。始知庸學緊於此。精力何能更及焉。</text>
<title>梁正言 奕洙 挽</title>,<text>乙科大闡卯年春。上有九十四歲親。白首終甘寒素業。靑袍不染軟紅塵。諫官宰相論輕重。古制今規異革因。怊悵雲湖亭上月。童遊太半玉京人。</text>
<title>冠山朴生子善 煕元 其先嶺人也。省楸半千里。歷訪嶺表名人魁士。而回路入寂寞濱。儱侗老物雖不足爲見訪者。臨別不可無贐。</title>,<text>聞道天冠山百丈。扶輿磅礴氣蒸雲。君居其下富才學。爲誦送廖韓子文。</text>
<title>因朴子善寄李生 善根</title>,<text>昔我蘆門供灑掃。同門先進南坡存。今遇南坡鄕後學。齎咨寄唁南坡孫。</text>
<title>梁舜九挽 三首</title>,<text>童年鉛槧老追隨。此誼茶亭明月知。不獨與君爲莫逆。噫先尊府另提撕。君詩十九不平詩。每把君詩妄諷之。藏器待時而已矣。謾招脣吻恐由斯。宇宙蘧廬今古夢。浮生奚獨爲君歎。雙胤一爲從伯後。相依儻復舊門闌。</text>
<title>成悔山挽 四首</title>,<text>山海淵源査老後。崢嶸文苑主盟翁。若使晉商論土產。悔山公出德山中。八十堅強似少年。丹藜時傲白雲巓。平生多少驚人句。陞塾兒童尙誦傳。場屋斂歸射虎手。先封妄校面宜騂。豹皮留與人人玩。千疊雲山不掩名。公曾不惜齒牙論。文字多蒙斲堊痕。後進居然成老禿。陪遊回首衋難諼。</text>
<title>權岐見挽</title>,<text>茶亭鉛槧隔前塵。回首居然五十春。月朗風淸心共照。山重水複面違頻。彼哉附焰趍羶俗。獨也含章抱朴人。爲善方知天必報。芝蘭庭畔福川臻。</text>
<title>聽鸎</title>,<text>新鸎百囀柳陰生。驚我周公苦未成。細雨流吭增滑滑。微風軟語倍輕輕。莫言鸚舌能專巧。便覺鸞笙也未淸。天爲騷人長寂寞。故敎鼓吹撼幽情。</text>
<title>呈龍湖李兄 道元</title>,<text>方壺春水漾花流。宿約重違此地遊。物外逍遙豈無意。眼前轇轕莫非愁。分甘書籍堆中老。志在林泉好處休。風味如君眞可掬。別來何日不回頭。</text>
<title>詠菊詩不知何人所作而韻甚強。夜長睡短。試題五頁。</title>,<text>冶墻爾雅雜蟲魚。何必看梅策灞驢。露裛史毫編典午。酒回生氣起曹蜍。化仙潭近靈根狗。薦帝衣殊聖服狙。誰使三閭餐夕落。實由儀裒蹢羸豬。魚勝菊乎菊勝魚。若詢故老孰輸驢。佛頂元非來自鷲。日精不畏蝕於蜍。糗蕊仙騎蓬島鶴。偸花兒伏博浪狙。裴相未諳延壽藥。只要逢著喫雞豬。會高重九集魚魚。三逕松根繫客驢。酒迎衣白樽傾蟻。露寫汗靑硯洗蜍。甘逾啄琅百二鳳。黃如賦芋四三狙。並杞爲糧賢菽水。閔公安邑謾沽豬。九九流光迅驔魚。天機旋斡悟鳴驢。范君敍譜聞霜鴈。楊子哦詩對月蜍。中央正色膺圖象。區別凡叢黜詐狙。嶺南十月坡翁會。佛印分明餽燒豬。放翁香枕夢蠶魚。疎雨詩情劒閣驢。迎霜籬畔來癡蝶。吸露盆前伏老蜍。掇英風味知還鳥。落帽儀容好察狙。從古重陽開盛讌。磨刀霍霍向羊豬。</text>
<title>客有爲老人破寂者。誦猿鶴洞人詠牛詩。韻窄甚於向日菊詩。試次三頁。</title>,<text>谷量之富倮居烏。馬史文章繼董狐。在肚黃鍾鳴嶰鳳。搏蝱鉅鹿鬪荊猴。力兼以德奚稱驥。頭自無愁不羨鷗。使我萬民耕食足。小哉肎數五能鼯。牧丹富屋幾羣烏。倚勢圖存異稷狐。畜必求芻同牧馬。食寧無肉豈羹猴。飮過山溪隨渴鹿。耕回海岸傍眠鷗。夕矣下來皆碩腯。蹄涔村逕走狌鼯。騂爲上等次稱烏。角直多於一腋狐。便金蜀峽欺天獸。運木祈營笑棘猴。農父賣刀休惕𩿇。散人執耳用盟鷗。飮水求芻余固異。昌黎曾嘆尹猱鼯。</text>
<title>贈時用 二首○壬辰</title>,<text>介坪奕葉拇全嶺。帬屐峨峨盧鄭門。頭流德裕煙霞窟。一蠧玉溪桑梓村。玄成戾瀆尋先址。仲晦還閩戀舊園。儻念汾西芄佩友。白頭相望詠停雲。烏驢鳴入碧松關。那意新春舊雨看。我倏三千饒白髮。君何七十駐朱顔。悠悠拊昔傷今外。娓娓論文把酒閒。音若母金分手後。方知車笠不盟寒。</text>
<title>權文叟 章煥 挽 六首</title>,<text>巍巍門戶拇丹城。磊落衣冠奕葉鳴。種文績學綿綿業。爰洎西洲繼厥聲。公車精業奈遭刖。妄校先封自古然。白首竟爲一命士。安知施報不由天。六十三年頗矍鑠。壽差不足是何徵。儒雅風流文酒樂。偉人兼帶福人稱。兟兟兩胤克超倫。幷是人間孔送麟。矧又賢孫眞寶樹。一家文行也彬彬。弱冠交際亦非疎。秦晉伊來樂莫如。賢嗟竟被辰年讖。古所云云果不虛。老病交鏖不自擡。山陽白馬任虺尵。翩翩赤壁江天鶴。月下應爲弔客來。</text>
<title>崔舜皥挽 三首</title>,<text>逢君可謂醉於醇。每恨移丹面未頻。弟旣鮮雙堪比玉。男多至七况俱麟。家克致和頗盎盎。文之以學也彬彬。期頤遐壽天胡嗇。從古賢人怕歲辰。善人以上稱君子。君子於君可許歟。每見衆評紛共許。聖猶從衆矧乎余。泓崢幾處共攜手。醻唱諸篇富矣哉。回首前遊歸一夢。山陽暮笛白雲隈。</text>
<title>水亭。與趙鶴素 謙植 對酌。</title>,<text>無怪輪蹄避蓽門。嘉賓枉駕比隣喧。淸溪能使新亭活。甘雨偏於大麥恩。覓句同追陶謝軌。談經共㴑洛閩源。白頭曲會依花樹。薄酒誰知至意存。</text>
<title>次鶴素居我亭韻</title>,<text>新亭繼建卜居餘。苒苒蓮峯揷太虛。文物東方君子國。溪山南郡上仁廬。數畦杞菊令僮灌。滿架詩書敎子漁。多賀白頭康濟足。自家境界占來初。</text>
<title>贈別鶴素</title>,<text>頭流雲共老懷深。怊悵驪駒出洞林。情話旣欣三夜洽。素襟不許一塵侵。贐行縱乏金吾餽。憶別休敎玉爾音。此去孶孶須勉學。樂溪遺緖更誰尋。</text>
<title>李輝彥 建杓 挽</title>,<text>悲夫今歲遇辰嗟。失我良朋可奈何。家是吾鄕華閥也。公非季葉碩人耶。襟期淡淡情猶露。談論纚纚癢必爬。見透屬毛堅所執。質穹然後辨瑜瑕。</text>
<title>奇沃溝 亮衍 鷲棲別業。同諸友抒懷。</title>,<text>生平三入白羊山。林壑何曾視等閒。誰識鷲棲藏別界。遙看月出對蒼顔。煙霞影裏攜樽去。猿鶴聲邊得句還。我勸主人開鹿洞。廣招來學日躋攀。</text>
<title>對月軒次韻</title>,<text>心起經綸自去年。數椽突兀石泉邊。鷲棲呀豁壺中地。月出崢嶸象外天。盤古樹深春鳥語。瞿曇塔壞老牛眠。世間得此仇池穴。君曰丁寧我曰然。</text>
<title>自鷲棲向東塢</title>,<text>浹旬蘭室挹荀香。抵掌高談任哄堂。鳧鴈何論來與去。鶴鵝自有短而長。愛山已信肓難藥。論學還慚矮看場。攜手爲尋東塢往。淸凉山使我心凉。</text>
<title>抵文殊寺</title>,<text>五老跫音出洞雲。道中猶不廢論文。襟期飄灑推奇友。記性高明服李君。東嶽樹陰藏寺密。西疇犂雨揷秧勤。別區山水遊旬五。泠御奚徒列子云。</text>
<title>次曺士弘 毅坤 東塢亭原韻</title>,<text>有亭迢遞半登岡。月戶風欞意味長。植杖觀魚方沼畔。岸巾聽鳥黝林傍。千秋尙友看書史。數畝生涯付柘桑。醉後撫琴還自樂。滿庭花果日呈香。</text>
<title>酬士弘</title>,<text>牟陽山水畫中新。巖底幽花殿晩春。治圃家家傳菜譜。墾田谷谷逼松身。今行少償煙霞債。數日仍淹絃誦隣。康濟暮年占境界。方知東塢是閒人。</text>
<title>還鷲棲 九首</title>,<text>暮看朝看月出峯。遙遙百里送蒼濃。煙霞知是何人癖。經訓元爲我輩農。管鮑何能知友道。固遷猶未作儒宗。數宵敢道德星聚。強喜名區與子逢。葡萄架畔碧蕉牕。苔逕時聞野外跫。酒頌伯倫曾了一。鼎聯韓子更無雙。林深老石還疑佛。雨洽幽溪欲化江。最喜纚纚良友話。長檠三夜蠟消釭。吾詩如礫子言巵。草閣深深白日遲。翠壁丹崖呼酒處。古松流水聽碁時。若思宇宙經綸展。須要聖賢心法知。自有書來誰不讀。讀之患未力行之。不向滄江釣大魚。此心元似泛舟虛。靑燈誰續龍門韻。白首聊燖鹿洞書。百里雲山雙屐蠟。千年宇宙一蘧廬。早知佳境藏于此。攜友論文幾度於。鈍根已分不移憂。豈是日黔到黑烏。詩壘竪幡宜讓爾。廵杯序齒愧先吾。謾將下俚思賡郢。始信湛盧必產吳。一自入山塵慮息。松風蘿月醉于于。少時妄擬與賢齊。斜抱瑤琴坐玉溪。涉世不妨違枘鑿。劬書敢道得階梯。秋枰已矣思彎鵠。舜枕徒然起聽雞。不學便衰衰已甚。悔雖山積曷追兮。藻思如泉汩汩來。世間何物滯靈臺。旣隨明道先生柳。且嗅孤山處士梅。千仞隋珠彈雀手。三年棘刺造猴才。曾聞晩節誠難保。此語令人可懼哉。置一茅齋境益佳。遊人陸續自成街。去來都付江湖鴈。勝負何關蠻觸蝸。興到林泉恣杖屨。醉回天地放襟懷。緣何近日吟詩苦。秖學堯夫一打乖。巖棲端合養吾眞。盎盎胷中自有春。天地逢君三益友。溪山屬我一閒人。交遊便若𪇬𪆁黨。生意須看桃杏仁。湖上朅來餘卅載。名區始識結前因。</text>
<title>鷲棲聯句</title>,<text>絶巘接蒼空。月皋。 千年鎭海東。捲簾迎好月。龍岡。 依枕納凉風。團坐無生客。石蕉。 相看盡禿翁。淋漓文字飮。柘泉。 愧我廁其中。月。</text>
<title>又聯句</title>,<text>登君對月樓。文酒足風流。月皋。 蘭化自今夏。茅誅載昨秋。龍岡。 商山四仙會。香社九老遊。石蕉。 菴號猶傳鷲。山名尙記牛。柘泉。 寧圖鵬北海。詎念鶴楊州。月。 漸筑逢荊醉。淮琴聽桂幽。龍。 朝看遠害鹿。夢押忘機鷗。石。 愧我捫空腹。讓君居上頭。柘。 吹臺肩李杜。三逕踵羊求。月。 山陟謝公屐。壑藏蒙叟舟。龍。 臨風策杖屨。帶月歸田疇。石。 悵別雲猶濕。占豐雨未收。柘。 人誰非海島。仙豈獨瀛洲。月。 撰志誰翔鳳。賦材余拙鳩。龍。 磵淸來伯趙。院僻聞雋周。石。 謝宅今靈運。蘇家又子由。柘。 鼎聯吾敢爾。罇趣子知不。月。 宴可晝宵卜。旅宜上下酬。龍。 攄懷靑旣拭。談世白當浮。石。 劫過空山柏。序催照眼榴。柘。 秖當藏我拙。何必效人尤。月。 簪合情何厚。弁峨禮亦優。龍。 倚牕任坐臥。因雨久淹留。石。 會可依眞率。筵何錯美羞。柘。 豈膠膠擾擾。且莫莫休休。月。 雲釋曾年去。耕翁今日搜。龍。 劇談霏鉅屑。健筆落銀鉤。石。 興極頻看奕。歌終強把桴。柘。 繭梅當覽揆。劣句敢伸僂。耕叟。</text>
<title>聞香亭卽事</title>,<text>七老逢場便叫奇。團圝好意雨先知。杯中湖海崢嶸氣。碁上光陰皓白眉。杜子發狂炎熱際。陶公起舞松風時。聳珍山水眞如畫。半入蒼𤻴半入詩。</text>
<title>次奇子敏柏石軒韻</title>,<text>柏陰濃處石稜蒼。蘁立庭前護一堂。節士風標高百尺。丈人壽考閱千霜。以玆二物爲知己。能致諸賢送賀章。翰苑薇花春夢懶。歸田一策亦云良。</text>
<title>又次農巢韻</title>,<text>世路何論易與難。農巢風味也多般。伐檀詩自賢人作。戴笠圖從學士看。白首歸田開別業。丹心戀闕夢長安。莫言林下無人見。吾友如今已解官。</text>
<title>聞香亭蓮花聯句</title>,<text>莘翁亭下沼。菡萏綻秋花。月皋。 朝愛露珠轉。夜欣月浪加。莘湖。 豈登落梅笛。不入捲蘆笳。龍岡。 豐臉當壚卓。垂頭脫帽嘉。柘泉。 呈祥嗤尹陸。著說仰濂家。月。 淨植何論藻。直扶不待麻。莘。 築堤鍾筧派。淘淤鋪銀沙。龍。 雨惜沉紅粉。風愁卷碧紗。柘。 葉舟懷太乙。袈袂挹蘭奢。月。 露蔕移杭尾。雪肌接若耶。莘。 天生是爾潔。人愛匪渠姱。龍。 淡態寧雕飾。羞容自掩遮。柘。 芳心偸白妾。貞節守紅娃。月。 論契若將近。欲親還自遐。莘。 挹淸呵人俗。歌採戒音巴。龍。 舞學美人鋌。歌諧商婦琶。柘。 亭顔纈文錦。池腹著浮槎。月。 稠疊亭亭蓋。差池的的葩。莘。 仙姝緣可結。君子手堪叉。龍。 節氣灰移管。秋容露滴葭。柘。 伯夷留氣像。賈誼託生涯。月。 衆卉應羞澀。紛芳謾詡誇。莘。 芳隣憐薜芷。宿莽愧蘺車。龍。 自足天公巧。何須羯鼓撾。柘。</text>
<title>櫟窩李夏卿 敦厚 次朱子夏雲多奇峯分韻五頁。寄示要和。</title>,<text>一部紫陽書。伊吾閱幾夏。旣受罔極恩。蹈舞千載下。經書儘難讀。未免到白紛。七十成何事。愧非後子雲。君能味無味。遺編自得多。慇懃詩五首。用替驪駒歌。車笠盟何歲。居然四十奇。嶺湖三百里。心月兩相知。白頭臨別路。雲起聳珍峯。握手無他語。秖勸釂三鍾。</text>
<title>松廣寺。與諸賢共賦。</title>,<text>吾衰非復遠遊秋。麥熟離家見火流。蕙帶芝襟圓客座。泉聲嶽色供禪樓。山開普照千年眼。寺在曹溪九曲頭。三十年餘重到此。玆遊奇絶冠前遊。</text>
<title>又次板上韻</title>,<text>伽藍四面矗奇峯。巖樾緣溪翠幾重。魚過佛腸游淺瀨。鶴傳仙語咳高松。衣冠磊落儀何盛。杯酒淋漓禮易慵。爲問昇平山水縣。扶輿淑氣爲誰鍾。</text>
<title>贈月坡鄭伯彥 時林</title>,<text>蘆門誾侍列。畏友孰如君。劬書勤篤意。已服類編云。</text>
<title>水亭元朝。與諸友同賦。癸巳</title>,<text>故人談笑藹元朝。斗覺囂塵膜外遙。雪嵌迎暾輝絶壁。冰澌駕石凸平橋。腳衰恐負溪山勝。學淺尤歎歲月飄。秖願新年優釀酒。紅亭白首日相招。</text>
<title>雞伏堂舊址</title>,<text>雞伏名堂佩惺惺。工夫只在操存間。居人不使歸荒廢。此義知從顔樂看。</text>
<title>古井</title>,<text>井眉空甁在。渟滀而不流。舒卷隨時義。林泉恣意遊。</text>
<title>延德宮舊址</title>,<text>延德宮遺址。聯襟此日尋。地以先生顯。山藏淑氣深。廡享鬱公議。梓栞集儒林。龍亭明月夜。誰抱玉溪琴。</text>
<title>八稜井</title>,<text>碧蘚八稜井。性冽而氣溫。當年渫不食。天地一徵君。</text>
<title>映波臺</title>,<text>冥老遺風百世長。臺前何物不生香。諸君今夕風乎趣。無乃洙壇所許狂。</text>
<title>北巖</title>,<text>峭壁剜餘鬼斧痕。碧潭一曲夕煙昏。境連兔洞先生降。野接龍湖孝子存。滙訝蛟眠酣石窟。林聽鶴咳警山門。旣遊別界詩難闕。也怕騷人却笑村。</text>
<title>龍湖亭</title>,<text>嶽色湖光十里明。巋然院址此亭成。異祥當日徵金櫃。實跡如今指電坪。上帝旣先褒至孝。土人疇不感純誠。彌甥又有曺夫子。信筆千秋光氣橫。</text>
<title>趙道汝 鏞遠 挽 癸巳</title>,<text>嶷嶷兩賢後。嶠南數召南。外無今俗絢。中有古風含。奕葉門闌好。晩塗福蔭覃。趍庭皆美甫。承重矧佳男。羲繇壽添十。榮琴樂幷三。回首從遊久。老懷誰與談。</text>
<title>鄭周範 禹贇 挽</title>,<text>君是敝門佳壻也。委禽其夕卽相親。齒差一歲猶同甲。居近由旬便比隣。場屋風霜顚沛路。溪山文酒頡頏辰。肎隨季葉澆漓俗。自在平生骯髒身。履素持家能律己。產饒幹蠱又賙貧。牀琴偕老而偕逝。人道人間一福人。</text>
<title>河巨濟 錫洛 挽 五首</title>,<text>古宅餘沙千歲礎。炳靈中葉仰台溪。縱敎武爵連三世。儒行治家孰與齊。海邑山凋水瘵時。盤根利器試於斯。去思不獨氓而已。水底魚龍尙識之。斷斷無他淸介操。餘沙齋記也鳴謙。點綴一依公所指。不敎溢美片言添。不我者天韓子語。於公嗣續可知焉。克家姑遣潛夫攝。伯季令公何等賢。岊友伊來漸曙星。名家偉老矧凋零。也識集賢山下土。百夫終未瘞名馨。</text>
<title>曺士弘挽 二首</title>,<text>蘆沙門下卅餘年。立雪坐春猥比肩。身向經書中老了。志從名利外超然。山輝澤媚深藏玉。月白風淸獨抱絃。複嶺長川五百里。託交知有夙生緣。鷲棲手共攜。偕往文殊刹。因之東塢亭。亭使塵眸刮。方塘活水來。魚躍天機察。於粲灑庭除。卉石爛成列。圖書牕几明。徒弟佩襟潔。俗韻絶秋毫。令人淸意發。肖子曁嘉孫。綽裕承貽厥。重逢鷲棲期。那知成兩別。</text>
<title>六月觀張谿谷集詩有各樣體。忘拙效之。亦撥憫之事也。十三首</title>,<text>數詩一生吾亦言。童稺攻詩文。二十稍刷翮。場屋被瘃皸。三十前數歲。始及師門熏。四集襟紳列。亦旣挹蘭薰。五經非不讀。眞同鶻呑云。六十六十化。何敢望一分。七十胡輥到。咄咄愧白紛。八牕玲瓏處。泰然臨天君。九州雖博大。不越方寸垠。十分用工地。操存白首勤。閒居遣興。五平體。頭流山之東。吾亭篁林中。冰輪涵潭心。蒼嵐棲軒櫳。游魚頻翻腮。諸禽紛調嚨。惟知談桑麻。何嘗言竆通。衰年交遊疎。竆村輪蹄空。林舒玄暉霞。牕噓淵明風。漁樵欣芳隣。詩書慚前工。官淸溪山蘇。民和閭閻融。閒人侯誰云。凭烏呻靑翁。何須求知音。悠然彈絲桐。五仄體昔哲許靜坐。敬字是所主。瞬息自有養。戒懼所不睹。粤自孔孟後。曁宋得晦父。六籍蘊奧旨。一一細析縷。聖學賴不墜。讀了自蹈舞。逖矣左海僻。道脈繼世譜。廡享十有八。郁郁不愧魯。士旣產此國。不患不得戶。著腳實地上。勉勉蹈彠矩。顧我旣不篤。白首靦仰俯。人名體草閣讀杜詩。桃紅李白時。石崇遮樾影。谷永引風吹。白起雲生峀。黃歇鸎囀枝。琴張七絃擪。書倦萬章披。老耼凭鳥醒。黑臀濯泉宜。閈近盧仝吠。路分馬異馳。村謳連陸續。花影上樊遲。江總魚游樂。岳飛鳥性怡。風月寒朗夜。友多江左思。苦熱。星名體。晩炎能鑠金。丁女尙擅權。祝融與蓐收。便若相翼然。九龍遯其尾。法水無滴涓。窄窄土室中。况復熨斗煎。天地張紅傘。朱鳥不能翩。攙槍被烘墮。只怕天倉燃。仰瞻軒轅角。魃鬼在其邊。暑旣成功畢。太虛凉氣宣。暍人誰不蘇。箕風動八埏。卦名體小亭臨水渚。幽景頗可觀。鑿崖松益韻。補砌石漸安。一區棲遯趣。乾坤此中寬。月隨水相涵。理從姤復看。白賁今何覿。黃離古猶難。頤神恥形役。艮趾守心官。蒙求差可慰。需世絶凡干。膜外无妄想。書中大有歡。何須論否泰。秖保素履完。晦翁吾師是。比老尤仰鑽。八音體金必經鍊器。玉無不琢文。石雖麤厲物。磨礱亦得雯。絲貴朱藍近。蓬遇麻直欣。竹固不待揉。括羽聖所云。匏繫何所用。從師必炙熏。土室與敝席。佳趣竆朝曛。革舊從新地。造詣自超羣。木晦然後燁。蔽一言曰勤。建除體建言垂不朽。匪直文章然。除了功與德。那得壽其傳。滿腹五千卷。太半屬魚筌。平日用功處。間斷不能專。定靜安慮得。書書我我焉。執友何敢咎。箴砭自忘旃。破甑顧何益。靡策補前愆。危微十六語。每耘舍己田。成就竟何時。輥到七十年。收春歸肺腑。謾期服眞詮。開巖竪茅棟。一林水竹姸。閉戶繙古蹟。徒切慕前賢。藏頭體月翁無事臥溪亭。丁囑書童日掃廳。聽喜農談今雨稔。念勤經義舊疑醒。星髮感秋詩貼壁。土牀迎客酒盈甁。瓦糠前後從遊地。也自胷中富汗靑。郡望姓名字。離合詩。盛哉道谷公。血書誓殲賊。嚼指儷涅背。爵卑尤光國。 離合成咸字。 寔我九葉先。是以食舊德。好是巴晉間。子孫頗職職。成安字。 起家何敢望。已愧懵於識。消長觀易理。水山蹇方極。成趙字。 慥慥看書日。造詣至何域。星星催兩髭。日月奈易得。成性字。 宜向晦翁書。且竭餘年力。豗喧此何日。兀然守正色。成家字。 士子之治己。一玷期盡泐。助以三益友。力行必蹈墨。成直字。 哮咆主氣談。口耳恣胷臆。攻異聖戒昭。工夫自有則。 成敎字。藥名離合詩生來聰穎不類人。蔘朮雖靈奈補神。曲几明牕恒坐獨。活看經義味猶新。萬事邇來一聽天。雄飛雌伏定由前。胡行自是愆尤大。黃卷殘年愧昔賢。十二辰詩社鼠不熏知所託。牛口下有古賢臣。虎方負隅誰馮婦。三窟深深兔藏身。葉公不是眞龍好。誰知蛇蟄以存神。駿馬未遇孫陽顧。羔羊五緎非無人。謾敎猿狙強聖服。香含雞舌趍楓宸。狗鳴鳳吠知無奈。啖猪食肉悲歌因。二十八宿歌君不見方丈山在三韓地之角。上應列宿中蒼龍。亢氐於分野主西陸。金剛妙香矗矗如蜂房。願遊一生心謾費。婪尾傾來七十觴。錦繡山川箕子國。斗南元氣鬱蒼蒼。咄咄浮生牛馬走。女桑墻下蓬蒿長。滿院松濤灑虛牖。危途不曾經羊腸。土室幸寄方丈下。翠壁丹崖白雲藏。圭竇敢希奎星照。秖牧婁豬牽犢黃。神山石髓洗塵胃。佇看兒孫降昴祥。方士畢登秦漢舶。鰲背鯨觜何茫茫。安期羨門同參伐。玉井雪藕誠荒唐。瑤草認是神鬼護。御柳春光隔未央。雙鬢星星亭上叟。皓月淸風琴一張。聞道鸞鳳飛交翼。山靈軫念詩書場。</text>
<title>水亭謾賦。自一字至十字。</title>,<text>亭。亭。靠石。臨汀。松韻牖。竹篩庭。川涵月白。箔棲嵐靑。魚卽階前躍。鳥仍枕畔聽。村若近塵自遠。路雖邇境猶靈。雲擁三淸仙子駕。山回九疊美人屛。淸風明月靑眼對客。烏几晴牕皓首看經。莫談世事擧杯浮白釅。毋滑吾眞閉目得黃寧。此非仇池穴乎天慳地秘。吾是主人翁也鶴骨松形。</text>
<title>孤山亭釣臺</title>,<text>五月羊裘百代高。孤山今得此亭皋。營營恥向寰中老。矯矯仍爲物外豪。石作三臺平供釣。潭回九折恰容舠。爲尋學圃先生迹。升降懸崖也不勞。</text>
<title>次河乃三 聖運 甲讌韻</title>,<text>推星何術古來傳。福履如君可謂圓。貴唯外物箕疇漏。男是貳身華祝連。杯盤速客遵今俗。莪蔚思親慕昔賢。春日遲遲回甲宴。拙詩呈賀愧隗先。</text>
<title>權參奉 秉耇 挽 乙未</title>,<text>同甲古來皆講誼。齒多如髮幸踰稀。手高可驗硏桑策。蔭厚宜看寶樹輝。舊宅長隣赤壁立。冷銜猶免白頭歸。親知近日晨星散。世事悠悠可勝唏。</text>
<title>李參奉 建奎 挽</title>,<text>離京四葉拇於晉。展也名家有此人。璿派齋郞鳴徹鶴。玉堂學士抱來麟。非徒衆論同稱善。洵是天姿厚賦仁。德門酷禍一何洊。母後子先浹兩旬。</text>
<title>河羲允挽 三首</title>,<text>季葉澆漓掃古風。舊家遺韻見斯翁。靑年蹈墨遵繩步。白首臨深履薄工。嗜切詩書同棗歜。望尊鄕黨作帲幪。去冬不是龍蛇讖。胡乃賢嗟衋我衷。偉人從古亦云罕。得友如君我實榮。貽厥自先勤學問。飄然到老愛泓崢。行無崖岸孤奇跡。念絶脂韋俯仰名。若撰汾陽耆舊傳。東寮應是冠輿評。昔我橫溝知己友。平生只許一東寮。橫溝沒後其兄續。今失東寮奈月皋。</text>
<title>河禹瑞挽 三首</title>,<text>磊磊石中難見玉。離離草處絶無蘭。玉質蘭芬誰可目。雙岡是已以余觀。弱冠相善到今日。屈指源源五十齡。臭味不同寧若是。一言蔽曰兩忘形。圓缺陰晴是天道。世間何事不乘除。子夏之悲雖未免。蔭庭寶樹尙扶疎。</text>
<title>鄭幸元 煥珣 挽</title>,<text>黟鬢相知到七旬。高門曩歲結朱陳。大賢風韻千年在。良友聲塵百里頻。須信晩塗將福履。亶由平日抱天眞。代間可謂無餘憾。子姓兟兟摠是麟。</text>
<title>次趙竹圃甲讌韻</title>,<text>十載前吾甲屆辰。聞人壽讌感重新。穀城山下誰迎福。竹圃家中我見眞。鐵樹花開乙未歲。老人星照鳳停隣。多君庭畔熊熊氣。芽出藍田種玉春。</text>
<title>次尋眞亭重建韻</title>,<text>多君趾美建斯亭。依舊巖間突兀形。砌石猶看雲出白。園松復有鶴來靑。蔭餘襏襫承農圃。才足干城翊聖廷。仕隱隨時無不可。知應能免北移銘。</text>
<title>奇子敏挽 九首</title>,<text>蘆沙門下共周旋。回首綢繆四十年。麟䴥那得爲鶼蟨。愚實於斯未曉焉。魁名碩實特亭亭。驚𤒺京鄕自妙齡。坼號之初朝野賀。岧嶢禁直刷脩翎。何處得來天韻淸。師門所許儘公評。才諝文華姑舍是。疎通原愨莫能京。恥攜琬琰易羊皮。所以丘林婉孌飢。去歲眉巾環不入。可知君子賊猶知。于洛于鄕逢別地。十分濡沫義何忘。風流文酒無竆思。嶺月湖雲極莽蒼。如夢壬辰長夏事。農巢香榭互追從。贐別瓊章常入念。臨歧故默未撞鍾。曩伴莘翁僻巷臨。涵亭山水動淸音。餞到孤雲遊償地。雙溪明月別懷深。亂中飄泊孰非萍。天嶺蘧廬不意曾。簪盍源菴金諾重。忽驚歸駕道山冥。人之君子天之小。蒙叟千秋達觀云。百曆非贏胡七十。衋深季葉齾斯文。</text>
<title>朴薰卿挽 九首</title>,<text>吾東大義尊周錄。炳炳丹忠武肅公。大報壇高追享日。肖孫克僝闡先功。匡西道谷起南服。二百餘年餟一祠。遙望枌楡巴郡社。兩家春色滿孫枝。君挺名家嶺右光。天孫雲錦好文章。旣遣文章鳴國盛。一生竆達不須量。論士元來不以官。陞庠騫府是鮎竿。琬琰羊皮輕重別。退之超上一層觀。不得韓文歸不孝。塡門人士述先心。白雲洞裏年前謔。吾學劉巴去攫金。南冥文集重刊役。彥會天齋更校讎。馳書招我參筵末。高眼胡爲一二收。弱冠深契老尤篤。逢必傾囷且質疑。樂於鍾鼓纚纚論。良遂元無所未知。洛下同遊姑舍是。往年方丈集羣賢。文酒風流俱渡海。錦山猿鶴舞僊僊。昨年妖祲羃三南。匿影巖間孰不慚。白首超然先蛻濁。堯夫身上太平三。</text>
<title>貞元什 丁酉</title>,<text>七律拙句臨場每款東。妄評自謂下之中。龍魂夜冷千巖瀑。鶴咳春寒萬壑風。第一名山方丈麓。數間破屋月皋翁。如何缺界紛紜說。眞贗難分眩始終。入峽經營自去冬。石田數頃及春農。澗邊麋鹿皆良友。屋後煙霞摠好峯。黃卷堪嘆踰月閣。濁醪方喜浹旬濃。疎才愧乏需時用。措大元非萬甲胷。終日滂沱㵎化江。臥聽琴筑響虛牕。詩情松壑鳴孤鶴。畫景雲扉睡老厖。竆賦政憐同姓壹。科文追悔託名雙。玆山元是三神一。鰲背浮來左海邦。衰殼全須藥餌支。幸玆無恙過多時。何嫌窄屋猶容膝。欲諱竆愁無奈眉。書劒趍營嗟昔猛。巖林棲遁覺今遲。白雲政是無心物。去去來來不自知。避地棲棲賦式微。殘村賴有數家依。松風杉月三間屋。霞癖泉肓一布衣。世亂那堪兄弟隔。山深且與友朋違。閒中覓句沉吟際。巖角孤雲鶴共飛。竆峽寧思食有魚。高棲木末等鶉居。誰知今日燭之武。自笑昔年秦太虛。栗里半甁新釃酒。晦菴數卷舊儲書。胷中久絶胡孫擾。大耳三藏儻覰歟。入山全忘世艱虞。尙念聞雞廁舜徒。齁齁夢到華胥國。毣毣心潛太極圖。店貧濁酒有時有。谷邃香蔬無處無。堪笑白頭何事業。今年吾是去年吾。舊學徒工琴瑟齊。如何志氣老尤低。麟顚魯野看林鹿。鳳去虞廷聽谷鸝。貞黷宜思銘勒北。風泉偏切感歸西。今年幸得仇池穴。矧有詩朋咫尺棲。異境層層漸入佳。白頭詩律作生涯。經書粗識無竆味。宇宙難攄不盡懷。春已殘歟花泛㵎。雨誠苦矣蘚侵階。朝吟方丈暮方丈。方丈篇篇句句皆。昔人燒飮杜詩灰。我欲效之奈老催。藥秘玆山徐福去。鶴從何處佐卿回。有朋湖外難憑信。無地巖間可起臺。好鳥儻知佳句得。啼來花下勸含杯。方丈山亭詩料多。識字神仙結一隊。如非十二玉壺中。無乃三千棧道內。莊窟老驪誰獲珠。橫空飛鳥平看背。徐生所賺秦皇藥。見否曰汝樵夫輩。無事逍遙學采眞。胷中便有盎然春。靑松落落自生韻。白石粼粼不受塵。蠟屐溪山吾已老。蘧廬天地孰非賓。栗留也是起余者。終日聽之意愈新。不可謂吾不好文。白頭成就奈無聞。三公不換惟巖屋。百世宜師是竹君。幟赤山河蠻觸鬨。汗靑宇宙臭芳分。淵明不獨羲皇上。我亦風牕竊自云。郵筩千里白傳元。唱和詩家藉此言。友道幸今三益遇。隣情矧又十分存。雲間深鎖乖龍洞。木末高懸混沌村。堪笑竆儒無韻事。花殘猶未一傾樽。宿雨兼旬勁釀寒。今於峽裏漏天看。屋低樾下打頭苦。庭仄巖間容足難。山癖自知成痞碧。仙方豈信駐顔丹。嗒然無慮無思客。數卷殘書一枕安。詩藁伊來太半刪。其餘存者亦騂顔。千秋矜式南冥老。萬仞崢嶸方丈山。舊學空疎黃卷裏。新棲淡泊白雲間。花前細酌茅柴酒。逸興翛然特地還。路覓竆箐競後先。風塵山外動經年。林間三四斗般屋。巖角高低掌樣田。通道難求丁斲斧。照書敢望乙吹煙。雨中不覺春歸盡。鷰蹴飛花過眼前。垣屋端宜儉學蕭。痛憎貧諂富而驕。老虬待雨先移窟。黃鳥乘風暫下喬。麥浪漸生晴日暖。柳眠欲醒翠煙消。淵明高躅誰能繼。五斗當年恥折腰。村醪薄薄佐山肴。狂矣曼卿痛飮巢。稽峀興餘登謝屐。瀆庄夢繞剪韋茅。芳隣端合萬金買。黃卷誠難一日拋。此漢空疎無所挾。何須鳴學不平郊。雨幷簾泉作黨豪。狌鼯虎豹望而逃。對人或忘金緘口。避地居然宅不毛。古有知魚漆園叟。今無相馬九方皋。每於詩壘逢勍敵。便讓庖丁砉奏刀。顧吾齒及缶而歌。追筭前愆與髮多。經義不蘉抽竗鍵。科工枉費導餘波。宜乎成就終如是。徒爾傷悲可奈何。酒困平生須所戒。一杯聊取發陽和。神仙窟穴鬱桑麻。日夕農談十許家。白首詩情同嚼蠟。靑年友道似摶沙。膏車秣馬從誰隱。韻水名山不我遐。試問雲端飛去鶴。乘君背者偓佺邪。農𩿇飛飛報載陽。四隣耒耟一時忙。天將泉石屬閒漢。客帶煙霞來草堂。書蓄牀頭諸子集。日遲林下少年長。采歸山菜僮揮汗。只齅其香名未詳。隱居佳趣憶唐庚。山靜日長見理明。向子旣無婚與嫁。董生只務讀而耕。任敎達士嗤竆士。始信無名勝有名。佼佼三人堪尙友。詩因夢想自然成。眵眼聊因好友靑。催釃白酒上紅亭。旣於山水評無漏。且及桑麻說不停。鳥惜花殘爭訴樾。魚驚瀑怒每游汀。臞儒縱乏匡時略。秖自丹忠炳日星。竹露香茶九曝蒸。玉川七椀學而能。身無一藝羞稱士。食有殘腥僅免僧。物外桃源勞昔覓。雲中方丈幸今登。始知名利偏催老。此理年前悟未曾。頭流奧境選其尤。三老聯翔一日遊。危棧垂虹猶度鳥。懸崖列戟未牽牛。居人不是人間住。異物元多物外留。逸興忘歸搘杖立。此中願置草堂幽。靈臺不許寸塵侵。天遣泓崢屬我今。學似仞山虧一簣。詩同敝帚惜千金。良宵皓月良朋話。好樹繁陰好鳥音。飮水看書棲遁趣。故人應識故人心。五經餘力百家覃。老蠧生涯蝕字甘。憂國心丹星拱北。思家髮白鳥棲南。游蓮歲久龜藏六。選柳春濃鸝請三。豈意芳隣深峽在。詩談竟夕又農談。詩格難追昔昔鹽。用工旣淺鈍根兼。天晴疊嶂嵐棲幌。谷靜疎松韻入簾。骯髒招譏餘氣岸。脂韋傷俗皺眉尖。平生每豔君平皭。能屣千鍾只賣占。方壺面面不能咸。卅一頁詩擧大凡。草盡漢求秦索藥。谷皆龍攫虎抓巖。鶴嘆年卲形全瘦。鵑惜春歸口便緘。老筆縱橫呈活畫。齊諧誕說十分芟。七絶望杏耕餘奄載芟。新畬數頃奈嵁巖。申申僮約勤耘耔。腴确終能得稔咸。頭流奧境入新占。萬壑煙霞獻一簾。土著徒資山伐業。海門迢遞隔魚鹽。樵父猶能王道談。國中文物最三南。義干忠冑思皇士。五百年來聖化覃。今人恒說少知心。孰與前賢共斷金。若持久敬師平仲。幷坐寧看爾汝侵。聞晴杖策入山幽。題石何須奉硯牛。道德文章吾事落。回頭平日是誰尤。佛家文字見何曾。入峽還如結夏僧。奎躔儻照玆山否。怪底熊熊寶氣蒸。白頭安得眼如星。萬軸牙籤手不停。所願如斯而已矣。彼哉拕紫與紆靑。童而受學老無成。罪在靑年鹵莽耕。天運若回箕子國。聖賢重降後先庚。世閒音耗未聞詳。大槩寥寥絃誦堂。曉牕起讀先天易。陰剝那無復一陽。衆慾伊來誘我邪。如何淸水混泥沙。自愧瞿然仍自警。擬書座右手頑麻。東風習習扇其和。散步前溪手弄波。爲問斯翁何所學。千秋白雪郢門歌。洞裏全無佩犢刀。恒心只在食田毛。含哺生涯勤不匱。古來顑頷是文豪。仰詹喬嶽俯平郊。何許癯儒蟄草茅。白屋猶無無客日。溪鯈倩釣濁醪肴。方丈無論頂與腰。居人皆可伴松喬。名區如此誠難獲。明月驪珠屬緯蕭。孰爲礫後孰糠前。惠好同來旣有田。滿山風雨凄凄夜。衆鳥皆眠鶴警先。歷數平生所往還。幾人於野幾人山。隨意去留皆有分。白頭塵慮十分刪。婆娑林壑此心安。豈識人間行路難。讀書莫若朱書讀。白首瞿然恐十寒。收拾乾坤付一樽。白頭儻復壯心存。自笑胷無經濟策。徒然念念在元元。東坡高節目誰云。石友似之並竹君。晦翁縱斥東坡學。不掩其長述以文。臺號文章語甚新。玉篸崷崒絶纖塵。其下儻鍾魁碩彥。能令臺號竟成眞。世間役役慕羶輩。漏盡鍾鳴韁鎖內。假令改轍入玆山。鶴誚猿嘲凡幾隊。境一探來酒一杯。一杯又一澹忘回。櫻桃適自家山至。葭管方知已動灰。技癢禽聲樹樹皆。詩人安得不開懷。吸光飮淥溪山內。菜婢樵僮冰玉佳。瀟灑數椽巖竇棲。東林鸝和北林鸝。此間不可無佳句。謝眺驚人敢與齊。白屋蕭然白首吾。焚香默坐玩驪圖。箇中驗得生生理。世事今無卽鹿虞。問我入山果樂歟。始來深谷若逃虛。樂在其中雖說盡。子非魚也豈知魚。雨濕鸎兒拍拍飛。乘晴睍睆振金衣。衣章旣好聲尤好。仰譬鸞凰具體微。峽裏事多不可知。每將件件問厖眉。只是相資吾有曆。時時來考日干支。方壺眞是至治邦。無盜山中不畜尨。居人髣髴結繩世。書劒何曾渡漢江。格物工夫先拓胷。不然面面九疑峯。方朔元非知學者。只誇文史足三冬。洋洋奏雅曲之終。鳴以泱泱大國風。六朝文體今如掃。麗季由來吾道東。五絶猗歟殷之末。父師白馬東。東人遵八敎。也與天壤終。穀城桐裏寺。旃蒙協洽冬。莘翁要講學。跨朔闊開胷。日余期售玉。短棹泊京江。白頭斯念息。甘老聖人邦。酒者天之祿。老人賴是支。節飮最良藥。吾量吾自知。君平甘棄棄。不是坐才微。漆園多善諭。鷃亦笑鵬飛。擊節出師表。千秋有水魚。賢才不借古。旺漢竟誰歟。巧學居貧蠋。器非遇錯虞。天地之災福。不關有無吾。苗寸蔭松尺。長短竟誰齊。擇地是眞訣。須得上頭棲。山中何所樂。旣雨晴亦佳。田家事無落。打麥揷禾皆。相法心相最。何須問畫灰。天下之賤相。拋書且吸杯。髧毛陞塾兒。草草不成隊。從此勤不勤。龍豬分爾輩。峽裏禮雖野。俗厖意甚眞。秖憂生客至。混竅鑿來新。嵌事與難字。今人所尙文。辭達而已矣。盍思聖攸云。目今萇楚嘆。悴甚古黎元。唐虞嗟已邈。安得醉衢樽。讀史師盲腐。作詩擬瘦寒。伊婺源洙泗。請君問所安。溪石平如席。天劃且神刪。爲錫醉醒號。淵明千載還。村秀問奇字。以余一飯先。可敎幾孺子。提耳曰前前。遍遊五嶽意。白髮已飄蕭。要人不願見。傲骨在吾腰。麥酒不浮蟻。又非炰鱉肴。一筐二紅飯。疎雨饁西郊。碧空騰快鶻。可謂鳥中豪。雞賦低飛翼。寧免饍夫刀。朅來上世樂。魂返揷秧歌。山下虎心善。無乃被人和。蘆門進退列。知舊也如麻。四十年之久。得非濫竽邪。紫陽千載後。東國有華陽。寒潭秋月照。心法說之詳。宇內名山債。白頭何以庚。只看方丈一。咄咄百篇成。金剛隔千里。一生心上靑。靑年衣未振。輥到髮星星。蜩聲忽生樹。知是近炎蒸。風浴時已晩。難追仞鳳曾。西湖比西子。目以物之尤。豈如方丈勝。地爲列仙幽。外誘如邊寇。遊魂俟隙侵。鏖戰驃驍勇。勖哉主宰心。道書與佛說。勿遣此心覃。或恐分精力。盍思晦翁談。食前十八種。佐以水晶鹽。秖守竆儒分。薧鱻勿濫占。竆儒無好夢。何必問巫咸。蘭亦有攸戒。在門必見芟。五律遯尾入山日。呼雲洞口緘。家家連黝樾。步步値穹巖。隣旣和新舊。交何擇韻凡。此間有眞趣。難與野人咸。得句倩誰櫽。白雲繞筆尖。苔紋斑沁屐。松影翠呈簾。旣喜巖棲獨。且甘澗飮兼。晩來醒耳處。牧篴和烏鹽。四十餘家洞。老人只兩三。斗依明主北。車指後生南。雲捲蒼𤻴結。日長黃嬭甘。餞春朓而朒。谷葛已看覃。淡淡詩書味。泠泠山水音。守雌懷白璧。擲牝惜黃金。世態雲衣狗。人情雨舊今。苟能守吾分。外誘詎相侵。歲月東流水。何曾爲我留。馱經排白馬。亂道斥靑牛。洙泗淵源闊。洛閩朝暮遊。用工誠一字。自至寡愆尤。居人歌鼓腹。連歲値三登。山有采芝客。門無乞米僧。鹿曾聽講否。鸎必解詩能。草屋臨溪冷。快哉暑不蒸。竛竮溪上步。白石盤陀汀。水淺魚腮曝。風和鸛咳停。煙霞中古洞。埃壒外新亭。瀹茗遲翁返。慧哉我樵靑。草木與禽獸。峽人多識名。不勞風雅讀。惟劼石田耕。白屋雲間淡。丹崖畫裏明。休言巖逕仄。擧世少夷庚。白頭見何見。易理闖消長。文不願鳴國。學惟希造堂。工夫慙易退。歲月覺偏忙。補劓無他術。殘書講紫陽。我屋月峯下。程籤半百遐。莫憂當世事。若數恒河沙。名利酣時夢。風波少處家。嶺湖多故舊。蓬直實由麻。口雖如布穀。其奈拙詩何。農父黃門唱。酒徒卷白波。村風容貿貿。友益善多多。臨水披襟立。好鳥向誰歌。八十無長技。憃哉趙月皋。藥苗讎本草。毳飯嘆三毛。食字蟫俱老。癖山鵲可逃。麴生風味好。助我七分豪。六籍逢陽九。忽爲擧世拋。昏衢誰炳燭。邪逕競先茅。茗椀賢熊掌。草廬淨鶴巢。泓崢足娛客。非必酒兼肴。吉語聞諸客。海氛太半消。拜鵑欽子美。騎鶴笑王喬。詩得山之助。貧宣士也驕。靜中看物理。外患去蕭蕭。百谷皆長瀑。香爐生紫煙。窈幽占碧洞。鹵莽報丹田。歌及羲離耋。戒思衛抑年。腹無五經笥。眠晝學孝先。智異卽方丈。蓬瀛伯仲間。特居君子國。亦號頭流山。贔屭六鰲背。嬋姸列仙顔。誰述琅環笈。宜筆不宜刪。前言與往行。多忘愧師丹。策蹇誠非易。息黥豈不難。事皆忙後錯。書必靜中看。幾許會心友。相期保歲寒。弱冠雖問學。老未免乎村。蠻觸互相戰。荊凡定孰存。古風難復見。先聖欲無言。邈矣勳華世。文明會一元。所謂山中樂。十分得七分。橘何師又僕。竹或婢而君。譽毁終誰定。古今並有聞。詩人評物論。盡是滑稽文。猿鶴參同契。我爲末至賓。文章終是閏。軒冕豈非塵。抱弄唐虞月。遨遊懷葛春。竆居聊自慰。林下養吾眞。文類結前因。貪成倘我輩。量隨識共膚。簡與禮相背。鏟彩棲巖間。放懷彌宇內。回頭憶舊遊。上駟讓同隊。距家二十里。聞有文章臺。理屐早朝發。拏雲薄暮回。雨於蘇麥聖。𩿇爲種秧催。老禿遊山念。怪哉尙未灰。一村都是石。茅屋窄無階。藐藐兒孫誨。憧憧故舊懷。小詩猶事業。薄酒亦生涯。溪父園公話。何言不復佳。少小四方志。雷東復電西。秋風馳洛馬。春日聽湖鸝。旣乏經綸蘊。何歎事業低。浮生皆有分。枯菀自難齊。彭彭又魄魄。打麥及時無。衰奪濟勝具。興餘臥遊圖。饁郊嗿亞旅。斅塾喊兒徒。曰聖雨時若。歉荒非所虞。峽人喜謬奬。目我嗜詩書。碧結知山痞。白生驗室虛。簞瓢顔旣樂。木石舜猶居。非曰味於學。徒然詠鳶魚。自知宜寡合。志與俗相違。靈運工治屐。太冲喜振衣。昔賢朝暮遇。良執輔車依。方丈誰能畫。世無陸探微。邇來文思躓。匹錦敓丘遲。瀑勢虹千尺。山容畫十眉。稺秧移綠際。大麥刈黃時。繼此勤穮蔉。一年庶可支。閒居無一事。談笑老人雙。樑語將雛鷰。門寥吠客尨。行吟芳草岸。醉睡白雲牕。怪底知歌舞。衆禽讓帝江。我聞作詩法。宜淡不宜濃。花開皆好樹。雲出盡奇峯。陋屋嗤糊紙。薄田恐費農。待春寒號鳥。忍過得過冬。招我入方丈。仁哉造物翁。滌煩㪺石㵎。覺爽舞松風。得句聞三上。含杯喜一中。天敎閩洛學。眷眷佑吾東。七律 改韻再回晩春入峽麥秋豐。樂與村人醉飽同。移家偶似離弦矢。憂世何論償博叢。遠慚白雪高歌客。近慕玄風小學童。隱士方壺應數少。天公強以此翁充。漆嫠憂切腐儒儂。八十如何百六逢。一部春秋無地讀。四方英俊幾時從。材遺匠石嘗觀櫟。凋後宣尼所歎松。咄咄乾坤知己感。豐山霜落自鳴鍾。深峽寥寥遠客跫。木鍾前席闕攻撞。千層峯立干霄勢。二八泉鳴觸石淙。谷耄㵎倪如舊面。街謠巷但總新腔。胷中不起楊江浪。明月虛汀穩泛艭。三杯抖擻十分衰。攜友相羊芳草湄。平日猷爲元忌巧。與人酬酌不妨癡。千林怪鳥聲聲畫。百谷飛泉件件詩。左耳纔聞山外說。腹中鱗甲動之而。何論是是與非非。直道如今已告歸。少日幾參江左會。近年方息漢陰機。丹心已折逢時亂。老眼常思見國肥。坐看餘霞散成綺。令人却憶謝玄暉。矗矗巖間窄窄廬。白頭計活十分疎。會稽處士穿雲屐。栗里先生帶月鋤。芳草綠陰春去後。山光水色雨過初。日長林下看書樂。回首塵寰亦有諸。何許山間一老夫。了無見識自于于。未知衒價沽名智。何似鞱光剷彩愚。當谷獰風生虎乙。重淵明月護龍珠。丌頭濂洛羣書在。其義能窺百一乎。天晴日暖短筇攜。屋上靑山屋下溪。龍含雨意藏湫吼。鳥領春心繞樾啼。白首望京依北斗。靑襟陞塾仰東奎。區區避亂誠堪笑。涉序相離叔季兮。一洞經營一小齋。白雲千朶繞丹崖。靜中嘯咏凭梧几。醉後登臨費草鞋。元凱自成論史癖。堯夫每喜打詩乖。林間不見來輪鞅。樵牧相從日夕偕。陸離我佩皭無埃。象外呀然洞府開。石田雨足烏牛出。松壑風淸白鶴來。詩腸戛戛同眢井。衰骨稜稜等瘦梅。淡泊簞瓢竆巷樂。顔何人也獨賢哉。凍死猶羞燎藁炎。先師誦諺詔余佩。要津詡舞實靡甘。巖穴棲遲也不悔。車駟何如徒步安。肉魚不妨以蔬代。春臺玉燭何時觀。一曲長歌骯髒態。幽居眞似太初隣。何幸今年擇處仁。靑山有約尋靑鶴。白首無名臥白民。題武陵圖懷栗里。采天台藥憶劉晨。回笑英年志何志。嘐嘐惟望古之人。雕蟲小技曩隨羣。敢望子雲待子雲。胷裏空鳴燕市筑。鼻端誰運郢人斤。家居鰲負方壺島。農務牛犇卽墨軍。踰月勞薪炊麥飯。長霖初霽木欣欣。昔聞東國四山論。壯若頭流第一尊。酒榨新篘邀好友。書謄古鏡斅曾孫。村貧皆挾煙霞富。谷靜猶聞禽鳥喧。甕筭區區良可笑。淸風明月起居爰。亭兀尋眞俯石灘。於焉良友託金蘭。三更半夜遊陳竇。龍逐雲追會孟韓。軒冕不知何等貴。乾坤都向此中寬。時聞笑語來天畔。赤斧山圖共一般。嶺上白雲一樣閒。此身怳若赤松攀。畫圖縱未傳三昧。經籍粗能闖一斑。有窟便同藏朴渥。止隅幸免恥綿蠻。老夫不淺良辰興。攜酒來遊碧草灣。由我者吾不我天。行之順理是爲賢。龍吟古窟深深裏。鶴舞流雲皛皛邊。稗說何論虞八百。公車回笑朔三千。若敎精舍眼前兀。於此藏修遊息焉。霧捲雲收淨碧霄。羣仙遊戲月明宵。夕陽肩聳騷人興。疎雨神醒牧竪謠。老癖漸生牛嗜石。壯心已退馬題橋。良朋俄見壺乾去。蹩躄空堂不自聊。食粟徒如九尺交。不惟自愧奈人嘲。濁醪瀲灩觥心凸。瘦骨崢嶸鏡面凹。樂水樂山欽魯論。時行時止玩羲爻。良宵明月淸風我。藻思高懸碧樹梢。衆所高之是乃高。道腴爲上次文濤。工如老卒遲耘草。路戒漁郞枉覓桃。行鴈馬班誰得髓。聞雞舜跖始差毫。自家誠力勤然後。師砭朋箴在所遭。谷口經春長薜蘿。衰翁無事日吟哦。治心地擇栽梧樲。賦質天敎異鶴鵝。居乏六千歐古卷。出無十二邵行窩。百金博黍與佳訓。見識須觀取舍他。谷中猶有殿春花。對此吟詩斗覺嘉。相馬人間難遇樂。知音海上孰爲牙。滿林異鳥聲傳楚。出洞長川字學巴。飮水看書而已矣。了無一事向人誇。自恃年高盥櫛忘。未知於禮得無妨。遐情偶愜鹿門隱。凉德還慚畏壘穰。管領煙霞詩滿軸。招邀朋友酒盈觴。士林山下蓬蒿屋。三葉攸居入夢場。萬卷蟠胷縱復橫。其魔仍作不平鳴。螺鬟地迥酣仙夢。蝸角天遙出戰聲。佳句成時山欲語。良朋話處月尤情。忽於庭樹聞蟬韻。不覺胷襟一倍淸。日一傾來酒一經。洞中魚鳥共忘形。晉陽從古多人傑。方丈如今秘地靈。綠樾蟬吟疎雨響。長空鶴舞白雲翎。有書不讀由天運。其奈兒孫藐藐聽。洗心峯下一灣澄。入一層來見一層。括羽敢望三席砭。雕蟲多愧廿年緪。靑山不厭尋眞客。黃卷方爲耐久朋。遣興時時雖握筆。恐敎徐子弔溪藤。白頭始覺此生浮。經百愁來無一愁。有月林泉傾白酒。無風湖海泛虛舟。寰中久費心神役。物外方欣耳目謀。詩情乙乙倏成句。眸得亡鍼如是不。圖書滿壁盡銘箴。莊誦朝朝跪整襟。學要去病能鏖陣。詩貴昭文不鼓琴。珍禽繞樹如家畜。藥草圍籬任客尋。僻處每憂茅塞澗。瞿然思盍兌朋簪。今世寧無義氣男。濟屯傾否仗誰擔。治心不窒看書慾。改過當如敗陣慚。百劫風霜八袠老。三韓山水數間菴。一生輪翮都無取。鼾息齁齁濁酒酣。雨聲不絶瀑聲添。踰月初看月照簷。盤登異菜常醒胃。椀進香茶自撫髥。文成疑孟嗟迂叟。識誤姦程惜子瞻。栗里淸風千古爽。夙欽元亮更名潛。喫來辛苦與酸醎。白髮蕭蕭一布衫。夢攝金剛雲外屐。思懸鏡浦月中帆。隨和旣乏藏身寶。貝錦寧憂巧舌讒。何敢自言無愧怍。下而屋漏上天監。七絶春來田事老難監。僂背堪憐似鱟帆。山中塞兌簾離坐。世味如鹽煮愈醎。雨中蟄若老虬潛。短律纔成喜動髥。村童忽告前溪水。經一宵來數尺添。白首精神入黑酣。逢人不記每懷慚。聞道域中儒化熄。名家尙少讀書男。四面靑山簇玉簪。箇中流水自鳴琴。白首縱慚仁智樂。終身佩服敬齋箴。湖南諸友記余不。鴨綠長江一葉舟。何日淋漓文字飮。風淸月白共君浮。古木蒼蒼繞碧藤。玉溪遺韻擪朱緪。夢拜晦翁承榘誨。醒雖未記尙心澄。師訓諄諄昔所聽。至今尙發此心靈。主理眞詮明德說。細看大學一章經。鳴鶴吾知得氣淸。亞於祥鳳是君聲。儻參舜廷儀韶列。飛入方壺雲際橫。名利千秋一大場。人人來往總煕穰。褰濡敢道吾能免。近日棲雲老且忘。一歐公出五羊誇。土產能香市賈牙。濮議繫辭斯二辨。春泥汙却牧丹花。羲之書法更無佗。寫了黃庭博白鵝。臨池學者失心畫。贗帖還同附柏蘿。入山庶望隱流遭。賣藥之韓賣屩桃。最是向臺余所慕。方之二子一層高。蟬方嘒嘒抱松梢。鹿亦呦呦藉草凹。主人政穩風牕睡。夢與淸都道士交。寥寥無伴坐無聊。牧竪何山遠送謠。支離苦雨連三月。媧石誰能補九霄。打頭老屋客於焉。移坐蒼崖白石邊。昔賢預竊斯翁句。一一鶴聲飛上天。白石盤陀十里灣。兒童時拾鹿毛斑。長霖逐暑退三舍。便面牀頭也覺閒。竆巧難遷共一般。乞惟愚柳送癡韓。古人尙未能知分。盍把塵心淨洗灘。白頭政欲伐琴爰。桐老何山已秀孫。辜負帝衷眞可惜。願將此恨曲中論。兩翁酬酌政堪欣。詩軸盈盈重幾斤。世雖未忘知何益。終作深山鳥獸羣。我是天公度外人。老難力作尙農民。政喜山中風俗厚。墻頭雞酒是芳隣。跧伏嵁巖固所宜。生來未學伊優態。若得州平攻闕勤。矢心圖改謹當佩。蒲團午夢儘奇哉。邂逅孤山處士來。梅妻鶴子全家淡。如此方稱絶俗埃。墨峽尋眞約友偕。前期倩客捆椶鞋。中路豈無留宿處。禪房咫尺有書齋。天運胡然百六兮。公卿不免草間啼。河淸消息遲遲久。三尺秋蓮誰手攜。孰不觀於古蹟乎。自言愚者已非愚。自言智者亦非智。愚智之間可處夫。無知無識送居諸。八十猶難客氣鋤。涵養操存夢未到。到今何益歎竆廬。無數凉蟬噪夕暉。聽之不覺頓忘機。晦翁當日東萊思。遙引淸風爾豈非。湖上良朋室遠而。思之忉怛坐如癡。數月長霖矮屋下。使余添得十年衰。石㵎雖深不用艭。漑田餘派聽淙淙。峽天恒雨仍成海。𨓏𨓏難通來往跫。伶倫邈矣創黃鍾。六律之妻萬事從。七月豳風魂始返。詠歌蹈舞白頭儂。伯喈儻未及王充。談秘論衡多士叢。元來才品隨天分。羽足須看嗇與豐。五絶朱書等河飮。恒思鼴腹充。目今尤切語。憂國願年豐。諺云戕本性。鑄鐸毁洪鍾。爲鐸更何望。常常宜顧儂。六經千斛水。孟子運輕艭。後學得津筏。勉追往哲跫。自聞吾弟至。日俟巷乎而。當日何能到。渠踰五十衰。避暑尋亭去。醉眠送夕暉。林風凉不絶。斗覺酷炎非。白也釣鰲餌。幾人能免諸。每邀三益友。義理講茅廬。使吾却十歲。猶有可稱乎。百無一善狀。咄咄是夫夫。蝴蝶遊天地。莊生夢化兮。翩翩山水內。朋友日相攜。展禽吾學可。爾我與之偕。希顔進一步。勉勉得心齋。天下讀書樂。歐公曰至哉。書與心相乳。不徒面撲埃。恐犯鵜梁刺。還羞結蘭佩。詩似羊公鶴。氋氃舞失態。方丈棲棲者。不知何許人。時發蘇門嘯。劃然動四隣。書逢會意處。讀了不勝欣。素無潛究性。見解豈超羣。色目此何說。吾東獨有爰。黨同攻異習。何世闢斯論。田家百年內。苦樂儘多般。隱士名於釣。風從七里灘。冥老德川句。銀河十里灣。聖代賢遺野。乾坤手段閒。沿溪多白石。坐臥若堂焉。除是人間世。果然別有天。峽人居此土。累葉衍椒聊。石衣與蔈古。生涯挂半霄。鳳凰產丹穴。天馬出蒲梢。東方君子國。奎躔五緯交。宗師不世出。益友亦難遭。雖存勤學性。離索豈升高。士當守常分。耕讀外無他。竆儒元喫麥。休憚一丸蘿。世人於盛滿。可怕不宜誇。所以堯夫語。好看未開花。海內文章伯。幾人能擅場。甲乙諒難定。未聞聞亦忘。揭厲隨深淺。足纓量濁淸。義是宜之謂。休敎私意橫。事多今始見。俗罕昔攸聽。九曲羊腸路。平生幾度經。伊川詩不作。愧我費楮藤。炯箴垂玩喪。恐累靈臺澄。入吾肺腑者。下劣詩魔不。句句皆陳語。計功愧食浮。視茫常挾鏡。髮短不盈簪。如何九十五。抑抑衛公箴。雨送庚炎酷。風掀午夢酣。聞道人間世。許多覂駕男。古來醫國手。十九起於潛。縱具雲雷蘊。且宜經術添。帝降本然性。莫將氣質監。試看天一水。河海淡而醎。五律憂世譬何物。弊萆止海醎。晴嵐棲短箔。爽籟颭輕衫。詩獲探驪頷。學撐上水帆。庚申吾不守。任與三彭讒。兒曹才旣鈍。重以懶相添。庭仄依筇力。屋矮礙帽簷。鹿眠甘石腹。鶴舞擺松髥。方丈巖巖像。東方之所詹。媧皇亦好弄。土團愚下男。古文雖耳食。今事敢肩擔。臭味羊求似。姓名孫石慚。秖攜書數卷。坐臥石間菴。走實多遺行。所希益友箴。伯淳金玉像。茂叔霽光襟。白羽南陽扇。無絃栗里琴。平生高仰意。喬嶽竦千尋。座中談世客。大白擧宜浮。山水平生癖。乾坤萬古愁。短牕蜂鑽紙。坳芥蟻乘舟。自笑老饕漢。食謀道不謀。五臟洗復入。異哉佛圖澄。事旣稀千古。才應高十層。是爲益智藥。奚鼓禁邪緪。盍念歸吾道。不離梵誦朋。四民士爲上。前程在六經。旣宵天地貌。盡具聖賢形。心作一身宰。智爲萬物靈。人而不知學。如鳥之無翎。自我移家後。一心在月橫。醉眠和鳥宿。詩響答泉鳴。雲嶂蒼蒼色。風松謖謖聲。園蔬賢藥草。每日荷隣情。日日眼前事。十常八九忘。姓名隨地僻。遊覽恐隣妨。鵲噪知賓到。蛙聲卜歲穰。酒先頡字出。危傷戒巵觴。綠陰方用事。不見一枝花。常物斯爲貴。希珍未必嘉。才慚騰驥足。詩愧拔鯨牙。自笑與人牘。語多沒鼻巴。竽濫山中隱。厖眉衣碧蘿。紫芝和皓唱。布穀學馮哦。敢望立雞鶴。終慚搦兔鵝。知希斯我貴。偃仰一間窩。聽瀑如聽樂。厥聲鍾左高。工書推舞劒。療病喜觀濤。萬姓嗟竆蔀。九重杳醉桃。雨中詩思湧。謾興弄揮毫。𢾅門不干事。久絶孔方交。酒能具賢聖。詩或自譽嘲。世態喜飜覆。時論互凸凹。矮廬誠叵耐。每思采壯爻。異哉此山內。瑞色也叢霄。風爽酣眠晝。月圓浪飮宵。襄陽高士傳。閬苑列仙謠。不待用人力。穹石自成橋。海左名山幾。無踰此洞天。村中多故老。亭上集羣賢。俗厚風淳處。鹿呦鶴唳邊。讀書爰得所。人百己當千。隱几嗒然坐。白雲讓我閒。乾坤莽空闊。林壑獨躋攀。嫗解詩從白。賓戲賦誦班。天下名山八。其三惜在蠻。出門通四矚。詩料富林灘。裳短天孫錦。佩長屈子蘭。春秋尊一統。宇宙淨三韓。卯困時時有。老何酒戶寬。理生非所學。文字秖堪論。百子星辰晃。六經日月尊。傳心欽古聖。紹緖戒羣孫。疏稗尤當辨。勿聽季葉喧。程排朱闢後。羼出亂眞羣。破昏要秉燭。覩日勉披雲。圃老抽濂鍵。尤翁正郢斤。曾聞趨學勇。火牛赴燕軍。暫舍𪇬𪆁黨。來爲麋鹿隣。八愚同子厚。三願等季仁。屋漏多鼠婦。境淸無黍民。焚蕤楚辭讀。白首起淸晨。少來雖綴文。敢望放聲佩。才質縱難遷。工夫豈無悔。幸生鄒魯鄕。虛負聖明代。雙袖本不長。寧爲善舞態。吾心吾自問。儻滌一些埃。海內風塵起。山中日月開。憂隨詩共去。興與酒俱來。於物有淸友。鶴蟬松竹梅。石面平如席。賢於湫隘齋。逕先開蔣詡。肩可拍洪厓。娛客憑詩酒。遊山信杖鞋。老人多妄筭。事事與時乖。泉石逢佳處。每思謝眺攜。峯攢岱輿島。曲協武陵溪。苗碩傭欣舞。嵐晴鳥怒啼。目今斯道齾。天運儻回奎。修學宜題鶺。飛鳴不已夫。顧余誠闒䢇。蓋衆孰於于。莫若善藏智。令人不及愚。溪山供勝賞。留客豈須珠。玄眞歌泛宅。漆吏夢蘧廬。廊廟碁相芾。乾坤網甚疎。春歸懷謝豹。江迥念舂鋤。林下鞱名姓。何嘗負遂初。非相論非確。吾非荀子非。賣獃獃仍在。送竆竆不歸。畸人甘枘鑿。衒俗恥權機。經夜雨初歇。山腴水亦肥。八十衰何說。志衰甚氣衰。茂林疎雨岸。芳草夕陽湄。中旣無玄觀。外徒等白癡。能言惟有口。溲渤吟孱詩。周覽方壺內。泓崢引我跫。異峯排畫障。長瀑邁鍾撞。去鳥飛邊雨。游魚躍處淙。仁心觀物理。惻隱實充腔。雨敓祝融勢。稍蘇病蟄儂。雲林知舊在。天地亂離逢。田事先農賽。村風故老從。時人尙淸議。秦爵玷蒼松。䆉稏迎風舞。今秋儻遇豐。潦霖一極備。山野將無同。錢鎛雲端茀。菑畬木末叢。居人竆地力。搰搰使山童。亂曰詩凡二百五十 平聲 首。三月工程漫贔屭。不若潛心經傳中。瞭然看得一章義。</text>
<title>次德隱亭重建韻 丁酉</title>,<text>頭流南麓花開洞。一蠧先生德隱亭。吾道重回奎宿運。玆區始露玉壺形。蟾湖霽月增輝白。鷰谷層嵐動色靑。小學講聲堂上起。沙鷗林鶴夢俱醒。</text>
<title>和權君七 載斗 幽居八詠</title>,<text>壇杏杏壇萬世尊無比。吾道中天白日遲。君於論語幾回讀。儻有欣然舞蹈時。庭槐王公所植蘇公記。惹起人間富貴心。遙想淸風明月夜。靜聽根底老龍音。軒梅孤山處士何唐突。喚作寒妻白屋貧。友之不敢兄之可。玉立風儀雪裏新。垣竹千畝何論封埒素。寸名宜附汗垂靑。摵摵中宵庭畔韻。令人神思十分醒。門柳風流三月正堪愛。年少張郞裊裊春。五株栗里先生傳。不識淵明何許人。園橘爲君作頌吾何敢。年少宜師影許長。如何未錫荊州貢。來作君家園裏香。盆葵物性元來固莫敓。丹忠傾日炳然光。和戎朝士不如草。合用秋蓮三尺長。籬菊濂翁蓮說冠花譜。以子方之隱士幽。裛露餐英陶後鮮。惟君把酒意悠悠。</text>
<title>桐裏寺。會莘湖諸友。二首</title>,<text>興國寺中講學風。玆遊千載敢言同。雲隨韓孟詩仍續。星聚荀陳酒不空。深樹報更知咳鶴。寒天有信聽羈鴻。誰敎彥會成桐裏。韻事堪誇昉兩翁。小春端合號初冬。日暖江行路幾重。山腹天藏桐裏寺。樹梢雲護鳳頭峯。朋簪四集心相照。夜勺三廵興未濃。滕六殷勤留客意。瀌瀌故遣洞門封。</text>
<title>河忠汝 相濟 挽 九首</title>,<text>晉陽河氏多。三公獨君家。月峯靑未了。舊坊號鳴珂。理生優伏臘。燾後起門閭。事業豈云少。鄕隣是有譽。芄佩至鳩杖。隣又數十秋。夜要聯枕話。晝請拍肩遊。自余入峽未踰月。夢外驚君學曙星。從近穿雲相訪約。丹巖魚鳥所同聽。二子六孫曾已冠。今年方俟見玄孫。玆鄕福老先摟指。玉樹春風耀一門。長胤尤是善人。克家餘慶津津。吾嘗目以如玉。折輩行與相親。心無憂身無病。謂君必享期頤。善飯朝朝夕夕。胡七十止於斯。世紛未熸。蛻濁何憾。太上忘。情生實是黬。榴花垂謝。君向佳城。白馬未韛。老病巨卿。</text>
<title>趙竹圃 ▣▣ 挽 三首</title>,<text>穀城山下鴨江橫。四十餘年來往程。常羡吾宗占勝界。鳳停尤好洞之名。賢父兄家佳子弟。人人所願古今同。承先裕後膺多福。歷數誰如竹圃翁。驪圖八八只虧一。以壽言之亦已遐。親戚鄕隣猶恨少。亶由潛德及人多。</text>
<title>九月九日。與鄭雲弼 圭錫，金豐五 顯玉 登頭流峯作。二首</title>,<text>九日登高是韻會。西林猿鶴向人舞。天公借我一日遊。休道重陽易風雨。天時人事政悠悠。卜築玆山動二秋。老少淋漓文字飮。風流幸不負頭流。</text>
<title>龍湫。和崔元則，李致維 道默○二首。</title>,<text>白頭却悔廢詩歌。山外伊來和者多。良朋誰遣於斯會。來日願言如是過。雲移斷壑遲收影。瀑落空巖湧作波。十二壺中幽絶處。前程奇觀更如何。多君風味古人同。絶峽來尋老禿翁。穿雲訪鶴欣松韻。坐石哦詩賴酒功。方丈總論南與北。仙臺可謂上之中。巖角菑畬強半熟。熊偸豬竊失其豐。</text>
<title>次趙台應 相奎 聽齋韻 戊戌</title>,<text>得失關天自有時。聽之而已更無奇。陽噓陰吸由吾口。葉落花開繫彼枝。定分元來何可越。浮生自是未能知。知君竆理得斯號。要使人人佩服宜。</text>
<title>樂樂亭次韻</title>,<text>仁智宜從動靜尋。樂於山水喩於心。聖人以是形容善。學者尤當體認深。栗里先生斟後酒。紫陽夫子撫餘琴。此間端合忘身世。非是何須較昨今。</text>
<title>次河千之除夕韻</title>,<text>方丈山中石穴寬。兩翁各守一隅看。詩情嚼蠟吟還苦。世味吹虀喫漸闌。堪笑老梅攲以格。自憐臞鶴病於寒。白頭耿耿難忘處。除夕涵亭與子歡。</text>
<title>又次述懷韻</title>,<text>述懷除夕詠。句意略相同。嗜酒卬陶令。耽詩子陸翁。雞鳴方舜曉。斗指已春東。天運陽應復。循環自不竆。</text>
<title>次河乃三忍齋韻</title>,<text>祖涵考默守先廬。君又扁楣以忍書。旣荷規橅垂奕葉。且將懲窒愼平居。有時泰宇天光發。無事深林化日舒。兼賀白樵楷正畫。木棋革鞠退陶餘。</text>
<title>和山房諸生送別趙生 秉道</title>,<text>初學安能發奧微。習之當似鳥之飛。不曾著力及時做。如是成功從古稀。愼莫淋漓傾夜酌。秖宜風浴振春衣。老夫虛負一生者。愧使諸君垂橐歸。</text>
<title>趙汝晦委訪方丈竆箐。驚感之餘。爲賦一首以酬。</title>,<text>崎嶇石逕幾由旬。谷口花飛已暮春。百年心事杯深淺。一榻詩談面舊新。笑他方丈山中老。自是天公度外人。小疋胡然生白髮。兩宵娓娓道吾眞。</text>
<title>送宋生 秉鐸</title>,<text>岳爺勳業炳千古。錄受精忠只兩家。萬疊方壺吾老矣。逢君今日喜無涯。</text>
<title>和東也李乃震 元泓○七首</title>,<text>頭流花事殿春紅。東也翁來萬疊中。雨聖及農欣墢起。酒賢娛客免樽空。興深話欛同霏屑。衰甚詩鋒愧選銅。向壁時時書咄咄。回頭八十做何工。廉纖白雨動梅梢。起聽秧歌遠近郊。雲裏跫然雙蠟屐。巖間闃若一書巢。旣無利器當盤錯。只合疎才老草茅。君把吾詩宜活看。效顰曼倩自譽嘲。塵談九贗一纔眞。掩耳不聞歲已旬。敢道汪汪心若水。願言盎盎肺收春。把書不覺時時睡。向學多慚日日新。林壑幽深輪鞅寡。致令山鳥怪儒巾。天意如今會事成。雨於欲雨欲晴晴。平生兄事惟松鶴。其次朋交是柳鸎。山靜果知如太古。麥登剛喜遇昇平。縱生禦寇冷風念。瘦骨那能意氣橫。雕蟲薄技亦難能。恐使徐君弔剡藤。愛睡邇來親白酒。廢書久矣負靑燈。奇珍十襲藏周璞。妄筭千金賣蒯冰。萬疊頭流多絶觀。遊人自是不來登。雲去雲來爲雨忙。何如翁臥夏天床。眼前幸有千峯秀。胷裏都無一物長。知子魚乎游碧㵎。起予鸎也囀垂楊。蘧然睡罷淸風榻。蟹眼茶湯倍覺香。觚墨平生癖偶深。謾將敝帚惜千金。蕭然碧澗丹崖屋。澹若淸風皓月心。歲晩老龍藏邃壑。夜寒癯鶴咳穹林。縱敎山外多詩料。豈入巖間此老吟。</text>
<title>和鳳巖韻 並小序</title>,<text>武靈姜君靖德 翼秀 其先晉陽人。鳳巖先基也。八省所著。百世可徵。靖德效古人蜀舍之義。以鳳巖爲號。詩以言志。踰嶺請和。三韓日月晉陽鳴。御史由來氏炳靈。軒冕鬱爲全嶺拇。鹽梅再和聖朝羹。基傳飛鳳山川淑。義誦看羊宇宙醒。先蹟斑斑巖尙在。扁楣未必不爲榮。</text>
<title>河聖瑞 慶七 挽</title>,<text>吾儕俱及缶歌耋。矍鑠君猶少一年。冬初轉獲康寧報。松茂誠爲柏所憐。白梅消息寒溪畔。豈料今行便忽焉。逢迎款款歸陳迹。歲月沄沄策暮鞭。麗羅以後名門屹。鄕黨之間晩望全。座上歡情賓友滿。世間樂事子孫賢。家支伏臘堪遺後。訓紹箕裘克趾先。熊熊和氣門庭內。盎盎春光階砌邊。文場酒所今誰在。落水孤山舊月懸。一生享福元無憾。何用哀詞爲衋然。</text>
<title>戊戌除夜。友人同賦 二首。</title>,<text>故人乘雪到山陰。守歲今宵共話心。衣冠幸保崇禎舊。山水無如方丈深。早擬大鵬摶北海。終然老鶴守西林。已約白浮談世事。閒愁不許一些侵。洞府恢恢日月輝。脫身遊似潰重圍。鉅儒未必生華屋。節士元多出布衣。學問縱無中道廢。事功難免下流歸。細思長策居今世。雌伏吾知勝雄飛。</text>
<title>己亥元朝 六首</title>,<text>此是三元發省時。平生何事滯余思。學慚天地受中責。感切莪蒿廢古詩。雪色已看梅出格。春心先驗柳舒枝。許多言行所遺失。改未改間知則知。石逕崎嶇絶友生。停雲藹藹每嬰情。善心當若春心動。浩氣須參夜氣明。㶁㶁新泉鳴磵戶。飄飄飛雪過山城。若知洗臟圖澄術。私念那能方寸橫。戇拙平生與世疎。送年移卜峽中居。蟻浮新榨招隣酒。蠧飽曾丌會友書。山經鰲骨三霜後。路歷羊腸九曲餘。童習白紛誠可愧。立心辜負弱冠初。稠座酬詩輒款東。混于三百奏竽同。癯容到耋何須鏡。寒疾兼旬不可風。書或與人皆倩筆。酒於養老最元功。今年水旱翁何識。憂國微忱頌屢豐。苜盤朝暮但晶鹽。老骨難腰戊己鎌。懷玉宜慚遭楚刖。得車那忍附壬閹。格凡長句渾巴俚。衰甚微疴尙鄭譫。日晏松牕黃嬭穩。不將華屋博竆閻。儒名早託讀書林。妄擬楩楠聳百尋。義理常須論半日。工夫恨未惜分陰。野人未售芹忱切。漆婦猶存緯恤深。善學胡然要靜坐。箇中方見古人心。</text>
<title>酬鄭致學 誾敎○七首</title>,<text>松關䆗窱入雲開。象外淸標慕向臺。椀戰槍旗茶已熟。簷鳴琴筑雨方來。百年世事長安奕。半榻詩愁遠客杯。衰甚逢君忘久敬。瞿然還笑不知裁。頭流不翅十回登。雲是吾師鶴是朋。仲蔚竆居誰所愛。仇池靈境此堪稱。九歌疇昔悲秋士。三乘如今結夏僧。起看溪山春意動。百花第待發層層。竆村有酒賴年登。石逕跫音况遠朋。世外桃源何處在。古來藥草此山稱。籠猶養鶴能超俗。食或無魚未免僧。鰲骨已霜君莫信。干雲方丈聳千層。方丈深山獨太平。好音何日報河淸。月輪尙帶先天色。鳥語猶傳盤古聲。石鼎煎茶賢酒冽。地爐燒榾敵燈明。靜中始覺乾坤大。山水泠泠非世情。顧余棄棄等君平。纓足猶能辨濁淸。好是閒中知酒趣。不敎山外送詩聲。萬年赤縣風塵暗。一片靑丘日月明。吾讀吾書而已矣。世間何事也嬰情。生來何事不虛疎。日日優遊送日居。科業縱窺盲腐史。學源未究洛閩書。惜乎壯歲工夫缺。所以殘年悔恨餘。田父若思秋有穫。盍勤擧趾四之初。養拙林間盥櫛稀。白雲千朶擁柴扉。波紋乍坼魚跳入。石面差溫鹿睡歸。座右銘宜思子玉。臥遊圖未遇探微。平生把酒論文友。近日胡無一幅飛。</text>
<title>李君禮伯 敎文 遠訪老朽於方丈石穴。因登天王峯。壯觀而還。次其韻爲贐。</title>,<text>危乎方丈噫吁高。壯觀何論陟彼勞。上界雲煙飛莽鳥。先天日月立霜鰲。吾知物外遊山樂。可謂寰中拔俗豪。濟勝東南天借具。振衣須及未皤毛。</text>
<title>許德見 烿 挽</title>,<text>齒雖兄事敬如師。百里迢迢一念馳。古家世業名基鞏。大耋光陰景福隨。階除雨養芝蘭馥。閭巷風回喬梓儀。長德吾鄕誰復在。後生何處質其疑。借馬達營三百里。感因芝友受公施。古道從今庸鵠逝。癙憂難寫此何時。</text>
<title>奉贐海州趙斯文 蓂植○三首</title>,<text>巴山亦有伯夷峯。漁祖當年此隱蹤。首陽薇作吾家物。百世猶知所自風。萬古洙源㴑考亭。考亭以後栗翁生。吾東擧在文明域。秋月寒潭九曲淸。海州逖矣千餘里。漂泊吾宗兩世于。遠師孤竹近師栗。等是離鄕此莫踰。</text>
<title>奇景道挽 五首</title>,<text>冰其操也玉其姿。孝友如君更有誰。詩學逼眞唐髓見。筆希蛻俗晉鋒知。鶴般儀表淸尤愛。梅樣精神瘦益奇。千里兩心相照處。一輪明月湧湖時。早及師門先受業。鬱爲吾黨呂原明。坐春立雪熏陶久。攻木撞鍾問答精。居近趍摳無曠職。退閒看讀不欺名。如君成就誠非易。可謂不曾負此生。追逐光陰四十強。泓崢幾處遍聯翔。來蘇寺裏詩盈橐。采石江頭酒凸觴。巖白千尋穹立鶴。楓丹萬壑穩眠羊。伴行韻士或三四。數卷一瓢而已裝。兄弟之交古猶罕。如何今日兩相遭。良規敢瑱攻吾闕。鄙砭徒膠冀子薅。別想儀容長在目。逢傾胷臆不藏毫。論文談道歸陳迹。怊悵珍峯夢裏高。筆迹吾家凡幾篋。年年歲歲積如斯。頡頏詩律敲椎字。贔屭書牋忞㗲辭。彥會桐菴思毣毣。客回佛甲恨遲遲。代間知己君而已。已矣誰能識我悲。</text>
<title>趙汝晦挽 六首</title>,<text>漢之循吏宋之儒。朝野咸推趙茂朱。十葉文章傳世德。一門忠義作家謨。腹儲古蹟踰千卷。眉察民情佩七符。華甲纔回天不憖。通人達士更誰乎。孝思不忘親墓遠。緬移藍峙置家因。襄民父召謠重唱。潮士師韓學一新。林下分甘投紱客。京中書絶斷金人。生平懋善宜膺福。荐禍胡驚失兩麟。巍科顯仕偶差池。才局何嘗蔭路宜。王體國論能斷了。鄕童京卒盡知之。士林眉目從何覿。宗黨帲幪自此虧。偉蹟許多堪不朽。衍藏幾卷豹留皮。簪纓粤自先庥積。學問兼承奕葉彬。堂堂大節欽觀我。慥慥深工仰澹人。家庭擩染元來正。師友淵源且也醇。菲質偏蒙敦庇義。尊堂登炙卅餘春。相知久矣自君丱。伊後光陰五十強。珷珉品異吾歸礫。花樹根同子向陽。福蔘情溢三旬椀。京釅詩酬幾歲觴。敢忘頭流千萬疊。去年華佩枉臨卬。好修姱節識行藏。衡泌年來趣味長。明逸最閒歸華岳。仲卿遺愛葬桐鄕。丈餘大鳥應臨壙。一束生芻孰奠觴。承鬯螟孫纔就傅。世緣未了一何忘。</text>
<title>漫次山亭諸友韻 二首</title>,<text>突兀新亭樹杪飛。遊人避暑集麻衣。孤帘酒乏逢年儉。仄逕苔深見客稀。石礀鳴挑詩思出。松風吹散世情歸。蔥湯麥飯甘吾分。臥拓幽牕攬翠微。庭有梅兄院竹君。交遊又結鶴猿羣。旱憂漸劇非吾獨。客味偏酸與孰分。掩耳不聞今世事。操心猶讀古人文。異哉端午逢端士。喚起衰翁臥白雲。</text>
<title>苦旱 三首</title>,<text>秧疇龜坼但荒莎。田父嗷嗷樹下羅。丙子年災重遇旱。方壺水脈絶無波。民將溝壑知誰恤。官獨徵求比舊多。澗鳥舌乾啼不得。低飛來選向陰柯。九重漠漠隔民情。祈雨綸音未出城。一村旣斷移秧語。四野全無打麥聲。酒難大店沽餘瀝。書亦高齋輟課程。寄語名山來禱者。匪誠安得感神明。旱自初春式至今。龍兮惜雨是何心。九重責六誠應切。八域登三望實深。霈若仙丹求不得。秧如處子老將臨。山翁臥看雲來往。憂國憂家數句吟。</text>
<title>喜雨</title>,<text>霓望經春霈始均。愚民方識上天仁。川黃縱未馳如馬。秧翠猶能舞向人。勤惰由吾宜各勉。歉豐在歲不須詢。欣欣農父更何願。尙待明朝霡霂因。</text>
<title>霡霂</title>,<text>今朝霡霂叶民情。瀱汋旋看水骨生。打麥適然三昨了。揷秧晩矣再明營。飯甘罨糙充枵腹。酒釅茅柴釂巨觥。從此西成占大有。願言穮蔉各輸誠。</text>
<title>盧時用挽 二十首</title>,<text>聞君爰啓道山行。白馬終慚范巨卿。殿以些章違遠贐。嗚呼可謂負幽明。憶昔茶亭鉛槧會。長余一歲始成童。伊後光陰餘六十。依然馬異遇盧仝。我檜君雲纔十里。別時恒少會時多。未識孟韓當日契。雲龍等我兩人邪。源菴深闃淨無埃。冬課三年喫苦回。不及於君三十里。古人先爲我論才。心穌最是有名亭。會者如雲三夏經。回笑是時功令業。辥門問價抱靑萍。形影相隨無遠近。食常同案讀同檠。記得檜山松葉粥。何如啖薺蔡先生。於洛必鶼鄕必蟨。槐黃時節鹿鳴歌。甘苦酸醎多少味。風呻雨喟付呵呵。蟬貂不獨世間榮。第一淸銜進士名。先公所望恒於是。天隕終符孝子誠。灆水洋洋繞渭城。介坪桑梓是先庄。越疆百里翩然返。高大門閭爛有光。允矣先公誠孝感。貤銜終見自天監。爰洎肖孫俱筮仕。齋騫府颺蔭攸覃。振起家聲誰不願。宅心仁厚是爲基。瑜珥瑤環皆可念。滿堂和氣自怡怡。先業知君倍致贏。劬經劼史不相妨。賙恤皆由黃卷得。實心實事恥沽名。無限世間好題目。叢君身上更何求。豈止一鄕爲善士。名於其實不爲浮。數百茶亭芄佩伴。一生事業孰能京。肯向乙綦占定分。元來樹立以勤成。兩世先塋昆與晉。春秋匪懈省楸行。歲歲年年來有信。一燈談笑到深更。每憑音耗慰懸懸。八十康寧等少年。元來松柏經冬茂。天遣仁人晩福圓。安陰泉石不堪唾。攜手同遊屢約曾。靑猿白鶴應饒笑。黃髮蹉跎愧未能。再昨秋間灆院會。見吾寸牘卽光臨。翼日踵門經宿返。一宵詎罄百弸襟。夏末逢君同閈士。喜聞宿恙七分痊。準擬秋來書致賀。實音豈料忽先焉。我病無時不沉奄。兒孫離側亦云難。百里迢迢遲送奠。嗚呼已矣可勝歎。</text>
<title>李國臣 英植 挽</title>,<text>入峽睽違動四年。老人事事自然然。屋頭桑柘垂靈境。庭畔芝蘭茁福田。始寠勤能支伏臘。及衰安不讓神仙。璿宗縱遠猶華胄。鄕黨親知共悼焉。</text>
<title>金稺敬挽 庚子</title>,<text>朱學東來後。湖南有湛翁。琴鳴玉溪月。棹返武夷風。果郡曾投紱。卵山永泣弓。古家食舊德。華胄挺吾公。嶷嶷聰而穎。孝且恭。白羲天駟種。德牧衆音宗。月下蘭滋影。風前玉立容。天姿元自粹。眉宇一何丰。未及勝冠日。慨然立志時。龍江初負笈。鵝谷早從師。却悔膏粱習。仍忘狐貉宜。用工頗搰搰。求道却孶孶。量滿趍羣飮。羽勤習數飛。木鍾資問答。鼓水得依歸。見恐淆麤糙。識期發奧微。林樊安素履。場屋脫塵鞿。制行何慚古。持心不變初。弸中皆實得。馳外自英譽。囂厭家侵宂。靜欣寺讀書。沉潛收斂了。造次沛顚於。所慕眞君子。寧爲小丈夫。無勇難由也。匪魯豈參乎。政貴施家用。名羞浮實沽。論文看骨格。說理劈頭顱。昔我師門及。曰維困敦兮。侃誾側君猥。磋切取余奚。竊聽談論欛。粗窺文字蹊。受規焉敢瑱。解結每煩觿。寰外煙霞趣。域中山水佳。金剛重洗髓。香嶽一開懷。石棧峯峯慣。瀑雷句句皆。江湖好襟韻。風月淡生涯。方丈孤雲筆。花開一蠧杯。慕賢誠旣切。踐約跡重來。觴詠伽藍淨。嘯歌宇宙恢。白雲相迓送。靑鶴共徘徊。爲償錦山債。不違楓菊辰。余方持服蟄。兒替執鞭遵。湫隘凡三枉。光輝頓一新。每驚千里駕。願買萬金隣。胷裏溶溶水。眼前淡淡雲。頹波知砥柱。斲堊聽風斤。嗜歜三唐句。啜腴兩漢文。微君誰許我。幸我早逢君。聚首西河帳。忘形北海樽。塵談揮麈尾。要路決熊蹯。腹有容人量。口無憤世言。名山皆入手。文士必隨跟。鰲戴蓬萊碧。鯨飛采石丹。胷襟山送爽。眼界海輸寬。德月經冬榻。雲門過夏餐。秖宜論大槩。何足數多般。擧世貪香餌。早年透利關。何肥知學夏。以富尙希顔。志壹追前軌。力專向上攀。平居溫似玉。稠座重如山。壬夏香亭會。乙冬桐寺延。兩衰尤惓惓。一別倍懸懸。經歲面雖闊。因風信尙傳。迢迢三百里。冉冉五十年。斯世嚶鳴篤。夙生緣業饒。雪門及春座。月夕又花朝。福老罕於世。德人降自霄。裒然多士擘。鬱彼世家喬。五子皆麟趾。卄孫摠鳳毛。鴻儀將漸陸。鶴唳已聞皋。尤賀雙仙耦。偕臨八耋高。門閭足容駟。伏臘賸炰羔。戾洛初春信。還鄕數月過。獨擔宗鬯正。不委本支多。閶誓呈玕叫。老忘鼓缶歌。蕉心緘已久。鴈足寂然何。轉見三山札。槩云一樣嘉。康寧誠喜也。疾病豈料邪。今歲運何噩。季冬賢忽嗟。斯文歸缺齾。吾黨斂光華。士友均傷衋。乾坤獨踽凉。大罏垂橐籥。滄海失艅艎。往事湖雲白。舊遊嶺月黃。敬思平仲久。拙感魏收藏。天地牙絃斷。溪山謝屐傾。淸儀心毣毣。偉論耳琤琤。去去來來便。年年歲歲情。鉅篇何贔屭。健筆劃崢嶸。面溢淳眞色。骨高骯髒形。風標松落落。學業竹靑靑。德厚隣先服。望隆遠愈聽。先謨承燕翼。餘慶集蘭庭。瑟瑟淸風灑。熊熊和氣凝。始雖添一命。更不要三徵。己獨萬中有。人宜四下稱。一心常錦褧。百事摠淵冰。仁克躋尼壽。福能享禹疇。何天抱道往。於世以名留。義豈尋常忘。德無百一酬。薪憂常奄奄。芻奠自悠悠。遙想鳴驢送。應瞻大鳥臨。茫茫徒感舊。耿耿倍傷今。連歲寢門慟。奈余伏枕吟。倩呼題楚些。秖表已灰心。</text>
<title>贈別趙鶴素</title>,<text>朽物巖間不足看。道途矧又十分難。兩宵談話知天借。千載心期託歲寒。何幸鴻儒爲近族。且將舊契續新歡。離筵那說無竆意。和氣熏人挹一團。</text>
<title>任實趙振浩 柄鏞 踰嶺遠訪。追次其甲宴韻以贈之。</title>,<text>聞祖君家雲壑存。越湖昭載譜中言。餘航山下基猶在。丙子年間世一翻。學問承先傳八葉。光陰回甲抱曾孫。遠來方丈情何極。拙句追酬介壽樽。</text>
<title>次振浩竹林精舍韻</title>,<text>精舍三間竹裏成。一區占得洞天明。閒中日永羲皇夢。寰外雲深綺皓情。伐木樽筵延勝友。盍簪書室課諸生。靑耕認是知田事。耕我心田最善耕。</text>
<title>而之齋原韻</title>,<text>論語篇名冠學而。旣拈而字又拈之。匾題不是徒爲爾。字義端宜細究其。鰲眞戴否山如彼。鳥尙習焉士矧伊。莫以語辭看或忽。曾聞文法實由斯。</text>
<title>與李敬汝 仁玩 諸人夜坐</title>,<text>頭流千疊洞天明。積雨初晴月政盈。三雅得朋開酒戶。五言因病閉詩城。農談縱俚能醒耳。世態何醨不係情。最是讀書聲可樂。茅齋新築水邊淸。</text>
<title>方丈書室原韻</title>,<text>家於方丈五年強。隱士之名不敢當。食薦旣同麋鹿性。嗜書偶具蠧魚腸。黃鸝囀處詩樽凸。白鶴飛邊睡榻凉。始覺乾坤林下大。元來養拙是良方。</text>
<title>艾山鄭厚允 載圭 見訪。喜而拈韻。</title>,<text>方丈由來重得名。名山雖重主人輕。十年相別忽看老。一飯差先敢號卿。麤眼尙慚經義暗。素襟不願世情明。鶴猿恥與吾爲友。及見君來儻悔驚。</text>
<title>酬李生子敬 瑾相</title>,<text>石穴朋來遠。虛中不飾邊。爲山虧我簣。學海注君川。書愧重違答。詩驚洊貺編。用工要在熟。無若揠苗然。</text>
<title>趙永純 性胤，趙應章 昺奎，趙泰文 貞奎 以先集續刊事。偕訪方壺石穴。因留數日。情話可悅。拈冬字依韻各賦。</title>,<text>商橫困敦冬。方丈天王峯。客從巴山來。三人盡吾宗。一維新面款。二是舊情濃。話欛連三夜。酒戶才一鍾。恭惟漁祖集。謀及裔孫儂。古蹟搜東鶴。逸詩輯靑松。校讎經衆眼。剞劂效丹悰。旣成花樹會。兼叨石玉攻。亂以驪駒曲。倩君寫舂容。</text>
<title>翼夜又話</title>,<text>方壺雲月石間廬。三夜團圝樂有餘。塵腸滌去茶賢酒。僻耳醒來話勝書。一心敢忘搜先蹟。萬事端宜聽太虛。聞道吾宗多後進。儒風若振喜何如。</text>
<title>次韻趙生雲卿 煕濟</title>,<text>方丈山中一朽物。百無善狀奈空空。如君美質宜先志。志立於何學問中。</text>
<title>次李子敬豐湖書室韻</title>,<text>豐湖吾亦愛君廬。四面溪山供讀書。棗歜不曾捐素性。芰荷自是製新裾。若敎膜外浮雲捲。政看胷中化日舒。由我者吾須著念。前頭儘有實功餘。</text>
<title>次崇陽亭韻 辛丑</title>,<text>晦紫尤華蠧岳名。三陽崇慕豈曾輕。古家先値奎回運。後學長懸斗仰情。田置湖齋文會盛。書儲鹿院講規明。築亭端爲開鑪韛。佇見鴻儒自此生。</text>
<title>次諸友遊碧溪寺韻</title>,<text>方丈吾將築一菴。開山今日屬瞿曇。鹿眠晝穩林間石。龍氣朝腥谷口潭。魏闕夢繚依斗北。竆溟眼闊起鵬南。諸君文酒同遊處。蹩躄衰翁獨未參。</text>
<title>梁虞候 柱漢 挽</title>,<text>仲氏陞庠君佐閫。靑衫玉圈一家榮。若非輪翮超常品。那得鄕關播盛名。總髮交遊叨近閈。衰顔間闊笑浮生。八旬觖四猶遐壽。何必齎咨此日行。</text>
<title>醻李孔瞻 繪魯</title>,<text>日君治帖括。掉鞅試圍間。荊珍遭刖退。齊瑟遇竽閒。挽近儒風起。豈遲天道還。秀句賁癃朽。揭爲壁上顔。</text>
<title>舍弟季豪 性宙 回甲日作</title>,<text>吾弟少吾十七歲。今年七夕甲重回。工夫戛戛難推去。日月駸駸易得來。自是鮮民悲蓼蔚。任他兒輩祝臺萊。餘生勉勉淵冰念。前訓那忘讌席開。</text>
<title>林參奉 基洛 以其王考蒙溪韻請次</title>,<text>尊先亭號以溪蒙。事在師門答問中。諸子笈從蘆嶺外。遺墟碑立柳汀東。靑山有約藏明逸。白首潛心讀晦翁。枉被賢孫文字請。奈吾老禿素空空。</text>
<title>次湖南諸友登天王峯韻</title>,<text>方壺左轉晉之東。嶽勢亭亭聳碧空。贔屭鰲頭撐老石。翩𦒘鶴駕御長風。蓬萊瀛島環其外。赤斧山圖在此中。衰腳未隨羣彥後。一頭讓與壯遊同。</text>
<title>次行琴亭韻。寄謝槐陰李士亨 奎永。</title>,<text>走於文字受才微。所以朋知請者稀。生甲雌雄孚臭味。同門徒弟挹光輝。退冥書式容吾濫。湖嶺襟期與子歸。遙想行琴亭上趣。躄翁尙欲振蘿衣。</text>
<title>酬洪豐川 楗○七首</title>,<text>朝來鶴語報丁寧。遠客征驂入峽停。平生姱節看輪翮。奕葉名家紹典刑。應聞方丈多仙藥。儻識天台有福庭。千里歸期知曷月。並州亦可過玄冥。嗷嗷澤鴈四來聲。嶺表今秋但順成。米慚少日長安索。秫喜殘年栗里耕。風儀灑落心先醉。論議崢嶸耳自傾。衰白縱難持久敬。囂塵肯攪素襟淸。方丈山中八十翁。崢嶸病骨耐秋風。精神半似矍賓去。學問減如臏竈空。出處宜推君在上。仙凡妄謂我居中。林間或恐輪蹄到。已遣閒雲洞口封。二十年前遠別時。悤悤未及一聯詩。躬耕諸葛邈難問。採藥徐生來有期。謾憂世事終何益。秖讀吾書是所宜。瀅瀅袖中三尺劒。看君顔髮已衰遲。腐迂等字合於儒。我輩何嘗用處須。跡蹄今日交中國。臺撮何時見彼都。磬鼗海上逃之否。豸鶚朝端有也無。大道甚夷邪徑入。使民耳目一時塗。鬢畔光陰底事滔。衰翁衰世兩相遭。溪山八月秋容薄。宇宙千年嶽色高。縱未經綸能濟物。要令心地不藏毫。拾松煮茗傾三椀。神氣鬆醒讀楚騷。風波少處是吾家。九曲羊腸世路賖。自信煙霞爲痼癖。不妨詩律作生涯。時憂堪哂同嫠緯。孝思難忘誦白華。數日與君開口笑。閒中幽趣十分加。</text>
<title>白士行 樂儉 挽</title>,<text>芄佩相知又結姻。古家偉老子其人。矯揉氣節金經鍊。介潔心期玉蘊眞。族合京鄕元翼翼。世持風望也彬彬。穩過七十誠非易。衰淚何揮送遠晨。</text>
<title>奉和崔溪南龍山雜詠 四十三首</title>,<text>精舍鏡湖之北十餘里。雲際龍山一逕通。精舍巧當奇絶處。千巖萬壑會稽中。四好堂四好堂名誠好好。吾詩不好奈名區。方壺石穴交遊絶。孤陋無聞一老夫。有喜室霞癖泉肓不必醫。醫之不過俗而已。聞來不喜君之扁。此疾元非二竪子。泉廚巖竇出泉泉必冽。㪺來朝暮不勞炊。折足鐺中罨糙飯。肚皮應不入時宜。姜窟滔天海祲說龍蛇。羃盡山巓與水曲。氏姜得窟一何深。渭叟兵書儻掛燭。隱屛九曲武夷大隱屛。晦翁雜詠盥薇讀。聞君屋角矗崢嶸。造物胡然餉爾獨。燈石燃松石背替華燈。事事山家皆白賁。讀書孰與月螢賢。詔使隣童挾冊至。石牀神仙畫閣麒麟罽。付與時人富貴氣。庭畔雲根闊且平。夏天牀席斯爲貴。庭松十八公何措大屋。心期相得歲寒餘。日哦其下蕭然趣。君與藍丞姓又如。壁松長松倒壁雖孤絶。雪虐霜嚴特不枯。請君勿使斧斤入。直節終當巨廈扶。懸逕石逕迢迢木末懸。山腰飛鳥平看背。聞道山中徒弟多。芳林翠拂芝蘭佩。懸澗幽磵泠泠懸絶壁。吸來腸洗外侵塵。吾儒濯舊來新意。用代湯盤日日新。藥圃磵旁治圃蒔靈藥。康濟身謀著不低。君看晦翁雲谷記。巖棲餘意本耕犂。農堡堡於治亂摠堪宜。緩急須令百口納。禦賊治農策最良。中原水水山山帀。讀書臺仙臺喚作讀書臺。讀了宜看尺寸效。臺上有山臺下溪。諸生儻會仁智樂。雙明石斗立雙巖撐碧落。唐虞日月大明霄。書生白首風泉感。念彼巖名慨暮朝。祭雨壇近年荐見旱年多。壇上穹然祈雨石。不有吾王責六誠。如何沛下桑林夕。候望巖巖號胡然稱候望。壬辰殺氣海天含。至今誰畫殲鯨策。三百年來未釋慙。老將巖誤國元來俑和戎。封狐長豕竟隳突。將軍化石諺攸傳。義魄不忘彼胡伐。別壑朝雲開戶酒杯停。看雲起石屛。石屛遮塵境。稽山分內靑。下界暮煙暮煙羃山村。知君心不昏。緣何余忖度。句裏掃塵痕。梅山出日白屋對蒼巓。古人詩獲先。山靜似太古。日長如少年。雲峯生月消長自有期。易理大哉時。三五月盈闕。請君驗於斯。中峯樵笛我家方丈幽。采藥學阮劉。每聞樵竪笛。塵念去悠悠。一勿亂麓四勿首於視。勿旗揭字義。看山非禮非。何用用勿字。烏休洞慵老得烏休。梧公淅瀋流。奇哉家國計。父智子忠酬。孝廉峯李公專此峯。不衊犬戎鋒。權翁得朋吉。善占果蓏癰。黃山黃荒各一山。天遣嫗出寰。聖朝成功所。箭飛拔都魂。鏡湖誰敢唾鏡湖。湖爲得翁輸。草鞠西溪址。後生慨踟躕。思川會稽屹名家。德思父子華。金君高景思。崖鑴爲人挲。南山繫犴與遷淮。戇寒辨是非。韙哉薇鱖句。善弟佐家肥。製錦堂灌翁古可尋。棲枳歎祥禽。製錦十餘詠。口碑竪士林。故人亭宋公何許人。懷向故人纏。請看灆溪記。玉冠千仞巓。龍湖亭龍老遌煕辰。甘爲不市珍。亭在湖之上。信君許主人。枕碧亭想昔殲倭日。亭前水不洩。炳炳義君臣。粤自敷敎契。望京臺松嶽杜門幽。農翁遯此丘。自靖望京日。漑鬵念彼周。岡高山鴻鵠孰能縻。琴齋解紱時。擇交如慕老。蘭臭尙留詩。春來臺羣賢陟此臺。臺上春風來。世無工畫者。替以拙詩裁。嚴川風月霽而光。蠧纓遺躅芳。林公思曷飮。設饌佐聯翔。方丈山君憶方丈山。宜自會稽還。日月冥翁訓。不忘敬義間。理明山居近好相依。移家儻知幾。理明山甚遠。孝思似君稀。金鰲山金鰲山幾曲。逴遠猶供矚。鰲骨旣云霜。儻餘撐極足。龍門山天末海山嶸。龍門特著名。歷數君之友。始聞鄭顧卿。</text>
<title>宋心石 秉珣 諸人見訪。因登天王峯。歸示其所賦詩。遂次其韻。二首○壬寅</title>,<text>千仞頭流駕晩風。世間無物介吾胷。儻學晦翁豪氣發。朗吟飛下天王峯。方壺彥會刱余聞。萬仞危巓客影紛。千載相傳閩洛派。三宵同宿偓佺雲。地竆鰲足曾撐力。天近媧斤昔補紋。奰屭諸賢酬唱句。尙挑蹩躄興三分。</text>
<title>次金生 洛重 大人月隱韻</title>,<text>上士吾聞早閉心。其餘遯尾入雲林。也知才氣難鞱跡。必有猷爲在惜陰。素履儻嫌衰俗混。虛襟應向古人尋。賢哥越境求詩意。峽裏癃殘奈不任。</text>
<title>酬許生 炳○並小序</title>,<text>雪山許生而晦再訪石竇。不翅喜跫。而又出序若詩。則其寄意甚高。有非衰頹所敢當者。聊次其韻語。以寓相勉之意。缺界迷荒正路細。漫憂無益滯余襟。只讀吾書如有得。終知異學不相侵。</text>
<title>次韻贈康生 煕鎭</title>,<text>康生抱先藁。越湖踵我門。系分舟老胄。學㴑蘆翁源。功令弁髦久。聖經拱璧尊。不息眞要訣。循環貞復元。</text>
<title>次石東精舍韻</title>,<text>精舍新成石垈東。規橅知與滄洲同。松杉護隴觀餘蔭。桑柘連村認古風。芬苾春秋歸厚德。詩書冬夏養蒙功。多君老境藏修所。談笑泉聲嶽色中。</text>
<title>次崔勉菴 益鉉 新安刊所有感韻</title>,<text>朱學淵源遍海東。同而有異異而同。也知入室操戈事。自是抽關啓鑰風。哀爾蜮沙非所性。笑他蜉樹作何功。華門遺鉢幸公在。詞義森嚴感賦中。</text>
<title>次勉菴方壺諸作韻 八首</title>,<text>入洞口孤雲千載後。又有勉菴公。此山遞爲主。天作祖孫峯。洗塵巖方壺自是絶塵埃。開闢由來面目新。此中來客何如者。赤斧山圖一隊人。芙蓉巖芙蓉長劒一奇巖。藏在丹崖碧蘚緘。目今四海鯨鯢梗。直待何時試此鐔。休呵臺山靈知我洗靈臺。便許登臨靑眼開。回笑前人貞黷異。此間寧有北移來。文昌臺文昌臺百尺。䆗窱石爲門。邈矣先賢迹。斑斑可考痕。碧溪寺伽藍突兀俯十 平聲 方。四矚雲煙極渺茫。靈境早開塵境絶。騾年經始馬年荒。履穿到半依林怬。喉渴登巓得水狂。借榻僧房成彥會。唱酬終日頰牙香。開雲巖巖角雲初羃。豁然開太虛。那意昌黎事。復看千載餘。天王峯勉翁已及者稀年。步屧猶輕半上天。曝近鶴尋深樾唳。風高鹿避絶巓眠。座應仙侶俱虛左。路必菴僧競導前。魯叟若成桴海意。先臨方丈好山川。</text>
<title>次勉菴橫川祠韻</title>,<text>半幅遺眞百世欽。降賢羅季寔天心。千秋尙誦黃巢檄。萬仞俱詹方丈岑。絲入錦還何卓犖。仙遊吏隱或浮沉。勉菴雖是遙遙胄。尙類風儀復見今。</text>
<title>題柳生 寅奭 睡堂</title>,<text>睡絶是非堪頌德。那將蘇頌警今人。此中自有陶然樂。季葉許君懷葛民。</text>
<title>贐鄭德隱 遇明</title>,<text>走也遊湖四十春。錦城幾許拍肩親。晩交今日問誰是。有德山前有德人。</text>
<title>沈德華 仁澤 挽</title>,<text>頭流竆峽偶比隣。端雅淸眞好箇人。奕葉先庄還七鳳。承家弱丱仗單麟。五旬胡促鴒原痛。四舍雖遙鴈札頻。近與季方情益篤。悲懷難盡些章伸。</text>
<title>偶檢休紙。得詠雪二首韻甚窄。不知何人所作。長夜無眠試次之。</title>,<text>竆廬瑟蟄學坯蟲。尙切袁安念國忠。凍浦魚逃憐瘦鷺。寒嵌蟻入悶饑熊。臘三占麥芽生綠。滕六裁花色失紅。爲草軍書聊畫字。古來誤國在和戎。丫尖韻窄愧才駑。強作還同續脛鳧。令出歐詩屛絮鶴。歌傳郢曲邁綿駒。輕條易挫因驚雀。白屋偏寒奈愛烏。大耳南陽勞玉趾。訪龍當日爲擒狐。</text>
<title>鄭厚允攜權君五 載奎，成文卿 周鎬 來訪。與吾季弟及兒孫輩。浹旬講討。拈韻共賦。癸卯</title>,<text>天敎益友訪竆居。林下日長山雨疎。閉口休談蠻觸鬨。平心秖看洛閩書。幽興不隨春去去。雅懷猶有老餘餘。無爽歲寒吾輩志。眼前萬事任乘除。</text>
<title>餞春日又同賦</title>,<text>草際迷茫起夕煙。東皇回駕去何邊。貞元迭代觀於物。禪受相承聽彼天。學問願言勤日日。工夫丕擬進年年。遠將野外詩歌發。酒凸離樽倍黯然。</text>
<title>李士亨挽 四首</title>,<text>眞率胷襟魁梧儀。一生言行庶無疵。灑掃蘆門三十禩。老來尤切歲寒期。同心同道又同師。生得同庚亦一奇。爲倣退冥稱甲末。幾年往復定書規。八十生存兩偶然。柏蒲其質健衰懸。健者胡先衰者後。差先差後不須憐。吾道方當臲卼秋。世間自有哲紘流。君今已矣從師去。獨也悠悠後死憂。</text>
<title>子婦鄭氏甲日 二首</title>,<text>夜看銀河婺宿光。吾家賢婦永膺祥。六旬華甲生朝吉。五月薰風化日長。門戶迎和宜祚胤。鄕隣稱孝奉尊章。翁年八十誠非偶。喜勸諸孫壽母觴。微疴淺祟漸看祛。遐壽休徵自有餘。菊潭杞井山中有。歲歲長㪺汩㶁除。</text>
<title>次薑川齋韻</title>,<text>三洞煙霞大嶺頭。薑川尤是窈而幽。化翁有意開靈境。先哲知機退急流。至樂琴書中自在。淸標山水外何求。舊齋重拓遺墟立。賸馥猶傳五百秋。</text>
<title>次權舜瑞 璞容 中溪韻</title>,<text>聖師川上歎。後學㴑源流。詩意近知道。恐無不進憂。</text>
<title>河江界挽 四首○甲辰</title>,<text>汾陽舊閥數餘沙。世德由來亦孔嘉。及至令公家益大。簪紳四世一鄕華。磊落風儀骯髒骨。一生輪翮得兵書。利器藏身少出試。問公公遇公時歟。未盈五十休官去。家食居然卅載餘。却把殘書無味味。好將餘日此付於。文武全才古亦罕。吾鄕產一斗南公。少時素恥脂韋習。晩節偏深炳燭功。論學鴻儒時讓列。談兵鰍輩敢爭雄。今年適値嗟辰讖。悵望尼丘秀色空。</text>
