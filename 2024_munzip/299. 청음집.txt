<title>路傍塚</title>,<text>路傍一孤塚。子孫今何處。唯有雙石人。長年守不去。</text>
<title>紅碧兩桃</title>,<text>一白復一紅。交開山院中。不嫌人不見。猶自託春風。</text>
<title>答李峴士仰</title>,<text>百憂成阻闊。一札報平安。無俗軒前竹。依然閱歲寒。</text>
<title>百梅堂 同年金子雲別墅○名仁龍</title>,<text>手種寒梅樹。年來百本多。非關供鼎實。自愛雪中花。</text>
<title>會葬李監司仲實 名稢</title>,<text>已矣芝江翁。浮雲世事空。玄扄白日閉。萬古靑山中。</text>
<title>次韻寄題東陽尉蒼然亭八詠 名翊聖。申領相欽之子。</title>,<text>自負回瀾力。凝然國上流。招麾爾何者。萬古不回頭。右砥柱削出靑芙蓉。孤高不倚勢。應知立脚牢。俯閱狂流逝。右孤山可愛此江干。淸涼一片地。風月本無期。登臨自來至。右爽然臺萬壑爭奔海。天門忽中斷。一水復一山。分明見象彖。右龍津林間蒼苔石。洞裏白蓮社。仙人去不來。惆悵靑山下。右孤雲臺久有山人約。行尋佛子廬。梅花幾時發。石逕試靑驢。右中隱寺幽事隔江村。淸談幾抵掌。水亭凭望時。蒼蒼兼莽莽。右牛川緬仰先生事。芳名寄此汀。平生江海志。無處起樓亭。右月汀</text>
<title>滄浪亭。次尹參判時晦韻。三首○名昕</title>,<text>新亭銅雀下。舊築石岡邊。來往無勞苦。淸江有釣舡。人事有盛衰。江山自今古。所思眼中稀。長歌望極浦。江北楊柳詞。江南竹枝曲。盪槳月明中。襟懷絶塵濁。</text>
<title>四月一日</title>,<text>深院桃花落。疏簾燕子寒。一番風雨過。春去太無端。</text>
<title>昨日</title>,<text>昨日一事無。今日一事無。人世淸如許。何須入玉壺。</text>
<title>寓興 三首</title>,<text>翳翳樹交陰。蒙蒙草覆逕。小屋石厓邊。日長人事靜。晩尋歸田賦。歸田亦何好。門無車馬塵。草沒牛羊道。今年雨水足。田夫不憂旱。抱膝書眠翁。盤中有麥飯。</text>
<title>松溪雜詠</title>,<text>野火狂如許。官場不禁燒。淸明一夜雨。春色綠迢迢。右箭串煙草聖祖園陵處。憑高望夕曛。落霞如有意。飛去作紅雲。右元陵夕照步月東橋上。高秋靜夜涼。淸光看不厭。歸路滿衣霜。右石橋翫月常時來往地。不覺路嶇嶔。日落雲林黑。鍾聲深復深。右天定尋僧</text>
<title>送鄭學士子容出補金堤 四首○名弘溟</title>,<text>墨綬金堤宰。玄經石室翁。相看俱白髮。詩酒幾時同。衰年遠離別。苦恨在心肝。何事昇平日。猶歌行路難。風生桂樹枝。露下芙蓉池。南北相思處。淸秋明月時。暑氣微微斂。西風嫋嫋吹。病深蘇未易。依舊白頭垂。</text>
<title>聞東岳李判書子敏自沔陽來謝湖伯之命。用其前年朝天回寄詩韻以問。三首○名安訥</title>,<text>舟楫波臣役。松篁海甸居。觀風新按使。辭寵舊尙書。一月霜臺客。三年石室居。病深人事絶。閉戶獨看書。城市兼山野。棲棲未定居。論心一言足。何用費長書。</text>
<title>東岳在湖營。三度寄詩。皆用前韻。六首</title>,<text>陶山貪睡臥。錦水好樓居。六月瓊林雪。三函玉成書。拾遺論事罷。寂寞杜陵居。宦達高常侍。年年遠寄書。反其意。以喩今之勝昔。竹素平生業。蓬蒿晩歲居。文章讓勳閣。討論在農書。輦轂收朝蹟。山林費日居。猶嫌太平策。肯作茂陵書。寥落昌黎伯。荒涼草樹居。送窮終謝兒。原道漫留書。世緣吾已了。身計子何居。不朽平生業。唯傳滿篋書。</text>
<title>驪江。別舍弟仲靜赴商山。三首</title>,<text>臨岐惜分手。相送至驪江。惆悵回舟處。還垂淚一雙。八月江湖白。孤舟曉色寒。分飛一行雁。南北兩辛酸。龍湫月影孤。石室松聲咽。人間苦心處。白首鴒原別。</text>
<title>祗役金陵。晩憩陽川。錄奉同行海嵩尉。四首</title>,<text>蕭條孔巖縣。千古海門東。人事來無盡。江流去不窮 海嵩尉姓名尹新之鵲噪山日晩。睡起小堂空。隔水悠然見。終南在眼中。沙鳥閑閑在。風帆趁趁歸。江南無限思。獨立倚斜暉。勞人憶山野。倦馬厭鞍鞿。怪殺天公意。常敎物性違。</text>
<title>次光炫謫居夜坐韻</title>,<text>遠客伴孤影。寒宵守旅窓。夜深鄕思苦。琢句就殘釭。</text>
<title>醉席。次李丈逢春韻。</title>,<text>宿鳥歸林外。寒雲落水湄。停杯待新月。高燭照蛾眉。</text>
<title>贈日本通信副使金正世濂 三首</title>,<text>海國杳何許。孤舟天一涯。無因寄驛使。惆悵落梅花。金杯已不酬。玉劍更何求。只向靑苔寺。題詩紅葉樓。好取前賢意。休看世俗情。應知牧隱子。笑別圃翁行。</text>
<title>鄭至和妻挽 二首</title>,<text>殘燈翳丹旐。缺月窺素帷。小屋兒啼滿。精靈知不知。百年恩愛絶。萬事更何論。寂寞靑山下。新阡草自春。</text>
<title>酬白善鳴 名振南</title>,<text>世道任紛薄。吾心還古初。靑燈北山下。夜讀漢朝書。原韻 善鳴簷月正西轉。禁城鍾動初。南飛一行雁。欲寄故園書。</text>
<title>靑海館。贈尹德耀。名煌</title>,<text>蒲柳驚秋早。松篁抱雪深。關河萬里別。水玉百年心。</text>
<title>次韻贈金正郞羲重 時奉使留端州。名鼎一。</title>,<text>霄漢黃金闕。門閭白髮親。從知叱馭客。不及弄雛人。</text>
<title>臨津。次西坰使相韻。二首○柳公根</title>,<text>海岸西連遠。雲山北望多。離愁欲無賴。何處酒能賖。雪漲雨前水。草生沙渚春。憑君記行錄。二月渡臨津。</text>
<title>題畫障 二首</title>,<text>擾擾風塵裏。江湖別幾秋。明時未歸意。空對季鷹舟。雪裏幽期在。同行鶴後先。暗香如有意。相引到梅邊。</text>
<title>四味堂春帖子 三首</title>,<text>鳥語嚶嚶變。溪流㶁㶁來。梅花亦解事。索笑報春廻。玄陸窮陰盡。靑郊麗景新。玉盤纖手送。紅縷細茵陳。映雪酴醾架。偎紅芍藥階。和風兼暖日。身世入無懷。</text>
<title>醉席。次月沙大學士韻。李相廷龜</title>,<text>獨臥雲山下。淸泉濯此身。誰知世紛外。却有靜中人。</text>
<title>江行 十首</title>,<text>夕照平沙岸。人家亂樹邊。孤舟何處客。獨宿暮江煙。人語草田中。草深人不見。江風吹徐徐。日高露猶泫。雨色迷江樹。新涼入熟衣。扁舟故鄕去。莫道願相違。蒼壁揷江心。積鐵千古色。舟人不敢語。下有蛟龍宅。上灘百丈牽。下灘雙楫舞。行緣蘆葦叢。止泊楊柳樹。暝樹沈沈靜。崩沙仄仄斜。連飛度螢火。隱隱見人家。泊舟梨湖下。懷賢思不禁。高山與景行。緬仰百年心。右慕齋舊居戰伐前朝事。婆娑有古城。女墻秋草沒。今日屬昇平。右婆娑城萬古喬山宅。衣冠葬聖人。春秋幾風雨。苔蘚石麒麟。右英陵楊柳門前逕。芙蓉寺後峯。東巖月明裏。僧在畫圖中。右甓寺</text>
<title>草谷贈林淳昌㙐 庚辰入瀋時作</title>,<text>落落林公子。平生義氣深。龍湫雪中路。臨別百年心。</text>
<title>贈金秀才希振 四首</title>,<text>我心如古鏡。君意似流泉。古鏡磨逾瑩。流泉無斷連。素岳何蒼蒼。高松鬱靑障。千秋九原下。魂魄應來往。書室凝塵滿。柴扉草逕斜。峴山留井地。回首幾人嗟。亭邊古松在。枝葉半摧折。莫遣螻蟻侵。風霜香到骨。</text>
<title>口號奉贈瑞山李使君存吾 名以存</title>,<text>麴糱非佳味。何曾笑楚醒。唯君兩世戒。端坐獨惺惺。</text>
<title>石室守歲。次姪光赫韻。</title>,<text>五更孤枕集千慮。半壁小龕明一燈。只是去京三十里。翛然還似出家僧。</text>
<title>送呂參議尙夫奉使日本 名祐吉</title>,<text>皇恩十載荷存亡。今日東方足自強。何事漢庭蘇武節。又隨蠻舶向扶桑。</text>
<title>次韻。尹佐郞景說橘屋雜詠。二首○名光啓</title>,<text>細尋佳句獨巡簷。暝色來時爲上簾。籠竹濕煙看漸薄。淸光只隔小峯尖。右金剛待月深巷經年長碧苔。出門無侶漫徘徊。鍾聲忽引東庵興。度水穿雲路百回。右隱跡尋僧</text>
<title>山人道淸詩卷次韻</title>,<text>沈魚浮雁道相殊。閉戶城陰不厭孤。誰道人間日萬事。一年身上一分無。</text>
<title>重題山人泂宗詩卷。宗也曾於關西相見贈詩。後十年來訪京城。自言前詩見逸。乞續題甚勤。復用其韻以贈。</title>,<text>雪眉黃面老禪師。城裏勤來覓舊詩。陳迹十年何所似。落花飛絮不堪持。</text>
<title>山人學靈詩卷次韻</title>,<text>巉巉列岫上磨天。幾處精藍可着禪。霜菊欲花楓似錦。約僧同去喚神仙。</text>
<title>善竹橋有感</title>,<text>故國繁華事事非。舞臺歌榭草離離。至今善竹橋邊路。唯見行人駐馬悲。</text>
<title>同年趙公直得姜邯贊畫像疑問。以詩答之。</title>,<text>良工辛苦爲傳神。千載誰知贗與眞。勳業直將憑信史。不須分別畫中人。</text>
<title>次韻贈尹景說</title>,<text>求田經世兩無成。欲說中情似不情。惟有一窓秋夜月。慣曾相識向人明。原韻 景說一雨空齋睡不成。西風偏動別離情。無端白髮欺人老。故向淸秋箇箇明。</text>
<title>平丘驛。別關東按使李立之。二首○名春元</title>,<text>蟲聲近壁月侵扉。古驛殘燈話別時。千里分飛自今夕。故園秋菊隔年期。歸去秋山掩石扉。別懷無賴度佳時。琴中縱有峨洋手。世上何人識子期。余時退閑石室</text>
<title>贈淮陽府伯李士佑丈 名尙吉</title>,<text>江湘淪謫白頭客。京洛歸來靑眼人。鼎水傷心龍馭遠。孤臣此別重霑巾。交州官路險難乘。嶺外行人飽見曾。回首舊遊長在眼。麥厓泥滑鐵門氷。官居寂寞似僧居。終歲應知一事無。九月家家崖蜜剖。朝來柏粥軟於酥。正陽三宿寄禪龕。初夏山容綠未酣。惆悵六年塵臼裏。至今仙約負重尋。廿載薇垣跡已陳。是非今日尙紛紛。從來寵辱皆虛事。千古論心待後人。</text>
<title>答寄李子敏</title>,<text>門巷蕭條車馬稀。藥爐詩卷送生涯。誰知雪後山中樂。正在晴簷曝背時。原韻 子敏母老兄貧消息稀。東平古縣是天涯。秋來旅恨君何問。記取關山北去時。</text>
<title>送權雲卿赴襄陽 五首○名縉</title>,<text>洛山名刹刱前朝。形勝岧嶢特地高。聞說五更看日出。白雲壇上俯紅濤。仙區終歲絶喧煩。納灝孤亭六月寒。氷簟睡醒烏几靜。海風吹落竹皮冠。習家池館久生塵。峴首殘碑閱幾春。江漢風流秖虛事。鹿門須覓姓龐人。時羞簇案進官廚。巨口赬魴八帶魚。佳節壽筵何處好。大堤花柳引潘輿。童丱相隨各鬢蒼。轉頭時序幾炎涼。年來萬事休心久。只有離情老更傷。</text>
<title>次韻答松溪李丈 名麟奇</title>,<text>手揮談麈落餘霏。長記湖村接野扉。今日閑忙各抱病。靑門白谷往來稀。</text>
<title>螢</title>,<text>疏簾虛幌夜冥冥。草際流螢一點靑。能遣暗中生好句。不須囊裏照殘經。</text>
<title>贈關東按使申叔正 自江陵還朝未久。名湜。</title>,<text>關外仙區結勝緣。主恩重踏舊山川。錦衣玉節臨瀛館。陳迹分明一愴然。</text>
<title>白沙宅。同鶴谷，后泉，北渚。別海峯。海峯。洪命元號。</title>,<text>朋簪惜別倍多情。酒煖茶香笑語淸。殘燭伴人燒未盡。夜闌相對鬢添明。白沙。尹暄號。后泉。蘇光震號。</text>
<title>贈宋叔士誨赴木川 名惟諄</title>,<text>山荒石老古城摧。山下官居隱草萊。聞說使君多暇日。不妨吟嘯樂池臺。</text>
<title>湖堂夜望有懷</title>,<text>千崖積雪照衣寒。一棹山陰興未闌。無限此時西望意。夜深隨月倚闌干。</text>
<title>石陽正仲燮公山別墅雜詠</title>,<text>淸明初過燕喃喃。穀雨廉纖隴麥深。柳巷板橋茅店小。隔林人語在花陰。右白屋花開裏落葉藏山細路通。小庵知在最高峯。日沈煙暝藤蘿暗。淸磬分明出遠松。右寒磬發孤煙</text>
<title>經春</title>,<text>經春門巷斷來尋。落盡楊花一院深。簾外日高初睡起。隔林黃鳥送淸音。</text>
<title>新溪道中</title>,<text>淸溪引興下嶇嶔。照影還驚雪滿簪。臨渚折花看仔細。可憐誰解惜春心。</text>
<title>谷山石亭院</title>,<text>荒涼古院悄無隣。落日空山不見人。一樹野桃春意薄。小紅憔悴出荊榛。</text>
<title>入京道中寄姜樹之山房 名樹</title>,<text>羨君閑味在蒲團。牢閉禪房不受寒。自笑浮名眞誤我。弊裘衝雪向長安。</text>
<title>客中臥病。聞諸公會晤玄翁宅。申相欽</title>,<text>倦客無心草太玄。蕭然一榻坐如禪。病來孤負城南會。獨對寒燈夜似年。</text>
<title>披香亭次板韻 在泰仁</title>,<text>護水元央兩兩飛。蜻蜓款款點行衣。多情太液池邊客。駐馬官橋盡落暉。</text>
<title>次佔畢齋韻 辛丑奉使耽羅時作</title>,<text>煙臺戍卒滿衣霜。獨向中宵望大洋。時有破帆漂到客。浙閩商舶載沈香。</text>
<title>正陽寺雨留</title>,<text>淋浪簷雨夜連明。臥聽山中萬瀑聲。洗出玉峯眞面目。却留詩眼看新晴。</text>
<title>賈生</title>,<text>漢文曾惜百金財。不向宮中起露臺。却恨太倉藏腐粟。長沙虛棄賈生才。</text>
<title>輟讀</title>,<text>屈平詞賦竟投湘。賈誼文章只傅梁。當日椒蘭與絳灌。何曾辛苦究皇王。</text>
<title>晏起</title>,<text>憶昨趨衙趁五更。紫宸門外候天明。北來三月都無事。臥聽隣鷄報午聲。</text>
<title>釋王寺雨留。次太行上人詩卷韻。</title>,<text>無端節序近秋分。三月霖鈴客裏聞。蕭寺閉門燈欲暗。故園歸夢杳如雲。</text>
<title>曉起步月</title>,<text>燈花落盡夜如年。默坐思鄕更杳然。聽到曉鷄猶不寐。獨來看月五更天。</text>
<title>草原守歲</title>,<text>無人相說旅遊情。守歲他鄕對短檠。猶勝去年南海上。隔窓終夜聽濤聲。</text>
<title>蘆洲落雁</title>,<text>靑女乘秋結夜霜。塞鴻連陣正南翔。衡山到日無前路。少爲蘆花下夕陽。</text>
<title>李綏之宣城別墅 名綏祿</title>,<text>十年流落飽艱難。海曲歸來小築完。却喜中興今再覩。眼前烽火報平安。右烏城夕烽十里黃蘆滾雪花。橫塘秋色望中賖。西風一夜淸霜重。半入樵家半簟家。右龍塘秋荻北山嵐翠鬱沈沈。暮暮朝朝氣象兼。薄似輕純濃似雨。磨天石骨露三尖。右三角晴嵐櫓聲伊軋滿中流。紅日初昇宿霧收。無數白鷗飛過盡。殘霞一抹海棠洲。右赤岸明霞</text>
<title>雨中</title>,<text>慵來無興過隣家。睡起烏紗任整斜。寥落閉門三日雨。一軒幽賞屬葵花。</text>
<title>贈李察訪仲實赴輸城</title>,<text>長白山前虜箭傳。潼關烽火照甘泉。朝廷已決安邊策。喚出書生執馬鞭。</text>
<title>贈成則行赴高城 二首○名晉善</title>,<text>嶺外仙區見未曾。每憑詩句送歸僧。無緣一鶴同君去。坐看扶桑曉日昇。楡岾禪宮倚雪峯。幾人曾此住吟筇。淸風六月渾無暑。山影樓中午睡濃。</text>
<title>舍弟仲靜送我至道峯。臨別書贈。二首</title>,<text>靑門行色惜分携。相逐征鞍至日西。到處恨聲偏入耳。夾溪乾葉馬飜蹄。君馬蕭蕭我馬悲。路岐分處更躕踟。秋山慘澹寒泉咽。邂逅離人去住時。</text>
<title>雨雪留咸興。錄奉亞使洪樂夫。名命元</title>,<text>回風急雪歲將闌。鄕思邊愁損客顏。千載此心同一味。咸關今日是藍關。</text>
<title>再疊</title>,<text>千里驅馳興已闌。逢人聊復暫開顏。平生不作封侯計。何事年年出玉關。</text>
<title>鏡城館。次李仲實韻。</title>,<text>花梢滴露曉凄凄。旅館逢春意轉迷。鄕路不關千里遠。歸魂只斷柳亭西。柳亭在城外</text>
<title>四月聞鶯</title>,<text>節序悠悠意暗驚。天涯風日屬和淸。今朝偶向梨坡路。始聽黃鸝第一聲。</text>
<title>北路寄贈賀至使李台徵 四首○名壽俊</title>,<text>至日初暾照御床。彤庭禮物爛玄黃。移來中岳千官裏。齊唱三聲上玉皇。遊賞知君何處佳。夷齊遺廟薊城隈。灤河萬古淸如玉。再拜焚香薦一杯。盧龍獵騎似雲屯。射虎乘秋出塞門。道上蒼苔一片石。逢人猶說李將軍。君行萬里我千里。莫恨前期難計時。肝膽一家無遠近。人間咫尺對天涯。</text>
<title>祝石嶺望道峯</title>,<text>淸曉歸程凍雪晴。道峯高出玉峥嶸。二年關塞經心處。今日還疑夢裏行。</text>
<title>天磨山僧詩軸。次舊韻。在龍灣</title>,<text>同宿華藏記少時。十年重見在天涯。自憐形役浮生老。惆悵山人亦雪眉。</text>
<title>山人法輪詩卷次韻</title>,<text>斷送二月兼三月。客居閉門如坐禪。惟有鑪心一點火。香灰欲冷又重然。</text>
<title>次延慰使玄翁韻 二首</title>,<text>愁城無計解重圍。一醉何妨典客衣。燕子亦知春事晩。掠花霑雨盡情飛。飛花落絮亂繽紛。急雨顚風野外昏。孤館悄然無客到。病來三日不開門。原韻 玄翁水沈燒盡畫屛圍。多病相如未褪衣。十二玉欄春事晩。滿簾風雨杏花飛。離愁春恨轉紛紛。風雨凄凄塞日昏。忽憶故園南岳下。梨花落盡掩重門。</text>
<title>次西坰使相韻。示同行諸君。</title>,<text>寒食無花已太遲。更堪寥落送春時。應知淺笑輕嚬意。留作東君去後思。原韻 中書金君。折寄梨杏花數枝。驚喜以一絶謝之。○西坰杏花最早梨花遲。絶塞春光來一時。珍重淸心堂上客。病中相寄慰相思。</text>
<title>憶松都</title>,<text>松都經歷亦閑官。溪上茅茨屋數間。衙罷歸來日尙早。捲簾孤嘯看靑山。</text>
<title>雲母燈</title>,<text>潔於氷玉無瑕累。淸比琉璃不琢磨。宜向白銀宮闕夜。水晶簾下照姮娥。</text>
<title>寄玄翁金浦寓居</title>,<text>愁鬢如霜掃未消。離懷春恨轉無聊。病來自覺難乘興。不是山陰道路遙。花落無言鳥自啼。看花聽鳥白頭低。三春只得昏昏睡。睡不分明夢亦迷。</text>
<title>初夏</title>,<text>桐華無數落紛紛。簷影悠悠日又曛。睡起小窓風入㡢。竹鑪殘火颺微薰。</text>
<title>悶旱</title>,<text>端陽不雨自正朝。火日流金石欲焦。誰閉龍師閑袖手。漫勞橫目望雲霄。</text>
<title>金浦詩筒中滯。至秋始返。復用其韻却寄。</title>,<text>閑愁如結醉無消。小興題詩意不聊。經歲離情一帶水。蓬山錯道萬重遙。霜林淅淅夜烏啼。起望秋天迥不低。但覺出門無去路。桃源豈獨使人迷。</text>
<title>寄山中人</title>,<text>半世低徊未掛冠。緇塵染盡素衣斑。山猿野鶴應嗔我。頭白人間尙不還。</text>
<title>浮石寺贈遼東僧三藏 寺在榮川。藏避胡亂來此。</title>,<text>萬里東來更向南。沙彌久已變鄕音。禪家莫道無情在。明月秋風夜夜心。</text>
<title>竹陰家小桃盛開 主人出按嶺南未歸。竹陰。趙參判希逸號。</title>,<text>城北名園第一家。重門深鎖斷經過。主人未到春先老。開落小桃紅白花。</text>
<title>銀臺記夢</title>,<text>聖恩三度入銀臺。滿鬢霜華滿面埃。夢裏獨尋歸去路。靑山萬疊白雲堆。</text>
<title>贈韓知樞仲安朝京 三首○名汝溭</title>,<text>玉河公館帝城南。奉使曾蒙雨露霑。聞說鼎湖龍馭遠。白雲何處哭攀髥。日上咸池黼座新。萬方朝賀集簪紳。應知舊歲河淸瑞。正爲如今出聖人。晴川詩伯會稽翁。流落東牟困五窮。逆旅相逢一傾倒。高談雄辯坐生風。粤人吳大斌號晴川。寓居登州。有贈縞之分。</text>
<title>贈鍾城府伯金去非 二首。名地粹。</title>,<text>黃城落葉聽寒樓。異域秋聲攪別愁。今日靑門分手處。天涯懷抱更悠悠。去年與去非朝天。到登州先後發。去非有那堪黃縣夕。落葉聽寒樓之句。岡老云亡義事休。高風緬邈日悠悠。誰憐九月江南客。未授寒衣向北州。東岡李相公謫靑海。日去非竄赴石幕。憐其寒薄。有同被夜話之事云。</text>
<title>次金沙溪丈養性亭韻 名長生</title>,<text>山下溪流溪上亭。夾溪沙白映溪淸。溪邊愛聽溪聲坐。溪月初生溪雨晴。</text>
<title>贈趙善述赴善山 名纘韓</title>,<text>金烏陰洞雪成堆。二月星壇春始廻。山鳥杏花依舊在。催詩應待使君來。高麗鄭以吾詩。衙罷乘閑出郭西。僧殘寺古路高低。祭星壇畔春風早。紅杏半開山鳥啼。</text>
<title>山人玄悟詩卷</title>,<text>山人不道世間情。邂逅談山至日傾。窮巷雪中門獨掩。松風吹送海濤聲。</text>
<title>贈關東按使尹仲素 四首○名履之</title>,<text>欲辦東遊計不全。羨君先着祖生鞭。塵緣衮衮浮生老。孤負名山又一年。淸平古寺老煙霞。曾是前朝隱士家。聞說西川絶瀟洒。此間安得共婆娑。關東歌曲最淸新。樂府流傳五十春。文采風流今寂寞。世間誰見謫仙人。鏡浦仙遊樂未央。海山佳興欲淸狂。江陵自古風流地。好試平生鐵石腸。</text>
<title>贈金同樞守吾南歸 名存敬</title>,<text>兩翁相對雪盈頭。同閱人間甲子周。衰病不堪湖海別。楚雲秦樹夢悠悠。</text>
<title>贈尹參議定卿朝天 名安國</title>,<text>朝天使者紫髥翁。萬里征帆萬里風。遙望帝鄕天際去。五雲多處玉宸宮。</text>
<title>尹靜春赴星州。追索別詩。口占寄贈。名暉</title>,<text>別離迢遞歲時闌。幾度相思幾染翰。詩句未成心緖亂。暮年深覺說情難。</text>
<title>寄尹靜春 四首</title>,<text>城西借屋住比隣。屈指如今三十春。篋中詩句依然在。世上朋游減幾人。天地重恢日月新。南荒遷逐獨憐君。江湖雷雨掀龍蟄。再整衣冠謁紫宸。河流橫潰捍不得。玉輦蒼黃駐海陬。可憐一箇老措大。哀魂㵕澹天地愁。哀白沙衰年人世百無貪。一念惟存靜味甜。遙想郡齋淸坐處。伽倻山色滿疏簾。</text>
<title>石室守歲 是日大風</title>,<text>山木驚號萬竅通。燭花搖幔小庵中。尊空一盞屠蘇酒。窓打三更滾雪風。</text>
<title>寄吳晴川大斌叔憲甫 四首</title>,<text>相逢邂逅卽相親。海內論交海外人。惆悵幾年書信斷。書來還復一傷神。萬里滄溟萬丈厓。憶同仙侶倚蓬萊。飄然戲鶴驂鸞外。笑看鯨鵬雪浪堆。蓬萊閣在丹厓山上壯志無成已白頭。十年流落古東牟。淸湍脩竹依然在。幾度蘭亭夢裏遊。晴川卽會稽人聞道胡塵暗帝城。西來消息不分明。書生袖裏龍泉劍。跨海何由斬巨鯨。</text>
<title>寄謝濟南張察院 名延登。張公敍余朝天錄。</title>,<text>玄晏先生敍一言。左思三賦萬人喧。白頭窮海知音少。長向黃山結夢魂。黃山在濟南</text>
<title>寄張萬選擧之，萬鍾叩之兄弟。張延登兩子</title>,<text>寄淸園裏曾遊處。觸目琳琅映玉山。惆悵同時不同國。世間何地更追攀。</text>
<title>石室寄贈金孝徵赴善山 名應祖</title>,<text>夜雨空山十月雷。老夫無睡起徘徊。浮生離合何須歎。萬事如今摠可哀。</text>
<title>夢作 當在上</title>,<text>縹緲行裝上玉京。轉來浮世入層溟。長風萬里波濤穩。却喚登州作短亭。下句足成</text>
<title>贈妙寂僧</title>,<text>妙寂禪房隱翠微。石門松逕客來稀。蒲團睡起無餘事。滿樹蟬聲獨掩扉。</text>
<title>山翁</title>,<text>山翁閉戶山家靜。香盡煙消復灰冷。睡熟夢酣黑甜甜。鴉鳴鵲噪昏不醒。</text>
<title>寄東陽尉申君奭</title>,<text>君家雪景正佳哉。畫屋疏簾相對開。寥落草玄楊子宅。硏池氷合筆鋒摧。</text>
<title>歸田</title>,<text>夢想平生在一丘。白頭今日始歸休。焚香宴坐忘言處。雲自無心水自流。</text>
<title>次韻謝稚川尹相國 二首○名昉</title>,<text>殘年趨世百無聊。事躓歸田未足高。東府故人侯霸在。舊情珍重寄書遙。海禽鍾鼓元無樂。山木靑黃故是災。三畝屋廬淸似水。百年心事冷於灰。</text>
<title>次韻謝鶴谷大學士 洪相瑞鳳</title>,<text>白首歸田苦不早。田園松菊皆荒草。獨憐門外石頭泉。依舊淸涵月影倒。</text>
<title>石室漫詠</title>,<text>文章鮑謝終何用。勳業蕭曹竟未奇。林下日高春睡足。乾坤都付一希夷。</text>
<title>答蒼石李叔平 名埈</title>,<text>世俗紛紛漫外親。愛君襟抱獨天眞。翛然石室金臺下。惆悵相思又一春。</text>
<title>次韻竹陰寄詩</title>,<text>深悔勞心誤半生。世間萬事故難平。閑來始得淸虛境。不問無情與有情。</text>
<title>答竹陰夜話追寄之作</title>,<text>閑居捫舌謝諵諵。疇昔從容戀未堪。林下向來憂國淚。夜闌相對濕秋衫。凄風淅淅曉飛霜。極目蕭條野色黃。寒葉擁門人跡斷。小窓深閉獨焚香。</text>
<title>贈永嘉倅宋希建 四首</title>,<text>山中寂寞掩柴扉。花落鶯啼春又歸。惆悵故人千里別。楚雲秦樹恨依依。花山歸路白雲間。鳥嶺龍湫四月寒。君去映湖樓下望。玉京何處是長安。投紱歸田老病催。寂寥門巷少人來。悠悠世上無窮事。水閱雲浮萬念灰。豐山古縣曲江邊。喬木人家幾百年。遙憶故園歸未得。白頭臨別秖潸然。</text>
<title>銀臺移告。奉院中諸寮。</title>,<text>華岳峯前松檜陰。靑楓洞裏白雲深。先生杖屨無行跡。門外客來何處尋。</text>
<title>寄梧窓朴子龍忠原謫居 名東亮</title>,<text>芳草年年遠別離。王孫何日是歸期。客心應似琴臺水。日夜西流無歇時。</text>
<title>次李承旨天章舟過江亭韻 名明漢</title>,<text>淸江歸棹水雲間。江上虛亭鎖碧山。聞道悤悤不繫纜。興來他夜雪中還。</text>
<title>聞李忠原道章棄官寄詩 名昭漢</title>,<text>四月靑郊紫馬飛。蕊原山水被光輝。秋風擬赴琴臺約。惆悵陶潛早賦歸。</text>
<title>送兪學士省曾出補淮陽</title>,<text>古柏林中石路微。官居寂寞吏民稀。山深臘雪春猶在。四月廚盤始食薇。</text>
<title>挽敎授柳襑</title>,<text>旅食靈臺兩鬢華。天涯回首幾思家。秋風始挽孤舟去。一片銘旌落日斜。</text>
<title>贈順天宰鄭維城 爲養出補</title>,<text>烏川學士美無央。人道宜盛白玉堂。千里一麾江海去。故情非獨別離傷。萬戶樓臺水竹鄕。豪華自古擅南方。少年太守美如玉。夾路爭看天上郞。三十專城古所稀。人間至樂老萊衣。君家二美兼今日。世路悠悠枉是非。春滿田家布穀飛。訟庭無事晝簾垂。花陰不動琴書靜。想見焚香宴坐時。</text>
<title>送尹德耀出尹完山</title>,<text>同在先朝管北郵。少年爲客不知愁。只今老病艱虞日。垂淚臨岐說舊遊。豐沛名都十萬家。家家栽種競繁華。最怜三月桃花節。日映紅蒸萬樹霞。</text>
<title>送金中丞世濂左降玄風</title>,<text>同赴經筵聽玉音。丁寧開視聖人心。一言放逐南荒去。秋熱難憑古到今。</text>
<title>送李承旨文伯赴公山 名楘</title>,<text>積雨連旬漢水渾。江南行客正消魂。明時到處皆恩寵。莫向長沙弔屈原。</text>
<title>次怡叔落花韻 趙希逸</title>,<text>誰敎零落又催開。散萬飛空合一堆。物理本來皆偶爾。等閑溝水與莓苔。</text>
<title>次山人普雲詩卷韻</title>,<text>四山松櫟暗千章。絶壁飛泉洒面涼。好向此間無限睡。莫從城裏覓詩忙。</text>
<title>陶山草堂夜雨</title>,<text>五更孤枕夢初驚。山雨松風萬壑鳴。忽憶昔年南海上。扁舟夜泊濟州城。</text>
<title>見病鶴有感 二首</title>,<text>雙翎凋雪頂消丹。失侶孤鳴瘦影寒。爲報梧桐莫飜露。且容仙夢到三山。仙方十載誤還丹。衣染緇塵鬢雪寒。今日病懷人似鶴。不堪回首叫靑山。</text>
<title>篷軒八詠 鄭直長好學西江寓舍</title>,<text>平沙雪漫水洄洄。草色茸茸淨似苔。孤棹夕陽乘興去。每年寒食踏靑來。右栗島芳草隔岸靑山一帶斜。淸江迥抱白鷗沙。微風小雨春光淡。十里漁村處處花。右棠山煙花日日軒窓對翠微。箇中飛動儘天機。孤雲莫道無心出。猶戀深山暮暮歸。右冠岳歸雲江邊老石十尋高。潦漲今朝沒一篙。虛檻晩來迷汗漫。杳然遐想寄蟠桃。右籠巖新漲江頭千樹亞西風。海客孤帆出斷峯。未盡一杯偸眼望。瞥然飛過杳無蹤。右鷺梁風帆平湖十里桂舒華。搖蕩浮光委萬波。獨向夜闌橫望處。冷蟾寒兔鬪金蛇。右龍湖秋月雙樹交陰密葉稠。暮天歸翼倦爭投。安巢未必高枝好。何事喧煩苦不休。右杏林暮禽長河欲沒大星低。淡霧橫江水色迷。認得釣船廻棹處。幾家燈火候沙堤。右麻浦曉燈</text>
<title>題李仲實畫帖 二首</title>,<text>邂逅尋幽本不期。坐來無事試圍棋。游絲碧落空虛地。盡日相看下子遲。枯木槎牙亂水回。雪峯重疊凍崔嵬。山中定有幽期在。日暮危橋策蹇來。</text>
<title>又題蘆雁圖</title>,<text>亂荻深蘆水一涯。閑飛靜集自相宜。江湖處處多繒繳。須戒銜魚得意時。</text>
<title>淸風池閣懷舊有感</title>,<text>溪堂陳跡四年中。往事悲歡一夢空。徙倚曲欄初月上。泉聲岳色舊時同。</text>
<title>次持國東岡愴懷之作 二首○張相維</title>,<text>詩來切切動悲涼。舊跡難尋綠野堂。春盡廣陵江上路。薺花開遍草連岡。江湖身世日凄涼。携手何人共上堂。欲向九原論往事。一心終在李東岡。</text>
<title>陶山齋舍前。堂兄所植梅花盛開。感而賦之。堂兄時謫吉州</title>,<text>窓外梅花手種時。慇懃相待歲寒期。春風不度磨天嶺。惆悵花開知爲誰。</text>
<title>黃參議廷式夫人挽</title>,<text>寂寞孤村西日微。孀閨母女靜相依。母亡女在唯聞哭。謫去天涯兒未歸。</text>
<title>高善行湖莊。賦齋洞春花。名用厚</title>,<text>上方遺跡老莓苔。石眼依然翳草萊。唯有蜀禽啼血在。年年花染滿山開。</text>
<title>次王給事夢尹遊楊花渡韻 二首</title>,<text>草香沙暖暮江頭。搖漾晴波沒白鷗。淸興別懷俱不盡。醉歸更漏報三籌。雲歸天上水歸潮。此地分襟後會遙。屈指海槎升漢日。井梧初落斗回杓。鰍生。七月將赴京師。</text>
<title>贈鄭士朝赴江陵 松江相公之子。名宗溟。</title>,<text>關東歌曲遍流傳。相國淸風紫府間。四紀郞君重到日。鏡湖依舊白鷗閑。</text>
<title>山居食薯蕷</title>,<text>劚出陽林老王延。甑中香氣鼻端傳。凝霜白蜜眞相得。雙味由來勝百羶。</text>
<title>送羅修撰夢賚赴江東 名萬甲。言事特除。</title>,<text>關外山川昔壯遊。送君今日更悠悠。閱波亭下龍橋在。萬古滔滔江自流。</text>
<title>寄題金子雲山雨亭</title>,<text>山色空濛水色迷。入簾輕雨細如絲。江風一陣微涼動。正是幽人睡足時。</text>
<title>牡丹始開。次趙深源丈病未賞花韻。名浩</title>,<text>淸和佳節牡丹天。命伴尋芳憶少年。禪榻鬢絲今日事。悄然無興對嬋娟。</text>
<title>銀溪驛</title>,<text>少年叱馭效王尊。此路曾經幾往還。今日重攀九折險。白頭筋力試應難。</text>
<title>鶴城示鄭佐郞雷卿</title>,<text>鶴城三月花滿枝。鶴城行人腸斷時。千里歸心懸落日。一年春色負佳期。</text>
<title>高原客舍次板上韻 二首</title>,<text>淸晨驅馬到西暉。驛路緇塵染素衣。五度出開成底事。悠悠六十二年非。悄然孤館倚斜暉。落絮飛花亂客衣。滿地蘼蕪春已晩。風光猶是故鄕非。</text>
<title>文川途中</title>,<text>野雉朝飛隴麥靑。泠泠一澗繞村鳴。提籠蠶女摘桑去。帶饁田翁叱犢行。</text>
<title>贈安邊使君沈子順。我伯氏在政日。新構衙軒。遍植梨樹。命曰香雪。今已二十五年。開花甚盛。感懷賦此。子順名諿</title>,<text>聞說東軒結構宜。春來花發繞階墀。憑君有意封嘉樹。莫忘前人手植時。</text>
<title>新安道中 淮陽驛名</title>,<text>綠水靑郊復白沙。棘籬茅屋兩三家。桃花深處柴門閉。楊柳陰中一逕斜。</text>
<title>金化客舍</title>,<text>老病驅馳氣益低。倦投山館月初西。小堂如水花陰靜。愛聽幽禽自在啼。</text>
<title>豐田驛曉起</title>,<text>春宵山館雨凄凄。旅夢初回第一鷄。欲向北寬亭上望。蓬萊何處五雲迷。登亭可望三角山</text>
<title>抱川客館有感</title>,<text>荒墟處處少人家。古木斜陽集亂鴉。浮世幾回興廢事。春風自發野桃花。</text>
<title>次韻寄姪光炫三水謫居 四首</title>,<text>長安結綬舊朱簫。櫪馬林鴉醉半宵。惆悵阿咸千里外。一杯誰與慰正朝。除夜關山千里未歸客。明月三更杜宇聲。豈不思歸歸不得。一聲啼了一傷情。聞鵑琴中誰復辨峨峨。好事兼無載酒過。山下小堂春晝閉。雨餘深院落花多。黃鳥飛來送好音。綠陰無隙小庭深。幽人忽起關山夢。起望關山淚滿襟。右二首山居卽事</text>
<title>送蔚山守吳暹</title>,<text>鳶肩紫袖海中仙。異事流傳幾百年。君去開雲臺上望。處容遺跡水連天。</text>
<title>鰲山雜詠。贈柳安世赴長城。八首○名時定</title>,<text>南行六百八十里。山拱金鼇小縣開。紅稻碧梧秋色裏。橘香茶火興全催。右縣裏迢迢葦嶺上靑雲。南北風煙此隔分。千里出關鄕國遠。幾人回首駐斜曛。右葦嶺嵐巓水壑路盤回。石仄苔荒古堞摧。金戟鐵衣爭戰地。冷雲衰草至今哀。右山城喬木脩篁古驛村。紫薇花發映籬門。舊遊長記南征路。明月高樓有斷魂。右丹巖驛白巖山洞水分流。形勝中間有小樓。曾讀牧翁樓上記。羨君今日少年遊。牧隱記有恨不少年爲客之語。蓋用唐人雙溪寺題詠也。右雙溪樓古跡遺墟寄碧巒。東峯詩板亦無存。百年往事憑誰問。唯有寒潭鎖月痕。金時習有題詠右印月寺家家白苧作春衣。梅肉榴房竹筍肥。霜落陰崖收蜜液。雪消南澗試茶旗。右物產湛翁風節是吾師。健筆淸詩更擅奇。莫恨當時俱未識。後來還有子雲知。右河西先生</text>
<title>寄錦城吳使君竣</title>,<text>千里湖南驛使稀。秋懷寥落更依依。相思欲寄音書去。鴻雁紛紛漫自飛。</text>
<title>贈完山尹吳端</title>,<text>枌樹楡林擁沛豐。百年佳氣鎭蔥蔥。升平舊俗應猶在。須向歌坊問大風。</text>
<title>再答長洲 尹暉號</title>,<text>危途顚躓謗如山。歸袂秋風不許攀。自笑顧郞元未黠。爾來身計太疏頑。</text>
<title>次陶齋尹時晦韻</title>,<text>別多會少常常憶。身老時危事事怜。最是山禽不愁思。白雲相伴宿簷椽。</text>
<title>山人道俊詩軸次韻</title>,<text>三年伏枕困沈痾。瘦骨峥嶸雪頂峨。花落鳥啼春又過。寂寥依舊廢吟哦。</text>
<title>自鷺梁乘舟泊廣陵</title>,<text>東風吹雨過龍沙。十里樓臺兩岸花。幾處曲欄人似玉。綠楊如畫映紅霞。</text>
<title>送求禮宰申湸 二首</title>,<text>乞縣江南吏事稀。小堂衙罷晝簾垂。紅蕖綠稻秋香裏。京洛親朋入夢思。金學士克己本縣題詠。有紅蕖綠稻之句。別路悠悠千里外。行年鼎鼎六旬中。平生未訪頭流岳。夢裏期君杖屨同。</text>
<title>贈臨陂宰趙涑</title>,<text>再叩郊扉問禿翁。藹然風誼古人同。乘秋一鶴凌湖去。悵望離情石室中。</text>
<title>謝鶴谷洪判書惠白蠟淸香</title>,<text>一雙白蠟白如脂。畫省封題寄野扉。翦燭燒香了閑夜。何人顚倒未明衣。</text>
<title>讀芝峯詩有感 李公睟光號</title>,<text>芝峯自敍。嘗夢至一處。山頂樓閣。有金冠翠袍之人。請賦詩。口占一句曰紅雲紫府舊三淸。誰識前身衛叔卿。其人曰是也。遂覺足成云。天上前身衛叔卿。鸞驂一返杳三淸。紅雲紫府神仙樂。白首人間故舊情。芝峯已仙去故云</text>
<title>山人印堅詩卷次韻</title>,<text>山居終歲少人來。寂寞柴門久不開。京洛紅塵幾千尺。也無一點到靈臺。</text>
<title>敬次伯氏韻。寄姪光炫三水謫居。九首</title>,<text>塞上旅味。余所備嘗。想謫裏懷抱倍苦。詩中代敍一二。萬仞胡山一片城。朔風哀動曉笳聲。長安使者明朝發。燈下裁書寄遠情。逐客無隣影伴身。塞鴻摧翮海沈鱗。故鄕一別音書斷。誰慰天涯失侶人。殊鄕事事故鄕違。八月邊風雪作威。地窖避寒疑塚是。山精捎戶似人非。五月嚴霜草木災。石田瘦麥不成胎。胡鷹始乳秋風起。隴水潺湲日夜哀。厚峙嶺頭四時風。甘亭棧北險難通。萬木刺天人不見。誰言陽山天下窮。胡天直北白頭山。江界之東連雪寒。雪嶺白山無限際。欲從何處望長安。愁心永夜獨依依。城上三更刁斗稀。平明吹角遙相報。雪後前山探馬歸。孤懷襞積向誰披。一閉關梁節序移。京國衣冠新寵渥。何人腰下印纍纍。曾躡花甎上木天。謫來還復夢鈞天。孤臣未死心猶血。夜夜燒香拜九天。</text>
<title>贈靑山宰趙㴶</title>,<text>靑山古縣白雲間。處處人家掩竹關。想得到官多暇日。一區泉石弄潺湲。</text>
<title>竹陰聞余遊淸平。寄詩二首。次其韻。</title>,<text>煙霞石室歸山客。藥物城陰閉戶人。惆悵此生餘幾許。相思又過一年春。淸平山水十分淸。投老淸遊夙計成。只欠錦囊收不得。松風月色與溪聲。</text>
<title>次韻尹參判時晦滄浪亭寄詩 三首</title>,<text>雨過潮生江面平。渚花汀柳屬新晴。蒲團木枕睡初起。何處煙波來笛聲。漁翁日日上漁磯。或棹孤舟去不歸。明月滿江天似水。却疑身世世間非。聞君浪跡出塵中。投老江邊作釣翁。欲向琴高訪消息。秋風同上赤鯶公。原韻 陶齋楮島煙波十里平。白鷗來去溓春晴。酒醒高閣無情思。檻外漁歌三兩聲。垂柳陰陰掩石譏。釣魚隨處坐忘歸。終南咫尺休回首。一點紅塵有是非。滄浪亭在水雲中。亭上婆娑鶴髮翁。鸂鶒藜花隨釣艇。一竿終不換三公。</text>
<title>再酬谿谷大學士 二首○張持國號</title>,<text>葉落花開秋復春。天機衮衮逐時新。無窮歲月無窮事。斷送今人作古人。竹奴攪夢草堂靜。松磵洗心山水冷。自無好事載醪過。莫道先生愛楚醒。附 谿谷一枉淸詩經幾春。今朝開篋故情新。閑拈禿筆驅蛇蚓。爲寄金臺石室人。木落歸根動復靜。忙時熱過閑時冷。淸風五月北窓眠。不要茶甌爲喚醒。</text>
<title>送金參議伯厚朝京 名堉</title>,<text>雲帆一擧鳥無蹤。銀漢星辰路自通。曾記玉皇宮殿裏。桂花香雪九秋風。</text>
<title>金剛山人法演詩軸次韻 二首</title>,<text>蓮社當年五老峯。虎溪來往有陶翁。金剛石室無多地。今日還堪嗣古風。楓岳山中白足師。蓮華貝葉本神奇。秋風遠過終南下。添得詞林幾首詩。</text>
<title>贈天磨山人鍾英 二首</title>,<text>香山居士休官日。廬岳高僧結社時。石樓風煙虎溪水。棕鞋竹杖好相隨。汲泉烹茗松風起。欹枕燒香篆縷輕。浮世幻身都兩忘。山僧何事獨關情。</text>
<title>贈宋掌令希進赴淸河 論事忤旨特除</title>,<text>知君此去意悠哉。苦竹寒梅擁畫齋。蟹擘正肥官酒熟。霜鞾待漏不關懷。</text>
<title>李楊口光源挽詞</title>,<text>專城本爲養親計。一往不歸親柰何。泉下人間父子別。白頭雙淚欲飜河。</text>
<title>寄趙江陵怡叔 二首</title>,<text>臥病山中獨掩門。故人消息杳難聞。酒杯詩卷俱抛遣。愁對寒林下夕曛。千里相思度九秋。白雲滄海夢悠悠。月明羌笛梅花曲。何處玉人愁倚樓。</text>
<title>蔡平陵亨後臨行索贈。別後因便題寄。二首</title>,<text>古玉先生有遺集。一篇一讀一凄然。只今前輩風流盡。世上無人識醉仙。蔡是古玉鄭碏宅相平陵驛舍淨如洗。宜着西山不愧衾。遙想夜深燈火靜。洞仙來聽讀書音。</text>
<title>有懷谷城宰愼士豪 名三俊</title>,<text>歲暮離愁逐日深。夢中不覺到江南。竹林月出小堂靜。人與梅花相對參。</text>
<title>澤堂李汝固自三品增秩拜大學士。曾聞容齋亦爲守大提學。斯文稀闊之事。復見於一家。聊此題奉。汝固名植</title>,<text>容齋初秉文衡日。聞說腰金尙未鐫。却喜賢孫能趾美。詞林異事更堪傳。國制。正品方帶鈒金。</text>
<title>贈關東按使趙仁甫 名廷虎</title>,<text>白頭翁送白頭翁。千里山河夕照中。未補聖朝空老在。百年人事恨無窮。</text>
<title>哭金察訪孝彥 名昌祖</title>,<text>晩築亭前秋日黑。山風蕭蕭水激激。夢中相見未分明。覺後屋梁留月色。</text>
<title>丹月滯留 以下丁丑後所作</title>,<text>北風寒雨滿前林。鳥路雲埋不可尋。山店閉門燈火盡。寂寥孤枕五更心。</text>
<title>長安</title>,<text>長安形勝洛陽宮。伯業雄圖一夢中。白髮老臣猶未死。西風殘照泣無窮。</text>
<title>除夜</title>,<text>寒燈一點伴人明。默坐三更盡五更。骨肉流離鄕國遠。天涯垂淚獨傷情。</text>
<title>立春</title>,<text>大明天子大明宮。正朔年年下海東。今日春光爲誰好。三韓草木帶腥風。</text>
<title>感意 四首</title>,<text>扈蹕前年駐漢南。會稽遺恥到如今。殘生不是貪生者。尙在人間負宿心。國破家殘身落南。逢人羞愧說當今。柴門倚杖看新月。誰識山中此老心。種蠡高名揭斗南。古人何必勝於今。誰知西磵菴中客。獨抱當時管樂心。常怜庾信賦江南。千古哀詞動至今。地下定逢徐散騎。燕歌楚老若爲心。</text>
<title>病中書懷</title>,<text>鶴峯西畔草堂深。五月淸陰爽客襟。萬事世間都已變。氷壺一片尙初心。次韻 仲靜傍山籬落樹陰深。一榻淸風快散襟。萬事世間無係念。白頭惟有戀君心。</text>
<title>贈李上舍以存見訪</title>,<text>淸秋別恨轉依依。千里雲山匹馬遲。今夜草堂明月裏。百年心事許君知。</text>
<title>秋扇</title>,<text>削竹裁藤意匠工。洪鑪天地策奇功。炎涼易變人情薄。零落秋風故篋中。</text>
<title>西磵草堂偶吟</title>,<text>石室先生一角巾。暮年猿鶴與爲群。秋風落葉無行跡。獨上中臺臥白雲。近家有寺。名中臺。</text>
<title>九日輞川龍潭寫懷</title>,<text>楚國迢迢天一涯。江山搖落九秋時。騷人萬古無窮恨。只有當年宋玉知。</text>
<title>金孝徵南厓精舍</title>,<text>聞道南厓小築完。白雲籬落碧松關。何時得遂分山約。藜杖緇巾共往還。曾有寄住鶴麓之計故云元祐遺賢幾箇完。暮年心事暗相關。紛紛冠蓋遼河路。却笑南翁去不還。右漫懷自詠</text>
<title>復用完字遣意</title>,<text>金甌一缺更難完。萬事都無寸念關。惟有故山松柏路。年年寒食夢中還。</text>
<title>夢與湖陰，企齋同賞。</title>,<text>近代詞場孰主盟。湖翁企老最先鳴。夢中邂逅同追賞。豈許斯文在後生。</text>
<title>寄仲靜赴羅州 六首</title>,<text>兄在南州弟在京。忽聞分竹錦官城。相思不得臨岐送。千里題詩寄遠情。遙聞五馬向天涯。嶺外湖南信使稀。惆悵不如衡浦雁。秋空穩着一行飛。詩中高詠鶺鴒詞。樂府悲歌遠別離。世事艱危身老病。此生會面定難期。流年世事兩無端。水閱雲浮摠不還。去歲輞川同賞地。菊花楓葉自成斑。葦嶺蒼蒼錦水洄。鶴橋東畔古城隈。自聞皁蓋南征後。夜夜分明夢裏回。燕國文章一代優。昔年恩譴此爲州。佳篇妙句多流落。今日憑君箇箇收。</text>
<title>書懷寄遠</title>,<text>梨花落盡柳花飛。芳草年年客未歸。天外美人消息斷。東風吹淚滿征衣。</text>
<title>題畫</title>,<text>誰家亭館待人歸。稚子相携候竹扉。漁艇欲廻山月上。水禽驚破暝煙飛。暝一作渚</text>
<title>題唐白虎山水圖</title>,<text>煙巒水壑重重隔。竹徑松門曲曲通。何處江山有此境。怳然相對夢魂中。</text>
<title>贈一淸上人</title>,<text>鶴峯深處小菴淸。曾與山人約一行。惆悵四年猶未到。松風澗水夢中聲。</text>
<title>次韻寄仲靜 三首</title>,<text>聞道新堂對碧岑。朝朝柱笏興難禁。東南美景無因共。明月淸風夜夜心。衙散公庭雁鶩稀。坐看雲物變成虧。荷香冉冉波光動。時有元央浴兩池。與君疇昔幾分離。此日偏敎惱別思。自是暮年人事異。相逢非復易前期。</text>
<title>又次夢到淸風溪韻</title>,<text>華屋沈沈更未歸。棣華零落鶺鴒飛。餘生不向江都路。忍見城南一片衣。</text>
<title>夜起獨行</title>,<text>南阡北陌夜三更。望月追風獨自行。天地無情人盡睡。百年懷抱向誰傾。</text>
<title>寄趙參判持世 名緯韓</title>,<text>南宮白馬故人情。夢裏相逢不盡傾。明月滿窓秋夜永。幾時重對話平生。</text>
<title>歲乙酉八月八日。左議政鶴谷洪公卒於位。當宁軫股肱之慟。士林興典刑之慕。友人安東金某。爲公爲私。愴焉愾焉。將敍平生。以陳情素。述德音以告來世。迫此衰朽。銜哀未宣。嗚呼哀哉。聊作短章。用代相挽。五首</title>,<text>天文晉史中台拆。邦國周詩殄瘁傷。白髮餘生欲無賴。病眸空有淚滂滂。論交始記篠驂下。推轂終思藝苑前。世上知音幾人在。老夫從此絶琴絃。道山三世文章盛。相府重來德業新。欲識英姿與爽氣。凌煙遺像尙精神。平生心事無畦畛。暮景存亡有後先。湘水驛南秋葉路。病來孤負哭新阡。春日炎天幾度書。書來美味溢寒廚。折甘分少公餘事。親故如今更有無。</text>
<title>奉寄南坡台案 沈相悅</title>,<text>南磵春廻雪水來。想携筇杖試徘徊。無緣得似少年日。相就依然一笑開。</text>
<title>病中懷舊。詠懷贈別海恩尹侍郞出按北關之行。八首○履之</title>,<text>咸原自是興王地。鬱鬱蔥蔥佳氣多。白嶽倚天如玉闕。成川入海似銀河。樂民樓上倚春風。半捲朱簾夕照中。俯壓西郊六十里。北方形勝此爲雄。風流江漢杜元凱。綜理長沙陶士行。兩府功名皆可繼。古來豪傑識人情。高山北去草原驛。蔓嶺東邊元帥臺。四十五年今一夢。碧雲千里思悠哉。何來車馬駐柴荊。里巷傳呼笑語聲。七十餘年三世誼。喜君猶有故人情。臥病郊原斷往還。不知時序轉流丸。蓬門今日爲君掃。花發鳥啼春已闌。長松怪石水聲中。夢裏相逢一笑同。翰墨尙留人事異。九原何日更從容。余在嶺南日。先相國寄書。敍夢中團圓之會甚歷歷。至今遺札尙在篋中。人事已變。追憶愴懷。幷及之。月汀先生有遺集。至今無與託流傳。知公此去堪爲力。白首候芭望獨偏。</text>
<title>金希振挽 四首</title>,<text>龍灣江上別離時。握手丁寧待後期。萬死歸來君不見。百年人事恨無涯。歸來常擬卽相逢。誰道歸來事事空。生死一心應不改。更論懷抱九原中。往事滔滔去不廻。欲尋遺迹更堪哀。三龜亭上淸秋月。應有精靈化鶴來。君家兄弟竝芝蘭。異代何慙繼二難。孝友不將生死別。一時歸侍夜臺歡。</text>
<title>金𡒊挽 三首</title>,<text>谷底幽蘭澗底松。百年高眼不相逢。何人爲續西京筆。合寘儒林後傳中。愛君馴行盡天倫。兄弟怡怡有四人。今日摠爲黃壤客。忍看荊樹一枝春。素岳先塋松柏深。夢魂長向此中尋。秖今宗族多零落。野燒山樵恐不禁。</text>
<title>權察訪尙正挽</title>,<text>六年遙憶夢魂勞。千里書傳病在膏。潦倒一官終白首。可怜意氣爲誰高。自別蟬衫入廣寒。白頭相對每摧肝。餘生又送君先去。獨立窮途淚未乾。</text>
<title>贈訔上人</title>,<text>飄然雲衲問何來。甁錫遙從鳥嶺隈。惆悵暮年人事絶。鶴林泉石夢中廻。鶴駕山在安東。是余故鄕故云。</text>
<title>寄別仲靜赴洪州</title>,<text>酒盡歌殘欲上船。親朋立馬簇沙邊。誰知老病山中客。獨倚鴒原望渺然。</text>
<title>病中口占。贈關西方伯林載叔。名墰</title>,<text>病臥離懷欲斷魂。西京舊事不堪論。可憐乙密臺前水。萬古朝宗入海門。</text>
<title>次白軒李相韻 名景奭</title>,<text>小屋無燈坐夜深。病來心事百憂侵。一輪回雁峯頭月。照見孤臣萬里心。</text>
<title>別順天 三首</title>,<text>世事紛紛正白頭。一麾南去聖恩優。淸風松廣千年寺。坐破長安萬里愁。江南花事雨頻頻。市柳官梅處處春。想到郡齋多暇日。不妨孤嘯作閑人。老病經年身是幻。離愁黯黯醉無消。明朝各在靑山外。兩地相思更寂寥。</text>
<title>懷鳳巖李相 名敬輿</title>,<text>南厓雪後正蕭條。相國門庭更寂寥。千里一書那易寄。夢中空怨路迢迢。</text>
<title>尹監司鳴殷挽</title>,<text>淸名直氣動朝端。萬里雲飛不盡翰。寂寞海邊空旅宅。慈烏啼血鶺鴒寒。</text>
<title>次白軒李相韻 二首</title>,<text>爲惜殘紅坐石苔。年華何事苦相催。人生易老佳期隔。惆悵無由得再陪。次送春四山環擁一溪深。夜久虛庭露氣侵。無限病懷仍不寐。月輪徐轉到天心。次步月</text>
<title>寄題金孝徵鶴山新居</title>,<text>曾記南厓約共棲。近聞新築更堪携。秖今老病休來往。詩句聊分一首題。</text>
<title>正月二十日夜坐。有懷東岡相公。</title>,<text>相公一去三十年。紫府仙宮信不傳。世事如今欲誰問。白頭岐路獨茫然。</text>
<title>丁亥七月夢作</title>,<text>千里炎程一日廻。氷漿快倒瑪瑙杯。座中八九同行客。最是分明李白才。</text>
<title>題北伯李士深別章後 名厚源</title>,<text>老子今年七十九。筆力摧殘詩力減。爲君喚起舊精神。滿眼江山風雨暗。</text>
<title>聞北渚沈痾向蘇。詩以賀之。金相瑬</title>,<text>聞君滯疾洗沈綿。從此前期八百年。他日白蓮峯下路。相逢一笑故依然。</text>
<title>病中偶書</title>,<text>病來三月百無聞。盡日孤村晝掩門。陰壑雪深松檜冷。山風時作海濤喧。</text>
<title>病中上命再遣內醫。連賜藥物。蒙恩獲蘇。感恩有作。</title>,<text>太醫齎藥夜臨門。一一分從內府珍。老病此身猶有骨。九原終作感恩人。</text>
<title>臥病有懷。寄金判府景進兄弟。藎國蓍國</title>,<text>城上晴臨眺望宜。孟冬風日似春時。遙知二陸閑吟處。共到西頭夕景移。</text>
<title>題畫</title>,<text>水遠沙長日欲昏。行人南北共銷魂。橋邊借問尋碑客。何處雲山是鹿門。</text>
<title>贈別宋上舍民古</title>,<text>寒宵旅壁一燈昏。別恨撩人正斷魂。惆悵十年前日事。秖應長入夢中論。</text>
<title>山人道徽詩卷次前韻 二首</title>,<text>四年重到再徵詩。白足霜髭似舊時。誰識去來今世事。老房能記永禪師。老病歸田已太遲。只留書榻舊靑帷。世間萬事皆消歇。獨對山僧卷裏詩。</text>
<title>學宗詩卷次韻</title>,<text>溪水潺湲野菊斑。坐依斜日不知還。却嫌雲衲飜多事。去入蒼巒暝靄間。</text>
<title>題畫</title>,<text>飄然仙袂自何來。一片孤山萬仞臺。待到中宵更奇絶。金烏浴處海雲開。</text>
<title>口號贈瑞山李使君存吾</title>,<text>富城形勝海山中。聞說春來訟牒空。想得到官無箇事。一床書卷四時功。</text>
<title>題顧懷博古圖</title>,<text>古器縱橫誰識名。琴棋書法各留情。蕭然伴鶴孤吟處。獨愛山人玉磬淸。</text>
<title>南坡沈相，鶴谷洪相，北渚金相數年之間。相繼淪逝。不堪懷舊之思。聊賦一絶。</title>,<text>世間行止故難同。輦轂山林悵望中。耆舊一時零落盡。百年人事摠成空。</text>
<title>詠始祖太師事。示同宗諸君。</title>,<text>麗代論功在史編。煌煌吾祖冠張權。一時帶礪還餘事。淸白傳家八百年。</text>
<title>寄趙三宰飛卿 名翼</title>,<text>誰知石室山中老。還作耆英會上賓。白頭蹤迹眞堪笑。來往風塵不憚頻。</text>
<title>哭李存吾</title>,<text>八月秋花照碧山。當時後會待春還。如今旅櫬君先到。更覺人間是夢間。</text>
<title>別李晉州尙逸 二首</title>,<text>晉陽官路接天涯。八十殊非遠別時。人世由來須信義。莫敎虛度百年期。丹旌畫翣使君車。千里攀號只兩孤。天道茫茫風俗惡。可怜哀怨李存吾。右哀李存吾</text>
<title>道嚴詩卷次韻</title>,<text>寶蓋山前寶殿開。幾隨金像共徘徊。人間一息成千古。莫把三生說去來。</text>
<title>秋懷</title>,<text>異鄕時景晩。久客自傷心。病葉迎風下。陰雲翳日沈。鳥歸山欲暝。蟲語夜將深。惆悵無窮意。參橫費獨吟。</text>
<title>次舍弟仲靜韻</title>,<text>喬木寒聲盡。窮簷鳥語悲。高風吹雁背。薄日閃蛛絲。玄晏空多病。陶公漫惜時。凄涼江海外。愁賦送秋詩。</text>
<title>泥城送人歸洛</title>,<text>極浦微茫樹。孤村黯黮煙。人從京國去。山與大荒連。芳草驕征馬。歸心趁暮鳶。斜陽無限恨。獨立野橋邊。</text>
<title>出使耽羅。雨留公山。奉呈牧伯堂兄休庵先生。</title>,<text>暫稅郵亭駕。聊聞燕寢香。羈懷俱寂寞。旅鬢各凔浪。風雨秋容晩。雲霞海路長。前期不可卜。離思更茫茫。</text>
<title>旌義縣客舍次板上韻</title>,<text>舊號瀛洲地。今稱小海東。神從何代降。風入聖朝同。閱世荒城古。浮天積水空。客來寒日暮。孤角瘴煙中。</text>
<title>朝天館雜興</title>,<text>波浪滄溟闊。星辰故國遙。羈心常忽忽。旅鬢日蕭蕭。鴻雁還無信。黿鼉肯作橋。風煙徒極目。長嘯倚華譙。</text>
<title>草原驛遣興 以下至富寧府板上詩。北路作。</title>,<text>落日下山椒。虛堂更寂寥。松聲起藥鼎。鳥影散林梢。兀爾身如化。悠然意自聊。棲遑亦吾道。到處任逍遙。</text>
<title>伯氏在定州寄詩敬次</title>,<text>連月風兼雨。乾坤久晦冥。夢歸關路黑。書到病眸靑。別語悽仍咽。離愁醉不醒。平生壯遊興。猶復在南溟。原韻 伯氏旅況今安否。音書久杳冥。頭從別後白。草入夢中靑。已矣時當否。胡然子獨醒。驅馳莫厭苦。猶勝泛滄溟。</text>
<title>洪原客舍。次板上韻。</title>,<text>北塞秋期近。西山爽氣多。羈形似枯木。望眼欲昏花。往事思偏惱。前程算更賖。升沈應有命。誰復怨蹉跎。</text>
<title>踰磨天嶺宿臨溟驛。是夜大雨。</title>,<text>峻坂凌千仞。郵亭借一宵。庭虛接夔魍。戶仄掛蠨蛸。稍喜前途近。還驚故國遙。鷄鳴不成夢。風雨聽蕭蕭。</text>
<title>遊七寶山。次李判官德溫韻。</title>,<text>世路難容跡。山靈不負吾。開雲出遠岫。浥雨掃歸途。厚餉何由報。新詩未可孤。麒麟與鼻白。從此眼中無。麒麟鼻白。二山名。</text>
<title>定平二愛堂。次韻贈府伯李君應丈。名慶禥</title>,<text>單父民無訟。琴聲不下堂。河陽地有待。花木儼成莊。涉境初揩眼。聞香更就塘。蕭然自多趣。連日醉壺觴。用扇對格</text>
<title>送蔚山倅尹定卿</title>,<text>我自北來日。君從南去時。盛朝才競進。吾輩數偏奇。霧樹千行遠。離歌一曲悲。男兒四方志。珍重歲寒期。</text>
<title>送李從事仲實赴統營</title>,<text>入夏添新病。乘秋返故園。親知惟有別。世事欲無言。聚散應常理。驅馳亦聖恩。南方頻驛使。折梅問寒溫。</text>
<title>富寧府。次板上韻。</title>,<text>客步移池上。年華動柳邊。羈心本多感。詩句更難圓。王事勞無補。征衣弊欲穿。蓬萊不可到。衰白媿群仙。</text>
<title>七夕次韻</title>,<text>流年不少駐。佳節更堪哀。白髮無端見。靑春可再廻。天孫銀漢外。苽菓綵筵隈。獨閉空齋裏。灰心乞巧來。</text>
<title>謝鶴谷惠滿月顧兔硯</title>,<text>聞道農州石。千金價未高。鑑人光似漆。磨墨潤如膏。寶月修新斧。窪池浴兔毫。文房添益友。詩興頓生豪。農州。日本地名。次韻 鶴谷疏瀨吾尤甚。文章子最高。秖能從朽木。枉許乞殘膏。重惠知銘骨。微忱效潤毫。還嗤食破陋。投筆始爲豪。</text>
<title>將赴儐幕。次東萊府伯李子敏道中見寄韻。</title>,<text>浮沈厭隨俗。勞拙媿承流。白首未歸去。東槎仍遠遊。乖心幾回事。臨路一年愁。賴是神交地。萊州卽義州。</text>
<title>次玄翁韻</title>,<text>城陰靜好處。世事不相關。俗客住無住。詩情閑又閑。日兼秋共晩。雲與鳥俱還。悵望南山色。神交紫翠間。</text>
<title>贈趙儀曹持世朝天</title>,<text>末俗太拘束。如君差不羈。頭低心肯屈。跡混語猶奇。掌禮官掄佐。朝天節許持。王冊一揖送。未用苦求詩。</text>
<title>天安旅舍夢一瓢 宋仁叟別號</title>,<text>平生好男子。陋巷一瓢翁。乍別情如係。殘宵夢忽通。白頭論氣槩。靑史數英雄。喔喔鷄鳴裏。孤燈逆旅中。</text>
<title>奇同福孝曾妻。自關東返葬湖南挽詞。</title>,<text>素帛引歸魂。泉塗綿九原。峽雲䨪白日。湖雨壓黃昏。契闊終相隔。辛艱豈復論。高峯應有後。餘慶待諸孫。</text>
<title>湖堂古松。次鄭壽伯韻。名廣成</title>,<text>醫俗嫌無竹。哦詩喜有松。雲霄擎一柱。霜雪任專攻。大廈終須用。高官肯要封。待看三伏日。淸籟盪奇胸。</text>
<title>次車復元松都懷古韻 名天輅</title>,<text>舊國荒臺廢。空城古堞摧。水朝楊浦去。山謁漢都來。玉盌胡人肆。金棺野火灰。遺民亦已盡。麋鹿自徘徊。</text>
<title>次梁子漸練光亭夕望韻 名慶遇</title>,<text>已去故鄕遠。難堪關塞情。小軒嫌寂寞。危檻就虛明。野望迷平楚。江流動晩城。從來佳麗地。誰與此爲京。</text>
<title>林畔館。次西坰使相韻。</title>,<text>絶塞逢三月。餘寒尙北風。麥波虛漲綠。花蕊實禁紅。落日行人少。荒年野戶空。羈懷無處寫。買醉憶新豐。</text>
<title>義州府尹嚴愰夫人挽詞</title>,<text>少小逢奇禍。伶俜託外家。移天光玉節。賜誥爛金花。鸞室沈痾盡。龍灣塞路賖。惟聞孝子在。泣血望天涯。</text>
<title>山人玄悟詩卷次韻</title>,<text>到老君恩重。歸田夙計非。匡時那有策。遣興亦無詩。佳節騰騰過。淸遊歷歷違。春來楊柳樹。羨爾自舒眉。</text>
<title>贈谿谷張判書赴羅州 論追崇典禮及羅萬甲直言被謫。忤旨特授。</title>,<text>燕國文章伯。荊門長史行。雷霆白日起。波浪大江橫。衣袖傷時淚。岐途惜別情。徵書應早下。五馬莫貪程。</text>
<title>重贈谿谷</title>,<text>久知留不得。臨別更情傷。去雁爭先後。浮雲失杳茫。山川含晩景。草木帶微霜。宋玉今無在。何人賦九章。</text>
<title>山人信行詩卷次韻</title>,<text>開戶望南岳。晴空翠色來。獨當幽賞處。正憶好詩才。杖錫敲門至。瓊琚滿袖回。眞堪慰寥寂。一詠一徘徊。</text>
<title>次竹陰送春韻</title>,<text>留春春不住。脈脈送將歸。燕在愁相對。鶯來悵失期。柳深先自合。花盡更無飛。采色如堪活。丹靑問顧癡。</text>
<title>題驄馬契會圖</title>,<text>何處秋晴好。秋晴御史筵。繡衣明曉日。驄馬動連錢。鐵氣生芝宇。霜威集柏顚。風流亦可悅。高會畫圖傳。</text>
<title>李都正挺漢夫人挽詞 夫人尹氏女</title>,<text>濮廟嚴宗祀。坡平選婦賢。纔榮鸞誥軸。忽卜錦嚢阡。幼女啼連夜。郞君病閱年。曉來哀挽咽。行路亦潸然。</text>
<title>送高善行朝天。兼賀冬至萬壽千秋節皇城解圍。</title>,<text>八月涼風至。行人解䌫初。煙塵關輔靜。雲物史臣書。紫極陪呼舞。靑宮進起居。明年梅雨節。片帆早歸歟。</text>
<title>送同年崔汝益赴金溝 名尙謙</title>,<text>憶昔金溝縣。公堂信宿過。森森繞墻竹。馥馥滿塘荷。勝賞關心在。重遊柰老何。送君無限意。回首一高歌。同榜三淸會。于今四十年。亂來存者少。老去別懷偏。縣綬君方繫。朝車我欲懸。升沈何足道。晩節各安全。</text>
<title>仲氏今是齋次韻</title>,<text>筋力衰年減。賓朋遠地稀。經營捐外事。應接息心機。迹隱名仍晦。身全道豈非。東墻避世地。何似此山扉。</text>
<title>殿中契軸</title>,<text>柏影千尋直。臺名六月寒。鴉飜曉呵動。驄躍路騶寬。一笑聲烘室。同心臭似蘭。風流未可泯。留跡後來看。</text>
<title>次李直講逢春丈韻 二首</title>,<text>故國千年鶴。淸波萬里鷗。田園唯某樹。江海欠扁舟。暮景偏添恨。新詩剩刮眸。西征在近日。風雪弊貂裘。鐫官謫滿百。度嶺里逾千。身屈何傷道。心閑是得仙。琴書一室內。風月曲江前。雲樹鄕關地。時時魂夢牽。</text>
<title>哭朴善山百原 名孝誠</title>,<text>王國循良吏。儒門篤厚人。臨民愛如子。擇友待逾身。一事寧容僞。平生獨任眞。嗇施天意閟。從古惜陳荀。</text>
<title>題贈李天安廷赫楊根新居 二首</title>,<text>卜築大灘上。茅茨屋數椽。靑山新活計。白鳥舊夤緣。雲氣琴書內。波光几案前。知君終老意。不羨洛陽田。新居何所事。生理此江邊。翦棘修荒圃。焚林種廢田。買鹺邀海賈。留客喚漁舡。辛苦爲官計。回頭愧昔年。</text>
<title>山人法林詩卷次韻</title>,<text>飽閑貧亦足。省事懶偏增。白髮何須鑷。靑雲不可登。才兼身共退。老與病相仍。寂寞蓬門外。求詩只有僧。夙計成虛擲。流年若僞增。殘生任潦倒。絶境阻攀登。豈是山林遠。由來世故仍。秋風動萬壑。深坐羨歸僧。</text>
<title>次韻寄玄翁春川謫居</title>,<text>貊國山川隔。維揚信息疏。佩應申蕙茝。跡自混耕漁。賈誼投湘賦。虞卿續魯書。行藏不早計。俱愧命巾車。</text>
<title>李上舍慶俒挽 故友李正言慶卓之弟</title>,<text>早得傾金諾。仍知有季心。覿顏曾未乍。輸腹久相深。洛北玄經廢。湖西白璧沈。如何伯仲挽。三載再霑襟。</text>
<title>石室次怡叔寄詩韻</title>,<text>新火淸明後。餘寒燕未廻。今朝小雨過。幾處早花開。烽燧猶驚報。蘭蘅且漫栽。天時與人事。愁恨日兼催。</text>
<title>仲氏今是齋次韻</title>,<text>床壁圖書靜。園林草木春。興來成獨往。酒熟迓比隣。杜子囊中玉。萊蕪甑裏塵。猶堪誇老健。何用諱長貧。</text>
<title>次張持國韻</title>,<text>甯戚歌牛下。嵇康鍛樹陰。賢豪多不遇。史籍故相尋。高位無玄識。窮途有素心。君詩重感慨。梁甫尙遺音。</text>
<title>次韻趙深源丈寓意</title>,<text>我愛山前柏。孤生水北涯。借雲防夜斧。乞雨長春枝。十抱方需用。千尋未訝遲。君看蒿艾茂。萬物在逢時。</text>
<title>佳丘道中</title>,<text>千峯望落日。萬壑聽秋聲。強策悠悠馬。貪趨衮衮程。地偏稀客子。歲熟足人情。處處民居好。飄零愢此生。</text>
<title>次韻贈申察訪功甫 名敏一</title>,<text>膠膠復擾擾。五十二回春。早慕希賢士。今慙避色人。鄕愁幾心折。世事獨眉顰。多謝申公子。柴門枉駕頻。</text>
<title>次李丈逢春韻 二首</title>,<text>節序三冬始。歡娛五夜深。詩當置盤玉。酒替辟寒金。隱隱風生壑。娟娟月滿襟。醉歸豪興逸。不作聳肩吟。歸田得上策。干世乏嘉謨。恥比窮途阮。寧同泣路朱。塞翁輕失馬。海岸少飛鳧。惆悵桃源隔。扁舟憶五湖。</text>
<title>贈趙叔溫赴茂長 名璞</title>,<text>魚稻銀川縣。江山百濟都。旨甘堂上奉。詩景筆前驅。佇列翹材館。還分竹使符。長沙今善地。賈賦也應無。叔溫曾歷白川，扶餘兩縣。長沙。茂長別號。</text>
<title>石室初夏。次竹陰寄詩韻。二首</title>,<text>花柳村村好。春歸亦似春。乾坤絶私意。風月屬閑人。醉墨聊成草。狂歌自任眞。須知得歡趣。一一摠怡神。暮景無多興。閑居斷送春。何關世上事。獨念意中人。夢破知身幻。機休見物眞。詩成寄同志。亦足會精神。</text>
<title>劉希慶詩卷次韻</title>,<text>環堵營三畝。穿渠作一池。高情自市隱。幽賞更花枝。長者門留轍。淸流軸滿詩。吾衰興盡日。悵望菊斑時。</text>
<title>送朴判書重老朝天。謝冊封世子。名鼎賢</title>,<text>寶冊降靑陸。琅函輸紫垣。恩銜帝錫重。官借使臣尊。渤海風濤闊。金臺雨露繁。壯遊兼寵渥。此別莫銷魂。借帶議政</text>
<title>次姜編修曰廣遊漢江韻 二首</title>,<text>綺席臨江曲。蘭橈傍渚東。晴沙望更白。夕照斂猶紅。地理山河壯。襟懷氣象雄。歸鞍待明月。高嘯倚長風。水鳥驚船避。漁人得雋喧。波生酒杯灎。潮落岸沙痕。樂極情兼盡。心通道自存。醉來乘月去。却似過吳門。</text>
<title>贈李學士景容赴鍾城</title>,<text>鷹隼朔風厲。氷霜關塞淸。靑綾罷禁直。白馬向邊城。箭出胡星落。營開漢月明。平生李太守。不愧隴西名。</text>
<title>金化客舍。見李監司仲實留板。感懷次韻。</title>,<text>地下呑聲別。人間歲月遙。永懷心惻惻。長逝水迢迢。陜路曾分化。棠陰尙採謠。平生懷舊賦。淚洒北征軺。</text>
<title>淮陽客館。次韻追懷嚴使君丈。名仁述</title>,<text>疇昔追歡處。重來感慨長。餘生鶴返柱。陳跡海成桑。古柏深留翠。春苗暗送香。不須隣笛起。流恨滿山陽。</text>
<title>鐵原府伯金正卿言三釜落水窮處有一村。眞避亂之地。路險不得到。悵望賦之。正卿名矱</title>,<text>聞道靈湫上。深藏避世村。生涯自耕鑿。洞府別乾坤。黃綺高風遠。朱陳舊俗存。一廛容我住。何必問桃源。</text>
<title>豐田驛。自壬辰兵後無館宇。行旅病之。府伯金正卿新構小堂。堂成而余行適至。余至而久旱適雨。喜而賦之。</title>,<text>古驛堂新闢。春官奉使廻。東民三月望。好雨此時來。喜色歸農畝。歡情溢酒杯。天時與人事。今日摠佳哉。</text>
<title>送金參議蓍國朝京賀千秋節</title>,<text>海國千秋使。天文一客星。心輕渤澥黑。目了泰山靑。玉帛修朝禮。衣冠謁禁扄。燕齊萬里道。詩句幾樓亭。</text>
<title>光陵奉審後宿奉先寺。次同行張判書持國韻。</title>,<text>閟閣喬山裏。丹靑煥楝梁。百靈朝肅肅。萬木擁蒼蒼。苔石看神獸。叢林過佛香。淸詩忽有贈。白首頓生光。</text>
<title>次海嵩尉光陵奉審還京後寄詩韻</title>,<text>汩汩浮生事。悠悠世外期。勝遊思獨往。祗役幸同時。蕭寺香筵散。秦樓彩翰移。陽春寡和曲。愧殺老夫詩。</text>
<title>李文伯自玉堂長論事忤旨。改授承旨。未久特除公州。時虜警甚急。</title>,<text>玉署論思地。銀臺獻納辰。重恩思報主。直道不容身。一夢丹霄外。雙旌錦水濱。臨岐更愁絶。西塞有驚塵。</text>
<title>送權僉知晵朝京。賀冬至聖節。三首</title>,<text>候管陽灰動。流虹瑞氣經。連逢二令節。竝使兩魁星。蜃閣衝舟過。鯨濤壓夢醒。孤槎莫驚遠。身世是靑冥。書狀官洪霫亦壯元及第。後改名翼漢。渤碣波濤壯。幽燕道路長。煙塵猶道路。使節尙舟航。行李憑龜筴。離愁付石腸。天涯菊花節。何處作重陽。聞說營丘地。曾傳季崱墟。風爲列國大。化自太公初。畫邑思王蠋。膠西仰仲舒。憑將執鞭願。一式晏嬰廬。</text>
<title>次尹參判時晦寄韻</title>,<text>午夢茅簷下。新詩竹几前。心淸出寥廓。語爽起沈綿。臭味元無變。精神更暗傳。何煩數相過。守靜送殘年。</text>
<title>哭呂淸州尙夫</title>,<text>幽問忽焉至。宦遊如夢遊。故人盡黃壤。殘生餘白頭。相知半百歲。一別隔千秋。未續循良傳。哀詞助紼謳。</text>
<title>哭錦洲君朴炡</title>,<text>矯矯當朝彥。翩翩叔世才。直聲垂汗竹。勳業照雲臺。聳看鵬程闊。驚聞鬼伯催。雙親白頭哭。行路亦堪哀。</text>
<title>鷄林府院君李守一挽詞 二首</title>,<text>厲志孤寒日。騰名戰伐中。重臨鐵瓮壯。三鎭鏡城雄。福祿將恩寵。謙恭保始終。煌煌靑史內。良將有遺風。當代論諸將。惟公獨出群。推鋒先破賊。屛樹不言勳。麟閣營平貌。祁連驃騎墳。哀榮兩無憾。終荷聖明君。</text>
<title>寄贈鍾城府伯趙仁甫</title>,<text>落落鍾城守。寥寥石室翁。竹書茅屋日。霜鬢雪山風。世事觀棊裏。鄕愁擊柝中。幾時班定遠。歸馬玉關東。</text>
<title>寄贈北評事鄭斗卿</title>,<text>廬下承明直。歌飜隴水吟。參軍晉孫楚。書記漢陳琳。白馬陰山度。靑春翰海臨。驅馳報明主。歸慰倚門心。</text>
<title>贈尹學士君玉赴水原 二首○名墀</title>,<text>學士如氷玉。先朝有外孫。家仍相門大。名壓諫垣尊。隋野賢聲滿。唐陵惠愛存。金鑾正虛席。幾日更承恩。曾守南陽有遺愛。由諫長出補。石室松門靜。藤床竹枕高。納涼開北牖。舒嘯上東皐。癭勺浮山釀。香蔬煮澗芼。塵根欲淨盡。淸妙獨心勞。余方退閑石室。故寓興以寄。</text>
<title>哭鄭判書景任 名經世</title>,<text>經術儒林重。詞華哲匠工。先朝名已大。今代眷逾隆。耆舊驚頻逝。朝廷覺漸空。傷心通德里。書帶委秋風。</text>
<title>贈李監司子淵重赴北營名溟</title>,<text>聖祖龍興地。咸關壯北都。艱虞須遠略。睿眷屬雄圖。嚴武重持節。黃公再剖符。高秋萬馬肅。行色笑寒儒。北伯兼尹咸興。故用黃霸事。</text>
<title>贈別堂姪光煜管餉二西</title>,<text>三載一相見。重逢那計時。世事百憂裏。行程西海湄。風廻鴻雁陣。雨濕菊花枝。搖落寒山路。何堪別後思。</text>
<title>自甓寺回棹。申君奭虛枉留詩。次韻追寄。</title>,<text>車馬來何處。蓬蒿隱草廬。吾尋惠遠社。客到子雲居。王令書成後。何郞賦就餘。簫聲聞已遠。紫氣入躊躇。原韻 君奭夜宿平丘驛。朝尋石室廬。主人辭舊隱。乘月訪禪居。村靜輕煙鎖。溪鳴小雨餘。茫然題鳳意。柳外却躊躇。</text>
<title>怡叔送其弟與叔赴海西幕。適聞余別仲靜于神勒寺寄詩。次韻。</title>,<text>惻惻驪江別。寥寥石室歸。驚風鴻雁侶。寒雨薜蘿衣。鳥棧千尋嶺。金臺一片磯。詩來見君意。白首兩依依。</text>
<title>次陶齋韻</title>,<text>春官少宗伯。石室老田翁。流坎俱隨分。風騷各有功。百年情誼在。萬事是非空。對酒何時夜。簷花落雨中。</text>
<title>次陶齋韻</title>,<text>棲遁平生志。歸休屬暮年。幽廬甘偃伏。拙舞厭回旋。理釣隨煙艇。看棋入洞天。靑雲舊儔侶。遙憶歲時遷。</text>
<title>次陶齋韻</title>,<text>窮谷誰相問。惟君數寄書。交游本自寡。鬢髮亦何疏。岳色孤吟裏。泉聲小雨餘。東林水石好。時出訪精廬。弊居十里有妙寂寺。頗有泉石之趣。</text>
<title>哭錦溪君朴子龍 二首</title>,<text>弱冠通仙籍。才名出等夷。忘身扈駕日。哭母守陵時。天地重開運。江湖萬死移。修門咫尺路。千古楚魂悲。去歲中秋節。柴門枉駕時。聊成半日話。豈盡十年思。精力君猶健。形容我已衰。忽驚泉壤別。人事益堪悲。</text>
<title>次姪光炫三水謫中逢元日韻</title>,<text>窮邊驚節序。磧裏寄生涯。樺燭燃相伴。椒盤頌爲誰。樗蒲同遠俗。蹴踘聚群嬉。莫悞明年日。還家說此時。</text>
<title>夜坐</title>,<text>高樹涼風動。危巢露鵲寒。月華穿戶碎。山氣入懷寬。落落生平志。依依死別顏。一身兼百慮。孤坐到宵殘。</text>
<title>仁烈王后挽詞 二首</title>,<text>運復重興後。功高十亂前。歡愉自初載。敬畏到終年。簪柰悲何促。傳籌算未延。欲知明德盛。彤管有遺編。喜得因山卜。悲添擧國心。虛傳竹宮拜。不見翟衣臨。玉暗蛟龍蟄。金寒雁䳱沈。鷄鳴會朝處。誰復獻規箴。</text>
<title>何處難忘酒 二首</title>,<text>何處難忘酒。空齋獨起時。月明庭宇靜。衣冷露華滋。骨肉天涯隔。田園夢裏思。此時無一盞。何以慰心悲。何處難忘酒。孤臣遠謫時。風霜顏色悴。衣袖淚痕滋。苦霧關山道。殘燈故國思。此時無一盞。何以慰心悲。</text>
<title>李參議師魯挽 名德洙</title>,<text>名閥韓山後。天官佐貳卿。從容當世論。篤厚古人情。夜壑舟難繫。邯鄲枕忽傾。郊園負鷄絮。老淚只沾纓。</text>
<title>許進士淮改葬挽</title>,<text>久矣呑聲別。鈴歌忽再聞。豈因灤水患。應取錦囊文。楮島江邊月。薇源壟上雲。平生季子劍。重愧負徐君。</text>
<title>國舅漢原府院君挽 趙昌遠</title>,<text>周室恩褒重。西京寵遇尊。資仍世業羨。厚尙古風存。鷄夢催黃壤。䳨儀進素軒。病來隣社老。一哭向金村。</text>
<title>酬宋持平時烈</title>,<text>十日良晤。慰幸實多。蒙惠佳章。語意太過。令人恧然。聊次來韻。以謝雅誼。有美人如玉。三山地一邊。好賢辭授粲。衛道任障川。喜遇東陽過。思論太極編。臨分更惆悵。世事日蕭然。</text>
<title>次宋持平時烈韻 二首</title>,<text>黃河不見淸。鳳鳥不聞鳴。撫世傷今日。懷賢起遠情。微言絶洙泗。古樂杳咸韺。誰識龍門士。胸中有太平。高人棲遁處。水際復雲邊。夢去穿深峽。書來出沃川。婺源追正脈。羲象玩遺編。吾道邅廻日。期君重廓然。</text>
<title>除夕</title>,<text>駸駸忽忽積居諸。爆竹聲中歲欲除。未傍梅花看斗柄。先傾柏酒對春蔬。漸聞宮漏催銀箭。驚見晨光照綺疏。惆悵眼前新物色。鬢絲猶帶舊年餘。</text>
<title>短檠</title>,<text>學舍亭亭二尺檠。涼宵簾幕伴諸生。靑釭吐焰臨書近。金燼垂花弔案明。低照細行分乙乙。仄成橫影對庚庚。高張珠翠須臾事。墻角秋風太薄情。</text>
<title>避暑飮</title>,<text>炎帝其君曰丙丁。烘窯天地火爲城。人間無計逃煩暑。壺裏還思入太淸。箕踞坐來忘六甲。醉鄕深處度三庚。昏昏兀兀昕兼夕。不覺新涼轉眄生。</text>
<title>南薰琴</title>,<text>和氣陶成擊瓖音。重華協德繼前欽。薰風合習衣垂袗。化日舒長手到琴。已遣蹌蹡儀鳥獸。更敎熙暭樂黎黔。誰知萬物無爲理。只在君王精一心。</text>
<title>飯筒投水</title>,<text>楚俗哀歌嗣古風。年年競渡屬天中。招魂未返空蘭佩。裹飯來投幾竹筒。百世尙令人不忘。東流直與恨無窮。章華一廢長蕪沒。誰採蘋蘩薦故宮。</text>
<title>墨梅</title>,<text>遊程曾記海隅來。幾處梅花映水開。靑女寶鈿霜露結。素娥春勝雪雲裁。精神怳覺懸氷鑑。魂夢猶疑在玉臺。今日綘人移帋上。縞衣香褪秪塵埃。</text>
<title>次秋興 八首</title>,<text>隱隱秋聲在遠林。寒鴉飜翅動高森。鉤簾暝靄群七夕。落水殘霞古埭陰。對景幾傷前日事。惜時偏感暮年心。詩中獨作樊南詠。一歲流光半夜砧。蟲鳴咽咽雁橫斜。菊吐淸芬露有華。巢冷畫樑留燕壘。葉飛陰壑臥苔査。離人暗結前宵夢。野客偸吹何處笳。惆悵芳辰只一餉。可憐顏色掩菱花。日斜蟲網閃暉暉。深坐翛然萬念微。籬菊最怜迎節笑。塞鴻堪羨向陽飛。丹心許國時難會。白首歸田計易違。遙想故山同社讌。家家酒熟又鷄肥。世事紛紛付鬪棋。黃粱殘夢轉堪悲。浮生行樂無多日。勝境登臨莫後時。舞閣歌臺陳迹老。酒旗漁舫夕陽遲。尊前鬱鬱山河在。獨倚荒城萬古思。楊州東去是陶山。十載歸心道路間。何計重恩酬聖主。只勞孤夢返衡關。腰纏有累慙高鳥。形役非情戴厚顏。每到秋風增悵望。當年深悔躡通班。蒼茫落日暮江頭。楓葉蘆花滿意秋。黃鶴仙人吹笛興。南荒逐客望鄕愁。煩襟恨似投籠鳥。逸想閑同泛海鷗。顧我遠慙巖出世。雖然猶勝柳爲州。男兒生不立奇功。白髮空垂明鏡中。詩句敢將輕萬戶。布颿思欲掛西風。放眸鼇背煙鬟碧。牽興鷗邊水蓼紅。聞道蓬萊歸路淺。幾時丹訣問仙翁。隔岸雲山望邐迤。長江曲折護荒陂。陳蹤尙憶題名日。殘柳全無繫別枝。拂劍曉風霜氣冷。待舡官渡月輪移。時危歲晏兼衰病。萬事傷心欲淚垂。</text>
<title>正月三日在湖堂。蒙賜酒饌。</title>,<text>新年恩澤賜宮壺。綺饌芬芳降御廚。霞暈浮杯初瀲灎。春光入座更敷腴。先朝故典聞前輩。盛事重逢逮眇軀。欲罄微衷謝洪造。致君無術愧迂儒。</text>
<title>湖堂雨後 己上課製</title>,<text>連宵密雨細如絲。水色鱗鱗動碧漪。尋渚鷺群爭一曲。試篙漁艇住多時。已分淺黛歸山額。更遣輕黃上柳眉。詩興正佳心自苦。江湖從古有憂思。</text>
<title>哭梧陰尹相國 進退格二首○名斗壽</title>,<text>五百年來嶽降神。凝然風骨自超群。時平不作功名士。世亂還爲柱石臣。勳業已歸麟閣畫。眞遊却返帝鄕雲。叨從鯉也登門久。痛爲公私涕滿巾。南郊新築退休堂。三月纔看上屋梁。花鳥十年重品課。圖書四壁摠輝光。却收間氣歸眞界。惟着喬林擁舊莊。多少向來門下客。只今回首不堪傷。</text>
<title>秋夜書懷寄玄翁</title>,<text>年來萬念摠成灰。只有離情未易裁。客裏乍驚秋氣早。病中誰與好懷開。柴門暝色連山暗。旅壁蟲聲入夜哀。咫尺城南不相見。偏敎白髮此時催。</text>
<title>尹生寄詩求染衣紫芝。次韻以答。</title>,<text>紛紛采色亂眞文。末路浮華眩眼繁。玉上丹靑無奈魯。世間紅紫不須渾。尙玄居士嗟迷道。送酒奚奴喜到門。林下自然安素履。白雲靑靄與氛氳。</text>
<title>到新溪。先送伯氏承召入洛。</title>,<text>東行半道雁離群。馹背天書召近臣。客恨不堪更一日。年華況復過三春。疏籬古屋鷄聲暖。淺水陽坡草色新。瘦馬不成聯袂去。夢魂先到漢江濱。</text>
<title>奉敎題李提督承勛詩帖 遭母喪起復</title>,<text>天子深仁軫下藩。將軍大旆掃邊塵。二年鈇鉞靑油幕。千里門閭白髮親。王事不饒西日暮。草心孤負北堂春。歸來麟閣丹靑裏。忠孝雙全第一人。</text>
<title>送李評事子敏赴北幕</title>,<text>愛君詩律紹家風。詞苑堪爲後進雄。不向鳳池揮赤管。却從蓮幕躍花驄。休論直道難容世。且勉元戎勿喜功。千里相思還有意。可憑梅驛寄詩筒。</text>
<title>次閔頤吉韻 名有慶</title>,<text>茅屋三間足庇身。曳裾何必走風塵。冥鴻未是籠中物。胡蝶由來夢裏人。且把酒杯酬勝節。却將名譽謝交親。飄然蹤迹渾無累。藜杖相從莫厭頻。</text>
<title>敬次月汀先生贈詩韻 尹公根壽</title>,<text>祖孫才調迥凡仙。一代家聲已索然。喬木淸陰猶故里。錦囊遺草只飛煙。爭稱額角袁公似。敢擬文章子幼傳。虛辱先生華衮筆。聳看鸞鳳字廻旋。原韻 月汀先生林塘辭世返神仙。黃閣功名政渺然。舊兆春回空草樹。諸孫星散各風煙。遺篇摠向兵塵盡。逸調還從宅相傳。努力文章追正派。他年鞭弭幾周旋。</text>
<title>七夕</title>,<text>梧桐葉落西風起。銀漢橋邊烏鵲飛。牽郞河外駕金犢。錦縷雲中抛玉機。一宵之樂隔年別。萬劫以來如夢非。滂滂雙淚禁難得。暮作巫山行雨歸。</text>
<title>閑居寓興</title>,<text>門前種柳號先生。湖上求田學晩耕。榮辱向來渾似夢。是非今日摠無情。漁家酒熟時邀去。僧院花開每獨行。一丘一壑聊自適。白頭誰復更貪名。</text>
<title>秋雨感懷</title>,<text>秋雨蕭蕭葉上聞。先分涼氣入層軒。輕侵小帳燈花落。亂滴寒階蕙草飜。蟲語不堪聲轉苦。年華無賴水爭奔。新愁舊恨兼相別。一夜潘郞鬢雪繁。</text>
<title>寄閔評事頤吉</title>,<text>遠書孤夢兩茫茫。離恨逢秋一倍長。客裏可堪時晼晩。病來贏得鬢滄浪。邊風送雁寒無侶。叢菊含霜冷有香。惆悵未成山水約。石樓煙月曉蒼蒼。約遊香山。病未赴期。故落句云。</text>
<title>哭李正郞實之 名春英</title>,<text>一代聲華擅妙年。翰垣簪筆侍經筵。禰衡卓犖寧隨俗。阮藉沈冥不受憐。末路功名三品底。窮途交契幾人全。傷心孤寡終無託。只有文章滿世傳。</text>
<title>次韻贈尹景說</title>,<text>君才敏贍筆如神。今代論詩不數人。苦被五窮常作劇。漫懷三策不逢辰。靑雲擾擾誰知己。白髮毿毿老逼身。客裏又驚春意動。故山梅柳一番新。</text>
<title>次韻送人赴三陟</title>,<text>東海群仙蜃作樓。更邀蘇子說風流。長留異事喧人口。每讀遺篇豁病眸。壯觀未爲今獨少。浮生爭柰老將休。看君一鶴飄然去。不翅當時汗漫遊。</text>
<title>送李淵淵進賀千秋節 名幼淵</title>,<text>八月千秋慶節廻。萬邦爭覩小陽開。賓寮不許棋書進。羽翼應招綺季來。長樂瑞光籠博望。承歡佳氣接蓬萊。歸朝盛事憑君聽。早識文園有賦才。</text>
<title>送蘇學士子實歸益山 名光震</title>,<text>聞君剩說南鄕勝。此去遙知好事多。二頃良田負羅郭。一林瘦竹護東坡。酒錢司業時能送。藜杖蘇端數可過。年少身閑當晝錦。未應行李恨蹉跎。</text>
<title>送沈方伯學而出按湖西 名悅</title>,<text>西掖東曹席共聯。八年陳迹夢鈞天。升沈有命何常定。離別關心秪惘然。金帶繞君方黑首。靑山約我到華顚。春來送盡親朋去。獨閉柴門白日眠。</text>
<title>送尹長卿倅蔚山 名弘國</title>,<text>書記歸來瀚海頭。魚符行色更卑陬。朝廷今日憂南紀。兄弟連年佐一州。後政孰如前政美。小難應竝大難優。邊封多事營門重。到處樽前減酒籌。</text>
<title>贈惟政沙彌三俊</title>,<text>欲將何物贈師行。堪笑龍泉亦寸兵。告別雖然俗人事。滿懷猶自水雲情。危舟不怕橫驚浪。險道應知作化城。踏遍扶桑歸故社。佛燈他日話三生。</text>
<title>送東皐李綏之赴鳳山</title>,<text>山居積雨漏茅茨。病臥孤懷只自知。浮世幾驚如夢裏。故人多憶在天涯。獨怜羊仲勤來往。誰道龍標又別離。離恨愁心摠無賴。且憑消息問湘纍。綏之伯氏成之公時謫旁邑</text>
<title>述懷賦別。贈鄭參判夢與赴南原。名賜湖</title>,<text>四年三賦送行詩。百歲無多半別離。未報主恩雙鬢改。空懷歸計寸心知。朱明道路驅馳盡。素女樓臺笑語宜。回首故園如夢裏。秋來見月一相思。</text>
<title>次玄翁韻</title>,<text>西山爽氣接南山。行馬衡門對此間。我爲避人常斂迹。公緣憂世亦凋顏。高才久許逢時展。懶性眞堪適意閑。看鏡不關勳業晩。邇來雙鬢摠詩斑。</text>
<title>李稽天妻挽 稽天名耇俊</title>,<text>伊威空室掃無人。鸞影沈沈鏡掩塵。中道存亡忽異路。平生契闊竟誰陳。兒啼滿耳初涼夕。祖軷辭魂缺月晨。二十四年姻好在。挽歌嗚咽欲沾巾。</text>
<title>礪山道中 已下至次白善鳴長字韻。南槎作。</title>,<text>客路西風日夜吹。澗邊秋意菊先知。行人轉覺形骸倦。物色全催歲序移。地遠歸心懸北極。天高遐矚際南維。男兒壯節須勤苦。不向王程怨別離。</text>
<title>宿金溝蓮亭</title>,<text>歲晩南鄕日又西。客情秋氣轉凄凄。新霜不惜荷香損。舊節猶怜竹葉齊。頗覺遠遊詩興逸。却愁中夜夢魂迷。淸樽海上重陽近。此去何人共我携。</text>
<title>羅州道中</title>,<text>蘆嶺南踰眼界寬。錦城風物始開顏。野塘香嫩蓮房熟。官樹霜淸柿葉殷。客路遠分江浦外。人家盡在竹林間。題詩擬倩長康筆。臨畫他年見一斑。</text>
<title>海南館候風。次秋興。八首</title>,<text>脩竹連山翠作林。消雲寒影擁森森。南來秋興家家好。海上風光日日陰。夜雨獨成千里夢。孤燈相對五更心。遙知故國縫裳處。霜下寒衣手自砧。地盡南垠到海頭。離家幾月又經秋。行裝點撿終年計。詩句消磨竟日愁。鄕信未能憑塞雁。帆程聊欲問沙鷗。朝晴試望滄溟外。雲氣依微是濟州。醉後烏紗任整斜。客邊贏得鬢絲華。玉堂遙隔登瀛路。銀漢仍通泛海槎。愁望戲鯢噴雪浪。閑聞歸牧弄淸笳。寂寥孤館無人問。吹落寒燈一盞花。山椒暝色掩斜暉。浦外歸帆望漸微。鄕思不禁消又滿。水禽何事定還飛。元知處世身如寄。莫恨臨岐計易違。自詑茲遊有仙分。漢挐高頂紫芝肥。長日難消李遠棋。興來聊復反吾悲。天涯霜信賓鴻節。海上秋聲落木時。王事敢論千里遠。歸期剩待一年遲。自怜夜夜丹心苦。淸渭終南繞夢思。淮上曾聞大小山。只今浮出海濤間。馮夷駕浪通三島。玉女迎眞護九關。瑤草四時留碧砌。金丹千古駐朱顏。秋風我欲乘槎去。許綴淸都第幾班。疏懶何心萬里功。醢鷄長守瓮天中。承恩幸際千年會。破浪遙乘九月風。眼界微茫銀漢白。詩腸吐納海雲紅。歸來細撰南行錄。異事傳誇百歲翁。雲屛甲帳擁逶迤。軒檻前臨十里陂。翠羽鼎儀冬柏樹。紅房頩頰石榴枝。獨逢佳境誰同賞。愁倚高樓幾遍移。聞說耽羅尤勝絶。黃橙綠橘亂垂垂。</text>
<title>尊者庵 在漢挐山</title>,<text>圓岳嶐然勢自雄。小庵孤寄白雲中。路穿黃竹千盤曲。窓壓南溟萬里通。經始遠從三姓日。廢興重費幾年功。居僧寂寞遊人少。門掩蒼苔落葉紅。</text>
<title>朝天館。次板上韻。</title>,<text>天涯無日不回頭。一日思鄕抵九秋。醉裏欲忘歸路闊。夢中猶覺此身浮。空吟崔顥煙波句。難幻陳卿竹葉舟。漫說向來輕遠別。高亭今夕自生愁。</text>
<title>橘園</title>,<text>萬竹森森護短墻。橘林無數擁成行。津津綠葉三春雨。的的金丸一夜霜。病客白頭回止渴。佳人玉手摘生香。輕包重裹浮滄海。十月年年進尙方。</text>
<title>月夜。登城北水閣。</title>,<text>歲暮孤懷不自寬。獨來城上俯危欄。音書萬里滄溟闊。星斗三更碧落寒。鮫室水晶涵殿閣。竹園風玉碎琅玕。沈吟徙倚忘歸去。雪月淸光冷肺肝。</text>
<title>旅況</title>,<text>棲遲旅況日蕭條。只有宮香在繡袍。晝霧厭斟瞿麥酒。夜燈愁對海魚膏。誰怜抱病形骸瘦。自倚題詩筆力豪。時向城頭覓歸路。南溟無際北辰高。</text>
<title>病後夜坐</title>,<text>淸秋滯客到玄冬。臘雪消殘歲律窮。萬里乾坤渾暮夕。五更風雨自盲聾。病中彈劍高歌發。夢裏還家四壁空。料得少年歸未卜。一杯春酒與誰同。</text>
<title>至日次老杜詩韻</title>,<text>天涯歲晏陽生日。海外思歸病起人。素領不禁新鬢髮。靑眸那對舊朋親。孤査的的侵牛斗。飛舃迢迢隔玉宸。惆悵佳辰獨無賴。尊前一笑向西秦。</text>
<title>毛興穴 三姓所出之地。在濟州城東。</title>,<text>荒涼古穴鎖寒煙。首出三人問幾年。當日自然歸伉儷。後來應復返神仙。千秋香火遺風在。百世婚姻舊俗傳。欲起頹碑記處所。金剛寺外社壇前。</text>
<title>人日次老杜韻</title>,<text>去年今日在長安。雪後南山對戶看。異域忽爲經歲客。拏峯驚見倚天寒。世間人事何嘗定。冠上塵埃且莫彈。從此歸帆知有便。却愁行陸轉艱難。</text>
<title>朝天館次壁上韻</title>,<text>一節經年海上頭。春來誰識我懷幽。梅花不分驚詩眼。燈火生憎照夜愁。方丈蓬萊渾未極。乾坤波浪遠相浮。令人長憶終南叟。回首陳生竹葉舟。</text>
<title>自耽羅還海南。次韻贈白善鳴。二首</title>,<text>別來不覺歲時長。玄鬢朱顏各老蒼。猶喜道心存氣味。更恢詩律續文章。先零蒲柳堪怜病。在處芝蘭自愛香。丘壑廟堂從有命。未應嵇阮傲山王。擧世爭趨馬首塵。寒鄕誰復問沈淪。百年鍾鼎嫌多事。一壑煙霞喜有人。此樂恐敎兒輩覺。他時許卜老夫隣。何妨揮翰鑾坡手。共向沙邊釣細鱗。</text>
<title>文川客舍。次板上韻。以下至草原別洪樂夫。北路作。</title>,<text>丘園小築近芳洲。高臥當年不解愁。自笑戀恩同櫪馬。久慙歸計負沙鷗。眼前世路看逾狹。身外功名覺轉浮。擬待秋風便投劾。越溪曾約買漁舟。越溪在龍津下流</text>
<title>永興客舍。次板上韻。</title>,<text>來時關樹掛離魂。夢裏思歸杳九閽。長路送人催白髮。亂山當戶自黃昏。須知到處皆君寵。莫道茲行近鬼門。明日又隨征馬去。草原寥落鎖荒園。</text>
<title>路上喜晴</title>,<text>積雨重陰向晩晴。出門披豁眼雙明。山光樹色渾如畫。燕語鶯啼各有情。雲物摠看新態度。天容快覩舊澄淸。佳期欲赴還惆悵。泥濘難乾日易傾。</text>
<title>利城客舍。次申御史敬叔韻。欽</title>,<text>赤白中天喚客來。瞰臨滄海有亭臺。當時結構人何在。此日襟懷我獨開。蓬島近疑纔咫尺。桑田曾變幾風雷。憑欄縱詠收孤興。目斷雲沈鳥共廻。右海征途溽暑醉昏昏。拭目靑山對縣門。落日歸雲看不厭。懸崖峭壁去難捫。蟠聯大嶺磨天勢。遮斷孤臣入塞魂。安得鸞驂凌絶頂。仙簫一曲聽新飜。右山官松十里鬱蒼蒼。培植應知歲月長。香葉接陰凌夏日。長身出壑貫氷霜。侵尋斤斧那容伐。窟穴狐貍未許藏。只恐大材難致用。水漂風拔不成梁。右松春華如夢苦難持。一任薰風颺晩絲。弱質已經無限雨。嫩腰還損幾多枝。佳人別後空留恨。殘日斜時更有姿。鶗鳺聲中芳草歇。秋來疏影漸離離。右柳</text>
<title>自北郵乞暇還京。贈張參判好古朝天。名晩</title>,<text>故國經秋倦獨回。黃花依舊照顏開。樽前衮衮親朋去。客裏駸駸歲月催。朔雁過時人度薊。東槎歸日雨迎梅。連年慣作臨岐別。自笑剛腸不受摧。</text>
<title>九月十四夜坐</title>,<text>涼宵新月十分明。獨坐虛堂到五更。露重菊香聞細細。風淸宮漏報丁丁。離情感物增無寐。客路關心正不平。從此北歸餘幾日。鐵門氷雪鎖郵亭。</text>
<title>高原。次李正郞德哉韻。</title>,<text>躬耕我欲學南陽。詩律君應慕雪堂。靑眼異方成邂逅。綵牋隨處慰凄涼。邊風朔雪蕭蕭暮。旅恨羈愁暗暗長。孤館夜來門獨掩。藥鑪文火煮黃桑。</text>
<title>草原遣懷。次忘軒韻。忘軒李胄號</title>,<text>驛亭孤寄亂山中。門徑蕭條四壁空。當夏茅茨不庇雨。經冬草木盡號風。宦情每被思歸薄。詩語還從出塞雄。堪笑無成蘇季子。黑貂衝雪半蒙戎。</text>
<title>題永興官齋壁畫</title>,<text>閑隨棋伴到亭臺。花竹交陰照客杯。江霧欲消分島嶼。嶺雲初散露崔嵬。橋西野老携琴至。水北山人載酒來。終日神遊悄無語。怳然幽夢小蓬萊。</text>
<title>與亞使李重卿。同宿獨樂堂。名顯英</title>,<text>絶塞經年抱別愁。高齋此日對靑眸。形容潦倒怜同病。時節蒼茫感昔遊。花落絮飛春寂寂。鳥還人散夜悠悠。淸談直到香燈盡。缺月疏星澹似秋。</text>
<title>次稚川尹判書禁直寄示韻</title>,<text>輪蹄舊路半榛荊。當戶南山獨有情。世未由來嘗淺淺。梅花何事笑輕輕。星光撼室天樞動。岳色浮空夜雪明。不是山陰無興在。所思惆悵隔層城。原韻 稚川一年寥落掩柴荊。門外靑山不世情。濃睡乍驚猶手倦。沈痾初散更身輕。陽從昨日寒中復。月爲今宵霽後明。相憶却成神會合。不知身在鳳凰城。</text>
<title>次韻答尹長洲靜春</title>,<text>紛紛世事等凡荊。過眼存亡不掛情。閑處讀書千卷少。病來抛宦百憂輕。水流雲去群山靜。日出煙消萬戶明。懶性自甘成傲僻。詩來無意鬪長城。原韻 靜春卷懷纔得寄柴荊。便作幽棲遠俗情。千古文章九鼎重。百年名利一毫輕。地分漢水傷心碧。天擁秦山刮眼明。戀闕未酬江海志。白頭猶滯洛陽城。</text>
<title>永興驛舍。寄宋仁叟大同郵館。名英耇</title>,<text>浿江西望路漫漫。楡塞停雲眼幾寒。年少妄論功業易。時危偏覺別離難。湖南芳信窓梅暗。岳北幽香露菊殘。未報主恩歸未得。異鄕珍重且加餐。</text>
<title>文川客舍次韻</title>,<text>遠客來衝十月寒。形容潦倒宦情闌。離家幾日音書斷。屈指中宵道路寬。萬死一心懸魏闕。百年三省在湯盤。傍人莫怪催征馬。王事悤悤不敢安。</text>
<title>在鏡城。遇叔氏生日。悲感之至。情見于詩。</title>,<text>死別經年淚未禁。天涯此日更傷心。儀形夙昔渾如夢。魂魄他生倘可尋。山鳥野花俱有恨。脊鴒常棣忍成吟。東風又入楊州路。想見孤墳宿草深。</text>
<title>寒食日。與李繡衣伯胤，崔書記興叔遊元帥㙜。伯胤名弘胄。興叔名起南。</title>,<text>元帥高臺瀚海頭。登臨暇日共消憂。地傾西北群山走。天浸東南太極浮。寒食淸明當令節。暖風和景愜仙遊。經年簿領勞勞事。一笑樽前萬念休。</text>
<title>次韻贈興叔</title>,<text>世間交契重錢神。氣槩相傾有幾人。君亦乖時遭五鬼。我應生歲値三辰。窮途好語還無味。末路虛名只誤身。夢逐白鷗歸興動。江湖春水綠波新。</text>
<title>吉州。留贈李廷臣還鏡城謫所。</title>,<text>怜君何事此彷徨。八載邊風鬢欲霜。寒谷未逢吹暖律。華荑無意上枯楊。擡頭望日關雲隔。借夢還家塞路長。珍重遠來相送處。忍看回馬向河梁。</text>
<title>自鏡城奉箋入京。贈怡叔。</title>,<text>鬼門關外初還客。華岳峯前舊主人。花柳出墻渾喜色。簪裾接席摠嘉賓。談兵已判非吾策。卜築終期與子隣。經歲塞城相憶苦。只今來往莫嫌頻。</text>
<title>病滯淮陽。奉呈嚴使君世丈。</title>,<text>淮陽新府舊交州。風景依俙謝眺樓。興廢杳茫迷往事。登臨搖落値淸秋。環滁記上靑山合。破額詩中碧玉流。休遣土思妨信美。倦遊隨處可淹留。</text>
<title>金察訪應鍊挽詞</title>,<text>同榜交情十七年。窮途蹤迹更聯翩。才名憎達難容世。糠粃居前莫問天。記賁玉樓魂一返。誄封玄塞涕雙懸。傷心梁月分明照。可耐追酬篋裏篇。</text>
<title>次制勝亭板韻 方伯亞使先賦。要余續和。</title>,<text>高亭未上意先登。板詠傳看重百朋。已想櫺風宜晝臥。更聞庭月愜宵興。風流江漢今元凱。幕府詞華舊薛能。安得同携謝太守。發揮佳麗比金陵。</text>
<title>萬甲亭</title>,<text>方伯新築咸營子城。令役夫各募同甲。官丁寡而事易集。仍構小亭于城上。扁以萬甲。亦一府之勝槩也。要余先題。爲賦近體一首。新城西畔架新亭。璇額疑藏范老兵。借問爭來萬杵擧。共言俱是一年生。劉琨永嘯邊塵靜。庾亮高談夜月明。從此九重休北顧。太平霞鶩入詩情。</text>
<title>朝日登侍中臺 高麗尹瓘北征時駐節處</title>,<text>侍中車騎此臺邊。陳迹如今問幾年。紅日射來霞散綺。白鷗飛盡海浮天。一官勞拙眞聊爾。千古英雄亦杳然。行矣掛冠休萬事。便尋蓬島學神仙。</text>
<title>聞伯胤作箕城少尹。書懷寄贈。進退格</title>,<text>塞外聞君西出關。離情錯漠淚汍瀾。紛紛世事何時盡。去去親朋幾日還。元帥臺前滄海闊。練光亭下暮江寒。相思萬里知無奈。空遣愁痕入鬢斑。</text>
<title>草原別洪樂夫。到高山驛書懷追寄。</title>,<text>郵亭一宿太悤忙。別後相思益杳茫。寒雨夜來連鶴浦。羸驂朝去怯羊腸。明時再逐功名薄。絶塞重臨意氣傷。紺岳白雲無恙在。好收簪紱早還鄕。</text>
<title>送趙御史汝修往耽羅 名誠立</title>,<text>奉使曾隨八月槎。瀛州南去海無涯。迎恩三姓傾鼇戴。祗節群仙擁漢挐。香噴果園千樹橘。錦裁冬柏滿林花。如今送子尋歸路。夢裏銀河一道斜。</text>
<title>送北渚出使西關</title>,<text>初過重陽菊欲花。落梧凋柳擁山阿。已驚節物撩心緖。更覺離愁亂鬢華。危世去留無上策。暮年懷抱有長歌。關河寂寞行人少。秋草連天鳥道斜。覺一昨着</text>
<title>送曹正郞弘立赴統營</title>,<text>秋盡江南瘴霧淸。送君千里伏波營。驛亭紅樹連鄕路。官舍黃花映客旌。戎幕向來多暇日。海山隨處愜閑行。詩筒故事今寥落。且折寒梅寄別情。</text>
<title>送志范李台徵赴吉州 進退格</title>,<text>曾上磨天叱馭行。只今回首夢魂驚。深穿暗谷疑無地。高出危巓可摘星。靑眼客稀傷絶域。白頭山近怕前程。知君素志同夷險。此去邊愁瀉北溟。</text>
<title>次堂兄休庵先生韻</title>,<text>興隨歸鳥欲投林。不限山陽與水陰。倦矣久無當世意。超然長憶古人心。閑居舊賦時開卷。梁甫遺篇懶入吟。漸喜往來都寂寞。素琴何用要知音。原韻 休庵何處雲山是故林。欲休鞍馬度窮陰。賣鹽媿負平生志。得酒聊寬此夜心。暮境遐遊空病殼。倦途詩律半悲吟。二年湖海無窮事。苦厭秋濤萬鼓音。管四道鹽鐵故云</text>
<title>次李子敏韻</title>,<text>中年人事感存亡。陳迹黃壚更熱腸。詩社不堪驚寂寞。酒杯誰復酹荒涼。河東毀譽君兼有。塞北艱難我備嘗。窮達悲歡摠由命。直須高臥任穹蒼。原韻 東岳祕書飄泊水曹亡。泉路湖天儘斷腸。才子古來多坎坷。窮途獨立轉凄涼。新篇會聽淸陰誦。臘釀還憑鶴谷嘗。茲事從今勤共續。百年餘幾鬢俱蒼。祕書車天輅。水曹李春英。</text>
<title>雪後曉望寄北渚</title>,<text>玄冬百物始歸全。司火槐檀早發煙。公子獵騎圍白草。野人簷日負黃綿。陽和浹骨忘狐腋。酒興撩心削免肩。領略詩材酬節序。山川極目正蕭然。次韻 北渚經時臥疾得生全。閉戶頻添土銼煙。亂雪壓簷明曉幌。嚴風徹骨怯純綿。寧論學士烹茶興。莫竦軒轅倚壁肩。自識老年詩力退。含毫叩寂便茫然。</text>
<title>謁圃隱文忠公書院 在松都賜號嵩陽</title>,<text>聖朝民物舊山川。一畝嵩陽有別天。興廢百年城郭改。綱常萬古日星懸。灤河廟額周家筆。湘水蘋香楚客筵。想見玄陵陵下路。至今魂魄逐啼鵑。恭愍葬玄陵。灤河在孤竹國。有夷齊廟。</text>
<title>西臺次尙中韻 在華藏</title>,<text>公餘乘興出城東。拭目名藍在半空。侵日衆峯騫鳳翥。得霜哀壑眩龍鍾。登臨更覺乾端豁。盤礴仍看地力雄。却喜故鄕還不遠。五雲多處望三峯。</text>
<title>送李佐郞昌期朝京 名命俊</title>,<text>梧桐葉落見秋風。離恨仍驚度塞鴻。飮餞席邊披錦帳。分司臺下繫靑驄。同行好事三賢在。中國奇觀四海通。年少壯遊君獨擅。井蛙堪笑自成翁。</text>
<title>次韻寄李子敏東萊郡齋</title>,<text>忽忽流光近暮年。孤懷寂默似寒蟬。平生報國初銘肺。今日酬恩已隔天。白首丘園招我久。靑雲岐路讓君先。陶山舊屋淸泉在。歸去塵顏早自湔。新遭攀胡之痛故云</text>
<title>次李子敏韻</title>,<text>吾儕今日豈人窮。天道由來有塞通。新貴任推紅粉榜。舊班休憶紫宸宮。婁卿谷子同遊客。長孺王孫共禿翁。無事坐銷閑歲月。故都黃葉又西風。</text>
<title>復用前韻。贈子敏赴洪州。</title>,<text>恩養專城許送窮。天心肯處命還通。別筵紅葉看秦樹。燕寢淸香夢漢宮。王事十年頻去國。歸期他日兩成翁。西來又阻河橋路。愁坐荒臺落木風。</text>
<title>次苔軒先生韻。贈高善行赴泰仁。</title>,<text>雙旌一鶴去飄然。歸興知君快若仙。新邑吏民供張接。洛陽親愛賀書傳。河陽暫許留潘岳。句漏何妨臥稚川。歲晩銅魚成世讖。風流須繼古人賢。原韻 苔軒山以詩名豈偶然。此邦曾着玉堂仙。亭空玩鶴人何在。臺號流觴迹漫傳。舊俗尙知思學士。居民猶解誦靈川。銅魚歲晩吾將乞。只恐風流媿昔賢。靈川申潛</text>
<title>送尹顯世赴价川</title>,<text>怜君潦倒二毛生。歎我摧頹亦暮齡。在世浮沈元似夢。連年離別獨關情。塞門行路侵初雪。京口親朋望曉星。賴是後期還未遠。驛亭何處眼雙明。余亦將往龍灣故云</text>
<title>次梁子漸韻</title>,<text>由來宿計喜乖違。世事知今更轉移。蓬島問仙何日到。桂林招隱幾人歸。雄心歷落紅塵裏。芳草凄涼白露時。客夢又尋關外路。龍灣秋水照征衣。原韻 梁慶遇年來心迹已多違。拙宦勞身帶眼移。公榦半生元抱病。安仁晩景只思歸。故園遙隔一千里。秋月正當三五時。江漢布颿何日掛。漫敎塵染舊荷衣。</text>
<title>次怡叔韻 二首</title>,<text>世間何物鎭無違。最是犇忙歲月移。腐草乍驚螢始化。畫梁還見燕催歸。機心莫費經營地。宦念都灰老病時。當曰王章錯料事。終身只合臥牛衣。右進退格貴游交契重錢神。淸坐城陰我二人。廷尉門前不到客。萊蕪甑裏久生塵。明時豈是難容迹。懶性由來喜放身。山月溪風亦好事。兩家隨處一般親。</text>
<title>次怡叔韻 二首</title>,<text>幽居隱約傍城隈。經雨柴門沒踝苔。素志不求當世合。靑眸獨向故人開。驅除積熱淸風在。供辦新涼好月來。別後神交應未隔。夢中猶許數相陪。時怡叔將有南行厭喧孤臥白雲隈。三畝閑庭半是苔。靜裏工夫雙眼閉。良時行樂一樽開。嘉招幸有芳隣在。外事都無俗客來。崑玉綠袍華蓋伯。此間長擬與君陪。</text>
<title>映碧堂贈李仲實</title>,<text>孤亭半日俯晴藍。鶴出樊籠馬脫衘。四體從心隨左右。雙眸極力騁東南。高林淺渚江山改。舊事遺蹤歲月添。未卜一丘身已老。此來重覺白鷗慙。</text>
<title>次玄翁韻</title>,<text>身世三分過二分。自憐蹤迹每離群。桑田有說誰能見。人事無涯不欲聞。懶着霜靴追曉漏。閑牽詩興到斜曛。秋風謾誦歸來賦。夢入楊州一片雲。原韻 玄翁一年秋色此中分。菊已開花雁欲群。家似道菴稀過訪。身如尊者斷知聞，疏林浙浙添寒籟。小雨蕭蕭更夕曛。仍憶季鷹千載士。一帆當日掛江雲。</text>
<title>次靜春韻</title>,<text>怜君俊逸脫機關。天馬高驤不可閑。袁氏五公垂竹帛。馬家三世見瑤環。含香晩日趨靑瑣。退食終南對碧山。餘事吟哦發佳興。未應歸思鬢成斑。</text>
<title>次子敏韻</title>,<text>秋盡城陰葉擁扉。群芳消歇惜殘馡。萬家砧杵一年暮。千里海山孤夢飛。故人相憶不相見。佳境獨來還獨歸。雪中邂逅閑乘興。莫怪尋常書札稀。</text>
<title>送八松尹德耀赴靈光</title>,<text>浮世難窮是別離。百年剛厭路多岐。靑蓮閣上分携日。萬景樓中悵望時。天闊路長雙眼冷。計違身老一心悲。湖南臘月梅花發。折竹爲筒倘寄詩。</text>
<title>哭李擇之 名明老</title>,<text>關輔相依萬死中。湖西重得接萍蓬。艱危不貳見高義。悃愊無華憐素風。常恨世人多未識。豈知時命亦偏窮。從今忍訪松溪宅。獨向床前拜德公。</text>
<title>次西坰使相韻。重贈曺江陵。二首</title>,<text>蹇產何緣遇勝流。虛名悞我雪侵頭。山林引興心長往。簪紱縻身迹尙留。棧豆眼前慙野馽。煙波江上媿沙鷗。歸期浩蕩行期近。又作西州歲晩遊。前身曾駐水晶宮。淪謫由來臥嶺東。陳迹尙留三日浦。舊遊長記八仙公。幾因送客添詩興。每憶燒香試藥功。惆悵碧雲停望處。耳邊遙送鶴翎風。使相曾宰歙谷。每說嶺東勝遊。</text>
<title>迎曙驛曉思 已下至奉別勑使熊公。東槎作。</title>,<text>西郊別酒曉初醒。離思縈懷尙未平。上馬依依夢中事。聞鷄喔喔枕邊聲。驅馳爲感君王寵。瞻望還傷父母情。殘燭客心同耿耿。小窓相對到天明。</text>
<title>滿月臺。次車復元韻。</title>,<text>有國誰能獨永年。前朝往事亦犇川。花園殿廢春蕪合。公主碑荒野葛纏。節義圃翁千載仰。文章牧老萬人傳。山河似舊英豪盡。弔古登臨一愴然。</text>
<title>棘城懷古。次車復元韻。</title>,<text>暗泉嗚咽草凋枯。行色逢人各凜如。冤氣百年成癘虐。聖朝今日遍耕漁。廢壇殘食鴉棲後。缺月荒林鬼哭餘。千里客來偏感慨。不堪回首重躊躇。</text>
<title>黃州客舍。次梁子漸韻。</title>,<text>千里驅馳滿面埃。客間無處好懷開。鄕心攪碎驚春鳥。畫燭闌干泣玉臺。詞賦漫傳關外動。音書難得日邊來。淸篇忽起登樓興。欲試當年倚馬才。</text>
<title>次西坰使相練光亭重修韻</title>,<text>華搆應煩鬼斧修。半空飛檻壓城頭。登臨不淺元規興。進退猶深范老憂。人事幾回興廢變。江山長閱古今留。先王玉輦巡遊地。今日經過更淚流。</text>
<title>寒食途中感懷</title>,<text>離家兩月尙征鞍。佳節今朝食更寒。旅病傷春情感易。鄕愁如醉夢歸難。詩篇謾和那能愜。杯酒聊揮強自寬。遙憶高堂念遊子。手栽花柳喚誰看。</text>
<title>次西坰使相鐵州古城韻</title>,<text>茲城曾得兩侯賢。正値前朝被寇年。已許死生同報國。豈論成敗上關天。忠名儷美遺祠在。志士偏傷弔淚懸。山下至今嗚咽水。幾人於此重悽然。州有雙節廟</text>
<title>龍灣三月大雪。次車復元韻。</title>,<text>夜雲如墨壓蒼茫。曉雪乘風太劇狂。萬樹塞楡飄莢盡。幾行官柳送條長。已嫌花事差遲却。誰遣冬威更肅將。病客悄無驢背興。強濡枯筆和新章。</text>
<title>再疊</title>,<text>無端夜雪浩茫茫。邑犬跳梁吠欲狂。虛白透簾書幌冷。重陰䨪月塞雲長。天機孰許靑腰發。帝命應煩玉女將。三月禁花眞落莫。故敎鹽絮點摛章。</text>
<title>聚勝亭夜話。復次前韻奉玄翁。</title>,<text>淸話終朝到月明。塞天春氣喜逢晴。他鄕共惜良辰過。一笑還敎旅恨輕。歡緖欲追前日事。賞心那復少年情。西來賴有親朋合。不覺龍灣是遠行。洪迎慰輝世，尹定州次野俱會于此。</text>
<title>復呈玄翁 二首</title>,<text>詩似驪珠入眼明。筆如飛絮點空晴。高才自是人爭伏。駑質從來衆所輕。久向寂寥甘遠跡。枉煩推挽荷深情。聯翩塞上還追躡。不惜淸詞慰苦行。孤館寥寥燈火明。臥聞鍾鼓卜陰晴。一身多病故鄕遠。萬事無心行李輕。物外溪山曾有約。世間親愛尙留情。玄龜祀骨眞非願。終向泥中曳尾行。</text>
<title>復次前韻奉竹陰</title>,<text>軟綠新紅照眼明。村花官柳雨初晴。光陰鼎鼎浮生老。哀樂紛紛世事輕。詩景獨尋難寫處。鄕書只說未歸情。天涯此日傷春意。不向溪橋問酒行。城郭雲霞互滅明。小亭詩興惱新晴。草緣底性連空碧。花亦何心解舞輕。時不貸人堪惜日。老宜忘世孰關情。從看爛熳春光遍。直道追隨盡意行。</text>
<title>病中無聊。復次前韻。</title>,<text>孤懷悄悄伴燈明。風雨闇闇未肯晴。旅枕不知春夜短。晨鍾稍覺病身輕。平生翰墨眞非計。絶塞驅馳更苦情。深院閉門人迹斷。照窓寒影是同行。</text>
<title>次申延慰韻</title>,<text>招呼疏懶許追蹤。蘭室應憐臭味同。四海陳荀動星象。一時韓孟逐雲龍。園中涉趣常關戶。座上傳詩不用筒。良晤直拚連夜會。莫嫌華髮露髼鬆。自淸心堂抵聚勝亭。由後園山路。</text>
<title>奉別勑使熊公 二首</title>,<text>閣皁峯奇灨水淸。山川毓秀降豪英。文章妙歲收科第。行誼當時負盛名。紫氣護槎遼海晏。黃金垂橐越裝輕。塵凡不識蓬瀛路。別夢何由到玉京。匝月趨塵慕義敦。望中和氣挹春溫。地靈共識雙徐孺。家學爭稱兩勿軒。海內重逢寧有日。人間此別最銷魂。年年玉帛隨朝請。倘向東風寄一言。</text>
<title>病後夜坐</title>,<text>坐久虛簷月影移。露華如洗竹枝垂。無邊世事經心亂。不分秋光滿眼悲。宋玉有懷空作賦。杜陵多病漫題詩。蓬山一隔佳期遠。歲晩何因寄所思。</text>
<title>送玄翁朝京 二首</title>,<text>憶昨龍灣二月天。淸心 堂名 同賦燕來篇。却歸京輦螢初火。又聽驪駒雪滿筵。人事不堪頻聚散。歲時無柰惜推遷。餘生幾日追前約。白社香燈了世緣。淸坐幽廬謝世紛。一心猶復重離群。衰蹤自覺追游倦。病眼從敎悵望勤。南雁急飛寒帶雪。朔陰高抹凍成雲。那堪此日傷離抱。萬里茫茫路不分。</text>
<title>送金景進赴洪州 自銀臺爲養乞外</title>,<text>盛朝新理孝爲先。香案仙官出海堧。皐樹早傷風不靜。潘輿今喜養初便。春城柏酒開供帳。東閣梅花簇壽筵。菽水愧余歡未盡。白頭臨別倍怊然。</text>
<title>送柳察訪勵中赴大同 進退格</title>,<text>前歲浮槎過浿城。閱雲三日宿郵亭。紗籠尙護蓬萊記。樂府猶傳孤竹名。牽去冀群誇逸足。挹來江色滿疏櫺。時平更說風流足。莫道陽關是遠行。閱雲亭名。蓬萊楊士彥。孤竹崔慶昌別號。</text>
<title>送李伯胤赴義州</title>,<text>靑門車馬擁征麾。紫綬恩光滿路岐。分袂洛橋稀雁日。到官灣樹聽鶯時。光陰衮衮浮生老。離合悠悠世事悲。百歲眼前還有幾。八年三賦送君詩。</text>
<title>送金子始朝京 名偉男</title>,<text>吾愛淸眞水部郞。一生襟袍絶關防。孤蹤未肯窺侯館。兩手惟能引酒觴。八月使星騰析木。千秋壽節覲儲皇。知君壯觀增詩律。歸詑珠璣滿錦囊。</text>
<title>送李判書秋泉公。以謝恩奏請朝天。名直彥</title>,<text>鼇禁歡聲寶勑頒。三韓牋奏赴金鑾。一行兩事須專對。上价全才選大官。朔雁去逢遼店夜。春衣歸犯薊門寒。深慙贈別無長物。欲輟氷壺薦玉盤。</text>
<title>送副使韓參判德遠</title>,<text>玉札銀鐺降紫霄。震宮新慶在宗祧。拜恩天陛掄賢宰。祖道都門擁使軺。山日欲斜分袂急。塞雲無際算程遙。先聲已到龍灣館。想見兒童竹馬邀。曾尹義州有遺愛</text>
<title>玉堂直廬敍舊。贈趙棐仲赴嶺幕。名翊</title>,<text>海槎初返陸成淵。君謫湖城我北遷。猶荷聖恩寬逐客。尙貪榮祿負歸田。西淸翰墨摧心後。南嶠煙霞柱笏邊。十載一逢還作別。暮年心思倍怊然。</text>
<title>次金應祈韻</title>,<text>少年書簏寄君家。詩酒留連樂事多。吟對簷花同刻燭。醉憑江檻幾聞歌。憂傷各飽兵戈後。歲月俱驚四十過。回首舊遊眞一夢。向來簪髮不勝皤。</text>
<title>延安遺事。錄奉安景容丈之任。名昶</title>,<text>憶曾爲客過鹽城。秋草塡壕睥睨傾。當日孤軍爭效死。至今沈魄凜猶生。瘡痍幸得徼餘福。煙月依然見太平。德在一州功在國。未遑祠宇待君行。壬辰城帥李招討廷馣。今已卽世故云。</text>
<title>哭蘇掌令子實</title>,<text>白紼丹旌素幔帷。送君南去幾時歸。浮生草草知誰久。冥路茫茫杳後期。想像音容渾寂寞。追尋魂夢只依俙。親朋散落存兼沒。萬事無聊獨自悲。</text>
<title>送金佐郞守吾朝天</title>,<text>秋部郞官玉署姿。琅函遙奉向天墀。遼河積雨三庚後。薊樹淸霜八月時。鍾動景陽朝見早。飯隨光祿退歸遲。知君澡雪箴身地。到處千金惜不貲。</text>
<title>哭鄭典籍宗儒</title>,<text>平生骯髒恥周容。阮籍行途老益窮。身歷兩朝猶着皁。名題一紙漫留紅。高才下位天應惜。令子賢孫福未終。人世九原無遠近。與君來往夢魂中。</text>
<title>送徐佐郞施伯朝天 名景雨</title>,<text>時忽剌溫屢侵北邊。具聞中朝。皇帝勑諭禁毋得再犯。爲此謝恩。適日本又求通好。兼奏倭情。白頭遙發黑龍源。戎落中間有忽溫。渠負馬蹄窺塞路。我攀蟾鑰款天閽。氈裘已信歸王化。蠻舶還驚入海門。年少省郞專對足。玉函封奏拜皇恩。</text>
<title>敬次峒隱丈韻 二首李公義健</title>,<text>世紛難盡一身微。高遁城陰識者稀。仲蔚蓬居元寂寂。靈均蘭佩故霏霏。繁花每歲春藏塢。孤興中宵月入扉。休道此間無事業。好詩收拾滿囊歸。無分村北與村南。大抵門前石井甘。紫陌一邊開洞府。靑山數疊隔雲嵐。桃花水渚漁郞逕。竹雨茅簷處士庵。好是俗人難到處。孤懷時就德公談。</text>
<title>題地部郞官契軸</title>,<text>司徒官屬選才良。省署通霄列宿光。千古典章存稷契。一時心計鄙硏桑。經年簿牒趨塵土。暇日歡娛集澗岡。浮世本來多聚散。畫中遺迹莫相忘。</text>
<title>奉別月沙李判書朝京</title>,<text>公昔朝天再贈詩。只今離恨異前時。心腸一變傷憂患。筋力全衰怯路岐。況復歲行催晼晩。更堪人事漸艱危。雲山石室他年約。浮世茫茫不可期。</text>
<title>送李參判養久赴安邊 名時發</title>,<text>我爲半刺公方伯。元帥臺前瀚海頭。幕裏百憂慙婉畫。樽前一笑忝詩流。危途歷盡雙垂白。往事追思十過秋。今日又成關外別。鐵門東望更悠悠。</text>
<title>送李兵部仲實出按關東 二首</title>,<text>紛紛使節出關東。幾箇英豪漫浪中。但倚風流窮勝賞。誰將民瘼徹宸聰。連年伐盡千峯兀。一木輸來十室空。今日選君應有意。若爲酬答聖恩洪。時土木鉅興。東民尤苦故云。分得閑忙道自殊。二年相憶往來疏。螭頭豹尾環宸極。白首玄經閉草廬。仙夢獨憑靑玉案。陜恩先拜紫泥書。鳴沙海上毗盧頂。悵望秋風宿計虛。</text>
<title>次韻贈怡叔</title>,<text>逝水流年共不廻。閑愁繁鬢更相催。已拚潦倒良時過。那得游從好事來。窮轍迷途休命駕。醒狂驚俗罷銜杯。王城萬足奔忙地。獨保孤淸坐一隈。</text>
<title>淸風溪席上。次怡叔韻。</title>,<text>珠露氷葩綴作聯。雨桃煙柳兩依然。園林勝賞春猶淺。賓主淸談樂最全。世事擺來方始達。風流領得始爲賢。身閑月月須高會。直到寒梅映雪天。</text>
<title>漢陰李相國挽詞 代述名德馨</title>,<text>妙齡英望冠淸流。遭遇先朝寵渥優。風度翕然推國器。文章贏得煥鴻猷。一生勳業餘靑簡。兩代經綸尙黑頭。東駕未歸驚木稼。百年難再淚盈眸。</text>
<title>完山府院君李軸挽詞 代述</title>,<text>西海分憂樹異勳。兩朝恩遇際昌辰。丹靑爛濕雲臺畫。杖屨光瞻洛社春。高位從來難得壽。功臣自古少全身。如公福祿由恭儉。終見哀榮動搢紳。</text>
<title>金坡州公輝挽詞 代述</title>,<text>少時交友摠先歸。住世惟君是舊知。齒髮縱然驚早變。精神猶未覺全衰。經年憂患那堪說。到老存亡益自悲。執紼永違東路別。病眸空有淚雙垂。</text>
<title>贈別持國省其舅氏木川宰。仍往淸州。謁外王父京兆公墓。四首</title>,<text>妙齡詞苑振雄風。今世那知得此公。已看藻華光海域。更期經術贊天工。十年多難回嘉運。八代興衰屬駿功。珍重贈言須努力。似君才業豈終窮。何事炎程有遠行。知君最重渭陽情。少年探歷幽襟在。浮世蹉跎別恨輕。明月碧峯恩石寺。白雲黃葉鵲山城。登臨弔古秋風裏。北望京華感慨生。使節曾經大麓隈。邑中聞說好池臺。擬從便道停驂憩。却被嚴程阻雪廻。當日賞心長已矣。十年回首漫悠哉。憑君一一尋佳景。輸入篇章摠寄來。大麓。木川別號。淸原大麓鬱相望。桑梓知君外氏鄕。平日典刑違省識。幾年丘壟感荒涼。騰裝正値中秋節。上塚虔懷一瓣香。侵道叢篁刺天木。西風應復泣陳郞。</text>
<title>次韻持國秋懷 八首</title>,<text>西風浙浙露漙漙。木落庭空月色寬。斜見斗城低界漢。暗聞哀壑瀉鳴湍。一年漫興消佳節。白首閑身愧素餐。永夜不眠增歎息。只應吾道屬艱難。草逕蓬門車馬稀。敗蘭殘菊自斜暉。山川寂寞乾坤老。閭井蕭條煙火微。長孺已曾違禁闥。老萊猶復戀斑衣。暮年心事無人識。夢作沙鷗萬里飛。悠悠天地寄蝸廬。輦轂山林未定居。薄俗重遭多難後。壯心輕折百憂餘。崎嶇馮衍終歸里。寂寞虞卿老著書。志士古來難得命。化工粧點爲誰歟。華藏古寺白雲深。紺殿香燈梵唄音。俯視人寰一退屣。慣從僧榻幾携衾。松風枕簟三秋夢。雪月樓臺五夜心。自別故都塵土隔。十年回首費孤吟。麗王舊苑碧崇前。蔓草秋花鎖暮煙。陰磴虎睛爭伏燐。露林蟲網罥寒蟬。橋銘義士埋魂石。水沒奸臣瘞墓錢。弔古記曾分務日。傷心陳迹有詩篇。悄悄深居一禿翁。寬憂應未在郫筒。悲傷老物逢西候。摧落群芳怨北風。行止故難憑易肆。窮通誰敢問天公。城西仲蔚蓬蒿宅。獨愛文章有國工。百尺亭皐俯碧潭。龍津曾擬結茅庵。一毫身外初無戀。萬事人間更不談。雪艇喚魚收夕網。雨蓑行藥破朝嵐。如今便可尋前約。俛首趨塵豈久堪。塵埃俗眼未逢靑。世事傷心病涕零。曾詠松苗異山澗。更歎薰臭亂羶馨。身如飢鳳羞爭粟。志似高鴻恨鎩翎。燈暗萬家聞鼾睡。北林風雨夜冥冥。</text>
<title>次持國韻</title>,<text>蕭然槁貌近衰姿。人笑龍鍾自許奇。無事恥從犀首飮。半分添得虎頭癡。窮秋草木同搖落。四海親朋遠別離。惟有蓬蒿張仲蔚。寂寥窮巷寄新詩。</text>
<title>次怡叔韻</title>,<text>顚躓危途欲折肱。閑居守拙讓群能。名慙太上言徒立。學廢中庸道豈凝。羔袖積痕憂國淚。鐵檠寒焰照書燈。論心獨喜東隣近。時聽淸談萬壑氷。</text>
<title>再疊</title>,<text>阿池蓑笠厭揮肱。谷量營生謝不能。蘧瑗可師眞善化。屈原於物獨何凝。共貪白首懷金印。誰免玄扄伴漆燈。萬事請君同擺脫。澹然相對玉壺氷。</text>
<title>次怡叔立春有懷韻</title>,<text>冬至陽生到立春。堪輿人物得和均。看抛舊曆看新曆。祀罷行神祀穀神。香絮欲交梅柳動。火煙初改鼎爐新。簪幡莫道恩波隔。分外淸閑餉此身。</text>
<title>再疊</title>,<text>群枯何幸見陽春。布澤寧愁患不均。侵雪正看生麥氣。嗅香如覺逗花神。林村晩日孤煙暖。磵道流泉活水新。探勝賞幽從此好。未妨行樂試閑身。</text>
<title>三疊</title>,<text>豪氣淋漓筆下春。離騷肯續楚靈均。佳篇已使愁花鳥。正論還須動鬼神。昏膜遇篦明似刮。垢心資洗淨逾新。卜隣求益眞吾意。可但樽前鬪見身。</text>
<title>四疊</title>,<text>節序悠悠又見春。流行一氣感平均。陰陽闔闢知誰主。正臘寒溫各有神。學問未成傷已老。文章何益苦爭新。閑居歲月眞堪惜。努力期無負此身。</text>
<title>五疊</title>,<text>鵲巢鷄乳摠先春。禽鳥何知得氣均。世路向來同暗室。人心誰道有明神。膏粱滿案方爭飽。湯沐銘盤獨自新。點檢百年無愧怍。窮通餘事不關身。</text>
<title>六疊</title>,<text>曉枕希夷睡入春。起來簷影正停均。心於靜極差爲樂。詩以多窮莫損神。平日交游雲共散。百年人事鬢俱新。紛紛萬境皆虛幻。莫說前身與後身。</text>
<title>七疊</title>,<text>氤氳三十六宮春。分得靈臺淑氣均。常怪經營求利益。不知勞苦損精神。黃金未化朱顏老。丹鼎無功素髮新。須信吾師傳妙訣。洗心終保百年身。</text>
<title>八疊 除夜</title>,<text>東皇北帝換冬春。盛始衰終子半均。簪盍杜家喧櫪馬。香燒島室祭詩神。遙鍾促漏更聲咽。杲旭稀星曉色新。來歲莫愁增寂寞。靑山早映黑頭身。</text>
<title>九疊</title>,<text>同車携手及茲春。隨處茵憑與子均。道不外求聊自樂。錢非吾用豈論神。山陰祓禊幽情暢。沂上風歸浴興新。千載高蹤今可繼。孰能乾沒到終身。</text>
<title>十疊</title>,<text>柴荊歸掩故山春。進退由來事未均。借問火城趨待漏。何如土窟坐怡神。寒衣補綻身猶暖。苦菜咬根味更新。軒冕鼎鍾俱外物。世間誰似不羈身。</text>
<title>石室次怡叔寄詩韻</title>,<text>久慙隨俗涉同流。今幸蒙恩得廢休。一日逍遙眞足樂。長年貧窶豈深憂。雲山水石身將隱。珂馬塵泥跡已收。爲問樊籠失群鶴。冥飛孰與稻粱謀。</text>
<title>石室書懷。奉呈白沙李相公。名恒福</title>,<text>富老乖時臥洛城。宋朝當日尙昇平。園林已擬平泉勝。賓客還將綠野傾。安樂先生時自至。端明學士數相迎。風流盛事眞堪羨。俯仰千秋感慨情。</text>
<title>贈李正郞尙古奉使關西 名景稷</title>,<text>少年才俊漢諸曹。繡襮靑驄意氣豪。千里塞門征旆遠。九秋鄕國夢魂勞。樓臺絃管金釵擁。郡邑征徭白屋逃。宵旰深知念民事。風流只許暫遊遨。</text>
<title>送鄭參議岦奉使日本</title>,<text>圃隱先生使日東。至今蠻俗仰高風。一生忠信令人服。餘事文章泣鬼工。梅寺廢來秋落葉。仙槎何處水漫空。知君此去能專對。應喜當時舊姓同。</text>
<title>送日本副使姜判校弘重</title>,<text>深院宮槐葉正飛。同官把酒惜分離。長風破浪平生志。絶海歸舟隔歲期。波靜水神迎紫氣。雪消梅艶照黃眉。和親本爲安邊計。王事勤勞且莫辭。</text>
<title>哭月汀先生 四首</title>,<text>詞苑聲名擅妙年。正當明廟急親賢。飛騰峻秩雲霄逼。洒落淸標玉鏡懸。四海達尊推大老。三朝一節到華巓。龍蛇在歲驚前讖。士類相逢倍慘然。璿源誣玷載瑤編。籲辨皇朝久未湔。使節幾遭虛返命。公行三到竟回天。親擎寶典如干卷。重正彝倫二百年。盛代報功終配食。合羞宣祖廟庭籩。詞章翰墨盛吾東。雙妙兼臻獨見公。筆得鍾王三昧法。文追班馬兩京風。德尊一代諸儒伏。名動中華四海通。東壁瑞星今晦彩。騷壇無主士林空。從容函丈啓顓蒙。憶得摳衣丙戌冬。偏感厚恩同骨肉。尙慙初學似兒童。尋常座右圖書地。三十年來几杖從。夜雨寒蛩悲白首。瓣香哀淚爲南豐。</text>
<title>寄秋浦黃判書瓮津謫居 名愼</title>,<text>西望長沙落日邊。一年消息杳難傳。交情不與山川隔。人事還隨歲月遷。蟲臂已拚聽造化。龍鍾那復作春姸。風霜努力加餐飯。宣室終思賈誼賢。</text>
<title>自坡州由山路。夜宿臨津水下村。感懷賦之。</title>,<text>東廻北折下荒蹊。暝到漁村水岸西。罾罟補籬隣火徹。蒹葭燒竈爨煙迷。羸形易倦同征馬。旅枕難安待曉鷄。寥落此懷誰共語。一心千慮獨含悽。</text>
<title>寄玄翁金浦謫居 二首</title>,<text>曾憶先朝近侍同。至今蹤迹各西東。主恩未答丘山重。車轍空悲道路窮。金馬玉堂霄漢外。靑山明月夢魂中。沙鷗渚鷺休驚訝。已是忘機海上翁。故人三載滯江潭。離恨逢秋正不堪。欲賦招魂非楚俗。空歌伐木作商音。當年學業供辛苦。末路生涯付黑甜。從古窮愁博長健。白頭何事更關心。</text>
<title>寄玄翁春川謫居</title>,<text>收迹窮山斷往來。獨尋書卷暫懷開。漢庭淸節怜龔勝。楚國先賢憶老萊。壞局付人拚一着。狂瀾無力障東廻。幽居自古多愁緖。想遣詩鋒費翦裁。</text>
<title>坡陽君尹安性挽詞 代述</title>,<text>公家舊住郭南迂。亂後欣逢接閈居。平日故交多不在。暮年同甲更無餘。招尋共喜歡娛數。眞率兼忘禮法疏。一隔春明人事換。可堪垂淚過空閭。</text>
<title>沈僉知日就挽詞 代述</title>,<text>兵戈不死再逢旃。憶在全洪扈從年。賜食行宮分綺饌。聯班仙仗拱書筵。盛朝前後恩深海。浮世悲歡雪滿巓。衰病可堪蒿里別。故情寮義益潸然。</text>
<title>次持國韻</title>,<text>縻官久愧老萊妻。投老仍便寂寞棲。誰肯回車訪陋巷。自怜扶病有枯藜。新秋霽月雲陰破。一夜高梧露氣凄。剩欲就君同琢句。却愁中路沒靴泥。</text>
<title>送人赴安邊</title>,<text>國島之西鐵嶺東。安邊都護擅繁雄。桑麻接畛民居盛。鱗介充廚海錯豐。陵寢百年同沛邑。山河千里類秦風。公餘何處遊行好。萬樹梨花古寺中。釋王寺梨花最盛</text>
<title>李尙古在日本寄書。辭意激昂，聞其畢事將還。以此答之。</title>,<text>誰傳隔海故人書。萬里扶桑返棹初。朋舊向來憂漫切。廟堂今日氣增舒。蘇卿白首怜凋節。陸賈黃金鄙滿車。報主慰親俱不愧。老夫先欲賀門閭。尙古垂橐遄返。故反用蘇，陸事美之。</text>
<title>送李僉知士佑丈朝天</title>,<text>金臺水落鬱相望。積戀非關道路長。馮衍塞門惟孺稚。蔣公開徑只求羊。乍聞揀使朝京遠。驚見徵詩告別忙。欲贈一言無好句。寂寥聊慰旅情傷。</text>
<title>送副使李僉知仲蕃 名昌庭</title>,<text>炎蒸節侯變蕭條。坐見靑梧白露凋。中歲阻懷元自惡。淸秋別恨更無聊。星臨析木天文近。山過醫閭馹路遙。遙想嵩呼日南至。五雲高擁紫宸朝。</text>
<title>送姜而進赴湖南幕 名愐</title>,<text>童稚交游到老蒼。居然四十六年強。自憐蒲柳先秋病。最愛芝蘭一味香。湖俗向來須鎭靜。幕僚今日選賢良。知君早抱澄淸志。莫遣高名後范滂。</text>
<title>次韻聞慶宰沈士敬寄詩 名宗直</title>,<text>嶺樹江雲惱別魂。詩來幽抱豁重閽。紛紛世事連歡戚。衮衮流年接晝昏。潦倒一官勞簿領。棲遲千里滯衡門。相思又見三秋盡。黃葉蒼苔滿廢垣。</text>
<title>留聞慶。次沈使君士敬韻。</title>,<text>南州久客動鄕愁。客舍逢君爲小留。三從弟兄元近戚。一時朋友更儕流。雲間鳥棧連山驛。馬首花枝入酒樓。此去相思定何處。西湖春盡水悠悠。</text>
<title>用前韻。寄商山趙善述。</title>,<text>臨岐把酒慰離愁。遠客思歸不可留。危世壯心增感慨。暮年詩興尙風流。扁舟我欲輕浮海。長笛君應倦倚樓。江樹嶺雲千里隔。別來懷抱倍悠悠。</text>
<title>敬次洪川泛波亭韻</title>,<text>官居淸絶似山林。亭榭翛然可濯襟。好事已應留謝屐。風流誰復載胡琴。雲煙變態時開畫。魚鳥親人更會心。他日小舟明月夜。雪中乘興定難禁。</text>
<title>外姑文陽夫人挽詞 進退格</title>,<text>寒食前年掃墓來。一函恭候問安廻。緘封藥物親題筆。繾綣書辭遠戀懷。流落此身仍嶺海。別離今日隔泉臺。人間何處登堂拜。淚盡心摧恨未涯。</text>
<title>登三龜亭有感。書示族子金子醇。兼奉里中諸戚丈。二首○子醇名希孟</title>,<text>先人遺構此亭存。扶護相傳有子孫。三面江山環遠近。四時鄕黨酌卑尊。流風可繼今爲美。厚誼寧忘古所敦。千里獨來增感慨。白頭登望一傷魂。百年喬木老風霜。十畝淸陰擁一堂。從古地靈生此國。至今形勝擅吾鄕。平泉花石猶堪惜。防墓松楸可忍傷。鹤嶠未平江未陸。共看龜算與俱長。先墓禁樵之事。恐漸解弛。故頸聯及之。</text>
<title>哭李監司仲實</title>,<text>少年秦贅寄君家。屈指如今歲月多。當日悲歡無異趣。向來榮落略殊科。風流安石初非擬。豪氣眞長老不磨。南北別離泉壤隔。白頭來哭淚傾河。</text>
<title>次趙深源韻 二首</title>,<text>詩遞三筒語益遒。寂寥偏慰病懷幽。自怜元亮眞多忤。未是長卿故倦遊。斟酌酸寒還一味。扶將衰朽更同憂。傍人漫見閑無事。錯比滁翁野渡舟。忘年托契未情疏。僑屋爲隣歲又餘。南郭喪吾常隱几。阮郞窮轍幾回車。人生孰得無榮瘁。天道由來有慘舒。寒盡雪消春欲動。會尋梅柳到幽廬。</text>
<title>敬次仲氏今是齋韻</title>,<text>紛紛世路謝名譽。投老歸歟一草廬。疏廣無金還自足。淵明止酒未全疏。由來桂樹能招隱。豈必騷人喜卜居。漸看眼前兒子大。不憂秋稼與春蔬。</text>
<title>張內翰持國來訪。且示近作。次韻以答。</title>,<text>多謝窮居相訪來。新篇抄示更佳哉。久無塵世功名累。全被詩家物色催。豪氣不嫌看少減。國風應見挽重廻。荒詞長格吾何讓。波及終知盡楚材。</text>
<title>在洪川外除。贈別張內翰。</title>,<text>駟隙流光促闇明。白頭啼血有殘生。晨昏未去庭闈側。飮御仍逢孝友行。兩地經年成會晤。一旬五日動歸情。感君相贈丁寧意。無柰摧頹怕近名。持國詩猥見推奬之意。故落句及此。</text>
<title>泛波亭。次板韻贈張持國。</title>,<text>殊鄕節序近朱明。觸物驚心旅恨生。浮世百年還幾日。關山千里又將行。艱危苦憶昇平樂。窮老偏傷末俗情。流落只今吾輩事。未應專爲坐詩名。</text>
<title>次怡叔雨中寄詩韻</title>,<text>空濛初見濕丘麻。竹咽松鳴晩更加。深樹鳥群依弱羽。小池荷柄倒新葩。輸贏未罷南柯蟻。聒亂先騰太液蛙。休惜封泥損朱果。最怜移菊委庭沙。</text>
<title>哭趙果川深源丈</title>,<text>早向師門識所趨。雅懷淸操晩如初。雷封惠政遺民口。鄕里賢名逸史書。平日故情陪丈席。比來隣好接僑居。泉臺一隔無消息。落月分明照草廬。</text>
<title>次怡叔韻</title>,<text>自從宮省罷同衾。院竹埤梧隔上林。屛斥尙存容足地。低徊未破報恩心。尋幽興絶南溪汎。排悶思傾北斗斟。白雪調高休謾奏。只今衰俗少知音。</text>
<title>題李掌令君應楊根別業 二首</title>,<text>龍門山麓向陽坡。澗曲柴荊八九家。近宅良田多種秫。繞園佳木摠栽花。林塘隱映幽情動。軒檻登臨望眼賖。塵土向來眞誤計。人生如此足吾涯。路上望見。知有佳趣。故頸聯云。曾聞別築在楊根。地僻山高似鹿門。靑眼故人今日會。白頭相對舊情論。池臺形勝君家物。田里優游聖主恩。流落未歸吾欲老。百年行止信乾坤。</text>
<title>安東府伯治酌携伎。到三龜亭醉飮而歸。</title>,<text>哀絲白日動華堂。颯颯淸秋爽氣涼。蕭散野人陶隱逸。風流太守漢循良。樽前一笑羈懷破。醉後高談故態狂。千里逢迎眞邂逅。映湖官路莫愁長。</text>
<title>用燦兒憶洪川泛波亭韻</title>,<text>峽內山川壯峙流。阿咸爲縣此分憂。三秋別夢蝶難化。兩地傳書魚不謀。杳杳歸程蒼木合。悠悠遠岫白雲浮。此身安得高飛翰。一拜庭闈百散愁。</text>
<title>恭聞神宗皇帝晏駕</title>,<text>四十八年民願戴。深仁至澤古無前。生成萬物乾坤竝。拯濟三韓雨露偏。玉几丁寧留末命。蒼梧巡狩杳何邊。應知出震重离照。早聽謳歌海外傳。</text>
<title>聞河淸。喜而有作。</title>,<text>遙聞德水報禎祥。知是中華出聖王。天地千年慳瑞色。江淮今日讓淸光。深深龍馬神圖淨。歷歷支祁鐵鎖長。詞掖侍臣應賦頌。幾人才思似王楊。</text>
<title>訪權處士杠萬雲幽居</title>,<text>谷口來尋鄭子眞。衡茅寂寞澗之濱。朝廷久絶徵賢駕。鄕里時逢載酒人。擧世百年爭急仕。一身三畝獨安貧。自怜窮轍迷行路。每到山林愧問津。</text>
<title>金丹城孝伯家。用燦兒韻。名奉祖</title>,<text>投紱歸來賦澗阿。世紛塵事隔煙蘿。圖書跌宕宦情薄。耕稼逍遙幽興多。緣水稻畦隨地劚。入雲樵逕倚園斜。暮年幸得相從樂。同和山人桂樹歌。</text>
<title>孝伯置酒邀余。再用前韻贈之。</title>,<text>亂山深洞澗之阿。喬木幽齋擁薜蘿。四世松楸瞻望近。九人兄弟俊英多。高情愛客驪駒晩。病筆題詩屋漏斜。細雨更期淸夜會。燈前擬賦醉時歌。</text>
<title>伏枕三月。聞女子池荷華將衰。強起往尋。與主人安丈約於明年再訪。仍用燦兒韻賦 二首。</title>,<text>靑蒲菡萏澤之陂。走馬來看逸興飛。千片水雲紅似簇。一行堤樹翠相圍。菱歌桂檝留無處。越袖吳裙望不歸。時節漸愁迎白露。西風落日更依依。百頃淸池數里陂。荷華菱葉鷺絲飛。影涵鹤嶠崔嵬揷。屛擁花山却略圍。多病淹留來苦晩。惜時惆悵坐忘歸。慇懃更結明年約。東道風流最可依。</text>
<title>用燦兒驚字韻</title>,<text>秋霜着鬢鬢先明。旅恨催心心轉驚。何處桃源世外去。此間槐國夢中生。長身自是惟空殼。寸竅如何更七情。擾擾百年哀樂意。小詩還作候蟲聲。</text>
<title>九月十二日遊輞川。用燦兒韻。</title>,<text>紅葉蒼崖爛錦披。白沙洲渚夕陽時。傾壺更醉重陽酒。落帽何嫌滿鬢絲。水面風瀾還欲動。杯心月色已先窺。菊芳蘭秀空惆悵。天末佳人何處期。</text>
<title>次韻贈金崇祖 二首</title>,<text>矯矯荀龍一世驚。風流文雅摠豪英。生材實喜稱南國。撫頂眞誇下五城。霜信欲來時晼晩。露華初洗月分明。相思隔歲無多地。眉宇空懷沆瀣淸。憂時北望傷心在。避地南來盡室遷。千里山川迷遠夢。二年槐柳換新煙。寂寥圭蓽深關楗。邂逅宮商發廟懸。涼冷秋風日蕭瑟。別離懷抱重悽然。</text>
<title>溫陽東閣。示舍弟仲靜。</title>,<text>臨池小閣絶纖埃。晝靜荷風細細來。畫戟淸香排俗物。新篁古木入詩材。九重未忘憂民意。百里仍須製錦才。堪笑老兄無用在。白頭心事着寒衣。</text>
<title>次南郭朴說之韻 名東說</title>,<text>白頭靑眼待君開。荒徑崎嶇踏雪來。一笑風流猶跌宕。八年人事尙邅廻。看花約伴嗟誰在。揷竹招魂怨未回。浮世悲歡判如此。且須相對倒深杯。白沙相公謫死北荒。南郭家有山茶。沙翁曾有雪中看花之約。翁逝後花亦枯死云。</text>
<title>送謝恩使韓昌君李養源丈 二首○名慶涵</title>,<text>先帝深仁字小藩。崩年寵錫亦殊恩。使臣初返隨哀詔。曆紀重頒繼聖孫。萬里風塵遼塞路。靑春冠冕奉天門。皇朝若問東方事。禮義文章舊俗存。時中朝有投杼之疑名家奕奕數韓山。牧老高風未可攀。忠義驪江堅一節。文章鯨海動三韓。靑蓮再世符神夢。紫氣千年接故關。趾美令孫心所仰。暮途離別重盤桓。</text>
<title>次正使姜編修遊楊花渡韻 名曰廣</title>,<text>西郊十里馬蹄輕。路盡江頭豁眼明。錦席迥臨鷗鷺渚。玉簫高引鳳凰聲。詩材入案都供筆。酒令添籌幾洗觥。陪賞幸蒙知己託。坐中肝膽摠相傾。</text>
<title>次正使姜編修登漢江亭韻</title>,<text>湖山佳氣望蔥蔥。綺幕瓊筵夕照中。梁苑賓遊遜枚馬。虞廷冠冕輟夔龍。人高怳在三神島。地爽長吹萬里風。江漢漫曾傳勝事。只今誰復數山公。</text>
<title>次正使姜編修登蠶頭有感韻</title>,<text>縹緲危巓切碧虛。坐來披豁倦懷舒。山川地理吳都賦。風俗民居越絶書。壯觀可誇東海若。歸心休憶武昌魚。邦人感激皇恩重。好採邊情達玉除。</text>
<title>次副使王給事遊漢江韻 名夢尹</title>,<text>仙曹詞望重南宮。萬口傳詩不用筒。紫府班中名獨出。春風座上意先通。淸江乍泛心如鹤。彩筆頻提氣吐虹。佳會此生應不再。暫時留賞莫悤悤。</text>
<title>送李知樞遠伯朝京 二首名德泂</title>,<text>遼塞氛陰尙未收。朝天別路海西頭。仙禽恨隔千年柱。使節驚浮萬里舟。玉帛遠經蛟鰐窟。衣冠先拜鳳凰樓。精誠益見艱危日。自是三韓禮義優。登州西望海茫茫。萬里波濤接帝鄕。帆上好風消十日。樽前別淚漫千行。翠供詩筆田橫島。緇闢書帷稷下堂。行路莫言辛苦事。國恩隨處摠觀光。</text>
<title>送李參議天章奉使湖南</title>,<text>湖南淸絶古人詩。況復君行三月時。靑草白沙江似練。碧雲朱閣柳如絲。洞庭孰與濚山勝。天柱何如瑞石奇。若見長沙賈太傅。洛陽親愛道相思。天章婦翁梧窓公方謫居康津</text>
<title>次韻贈高善行赴寧海</title>,<text>悤悤流光到暮年。別離懷抱倍悽然。山林未得吾長往。州縣徒怜子獨賢。身老簿書從意懶。歲寒氷玉自心堅。觀魚臺上看初旭。猶向天涯望日邊。</text>
<title>送權參判靜吾出按海西 名怗</title>,<text>海甸山川壯國門。雄藩節制揀名臣。田園未返流離子。城郭猶棲戰伐塵。王事艱難須盡瘁。別懷遲暮漫傷神。圻民尙賦甘棠詠。佇見家聲屬後人。</text>
<title>贈蔡佐郞裕後朝天</title>,<text>東風吹送漢槎輕。紫氣先驅海若驚。星向析津光裏動。路依蓬島影中行。文章共薦梁諸客。禮樂爭稱魯兩生。前代人材重列國。知君此去繼聲名。</text>
<title>碧蹄館。次迎慰使申君奭韻。</title>,<text>孤館停驂到夕暉。睡間猶作叱騑騑。身當晩節思全策。心戀明時未拂衣。臨渚鷺絲閑獨立。投林鳥翮故輕飛。知非不去成何事。鬢髮星星滿鏡輝。</text>
<title>送全參議湜浮海朝京</title>,<text>三月銀臺侍御筵。白頭蹤迹幸相聯。分襟遽散含香席。執玉還登泛海船。齊魯絃歌思莞爾。蓬萊宮闕想欣然。男兒壯觀茲爲最。不用臨岐惜別偏。</text>
<title>榮川雙淸堂。次板韻贈郡守金同年敬直。</title>,<text>昨夜霜風襲桂堂。敗荷千柄倒廻塘。幾家黃葉秋容晩。一壁靑燈旅枕涼。幽興未尋潘岳賦。淸談先據庾公床。多君美政能消劇。坐嘯蘇州燕寢香。</text>
<title>黃正字奭妻李氏挽詞</title>,<text>少小偏蒙父母慈。東床擇壻雋英姿。一朝兵禍仍家禍。萬事群悲更獨悲。身後只留彤管筆。眼前惟有白眉孫。人間地下無窮恨。今日眞堪入挽詞。黃君歿後友人夢黃有詩曰。地下無窮恨。人間正字名云。</text>
<title>送洪參判景望朝天陳慰進香 名霶</title>,<text>萬國銜哀慰聖懷。使船東海一帆開。遙經蓬島白銀闕。祗謁驪山金粟堆。蠻館歸期爭素雁。登州時景老黃梅。回思去歲遊行地。幾處陳蹤上綠苔。</text>
<title>哭秋泉李二相直彥</title>,<text>城南舊李號名家。一代淸芬振四遐。薑桂性靈元自辣。雪霜襟袍更無華。位當孤棘班中峻。齒數耆英會上多。高論讜言今已矣。九重亡鑑士林嗟。</text>
<title>送閔參判聖徽朝天賀登極</title>,<text>去年浮海過登州。萬里風濤一葉舟。玉節戒途淸罔象。銀波通漢犯牽牛。秋晴海岱停車望。雪暗烏蠻閉館留。惆悵壯遊如夢裏。送君今日重回頭。</text>
<title>送宋參議克訒朝天賀冬至</title>,<text>七月西風欲變秋。浿江初解使臣舟。鷗邊水沒乾坤合。鼇背雲開島嶼浮。地隔東南懸遠夢。歲窮寒暑積離憂。知津戲語吾無讓。展與新圖說舊遊。愼伯借吾朝天指掌圖。故戲及之。</text>
<title>哭象村先生申公 二首○名欽</title>,<text>先王盛際冠名臣。今上初元領搢紳。楊綰當朝爭見喜。皐陶擧右盡歸仁。文兼道妙追韓孟。學自心傳契洛閩。諸葛庶幾興禮樂。東人無祿奈蒼旻。平生托契最深知。公視爲朋我請師。天地倒廻心自靜。榮枯遞換道常隨。漸當筋力消殘日。同結桑楡進退期。舊約未成人事變。白頭孤絶欲依誰。</text>
<title>李襄陽孝叔妻挽詞</title>,<text>文軒戒路儼驂騑。宿昔那知事忽非。成說關心空自憶。他生如夢杳難期。篋中故帨蟲絲集。門外哀歌薤露晞。白首郞君生意盡。世間誰道死堪悲。</text>
<title>送權靜吾赴鷄林</title>,<text>黃葉西風故國秋。送君南去思悠悠。朝廷重試蕭長倩。童子歡迎郭細侯。鮑石宮中衰草合。瞻星臺畔暮雲愁。梅花臘月春先動。玉笛聲中夢北州。</text>
<title>寄贈關東李重卿按使</title>,<text>臨別慇懃授簡時。離懷撩亂不成詩。山靈雪岳金剛誚。仙客安常永朗疑。旌節萬林紅葉外。夢魂千嶂白雲涯。端居歲晏增惆悵。却寄新篇慰遠思。</text>
<title>盈德宰韓仲普權葬鷄林挽詞</title>,<text>盈川舊令水曹郞。千里投簪憶故鄕。漢上經年歸計誤。漳濱一臥病懷傷。弟兄分散明幽隔。妻子飄零道路長。歲暮杞城僑葬地。故人誰復奠椒漿。</text>
<title>次谿谷大學士韻 時虜使在館</title>,<text>天墀朝下玉聲高。慙愧腰間有孟勞。壯志何由斬鯨鰐。憂心只似醉葡萄。誰論上策興周漢。終願無譏免鄶曹。雪恥喜看滕六在。舞風先壓羯奴臊。原韻 持國蓬萊雙闕雪邊高。聖主臨朝玉色勞。不見張騫求苜蓿。又聞回紇入葡萄。書生扼腕傷時事。肉食無謀愧我曹。千載弼雲留旺氣。幾時西塞滌腥臊。</text>
<title>開城都事具仁重挽詞 故友具大受之子</title>,<text>長身厚貌世家風。相對依然見乃翁。常謂善心宜有報。豈知天道竟無終。松都惠政徵先譜。水部淸銜倚頖宮。稚子幼妻隨旅櫬。雪中歸葬故山東。</text>
<title>送韓元之赴鍾城 二首○名仁及</title>,<text>學士先朝赴講筵。風前玉樹映花甎。十年憂患誰爲地。萬事窮通只任天。龍谷圖書閑歲月。雁門符竹急才賢。知君報國平生志。一試雄韜靜北邊。雪嶺重重擁北關。雲間鳥路杳難攀。狐裘駿馬此時去。紫陌靑門何日還。孤竹詩名曾坎壈。夢翁經術亦辛艱。高才自古多邊吏。好試男兒鐵石肝。崔嘉運，鄭時晦俱任本府。</text>
<title>贈金承旨子中出按關西 名時讓</title>,<text>西藩銀信許寧親。授鉞交符輟近臣。朱雀向來明跋躠。雪山今日重嶙峋。關門鼓角威聲壯。壁上旌旗號令新。自笑書生無馬策。贈言聊比古仁人。金起宗母病遞歸。子中歸自嶺南。納節未久故云。</text>
<title>外從姑宋木川內子挽詞</title>,<text>彤管南歸佇早還。忽聞環佩葬靑山。驚心外屬無多在。垂老哀情不可刪。湖月吐光侵紼冷。蜀禽啼血染花斑。誰怜孝子悲號處。只見朝朝柏樹攀。</text>
<title>哭許庶尹若虛 名實</title>,<text>聞詩學禮世家風。翰掖薇垣位望通。萬里雲霄看占闊。一時憂患怕生中。流離嶺海音塵隔。邂逅關城笑語同。五十六年浮世事。不堪哀挽涕盈瞳。</text>
<title>送金弼善孝仲赴北幕 二首○名榮祖</title>,<text>新恩催召赴銅闈。中道移官佐碧幃。鐵面任嘲河朔面。戎衣便易侍臣衣。磨天嶺外行人少。元帥臺前過雁稀。別後定知消息斷。相思唯有夢依依。春坊學士鬢毛皤。何事今朝出塞歌。書記郞看推阮瑀。將軍佇聽得廉頗。天寒路遠衣裘薄。歲暮時昏雨雪多。惆悵少年戎馬地。送君回首重咨嗟。</text>
<title>送崔參判來吉赴長興</title>,<text>曾使耽羅望冠山。至今佳境夢相牽。橙園橘社圍靑竹。鹽戶漁村接白煙。江海一麾思借去。風塵十載計徒然。春明此日天涯隔。倂失揶揄後別筵。余退居石室。不得臨岐故云。</text>
<title>題驄馬契軸</title>,<text>天街催趁漏聲殘。面帶霜威挾曉寒。臺謁急趨蒼玉佩。殿衙分整紫宸班。群烏集柏歸驄馬。一笑烘堂側豸冠。聊得小閑拚勝會。百年留對畫中顏。</text>
<title>次韻寄梧窓謫所</title>,<text>千里停雲憶故人。二年湖海絶音塵。黃粱欲熟身如夢。白髮新添歲自春。積毀秪殘消瘦骨。舊交唯有往來神。傷心不向城南路。死別生離淚灑頻。原韻 子龍竹下淸陰映玉人。幽貞終不染紅塵。襟期細雨燈前酒。風格寒梅雪裏春。山對弼雲連秀色。天懸卿月長精神。仙槎萬里歸何晩。任見穹廬使价頻。</text>
<title>送李承旨景容出補襄陽 爲養乞外</title>,<text>陜路棠陰閱歲廻。聖恩重許入銀臺。怕看西日崦嵫迫。乞得東州嶺海隈。峴首登臨追叔子。潘輿娛樂繼南陔。自怜風樹嗟無及。頭白人間萬念灰。</text>
<title>奉贈安東洪明府命耇</title>,<text>鳥嶺東南第一州。江山淸秀士民稠。義存羅季攻萱日。忠著麗王避賊秋。文敎百年將墮地。壯元三世適分憂。應知父老歌來暮。只恐朝廷惜少留。</text>
<title>哭辛寧越喜孫</title>,<text>三世通家喜卜隣。炎涼閱盡更情親。地官錢穀淸如水。山縣琴書迥絶塵。鍾里雪消仍臥病。隱屛花發獨傷神。銀川一曲松楸下。又見中年葬善人。</text>
<title>送崔學士葕赴光山</title>,<text>資政門前午漏傳。花甎促步赴經筵。聯裾鑾掖無雙士。講旨鄒書第五篇。天上仙遊一夢覺。城南別意萬愁牽。潘輿謝馬皆恩寵。撼樹悲風獨愴然。</text>
<title>贈金宰靜厚赴瓮津 花山縣別號</title>,<text>東皐昔日赴花山。白首君今繼出關。盛事早期文字上。一麾俱試簿書間。窓懸蝨復車輪大。手弄丸應技藝閑。老子無由傾討論。曉燈秋閣夢中顏。窓間懸一蝨。終歲車輪大。是崔東皐宰縣時作也。金君早遊崔門。被其奬許。故篇意指此。</text>
<title>送尹仲素出按湖西 自驪州徵拜</title>,<text>黃霸賢聲動漢庭。璽書徵召下江城。二年惠政驪民阜。千里威風湖甸淸。映節黑頭光寵渥。照衣紅葉攪離情。韋平世業應無讓。終把寬明副盛名。史稱黃霸外寬內明</text>
<title>送吳承旨䎘出按嶺南 效吳體</title>,<text>晉代飛英謝幼度。擁旄仗節黑頭年。今君妙簡銀臺出。他日高名朱雀懸。二路歌謠接關嶺。九霄魂夢迷山川。白屋蒼生應念在。蛾眉翠袖自嬋娟。曾按關東著聲</text>
<title>贈李大諫汝固出補杆城</title>,<text>薇花落砌細斑斑。臺柏春陰白日寒。廟禮共恢中壘牘。天威直壓惠文冠。未尋歐老歸田錄。先送廬江奉檄歡。莫道漢庭輕諫議。茲行勝祭碧鷄壇。余忝憲首。共爭追崇典禮。被譴俱退。</text>
<title>贈關西方伯閔士尙 名聖徽</title>,<text>二南歌詠召公棠。復鎭西門拓舊疆。緩帶輕裘晉羊祜。英姿妙略漢張良。金城駐節屯田策。鄆曲開堂制水坊。詞掖只今多健筆。佇聞江漢續篇章。士尙曾按湖，嶺。俱著聲績。今又建議開營宣鐵。以牢淸北人心故云。</text>
<title>題銀臺同寮稧帖</title>,<text>同時冠冕盍朋簪。共沐銀臺兩露深。糠粃居前顏足厚。蚊山負重力難任。艱危未遂歸田計。老病猶存報國心。浮世本來多聚散。他年陳迹卷中尋。</text>
<title>銀臺次李子時詠雪韻 名敏求</title>,<text>曉雪粧嚴玉帝宮。日華初動乍春融。鳳池飛下鸞窺鏡。鷄樹飄來鹤舞風。楚國高歌誰更和。梁園舊賦亦成空。蕭然獨坐煎茶處。詩興迢迢㶚水東。</text>
<title>再疊</title>,<text>淸泠上界水精宮。骨冷還思御祝融。萬里瓊瑤滄海月。五更環佩玉樓風。蒼松翠竹分明見。銀燭氷壺隱映空。乘興欲歌叢桂樹。此身疑在剡溪東。</text>
<title>上將有事太廟。適大雪深丈。復次子時韻。</title>,<text>楡柳靑煙擁漢宮。御溝流水凍初融。忽見牛目埋春雪。重攬狐裘詠北風。獸炭圍紅鑪不煖。金杯引綠酒頻空。鑾廻太室須恩澤。天賜瓊瑤侈海東。</text>
<title>子時和章深得初唐應制體。再次贈之。</title>,<text>濟濟唐朝覲法宮。詞臣薛稷竝崔融。只容沈宋聯同社。肯許陰何擅古風。名動斗南推第一。眼回天下覺全空。由來閩浙移中土。自賀如今道在東。</text>
<title>李尙輔次示前韻。懷舊感意。率易奉和。名景奭</title>,<text>分司昔日監楸宮。童冠相携訪懶融。廿六寒暄白頭老。尋常向往赤心風。露滋春寺江雲暗。鍾墮荒庵夜籟空。靑瑣只今聯步地。幾懷陳迹隔西東。曾在松都。往來金鍾，甘露兩寺時。尙輔以總角同行。</text>
<title>次李天章追賦南曹舊會之作</title>,<text>南省淸華近北宮。憶曾春日笑談融。分經共試靑衿士。觀樂先論大國風。火入玉衣三日哭。使歸寮席一時空。由來人事離還合。喜展靑眸向壁東。時眞殿失火。余有奉審之行。○天章以左承旨居東壁。故篇中云。</text>
<title>次天章憶東岡小莊之作</title>,<text>小亭孤絶似琳宮。江岸蒼茫水氣融。靑蒻綠蓑三月雨。碧梧紅稻九秋風。買山符載終身計。食硯坡翁萬事空。賴有先人田一頃。約君分住瀼西東。余曾買茲亭。被窮鬼擺弄。今爲天章所有。</text>
<title>哭李宗直</title>,<text>五樹高亭始見君。江湖夜雨共論文。十年喪亂分飛久。數畝田園卜築新。霜落柿紅時寄信。水流雲白杳無聞。殘生在世渾悲感。每向靑山葬故人。</text>
<title>哭權判書仲明 名昐</title>,<text>太師名胄世生賢。才業如公志更專。政事規模傳四路。聰明筋力費多年。藥鑪茗椀談諧處。華岳終南水石前。未到七旬泉戶閉。白頭思舊秪潸然。</text>
<title>哭尹參奉孝立</title>,<text>憐君眉宇善良姿。白首蹉跎世不知。洛下坡山無住着。湖西海甸任棲遲。丹旌畫翣歸魂遠。破屋林泉過客悲。天道杳茫誰欲問。只應餘慶待諸兒。</text>
<title>哭李松溪仁瑞丈</title>,<text>豪氣堂堂蓋海堧。詩淸筆妙更雙全。縱令事業微今世。猶使聲名顯百年。大袠獨尊收子後。玄孫終見點頭前。泉扄一閉知音少。從此峨洋欲斷絃。</text>
<title>哭靑雲君沈命世</title>,<text>南陽貴族總從龍。獨樹雲臺第一功。盟府讌廻分鐵券。長秋宣入拜金宮。山河未變朋遊散。薤露先晞世事空。雉岳一歸靈鷲遠。千秋魂魄泣關東。</text>
<title>哭宋殿中廷祚</title>,<text>五年京洛聽朝鷄。豸繡摧殘鬢髮衰。常怪三刀遲入夢。寧知二豎竟難醫。林泉破屋今無主。江海扁舟更付誰。少日舊遊零落盡。白頭哀挽不勝悲。</text>
<title>表叔李松禾內子挽詞</title>,<text>外氏門墻接近隣。子孫中表益相親。婦儀母道初無間。遐福遙年晩竝臻。生養專城窮盛事。葬從同穴託良人。分明來往升堂處。追憶如今秪愴神。</text>
<title>哭南司禦學顏 名好學</title>,<text>淵源岡老花潭出。文學寧陽石壁傳。爭說白眉鍾兩美。更看彤管協雙全。小魁星落天文暗。偏老親傷道路怜。丹旐素車何日返。買舟江漢入靈川。學顏是司馬壯元。靈川其葬地。</text>
<title>哭李僉知尙中 赴京歿於烏蠻館。名忔。進退格</title>,<text>萬里孤舟旅櫬歸。皇恩還與海無涯。疾違養下家人痛。榮備崇終禮數稀。烏斗雲煙迷故壟。鷺梁風雪擁靈輀。親朋去歲臨岐處。今日哀歌淚滿衣。</text>
<title>李二相尙毅挽詞</title>,<text>鴨岫蒼茫日色陰。流蘇白馬暮江潯。百年世路浮生促。萬古泉扄厚夜深。賓院寂寥寒葉聚。酒杯零落素塵侵。古來人事皆如此。華屋山丘幾愴心。</text>
<title>朴監察宗男挽詞</title>,<text>素封南國擅豪華。陶白程羅未足誇。何用卯申勞仕宦。直將歌酒送生涯。乘驄舊路烏臺峻。畫翣新旌鳥嶺賖。惆悵故山魂返處。閉門零落石榴花。</text>
<title>李大興春馨挽詞</title>,<text>湖外移家久未歸。城南華屋鎖寒扉。親朋阻隔音書斷。疾病侵尋藥物稀。鵷列佇看簪復整。薤畦驚報露先晞。深春冷節高陽路。風卷銘旌淚灑衣。</text>
<title>哭李執義馨遠</title>,<text>淸疏襟抱自天眞。慷慨論兵若二人。宦到中丞名始達。家承外戚世猶貧。關山別後增多病。兒女亡來益損神。槐院舊寮今白髮。海濱何處哭新墳。</text>
<title>元帥李公出師之日。親臨推轂。聳覩盛事。賦此奉贈。名弘胄三首</title>,<text>敦詩悅禮晉中軍。受鉞郊壇萬騎屯。黼座日昇開武帳。繡旗風颭簇轅門。喜占卜氏蓍龜協。精感天文畢昴昏。細柳勞師千古盛。只今人擬亞夫論。玉露金天爽氣淸。元戎旌節下西京。陣開龍虎風雲變。聲動山河鼓角鳴。櫪上控來天廏馬。帳前分去羽林兵。中宵正見旄頭落。釃酒春風此路迎。歲星今歲照靑丘。上國藩邦此協謀。毛玠部兵吳下士。衛公籌策蜀中樓。出師無再惟前表。臨塞非今故盛秋。周室中興方召在。一篇江漢屬儒流。將與毛都督文龍合勢勦虜</text>
<title>次朴司議正伯寄詩求縣韻 名宗賢</title>,<text>新秋風雨滿靈臺。濕盡朝衣退食廻。霜頂雪髭非少日。錦幪珠勒愧駑才。林泉每被靑雲隔。世路恒愁白眼猜。乞縣感君便養計。自怜何事墮氛埃。</text>
<title>哭李太常秀夫 名尙俊</title>,<text>少年英妙擅才華。潘岳風流果滿車。靑眼常回作佳客。白頭終喜薦名科。平生愛唱長松曲。此日傷心薤露歌。無復八堂江上路。雪中乘興夜相過。</text>
<title>濬源殿奉審太祖御容。謹成一律。</title>,<text>閟殿丹靑覲耿光。天威肅穆仰皇皇。神功聖德三韓造。奕葉宏基百世昌。自是枌楡多雨露。只今松柏老山岡。雙城佳氣龍興水。永爲邦家鎭發祥。殿在永興府。府有雙城。龍興江名。</text>
<title>李監司子敏在北營値環甲生日。憫農憂兵不擧酒。登樂民樓題詩寄示。次韻以答。</title>,<text>金星入夢應休禎。花甲回環月幾盈。豪客當時識英物。仙人今日授長生。風騷老格推三昧。旄節新恩輟貳卿。氛祲自消秋雨足。庾樓高興屬飛觥。</text>
<title>次王給事夢尹謁文廟韻</title>,<text>丹靑閟殿素王宮。典禮尊嚴百代崇。夷夏古今同一敎。憲章祖述總前功。膠庠不變周家制。絃誦猶存魯國風。此日皇華重扶植。定知天意幸吾東。</text>
<title>李大司成子時重植壯元柏。請余賦詩。</title>,<text>儒宮柏樹應魁星。歲久摧殘只有名。喜見長官新種植。正逢文運再休明。皐比盛事齊龍首。振鷺群材佇鳳鳴。自愧桂枝非第一。爲君聊賦角弓騂。同知事金廷叟。亦壯元及第。</text>
<title>次韻贈朴太樂正伯</title>,<text>平生意氣俗人輕。落落何曾寵辱驚。吏隱遠參周柱史。儒風本起魯諸生。苓榛舊曲詩中詠。松菊幽廬夢裏行。投老世間知己少。白頭惟伴古琴淸。正伯善琴</text>
<title>石室次怡叔寄詩韻</title>,<text>綠葉陰陰忽滿枝。一春遊賞負佳期。山中夜鶴無心怨。洛下親朋有夢思。自是休官因抱病。非關樂道可忘飢。風塵擾擾人寰窄。欲向蓬萊採紫芝。</text>
<title>石室寄贈韓右尹元之朝京。奏請兼賀聖節千秋。</title>,<text>朝天行路近如何。浿水遙通大覺華。慶値兩宮三瑞節。歡同四海一人家。雲蒸霞蔚龍文席。苧緯絲經墨色麻。擎進玉階天子喜。使臣稽首拜恩嘉。大覺華島名當今京兆古三輔。馮翊欣聞身姓韓。佳傳定應靑殺竹。少年誰敢赤爲丸。瑤函奉表金臺迥。錦帆乘風白日寒。萬里相離不相送。病來愁絶掩荊關。</text>
<title>次朴錦溪子龍蒙恩歸田後寄詩韻 因追崇得准有赦</title>,<text>靑春冠冕接夔龍。白首蓬萊隔萬重。孝感盛朝紆典冊。恩寬逐客返田農。生涯未辦新圭蓽。勳業空銘舊鼎鍾。離恨向來堪涕淚。只今須許數相從。</text>
<title>奉贈程副摠龍還朝</title>,<text>漢將承恩橫海來。高旌大旆拂河魁。舊聞文武周邦憲。今見詩書却縠才。共喜朝廷多俊傑。卽知邊塞靜氛埃。淸風已詠東人頌。歸奏明光信宿回。</text>
<title>石室次任典籍賚之韻</title>,<text>元亮高情世寡知。一篇文字只傳辭。北窓自得羲皇趣。三徑寧容俗子窺。塵事斷來無是否。醉鄕行處絶何誰。巾車晩出經丘壑。兩鬢春風白髮絲。</text>
<title>石室次竹陰寄詩韻</title>,<text>投老尋閑計不違。蠻空觸散解重圍。丹霄步武推人健。金鼎工夫得力微。萬事經營須痛斷。一書來往未應稀。海波淸淺蓬山路。鸞鶴終期與子歸。原韻 怡叔年來身事與心違。衰鬢添華帶減圍。花意較遲寒料峭。草芽纔動雨霏微。懷人短夢愁敎亂。寄恨新詩病覺稀。獨向古松陰畔立。夕陽沈壑暝鴉歸。</text>
<title>次谿谷大學士韻。贈閔新溪伯高。二首○名▒</title>,<text>帝許巢由作外臣。聖朝吾亦丐閑身。滿樽貯酒寧須藥。千卷藏書不道貧。溪榭野亭來往熟。牧兒樵子笑談新。朱門自愛公侯貴。此樂休傳世俗人。曉來山雨沒鳴灘。坐想漁翁釣石閑。紅濕晩花垂屋角。翠分遙岫入簾間。鵲鑪烏几初回夢。燕舞鶯歌一破顏。淸福久知天所惜。喜君兼我不曾慳。</text>
<title>次姪光炫三水謫居寄詩韻</title>,<text>多情誰送逐臣來。尙喜天涯令節回。楊氏秦聲歌種豆。燕公薊館雪如梅。休吟翠管開元盛。莫賦層氷楚客哀。早晩賜環同隱去。南園北第事穿裁。右臘日春還北闕麒麟殿。雪下陰山魑魅鄕。豈有黃封霑白獸。更無瓊屑點紅粧。道衡秀句詞林譽。高適淸才翰墨光。樂事文章俱寂寞。天涯佳節只堪傷。右人日雪 薛道衡，高適俱有人日詩。</text>
<title>次韻寄題礪山趙使君昌遠近民堂</title>,<text>和風麗日敞新堂。翠蓋紅粧擁小塘。千里海山來拄笏。萬家謠頌向遨床。須知政化觀經始。更信民情感善良。太史佇成循吏傳。美名何獨擅桐鄕。</text>
<title>權正郞暐挽詞</title>,<text>紫芝眉宇挹枌楡。賀老風流在鏡湖。鴻論伏人鄕黨敬。鯉庭承訓子孫趨。山川杳遠縈離抱。耆舊凋零倀晩途。鷄絮永慙徐孺子。哀詞空寄嶺南隅。</text>
<title>金處士汝屹挽詞</title>,<text>明哲由來重保身。高年德行訓鄕隣。漢廷未見徵韓福。谷口終聞老子眞。節義季方人仰斗。才華少阮世稱珍。平生雅論空埋沒。寂寞新阡宰樹春。</text>
<title>金永興立信挽詞</title>,<text>山西猛氣有家風。投筆收功虎榜中。歷典五城推惠化。行看十乘摠元戎。燕然未勒雄心在。甲子將周歲路窮。聞道螟兒能盡禮。故山松柏儼幽宮。</text>
<title>李天安廷稷挽詞</title>,<text>浿上當年始識君。往來三十九回春。治民渤海深留愛。哭子西河太損神。槐國光陰驚蟻夢。楊灘風月付漁人。氷淸丞相猶無恙。淚灑靑山駐素輪。</text>
<title>柳監司永詢挽詞</title>,<text>妙齡才俊筆如流。堂后聲名振竝遊。二路棠陰恩與節。八旬樞席雪盈頭。木氷成稼衢謠怕。薤露傳歌世事休。宣德舊城詩酒地。只今回首淚懸眸。</text>
<title>李知事瑱挽詞</title>,<text>臨瀛世嫡最淸門。受鉞登壇衆所尊。櫪上看調千里馬。床頭酌滿九霞樽。豪華世業風流足。俶儻襟懷義氣敦。壽到八旬人事盡。同閭哭送廣陵原。</text>
<title>尹禮立妻李氏挽詞</title>,<text>尙書家法世推賢。壼範還從宅相傳。在室慣聞親養備。移天爭道婦儀全。鸞閨泣血餘生盡。鳳穴將雛絶緖綿。同里夙存敦睦義。白頭題挽倍悽然。</text>
<title>哭金知事繼燾先生</title>,<text>白首公車志未伸。晩途雷雨化龍鱗。魚符再換二千石。鶴算遙添九十春。班躡宰樞恩數異。會登耆老畫圖新。河東先友吾猶記。文苑垂名待後人。</text>
<title>吳監司䎘挽詞</title>,<text>少年文采振英華。白壁南金世未多。柏下繫驄持漢法。棠陰駐節動周歌。三秋素渚嫖姚幕。四尺靑山窣堵波。聞道老親如宿昔。人間此恨淚成河。使儐毛營。中路病卒。</text>
<title>尹益山亨遠母夫人挽詞 亨遠名天衢</title>,<text>人間八十五年強。世事哀榮幾備嘗。恩誥賜來夫子逝。伯仁官後阿奴亡。長魚雋牡專城養。細玉崇蘭外姓行。千里湖南違執紼。陶門舊客秪魂傷。</text>
<title>李舒川士祥母夫人挽詞</title>,<text>雕軒文駟賦南征。艾誥鸞書道路光。榮養一時三邑盛。壽齡稀世八旬強。彤編束禮歸玄室。素挽傳歌上北邙。雙谷百年金盞地。子孫長見發佳祥。</text>
<title>李校理尙質挽詞 論禮坐謫蒙宥。歸到淮陽病卒。</title>,<text>天書初下鬼門關。去國孤臣望日還。行路豈知窮鐵峽。旅魂唯得到坡山。脊鴒原上啼聲急。王母衣前淚血斑。惆悵靑雲滿臺閣。幾人回首欲低顏。</text>
<title>韓原君李德演挽詞</title>,<text>二水高亭白髮翁。金章紫綬畫圖中。黃河似帶恩猶厚。華屋生塵跡便空。循吏芳名輝百簡。故人哀淚泣雙瞳。蕭蕭松柏靑山路。風卷銘旌落日紅。</text>
<title>洪三陟仁傑改葬挽詞</title>,<text>嶷嶷秋曹舊侍郞。竹西樓上煥銀章。波臣誤作冤家債。臺筆眞成喜事場。黃壤一埋消怨氣。錦囊重卜協佳城。延平劍合終無憾。宅相如今見最良。其外孫鄭沇等。穿夫人塚而合葬焉。</text>
<title>李承旨德溫挽詞 歿于藍浦。仍葬其地。</title>,<text>湖西洛下馬蹄間。舊事新詩說未閒。靑海分符一枕夢。銀臺當直五更天。悲歡半世成千古。生死他鄕別故山。遙想石碑藍水上。行人長記李承宣。</text>
<title>先友沈判書四養公改葬挽詞 名忠謙</title>,<text>四養先生閟九泉。穆陵仙馭更升天。君臣際會風雲盡。廊廟謀謨簡策傳。灤水久疑侵故壟。壽原今喜卜新阡。傷心未著河東記。欲擬安仁誄一篇。潘岳楊荊州誄。仰追先考執友之心。</text>
<title>哭林得智子淵</title>,<text>五常兄弟一人存。今日嗟君又九原。古木寒禽作弔客。空山積雪掩孤墳。天涯久結思歸夢。洛下應留未返魂。惆悵故交零落盡。白頭無復賦停雲。</text>
<title>趙堤川釴挽詞</title>,<text>龍門點額轍中鱗。騰踏風雲志未伸。湖縣政成碑在口。坡山臥久鬢生銀。每怜世路拋佳士。還惜泉扄閉好人。惆悵白頭氷雪裏。一杯孤負酹漳濱。</text>
<title>鄭判官欽挽詞 趙怡叔婦翁。魯山奉祀人。</title>,<text>奕世先朝駙馬家。一生兄弟摠豪華。魯宮禴祀猶存戚。文廟遺恩永拜嘉。仕宦寂寥成白首。酒杯零落付塗車。門楣嫁得文昌壻。墓石他年健筆斜。</text>
<title>柳燦晦甫改葬挽詞</title>,<text>天地重開日月新。恩波泉壤洗深冤。靑烏尙憾當時卜。白馬移營萬古原。漢水潺湲如瀉恨。楚歌嗚咽未招魂。由來福宅歸誠孝。長發佳祥與子孫。坐海州獄事。鮮葬富平。反正後伸冤贈官。移兆忠原。</text>
<title>哭尹主簿琬</title>,<text>少年偶自楓墩識。中歲頻從竹老知。孫寶一官淹主簿。蔡邕遺業屬文姬。夢殘隣壁黃粱熟。哭罷虛堂白首悲。浮世此行無早晩。九原他日有前期。</text>
<title>哭張江界溍</title>,<text>從師挾策讀書日。投筆彎弧躍馬年。金帶紫衫俱偶爾。白頭靑眼故依然。二邊遺愛留三府。半世雄心落九泉。惆悵經過西里宅。幾多思舊感懷偏。</text>
<title>國舅韓西平及夫人黃氏改葬挽詞 名浚謙</title>,<text>哭挽東轅已十年。更聞今日卜新阡。非關灤水侵重壤。自識佳城有宿緣。江夏芳猷閨範在。伏波勳業史臣傳。長陵復土還先後。滿目傷心涕淚懸。西平屢膺推轂之命。故頸聯云云。○仁烈王后山陵甫畢</text>
<title>李槐山德胤挽詞 深於易學</title>,<text>先朝徵士幾人餘。聞道西溪亦廢廬。授學楊何誰達意。辭官龔舍獨淸譽。草深通德門前路。塵掩包羲卦後書。蹉跌百年終不面。哀歌千里重躊躇。</text>
<title>昭顯世子挽詞 以下乙酉後作</title>,<text>鶴馭新經華表廻。歡聲喜氣繞蓬萊。殷憂增益九年滿。長樂從容三月纔。國倚少陽瞻震極。天垂妖祲掩靈臺。鄴宮賓客劉楨在。白首銜哀不盡哀。</text>
<title>郡主挽詞</title>,<text>生長深宮十二年。異恩偏荷至尊憐。芳猷早著人爭頌。神理難憑壽未延。薤曲曉哀辭震邸。佩聲秋斷隔西阡。山廻水住成環擁。分付坤靈久益堅。</text>
<title>李參判昭漢挽</title>,<text>門館凄涼痛哭餘。爲君兄弟重躊躇。百年人事到今盡。一代風流誰更如。旃塞舊蹤慙衮筆。渼湖遺墨泣殘書。莫言歲路中年絶。世世光榮續有儲。</text>
<title>次具洗馬永言堂韻 名鎰</title>,<text>沙麓逶迤䆳谷幽。錦嚢當日卜珠丘。百年厚澤春如海。萬木淸陰夏欲裘。共道山川出人傑。須知雨露荷天休。新堂美義終應勉。名下由來實自浮。</text>
<title>李二相遠伯挽</title>,<text>昔年投北過京城。公出南郊慰我行。異域生還今日幸。白頭相對故人情。望歸匀軸人爭頌。身入邯鄲夢忽驚。從此洛中耆老社。幾回追憶共霑纓。</text>
<title>送朴承旨遾出按關西</title>,<text>西門授鉞簡宸衷。頗牧由來在禁中。千里山河臨魏寶。一方民俗撫秦風。離心渺渺隨征馬。節序悠悠感塞鴻。病裏閉關人事絶。百年孤憤漫成虹。</text>
<title>中書申君汝萬。與余朋友義而骨肉情者兩世也。比從邇列用勞榮陞。亡何有光州之命。蓋古者任公卿。必歷試民事。意在斯歟。將行。授簡徵辭。余老病久謝筆硏。竊慕仁人之號。而媿無以爲贈。聊誦古訓視民如傷四字以相勖。仍賦近體一律以詠其行。汝萬名翊全</title>,<text>翩翩五馬出湖關。瑞石晴光几案間。誰遣汲郞違禁闥。定知王掾愛西山。褰帷問俗民謠徧。臥閤鳴絃吏趣閑。遙想早春東閣下。落梅千點錦苔斑。</text>
<title>哭南坡沈相</title>,<text>名門宿望衆皆尊。相府樞庭氣味溫。世道百紛行不躓。交情一定老彌敦。掌珠先墜螟蛉隔。星祲重䨪弼輔昏。耆舊眼前零落盡。病中懷抱獨傷魂。</text>
<title>金都憲德諴夫人挽</title>,<text>伯鸞高節次公名。擧案由來有孟光。哭盡城崩戎馬亂。劍沈龍躍白鷄行。秋容慘澹川原迥。薤曲凄涼道路傷。太史勒成賢婦傳。定看彤彩動幽明。</text>
<title>李密陽祗先挽</title>,<text>遙遙華胄祖長庚。緋玉秋官紹世榮。一壑靑谿幽興足。白頭朱綬宦情輕。羈蹤每恨分南北。末疾誰知隔死生。秋晩漢皐風雨夕。夢中相見哭無聲。</text>
<title>次愼僉正士豪韻</title>,<text>夢遊休怪說邯鄲。抵老爲官似未官。算却平生都是幻。歸來故國暫偸安。楓溪小洞悲泉咽。湘水孤墳宿草寒。惆悵少年遊賞地。約誰同去看花欄。鶴谷葬湘水驛傍</text>
<title>次北渚相公韻</title>,<text>世故平生百變移。餘年復見此艱危。田園我値汚萊日。廊廟公遭震撼時。幾處花欄芳意動。誰家簾院麗暉遲。坡翁谷老長無事。夢裏從容是好期。南坡沈相號。鶴谷洪相號。時兩公皆已卽世故云。</text>
<title>次北渚題上林羽獵圖韻</title>,<text>天府山川落硯中。白雲黃葉起秋風。旌旗繚繞長楊下。城闕參差渭水東。司馬文章馳赤管。嫖姚勳伐照彤弓。今周倘再逢元狩。不遣驪宮有犬戎。原韻 北渚紫閣昆明一掌中。武皇車馬若雷風。六丁有力抛天外。三絶無端落海東。去趙尙爲和氏璧。歸韓亦是楚人弓。獨憐上苑猶秦地。誰繼襄公賦小戎。</text>
<title>趙參判持世，尹參判美中，韓右尹勖哉皆以壽登八耋。特陞資憲。同日下批。俱入耆老社。一時無不艶稱。持世公作感恩詩一律寄余要和。余亦忝社末而後公三年生。旣美其曠代盛事。仍用戲語爲繼。可謂未知足也。美中名絅。勖哉名明勖。</title>,<text>世上何人不喜生。喜君淸弱耐遐齡。鬚眉白勝商山老。圭組光浮洛社英。齊到八旬眞罕事。同升一日最恩榮。殘生臥病叨虛席。擬待他年賀醆傾。</text>
<title>別仲靜赴洪州</title>,<text>別離衰暮古人傷。何況年皆七十強。後會定知時屢改。夙心還恐事多妨。涼宵姜被鴒原夢。佳句蘇州燕寢香。湖句向來憔悴甚。好宣恩澤答壺漿。</text>
<title>送李承旨之恒出宰白川</title>,<text>銀臺淸切列仙曹。乞養專城雨露饒。氷面薦魚堪斫膾。甕頭嘗酒試登槽。詩書絃誦儒家政。薪膽兵戈烈士豪。孝子忠臣本一致。請君須爲用心勞。憶曾倚棹碧瀾東。夜聽江西寺裏鍾。世事幾經離亂後。天機自閱水雲中。少年明府新承寵。白首遊人久屛蹤。無計同君逸海岸。去留今日思何窮。</text>
<title>李都憲文伯挽</title>,<text>早秉師門立雪心。晩登雲路主恩深。靑衿書疏傳儒苑。白簡風稜動士林。一別湖山成阻闊。七旬人世老光陰。算來親舊凋零盡。獨掩郊扉淚滿襟。</text>
<title>送鷄林尹金友古 名尙</title>,<text>寂寞郊居病起遲。忽聞車馬枉荊扉。送君鳥嶺白雲外。正値鷄林黃葉時。二路棠陰歌頌遍。三年鈴閣故人稀。何當握手歸來日。重對靑眸說舊詩。</text>
<title>送湖南方伯李時楷子範</title>,<text>病夫憂旱氣焚如。快辯逢君爽欲蘇。千里恩威天借爾。一丘棲息地分吾。文章事業追前輩。薪膽兵戈憶遠圖。早晩時平秋稼足。扁舟乘興下重湖。</text>
<title>送平壤庶尹柳安世</title>,<text>箕封制俗本仁賢。千古遺風有井田。絃誦遠侔鄒魯國。樓臺高出蔚藍天。淸江處處橫雲舫。紅粉朝朝對綺筵。太史勒成循吏傳。待君治績早來傳。</text>
<title>哭澤堂李尙書</title>,<text>德水家聲世莫前。容齋衣鉢到君傳。慇懃蓬閣交承日。辛苦灣城伴住年。東觀未收新衮鉞。北風先賦舊詩篇。金臺一別成千古。重與論文待九泉。</text>
<title>有感一首 戊子</title>,<text>一望燕京百歎嗟。兵塵漠漠暗山河。眼中未見胡兒盡。天下虛稱義士多。已恨漢儀俱變易。豈知周禮亦消磨。金陵佳氣無時歇。淸廟生民佇再歌。</text>
<title>曹監司夏寧君子實挽 名文秀</title>,<text>臘前旌節過茅廬。幽問流傳歲逼除。舊好潘楊今已矣。高才顏柳更誰如。勳封繼繼家聲遠。子姓振振世澤餘。老病不成蒿里餞。春風吹淚滿衣裾。</text>
<title>追寄北伯李士深</title>,<text>鐵關東望雪雲邊。別後音書杳不傳。浮世百憂深似海。故人千里散如煙。嘉謨豈乏重興日。盛德常思萬曆年。安得樂民樓上月。與君長嘯坐超然。</text>
<title>高判決善行挽</title>,<text>憶昔松溪始識君。白眉靑眼最精神。百年聚散頭成雪。兩地存亡涕滿巾。節義家聲喧萬口。文章世業照千春。分明夜夢梧桐里。樑月依然見故人。</text>
<title>閔判書士尙挽</title>,<text>烏蠻館外素旟飛。蔥秀山前旅櫬歸。咫尺長安無日到。凄涼薤曲幾人悲。平生許國君恩重。到處存棠史傳稀。從此便成千古別。白頭西望淚雙垂。</text>
<title>昇平府院君挽 二首</title>,<text>一代英豪誰似公。紛紛餘子指揮中。親扶日轂明人紀。倒挽天潢淨海東。危事幾經難了處。異恩終戴不忘功。生平故舊無多在。白首孤蹤哭道窮。忠臣令胄卽名臣。天佑邦家嶽降神。東閤屢開髦譽盛。雲臺重冠畫圖新。文章餘事推西漢。翰墨高才逼右軍。臨絶一封尤眷眷。百年增感後來人。</text>
<title>送兪承宣出按湖南 名榥</title>,<text>繼從喉舌鎭藩維。兄弟偏承雨露私。彩服暫辭萊子舞。甘棠先入召南詩。金尊縱美須嘗膽。白屋雖卑可察眉。一路政聲應早達。故人千里慰相思。</text>
<title>李判書子淵挽</title>,<text>少年文采動朝紳。同甲情親八十春。原隰政聲碑在口。度支才局主知臣。重圍血淚傷時事。異域綈袍戀故人。臥病只今誰共語。一篇哀挽獨霑巾。</text>
<title>南政丞挽 名以雄</title>,<text>少年魁望壓儕儔。晩歲黃扉德業優。疇昔共爲浮海使。淸秋同上濟南樓。客遊每說尋常日。陳迹今成萬古愁。遙想洛中耆老會。幾回相憶淚長流。</text>
<title>李晉州以存挽</title>,<text>近來泉路競先歸。屈指唯君最可悲。雲漢九霄鵬正擧。長沙千里鵬驚飛。柴門送別纔前月。幽問流傳絶後期。老子病深無起日。枕邊空有淚飜衣。</text>
<title>次盧蘇齋韻。追賦白善鳴松湖精舍。十六韻</title>,<text>憶作乘槎使。嚴程滯海潯。山川行欲盡。松竹望逾深。旅館聞跫喜。仙莊引興尋。依然出錦里。彷彿到山陰。野逕微分水。村音迥送砧。入門揩病眼。憑几稱閑心。筆倚騷壇鉞。書懸篆壁針。暑殘回爽氣。潦退捲秋霖。社會扶鄕杖。烝筵課婦紝。登攀摠幽賞。歌詠盡淸吟。解借臨池榻。携分畫指衾。君應石樓白。吾豈玉階岑。交誼元連世。詩盟更自今。江東一去雁。洛下五來禽。聚散拚長策。悲歡奏短琴。求詩記陳跡。相贈侑孤斟。</text>
<title>次趙從事怡叔韻。奉呈西坰使相。兼示車復元，梁子漸。二十四韻</title>,<text>詞壇登李杜。蓮幕召高岑。劍躍淸流合。星收紫氣侵。蓬山輟恩暇。蘭佩起湖潯。染翰眞餘事。推誠實素心。顧慙名未副。還懼力難任。藻鑑由明照。焦琴遇賞音。群寮盡才俊。積學摠精深。共托帲幪庇。連披蘭雪襟。晝行常接軫。宵坐每橫參。問字頻聯席。尋詩靜擁衾。太康元子戒。能讓是余欽。秪愛文犀管。誰誇瑇瑁簪。終期高步武。寧復久淪沈。帝誥頒如綍。皇華賦載駸。禮儀修古昔。儐使盛當今。申命膺專對。嚴程惜寸陰。銘肝感君寵。刻意奉官箴。佳興時時引。名區處處尋。葡萄春漲綠。松栝翠交森。寶唾看成玉。淸篇買抵金。天時催淑景。物色助豪吟。野草侵殘雪。梅花憶故林。撫心猶自赤。搔首已非黔。細和燈前詠。聊停帳底斟。</text>
<title>龍泉道中。次車復元韻。六韻</title>,<text>夙駕候鷄唱。前驅交虎蹄。嶺頭斜漢沒。溪面宿雲低。詩景爭來逼。奚囊在處携。寸心星拱北。征路日趨西。形弊悲長役。津通愧自迷。丹丘有羽客。素手若爲提。</text>
<title>姜判決事大虎丈挽詞 六韻</title>,<text>兩世通家誼。情同骨肉親。偉標瞻仰峻。高議聽聞新。旌孝門閭大。分憂政化循。未徵鮐背壽。先奪掌中珍。報爽逢天老。傷多隕涕頻。泉臺終永閟。氣槩竟何人。</text>
<title>玉堂夜直。追次竹陰見寄韻。六韻</title>,<text>背曝茅簷日。詩傳花信風。未酬靑玉案。來宿紫宸宮。翰墨還無興。經綸詎有功。白頭違夙計。丹籍謬曾通。鍾鼓千門裏。星河五夜中。此時增轉輾。愁緖正難窮。</text>
<title>雨中復次前韻</title>,<text>春城鍾撼夢。入夜雨隨風。回雁初衡岫。喧鶯早楚宮。發揚看物色。潤澤荷神功。御柳輕輕嫩。龍池細細通。一元方正始。多病尙消中。勝賞還能幾。悤悤到歲窮。</text>
<title>微雨好燒香 課製十韻</title>,<text>汩汩傷多難。飄飄去故鄕。鷄含違畫省。雁蕩借僧床。客裏心難愜。歸來興頗長。薄雲欺晩日。細雨浥虛堂。隱几吟成癖。添鑪坐爇香。龍涎纔黯黮。鵲尾已飄揚。簾濕縈還駐。窓䨪透更妨。低迷終簟席。襯着最縑緗。世慮憑消遣。詩功與就將。庭梧亦解事。颯颯送微涼。</text>
<title>郞官湖 課製十韻</title>,<text>沔上風流地。淸光一曲湖。白沙明鳥際。澄練澹城隅。緬想中秋節。酣遊四子俱。舍香省郞至。受玦翰林呼。杜母仍聯駟。王喬更颺鳧。星辰寫銀漢。水月動金壺。興逸懽同極。詩豪景盡輸。東流自晝夜。千載易須臾。地勝知人重。名新豈境殊。蒼茫俯逝水。陳迹籍寒蕪。</text>
<title>國舅西平韓公浚謙挽詞 十四韻</title>,<text>弱齡公輔望。多士壯元名。文武才全備。登庸卽老成。筆翰丹地秀。旄節黑頭榮。爵位彌尊重。襟懷自靜淸。衆流河海別。希瑞鳳麟驚。運屬乾坤轉。光依日月明。誰言國舅貴。逾見士心傾。賤子蒙殊奬。通家進後生。綢繆兩世誼。感激百年情。謝傅鷄生夢。滕公馬發塋。䳨儀喪自盡。鶴駕弔親行。德業垂靑簡。恩光照粉旌。蟾江沈苦月。雉岳撼秋聲。嶺外羊曇淚。西風滿臆橫。</text>
<title>啓運宮挽詞 十韻代述</title>,<text>世閥三韓貴。宗藩百兩成。閨門積繁祉。弓韣應休禎。白水眞人起。西京桂觀迎。儀章崇典禮。名號極尊榮。問寢龍輿駐。承歡翟采傾。魯詩方喜壽。婺女忽淪精。縞素塡宮掖。悲哀結聖情。岡原新獻卜。日月近封塋。未返仙遊駕。空埋婦德銘。將何慰孺慕。千祀祝坤寧。</text>
<title>尹益山烇妻尹氏挽詞 益山別號金馬○六韻</title>,<text>海平有家法。彤管亦賢孫。早授蘋蘩詠。終歸孝友門。存亡今日異。福祉向來繁。金馬抛諸幼。靑烏葬故原。卜商唯有眼。莊叟秪留盆。寂寞城西宅。南車不返轅。益山婦翁尙無恙</text>
<title>庚契李承旨民宬挽詞 十韻</title>,<text>庚午文明際。同年異月生。才慙非敵對。命訝類屯亨。雁塔參差序。春坊次第榮。耽羅危共涉。箋表釁俱嬰。聯席銀臺密。朝天渤海橫。螟蛉一子在。花甲六旬盈。遲暮心常倚。存亡事忽驚。撫躬增感念。題挽倍傷情。生意人間少。朋游地下傾。靑山萬嶺外。何處哭新塋。</text>
<title>次楊都督邦亨江天別思帖韻 六韻○幷引</title>,<text>自箕疇之學明於東方。而天下聞而慕之。至吾夫子欲居之。聖人之言。豈偶然而已哉。後世名德之士見稱於中國者彬彬寢盛。大明頒瑞。視同內服。薦紳先生歌皇華而來。與吾邦儐接之臣。無不驩然交欣。謂之斯文骨肉。豈非有所感而然也。今見楊泰宇贈別白沙相公詩卷。益可知已。相公之子井男氏要余續貂。余於是乎重有感焉。昔延陵吳季子聘於列國。說其大夫之賢者而各有贈言。古今傳爲美談。夫季子不可見。而有季子之風者。是亦季子之徒。若泰宇者說賢贈言之誼已足可尙。而其文辭之美。鑑識之精。氣節之壯。又不可以紳弁而異視者。余故樂爲之說而和其詩。因以自見夫平日慕公之意云。驥尾懷宣父。龍門御李君。存亡十載隔。企仰一生勤。相業今無伍。風流後絶群。偶傳垂隴詠。追慨海東氛。壯節同蘇武。淸詩似范雲。千秋論事跡。麟閣摠殊勳。</text>
<title>李正郞莘叟妻趙氏挽詞 十韻</title>,<text>冀婦餉田日。梁妻居廡時。敬如賓對主。禮必案齊眉。壼則人爭式。家貧己獨知。龍頭榮晩擢。熊軾喜相隨。美政多陰助。良規幾密裨。新阡感霜露。故宅返茅茨。一疾初無妄。三秋竟未毉。佳兒執手訣。愛女隔湖思。虛寢驚風入。空簾缺月窺。郞君白首在。哭盡有餘悲。</text>
<title>圖書示後宮 二十韻○事見漢元紀</title>,<text>西來月捷奏膚功。促賀鵷班赴辟公。逋寇一朝嘉折首。新圖十襲奉重瞳。盈庭喜色爭先覩。曠世奇觀逮後宮。自昔武皇征北後。至今沙漠以南空。呼韓已自來歸義。餘種猶多未向風。剽悍孰爭諸部長。倔強還道郅支雄。南排烏弋揚獰遠。西倚康居濟惡同。血汗衣冠拘使節。書陳困阨嫚天聰。常思殷武三年伐。却戒秦兵萬里窮。刺劍損威輕介子。係纓無術憶終童。材掄北地超騰勇。智任山陽儻蕩翁。絶域共膺專制命。除兇自奮滿懷忠。指揮廟算經營外。驅駕將軍號令中。迅掃疾風馳霹靂。摧傾猛勢壓華嵩。終收豹略輸椽筆。更綴魚麗付畫工。馹騎乍飛靑海上。露書先布玉關東。觀瞻可但臣隣共。傳視仍敎禁掖通。蹈舞欲回簪佩列。揄揚旋動綺羅叢。須知舜日苗承化。尙贊周書禹詰戎。驕溢正由無外患。想應箴警有當熊。</text>
<title>淸嘯却胡騎 十韻</title>,<text>千屯虜帳掩孤城。桀氣憑凌蹴欲平。疏勒磧邊無外救。條侯帳下有虛驚。從容坐幕雄圖困。披寫登樓步履輕。霜重碧煙寒萬竈。天空白月靜三更。舒來老臆峥霄憤。喚起驕胡戀土情。高韻帶霜吹乍緊。流音變徵激逾淸。邊風引撼穹廬夢。塞淚交霑壯士纓。燕壁約書休費箭。蹛林歸馬已翻營。防胡不用勞三策。走敵何須頓一兵。忠烈可憐劉太尉。至今千載動英聲。</text>
<title>送稚川尹參議朝京賀冬至 十韻</title>,<text>公門勳伐冠朝聯。當世恩榮荷獨偏。忠厚遠從先代發。文章近自一家傳。聯芳瑞世毛皆鳳。踵武登瀛地亦仙。雅量尋常容後輩。交情三十有餘年。雷聲半夜千門闢。星拱中華萬國闐。天子履長從古重。藩邦修職本來虔。觀風季札詩能辨。朝節夷吾禮莫愆。壯觀定知增意氣。新詞應復富詩篇。尊前落景低紅葉。馬首秋風散白煙。王事未嫌離索久。歸來春日更懽姸。</text>
<title>金沙溪先生挽詞 八韻</title>,<text>坡山寂寞石潭空。世事蹉跎吾道窮。幸賴先生傳緖論。能令後學仰遺風。皐比再設知誰讓。禮服重明更有功。學慕安成追邵子。才嫌矜大異王通。絃歌郡邑民思服。杖屨林泉德益崇。虛左佇聞延耇造。折衷期見破昏蒙。龍蛇讖夢賢人逝。梁木成歌弟子恫。東觀幾時修漢史。儒林編入魯申公。</text>
<title>次韻高善行感興 二首</title>,<text>古人不再見。盛名久逾新。愚夫不自量。陋議徒紛繽。末照猶耿光。靑天懸日輪。英風吹不盡。直到滄海塵。遺芳喜可攬。玉樹有餘春。常憐韓退之。窮居出無驢。閉門絶交游。端坐讀古書。奈何光範下。一朝失權輿。行道雖汲汲。賦命有疾徐。吾尋遂初賦。終歲守泊如。</text>
<title>夢遊女几山</title>,<text>昔聞唐皇帝。愛賞女几山。我夢一登之。鐵鎖勞躋攀。其巓誰所居。玉女雙雲鬟。肌膚若氷雪。玉齒啓花顏。延我坐金壇。飧我九轉丹。不覺身骨輕。兩腋生羽翰。將身跨汗漫。已在彩雲間。俯笑謝塵寰。還歸紫淸班。</text>
<title>次秋雨聯句韻。答張內翰持國。</title>,<text>金火遞相承。風雲時際會。振柯稍刀刀。迷空變藹藹。屋應架董奉。巾初墊郭泰。夜窓鬧松竹。晨簷殷湍瀨。數日意方厭。連旬憂始大。旱枯旣太甚。水患又未艾。昊天此殷降。烝民爾將奈。強暴倚北壬。孤貞侮西兌。奔潨汩以蕩。卷地沙之汰。稽浸卽眼前。稼穡亦身外。巨鯨穢麟藪。麤鵬驚鳳噦。澗涵松柏翠。陂沈菡萏馤。淋浪聽彌苦。飜倒看愈沛。鼓濕廢更漏。蛙顚沸竽籟。人事必有感。天心豈懲忲。民憂旰玉食。鬼責寬金帶。那知行堯日。復遭滔天害。居然冒井邑。何處辨溝澮。登城固非策。楗竹將何賴。遷居逼耿亳。困厄備陳蔡。宗祝竭圭帛。岳瀆飫奠酹。恒泄土不粘。卒崩山禿薈。八陣想流轉。亂磧增震磕。沈思召災異。本自具玉貝。科斂倒私廩。宂費糜公廥。華堂醉無歸。赤子路有丏。涉溱肯推輿。馳荊競齊軚。仇讎視同胞。彈炙比高翽。由來自民聽。未可謂天蓋。雲漢實興周。匪風須續鄶。我欲叫帝閽。疇能掉日旆。反風肅淸霽。排雲廓陰靄。喜屐任折齒。賀冠堪彈壒。危巢復安宅。鮮食厭細膾。拯溺已云幸。課績寧思最。陰雨倘永懷。窘步終免沛。豐年是爲瑞。解澤未稱霈。致和無異端。保合惟在太。</text>
<title>重贈趙善述赴榮川</title>,<text>嘗聞白月寺。舊在白月山。寺廢但有碑。至今留孱顏。金生有妙筆。絶寶鬼神慳。千載費呵護。字畫尙斑斑。君去敎打來。爲我寄松關。</text>
<title>前年春。持國在安山田舍。以爲農山澗曲。臥病海雲邊。分韻作古詩寄余。未及酬和。今年余退居石室。閑中諷詠。愈覺有味。遂追次其韻。聊以述懷云。十首</title>,<text>拙宦恒缺祿。貧窶天實爲。破硯不可食。老農眞可師。豐年足望腹。凶歲亦救飢。萬事在勤力。勖哉毋失時。天道有虧盈。人事多吉凶。君看賜菹醢。本自寵勳庸。得喪相推奪。禍福爲對衝。寄語同心子。何不早歸農。潺湲北斗川。岑鬱金臺山。吾廬道此間。四出無險艱。侵晨種田去。薄暮驅牛還。偃息茅簷下。雖勞不愧顏。觀饁憩高壟。避熱入深澗。澗邊草木合。蛇蝎恐爲患。跌足仆且起。石齒傷我骭。雖傷無後艱。猶勝絆名宦。暮歸衡門路。草深藏詰曲。扶持乏僮僕。擿埴費杖策。村居亦未易。苦多恒少樂。何人不耕稼。安坐食厚祿。平生皜皜白。不受塵垢涴。嘵嘵招衆謗。寂寂辦獨坐。琴棋携我右。簡策置我左。及此東務閑。頹然高枕臥。油油禾稼盛。涓涓渠水淨。游鯈聚群族。投粒來相競。見人入菰叢。避死各天性。敎兒撤魚笱。愛物非同病。心安貧不憂。道在困不悔。此心恒慥慥。吾身庶無殆。伯成終畎畝。袁安始凍餒。人事何足道。桑田變滄海。季秋成萬寶。四野連黃雲。家家爲酒醪。共慰農夫勤。醉歌登古原。眼中多新墳。哀哉墳下人。此歌那得聞。嘗讀孟氏書。大夫有圭田。仕廢祿隨輟。官身苦難全。今我去朝籍。屛居山水邊。深慙宋考父。有鼎於是饘。</text>
<title>送趙叔溫赴白川</title>,<text>我昔渡碧瀾。逶迤抵延安。回頭望京國。雲暗失華山。華山不可見。況見金鑾殿。悠悠白頭吟。耿耿紫宮戀。中心顧匪石。豈以內外轉。修己安百姓。惟思各盡性。行藏難自謀。萬事信天命。贈君無別語。陳言倘見省。</text>
<title>追贈睦參議湯卿朝天之行 名大欽</title>,<text>開篋見素牋。徵詩前日事。愧無一言贈。虛辱故人意。幽燕非遠別。城南便萬里。相思歲又徂。百憂秋聲裏。</text>
<title>醉席戲贈李仲實士薰</title>,<text>護軍正閑居。參知適無事。相逢日日飮。身世託壺裏。昏冥衆醉間。怪我獨醒者。留我勸我酒。歸時倒騎馬。</text>
<title>石室次竹陰韻</title>,<text>世路本平坦。吾行自艱難。思尋遂初賦。未掛神武冠。乞暇歸田廬。暫息非久安。松楸喜無恙。隣里幸保完。知識聞我至。爭來共歡顏。山翁惠新蔬。溪友餉鮮魚。烹之或炙之。一飽不願餘。人生此可樂。何事久局促。迷復亦庶幾。從今矢不告。</text>
<title>奉贈梧里李相公謫洪川</title>,<text>穎叔舍羹肉。君子美錫類。魏公導慈孝。一言扶倫紀。如何千載間。事同遭反異。世情不可道。世事長已矣。嚴程觸隆景。羸馬鞭不起。辛艱動行路。夫子若無事。萬嶺嶻江原。鳥棧危蜀門。蕭條得人煙。邑廢吏民殘。山深饒水石。俗朴少爭喧。火炕燒榾柮。豆粥充餔飧。行藏莫言命。死生皆聖恩。人心本自善。天理無終昏。佇聞歌九罭。不敢賦招魂。</text>
<title>奉贈白沙李相公謫北靑</title>,<text>歲晏百草歇。北風吹更疾。深山大雪中。松柏亦摧折。出門道路難。入門煙火絶。欲往適所思。所思千里別。川塗莽相隔。窹寐增歎息。蕭蕭雙鬢白。耿耿寸心赤。九辨已無人。大招誰再續。平生楚離騷。今日不堪讀。</text>
<title>哀孤塚</title>,<text>岌嶪四山合。潺緩雙澗夾。中間一破壟。壟上有孤塚。荒涼灑掃缺。寂寞香火絶。豈云乏姻親。寧是寡潦賓。金輿不復御。玉几付何處。山月爲明燭。山禽作弔客。悲風松檜鳴。疑聽講書聲。可憐九泉下。悽愴誰知者。</text>
<title>石室次竹陰韻 乙丑十月○二首</title>,<text>煌煌白玉堂。冒居群彥先。格非慕大人。沃心思前賢。明主本虛受。微誠難動天。天恩許歸田。釋負如登仙。進退各有時。吾當任自然。君子貴知微。行藏無後先。蘇門固已高。張翰豈不賢。終能保厥性。乃得全其天。人生適吾適。何必慕登仙。莫言行路難。歸來路坦然。</text>
<title>送姜吏部復而充儐幕從事。先往關西。名碩期</title>,<text>吾方適吾適。子來告行役。閑忙雖異趣。離別心同惜。堂堂吏部郞。降精自文曲。先公吾及事。表裏皆氷玉。多君世襲美。向我情彌篤。皇華渡海來。帝誥將遠逆。家兄膺召儐。得君重蓮幕。靑絲紫玉鞭。先望關河着。是時夏景鮮。桐華初破萼。物色撩人心。愁緖紛錯莫。崎嶇曉星嶺。迢遞雲興驛。炎塵復苦雨。珍重好看客。</text>
<title>書懷贈谿谷</title>,<text>塵埃染我裘。霜雪被我頭。豈惟外貌變。漸覺習性偸。昔爲百鍊剛。今爲繞指柔。緬思千古人。俯仰但懷羞。山林路匪遠。進退難自由。寄詩謝同志。歲晩聊優游。</text>
<title>圃中草花有感</title>,<text>朝向雨中開。暮向雨中落。盛衰何汲汲。榮落在朝夕。浮生處世間。百年如過隙。萬事無不然。何用長歎息。</text>
<title>送舍弟仲靜赴尙州 三首</title>,<text>聖主急民瘼。仄席求良牧。銓司究前績。摘實塞其職。吾弟張王儔。政出陳太丘。吏負霜雪行。民謠春澤流。商山君子鄕。風俗冠南方。濟濟靑衿士。高論多抑揚。人情厭新鬧。敎化宜稍稍。西門常佩韋。鄭僑不毀校。伯氏鳴琴地。遺音猶在耳。山藏白蓮寺。江轉洛東水。暇日領賓從。登臨豁倥偬。報政及新春。思歸卽善動。除書降瑣闈。離恨起荊扉。東方千騎頭。恩寵實光輝。奈此遲暮別。曠以六年期。自從二人懷。但有兄弟隨。名途被驅使。兄弟復乖違。頹齡懍無幾。視蔭惜殘暉。王事不可留。我淚徒霑衣。功名亦身外。骨肉永相依。歌成小馮君。來歲早賦歸。時余歸石室秋風颯然來。白華吐靑槐。已驚歲時晩。更添離別哀。別哀亦何情。思心結難開。至寶價易酬。兄弟不可求。三人髮種種。相視若憂恐。搖搖一寸懷。杳杳千里夢。白雲迷鳥岑。明月下龍潭。送君此中去。思君還獨吟。</text>
<title>自警</title>,<text>聖賢旣已歿。遺訓在簡策。潛心誦其言。豁然開迷惑。孰云古今異。千載如不隔。良時悔虛度。遲暮難自力。君看衛武公。九十猶抑抑。</text>
<title>歸石室</title>,<text>勵志志未效。修辭辭不達。收身反初服。萬事一箇拙。榮進非所願。投閑分亦足。翛然林泉內。俯仰無愧怍。</text>
<title>次東淮申君奭所示李白紫極宮韻</title>,<text>端居感時節。晩步隨輕竹。濯手弄明月。淸光不可掬。美景雖在眼。孤懷類惸獨。重淵有潛鱗。高柯有夕宿。念茲非吾徒。誰爲良夜卜。緬懷千古人。淳風邈難復。賢哲故隱淪。富貴多翻覆。寄語邯鄲客。莫待黃梁熟。</text>
<title>申司諫功甫謫居江界。還書問東坡詞此身如雲我何居兮。願下一轉語。以解居字之義。綴此爲報。</title>,<text>太空無端倪。浮雲無定止。隨風恣飛揚。一息千萬里。不自任去來。何能分遠邇。出岫本無心。歸山亦偶爾。人生寄宇內。無以異於此。東西與南北。莫非天所使。奈何世上人。營營擇便利。相將智力求。可笑不達理。坡翁示妙訣。請證平山子。</text>
<title>哭梧里李相公</title>,<text>相公希代寶。光價世無比。沈冥百寮底。栗翁是知己。遂際風雲會。蔚爲廊廟器。察理言行間。纖鉅無不備。赫赫中興績。一半公所策。彝倫晦以熄。公手再扶植。盛朝二百年。相業孰居前。薑桂久愈辣。玉雪寧獨潔。先王陟帝庭。監茲錫九齡。朝廷作鑑砥。士林仰典刑。小子門墻下。實庇幪與屛。疹瘁遽興哀。已矣梁木摧。白首望梧里。淚灑淸漳水。</text>
<title>哭九畹李同樞立之 六首</title>,<text>堂堂九畹翁。去作九原客。漆燈少光輝。夜扄無朝夕。朋友不復見。親戚永相隔。惟有墳上草。年年自春色。畹翁朝中傑。出入宜禁闥。沈冥州縣間。中歲秉旄節。高飛不盡翰。祗役風霜疾。歎息中興際。高才竟埋沒。沈痾歲屢積。不廢見賓客。尙有一臂健。猶能倒杯勺。酒後語益豪。往往凌入極。不復見斯人。人間長寂寞。君詩有古色。高處出寶曆。襟懷澹無累。文字惟用力。神仙棄咳唾。世人作珠玉。千古藝文志。名懸金石泐。少年卽相託。情親如骨肉。論心白水淸。秉節朱絃直。賦命有短長。時運有通塞。我在君已逝。天意終難測。鬱鬱松岡側。迢迢石磵曲。三年阻携手。一日傷伏魄。靑山有新宅。白社無留迹。永負蒿里餞。長慙素輪客。</text>
<title>哭柳仁川永起</title>,<text>柳侯今已矣。令我不盡思。蹉跎州縣間。偃屈公輔姿。我心嘗慕侯。未必侯我知。千秋九原下。冥漠不可期。</text>
<title>趙司諫仁甫妻沈氏挽詞 二首</title>,<text>故篋彤管暗。新旌粉字明。白日辭陽界。長夜卽幽扄。空山有流水。曠野無人行。悲風吹荒壟。寒月照孤營。竭誠奉君子。辛勤鞠幼兒。家道稍安榮。奄忽人事非。兒身本淸弱。君子病兼衰。冥冥九泉下。有憂誰得知。</text>
<title>送鄭學士沇出宰陜川</title>,<text>迢迢山川遠。凄凄霜霰淸。河橋駐五馬。朔飆捲雙旌。親愛惜日短。行人念王程。薇垣迹如掃。金華阻恩榮。人情雲共變。世事水同傾。努力戒祇悔。所期君子貞。</text>
<title>哭同甲任奉事子壽 名麒齡</title>,<text>世衰氣澆薄。六十未云促。況君加數年。於壽豈不足。向來同甲人。太半在鬼錄。紛紛世上事。誰失又誰得。歡笑不容瞬。憂愁政溢腹。吾聞黃泉下。是非俱冥漠。所愛絶思戀。所寶無吝惜。靑山作屛障。明月爲燈燭。但有南面樂。誰爭萬年宅。以此送君行。哀歌易痛哭。</text>
<title>行年</title>,<text>行年六十八。親故日凋喪。紛紛棄華屋。逐逐歸黃壤。一去不復來。應知地下樂。世途日以狹。無處堪駐足。吾將壙埌遊。速營萬古宅。</text>
<title>金主簿季獻挽 名璡以下乙酉後</title>,<text>夫君素性人。一生絶外飾。結交幾滿世。向我尤款曲。相見輒傾倒。腹裏無留蓄。日余會明夷。六載拘異域。君能寄書問。悃愊溢毫牘。諄諄易簀際。顧言意彌篤。我歸訪消息。前月已淪魄。窀穸尙未營。故宅唯四壁。念余老且病。何由走一哭。義乖脫驂賻。情慙動輪客。雲埋孔巖曉。水咽楊江夕。永負蒿里餞。期在他生卜。</text>
<title>順天挽詞 五首</title>,<text>去年爾辭吾。今年吾哭爾。少亡老者存。天道反常理。奇禍逼骨肉。憂愁損年紀。坐負撫棺哀。何由揷兩翅。爾本純孝人。愛君如愛父。微誠冀悟主。主心反齎怒。依依去鳳池。暗暗入蜑雨。一斥不復廻。天高邈難訴。南海多瘴癘。飛鳶墮煙霧。經年老逐客。性命危朝露。一夕夢大還。人間永相隔。可憐虞仲翔。靑蠅作弔客。至哀不在文。至情不在淚。淚枯辭亦竭。心肝劇如燬。山川杳難越。白日慘無輝。冥冥九泉下。惟有鬼神知。生存首丘願。旣沒計還違。寂寞湖西土。孤魂誰與依。由來堪輿說。微眇不可知。寄語達識人。勿貽君子譏。</text>
<title>謹和圃隱先生詩意。贈孟寺正世衡。</title>,<text>吾愛孟寺正。雅操淸且勁。嘗觀百里任。矢不易所秉。緬仰乃祖風。素契托先正。四海圃隱翁。平生心所奬。社稷存亡際。進退孰與竝。千秋東浦上。高節不可望。梁木久已摧。獨立吾安放。寄贈尙遺篇。子孫長寶藏。典校令孟公希道。圃隱先生之友也。國亂退居不仕。先生高其志。以詩贈之。典校公之子思誠。入我朝爲政丞。寺正乃其九代孫也。東浦。所隱居地名云。</text>
<title>將赴鏡城。送朴錦溪子龍出按關西。</title>,<text>我居北巷萬事休。日日臥看逍遙遊。忽聞公行西出關。秋風別意令人愁。欲往登門懶不起。當戶悵望南山幽。山鬼揶揄笑羅友。送我今朝作太守。鐵嶺漫漫長白高。淸霜八月凋邊柳。胡騎憑凌窺塞垣。孤城付與書生手。國家安危在西北。朝廷日夜紆籌策。黑頭仗節衆所榮。靑衫幕府人誰惜。升沈夷險各無奈。運命莫論俱努力。</text>
<title>再次張內翰持國答詩韻</title>,<text>儂也攻詩老得皮。費日無功同畫脂。癯形吐語寒不腴。欲偕俚俗猶難宜。吾子文章擅妙齡。冏冏瑚璉淸廟姿。天然神藻謝雕鐫。胸中自有無限奇。平生寡與獨厚余。不惜抵鵲投硨磲。耽看熟玩愈不厭。怳從異人傳異書。天將玉成窮苦之。使出無輿食無魚。增益終期任大重。經綸黼黻推緖餘。回唐挽虞贊皇極。豈但風騷供潤色。老夫自知乖世用。抱經歸田事窮格。毀車鬻馬斷往還。疑問只堪憑簡牘。吾言非哇君謂何。庶幾迷途不遠復。</text>
<title>次韻贈竹陰</title>,<text>天門曉闢高車馳。紫陌露濕凝臙脂。金鞍繡軸光照耀。朝罷更向誰家之。氷山峥嶸競依倚。汗流奔走忘羞愧。北巷逶迤路絶遐。其中一鄕同無何。酒徒詞客時自至。塵容俗貌看亦未。始知天地自有別。煙霞隔鎖長安日。孰挽而留孰推去。優游逸豫眞得所。自笑玄鬢到霜髥。耽閑嗜靜猶無厭。三月桃花夾岸飛。仙源萬樹紅霏霏。携君咫尺對高臥。千里何人勞命駕。</text>
<title>再疊</title>,<text>數日阻携勤坐馳。詩鋒忽見新淬脂。累句荒疏眞自知。聊煩具眼進退之。君家但有四壁倚。充棟黃金色反愧。氣隘八埏視無遐。劉墻賈壘敢誰何。妙年詞壇獨先至。有大能謙讓全未。我在堂下那分別。所憑輿言非一日。世莫我知欲引去。芳隣舍子將奚所。雌伏還甘笑婦髥。風騷膾炙飫且厭。會看九萬一朝飛。鵬翼擊水鯤沫霏。驚起群龍不得臥。紫府同隨玉皇駕。</text>
<title>三疊</title>,<text>四序悠悠水共馳。日車月輪誰載脂。潛陽出地春氣動。林間鳥語先得之。招返梅魂雪爭倚。扶將黃竹慰折愧。平生故人多適遐。願言不見傷如何。良辰易過老將至。離合紛紛夢耶未。私情顧非兒女別。壯心自激艱虞日。有時相邀隣舍去。當杯欲歎非其所。磈磊塡膺涕滿髥。盤飧未飽先自厭。安得健翮追風飛。穿山度壑窮林霏。周遊八極然後復歸臥。不作老驥局促短轅駕。</text>
<title>寄題完山府尹權守之壽宴圖 名泰一</title>,<text>權公孝性天所賦。五十不衰嬰兒慕。暫辭銀臺乞外補。聖恩特畀完山府。歡迎壽母備物數。繡轂文軒光滿路。獄訟平反民安作。春光好向慈顏駐。良辰美景惜虛度。況復親年當喜懼。時康邊境息金鼓。歲登公家足稟庾。名區選勝芳茵鋪。綺幕逶迤連碧樹。伎隊迎風香似霧。衙官夾道汗成雨。潘輿晩出隘門戶。大尹親扶別駕護。陸海珍烹盈翠釜。金尊玉斝溢淸酤。鈿箏寶瑟銀雁柱。靑娥細腰踏筵舞。稱觴迭壽樂無伍。錦袍斑衣衛和魯。幕府元侯旂節赴。隣邦使君衣冠聚。東海添籌北斗注。麻姑侍坐將天姥。任敎西飛白日暮。高燒畫燭紅焰吐。盛朝孝理均率普。一席恩榮渾雨露。四面觀者集如堵。爭言此事眞罕覩。欲圖不朽傳繪素。龍眠妙筆傾陸顧。念我累世通家故。千里寄書來索句。白首餘生何恃怙。因君感慨涕如縷。致遠由來須大武。燕石豈能光照廡。安得喚得白與甫。不然孟郊竝韓愈。爲作歌詩編樂譜。畫史李澄所寫云</text>
<title>送呂僉知德夫朝京賀至 名裕吉</title>,<text>西風日夜吹殘暑。草歇露白蟲語苦。故人別我萬里行。離恨茫茫不堪訴。鴨水波高遼塞長。漫漫驛路漁陽樹。皇都文物何鉅麗。天下雄觀無此覩。瑞旭初升皇極門。紅雲掩藹鑪煙吐。千官袍笏色相射。玉佩丁東隨仰俯。尙書賜衣光祿飯。同行共被皇恩普。男兒此行眞所願。榮耀平生再難遇。去矣王事有程期。筋力所及須自努。</text>
<title>李豐德義傳妻挽詞</title>,<text>北風振壑松柏折。積雪萬丈氷十尺。居人閉門行旅反。伏獸沈聲飛鳥絶。此時喪車轉陰峽。孝子攀號泣成血。郞君懷中抱幼稚。五更獨坐雙鬢白。平生恩愛長已矣。泉下音容永相隔。箱奩錯亂塵土掩。虛室靑燈夜漠漠。人生脩短本無常。今日君家禍偏酷。</text>
<title>李僉知受訓挽詞 李判書俊民之子</title>,<text>李僉知好男兒。語豪心自小。志大數還奇。試政端州淸若氷。參戎海戍軍不嬉。家聲無墜職事當。伊孝可尙忠可奬。三品官資半百壽。窮途得福未爲涼。古靈山高松柏深。靑烏卜近先人葬。哀詞不用太悲傷。浮世存亡誰短長。</text>
<title>宋敎授廷祚妻李氏挽詞</title>,<text>伏枕竟無藥。返魂寧有香。新阡葬日迫。故宅精靈傷。結髮夫妻中道隔。人間此懷永難忘。兄弟相看不敢哭。怕見西日下高堂。有老母在堂</text>
<title>哭權秀才鏸</title>,<text>南客觀光入長安。借屋獨就空舍寬。馬疲奴飢旅食艱。風饕雪虐征衣單。一朝臥病無人看。思戀父母摧心肝。欲憑魂夢返鄕關。參天鳥路何漫漫。仙伯催呼指廣寒。桂花香裏玉闌干。阿翁來哭何所見。空將骸骨歸故山。日月有時靈車出。孤兒喚爺寡妻攀。萬古英靈寄天上。百年至痛遺人間。憶昔龜亭問字時。從容討論馬與斑。玉鏡氷壺那再得。哀歌一曲老淚潸。生未病時。夢得蟬衫飄入廣寒宮。桂花香裏領秋風之句。至是聞者異之。</text>
<title>別仲靜</title>,<text>兄弟五人二人歿。餘存三人俱白髮。中心戀戀猶恐失。一日不見如三月。今朝忽爲千里別。使我錯莫心腸熱。家貧未免徇微祿。骨肉不得相依着。却羨原頭雙鶺鴒。飛來飛去相追逐。</text>
<title>吳參判德耇夫人挽詞 名百齡</title>,<text>夫人哭子太傷悲。傷悲入骨病難醫。少女十二兒十歲。夫人歿後無所依。夫子鰥居夜不寐。孤燈耿耿明素帷。兒牽女呼相對泣。左右見者皆淚垂。夫人平生順且慈。今日到此魂不知。曉引喪車出都城。哀歌相輓不成聲。</text>
<title>哭楓墩閔都正頤吉</title>,<text>歷數少日同隣友。親厚孰如楓墩丈。中表倫居三從行。出入肩隨五年長。平生向人喜傾倒。一言不留心胸裏。靑楓溪上朝賦詩。白岳山前夜博戲。夜夜朝朝不相離。年年歲歲長追隨。朅來雲路無參差。鑾坡玉署共論思。天地悠悠時序變。聚散悲歡任轉輾。白頭相看衰病俱。來往雖疏意愈戀。一朝永與親朋謝。無何之鄕廣漠野。虛堂寂寞塵埃滿。門巷蕭條賓客斷。我來酌君君不擧。我來問君君不語。笑語人間那更聞。音容泉下不復親。春風秋月驪江路。魂夢時時遇未遇。</text>
<title>哭李大諫昌期</title>,<text>故人病時寄我書。使我作記篔簹谷。含思未抒君不起。孤負幽明永相隔。顧言丁寧託諸友。遺札披來不忍讀。生前未聞裹飯人。死後誰爲動輪客。君生不愧范巨卿。我死羞見張元伯。君有淸操如玉雪。君有心肝如鐵石。君有章疏動明主。擢長薇垣奬忠直。恩波猶及九原中。死若有知增感激。日月滔滔將葬矣。丹旐翩翩引素帛。江頭咫尺阻挽輀。東望楊山一聲哭。</text>
<title>哭宋監司聖求 名象仁</title>,<text>去歲哭潛菴。今年哭吾君。朋友日零落。在世誰爲群。君非潛菴似潛菴。性直而伉淸而嚴。君在布衣家計短。君登貴仕家愈窘。自守確確鐵與石。國家有事君可屬。忠義之家不與年。翰飛不盡中途邅。君家酷似重義氣。生死扶持有終始。臘月攀輀獨出郭。嚴風裂膚氷雪虐。湖南松楸故山遠。龍津水北人煙斷。未有孤兒掃塋域。唯留虎豹看幽宅。天地無情世事非。白頭挽歌無限悲。潛菴李昌期自號也</text>
<title>闕下臺廳偶書。效古。</title>,<text>烏臺柏雪鬢翁。翠葉陵霄戰霜風。丹心映日朝紫宮。紫宮禁闥虛出入。補闕拾遺慙昔賢。獨坐寒廳時遠望。故山茅屋白雲紅樹邊。</text>
<title>世友林君得禮挽詞 歿於羅州</title>,<text>六十四年如一夢。人世悲歡幾翻覆。少日趨庭早聞詩。中歲流離喪亂酷。洪陽墳墓松柏冷。洛城舊宅荊榛塞。弟兄甥舅錦水湄。客裏聊將慰寂寞。一朝臥病人事非。疇昔音容永相隔。孤魂故國歸無日。親朋却望天涯哭。徵詞相挽有古事。楚些哀音不成曲。</text>
<title>哭尹參議定卿 以冬至使朝京渰沒</title>,<text>去年六月使車發。便面題詩與君別。一葉搖搖駕海濤。萬里蒼茫消息絶。十月舟經旅順口。北風倒海颿檣折。魚龍叫嘯鬼神悲。日月慘澹無晶輝。天涯家人望遠客。可憐遠客歸何時。錦囊卜宅葬衣冠。靑門曉日丹旐飛。破屋寂寞南山側。溪水依然鳴磵曲。蒼苔落葉人跡疏。唯有山禽作弔客。妻子哀哀哭向天。九原永負張元伯。</text>
<title>送姪參判光炫安州迎慰之行</title>,<text>安州樓觀何寥廓。畫棟朱欄帶城郭。樓下長江薩水淸。簷前列岫香山碧。敎坊四時聚歌舞。華筵日夕留賓客。繁華柳京擅未獨。形勝龍灣鬪堪敵。詔札時從天上頒。遠迎冠蓋彌西關。輶軒到此駐多時。客裏無事窮淸歡。彩筆題詩錦繡句。金樽倒酒玻瓈盆。自從胡馬玉關道。疇昔風流跡如掃。綺羅絃管誰復問。杯觴筆硏隨顚倒。昨來春雲照使星。靑宮寶冊蓬萊島。迎慰何人第一頭。阿咸才氣僑向儔。朝下丹墀夕飮氷。西州千里道路悠。火雲燒日當晝畏。旄頭揜月出塞愁。努力嚴程愼行李。高堂白髮念游子。老阮非關車轍窮。摧頹自覺宜田里。不向沙洲賦玉甁。還從石室歌苞杞。忽憶昔年放東槎。極目煙波浿江水。</text>
<title>三歎。石室曉起獨坐。不勝思兄憶弟戀姪之懷賦此。</title>,<text>吾兄今年七十四。膝下扶持賴三子。二子赴官一子謫。相依只有一枯竹。老人雖健難獨居。況遇疾病將何如。吾弟前月赴尙州。隨行只有兩蒼頭。昨日倩手寄書到。疽生肩背痛頭腦。鳥嶺參天消息遲。安得此身揷翅飛。吾姪馴馴質直人。只知事君如事親。職居論思明是非。荃心不諒降疾威。緹騎臨行何迫促。天涯一去無消息。</text>
<title>次家姪副學三水謫居韻 三首</title>,<text>日之夕矣下牛羊。飛鳥歸巢獸深藏。山泉咽咽送哀響。嶺月皎皎分淸光。暫臥復起不成眠。髭鬚結氷衣有霜。念爾此時情無極。使我搖搖心自忙。右夜臥我恨不爲萬仞壁。用作風媧補天石。又恨不爲徂徕松。高入雲霄九千尺。爲鋒斬盡橫海鯨。爲竹力排黃河塞。奈何作此宰官身。坐見世事長歎息。壯志難磨氣矹硉。危途久歷躬匍匐。世人怪我招不來。山人笑我藏不得。我欲翺翔鸞鶴侶。乘風高出立於獨。往來五岳三島十洲上。不見人間土窟與金屋。右土窟委羽之山高不極。悠哉邈乎雁門北。春雁歸來何所止。雄飛雌隨此棲息。五月嚴霜何太早。群雛未成心慘惻。却憶江南山鷓鴣。蒼梧桂樹雙飛翼。丁寧寄語百鳥群。愼莫將身託絶國。右候雁</text>
<title>送日本通信使任承旨子瀞 名絖</title>,<text>扶桑萬里無際涯。長鯨巨鰌橫海波。一片輕舸此送君。秋風客愁亂紛紛。沒雲臺下試解纜。熊野山前初落帆。雲開魚眼射波赤。月落鼇身映天黑。行李辛艱君莫歎。古來王事不辭難。明歲春還好歸棹。握手金門一大笑。</text>
<title>愼盎挽詞</title>,<text>愼部將愼部將。行年八十氣逾壯。歲暮雪虐風力驁。兩耳不掩頭不帽。平丘石室路嶔崎。木屐往來身若飛。生平酷愛杯中物。受戒嚴親一朝絶。不義富貴視粃糠。高談出口驚滿堂。不爲妻子謀生理。不向世路求名利。悠悠忽忽度歲月。人或疑狂我謂達。一疾寧知人事非。九原難起老淚揮。靑山相近卜幽宅。萬歲千秋有魂魄。</text>
<title>鄭監司百昌挽詞</title>,<text>廣陵山下誰家葬。行路相傳舊布政。長組文衣暗無光。雲罍翠勺不復傾。九重恩波東逝水。高堂鶴髮情何已。意氣豪華摠須臾。唯見孤墳月明裏。</text>
<title>白頭翁詞 以下丁丑後</title>,<text>白頭翁。愁心一何長。歲月一何忙。愁心歲月知奈何。中宵起坐空咨嗟。身遇亂世百無補。人生不如死之久。嗟爾白頭翁。</text>
<title>醉後歌</title>,<text>歲月忽忽如飛梭。人生百年能幾何。胸中磊磈不可掃。三杯酒後且高歌。我有一尺秋水刀。直欲往取單于頭。又欲斫斷奸佞臣。竝與支黨行王誅。又欲倒挽天河水。淨洗三韓千古恥。奸臣未斫河漢高。壯志無成頭雪白。頭雪白可奈何。仰天長吁一慟哭。</text>
<title>伯嫂權夫人改葬挽詞</title>,<text>吾家丘嫂盛門戶。丞相之孫太師後。十五移天從伯氏。人道賢郞得賢婦。䌟纑燈前讀書榻。鸞鳳和鳴琴瑟友。閨門久擅彤管美。要路早登靑雲仕。銅駝荊棘長安陌。喪亂歸來非故宅。官衘尙帶新吏部。計活猶存舊氷蘗。病時誰憐兒女顧。身後偏傷年壽促。磨尼山下一片土。葬近爺孃慰寂寞。郞君官貴子壻顯。駟馬高車隘閭閈。金牋象軸誥命新。幾惜夫人不及見。存亡一隔四十年。世事如雲百千變。天文半夜台星坼。鐵馬風塵暗城郭。江都節義懸日月。石室衣冠翳松柏。遺命丁寧不可更。移就同原練時日。周祔曾聞一王制。延津復見雙龍合。人情休說死生異。地下應同世間樂。尊章孔邇子姓聚。萬代千齡永相託。余生毀齓正稚昧。撫頂恩情伯姊視。只今衰疾臥漳濱。回首當時增感喟。哀歌相輓不成曲。淚灑東風寄千里。</text>
<title>李判書明漢挽詞</title>,<text>尙書家聲冠一世。白洲是兄玄洲弟。豈但文章五色鳳。胸中八九呑雲夢。我爲君鳴山水絃。君爲我歌行路難。我返西郊君出迎。翩翩同着禁臠甥。歡情苦意不終日。後期直指淸明節。日月幾何人事替。君已厭世兒亦轊。神仙群居東海畔。引君重參玉皇案。金門仍謁大仙伯。令弟才子同追逐。唯有人間後死客。獨叫蒼天問禍福。欲挽靈車挽不得。百年淚盡淸漳曲。</text>
<title>贈別李晉州存吾</title>,<text>巍巍乎頭流之山。危乎高哉不可攀。淼淼乎南海之水。粤萬重兮度千尋。惟君與我。以高以深。四海之志。千古之心。百年一日。請看松與竹。歲寒不改惟此物。</text>
<title>鄭參判子容挽詞</title>,<text>去年洛下一相逢。風神寂寞如枯蓬。一杯未擧拂衣去。春鶯瞥眼到秋鴻。大學士都御史。黃粱一夢何悤悤。少年酒伴李天章。四海神交張相公。可憐一時盡零落。只有八十淸陰翁。嗚呼哀哉鄭子容。</text>
<title>題石洲集後</title>,<text>文章世擬鮑謝。蹤跡自比嵇劉。落魄人間四十。冤魂地下千秋。</text>
<title>題權僉知晵楓嶽錄 幷敍</title>,<text>權公霽仲嘗游楓嶽。仍求詩於諸大人先生。以徵其游。又求中朝董太史筆題其顏。末乃持卷俾余續貂。余旣受而卒業曰。奇乎哉。巍巍乎高哉。世無出其上者矣。夫楓嶽爲東國第一名山。董玄宰爲天下第一名筆。霽仲登科又第一甲第一名。何其奇哉。至若雲臺之列。方立乎位著者。五峯公壽爲第一。宣祖之世。沈氏以材諝用者嬪然成行。而一松公爵爲第一。弱齡名魁多士。西坰公爲庭試第一。鳳雛驥子。奕舃聯榮。月沙公爲福祿第一。行世爲師。文世爲法。象村公爲文行第一。厚德偉量。人人推服。柳川公爲國舅第一。淸恬自守。一塵不染。芝峯公爲雅望第一。太宰秉文衡。愚伏公爲六官第一。凡人之觀者。覩一奇事。猶抵掌張大。以爲無能及焉。今公此卷。乃集許多第一。以冠好事者之觀之首。豈不巍巍高哉。余非太眞變色之人。無可以繼諸公之後。顧其平生若進反退。若獲反喪。逡逡然拙莫與敵。知余者咸目爲拙中第一。敢以此備數於公之第一卷中。公可笑而容之否耶。霽仲曰諾。遂書以歸之。眞歇臺正陽寺。淸遊二十九年。泉石煙霞自在。風塵歲月空遷。白首人間有累。靑山世外無緣。誰判生天成佛。一任調排後先。余亦於壬寅年間。暫遊楓嶽。故追憶賦此。</text>
<title>池別坐大母挽</title>,<text>五男仍兼二女。百歲未滿三年。懿範閨門寡匹。佳城伉儷同阡。敦厚遺風穆爾。存亡往事潸然。維時十月之晦。廣埜丹旐翩翩。</text>
<title>金敎授靜厚來訪。口占錄似。</title>,<text>聖居萬疊深山。朴淵千尋絶壁。每憶二十年前。踏雪共看氷瀑。</text>
<title>贈咸興林判官㙐。皇華吾善處。於汝定無嫌分韻。</title>,<text>悠悠遠別北路。忽忽兼送東皇。幾樹飛花野店。連天芳草斜陽。道別白嶽成川壯闊。紅粧鶴橋繁華。南北相思千里。酒醒夢斷天涯。旅思食魚不須河鯉。仕宦那用金吾。短棹輕舟載月。春來秋去江湖。寓興交義彌敦三世。家聲繼振一善。別駕今得王祥。從此應申繾綣。屬方伯公靑樓美人誰家。白馬少年何處。月明歌吹濛濛。盡是關山行旅。咸興記舊城西樂民高閣。饗士留賓所於。架上霜毛海鶻。盤中八帶溟魚。上同君有元龍意氣。雖親不相爾汝。老病人事無常。他日佳期何處。別懷參差楊柳亂垂。高下風花無定。閉門山院無人。惆悵朋游夢想。卽事故人誰訪在沒。故跡難尋有無。當日天曹舊郞。重來禮部尙書。高山道舊老語顚倒自慙。老形麤醜人嫌。謝絶世間萬事。因君詩筆重拈。自詠</text>
<title>思歸曲 在安東作○二親兩鄕。彼此分隔。</title>,<text>遭大故兮逢世亂。去北里兮適南方。隨慈母兮戀慈母。歸故鄕兮思故鄕。兄弟不見兮朋友相望。邊聲急兮羽書忙。家信阻兮道路長。憂恨結兮摧肝腸。中夜獨立兮涕汪浪。安得羽翮兮高飛翔。</text>
<title>白雁辭。次堂兄休庵韻。休庵謫吉州</title>,<text>有鳥嗈嗈兮。翯翯其衣。朔雲將之兮。寒風送之。旣非建章之祥禽兮。燿菊裳兮太液之池。又豈北海之書郵兮。帶素字兮令皇知。夔州峽裏故國霜前兮。空使騷人遷客感秋思兮寫苦辭。沍寒盡兮陽春生。回翔反翼之不遠兮。吾與爾期。</text>
<title>淸寧曲 明烈王大妃上尊號樂章</title>,<text>赫赫我祖兮。再造邦家。太妃配德兮。宮壼雍和。日月之耀兮。或遭陰昏。惟明且烈兮。乃復于元。其明維何兮。四方淸止。其烈維何兮。兆民寧止。於煌寶冊兮。萬世之光。上天保佑兮。壽福無央。</text>
<title>生陽館。三題泂宗詩卷。</title>,<text>西關重見舊宗師。三十年中三乞詩。自笑老來休筆硏。酒杯茶盞只能持。</text>
<title>留箕城日。留贈白沙令兄。二首</title>,<text>七月七日練光亭。江樹江雲生別情。想得玉京朝會罷。夢魂先已到箕城。晴波如練浸紅亭。亭上逢君冊載情。無限別愁禁不得。夜來明月滿江城。</text>
<title>次書狀金去非遊永明寺韻</title>,<text>周遭古堞臨江水。寥落禪房客到稀。煙雨萬林秋逕暗。風波極浦暮帆歸。遊人白髮今生老。陳迹蒼苔故事非。怊悵滿襟愁絶處。不堪千里更分飛。</text>
<title>書狀次示亭字韻。復疊一首。</title>,<text>明月淸風水上亭。玉京滄海遠遊情。秋來旅客魂先斷。莫遣佳人唱渭城。</text>
<title>又疊前韻。贈庶尹許若虛。</title>,<text>非關物色戀虛亭。爲感主人留客情。山引萬重江百丈。總然來擁此孤城。</text>
<title>卽席口占。贈江東使君羅夢賚。</title>,<text>淸歡未盡動離情。江上秋風月正明。千載心期萬里別。一言珍重歲寒盟。</text>
<title>順安道中。望慈母山城有感。</title>,<text>慈母孤城積翠間。天王古寺白雲寒。舊遊三十三年外。回首西風涕淚汍。先君宰郡日。屢登此城。</text>
<title>次韻贈李天章承宣</title>,<text>鯨海千重浪。烏檣萬里舡。孤征慰藐爾。嘉客喜逢旃。玉轉瑤琴軫。花生錦燭煙。風流隨處在。莫恨是離筵。</text>
<title>安州。醉題普濟禪師方丈。三淸閣在百祥樓。七佛寺在城外。</title>,<text>已罷三淸會。還尋七佛堂。禪家自淸靜。人世愧奔忙。</text>
<title>曉星嶺</title>,<text>曉星嶺。嶺上石多尖且硬。不作奇岩列平堤。來居要路破輪蹄。豈是天意困行旅。應知地勢無佳處。安得唐蒙西蜀數萬丁。一夕蕩平開夷庚。嗚呼人間處處有康衢。我獨胡爲由此途。</text>
<title>新安別筵。贈李天章承宣。以試官往龍灣</title>,<text>新安郭門西。淸淺寒溪水。溪邊祖席開。萬里分自此。澹澹秋色高。蕭蕭西風起。座中各愴別。苦心吾與爾。相携未能捨。日晩起還坐。我舟不可繫。何人縶君馬。君行指日旋。奏事銀臺前。望我隔雲海。戀我思悁悁。春風忽東來。楡柳變新煙。西郊草色深。沙峴花枝發。此地相迎一樽酒。明年是我歸來日。</text>
<title>次天章韻</title>,<text>孤館虛簷夜雨鳴。獨留燈火伴人明。朝來又作龍灣別。海上秋風一倍情。原韻。林畔寄淸陰丈。天章風雨凄凄鷄亂鳴。客窓殘燭到天明。河梁咫尺成千里。何況他時隔海情。</text>
<title>乘槎詞。次去非韻。</title>,<text>莫作乘槎客。乘槎愁殺人。鯨鵬戲雪浪。牛斗迷天津。日落虞淵萬里黑。中宵月出風露寒。三山何在不知處。極目雲海空漫漫。</text>
<title>次右相韻 在郭山</title>,<text>已到西州地一涯。欲尋前路更無期。滄波杳杳歸心斷。莫問行人故國思。原韻 玄翁十年流落各天涯。今日分飛又不期。浮世此生空爾耳。海雲何處遠相思。</text>
<title>寄別箕城方伯白沙令兄 二首</title>,<text>嶷嶷西都伯。深衷聖主知。戎權分體幕。國勢壯藩維。茂茇重陰在。輶軒惠氣隨。封疆正多事。努力任安危。兩世按節。俱有民愛。垂老天涯別。朝京海上行。歸心迷故國。客路盡邊城。厚誼綈袍贈。微情縞帶縈。明年落花節。重約練光亭。</text>
<title>次北渚寄別詩韻。以廣其意。</title>,<text>世間岐路日西東。人事紛紛夢幻中。強健都輸幾多子。炎涼閱盡兩衰翁。是非在我休分別。榮辱關天任塞通。臭味本來眞一槩。秖今何必喜相同。原韻 北渚君方西去我初東。立馬蔥山風雨中。自是朋情偏惜別。況今衰鬢各成翁。乾坤至大身猶礙。舟楫雖危路亦通。閱歷平生夷險地。百年懷抱果誰同。</text>
<title>宣沙浦次壁上韻。錄奉同行金學士去非。</title>,<text>八月西風玉宇晴。澄淸一氣使臣誠。路通河漢星文動。雲近蓬萊瑞色呈。四海車書千載會。九門懽抃萬方情。歸時直見遼氛廓。春晩煙花鴨水明。</text>
<title>新安步卒歌</title>,<text>步卒何貿貿。相逢新安城。身上衣百結。手中無寸兵。自言遼陽民。幾年陷腥塵。萬死脫虎口。籍名毛帥府。帥府缺軍食。簡畫平壤赴。傳聞道路言。平壤空稟庾。身飢囊橐乏。足趼行步澁。草食已累月。野宿亦多日。所經投店屋。店屋徒四壁。夏旱秋復蝗。農夫處處哭。何能惠我給。自家方汲汲。我兵設屯畊。黍稷稍長成。軍中費用多。還有幾何贏。狂賊蓄銳久。伺時將再寇。欲爲奮擊死。壯心力難副。山東紅腐百萬粟。日望登萊汎舟役。滄海茫茫帆影絶。一日溝渠百人骨。天門萬里不可梯。哀哀士卒誰當恤。憶昔遼陽全盛時。公私豐足民不饑。秪今異域作飢魂。蒼天蒼天我何冤。辭罷血淚霑衣裙。</text>
<title>祭海神文</title>,<text>伏以大浸稽天。百川朝宗。皇王御極。萬國會同。明有禮樂。幽有鬼神。神人殊塗。理則惟均。洪惟大明。君主四海。慕德嚮誼。疇敢或怠。顧我東藩。服事最專。列君虔誠。餘二百年。蠢茲醜虜。干犯皇綱。貢道作梗。城郭豺狼。輸琛奉篚。刳木以達。風波不期。死生毫髮。靡神之德。誰賴誰依。豈敢自愛。王事懼違。齋心一志。恭獻菲誠。往來淹速。惟神之聽。鯨鯢屛息。蛟鰐遁形。風伯叶順。天妃降靈。蒙神之休。載全載安。永矢不諼。沒世歸恩。尙饗。</text>
<title>八月三日。發宣沙浦。夕次須彌島。舟中書懷。錄奉南參判敵萬，金學士去非。</title>,<text>宣沙西浦祖洲東。十幅雲帆萬里風。浮世百年眞泛梗。孤槎此日更乘空。天邊旅雁淸霜後。海上群山夕照中。徙倚危檣發長嘯。白頭豪氣誤詩翁。</text>
<title>舟次車牛島。次去非韻。二首</title>,<text>海客孤帆海國西。海波無際海天低。心如懸旆風中颭。身似浮苴水上棲。北極星辰雙眼冷。三山宮闕五雲迷。同行恨不同詩話。纔得淸詩意轉悽。原韻 去非平明縱棹海門西。牛渚停舟日色低。八月濤聲壯水國。百年心事隔山棲。新霜初雁客懷切。古塞晩雲秋望迷。若在此中逢此景。幾人能得不悽悽。右月明白露下。海上秋夜寒。孤舟不眠客。無夢到長安。</text>
<title>車牛島留三日</title>,<text>靑螺一點海鼇頭。麟鳳仙家第幾洲。方士漫傳三島記。小山虛作八公遊。尋常紫氣來笙鶴。咫尺明河傍斗牛。千載麻姑曾有約。桂舟三日少淹留。</text>
<title>車牛島。次去非韻。三首</title>,<text>鳳樓嚴鼓佩聲珊。牛渚驚濤曉夢殘。林下向來尋某樹。天涯今日憶長安。塵緣衮衮身難料。旅恨悠悠月幾團。度海度關應度歲。西風吹盡北風寒。銀河去路接綿綿。旅雁孤飛北斗前。淸夜試從槎上望。蓬山一點小如舡。荷衣芰製佩幽蘭。更襲明霞錦一端。文采淸香雖可愛。風霜奈逼九秋寒。原韻 去非湖渚蘋花漢渚蘭。芳塵蕭索渺雲端。悠悠西去幾千里。海雁一鳴天欲寒。</text>
<title>祭車牛島神文</title>,<text>肅茲神境。久著靈跡。峻拔西溟。拱衛東域。驅風使雨。以威以養。篤誠所祈。冥應如響。藐余不才。祇命觀周。飮氷就途。釋幣登舟。不敢遑寧。王事有程。粤來島下。齋心凝聽。惟淹不迅。三日已更。豈神其昧。而人不誠。薄具菲奠。恭引微忱。洋洋在上。庶幾居歆。尙饗。</text>
<title>長山島阻風三日 二首</title>,<text>孤舟三日繫沙頭。倒海西風吹未休。秋色夕陽無限好。不妨仙島重淹留。明沙錦石海棠洲。水動雲流勢欲浮。夢裏似曾身到此。不知今日是眞遊。</text>
<title>長山島天妃祭文</title>,<text>年月日。敬祭于天妃之神。夫以小事大。天地之常經。由陰濟陽。鬼神之盛德。是以塗山執玉。寔嚴後至之誅。睢水揚沙。允藉冥佑之力。惟彼周郞赤壁。與便一日之中。王勃南昌。借勢半帆之上。叔世以降。斯迹愈彰。況我大明。德侔夏后。威增漢家。四海六合。盡入提封。九夷八蠻。罔不通道。豈但臣妾億兆。尤極敬禮神祇。恭惟尊神。以太陰之元精。主純陽之大界。顯聖久稱於歷代。膺寵遂隆於昌辰。用坤承乾。理不爽於一致。與天作配。尊無對於百靈。昭茲崇奉之儀。實無遠邇之間。伏念某三韓老臣。一介行李。乘風破浪。素乏奇偉之志。望日就雲。秖切朝宗之心。駕扁舟而逖來。阨孤島而難進。目駭波濤。信逾弱水千里。身無羽翼。眞覺蓬山萬重。敢具薄禮。冀薦菲誠。倘蒙淵鑑回明。亟霈慈恩。庶幾令節祝聖。無廢君命。某敢不齋心頌禱。稽首歸依。修黃陵之妙辭。竊愧文章之筆。聳靑丘之群聽。永傳靈應之符。尙饗。</text>
<title>祭天妃迎送曲</title>,<text>肅金氣之澄淸兮。瞻玉宇之峥嶸。掃陰翳以戒程兮。爰載余之靑旌。指渤澥而飛艎兮。余將朝乎帝之鄕。酌瓊液以泛觴兮。懷椒糈以爲粻。琉璃之界鋪碧玉。白雲幙兮明月燭。內怵惕以屛息兮。懼明神不鑑余寸臆。出不見兮入無聽。夜將半兮風泠泠。忽降臨兮娉娉婷婷。翼百神兮從萬靈。紛紫氛之靉靆兮。璆𤨿嗚兮環佩。欲進而跼兮不敢退。儼若亡而若在。倏雲旂之載卷兮。閃神光之超電。巨鰌舞兮神鼇抃。河伯前驅。陽侯後殿。收煙霧兮伏波濤。颯凄凄兮回淸飆。悄耳目之寥寥。天河斜兮織女高。神之反兮曷留。極雲海兮思悠悠。神之德兮何酬。詠萬祀兮歌千秋。</text>
<title>三山島</title>,<text>曾聞海上有三山。雲氣虛無不可攀。漢使乘槎何處覓。秦童採藥幾時還。玉函金鎖丹書古。珠閣瓊樓白日閑。萬里朝天今到此。前身知是列仙班。</text>
<title>舟次平島有感</title>,<text>行人六月發京華。萬里舟車道路賖。遼岸一邊山不斷。登州南去海無涯。世間誰了生前事。天外長尋夢裏家。荏苒歲時秋欲晩。異鄕何處對黃花。</text>
<title>曉發平島 身彌島，椵島，車牛島，鹿島，長山島，廣鹿島，三山島，平島，鐵山觜，龍王堂凡十島。</title>,<text>東風萬里送行旌。十日孤帆十島經。水到龍堂無底黑。山蟠鐵觜了餘靑。三秋海岸初賓雁。五夜天文一客星。坡老舊詩眞漫詫。吾人心事獨惺惺。</text>
<title>八月十五日。登廟島城樓翫月。次春城韻。</title>,<text>危樓縹渺瞰城頭。影落滄溟日夜浮。明月滿天涼露濕。悄然孤客不堪留。</text>
<title>詠天妃觀道士</title>,<text>千仞孤山百尺臺。貝宮珠閣倚天開。丹經一案無餘事。秖向三山待鶴來。</text>
<title>登州。次去非韻。</title>,<text>憶昔南遊到濟州。麗譙晴影海中浮。宛然今日蓬萊閣。鼇戴移來問幾秋。南商北客簇沙頭。畫鷁靑簾幾處舟。齊唱竹枝聯袂過。滿城明月似揚州。原韻 二首○去非沙門西岸是登州。隱隱蓬萊水上浮。望見仙居解䌫去。一年明月滿舡秋。高高明月照檣頭。極浦寒聲動客舟。潮落潮生夜已盡。水城淸曉見登州。</text>
<title>登州永禪寺感懷。贈沛菴禪老。</title>,<text>秋色蕭蕭海上來。寺門斜日淨莓苔。孤舟萬里三韓客。回首西風白髮摧。</text>
<title>重贈沛菴禪師</title>,<text>禪林邂逅淨緣成。石上看書悟去生。惆悵海雲千里別。每年秋月一傷情。</text>
<title>登州城南。故陳尙書杏花村。</title>,<text>臺廢樓空野草荒。杏林蕭索已秋霜。平泉舊業今蕪沒。樵牧相逢說贊皇。</text>
<title>登蓬萊閣</title>,<text>登州樓觀跨虛空。勢壓滄溟萬里窮。橋石已從秦帝斷。星槎惟許漢臣通。乾坤盪漾洪波裏。日月分開積氣中。半世遠遊今白髮。百年奇絶此難同。</text>
<title>登州曉坐聞雁</title>,<text>塞雁聯翩渡海來。月明孤枕滿流哀。衡陽萬里秋風急。何處江南帶雪廻。</text>
<title>次吳晴川絶句 二首○越人吳大斌久居遼東。避亂來住登州。號晴川。</title>,<text>離居悄悄易傷情。更値淸秋月正明。何處西風吹玉笛。一時流恨滿江城。右月夜聞笛韻自惜娉婷二十年。有錢無意買金鈿。芳心獨伴梅花在。不向東風任受憐。右自嘲韻。反擬自惜。原韻 吳晴川凄凄切切不勝情。怳惚梅花弄月明。莫問故鄕音信斷。東風一夜到邊城。久矣深閨避少年。自甘陋質冷花鈿。無端又作邯鄲婦。粉黛迎人秪自憐。</text>
<title>題吳晴川遼海遺踪後序</title>,<text>昔丁令威棄家登仙。千載然後歸。其身與心固已俱化矣。夫世代遷易。人終壽考。自然之理。少號曠達者。猶不留慼焉。顧丁仙迺不能無情。必翔回鳴號而去。哀音遺響。至今尙有餘感。豈鄕井之念。神仙所不免歟。況於身心未化也。世代未遷也。人民非考終也。承平百年。一朝淪沒。羶裘易衣冠。親戚死原野。竝與崩城敗甓而無一在者。思欲一往臨睨。而不能奮飛。其視丁仙之日。復如何耶。吁亦慼矣。遼之與鮮。隔一衣帶。同仁之內。四海兄弟。今覿吳晴川先生遼海遺踪一編。撫跡起興。增豪劇俊。詠其詩想其境。感慨懷舊。自不覺潸焉泣涕。豈當時預知今日之變。而若有所啓發。俾補遼誌之亡歟。亦異矣哉。方今聖德日新。群賢輔佐。殊方不庭。自格於兩階之下。彼蕞爾醜虜。假氣遊魂。可不日而掃除矣。晴川公涉登溟抵遼岸。彷徨嘯詠於華表之墟。重賦遺踪。播之遠近。不佞當瀝酒而遙賀焉。雖然。登高能賦。可以爲大夫。豈有有才如晴川而終屈於聖明之世者乎。將見朝廷擧賓王。幕府採柏耆。以裨廟算而贊武功。獻平遼之雅。配詩人之美。丹靑竹帛。永圖不朽。故里遺踪。又奚暇尋也。此則天下之同慶。非不佞所獨私賀者。斯拱以竢之耳。</text>
<title>吳晴川携酒來訪。招伶人侑觴。晴川酒酣聞歌。泣下霑襟。卽席口占以贈。</title>,<text>海上秋風日欲斜。一樽沽酒一聲歌。傍人莫怪輕垂淚。從古英雄感慨多。</text>
<title>登州對菊有感。錄似敵萬，去非。</title>,<text>八月微霜菊有芳。異鄕爲客倍情傷。遙知故國東籬下。無數金錢滿地黃。客裏流光太劇忙。無多十日近重陽。來時手種堂前菊。誰掇寒香泛酒觴。</text>
<title>次吳晴川大斌韻 三首</title>,<text>澹雲輕雨小姑祠。佳菊衰蘭八月時。機石近依牛女渚。桂花低映廣寒枝。夢回孤枕鯨濤撼。風散遙空雁列差。無限旅愁消不得。喜君詩句慰羈離。右廟島停舟鳥章雲旆想飄飄。鐵馬漁陽夜渡橋。聞道廟堂收勝略。佇看三捷報平遼。右遼陽出師五更殘月水城頭。詠史何人獨艤舟。不向東溟覓歸路。還依北斗望神州。右水城夜景原韻 吳晴川千里孤舟傍島祠。潮平沙畔月明時。使銜王命芝爲檢。旅夢鄕園菊滿枝。天外節旄淸海怪。雲邊樓閣望鱗差。臨流欲洒河山淚。感慨非關愴索離。溟海蒼茫一葉飄。蜃樓何處駕虹橋。唐宗駐蹕曾於此。今日遼非昔日遼。天橋雉堞跨城頭。何處帆飛一葉舟。傳聞使節來箕服。齎捧王綸謁帝州。次韻 戚祚國 繼光之孫秋色撩人滿渡頭。天風吹送往來舟。年年貢路經蓬島。好向滄溟覓十洲。</text>
<title>吳晴川懇求除字韻。次贈二首。</title>,<text>遼塞妖氛尙未除。先生玉貌此僑居。不緣貢道開滄海。那得淸溝映汚渠。屢喜竹筒傳妙句。更驚河鯉損長書。荊州一識償前願。人世從今萬事餘。豪氣翩翩老不除。高吟梁甫臥茅廬。百年軒冕泥塗似。千首詩篇錦繡如。自信立言垂汗竹。肯隨竿牘到公車。無邊風月誰爭地。身計平生未作疏。</text>
<title>春城先行。次韻以贈。南以雄</title>,<text>綸銜北闕辭同日。帆落東牟到一時。怊悵分岐自今夕。可憐人事喜參差。原韻星槎領略蛟龍窟。蓬閣來凭落日時。鄕國渺然天地闊。夢魂歸路亦參差。</text>
<title>次去非留別韻</title>,<text>不愁故鄕遠。魂傷滄海舟。無端今日別。心折古齊州。子去須相待。吾行豈久留。淸秋望嶽好。同上濟南樓。原韻掛席千餘里。波濤共遠舟。三秋遣水國。九月在登州。客路有先後。他鄕分去留。那堪黃縣夕。落葉聽寒樓。</text>
<title>登州九月六日大風雨</title>,<text>客中佳節近重陽。風雨無端太劇狂。一任萬林紅葉掃。菊花摧倒也難忘。</text>
<title>發登州留別吳晴川</title>,<text>會稽山水秀而淸。淸淑之氣鍾豪英。中有玉立晴川翁。長身白眉仍靑瞳。意氣峥嶸隘區宇。才華俊逸凌徐庾。漢代相如差可伍。燕家郭隗何須數。金臺已墟梁苑空。萬里飄飄客遼東。遼東城入犬羊天。避地東牟又三年。他鄕爲客風俗薄。故國思歸音信隔。篋裏詩篇富恒溢。床頭酒錢貧屢缺。世上不乏有心人。一朝契合如有神。三韓使節蓬萊島。傾蓋論交一傾倒。把君之袂執君手。爲君沽酒向君壽。君不見東京名士梁伯鸞。棲棲廡下飢且寒。君不見四海文章李謫仙。白首長歌行路難。當時富貴誰記某。獨有斯人名不朽。請君盡醉掃苛禮。人生落地皆兄弟。明朝別後燕山道。黃葉白雲愁欲老。</text>
<title>登州買盆菊置座側。臨發有感。次去非韻。</title>,<text>莫笑十錢買數枝。客中不耐負花時。燕山又作明朝別。石室還爲來歲期。燈影橫斜裊裊枝。淸香陣陣月明時。重陽未到主人去。歲暮孤芳誰與期。</text>
<title>登州夜坐聞擊柝</title>,<text>擊柝復擊柝。夜長不得息。何人寒無衣。何卒飢不食。萬家各安室。獨向城上宿。豈是親與愛。亦非相知識。自然同胞義。使我心肝惻。</text>
<title>黃山驛曉坐聞雁。寄先行諸君子。驛在黃縣</title>,<text>靑燈照壁夜漫漫。旅思鄕心着睡難。何處孤鳴失群雁。一聲悽斷曉風寒。</text>
<title>九日黃山途中感懷</title>,<text>佳節重陽客裏逢。故園回首海天東。魚書雁帛來無寄。菊佩萸囊倒竝空。江郡白衣穿五柳。龍山醉帽落西風。征途苦樂誰相問。盡日驅車逐轉蓬。</text>
<title>九日宿朱橋驛 六言</title>,<text>黃縣城邊落日。朱橋驛裏重陽。菊花依然笑客。鬢髮又度秋霜。</text>
<title>萊州掖縣界。過宋辛次膺故里。</title>,<text>南渡名臣第一流。澹菴前後少公儔。千秋故里依然在。尙有當時諫草不。</text>
<title>萊州孫給事花園 給事名善繼</title>,<text>輦石移花度幾岑。舞臺歌榭費千金。十年京洛趨朝去。門掩秋風落葉深。</text>
<title>灰阜驛。次去非韻。</title>,<text>旅店鷄棲生暝煙。煙消月出店門前。門前夜久行人絶。月落鷄鳴猶未眠。</text>
<title>北海懷古 濰縣古北海郡</title>,<text>北海城中晨鼓催。東方日出雲煙開。客子驅車繞城曲。城邊濰水寒更綠。憶昔淮陰破龍且。楚兵十萬半爲魚。千古沙場燐火碧。夜雨至今聞鬼哭。風流四海孔太守。座上客滿尊盈酒。遺愛猶傳父老語。行人尙指甘棠處。南氏之子眞男兒。睢陽圍急賦載馳。賀蘭未滅城已剗。佛寺浮屠空帶箭。山河依舊人事改。古往今來幾年代。撫劍悲歌悽以切。秋風客愁亂如髮。亂如髮不可理。須向靑州問從事。</text>
<title>晏平仲古里 二首在濰州</title>,<text>聖稱善交人。士逢知己伸。何嫌六尺短。萬古幾長身。平生執鞭願。欲式舊門閭。靑山不可問。何處是遺墟。</text>
<title>平津古里 在濰縣西十里</title>,<text>十上無成志未更。晩開東閤禮群英。三公布被君休薄。後世何人不好名。</text>
<title>靑州道中</title>,<text>北風翦翦秋聲急。黃葉紛紛不可拾。海雲慘澹寒日落。孤飛南雁何處宿。牛羊各已歸巷陌。征夫曠野行未息。停驂却問靑州路。極目蒼蒼杳煙樹。</text>
<title>過靑州有懷郉尙書 尙書名玠。家在本州城中。</title>,<text>先帝龍飛二十春。東征節制命儒臣。百年社稷風塵後。千里山川雨露新。溢世勳名歸屛樹。報恩祠宇有傳神。今朝海岱經過地。誰識三韓萬感人。神宗皇帝晏駕。我昭敬王上賓。今聞那公亦已騎箕。故落句云。</text>
<title>牛山</title>,<text>山勢元無百仞崇。牧殘衰草動秋風。浮生自是同泡幻。何事當年泣景公。</text>
<title>過管仲墓 在臨淄縣</title>,<text>沐沐薰薰日幾三。高傒治績判無堪。百年民受皆君賜。地下應逢子糾慙。</text>
<title>王裒古里 在昌樂縣東二十里</title>,<text>鄕里千秋感孝思。至今應廢蓼莪詩。寒原古柏西風咽。似助當時不盡悲。</text>
<title>東方朔古里 在昌樂縣西五里</title>,<text>夜開宣室儼珠旒。執戟郞官走綠鞲。首鼠轅駒俱碌碌。漢庭綱紀一俳優。</text>
<title>陳仲子古里 在長山縣東五里</title>,<text>廉士遺墟何處尋。井邊螬李已無陰。野塘水綠雙鵝白。猶作當時鶂鶂音。</text>
<title>長山縣東界。鋪店甚盛。</title>,<text>門前綠水繞金沙。臨水樓臺日正斜。掩映白煙紅樹裏。酒旗茶榜幾千家。</text>
<title>伏生授書處 在鄒平縣東五里</title>,<text>火冷秦灰腹笥全。典謨何幸有遺傳。酬功合有專祠在。竝著門楣薦一籩。</text>
<title>題鄒平城外張察院御風亭 察院名一亨。其子名延登。世都御史。</title>,<text>靈山洞府豈眞傳。悵望千秋秪渺然。須向蓬萊海上路。好從平地覓神仙。</text>
<title>張察院城內花園。觀石假山。上有小亭。下有陰洞。奇巧絶勝。</title>,<text>一區眞境祕壺中。閑占淸都小玉峯。却笑曼卿仙分薄。異生方許主芙蓉。寒氷未怪夏蟲疑。路隔仙山自不知。一入洞天塵夢醒。人間始信有仇池。</text>
<title>章丘城中。故李太僕花園。太僕孫名衡。其弟名瓚。皆擧人云。</title>,<text>深院靑苔晝掩扉。菊花秋色淨芳菲。西風莫道無情思。吹送寒香上客衣。</text>
<title>次去非韻。在濟南。</title>,<text>紛紛人事動相牽。宿債何時了世緣。茅屋石泉陶穴里。藥爐詩卷送殘年。</text>
<title>華不注山 在濟南府東北十里</title>,<text>我吟謫仙詩上語。夢想茲山幾年所。一朝忽然身到此。是耶非耶疑夢裏。蓮花獨秀大野中。解道綠翠如芙蓉。謫仙去後三千載。山色久屬滄溟翁。我來溟翁已無在。怊悵英豪不相待。人生過鳥天地長。有此宇宙山不改。爲向山靈酹一杯。海雨颯颯天風來。</text>
<title>舜廟 在濟南城內</title>,<text>大舜生諸馮。我亦東夷中。相後萬餘春。彼聖我鄕人。所賦豈不同。昏愚愧未充。今來謁重瞳。殿宇肅靈風。宛然在床琴。洋洋南薰音。</text>
<title>舜井</title>,<text>廟前一井鑿。廟中復井域。或言二妃謀。於此脫舜厄。舜心豈爲身。不忍陷親惡。頑性化底豫。慈天一朝復。誰無父子親。至倫舜所獨。井水不改淸。萬古如聖德。</text>
<title>趵突泉 在濟南城西。李滄溟白雪樓架其上。</title>,<text>靈源歕玉瀉滔滔。水面跳珠一尺高。倒浸雪樓涵氣象。百年文字作波濤。名雖爲泉。其實汪汪一大池。</text>
<title>白雪樓 卽滄溟故居</title>,<text>玉樓新構雪樓空。濟上山川寂寞中。惟有文章喧萬口。江河不廢到無窮。</text>
<title>大明湖 在濟南城內北隅</title>,<text>濟南官府古名都。樓觀蒼茫壓太湖。天借地形雄海岱。人添物色擬蓬壺。分栽細柳三千樹。疏鑿方塘一萬區。安得荷花明月夜。蘭舟直上泛虛無。</text>
<title>發濟南</title>,<text>九月齊城葉隕霜。西風吹野暗塵黃。行人向闕常依北。旅雁隨群一趁陽。筋力易殫逢老境。語音難慣入他鄕。驅馳萬里寧辭苦。王事從來在四方。</text>
<title>大淸橋 在齊河縣城外。榜曰濟水朝宗。</title>,<text>濟源遙抱縣城東。渡口橋飛百尺虹。禹迹千年疏水道。秦鞭何日落神工。天寒好與行人惠。世難應煩設險功。夾路柳陰高酒㡢。春來宜入畫圖中。</text>
<title>暮宿禹城縣 縣有禹廟</title>,<text>微茫平野四粘天。怳惚如登泛海船。夾道人家千里亘。浮空煙樹萬重連。風沙暗換客中鬢。詩景苦催愁裏篇。日暮旅亭何處是。禹園秋色古城邊。</text>
<title>征途</title>,<text>征途一月困風埃。北望燕山眼未開。遙想玉河投館日。客心勝似故鄕廻。</text>
<title>德州</title>,<text>黃河一派繞城流。夾岸垂楊映畫樓。幽薊地連民俗勁。江淮貨集市廛稠。千家燈火秋砧夜。萬里風帆估客舟。三晉古來豪俠地。至今年少盛遨遊。</text>
<title>過周亞夫細柳營 在景州城北州故條地</title>,<text>漢文皇帝出行兵。細柳將軍特立迎。縱有此臣無此主。古營千載獨留名。</text>
<title>酒壚醉者</title>,<text>千里黃塵暗鬢毛。驅馳王事不知勞。壚頭斜日醉眠者。是個人間第一豪。</text>
<title>河間道中</title>,<text>蕪葭秋水浸平堤。萬柳參差夾路低。欲向酒家留一醉。斜陽已在畫橋西。</text>
<title>塵</title>,<text>燕地饒風沙。況逢秋不雨。簸揚振四野。澒洞彌九土。日月錯行度。乾坤迷仰俯。江河混淸濁。山嶽失觀覩。草木翳花葉。鳥獸變毛羽。籠紗隔樓臺。漲霧埋村塢。之秦誤適楚。登岱不見魯。驟起若合圍。輕飛如媚嫵。百物盡無光。萬類同受苦。天王臨軒墀。大庭集文武。浮游蒙黼扆。散漫欺簪組。驅馳衣冠會。奔走吏胥聚。隨車沒軌轍。堆案壓文簿。漏司奏時刻。未能分子午。軍師發號令。不得認旗鼓。邊上罷瞭望。行間亂部伍。壟畝輟耦耕。市廛伏商賈。樵夫問山林。漁子疑洲浦。書生閣筆硏。箋註停訓詁。紅婦下機杼。經緯暗絲縷。師曠塞其聰。何由理樂譜。离婁視不明。曷因辨精粗。糢糊繩墨內。梓匠廢規矩。塡委龜筴間。卜算謬橫豎。懸鑑照姸媸。熹微昧舍取。持衡稱輕重。銖雨眩三五。酒席羃尊罍。人渴不酌酤。伎筵涴紈素。密室藏歌舞。蔽野麋鹿驚。冥行觸弓弩。落水魚鼈惑。亂擲投網罟。老馬反失道。跼促依墻堵。慧性亦被迷。能言噤鸚鵡。窈冥晝如晦。睢水臣失主。兩軍不相見。沙漠縱犇虜。泥渾玉露漿。屑穢龍根脯。四老隱橘中。群仙避玄圃。漢妃惜羅襪。淵居鎖鮫戶。素女斂玉姿。還歸白水滸。而我當此時。原隰賦靡監。詎障茂弘扇。那把靈犀塵。精神頓濛霿。耳目等聾瞽。黧黃入瘦容。埃墨積枯肚。爬垢頭思沐。嚥津舌欲吐。鬱鬱氣益痞。沈沈病難愈。橫目汔可蘇。天心庶一怒。浥傾銀漢波。帚倒扶桑樹。汛掃六合淸。湛恩均率普。天衢再照晢。萬里毫可數。不然學西佛。流泉洗臟腑。永辭濁穢鄕。長往淸都府。</text>
<title>入京 以下留玉河館</title>,<text>丹鳳城門向曉開。皇都氣象鬱佳哉。雲間北闕觚稜出。雪後西山霽色來。萬國衣冠聯玉帛。九霄環佩擁樓臺。登高欲紀燕京事。却媿張衡有賦才。</text>
<title>燕京有懷極峯熊公</title>,<text>龍灣館裏昔登龍。雅誼高情自感通。飆馭遽歸宵漢上。仙姿長入夢魂中。乘槎擬會蓬瀛路。招隱還歌桂樹叢。燕岫贛江千萬里。好音難寄赤心風。公別時。有他日朝天再會之約。今聞歸臥林泉。故頸聯云。</text>
<title>贈琉球使臣蔡廛</title>,<text>萬里朝天偶一時。寂寥孤館靜相依。三秋故國無消息。碧海茫茫雁不飛。</text>
<title>次去非韻</title>,<text>禁川流水象銀河。宮殿祥雲五色多。春在玉樓寒不粟。恩融太液雪添波。昭文閣裏封章罕。萬壽杯中日月過。聞說高將軍寵渥。天顏喜處奏時和。</text>
<title>次去非萬壽節早朝韻</title>,<text>千門曉闢建章宮。慶節趨班萬國同。燈影迥移仙仗內。玉聲高出侍臣中。分庭曲禮雖差別。祝上微誠自感通。遙想望宸崇政殿。一時懽抃滿天東。朝臣班內庭。外使班外庭。</text>
<title>玉河館。次去非雪夜有懷韻。二首</title>,<text>玉漏聲沈夜向闌。夢回孤燭尙留殘。病懷寥落思歸切。詩意徘徊着語難。對影酒杯聊自勸。開簾雪月獨來看。陶山石室桑楡足。不記前年此日寒。寂寞虛簷鳥雀稀。陰風吹雪暮寒時。燈花漫結閑占喜。心事多違久廢詩。宮繡已應潻線弱。漏壺猶自送籌遲。歸期默算登州路。二月桃花正滿枝。</text>
<title>次詠雪韻</title>,<text>映日飄零爛似花。逐風飛舞整還斜。寒光共鬪月中兔。縞色先分屋上鴉。擁鑪開酒此時興。隔水看梅何處家。昨夜依然故園夢。道峯千疊白差差。</text>
<title>次去非詠鸚鵡韻</title>,<text>岷高嶂險萬重山。隴雪秦雲杳夢間。華館雕籠長日閉。故林深樹幾時還。聰明悔作聲音好。文采羞稱羽翮斑。歲暮異鄕偏感物。旅愁羈恨共千般。原韻此鳥何年別隴山。渠情初豈厭雲間。自緣采色罹羅網。便坐能言未放還。明月洞房霜切切。落花深院雨斑斑。多時呼喚無人識。春晝秋宵恨一般。</text>
<title>除夜旅懷</title>,<text>守歲歲不住。懷人人亦遐。念生餘幾許。爲樂摠無多。小願寧非望。殘年但在家。暗燈如有報。侵曉自成花。</text>
<title>元日早朝</title>,<text>長安門闕大明宮。北折天街更向東。銀燭萬枝星煜煜。月題千騎玉瓏瓏。鵷鴻合列城鴉起。嵩嶽齊鳴舞獸同。滄海小臣叨盛際。魯庭誰復數觀風。</text>
<title>次元日早朝韻</title>,<text>淸蹕遙聞彩仗齊。朱衣先引侍臣躋。香煙正繞金鑪上。日影初分玉殿西。禁苑雪消梅蕊動。龍池水暖雁聲嘶。新春散勝應隨例。幾箇繁英襯鬢低。</text>
<title>正朝後三日。見山茶花。</title>,<text>誰家邃屋護芳枝。雪裏潛移造化機。却似去年三月暮。淸風池上映山扉。</text>
<title>人日</title>,<text>燕山抛客歲。人日卽今朝。寒意臘前減。歸期春後遙。買花仍帶雪。沽酒尙涵椒。節物無牽興。搜詩慰寂寥。</text>
<title>曆面題</title>,<text>聖朝文軌萬方同。炎海氷天正朔通。何事皇居一榻外。尙留鼾睡在遼東。</text>
<title>正月十四日。書奉敵萬。</title>,<text>喧街咽巷動歡聲。月色燈光滿帝城。孤館閉門千里客。獨留殘燭照三更。</text>
<title>次春城元夕韻</title>,<text>燈前月下摠無聊。出門入門俱闃寥。滄海關山幾千里。一年虛度可憐宵。</text>
<title>次金去非元夕韻</title>,<text>燕都爲客逢元夕。是夜燈光交月色。金吾緹騎縱嚴宵。寶馬香車結廣陌。萬戶千門歌吹聲。千門萬戶春風情。春風先入臙脂坡。半醉妖姬玉臉赬。玉臉紅粧倚參差。別有華堂貯翠眉。珠毬彩索飛星急。銀箭金壺漏水遲。誰家燭散誰家翦。何處歡深何處淺。豪俠繁華領千場。幽閨怨咽啼雙泫。憶昔江湖聞夜雨。懸燈悄眄庭前樹。今日烏蠻館裏閉。萬重蓬山隔墻路。</text>
<title>次早春韻 三首</title>,<text>水際城邊野馬飛。漸聞宮漏晝間稀。東風日日蘼蕪綠。塞北江南摠憶歸。朝來白雪暗西山。卯酒三杯壓早寒。窓外日高猶未起。睡間啼鳥正關關。王灘流水入江沱。江上松林是我家。昨夜夢尋烏石路。山前山後早梅花。</text>
<title>次古曲 四首</title>,<text>花落去年日。花開今歲春。年年歲歲花。歲歲年年人。問花花自笑。對花如舊識。莫言花易老。人生幾朝夕。右芳樹膝上一琴橫。花前一樽開。惜春春不留。待人人不來。黃河尙可塞。日車誰得持。寄語經營子。經營爾奚爲。右當對酒辛苦築高臺。臺成人已老。本謂近天居。但見天浩浩。左睨滄海水。右臨孟門道。所思眼中稀。愁來劇秋草。右臨高臺三生重結緣。百年長睽離。天命旣難知。人心安可期。庭前有桑葉。飼蠶吐氷絲。氷絲無斷絶。綿綿長相思。右有所思</text>
<title>燕都八景</title>,<text>一片空臺夕照明。山川鬱鬱古今情。黃金駿馬歸何處。白首英雄歎後生。雲去水流催暝色。牧哀樵怨動悲聲。千秋魂魄應來往。昌國良鄕有廢塋。歎一作恨右金臺夕照三里長橋十里沙。桑乾一帶慢流河。秋來玉宇涼如洗。夜久氷輪側倒波。煙岸露汀通滉漾。桂花蟾影共婆娑。鷄鳴雁度行人起。到此吟鞍駐獨多。右盧溝曉月萬嶺縱橫鐵壁懸。雄關自昔控幽燕。祖宗恒嶽蟠三晉。羽翼毉閭鎭北邊。雲壑積霾龍虎窟。劍鋒爭指犬羊天。山靈正要重重見。未許高靑着最前。右居庸疊翠昆明風雨吼鯨魚。萬劫揚灰漢帝疏。誰似禁園泉達處。功成靈沼子來初。樓臺影碎空明裏。日月光浮潤濯餘。大雅只今歌白鳥。未須黃鵠史臣書。右太液晴波上林池面小蓬丘。春日尋常雲氣浮。對御却成龍虎仗。迎眞先繞鳳凰樓。琅玕芝草霏霏潤。巖壑松陰冉冉幽。同和百工歌漫漫。新詞收入彩毫頭。右瓊島春雲雪後觚稜曉日生。皓然西望玉峥嶸。諸天寶界魂先冷。瘦石危巖骨盡淸。白虎殿中偏映徹。延秋門外轉分明。瑤墀賀罷豐年瑞。柱笏何人郢曲成。右西山霽雪燕地山川舊塞門。蒼蒼列樹鎖煙昏。秋來黃葉錦千帳。雨後綠陰雲萬屯。當日慇懃栽種意。只今粧點太平痕。勞勞天下傷心處。南北行人幾斷魂。右薊門煙樹天池一派倒晴虹。白日雲雷翠峽中。螭首雨過驚噴雪。泉源花發亂漂紅。水簾正對芙蓉殿。鮫室疑通織女宮。萬折不知滄海遠。朝宗日夜石橋東。元時構芙蓉殿于此右玉泉垂虹</text>
<title>燕京逢寒食</title>,<text>客裏悠悠歲月新。天涯幾度度佳辰。桃花自發無消息。燕子初歸似故人。惆悵一年惆悵事。寂寥孤館寂寥春。家山松柏魂飛遠。滿地繁華獨苦辛。</text>
<title>次去非春日雨中韻</title>,<text>天外何人獨倚樓。相思日日望神州。眼穿萬里無邊界。心結三春不斷愁。鴻雁過來書未到。雲山歷盡夢難休。今朝一榻蕭蕭雨。強買芳醪醉玉舟。</text>
<title>次寒食日客中韻一首</title>,<text>愁雲漠漠結層陰。小雨霏霏濕晩林。門掩萬家煙火冷。幾人今日故鄕心。</text>
<title>淸明</title>,<text>簾外春陰燕子飛。杏花深院雨如絲。風光正好不歸去。孤負淸明三月時。</text>
<title>題王之麟所畫美人圖</title>,<text>結伴尋幽靜裏行。輕衫薄扇小香纓。相看斂笑凝眸處。無限風流無限情。</text>
<title>觀天壇</title>,<text>郊垣如璧帝丘圓。古柏蒼蒼幾歲年。森擁百靈嚴守衛。朝宗萬國拱山川。神明寶殿黃金冒。天子齋房白玉椽。瞻望九門還咫尺。漢家何事卜甘泉。</text>
<title>渡江日。留別鶴谷洪相公，雙山李太宰。庚辰十二月二十日。雙山名顯英。</title>,<text>少日男兒志。縱橫萬里行。今朝此爲別。深覺負平生。</text>
<title>過鳳凰山</title>,<text>佳名千載鳳凰山。舜日周朝幾往還。五采九苞今不見。雪中愁色獨來看。</text>
<title>夜坐</title>,<text>異鄕千里客。孤燭五更心。燭淚斷不斷。客愁深復深。</text>
<title>客夜夢歸</title>,<text>客路迢迢誰與期。夜來胡蝶獨依依。草堂深閉圖書靜。夢裏還疑夢裏歸。</text>
<title>次曹侍御守而韻 名漢英</title>,<text>萬事悠悠七十年。向人曾不作中邊。松篁滿逕從吾在。軒冕如雲任自然。至樂每憂兒輩覺。虛名誰與異方傳。陰山雪窖靑春近。蓬島鸞驂夢裏鞭。</text>
<title>守歲 二首</title>,<text>羈懷悄悄夢難成。鍾漏遲遲欲五更。遙想故園今夜會。幾人相對憶吾行。天涯守歲坐深更。絶域無人問死生。惟有一燈如舊識。曉窓相對盡情明。</text>
<title>聞正朝使還國。阻門不得寄書。</title>,<text>聞道今朝漢使歸。一書終阻報親知。家人問我無消息。幾度含悲幾度疑。</text>
<title>卽事</title>,<text>形如枯木臥寒雲。愁似蠶絲繞病身。窓外日斜簷影轉。悄然虛館夢中人。</text>
<title>瀋陽獄中無聊。以靑春作伴好還鄕分韻。作五言絶句。錄奉曹侍御，蔡秀才。兼寓頌祝儆戒之意。蔡以恒</title>,<text>野雪初銷白。庭柯已變靑。好音華表鶴。佳氣統軍亭。楊柳關山曲。梅花故國春。愁聞笛裏月。想見漢濱人。憂患廢哦詩。今朝有新作。看羊北海人。竝馬西州客。茲行是何行。此伴非他伴。同出復同歸。平生不可諼。聞君名已佳。識君意逾好。擺落閑是非。幽期百年保。驥子候君至。園桃待我還。東風吹漫漫。喜氣滿長安。永嘉古名府。千秋君子鄕。歸歟茅屋下。不復事封章。</text>
<title>瀋獄八景。次曹侍御韻。</title>,<text>月滿陰山曉雪晴。胡兒調拍倚高城。文姬故譜今猶在。此日偏傷漢客情。右城頭曉笳樓壓黃沙日又昏。鍾聲一擣一傷魂。單于城裏燈前聽。不似寒山夜半聞。黃沙獄名右樓上昏鍾經年隔斷往來蹤。金鎖橫門盡日封。臘白逢春消不得。曉天疑是落梅風。右圓扉凍雪心旌撩亂似風幢。瘦影伶俜作一雙。却愛暗燈還吐焰。夜闌金粟弔寒窓。右破釭殘燈香車趁節去朝元。隱隱餘聲耳畔存。還似古時蘧伯玉。夜深趨過衛宮門。右墻外聞車重壁高墻隔四隣。暗聞鷄犬認昏晨。中宵試向容光處。月色多情不負人。右隙中見月聲如啄木扣門呼。日午纔聞轉轆轤。愁殺玉蟾乾欲倒。硯池無計浴尖奴。右隔門呼汲濕甃寒灰小屋中。炊煙滿目苦曚曚。彷徨四壁逃無處。狂叫排門向北風。右當炊避煙</text>
<title>次曹侍御感東宮賜酒饌韻</title>,<text>需澤靑陽邸。斜封白玉壺。天廚味自別。內釀法應殊。詩筆先歸潤。愁腸一洗枯。金華舊賓客。慙愧盛恩孤。</text>
<title>曹侍御新具白幕。戲作一絶。</title>,<text>琴樽行樂地。幾憶醉時歌。夜半微風動。還疑捲白波。</text>
<title>復用前韻遣意</title>,<text>壯志同燕客。哀吟類楚歌。黃眉空有暈。白眼不回波。</text>
<title>復答曹侍御 二首</title>,<text>故國幾千里。歸來長鋏歌。春風洛江水。無限白鷗波。餘生悲短景。世事付長歌。安得西江水。年年不起波。</text>
<title>雜詠十首。答曹侍御。</title>,<text>感君重斯和。愧余非善歌。遺風猶可溯。洙泗有餘波。我愛榮期予。行行獨自歌。一心如古井。風起不生波。武侯出師表。文山正氣歌。英雄千古恨。長使淚傾波。玉笛鷄林事。㵢翁舊有歌。何人吹一曲。坐息北溟波。夜長不着睡。苦吟如怨歌。應知挈壺手。添注混河波。河在瀋陽城外夢爲海鷗鳥。閑聞漁父歌。從來鏡湖水。絶勝鳳池波。仙人不返鶴。壯士只留歌。惟有遼城下。年年水自波。今朝蒿里客。昨日畫堂歌。浮世盡如此。何人駐逝波。好作洛生詠。休飜金谷歌。沈舟不在險。弱水本無波。慣作西州客。頻聞南浦歌。任嘲離席淚。一點不添波。</text>
<title>雜詠七首。復答曹侍御。</title>,<text>鳳舞簫韶日。薰風解慍歌。誰知南狩後。瑤瑟泣湘波。賈誼留鵩賦。屈原遺九歌。詞源洗箱篋。千古激頹波。賦詩何必多。須看五子歌。河梁尙古意。江左漫流波。拾遺夔州作。翰林豳谷歌。何如老阮籍。渌水揚洪波。韓子文瀾富。詩篇亦可歌。猶嫌胸次小。更涉洞庭波。淸秋赤壁夜。蘇子扣舷歌。作賦誰堪似。江流萬古波。可怜石洲客。奇禍坐詩歌。今日黃泉下。誰瀾誰爲波。</text>
<title>排悶二首。答曹侍御。</title>,<text>誰見明河水。空聞織女歌。張騫墮虜日。無路泛銀波。不爲飛梭至。翛然廢嘯歌。無心靑瑣裏。腸斷送秋波。</text>
<title>次同行韻</title>,<text>經年鄕信隔金微。節近春分未換衣。欲向市簾尋卜肆。天涯滯客幾時歸。</text>
<title>復次前韻 四首</title>,<text>七十衰翁氣力微。支頤強坐不勝衣。流年忽忽身多病。惆悵餘生歸未歸。右夜坐異域羈囚萬念微。寒宵只憶舊牛衣。何人送我花山路。夕鳥孤雲共爾歸。右思歸夜夢尋春上翠微。濕雲初捲露沾衣。提壺勸酒山花笑。落日狂歌猶未歸。右記夢倦僕羸驂行色微。山風吹雪擁征衣。關梁一閉無消息。幾處回頭望我歸。右戀兒</text>
<title>次曹侍御感懷 三絶</title>,<text>非關談說入秦遙。異城經年弊黑貂。寸赤自怜心上在。衰朱不惜鏡中凋。龍灣江上去留時。爾問歸期未有期。人世誰無父子別。只今如汝與吾稀。昔聞交道有稱神。歷盡艱難見僞眞。頭白世間還獨立。暮年心事屬何人。</text>
<title>次同行韻</title>,<text>遯迹南荒異倦遊。自怜迂拙愧秦優。孤誠未效心如血。短髮先摧雪滿頭。已判姓名添鬼簿。豈知憂患出人謀。倘非明主垂恩澤。那免終身有北投。聞有遣使陳救之命故云</text>
<title>次前韻。贈曹守而。八首</title>,<text>鄕里追隨馬少游。暮年身計此爲優。杯觴到手先開口。議論驚心只掉頭。幽興每憑詩句遣。生涯長任婦兒謀。不知何事旃裘地。却作樊籠野鶴投。志士堂堂恥貴游。紛紛世俗孰知優。龍泉砥鍔疑傷手。駿骨論金惜買頭。賈誼漢時空有策。繞朝秦日豈無謀。可怜今古長如此。明月從來戒暗投。處世無營是樂遊。達人觀化自優優。揮金疏廣方知足。握算王戎僅賣頭。莫信恩權山海轉。須看成敗鬼神謀。諸天福地多閑館。永謝塵區急往投。世間誰辦采眞遊。避辱趨榮竟未優。借問少游隨款段。何如新息困壺頭。靑山綠水誰爲主。明月淸風不待謀。他日狂言如記取。嶺雲千里遠相投。疇昔曾爲壙埌遊。人間至樂未應優。消除議論無煩耳。斷送憂哀不別頭。行止自然隨意適。經營那復與人謀。靑山四面饒空宅。親故年年箇箇投。輦轂山林摠可遊。古人於此計難優。功名有忌多銷骨。貧賤無爭少碎頭。豈是去留無上策。只緣時命不同謀。如余久脫風波地。乃老何爲水火投。今日朝廷戒惰游。思深慮遠拙倡優。圖治擬出三王首。進步尤加百尺頭。駿骨酬金郭隗策。干旄適野裨諶謀。山東父老應聽詔。扶往枯藜莫早投。南岳先生方外遊。才何短拙志何優。潢汚滿道嫌濡迹。蘭沐薰香好洗頭。論士未饒當世合。秉心長擬古人謀。雲中黃鵠瑤臺鶴。可惜終爲網裏投。</text>
<title>次同行韻卽事</title>,<text>重雲漠漠掩孤城。瘦日銜山暝色生。知是射雕回騎至。腥風吹捲獵旗聲。</text>
<title>聞曹侍御夜分哦詩不寐</title>,<text>陰風切切動寒城。簷鐸泠泠月欲生。四壁寂寥燈火暗。隔門唯聽苦吟聲。</text>
<title>聞笳</title>,<text>遼河直北古邊城。二月春寒草未生。何處吹殘落梅曲。關山千里斷腸聲。</text>
<title>思歸</title>,<text>浿江西畔是箕城。歸路分明眼底生。法獸橋邊驄馬客。梨園坊裏艶歌聲。</text>
<title>懷舊 二首</title>,<text>安市山前月滿城。宣沙浦口夜潮生。十三年外朝天客。夢裏依依風水聲。蓬萊楓岳衆香城。碧海東臨波浪生。回首舊遊如夢裏。至今笙鶴耳邊聲。</text>
<title>悲憤 三首</title>,<text>漢家曾築受降城。驕虜奔亡半死生。到得成哀猶有賴。塞門刁斗不聞聲。洪武增修萬里城。不敎邊塞虜塵生。如何漢道猶全盛。一榻容留鼾睡聲。兩宮當日下山城。萬死羞同此虜生。白首如今送燕獄。仰瞻銅輦泣無聲。</text>
<title>次遊仙詞韻 十首</title>,<text>紅雲樓閣紫金城。琪樹瓊花玉蕊生。朝罷群仙各歸去。天風吹送鳳簫聲。朝隨王母拜曾城。暮入蟾宮看月生。寒色滿空涼露重。桂花零落濕無聲。十二朱欄對碧城。左携方朔右期生。明朝擬赴蟠桃宴。靑鳥先來報一聲。丹梯歷盡更登城。脚底雲煙步步生。紫府玉扉猶未啓。天鷄叫罷第三聲。明月宮中不夜城。攀援桂樹學長生。姮娥伴宿無情在。玉枕閑聞擣藥聲。久住芙蓉第一城。紅顏綠髮羽翰生。新恩許主蓬萊島。玉殿淸晨贊拜聲。曾同柱史出秦城。共占關門紫氣生。千載歸來不知處。碧空時聽步虛聲。遠疑雲氣近疑城。倒影滄溟滅復生。化入蕊珠如夢醒。黃庭一案轉經聲。知是曾城是化城。有生如夢若無生。傍人不覺樵柯爛。玉局猶聞落子聲。銀漢遙連白玉城。仙家多在此中生。秋風又近中元節。紫極門前萬歲聲。</text>
<title>瀋陽獄中。遇穆陵忌辰有感。</title>,<text>曾事先王四十年。穆陵松柏已參天。當時侍從今誰在。頭白孤臣獨愴然。</text>
<title>次宮詞 十五首</title>,<text>古今宮詞。全述宮中行樂之事。多有淫辭䙝語。非大雅君子所樂道者。故特起一例。歷敍前代帝王后妃美惡得失。以寓懲創感發之義云。成周當日宅王城。壺治先防逸欲生。宮女夜來移玉几。月明椒掖誦詩聲。右周宮庭燎煌煌列火城。東方未啓月光生。君王尙戀蟲飛夢。環佩先聞下殿聲。右齊宮西施初見闔閭城。笑態嚬姿百媚生。齊向吳王候顏色。一時宮掖盡歡聲。右吳宮楚王宮殿枕方城。夢裏巫山誤一生。瘦盡細腰君不見。暮天長怨雨來聲。右楚宮洮河去歲築長城。內院今年少子生。趙瑟楚歌俱望幸。却來前殿試秦聲。右秦宮齋宮夜靜月臨城。御席前虛引賈生。天子正論神鬼事。後庭休奏樂歌聲。右漢宮二更眉月下樓城。仙掌高秋玉露生。看罷魚龍宮漏盡。禁門先唱放衙聲。右同瓊奩寶篋出中城。彤史光輝映日生。女士滿宮俱動色。當熊辭輦摠賢聲。右同深宮無事閉重城。鬪草藏鉤度半生。一自大家迎入後。玉窓秋夜讀書聲。右同漳水悠悠繞鄴城。春芳先向樹頭生。夜來飛上凌雲殿。一曲歌停衆樂聲。夜來妓名右魏宮席捲鍾陵掃錦城。外寧誰戒內憂生。西宮南掖巡遊遍。慣聽羔兒齕竹聲。右晉宮南朝妙麗集臺城。新作金蓮逐步生。醉裏不知風雨惡。嬌羞猶愛枕邊聲。右蕭齊宮錦帆龍舸下蕪城。堤柳靑靑汴水生。共說憨娘亦恩幸。六宮無復怨嗟聲。右隋宮車駕東征安市城。千官無語暗愁生。淸晨玉殿新封事。認聽賢妃進讀聲。右唐宮十月驪山雪壓城。華淸水滑暖波生。朝來禁苑花爭笑。知有前宵羯鼓聲。右同</text>
<title>次出塞曲韻 九首</title>,<text>修我戈矛築我城。守邊猶足保民生。如何萬里長征戰。歲歲家家聞哭聲。羽林千騎發京城。貂錦恩光滿路生。朝辭紫極星芒動。夜渡黃河氷裂聲。摐金伐鼓下龍城。風擺黃旗紫焰生。夜深月出沙場靜。南北蕭蕭聞馬聲。王庭自古本無城。萬里黃沙白草生。令下五更探騎發。磧中何處候鷄聲。昨日伏兵遮虜城。朝來候吏報擒生。單于遠向陰山遁。百里寥寥鳴鏑聲。夜宿河邊五里城。磧門遙見白煙生。聞道載金酬急賞。月中搖過馬鑾聲。南兵日暮到新城。火未燃時月未生。應有家鄕書信至。暗中尋覓故人聲。隴頭明月隴邊城。隴水潺湲隴底生。月明夜夜長垂淚。水流年年無盡聲。將軍躍馬破堅城。戰士揮鋒赤電生。一捷功成報明主。歸來麟閣振英聲。</text>
<title>次前人韻</title>,<text>紛紛蠻觸幾存亡。遼左山河百戰場。千古英雄埋恨處。夕陽殘雪野橋傍。</text>
<title>聞懷恩之行到館有日。不得通問。</title>,<text>漢使東來到館初。日邊消息問何如。重門咫尺山河隔。何況長安萬里餘。</text>
<title>書懷</title>,<text>久辭簪紱寄柴荊。投老那知有此行。耿耿百年浮世事。摠爲波浪去難平。</text>
<title>曉坐</title>,<text>鍾聲撼室夢先驚。落月蒼茫曉霧平。無限旅懷消不得。更燃殘燭到天明。</text>
<title>次春分日感懷韻</title>,<text>節序悠悠燕子來。故園歸興暗相催。淸明寒食江南路。萬樹桃花待我開。</text>
<title>感懷復次前韻 二首</title>,<text>南州去歲雨頻來。花事園林次第催。丹杏碧桃零落盡。紫薇紅藥石榴開。今歲遼陽雨不來。無花無草更誰催。尋紅問紫渾閑事。惆悵重門閉不開。</text>
<title>記夢</title>,<text>嬌女分明入夢來。挽鬚牽臂苦相催。側身轉輾忽無處。月落鷄鳴門未開。</text>
<title>排悶</title>,<text>去國捐生異域來。歸期杳杳只心催。關門幾處鷄鳴早。不爲行人夜半開。</text>
<title>怨婦</title>,<text>空床月色入帷來。四壁蟲聲滿耳催。君意似珠隨處轉。妾心如襞不曾開。</text>
<title>次曹侍御滿月臺懷古韻</title>,<text>愁雲漠漠日西欹。故國傷心客路遲。山郭摧殘龍氣歇。御溝塡擁水聲悲。玄陵謬策無詒厥。圃老高風有仰之。喪亂十年重到此。不堪惆悵古今思。</text>
<title>次望統軍亭韻</title>,<text>鴨水西流作天塹。名區自昔稱龍灣。大風表出海東域。秀色擁來江北山。聖祖回旗赫王業。孤臣去國悲鄕關。歸時登眺正難料。豺虎滿前行路艱。</text>
<title>次詠犬韻</title>,<text>毛群三百爾難輕。載籍徵來見物情。爲桀吠堯虛取譬。從靈走盾實堪驚。齊山獵罷盧騰詠。宋國名傳鵲有聲。戀主一心人與似。應知造化不偏成。</text>
<title>再次詠犬詩韻</title>,<text>眼環斜轉項鈴輕。指嗾隨人似有情。黃耳送書元自異。白衣如幻不須驚。秦風漫詠從戎事。越俗流傳吠雪聲。兔死身烹千古恨。英雄何獨忌功成。</text>
<title>次詠雪韻</title>,<text>春雪輕飛映日驕。旋從衣袖落蕭蕭。還思舊歲生陽路。風起楊花十里飄。生陽。▣名。舊有十里垂楊。</text>
<title>哀童男女充汲者</title>,<text>鮮兒漢女共零丁。來入胡家託死生。辛苦萬端無處訴。不知天地亦何情。</text>
<title>次詠鵲韻 二首胡中無鵲</title>,<text>相風占歲識天機。文采翩翩半臂衣。塞北嚴霜如劍戟。安巢却向海東歸。北俗紛紛好殺機。調弓淬劍血飜衣。佳人寶鏡將軍印。相逐高飛樂處歸。</text>
<title>次床字韻</title>,<text>身如蟲臂委空床。志似龍泉掃戰場。夢裏化爲回道士。玉樓春雨費都粱。</text>
<title>有懷南鄕春事。復次前韻。</title>,<text>風捲茅茨雨打床。野鷄山鳥自專場。廢田江上春無主。誰趁淸明種黍粱。</text>
<title>次聞雁韻 二首</title>,<text>孤響流哀落水湄。悠悠楚客夢先知。上林迢遞關山隔。尺素頻裁欲寄誰。荻芽蘆筍滿江湄。春雁思歸聖得知。惆悵人生不如鳥。北來南去定依誰。</text>
<title>寒食感懷</title>,<text>天涯今日逢寒食。客裏他鄕思故國。故國可思不可見。佳節堪悲亦堪戀。丘原寂寞子姓罕。松柏凄涼香火晩。精靈幾感人事變。夢魂不隔平生面。分明夢魂向誰說。歎息精靈慰何日。哀辭自廢蓼莪篇。血淚已盡肝腸煎。</text>
<title>次曹侍御演前篇作十二句韻</title>,<text>我家住在長安北。半生無田破硯食。愧無文史足三冬。豈有才名傾一國。拙官隨牒任流轉。懶性耽閑寡聞見。素飧詩人良可刺。黃粱夢境何須戀。山濤部中啓事斷。翟公門外輪蹄罕。丘壑風流能幾時。桑楡日月嗟苦晩。千憂百慮心難展。地覆天飜事易變。一簣障河竟無功。萬箭攅心血洗面。竄身南國類銜恤。飛書北闕申瞽說。鍾儀遠縶子卿留。異代那知有今日。周廷賦詩更無緣。已矣當年虛誦三百篇。安得銀河萬斛瀉我腸。不受日夜心中膏火煎。</text>
<title>淸明日懷舊有感</title>,<text>長安三月淸明節。脩稧家家曲水湄。野草細侵遊客履。山花先發向陽枝。關中舊俗鞦韆戲。洧外佳人芍藥詩。勝事十年成一夢。白頭千里楚囚悲。</text>
<title>讀曹侍御夢歸驪莊詩。深有所感。復用前韻。</title>,<text>平生幽興在漁磯。擬卜驪丘近水湄。蓬蓽經營足一畝。鷦鷯棲息豈多枝。流年荏苒仍遭亂。夙計蹉跎漫入詩。今日共爲千里客。夢遊心想秪成悲。</text>
<title>次曹侍御淸明韻</title>,<text>遼塞茫茫地一邊。客懷春日轉悽然。明妃怨恨黃沙外。蘇武歸心白雁前。短鬢尙留殘臘雪。寒灰誰換舊鑪煙。吟魂化帶啼鵑血。去入鄕山萬樹穿。</text>
<title>和曹侍御淸明詞 十首</title>,<text>十篇皆以人生看得幾淸明爲起。散用諸韻。至末篇復以起句倒結。若玉環體。余甚愛其感慨橫逸。自顧老蹇。如蹩蛙之躡飛電。不能盡效其妙。遂自作一體。只和其意。辭雖拙而情則切矣。人生看得幾淸明。十日花開一日晴。風雨過來春又去。人生看得幾淸明。人生看得幾淸明。花落春歸綠滿城。西去伯勞東去燕。人生看得幾淸明。人生看得幾淸明。九十春光太薄情。歌舞滿堂留不住。人生看得幾淸明。人生看得幾淸明。花欲開時月欲盈。月滿易虧花易落。人生看得幾淸明。人生看得幾淸明。石火飛光逝水驚。世上神仙不可見。人生看得幾淸明。人生看得幾淸明。銀箭金壺漏水傾。羊胛未燒天已曙。人生看得幾淸明。人生看得幾淸明。無酒當沽有酒傾。昨日醉歌今日哭。人生看得幾淸明。人生看得幾淸明。四美二難誰可幷。行樂但須無事日。人生看得幾淸明。人生看得幾淸明。山上唯聞松柏聲。昔日羅衣今化盡。人生看得幾淸明。人生看得幾淸明。投老飜爲異域行。閉門不知佳節過。人生看得幾淸明。看如不看。所以爲悲也。</text>
<title>次踏靑日思歸韻</title>,<text>異域羈囚度歲華。思家長是說還家。何時却向豐山路。閑踏江邊弄晩沙。</text>
<title>復次前韻 四首皆無聊中雜詠</title>,<text>長年鉛槧費精華。浪得文章號滿家。誰爲魏收藏拙去。流傳不用遍恒沙。由來素性厭紛華。門巷蕭然野老家。自笑少年湖海志。夢中長占白鷗沙。東湖亭榭競豪華。花映朱門柳拂家。喪亂十年人事變。秪今唯見浪淘沙。淸平寶殿掩蓮華。洞裏仙人第一家。安得滿天明月夜。更携禪老臥金沙。淸平寺。卽高麗李資玄故宅。</text>
<title>暮春月夜感懷</title>,<text>故園春物正芳菲。塞外行人尙未歸。鴻雁無情難繫帛。山河擧目秪霑衣。天時不恨堂堂去。世事偏傷箇箇非。最愛分明東海月。淸光流影照金微。</text>
<title>曉坐書懷</title>,<text>事業偶成空有跡。文章虛富只勞心。留名世上終何用。歸臥白雲深復深。</text>
<title>次踏靑日感懷韻</title>,<text>佳節驚頻過。黃沙閉不開。雨聲聞乍急。花意想全催。故國身難到。他鄕首獨回。遙知踏靑罷。幾處醉歌臺。</text>
<title>睡起遣懷</title>,<text>睡殘孤枕正銷魂。空館寥寥日又昏。遙想故園春雨後。梨花落盡掩重門。</text>
<title>憶豐山草堂</title>,<text>斷橋欹岸小溪西。草沒苔侵路欲迷。一夜雨聲花盡落。月明空院子規啼。</text>
<title>復用前韻。酬曹侍御見和之作。二首</title>,<text>直北關山故國西。塞天無際塞雲迷。千年不見遼東鶴。半夜空悲蜀魄啼。銷愁無賴玉東西。耿耿孤懷醉不迷。何處出遊堪散釋。綠楊沙岸水禽啼。</text>
<title>食鵝羹</title>,<text>東國名珍擅四方。江魚海蚌陸山梁。鵝羹美味人知少。七十年來始一嘗。</text>
<title>次送春韻 二首</title>,<text>問春何事不留情。收拾繁華去若驚。花落絮飛都寂寂。曉窓愁絶子規聲。春答人休怨薄情。四時相代不須驚。綠陰庭院微涼好。高枕還宜聽雨聲。</text>
<title>次曹侍御燕子來有感韻</title>,<text>金陵巷口舊烏衣。畫閣雕梁幾度飛。今日相看俱是客。蜀禽何獨不如歸。</text>
<title>次懦翁韻 朴侍郞潢自號</title>,<text>雨色終南山。晴光漢江水。三春故國思。一曲南柯子。</text>
<title>燈夕感懷</title>,<text>四月八日瀋陽城。五人環坐雙燈明。天涯懷抱摠無賴。客裏佳辰那可廢。風光不與去年似。親愛相思隔千里。長安今夜誰家會。豪俠繁華何處最。十二街頭少年場。三三五五逐隊行。紗籠銀燭爭星月。翠袖紅粧艶羅縠。一談一笑復一杯。三更五更猶不廻。縱然不及昇平樂。絶勝他鄕未歸客。</text>
<title>偶吟</title>,<text>人生本如寄。天地亦無心。去去來來者。悠悠成古今。</text>
<title>曹侍御帷齋成。戲呈一絶。</title>,<text>看君意匠奪天工。巧闢書帷架半窓。安得竹枝添小檻。月明閑倚夢驪江。</text>
<title>再用前韻遣懷</title>,<text>由來涉世最難工。誰見胸襟洞八窓。人事漸艱時已晩。不如歸去釣淸江。</text>
<title>復疊前韻遣懷</title>,<text>當年宿願在農工。長與妻孥對小窓。自歎爲儒逢世難。到來平陸摠成江。</text>
<title>贈曹侍御 二首</title>,<text>君詩俊麗筆兼工。趙女新粧倚繡窓。應笑拙翁寒到骨。屈原枯槁在湘江。胡蘆學士未全工。夜捧詞頭漫斲窓。文苑只今多盛譽。何人筆力倒潘江。</text>
<title>游仙 三首</title>,<text>雲斤月斧鬼神工。銀闕金樓白玉窓。星斗滿天爲上苑。明河回轉作前江。淸寧頒朔賀群工。王母窺從玉女窓。方朔忽宣滄水使。寶書新出洛陽江。仙家葩藻不期工。自吐奇芬動璧窓。散着月中秋桂子。天風吹落浙濤江。</text>
<title>日日風 二首</title>,<text>千里胡沙日日風。乾坤都入晦冥中。吾家自有淸泠地。不受游塵一點紅。閉門終日避狂風。不似淸和四月中。惆悵故園時景晩。山茶零落滿林紅。</text>
<title>復用前韻 三首</title>,<text>高簷急鐸夜鳴風。四野驚沙一院中。塵滿硯池眉子暗。不敎孤客夢春紅。桃花春水楝花風。半世光陰老此中。今日異鄕懷節物。杳無消息石榴紅。悲歌不寐五更風。身世眞同雪窖中。斷送一春都寂寞。今宵喜見燭花紅。</text>
<title>憶故山。復用前韻。二首</title>,<text>少年傾慕洛陽風。手植名花徧院中。一自故園離亂後。可怜虛負滿階紅。金臺川上釣絲風。石室山前書屋中。想見舊時來往處。蒼苔滿地夕陽紅。</text>
<title>懷古有感。復用前韻。二首</title>,<text>五柳先生自晉風。高情寄在素琴中。可怜金紫顏光祿。幾度回頭面發紅。亂世傷心溯古風。夢魂長是在壺中。平生最愛逃秦客。管領桃花萬樹紅。</text>
<title>聞鄭輔德致和東還。書懷寄別。</title>,<text>白首人間萬事悲。天涯此別更霑衣。故鄕親愛如相問。爲報殘生歸未歸。</text>
<title>遣懷</title>,<text>身在爲吾患。身亡便卽休。浮生七十二。萬事不須憂。</text>
<title>近家十詠 遠別思歸。情見于詞。</title>,<text>木覓山上朝雲濃。木覓山前夕日紅。朝雲夕日含萬態。此中正對蓬萊宮。蓬萊宮門爭立馬。日日喜報平安火。吾家南軒亦見此。何日歸來高枕臥。右木覓山○南山拱極員峯應天台。高雲不度飛鳥廻。誰其仰止配佳名。雲岡學士天下才。龍輿時出慶會池。千巖萬壑爭效奇。吾家住在此山下。願言思之何日歸。右拱極山○北岳漢都諸山祖三角。一支蜿蜒作右弼。洞壑分開水石淸。岡巒互走龍蛇活。山頭常見五色雲。佳氣蔥蔥向金闕。吾家對此如對案。安得歸歟看終日。右弼雲山○仁王淸風溪上太古亭。吾家伯氏此經營。林壑依然水墨圖。巖崖自成蒼玉屛。父子兄弟一堂席。風月琴樽四時樂。勝事如今不可追。此時此情何人識。右淸風溪弼雲之北拱極西。小洞一面通幽蹊。山人已去草堂空。白雲無主山鳥啼。憶昔尋春雨中來。落花滿地溪水哀。吾家相望翠微中。少年舊遊如夢回。右白雲洞一疊回巖擁翠壁。淸湍激石鳴哀玉。洞天寥寥人跡稀。松陰落影蒼苔色。酒興詩情遇佳境。孤雲夕鳥同還往。吾家分住水東西。何日歸來更相訪。右大隱巖城陰白沙平如削。妥帖方壇自古昔。有國由來卽有事。事過無人空寂寞。月白風淸良友至。散步逍遙樂未已。吾家住在一牛鳴。何日歸來試杖履。右會盟壇西麓蒼蒼萬松陰。松間石臺淸人心。芳筵美酒娛賓客。復侑琴歌相對斟。園林寂寞喪亂後。明月依然照今古。吾家三世與同里。何日歸來指某樹。右洗心臺三淸之洞窈而寬。靑莎白石淸溪灣。雲冠霞佩雖寂寞。詞人酒客長盤桓。長盤桓不知去。云是長安最佳處。吾家住在山一邊。歸思滔滔不可禦。右三淸洞○舊有道觀今廢佛巖川石稱第一。川似琉璃石潤滑。幾向遊人費蠟屐。更引書流試椽筆。醉折山花歌一曲。山風蕭蕭山月白。吾家住近往來熟。何日歸歟尋舊跡。右佛巖</text>
<title>八音體</title>,<text>金錢舊會憶長安。白頭楚囚哀瀋陽。石腸鐵肝試今日。男兒何用太悲傷。絲繞蠶身抽不斷。心隨江水去逾長。竹牀藤枕竟何處。銀鐺墨索徒在傍。匏繫憂深宣父歎。明夷事異箕子狂。土偶遭漂猶反原。仙禽化身亦歸鄕。革去汚習自淸靜。洗盡塵心師退藏。木葉四合綠陰密。誰能奪我松柏堂。松柏堂在石室弊廬</text>
<title>端午有感 三首</title>,<text>朱明滯客自玄冬。半歲光陰異域中。從此苦辛還幾日。莫敎歸馬後秋鴻。憶曾端午被恩榮。宮扇含風法酒淸。今日異鄕逢令節。白頭相對泣氈城。花時寂寞已悽傷。節到天中更感情。惟記去年豐岳里。綠陰庭院聽鶯聲。</text>
<title>次曹侍御秋夜思歸韻</title>,<text>飛螢露草夜生寒。嶺外吾廬入夢間。畦稻漸黃村酒熟。歸期不待菊花斑。</text>
<title>聞金二師東還 名藎國</title>,<text>歸路迢迢浿水頭。白雲黃葉故園秋。誰知海上看羊客。獨向飛鴻送遠眸。</text>
<title>遣意</title>,<text>萬事有前定。一心誰怨嗟。艱難與辛苦。命也可如何。</text>
<title>次舍弟韻 二首</title>,<text>一別天涯隔歲時。夢中相見覺生悲。書來問我歸何日。塞路茫茫不可期。滿目凄涼白露時。異鄕秋景不勝悲。人生一日猶難遣。枉作平生百歲期。</text>
<title>聞擣衣</title>,<text>誰家歷歷擣衣聲。露冷風凄欲五更。遙想長安月明裏。靑砧素手玉關情。</text>
<title>秋夕日遇社。憶陶山有感。</title>,<text>西風淅淅洒衣裳。落日歸心燕子忙。寒草上階松露泣。故山秋色益凄涼。</text>
<title>八月十五夜</title>,<text>漠漠輕雲捲復舒。夜深雲散月輪孤。三龜亭上登臨處。萬里陰晴得似無。</text>
<title>北海高秋</title>,<text>北海高秋鴻雁少。黃沙落日寒白草。楚國歌辭宋玉悲。漢使節旄蘇卿老。朝朝空望玉門關。夜夜只思長安道。長安玉關三千里。夢魂遙遙那得到。聞道王師解錦圍。天文曉見旄頭微。北風嚴霜助肅殺。高文健筆捷書飛。麒麟閣上將軍畫。雁門塞外行人歸。此時此情誰與道。喜氣先成一篇詩。</text>
<title>九月七日遇雨。用滿城風雨近重陽之句。足成五首。以抒無聊之意。</title>,<text>滿城風雨近重陽。無限愁心憶故鄕。山下草堂人寂寂。可憐寒菊爲誰香。滿城風雨近重陽。佳節驚心滯異鄕。目斷故園人不到。寒衣只帶去年香。滿城風雨近重陽。燕地悲秋似楚鄕。誰把茱萸看仔細。獨留蘭佩嗅殘香。滿城風雨近重陽。何處登高欲望鄕。楓葉菊花應自好。酒杯茶盌不聞香。滿城風雨近重陽。塞水邊雲暗北鄕。一枕百憂無可晤。五更孤燭獨焚香。</text>
<title>重陽後二日。大風雨雪。又以滿城風雪過重陽。續成五首。</title>,<text>滿城風雪過重陽。牢落孤懷託睡鄕。誰護菊枝三逕艶。只疑薝葍萬林香。滿城風雪過重陽。寒氣先催此一鄕。却怪化工忘節物。梨花倒壓菊花香。滿城風雪過重陽。蕭瑟寒聲接水鄕。藍澗玉峯成悵望。東籬何處掇幽香。滿城風雪過重陽。身世眞同屛貉鄕。天外白衣停望絶。閑門空費一鑪香。滿城風雪過重陽。歸夢迢迢嶺外鄕。衰菊敗蘭誰復惜。貞心自抱舊時香。</text>
<title>詠朴侍郞德雨所蓄古瓦硯 鑑賞家。或稱銅雀舊物。</title>,<text>霸業雄圖百變移。古臺無處認遺基。誰知一片千年物。來入君家作硯池。</text>
<title>次曹侍御士窮見節義分韻之作 五首</title>,<text>富貴世所趨。貧賤衆所恥。揚揚少年子。裘馬耀閭里。余心誰與期。首陽有高士。漢代徐孺子。衣食自其躬。淸節一世上。高名靑史中。疇能學夫人。視達猶在窮。鬱彼西園中。叢翠何蒨蒨。秋風一夕至。萬木盡凋變。蒼蒼松與柏。獨秀人始見。北巷席門裏。寒氣正栗烈。宵吟凍髭折。朝漱氷泉冽。南隣聚歌舞。爛熳無時節。生亦徇天理。死亦徇天理。理存道常存。旣死猶不死。奈何今之人。求利不求義。</text>
<title>次曹侍御秋夜思歸韻</title>,<text>家住素山隈。登山日幾回。杖頭分碧靄。屐齒破靑苔。天晴日月近。目豁江湖開。歎息今不見。何時歸去來。</text>
<title>送秋日感懷</title>,<text>忽忽殊方斷送秋。一年光景水爭流。連天敗草西風急。羃磧寒雲落日愁。蘇武幾時終返國。仲宣何處可登樓。騷人烈士無窮恨。地下傷心亦白頭。</text>
<title>復用前韻</title>,<text>莫把離懷惱九秋。百年世事付東流。英雄過去空遺跡。天地由來未寄愁。殘雨殢雲歸絶漠。夕陽留景在高樓。南冠久負仙洲約。夢落三山碧海頭。</text>
<title>奉酬白軒李二師次韻見寄之作 二首</title>,<text>兩世交情到白頭。悲歡離合幾經秋。松都燕語銀臺會。回首當時淚逬眸。弘濟橋邊溪水頭。深冬一別到深秋。那知邂逅氈城裏。重把瓊琚照病眸。</text>
<title>次李貳師松都感舊韻</title>,<text>疇昔歡娛地。交遊上下時。君方稱最少。吾亦未全衰。撫跡今如許。傾懷欲向誰。天涯更愁絶。滴淚和新詩。頷聯一作芝蘭君竝秀。蒲柳我先衰云。</text>
<title>遣懷</title>,<text>不喜太子河。不喜華表柱。迎我遼陽道。送我氈城住。燕丹好義氣。今日徒寂寞。願化令威鳥。高翔入寥廓。</text>
<title>懷西路舊遊</title>,<text>我登練光亭。亦登浮碧樓。披襟統軍夜。盪胸百祥秋。漱口玉溜泉。濯足廻瀾石。平生遊賞處。一一長在目。欲去不得去。坐歎成楚越。</text>
<title>懷舊有感。寄李二師尙輔。</title>,<text>燈照春窓伴直心。銀臺脩稧老光陰。人間俯仰成陳迹。何況他時隔古今。燈照春窓。卽尙輔銀臺稧帖中詩句也。</text>
<title>贈趙司書全素東還</title>,<text>沙磧茫茫雪路分。去留懷抱共銷魂。應知文度歸寧日。細把辛艱膝上論。</text>
<title>次白軒夢見韻</title>,<text>白髮誰相念。靑銅漫自看。人方思下石。君獨保如蘭。急雪沾衣凍。獰風入骨寒。秖敎神會處。夜夜卜新歡。</text>
<title>復次白軒夢見韻</title>,<text>玉樹臨風望。瓊篇盥露看。雅情嘉伐木。騷怨惜滋蘭。旄節蘇卿老。形容范叔寒。相思不相見。一霎夢中歡。</text>
<title>復用詠茶韻。謝崔賓客送酒。名惠吉</title>,<text>李白詩中詠鬱金。蘭陵美味幾傾心。多情喜有崔賓客。分餉黃沙雪夜斟。</text>
<title>寄趙輔德子長 名啓遠</title>,<text>咫尺河山隔萬重。淸秋悵望到玄冬。圓扉不鎖羈魂住。昨夜分明對舊容。</text>
<title>夜坐</title>,<text>終歲思歸苦未歸。無窮歸思亂如絲。夜來更就燈前坐。欲說情懷誰得知。</text>
<title>東還次日。春宮遣中使賜酒。悲感盈懷。口占戀靑闈一絶。錄示座上諸公。</title>,<text>經歲遼河故國思。一心猶幸近靑闈。明朝獨渡遼河去。回首靑闈淚滿衣。</text>
<title>次白軒靑石嶺遇雪韻</title>,<text>歸袂飄飄點玉英。天敎滕六殿吾行。從來世事何須說。此去餘生不用名。寶劍斸塵氛未盡。冤禽塡海恨難平。令威若解神仙術。願往從遊作逸甿。</text>
<title>次白軒春日韻</title>,<text>鴨塞文星動。龍沙漢使還。氣回春惻惻。喜入鳥關關。望峻心逾下。官高鬢未斑。偏憐老蘇監。曾着弟兄間。</text>
<title>再酬白軒</title>,<text>經年塞外客。一夕夢中還。賀札交人事。驚魂脫鬼關。酒擎鸚鵡碧。香爇鷓鴣斑。擬作元宵會。長安卽此間。</text>
<title>龍灣遇初度。地主送酒饌。感懷賦此。</title>,<text>故山松柏鎖幽宮。疇昔歡娛入夢中。今日一杯誰爲進。白頭千里泣無窮。以下壬午住▒上時作</text>
<title>用北渚相公韻。贈別白軒貳師。</title>,<text>歷徧人寰道路難。餘年已迫死生關。都將寵辱歸身外。那把恩讎在頰間。煙艇雨蓑鄕夢惱。素書丹字病眸艱。天涯又作臨江別。淚入秋衫點點斑。</text>
<title>再用前韻。錄奉白軒。兼示曹守而。</title>,<text>白首危途事事難。歸心空自憶鄕關。平生宿志江湖上。晩歲虛名筆硏間。天意定知容我輩。英雄終見濟時艱。流年荏苒行將暮。紅葉靑山幾處斑。</text>
<title>憶石室閑居有感。復用前韻遣懷。</title>,<text>孤拙從來着世難。幽居晩築碧松關。棲遲讓水廉泉內。歌詠陽春白雪間。當日生涯徒寂寞。秖今時事益辛艱。百年進退君臣義。誰把丹靑畫一斑。</text>
<title>雜詠五首。復用前韻。</title>,<text>居官不易解官難。敗馬羸車獨出關。舊蓄賜書姚姒下。近依京輔廣楊間。乾坤遂物寧忘惠。蔬糲隨緣不厭艱。記得年年寒食節。石壇紅杏雨斑斑。右恩譴歸石室秉銓元是秉公難。退食翛然晝掩關。蹤跡雜賓無座上。姓名佳士在屛間。自知汲黯疏狂甚。誰道長卿際會艱。歸去雀羅門巷靜。獸鑪閑爇鷓鴣斑。右上書論事特免吏部推轂論材自古難。坐看胡騎入秦關。百年社稷風塵裏。一代衣冠劍戟間。精衛未聞塡海闊。侏儒終見用心艱。只今回首勤王地。猶有忠臣戰血斑。右丙丁閫幄諸臣人生善道此爲難。達士分明識透關。節義綱常扶植際。熊魚取舍重輕間。鍾儀碓室琴聲怨。蘇武天山羝乳艱。一片素心如可表。汗靑何慕衮華斑。右述志長安歸路上天難。三載初回浿水關。千古地形夷夏界。一方民俗海山間。技專弧矢儒風熄。貨重銀絲市道艱。鬢髮向來無可白。旅愁休怕更添斑。右龍灣記事</text>
<title>曹守而寓舍草堂成。求題拙句。二首</title>,<text>龍灣表裏帶山河。幾處官亭擅物華。邂逅客來成小築。只今佳景屬君家。右老病銷憂倦倚樓。就君新構愛淸幽。荊州亦是中原土。王粲何妨且少留。</text>
<title>灣上新秋。有懷親故之在遠者。</title>,<text>滿地江湖滿目愁。一番風雨一番秋。三更砧杵五更雁。幾處相思明月樓。</text>
<title>次坡集東亭韻</title>,<text>三載思歸未得歸。客中光景隙駒馳。南山我屋幾回首。一笑他鄕聊解頤。流水桃花靑蒻笠。榿林籠竹白茅茨。何時江海重逢地。舊抱新篇次第披。</text>
<title>復次東亭韻排悶</title>,<text>乾坤浩蕩欲誰歸。行路摧車不可馳。志氣未更曾折臂。髭鬚那復始生頤。此身已信浮江木。餘事寧謀庇屋茨。長夜冥冥苦難曉。旅懷何處向人披。</text>
<title>趙參議持世年七十六。尙能勤職。上念之特拜工曹參判。北渚鶴谷二相公以詩賀之。參判又遠徵拙句。余憂患之餘。廢棄筆硏。久別思戀。情不可已。次韻錄奉。用代面目。</title>,<text>白首勤勞聖主知。命通方信物無違。靑雲動色同朝喜。赤紱垂光滿路輝。共說恩榮今日少。豈惟年壽古來稀。想應拜手彤墀下。感淚紛紛一濕衣。右少年豪俊挾詩顚。歷落風塵不受憐。氣槩見多前輩重。聲名聽慣後生傳。高談老去猶揮塵。阿堵貧來尙廢錢。今日天涯傷遠別。白頭人世感桑田。</text>
<title>書懷二首。復用前韻。倂寄素翁。素翁參判號</title>,<text>我有愚心子素知。老來逾覺與時違。山林正繫庖廚命。螢爝叨增日月輝。絶域三年歸夢遠。故人千里寄書稀。邊沙又見秋風起。落木淸霜滿客衣。右擧世揶揄笑我顚。一行投北竟誰憐。南音切切心空斷。白雁冥冥信不傳。天意全歸和氏璧。橐裝留補水衡錢。餘生倘見長安日。終擬求仙不問田。水衡錢有事實</text>
<title>次曹守而夜坐見螢火有感韻</title>,<text>久客他鄕感歲時。又逢秋夜見螢飛。書廚畫障分明近。露草風林滅沒稀。白雁已傳雲外響。靑砧更擣月中衣。天機衮衮兼人事。催送年光底處歸。</text>
<title>龍灣秋夕感懷 二首</title>,<text>祭罷相邀上古原。夕陽扶醉散歸村。三年千里思鄕客。一望松楸幾斷魂。客裏佳辰獨閉門。異鄕風俗自相親。南州見月應思我。空向天涯憶故人。</text>
<title>八月</title>,<text>八月關山草木黃。關山遠客苦思鄕。北來鴻雁西江水。爲問何心日夜忙。</text>
<title>次曹守而九日韻 二首</title>,<text>霜楓落照晩林紅。楚客悲秋恨未窮。萬里羈蹤歸海上。一年愁鬢滯灣中。自回靑眼看新月。誰把黃花醉夕風。惟有昨宵鄕國夢。與君高會駱山東。門巷蕭條車馬稀。草堂高掩靜新暉。病中顏貌朝朝改。客裏經營事事非。節序不留同水逝。世情難得欲誰歸。天涯故舊無多在。目斷江州送白衣。</text>
<title>次韻贈白軒還入瀋陽 二首</title>,<text>山容慘澹野容迷。水氣蒼茫露氣凄。惆悵一年三度別。可憐俱在鴨江西。天上迢迢白玉京。孤槎長記昔年行。如今送子渡江去。淚洒秋風羌笛聲。</text>
<title>贈南春城奉使瀋陽 北報敗興。不果贈。春城名以雄。</title>,<text>龍灣江水日朝宗。離別偏傷此路中。曾是玉京同伴客。却尋沙漠入遼東。</text>
<title>次庚辰冬龍湫贈別韻。寄林使君㙐花山寓居。</title>,<text>南嶠雲煙暗。西關氷雪深。白頭千里客。明月故鄕心。</text>
<title>感懷</title>,<text>七十三年夢一場。紛紛世事幾炎涼。西來此日傷心處。海上蓬萊不可望。蓬萊閣在登州海岸。余所曾見者。</text>
<title>感舊一絶。贈徐都憲施伯。</title>,<text>藥山東畔是君家。疇昔歡遊幾歲華。今日天涯成邂逅。白頭人事只傷嗟。</text>
<title>書懷二首。復用前韻。</title>,<text>占住城中第一家。憑高日日望京華。玉樓金闕無消息。千里相思百歎嗟。一作千種愁心流水桃花隱士家。白雲長是採芝華。何當獨閉千峯裏。遁世無人識子嗟。</text>
<title>三門外耆老諸公。每於時節。相邀讌集。子弟隨之。吾先子亦時時往赴。若今之都憲，貳師兩公家。尤爲時所艶稱。至今思之。有淚盈襟。仍賦短律。以寓感懷。錄奉施伯尙輔求和。</title>,<text>憶昔城南會。當時盛事傳。風流一代盡。世誼幾人全。滿目兵塵後。餘生涕淚前。天涯無限意。寂寞寄詩篇。一作萬死兵戈後</text>
<title>題劉松年觀蓮圖</title>,<text>垂柳陰陰水滿塘。曲欄虛閣送微涼。新篁古木皆詩景。獨賞芙蕖萬柄香。</text>
<title>次白軒上統軍亭韻</title>,<text>佳句傳從覽勝回。高談恨未座中陪。江山引興樽前起。酒面凌寒雪後來。病客藥鑪依几席。謫仙詩墨洒樓臺。天饒一月寬遊衍。莫怕窮陰歲事催。是冬有閏月</text>
<title>紀事。奉呈重卿，施伯二老兄。</title>,<text>吾三人俱老。俱離憂患。俱寄一村。豈偶然哉。遂以壽星名村。庶幾後人因名思憶。然未知果能使之思憶也。天涯邂逅接柴門。歡會依然似故園。他日龍灣輿地志。定知編入壽星村。</text>
<title>書懷復呈</title>,<text>雨散星離未易親。關山萍水豈前因。明年各自東南去。更說幷州憶故人。</text>
<title>灣上賦別 四首</title>,<text>我年七十三。君年亦稀壽。死生咫尺間。離合復何有。邊風曉威重。氷雪砭肌骨。去去脊所宜。毋爲兒女別。右贈重卿天道本蕩蕩。人情自遫遫。行何爲而喜。止何爲而戚。吾聞君子誼。去留皆有贈。一言照千古。無論十二乘。右贈施伯君行先我入脩門。雪裏春廻五畝園。從此魯家山下路。夢魂長繞水東村。右贈汝固次韻一壁殘燈旅夢驚。城頭曉角咽寒聲。西河館裏霑衣別。認取行人去住情。右贈士深</text>
<title>哭羅同知夢賚</title>,<text>聞道羅君逝。流傳豈是眞。風神無復見。氣槩更誰親。世事元難說。天心亦不仁。百年情與誼。淚盡鴨江濱。</text>
<title>送諸公還京後。白軒寄詩次韻。</title>,<text>荒郊白雪古津遙。黯黯離魂逐使軺。山下草堂人不見。日斜窓外轉寥寥。</text>
<title>次白軒韻 二首</title>,<text>南鄕淪謫少情親。壯氣摧殘志未伸。一別可憐終永隔。世間無復快心人。右和悼羅夢賚蔡倫遺法剝靑苔。後世溪藤雪様裁。把贈一函還有意。知君詩興在寒梅。右和謝梅花牋</text>
<title>次白軒寄贈韻</title>,<text>夢賚云亡蒼谷逝。近來尤覺死生忙。榮州山下箕城外。欲挽靈車道阻長。蒼谷。李判書重卿別號。</text>
<title>龍灣留贈守而 癸未春再作瀋行時作</title>,<text>二年沙漠二年灣。歷盡千辛與萬艱。今日又成江上別。世間人事幾時閑。</text>
<title>謝賜御札貂裘疏 初九日</title>,<text>伏以臣言無少補。身有遠行。行過國門。跡阻陛辭。中心耿耿。感慕徒增。不意淵衷曲體微忱。內使臨存。天語惻怛。珍裘接手。煖氣回春。若登螭頭。再覩龍顏。雖死之日。猶生之年。臣無任瞻天望闕泣血馳情之至。謹昧死以聞。答曰。省卿上疏。予甚悲傷。卿須善對。以副至意。</text>
<title>鳳凰城途中。次東淮上元感懷韻。二首</title>,<text>悲歡百變一身殘。世事驚心骨欲寒。惟有遼山今夜月。淸光猶似昔年看。形容憔悴鬢毛殘。故國回頭望眼寒。今夜長安月明裏。碧紗紅燭幾人看。</text>
<title>前篇落句。誤押看字。覺後追補。二首</title>,<text>盈虛相代剩留殘。又見圓光滿鏡寒。人世可憐多缺陷。歸心一破不曾團。元宵勝會夢闌殘。詩話聊溫雪窖寒。韓老幾時歸馬處。園桃依舊月團團。</text>
<title>瀋陽東館。贈李四宰直夫，李判書天章。小引</title>,<text>吾三人者不相見六七年。哀戚患難。幸而不死。而又各在數千里外。無由一邂逅也。窹寐思想。蘄天之使或相遇於林壑江湖之間。少慰此餘生。雖不能成其至願。亦詎意飽之以陰山大窖嚙雪飧氈之味也。天之意亦異矣。噫。明夷。聖人所不免。於吾等何哉。但當自盡其道。庶不負君子素位之訓。聊述短章。用寓鄙意。直夫。李相敬輿字。人生期百祀。一半憂與喜。況當艱虞際。所遇皆逆理。愁端結腸肚。危辱迫朝暮。平生慕仁義。仁義豈相誤。屈子亦有言。莫好脩之故。問天天不語。問人人不悟。嘗聞聖人訓。素位有至論。顧我同志士。作詩重勸勉。</text>
<title>感懷</title>,<text>死者遭慘酷。生者受困辱。身辱不足說。國恥何由雪。緬懷千古上。其人不可望。余生生苦晩。俯仰徒傷惋。</text>
<title>瀋陽東館。愴別口號。直夫，天章先出返國。</title>,<text>寂寥孤館日斜暉。病客無聊獨掩扉。千里同來不同去。天涯芳草益沾衣。</text>
<title>用前韻再賦別懷</title>,<text>浿城樓觀映春暉。處處靑楊護赤扉。遙想歸程一千里。落花香絮繞征衣。</text>
<title>次遲川春夜書懷韻 崔相鳴吉號</title>,<text>鶴野龍灣路。三年再往還。人生一泡幻。世事幾名般。禽力難塡海。蚊心悔負山。誰憐塞外客。庭樹夢中攀。一作未歸攀</text>
<title>復次</title>,<text>暮景傷難駐。良時惜未還。一原唯識路。萬品孰知般。俠士須磨劍。幽人好買山。漢庭槐里令。宮檻不容攀。</text>
<title>次遲川韻</title>,<text>天步艱難甚。憂端億萬斯。吾人元自信。世路漫相疑。蛇影能消病。羊腸可轉危。他鄕春欲半。一笑且吟詩。</text>
<title>復次</title>,<text>佳句看逾妙。回腸正在斯。從尋兩世好。頓釋百年疑。道勝終歸直。神扶自脫危。還須謝經濟。重對舊書詩。救世推姚相。憐才說項斯。談鋒先破的。勇膽肯懷疑。王路年年窄。公卿箇箇危。白頭燕獄裏。邂逅共論詩。</text>
<title>次遲川韻</title>,<text>關梁一閉隔深深。千里無人寄好音。腸斷故山寒食月。慈烏啼血滿前林。</text>
<title>復次</title>,<text>人喧漸息夜將深。簷鐸泠泠有古音。忽憶昔年三角下。月明禪榻在香林。松柏連雲翠色深。風來竽籟自成音。故山一別歸無路。夢作飛禽繞萬林。</text>
<title>淸明感懷</title>,<text>梨花風暖簡齋詩。今日淸明異昔時。節物豈隨人事變。自驚身世在天涯。</text>
<title>奉謝遲川</title>,<text>湖翁蘇老一時雄。晩歲詩壇尙廢功。自顧江淹才已退。敢將餘力鬪無窮。仆旗息鼓。可見廉頗老怯。</text>
<title>次遲川韻 二首</title>,<text>憶在先朝際太平。農桑四境樂民生。靈臺一夕妖星動。溟海千重駭浪驚。再造三韓蒙帝力。東廻百折仰宸情。誰知未死孤臣在。萬里連年出塞行。人間有路幾時平。世外還思判此生。蓬海褰裳聊可戲。桃源遇客不須驚。雲煙舒卷從吾樂。魚鳥浮沈任物情。寄語芙蓉老城主。上淸朝駕莫先行。</text>
<title>次遲川淸明日書懷韻</title>,<text>故國天涯隔。佳辰客裏逢。鳥啼應有恨。花發爲誰容。流水去逾去。浮雲重復重。自憐無酒在。在亦興無濃。</text>
<title>次遲川韻</title>,<text>君詩雅麗似何陰。我志浮遊擬尙禽。天遣此來應有意。百年梁甫續遺吟。松柏堂前松柏陰。山居來往只山禽。蒲團蕙帳今無主。秋鶴春猿自在吟。松柏堂在石室山中</text>
<title>次韻效吳體 二首</title>,<text>九州徒聞四海外。一生易過百年中。凌雲愛誦大人賦。躡景欲超王母宮。朱顏綠髮朝朝改。芝草琅玕歲歲同。世路艱難仙路遠。可憐此計墮虛空。人間每說神仙樂。天上應思下界中。王母偸來建章殿。姮娥悔入廣寒宮。從知此道多疑悞。誰遣高談辨異同。老子卽今圖遠擧。試隨鸞鶴戲靑空。</text>
<title>次感春 五絶</title>,<text>塞北人情隨日變。江南世事逐年差。天時到此還多誤。節過淸明雪再花。三月長安麗景遲。年年醉賦落花詩。如今獨在天涯裏。白草黃沙無限悲。夢裏尋幽不記處。村南村北路高低。東風一夜山中雨。流送桃花出小溪。燕子不知春已深。鶯兒渾忘趁花心。如何白首西河客。日日思歸獨未禁。異域經年老漢臣。東風不見歲華新。羌兒似解愁人意。吹落梅花笛裏春。</text>
<title>再和</title>,<text>流光荏苒身全老。行路艱難氣益低。惟有少年山水興。夢尋雲衲到靑溪。春草萋萋春水深。王孫千里未歸心。樊南到此應腸斷。制淚雖工亦不禁。</text>
<title>次第三疊感懷雜詠 五絶</title>,<text>去速留遲一任他。羈愁易解病難差。前宵偶得還家夢。寂寞柴門掩落花。羨君才敏我慙遲。的的淸文藹藹詩。時見十分情到處。幾回悽惻助余悲。城北名區分洞壑。弼雲高擁白蓮低。懸流峭壁多奇絶。最號淸風第一溪。孤影蕭蕭坐夜深。不眠不語獨持心。忽然思想十年事。風起浪翻誰復禁。白髮先朝侍從臣。眼看人事幾番新。四年燕獄風霜苦。不及喬山草木春。</text>
<title>次遲川韻 二首</title>,<text>燕山漢節獨傷心。零落狐裘雨雪侵。千里風雲連朔漠。一春天氣半晴陰。邊鴻寒雁回殘夢。缺月疏星動苦吟。楚奏南冠今古恨。世間誰復識遺音。耽閑樂靜少年心。失路翻爲世故侵。憂患飽更輕去就。恩榮絆住老光陰。重興大業詞人頌。高遁幽情桂樹吟。一事未成身異域。楚聲空自怨哀音。</text>
<title>次第三踏靑日韻</title>,<text>高管繁絃蕩客心。靑鞋碧草細相侵。歌終金縷綺席散。酒盡玉壺山日陰。北海看羊漢使節。西河守館越人吟。世間苦樂無窮事。誰染詩牋費翰音。</text>
<title>次遲川韻</title>,<text>今年春在氈城裏。來歲逢春何處期。嶠外山川如可望。洛陽鄕里不禁思。園花留客誰家飮。門柳藏鴉阿那枝。老子縱歸無興在。一床圖史晝簾垂。遠客思鄕切。殘宵歸夢頻。只留三箇月。似過十年春。塞水猶朝海。燈花獨向人。漢臣羝乳地。遺跡已成陳。</text>
<title>次韻第二</title>,<text>豐山野老遲川相。此地相逢本不期。丹禁衣冠天外想。滄洲鷗鷺夢中思。臨朝定憶狐千腋。借樹應留鵲一枝。何日聯翩浿上路。紫騮嘶處綠楊垂。孤燭照瘦影。相憐淚滴頻。沈沈四壁夜。寂寂一年春。避色慙前聖。扶顚憶古人。仙居不可到。何處問朱陳。</text>
<title>次韻第三</title>,<text>驚電飆風兩莫追。良時一去再無期。銀鞍白馬知何處。金鼎丹鑪漫有思。劍氣化氛埋玉匣。戟花含繡擲霜枝。堂堂壯志成寥落。空遣遺名宇宙垂。歷歷英雄事。由來見未頻。能成第一業。更待後千春。圯上傳書客。隆中抱膝人。賢多自韜晦。誰向九重陳。</text>
<title>次中夜有感韻</title>,<text>憶曾京洛十年前。三月春遊曲水邊。千里安期皆勝彥。雪兒桃葉摠嬌憐。興來密席傾深爵。醉後歸鞍趁暮鳶。惆悵幾時追舊事。曰頭行樂只酣眠。</text>
<title>次第二</title>,<text>故國風光在眼前。寄懷何必近身邊。西郊芳草如堪藉。南苑殘花正可憐。野叟削匏時作象。街童翦紙巧爲鳶。兩家最是難忘處。兄弟看雲白日眠。</text>
<title>次第三</title>,<text>丹鳳城西白麓前。淸心堂北小溪邊。松風滿壑聲偏愛。山月隨人影獨憐。竹樹桐陰分鸑鷟。鼠肝蟲臂付烏鳶。天涯此日空回首。却似邯鄲枕上眠。</text>
<title>次遲川韻</title>,<text>天涯孤絶自傷春。每讀佳篇更起人。韋曲園廬抛世業。劍南懷抱隔情親。不愁囹圄驚心事。惟喜朝廷得藎臣。感激異恩長至骨。傍人莫怪淚盈巾。</text>
<title>次第二</title>,<text>生年七十四回春。跡半朝流半野人。鍾鼎軒裳非始願。江湖魚鳥自相親。終知琴晳違中道。每羨巢由作外臣。世事只今驚百變。撫心中夜幾霑巾。氷天月窟徧回春。憔悴南冠獨楚人。塞上黃羊元易飫。雲中白鶴故難親。魚腸未斷思鄕戀。雁帛誰傳去國臣。空憶秋千綠楊院。娃娃戲落紫綸巾。正屬秋千節故云</text>
<title>次詠史 三絶</title>,<text>廉藺遺風古史稱。一時功伐各爭能。後私先國差堪許。那似初心玉映氷。右廉藺月暈孤城晝暗塵。邯鄲朝暮且降秦。當時不有先生議。羞殺千秋萬古人。右魯連一諾千金不顧他。誰論義理果如何。背公死黨難逃責。若爲尊周豈翅多。右信陵</text>
<title>次韻</title>,<text>日日書空到落暉。平生咎責與時違。常存取義成仁志。每被通人達士譏。白首歸心長耿耿。靑山別路遠依依。逢君此地相傾倒。未信如今識者稀。李義山詩城郭休過識者稀</text>
<title>再和</title>,<text>少年光景惜春暉。白首龍鍾始願違。自擬爲邦魯至道。未甘論樂鄶無譏。虛抛子美千間庇。徒有相如四壁依。憂患日繁愁緖亂。鏡中惟覺鬢毛稀。桑楡無計駐殘暉。一別親朋悵永違。人世是非何足道。天公好惡亦堪譏。羅舍文采今誰見。元禮規模尙可依。他日九原難再卜。莫敎神會夢中稀。右追悼重卿夢賚</text>
<title>又次</title>,<text>夙昔襟靈日正暉。名場勇決志憂違。煙霞泉石徙吾好。鄕里兒童任爾譏。架揷萬籖還事業。隣開二徑更因依。瑤琴欲爲知音奏。只恨當時聽者稀。</text>
<title>再用龍灣別子韻。奉酬遲川相公。</title>,<text>四年離恨尙依依。誰謂重來返未期。垂老此生餘幾日。別時無限見時稀。故園東望思依依。幾向黃昏悵失期。最是無情華表鶴。去家千載往來稀。紅桃碧柳兩相依。紫燕黃鸝各有期。惆悵一年春已盡。故人千里寄書稀。</text>
<title>次憶山中舊莊韻</title>,<text>曾訪淸平暫往還。偶從樵逕叩荊關。依林傍塢兩三屋。隔水連峯千疊山。便欲卜隣分洞壑。尙牽幽夢費登攀。春深正漲桃花水。一曲雲溪幾處彎。</text>
<title>次第二韻</title>,<text>塞水交流去不還。黃雲白雪漢時關。古銘誰讀燕然石。異跡空傳射虎山。博望靈槎疑欲問。蘇卿高節邈難攀。天文夜看攙搶小。北落威弧正可彎。</text>
<title>次立夏日有感韻</title>,<text>炎帝其君火正臣。縓幢絳節御朱輪。葭灰一點先吹律。梅雨三更斷送春。世路已忘天外客。韶華又負鏡中人。愁邊只喜宵籌促。坐聽隣鷄早報晨。</text>
<title>次韻 立夏翌日</title>,<text>病起三更白髮臣。樓頭缺月半成輪。何家買醉他鄕酒。幾處追思昨日春。長抱百年無限恨。獨憐千里未歸人。豐城紫氣干牛斗。誰遣雷生候及晨。</text>
<title>復次</title>,<text>遯臥南州老病臣。西來何事逐征輪。雲䨪不見燕山日。雪盡難回漢苑春。平世幾多憂國士。危途竟少報恩人。胸中磈磊無窮意。咄咄書空坐達晨。</text>
<title>次效吳體韻</title>,<text>昔聞燕臣五月哭。今見相公千首詩。吾爲東周離此患。君處北海來何時。靑春已過閉門裏。明月不與歸夢隨。身幽囹圄誰告語。後世子雲應我知。</text>
<title>次韻第二</title>,<text>漢史賢良推政論。唐朝宰相數敦詩。向來蹤跡違中道。此地萍蓬偶一時。浮世是非都兩忘。窮途行止動相隨。椒辛荼苦千般味。日日平分與子知。</text>
<title>次</title>,<text>衮衮龍灣路。群公次第歸。只留雙白髮。共弊一春衣。天意高難問。人情近亦違。憑君莫輕訝。萬事有神機。</text>
<title>次講經權有感韻</title>,<text>成敗關天運。須看義與歸。雖然反夙莫。詎可倒裳衣。權或賢猶誤。經應衆莫違。寄言明理士。造次愼衡機。</text>
<title>復次 三首</title>,<text>白嶽吾廬在。黃沙夜夢歸。花翻新鶴頂。燕拂舊烏衣。風月取無禁。親賓期不違。何方保此樂。恨未學圓機。我非蜀魄鳥。長恨不如歸。淚盡斑斑血。絺殘莫莫衣。天心乖好惡。人事喜睽違。欲向蒼蒼問。如今誰秉機。昨來得家信。問我幾時歸。念切常加飯。貧傷未寄衣。移居路更遠。處困事多違。及早天應定。無勞織錦機。</text>
<title>次四月八日。蒙春宮賜酒饌。感懷韻。</title>,<text>燈宵勝事幾星霜。選妓徵歌第一坊。百道綵繩連火樹。九門宮燎盡沈香。自從文物隨流水。忍說衣冠滯異鄕。今日需恩拜靑邸。白頭啼血望淸光。</text>
<title>再和 二首</title>,<text>客心摧折着秋霜。夢裏猶尋舊曲坊。蕉葉出簷堪聽雨。杏花成子已飄香。幾經華表懷仙侶。每過龍灣似故鄕。世事到來皆涕淚。不因遲暮惜流光。城朝 上聲 驚心抱雪霜。賜書長憶善和坊。蠹魚網厚應成繭。芸匣䨪深豈有香。安得更逢滄水使。好將移送白雲鄕。劉家太乙分明降。會待靑藜照夜光。</text>
<title>次步月韻</title>,<text>手把雙環弄水精。長風吹月上遙程。三更不寐看逾好。萬里無雲覺轉明。爽氣滿襟詩欲就。羸形側影畫新成。心肝徹底皆氷雪。贏得今宵分外淸。</text>
<title>次遲川韻</title>,<text>三春留絶域。萬里憶長安。對酒無多酌。題詩亦鮮歡。碧憐香縷散。紅愛燭花團。何處登樓客。相思獨倚欄。</text>
<title>次六懷韻</title>,<text>秦樓深處綵雲重。氷簟金鑪了夏冬。造物故知多戲劇。暫敎危境試從容。右屬東淮雲山環擁水重重。幽夢驚回去歲冬。世事白忙心自逸。知君不作楚臣容。右屬鳳巖堆案文書掃百重。一言溫諭變三冬。應知庇下無寒士。螢火寧論廨宇容。右屬箕伯把酒論詩不厭酸。閉門深院落花斑。春明石室無多路。藜杖何時得往還。右屬白洲坐想東歸世味酸。閑居獨爇鷓鴣斑。南隣北里多耆老。日夕扶携相與還。右屬許侍郞交情兩世共鹹酸。早歲曾知霧豹斑。東館一從分散後。夢隨征旆逐君還。右屬申學士</text>
<title>和次壁上詩韻六言 三首</title>,<text>虛簷殘溜滴滴。深屋燭影微微。斜倚金屛不寐。今宵夜漏偏遲。右長門怨千柄萬柄紅藕。一雙兩雙鴛鴦。風動波搖飛去。擺落金粉飄香。右蓮花路斷燕支山下。秋生紅粉樓前。何事孀娥半鏡。孤眠窓外來懸。右秋閨新月</text>
<title>次卽事 三首</title>,<text>沙磧茫茫鳥不飛。白煙甌脫望中微。眼穿東路來人少。獨立西風背夕暉。華表柱頭孤鶴飛。鳳凰城外人煙微。惟見大江流日夜。此時愁絶謝玄暉。光陰相代疾如飛。老病交加氣力微。旅榻借留書數卷。睡魔相伴對殘暉。</text>
<title>次夜起韻 二首</title>,<text>沈痾無處避歊蒸。掃榻淸風爲一興。直到夜闌心骨醒。喜看簷月掛銀燈。煙屋沈沈氣鬱蒸。解衣槃礡自晨興。翛然一餉江湖夢。記得漁舟半夜燈。</text>
<title>復次</title>,<text>窄窄穹廬沸似蒸。朝朝愁見火雲興。何人寘我淸氷館。明月長懸不夜燈。</text>
<title>次書懷韻</title>,<text>異域逢春春又去。客懷寥落斷人知。未聞隔葉囀黃鳥。那見垂楊搖綠絲。香盡篆煙猶裊裊。睡殘簷日尙遲遲。良辰美景年年至。只恐浮生不可期。瀋陽城裏漢陽客。萬慮千憂只自知。豈有帛書能繫雁。空餘鶴髮亂垂絲。少年每惜靑春促。今日偏愁百歲遲。俯仰乾坤無可晤。九原交契古人期。</text>
<title>表弁廷俊。昔年從我海上。見其敏而恭謹。屢稱於人。日。余再有虎穴之行。事迫急多危怖。自內以外平日相知識。鮮有能問之者。伊獨棄家挺身。千里遠赴。倉猝艱難之際。相守不去。經時歷月。不見倦色。同來諸公。一口奬與。固已著在人耳目矣。伊嘗扞禦國難。功列首籍。死喪之威。不負舊恩。今其所爲又如此。此其天性嗜義。勇不顧身。所在必發。夫豈有所希冀而強爲之者哉。世常訾武人不識義理。若斯人者。其視讀書談道。言與事違者。何如耶。故余特嘉賞於其歸。贈之以詩。</title>,<text>火色蒼黃到十分。平生結義摠非眞。危途賴爾扶持力。世上誰知有此人。</text>
<title>病時不知人事者二日。旣蘇猶怳惚。不信其爲眞境。今日曉坐。若有所悟。書此記之。六月二日也。</title>,<text>一病精神減十分。向來人事杳如塵。五更夢斷雨聲絶。依舊前身是此身。</text>
<title>題尹秀才畫帖 三首○名敬之</title>,<text>水淸莎草軟。牧兒閑又閑。分眠有橫坡。散蹄無高山。朝霧失遠近。夕飽各知還。誰似爾無憂。終年畦壟間。右詠牛嵒嵒萬古石。洶洶寒濤中。何來皁鵰子。顧眄生雄風。俊姿肅金精。逸氣凌蒼穹。幾時雲夢獵。毛血灑晴空。右詠鷹飮水嘶風氣勢生。雄姿駿骨眞天駟。誰能借我故鄕歸。千里長安一日至。右雙馬○意有所感。情見于詞。</text>
<title>次韻寄堂姪晦而</title>,<text>五年沙漠未歸人。千種羈愁百病身。路隔久迷中夜夢。書來遙帶故園春。桃林嫩萼連紅樹。渭水新梢長綠筠。三月風光應爛熳。更憑消息慰孤臣。</text>
<title>瀋陽東館。贈別東陽尉東還。天命四章一章章六句。三章章四句。當在上</title>,<text>有鳥有鳥。一投之籠中。一鳥先鳴。雲宵之沖。云何吁矣。天命不同。鴻雁聯行。不先不後。于飛而歸。網羅何有。先公顯顯。樹德惟惇。保佑後人。無有大艱。洌水湯湯。有舟有檝。公子歸來。萬人歡逆。</text>
<title>瀋陽客館。送李稚東還。</title>,<text>四年留異域。幾送先歸客。欲寄故鄕書。親知半零落。</text>
<title>題鳳巖所藏王右丞輞川圖竝詩</title>,<text>幽境絶代勝。名詩千古傳。平生夢想地。臨畫更依然。</text>
<title>次金伯厚寒食感懷韻 二首</title>,<text>家住東林下。身留北海濱。年年寒食日。客淚滿衣巾。臥聞鳥音變。忽憶園柳春。詩來說鄕思。猶足慰芳辰。</text>
<title>再次</title>,<text>靑山茅屋上。澗水衡門濱。有事西疇日。柴車悵莫巾。我守西河館。君歸故國春。人生各有命。莫恨不逢辰。余留滯。伯厚先歸。</text>
<title>題崔秀才後亮所蓄文徵明畫 五首</title>,<text>文衡山世稱三絶。名擅海內。平生不苟榮利。超然遠引於江湖之上以終老。出處進退如此。伎藝乃其餘事。可尙也夫。聞道桃源裏。仙家不禁春。漁舟本無意。多事種花人。水風徐嫋嫋。山翠遠依依。欲向江南去。孤帆何日歸。江南有野老。江北有山人。相望不相見。江花空自春。秋日蕭蕭晩。江村人跡稀。淸尊不可負。坐待釣船歸。古逕靑苔沒。疏林紅葉飛。仙家何處在。深鎖白雲扉。</text>
<title>昨聞館中諸雅作玩月會。病臥感懷。錄奉遲川相公。</title>,<text>元宵月色興堪乘。處處招尋各有朋。惆悵閉門雙白髮。悄然終夜對孤燈。</text>
<title>瀋館夜懷</title>,<text>羈懷耿耿不成眠。怪殺春分夜似年。步出中庭看星斗。却疑身在草堂前。</text>
<title>次韻寄示燦兒恒孫 三首</title>,<text>山家寂寞客來稀。想汝凄涼望我歸。應有堂前舊時燕。夕陽庭畔傍人飛。萬里關山蜀魄稀。愁人自叫不如歸。冥鴻縱有凌霄志。一入樊籠那得飛。淪謫人間消息稀。上淸無日不思歸。北來空望令威柱。遼海茫茫鶴不飛。</text>
<title>淸明感懷</title>,<text>今朝獨坐倍傷神。異國淸明又一春。關塞極天消息斷。不知何處問來人。</text>
<title>夢過安州</title>,<text>夢裏分明故國遊。十年人事不勝愁。多情只有淸江水。猶自朝宗入海流。</text>
<title>右相鳳巖公遭變狼狽而歸。賦此以寄。</title>,<text>少時憂惱鎭時閑。人事從來若轉環。歸去釣龍臺上臥。一區煙月舊江山。</text>
<title>次金參判伯厚韻 二首</title>,<text>時聞北京爲紅眉賊所陷。胡兵又入山海關。流傳天子遇害。太子親王不知所在。鐵馬胡笳山海月。紅眉戰血漢宮春。諸侯不赴驪山約。空憶秦庭痛哭人。消息初傳海外臣。欲傾悲憤瀉天津。白衣王子竄荊棘。紅袖宮人啼縞巾。</text>
<title>送潛谷侍郞奉元孫還國。仍書別懷以贈 伯厚。</title>,<text>萬里燕雲杳鶴驂。三朝誰慰九重心。王孫此日東歸去。喜氣歡聲滿禁林。秋色蕭蕭秋氣悲。天涯別恨更依依。憑君莫作招魂賦。先向脩門夜夜飛。</text>
<title>白洲李判書寄詩次韻</title>,<text>深更殘漏遞頻頻。催迫年光望八旬。辛苦漢南何足道。故鄕多少九原人。</text>
<title>贈別金進士佑明以定</title>,<text>少年英妙擅才華。文學淵源自世家。他日石村茅屋下。共論松菊舊生涯。</text>
<title>次右相鳳巖公韻</title>,<text>奉節朝周替作賓。皇恩如海到陪臣。天飜地覆逢今日。未死終爲負義人。中原爲主海隅賓。萬國蒼生共帝臣。三百年來恩澤厚。臨危效節幾多人。鼎水龍沈隔上賓。滿朝冠冕盡逋臣。欲求前後從容死。共說張春第一人。</text>
<title>次崔相韻</title>,<text>十載羞顏戴一天。幾時同德奮三千。氈城日落煙塵黑。極目燕山何處邊。</text>
<title>端午次右相鳳巖韻</title>,<text>異鄕佳節故鄕思。鶯舌無聲燕羽差。遙想石村松柏路。十家歡笑一家悲。</text>
<title>謝右相惠油席</title>,<text>油席煌煌亂日光。滑於湘竹冷於霜。翛然滿榻淸風起。一任西窓送夕陽。所處小廬。最怕夕陽故云。</text>
<title>鄕思 二絶</title>,<text>高蘭寺裏花無賴。淸隱堂前水自流。惆悵風光誰管領。夕陽江上有漁舟。屬鳳巖平丘驛路接春明。松柏蕭蕭澗水鳴。南北經過多少客。幾人回首憶蘇卿。右自詠</text>
<title>鳳巖求題遠憂堂詩</title>,<text>身處江湖樂最優。相公何事未忘憂。應從異代論心曲。千古中山有子牟。</text>
<title>鳳巖見余所藏畫帖。頗憶江南舊莊。題此以奉。</title>,<text>君家正對紫雲臺。畫裏依然眼忽開。鱸膾蓴羹秋興晩。月明江上夢先回。</text>
<title>次鳳巖 二絶</title>,<text>銀爲宮闕王爲津。羅襪輕移不起塵。休惜別多歡會少。年年長似見新人。右七夕韻望鄕臺上望人來。五載歸心結不開。漢使獨隨南雁去。楚魂長共朔雲廻。右與使臣相見韻</text>
<title>次鳳巖韻</title>,<text>欲向蒼蒼問是非。天魔不許款天扉。何當化作沖霄鶴。長繞先皇御座飛。</text>
<title>次遲川韻</title>,<text>愁聽荒鷄半夜聲。遼河風浪恨難平。書生筆力慙無用。誰慰天都九廟驚。</text>
<title>次崔相謝朴叟大德寄送仙丹韻</title>,<text>禮義遺風百代餘。生逢主辱恥全軀。却怜野老無心在。服食功成伴鶴臞。</text>
<title>三月晦日。聞杜鵑。偶書記事。</title>,<text>正午城門哭杜鵑。聲聲哀怨倍凄然。天津夜半聞猶怪。何況黃沙白日前。杜鵑身無羽毛。在深山中。晝則以木葉蔽身。夜出以啼。瀋陽四面百餘里無樹木。不知自何飛來也。豈非怪事也。</text>
<title>次韻謝崔相惠西瓜 崔家在興仁門外</title>,<text>病渴三更回白首。忽蒙嘉惠喜堪誇。芳園住近靑門側。歸卜比隣學種瓜。</text>
<title>九日偶書</title>,<text>函谷虛聞半夜鷄。上林幾待無情雁。餐旃嚙雪老中郞。又負今年菊花盞。</text>
<title>次崔李二相公東宮賜送郭索韻</title>,<text>重疊宮恩海未涯。孤臣感淚秪添波。休言公子無腸在。若比消腸爾更多。</text>
<title>次伯厚憎蠅韻</title>,<text>深樹休怜巧舌鶯。高枝厭聽亂蟬鳴。歐陽漫著蒼蠅賦。無限人間止棘營。</text>
<title>鳳林館中有叢菊。重陽後花事尙遠。遲川，鳳巖二相公賦詩記之。次韻寓懷。</title>,<text>節後纔能結小房。認看莖葉錦銀黃。貞姿不被嚴霜奪。誰識中心到死香。</text>
<title>崔相送畫一軸。爲題二絶。</title>,<text>峽束江盤白日陰。怒濤中裂幾千尋。長風破浪今無力。對此悠然萬里心。萬里風濤接五湖。初疑越舸載陶朱。超然行色應無此。定是龍驤出峽圖。</text>
<title>遲川，鳳巖二公吸煙不止。呈小詩調之。</title>,<text>氷盌蜜香飧雪地。金鑪獸炭吸煙時。兩家風味誰能辨。却問靈臺笑不知。次 遲川人間萬事吾何與。冬夏氷湯各順時。不用區區較得失。終須冷暖自心知。</text>
<title>贈李上舍稚東還</title>,<text>北風獵獵胡沙暗。暮色慘蒼寒日沈。關河別路二千里。去住相看無限心。</text>
<title>趙書狀重呂臨還求詩甚勤。口占以塞。二首</title>,<text>駐節氈城問漢臣。繡衣風采欲驚人。明年京洛期相見。萬樹煙花紫禁春。尺錦裁書故國遙。上林無雁鶴歸遼。一年閉館誰相伴。惟有孤燈照寂寥。</text>
<title>瀋陽別沈書狀𢋡東還 三首</title>,<text>五載南冠尙未歸。秋風別恨更堪悲。西來消息君休問。日望燕京淚幾垂。雉岳山西慘別離。重逢遼塞豈前期。浮生聚散元無定。倘見長安後會時。孺卿風義昔同寮。投分情深兩世交。千里寄書來問訊。喜君兄弟出凡曹。書狀之弟沈應敎𪗆致書問死生故及之</text>
<title>雩潭十詠 蔡別坐得沂新居也</title>,<text>栽花不必滿階除。北岸看花南岸如。一夜東風開欲遍。摠輸春色向吾廬。右會谷春花秋生虛檻醉醒初。水面沈沈聲影無。半夜釣船驚叫處。江心倒見玉浮圖。右雩潭秋月壟麥初齊穀雨晴。家家炊黍餉春耕。南溪樹密無人處。盡日惟聞黃鳥聲。右南澗流鶯歲月滔滔草木衰。欲尋春色問何之。桃園柳巷偏蕭索。唯見靑松似舊時。右東嶺寒松經始應煩鬼斧裁。美名仍借自天臺。仙翁一去無人掃。風雨年年長綠苔。右天臺異石江湖秋水淼無涯。蘆葦蕭蕭兩岸花。霜後霜前幾群雁。月明相伴宿寒沙。右平沙落雁亭亭孤石半江中。影落馮夷無底宮。淸曉白雲搖曳過。却疑仙鶴化遼東。右玉柱朝雲太師東渡不從周。天遣神龜負九疇。流水行之風雨送。至今猶在洛江頭。右龜巖暯雨檜曲梅村盡釣翁。滿船燈火倒江紅。誰知半夜漁家興。早入詩人賦詠中。右箭灘漁火月上煙沈萬籟空。坐聞淸磬出深松。山僧來往尋無跡。知在南峯定北峯。右圓庵淸磬</text>
<title>留贈孟英光 孟也山陰人</title>,<text>六載南冠今始歸。丹心不改鬢如絲。他年爾到江南日。倘記河梁泣別時。</text>
<title>四方吟。示樂癡生。孟生別號</title>,<text>東柏之山東柏翁。看羊北海五年中。江南消息無因問。泣向西風恨未窮。</text>
<title>贈李生敏章詩序</title>,<text>完山李相公之修聘北庭也。以家督隨。旣而遇明夷之繇。與余先後构別館。連屋而處。於是鑿墉往來。無朝夕焉。素厚契也。又同患也。視其子猶子也。觀其白晳而豐厚。裏方而襮順。循循然法家子弟也。日晨興。盥櫛端坐。讀書至丙夜始休。非有命。罕見有門外跡。時時叩余質疑。告以余所知者。言下便悟。其色若敷腴。亦未見以倦繼也。如是者終歲。逮事已將歸。乃曰。某今願竊有請也。幸敎以一言可以終身誦之者。余曰。嗟呼。古人臨別相處贈。此道久廢。今於子復發也。雖然。余非其人。何能塞厚望。然嘗聞長沙陶公有言。大禹聖人。猶惜寸陰。至於衆人。嘗惜分陰。士之用心。不當如是耶。孔子曰。學如不及。猶恐失之。孟子曰。顏淵云舜何人歟。予何人歟。有爲者亦若是。今子以長沙惜日之志。佩服孔顏之訓。日孶孶勉強焉。則庶幾其有成也。是爲贈。終南白岳兩脩眉。門巷中間望不迷。隱映小燈紅一點。知君曉坐讀書時。</text>
<title>贈孟英光</title>,<text>吳大斌叔憲甫。會稽山陰人。與我相見於登州。歡然如舊識。別來二十年。音問斷絶。心常悵戀。今遇足下。亦是山陰人。感舊日之情。喜新知之樂。聊述短章。用抒病懷。晴川吳叔憲。昔日遇登州。剩說南中勝。如從夢裏遊。別離千里隔。音問百年休。邂逅山陰客。悠然涕沺流。</text>
<title>次金參判伯厚哀病鶴韻。代鶴言。</title>,<text>自是神仙侶。靑城與化城。常懷萬里志。偶徹九皐聲。惠養遊靈圃。艱難棄北平。乘軒本我罪。敢道薄恩情。</text>
<title>次大風韻</title>,<text>漢祖昔還沛。雄心歌大風。餘威迄武帝。壯略伏遼東。頹運傷如此。昌辰悵未同。惟看起塵土。日日漲晴空。</text>
<title>次地震韻</title>,<text>席下雷聲起。殘燈隔㡢靑。初如擣雲壘。倏覺戰風櫺。星斗光躔次。鯨鯢沸瀚溟。陰柔戒妄動。天地有神靈。</text>
<title>示崔秀才後亮</title>,<text>畹翁有宅相。本出慱陵賢。源溯溪門近。遊從谷老先。發言多妙契。同病更相怜。不見今旬日。空齋獨悵然。</text>
<title>崔相庭前移種野花。詠詩求和。二首</title>,<text>靑塚知何在。黃沙望轉虛。野芳聊遠取。幽興未全疏。帶月尋香嗅。裁詩就葉書。山家手種處。蕪沒幾年餘。鳥鳴孤館曉。雨浥小庭泥。灌圃空存想。澆壺悵莫携。麗暉催澁發。繁露壓叢低。誰道花迷客。牽花客自迷。</text>
<title>次堂姪賓客光煜韻</title>,<text>不謂五年後。餘生逢朔垂。一身難自料。萬事本前期。霜雪凝嚴日。乾坤慘黷時。更闌語未絶。淚濕滿襟悲。</text>
<title>次韻謝鳳巖相公</title>,<text>性命輕頻試。艱難久飽更。尙留鷗鷺約。未得犬羊情。遠夢迷雲暗。孤燈對曉明。荷公詩語重。感激慰平生。</text>
<title>甲申元日書懷</title>,<text>學道平生慕聖賢。居然七十五經年。身多負謗名爲累。事未收功責在先。去國操音哀自動。銜冤塡海忿難蠲。三韓萬古無窮恥。留待忠臣後世湔。</text>
<title>次諸雅詠雪韻</title>,<text>喜聞農讖驗豐年。更賞家家縞景鮮。幻出瓊瑰功自速。交回鵠鷺戲爭先。具鹽早遍江湖上。楚練增明堞壘邊。揮霍紛紜只一餉。坐看紅日轉靑天。</text>
<title>次韓同知勖哉寄詩韻</title>,<text>夢繞故園東復東。重岡積水路無窮。五年離索語難盡。一笑慇懃心自通。客靜已經脩稧日。春深初起落花風。胡笳數拍驚蝴蝶。缺月窺簾半入櫳。</text>
<title>次蔡別坐得沂韻</title>,<text>朔庭氛䘲未看消。南國山川去路遙。病臥蘇卿凋故節。苦吟莊舃惱寒宵。風塵莫道形容悴。男子由來意氣饒。誰挽天河一曲水。倒連滄海洗全遼。</text>
<title>次蔡別坐得沂留別韻</title>,<text>壯懷牢落竟誰知。中夜悲歌攬涕洟。孤夢遠迷雲逗處。弊裘先覺雪來時。凍吟詩句筆鋒折。醉拂髭鬚氷筯垂。別後憑君莫相憶。天涯辛苦不須思。</text>
<title>次崔相韻</title>,<text>誰使鐵輪輪我頭。萬苦莫如今日憂。憤決東溟亦難瀉。死歸九泉應未休。天意茫茫問無路。禍機歷歷來有由。蒼梧山崩鼎湖竭。滿眼血淚迷神州。</text>
<title>次完城韻</title>,<text>咄咄廢書重咄咄。由來世事古如今。移山愚叟不量力。塡海冤禽秪苦心。天地無情時已晩。江河難瀉憤何深。端憂喜有新詩贈。絶唱追攀白雪吟。</text>
<title>次崔相東宮賜柑韻</title>,<text>炎州貢篚到陰鄕。恩賜還同出尙方。乍見流丸走盤滑。已聞輕霧噀衣香。每慙帷邸新承渥。尙記賓筵舊在傍。縱欲懷歸無處遺。滿襟零淚獨先嘗。原韻后皇佳實產南鄕。少海行旌駐朔方。千里題封傳異域。十重包裹謢新香。金盤玉筯從天下。虯卵驪珠照座傍。爲感貳尊恩義重。團圓在手未能嘗。</text>
<title>次鳳巖韻</title>,<text>使節初乘博望槎。行人誰道滯西河。高風却羨東飛鷁。涸轍難通萬里波。北極朝廷終不改。三韓禮義永無頗。重興盛業天應定。江漢吾將續舊歌。東鷁意屬白洲。白洲知幾徑還。原韻握節西來愧漢槎。不堪垂淚渡遼河。窮荒萬里春無跡。碣石千年海有波。東土卽今誰魯仲。中原從古憶廉頗。胡天昨夜旄頭落。幾處王師奏凱歌。</text>
<title>次韻酬鳳巖相公</title>,<text>東都名相第五倫。江左淸流周伯仁。爭覩鷄群峙孤鳳。肯容龍穴混凡鱗。黃梅金鼎歸時望。苦蘗寒氷抵舊貧。邂逅西河駐使節。秪應天遣伴纍臣。</text>
<title>贈別</title>,<text>千里黃沙白雁稀。故園消息隔天涯。節旄零落蘇卿老。秋氣蕭條宋玉悲。四海英雄心幾折。百年宗社淚空垂。明朝又作河梁別。寂寞孤懷只自知。</text>
<title>次崔相冬至韻</title>,<text>仙侶追趨韻水蒼。賀班遙憶謁明光。一年令節玄冬破。萬里孤臣白髮長。塵匣夜光衝劍氣。旅程歸夢踏春陽。何當共出靑門去。杏院桃籬看艶粧。</text>
<title>次遲川韻</title>,<text>衣袖河梁別淚斑。壯懷誰許老嚴顏。疏狂計策終無補。悲憤詩詞摠可删。故節盡凋知歲久。長身難屈任腰頑。春風邂逅同歸處。一笑從今脫險艱。</text>
<title>次遲川相韻</title>,<text>小隱楊山古驛東。崔相舊莊在楊根東 一竿生計換三公。詩書藥裹心猶在。丘壑巖廊路不同。萬事經營危難際。十年寵辱是非中。天涯此日渾如夢。盡付豨苓與馬通。原韻月暈漢山公詔我。雪深燕獄我迎公。人心本自無畦畛。馬色寧論有異同。黃氣乍浮眉宇上。好音先到洛城中。側聞聖主求遺老。萬里雲霄一路通。</text>
<title>遲川相公分惠畫軸。次韻以謝。</title>,<text>少日追遊翰墨間。暮年心力倦知還。尙怜畫史通三昧。正喜天機出百般。好事蒙君分寶軸。小裝隨處對孱顏。圖書一室生涯足。歸卜幽廬蔭露菅。</text>
<title>次韻贈崔參判子迪 名惠吉</title>,<text>君家種德出名人。共道朝廷有世臣。異代門闌敵王謝。一時兄弟竝椿津。孤査自擬溝中斷。聯璧還逢席上珍。舊識竹林無老少。阿戎元許早相親。</text>
<title>瀋陽館中。次杜詩秋興韻。</title>,<text>銅輦西行輟羽林。舊時兵衛憶森森。寒蟾一鎖長收牡。病鶴孤鳴絶和陰。經雨敗甎難記迹。倒霜殘菊不開心。宮衣未送嚴風急。愁聽家家早晩砧。束宮留一鶴守館。折脛哀鳴。見者悲之。畫堂東畔粉墻斜。月有淸光露有華。乘興怳然迷雪棹。凌虛却似泛仙槎。霓裳待奏姮娥曲。胡拍還驚蔡女笳。強欲題詩慰孤賞。筆鋒摧折不成花。重樓高閣帶斜暉。小院廻廊人語微。燕壘坼空經社去。烏棲隱映繞城飛。薊門消息三旬隔。灣上歸期八月違。忽憶故鄕秋興晩。鱸魚正美蟹螯肥。自夏屢騰八月東還之語。畢竟孟浪。銷閑無賴鬪枯棋。一聽燕歌一日悲。逆境畏逢前度處。佳期倘有再來時。雁書高遠應難到。天道神明不恨遲。寄語靑雲舊徒侶。窮途老病莫相思。古柏寒松石室山。數椽茅屋寄中間。書殘古篋經年閉。葉擁寒扉盡日關。三畝平生元自足。百年何事苦摧顏。南冠合是儒冠誤。簪筆如今愧老班。渼陰漁店住沙頭。白葦黃蘆滿目秋。落日淸江無限興。輕風細浪不生愁。閑來自酌一尊酒。到處相隨萬里鷗。與我舊多同好者。此時重覺憶吾州。少時通籍老無功。七十年間百病中。南海初看圓嶠日。北門重犯鐵關風。梳邊壯髮驚全白。鏡裏衰顏落舊紅。世事只今那更說。朔雲寒磧牧羝翁。遼河截野極逶迤。浸潤蒲蓮泛澤陂。喪亂幾年遺戰骨。良辰何處對花枝。人生有恨心如結。天地無情歲自移。惆悵當年杜陵老。白頭猶是苦低垂。</text>
<title>傷悼 五首</title>,<text>韓山自昔盛儒紳。牧老陰崖世有人。舊德到君偏與美。交情向我倍加親。百年盡瘁殊恩下。萬事傷心弱國臣。灣塞浿江分永隔。白頭哀怨向蒼旻。右李太宰重卿忠言一出世多危。直道難容恥聖時。事急晉陽高共義。書傳南海仲翔悲。叫閽久斷公車跡。洗篋誰憑太史辭。摧折壯心歸寂寞。九原惟有鬼神知。右羅同知夢賚淸切班行白玉京。輝煌旄節國西營。身當眷遇勞籌策。士溢歡顏識物情。高義百年傾肺腑。永懷今日隔幽明。人材眇眇艱虞甚。中夜悲歌萬事輕。右具監司景輝○名鳳瑞駐節氈城問死生。慇懃握手故人情。十年重對憐君老。萬苦如甘慰我榮。書札屢傳中道信。笑言疑聽別時聲。丘原一臥成千古。江漢東流月自明。右韓判書元之阿咸書到訃音聞。東望嘷嘷隔塞雲。外氏子孫凡幾輩。一時人物數吾君。浮生草草誰能久。冥路茫茫不可群。長憶西郊分手地。只今魂夢覓荒墳。右鄭參判公直○名廣敬右五君者。平生所親嚮。自余罹患以來。相繼淪沒。或國事勞瘁。或放逐流離。或疾病不幸。俱不得相見永訣。絶域追思。情見于詞。聊以示同志。不可與不知者道。</text>
<title>哭尹判書靜春</title>,<text>七十年來事事非。世間日覺故人稀。東門執爵今誰在。北海看羊尙未歸。書篋墨蹤塵漠漠。屋梁顏色月依依。餘生落落渾無賴。旅枕中宵淚未晞。余北來時。出餞郊外。</text>
<title>哭東陽尉申君奭</title>,<text>先朝禁臠妙何如。平叔詞華子敬書。達識共推前輩亞。賢聲自樹故家餘。別詩東館傷春半。幽問今年賦雪初。永負石村重會約。夢中哀淚徹黃墟。</text>
<title>哭任賓客子瀞</title>,<text>燕山薊水雪峥嶸。一片銘旌落日明。羽翼漢家思綺季。賓寮鄴館減劉楨。歸魂杳杳脩門路。孝子哀哀異國情。五載南冠猶不死。獨扶衰病向秦城。</text>
<title>送韓賓客赴燕山 名興一</title>,<text>鳳池鑾掖共周旋。舊事回頭已十年。誰道邯鄲夢寐外。更逢遼瀋雪雲邊。中郞意氣凋旄節。賓客聲華慰胄筵。臨路却驚分馬首。別懷難盡秪茫然。</text>
<title>敬次栗谷先生可笑吟 可笑。今改可恨。亦因時起義也。</title>,<text>可恨又可恨。恨今天下拙。訏謨久失宜。大命忽中絶。豺狼處都邑。冠冕倒靴襪。偸生竄身徒。錦繡易䄈褐。野老暗呑聲。官兵多委骨。萬姓寄鋒鏑。何忍獨苟活。皇天亦不仁。子亡父不恤。可恨又可恨。滔天起杪忽。民力最所惜。費用宜撙節。罔念稼穡艱。山水代無逸。閹尹作阿衡。佞幸爲傅說。高皇萬世業。一朝同棄物。太子及諸王。倉猝不得訣。中華臣子痛。反爲敵讎悅。可恨又可恨。夷言喜轉聒。趫騰誇馬足。辛苦笑簬篳。深思飜覆理。得在創前失。海內多賢藩。周社應再栗。大老載渭獵。遺才收點瑟。中興侔宣王。三捷見一月。江南消息斷。寸心增鬱結。所憂非我力。憂端幾欲輟。自然從中來。眞性寧假設。首陽邈難登。隨處有薇蕨。我屋石室下。歸騎何時發。虛奏鍾儀音。飽餐蘇卿雪。威弧久未弦。寶劍空在室。羈形外銷鑠。憤懷中激切。胡無百年運。理豈後世屈。時聞達權論。未終心已咈。瞻彼赴海波。日夜長汩汩。可恨又可恨。此恨終不滅。</text>
<title>贈任賓客子瀞</title>,<text>北風揚塵沙。天地同晦塞。玉貌變垢膩。素衣非故色。我有白疊扇。出自南海曲。臨分把贈君。持此障塵濁。塵濁旣云去。淸光皎如拭。珍重故人思。秋風莫輕擲。</text>
<title>次金參判伯厚所示韻</title>,<text>故國春已去。花枝生綠陰。井廢苔蘚滑。草沒門逕深。親戚掩淚過。朋遊亦傷心。蟲絲罥黃卷。雁柱抛素琴。燕來非舊主。鶯啼空好音。自非鍾儀奏。誰怜莊舃吟。紲鷹望雲霄。羈禽憶山林。惟有關山月。夜夜開煩襟。</text>
<title>題仇英山水圖</title>,<text>四海至詢訏。佳山好水無處無。自與世上爲別區。至老死不見兵革民安居。樂哉樂哉樂無如。君不聞武陵桃源神仙宅。又不聞西極之鄕極樂國。熙熙暭暭忘歲月。不信人間天崩與地坼。樂哉樂哉樂無極。胡爲乎不學仙不學佛。不能飛出天地外不得有此樂。胡爲乎坐受千辛兼萬苦。有忿不敢怒。有冤不敢訴。昏昏默默度朝暮。此時偶然見此圖。使余感慨增欷歔。嗚呼仙山佛國是歟非歟。安得買山一曲寄草廬。寧爾軀樂爾孥。世世不識南倭與北胡。</text>
<title>題李使君所藏趙子昂八骏圖</title>,<text>八龍矯矯眞天駟。穆王騎之三萬里。天生神物必待駕。亦有當時造父者。瑤池舞散黃竹枯。零落秪今歸畫圖。圖畫何人擅妙技。吳興學士世無二。沈吟繹思驅造化。風雨颯爽鬼神咤。乾坤萬事百變後。誰遣此圖傳不朽。李侯得之重雙壁。慇懃勸我添毫墨。古來殊產啓逸豫。蒲梢渥洼歌漢世。君不聞武王牧野旣克商。如雲萬匹華山陽。雖有骏馬但使服車箱。</text>
<title>林使君實之。自嶺南寄書問死生。請敍其曩歲避地入山之事。余羈滯西河。追想感懷。賦此遙謝。實之名㙐</title>,<text>林侯湖南之秀士。竹箭不得擅厥美。自少意氣何軒昂。快若骏馬奔千里。試之盤錯無不利。到處政理多尤異。久勞風塵非所樂。一朝移家訪山水。山水名區永嘉府。誅茅卜居是素志。鄕人嘵嘵開利害。君意已決誰能止。豐山荒野來過我。邂逅相逢迭相喜。我謂君侯先着鞭。爲我佳處煩料理。時平永爲田舍翁。世亂共住桃源裏。浮世由來不可期。我作楚囚君作吏。異域思君無奈何。疇昔晤言如夢寐。豈意故人不我遠。悠悠金河致雙鯉。開緘歎息重歎息。士窮方知見節義。情辭綴綴意彌敦。綈袍之贈此何啻。更遺一束好溪藤。桃花菊花色相似。向來陳迹慨難追。令我題詩敍終始。我今老病不堪詩。爲君尋思記一二。萬事人間欲無言。何用文章浪辭費。念君才氣時所需。際會風雲一灑恥。功成謝事未黃髮。歸臥靑山報老子。</text>
<title>靑門歌。贈崔生後亮。幷引</title>,<text>崔生漢卿。余聞其淸明遜悌嗜書人。歲壬午。始見於灣上。目擊而不疑前言之者。其明年。余再陷北庭。是時漢卿大相公業被係徙歲矣。間又出北館改南館。而皆與余俱焉。漢卿晨夕扇枕席。治橐饘不懈。以其暇數問余。坐之語亹亹可聽。佳篇警策。往往逼古。余益信其所聞也。漢卿患目眚。有時而劇。大相公愍其病。命歸近醫。漢卿彷徨涕泣。馬旣鞴。僕夫結束擔囊。出門而復入。竟不忍去。如是者屢矣。余於是又喜其過所聞也。噫。爲人子若漢卿者亦難矣。可不爲重哉。今遇幸。余與大相公一時同還。漢卿求余言爲別後覽者。余重其請。不辭。作短歌以貽之。君家靑門大道傍。我家石室雲壑裏。靑門石室路不隔。自覺山林遠朝市。我今歸臥故山雲。君向庭闈奉晨昏。春花爛熳秋葉落。惆悵相思共明月。</text>
<title>寄謝鮮于監洽</title>,<text>太師遺風千古傳。太師子孫多才賢。子骏福星照河甸。伯機健筆凌雲煙。公侯之後必復始。天道神明終不愆。君家兄弟擅雙璧。經學詞章稱兩全。平壤城南是故宅。井田不改泉依然。臨江小亭名順受。百年窮達聽於天。寄詩異域問死生。何取老物情拳拳。不能握手𠮵幽懷。風塵漠漠阻山川。願君努力守苦節。世世勿令忝厥先。</text>
