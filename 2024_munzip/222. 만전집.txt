<title>題雲巖僧舍</title>,<text>山中只溪水。溪凍山更寂。客來坐銷香。片月生嶺白。</text>
<title>江樓 自註懷柳而見</title>,<text>曳杖出郊路。暫登江上樓。所懷人苦遠。秋恨滿長洲。</text>
<title>蕩春臺</title>,<text>芳草溪邊坐。靑山影裏身。斜陽無限恨。殘柳故宮春。</text>
<title>仙遊峯。同許美叔 篈 金子瞻 瞻 諸友。以月到天心處分韻。得到字。</title>,<text>仙遊杳難尋。明月照孤島。玉笛弄三聲。誰知人再到。</text>
<title>白馬江。次金士中 堯命 韻。二首</title>,<text>舟過半月下。蕭蕭枯竹聲。君王古臺在。斜日獨含情。長風吹暝色。遠壑起寒聲。照我杯中月。慇懃更有情。</text>
<title>詠老松</title>,<text>春雨滿春城。紅綠各得時。老松獨偃蹇。蒼然無娟姿。</text>
<title>宿滄洲吏隱庵</title>,<text>客有好巖棲。雲扉夜不閉。時聞月下灘。風送鶴淸唳。</text>
<title>皇蘭寺。別五友堂。</title>,<text>明月前朝寺。殘燈古驛樓。那堪酒醒後。離思轉悠悠。</text>
<title>戲贈正允上人</title>,<text>浮雲無定迹。問此尙淹留。地主兒童舊。相逢是白頭。</text>
<title>江村暮景</title>,<text>江樹遠芊芊。江村生暮煙。漁人獨罷釣。明月滿空船。</text>
<title>與李修撰。宿吏隱庵。</title>,<text>世故來無已。長江去不留。相逢各無語。白髮忽盈頭。</text>
<title>答瀛海問種木遮路 二首</title>,<text>種木遮小蹊。豈與隣翁絶。恐有西來塵。汚我池上月。種木遮小徑。豈與隣翁疏。恐有惡少餌。驚我池中魚。</text>
<title>舞鳳山 任水原時</title>,<text>舞鳳山名古。虞朝想九成。石梧空老幹。留得暮鶯聲。</text>
<title>詠竹</title>,<text>手種南墻竹。今成數百竿。婆娑月庭影。留待主人還。</text>
<title>出山遊廣德山</title>,<text>信宿禪窓月。歸驢駐翠岑。應知夜來夢。還到石門深。</text>
<title>隣友尹恕仲，南景昊佩酒相待。</title>,<text>瘦馬雲山外。淸樽野水湄。多君意鄭重。歸路敢辭遲。</text>
<title>菊</title>,<text>爲愛秋香晩。樽前折一枝。海雲千里隔。無路贈相思。</text>
<title>魯直弟鄕居八詠</title>,<text>手中一竿竹。胯下一蹇驢。來往北川上。儂心不在魚。右北川釣魚千朶復萬朶。東林花正香。卽此是勝賞。何必黃四娘。右東林賞花倦客自何處。微逕山石多。童僕莫愁暮。嶺月當燭華。右月嶺歸客雉飛過隴去。麥熟連黃雲。槐陰午正好。殿角應見分。右槐庭夏陰江郊秋氣索。風響蒹葭叢。寒望正愁立。孤鴻滅遠空。右火坪秋望結茅近山麓。可藏疏懶蹤。朝來發深省。孤石有晨鍾。右孤石晨鍾俗子紛噂沓。好於勢利追。慇懃東嶺月。赴我不失期。右乾峯邀月東風吹原草。碧色日夜添。送子莫淹滯。夕露衣易沾。右碧野送客余於辛丑秋。謝病還鄕。齋居無事。隣友李上舍惕若。賦舍弟魯直村居八詠以示。余慨然興懷。遂援筆作五言絶句八首。以寄魯直。但病廢之中。筆力衰退。未知果寫吾弟意中事否耶。然詩豈論工拙。用以代面目。可也。時十二月初五日。在晩全堂書。</text>
<title>江上別柳直學而見 成龍</title>,<text>世故來無盡。江流去不休。逢秋有今夕。別意極悠悠。</text>
<title>詠李季道 德敏 竹林</title>,<text>君子堂前竹。靑靑度歲寒。春風到庭樹。榮悴不渠干。</text>
<title>別尹泰亨</title>,<text>別後長相思。相思何日忘。黃牋數行字。讀罷斷人腸。</text>
<title>贈松雲 僧惟政</title>,<text>杖襲毗盧雲。衣沾松岳雨。相逢一笑罷。復入何山住。</text>
<title>贈安四耐 慶昌開城人○二首</title>,<text>世事付能者。歸歟尋舊居。朝聞夕死可。閉戶讀殘書。湖外一竹林。此間吾所居。如逢南過雁。憑寄數行書。</text>
<title>挽申同知 橃</title>,<text>耆舊凋零盡。朝家失典刑。名留循吏傳。精返老人星。</text>
<title>重陽</title>,<text>秋草仙臺古。煙湖水氣蒼。此身爲遠客。明日是重陽。夕照寒沙渚。西風起海鄕。相携惜佳節。折揷滿枝香。</text>
<title>送金吉州 富仁</title>,<text>英英金牧使。瑩瑩玉爲襟。曉日彤庭拜。秋風紫寒臨。漁樵南國遠。鎻鑰北門深。一別相思切。歸鴻肯嗣音。</text>
<title>追賦佛巖梅。贈同賞人。</title>,<text>北麓同尋日。南枝半破時。陽坡淡疏影。煙壑耿幽姿。醉惜孤山別。吟添一夜思。明朝洛城裏。重賞負心期。</text>
<title>江國</title>,<text>江國秋風起。柴門客意深。一官成淡泊。萬事任浮沈。倚郭靑山逈。瞻天白日臨。男兒志有在。溫飽豈關心。</text>
<title>石城佛巖寺。別金士重 千鎰。</title>,<text>瑩瑩同心子。佳期負已多。春山花落盡。秋浦雁橫斜。佩酒呼孤艇。沿流傍晩沙。依依一夜話。離恨滿天涯。</text>
<title>自溫臺 扶餘</title>,<text>故國山圍遠。春湖水勢深。蘭舟人再到。沙岸月初沈。世事誠難料。仙臺試獨臨。方知孔聖歎。浮海本非心。</text>
<title>贈同年李共甫</title>,<text>北客塵遊久。南鄕淸夢長。江聲兩峽月。雁影一天霜。雪竹空寒翠。風梅自暗香。年光若流水。世故劇茫茫。</text>
<title>錦江</title>,<text>古渡逢秋晩。丹楓葉半流。天涯四年客。霜曉獨歸舟。文字無新得。江湖有舊憂。自憐形勝地。寂寞倦登樓。</text>
<title>雨中懷友</title>,<text>曉日埋東嶂。春陰接四遐。氣添山木潤。聲入竹風斜。脈脈憑欄客。盈盈帶淚花。相思到薄暮。愁見滿林鴉。</text>
<title>太學齋。別趙君美。</title>,<text>鬱鬱歲暮意。那堪別遠行。靑燈半夜焰。寒檜四邊聲。廓落風塵計。迢遙嶺海程。來期戒太晩。須及澗芹萌。</text>
<title>挽涬村閔先生 二首</title>,<text>末學將誰仰。凋零正在今。蓄疑從滿肚。拭淚更沾襟。憂樂須臾事。淸明萬古心。殘年獨抱卷。遺恨繞西林。四海儒林秀。今無一老遺。那聞世運否。不係法門衰。絶韻將誰理。摧樑竟莫支。空餘湖上月。千載見襟期。</text>
<title>梅花</title>,<text>人生有喪亂。節序自年年。不見洛中客。欣逢嶺外仙。盈盈面相識。脈脈意難傳。獨立空山暮。淸香誰復憐。</text>
<title>贈李大老 渭賓</title>,<text>踏遍湖西路。唐津地勢窮。海山晴更雨。沙岸晩多風。避寇衣冠盡。尋春仗屨同。何時破古月。歸臥洛城東。</text>
<title>南來</title>,<text>北望家何在。南來路轉悠。吾生本無定。世道自將休。天地還佳節。山河尙舊羞。柴門日復夕。萬事入搔頭。</text>
<title>酬尹伯昭。次其韻。</title>,<text>邂逅郡齋冷。靑燈夜欲闌。相知逾二紀。一別隔干山。報效心雖切。衰遲鬢已殘。溪南十畝在。歸占暮年閑。</text>
<title>因公幹宿鎭川村舍。贈李上舍。廷英○二首</title>,<text>一病淹行役。山窓起獨眠。遠峯猶積雪。孤柳已晴煙。物候驚時序。干戈厭歲年。因思古靜者。尙子最高賢。客路春風動。呻吟滯異鄕。夙心違世事。衰涕入年光。文字身還累。功名念已亡。逢君起予病。出處兩相忘。</text>
<title>次洪相國忍齋韻。贈雪淸上人。以下寓南陽○己亥</title>,<text>臨老宦遊倦。歸來塵滿襟。松楸一巷僻。蘭若亂山深。迹滯江湖遠。心灰勢利歆。時尋靜者去。披卷和高吟。</text>
<title>次沈相國聽天韻</title>,<text>剪伐通幽徑。逍遙倚短筇。春遊隨澗柳。秋賞愛山楓。野性終宜拙。荒詞自乏工。愧將巴俚語。來續聽天翁。</text>
<title>次沈相國韻。贈雲師。三首</title>,<text>聖代休兵革。衰翁賦遂初。郡齋辭吏事。僧舍作隣居。生意看庭草。幽情付古書。空山日復夕。吾道竟何如。僧廬依福地。喬木晩蒼然。峽路深偏靜。禪堂爽可憐。山光如昔日。人物異當年。誰識煙霞境。重尋是夙緣。雲師方外友。骨相亦淸奇。每袖閑中卷。來尋靜裏披。衣沾草露重。坐失樹陰移。自笑吟成癖。逢渠還有詩。</text>
<title>溪邊獨遊 移寓牙山○己亥○二首</title>,<text>傍水寒臺古。秋風落葉深。眼中人已盡。溪上客重臨。暫識隨時義。非無戀主心。衰年事易感。危涕自難禁。秋臺氣蕭瑟。亭午獨吟時。草樹人煙盡。兵戈世路危。丹心天北極。白首地南陲。自是身多病。何曾明主遺。</text>
<title>遊海州廣石 庚子</title>,<text>廣石名區逈。危亭絶岸臨。澗深朝雨霽。山暝暮雲沈。未遇佳時節。那知旅宦心。明年此遊地。莽莽定重尋。</text>
<title>南門樓。復次廣石韻。贈鄭古玉。碏</title>,<text>病客誰相訊。危樓每獨臨。未招魂北去。從使日西沈。世路卽長坂。令人非古心。群仙倘可問。衰白往追尋。</text>
<title>挽淑嬪</title>,<text>出牧來初夏。行宮駐數年。心思殫薄奉。日冀向安全。藥餌何旡妄。沈綿遂不痊。含哀懷舊德。執紼送新阡。</text>
<title>廣德山東庵 還寓牙山○辛丑</title>,<text>愁望千峯夕。寒煙萬壑秋。石靑山氣古。藤暗澗聲幽。戲插霜邊菊。危憑月下樓。重陽明日是。一宿更淹留。</text>
<title>普賢寺。次亡友李學士伯生 純仁 韻。贈浻師。</title>,<text>偶作禪宮遊。客意還悠悠。世亂興常減。年衰心易愁。高窓風月夕。遠岫煙霞秋。何處再期會。水窮山盡頭。</text>
<title>九月十九日溪亭宴。示同席諸公。</title>,<text>九日文殊飮。今朝迹已陳。良辰節欲謝。佳會約重新。展席脩林外。開樽古澗濱。菊花誰使汝。作意向愁人。</text>
<title>九月二十六日。登屋後小山。</title>,<text>未盡登山興。輕衣試薄寒。千林霜氣重。萬木葉聲乾。臨老思筋力。傷時羡羽翰。秋空正寥廓。獨立數煙巒。</text>
<title>挽柳參知 仲郢○癸酉</title>,<text>腐儒憂世日。高蹈遜荒年。每見明公健。猶憑侍講賢。孤蹤易失意。萬事景由天。嶺路瞻雲表。徒然雙涕懸。</text>
<title>挽李汝翼 丁亥</title>,<text>陋巷元吾道。斯人復九原。典刑鄕黨盡。儒雅簡編存。托契亡先進。歸田有夙言。空懸石泉月。誰與共琴樽。</text>
<title>九月二十九日。李上舍溪亭宴集。二首</title>,<text>公子風流舊。相要到野亭。疏篁搖綺席。綠酒湛銀甁。花隱香逾遠。溪廻醉欲醒。遙空送長笛。愁絶不堪聽。秋晩臺仍逈。霜深菊欲殘。佳人宿有約。錦瑟豈無端。勝裏金花冷。絃間玉指寒。依然京洛會。此樂後難攀。</text>
<title>李敬叔山家。奉別石田尹參判 國馨 歸西湖。</title>,<text>山中幽桂冷。送子出重峯。政爾欲暮歲。黯然難別容。寒梅臘已近。凍竹雪應封。他日鶴飛處。輕舟湖上逢。</text>
<title>挽閔僉使繼仲</title>,<text>仕路分文武。賢能不在玆。牧民思約已。事主便忘私。此足今之士。夫君是也非。如何不起日。偏使我心悲。</text>
<title>題西原返始堂 韓參議百謙爲牧。構堂求題詠。蓋始祖淸之人故也。</title>,<text>公起三韓季。堂開萬曆中。風流百代遠。雲日入窓通。導俗能敦孝。爲臣孰後忠。丁寧執經子。返始在加功。一德興王後。聯翩有幾公。堂經牧伯敞。碑待侍郞豐。壇草迎春綠。庭花帶雨紅。南溪流日夜。餘慶與無窮。</text>
<title>挽崔加平 德峋</title>,<text>卓卿今又逝。知舊幾人存。兄長吾恒敬。交親子素敦。才名游藝絶。治績字民勤。却喜三珠樹。芊芊映戶門。</text>
<title>挽海門洪僉知 偉</title>,<text>忽忽鄕關別。如今不忍言。吾宗叔父列。更見幾人存。惝怳心疑夢。低回哭復吞。唯應祗八日。草宿海門原。</text>
<title>題龜鶴亭 金參判希玉玏。作書求題詠。○甲辰。</title>,<text>千里名區勝。居然得此書。江山嶺外舊。人物斗南初。翠壁無今古。閑雲有卷舒。聖朝須宿德。公豈老樵漁。</text>
<title>贈安通川景容 昶</title>,<text>湖嶺三韓勝。通川是上流。地窮雲浪積。天遠玉峯浮。送子懷章去。悲吾拄笏留。丹砂葛洪計。遲暮未應休。</text>
<title>送尹承旨 敬立 赴京</title>,<text>老大空疏態。交遊亦拙謀。一城南又北。萬里去仍留。王事敢寧處。親心惟疾憂。誦詩要底用。今日是觀周。</text>
<title>送李扶餘 景嚴 之任</title>,<text>小縣依秋浦。荒城水氣中。興亡問前代。節義弔孤忠。世事日月異。江山今古同。因君起遐想。惆悵未歸翁。</text>
<title>贈慶生 遵○乙巳</title>,<text>秋風慶生宅。絲管動初筳。種菊羅階上。開樽近竹邊。淸霜纔染樹。涼雨欲晴天。此日西園興。渾如未老前。</text>
<title>留別沈經歷 諿。○時自開城。辭職還鄕。○丙午。</title>,<text>相送意無盡。相隨到水邊。黃橋秋染樹。滄海浪黏天。去國魂猶往。懷人涕自懸。鄕關已在眼。何事獨悽然。</text>
<title>贈李麻田 轂○在松京○二首</title>,<text>與子同衰暮。人生有幾年。風塵湖海面。樽酒鳳城筵。舊業靑城上。新居白石邊。因思後會日。未別已茫然。疇昔洪陽館。相逢各壯年。白頭驚久別。紅燭喜初筵。萬事看杯面。孤愁覺鬢邊。人間自雲雨。鵠嶺晩蒼然。</text>
<title>溫陽紫霞洞</title>,<text>選勝尋仙洞。行吟十里陂。煙霞霽後色。溪壑雪中姿。臘近驚梅意。人歸憐桂枝。淹留至日夕。重詠小山詞。</text>
<title>在康陵步月有感 辛未</title>,<text>幽人手一筇。步月溪邊苔。時序季春頭。縞夜穠李開。庭梅落已盡。獨樹影徘徊。病餘睡亦減。觸處皆深懷。沈吟立移時。萬事首空回。</text>
<title>題康陵齋壁</title>,<text>晨起肅衣冠。窓日紅初發。忽驚節序晩。悲蟬吟淸樾。薄宦不救飢。舊學轉荒沒。浮生諒無幾。世故靡有歇。卓彼山中人。塵穢蛻風骨。昭昭水雲懷。吟弄松巖月。何不往問道。漫令生華髮。</text>
<title>在康陵。夏日書懷。</title>,<text>仲夏苦炎熱。齋居厭日長。整巾撥書出。獨穿村逕荒。忽逢嘉樹陰。溪流響鏘鏘。坐石濯我纓。振衣起彷徨。微風度脩林。遠壑生夕涼。悵然忽有思。所思在遐方。遐方路脩阻。不啻水中央。願憑今宵夢。將身置其傍。沈吟望天涯。皓月升東岡。</text>
<title>用玉堂餞別韻。贈李景淵。洁○甲戌</title>,<text>去國三百里。逢君舊顔色。忽此離索中。令人意自別。願言勤講學。無徒費時月。</text>
<title>皐蘭寺聞鶴唳有感。用前韻。</title>,<text>孤鶴下雲霄。愛此秋水色。中洲忽淸唳。驚我故園別。何年解紱歸。慣聽松桂月。</text>
<title>濟川亭。次諸賢韻。</title>,<text>百里湖水平。蒼茫夜深色。西風將寒雨。吹我南樓別。別後遙相思。餘州獨看月。</text>
<title>怪石。次楶兒韻。</title>,<text>庚庚一丈石。歲久苔成錦。尊嚴長者樣。微側如酣飮。崖崩兩竇穿。屈曲難俯瞫。窮奇更殫險。造物戲之甚。田蹊任埋沒。樵牧誰相諗。老眼奪天慳。眞宰不得禁。氈包費推輓。九牛汗流瀋。未煩愚公移。突兀當我寢。荒庭纔半畝。花竹散淸蔭。濯以淸冷泉。孱顔倐映枕。病拙宦遊懶。歸林已三稔。相對可終年。行藏自此審。</text>
<title>簡兩弟</title>,<text>今日忽不樂。縈懷愁如綫。君爲東流水。我作西飛燕。相去各千里。相思何由見。人生多違離。日月急於箭。春芳綠已凋。蕙草埋霜霰。感物興浩歎。撫躬情眷眷。君子務自守。小人苦自衒。昔者聖賢徒。道尊身貧賤。行藏初無心。隨遇爲隱現。斯人今則亡。其訓在經傳。吾衰無所得。塵世百事倦。朝畊巖畔田。暮讀床上卷。簪纓信可娛。此樂亦堪戀。重想吾仲季。孤衾眠省院。林中多山藥。歲暮來同煎。</text>
<title>追賦遊廣德山。次老杜萬丈潭詩韻。</title>,<text>花岳入南斗。雲霧晝常晦。蟠屈數州地。澒洞半湖內。時當秋之季。金氣滅纖靄。捨馬攀延蔓。試杖凌高大。奔雷溪驚㒮。立鐵石怒對。菊蕊紛坡陀。楓影倒澹瀩。絶頂俯荒服。繁細衆山碎。虛無齊魯際。漭蕩日本外。使君惜高賞。雲間宿旌旆。下笑溧陽客。酸吟賦金瀨。亂後得一勝。天意慰我輩。平生盪胸快。此日何其最。老身今翩然。發興不自礙。蓬萊問雲路。往與群仙會。</text>
<title>贈舍弟德公</title>,<text>古國秋聲泗泚濱。層波薄暮客愁新。可憐吏隱庵前月。對酒揮毫欠一人。</text>
<title>戲次松崖三心字</title>,<text>世間朝暮冷炎心。誰似松崖至老心。只恨詩中宰相語。茅茨安有廟堂心。</text>
<title>題水落山巖石 在康陵作。梅月堂舊居。○辛未。</title>,<text>閑居一味興翛然。晩駐吟驢鶴嶺天。慨想昔人風已遠。梅花落盡月空圓。</text>
<title>題中興寺 二首</title>,<text>春山杖屨同三四。訪壑尋溪不厭頻。夜到中興寺裏坐。好風將月照烏巾。偶隨僧杖入雲山。身在雲山第幾巒。淡月疏煙古寺曉。磬聲淸度石門寒。</text>
<title>題僧伽寺壁</title>,<text>雨後晴煙鎖洞門。客來孤寺欲黃昏。空堂欹枕四山靜。隔竹帝禽澗月痕。</text>
<title>夢尋洗牛。覺後書壁。洗牛。中興寺僧。嘗同登白雲峯。</title>,<text>曾宿中興寺裏樓。夜深寒月碧峯頭。秖今漫有仙山夢。時入煙霞訪洗牛。</text>
<title>郊居偶吟</title>,<text>病裏端居興亦長。一床論語一爐香。有時客去松關靜。月色風光滿小塘。</text>
<title>病寄柳而見</title>,<text>病起開窓春已遲。紅桃落盡碧桃飛。伴松終日悠悠意。不語君應心自知。伴松。臺名。</text>
<title>送別尹使相 斗壽 按節海西</title>,<text>煌煌使節海西濱。臘盡黃崗歲正新。我願明公法天道。遠方寒沍早添春。</text>
<title>雪月堂偶吟 堂在扶餘</title>,<text>君恩民病也難忘。疾劇才疏詎敢當。遙想故園松桂冷。芙蓉臺下月蒼蒼。</text>
<title>江上卽事</title>,<text>江寺尋僧漾盡舟。隔林淸徹小鐘秋。一壺不覺巖邊盡。往事傷心足白頭。</text>
<title>孫上舍 景訥 見訪雪月堂</title>,<text>欽君遠訪意鄭重。愧我人非邵百源。夜深草屋雪壓竹。靜對焚香無一言。</text>
<title>自溫臺</title>,<text>春草萋萋擁樹根。緣崖輦路至今存。君王一醉渾忘起。不是江臺自解溫。</text>
<title>宿皐蘭寺</title>,<text>偶來禪閣暫偸閑。一夜蒲團客夢寒。吏紛挽我身空返。意落山雲水月間。</text>
<title>鴻山客舍。次林塘韻。</title>,<text>去國偏驚歲月流。山樓寂寂倚殘秋。無端滿目新詩好。客裏都忘半日愁。</text>
<title>贈正允上人</title>,<text>我本芙蓉舊院主。南州一落三年留。高僧杖錫自何所。邂逅水回山盡頭。</text>
<title>江上別李景淵</title>,<text>江上行舟漸渺然。酒醒離思滿秋天。遙知別後淸宵夢。多在奇巖淺水邊。</text>
<title>宿吏隱菴</title>,<text>山下江流江上亭。幽人獨夜夢魂淸。自慙塵簿身羈絆。空負滄洲吏隱名。</text>
<title>贈別李仲良</title>,<text>衰年甚覺別離難。笑語隨人也自寬。寂寂重門鎻竹影。一庭秋月共誰看。</text>
<title>讀書有感 四首</title>,<text>江西偏主存心說。力詆朱門枉費神。不有晦翁分辨出。撑眉努眼是儒眞。聖賢爲學豈殊途。博約須敎兩不孤。快活必從辛苦得。休將妄念想虛無。譬如一片良田地。及此春時須力耕。儻不孜孜繼浸灌。旱枯那復有秋成。每言自得多禪味。一向攻文近俗儒。脚不纔差謬千里。路岐須更愼前趨。</text>
<title>送仲弟南行</title>,<text>輕寒悄悄仲春初。念汝孤征舊病餘。不待平安報歸使。尺書先寄錦江魚。</text>
<title>過南袞故第</title>,<text>鐘鼓如今變鳥聲。華堂無復列簪纓。可憐斜日空山麓。小路依然接北城。</text>
<title>閑居言志</title>,<text>工夫易斷志難强。五十光陰病裏忙。閉戶讀書輕白髮。不知佳節過重陽。</text>
<title>飛仙洞 二首○在安山</title>,<text>塵事悠悠歲幾回。採芝幽約負天台。聖恩許作蓮城主。三入飛仙洞口來。溪上人家松作籬。亂山深處一峯危。誰能畫出南臺客。半岸烏紗覓小詩。</text>
<title>偶吟</title>,<text>樑燕翩翩日正長。綠陰高閣動微源。今年又負淸和節。落盡薔薇滿地黃。</text>
<title>池邊小酌。贈別姜公信籤。</title>,<text>四月五日池上杯。池邊正値好花開。天敎細雨遮前峀。似惜當筵別恨催。</text>
<title>聞賊退。喜次李上舍惕若韻。</title>,<text>匈奴遁迹三千里。聖主垂衣一萬年。中興功業輝前古。漢帝周王孰後先。</text>
<title>戲次李大老韻</title>,<text>洪陽三月柳花飛。庭樹紅芳一暮非。正好東山携妓處。任敎春酒濕羅衣。</text>
<title>醉後戲題</title>,<text>天公連日雨和風。洒掃腥塵淨海東。好戢金戈歸武庫。一樽時復聖頻中。</text>
<title>晩春</title>,<text>節序悤悤客意驚。一年春事到蕪菁。楊花終日無愁思。飛去飛來亂晩晴。</text>
<title>陰城道中 戊戌</title>,<text>白雪飄飄點客鬚。山蹊驅馬日西晡。臨溪欲訪春消息。隔水寒梅吐萼無。</text>
<title>次安習之 敏學 韻</title>,<text>一麾江海臥孤城。三逕荒涼久未行。賴有故人詩在案。白頭猶足慰羈情。</text>
<title>戲題金醉眠 禔 畫山鼠障子</title>,<text>京洛風流老居士。亂離文彩太消殘。千巖萬壑煙霞手。寫出禽蟲草樹間。</text>
<title>八松亭。寄靈均上人。二首</title>,<text>鄕井雖非遠俗喧。八松亭子是名園。悠悠世事吾無意。與爾聊爲江海言。師非澤畔行吟客。何事靈均揭作名。勢利人問渾欲醉。水雲松月獨吾醒。</text>
<title>次洪相國韻。贈能上人。二首</title>,<text>一壑風煙誰我爭。圖書白日鎻重扄。隔林時愛禪房月。坐對高僧到五更。晩歲休官卜築深。前臨江浦後松林。最憐隔嶺招提近。日夕淸聞鐘磬音。</text>
<title>洪君遇 翼賢 作絶句送藜杖。次韻謝之。</title>,<text>誰寄枯藜六尺來。扶身遍賞百花開。一春紅紫須臾事。佳節新回標有梅。</text>
<title>溪堂夜吟</title>,<text>松蘺茅屋小溪東。花木成行繞病翁。最是向人難喩處。胡床吟嘯月明中。</text>
<title>次韻贈李松崖惕若</title>,<text>三月煙花南澗濱。誇紅競白總宜春。奇哉百尺蒼髥幹。獨可霜朝與雪晨。</text>
<title>敬次忍齋韻。贈印上人。</title>,<text>師今業白不出壁。掛錫泉聲山色中。只緣詞伯題雲筆。難禁高名滿海東。</text>
<title>喜尹粹夫 國馨 枉駕。因次其韻</title>,<text>久擬秋風匹馬尋。幾回西望費孤吟。溪亭此日成高會。却喜籃輿自遠臨。</text>
<title>翌日溪亭復集 二首</title>,<text>衰病年來怯把杯。爲牽秋興强登臺。生憎野菊還多事。每逐愁人是處開。橫笛何人弄夕曛。數聲寥亮入層雲。若非崔九堂前聽。應是君山月下聞。</text>
<title>寄姜德叟 鳳壽</title>,<text>草堂新占小華山。山下川聲滿碧灘。爲語風流姜德叟。他年尋我武陵間。</text>
<title>松京。次連香詩軸韻。</title>,<text>少時傳得雪兒歌。崔九堂前唱最多。流落至今餘一夢。向來池館屬誰家。</text>
<title>醉後更次</title>,<text>聽盡陽關送客歌。雨餘高閣夜涼多。醉來忘却頭邊雪。欲訪垂楊第一家。</text>
<title>挽李惕若 二首</title>,<text>門巷荒涼草樹平。素帷塵暗掛銘旌。一聲隣笛杪秋後。誰識山陽舊侶情。我始歸來君已亡。舊遊零落最堪傷。白頭相送溪橋路。薤露歌悲曉月涼。</text>
<title>贈別李大成 景涵</title>,<text>憂國傷時白髮新。柴扉寂寞過三春。如何今日臨歧別。壺臥沙頭未醉人。</text>
<title>遊綿紬洞 在松都</title>,<text>人生擾擾百年間。世故紛紛殊未已。靑山無語自今古。碧澗悲鳴日千里。</text>
<title>從尹恕仲乞日本躑躅花</title>,<text>老翁眞箇似兒童。移得山花多少叢。願乘春雨纖纖弄。分與南墻一半紅。</text>
<title>贈安四耐</title>,<text>出郭閒行同兩三。非山水語卽詩談。常嘲市隱風流薄。斟到深杯走不堪。</text>
<title>贈人乘月醉訪 在水原</title>,<text>剝啄驚聞臥閤開。夜牕淸氣逼人來。問君藜杖從何處。踏雪前村看竹回。</text>
<title>題水城禦牧軒 二首○己丑</title>,<text>香煙燒盡暮堂空。三島風光一院中。六載宦遊春又晚。杏花零落水城東。一夜淸霜楊柳空。萬家煙月水城中。秋來不恨交遊冷。窓外黃花識病翁。[附次韻]珠纓翠蓋映晴空。父老徠觀塞里中。舊日使君將少弟。共醺官酒出城東。三行紅粉盡煙空。舊客重遊酒一中。琴閣見成灰燼後。治聲聞似蜀文翁。鹿門伯氏曾宰是府。余以少弟從。灰燼十年。恩暇重遊。余又陪伯氏來焉。父老塡街相送迎。時防禦使李君廷龜兼總府事。致理之餘。刱構新衙。一如舊制。設酒席於衙軒。座上有朴生誦伯氏曩昔所爲絶句二首。余感伯氏之遺愛。邑人之不忘舊德。仍記目覩耳聞者。敬步元韻。兼美李君云。乙巳。</text>
<title>在松京作</title>,<text>多病年來怯把杯。逢春無以慰幽懷。閒齋晝永眠初起。不覺庭前花盡開。</text>
<title>在松京。令畫淵明歸去來圖于壁上。題其旁。</title>,<text>歸趁潯陽江上春。茅齋依舊景如新。朝來坐想湖洲路。帆掛西江落貢津。</text>
<title>題壁畫 三首</title>,<text>疑是銀河落九天。謫仙奇語更無前。秖今塵宂兼衰病。咫尺雲山負朴淵。深恨桃花惹客煩。世間知有武陵源。主人未免常情累。相送慇懃出洞門。黃鶴樓前水似天。月光山色共蒼然。何時得遂扁舟計。歴盡長汀遠樹邊。</text>
<title>贈沈僉正 應猉○三首</title>,<text>人世光陰火宅間。紅塵帶帽不曾閑。惟君獨占淸涼界。白白靑靑相映寒。桃花零落已殘春。入戶淸陰擁翠筠。莫謾臨池照顔鬢。微波本自喜搖人。聖代麒麟愧不才。鴻恩未報鬢先皚。何時匹馬楊村路。一醉君家桑落杯。</text>
<title>次聽雨亭沈聽天韻</title>,<text>天德峯前夏景遲。荷花萬柄柳千絲。向來若不拚登眺。誰信人間有此池。</text>
<title>雨中觀朴淵瀑布</title>,<text>崩騰如雪散如絲。震壑轟巒幾尺垂。日照煙生看亦好。不如飛雨過山時。</text>
<title>送申平海 渫 之任</title>,<text>申季收令公之任平海。過余晚全堂。敍別。出示洛中諸卿相贈別之作。徴余一言。因次舍弟朱字韻以答其意。祖筵諸彦盡紆朱。贈子盈箱千顆珠。我以何言勉君去。心如秋月映氷壺。</text>
<title>贈曇華上人</title>,<text>曾愛松間古寺東。小巖泉溜玉琤琮。惟有老禪今不忘。時時來說舊遊蹤。</text>
<title>逢柳狠川 䄎。 憶西厓。</title>,<text>索居窮谷久離群。朝暮朋從只白雲。剝啄荆門嘉客到。一樽忘却日西曛。右逢狼川西厓蕭颯起淸風。北載追隨一夢中。今日逢君問消息。玉淵煙月老三公。右憶西厓</text>
<title>吏隱菴。次朴秀才韻。</title>,<text>東林穿盡下西崖。石磴縈雲高復低。暫脫簿書終日擾。剩聽山鳥送春啼。吾儒本切經綸志。野性偏憐巖壑棲。坐久茅簷無一事。偶吟詩句不須題。</text>
<title>休日書懷</title>,<text>風埃汨汨度光陰。未老先衰病日侵。書冊工夫專間斷。儒家路脈敢追尋。朝趨公府參新相。夕返私居愧夙心。今日幸無塵故累。焚香正好玩程箴。</text>
<title>避亂唐津 癸巳</title>,<text>避寇南奔歲已經。唐津春半滯窮溟。兵橫宇縣何時定。淚入年華不禁零。亂後衣冠元草草。病餘鬚鬢忽星星。偷生無奈長羇旅。錯被傍人比管寧。</text>
<title>贈申景顯 葆 李大老。</title>,<text>僑居共住海西隈。夜夜濤聲入枕來。人事每隨時節變。山花多値客愁開。秦城鬼火成何事。蜀棧鑾輿未久廻。好及靑春作歸伴。不須頻上望鄕臺。</text>
<title>洪陽贈別李惕若。因次其韻。</title>,<text>昨夜霜摧巖下蘭。病中秋思轉相關。天涯憂國三年淚。客裏逢君一笑歡。固謂亂離元有自。那堪別恨太無端。臨分說與同心子。珍重風塵認舊顔。</text>
<title>謝人送梅一株。次李五峯 好閔 韻。</title>,<text>聞君家有好池臺。梅蕊年年特早開。三逕正逢春雨足。一叢分與老夫裁。剪林不使橫枝礙。疊石還防斷岸頹。月魄風魂元凜冷。儻來霜雪未爲災。</text>
<title>文殊臺。次李惕若韻。</title>,<text>蕭瑟秋懷奈老何。強要詩伴出郊賖。山光渺渺迷遐望。泉響冷冷透彩霞。蘭若暗尋微有逕。洞天纔入却無家。佳辰正屬重陽節。物外相携醉菊花。</text>
<title>洪判官君遇林居宴集</title>,<text>松谷主人歡客心。開軒置酒當冬深。庭前喬木澹寒影。天末好山愁遠岑。老聽絲管不終曲。病怯杯觴常淺斟。樂極哀來吾欲去。溪風浙浙日西陰。</text>
<title>康明之 復誠 有約來宿草堂</title>,<text>殘年丘壑寄生涯。萬卷詩書屋裏堆。世事紛紛朝又暮。柴門寂寂掩還開。前庭花映後庭發。西澗水流南澗廻。晚約佳人來共宿。敎兒煙逕掃荒苔。</text>
<title>送舍弟德公朝京 丙午</title>,<text>雨到黃梅不肯晴。南樓鐘動曉涼生。此時行役嗟余季。何處登臨憶汝兄。敢說聲名聯棣萼。不堪離恨結心情。只應秋後歸程畔。留待芳樽掇夕英。</text>
<title>題山人詩軸。次李五峯韻。</title>,<text>師如仙鶴愛雲巢。老入科川住脚牢。已把禪心寄空寂。謾傳書卷下山嶅。功名安用魚游壑。身世還同馬繫槽。擬待十年眞晚矣。白蓮從此定新交。</text>
<title>次朱學士石佛韻</title>,<text>長路漫漫竝海山。山頭石佛出林間。露更寒暑身無恙。靜閱興亡意自閑。蘿帶深春靑作拖。苔衣積雨錦成斕。向來修行資冥福。歲久巍然不是頑。</text>
<title>次朱學士玉溜泉韻</title>,<text>望裏丹崖隔翠嵐。靈泉一派冷兼甘。玲瓏觸石吹成雨。屈曲縈沙貯作潭。詞伯偏慳分勝槪。山僧長占入奇談。自然對此心無累。可笑何人試酌貪。</text>
<title>次朱學士滿月臺韻</title>,<text>麗祖當年統業雄。荒哉末葉但高宮。八關演福身仍捨。監務長沙骨可恫。亁德殿空交獸迹。錦川橋斷沒榛叢。籃輿此日經過地。壞道哀湍咽晚風。</text>
<title>次副使梁給事 有年 韻</title>,<text>山勢周遭擁石城。客來於此自傷情。橋過善竹思前烈。臺陟雲階認舊名。一代奸諛生亦死。百年忠讜死猶生。只今可忍毬庭北。喬嶽松風日夜鳴。</text>
<title>挽外姑金氏</title>,<text>悽悽復悽悽。老婦西望啼。近者亡親將就瘞。不得親奠遣子祭。我少作贅今白首。同爨卄年恩亦厚。邇來還政歸林下。病又沈綿不能馬。沒不親襲窆不臨。孤負宿昔胡爲心。婦德母儀倶不愧。奉薦蘋蘩竭誠意。兩男早夭一女寡。有孫兄弟皆儒雅。錫類之慶永綿延。振振詵詵百干千。九十之壽古罕傳。神之報施果無愆。吾當收泣以謝天。</text>
<title>重陽憶兩宮</title>,<text>愁人忽驚歲華晚。強扶衰病登高岡。良辰正當九月九。可憐無處非秋光。隨風冷眼極天北。百感擾擾攻中腸。微臣昔陪禁苑遊。御筵獲聞茱萸香。君恩許同醉上樽。泛泛玉階霜邊黃。非才荷寵但淚垂。萬歲千秋祈壽昌。龍沙今日狩不廻。塞雲千疊山茫茫。風霜滿地百草折。不見黃花浮玉觴。故國河山簫鼓動。摠作新亭周顗傷。竹菓於人旣無分。把杯欲飮先沾裳。手折孤芳未揷髮。蕭蕭獨影歸斜陽。</text>
<title>自銘 戊申</title>,<text>淸時可笑晚全翁。官至尙書爵列勳封。翁名可臣字興道。生失恃兮鞠于乳母。年十三四始過庭。語音琅然能誦二經。長而幸不墜庭訓。五入臺省六試州郡。壬辰兵火癸甲饑。就食洪陽印何纍纍。逆孼豕突州城右。宗社默祐渠魁授首。天書下褒恩非常。策功麒麟揆分敢當。衰病還將報主心。休榮辭祿倦鳥歸林。草屋二間先壠下。梅竹當窓澗水遶舍。不營不求只燕居。鑢中香篆案上詩書。欲寡其過未得寡。一脚却恐蹉入汚下。窮居自守畎畝中。憂國忘家白首丹衷。七十吿老在禮法。彯纓結綬尙堪事業。平易胸襟坦坦懷。平生憤疾只在奸回。有子五人女二人。男婚女嫁子孫振振。百年唐突不厭從。梧桐明月楊柳淸風。優遊安靜以壽終。淸時何幸晚全翁。</text>
