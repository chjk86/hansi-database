<title>洪武己巳十二月初八日。流順天府。靑郊途中別弟兄。</title>,<text>歲暮靑郊雪正堆。弟兄臨別兩三杯。自憐流落天涯去。何日蒙恩向此回。</text>
<title>臨津途中</title>,<text>匹馬向官渡。天寒欲雪時。思親應更切。去國故猶遲。放逐綠奇數。吟哦得小詩。松山行漸遠。借問向何之。</text>
<title>初九日。途中奉懷同時見黜諸先生。</title>,<text>陽村吾所敬。嫉惡抱剛腸。陶叟文章妙。浩公籌策良。卽今俱異處。何夕更同床。廢黜雖公論。監臨有彼蒼。</text>
<title>途中有感</title>,<text>吾生狂妄甚。言動每違時。漂泊思親倍。艱危去國遲。遣愁須覓酒。言志卽成詩。客裏無窮意。悠悠只自知。</text>
<title>過板橋院。奉憶趙先生 云仡。</title>,<text>板橋院主老先生。徵起如今佐聖明。西海觀風名益著。藝文提學氣彌淸。▦輿陌上兒童歎。飮酒樽前故舊驚。餘習吾知猶未盡。一心恒誦妙蓮經。</text>
<title>小憩樂生驛</title>,<text>誰噵樂生驛。吾今一惘然。山高疑蔽日。木老欲參天。庭院堆寒雪。村墟鎖暮煙。何當霑聖化。復見太平年。</text>
<title>淸淮驛樓上。偶吟驛西老樹。</title>,<text>淸淮樓上坐。正是午鷄時。獨酌尊中酒。高吟板上詩。分離知有數。會合豈無期。老樹何年種。逢春亦不遲。</text>
<title>有感</title>,<text>王氏中興大赦初。吾徒胡乃各離居。只緣諸子封章再。不是元戎向我疏。客路長吟仍得句。京華舊識肯傳書。順天渺渺臨滄海。梅政開時定下車。</text>
<title>到加川作</title>,<text>才入加川驛。西峯日已沈。歸鴉投遠岫。寒雀噪疏林。月影初當面。風聲亦動心。思親數行淚。寂寞獨霑襟。</text>
<title>途中有感</title>,<text>歲暮還爲客。時淸不見容。雲連關外樹。雪壓澗邊松。歷歷思龍岫。依依想鵠峯。漸知勞遠夢。鳥沒萬里重。</text>
<title>金池驛作</title>,<text>平生多古意。日暮獨登樓。山近松陰合。天高月影流。吟餘無好句。醒後更新愁。凍筆呵來禿。猶堪記此遊。</text>
<title>途中</title>,<text>節候過冬至。天心欲發揚。雪融泥乍濕。雲卷日初長。交泰應非久。分離不足傷。南洲稱地暖。況復近春光。</text>
<title>絶句</title>,<text>憶曾夢到順天城。千樹梅花照眼明。此去定逢眞面目。依然數首好詩生。</text>
<title>十七日曉吟</title>,<text>幽人睡起酒初醒。萬里無雲月正明。翠柏山前尋丈影。寒鍾野外兩三聲。窮冬作客情何限。半夜思親意不平。瘦馬羸童歸路遠。何當直到順天城。</text>
<title>途中有感</title>,<text>斯文多見黜。世道竟如何。洞口孤煙起。山腰細路斜。深冬還作客。終日苦思家。遣悶吟詩句。飜敎鬢欲華。</text>
<title>有懷鄭復齋</title>,<text>忽憶復齋子。離愁正渺然。道情惟我共。詩法是家傳。跡寄靑雲裏。身歸碧海邊。何當更相對。嘯詠一燈前。</text>
<title>十九日曉起紀夢</title>,<text>全羅交界是平川。茅舍蕭條竹作椽。半夜無眠因畏盜。平生立志在希賢。乾坤俯仰成今古。名利外沈但後先。縱得賜環將乞退。朝耕夜讀老林泉。</text>
<title>途中有感</title>,<text>午離楊子驛。晚向益州城。松外一僧立。田間雙雉鳴。小溪穿柳過。殘雪透林明。遇興吟詩句。還慙語太生。</text>
<title>二十日早吟</title>,<text>晨起庭中立。微吟景轉新。花名稱向佛。竹意似留人。城堞餘殘雪。園林逼小春。欲知今日意。戀主與思親。</text>
<title>發益州</title>,<text>欲向全州去。高吟豎馬鞭。天陰疑有雪。野闊却無煙。雪色山城外。松聲客路邊。離家今已久。回首意茫然。</text>
<title>二十一日別雲師</title>,<text>雲師眞不俗。一見欲相從。襌法誰能並。詩名自絶雙。逢人頻倒盞。歸寺獨鳴鍾。相識深嫌晚。何當更對缸。</text>
<title>二十四日</title>,<text>曉起聽鍾聲。無端百感生。身孤仍遠謫。親老又新正。學問心猶怠。功名夢尙驚。呼童梳短髮。照壁一燈明。</text>
<title>珪師來見</title>,<text>珪師憐逐客。千里遠相尋。道貌依前秀。親情比舊深。鳳山將寄跡。驪水尙關心。放赦知何日。乘舟月下吟。</text>
<title>晚入南原山城</title>,<text>吾與二三子。晚入蛟龍城。平原落日照。遠岫浮雲生。主人是舊要。政事有佳聲。適在門樓上。望見欣出迎。相携至客館。庭宇幽且淸。呼僮俱酒肉。以慰窮冬行。笑談雜今古。功名宜夢驚。陶然成一醉。漸漸吐眞情。憶昔讀書日。恒願吾道亨。嗚呼今如此。我心何以平。但當各努力。吟哦歌盛明。</text>
<title>除夜</title>,<text>守歲年年事。今年淚滿巾。孤城方作客。一夜倍思親。團聚憶前日。分離悲此身。靑燈明半壁。不寐待新春。</text>
<title>初七日。宿禪院寺。高先達，梁進士追慰。</title>,<text>禪院松間靜。淸宵共一燈。吟詩無俗客。沽酒有高僧。獨處誰無愧。群趨自不能。何當遺世去。鬢髮政鬅鬙。</text>
<title>十三日絶句</title>,<text>東風浩蕩雪初晴。數朶梅花照眼明。寂寞茅齋人不到。焚香端坐讀羲經。</text>
<title>十五日 六言</title>,<text>飽喫昇平粘飯。高吟絶妙選詩。此是謫中光景。歸期忘却猶遲。城外鴉飛太早。江南梅發何遲。客興悠然獨坐。濡毫且復題詩。</text>
<title>有感</title>,<text>男兒出處豈徒然。頭上蒼蒼有老天。獨向平陽消幾日。深慙數歲逐群賢。新春自覺詩情動。異域誰將信字傳。不是兩翁頻見慰。無從一洗我心煎。</text>
<title>十七日。去夜吟得 一首。曉起錄之。</title>,<text>旅舍城隅近。孤吟百感生。鳴鉦風送響。禁火夜聞聲。月照還家夢。天知去國情。何當具慶下。却說此時行。</text>
<title>卽事</title>,<text>短髮朝來手自梳。明窓靜坐讀遺書。出師前後思諸葛。對策天人憶仲舒。江海三春歸思切。京華千里信音疏。計功明道無知者。只合躬耕臥草廬。</text>
<title>絶句二首</title>,<text>陰陽靜復動。廢卷思周孔。後學但硏朱。人間政倥傯。虞書時自講。陋彼劉與項。哀哉塵世人。那識海底蚌。</text>
<title>偶題</title>,<text>吾生愛疏狂。持身不以重。少年且微才。高官眞濫寵。聖主應河淸。垂衣儼垂拱。飜然被彈㧡。海隅空企踵。盜賊尙縱橫。可能無戰恐。壯志欲立功。却慙無知勇。南山有松柏。未識何年種。可望不可親。空齋但心悚。</text>
<title>卽事</title>,<text>梅花欲發向南枝。獨立悠然自詠詩。今歲春寒非舊歲。何時心興似前時。日生滄海光凌亂。雲近蓬山影轉移。爲問神仙招我否。邇來人世足猜疑。漂泊來遊海上村。梅花未發又黃昏。回思昔日渾如夢。獨立東風政斷魂。共道君臣存大義。方知父子有深恩。南洲今歲春寒甚。讀易時看地勢坤。</text>
<title>二十二日</title>,<text>悠悠空送日。默默但呼天。鳳鳥飛千仞。神龍蟄九淵。馳名方自悔。重義有誰怜。出處迷心曲。猶堪慕古賢。</text>
<title>卽事</title>,<text>獨向孤城托此身。却思奔走九街塵。吟餘草草成新句。夢裏頻頻見故人。北里梅花應映雪。南溪柳色欲搖春。卽今懷抱須傾瀉。酒綠誰家共我親。</text>
<title>夜吟</title>,<text>半夜寒燈照壁靑。憂來且復讀遺經。已從南紀觀滄海。須上高樓望極星。世道飜雲兼覆雨。吾生泛梗與浮萍。思親一念無窮盡。枕上難禁涕自零。</text>
<title>二十三日朝吟</title>,<text>昨夜東風起。朝來猶未定。濃陰四野垂。陰陽自相應。應催花柳開。予亦動詩興。京華途道遠。新詩難寄贈。此州少可人。誰與共醉醒。浩歎觀我生。唯宜坐仍暝。</text>
<title>卽事</title>,<text>客去還高臥。茅簷日已斜。新詩唯記事。幽夢便歸家。擧世誰知足。浮生自有涯。心中多所感。呼僕且煎茶。</text>
<title>順天吟</title>,<text>讀書立志要希賢。禍福之來當順天。禍兮福兮相依伏。陰陽消息元自然。方寸但得無變遷。彼哉彼哉徒熬煎。憶昔僥倖入樞府。一時豪傑曾磨肩。笑中自有山與海。我自不知那行權。竟遭彈㧡落南▦。孤城寂寞徒蹁躚。梅花欲發冬柏開。東風日日仍放顚。幸是憐我有高年。相呼往往開芳筵。醉後吟成詩幾首。挑燈夜復窮遺編。是亦命也足自娛。何必羽化而登仙。古今達者皆如此。嗚呼立志當益堅。</text>
<title>夜坐</title>,<text>兒童喧暫息。坐久落燈花。江海春猶至。京華路最賖。身閑常脫帽。心熱每煎茶。世慮都消遣。時時點筆斜。</text>
<title>二十五日</title>,<text>早起梳頭倚短屛。東峯日上小窓明。遺經義理眞難識。小學工夫尙未成。似聞陰壑氷將泮。還見陽崖草自生。天意分明誰認得。善端培養要存誠。</text>
<title>有感書懷</title>,<text>寒夜觀魯論。淸晨讀羲經。惟予將欲語。諳子且須聽。義理心初悅。功名夢已醒。乾坤生太極。周孔化群靈。憶子情難遏。思親涕自零。皆由均所賦。不敢便▣形。昔欣共團聚。今恨獨伶仃。矯首思雙闕。將身寄小亭。衣冠瞻舜日。山海隔台星。感歎何時已。悠悠想大庭。</text>
<title>絶句</title>,<text>易道無窮耦與奇。聖人垂敎孰能思。焚香靜坐梅窓下。且讀文公感興詩。</text>
<title>洪武十九年丁卯之春。予以判典校在松都。一日。與今右常侍茂松尹公同宿山寺。夢一異人來語予曰。寺北有宰相臺。子所登也。道予至其所謂臺上。余於是縱目四顧。沃野千里。雲興雨作。農夫田父提携往來。或牽牛或放馬。春事方興焉。異人謂余曰。子能賦此乎。余曰。不能。異人強之。余不得已乃作五言四韻詩以示之。異人曰。妙哉。予觀此詩。子必爲宰臣者矣。言未訖而夢已覺矣。追念夢中之作。唯記雨催一犂去。雲含大野來十字。而餘皆忘之。於是爲茂松誦十字。若平日登臺之時所嘗吟詠者。茂松聞之曰。此詩有大人氣象。固非工於詩[題目一部分缺][本文缺]</title>,<text></text>
<title>[失題]</title>,<text>[本文一部分缺]多傾危。人情足謟媚。上世旣遠矣。紛紛多物議。孰非定孰是。仰天時一喟。題詩爲座銘。愼勿</text>
<title>奉懷諸公</title>,<text>病中時復憶吾曺。窓下梅花日已高。共望朝廷施雨露。誰敎宦海息波濤。人稀地僻書難到。路遠山長夢自勞。聖節豈無寬大詔。團圓準擬勸春醪。</text>
<title>卽事</title>,<text>順天寂寂絶人行。二月春寒未囀鶯。葵藿豈無傾日意。茅茨時有讀書聲。客情且喜梅花早。交道堪驚柳絮輕。聞道聖人登大寶。吾生準擬謁承明。連朝不出戶。身世付蒼蒼。鳥雀啼長晝。文書滿小床。人情非易識。吾道更堪傷。何日蒙恩赦。陪親綠野堂。</text>
<title>有感</title>,<text>營營近日足靑蠅。只是夤緣舊貫仍。千里客心徒自苦。一場春夢亦無憑。于今世道多飜覆。自古斯文有廢興。獨向書窓成浩歎。如何不羡臥雲僧。</text>
<title>絶句</title>,<text>終日吟成數首詩。人情世道兩堪悲。孤燈半夜還無夢。學者方知要識時。</text>
<title>初八日曉吟</title>,<text>萬里長空一雁聲。幽人枕上若爲情。經年洛下信從絶。半夜天涯愁自生。自愧淸時還得謗。郡知異日亦留名。是非終古眞公論。斯道何年更泰亨。</text>
<title>遣興二十八句</title>,<text>樂天無處非羲皇。僥僥咫尺眞羊腸。此詩取意最深長。服膺一刻何能忘。牧翁長年病在床。近歲拜相親觀光。只爲玄陵不爲昌。知我者誰唯蒼蒼。一日三接見天王。忠誠自足安東方。歸來朝野喜欲狂。擧國出迎遙相望。經邦黨盛盡賢良。時議一起皆奔忙。牧翁辭職退田莊。高臥天地徒玄黃。季孫之憂起蕭墻。便見今上登明堂。中興功業冠巖廊。昭洗漢儀輝扶桑。韓山父子亦隨行。未幾同日逢彈章。分離各在天一傍。自有公道庸何傷。世間禍福要盡當。焉知異日終流芳。何須僥倖氣揚揚。但可樂天忘行藏。</text>
<title>憶黃驪小樓</title>,<text>我識黃驪縣。于今七八秋。每年再來往。自愜心期幽。山水信淸奇。吾樓對綠疇。簷前萬峯圍。砌下長江流。朝鍾動野寺。夜火明漁舟。伊予侍老親。泊然無所求。社稷雖未忘。持身卽良謀。亦被功名誤。官高始有憂。道大肯趨時。嫉惡眞如仇。以玆同被黜。却來南海遊。有時憶前日。一嘆難可休。題詩豈好事。只爲寬羈愁。</text>
<title>紀事 自府飮酒回</title>,<text>半醉歸來掩蓽門。依然又此日將曛。人間萬事渾如夢。海上三春政斷魂。自是最難消永日。何曾猶復望靑雲。平生禍福知誰管。欲向明時不直言。</text>
<title>卽事</title>,<text>茅齋寂寂夜沈沈。誰識如今作客心。月影將中窓下立。燈花欲落枕邊吟。身閑易識愁添緖。親老難禁淚滿襟。頭上從來天道在。人情邪曲自監臨。</text>
<title>食後</title>,<text>先生食後又題詩。政是平陽二月時。白雪紛紛梅欲下。黃金嫋嫋柳初垂。一春嘯詠誰能共。半世驅馳自可悲。王室中興功最大。凌煙須看畫英姿。</text>
<title>偶吟</title>,<text>睡起出門望。東風吹客衣。日午鳥聲和。游予思依依。細草暖苔徑。弱柳垂石磯。南江可釣鱖。北山將採薇。功名半譽毀。出處多是非。暮春看已近。誰從共浴沂。</text>
<title>感懷</title>,<text>感格皇天在至誠。歸來雨露洽朝衫。高▦自是懷疑忌。小哭便能納謟讒。莫恃功名方赫赫。須敎氣象尙巖巖。由來邪正終難掩。頭上明明上帝監。</text>
<title>卽事二首</title>,<text>朝來還出戶。吟嘯坐茅亭。細細回主棟。濛濛雨滿庭。天心方發育。國步向淸寧。自笑爲時棄。猶知讀聖經。明時還被黜。當日豈干名。獨坐新春恨。相尋故友情。風前梅欲發。午後雨初晴。身世悠悠甚。乾坤一小生。</text>
<title>紀事</title>,<text>風至雨初收。天陰未散雲。低頭還日暮。屈指欲春分。城火吟餘見。村砧醉後聞。傍簷成獨立。乂此惜離群。</text>
<title>卽事</title>,<text>臺省如今盡巨儒。小生流落獨長吁。夢隨月到家千里。身與雲浮海一隅。昨夜大風吹草木。今朝妖霧卷江湖。似聞梅樹花猶在。招我何人佩酒囊。</text>
<title>有懷三畏堂</title>,<text>稼亭師事謹齋翁。文章道德皆時雄。雙淸牧隱又同榜。人言獨能保初終。傳家交契卽金石。在此在彼無厭斁。飜雲覆雨政紛紛。世上兒輩眞堪惜。吾與三郞禮部公。共向淸城趨下風。三畏仲氏又愛我。朝夕往來何憧憧。初爲節制向鐵城。却被彈㧡流昇平。卽今雖然異出處。遙知千里憐狂生。斯文聚散自有時。獨坐盡日聊含悲。鐵洞東邊會相見。握手一笑吟吾詩。</text>
<title>十四日早吟。去夜有大雪。</title>,<text>夜來天有雪。晨起客微吟。色映書窓靜。寒侵布被深。山河銀作界。花木玉爲林。却勝年前白。誰知造物心。</text>
<title>卽事</title>,<text>黃昏賓客散。半醉放高吟。月影侵牕靜。山光入戶深。逢人難掉舌。得酒易寬心。天畔家書絶。方知直萬金。</text>
<title>夜吟</title>,<text>微吟半夜夢難成。宿酒初醒憶玉京。好月當空圓且轉。殘燈照壁翳還明。人心近日尤輕薄。世道何時見太平。海上如今春政半。可憐詞客獨含情。</text>
<title>十七日</title>,<text>千里馳思想。孤城守寂寥。將身窮碧海。回首望丹霄。半夜吟猶急。淸晨睡自饒。漸知時候改。南畝欲春苗。</text>
<title>卽事二首</title>,<text>獨有陽平客。吟詩立小亭。雪從梅蘂盡。煙共柳條靑。苔徑朝來掃。柴扉夜不扃。思親情轉切。夢裏尙趨庭。薄暮炊煙滿小城。空庭獨立有書生。山邊落照看看下。野外浮雲點點輕。天地無窮情自改。功名有數我猶驚。似聞輦下風塵息。措目終須見太平。</text>
<title>辛未四月初二日。將遊臺山。靑郊途中。</title>,<text>欲觀東海水。初發鳳凰城。草滿平郊嫩。雲低遠岫晴。暖風吹馬過。遲日照人明。情興誰知得。新詩忽自成。</text>
<title>途中</title>,<text>下馬催炊飯。臨流發興新。水淸宜飮馬。村近可尋人。列岫雲披錦。平原草展茵。高吟大已暮。行遠雜風塵。</text>
<title>初四日</title>,<text>初登亡兀嶺。俯視好山川。鳥影晴空外。霞光出日邊。將身難逐世。決意欲歸田。却憶年前事。無端一惘然。</text>
<title>溪邊朝飯</title>,<text>平丘東畔小溪淸。下馬朝飧數去程。筆硯隨身光景過。江山滿目畫圖成。波間白鳥背人影。樹上黃鶯求友聲。汝亦欲知當止處。無如耕稼過平生。</text>
<title>龍津</title>,<text>一帶龍津碧似苔。可憐詞客隔年來。回頭却向長安望。蔽日浮雲已盡開。</text>
<title>八日</title>,<text>八日人皆重。開天地最靈。燈明如白晝。火逬若流星。一水縈廻碧。千峯繞匝靑。夜深聞說戒。方寸暫惺惺。</text>
<title>九日</title>,<text>已幸觀燈共。還欣把酒同。溪山談笑外。歲月往來中。厚禮容諸子。崇班次上公。忽思西館醉。俱是尙飄蓬。</text>
<title>到億政</title>,<text>野寺平田上。茅亭右樹間。居僧歸汲水。過客坐看山。浮世唯求利。吾生獨愛閑。十隣深有意。禪老幾時還。</text>
<title>走筆次主人詩韻</title>,<text>別後相逢眼更靑。也宜燈下細論情。明朝忽向關東去。久矣無心世上榮。</text>
<title>十四日</title>,<text>恰到失迷院。吟哦動客心。斷橋溪水急。平岸樹陰深。野衲歸携影。山禽過送音。紅塵今已遠。但恐有相尋。</text>
<title>宿安章驛</title>,<text>此驛最蕭索。居民三兩家。朝昏唯喫菜。迎送但持蓑。樹密人飜葉。溪淸馬踏沙。更嫌山路遠。爲汝一長嗟。</text>
<title>途中</title>,<text>千山雲氣暗。立馬役吟魂。林影隨風偃。溪聲觸石喧。逢人須問路。値雨欲尋村。興味悠然甚。還思對酒樽。</text>
<title>十七日曉吟</title>,<text>一水縈廻過寺門。未知何處是眞源。盈科自是朝東海。望道誰能見大原。落石喧聲驚醉夢。穿林靜影動吟魂。吾今到此眞瀟灑。回首風塵萬丈昏。</text>
<title>臺山</title>,<text>月精幽絶處。圓覺道場淸。日照幢幡影。風傳鐘磬聲。他應能見性。我尙未忘情。把筆題詩罷。回頭望玉京。</text>
<title>十九日曉吟二首</title>,<text>五更鐘初動。幽人夢已回。窓間松月到。枕上石泉來。出世雖無分。趨時亦不才。思歸何處是。鎭浦有漁臺。雨歇雲猶暗。山深夏尙寒。吟詩應意快。寄食得心安。月向三更靜。鍾傳萬壑殘。自知無用甚。何必更求官。</text>
<title>二十日。出月精寺。</title>,<text>江陵歸路直。行客獨長吟。馬影靑山靜。人聲綠樹深。浮生渾似夢。世事每傷心。從此當行樂。那知得至今。</text>
<title>二十一日朝吟</title>,<text>鏡浦登臺上。臨風一嘯舒。西山雲卷後。東海浪飜初。醉倒杯中物。吟看壁上書。誰能圖此景。把筆恨才疏。遠臨東海近臨湖。西塞山光滴座隅。絶景已知天下少。新詩能似古人無。千重巨浪天爲際。一色長堤草政蕪。雲霧乍開還乍合。化公應是戲迂儒。</text>
<title>連谷驛</title>,<text>一區幽僻處。連谷樹陰深。酒盡誰相勸。詩成自可吟。江山今縱意。名利昔驚心。若得長無事。重來碧海潯。</text>
<title>七月初一日</title>,<text>今年看又半。流落此桑鄕。末契將誰托。幽懷只自傷。禪窓山色近。客枕雨聲長。乞米煩親舊。謀生策最良。</text>
<title>初二日</title>,<text>秋霖仍不絶。早起獨微吟。身與浮雲遠。愁隨積雨深。學士頻問字。禪老卽知音。亦足消光景。難忘戀主心。</text>
<title>初三日</title>,<text>此身江海一虛舟。來往隨風不自由。畢竟吾知天數在。山齋寂寂又新秋。</text>
<title>初四日</title>,<text>昭代身仍竄。荒村境更幽。四山群木合。中谷小溪流。戀主終難已。思親豈易休。濡毫題拙句。吾道政悠悠。</text>
<title>初六日。寄呈韓州李，金兩判事。</title>,<text>又向明時作逐臣。常山田舍四無隣。扶筇盡日行仍住。獻策今年舊更新。茂樹蟬聲聞更急。橫塘鳥影見來頻。明知寒暑循環事。已有淸藏與故人。竟日無人至。虛堂獨自吟。新詩三首寫。濁酒數杯斟。雲影橫靑嶂。溪聲動隔林。低頭知有命。豈是上天心。</text>
<title>余於六月初吉。離松都到長湍。侍湯藥有日矣。當月旣望。憲司以前事再封章。逐老親於嶺南。與予從之。及到驪江。聞門下府亦上狀論及僕罪。不敢從西踰嶺。則拜送于江上。還至郡樓。與南計定宿。明日欲行指常山。雨大作。歸甓寺留四日。乍晴。卽來陰竹。雨又大作。天民水漲不可渡。留五日。移農所又留四日。察訪，監郡皆與僕素善舊。而監郡卽上舍同年也。談笑從容。如在順境。今月初二日臺吏踵來。蓋將置余于常山也。雨又適晴。明日。與臺吏遂來于此。今已十餘日矣。自七夕以後絶不作詩。客中之情。似難傾寫矣。於是哦成數首。以志吾懶。十四日也。</title>,<text>客裏開懷只有詩。茫然今日愧吾癡。秋風半夜吹庭樹。回首思親意苦悲。</text>
<title>二十日。近絶不作詩。聞南先生行李在淸。</title>,<text>驪江江上幸相逢。夜話仍聞曉寺鐘。旌旆何時臨鎭邑。煎茶更欲暫從容。</text>
<title>八月二十日夜吟</title>,<text>蟲聲不絶曉鷄鳴。夜起無端笑此生。盛代事君如合道。當時從衆豈干名。山靑地僻心供寂。露白天高氣共淸。耿耿思親頻不寐。吟來八句偶然成。</text>
<title>九月初四曰</title>,<text>霜落川原菊已芳。客中佳節近重陽。携壺準擬登高去。極目浮雲俯視鄕。松都柳巷有高岡。忽憶年前獻壽觴。今日分離誰所使。擧頭時復仰蒼蒼。</text>
<title>初五日</title>,<text>聖朝爲客慣。佳節別人頻。紅樹秋光老。靑山日色新。一身渾似夢。萬事只傷神。敎授今何似。憐余意最眞。</text>
<title>九日</title>,<text>今歲重陽雨氣昏。書生客裏政關門。天心自古非難識。世事如今未易言。溪上赤楓低兩岸。樹間黃菊濕孤村。快晴更欲登高去。回望長安倒一樽。</text>
<title>卽事</title>,<text>座主高樓倚。門生薄暮回。淹留驚節換。寂寞喜人來。新月雲間隱。幽花樹底開。從今須覓句。秋興日悠哉。</text>
<title>初六日</title>,<text>古寺居僧少。空房逐客留。蟲聲悲半夜。蟬噪苦新秋。釀酒雖無瓮。看書幸有樓。疲僮回幾日。矯首思悠悠。</text>
<title>初八日。到禪元留兒讀書。與兩禪翁偕。</title>,<text>古寺依山靜。今朝並馬尋。侵窓新竹影。當路翠松陰。養老緣恩重。留兒爲愛深。誰云儒釋異。半醉共長吟。</text>
<title>十一日失馬</title>,<text>禍福焉知失馬翁。吾今獨立仰蒼穹。人間萬事非難料。擬向淸時學老農。</text>
<title>十六日。斯文金君自鷄林來訪。</title>,<text>斯文應亦衆。誠意似君稀。遠訪仍携酒。初欣便誦詩。新秋溪水落。薄晚嶺雲飛。出戶還相別。重來定幾時。</text>
<title>十八日</title>,<text>客裏聞斯事。茫然默不言。廢興元有數。出處獨離群。送日唯頹筆。逢人欲置樽。西隣餘隙地。隨分設柴門。</text>
<title>二十二日</title>,<text>白日高樓半脫衣。謫中疏懶似吾稀。悠然又得新詩句。望見閑雲映翠微。</text>
<title>在鎭州</title>,<text>東峯日上照窓紅。盥櫛看書訓小童。寂寂性情聊自檢。依依身世與誰同。天高萬古臨頭上。親老三更入夢中。不有遠公頻進酒。邇來無計慰飄蓬。</text>
<title>無題二首</title>,<text>晚起東牕白。高吟思渺然。光榮曾掌試。學術敢希賢。放赦思明主。分離愧壯年。抽毫題拙句。頭上有蒼天。麟齋憑几後。魯谷入門初。對面論新事。低頭讀古書。頻聞市有虎。肯歎食無魚。友道同雲雨。吾徒足毀譽。</text>
<title>守歲吟</title>,<text>馬邑有狂生。流落轉豪放。立志一何高。直到羲皇上。去年蛟龍城。俯視列峯嶂。孤吟旅館中。燈華明紙帳。今年黃驪郡。坐看江水漾。靜嘯禪窓畔。梅蘂照屛障。名利足沈浮。古今同俯仰。二年離親側。五內苦悽愴。到處每淹留。痛飮那少讓。適値齊心日。但與僧相向。春來如有酒。肯怕招人謗。</text>
<title>初五日</title>,<text>日入天昏雨點斜。艱難始得到村家。思親鬢上三莖雪。戀主心中一寸霞。富貴從來多反覆。功名自是足驕奢。高吟忘却泥途險。欲臥時鞭鳴馬撾。</text>
<title>初七日。赴常山鄕會。</title>,<text>今年人日好。身世尙飄飄。分外參高會。吟餘謝聖朝。月低雲自卷。春動雪初消。爛熳還騎馬。寧嫌道里遙。</text>
<title>初十日</title>,<text>獨坐茅齋靜。無人覺往來。吾生聊爾耳。歲事亦悠哉。月下琴三尺。花前酒一杯。何當與朋好。相對好懷開。</text>
<title>韓左尹來訪。二首。</title>,<text>昨日題詩寄。今朝入郭來。江山收宿霧。庭宇絶纖埃。但得吟詩句。無因賖酒醅。煩君頻見訪。懷抱向誰開。忽忽三更坐。悠悠百歲情。風聲疏壁冷。月影半牕明。學問迷三省。功名誤一生。思親心更切。何日離淸城。</text>
<title>冬至</title>,<text>冬至陽初復。南留歲欲終。閉關知聖訓。進表見臣忠。雲盡天光碧。風微日色紅。善端誰自養。深愧未成功。</text>
<title>寄呈鄕校諸生乞筆</title>,<text>欲寫新詩寄故人。摧頹毛穎已藏身。請君須送如杠者。餘力猶堪靜塞塵。自予遭放逐。人皆掉臂而背馳。相從者唯敗筆一二枚耳。今又失之。壹結之情。將與誰而輸寫哉。吟得絶句。以竹枝爲筆而書之。以示諸生。蓋欲得新筆也。諸生皆無答也。太守李公聞其詩。卽以筆一枚墨一丁紙一卷付回人而送之。其愛予也豈直筆之相從而已哉。予亦自是當得不背馳者矣。雖然。鉛槧微功。豈能有補於風化哉。適足以招毀謗而已。仍以志之。</text>
