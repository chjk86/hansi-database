<title>黃鍾賦</title>,<text>粤邃古之初兮。寂無名兮無聲。七竅瞢瞢爲混沌兮。目孰睇而耳孰聆。二者儀呈而分割兮。重乎濁而輕乎淸。雷風交盪而發舒兮。自然之韻生。於是流鍾乎三百羽蟲之長兮。婉婉文離兮則乃轟訇。詗世德之光赫兮。雄雌噦噦乎其鳴。遡三畫之權輿兮。未嘗不爲藍於律法。緬惟軒轅之妙獨造兮。超太昊而窮制作。聞嗈嗈於阿閣兮。聽瑩乎氣母之吹噓。入臣倫于嶰之谷兮。于以獲琅玕之淸虛。製出樂器曰黃鍾兮。斡乾元之資始。陽固朕玄鼠而旺靑虎兮。宜聲配于天一位也。然則長寸九而圍九分兮。曷知錯之營營。夫天數凝一而漸進兮。至于九而老成。累分積寸之不僭兮。實八百而零什。集氣機而闔闢兮。分派委於燥濕。相生錯乎正變兮。五六根括而環旋。信律呂之大極兮。一陰一陽焉舛其後先。故時而陽兮冬之中。百昌是戶兮魁天功。象而君兮人所宗。尊無兩大兮卑不攻。聲濁兮行之土。數首兮音之宮。吹焉而靡律不應。候之而有氣必叶。量演五兮于父于母。事做萬兮伊管伊轄。此聖人探天地之和。以寓夫無窮之理兮。歷帝二王三而不易。夫何樂移於龜蒙兮。世襲訛而異說庚庚。彼曺劉之荒駁兮。正聲晦蝕而窒明。古法崩裂於開皇兮。弘農布衣兮其如樂何。嘵嘵乎通典禮疏之鬪靡兮。慨二子之穿穴自多。仰觀夫建隆皇祐之治際兮。議亦瘠駁於諸賢。況崇宣黥涅之無稽兮。不可以語律之大全。咄哉夔也。黃祗克諧誰聞。三分兮膠加。損益兮無文。商剛而擊宮兮。陵君之端萌。徼而衝角兮。殘甿之心盈。神人兮易和。衡權兮奚平。目周兮天之下。瓦釜兮長爲雷。黃鍾壞棄兮。埋沒塵埃。乃爲倡曰。明明帝心。寔黃鍾兮。推心上之黃鍾兮。製律中之黃鍾。心非帝心。孰折衷兮。昧者不知。徵諸律兮。聖人有作。採吾說兮。</text>
<title>登泰山小天下賦</title>,<text>井蛙不可以語海兮。甕鷄何足以知天。拘居偏而習成兮。非稟有之誠然。況吾靈於萬物兮。又豈二蟲之區區。痛睇聽之孤束兮。耳若障而目若塗。思憑危而敞余貽兮。一盪陋而殫奇。岱宗帝拔而截截兮。臣妾衆山以處夷。積翠分蘸於黃河兮。崇椒高刺乎重霄。仰面幾千萬丈兮。藤骨蚪屈而示橋。三尺斷筇就冒垂堂兮。攀冢首而逍遙。挺鶻超鵠不能出吾上兮。雲煙餴餾於趾脚。豈曰天之高高兮。金烏咫尺而扣翼。表獨立兮山之上。卷方輿於瞬息。洋洋四海可頫而唾之兮。九坑兮堵中物。冀，兗靑，徐蝨竄於襞積兮。雖離婁其莫能分。嵎峓燕代眞贅疣兮。時出滅於尺雲。楊荊小於塊凸兮。江淮細於杯決。秦關入水兮蹄涔。禹貢名山兮蟻垤。南北窮霜露之所墜兮。東西極日月之出入。遠則蠻封戎聚。近則侯邦列國。大則千雉百雉。小則三里七里。或若案上之飣餖。或若着面之黑痣。或若枯棋之列方罫。或若礨空之泛大澤。十九代帝王之疆理兮。若坐靜室撫圖畫之歷歷。孰云九州之弘博兮。收來一日而不足。彼費脛於周跡兮。窮十霜而或逸。若夫擧秋毫而記大兮。異子休之詭軼。子休之學兮。豈吾之學也。小天下而不有兮。聞夫子之宏廓。夫子之目兮。亦吾之目也。揖精神於無言兮。索氣象於彷彿。恢胸襟而盡納八荒兮。襲餘飆而躑躅。身非昔我兮。怳然有獲。右眼嵬乎扶桑兮。左眼橫乎若木。衡霍不得以岢岌兮。洞庭巨野之瀰漫兮。亦一汚洫。頫下土之茫茫兮。掛半目而未足芥也。抑茲嶺之峻嶔兮。拓銀海以增大者乎。傍有大人先生。聞言詰之曰。子徒知山之大。不知吾道之大也。夫天能覆而不能載也。地能載而不能覆也。載天之所不載。而覆地之所不覆兮。道之極於溥也。山能高而不能深也。水能深而不能高也。深山之所不深。而高水之所不高兮。道之入於毫也。此則天地乃吾道中之一物。而泰山又一物中之芥子棗葉也。胸中旣有此道。而天地爲吾胸中之一大塊。則吾之胸中。不知幾泰山之巍嶪也。然則泰山不敢爲大兮。而況小於泰山者乎。縱不胸喘吻焮。徘徊白雲之巓兮。茅茨之下申申床褥。可以知天下一彈丸也。伊子輿之評確兮。信在此而不在彼。吾將携子而探討兮。邀東門之夫子。</text>
<title>擬自悼賦 幷序</title>,<text>昔。班婕妤賦自悼。蓋班災聯嬰褓。感弘秋扇。其爲悼最。然予比班又慘焉。余早失怙。學於兄。兄又逝。及癸亥冬。哭女。往年夏。哭女與男。冬又哭妻。噫。自戊申至丙寅歲。未再周。而茲禍及六之酷。雖曰脩短有分劑。猶恐已作之召。而自反不獲。敍懷著賦。配班之後。閔余生之艱頓兮。夫何天命之不純。曩承規於面墻兮。遵庭敎之諄諄。歲黃猿之孟陬兮。罪上通而降酷。幸棘心之未枯兮。循凱風之長育。從伯氏以北學兮。當宣陵之初陟。寄澤宮而忝養兮。覩春月之再肭。累司馬而擢錄兮。慰倚閭於鶴髮。里閈稱其有子兮。謬云三珠之復出。曁黃駒之徂暑兮。秋飆忽折其連枝。縱強寬其哭震兮。實潛痛乎孤嫠。念衰門之釁崇兮。愍余蹤之惸危。歌杖杜於道周兮。勢孑孑其疇依。猶竭力於稽古兮。綿日月以不敢衰。涉詩書之園林兮。拮芬艶以咀嚼。處婁憲而不嚬兮。敢遑遑於封殖。登邦選于南宮兮。汚桂籍以賤名。摛春暉於堂萱兮。有庭荊之欣榮。玷鷺班以蹩躠兮。懷柳下之遺直。惡雕樸以騰華兮。全純素而內植。果齟齬於世軌兮。雷群咻於耳側。揖旣戇而步癡兮。無時俗之嫵媚。孰能奪其至拙兮。眷授余以巧智。山豈無蕨薇之甘脆兮。養不肖之殘軀。幼之學兮壯而行。招前靈以竝驅。誓不矯余之初度兮。依洙泗之矩矱。歷宦途之九折兮。恇怖襞爲身疾。風雨瞢瞢乎甲子兮。百草盡變而無芳。區區蕭艾固不足誅兮。唉芷蘭之宂長。采洲若與僻芷兮。芳誾誾其撑袖。覽霜雪之貿貿兮。撫篁松之特秀。登周道而儃徊兮。靳神天之錫吉。痛疫魅之闖闖兮。競鼓牙而呥舌。漫毒涎於瓦璋兮。魂相踵而飄騰。裁卜子之沈悲兮。殉達軌於延陵。喜吾夫婦之無恙兮。歌谷風之育鞠。曰裔儒跧伏於蓬蒿兮。資章句以彍跡。乃強顏而久竊位兮。今六變其涼燠。內揣分而實逾兮。媿妨能於裔列。食君之祿圖豐弘兮。非余心之汲汲。睇荷洞之濔迤兮。有數間之破屋。況負郭之尙存兮。非凶歲不失饘粥。願遂麋鹿之恒性兮。白首相保於丘壑。侍慈闈以奉養兮。飽吾力之菽粟。計實勤而不究兮。忽怪夢之凶謁。徵斷絃之曷休兮。悟永抛乎琴瑟。瞻歲躔之未周兮。蟾馭轉其氷轂。廿九年眞一瞥兮。委環佩其若遺。悼幽蹤之日逖兮。號無聞而招不知。雖圓厚之久長兮。痛更覿之何時。疚余中之酸楚兮。銜衮衮之情悲。抱遺雛於膝上兮。淚浪浪其交頤。洞房䵝昧以塵凝兮。風徐徐以振帷幄。闢綺疏以喟息兮。邈聲容之不可接。逗春雨於園梅兮。存精神之彷彿。時曖曃其曭㬒兮。曜靈俄而西沒。情涫沸以若炊兮。慘潘懷之忳鬱。噫。福善禍淫。理又玄玄。彼何人斯。心似涌泉。恣睢旴以貪饕兮。汹欲海之無津。反有俱存之慶兮。冒白日以驕人。天胡使我。早紆何怙之慽。彼何人斯。行騈鬼蜮。外雖寬而內深兮。幽毒弩以潛射。反有無故之樂兮。裕飮食以望腹。天胡使我。忙隕哭昆之淚。有人於此。圮族而傷類。鴒原不見其急難兮。葛藟徒聞其終遠。安富尊榮兮。能育胞胎之蔓。天胡使我。頻因東野之厄。有人於此。穢義衊德。患失之靡所不至兮。紾兄臂以奪食。戴冠曳履兮。能享偕老之福。天胡使我。忽鼓子休之盆。信蒼高之難諶兮。中閔瞀而煩冤。吉與凶固不自謀兮。又何必問夫鄭詹。塊獨處而無聊兮。百憂芸芸其來添。系曰。有母無父。身苦孤兮噫。人皆有兄。我獨無兮噫。三兒登幽。塚半蕪兮噫。妻又繼逝。不可呼兮噫。我罪伊何。罹此虞兮噫。</text>
<title>止石歌</title>,<text>浩浩永平江。巨石盤回洑。入漫幾尺尋。見者纔丈足。長鯨振鬐起。大鵬褰咮浴。跪伏旁趨附。或婢而或僕。下其魚龍家。上也鸕鶿屋。雲霧喜冥蓊。造化鍾奇特。浪舂不磨堅。囷闊孰搖腹。繞波蔚藍團。測深蔓難續。形模怪經過。詭殊千古獨。立馬究厥初。擬發醢鷄惑。氣母孕坤滓。卵播甚麤酷。媧皇嗣庖帝。鬼神鍊五色。補缺繼日夜。雷電功程督。一片落隨風。浩蕩東海曲。浮漂汩潏內。猶人去失族。鯀子脛無毛。天一定四隩。向來同梗汎。乃止江之目。名豈以此得。水經漏荒服。官家據爲窟。網罟利密數。</text>
<title>希剛相公奉使京師。昌世在潭州。遙贈三十三韻。希剛。李琴齋長坤。</title>,<text>仲尼魯大夫。季札吳公子。飄飄離下邦。入近天王所。三緘採厚箴。大樂傳盡美。所得出常途。實但非銜使。我具兩眼者。更不睹如此。典刑猶有存。悠悠撫遐軌。希剛聖賢徒。不紆苟靑紫。效造拔凡汚。擬作善人紀。尙友追古先。充腸咀書史。或抽牛弩臂。屹若長城峙。安危將相才。九萬脫泥滓。朝正選專對。物議推李氏。欣然豈憚遠。拜命駕不竢。孟冬日之吉。京師幾千里。保州過鴨綠。玄莬窮西鄙。遼城聞鶴語。令威討未死。半洋訪義窟。倘酹五百士。漁陽帶遺臭。至今滔滔水。感慨燕趙風。陵遲見遷毀。草蔓望諸墓。興哀在續誄。居庸抗秦關。金湯俯萬祀。走集梯且航。遶羶奔螻蟻。呀呀奉天門。宮觀參差是。垂衣高帝孫。一統孰奸宄。腹心壯朝廷。廟謀協經理。春仗想頒朔。黃麻演詔紙。隨班漢衣冠。穆穆顏有喜。天子重東藩。寵錫定無比。延陵與闕里。古今同一揆。夫何韓安國。騁術用摩揣。括囊携圖書。有能謗薏苡。故人繫嶠南。多病歌芣苡。將詩代面目。眽眽情何已。</text>
<title>宣傳官契軸</title>,<text>國家設宣傳。武西之淸秩。簡選極其精。才非甲則乙。實員準入卦。兼官配十日。分番直大內。形名掌機密。皆學萬人敵。區區謝刀筆。翼衛者又倍。間以文士匹。矯矯龍與虎。氣意何茁茁。竝生君子國。事主同委質。肝膽非楚越。偕入又偕出。睨彼陛楯郞。眇然是螾蛭。慫釰擁寶座。高步靑雲秩。常棣孰過之。契固甚膠漆。莫伏馬陵弩。庾尹乃法律。僞爲於言笑。鬼神窺心術。有過各互謁。去若髮施櫛。得善勉相嗜。甘甜必如蜜。交道全與否。畢竟凶或吉。漢庭賣友者。千載加斧鑕。</text>
<title>奉酬石川 林億齡大樹 韻</title>,<text>秋毫亦非細。太山亦非巨。巨細出於名。無名乃其母。獨立嘯宇宙。白雲空去去。灼灼者蓁蓁。英華沒平楚。惜春屬何人。謳吟苦李杜。豈如齊物翁。逍遙大春樹。余思在蒼洲。三山何處有。願言解簪紱。昧昧謝揚著。同心絶世無。呀然莫吾子。樓上射明者。招禍由腐鼠。所以七賢輩。但傾竹林酒。孟氏貴養氣。此氣何時沮。携君問夫子。遵彼洙泗渚。碩果幸不食。拾之收我莒。</text>
<title>和適菴韻。前者鄭生。傳疊八詩。多故未答。今時及之。故少發於數句云。適菴。曺叔奮伸。</title>,<text>久食忠州飯。已見蕪田園。南望金陵叟。淸風懷也繁。好士世無人。買絲繡平原。爛看輕薄子。雲雨隨覆翻。鄭生自南來。八詩仍動魂。此邦乃都會。迎將遞蹄轓。月嶽借爲豆。金江添作樽。擾擾闕相答。招怨桃源村。再附十一韻。漢魏披軒軒。稽首謝不敏。更寄潛夫論。</text>
<title>八音歌。遺張檢詳玉，鄭翰林萬鍾。</title>,<text>金母拍手笑。蟠桃千遍華。石梁海不駕。人間空鮑車。絲聲哀以怨。客愁知多少。竹勿頌瑟僩。鳩莫歌窈窕。匏尊閱世故。死合爲麴神。土纍幾彭祖。不見長生人。革車三百兩。願盡輸酒姑。木瓢酌饕餐。仰天呼嗚嗚。金人本不言。三緘豈徒哉。石羊立蓬窠。聖凡同枯骸。絲非千匀紐。強引者莫量。竹葉可自晦。達士終發狂。匏繫且不惡。賤生於無用。土梗貴乘旱。遇潦還自訟。革罷百年恨。一生堪長醺。木雁擇處之。往問逍遙君。</text>
<title>藥名體。遺張檢詳玉子剛父。</title>,<text>寄生於茲世。畢竟螻蟻骴。山林安之所。逍遙甘遂意。故園屬當歸。不待秋風起。百草霜旣下。六雪已覆地。如何白頭翁。泯默食文字。堂堂張景陽。磊硌有遠志。前胡巧相違。空灑天涯淚。區區非附子。白絲隨染異。</text>
<title>古風十韻</title>,<text>雄虺闖我左。老梟窺我右。兩頭蟠我前。九尾踆我後。四凶處之蕃。一身眇然小。眞由地勢痺。毒物萃不少。赤蟻大如駒。飛蜂或似鵠。巨細雖別科。施害則同酷。此間最難宅。騷魂等秋蓬。巫陽在寥廓。虎關何蒙蒙。起立發浩嘆。鳥雀猶酸悲。巡簷繼以歌。行路亦遲遲。</text>
<title>送星山李進士入國學</title>,<text>爲水不爲海。安得凌天波。爲土不爲山。未免牛羊坡。丈夫厭淺痺。立志如鑿龍。用力學問間。矻矻求大宗。星山李氏子。軒輊非常儔。身雖圈一邦。曠懷橫九州。乃翁諟醇儒。祭酒推虞庠。斥去滿籝金。却遺書幾箱。漢家有韋賢。父子俱明經。孔云畏後生。豈貴年華靑。富人厚積財。百用無不給。貧者瘠其有。朝夕且告急。不見韓子書。漑根以勉人。莫揠宋人苗。須斲齊扁輪。文章與經術。一本寧二途。由源自達流。聖賢存規模。去去赴東學。子眞得所歸。請言東學制。細聽無我違。尊經起在北。大成面陽高。明倫正當中。祈祈多白袍。</text>
<title>客況無聊。偶成古風二十五韻。錄似崔詞伯子眞。兼簡和之求和。</title>,<text>悞持魏王瓠。濩落於茲世。熟讀問服篇。日斜庚子際。君門洞呀呀。不敢裁薜荔。朅來公卿閒。未蒙一言惠。長撫倚天劍。太山若毫細。往旣萬萬古。來又隔千歲。七尺贅大塊。汎汎舟不繫。詩書揖聖賢。眷密三生契。孤驅坦䦱途。徑蹊茅盡剃。眞有容堅臣。豈無勛華帝。萋菶高岡柯。朝露何泥泥。夷猶終南下。願賡卷阿製。江津溔滅圻。招招孰予濟。靑春白日昇。雲鎖蘼蕪渚。美人忽以遠。黃昏愁決眥。瓊枝不可詒。更樹百晦蕙。邂逅城南公。東京才子裔。蚪蚪附脩鯤。美盻回靑睇。慷慨讎風騷。快哉撤氛翳。玉缸瀉似泉。許盪埃塻沴。醉拈扛鼎筆。文瀾簸溶㵝。珠貝散闌干。鯨鰌狂莫制。鬼物膽盡裂。兒隊駭若猘。仲旁張軍。詞鋒且愈銳。我勞擊布鼓。雷門非所逮。</text>
<title>和尹亨仲求題申元亮墨竹韻 亨仲。尹橘亭▒。</title>,<text>皇天有老眼。此君霾海塵。豈不一眷閔。於焉遣高人。醉哦墨竹賦。滿目淇園春。南土賤霜碧。斬伐無長身。籬腰束直節。爨下燒勁神。靈川所憤痛。拂箋移天眞。子孫蕃且象。種種幅幅新。遙然文與可。邂逅如隔晨。橘亭得之喜。暗結虛心親。自茲廢屈頌。萬寶難爲珍。</text>
<title>國家倣古制。置牧場於諸路。皆在洋中。每三歲遣朝臣。點閱其數。籍以藏之太僕。今年秋。星山李孝叔甫受是命。巡湖南右界。入海島逾半月。吾州之別乘愼斯立。以監牧隨行。備言菅蒯之危。遂作古風一首。粗敍其事。仰慰征懷。仍求和敎。</title>,<text>大麓舜不迷。黃龍禹豈驚。聖人有定操。蹈險如由庚。李侯金閨彥。高挹姚姒英。上以輔明主。下以樹令名。衆星有北斗。衆鳥有鵷鵬。漢使覓天馬。飄飄啓南征。沙苑渺炎洲。遠搜房星精。危檣拂朱雀。鼇背靑縱橫。適遇大鵬徙。溟波激三更。雪嶽湧坐隅。颶威摧珠纓。先生寄笑傲。緬懷二聖行。宗愨是小豎。長風劍吷聲。叱咤伏狂螭。鞭笞逐奔鯨。百怪盡遁跡。萬里俄澄淸。挺身南海中。壯氣高崢嶸。孰云爲物最。一杯輸雙明。怯夫臥吐沫。睥睨眞蚊蝱。至信出縣水。聖言垂千齡。莫道誇心膽。以彼求平生。超入雲錦屯。昂首皆悲鳴。一一採龍種。天廏從此盈。無復至神骨。飢立嚙枯苹。王事且旣濟。煙雲收橐贏。衰病徒凝佇。數月不出城。一片井蛙天。形影何惸惸。將以遺遠者。江皐搴杜蘅。縣。一本作懸。</text>
<title>奉和石川韻。容非正韻。敢改之。</title>,<text>我亦宋玉徒。風懷大王雄。蘭臺坐超忽。胡爲乎泥中。明月且按劍。嫫母寧惱公。去去披薜荔。雨雪迷故山。倘有同心子。采芝於其間。錦城誰云樂。街頭多毒螫。龍蛇不可擾。蝎蜥生坐榻。窮亦不須送。貧亦不須逐。退將復脩初。數頃食吾力。寶鏡墮江底。濁浪霾光瑩。松聲颯然至。中霄奏古磬。石川有佳士。投詩助發興。門前無荷蕢。俗耳那解聽。霄。一本作宵。</text>
<title>送祖煕入山。用孟浩韻。</title>,<text>仙山望縹緲。東溟半沈翠。隨風萬里雲。飛行先人至。夢登毗盧峯。茫茫撫一氣。時有喬松曹。借乘鶴一騎。冉冉過帝居。閶闔扣沖邃。九虎忽叫怒。驚墜卽宵寐。豈非夙所慕。神遊討秀異。煕也往觀之。來自寶林寺。欲從不可得。附耳以微意。方期采藥去。火急解綬棄。</text>
<title>奉和適菴</title>,<text>七年見佳詩。故人情如何。高聲一再讀。起舞堪婆娑。又從鎭海軍。湖霜衰鬢多。少睡守短夜。漏板驚蝦蟆。此物奚爲至。珩瑀穿復羅。千金不足重。永言終靡他。有緘自東來。疾於凌雲翰。受者吾舊僚。却又憑驛官。君子遠行役。久失夫婦歡。如得塞外耗。慰到蘭蕙肝。何方快施鏟。削平嶺路難。尋君無蔽礙。坦坦我車安。</text>
<title>詮次兒問答。奉酬適菴婦言篇。</title>,<text>兒問東園蔬。勝此西江魚。求魚必蹈險。豈有濡足蔬。二物審取舍。利害信異閭。答云汝言辯。孟子或不如。臨江魚敢睨。平地尋園居。六籍盡束閣。新翻種蔬書。兒問天何故。於物亦加禍。赤蠹鐫桂皮。白蛾飛橘菓。彼無心受之。未聞叫坎坷。答云汝達理。懷沙者計左。人苟蘊貞明。任他水與火。上帝公之主。未必私毒我。兒問翁無罪。如何黜王所。名聲日仆滅。疵謫必播著。追隨漸遁叛。孤雁若失侶。答云汝未知。州使亦顯署。推移附炎群。雲聚散於嶼。衆咻不足驚。正路吾叱馭。兒問適菴叟。紉扈果何服。鄭重眷吾翁。珠什幾枉辱。不肖窺一斑。薰然得私穀。答云非常人。嗜好唯可欲。靑氈無長物。風月擁書屋。從今汝嚴事。分契必彌篤。兒問海鉅物。附地悅就下。人胡將一稊。爭上欲波瀉。不問河中鬼。啾啾慕大雅。答云此說狂。可與談草野。莫誦宦路頭。詬怒奚獨捨。適叟眞自會。他日往告也。</text>
<title>賞梅</title>,<text>我憤淡墨落素屛。雲昏玉色終不晴。萬里閱樹到山中。氷雪生面何分明。炯炯光芒照心鏡。十載塵襟慙近映。幻化誕妄罪畫師。拜此眞身自發興。性本愛梅任蓬飄。遠探庾嶺窮南條。老聃西行適戎狄。況被兄也相招邀。洛陽城東萬箇李。天爲富貴全林畀。雖近王家不足着。鑽核門前競持似。淸標結盟寂寞濱。玉立亭亭蘸漣漪。平生心賞忽此諧。脈脈無言誰得知。憺然忘歸迷出處。逡巡索笑和調度。逋仙已去放翁亡。千古空傳宋生賦。披荒訪幽若欣迎。起送暗香非無情。四海無人嘆猶吾。向來白眼今爲靑。箕山穎水謾回首。借作高人對擧酒。風來且怯一點飛。有笛莫吹聊袖手。着。一本作看。</text>
<title>夾谷悼三歌</title>,<text>憶昔與君爲夫婦。期以百齡同白首。書生計活太酸寒。炊扊翦髻墮窮臼。一朝釋褐喜稍康。就食京華共升斗。提携歸來舊枌社。怪底直星丁陽九。春風律谷忽罷暖。洞房幽幽鎖閉久。相思明月不見人。短分偏傷晉陽柳。嗚呼一歌兮歌最苦。脈脈我懷君知否。兩箇好女生參差。用桃靧面知淑姬。去年且喜得岐嶷。襁褓人稱麒麟兒。蒼蒼不遺目前去。夫何旣與還奪之。荒陵纍纍母子同。宰木瑟瑟西風吹。嗚呼再歌兮歌裂竹。獨向殘燈晨已移。嗟君此別何忙忙。泉重路阻不可尋。遺得呱呱傍我耳。慇懃拊摩長欽欽。飢當呼食渴覓飮。晝必同盂昏共衾。惸惸無母汝何恃。徹夜不寐沾余襟。嗚呼三歌兮歌激烈。五更杜宇山正深。</text>
<title>秋病嘆</title>,<text>天不畀我以一能。獨予多愁兼衆疾。世上才藝掉臂步。冷笑謳吟老蝸室。雖然名也集猜謗。二者於身誰送嫉。牣裹紫金餌入神。何況樽盂望芬苾。甲第紛紛茅蓋頭。俯仰且度百年日。君不見杜陵拾遺翁。詩書滿腹終飢跌。</text>
<title>奉和欽之詩</title>,<text>金皇勇跨白於莬。雲旂撇捩蘸厚地。山城疏雨度脩篁。秋涼瑟瑟啼窓紙。娟娟美人幾隔水。贈靑玉案憑信使。合作君王窈窕妃。有底絶代虛老彼。玉纖幾回彈朱絲。陽春白雪輕下里。指點蓬萊渺何許。鼇波不借乘赤鯉。世惱便入蛾眉嚬。春風秦虢桃花騎。心旂搖來定蔑辰。霞裾月佩塵埃裏。堅貞結習在歲寒。充腸且采瓊芝膩。笑殺姑蘇落越舸。十年等閑君恩醉。蔑疑幾</text>
<title>和欽之先生季子益恂韻 欽詩。有薦細膩語。故詩中微發其意。</title>,<text>深山巨澤龍蛇蕃。釋氏抱送光映地。十五翩翩富文史。揮毫鮫淚凝滿紙。詩句搜來造化窟。分明鬼神困驅使。天縱之聖畏後生。況我區區豈易彼。代隼秋雛毛盡赤。驥子早已無萬里。人間實少萬金產。學術又跨趨庭鯉。大科終能拾異等。才名直出班散騎。吾家於此媿生豚。累月妄置鞭笞裏。老形已具人所違。沾泥絮肯著細膩。書籍欲付王公孫。首回壺山愁若醉。</text>
<title>啓彥至昌平。再馳箋。卽書十韻爲答。</title>,<text>昌平兩緘及老夫。綿州萬里汗血駒。美人娟娟隔一水。脈脈不語非須臾。筆彈錦瑟五十絃。折楊不敢聒座隅。楚地開拓闊無垠。瀟湘洞庭相縈紆。黿鼉蛟龍曁魚鼈。往往出沒幽在輸。安得白雲以爲颿。勇擢蘭舟馬若驅。造物細兒猜老健。散遣百恙圖身孤。何況時鍾門痛騈。北堂灑淚連朝晡。萊衣酸慘帶愁悼。罷斷吟哦硯墨枯。行潦倒盡溝澮虛。向來著力徒區區。知君囊有黃昏湯。倘乞一滴許我蘇。</text>
<title>錦江謠</title>,<text>錦江之水流彎環。詢于且樂盍往觀。方舟汎汎駕秋風。十里海門寬復寬。芳尊酌我發淸狂。俛仰古今聊徜徉。王建樓船下天南。鐵原王氣風凄涼。靑絲白馬誰家子。虎踞完山一片地。那知老奸敗赤壁。終啓松京五百祀。故壘蕭蕭何處尋。時時夜月秋猿吟。我逢四海爲家日。無事搴芳沿碧潯。沈沙折戟不須磨。但添酒籌窮年華。身世風前短焰燈。是非聒聒汚池蛙。古今。一作本今古。</text>
<title>錦江吟</title>,<text>徐棹蘭舟隨所之。白蘋洲上與佳期。始離木浦行將遠。纔到鸕巖去復遲。秋日燥昭如闕里。暮江平淡似陶詩。客懷憭慄終難遣。羌笛夫何作意吹。小舟簫鼓聒巖根。湫底神姦怒不言。莫喜隨波甘就下。且謀回棹必窮源。網投沙窟潛魚駭。舷戛蘭枝夕露飜。歸路好燒千萬炬。丁當鍾漏出譙門。</text>
<title>驪江長短歌。贈玄穆上人歸彌勒寺。</title>,<text>驪之江水浩浩。千古萬古長不枯。北流同爲漢江波。終南積翠鬱崛中。盤紆窮源必蹋五臺椒臺陵縹緲濊國之隅。我不如中江鷗從波泛泛往來乎須臾。去年辛巳一之日。翰林唐給事史聯鑣來上都。新天子卽位奉天殿。武皇大弓遺鼎湖。賦七子觀鄭志。列國交騁猶爲此規模。況今文明天朝。誦詩三百者頒詔殷太師文獻區。王與相相謀。不擇內外前選才學徒。中原駭汗丞驛召。寒沙白草驪江江上驅。是時天晴暖似春。波帖不興藍光十里看平鋪。林間白塔迥出八十丈。蕊珠殿閣軒稜觚。彷彿楓橋仰見寒山寺。繫纜柳根仍踟蹰。入門老僧手執雉尾帚。淨掃禪房薦用蒲。木盤茶果造次示私款。因說東臺淸景殊。相携徐步覓蘭徑。首訪古碑七尺嶐龜趺。陶牧文章聞天下。風雨吹磨黃繭幼婦苔半蕪。移筇繞塔又三匝。累甓十層唐突羲和烏。臨江靠臺抵黃昏。西望蒼茫官樹三萬株。炊煙冉冉生處白。暮帆欲落嗷嘈皆賈胡。英陵隔雲不可睹。翁仲呑冤依然泣瞑途。健陵之孫太宗子。赫赫海東堯舜尊訏謨。沒世不忘信古人。稽首遙拜三歎增於戲。俄頃月出山漸多。南飛魏鵲可憐寒影孤。歸濤過艫兩轟轟。此時未有陶謝風月誰枝梧。魂骸冷慄柰予衰病何。促回丈室呼竹鑪。燒酒半鍾謀就寐。鈴舌楚楚激激還不諛。明朝留別七字句。到今夢裏彷彿三金軀。天棘江蓮每在想。再窺不果塵事常攣拘。穆也昨日膜拜庭中請上謁。陞堂敍闊顏敷腴。落彩蒙伽利。動幾紀。空寂學道心得刳。仲將墨法且傳妙。往往用此見邀於吾儒。挽置州司刮燈煙。劑出一點之漆燻我尖頭奴。迢迢結夏赴神勒。曉汲淸江松花香飯調相濡。出牧遷轉二州空畫蛇。吾民不肥吾貌癯細。索根源亦不得。問著吾師猶然笑云非同趨。驪之江水浩浩。短舸尋汝隨輕鳧。</text>
<title>題李晉州兄弟榮親圖</title>,<text>斑衣且作悅親具。況此釋褐穿錦袍。存者以宴歿者祭。推恩所生均寵褒。龍駒蟬嫣指李孫。大小二難俱儁髦。東堂郤桂擢兩枝。靑雲發軔車已膏。一朝捧檄下嶺海。魯衛連城常棣高。魚軒大家往來穩。怡愉不識南征勞。昨日春官上啓目。門下奉敎申地曹。遙賜榮筵古康州。九重聖澤傾滔滔。鳳鳴朱樓壓城敞。紫霞萬甕釃仙醪。陸海狼籍物其備。刲羊擊豕將空牢。白幕扶雲覆廣庭。半千歌舞森週遭。彩棚㟮兀移造化。三山彷彿浮金鼇。是時淸和屬夏官。初柳冥冥迷塹壕。雁行袍笏擁雙蓋。宮花獵獵飜隨䬞。依然放榜金門廻。丫童百隊聲呀嘈。優人散落奏伎倆。來觀九里奔波濤。夫人自慶懷抱中。做得兩箇名世豪。津津色笑擧壽杯。鶴髮炯炯顏如桃。頭流拱翠飛瑞氣。靑鶴仙人環羽旄。鼂鼓逢逢幾通雷。鯤絃鐵撥轟檀槽。抑六龍首頓羲轡。窮歡已到棲鴉號。聞者不量才品殊。累月笞兒還怨咷。人間勝事不可泯。丹靑忽落秋兔毫。菁川夜夜鬼神泣。文物江山無一毛。傳家科第是靑氈。雲仍興感承風騷。</text>
<title>明淸歌</title>,<text>病夫跧蒿蓬。塵翳深濛濛。此物痼目耳。目何由明耳何聰。至明天有月。至淸天有風。有時値良宵。策杖遶門東。耳也得其淸。目也得其明。淸乎洗耳兮耳去垢。咸桑沓奏能渾聲。明乎刮目兮目無眯。離鴟萬里形模呈。嗚呼。人皆兩目且兩耳。視聞有八茲快貞。赤壁得者未必嗇。區區不過誇聲色。豈似安樂窩中叟。天心水面超相索。</text>
<title>草蕪徑歌</title>,<text>吾心大天地。磅礴六合表。天地小吾心。盡圈方寸妙。吾心豈不大。天地豈不小。人間孰不失赤子。救之大人少。回首叫勛華。鳳去九霄孔孟杳。門外蕭蕭草蕪徑。齊山濯赤秋稍稍。南坊北里夢作場。四顧茫茫夜未曉。狂歌一拊絃。淸吹颯爽聲林杪。</text>
<title>送權質正景信父隨聖節使如京師行</title>,<text>華嶽秋光遠拱萬壽山。閶闔天門開咫尺。君王稽首金鏡節。扶桑曉旭心抗赤。白晳何人隨使者。南曹員外權景信。暫疊綵服辭具慶。西風萬里凌鳥迅。平生刺刺等醢鷄。擧足已蹴醫巫閭。荊軻山南須駐馬。黃金臺下須停車。一杯一弔慷慨魂。一杯一賀招賢王。卸鞍脩容玉河館。奉天殿前龔蹌趨。天子高皇八世孫。雨露偏我詩書地。胸中衮衮足萬卷。搴此往質眞能事。濟濟朝廷是雁海。淵源豈乏雲谷子。但將六籍參性理。莫喫吏語與譯釋。君不見盆城博雅金季雲。得依程愈傳小學。又不見麗人尊重楊龜山。宋史特書談至今。延吳入聘採陶唐。聖人且記三緘箴。金陵貨寶列帝肆。鄙夫過之咸朶頤。往往黃昏潛抱布。久矣唾輕於有知。人心好惡太逕廷。可憐義利紛晦明。嗟君秉執非草草。孚尹旁達鍾山貞。磨亦不磷涅不緇。畢竟不墜幺麽科。歸來正値遼城雪。處處厭聽黃竹歌。病夫孤負子長游。盤跚不出蛙窞臼。安得兩腋生羽翰。凌九天兮頫九有。</text>
<title>宣川紫石硯歌</title>,<text>金成之出鎭義州。得宣川紫石硯。梅竹交根。制極工。因南學諭趎。幷詩以寄。當時在艱棘。不可吟韻。不果報。卒喪還朝。則成之又按鎭南。宣城石工手握昆吾刀。夜沒萬丈碧玉寒。隱隱如聞地下哭。刳出千年赤龍肝。龍饞饞食丹砂肉。腥血未醨頑復頑。磨刀琢削天爲驚。排空列星落斑斑。風漪瑟瑟含秋色。泉眼納納天池寬。琅玕渭骨補精彩。交帶大庾春前信。金聲玉德配君子。六丁將過龍灣鎭。龍灣將軍拔劍奪。紫氣漫空霹靂震。婆律香水百過洗。玉露曉瀉銀蟾蜍。春薰松麝玄雲起。鴨江晝昏無日車。將軍生怯疑怪物。什襲萬里遙示余。鳳山居士再拜受。珍重不下金錯刀。銅雀斷瓦忽無顏。寬刓孔硯猶爭高。呼爲唾面待乾客。遲鈍不數輕銳曹。</text>
<title>苦熱行。弘文館月課。</title>,<text>九虎扴關下嚴詔。炎帝稽首承赤符。鞭奔燭龍抗莫制。鬱攸回祿朋挾軥。驅雲爲炭爇不盡。六合橐鑰噓洪爐。箕伯折慄閉竅竇。扶桑曉葉焦未蘇。三足金烏渴欲死。亭午飮啄銀潢枯。層氷亦融凍鼠爛。喘殺吳牛眞須臾。琅玕半燒鳳凰實。敲埃蓊束騏驎途。王孫肯保小山叢。河上漫瀉袁公壺。百萬褦襶叫甑甗。逝濯安得傾五湖。老子無方劑雪丸。東走有似廬陵歐。暘華慘烈腸內蒸。索涼尺紈非良圖。漢宮玉露偏衛霍。蘄筠孰許寧吾軀。乘時侮我足蠅蝎。勇逐錯擬抽轆轤。雷霆何處空霹靂。揮汗未作秋江菰。</text>
<title>錦南贈仲野行。二十韻。</title>,<text>韓山稼牧聞天下。歐蘇異代遙相望。文章壓倒圭齋翁。劉向父子慙聯芳。楩枏杞梓世不盡。球琳琅玕相映光。仲野昆友乃苗裔。元方季方翹雁行。三尺秋水磨復磨。驥騏白日鳴軒昂。江陵移拜耽羅侯。王用玉汝非尋常。直將大膽出都門。腰下獵獵銀龜揚。鵬池眼中小似杯。黿鼉稽首修通梁。錦館秋雨發軔遲。挼莎晩菊呑別觴。佳人莫奏渭城三。離愁乙乙頻廻腸。嗟我媻姍蚪蚪窟。羨君蹈海如康莊。東取扶桑備長楫。西斬鄧林裁征航。南極老人充水手。颶母斂避蟲象藏。椒樽儻酹挐山神。三姓舊穴深榛荒。龍戶馬戶在循撫。官柑私橘休彫傷。蜒俗難馭不可急。龍蛇赤子須相將。至今欲食陸張肉。嘔呻未罷多宿創。剃疵刜弊還本醇。立談之間能更張。孰飢無食寒無裘。流徙亦共霑絮穅。鯨朝勿忘明月浦。有時詰戎巡關防。朝。一本作潮。</text>
<title>送正朝使黃同樞獻之父 大將衡之子。</title>,<text>綠眼將軍生將家。短小精悍擊霜隼。已破兵書用兵神。且誦三百酬對敏。殿前召作朝正使。燕山萬里催華軫。身携斗膽出都門。陛楯諸郞摠蛭螾。遼城十月塞草荒。初雪覆地風力緊。陰山驕子莫梗行。一鳴弓走霜折菌。義氣感激望諸陵。剛腸不搖燕趙鬒。朝廷雁海有賞音。曠古數君頗與臏。</text>
<title>古風一首二十韻</title>,<text>金龍紀歲春之初。鳳山居士遊武州。迦智高入朱雀宮。鮫人窟宅西南幽。其中迦藍有寶林。棟宇始自東京脩。風雨荒碑字半非。普照逝跡雲悠悠。同行卓犖二三子。出入危磴窮冥搜。煙霞泱漭千萬重。雷霆白日窺靈湫。老鼉盤蚪弄造化。幾番曾祝沈豪牛。豈無佽飛斬蛟劍。畏威不果還逗遛。山僧來侑白胯湯。掃蕩百年無盡愁。四壁厜㕒錦作苔。紫巖磊落披千頭。苦竹叢叢度幾霜。矮松挺挺寒颼飀。側耳不聞有鳴鳥。莫黑之烏爭飄浮。知心淵谷李和之。文彩恰恰珊瑚鉤。貪收萬像抵不廉。木客爲我吟啾啾。歸來丈室月正午。旻公炷燈回靑眸。上元明朝薦糯飯。鷄林故事因可求。無錢不辦買官酒。法庭德水猶宜抔。脚底安得生蓮花。稽拜金仙空傴僂。老醜到處人笑罵。憐渠誠意勤綢繆。春寒不可解我衣。答以荒句非琅璆。</text>
<title>題愛蓮軒</title>,<text>濂溪遺所愛。有目謾紛如。濯濯淤泥上。亭亭風雨餘。長來人折直。通處我知渠。臭味眞深會。猶須自作疏。</text>
<title>次柳主簿詠落葉韻</title>,<text>族飛迷夕看。叢韻亂宵聞。地地斑斑墜。枝枝箇箇分。人行眞鑿說。雨過亦虛云。誰管榮枯得。無心造化君。</text>
<title>述懷投淵谷</title>,<text>若箇萋萋草。王孫恨不歸。層陰恒閉晝。白日且無輝。蕪沒芝蘭畹。凄涼薜荔衣。功名付餘子。薖軸莫相違。</text>
<title>擬古</title>,<text>滴滴空階雨。空階滴徹晨。秋花卽有艶。枯葉正搖春。妾泣長思主。蟲啼底訴人。傾甁難拾水。點點鬢霜新。長。一作常。右秋玉漏冬宵永。瀌瀌雪暗晨。別衾寒出鐵。歌殿暖融春。恩冷誰溫妾。爐存借熨人。宮車聞隱隱。何所寵方新。右冬轆轤金井轉。燈盡洞房晨。草暗長門日。花明上苑春。誰將割愛刃。飜作薄情人。寒食鞦韆會。虛瞻召命新。右春離宮愁黯黯。夏夜易回晨。蒲葉無端雨。榴花別樣春。鴛鴦曾背儷。鸚鵡定讒人。何以消長日。紉針刺繡新。右夏</text>
<title>次獨秀軒韻</title>,<text>勁翠彫常後。浮紅媿早芳。晩軒明秀色。苔逕落寒光。鶴立又還暝。風吹子更香。滿園無限樹。搖落一番霜。種玉虛心契。娟娟看長成。露光和眼碧。秋韻入絃淸。客榻還相照。棋槃影獨明。至今薖軸地。新筍又生生。</text>
<title>宿洛東驛</title>,<text>少啜防寒酒。移燈鴉定棲。松悲孤館冷。月過小墻低。地主通伻問。儓人有抱携。何時罷行役。側甕灌山畦。</text>
<title>江原監司權希孟挽</title>,<text>冠玉貂行立。通神八座時。節巡靑海道。身出白雲司。寵極崇三代。賢勞竭一朞。那知蛇直歲。夜半壑舟移。特達權廉使。英聲斗以南。陽春知蕩蕩。大廈見潭潭。民獻參夫十。吾交備益三。不聞言慷慨。泉道阻容音。</text>
<title>李牧使成之甫挽詞</title>,<text>易良眞長者。人世泛虛舟。三作周常正。連爲漢牧州。靑氈猶自守。負郭不謀優。草草牛車葬。淸風凜九秋。甲子當而立。初登丙午科。素餐期伐輻。丹悃仰卷阿。柏府飛騰晩。薇垣獻納多。百年無限恨。牢落忽蓬窠。鐵硯輸螢雪。詩書幾㕮咀。桂林俄掉鞅。芸閣遂飄裾。監察朝天子。拾遺奉乘輿。孰知終齟齬。官位竟屯如。前春伽智寺。解后眼回靑。連理看常棣。飛鳴對脊鴒。共傾安範酒。同聽上方鈴。不謂都門外。西風哭縞輧。當年正月。李牧同弟正郞君。至伽智寺。安範亦携酒來。故詩中敍之。昔殿陽城考。悵蕪彭澤園。何年還舊隱。再命荷新恩。康健如平日。朝參望禁閽。一朝嬰二豎。長臥寂無言。歸葬冠山麓。遙遙海極南。庀喪看令弟。寧慼有賢男。秋月當重八。郵亭屬十三。浮休元衮衮。天地幾彭聃。鍾樓初罷漏。廞馭出西門。祖奠賓車集。哀歌薤曲喧。永辭江北國。遙向海南村。脈脈休人事。榮枯不復論。烏兒萬里客。以淚送鄕關。迢遞重原道。凄涼振鷺班。雁行秋斷絶。鸞影鏡闌殘。聖凡同黃土。征西不足觀。蘊籍由天性。風流實可人。三珠寧後勮。一桂最先詵。外帶靑礜質。中含白璧醇。可憐無善相。終不騁騏驎。蒿里千人競。聞君返故都。朅來關塞逖。飄蕩客魂孤。書劍催收匣。田園摠付孥。永抛湖海酒。愁入菊花枯。</text>
<title>次東軒韻康津</title>,<text>金陵雖小縣。形勢漢南無。石郭山因儉。湯池海不枯。入餐魚有婢。登貢木爲奴。但接元戎府。居人病召呼。因。一作仍。海氣蒸成瘴。冬溫雪欲無。潮高鯨噴薄。月小蚌憔枯。野市通蛟客。村氓雜蜒奴。夕烽城上擧。屯戍競喧呼。</text>
<title>和高宜寧 雲字彥龍。號霞川。</title>,<text>杲杲昇東旭。蒼蒼海啓晨。已回連夜雨。方盡一年春。我飽三州飯。民飢幾戶人。淹留待小滿。吾顙泚添新。臥近窓前樹。鵑聲聽到晨。少悰愁閱歲。多告病經春。飮池牛觝翠。探穴虎謀人。悔殺歸來晩。田園草鬪新。衰朽仍成懶。衙遲不及晨。一錢終謝客。千首祗收春。詩任名貪吏。形從號瘦人。倒君徵酒母。官瓮發醅新。暗解房招夜。明知牖納晨。龍蛇眞占候。禽鳥但憐春。有底尋常地。猶爲旅泊人。南平纔削跡。嘵語一番新。問獄咸平去。昏將蓐食晨。小兒言染疾。吾氣驗愆春。路榜回前驛。行謀輟僕人。醫巫交請致。憂慮自然新。默然懷耿耿。殘月照窓晨。磊落三千卷。凄涼五十春。壯心還做錯。奇數例窮人。何物凌煙上。丹靑煥揭新。</text>
<title>夢伯氏</title>,<text>伯氏。戊午秋。捐館。幽明入變炎涼。當年冬。自湖南至京師之五日。入夢。後又如是者三。豈兄弟至情。雖冥冥。猶念客路風雪故歟。一別無由近。鴒原草獨深。詩書埋幾日。翰墨到如今。遠地來和夢。寒宵重愴心。江南還萬里。起坐淚盈襟。</text>
<title>金堤至扶安</title>,<text>稻花迷遠近。秋色忽孤城。蟹穴漁童立。江橋市舶停。度坡驚暮氣。聞雁愴邊聲。懶拙長違世。飄飄任遠征。</text>
<title>錦州口號</title>,<text>一區淸更邃。征靶故迍邅。嶂束看天小。雲封爽晝全。公租收檜蜜。鄕井共山田。似入桃花境。塵洿路闊千。</text>
<title>詠懷</title>,<text>衮衮環時序。孤臣淚泫然。草彌庭結昧。蝸伏壁吹涎。病怪愁相伴。名知謗又先。後求遙往軌。歸路遶林泉。</text>
<title>茅亭</title>,<text>貲不徵王錄。經營一日間。易安忻寄傲。大庇媿俱歡。味討書千卷。淸挑竹萬竿。朝朝雲出岫。脈脈對南山。一把有茅葺。百年歌哭斯。故人皆殺雁。隣舍獨烹葵。萬里風將月。孤懷酒撥詩。不求容膝外。金玉易傾危。</text>
<title>病起。初見杏花。</title>,<text>文樹花如錦。沈綿眼尙明。吾人猶落莫。此物獨光榮。計悟燕銜去。輸忙蝶觸驚。兒童日夜望。金彈翠籠擎。</text>
<title>黃鸝</title>,<text>後於金燕子。能以語驚人。柳月無端夢。梨春不分身。稻粱坼雁鶩。風雨仗精神。爲向王孫說。金丸莫割仁。</text>
<title>苦雨</title>,<text>五月中旬始。淫淫到夏窮。束薪輕斗米。寒食更東風。第棟連飢叫。官城競土功。君王建皇極。恒雨莫濛濛。</text>
<title>詠菊。次弟韻。</title>,<text>莫言秋殿殺。生意見霜叢。枉落重陽酒。元輕一逕風。文休三上覓。詩到半邊工。千古東籬興。何由屬訥翁。</text>
<title>題快心亭。時梅雨新晴。佳致愈呈。府尹李先生世貞置酒。同諸賢就席。酒半口號。</title>,<text>湖城淸絶地。樽酒偶然同。山潤前宵雨。溪搖半日風。客心長折北。雲勢又移東。落景聞村杵。傷懷久轉蓬。</text>
<title>復和彥龍</title>,<text>殘年淸不寐。白髮理當晨。心折橫空劍。顏摧滿鏡春。何邊堆往日。餘咎競來人。更索吟中債。風光錦外新。淸齋賓出日。夜短易呈晨。客思饒憂世。詩情費惜春。碧桃全結子。瞿麥半含人。自幸身康健。今年又食新。仲尼爲日照。長夜忽開晨。未斬詩書澤。同酣禮樂春。膠庠參課席。棫樸助成人。木鐸昌吾道。能令士習新。</text>
<title>和彥龍</title>,<text>錦館蘇佳會。歌鍾閱十晨。競彈金縷曲。爭唱玉樓春。山簡風流守。昌黎博雅人。坦然傾底蘊。懽緖日抽新。碧幔圍琪樹。庭除露滴晨。披懷丁勝日。吐語逼芳春。敗意嫌餘子。輸眞喜可人。瓊瑤收載篋。暈屋瑞華新。忽乖榮與衛。神藥點淸晨。風氣俄隨汗。靈臺便發春。待朝敷上座。持酒謝騷人。勿謂衙深閉。都忘客感新。</text>
<title>錦江吟</title>,<text>前村漁未歸。半䦱松下扉。遊人興盡返。靑山銜落暉。洞簫莫輕弄。恐起潛蛟蜚。江靈縱饒我。才慙陳去非。</text>
<title>次適菴韻。時適老自北而南。</title>,<text>適叟金陵客。歸心日夜催。歲殘江北雪。春動嶺南梅。無極加朝飯。中原醉臘杯。賦詩橫槊健。輕賤魏王才。無極驛名。</text>
<title>宿幽谷驛。察訪吳世翼。歸京城未還。</title>,<text>黃昏幽谷館。下馬上東軒。月欲遷喬木。梅方笑短垣。有懷搔白首。無主倒靑樽。數問鷄籌起。窓前進盥盆。</text>
<title>無題</title>,<text>舊識昇州路。重尋入馬碑。煮租監絶戶。包貢橘無枝。白雨秋聲顫。西風暑氣移。纍纍都護印。嫋嫋鬢邊絲。</text>
<title>送別徐直學德載父</title>,<text>蘋花敷北渚。南浦送夫君。舟向驪江月。旗穿鳥嶺雲。丙辰同進士。辛巳別斯文。若侑天涯酒。誰堪萬里分。</text>
<title>黃參軍無盡亭。次或人韻。</title>,<text>山勢庚庚北。江流衮衮東。雲煙朝暮變。風月古今同。淸曠人間少。紛囂鷺際空。滿亭無價晝。持酒謝天工。</text>
<title>中原北津。別舍弟歸關東幕。</title>,<text>江上一杯酒。送君關以東。馬亭沙磧草。人坐鶴汀風。白水流襟內。靑山落眼中。飄然分棣萼。春意幾時同。亭疑停。</text>
<title>贈正朝使金參判成之甫</title>,<text>萬里朝正使。燕山歲暮天。雲間嘉靖帝。海外駿奔賢。鳳曆重新日。龍圖再造年。歸來多所得。一一報經筵。</text>
<title>甄城。次國卿錦江韻。卿從事申相國用漑。奉國乘。藏于本府。</title>,<text>雁號南渡一天秋。江上琵琶拂遠愁。太史半酣桑落酒。佳人徐棹木蘭舟。詩中珠玉隨揮手。興裏湖山入倚樓。婉婉長離眞瑞世。琅玕充腹啜淸流。</text>
<title>墨梅竹。次弟韻。</title>,<text>淸白同棲剡曲雲。含章合是得乾文。借看淡影橫窓在。長把寒聲向渭聞。眞底精神偏得領。暗中模索解能分。詩魂最恨毫端逸。不着梅邊對竹君。</text>
<title>宿鼇山。聞杜鵑有感。</title>,<text>蛩招侶集似嘲評。帝魄秋枝款款賡。血染山花啼未盡。聲隨商韻放旋淸。故園寒食尋常聽。殘月今宵一倍驚。新恨舊愁消長處。五更悽苦答鷄鳴。</text>
<title>黃山開泰寺水鐵臼。次弟韻。</title>,<text>昔聞回首萬牛遲。今見泥沙半面欹。舂盡當年南土粟。飢氓何似見僧飢。</text>
<title>詠梅</title>,<text>靈均知已漏騷經。工巧含章盜典刑。名字世寰慙籍籍。性靈巖壑寄亭亭。調羹鼎已全生繡。染絳枝能儻保靑。千古詩魂招月下。雪邊獨立映羸形。</text>
<title>病渴。食葡萄有感。</title>,<text>安息淸甜碧玉梢。山翁持贈荷今朝。傾筠熒熒知新采。入口團團久未消。漢闕以慳金掌露。茂陵誰解馬卿痟。不將一斗龜謀虎。多謝村扉問寂寥。</text>
<title>螢火</title>,<text>雖得翩翩擬上仙。生涯同入蟪蛄年。陰陽出伏如何性。風雨維持不昧天。數點燭闌珠箔外。孤光僧定佛齋前。讀書無補仍多病。潦倒枯床思悄然。</text>
<title>宿雙峯寺。贈山中老宿。</title>,<text>撲地深雲襯馬蹄。石門歸照向凄凄。金銀佛寺雙峯下。風雨荒碑一水西。堂吼法雷僧未定。林飄殘磬月應低。此身如入廬山路。他日重尋過虎溪。</text>
<title>終南雪晴。携雲卿甫同登。雲卿。鄭湖陰士龍。</title>,<text>暉暉霽日耿雲衢。雪後樓臺當畫圖。蒼想壓城擎北嶽。練徵浮遠凸西湖。天工物色春中月。學士風流酒一壺。人世往來塵錮眼。看山今日頓昭蘇。</text>
<title>登終南。次雲卿韻。</title>,<text>晩翠娟新樹木光。三竿落日在西岡。蓬萊宮闕雲如拭。江漢帆檣草欲芳。小魯更攄夫子縕。窮途休哭步兵狂。終南是處堪乘興。莫向金華叱石羊。</text>
<title>題洗心亭</title>,<text>壬申春。蒙告經幄。覲省光州。還京道出礪良下。主倅宋先生欽。置酒餞行。淸州判官柳君沔未至。仍索韻得五十六字。簡欽之先生。漫山雨意未全消。滿壑晴雲漲似潮。一樹梨花簷外朶。數行楊柳檻前稍。客浮大白窮投轄。君酌貪泉笑盡瓢。南國百年同出處。濁河齊力瀉阿膠。稍。疑梢。</text>
<title>寄綿州柳使君沃 啓彥號石軒</title>,<text>飛騰暮景二毛侵。久侍鑾坡雨露深。乞與君王都護印。歸來將諗小臣心。山高秋月圍華錦。水落龍泉帶玉琴。鈴牒漸稀民事簡。此身猶是臥雲林。十載黃埃滿面侵。愁魔無賴入眉深。鴟夷不肯同流俗。砥柱終能一此心。勳業頻看工部鏡。峨洋長拊伯牙琴。虛聲身外媒讒謗。多病歸休訪杏林。</text>
<title>承鞫囚帖。同子容先生。駐晝于鴨綠江。求，谷兩縣。介於東西。戲賦一律。嘲谷守。</title>,<text>鶉子之南鴨綠灘。二邦分割此江山。尋常形勢乾坤遠。斟酌風流魯衛間。赤雨深秋驚落木。白沙晴日卸征鞍。三升多謝抛官米。辦得行廚水飯盤。</text>
<title>茂沃挽詞</title>,<text>雙璧文成首見稱。玉堂相繼果超騰。一心徇國規金石。蒿里今朝痛背膺。赤心同奮丙寅年。希古人能擁帝宣。拂袖不辭携義檄。堂堂忠勇薄秋天。君才齊楚我邾曹。鳴鼓猶須戰自勞。且盡薑芽攻晉帖。湖南紙價頓能高。硏討詩書擬席珍。東堂同召桂林春。金鼇山氣連無等。天不慳精我二人。風淫末疾用憂多。熏浴松州碧海波。朝夕側聽飛吉語。居然丹旐落荒坡。具慶堂前捧檄頻。君王靑瑣闕詞臣。幾人仰首看琴鶴。千里南州有脚春。三十功名四十亡。一抔之土蓋文章。連床平昔輕班尹。扶上泉臺愧范張。丘原無起未須吁。江漢東流不朽俱。安得大書龜背石。免敎同與馬醫姑。姑。可疑。曹蜍生者豈如君。妙手堪修地下文。痛哭風流今頓盡。靑氈留得付仍雲。汗血名駒更典刑。知君家業未彫零。平生不解籝金貴。却把千頭換一經。</text>
<title>秋日。寄綿州柳使君。</title>,<text>帝魄秋梢血欲乾。山城不寐夜曼曼。空庭露泫侵床潤。獨樹風嘷引月寒。言語侏離連百越。驛亭迢遞接長安。亂懷寫出憑詩句。慙媿吳郞帳下看。</text>
<title>奉酬元沖和舍弟韻 元沖。金沖菴淨。</title>,<text>高懷襞積貯謨言。滿目塵沙動魄偏。湖嶠瘴雲三百里。蓬萊靑瑣九重天。每虞駿馬趨懸圃。長擬崆峒送玉鞭。欲重朝廷須汲直。廟堂推轂在君賢。</text>
<title>題全州快心亭</title>,<text>衮衮江南五十州。樓臺未有快亭幽。翠屛數里看如峽。査段前川替入舟。白馬靑絲空醜跡。香營紫氣但靈丘。可憐祠廟尊遺像。追想歌風淚不收。</text>
<title>八陣圖</title>,<text>兵家休說渭陽符。不見夔江八陣圖。天地動搖歸指畫。鬼神蕭瑟落規模。三分海宇擎微羽。萬古孫吳叱懶夫。雄算未終星已隕。至今遺蹟截高孤。</text>
<title>效東坡四時詞</title>,<text>黃昏霫霫淸明雨。萬點落紅春欲暮。翡翠樓前兩兩飛。鴛鴦簾外雙雙度。手整金釵淚泫然。去年寒食憶秋千。可憐人事年年異。歌管南宮隔九天。五月榴花綻濃錦。碧樹蜩蟧囂午枕。鬢脚鬖髿步西廂。含風細葛涼淰淰。鳳牋戔戔寫紅心。一片紅心一轉深。自是蛾眉多薄命。人間何限白頭吟。濃。一本作穠。西風鵜鴂何太早。玉階芳華愁欲老。莫言天工生養均。朝露湛湛墻根草。坐看時物變明昏。紈扇長門幾夜冤。不向琴中彈別鶴。哀絲宛轉易消魂。天寒當晝六龍凍。鳷鵲觀前雪飄弄。上苑遙聞折竹聲。宮中美人破曉夢。粧罷衣裳捲繡幃。御爐香穗轉霏微。無端誤觸驚鸚鵡。忽被君王怒遣歸。</text>
<title>七夕律詩</title>,<text>西風碧落削成瑤。織錦宮中秋興饒。神鵲做功還草草。美人乞巧競招招。雲銷鵬界橫銀漢。月迥瓊樓下玉嬈。天地不窮君莫恨。佳期歲歲又今宵。</text>
<title>次逍遙堂浩叔韻</title>,<text>江抱東西地欲浮。蒼然東逝不堪留。秋光湛湛天和水。夜氣凄凄月滿舟。九萬自能方寸拓。逍遙何必上淸求。有時退食親魚鳥。靑眼相看夕下鷗。</text>
<title>謹次徐大諫懶亭韻</title>,<text>山從雲住勢連倫。入座秋峯碧滿巾。風定竹潭團翠暈。雨廻蘭畹浥芳塵。玉槌鶴背驚桐鬼。鵝瀉龍頭喚麴神。多病一生關藥裹。素心非是少君民。</text>
<title>題養菊堂</title>,<text>庚辰秋。江南大水。以御史行災過全州。前縣令金天章父。時罷斗米。家食數年。新構小堂。爲逍遙之所。扁曰養菊。悠然有陶令東籬之興。要余以詩文之。書近體四韻。塞其勤。嘆世靑春試鹿冠。垂天六月卷鵬摶。陶潛秪種東籬菊。楊惲休鋤一頃豌。同醉啜醨漁父酒。好脩紉佩大夫蘭。客來不唾門前地。梅外疏篁又幾竿。</text>
<title>全羅都事李弘幹寄書。詩以爲酬。兼示皇華使出節東門日。拒別酒。故及之。</title>,<text>莫說關山千萬重。空中白雁接丰容。思蓴未決張翰退。作吏還慙叔夜慵。嶺外梅花要一寄。江南驛使會相逢。皇華曾拒東門酒。却恨無由盪別胸。</text>
<title>臘梅律詩代人</title>,<text>徹骨皆眞一色醇。高花破臘數枝春。尋常京洛緇塵窟。解后山林白玉人。遲日不隨夸艶族。歲寒堪作後凋賓。可憐水帝還相苦。謨蓋吾兄散雪頻。醇。一作淳。</text>
<title>梅窓素月 以下四十八首。幷次韻。</title>,<text>橫窓玉樹壓枯莎。影落西溝綠似紗。姑射雪膚風粟徹。廣漢瑤界桂枝斜。淸明作儻如撩我。塵垢何由更做魔。到盡五更看不厭。暗芬飄颭矮甌茶。</text>
<title>竹逕淸風</title>,<text>猗猗漸逕接蘭皐。積李崇桃不敢交。強項雪霜還硬瘦。生涯煙雨更酸騷。玲瓏葉際風彌裊。泱漭梢頭月正高。無乃此君嗔醉夢。巧因靈籟送淸號。</text>
<title>日本躑躅</title>,<text>醇稟陽華海極東。春回花葉倍蒙籠。莫嫌旅泊孤根遠。須仗生成一氣同。看入老年愁隔霧。灑頻朝雨懼翻紅。如今偏種王孫宅。却憶從前出漢宮。</text>
<title>南海琅玕</title>,<text>鰌窟何年拔老根。斑斑紋縷蝕潮痕。曾隨蚌月同芒射。幾向鵬濤共轉奔。精衛怨深淪至寶。陽侯擎出貢王尊。南風作雨漫肌骨。能爲居停長玉孫。</text>
<title>翻階芍藥</title>,<text>麗質婷娟擢艾夭。蒼新曉日看英標。昭陽繡殿眞傾國。巫峽荒臺謾效妖。雨壓層紅翻夜砌。風飄數點度東橋。白頭翁被花王黜。渠作花王侍御嬌。</text>
<title>滿架薔薇</title>,<text>戎戎徧架此歸依。旭裏光騰影半扉。湛露靧饒梔子貌。東風吹動鬱金衣。似嫌朱紫時相亂。獨把黃中爲要肥。霜菊是兄君是弟。挼莎殘蕊泛春巵。</text>
<title>雪中冬柏</title>,<text>林園發發北來風。怪底春留一樹中。造化不應垂曲澤。嚴凌時復示仁功。經霜葉翦琉璃碧。傲雪花栽錦繡紅。和律漏君元耐冷。未須晨旭照曈曈。</text>
<title>春後牧丹</title>,<text>媿逐春葩落一般。南訛特立玉階間。慇懃更駐東君御。婉娩新披西子顏。龍腦繞風薰草樹。燕脂和雨蘸欄干。前身餌得丹砂肉。擬出蓬萊上界班。</text>
<title>屋角梨花</title>,<text>風日晴凝一段和。楊花無賴妬梨花。桃園蝶夢遙靑軌。屋角香魂幻玉娥。鸎曉露饛光的歷。月宵煙嚲影欹斜。騷人爲倒芳尊醉。正管殘春戀物華。</text>
<title>墻頭紅杏</title>,<text>文章活潑董林枝。款款鳴鳩喚雨時。酣爛有神暉欲燁。護隈多力霧重披。丹心獨向循墻客。靑子終輸拍手兒。寒食鼎來三月盡。及時相賞倒金巵。</text>
<title>熟睡海棠</title>,<text>芒枝剡葉播曾花。脈脈無言睡正拏。僧院笑嫣名始顯。錦城紅濕世爲家。子孫落魄三韓僻。燕趙風流百媚嘉。靑眼有緣非按劍。暝煙輕薄謾橫遮。</text>
<title>半開山茶</title>,<text>枉入喧區萬口稱。山林自性屛驕矜。蒼茫雪日春還早。縹緲霜崖契亦曾。穠萼欲連冬柏坼。凍芬偏共臘梅凝。詞人步蹀斜陽下。謖謖霏煙鎖幾層。</text>
<title>爛熳紫薇</title>,<text>花滿前階春滿堂。數杯邀此漬枯腸。東風 缺缺 分華省。落日 缺 詩練錦芳。灑灑夜寒驚宿蝶。愔愔天月晃長廊。人 缺 爛熳還無計。怕有狂風 缺 雨忙。</text>
<title>輕盈玉梅</title>,<text>雪萼娟新細雨輕。墻頭赤日更光榮。淸標庾嶺分春格。冷韻娥宮漏月馨。玉骨氷胎呈宛宛。風枝露葉張生生。山林正合明窓種。莫逐浮紅浪播名。</text>
<title>忘憂萱草</title>,<text>都房瑞草順天時。一氣鍾和擬久遲。世外不須千日酒。人間能翦百年思。黃金買賦爭消恨。楚澤紉蘭只益悲。鵜鴂莫催霜雪下。靑靑留乞永相持。</text>
<title>向日葵花</title>,<text>火爍丹葵一檻春。高標幾朶襯煙垠。鳳仙傍砌慙相伴。紅藥翻階恨未親。勤向日君無反面。喜承恩露競開脣。可憐衛律陰山北。忘是衣冠漢闕人。</text>
<title>門前楊柳</title>,<text>拂風枝線裊相摐。根骨深依后土龐。白髮詩人愁歲暮。金衣公子作藩邦。煙光媚娬纔經眼。春興胮肛忽滿腔。百舌後時花落盡。濛濛飛絮撲晴窓。</text>
<title>窓外芭蕉</title>,<text>筍拔脩莖綠數重。靑鸞展尾欲騰空。翻翻舊葉微姱表。續續新心暗蘊中。雨弄碎珠回短夢。吟挑題字惱詞宗。新涼忽卷 缺 ▣夏。玉露晨朝滿意濛。</text>
<title>煙籠翠檜</title>,<text>庭檜嶙峋老大兮。山空無樹可倫齊。秋來氣已通銀漢。雨過寒能接紫霓。螻蟻謾容根底穴。鳳凰端合葉間棲。疾風勁質寧摧衄。煙隊朝朝任晦迷。</text>
<title>映日丹楓</title>,<text>泬㵳金氣湧簾隅。霜練楓神赤玉膚。映日弄霞迷嶂峽。尋秋須杖撫柯株。珊瑚挺海眞顏面。桃李誇春是僕奴。嫋嫋西風拚一醉。衰容借酒亦回朱。</text>
<title>凌霜菊</title>,<text>淸朝傍菊久躕躇。白髮黃花爾共余。一掃繁華鶯老後。全持晩節雁賓初。金盆細瑣知收盡。霜徑幽孤怪棄餘。餐味落英懷有屈。百年交契在林廬。</text>
<title>傲雪蘭</title>,<text>恨淆閑草入華軒。標拔冬天傲雪繁。藹藹國香宜釦砌。紛紛秋艾信蕪原。丈人有行能超蕙。君子須和肯斥蓀。巖壑白雲虛日月。故應慙悔落塵喧。</text>
<title>萬年松</title>,<text>大夫松系蔓來雲。渠也分宗襲世芬。慘慄雪霜終古計。氛氳桃李暫時文。枝枝偃雨千年鐵。葉葉咷風五夜壎。貞校不關塵土雜。索詩乘月仗微醺。</text>
<title>四季花</title>,<text>四時春入數枝團。合將詩句對吟安。紅從土旺花凝血。翠戰風顚葉帶瘢。飛柳長蕉誇骨艶。擊霜挼雪駭人看。尊前浩蕩抽狂興。莫遣羲輪下嶺殘。</text>
<title>百日紅</title>,<text>一別東君倍黯然。炎靈巧絶做紅鮮。香魂轉入薰風醒。艶骨偏涵玉露姸。綠草西園矜白日。靑尊北海映初筵。最悲歲歲花相似。人事參差異去年。</text>
<title>三色桃</title>,<text>開花衮衮放靑梢。別色同榮簇簇交。毿影舞暾如自激。線香媒蝶不相抛。化工妙與連枝盛。春事休言一槩淆。懸冀鳳銜蓬嶠去。未容鸚鵒枉營巢。</text>
<title>金錢花</title>,<text>歲稔聞歌百室盈。金錢又見鑄春莖。饞看肯避和公癖。數橪虛疑漢莢輕。眞格暗衝風曉張。綺文詩閃日衙呈。主人恰有靑銅富。酤酒良宵屬玉衡。</text>
<title>玉簪花</title>,<text>儁拔眞憑造化科。人間始識有名花。弄珠漢曲臨風佩。簪玉蟾宮耐冷娥。溝水氣通涼亦重。月華淸慣練深嘉。天公乞與充庭實。桃李前頭向俗誇。</text>
<title>拒霜花</title>,<text>秋梢錦葉看深靑。雁入高空昨夜聽。霜坼紫房漫月榭。天留春艶媚山亭。籬香異品連風調。昊氣多情擁性靈。蛤蜊舜泉招酒伴。逡巡花下幾跉𨂲。</text>
<title>映山紅</title>,<text>分叢萬丈白雲層。簇發雕欄故故增。猩血染匀枝欲亞。麝臍薰徹蝶堪憑。煙生暝夕迷酡頰。露綴淸晨勝赤繒。也有六龍留日馭。春寒曾不許侵凌。</text>
<title>梔子花</title>,<text>梔林可賞不須除。白眼荊茨合遣鋤。今日草堂多顧眄。幾年雲海久遺餘。馣馣賸馥時將半。䔩䔩高花雪不如。山樹雁霜黃落盡。佇看金實映幽廬。</text>
<title>梧桐葉</title>,<text>漠漠桐陰一院傍。竹樓遮斷恣炎陽。琴枝玉削雲留載。圭葉盤圓露貯將。疏雨滴更宜鬧枕。西風吹暮莫翻霜。覆巢不解懷殘峭。千仞遙聞下鳳凰。</text>
<title>苔封怪石</title>,<text>神斤斲鑿信嶔嶇。特乞山齋好怪叟。骨瘦含秋移積翠。苔毿對霤噴微流。氤氳欲結雲嵐暝。窈窕眞開洞壑幽。醉眼朦朧天地小。香爐曉勢認能侔。叟可疑。</text>
<title>藤蔓老松</title>,<text>鐵幹輪囷景倒斜。根盤節錯鬪龍蛇。老皮剝落苔霏雨。秋蓋扶疏月漏波。喁籟曉聲調錦瑟。蔓藤霜葉染丹砂。東園紫白塵埃瞥。翠黛長留萬古柯。</text>
<title>矜秋紅杮</title>,<text>嚲梢霜實醉秋酣。回祿西風近煽炎。赤爍一城遲去景。光凝千戶礙浮嵐。垂霑玉露敷華旖。下啄紅鸞振羽毿。靈液入脣吾不厭。擬除彭怪族留三。</text>
<title>浥露黃橙</title>,<text>昔聞江橘化淮濆。今見橙根海外分。露實日烘秋罷熟。霜香風釀曉披紛。閉心守白終違俗。滋味持酸未貢君。移席不妨隨細雨。傍林鋤急破苔痕。</text>
<title>蜀葡萄</title>,<text>蔥蔥張玉蔭茅宮。茁遂元因細雨濛。脩蔓錯條龍偃蹇。小團聯顆玉醇濃。蜀方萬里移居逖。東土千齡結習融。擎出大明恩又阻。得嘗新日困泥中。</text>
<title>安石榴</title>,<text>淺短詩思賜也墻。如何錦樹惱唫芳。葉舒綠舞薰風嫩。葩綻紅凝赤帝祥。心貯走盤淵客淚。味傾澆舌蔗枝漿。極西故國無消息。漂泊東荒度幾霜。</text>
<title>盆池菡萏</title>,<text>淸斷塵游處僻隅。納交君子撫香蕖。盆江數斗寬鯨海。山雨三更鬧月珠。狂飮玉筩看象鼻。傍吟綃蓋屬詩儒。百年襞積濂溪興。晨起衣冠對洎晡。</text>
<title>假山煙嵐</title>,<text>岳麓休尋向玉泉。天敎有力轉床前。淋漓元氣熏嵐黛。錯落群峯擁褥筵。雨暗久愁瞢眼界。煙晴今快敞羲廛。一生賸辦逍遙窟。塵脚新從萬里旋。</text>
<title>琉璃石</title>,<text>圭呈角露勢森嚴。樸質淸文又自兼。星化劫灰留黮黕。鬼礱秋雨示崎巉。點頭石下科知判。抵鵲山前品或參。珍重百年藏一片。儻縫天窾竦群瞻。</text>
<title>硨琚盆</title>,<text>何人盡力蜃宮深。直百金盆薦世琛。絢練珠光明曉旭。涳濛海氣漏天陰。輸奇博物芝蘭畹。缺望馮夷蚌蛤林。寥廓鬼神窺欲取。不眠撝護發轟吟。</text>
<title>鶴唳庭松</title>,<text>百尺蒼髥不記年。飄然忽泊羽衣仙。唳淸月下秋聲壯。和籟枝間夜漏遷。聞徹九天雲勃勃。爽搖高閣客蹁蹁。明朝厭聽喧鷄鶩。強續餘音奏五絃。</text>
<title>麝眠園草</title>,<text>馴入山園似受廛。放麑仁在古人前。綠酣夢熟三春草。黃落香肥人月天。千嶂舊遊乖浪跡。一丘生事仗儒仙。胸中已割機心盡。不怕時時出我邊。</text>
<title>水上錦鷄</title>,<text>半畝塘淸萬頃湖。隨波汎汎足姁娛。堂上主人偏注意。雲間飛隼謾窺孤。閑披錦翼當暄立。亂啄春苔得食趨。出入似嫌泥滓賤。培風何日上摶扶。</text>
<title>籠中華鴿</title>,<text>翠籠隨人任卷舒。翻忘海上巧將雛。鵠鶬比翼違煙霧。粱稻謀身狎罽毹。文綵綬鷄應儷美。寵恩馴鶴亦同呼。兇貓側目流涎久。莫保家兒妄進趨。</text>
<title>木覓晴雲</title>,<text>終南翠拱紫宸宮。雲氣溶溶結渾融。時雨拽陰千嶂藹。夕陽和霽數峯籠。長添漢瑞書臺上。斷作巫精入夢中。何處戀君瞻北闕。也容風力破遮蒙。</text>
<title>仁王暮鍾</title>,<text>黃金寶界軼穹蒼。氣色王城壓市坊。鍾徹白雲來隱隱。日垂靑嶂逝堂堂。遠公豈管春消息。更點徒分夜短長。遙想山中桂花落。秋風歸路正微茫。</text>
<title>題雙峯寺</title>,<text>撲地深雲襯馬蹄。石闌顚倒路高低。金銀佛寺雙峯下。風雨荒碑一水西。黃面老禪何昧昧。白頭詞客悵棲棲。無端邂逅眞成便。不語相看月蘸溪。半生袍笏付跧蹄。不向金張面目低。南極小星雲霧裏。草堂幽圃瀼江西。風吹巾杖尋蘿徑。雨度松杉傍鶴棲。十丈東華奔走者。何如赤脚踏靑溪。跧。一作筌。</text>
<title>雙峯寺。留贈釋冏晶。</title>,<text>結夏旻公謝俗氛。松齋幸乞宿斯文。寒聲擺月唯聞水。夜氣盈庭不起雲。物外乾坤眞自若。人間蠻觸見徒紛。百年鐵脚休輕動。才出靑山路未分。</text>
<title>寄君美 洪彥邦。</title>,<text>永平邂逅數年餘。衮衮淸談勝讀書。老妓侑觴彈綠綺。主人餉客煮黃魚。春風文雅河陽令。秋雨酸寒孟浩廬。回首母山雲不見。使君何處放籃輿。</text>
<title>贈信晶</title>,<text>離合人間誰使爲。六年今日更相隨。石房解橐看前序。雲榻逢春復贈詩。風泛夕寒愁病鶴。雪留寒氣蹙幽芝。醍醐一味吾方厭。物外攀幽續許支。</text>
<title>贈江隱父</title>,<text>解后州湖三十年。一尊相笑各華巓。鵾鷄啁哳秋風裏。蘭若凄疏白露前。椒水納天明似鏡。紙川啼夕響於絃。李公村酒羅公棗。共醉黃原興欲顚。</text>
<title>京城冬至</title>,<text>一氣希微子半風。美人紅線替黃鍾。循環姤復誰眞會。欲問庖羲太上翁。</text>
<title>次唐天使皐登大平館樓韻</title>,<text>䡾䡾飛甍拂霧深。宿擔星斗壓筵臨。山撑西北穿天竇。江走東南坼地心。日下詞臣留使節。雲間鬼物駭淸吟。臘梅慰客將回笑。春意依微破沍陰。擔。疑檐。</text>
<title>次唐天使過嶺韻</title>,<text>入雲靈籟聽嗷嘈。虛土遼卑眼頓高。萬里嚴程寧訴險。一心王事沒言勞。輿夫愁鬢霜吹髮。驛馬焦身血浴毛。安得鬼斤平似削。免敎行路每忉忉。</text>
<title>次唐天使迎薰樓韻</title>,<text>遼灤迢遞隔岑樓。帝使登臨思正悠。山亦似應迎詔命。白雲危幘着尖頭。威鳳煌煌天上來。樓中回首眼大開。舜韶耳想燕山逖。西日三竿截紫堆。大可疑。</text>
<title>漢江口號</title>,<text>正使翰林修撰唐皐。副使兵科給事中史道。頒新皇帝詔。將還前一日。遊漢江。乘月入城。卽席無一句。余與魚子游。口號各一律。漢江之水綠於苔。春氣融融泄臘開。宣使樓中辭席下。夕陽鷗外放船回。一聲漁篴穿雲去。多事詩材滿眼來。壬戌未賡歸犯夜。馬蹄訇月奮晴雷。鐃鼓行兼畫角鳴。都人盡出聽華聲。雲生冠嶽白毫遠。日落來蘇靑黛橫。江爲使星寒不凍。波銜王節暝還明。辭樓更試乘舟興。有月何須列火城。</text>
<title>擬送副使鹿峯史給事道</title>,<text>星槎東泊漢江濱。擎布天王第一春。寰海恰逢嘉靖帝。朝鮮眞見駿奔臣。故園物候梅先綻。客路年華柳半嚬。歸興正飄遼塞月。擧杯無計駐征塵。</text>
<title>漢中。別金延安季愚。</title>,<text>去年輪對同承召。中使明庭拜賜觴。秋雨再逢江以外。朔風還會漢之陽。北城別酒催今夕。西海征塵邁一方。離合此生胡乃爾。主張吾欲問蒼蒼。延府古來人食海。四民多賈士全稀。潮州韓子先文學。千載詩書化不微。</text>
<title>展祖考墓 在懷德貞民驛南近</title>,<text>紫檀香氣上氤氳。悽悽精靈下白雲。翁仲老身風雨醜。豐碑枯面姓名芬。桂科似續詩書在。匏蔓栽培祖考勤。今作芮州眞晝錦。數甁官酒自明君。時同官。送酒二甁備奠。</text>
<title>山陽鄕校。贈曺學兼簡留鄕。甲寅都會儒額五十</title>,<text>白首重來今幾年。當時五十半遊仙。別監挈榼留鄕酒。堂長行杯敎授筵。安舳賦成殘短燭。子韋書罷戒歸鞭。干掫海戍初傳警。西指龍門樹欲穿。</text>
<title>登彈琴臺。次鄭承旨雲卿韻。</title>,<text>雨添新水漲龍潭。沙背崩摧一半侵。詩債滿江休準備。琴仙隨鶴可推尋。漁翁擧網驚呼雋。溪女挐舟笑墮簪。落日正酣賓主興。煙生洲渚欲平沈。原韻 鄭雲卿琴臺松蓋瞰深潭。赫日流輝不受侵。倦客登臨眞浪出。至音埋沒已難尋。方舟蕩漿來橫吹。促席飛觴見盍簪。惆悵絳唇今不見。斷雲浮世幾消沈</text>
<title>遙贈尹同樞子應甫赴京師行仍。贐小刀。</title>,<text>皇帝行天第一年。萬邦嘉靖捲妖煙。西征路繞金臺下。北面班趨瑞日邊。傾國慕華開祖席。待君浮碧繫樓船。中原滯客空回首。寄似霜刀替贈鞭。</text>
<title>次李棐仲父養老宴詩韻</title>,<text>仲前在安東。秋日。迎致兩親。集民間男女耆老。分廳開養老宴。屬詩留其事。和者亦衆。今以謁覲。自禮城還朝。過吾州。解橐示之。要余和且懇。席上效嚬。映湖樓外水如天。琴鶴淸風閱六年。袍笏長身生膝下。期頤二老出樽邊。泥塗絳縣恩波徧。歌舞鮐班喜氣連。南府至今留勝事。秋來誰復敞華筵。</text>
<title>享席。次日本國使僧太原韻。</title>,<text>徐福祠前樹欲紅。歸颿鯨驛趁金風。君王不薄交隣義。別路開尊答遠忠。</text>
<title>咸昌八景</title>,<text>表敬仲父。索可詠者八。皆以四字爲目。示地主趙君世禎。趙君擧八目。請我詩之不一再。旣敬仲之不果。而我敢爲。不近僭乎。然一一推究。題目豈無謂歟。夫月非徒玩也。所以覽虛盈。蓮非徒賞也。所以采通直。於雲知澤物之功。於春見生物之心。山望而仁得。水泛而智達。觀人煙則思業其浮戶。問戰場則必懲其殃民。敬仲之意在此不。聊粗發小敍云。東樓玩月露浴玉蟾寒滿規。樓中淸景政離離。矇矓醉眼迷留覽。錯認前溪雪漲時。南池賞蓮朶朶紅雲冒綠池。鴛鴦晝浴惜離披。芙蓉亦是王孫草。不待春風有所思。宰嶽晴雲山蘇雨滅碧叉牙。泛日晴光驀地斜。乙乙絮雲傾石竇。千弓彈出木綿華。串川尋春靑草和煙沙暖銀。輕陰漠漠水鱗鱗。浮紅無數來千澗。政是桃花三月春。陶谷暮煙冥冥十里樹浮村。落日人煙一帶昏。豚社罷來人笑語。幾家扶醉濁醪罇。孤山晩望斷峯天削玉浮圖。泱漭平蕪一頂孤。神井上椒人不到。老龍秋臥擬玄湖。儉湖秋泛湖水茫茫湖日晴。蘆花相映蓼花明。小船晩落琉璃窟。天上雲中快馬行。唐橋訪古戰血橋東苔蝕痕。大唐遺鏃到今存。空使六軍勤遠略。不圖鷄幛殺吾孫。</text>
<title>寄陶集潘公父</title>,<text>處士東都兩卷書。摠拚天味蠹書魚。翻刊不惜中原楮。象外功夫付得渠。</text>
<title>野席。贈蔡典翰紹權仲季曁姪無逸同坐。</title>,<text>松下開罇興欲顚。況逢靑眼玉堂仙。寒江颯颯入琴韻。暮樹依依生野煙。歸路嶺中飛玉駟。御香天上謝經筵。雁行聯璧庭蘭茁。山水風流媿老年。</text>
<title>城南春興</title>,<text>丹陽郡守鄭嗣宗。州判官吳滉同集。子敏齊從行。余壬申秋。以弘文應敎。親老乞外。今十二年。猶在右官。州且有望京山。故落句及之云。肩輿出郭度疏松。三月風光滿眼濃。山鳥好音如說話。野花春面似迎逢。臨溪酌酒人三四。煮雉烹鮮味再重。一十二年長在外。望京安得上孤峯。</text>
<title>謝甓寺長老贈尾扇</title>,<text>白鸞毿尾落雲中。五月江城做雪風。神勒道人遙贈我。爲遮塵土滿巾紅。</text>
<title>遊彈琴臺。次表敬仲韻。</title>,<text>孤城送客出江潯。極目蒼茫萬像侵。雙嶺二邦爭戰畢。高臺千古勝遊尋。英雄不起中原宅。詩酒聊同地上簪。借問惡灘何處是。十舟常見九舟沈。依依瞑色發寒潯。山氣玲瓏露欲侵。席罷北臺披草下。舟沿西浦抱琴尋。金灘水沸聲啾耳。月窟巖斜影拂簪。淸景被惱殊未去。參差魚鳥互飛沈。</text>
<title>金同樞世弼。結築知非川。因鏝人來附書。詩以答之。世弼字公碩。號十濟。</title>,<text>鏝手擎傳半紙書。忽聞工字出林虛。主人却媿無錢助。他日徵文起草廬。堂體如工字。故詩中云爾。憶昔橋西酌野杯。相酣不怕夜深來。重尋不盡詩材物。大麥初花小麥胎。</text>
<title>題硯滴</title>,<text>穿然兩竅玉蟾蜍。空洞中心學太虛。一轂自容三十軸。老聃元是貴無車。</text>
<title>纜舟童郞浦</title>,<text>薜荔墻頭落景遲。數間松下老龍祠。遊人舟泊西江口。撚斷吟髭鍊小詩。</text>
<title>東樓驟雨口號</title>,<text>夜雨無端行綠荷。樓中飮客止鳴鼉。跳珠細數長傾耳。一陣西風落葉多。</text>
<title>酬鄭翰林留別韻</title>,<text>江城積雨捲層霄。秋氣泠泠老火消。黃膩野秔迷眼發。綠疏溪柳對樽高。風隨舞袖如相約。山入歌筵不待招。慙恨至今持斗米。故園蕪絶負逍遙。</text>
<title>石川有答。復和。</title>,<text>老去求參雪竇禪。緋袍白馬意疏然。雁歸漢北三山暮。花發江南二月天。收蜜滿脾蜂鬧鬧。唼香濡口蝶娟娟。拾蓂靜夜庠庭客。羞與衰翁討雅篇。一念才閑是定禪。面墻何必謝紛然。深根落落波間石。元氣高高雨裏天。索臭芷蘭嘉馥郁。看華桃李醜妖娟。傳經子政無聊賴。覓紙題詩續短篇。迦智曾尋六祖禪。入林簷葍卽薰然。玄談坐聽三千偈。大劫旁搜八十天。追想玉泉春水活。可憐幽蕙露華娟。橘亭有約靈川去。慙負當年桂子篇。君家詩法大乘禪。出俗淸高語炯然。薑桂老夫勤擣臼。鳳鸞仙子快凌天。相期風雅追醇古。竝蹙齊梁擺媚娟。更向山中披薜荔。晴窓點檢白雲篇。廣文淸寂若幽禪。疏絶繁華嗜淡然。鏗瑟杏壇隨霽月。浴身沂水趁晴天。充幃世服椒芬苾。尙褧人知錦嫩娟。相就病夫殊未暇。滿囊辛苦護吟篇。夜又驚倒敗高禪。終日無言興索然。玉佩不容江北闕。銅章猶借海南天。靑春草樹煙光潤。病客髭鬚雪色娟。卅六策中求第一。歸來三逕和陶篇。時有同僚拂意。故發句喩之。要說詩書莫說禪。早知氷炭不同然。誰敎漢日初求佛。豈有周星或隱天。香火貨財終耗竭。蕊珠宮殿競鮮娟。君王最幸明吾道。底用區區復性篇。</text>
<title>用白樂天韻。卽景寄石川。</title>,<text>東風日日扇陽和。莫道鶯寒口不歌。草然王孫泣露幾。花寬帝魄笑枝多。香車油壁競巡野。靑雀黃龍蒸涉波。濟勝佳辰豈乏具。支離老病奈春何。蒸。作烝。</text>
<title>題逍遙亭</title>,<text>橫帶黃金二十春。逍遙亭起海西瀕。紅旗躍馬歸軍印。白髮懸車乞晩身。竹浦風光長泛帽。月山雲氣遠怡人。少年鳴鏑餘閑夢。漁父相邀酒一巡。舊本。西作之。竹作南。月作西。發句。一作時放漁舟擢月頻。</text>
<title>李奉事母氏挽</title>,<text>春入夭桃縟禮成。無違柔範植坤貞。掌中一箇明珠轉。天上何年紫桂榮。經歲病懷飛朔漠。夕陽秋草閉佳城。世間父子須臾事。王母同遊白玉京。</text>
<title>夜坐</title>,<text>開窓不寐到三更。誰會中心自不平。塵壅客邊衣易汚。路遙天上月空明。嗷嗷一雁鳴何急。汩汩長江去有聲。欲續南征迷所濟。因風萬里寄遐情。老去方知睡漸稀。漫宵況復墮愁圍。樓鍾殷殷如呼寐。邑犬狺狺定吠非。燈影幌羅移黯淡。曙光庭樹上熹微。詩人但怨冬之夜。不識霜更苦未歸。</text>
<title>送石川</title>,<text>錦江江口漢江頭。萬里秋風惜去留。一命九天承寵樂。三年多病滯官愁。投詩滿篋堪搜討。有月無人孰唱酬。別後最深相憶處。鳴琴橫笛廣灘舟。西樓小雨話離襟。諱値昭陵未奏琴。露竹替人垂別淚。風松藏瑟送淸音。杯盤俗事休嫌薄。金石寒盟是校深。鵷鷺舊行如問我。爲言華髮已盈簪。</text>
<title>敬次盧領事重修孝思亭韻</title>,<text>亭拂蓬蒿更出頭。故山含喜見新休。暫時風雨無端過。萬古江河不廢流。元老再脩三世業。聖恩重洽九原幽。一身堪鎭周家鼎。枉費千夫競抗浮。終焉當愼遠焉追。此道綿綿靡絶期。大孝一家傳舜慕。短章千古服周詩。心如元極無墜日。亭是虛形有毀時。形以表心遺後裔。休言假形始生思。前代思亭且勿誇。回頭着眼此江涯。豈徒純孝承門閥。世有精忠著國家。相邑尙嫌矜晝錦。東山何數領香丫。徘徊盡日非延賞。無賴春風幾樹花。休沐頻頻出國門。輕輿緩緩下漁村。蘋盤寒食三春暮。松路屯雲十里昏。南逐去年誰展墓。北來今日再開軒。江花江水何終極。聽到無聲思永存。</text>
<title>次濟州牧使所遺希剛韻</title>,<text>信字來從海外州。知公安穩戀堪收。仁恩坐卜還浮戶。淸儉仍聞減宂騶。橘柚滿園征有法。工商通道算無舟。佳聲朝夕宸闈徹。褒召寧須月卅周。耽羅南睇海洋洋。水驛人言萬里強。馬戶殫亡前値陸。龍村荒廢後遭張。民歌鴻雁何多日。士選羔羊果重望。賢相聖君高索債。問公何以稱酬償。身世浮沈付上天。百年持保此心堅。詩書伴我形非隻。魑魅窺人首亦騈。弭瘴可收千斗薏。使神那蓄一文錢。公懷與僕同歟否。狼臂遊從契已專。</text>
<title>題叔保令公四時圖小屛</title>,<text>春到山中亦一時。霫然巖壑摠回姿。全靑莫詬無顏色。小樹舒紅出短枝。人外人看人外春。石堂松院講玄眞。長身帶小東行處。蘸徑晴峯影滿巾。右春帖樹雲幽境報南訛。休說東風捲物華。紅綻綠荷千萬柄。却疑天雨寶蓮花。伏檻飛欄軼翠微。山中盾日不全暉。耽耽靜者機中事。不管人間錯是非。右夏帖窣窣西風物受刪。霜姨鬼筆畫孱顏。繁華不別春消息。絶倒層紅滿目斑。百道巖根落吼泉。琳庭蕭瑟露華鮮。羽人不是悲秋客。不讀登山臨水篇。右秋帖層巒疊嶂玉査牙。亂雪隨風幾擊磨。莫道乾坤終不老。靑山一夜髮深華。玉殿珠樓雪影寒。前溪後瀑凍成頑。無人踏破瓊瑤路。木札閑穿舊石盤。右冬帖先詠時景。後詠人物。各賦一律。合八首。每帖分書左右。左用時景。右用人物。時景書以隷書。人物書以八分。使異書體。此亦妙法也。非申芬。莫能爲之。然其取舍在公精鑑如何。吾何苟。</text>
<title>敬和成監司韻。兼柬蘇彥謙。</title>,<text>星軺幾倦海南隈。快活心懷到此開。出郭炊煙鋪樹頂。當階宿鶴立沙堆。忽催脂轄天將暮。方鍊歊椎首不回。芳草晴川傳傑句。昌寧家世盡仙才。朱闌一面俯陰隈。坐數游魚醉眼開。官馬亂嘶靑草岸。山羊高蹴白雲堆。分銅作牧仍前秩。摘露題詩亦再回。推演却驚成五律。患多今復見雄才。前溪九曲故多隈。靑峽迢迢十里開。國破頑童空醜跡。城摧鐵甕但荒堆。今逢聖代須行樂。且倒芳樽莫擬回。何況共聯陶謝手。續貂胡不竭吾才。沒身廛土落荒隈。緘鎖詩襟久未開。重到快亭除翳膜。再邀靑眼扶愁堆。溪風滿樹穿簾入。海月中天度嶺回。南去錦城三百里。不頻淸賞負高才。千巖霽後露廉隈。拄笏看山蘊盡開。白馬靑絲無虎穴。香營紫氣聳龍堆。興亡衮衮來相替。世代悠悠去不回。借問遊人能會否。荒亡風月謾夸才。廉。一作簾。</text>
<title>兵使方公。將納符漢中。適有季子登科之慶。置酒高會。卽事。遂賦近律。就奉征軒草率。</title>,<text>翛翛梅雨過孤城。驃騎營中物態生。萬竈炊煙屯虎旅。三軍令角揷霓旌。紫髥漢將橫霜槊。靑眼吳兒撫寶箏。新慶會賓傾一道。四郞榮孝續難兄。方叔超騰大雅篇。將家遺種海東壖。胸中黃石窮三昧。眼裏靑楊慣九穿。身健伏波猶躍馬。謀深充國好安邊。納符去去趨樞秩。西塞爲憂睿想懸。</text>
<title>過金山寺。贈韓判書。</title>,<text>爲問金山何處尋。海松千樹碧森森。蕭蕭落葉縈雲下。咽咽悲泉齧石吟。叉手導賓僧盡出。曲拳當殿佛高臨。金輿繡㦥陪雙入。暫借蒲團細話心。百戰經營四十年。寧知逆豎敗靑氈。叛君叛父皆由我。亡國亡身莫怨天。當日飯僧求福地。一朝爲獄覓囊饘。黃山佛宇終收骨。鮑石亭前憤始湔。</text>
<title>吳副正挽詞</title>,<text>不待文王起海荒。閩中進士更歐陽。魯無君子斯焉取。綿有先生解向方。薰染盡開書籍店。激昂皆上誦絃堂。門墻輩立靑衿弟。祖帳東風淚萬行。經中致仕有明文。且諱生年側鷺群。先退急流身欲保。盡抛閑事耳能聞。官街少着澹臺跡。里席長甘社酒醺。存順歿寧誰得似。飄風華葉謾紛紛。東京將系草廬孫。奮發宏詞榜眼尊。蹭蹬風波悲海水。逍遙魚鳥樂丘園。千株奴橘休收實。五色東苽好壅根。伯道莫嘆無似續。乘龍堪守蔡邕門。</text>
<title>南海堂</title>,<text>風送龍腥入廟庭。海天春雨正冥冥。扶胥黃木依俙見。蟲象玄螭彷彿形。報祀瘠酸慙吏惰。施功廣利仰王靈。拈香敢不殫如在。祝冊綸言儼典刑。蕙肴椒醑穆將愉。神衛煌煌駕赤虯。香火粲薰三宿裏。月星明穊五更頭。捎殘颶母天空闊。鎖斷支機海妥流。禾黍有秋從可卜。慶雲時起祝融陬。</text>
<title>太平亭。次使相韻。</title>,<text>開府新功掩後前。咄嗟華構更輪然。海門潮至石如馬。島胛雲收人竦肩。宗愨長風凌鉅浪。蓬萊夷路問群仙。盛陳伶樂魚龍舞。橫槊何妨賦錦筵。落日登臨興欲肥。斜風兩兩海漚歸。久休淘虜樓船廢。長事投壺烽火微。萬里商帆來錄續。三更畫角遠飄飛。令嚴不犯秋毫細。傍水安棲白板扉。</text>
<title>次石川韻。求辟霾香。</title>,<text>龍葵旖旎側都房。兩榻薰爐熨錦裳。官府太喧黌舍寂。做詩來乞鷓鴣香。朝坐明軒出洞房。雨中松鶴濕玄裳。㱔㱔口業詩爲課。豈要虛名萬古香。</text>
<title>中秋翫月</title>,<text>風露高寒十五蓂。曜靈何處弔淪零。老蟾捧腹緣冥上。霜兔呈身蘸水形。嘒嘒小星霾左界。霏霏香霧羃中庭。年年照得秋懷苦。滿意明朝舊典形。</text>
<title>鄭雲卿十翫堂</title>,<text>鼎津流碧玉分條。幾蘸東坡穎水標。雨後莫言泥浩蕩。本源澄澈在秋霄。右水靑石纍纍映白沙。有時衝齧聽風波。橫琴夜月增淸韻。不用丁寧擊磬歌。右石紅紫千般闔目過。數枝驚謝影橫斜。無端歲暮詩贏橐。苦被梅兄不放衙。右梅淇渭殘枝孰借栽。滿軒蒼玉映庭苔。短墻外護牛羊觸。強項寧容雪壓摧。右竹一逕寒光小五陵。蒼龍萬鬣綠層層。盤桓鶴影吟成癖。客到門前喚不應。右松紫玉莖肥白露滋。金幱梔貌大慈悲。騷人采采霜飛日。細和淵明五字詩。右菊曾於造化補玄窠。入草驚蛇不足夸。楊馬祗今同出處。玉堂收橐到天涯。右筆雪堂徒自解磨人。不解因渠學處身。知白似能全守黑。老君風韻見眞醇。右墨乾坤法器莫宜輕。寶重從今字玉卿。閑課小詩春晝永。手搖花露滴分明。右硯莫怨緇塵涅雪皮。儘敎文字黑離離。隨人舒卷猶存道。輕薄爲嘲蓋勿思。右紙</text>
<title>和橘亭韻</title>,<text>天遣騷人蟄海隈。三緘如噤不輕開。種梅軒外看成雪。養鶴階前敎啄苔。白日映懷同皎皎。長江充量共恢恢。數年阻絶淸新語。驚倒詩筒過嶺來。嶺。卽月出山。有客悲秋錦水隈。愁懷漠漠若爲開。是非雜沓黃金爍。朋友消亡白骨苔。孤憤秖憑詩裏遣。苦心時向酒邊恢。西風無限平生意。朗詠淵明歸去來。樓高五鳳幾隅隈。都在靈川方寸開。萬丈老松號夜月。千尋新竹鬪春苔。文章每辱知淸倢。壇宇相逢見曠恢。傳語寶林秋月滿。及時挑得錦囊來。</text>
<title>錦江。次使相贈悅上人韻。</title>,<text>曾宿招提七祖宮。晨鍾雲裏聽丁東。窓櫺窣窣千峯雨。松檜刁刁萬壑風。支遁許詢交旣密。江蓮天棘句難工。十年不蹋山中路。歸夢依依入夜濃。海邦多事久勞身。才出西江得欠伸。遠接旻公承碧眼。同遊召伯奉淸塵。蘋風吹棹詩將就。山月窺人興亦新。去去窮源還不得。白雲何處更尋眞。</text>
<title>奉和金同年韻</title>,<text>涼韻刀騷入玉樓。錦江風雨舞陽侯。未招雲外千年鶴。借作樽前八月秋。燒酒露壺驚細寫。綠苽氷鶴看初浮。却揮鈴牒方謀醉。鐵撥鯤絃咽不休。</text>
<title>送尹質正赴燕京</title>,<text>慶節多方賀九天。君從使者去聯翩。曲江誰獻千秋籙。東海空陳兩本箋。驛站班班曾飽眼。山川一一再吟篇。吏文質正尋常事。端取羲經問象前。太原前日見淸標。蒼鶻玲瓏下赤霄。粲粲謝家攀玉樹。飄飄仙袂過藍橋。三年別淚懷松嶽。萬里行裝赴上朝。詩代贈鞭殊鄭重。歸來好語慰蕭條。書狀前朝說數公。宋家從此重吾東。文章高妙朴參政。人物專名金侍中。君出縉雲兼御史。我將縞帶侑淸風。丹州銀錠塡燕市。天子徵求語必窮。漢朝丞相系蟬聯。平定江南將勇拳。文武家聲今不墜。功名世業要相肩。詩書端的修初服。忠信提携赴遠天。流落錦南乖餞席。九回腸處淚漣漣。</text>
<title>別席。率賦近律一首。就奉崔都事漢中行。</title>,<text>照人氷玉聳孤標。寒入淸霄奮皁鵰。紉佩茝蘭薰醜俗。眝襟風月鎭浮澆。夜蛩喞喞愁同訴。霜葉騷騷思共飄。苽熟召還官序促。却催飛馹過東橋。</text>
<title>次重九韻</title>,<text>陽九從來競祓災。達人求福不曾回。龍山弔古繁華去。栗里傷懷令節來。裛露掇英香入手。開樽邀客席連槐。長天唳雁酸騷骨。散盡淸愁濁酒杯。</text>
<title>宿延豐安阜驛。魚太守出廚迎慰。</title>,<text>燈似迎賓急吐花。主人携酒勞征車。氷中銀鯽供腥膾。雪下當歸拔白芽。淸韻有松如勸醉。古音無瑟莫興嗟。龍潭何處多奇事。三月春深看物華。</text>
<title>壁路在聞慶南。前臨大江百丈。</title>,<text>誰鑿山腰開此庚。蛇橫斗折勢欹傾。旋巖繹繹雲中去。蘸水依依江底行。人力謾勞將士補。神功難辦下鎊平。回車復路眞良策。利捷紛紛不憚征。</text>
<title>宿達城</title>,<text>千章老木挾官街。古府潭潭敞館齋。饔手看賓調米豉。廏人數馬剉蒿稭。斜風去鳥蒼茫野。落日歸雲窈窕崖。覓句未成山月出。淸光款款照幽懷。</text>
<title>宿道州</title>,<text>官舍高低隨地宜。靑山爲郭不城池。果園有栗三千樹。花塢無梅一兩枝。獨夜館賓吟徹曉。多情墻月照穿帷。壯心欲斬鯨鯢首。長劍腰間撫陸離。</text>
<title>次嶺南樓韻</title>,<text>客到嶺梅初發天。嘉平之後上元前。春生畫鼓雷千面。詩會靑山日半邊。漁艇載分籠渚月。官羊踏破羃坡煙。形羸心壯凌淸曠。驅使乾坤入醉筵。西湖萬里隔吳天。綠浪東西忽墮前。天上玉樓身坐處。海中鼇極眼窮邊。江魚慣聽靑娥瑟。城樹恒燻錦燭煙。度嶺謾愁深涉險。平生經賞摠塵筵。</text>
<title>嶺南樓席上。贈右兵使煕之甫。</title>,<text>名樓稀會對銀缾。話榻前山眼共靑。欲寫百年無限意。老無佳句響玲玲。腰下淋漓雙寶刀。將軍豪氣欲凌霄。莫嫌到處鏗絃奏。邊靜塵霾舊戰袍。海內堂堂知己人。山陽曾撫病床身。至今枕上浪然淚。猶在當時拭面巾。</text>
<title>黃獻之到金灘皮玉家。送大家入漢。患痢索燒酒。題三絶。幷寄。</title>,<text>急足傳君江上書。仍知暴瀉患中虛。官缾携滿秋空露。殺盡河魚腹裏蛆。皮玉家前灘水平。將雛烏鵲弄新晴。慈航西下驪江口。沙檻孤眠奈別情。大麥初黃小麥華。西江樂事打紅鯊。還慙告病連朝臥。不敢蘭舟載酒過。</text>
<title>次咸昌東軒韻</title>,<text>久坐仍聞罷午鷄。墻陰半側畫欄西。松花穩下露猶濕。柳絮交飛鸎亂啼。人散月華垂屋角。夜深雲氣宿榱題。明朝更試征途險。鳥嶺攙天路不低。</text>
<title>述懷</title>,<text>憔悴中原忽四年。故園歸興日悠然。架書欠主新魚出。墻筍尋人舊壁穿。廚傳不堪筋力內。帽餳應落物論邊。芭蕉葉大蕪菁長。月滿前川理釣船。</text>
<title>李翰林覯母氏挽</title>,<text>溫惠徽聲著自笄。秉心聞善輒思齊。苦蔘熊膽徵賢母。雜佩鷄鳴配令妻。淸壼牝貞嚴內外。照隣馨德洽東西。風駒昨夜賓天駃。石鏡埋邊雪日低。</text>
<title>端午日偶題 麥熟當乙</title>,<text>菖陽滿酌客中杯。夏五忻迎令節來。度隴薰風催麥熟。行林小雨欲黃梅。鞦韆廣陌昇仙索。蜥蜴深宮落膽灰。追憶玉堂曾忝賜。赤瑛盤裏火櫻堆。荷葉初生帖小杯。太原端午五番來。蘭湯暫試驚吹雪。蒲酒纔傾恨漉梅。陰闖地中隨月魄。陽消天上逐蘆灰。輪廻時序人將老。無盡愁塵累幾堆。</text>
<title>寄希剛相公</title>,<text>鑄成大硏。以備磨藥之具。公嘗去驪江別莊。歸昌寧之日。作送檀月驛。庭有石標。刻云天復。相誥唐昭宗年號。老冶山鑪鑄大硏。凹池半月範初弦。憑君欲劑長生藥。携向頭流問鶴仙。祐蔓岡頭祐蔓堂。亭亭獨立白鷗傍。主人已厭江魚膾。山外園瓠割玉瓤。檀月相逢話別難。石標天復把杯看。夢魂夜夜多方便。飛度關山不識艱。</text>
<title>長吉有詩。問余投檄之期。必以杪秋。卽答其韻。長吉。李灘叟延慶。</title>,<text>北客中原歲月流。天南故國夢炎洲。玉粳老口慙長俸。銀帶頏腰僭久舟。難擿吏姦心見闇。未拚民隱鬢知憂。管絃日廢聲寒澁。禾黍人言不穫秋。今年旱甚。不熟。城外長江碧玉流。芳菲杜若亂汀洲。西風遺此騷人褋。明月橫他赤壁舟。千古英雄何處弔。百年身世等閑憂。推擠不去衰顏厚。廣李之孫決菊秋。</text>
<title>長吉携家就龍仁。詩以慰之。</title>,<text>廣陽之後續家聲。曾入瑤池十二城。駒犢轅中斯脫軛。鳶魚機底合思誠。屋頭嶺月詩難廢。窓外江波夢易驚。今歲凶荒圻采甚。龍村就食豈謀明。</text>
<title>送正朝使</title>,<text>朝廷大禮。乃在正會。故國家必選重臣爲之使。今年秋。金相公明通父。以司寇亞卿拜是命。將於十月之吉日。赴京師。因金翰林之行。附手書幷唐箋二張。索詩懇懇。余於簿領之煩苦。斷吟唇久矣。律澁甚。如寒竽之無聲矣。然不可苟辭。勉掇荒拙。以塞匀望。敢居贈言者之列乎。天子高皇幾葉孫。四年新化遍東藩。吾王述職修侯度。正朔頒春奉帝軒。丹鳳闕中綸命出。白雲司裏貳卿尊。送行西郭叢軺鞅。湖采無端阻別罇。蘿葍山人見主稱。文章冕紱世相承。長身束帶三韓傑。上价騰裝十月氷。玉帛多方要趣會。樓臺萬里莫頻登。春來白嶽平安信。且可江南驛使憑。遠相金濤。在高麗。以蘿葍山人見稱於玄陵。八站之東地勢分。醫巫積翠落遼雲。平生刺刺羞男子。此日悤悤謁大君。山海帝關高嵽嵲。灤河胡水細紛紜。奉天門下鏘鳴佩。試看車書混軌文。玉軚雲旗入九天。觀周恰似昔人賢。胸中衮衮詩三百。馬上茫茫路九千。華表方昇新漢日。長城不見舊秦煙。久聞八景饒燕土。收拾吟囊播海堧。</text>
<title>卽席。送金翰林。</title>,<text>風打朝雲極力刪。欲披秋色慰離顏。霜姨昨夜丹靑筆。畫出詩邊錦繡山。男兒到處卽爲家。況復中原富物華。莫唱驪駒驚別恨。銜杯正好泛黃花。</text>
<title>秋興</title>,<text>回極浮浮不可留。碧葩迢遞泬㵳秋。辭巢往燕前霜退。將子賓鴻趁稻謀。炎海故園荒九菊。漢江官渡繫孤舟。殘燈半壁愁無賴。窓外姮娥捧玉鉤。英雄如鳥不曾留。身後虛名電掣秋。醒屈誤疑漁父策。醉劉終拒婦人謀。靑天白日捫鵬背。杯水坳堂唾芥舟。飛過十洲追鳳侶。釣鼇須用月爲鉤。</text>
<title>送鄭翰林罷官南歸。近體。</title>,<text>快士如君海內無。平生讓與一頭輸。三年筆橐趨天陛。萬里詩囊落海隅。風送斷蓬根本地。雪驚鳴雁稻粱區。驛亭二十休言遠。無等山前是故都。我南君北向相違。南北終同喜不微。卯酉少閑疏會話。風塵多故又分飛。邇來頻作天涯別。相識從看眼裏稀。携影鷺行慙白髮。媕娿猶未解朝衣。</text>
<title>次困菴韻</title>,<text>祥白困菴先生。前月初九。爲迎板輿。往山陽。傷於客寒。忽發狂熱。腸若抱炭。頭痛如裂。魂魄恍惚。人事不記。幾入不諱。俗醫用野人乾汁治之。又施出汗藥。至七日。熱氣沮屈。精神稍蘇。二十二日。扶舁還治所。但元眞耗敗。脚力軟澁。內下瘀血如注。閉衙請告調保。自昨始知食味。喜甚。今又承奉瓊琚。怳然沈痾頓去。故力疾和之。然必不類詩爾。日者。永平落落相分。追憾之至。橡屑檜蜜。多謝。老銜都護將羸兵。近幸鯨瀾自不驚。直待涼飆南嶽動。頭流一覽衆山靑。得不爲驩失不悲。眞知世與我相遺。信陵豪貴竟黃土。萬戶何如千首詩。夫子莫擎龍虎鼎。至仁應是壽人丹。虛窓不語看周易。六月光陰歲半闌。飄飄一撥孫公興。擬入天台度石橋。足未彍風身未翰。塵深枯榻雨蕭蕭。不八十洲空濁世。茲生無路脫讒譏。蒼蠅衮衮飛無數。白璧成冤爽舊輝。窈窕龍潭深洞府。山中仙藥想方華。縣齋似水無機事。馴鹿階前臥白沙。聞道草堂雲雨句。只誅輕薄好相渝。酈生賣友今何有。憑仗金蘭保不虞。橡實蜂膏山閣惠。欣然作餌手和調。萱堂一薦空盤盌。至味還輕上界桃。無事讀書松桂前。故人官況信翛然。雕菰爲寄撑腸具。且卷龍村蚌蛤田。資身五斗非男子。早晩寬閑我亦耕。風月一天隨處足。不妨詩酒遣殘生。</text>
<title>奉和和之贈權子醇。七言短律。</title>,<text>錦南行色歸徠晩。無等山西五柳春。蔬糲莫嫌居計拙。金蘭終仗處心醉。有書萬卷家還富。栽竹千竿興不貧。疏懶目深違世態。共君堪作耦耕人。鳳山居士懶衣冠。車馬寥寥絶往還。淵谷故人忻一過。訥齋春事似相關。軟蔥新剝抽纖手。舊釀初釃瀉碧瀾。得醉忘愁眞著便。肯將薖軸別途干。</text>
<title>和申元亮</title>,<text>駝駱山前傾蓋時。霫然相契意懸垂。琴樽會晤還無便。海嶠分飄各有悲。禪榻勝遊同打酒。謫窓能事邈詒詩。永言不寐看淸範。留月梅花最上枝。春半招邀渡數溪。寶林伽智白雲迷。班荊舊面深風雨。織錦新詩積斐萋。膜拜院僧頭地搶。昏中星斗尾簷低。連宵軟話能多少。黯黯離襟尙帶悽。異等大科盛玉堂。如何韋布落炎方。騰蛟起鳳詞宗筆。紫電靑霜武庫槍。壯膽更高鵬鶚際。淸懷偏厲竹篁傍。橘亭十幅吾驚撫。詩畫依稀舊姓王。知非已度衛蘧年。潦倒何由侍講筵。遷轉二州朞六內。入司宣䆃品三邊。多君用力滋蘭畹。媿我無功食楮田。南望汭陽江上柳。不聞鸎曲意酸然。三月入洛故云。</text>
<title>復疊前韻。示石川。</title>,<text>官居何異小林禪。恬淡前頭養浩然。今世與違從白髮。古人相後望靑天。朝暾照檻紅深麗。露篠含窓翠愈娟。危坐不言誰更會。拔籤時復閱陳篇。宦心疏薄已參禪。韓魏相看亦欿然。虛辱寵恩三出牧。第將行止一聽天。休令鴆鳥爲媒理。且任瑤臺鬪巧娟。怡悅隴雲多勝事。翦燈曾綴乞歸篇。早識麒麟寶誌禪。君家二妙絶超然。馬群不省千金鹿。雕路猶寬萬里天。珠玉在傍形穢陋。文章驚俗語淸娟。詩盟暮節慙同契。義好無忘伐木篇。造道深求一味禪。衣裁薜荔思翛然。湘君極浦迷春草。山鬼幽篁閉洞天。吹去參差煙皎皎。采來三秀露娟娟。些兒心事無人解。自讀長沙問服篇。</text>
<title>次子美韻</title>,<text>無他斷斷少人知。曾結幽蘭遺所思。春到江湖和遠夢。雲重宮闕渺佳期。梅前獨立天將暮。月下孤吟夜欲移。腸斷此時垂寸寸。眼中標格展淸詩。行止巫咸未必知。莫懷椒糈費遐思。名兼吏隱人誰信。身任浮沈我不期。風際斷蓬相輾轉。江中輕舸互推移。靑燈半壁回春夢。臥誦瓊奴驛柱詩。</text>
<title>再酬高韻。詞竭義盡。磨馬踏跡。未出新奇。借托物象。強編荒茅。仰博粲然。回文體。</title>,<text>紅玉琢成雕彩鳳。曲環連瑣約人依。東樓月下方搥玦。密誓前頭落葉飛。右連環涼月踏階寒襲足。鳳文蹂處舞反脣。堂塵染後凌波斷。物舊懷悲黛入顰。右步襪疏菱紫縷盤成彩。白月秋波玉霧叢。虛影照愁還半破。撫頻空匣曉生風。右銅鏡明珠點綴星頭凸。片段黃金出水寒。晴日映光斜寶髻。股分能合更心團。右金釵</text>
<title>次梅月堂四時絶句。回文體。</title>,<text>紅綻幾枝花熠熠。綠垂千線柳依依。東墻麗日晴光轉。後院歌吟好鳥飛。涼借扇風微纚纚。井寒分玉漬枯唇。堂堂影密槐繁葉。日燒紅榴絳面皴。疏影晩林靑脫葉。碧天江雁叫蘆叢。虛軒客裏漫漫夜。鬢雪添邊颯颯風。明轉暗窓松打雪。凍溪西榭竹號寒。晴雲海曲龍蟠伏。臘逼梅房小結團。</text>
<title>次和順東軒韻</title>,<text>官墻低短接村籬。人采松苓斸舊脂。將子玄熊懸遠樹。挾雌華雉過前墀。石田地僻秋常晩。雲榭峯喬月苦遲。蒼玉瀉庭淹亦可。攀援何必小山枝。前村日出照雲籬。門外征車轄復脂。竹裏晩鵑聞客路。天涯衰淚灑官墀。短疏兩鬢秋霜重。遷轉三州歲月遲。沈想故園多手植。幼梅高大過墻枝。</text>
<title>次靈巖東軒韻</title>,<text>懷古臨軒感慨多。老奸遺臭德津涯。東風借便周郞炬。天意催亡漢賊家。往事茫茫空海月。啼禽磔磔幾春花。幸逢聖代無兵革。謀醉樽前減鬢華。</text>
<title>雪霽後。贈送宗徽沙彌。</title>,<text>昨夜江城春雪飛。天公生意頓微微。今朝晴旭驅寒曀。花柳依然別有輝。秋風吹起白雲飛。金氣橫天火氣微。佳節中丁明日是。上方山月政揚輝。</text>
<title>閔靈巖瑠挽詞</title>,<text>商山追憶昔同曹。東洛春樽盡二毛。屈指計年今八載。不圖招復忽傳皐。接壤江南竹使符。相逢一再話榮枯。靑春作伴還鄕日。別酒如何奠郭郛。月出山中訪避秦。前春共踏使華塵。脫驂亦灑無從涕。奚獨襄陽立石人。治幹西京說至今。去思無盡入人深。漢家有詔編循吏。千古芳名傳上尋。九井峯前三値春。不嚬以笑答來人。知心最得方兵使。吃吃常稱長者眞。歸引驪興卽首丘。白雲高鎖暗松楸。浮生草草黃粱夢。東海蟠桃春復秋。故山春草卽萋萋。猿鶴夜啼叢桂西。官事正牽歸夢斷。可堪沿路困衝泥。人生六十亦知稀。太半荒原少壯歸。況復宦成婚嫁畢。何須戀戀此羈鞿。循環日夜死生前。僕隷皇王路坦然。我笑漆園非達者。還將大小巧分年。</text>
<title>東江舟中卽事。錄示斯文二三子。</title>,<text>漠漠東江小雨時。蘭舟隨意不停維。前峯闖闖雲成罅。遠樹昏昏眼隔簛。三尺綺琴交櫂臥。一枝胡笛倚舷吹。天涯病客還收淚。刺促斯文細話詩。時徹雜樂。獨今伶人吹笛。故六句及之。一揮喧案出官城。江上淸遊快適情。亭子有船堪避雨。丫童侍座穩行觥。盤排野味苽兼菓。網送秋腥膾又烹。若也老天能解事。便敎晴月吐崢嶸。秋半郊原歲事饒。稻粘金子雪饛蕎。饔人炊飯舟中語。風馬喧坡雨裏驕。落日預愁回去棹。歸途先戒補前橋。茲遊敗興任臺察。折笠沙頭跪報遙。時監察任某入館。州吏來報。故落句及之。張寧使我國。見鄕吏着方笠。以爲折笠。</text>
<title>新亭懷古</title>,<text>落日蕪原一片亭。游人回首晉朝廷。淸談不補東門見。鹽汁還敎伯業零。江水目中垂雪涕。紫薇天上避胡星。樽前慷慨徒爲爾。未遣衣冠整舊庭。</text>
<title>雪中赴全州</title>,<text>六出花飛浩接連。鬖髿鳳鵠帽簷邊。瓊瑤錯莫隨和國。淸濁冥迷渾沌天。金馬山前崩白塔。甄王城下折寒鞭。華堂趁得公侯宴。浩蕩春光動綺筵。</text>
<title>登鷲城薰風樓</title>,<text>遠目雙明喜敞寬。虛郊物色也班班。祲天海氣星辰潤。吹面薰風草樹寒。老病有緣人易瘦。羈愁無賴酒能刪。春來不盡西山蕨。莫把侏儒索飽餐。</text>
<title>過催達河村莊</title>,<text>鷄驚上樹犬升屋。草白雲黃冬到深。名地碧津徵古跡。借人靑眼見君心。媚盤莫恨無兼味。對竹容誇餉萬金。鄕里幾回輕五斗。黃花應待老陶潛。</text>
<title>法浦雨後</title>,<text>晴旭娟鮮縱目初。蒼茫遠嶠蔚藍如。龍宮曬出鮫人錦。蜃市跳回姹女車。雲蔽蓬萊仙縹緲。颿騫舴艋路空虛。乘桴蹈海還追古。老淚無端忽滿裾。</text>
<title>次舍弟韻</title>,<text>雕蟲徼倖食文科。三十芳華一瞬過。散騎紫微雲蔽路。西門東里梗漂波。鷄鳴風雨晨無變。蚊聚江湖口謾多。天乞脊鴒原上會。尊中春色映黃鵝。</text>
<title>庚午歸園</title>,<text>三霜五馬別鄕關。風雨茅宮八九間。舊犬尾能知主掉。南山雲似爲吾顏。討亡架有圖書缺。畫種園無斤斧寬。公不收將留負郭。茲生俯仰出飢寒。</text>
<title>秋夕翫月。舍弟茅亭置酒。</title>,<text>露泫天晴三五貞。十分光景濯虛明。靈娥靳我長生藥。丹桂分香盡室淸。奔走向來常百慮。謳吟今夜只詩情。瀉罍雪沸傾秋色。猶畏隣鷄下五更。</text>
<title>書懷</title>,<text>爲口長年寸廩紆。于今不見亦秋胡。窺飛夙解捐金彈。幸睡深危探頷珠。麴糱有和殷帝酒。江湖須汎魏王瓠。箕山風月都兪際。未必干戈更哭途。明時眞味求無用。無等山西誅草茅。未見聖人空咄咄。孰知狂狷浪嘐嘐。風雲天上惜回首。松月溪前欣擧瓢。我豈懶隨鞍馬隊。臨流據石足淸交。五聖山前勇拂衣。從今義勝也身肥。蚿多夔少皆隨分。鷃躍鵬摶各盡飛。含土不量滄海大。燒空眞笑火螢微。江山正要詩人到。可愛身邊息是非。</text>
<title>聞松濤</title>,<text>風入蒼髥籟發生。靈胥秋月動江城。嗷窓老樹扶餘韻。瑟逕疏篁濟遠聲。魍魎膽驚渾敗意。蝦蟆光細欲和淸。似應嗔我酣春夢。爲撼茅齋盡五更。</text>
<title>聞舍弟接梅。索成二絶。</title>,<text>羞處惡人淸者隘。不卑夷陋聖心寬。向來偏性違藏疾。今學包荒落異班。春風舊樹分離恨。巧手新泥附接恩。物理本根雖異類。乾坤生養卽同源。</text>
<title>孤松老大。特立野外。遶吟一律。</title>,<text>雪霜大老後凋姿。蟲蟻牛羊摠不遺。受命自天多甲子。將身無意入軒墀。月濤好聽秋風葉。樵斧須寬水鶴枝。野客近根成小築。斲苓終得掘蛇龜。</text>
<title>通判惠氷。喜而賦。</title>,<text>六月官氷數駱駝。柴門曉日白陂陀。削新崑脊千年玉。凝出江心萬古波。瓦椀亦誇枯肺潤。金盤何數內恩多。最憐執熱人分半。同苦隣翁與解痾。</text>
<title>聞欽之先生徵授礪良。索成七字句。</title>,<text>先生小子道相須。兩地榮枯聽大爐。南國百年同棄物。秋風五馬獨亭衢。紫泥恩命元明主。白首丹心信老儒。自分不才無日起。釣舟隨意汎西湖。</text>
<title>秋聲</title>,<text>大塊嘈嘈韻上林。魍夔移樹動棲禽。靈胥江閣秋將盡。疏雨風篁夜到深。怒者達人猶未解。黝然詞客謾關心。玉堂悄悄還無寐。初下詞頭月欲沈。</text>
<title>壬申春暮。余以經筵侍讀。過山陽。登列仙樓。次金員外韻。錄奉地主德之甫。</title>,<text>玉署江樓此日閑。登臨物色値春還。梅飄東閣凄涼後。雨暗前峯朝暮間。聞說明珠濱浦潤。歸來秋鬢雪霜斑。主人爲客傾西海。官燭燒多跋未看。</text>
<title>寄綿州啓彥甫。期遊龍泉。</title>,<text>蒼密環城摠竹林。馳峯奔嶂似駸駸。合橫鐵笛吹雲散。驚起秋蛟舞壑深。不到故人虛夜月。長投官事礙幽心。龍泉布瀑香爐滴。萬一同君把臂臨。過雨寒商颯遠林。天時逸驥逝駸駸。沙場雁有驚秋早。月砌蛩堪語夜深。微祿用供扶老債。淸風偏入長民心。一生不負詩書腹。頭上貞明日下臨。</text>
<title>酬奉沖庵三律</title>,<text>岐山忽產九苞光。闕里如何感嘆長。季孟之間非苟處。一生幽抱向羲黃。玉堂前日忝才賢。匀漏丹砂訪稚川。世事漸危人自若。謾將靑紫惜殘年。脩竹渾城綠十尋。凝塵屛絶此間侵。居官亦出禪房靜。更着君詩倍雪襟。</text>
<title>奉簡君美</title>,<text>山城淡泊似僧家。紅葉霜林老眼花。獨挺淸寒看綠竹。爭棲囂亂厭昏鴉。尋眞坐失桃花路。與物相持觸國蝸。未委故人知得否。寬懷須做酒如何。</text>
<title>甲戌十二月二十八日。得短律。錄示沖菴。</title>,<text>山城異候薦悲幸。特地風寒釀雪晨。三百六旬餘數日。八千窮塞老孤臣。君王玉座乖趨殿。菜把春盤近食新。明日西園桃李競。莫辭梅下酒無巡。</text>
<title>銅雀硯</title>,<text>初見金仙辭漢家。忽聞銅雀墮塵沙。鴛鴦一片來書案。翡翠何年散落霞。焚燒有痕經幾劫。飄零無主困千磨。老奸盜得高皇土。纔做陶泓計大差。</text>
<title>次新堂韻</title>,<text>早采紅蓮浴泮波。靑衿華問日應多。病携藥裹吟芣苢。家近蒲塘聽鸛鵝。北闕坐遙金馬詔。西湖閑續竹枝歌。幾年杖屨夷猶處。喬木前槮蘸濁河。</text>
<title>再過迎香驛</title>,<text>羅拜雙雙折笠人。問知賢主遠迎賓。登筵讓坐終三揖。酌玉披懷到數巡。漠漠寒雲留宿臘。冥冥密雪退新春。出門上馬遵前路。銀色蒼蒼不起塵。</text>
<title>煕雲自雉嶽來求詩。題近律贈之。</title>,<text>雉嶽山中多白雲。白雲丹洞似仙群。人蔘茶水松花飯。狠石禪床貝葉文。峯色倒窓和眼碧。桂香挼月熨衣薰。徵詩遠抵中原館。淡露霏霏蕩俗氛。</text>
<title>次星州八莒縣韻。錄似棐仲。</title>,<text>我馬玄黃勢不騑。眞如萬里困軍麾。解鞍八莒無人話。墻外啼禽侑客遲。老吏茶槃味再重。新蒭蔥白酒翁翁。主人靑眼雲山阻。歸路斜陽恨不窮。</text>
<title>題尹知樞珣臨深堂。時公被論處閑。</title>,<text>本爲臨深反已求。經營豈獨狎鷗謀。脩竿百尺危途試。逝水千尋哲鑑留。忠信一身元自仗。風波終日不關愁。君王特賜金魚袋。莫向西津捩手投。</text>
<title>宿鳳巖寺。和浩叔相公。</title>,<text>僕僕迎將老驛塵。黃扉天上會無困。燈前此夜開懷穩。花下明朝話別新。廊廟丹靑輸妙手。煙霞痼疾屬何人。白雲臺畔尋春晩。回首虛菴跡已陳。鄭虛菴希良。登白雲有詩故云。</text>
<title>投丹山守。乞山芥海靑怪石。</title>,<text>春郭無人獨撫琴。滿盤山芥酒頻斟。桃花開遍須相報。要聽參差好鳥吟。海靑何日下天衢。馴作山楹赤羽奴。支遁愛鷹聊復爾。夢魂頻入白雲呼。汩沒湖塵今幾年。蓬萊何處訪群仙。倩君一片沈沙石。玄圃閬風轉眼邊。</text>
<title>贈黃典籍汝獻舟入漢陽。伯季俱在朝。</title>,<text>昨夜江雲放月遲。今朝細雨忽催詩。三更小吏回官燭。萬里孤舟卷客旗。綠髮脩門重入日。東風荊樹競迎時。嗟予五載癡窠落。簿領蕭蕭鬢半絲。</text>
<title>蔡孝仲過李次野飮。僕患暍未會。仲辭歸養母。次野。李陰崖耔。</title>,<text>山南征旆駐西村。同酌韓山牧隱孫。不敢三生成悵望。松盤手柏蓼湯溫。一束當歸自阿娘。從頭數日事君長。瑤墀忽奏陳情表。謝出經帷下玉堂。</text>
<title>金樞府世弼。演余江祠所寄二絶。準日之數以答。義主閔雨且譽不肖。最後一首。請改勸農之帖。卽效捧心。亦似磨驢踏跡。不見有新奇。可笑。</title>,<text>明王立極象三無。廿載司南長萬夫。未效官箴臣負負。休將牧政付迂儒。莫怪隨車雨絶無。靈祠奉幣實凡夫。巖廊且有張丞相。斡運天功仗碩儒。大旱如何無歲無。庚寅乙巳曆村夫。人言未見今年甚。範傳支離問漢儒。機械人間豈可無。桔橰搖首做功夫。村村競出喧爭水。血面投辭不巽儒。畢竟京坻指日無。携持婦婦與夫夫。隨宜賑救關荒政。上策西村訪老儒。智慙農馬且能專。狂策干刑在亥年。吾口三緘從此密。期期不作漢庭賢。生平學問不精專。落在泥塗孰使年。金馬玉堂渾一夢。畫蛇今日去爲賢。畫壤分符責望專。爲官界首屬殘年。定非例竢秋苽結。前歲虛恩建不賢。金玉淸標夢想專。石橋秋色又今年。草泥郭索橫行近。官甕兼携酒聖賢。州人本務少堪專。惰穢良田每罪年。三十勸農分督責。可憐朱帖摠非賢。</text>
<title>掣簿之餘。吟得近律四首。錄示次野。</title>,<text>衰途吏業課桑麻。日計迂疏歲計賖。海旭三竿飛紫氣。庭松五鬣散黃花。寒詩抵老還成癖。旅夢經春幾到家。禪定一心無物競。隔墻汗澤亂鳴蛙。萬恨森森䜿似麻。脩門回首五雲賖。泥沙屈膝衣添垢。案牘疲精眼見花。九轉寸丹通上帝。再蘇群瘵答官家。平生不作燕庭客。莫擲黃金費抵蛙。送客回頭案又來。鷄皮鶴骨兩相催。五年積課眞無策。千卷前功做不才。手疏小吏反唇詆。顏皺佳人聚首咍。數往百齡驚一半。思將餘日醉山杯。孤城杜宇不曾來。似恐歸心日夜催。聖主恩深承大使。雄州務劇待全才。跳丸歲月寧容逗。焦火心肝不滿咍。書竹鐫珉皆後事。孰如健倒眼前杯。</text>
<title>賀朴洪州以寬二子中司馬試。先生亦以年進士。</title>,<text>南省采蓮誰太忙。君家二子雁聯行。靑年司馬傳衣鉢。艾綬黃堂做吉祥。軍吏滿庭稽首賀。鼓笳喧座徹雲狂。胞胎瑞世麒麟茁。具慶東風喜淚汪。詞場利穎脫囊忙。白璧雙輝秀士行。鸚鵡高才初定價。鯤鵬去路始開祥。大難避席愁將老。郞罷添罇興欲狂。佳慶遠驚門下客。湧眉黃色似汪汪。</text>
<title>鎭川。送金監司硡拜同樞還京。時患病。</title>,<text>二月江南雁北還。征人跋馬入秦關。一心戀主身多病。經歲憂民鬢幾斑。舊節尙方歸御府。新樞西序拜龍顏。淸河故物離程畔。鶴去冥冥不可攀。</text>
<title>處寬上人。遊頭流山。將還奉恩寺。過余太原徵詩。卽書小律三首贈之。</title>,<text>文書雁鶩吏行稀。畫閣深深晝漏微。黃面老禪暮拜謁。頓令心地息塵機。萼谷花峯海上山。雄豪怾怛弟兄間。捲來賴有金剛眼。相對蒼蒼萬丈顏。毛禮窩中穴野狐。法興基禍敗東都。君王斥佛尊吾道。我亦冠巾吏部徒。毛禮羅人。</text>
<title>次黃叔貢韻。贈健翁師。師自英陵來。</title>,<text>思君中夜攬衣興。明月通靈亦足憑。一葦過江來芮國。孤臣揮淚問英陵。柳綿撲撲天風下。松露霏霏暮氣凝。燈火滿城逢夏入。淸談塵慮灑然澄。</text>
<title>表直學憑母氏挽</title>,<text>膝下祥麟五色全。明王上瑞應千年。蘭臺御藥中丞病。玉署恩麻直學宣。驚懼入心添白髮。短長隨劑忽黃泉。通家未辱陞堂拜。客淚猶堪灑雨邊。戊午燕山風雨狂。士林相泣半投荒。關西鵩舍人先逝。嶺外牛車淚幾滂。身獨未亡魂已斷。骨終難朽穴同藏。異時太史編遺傳。翁媼聯書萬古香。七十萱堂鶴髮垂。尊榮壽母四方知。震材雖缺三珠樹。閭慶還增一桂枝。始信由吾元積善。從知在上本非私。斑衣指日加金紫。大數俄窮孰不悲。嫠影孤燈廿八年。寬懷只在典刑邊。蕭條舊屋東門外。牢落荒莊南嶺前。鼎裏丹砂寒日月。泉中靛裞鎖雲煙。人間不盡張林筆。婦德豐碑滿面鐫。</text>
<title>鄭轉運世豪。惠紙五束。遂題三絶句答之。</title>,<text>雪面披披二百枚。眞天下白楮家媒。將迎不合書津帖。轉付三都第一才。落落吾髥僉擧賢。東南轉運領江船。能擒雀鼠嚴梢卒。稅吏家家有薄田。漢水通漕似雍河。伐柯之則在蕭何。極無可慮秋將歉。開歲江帆想不多。</text>
<title>兪使君挽</title>,<text>一出脩門不復歸。鷺行回首盡霑衣。玉堂金馬皆虛座。寧謂中身昨夜非。歸葬坡州指故丘。扁舟江漢忽同流。大家入洛携孤寡。空撫斑衣淚不收。仙骨淸臞少似君。南朝彷彿沈休文。九州之外眞難見。怊悵今晨阻白雲。諍士元非不好言。牽裾折檻値庸昏。曾爲補闕丁煕代。諫草終無禍子孫。粉署文昌望已優。重膺僉擧物論孚。不將刀筆徒奴虜。能贊山公啓事籌。楷法平生學右軍。落毫槐院冠靑雲。可憐永輟咨文手。事大何人不惜君。短少蒼尖精妙姿。廣寒唐突攬蟾枝。英華燁燁扶桑表。太早天霜謝玉芝。</text>
<title>再和金同樞世弼。述田家雜語。</title>,<text>老妻炊黍甔傾無。朝墾荒坡雇十夫。勤力不須愁掊克。廟堂聞道盡鴻儒。縱然勞勩似儂無。游手平生陋販夫。敎子養牛經一部。東家錯擬訓爲儒。相與西隣濟有無。大平俱是受廛夫。春秋濁酒鷄豚社。白眼膠庠竄籍儒。士農於世豈相無。資養由來待野夫。莫道上疏治野具。東堂恒策桂林儒。逃稅吾何學寂無。兒孫滿眼又添夫。麻絲粟米堪供職。斥佛君王雅尙儒。鎡基授受我心專。麥飯㹠蹄每祝年。靑女下霜黃萬頃。較收終判劣耶賢。粟熟橋西嚇雀專。嬌兒纔十二三年。人來借問田家事。替却爺爺說得賢。耒耜工夫食力專。鴉頭變鶴已垂年。孰知盤粒皆辛苦。花月絃歌醉自賢。遇旱晨昏守水專。今年且甚赤蛇年。賑飢良策有誰擧。太守不知賢未賢。成宗朝乙巳年大旱如何造廢貢行專。算畝收租不問年。半壁靑燈相哭語。疇將此意報時賢。</text>
<title>三和金同樞田家雜語</title>,<text>晝茅宵索可能無。昇屋綢繆起惰夫。千畝大君躬率下。講陳豳雅魯多儒。稅債遺餘及口無。危機幸不到犁夫。耕田可換耕書貴。嶺海羈魂半是儒。爾桑盈筥我筐無。遵陌悲歌自有夫。天上豈諳蠶女苦。作圖樓璹更無儒。翦髮輸錢我髻無。晨炊脫粟餉耔夫。南隣夜夜靑樓女。打酒調絃狎俠儒。望野靑靑近却無。楡皮粥飯饁畦夫。遍山摘橡人如蟻。圖上丹闈定有儒。十郡從征西北偏。茂昌驅虜在前年。半銷農器爲兵器。謀出當時衛霍賢。才送三男戍海偏。澤門工役逮衰年。西京水沒高城毀。板築晨趨大尹賢。我肩我斧遶林偏。松櫪丁丁碏百年。輸下曲津梁偃蹇。此身疑是濟川賢。恤札頻頒雨露偏。春秋錫宴享高年。優游壽域謳歌好。寂寞商山避世賢。籬落閑閑水一偏。打頭蝸舍送流年。薄田且免豪家奪。傳子傳孫保此賢。</text>
<title>宿陰城。聞夜雨口號。</title>,<text>急雨無端打石欄。三更客簟卽生寒。嘈嘈窓外鳴圭葉。窣窣簷間韻溜湍。眞合旱乾民望愜。却宜禾黍吏懷寬。波濤漏谷前溪漲。不害行人卸馬鞍。</text>
<title>丹月驛樓席上。贈尹翰林曝史星州之行。名豐亨</title>,<text>翰林物色照江晴。能使魚禽摠畏驚。靈鵠秋光橫錯莫。鐵爐金氣吐崢嶸。小樓一角休征騎。獨柳西邊頓步兵。携酒老夫追送客。嘈嘈絃管奏離聲。靈鵠寺有鐵爐。十二官吹鍊所。</text>
<title>凌虛亭。次原明韻。贈羅云傑。</title>,<text>面面皆空眼眼虛。依然此地會眞如。回塘下壓魚龍窟。曠野平連雁鶩墟。桃萊社翁分臘味。緯蕭江叟餽王餘。食耕自足生生事。名業都抛劍與書。</text>
<title>李正字世健。自星州入漢。贈七言短律。走筆。</title>,<text>莫言仙李入流沙。蒼海名家擅大科。南省采蓮華問播。東堂攀桂逸才多。權銜芸閣無羈束。賓席星山醉綺羅。何事秋風雁相背。靑衫還蘸漢江波。</text>
<title>赴尙州</title>,<text>十三驛外是商山。去國初經鳥嶺關。集事無功新到任。思君有夢久離班。天旋歲轂春先柳。客做愁華皺上顏。衙散日斜幽興發。老陰蒼翠落雲間。老陰。山名。</text>
<title>白雲臺 上有孤松。下有淸谿。鄭翰林南謫。登覽之。加令名。</title>,<text>盤盤老大臨潭石。颯颯矮松風雨枝。儛月如聞下笙鶴。銜魚不見上盧鶿。金鑾謫客曾回首。玉局仙人幾解頤。我亦本非塵土物。白雲淸契有前期。</text>
<title>留別惠能上人</title>,<text>一瓣玄香拜世尊。眉厖數寸坐無言。階前棄粒常來雉。石眼留泉每飮猿。風贈墮樵媒上座。水和殘磬祖征軒。塵囂又落中原驛。白石淸谿幾夢魂。</text>
<title>中原賦五絶。錄示友人。</title>,<text>曾於敬中退憂堂。梅下相逢故省郞。今日慶迎樓上話。秋山和眼十分蒼。罇巖何日過茅堂。蘭雪相看白地郞。彌勒山光長入夢。一方松月幾蒼蒼。畫戟凝香刺史堂。風流自負似韋郞。傍人錯把尋常看。稷下區區兀老蒼。一十年前直玉堂。含香草詔壓諸郞。至今未答君恩寵。蓬轉天涯鬢半蒼。彈琴臺迥頫龍堂。閑擲明珠白石郞。于勒仙人何處去。拉君同蹋石毛蒼。</text>
<title>雨中卽事</title>,<text>中原客舍雨飜盆。鵬翼垂垂不釋昏。檀月驛前泥滑滑。犬門山外水渾渾。黃池鼓吹狺蛙部。碧寒銅鉦縮日魂。架上莫愁書蠹出。田家樂事在西村。</text>
<title>中原。贈日本僧易窓。冒雨自驪州來。</title>,<text>詩債何妨海外分。老天少恕若慳君。舟中月隱驪江雨。馬上山霾竹嶺雲。壓濕橐囊須日曬。報晴鍾鼓幾時聞。東萊近有靈泉浴。莫忘湯盤九字文。請浴東萊。禮曹啓準之故云。商山一見語丁寧。再會中原眼更靑。相中金粟心難忘。篋裏驪珠手不停。今日酌君傾北斗。他年酬我卷東溟。莫言鼇驛三千阻。桑旭朝朝不隔庭。見贈詩。故頷聯及之。</text>
<title>日本副使守秋。贈紫石硯二面。</title>,<text>扶桑樹下老猪肝。妙手磨刀割海寒。萬里危檣隨貳使。千年絶寶落三韓。牕前諦睨兒驚問。案上潛窺客請看。長發墨花松麝暖。玉蟾噓露滴漙漙。</text>
<title>用次或人韻。贈別宣慰使兪啓沃父。</title>,<text>一竿晴日耿長津。三疊陽關侑遠人。江館相逢胡不醉。百年匀是是非身。蓬萊辭出五雲鄕。驄馬山南去路長。七十樓臺行處好。莫敎風月索無光。</text>
<title>彈琴臺</title>,<text>湛湛長江上有楓。仙臺孤截白雲叢。彈琴人去鶴前月。携笛客來松下風。萬事一廻悲逝水。浮生三嘆撫飛蓬。誰能畫出湖州牧。散步狂唫夕照中。</text>
<title>再遊彈琴臺</title>,<text>往事迢迢不可探。琴仙臺下水如藍。文章強首無遺廟。翰墨金生有廢菴。落日上江船兩兩。斜風盤陼鷺三三。陶辭莫遣佳人唱。太守聞來面發慙。</text>
<title>次子剛韻</title>,<text>夫子乘桴浮海流。仲宣爲寄賦登樓。悠悠萬古空回首。白髮西風泣素秋。琴仙臺上頫靑流。却望驪江不見樓。借問英陵何處是。小臣斜日立高秋。春風曾渡漢江流。遊盡山南多少樓。追憶與君相別地。神仙爐酒隔晴秋。子剛携神仙爐。煖酒以餞之。</text>
<title>金灘送舍弟入京</title>,<text>沙禽布路背斜陽。月窟巖前放小航。江截地行無足健。檣乘風駃不橈忙。黃金子蜜雕菰稔。白雪花饛蕎麥香。時節正佳人事戾。西風迢遞雁分行。水驛遙遙入漢陽。風波造次戒歸航。君王北闕趨恩急。書記東都罷席忙。別路芙蓉山擁翠。離樽琥珀酒飛香。再麾湖嶠還衰病。魂夢凄涼舊鷺行。</text>
<title>和日本國使堯韻</title>,<text>去國三千聽栗留。朝朝望日淚頻流。銜辭只爲通和好。緩頰元非季子遊。</text>
<title>詠初雪</title>,<text>十月今朝初建冬。嚴風灑雪九天重。金灘寂寞魚龍蟄。月嶽冥濛鳥獸恟。箱檢弊裘狐髮淺。瓮開新釀蟻華穠。才疏不授相如簡。老大孤吟百里封。</text>
<title>忠州南樓。次李尹仁韻。</title>,<text>肩輿樓下謾頻過。高榻樓中興且多。西北二江流太古。東南雙嶺鑿新羅。煙和暮堞棲鴉噪。月照寒閻杵婦歌。佩印故州寧有此。端將晝錦嚮人誇。</text>
<title>寄鄭水運洎兩監倉</title>,<text>江上三人會一時。可興倉下縶蒼螭。叫庭稅吏持文簿。喧浦漕夫整紼縭。晴景中宵看北斗。好風明日借南箕。衰年出牧還多病。不敢移舟擧別巵。</text>
<title>江上贈韓元之 效元</title>,<text>南北經年又別離。西江落日贈君詩。東樓軟話連床處。記取前宵細雨時。纔泛金灘興不凡。沿洄一瞥抵樓巖。明宵定泊淸心下。江月迢迢上客帆。</text>
<title>寄贈慶尙監司金堅仲</title>,<text>身出銀臺蹋嶺塵。尙方金帶荷恩新。照人心月明無翳。裁事公衡枰得匀。棠茇詢宣仍邁古。鷄林風俗再還淳。庭淸雀鼠應多暇。靑鶴秋高訪道眞。門外塵沙眼忽開。故人持節九天來。東樓夜雨驚談席。西館晴暾照別杯。巡路左旋麻骨峴。曠懷光落海雲臺。却嫌送客都無語。安阜徵詩附姪回。</text>
<title>次蘇彥謙甫韻</title>,<text>千年赤壁追前輩。蘇子東湖筆不窮。磊落長篇俄頃就。蕭騷萬像一時空。玉堂夜誦靑綾上。鬼物秋驚碧落中。莫遣小巫徒啞啞。雷門布鼓自難同。前一日。與蘇子遊東湖。故詩中及之。白露西郊秋事半。夜蛩謠月歲華窮。凄涼社燕驚歸意。早晩霜鴻叫遠空。千里客懷詩可遣。百年塵恨酒頻中。籬香若不荒風雨。濁酒村杯野老同。山水關東稱傑別。雖然未竝此心奇。包羅天地無終限。容納英雄有測窺。銅竹功名多世梗。萍蓬身跡解人頤。鹽梅事業須公等。鱸膾蓴羹我所思。時出江陵。追還京職。蘇以詩嘲。故反其意答之。靈均放逐身何累。李廣蹉跎數本奇。世事浮沈肱已折。天心禍福管能窺。丁東漏箭催烏兔。蕭颯髭霜遍頷頤。金馬故人憐寂寞。幸遺珠唾慰幽思。</text>
<title>次孫道源用彥謙詩韻</title>,<text>看君詩句多仙骨。李白風流細討窮。西序赤刀光白日。穆王龍馬踏曾空。欲乘元氣超鵬背。盡捉細兒鎖窖中。萬丈壇傍有餘土。可能分與一區同。東湖一曲最豪傑。更着書堂興別奇。翳鳳凰來仙輩集。蒙塵土去俗人窺。葉輕釣舸全呈腹。鳧浴漁童半沒頤。月滿不辜今日約。漢江爲酒助詩思。</text>
<title>次鄭直學雲卿父韻</title>,<text>錯落珠璣眼倍明。闍谿句律十分淸。詩壇割據輸強敵。醢瓮飛揚屬老生。敗絮已知無別味。芳蘭休愛乞餘馨。冥冥陰雨何時輟。客榻邀君賦晩晴。</text>
<title>監司黃公孟獻。錄知分。存問招要。恩送老母藥物。且及病季。賦十二韻爲謝。公曾困誣獄。故詩中有浮言之句。</title>,<text>揭揭琳琅表。名家信有孫。風超今鶚路。雷掣舊龍門。𩃒母屛非寵。麒麟畫實尊。甘棠南國樹。金節紫宸恩。黜陟無豪髮。澄淸盡玷痕。丹忠期沒世。白日遁浮言。洞目帷裳豁。虛心雀鼠喧。皇華周雅上。怪物大江濆。病渴文園廢。泥塗甲子飜。暮年歸潦倒。靑眼見春溫。厚德霑萱草。餘波及鶺原。闔庭慙枉沐。詩句謝駰軒。</text>
<title>完城。遇關西廉使李相公繼孟。賦二十韻敍別。余以弘文館校理。謁告南行。時中國山東有反賊。</title>,<text>歸旆隨湖草。春城謁錦筵。風流驚謝傅。文雅對王淵。氣峻凌嵩岱。談淸倒澗瀍。蹉跎思往日。遷謫數荒邊。氷盡江應澈。秋回月正圓。琅玕留鳳食。野馬迥鵬天。南服曾宣化。西都又擢賢。黃金腰更粲。白玉節重鮮。分陝隆周命。澄邦秉漢權。山東聞鴻洞。中國屬迍邅。遼薊通疆塞。登萊接海壖。干戈知滿地。豺虎恐垂涎。夷險丹心在。慇懃睿想懸。廟謀雖定算。方面務求便。上策綏根本。良圖次利堅。丘黔飢饉後。棠茇撫循先。赤子須慈母。殷霖潤槁田。太師尊典象。遺俗再陶甄。蔽芾終歌樹。氐羌競受廛。歸來報明主。茲不負恩偏。</text>
<title>喜雨詩</title>,<text>敬天當舜日。憂旱屬湯年。請雨輕宗璧。懲災禁酒錢。德香昭假捷。玄造轉回便。甘澤旋吹射。蒼虛似漏穿。龍腥留草際。魃跡謝雲邊。焦卷還舒翠。沮洳劇傅饘。願輸千頃稻。終起萬家煙。宗社金甌妥。乾坤玉燭姸。大倉紅漢米。圜府富周泉。四境無咨懊。王休豈偶然。</text>
<title>李相國繼孟氏。奉奏請赴京。亞以李參判重卿父。昌世在湖南之順天府。承得參判書。知其啓行迫甚。就用杜草堂送楊六判官使西蕃韻。遙贈參判公侍史敍別。似聞韃靼屢寇中國界。故詩中粗發之。</title>,<text>背負扶桑旭。西趨鴨綠寒。端居羞一室。遠使試諸難。剌剌非君事。醺醺盡別歡。錦囊猶護去。詩句解吟安。白鶴危城近。黃龍古塞寬。犬戎輕上國。方面摠麤官。客路防豺虎。垂堂愼馬鞍。延吳今有子。禮樂好俱看。九月遊燕市。千門醉菊盤。不圖蘇季說。誰患舌根乾。二李軺聯轊。三山鳳接翰。天涯棲棘者。此日企鵬摶。</text>
<title>送聖節使韓判書效元</title>,<text>聖節掄賢价。民曹撤上卿。物論歸有早。宸鑑采能明。受命公欣去。投詩友慰行。影堂無礙事。征路不傷情。謝謝床裯念。懸懸犬馬誠。健身穿八站。隆景觸三庚。橐淨金銀氣。囊飛翰墨精。德星離海徼。威鳳入王城。塞虜曾薰化。華人素服淸。草間寧梗道。都下喜聞名。執玉韓侯使。觀周季子英。多方趨慶日。萬壽奉歡聲。帝宴開魚藻。宮恩預鹿苹。賜衣承北闕。求貨讓南京。禮樂窮毫髮。朝廷莫重輕。口傳天詔返。初雪正堪驚。</text>
<title>述懷。再疊前韻。錄似橘亭先生。求復和。</title>,<text>淸明曾幾日。新火出千門。萬里長爲客。孤愁可忍言。湖霜紛鬢點。淚血遍襟痕。枯槁形容改。嘲評齒舌喧。照臨憑赤旭。消遣仗芳樽。世態浮雲變。年華枉矢奔。名應招實禍。虛以養靈根。蹈海疑沾節。懷沙祗益冤。赭衣悲楚戍。珠履憶平原。審處行藏耳。接輿首莫髡。</text>
<title>仁雲師來自頭流。謁余於錦城。將入楓嶽。求贈一言。烏得無言耶。詩曰。</title>,<text>八萬峯皆骨。淸高不可形。風雲連北漠。日月蔽東溟。懸瀑常飛雪。喬松遠送靑。參差棲佛祖。彷彿下仙靈。白首幽塵臼。丹霞阻福庭。勞勞長夢想。的的每心經。杖錫乘秋去。煙蘿入徑冥。聞思香滿袖。功德水添甁。赤豹林端擾。玄猿檻外聽。他年投紱冕。結社謝蓬萍。</text>
<title>申翰林妻氏挽詞</title>,<text>蔡邕當謫遂。妻子且安眠。不識門前路。還窺海外天。爺娘悲遠別。兒女喜同遷。白日衣生霧。淸秋口起煙。俗嫌風土異。居慣歲時綿。晏晏憂堪遣。卿卿意正懸。有無能自濟。榮悴却都捐。勉道紉蘭客。寬懷問服篇。病床親藥餌。蠻市厭腥膻。靡效三年艾。將幽萬古泉。首丘歸故國。奔月去遊仙。獨立靈川叟。傷心兩稚邊。</text>
<title>螢火排律五言十韻。弘文館月課。</title>,<text>化腐初凝性。乘陰假夜晴。擬高眞解上。不昧又舍精。却馬威長戟。撑囊薄短檠。受風飜更亂。穿竹遠能明。入眼循墻小。傳光度水輕。焰搖分廢苑。星落近空城。欲燒銀蟾背。何如玉宇淸。燭籠猶褫魄。黃道敢爭衡。靑女將回律。群飛莫恣生。飄飄神闔闢。也是利宵征。</text>
<title>朴司藝以寬。承調赴闕。昌世在潭州。病風不出。書十韻。附李生枝榮。時學中。公碩同知。釋之司成。</title>,<text>再命趨東學。菁我挽有肩。緇帷公碩在。漢道釋之傳。首善源林溷。臨雍實最賢。風流徵晉日。禮樂爽周天。識者寒心處。吾儒用力專。兩岐留美頌。行李贈靑錢。萱閣晨昏曠。鴒原夢寐懸。屢廻遲去旆。催召授征鞭。十月山城雨。三秋病客氈。携壺孤遠席。面目付詩篇。</text>
<title>詠橘</title>,<text>橘星垂箇箇。霜女下蒼衢。面帶黃金皺。心含白雪腴。夕陽薰匼匝。朝露潤糢糊。老見生秋蠹。蕃知少國租。行尊皇樹頌。名重洞庭湖。初錫夏書貢。卒爲州吏奴。小人利口實。君子急香須。半李輕三咽。蟠桃謾數偸。懷童情繾綣。隱者避崎嶇。我欲移嘉種。花源置一區。</text>
<title>次韻秋日泛舟。排律。</title>,<text>火窮金始旺。商韻顫梧楸。露蔓蛩謠懊。晴柯蟬詠愁。懷將薄銀漢。興或墜蘭舟。世事船難住。年光駟不留。江山偸眼畫。魚鳥會心儔。落月灘邊泊。彈琴臺下遊。衰容易枯槁。悲緖慘飢調。解佩芙蓉浦。搴芳杜若洲。影形俱蕩水。淸濁忽同流。日夕風波惡。神奸窟宅幽。蒼茫雲外嶺。隱映樹間樓。估舶停津立。漁煙驀地浮。還疑堙象緯。遂卽返陵丘。蹈海賢之志。乘桴聖所求。攀高殊亦悅。玩弱最堪憂。萬一何酬國。二千每食州。檄投尋白鹿。身退問靑牛。算了榮凋蕊。看來起滅漚。無金寧鑿穴。有燭可橫籌。菊綻將援馥。蓴生合折柔。蚊眉休曰小。鵬翼莫言優。達士必長醉。騷人胡好脩。安歸更發嘆。吾已復爲謀。泛泛依蘋藻。慇懃羨波鷗。</text>
<title>寄重卿 時爲都承旨</title>,<text>衣裳治化埒虞唐。千石還慙漢吏良。玉座北宸驚夢寐。孤臣南國變炎涼。詩書習性招時議。江漢風流抵死狂。一紙故人疏問信。三年多病更悲傷。山城春蕩寒都薄。東閣梅飄興太忙。無賴羈愁消不得。黃封天上合分張。</text>
<title>余有詩。重卿和之。復次前韻。</title>,<text>裁就規繩入盛唐。翩翩汗血制王良。淸風早會詩人穆。紅藥仍收謝句涼。龍虎有章驚俗子。蔘苓分餌洗吾狂。一麾去國堪牢落。六月摶天未折傷。身怪三秋疏闊劇。魂能兩地去來忙。文詞於道眞爲潤。莫把經綸偃不張。潤。恐是閏。</text>
<title>李陵送蘇子卿還漢。七言排律三十韻。庭試魁。</title>,<text>陵也於人已矣乎。請攄冤鬱達皇都。微才早負排穿柳。壯志元矜小棄繻。弓馬本期夷猾虜。箕裘那肯忝前圖。登壇魏闕承鈇鉞。極目陰山撫轆轤。初指浚稽吹戰角。直擣姑衍引威弧。同行衛霍皆驍帥。眇視孫吳是懦夫。驅策健兒齊踊躍。奔披驕子奪枝梧。安知命薄仍奇數。忽到功隳失獻俘。虛辱渥恩辜聖主。媿摧身世落凶奴。千年獨任靑編臭。三族同罹白刃誅。半萬貔貅啾鬼坎。殘生衣食保頭顱。夢頻故國魂如在。愁襞戎庭骨未蘇。獵鼓磤旻時激憤。鳴笳囂夕更堪吁。中郞梗槩驚殊俗。廿載松篁挺寡徒。但把槁腸撑皓雪。忍敎飢口汚腥酥。牧羝幾涕宸楓隔。收實常穿塞草蕪。耳慣朔飆號瀚海。膽寒霜月側氍毹。葵傾晴旭丹心耿。手握空杠帝節孤。金石托盟同病久。乾坤相送別懷輸。兵戈未必無成敗。曹范還終報魯虞。持法不寬先自絶。槌胸若判指天呼。斜陽正苦廻腸路。祖席須酣滿眼酤。昔日河梁誇贈句。今朝窮髮羨歸途。灞墟蓁束牛羊臥。沙窟秋長雨露枯。聊解寄將雙淚去。可能恭灑茂陵無。亂雲黯慘昏凝磧。歸照蒼涼影倒駒。款款離襟勞拊擗。匆匆征轡謝踟蹰。隴西必詆氈城辱。朝右偏看玉砌趨。寵奬定應兼繪像。隆聲從此聒寰區。春還太液因回雁。合附音書起覆盂。</text>
<title>重卿惠書。詩以爲酬。</title>,<text>銀臺尺紙下雲端。秋雨山城刮目看。隔手向來疏問信。開緘今者倍團欒。汪波不濁懷千頃。廣廈俱驩擬萬間。北斗星辰天縹緲。南荒日月淚潺湲。有時顚倒走書帖。無路從容陪鷺鵷。多病莫驚雙鬢雪。百年須保一心丹。邇英侍講違深殿。萱背歸寧奉暮顏。爲報故人須努力。君王明聖堲讒奸。</text>
<title>題山水圖</title>,<text>誰收造化筆尖傳。艮坎參差紙壁天。玄圃杳綿擎落日。洞庭空闊點歸船。春光汎濫蘼蕪渚。暮色蒼茫薜荔煙。松黛蔽雲雷雨戰。石林迷谷虎貙顚。靑楓巫峽霾秋瘴。明月香爐吼瀑泉。渭水有璜垂直釣。灞橋飛雪聳吟肩。蓮宮窈窕金銀界。龍戶聯翩蚌蛤田。借問桃源何處是。卽看方丈遠依然。神思凌厲丹霞外。逸想飄翻白鶴邊。萬里一窓隨意足。不須鞋杖恣攀穿。</text>
<title>題尹翰林遊伽倻錄跋</title>,<text>頭流以北說伽倻。雁蕩天台亦豈加。海印鷄林靑瑣老。儒仙駕鶴白雲賖。武陵橋畔西風緊。泚筆巖邊落葉斜。蠟屐詞人誰策杖。花磚學士忽鳴珂。幽篁窈窕驚山鬼。法鼓籠銅出梵家。露菊面呈金地佛。霜楓標建赤城霞。樓前倦驛鞍纔卸。堂上居僧手盡叉。詩敏疾於船下水。興酣題處字如鴉。明珠數日贏吟橐。南嶠千年捲物華。媿我龍鍾續狗尾。多君精悍拔鯨牙。騷亡最恨皆雕篆。刪後堪悲摠咈哇。柯則不遐須著力。杜郞眞是指南車。贏。舊作嬴。</text>
<title>嶺南樓觴席。謝主人李公忠傑。時右兵使金世煕，黃腸木敬差官郭之蕃俱會。</title>,<text>丁卯東堂試院秋。平生何幸識荊州。依俙面目嗟相闊。荏苒星霜問幾周。客路轉蓬逢蜡臘。公堂披霧謁君侯。庫錢肯愛懽娛費。罇玉聊爲壓倒謀。燕寢凝香辭上館。丹梯跨漢赴高樓。遮風甲帳圍三面。納日珠簾捲一頭。斐潤綵筵裁錦繡。鮮華朱戶削琳璆。工曹後到朝廷在。元帥先臨節度遒。爐麝亂霏薰點數。髻鴉交襯妓行稠。微醺漸覺諧言笑。卒爛還從錯獻酬。黃鶴晴川天半落。吳門煙樹地偏浮。西橋晩罷漁村市。南浦遙通海賈舟。粧暮赤雲飛紫鳳。鎭虛靈嶽舞蒼虯。曠懷橫厲朔鵬界。騷興聯翩宿莽洲。王母桃花開不盡。茂陵金椀散無收。將詩欲答翰林月。擧酒須投湘水流。地主慇懃加慰籍。征人繾綣重夷猶。塵寰未省神仙府。淸夢眞成汗漫遊。松憤歲寒鏗寶瑟。竹悲江色戛鳴球。蒙山躑躅更登覽。要聽長林黃栗留。</text>
<title>月下。同恕卿登釜山亭。恕卿。韓松齋忠。</title>,<text>同君得佳月。此夜興蒼然。耿耿出林火。源源朝海川。干天有松竹。亂眼漫雲煙。汗漫心期遠。高鴻若箇邊。</text>
<title>次恕卿釜山亭韻</title>,<text>微風開夕霽。遠客撥幽吟。驚雁遵遙渚。棲鴉滿近林。西山回爽氣。明月卷宵陰。慷慨悲歌地。脩門已萬岑。蒼崖孤截處。邑理俯卑湫。漢北辭君急。天南去路悠。逢春何限淚。有酒不賖愁。願借緱山鶴。飄飄出九州。</text>
<title>所沙別恕卿</title>,<text>龍州別沖叟。沙院又分君。逖逖孤峯月。茫茫上黨雲。相乖窈窕偶。誰侑琢磋文。幾入芝蘭室。身邊不盡芬。</text>
<title>次古阜東軒韻。御史行災湖南作。</title>,<text>御史乘嚴驛。南州按所由。天災關氣數。民事任君侯。露菊明塵眼。霜楓映海樓。斗登開咫尺。如躡白雲遊 斗登山名</text>
<title>次日本國使僧易窓韻</title>,<text>浮杯萬里戛星辰。故國日東回首頻。驛館鐸鈴愁裏月。禪房花木夢中春。樓臺八十行行遍。詩句三千字字新。更取扶桑如瓮繭。歸來黼黻卉裳人。</text>
<title>次易窓侍者竺藏韻</title>,<text>邂逅賓筵倒急觴。東西何歲似參商。玄深汝眼如來海。淺短吾詩子貢墻。忠信一身持造次。風波千里眎尋常。霏霏花絮孤城晩。正是征人欲斷腸。</text>
<title>戲僧德載</title>,<text>風擺楊花不自由。征人回首謾悠悠。昌原直北商山路。溝水東西日夜流。</text>
<title>金監司某曹兵使某柳水使某俱會黃某之無盡亭明日柳出麾下二校服夷章旋舞訖又著優人假面呈戲</title>,<text>紺瞳旋舞絶依俙。兩校聯翩繪畫衣。紅粉帳中齊拍手。將軍回首不知歸。誰遣軍官假面來。佳人滿座一時廻。轅門蹴踘眞閑事。借弄優機做別才。</text>
<title>公儉湖。同蔡知諫紹權表侍讀憑。泛舟。</title>,<text>春晩大堤湖水饒。東風勝事問蘭橈。長洲穩坐如船舫。橫霧遙看訝汐潮。停海蟻樽鯨口渴。鱠龍霜刃膳夫驕。無繩繫景歸鞍簇。忽有飛娥上九霄。</text>
<title>次韻。別友生歸安東。</title>,<text>蛇梭去日太亭亭。看見秋巓半沒靑。蓬跡只今飛海嶠。交游零落似晨星。洛東雲物慘離亭。別後花山入夢靑。蟋蟀曾聞留故俗。何妨壄老共占星。</text>
<title>咸昌廣遠樓。次板韻。</title>,<text>官樹官池靜。登樓放目探。荷錢靑疊疊。桐萼紫毿毿。客意歸雲急。愁吟落日酣。主人衙欲罷。街卒散三三。</text>
<title>尙州。移忠州至咸昌。贈趙使君。世楨</title>,<text>淸喝官衢導皁衣。使君騎後吏如圍。樓暾破曉簾光射。池樹銜滋露氣霏。衰病忽驚天外落。追隨其奈眼中稀。明朝度嶺分南北。好倒離樽盡醉歸。</text>
<title>次尙州敎授張世昌韻。敍別。</title>,<text>他鄕他席又相離。人事參差不可知。明隱樓頭收別淚。露陰山下看歸鞿。靑襟東泮追前日。白髮南荒惜此時。天地一家無去住。王孫春草謾歸期。明隱樓。在咸昌。露陰山。在尙州。</text>
<title>微服。過尙州北村。向鳳巖寺。</title>,<text>宰岳冥冥歸夢雲。牛羊川口下黃纁。村童慣看行春馬。背立柴扃指使君。</text>
<title>題鳳巖寺 晴雪樓額。匪懈堂三大字。白雲臺。留鄭虛菴五言律。崔孤雲手製碑字半漫。</title>,<text>回崖複壁擁靈奇。石犬依然吠石龜。晴雪更新王子額。白雲曾做翰林詩。山花掃蕩尋春晩。碑篆熹微訪古遲。落日上方明寶樹。三三五五遶沙彌。</text>
<title>鳳巖南溪濯足</title>,<text>濯足南溪玉。桃花不及春。紫苔含磵古。蒼石露崖眞。瀑雪寒僧骨。蘭香泛客巾。歸來還步月。一洗軟紅塵。</text>
<title>鳳巖南樓。繼祖話。祖云。山多海松。官收殼。數而簿之。令僧守。其苦孔殷。</title>,<text>水射雲根極力喧。南樓老宿話黃昏。海松帶殼愁長數。崖蜜留房諱不言。崔子錦碑荒雨濕。智師瓊塔老風掀。可憐蕙徑終霾敗。塵土蓊蓊六祖門。</text>
<title>尙州到忠州</title>,<text>亦荷君恩寬有餘。擧家曾厭洛江魚。公須又食新州飯。鄕味難忘老圃蔬。上府簡書常遞續。故人音耗漸乖疏。晴齋理髮當衙罷。五月蕭蕭雪滿梳。洛州三月轉忠城。魯衛之間出入輕。雀鼠公庭春夏鬧。輪蹄客舍晦明幷。嶺南貢物徵船價。江北商艘索地征。津送不堪工吏哭。一泓金瀨幾時平。</text>
<title>次金成之韻</title>,<text>同榜同庚少。幷君李我三。塵埃連出處。風雨各東南。杖鉞前春面。班荊別路談。金灘通漢水。魚得往來諳。</text>
<title>憩延豐水回斷岡。別成之。</title>,<text>北流之水綠縈回。鐵壁蒼崖窈窕開。捨馬共躋松下石。數魚頻倒掌中杯。劉郞易播連州去。召伯歸周陝土來。覆韉坐談相送處。從今喚作按廉臺。金以慶尙監司。納節王都。余易州符。赴中原城。</text>
<title>贈日本僧竺藏</title>,<text>神骨輕寒秋水淸。扶桑生此法家英。珠探衣內寧傍貳。燈續雲中祗自明。菅蒯遠穿蛟蜃國。纓紳忻睹鳳凰城。相期碧海終爲土。手種蟠桃子結成。</text>
<title>日本副使守秋。贈綵牋摺扇。</title>,<text>篋裏霜紈苦怨君。兵間白羽困行軍。不如一片騷人手。舒捲扶桑五色雲。</text>
<title>友人投書乞舟歸漢州。以詩爲答。</title>,<text>積雨初收江水平。聞君將卜漢中行。解衣莫遣留舟當。應有公船一葉輕。龍貪好覆利人財。往往官艘去不回。獨上虛舟君所快。風波處處聽徘徊。風俗流頭迫此時。可興倉下莫停維。禮城江曲無人和。游女爭歌芍藥詩。麗人夏季望。洗頭東流。曰流頭。禮城江曲。麗時節婦事。神勒浮屠倒玉流。淸心樓下好維舟。至今白鳥滄波句。膾炙騷人口不休。神勒寺。在驪興江。淸心樓。有圃隱絶唱。</text>
<title>次日本僧竺藏韻</title>,<text>金剛碧眼照賓筵。一派曹溪海外賢。歸路六鼇驚夜夢。櫓聲高軋月邊傳。</text>
<title>上价易窓。次竺藏韻見示。卽和。</title>,<text>上洛中原再共筵。東邦使者少君賢。高懷不事金繒問。滿唾珠璣要遠傳。</text>
<title>再和</title>,<text>雨聲琴韻咽離筵。賓主江城中聖賢。東海莫言無過雁。織烏猶可附書傳。</text>
<title>寄機平甫</title>,<text>楊趐山前池館淸。往年相別赴邊城。忽聞白馬西原下。出塞翻成入塞聲。上黨靈泉椒味同。英陵南幸洗重瞳。大醫奇效傳爲訣。一滴終須乞病翁。</text>
<title>次韻。酬友生見贈之作。</title>,<text>挐山之下海長翻。魑魅同遊可忍言。寄食蜒翁分麥飯。通神橘叟餉龍根。杜陵梁月翰林面。宋玉江楓騷客魂。消息往來傳亦失。故人情緖遶雲鶱。淸讌樓前圭葉翻。秋懷客裏愈難言。宦同狗吻猶甘毒。愁敏蒲盧可斷根。白酒瓦盆多古味。黃花霜逕旺幽魂。西風興在罇巖子。媿我傷翎強試鶱。</text>
<title>文淸風 敬仝 挽詞</title>,<text>籍籍平生鸚鵡才。文章憎達命徘徊。頻將五斗酬烏哺。白首斑章學老萊。前日中原雨暗城。慶迎樓話十分淸。客齋與止亭佳句。擧誦琅琅使我驚。人說淸風寒碧樓。合江亭子下風流。拉君登眺慇懃約。胡奈長辭不及秋。天子東伻陳太監。太監南去簇江帆。勞君供億寧州館。一疾元應中熱饞。何限人間母葬兒。莫言君獨抱幽悲。不聞嚴子西川引。堂上慈情落杜詩。秦皇漢武未爲僊。彭祖巫咸亦少年。生死不逋元氣內。九原春草好長眠。</text>
<title>楊津祠祈晴 辛巳年夏。大水。關東，嶺南。山崩相疊。</title>,<text>江上孤山松櫟深。淸祠肅肅起人欽。君王香幣閔恒雨。臣子精誠愁太陰。關外已驚梁號陊。嶺中仍道歷桑沈。何當上決浮雲散。却布昭陽慰衆心。</text>
<title>登犬門山</title>,<text>神山江上立亭亭。去國西風淚欲零。流水泛天朝北漢。歸雲浮地入南溟。誰知落日心同赤。幸有飛鷗眼爲靑。長嘯一聲無限意。臥龍回首泣淸泠。</text>
<title>贈覺炯大禪</title>,<text>奉先寺裏始相知。月岳山前重見之。前度劉郞還白首。當時旻老又厖眉。雲塵別路雖如避。喧靜同天不可岐。遙想磵松多五粒。羶葷結習寄來醫。</text>
<title>題靑溪山子詩軸</title>,<text>疏雨江城殘暑刪。靑溪道士下雲關。種桃館裏春應盡。攀桂山中秋正還。解脫子能遊物表。拘攣吾未出塵寰。明朝又拂椶衣去。天路遙遙隔市闤。</text>
<title>過品谷。對古塚飮。</title>,<text>草亭斜日望歸雲。咫尺荒山千載墳。把酒此時須盡醉。喚來泉下客無聞。行秋鞍馬到荒村。荊棘冥冥路不髡。馭吏請頻歸合早。西山豺虎下黃昏。</text>
<title>淸州。浴椒水。</title>,<text>洗眼浴身仍沐頭。靈泉淸徹更無幽。波穿毛孔能搜疾。氣達胸中又盪愁。漱齒便知椒辣動。沒蟾時看玉華浮。村童唐揬凌神井。來唾呶呶泛芥舟。英廟南巡輦路長。舜瞳龍井照蒼蒼。不求十月荒君浴。寧學秋風霸帝章。水氣至今通御氣。椒香終古帶天香。斜陽老淚霏霏下。只見靑山未見王。椒泉不啻眼堪醫。沐浴神功屢見之。天下絶無東國有。世宗曾幸四方知。餘波衮衮今能及。仙駕飄飄杳不追。因病小臣來拜井。一泓香水怳瑤池。</text>
<title>湖西兵營。用本道邑名。次板韻。贈奉禹節度孟善公。</title>,<text>水決堤川鼇沒巓。石城如斗暮帆前。鎭岑突屼干星極。平澤微茫接海煙。營士庇仁歌十萬。島夷懷德舞三千。新昌細柳條侯業。更把淸風樹幾年。</text>
<title>朴承旨壕夫人挽</title>,<text>古人三絶一身僉。妯娌顒然起敬瞻。奕奕紫泥初命婦。迢迢靑漢蚤騎蟾。隣婆慕德擎椒酌。侍婢銜恩泣玉奩。黃土不饒桃李面。祇今霜月照重簾。</text>
<title>贈河西 金麟厚 厚之</title>,<text>一人林下見來稀。物外何曾有是非。細雨濕衣慵不理。石橋明月醉扶歸。</text>
<title>華使翰林修撰唐皐，兵科給事史道。奉新皇帝詔來。文聲首至。本國選作者。余亦辱數。自中原赴京城。辛巳</title>,<text>南轅更北豈邀名。帝使東來有此征。休說無情是流水。長江相送到京城。</text>
<title>宿驪州神勒寺。留別靈運。</title>,<text>踏閣攀林脫客衫。江山幽興始開緘。文章陶牧尋龜石。靈怪黃驪問馬巖。身老倦遊愁去路。僧閑端坐數征帆。姑蘇莫說寒山寺。神勒淸高亦不凡。陶，牧兩先生所製碑。尙在。胡鬼祠宮面水危。征人到此去應遲。浪中白倒新羅塔。林表靑欹普濟碑。往事欲憑山不話。羈情何限鳥堪悲。歸來解纜非生客。攀折梅花臘月枝。</text>
<title>京城。和曺伸叔奮詩。曺以華使來。亦徵。冬至後作同官。送酒備寒。</title>,<text>一氣潛回歲豈留。前宵冬至漢山州。詩書閣橐無人話。雪月排床唱客酬。持贈楚珩驚發賞。跪呈燕石賤生羞。參曹遠寄祛寒酒。洗盞明朝對破愁。</text>
<title>再和叔奮</title>,<text>百紙軒軒筆不留。生平玉唾遍南州。鹽車天駿身曾厄。白璧徐娘老重酬。公馹未辭收召寵。故山終謝勒移羞。華人具眼如相許。翦燭談詩刮旅愁。刮。一作㓢。</text>
<title>寄曺適菴 曺以支出阻路。頷聯發之。</title>,<text>文章曺子步蘭皐。老大詩篇造妙高。天賦無方寬與縱。國經有限俠妨豪。龍蛇大澤藏鱗鬣。鷹隼層霄脫鏇絛。黔技自慙輕薄奏。至今塵土浼靑袍。廿年猶不卽林皐。多少庭栽拂屋高。老去鄕思增軼宕。病來詩句減雄豪。江梅待臘舒銀靨。陌柳先春長錦絛。食已浮人猶未罷。歸來何日釋公袍。</text>
<title>京城冬至</title>,<text>至日權停勤政朝。君王淸蹕耳寥寥。起居閤外夔龍立。應壽長秋奏九韶。</text>
<title>次紫陽唐天使皐。夜宿太平館。醉起口占韻。</title>,<text>眞人上玉樓。手卷全天翠。織女注銀河。霏霏灑餘醉。雙足踏天來。停輿白岳下。淸吟傍月高。一氣永中夜。詩情過黃鶴。賦才凌赤壁。迢迢靑海頭。遠作乘槎客。歸心燈半壁。的的在遼西。卿月初弦夜。行裝數問鷄。星軺重徘徊。似戀桑下宿。衮衮醁醽杯。高燒萬條燭。</text>
<title>次唐天使却樂韻 時大行皇帝服未除</title>,<text>芝檢迢迢下國頒。詔從三殿落雲間。玉人斗北通神契。珠樹天東試手攀。賓席酒尊辭伎樂。侍臣魂夢繞橋山。中心自會無聲地。不待笙歌始破顏。橋。疑喬。</text>
<title>次唐天使迎薰樓韻</title>,<text>突屼危闌襯混茫。邊風朔雪慘無陽。白雲黃鶴仙曾去。芳草晴川客每傷。槎上張騫行暫駐。樓中趙塅興全狂。冬天雨雹蠻牋泣。巨筆橫窓萬丈長。</text>
<title>次唐天使安興館遇雪韻</title>,<text>十八封姨鬪曉風。飛飛六萼鬧連空。銀苫野屋逡巡巧。玉築官城頃刻工。持節此時行勅使。閉門何處臥閑翁。東蕃萬里堪乘興。不必孤舟入剡中。</text>
<title>次唐天使石門嶺韻</title>,<text>喬嶺嶔然似七盤。壓頭天肚撫靑團。霜凝石齒駰蹄濕。日曬松叉鶴背乾。水閔谷瘖應替話。雲憐巖禿欲加冠。徐驅四牡須回首。借作人間宦路看。</text>
<title>次唐天使飮酪韻</title>,<text>酲結征身不自由。忻傾酪椀送脣頭。霜糜碎白飛秋杵。雪酪凝香滴乳牛。顏澤合充君子腹。口糊休下小人喉。晴窓啜罷呼茶疾。漱齒端要洗膩油。</text>
<title>次唐天使飮酪絶句</title>,<text>酪不可奴能發和。齊王尊鯽謗傷何。氷壺莫立先生傳。若比氷壺未校多。萬斛胸中貯太和。發爲詩焰倒陰何。身肥方法傳先哲。不用腥臊入口多。明誠君子食中和。酪粥一杯無奈何。甘露慶雲隨手做。自家功業辦多多。莘任夷淸與惠和。一身全有德如何。文章小技公餘事。自是逢場轉患多。</text>
<title>次魚子游 得江號灌圃 韻</title>,<text>王使聯軺動地鳴。挾途馳從亂蹄聲。樹藏漁戶連雲起。山擁江天隔岸橫。白鳥避風來款緊。靑煙和夕出分明。蘭舟罷酒回燈晩。街鼓鼕鼕月滿城。臘月沙暄鷗族鳴。傍江游女弄珠聲。潭心晝立樓陰直。硯面詩團筆影橫。鎭海六鼇雲背暗。銜書雙鳳繡襠明。誰知別漢東韓注。萬古湯池壯國城。</text>
<title>次唐天使登漢江樓韻 遊漢翌日。所示慕華館和之。</title>,<text>江樓百尺傍淸潯。詔使聯軒臘月臨。靑海遠持天子節。紫袍橫帶尙方金。人墻沙岸攢頭密。雲幙蘭舟掛日陰。陪賞且容蕃佐賤。不嫌歸路夜方深。歷幾佳山幾勝溪。雲煙滿橐費提携。鳳凰到處顓能賦。鸚鵡平生擅善題。方丈遠遊韓土厭。奉天歸夢薊封迷。文章海內無雙士。拭目還驚釘坐梨。</text>
<title>擬送上使紫陽唐內翰皐。排律十二韻。</title>,<text>四方顒望靖嘉時。皇帝諒陰出詔遲。風月擁來天下士。江山留作海東詩。越金有橐心誰涅。漢節隨身手自持。氷蘖照人淸亦見。鳳麟驚俗瑞應知。王盧首派尋遺緖。雅頌淸音續解徽。織女翦刀裁錦綺。雷師神劍斮蛟螭。三韓一半明珠遍。析木全分霱氣彌。客館雪燈醒臘夢。歸軒梅驛打春思。桐宮朝夕懷偏騁。梧野羹墻淚幾垂。再問薩津譏后煬。重摩遼柱弔丁威。好將蒼示同胞晩。莫把華夷判肺脾。別酒強傾顏不赭。黯然離恨亂於絲。</text>
<title>唐天使皐製排律二十韻。上殿下。臣拜辭南還。得謄本於銀臺。路中效嚬。</title>,<text>五雲尊太甲。嘉靖啓隆辰。北極初傳統。東韓首及春。璽書擎兩使。恩數倍分陳。玉節承新寵。金魚換舊銀。但頒黃紙詔。非索碧鷄神。翰院違靑瑣。仙居夢紫宸。滿囊收寶唾。裝橐賤蕃珍。讌席辭伶樂。橋陵念帝賓。久爲朝望右。仍荷嗣皇親。銜帶淸氷士。袍穿獸錦臣。乘槎將命重。珥筆草綸頻。擺落齊梁陋。鋪張漢魏醇。坐降詩萬敵。寧訴酒千巡。江檻留吟罷。郊亭告別諄。毛皮除外假。心腹露衷眞。廉似無貪鳳。馴同不牴麟。蘭氛霏口郁。春氣盎顏淳。學續朱元晦。忠兼范景仁。雪迎天上面。梅餞日傍身。入坐沙堤敞。勳名指勒珉。</text>
<title>過荊州 在文義，懷德界。</title>,<text>三月荊江春水生。桃花相映弄新晴。小舟左右通人捷。長栍東西畫壤明。筋力已衰猶道路。田園將廢更簪纓。問津南北頭深雪。林下何人不輟耕。</text>
<title>病寒。留連山縣。新監李景廉。軍資正時同僚。正月都目政。自內贍主簿。割符來。</title>,<text>晼晩黃山燕始回。滿庭香雪杏花堆。新監忽見軍資伴。都目曾從內贍來。春蟹大於秋蟹殼。壄蔥肥似圃蔥胎。盤餐病口虛兼味。飮子時頻問藥材。</text>
<title>宿栗峯驛</title>,<text>栗峯春雨夜嘈嘈。喚出征愁亂似毛。明日西原城裏過。梅花不見滿園桃。時伎行祗迎</text>
<title>望恩津觀燭寺彌勒石軀</title>,<text>誰做長人骨裹皮。堂堂黃媼石腸兒。萬牛回首如梁漢。邪險東方一蕩夷。漢江在國南。涉者病之故云。</text>
<title>金溝館聞杜鵑</title>,<text>杜鵑何處哭如人。窓外桃花三月春。今夜旅軒無限淚。去年寒食幾沾巾。東風嘔血盡情啼。不爲行人少得低。巴蜀故宮三萬里。至今遺怨草萋萋。</text>
<title>重到黃山館</title>,<text>三月南征四月歸。可憐紅白已俱非。黃黃野圃蕪菁發。漠漠官街楊柳飛。廢寺老萱空死處。荒城英建有餘威。主人薏苡開新釀。慷慨悲歌玉椀揮。</text>
<title>西原望仙樓次韻</title>,<text>晩樓涼合重。山雨驟來初。黃鶴看題詠。沖天仰額書。一尊空弔古。長劍欲凌虛。凄切臨風笛。無端更起余。客裏元龍榻。追徵結構初。簷楹高牧建。歲月老韓書。水決開南險。山圍補北虛。飄颻仙駕逖。落日正愁余。</text>
<title>琴臺。移樽上船。別雲卿甫。</title>,<text>尋臺初置酒。愛水又乘船。野日光銷雨。江風韻入絃。炊稉供晝飯。洗盞作離筵。上駟催歸路。迢迢北斗邊。次韻 鄭雲卿稱意晴湖闊。微風穩送船。樹陰低拂棹。江氣爽生絃。晼晩驚脩路。淹留忝勝筵。他時懷此夕。淸夢繞君邊。</text>
<title>次李執義棐仲甫愛日堂韻。與詩上同日賦。</title>,<text>禮城南嶠是君鄕。千丈雙親鶴髮長。愛日情深酬罔極。萊衣戲處悅高堂。休沐南臺出帝鄕。嘶風驄馬嶺雲長。君王孝理今偏重。故許歸寧愛日堂。</text>
<title>卽席贈金正言鐸</title>,<text>驄馬山南疾若飛。倚閭何處嚮殘暉。可憐膝下垂天翼。已絶塵埃眇九圍。陰霧冥冥鎖一城。中原曉鼓正言行。天風不讓無剛力。應爲前驅痛掃淸。</text>
<title>送別友人全獻徵之及第南歸</title>,<text>樹頭朝旭上東墻。筵敞南廳擧別觴。同學少年髥未茁。再逢衰境鬢俱霜。恨輕一桂敷華晩。榮重雙墳踴地忙。官駿借君逾嶺路。西風耳後不禁長。</text>
<title>追賦慶樓琴臺金灘前遊。寄鄭雲卿。</title>,<text>中原再會本非期。別後還深婉孌思。氷蘖披雲天上表。琳琅解橐嶠南詩。皇華北壁聯行坐。老牧前床對擧巵。情阻相看殊脈脈。亂峯樓外落參差。謀君留醉發雄才。雲幙琴臺敞豁開。岑抹千眉濃曉黛。江回一面漾秋苔。妓裙半濕穿林集。魚眼全紅掇網來。無底錦囊收萬象。犬門山鬼哭如雷。蘭舟移棹日方中。吹面生寒水面風。急急避人皆白鳥。冥冥藏峽盡靑楓。漁艭遞走輕於馬。舞袖聯翩曲似弓。于勒老仙乘赤鯉。彈琴來媵出龍宮。</text>
<title>次日本國僧泰甫韻</title>,<text>奉使扶桑荷寵榮。禪房薜荔故山情。歸舟軼蕩金鯨背。儻把東風一寄聲。</text>
<title>贈新及第亞元安直長秀岑</title>,<text>日邊臚句下丹墀。淡墨題名眼最奇。替雪乃翁羅桂恨。人間榮孝絶無之。</text>
<title>贈玄徹上人。時住鍾堂菴。</title>,<text>雙脚迢迢蹋白雲。愁塵自不皺眉文。經心磵月輸全體。熨眼金書徹十分。鈴舌話風訇榻裂。桂香和露染衣薰。數年飽食鍾堂麥。淸韻深慳報使君。</text>
<title>喜雨時。祈雨香祝適至。不果行。卽封還。</title>,<text>赤龍行雨挾雲驕。五月江城客理橇。南畝長苗將沒膝。前灘生水忽齊腰。須臾商旱寬君閔。畢竟周年鬧野謠。虛使禮官曾有請。却還香祝上靑霄。</text>
<title>次韻。贈稜巖崔仁祐。</title>,<text>稜巖亭子寄吾休。守拙都無枉尺求。回首向來豪俠窟。夜蛩謠雨草迷樓。碧桃丹桂恨全休。粟飯藜羹不外求。羊叔敢肩銅雀妓。士窮第下女朱樓。漢舟門對泊。朝夕立檣竿。鷄柵貓巡際。棋盤客話間。山藍揩眼碧。江練蹙亭寒。銜帶稜巖穩。風塵念念閑。五臺開闢水。溶溶落雲邊。亭下作長江。通津接濟川。稜巖據上游。龍吟風雨天。有仙不必慕。彭殤同盡年。朝廷問往來。覓酒恒陶然。漏板遞昏曉。迎遣輪蹄前。東隣過濁醪。日高猶酣眠。</text>
<title>寄答友人在金生江作</title>,<text>江上望君君不來。好懷斜日向誰開。移船西下琴臺近。遙拜于仙酹一杯。于勒。伽倻國人。雲幙開江五月寒。水風吹面興漫漫。機心已靜無毫髮。自有飛鷗下綠灘。</text>
<title>李咸昌夫人安氏挽</title>,<text>廣李河東壓八裵。咸昌慷慨有英才。夫人自是參軍敵。蕃育麒麟瑞世胎。榮華未卒禍相仍。平海前冬雪幾層。生別至情鍾母子。亂心驚緖嚮衰燈。二卽枯槁國原城。若比平州恨亦輕。朝夕貨舟將就養。不圖江口納銘旌。雁行蘭茁白眉良。和膽人言敎有方。憐愛不終偏少子。九原遺恨入秋長。</text>
<title>西江。和蔡御史韻。</title>,<text>山南明繡衣。丹鳳下蓬渚。西津暫停橈。高才仰翹楚。晴日入畫毫。四座驚神語。浮生問何如。蒼波杳東去。相逢卽謀醉。征途好淹旅。縞帶不須解。一盞聊相與。</text>
<title>野席卽事。贈公碩。</title>,<text>石橋斜日照西溪。溪水溪禽恰恰啼。霜嚇老楓顏更赭。露經枯艾面深黧。拾蝦擧網還驚密。投棘歸軨却恨迷。是處相逢渾不謂。山翁敢謝醉如泥。衮衮談懷傍綠溪。丁寧弔客雁悲啼。蟹臍手劈中收紫。梨頰刀翻表瀉黧。同醉野罇猶放曠。暫抛塵事頓冥迷。夜深不恨歸途險。馬健能超九尺泥。</text>
<title>席上。贈老宦關東能唱歌。</title>,<text>老宦尊前納姓名。宣陵往事話分明。逡巡行酒身強健。更唱關東第一聲。</text>
<title>贈別金文瑞父</title>,<text>十月寒江雨後平。揚舲入漢快騎行。丹楓老艶留崖葉。白髮離愁動鬢莖。鶴駕衛兵司令弟。烏臺風憲掌難兄。亨衢穩步渠家事。儻憶荒城困送迎。</text>
<title>寄贈黃獻之</title>,<text>人說黔州黃別駕。平生窮苦坐能詩。後身且做金山子。一派江西導海陲。曾於白岳山西雪。蹋破瓊瑤訪老翁。去歲附書人姓李。祗今何處詠枯椶。出師討賊忠輸漢。歸去長存晉室心。莫把二公殊轍看。荊軻述酒細推尋。遙贈陶集故云</text>
<title>寄贈曺適菴伸</title>,<text>辛巳嘉平會國原。漢中行役話離罇。今年又近周王蜡。雲樹遼遼欲斷魂。詩盟晩契頓忘形。濁酒何時倒瓦缾。直指寺前曾有約。金陵山月夜通靈。</text>
<title>野酌卽事。贈金公碩。</title>,<text>賀䀀忻擎一笑前。玉尊龍笛夕陽邊。陰州書目來驚興。溪女山翁摠索然。</text>
<title>蔡承旨紹權外舅池亭。卽見。</title>,<text>幾年金盞地。亭敞小軒東。銀杏連蒼檜。靑篁對老楓。山平看鳥過。池閉見魚窮。每苦投歸轄。乘龍下禁中。</text>
<title>金公碩投書云。京畿觀察使奉宥旨。更移陰州釋遣。明日還漢中。余復疊前韻賀之。</title>,<text>君王解澤霈無前。忽見金鷄下日邊。畿使更移傳好語。省村風月再忻然。三山依舊暮帆前。去國新廻北斗邊。祠板幾塵加拂灑。九天昭穆亦蘇然。</text>
<title>題希樂堂</title>,<text>芒碭幬載身參三。心與於穆純復純。玆外來者謝戚忻。無聲樂地鏘韶匀。孔肱曲裏先得此。七日不糝絃歌開。門前千行誰庶幾。顏氏不改稱賢哉。斯人不見歿已久。斯樂不亡求在我。扶桑之西鴨江東。五百年來挺博雅。希樂堂成聞四海。二字炳日爲指南。淵源古樂自乃翁。肯堂不墜追冥參。姚姒雖然有天下。此樂內失承吾親。萬乘巍巍勢而已。浚井殛羽潛悲辛。伊公所獲出二聖。父傳子受非別途。且體心事落世科。不待得師殷相須。金朱簞瓢孰加耗。胸中至音恒渢渢。淸琴一彈山月高。兩眼彷彿拳拳翁。</text>
<title>送別朴師傅欑丙辰同榜司馬</title>,<text>芮國相逢二十秋。驚嗟白盡九分頭。待時未破荊山璞。垂釣曾披楚澤裘。一命何妨身晩起。三休不敢檄輕投。靑螭曉渡西江水。官柳東風動別愁。</text>
<title>贈送宗徽</title>,<text>昨夜江城春雪飛。天公自意頓微微。今朝晴旭驅寒曀。花柳依然別有輝。</text>
<title>別分司饔權直長行。余爲軍資正時同僚。</title>,<text>同監初識漢中面。分院更看湖外身。我鬢照銅霜線長。君髥垂膝墨華新。尊前歲月驚流水。客裏鶯花惜暮春。明日廣陵人事別。裌衣征馬草如茵。崇儉君王家法純。用須瓷器斥金銀。白黏歲掘中原土。材美秋燒廣嶺薪。身出禁中分內院。事專江表領工人。草書傳得公孫劍。陶世規模在彼匀。匀從金</text>
<title>贈送崔生員彥㴽</title>,<text>他鄕見此故鄕人。況値花深三月春。因病覆杯今已久。不將鍾鼓樂嘉賓。聞說尋芳遊永嘉。映湖明月竹枝歌。風情亦倒劉師服。一笑休嫌醉越娥。安東有所顧盻不謂猊山文獻枝。生員銜下苦陵遲。題名紅紙尋常事。須上燕然再勒碑。官醞三盆三亥淸。酒人輸載上江舲。若逢神勒浮屠月。遙酹英陵盡量傾。英陵參奉可招邀。香火長齋慰寂寥。莫弄洞簫驚夜壑。潛蛟吹浪犯征橈。內贍先生安穩無。憑君燒酒寄官壺。秋曹子順西淸弟。時與童烏會上都。時朴子容先生長內贍。病風索燒酒。子順爲刑曹。昌邦弟。校理弘文。子進士敏中。赴試在京。</text>
<title>贈別朴都事亨鱗。赴山南韓相公幕。</title>,<text>山南第一海雲臺。俯瞰蒼溟小似杯。赤脚蹋鯤鯤不動。崔仙曾此重徘徊。崔致遠所登覽故云南岳靑分七十州。洞中笙鶴舞淸秋。琅玕芝草應無盡。月滿雙溪八詠樓。矗石樓前千萬竿。鏡中疏影暮江寒。騷人到此長回首。浪蕊浮紅摠不看。</text>
<title>癸未四月八日。敏齊生日。有感。</title>,<text>西仙生日汝生東。爾母劬勞誕脅同。長大祗今偏不見。暮年衰淚灑悲風。</text>
<title>贈宣慰使蘇元友甫</title>,<text>子瞻兄弟奮峨眉。驚世文章四海知。莫道蜀邦無似續。家聲還赫大東枝。武宗辛巳漢山州。白岳西邊話別愁。南國數年空夢想。忽聞官柳繫驊騮。出塞佳人唱渭城。鶯花朝雨報新晴。南州七十曾遊地。風月邀君分外淸。</text>
<title>敬叔陞堂上。赴濟州。過中原爲別。叔。榮川人。</title>,<text>三品緋衣出特除。勿嫌歸路蹋鯨鯢。兒孫來問頭邊玉。廏馬驚疑錦障泥。床頭蛇蝎不堪誅。海月蒼蒼照客愁。回首望鄕應有處。白雲東北是榮州。</text>
<title>題丁進士溫嶠絶裾論後</title>,<text>鄭谷因詩名鷓鴣。至今孤雁鮑專譽。鋪張溫子看奇論。亦復端稱丁絶裾。</text>
<title>丁進士與子敏中。入俗離山讀書。</title>,<text>明日童烏同入山。俗離高截白雲間。須將爲學看舟子。進似緣高退轉圜。</text>
<title>遊彈琴臺。次表敬仲韻。</title>,<text>舟度金生洗硯池。于仙臺下故遲遲。白雲半出彈琴石。靑蓋全欹宿鶴枝。捧露小花偏有澤。經春衰貌獨無滋。老龍不放催詩雨。應是寬余懶賦詩。古臺臨絶岸。邀客席松根。駕鶴人何去。橫琴石獨存。餘音想流水。落日忽平原。莫道林間靜。林間鳥亦喧。</text>
<title>黃正郞孝獻。南省慈闈于慶州。宿檀月驛。</title>,<text>龍顏移書報主人。却嫌于轍趣飛輪。著籬安障吾方苦。不敢傴僂拜驛塵。檀月迎梅雨欲收。臨江休上驛南樓。白沙綠草斜山照。正是征人起遠愁。省謁東都綵服披。金章大尹共差池。從容上壽怡愉罷。好向西兄訪古碑。鮑石亭前花木昏。杜鵑淸晝似啼冤。可憐老賊加恩土。能殺韓王幾葉孫。</text>
<title>寄蔡承旨紹權，金成章蒙古。省墓南來。蔡公附書信。故詩以答之。</title>,<text>門下耽耽隔九天。地分淸切會神仙。停雲忽念南中客。雁足綢繆附問牋。重四今年五氣新。省中先發石榴春。文書日靜身無事。却把黃封不定巡。去歲逢君下紫霄。松根設席醉西郊。歸來挾路三千炬。駿馬如龍蹋雪驕。</text>
<title>許進士奮謁監司。宿社倉民家。失馬於偸兒。作詩慰之。</title>,<text>神駿肯歸梁上家。定應逃世入滎河。茂陵寂寞荒秋草。千古空傳天馬歌。</text>
<title>卽席。別朴評事英健。赴寧邊鎭。</title>,<text>蕪菁花發欲深黃。三疊陽關須盡觴。西塞明朝七百里。金灘浿水兩茫茫。槐院官寒冷淡僧。長齋況復太常丞。寧邊絶似維楊鎭。書記風流校杜增。路入西京興不微。長江煙雨晩霏霏。王孫春草麒麟窟。借問東明歸未歸。鴨水溶溶天塹豪。統軍亭子切雲高。花薰玉帳喧伶樂。醉賦將軍大食刀。</text>
<title>中原敎坊歌謠採蘭曲</title>,<text>採蘭歸西江。十里煙霏霏。挾彈輕薄誰家子。驚起一雙鴛鴦飛。松舟柏楫下洞浦。金環玉腕徐搖艫。蘭花櫛櫛蘭葉靑。傾筐不盈相思苦。相思苦。江水悠悠安得住。去少眞如逝逝波。來衰恰似歸歸客。寫出妾心更何人。蒼蒼犬子墳上柏。</text>
<title>琴臺同宜中。送孔參議瑞麟。翌日有作錄示。</title>,<text>一昨穿松登犬門。臨江據石置官尊。雲通三角日邊去。水下五臺天際奔。鶴馭迢迢歸碧落。琴巖漠漠向黃昏。移舟就月中流泛。狵吠漁家何處村。三角，五臺。皆山名。四月蕪菁花發時。黃堂如與玉堂期。尊中辦我三杯酒。座上輸君十字詩。落日短簫驚浦迅。微風歸鷺和帆遲。孔參留待勤相送。漏板城頭夜欲移。</text>
<title>泛舟。次宜中韻。</title>,<text>撤席下罇巖。舟人回鷁首。琴臺望不窮。落日杳煙樹。白日不堪攀。茫茫何處墮。桂華忽滿敷。來照船窓左。</text>
<title>關東八詠</title>,<text>溟州迢遞五臺山。何處月精僧掩關。世祖東巡曾駐輦。句陳高出白雲間。秦帝名山眞未逢。岱宗不近敢當封。金剛累遠遺天子。海上徒聞八萬峯。橫雲鉅嶺截東西。尾屬南夷首北𤠓。劍閣不專天下險。煙霞空鎖濊王棲。何物觀音尊洛山。光陵曾此肅金顏。無端一片旃檀土。權柄如持禍福間。知名鏡浦自然臺。東海洋洋向此開。咫尺扶桑無足日。行行使我易梨鮐。天地經營叢石高。深根海底負金鼇。登登不許遊人恣。萬古安巢長鳳毛。海上金幱玉陸離。珊瑚倒映萬年枝。道人把劍眠淸晝。舟子浮沈自不知。武陵風日絶塵喧。蒼海茫茫閉石門。堪笑太元黃氏子。此生但識有桃源。</text>
<title>題金公碩新堂。堂形工字。</title>,<text>工字新堂背小山。前川一帶曲於彎。沙堤制水橫龍脊。鳥道交簷擢霧鬟。薑葉未齊開圃淺。菊牙纔出破天慳。把杯半日探幽事。塵世紛紛百不關。暑氣熏然著遠林。行春却恨負花深。暮年多病妨鞍馬。不是村賖懶再尋。</text>
<title>自警堂。次宜中韻。</title>,<text>十字堂前多靜緣。城郭喧卑等林野。鑾坡學士來討眞。臨池得句持贈我。東墻山月半簾高。胡不早到梅花下。綠荷出水有新意。對此擧杯聊亦可。秋風他日搴芙蓉。相思萬里遺遠者。</text>
<title>屛巖新舍。爲蘇元友韻。</title>,<text>終南釀出蔚藍天。數疊屛巖立兩前。不祕千重金盞地。應輸一代玉堂仙。芳隣鶴洞連書瓮。睿澤金閨近御筵。講罷角巾時散步。松聲將月和鳴泉。靑鶴洞。李大提學荇所築。</text>
<title>別宣慰蘇元友</title>,<text>久旱今朝雨接連。銜杯正好醉歌筵。若爲官柳絲千尺。不繫情人入漢船。</text>
<title>次元康韻。日本上使。</title>,<text>萬里西遊散滯襟。中原客舍樹深深。莫言春捲芳菲盡。窓外丹葵捧玉心。</text>
<title>慶迎樓雨中。贈新及第許磁。</title>,<text>天意邀君催發詩。滿城山雨駐分離。莫言餉客風流薄。樓下紅蓮一萬枝。傷旱愁吟雲漢詩。連朝雨子見離離。此時我有登樓興。君亦初攀月桂枝。樓中何限贈人詩。南北紛紛此別離。看取滿街千樹柳。年年春至半無枝。章成不盡燭三丁。白日臚傳下玉京。想到故鄕人競出。騈闐爭指舊書生。天涯瘦影大丁丁。日日登樓望舊京。逢着少年從笑侮。強寬樽酒遣殘生。</text>
<title>戲簡鄭鎭川。乞釋許奮。</title>,<text>躄者襄陽且半人。江東一目未全身。區區許子何須數。隻見眞疏看月輪。</text>
<title>彈琴臺。隔江對古墓飮。宗室某，進士某俱會。</title>,<text>隔水難招松下人。擧杯胡不飮無巡。天應解事新開霽。江亦含情盡露眞。大學最憐偕進士。河間殊幸拜宗塵。數聲塞笛斜陽外。衰朽聞來益慘神。</text>
<title>疊前韻。酬李權知應元。</title>,<text>權院溫醇實可人。逢場不訴酒頻巡。半扉前日雖無分。傾蓋今朝卽會眞。邂逅江臺多樂事。留連樽席奉淸塵。暮年驅使詩猶在。落日蒼茫興有神。</text>
<title>次祖師韻</title>,<text>蘿月松窓一丈高。楞嚴讀罷看離騷。禪心已共山同靜。笑殺奔溪入海勞。看渠詩格造淸高。畢竟猶堪僕命騷。磨盡百年蔬筍氣。九僧唐體着工勞。門外紅塵八尺高。此邦都會日騷騷。山中不識將迎事。老大爲州耐此勞。</text>
<title>寄蘇元友</title>,<text>中原話別雨冥冥。江漢歸帆月變蓂。回首屛巖何處是。終南夜夜夢中靑。前一月。蘇以宣慰使過州。屛巖。蘇所築也。 蓬闕仙官塵事冥。流霞微醉拾階蓂。人寰下視三千里。弱水茫然極目靑。</text>
<title>送金正字歸覲漢中</title>,<text>秋氣初生凄客襟。新蟬碧樹望雲心。庭槐華髮知多少。風雨終南滿地金。</text>
<title>次丁進士韻。在舟中作。</title>,<text>遇水行災蹋野秋。移舟下峽順江流。罇巖日落飢魚食。官渡秋廻謫客愁。新月照吟詩欲就。短蛩謠夕歲能留。琴臺未聽于仙曲。急雨無端壓馬頭。</text>
<title>萬景樓。送翰林鄭萬鍾。犯酒禁罷歸。</title>,<text>殷旱當年抵禁酤。罷官二十翰林俱。問津故國逢秋日。投轄中原醉玉壺。才奪錦袍寧寂寞。興貪鱸鱠莫踟躕。白衣誰會金鑾客。騎馬從他惡令呼。報晴鍾鼓聽眷容。樓外白雲千萬峯。先落歲華隨節柳。獨違時令逆天松。搜詩老去才全退。送客秋來眼更重。持贈莫鎁多慷慨。丈夫何必淚垂胸。</text>
<title>次丁進士韻</title>,<text>將夕西山爽氣傳。淸杯閑話興陶然。南風吹雨跳珠處。興在靑荷若箇邊。</text>
<title>贈鄭翰院酒禁犯妓樂會罷歸</title>,<text>魏主尙寬徐景山。明王胡急聖賢間。不關麴蘖干邦憲。無賴風花落醉顏。天未靑靑無等山。讀書床在紫巖間。四年再罷東華夢。歸去雲中莫慍顏。</text>
<title>京兆府僚署契飮圖</title>,<text>每參三尹肅僉襟。分理民冤布德音。漢府古來精府選。周官今日謹官箴。不聞四海皆兄弟。何況同曺竝笏簪。時復共傾無事酒。百年終莫負初心。</text>
<title>夜坐</title>,<text>晱晱孤燈照寸懷。玲瓏夜氣滿庭佳。無人說與平生恨。數倒淸杯強用排。夜雨簷間點滴聲。愁人不寐耳偏傾。新翻蜀道霖鈴曲。領會當時無恨情。</text>
<title>自警堂夜飮。次朴正言韻。時十月。三人會席。</title>,<text>拭槃開夜酌。官醞可須賖。十字堂臨水。三人影落波。燭垂留客淚。菊摘後時花。漏永懨懨處。觥籌莫謝多。</text>
<title>尹翰林壽舅翁。移席陶周亭卽事。</title>,<text>柳下移樽晩。前山半夕陰。殘荷留敗葉。老菊有新心。妙奏聞流水。嘉賓見盍簪。陶周眞落莫。氷玉照雲林。</text>
<title>和尹亨仲</title>,<text>擧擧吾亨仲。詞源送淼茫。舜韶薰殿奏。軒樂洞庭張。度竹皆聞韻。穿蘭競襲香。老來呼小友。金石契靈長。大芚山淑氣。鍾此士夫奇。霽月春陵學。淸風吉甫詩。處名猶謝遣。當厄詎驚悲。勉勉求深造。平生絶苟爲。訾風仍罵雨。喝月又訶星。逸氣橫龍劍。高才擊海靑。文章還坐累。命數偶逢零。疹疾資成德。長沙悔妙齡。衢也家南海。環觀到得窮。鷄毛撫鵬翼。劍吷聽鰌風。兒弄潢池裏。蛙跳窞井中。出門時大笑。無物眼如空。屬者山中集。珠林佛日暉。西溪同數酌。岐路悵分飛。尙夢王孫桂。頻尋七祖闈。何當再携手。蕙路蹋幽菲。順卿亭子好。江旭帶暉暉。跱鶴猜人起。潛魚駭網飛。君曾留眼過。我亦繫詩歸。近有居停主。招尋日夜希。題封元亮畫。十幅烏絲闌。妙手隨心轉。神功入筆團。渭川千畝影。淇澳萬竿寒。不着枝間鳳。能令我發嘆。</text>
<title>和尹亨仲</title>,<text>英雄一去肯重來。萬古遼遼首獨回。竹院過僧騎款段。春溪邀友醉椰杯。萎羸自是緣多病。屯蹇元應坐不材。妻妾尙猶疏老醜。蛾眉官序莫低徊。</text>
<title>寄石川。時爲州學。</title>,<text>晝靜春齋頓入禪。鳴琴弄鶴愛蕭然。虛心却了公家事。實理爰求自道天。簾外任看塵翳翳。水中相待月娟娟。開懷只欠膠庠客。案上從敎掩古篇。攻詩正似野狐禪。老去功夫漸薾然。牘尾翻雅供吏課。梅邊索笑負春天。膚凋槁木添新瘦。面蹙熏瓠謝舊娟。坐誤半生空咄咄。十年常誦采苓篇。山林往往愛逃禪。結社相期訪皎然。朝露裛花開上苑。夕陽銜雁唳長天。紉蘭有客悲緯繣。濯髮何人詑姣娟。回首九州眞博大。吮毫重賦遠遊篇。</text>
<title>酬炯上人再疊</title>,<text>煙霞塵土自分岐。一別相從不可期。寶界臘終梅發後。炎洲春暖雁歸時。東坡謫客思人苦。雪竇禪師鍊句遲。詩話叮嚀問解綬。明朝歸去和陶辭。平生齷齪困多岐。結社靑山有晩期。履道主人貪外物。潯陽幽士傲當時。龍頭祗是酬恩急。蝸角元非罷戰遲。他日囊挑風月去。石房深鎖莫牢辭。</text>
<title>鄭學士彥浩。省謁高山。賦排律六韻。再疊寄之。</title>,<text>眞人離帝座。振佩白雲城。手線加遊子。仙桃獻所生。趨庭非阻異。上壽足歡情。山水尋餘暇。篇章散宿淸。蓬萊還舊夢。閶闔想初程。勝事端無缺。能令我輩傾。玉拔周行內。寒氷照鳳城。秋江衿底闊。霜月意中生。颯颯開高御。蒼蒼有古情。精誠懸北極。文雅重西淸。延佇蘭空結。迍邅馬豈程。往年快心會。巾帽憶頻傾。</text>
<title>寄石川</title>,<text>朝日赬霞散。天晴萬里遙。且收秋雨歎。聊奏錦江謠。鄕夢酣陶令。臣情眷聖堯。聞君將遠別。置酒故勤邀。</text>
<title>東江遊</title>,<text>東江如美女。人莫不回頭。移棹當新霽。延涼値上秋。野情翻自動。官況漠然收。坐驗機心盡。翩翩欲下鷗。淸白東江秋更光。恰如無滓伯夷腸。雪堂豈識西湖水。輕似吳姬濃淡粧。似。遺集作比。</text>
<title>橘亭子坐細故。謝絶遊寶林之約。卽和本韻。再招。</title>,<text>待客金陵夜。通通戍鼓傳。獨吟新月下。孤影黯燈邊。慙媿將塵骨。招邀忤羽仙。一書來散約。遊賞謝曾年。抱琴虛奉候。離合且從任。魔事乖佳會。淸風一此襟。雅章眞對目。圭復信論心。隱隱還成響。如聞正始音。松桂明朝路。迢迢望美人。馬良端疾策。車在好催巾。氣馥蘭宜襲。弦高月合親。身餘當撥棄。世故每相因。</text>
<title>晨坐</title>,<text>衣冠晨坐待衙時。西望靑山儼若思。朝日炯晶垂帝典。秋雲枯淡過郊詩。欲求省事須無欲。如到誠身在勿欺。秉燭功夫加老境。閑來點檢起新知。</text>
<title>李綾城母氏挽</title>,<text>物外西王母。雲間婺女星。秪今渾不見。衰淚自泉零。夕膳寒鱻白。晨餐雪筍靑。南陔情未盡。月轂輾冥冥。板輿南國去。魯衛竝分符。袍笏方稱壽。容車苒苒高。舍飴弄孫日。綵服舞中庭。望百逢初一。何知減九齡。夫人有士行。諸子各成名。掃墓何如者。千秋但醜聲。前春聞吉語。嘉慶屬英孫。忽辱乘堂賀。逡巡奉壽樽。德如坤牝馬。門似碩人詩。逐子饒官祿。東征屑諛詞。松楸望圻埰。南極故鄕思。好趁東風去。何人不淚垂。埰。一作綵。壽福人間少。常多母葬兒。三男俱白髮。窀穸不應悲。二子連爲吏。叮嚀訓洗冤。不投曾母杼。饒笑得平反。菌露浮生短。冥靈見大年。剛風摧倒處。物化杳茫然。</text>
<title>呵呵 遺草作荷荷</title>,<text>荷荷大笑又荷荷。欲活遐氓奈若何。點卒漕江多海鬼。簽兵戍浦半僧伽。千家訴案盈庭叫。數月愁莖揷鬢皤。鷄縛吏胥號繹路。犢穿妻子哭如鵝。鞭笞蜒戶誅靑鰒。錦繡賓庖割紫駝。蘇復不過行儉德。直須論列借懸河。</text>
<title>席上。奉和橘亭三絶。贈大司藝行。</title>,<text>日淸餘靄散層霄。風露凄凄鶴背高。江上采蘋無處用。玉人相遇享今朝。靑女飛霜錦水秋。白雲黃鶴屬高樓。十年枯槁湘潭面。莫把龍脣動別愁。吹笛休嫌一送君。落梅飄散正堪聞。一枝春至雖要寄。江北江南隔暮雲。</text>
<title>無題</title>,<text>官作私田養一家。聖恩如海浩無涯。三年報政何功效。萬目叢嗔幾譴訶。告病共疑遲解綬。行迷曾悔緩回車。舟搖搖以輕颺去。彭澤淸風豈不嘉。如海浩無涯。遺集作眞箇海無涯。豈不嘉。遺集作仰不磨。欲慮皆柔體合休。自知身値始衰秋。地容側趾無方寸。雲許藏名有一丘。三十年中空坎軻。五千卷裏足優游。留連數月緣兒病。錯道饞官檄愛投。</text>
<title>退居。和李文順韻。回文。</title>,<text>殘孤跡卷解幽棲。味得閑居搆壑西。歡意滿時邀客話。興心饒處拂箋題。觀冥詣道探玄妙。守一思誠到整齊。冠葛濯頻臨玉澗。策藜呼數遶寒畦。丹迷夕砌春苔老。白泫朝枝露篠低。官累悔多憂集謗。看書好底理擡提。</text>
<title>賀徐綏之</title>,<text>飛下金鷄放赦廻。客眉曾鎖頓能開。迎門競出毛群棹。慰主偏傾露菊哈。夷徑豈知還有梗。醉鄕堪信自無埃。眼前得酒須行樂。荒草平池是曲臺。棹。遺集作掉。</text>
<title>述懷。排律回文。用李春卿韻。</title>,<text>殘知老客倦羈棲。臭厭銅章解錦西。歡斷苦邊勞結課。餽疏嘲底拙封題。觀酣着屐詩人宋。說妄緘脣辯士齊。冠玉媿殷評菲德。俸錢憂腆嘖荒畦。丹枯貌瘁精飄蕩。步澁行危路側低。官做失方乖俗樣。看看好手重摸提。</text>
<title>卽席。奉和成使相重九韻。</title>,<text>逝水蒼茫外。歸鴻滅沒間。城孤亭下窄。天遠眼中寬。白髮憐新節。黃花講舊歡。滿尊桑落酒。伶部勒丫鬟。憑高長北望。寶座殿中間。捧酒齡堪祝。開顏意強寬。悲秋能制淚。落帽要窮歡。細雨斜陽過。靑山濕霧鬟。</text>
<title>野會。奉酬綏之韻。</title>,<text>雪幙松邊波漾溶。臨流釃酒野情濃。鵾絃切切悲斜日。玉笛凄凄散晩風。乘興山陰淹返棹。無心洛浦賦游龍。病夫詩律寒竽澁。豪健何知有放翁。霜空雲氣捲溶溶。萬里蒼蒼海色濃。晝靜山晴神女雨。天寒江動鯉魚風。迷途自哂蜂鑽紙。失水誰憐蟻制龍。世事商量須痛飮。瞢騰莫怪醉歐翁。</text>
<title>月山高。效永叔。贈煕上人。</title>,<text>月山高哉。嶔崟崱屴不可以仞測。盤亘數邑兮誇雄豪。南斗低垂咫尺掛巖磝。建標赤霞朝暮乎滔滔。天池萬里蕩蕩潏潏。襟帶之積翠。倒入龍宮往來隨狂濤。南條勝狀非一二。玉立亭亭獨與楓岳騰風騷。人言九井在上頭。神物蜿其中。時有靑童種蓮藕如舠。動石十丈搖搖人上慄。藤蘿絡首夜月啼猿猱。珠宮花殿軒空出雲渺幾許。覆壇千樹皆碧桃。孫興公，李太白。一生但識天台與鳴皐。我昔偸閑粗辦濟勝具。飄飄身世恰似鷹脫絛。登登逕路百八折。幽篁山鬼隱隱黃昏號。是時滕六屑播瓊蕊亂於絮。大塊噫其氣萬竅刀復刀。扣啄松窓訪湯休。圓乎其頂方其袍。照佛燈火熒熒香馣馣。滴更蓮漏何嘈嘈。山中寂寞不到黃初平。汩沒愛何慙渠曹。明朝大笑出門去。雲白山靑千萬重首空搔。</text>
<title>前承再唱。適有不平之事。疊來敗人。未卽和奉。昨日少隙。強用編茅以酬。發笑。</title>,<text>石川奮雄詞。提毛擘也鉅。叢虛幹玄功。幽坎撇鬼母。邁邁行未休。方駕曺劉去。不作寒瘦態。豪壯雜悲楚。膏車與齊驅。妄轡吾其杜。萬木翳巴山。獨數豫章樹。六合落寸思。俄頃卷九有。好我比嘉耦。竢我庭或著。投之以雜佩。叮嚀結久予。會有遭無禮。指南事 閉齋歌相鼠。吾足遂阻門。何以啜君酒。其間豈無數。未信行或沮。春光忽言謝。赤煒燿江渚。家家蠶珥絲。條桑棄筐筥。</text>
<title>奉酬士炯。惠句淸奇。近世稀作。老夫久廢此事。律澁疲精。朱墨無響。有似寒竽。然厚意難孤。強拾陳熟。再疊本韻。分錄左右。兼柬士吉。一莞幸甚。</title>,<text>麟哉仁用別。驥也不稱才。擾擾人無數。茫茫首獨廻。後彫堪賞節。先落莫言材。辱此瓊琚惠。依然一笑開。小難蒼海秀。金馬屬高才。菁藻隨機做。風騷入手廻。廟推瑚璉器。工睨棟樑材。吾老須無死。看君盛業開。銅魚頻出使。製錦拙於才。江上形偏槁。天涯日幾廻。充幃非糞壤。紉佩盡芳材。攬涕聊延佇。愁雲鬱未開。何以幽懷遣。謳吟已盡才。悲懽相代謝。寒暑遞環廻。夢是蝶非蝶。處須材不材。半酣彈綠綺。襟向北風開。</text>
<title>奉酬瓊韻。希莞然。</title>,<text>君心坦坦破城關。我亦傾懷作好顏。調出紫駝行白玉。翻成金縷唱煙鬟。何時閑事身邊了。明日幽陽海上還。莫以盞蛇輕廢飮。東樓巡酒更循環。誰念衰骸病復關。迎將疏懶簇嗔顏。催歸倦客雲衫袖。惜別佳人雨鬢鬟。有意山禽啼不去。無情溝水逝能還。往年攀桂曾同樹。交契團團一寸環。</text>
<title>奉和彥龍韻</title>,<text>俗云家蘖繫鳴甑。人事隨時廢或興。處世悠悠眞泛梗。浮生忽忽卽風燈。爲儒苟淺嫌糟粕。問法乖遲謝葛藤。却向漆園求順境。呼牛呼馬摠宜譍。</text>
<title>奉和沈司諫韻</title>,<text>我懷本來虛。頗怪愁常滿。欲盪須決海。欲訴月爲伴。誰憐是一介。無他長斷斷。吏隱南海頭。喧囂寄蕭散。萬一詔赴難。敢後南軍袒。知心有佳士。尹班慙款款。汲引在勉力。莫言吾綆短。憑詩省玉標。颯颯起吾懶。暢韻配萱草。且能蠲憤懣。持答欠琅玕。報以奉日暖。幾抱下堂憂。奉侯媿疏緩。許恕匪情漓。淸襟仰曠坦。夷猶詠旄丘。葛節何其誕。蓬飄却失所。悠悠會也罕。奉日之奉。遺草作春。</text>
<title>次和順東樓韻</title>,<text>山南和順縣。問獄又重來。密篠千科遶。幽泉百道回。日移西海去。襟向北風開。憶昔蓬萊殿。綸書信手裁。滿座微涼起。樓如慰客來。邑居偏淺阨。山勢壯盤回。海近春應早。雲深雨不開。牛羊日夕下。奇事入詩裁。</text>
<title>奉和石川</title>,<text>抱琴招日出。東閣奏商聲。莫說天無耳。昭陽杲杲生。久雨客何少。殘鶯三四聲。憑軒成獨酌。萬事計知生。衙罷坐吟常有伴。隔墻巢鶴似高人。風流露冕君恩重。不着華陽道士巾。</text>
<title>驛館。聞子規有感。口號錄示。可售地主。</title>,<text>燈照愁前客未眠。小窓東畔又啼鵑。年華苦怨春將盡。夜景淸悲月似弦。猿狖失聲藏碧嶺。鷓鴣緘口宿寒煙。催歸莫道無情發。坐嘯畸人費俸錢。</text>
<title>金正郞母氏挽詞</title>,<text>孟母三遷日。庭除撫玉蘭。柏舟思兩髦。菱鏡惜孤鸞。鬢雪愁邊早。萱華病裏殘。六親皆雨泣。新土未全乾。夫人上舍女。詩禮慣聞之。懿行眞佳士。貞心稱淑恣。造端參有道。善哭化當時。雙劍同歸處。年年春草離。家運何年否。伶俜隻影疏。床前有令女。庭下亡伯魚。悄悄抽悲緖。芒芒仰大虛。秪今俱杳漠。天地一蘧廬。搖吹愴風樹。滅景悲傾暉。室有殘工篋。身餘添線衣。虛罍恥甁罄。短草失春輝。冥漠永終畢。從玆恩愛違。</text>
<title>寶印上人</title>,<text>逐利尋禪着則忙。塵門物外豈殊鄕。無心一路通喧靜。克念單方貫聖狂。城郭夜深秋月炯。山林鍾罷暮雲涼。惺惺兩地工夫處。大學楞嚴摠在床。湛湛長江漠漠雲。逢春謫客思紛紛。淸泉白石經心麗。綠桂蒼松入夢薰。社裏休誇藏遠老。山中豈可欠陶君。他年乞與前峯住。邑犬狺狺願莫聞。</text>
<title>嶺頭口號。示韓尙書元之。</title>,<text>馬韉分坐好懷開。千仞岡頭山鞠杯。白髮官伶吹玉笛。拂雲高興浩難裁。</text>
<title>夜投詩山</title>,<text>宿雁西塘拍拍飛。連街萬炬擁宵歸。門前下馬生怊悵。水閣蓮華久已非。來訪儒仙尋典刑。太山依舊獨靑靑。老聃身退卑周室。千古空傳道德經。</text>
<title>寄同年僧甓寺住持 出聽天堂沈守慶遣閒錄</title>,<text>采蓮南省丙辰年。師亦同時擢大禪。儒釋莫言殊世界。科名曾幸共因緣。未尋神勒江心月。謾食中原庫裏錢。遙想上方塵事靜。炷香終日禮金仙。</text>
<title>投石川文右</title>,<text>歸去柴桑今是翁。北窓高臥謝秋蓬。淸風世界三皇上。濁酒生涯五柳中。琴有一張絃未有。眼空千古事曾空。飢腸肯受檀公肉。耿耿丹心白日同。</text>
<title>奉和石川。再疊秋思韻。</title>,<text>六詩石川作。持贈老夫何。擧世皆予侮。斯人不我遐。相期拾瑤草。將以折疏麻。寤寐長思服。西風發浩嗟。木落荒城暮。年華問幾何。碧天凋景促。淸夜轉更遐。宮篋愁藏扇。村燈去績麻。江楓空極目。咄咄倍興嗟。洞軒閑徙倚。風露肅淸襟。圓魄忽然出。幽陽何處沈。遙情在萬里。歸路隔千岑。縱有盈觴酒。琅琅淚不禁。神珠驪壑得。出衣輒懷襟。大醉過江去。中宵墮水沈。長噓吹碧霧。痛哭裂秋岑。此物當幽世。追思悔曷禁。衣恐訛。搖落時將晩。何人不起悲。聲輸歐九賦。雲入茂陵辭。氣像俱悽慘。芳華盡變衰。瑤琴彈月下。誰復會心期。嫋嫋秋風起。吾愁蟲亦悲。四更回遠夢。三疊唱佳辭。病骨方垂老。窮陰且向衰。紉蘭以爲佩。聊與古人期。三疊。卽郉居實秋風三疊辭。</text>
<title>閔靈巖瑠挽詞</title>,<text>吉語方騰迎命時。擧杯相慶在妻兒。俄然不起緣何故。禱或訶巫藥詰醫。</text>
<title>丁亥中秋。祭錦城祠。</title>,<text>錦城山下定寧祠。開創前朝到盛時。古壁行蛛千道網。中唐偃榧百年枝。守奴敝帚忙脩掃。齋史文茵始設施。承祭小臣胡不敬。九重香冊下丹墀。肩輿齋沐入幽祠。歷吉中秋報賽時。肅祀已言陳桂酒。迎神將以折瓊枝。鎭長歲熟民同飽。靈驗雲行雨普施。城漏忽傳更五點。燬人明燎照庭墀。</text>
<title>路上口號。贈韓判書元之。</title>,<text>漠漠郊原人不行。煙橫一字暮痕生。詩潛九地方搜隱。氣擊三辰更鼓淸。千古算來成敗等。一心明處毀譽輕。嗷嗷失侶天邊雁。獨唼江蘋盡意鳴。</text>
<title>祖席卽事。用佔畢齋韻。贈韓判書。</title>,<text>高開雪幕俯前川。穫盡鱗鱗萬頃田。野鶴似人將獻舞。雲山輸盡不論錢。三司上座軒仍駐。一曲陽關唱亦連。公望有歸朝夕逼。佛時誰復當仔肩。</text>
<title>三和綏之韻</title>,<text>中隱從來隱吏中。黃紬春夢正堪濃。慵能喜晏嫌衙日。病自求溫愛惠風。邑犬狺狺喧老耳。官漿滴滴漬枯胸。平生鮑叔居伊邇。却有詩筒屢不空。</text>
<title>贈志悅上首 己卯季冬</title>,<text>松寺鷄山窈窕深。遠公幽遁百年心。庭前種樹今爲拱。石眼開泉幾賞音。常恨以香蘭見燒。自知須散櫟無侵。江蓮天棘如相待。一就禪窓試暫唫。</text>
<title>玉明上人。嘗以能螺鳴於釋部。世稱螺化上。佔畢金文忠屢題詩贊之。多播味於士林間。今悅禪師。亦明之徒也。其才於哢螺。且掩前輩。而詩之者無其人。此悅師之所深懊也。嘉靖丙戌春。訪余於鳳凰山。卽座上。出螺數聲。淸遠可聞。乃言曰。此物初出齊安大君家。藏之二十九年。行與身俱。明月不夜之時。幽巖送秋之夕。韻語最高亮。酸猿哀鶴。益悽惋也。幸惠一言。以助貧道之興。於是乎樂爲之說。賦四韻。塞其請。</title>,<text>寶螺辭出大君家。龍象同藏入紫霞。猿鶴不眠驚夜月。煙雲如霧散天花。聞聲下界知淸越。論品明師絶等差。題贊筆荒非佔畢。眼昏何況字欹斜。</text>
<title>奉寄希參</title>,<text>紅粉修容鑑競磨。村釵邀客宿誰家。可憐興盡山陰客。不問詩成月桂花。官事一埤多似髮。秋霖無霽散如麻。廿年佳會天敎敗。回首長歌恨豈涯。京國何邊共切磨。建春門外石龍家。往還天上三辰度。開落人間幾樹花。狼狽我猶監府庫。逍遙君獨樂桑麻。故交老去知偏重。怊悵音書滯海涯。風流頓頓到消磨。未老丹心在國家。滿面靴紋寧傅粉。半頭霜線可簪花。病脾實少嗿官飯。還笏唯思納御麻。淸福莫求安樂外。一丘煙月是生涯。</text>
<title>投石川</title>,<text>紉蘭爲佩扈江離。騎鳳曾攀月桂枝。姑射玉皇辭斗北。重懷萱草到天涯。堆盤苜蓿雖寒苦。果腹琅玕固貴奇。除却羅州朴太守。何人更解愛君詩。射疑謝。濯錦春江綠潑油。騷人解纜木蘭舟。東風汎濫紅桃渚。宿霧霏微白鷺洲。得酒漸醺諧雅興。聞歌增劇蕩淸愁。誰憐老大黃紬客。藥裹堆床負勝遊。莫知當已詠江蘺。棲息何須乞一枝。賢者自歌寬在澗。達人曾莞逐無涯。治蕪召禍休鋤豆。載酒媒喧謝問奇。形影百年和睡過。覺來閑味閱陶詩。王孫春草正油油。撥悶相將藥玉舟。萬事祗今空白髮。殘生聊復向蒼洲。獨尋物外無窮樂。都罷人間不盡愁。雖有故盟疏問信。一天風月卽交遊。靈均底事問天翁。不見英華落晩風。若將得椽誇三語。何似忘憂醉一中。波定三更江受月。雲收萬里雁橫空。扶筇散步逍遙地。大笑盧生校異同。</text>
<title>申翰林妻氏挽詞。排律十二韻。</title>,<text>恭惟璿系出。閥閱碩人詩。女誡看前傳。閨風攪古規。淑明由性稟。溫惠在心期。擧案齊眉日。穿墉覘客時。僖妻狐趙見。山婦阮嵇知。鞋襪催高步。金銀警拾遺。六親稱士行。夫子敬芳儀。富貴將同享。災殃忽共罹。聖恩寬黨獄。南極保湘纍。颯颯開啼眼。迢迢望海陲。追隨身負抱。驚恐病支離。竟失偕還計。佳城永夜悲。</text>
<title>妾薄命。奉寄靈川。求和。</title>,<text>再辱淸詩。詞義俱至。世所難有。僕朱墨之間。久廢此事。雖欲挑之。若吹寒竽。枯濕無聲耳。況前日。橘亭與足下旁來壓之。已擣盡椒辣耶。今復強爲磨馬踏跡。安見有新奇乎。別以妾薄命標目。就酬高韻。仍以寓微悰云。壁房君不御。塵氣兩茫茫。故事雲輕散。新懽席密張。蛾眉偏有寵。蘭麝自無香。獨伴殘燈影。曼曼秋夜長。紅顏多失意。莫怪命零奇。漢闕長門賦。瓊奴驛柱詩。一吟一番淚。再讀再回悲。落日視天暝。浮雲輕薄爲。事主心何貳。宵征仰小星。病生瘡痏大。春在鬢顚靑。廢院西風入。空階夜雨零。笙鍾喧有地。辛苦惜年齡。昵侍昭陽宴。承恩詎有窮。黃昏改前路。紈扇棄秋風。謠詠眞無謂。愆訧最不中。白華聊三復。垂血訴晴空。妾心如皎日。無路布貞暉。匪澣衣難脫。無翎腋可飛。按歌聞別殿。終夜坐寒闈。萱草將何用。空庭謾自菲。鎖斷金浦綠。陰欄不到暉。愁人啼月出。獨犬吠螢飛。顏色蕭條落。年光荏苒歸。至尊終罔念。香耗可相希。白玉樓中謫。迢迢十二欄。錦衣紅郁郁。霞佩紫團團。黛落新愁集。衾虛舊夢寒。幽蘭將更結。攀篠屢承嘆。</text>
<title>七言近律。奉朴掌令行。</title>,<text>藍巾法吏到江南。嚴召恭承內相緘。再命入臺欣日月。三年持服病雲嵐。聖君正急牽裾士。慈母寧私弄綵男。上駟啓途高噴玉。無端寒雨濕征衫。</text>
<title>次珍原東軒韻</title>,<text>宿簷朝暮白雲多。竹外黃茅八九家。庭寂無人山鳥下。含蟲飛上刺桐花。</text>
<title>次錦江韻</title>,<text>美哉南國此山河。能使開除滿眼沙。日炫蜃樓迷海口。鷄鳴茅屋接人家。三韓舊主師曾駐。一德今王俗敢譁。民不見兵玆亦幸。畫船笳鼓惜年華。</text>
<title>和綏之韻</title>,<text>落落英標記暗中。春來我思十分濃。錦緘急拆才驚眼。瓊句沈吟忽愈風。千首謾持無價筆。一杯聊散不平胸。區區世上人何數。目送飛鴻點遠空。</text>
<title>再和綏之韻 時僕爲管下所辱。故四句及之。</title>,<text>式微方懊困泥中。塵氣盈衣亦易濃。雲鶴不緣身在澤。野牛安得角生風。糠飛一眯何傷眼。月霽長淸秪貯胸。八十日忙三歲滯。歸來同是後車空。</text>
<title>次尹希參韻</title>,<text>羅隱詩書抛桂外。陶朱身世海南邊。深知漢日龍當伏。冷笑秦關馬不前。今夜故人空用老。去年秋月獨重圓。西風吹棹江如練。欲采蘋花莫有緣。</text>
<title>送煕印歸月出山雲菴</title>,<text>南極仙山高切旻。雲菴最上索玄眞。龍歸滄海千峯雨。日出扶桑萬壑春。人外人閑人外境。世間身走世間塵。白蓮却悔相尋暮。林下秋蘭倘更紉。</text>
<title>重用己卯韻。贈竺晶。</title>,<text>風塵空白首。迢遞隔松菴。象踏秋河水。龍藏舊石龕。馬鳴深有造。摩詰杳難參。己卯追前韻。揮毫染碧嵐。</text>
<title>題石川遊山雜詠後。用寄橘亭韻。</title>,<text>淑氣扶輿南海盡。海南山水一方無。琅玕豈但興坤寶。文雅仍聞出士夫。雙璧連輝翔價倍。千篇獨步苦吟臞。跨雲驂霧鞍長御。歷井捫參杖用扶。孤嘯欲招回道老。朗吟將過洞庭湖。天池俯瞰鯤鵬窟。佛界旁携龍象徒。奚背煙霞囊重錦。客前風月席輕蒲。壯觀小魯思先聖。深戒垂堂冒畏途。游目頓高皆蟻垤。唾肝殊異盡鮫珠。靈川何處盆當鼓。亨仲于時橘賦枯。君是晦菴衡有記。我非張栻路慙迂。晴窓盥手披佳什。細結幽蘭發浩吁。</text>
<title>奉和高彥龍 雲</title>,<text>短短黃紬夢。通通鼓報晨。宿雲開早日。飛絮散餘春。萬里紉蘭客。三年賦鵩人。故鄕歸不得。愁思轉彌新。送送迎迎內。衣冠坐待晨。濛濛收海雨。苒苒去江春。枝盡垂街柳。杉連入漢人。此邦都會地。車馬日來新。風雨雖如晦。鷄鳴不廢晨。剛腸元忤俗。冷面豈生春。文雅逢佳士。篇章慰故人。琅玕何以答。縮手愧還新。</text>
<title>晩坐得泥字。賦近律。錄奉橘亭。求和敎。</title>,<text>細雨空齋思政悽。長雲漠漠望都迷。庭前萬點杏花落。樹裏三聲春鳥啼。謫客因桃遷海上。騷人愛竹駐城西。東亭昨席成佳集。更會今朝阻尺泥。白髮逢春獨慘悽。看花老眼霧中迷。官池雨後鴛鴦浴。野竹風前翡翠啼。蝴蝶幾番飛渭北。旅魂長復散江西。無心燕子猜人潔。却向新衣落口泥。</text>
<title>再疊前韻。復投橘亭。請斤正。</title>,<text>王孫搔首尙含悽。春草連空海戍迷。精衛有冤將欲死。杜鵑無血不堪啼。滔滔逝水終難駐。晻晻流光解易西。銅印半刓朱牒積。三年磨盡幾丸泥。</text>
<title>石川有寄。嘗作四首。用其韻。書懷以復之。</title>,<text>暮年疏宦興。情緖日荒涼。齒病連成齲。顏衰漸欲蒼。不堪治束矢。何以化褰裳。近有田園報。新篁過小墻。此心無少翳。高閣撤窓扉。海旭須晞髮。天潢擬澣衣。古人俱緬邈。相識亦幾稀。坐月彈淸瑟。松風響細微。默默憑書案。悠然望遠天。大陽幽地底。陰魄出東邊。人世難回古。頭華不更玄。行藏龍莫智。無路問重淵。不得中常熱。如何病暍頻。蓼花湯浴數。馬矢冷淘新。北愛連楓極。南愁河海濱。詩書難自救。魑魅苟相親。邑犬狺狺夕。村鷄喔喔晨。衣裳霑欲遍。閶闔叫無因。神女雲行雨。王孫草謝春。忽驚時節變。池實薦菱仁。</text>
<title>道岬寺。留別戒安。</title>,<text>江上形容老病侵。攀林三日脫冠簪。茶苽留杜思齊已。山水邀陳訪覺心。隱隱霜鍾搖短夢。蒼蒼雪月照幽襟。歸途塵土遽如許。回首白雲深復深。吾眼可能負。白雲幽契諧。衆芳迷積雪。危石露傾崖。僧起拾松子。馬鳴餐豆稭。出門流水住。佳會悵分乖。</text>
<title>遙寄智異山藏上首。入山二十九秋。</title>,<text>南紀頭流雋。幽棲學上乘。玄機深契此。白業信輸曾。卅載長趺地。三生不盡燈。塵科多病者。紗帽漸成稜。</text>
<title>奉和彥龍韻</title>,<text>艸艸功名付破甑。眠當就臥覺當興。石泉咽咽回淸瑟。松月愔愔替遠燈。野鶴驚弦歸碧落。山鼯盜栗上秋藤。閑人日課詩千首。客至開門喚輒譍。時彥龍。自宜寧殿罷還家。故五句及之。</text>
<title>再和彥龍韻</title>,<text>鼎有烹魚飯出甑。除堂餉客早時興。屋頭日上催開酒。簾額霜飛合翦燈。恩重玉麟垂紫綬。夢疏松逕偃蒼藤。古來吏隱皆如此。休怪勞勞餉俗譍。</text>
<title>三和彥龍韻</title>,<text>稚子求聲扣瓦甑。何如雷下蟄蟲興。海天漠漠長爲客。秋夜漫漫屢點燈。寒翠自應餘雪竹。春光終不到枯藤。屈原弄筆輕煩問。無口天能解快譍。</text>
<title>四和彥龍韻</title>,<text>食硯東坡豈食甑。文章昭代喜中興。才慙禿尾當金帚。忠許燒心補日燈。入鬢愁愁千點雪。攖腸事事九廻藤。匆匆未答盈庭叫。莫把徵求怒不譍。</text>
<title>次高敞東軒韻。贈趙使君世勛。</title>,<text>蕪絶新城九十霜。多君起廢寫謀良。從西結構因坤面。向北規模望帝鄕。松密每聞來地籟。池虛常見受天光。善題安得香山手。詩派能令續會昌。</text>
<title>失題</title>,<text>茅亭成小集。微酒可開懷。吹帽重陽近。傳霜塞雁喈。芳心蘭斂谷。幽色桂舒崖。攝衽天涯老。銜杯澗曲諧。風期從此阻。雲會遂今乖。莫怪淹歸駕。秋光日夕佳。</text>
<title>奉道林上人。兼示橘亭先生。求和敎。</title>,<text>智嚴吾夙慕。超絶阻山門。侍者來三宿。將歸請一言。飄遊雲不繫。皓大月無痕。喔喔官鷄叫。狺狺邑犬喧。拉登城上席。分勸杏前樽。碧眼天同闊。淸懷水共奔。惠風吹桂樹。甘露灑蘭根。野鹿投林去。高鴻落網冤。遐情在寥廓。暝色起郊原。衢也迷途客。荊榛何以髡。</text>
<title>送質正官鄭翰林</title>,<text>因書想古人。古人長相思。相思不可見。欲討迹所遺。皇明啓一統。四海登淸夷。擬續子長遊。庶得酬襟期。前朝奸細徒。獲罪高廟時。出入有禁限。中原杳難窺。時節許朝覲。紹价銜命馳。吾友鄭翰林。俶裝向西之。恨我莫與俱。留滯在南郵。路出首陽下。君寧不涕洏。自周到今日。天王如奕棋。易姓者不一。反面何祈祈。無人來采薇。山谷雪逶迤。精神儻不泯。絮酒瀝荒祠。慷慨平生懷。寫與贈行詩。郵疑陲。</text>
<title>東峯山人。嘗集古句。爲山居百絶。備諸家體。靈川子反之。出新意。步其韻。自成一家體。以遺訥齋病夫。一展再展之間。粗得其一二。淸而腴。雄而高。自然而不凡。非近世之作者。卽效寓言體和之。淵谷，橘亭諸君子一笑爲幸。</title>,<text>朝朝棄粒點庭苔。慣食馴禽日往來。俗客祗令吾眼白。枯思見隴喜雲開。山甁側掛竹輿傍。獨酌西溪到夕陽。一逕落梅香已斷。隨風飛絮謾顚狂。家有胡奴勞不休。穿雲續筧引巖流。杖藜出待前階立。西嶺昏鍾殷寺樓。春色無由上石苔。祗應偏注澗桃開。靑靑不與紅紅盡。穩蹋尋詩日幾回。地僻增寒夜漸長。窓櫺瑟瑟瑩生光。無端徹骨淸詩思。雪後梅花月一方。門前十柳綠洄洄。盡是幽人手自栽。客至隨陰移坐席。棋殘玉局幾番推。雨後蛇橫窓外籬。含蟲乳雀啄花枝。呼兒爲護籠中鶴。啄罷階苔浴竹池。圃東楸樹正馨香。其下開畦種地黃。多病廢詩看本草。藥丁秋採露蜂房。早解捐彈螗捕蟬。至今黃馘此林泉。日高三丈無朝請。可是齁齁穩着眠。玉莖松蕈摘秋芳。鹽鼓纔交淡味長。先問山妻沽酒不。答云家釀滴槽床。鼓。疑豉。雲碓山舂水落聲。隔林隣屋照松明。嬌兒不解諵諵語。醉枕頻挑喚得醒。曾笑孫斯請學干。考盤高索碩人寬。深藏組麗三千牘。白髮長年不出山。與遊麋鹿共徘徊。殷鼎無心傅說梅。白石老桑通夜煮。松聲和雨入窓來。常懶衣裳百不爲。擧家顚倒客來時。古琴打破蜘蛛網。松下移樽撚澁絲。甘餐不必食駝峯。渴至澆腸酒半鍾。扶病百年存長物。莫嫌烏几縛重重。坐愛淸溪俯水闌。愔愔盡日意都閑。相逢野叟來城郭。却問誰能折釣竿。皓也於劉不辱身。商山豈啻避秦人。丈夫出處休輕議。高臥煙霞穩送春。霏霏承雨白雲濃。晨坐無言抵下舂。休道絶交無伴侶。得朋高處有雙松。何處鸜之與鵒之。浴來渾我濯纓池。源源活水通東澗。月照三更數桂枝。人事多遷老亦垂。可憐山色不曾移。日之夕矣牛羊下。兒子連連母後隨。寂無人過靜松房。庭掩桐華日正長。門外忽驚狵吠客。越商來賣海南香。四山秋色蘸幽軒。紅葉蒼苔晝閉門。何幸受田曾未與。不聞租吏叫晨昏。東院尋僧禮佛身。歸來問竹過西隣。相將共酌三更月。大醉何須別主人。自將餘富謝浮雲。山徑行穿虎豹群。物外桃源風日勝。嬴顚劉蹶斷知聞。照琴明月卽鍾期。何事高僧下指遲。中夜坐彈山水曲。九秋淸怨素娥知。遙遙秋夜未渠央。山雨蕭蕭側耳長。明日出門巡後圃。滿亭紅葉半沈床。松影高高花影低。杜鵑淸晝幾番啼。春蘋欲採無人贈。艇子休撑七曲溪。九日山槃菊面黃。西風細數紫茱房。回頭大笑悲秋子。散髮狂歌據石床。耳聾前月漸無聞。心似寒灰鎭念紛。何異子眞棲谷口。莫傳天祿墜楊雲。山氣蒼蒼日夕佳。溪堂出酌領荊釵。西簷補短須遮景。斫下松尖萬丈崖。懶常箕踞或鴟蹲。拜跪人間何處門。禮數不知長自佚。短簫閑捻月黃昏。詩興山庭正漾溶。臘梅和月玉千重。却愁零落吟魂斷。羌笛誰家散晩風。石塘風緊折蒲黃。松露硏朱點易床。消長後天何處問。美人迢遞在西方。星河爛曼捲秋陰。木客知詩替我吟。靜得老禪留話處。一軒明月照潭心。柴門十日一回開。小徑冥冥故厚苔。細雨今朝書札到。西村有乞碧桃栽。雲煙剗地掃峯巒。滿眼全靑頓頓還。此樂山中吾獨會。分明不可語人間。寒苦生涯寄敝廬。飮蘭餐菊復修初。南山更種淵明豆。帶月歸來亦荷鋤。滴空香露晩霏微。春桂森森影半扉。溪鶴駭人飛北去。夕陽花外一僧歸。秋霖百道練橫分。旋怪冬深萬壑貧。世事回頭皆可愕。寬懷莫放瓮頭雲。寂寞山家事事幽。三更絡緯報淸秋。茫茫海闊龍無欲。十犗雖香可中鉤。蓮子團團擘玉房。雨欄風檻壓秋塘。莫言助興無佳客。投鷺窺潛引頸長。挈壺相問有田更。苔約通溪學字橫。身後眼前當自擇。一杯雖小重虛聽。聽。一作名。陂麥靑靑半欲胎。遶墻如雪薺花開。可憐此地無姚魏。車馬寥寥不上來。藥欄西畔養吳藍。閑課治荒對客談。莫恨古人君不見。靑山如面入前簷。愁常與酒好雷同。老瓦盆頭覓一中。淸聖濁賢皆可口。醉來高足北窓風。來不關心敢或言。閑中一味倦當眠。銜蘆雁去秋天闊。吸露高柯脫殼蟬。樂天無處着憂端。抛得離騷亦不看。世與我違氷炭耳。一毫非理可能干。浮外韶華因歇衰。桂中秋月本無虧。子文但識梅間月。空想當年畫者誰。芳杜寧敎有厚顏。隱居思與古人班。莫言穎水箕山冷。雲物千秋謾自閑。雖遁深山晦姓名。有時天變亦關情。夜來風雨知多少。揮淚佳花落滿庭。振衣千仞立雲中。方丈仙飆萬里通。楚國區區拘宋玉。蘭臺未必有雄風。小盤催拭饗湯公。兒摘園蔬帶露重。松葉舊醅才罷酌。飯炊香黍出秋舂。暮年貪佛結歸依。雲霧誰知晦少微。林缺九秋江影入。可憐殘照半開扉。何處王孫孔雀屛。敗家奇禍暗中生。白雲孰奪靑松障。鏗耳靈淸月下聽。客影忙回屋數間。淮王門外劍芒寒。攀援叢桂淹留好。不用慇懃招小山。千本山薑長白牙。豈非霑雨賴巫娥。頻添飮子和關格。養服何如但種花。足軟當休健輒游。窮源日日泝溪流。囊膠妄作投何計。擧世皆知是淺謀。何。疑河。淺。一作涉。燈盡三更罷楚辭。開窓螢火散殘籬。草間耿耿眞無用。天上何時月滿規。淸夢依依佛殿廊。點爐童子术燒蒼。斑斑漠漠杏花落。山鳥一聲春晝長。綠水靑山喜品題。黃金不管價高低。卯杯暫睡閑情起。花上濛濛露欲歸。歸。一作凄。塊坐如禪入靜緣。一鶯梢蝶過窓前。隣翁得酒急相就。半落西階紅杜鵑。梢。一作捎。澗積山人解醉風。巖多雲鶴養雛松。椶衣道士來何所。贈我靈砂萬粒紅。脫塵輕擧悅仙蹤。高擬驂鸞上界風。周覽四方窮世變。楚些何故說無東。悅。一作蛻。燒天劫火競愁吟。衆萬生人苦海沈。焚溺救知吾力小。紫巖高處獨淸心。河水洋洋不可憑。掉頭於世讓先登。超尋窈窕靑蓮社。乞得霞棲好事僧。災福昭昭在鏡前。幾人心醉去無年。金華遠友壺丘子。不向關中夢八川。苔侵階面疊靑錢。日出峯頭生紫煙。幽興日饒無箇事。酒船茶竈足窮年。六分頭髮白三分。瑤草丹丘仍羽人。却怕卜居還不密。村舂時送雨邊聞。封書無意一丸泥。遂性蓬蒿斥鷃飛。白馬功臣菹醢盡。何如從得赤松歸。可湘盤谷樂幽嘉。鷄栅牛欄整復斜。寒雪載林鳴翡翠。啄開紅玉上山茶。一弓人自棄寬閑。吾獨終身有此山。謂辦菟裘他日債。蘇門嘯月不同般。亦復離群久索居。案頭常看養花書。惜春此意家童解。香玉蒙庭不掃除。紛紛得失互乘除。夔豈少耶蚿有餘。萬事思量身莫重。閉窓長誦養生書。金碧精神夜騁靈。滿山松月影亭亭。支頤不寐驅魔伏。阿買昏昏觸短屛。懷寶藏山不䝮能。跡如秋水十分澄。自然頓入淸虛境。回指禪枝笑葛藤。洞門寧許俗人通。三笑過溪遠與同。元亮分留松逕月。風流莫道已成空。小魚盈斗養西池。扶杖常觀去復遲。心樂在玆無指動。碧雲和柳孰戕枝。苽蔓秋深已摘殘。草根唯見毒蛇盤。臨風欲唱黃臺曲。枯葉刁騷白露寒。春風不世未曾知。才到山梅便別時。同是一根分冷暖。北枝常見後南枝。本求枯淡斥華奇。興在千巖雪下時。粧點我居春太俗。滿山靑葉翦琉璃。月堂淸瑟操歸鴻。何處嗷嗷煙雨中。水碧沙明非樂地。冥冥萬里有培風。黃精去斸雪蒼然。木柄長鑱伴鹿仙。塵世謾玄貧太苦。不知甜似蜜中邊。玄。疑云。雲邊黃葉下蕭蕭。淡淡明河玉宇遙。養此白駒蒭一束。無心場藿永今朝。天風吹破黑雲重。月似高人爲改容。淸夢遶梅回不得。滴更蓮漏夜將終。倦入黃甜去復回。窓含秋嶺錦成苔。披披案上淵明集。散睡淸風水面來。朝露將晞階上莎。客來南澗好浮苽。古人白骨多靑草。空遣蟠桃千遍花。賓對靑靑竹似苔。蓬門不爲俗人開。天然自有關防在。石路縈雲百八回。巖日西移醉不知。花間宿鳥有爭枝。傍人莫道無機事。勝負關心在奕棋。梨花飛雪卷簾初。山月尋人慰獨居。何以散懷將大笑。一瓢猶累敢求餘。山翁何事喜春眠。夢裏常遊二帝天。元凱滿堂吁咈處。鳳凰來舞九韶傳。哲王不寤早歸山。何必乘鷖歷帝關。九日一閑人自詑。山翁全有百年閑。道士紅雲寄滿瓢。傾壺盡飮放懷遙。松絃月燭長供樂。莫謂山林太寂寥。騷人休嘆驥焉程。回首風霜百草蘦。林慮山中終窘迫。仙舟多暇傍川橫。雨窓燃竹煮烏龍。雲罅微微出數峯。湫下老虯無意甚。五更漂拔壓溪松。奔走人間奈老何。去年回跡海東涯。君看銜土西山鳥。不度洶洶萬丈波。康字西征有短長。人知遺臭不如香。布衾數幅黔婁臥。曾受鄒書養氣方。此地徜徉一十年。團蒲已敝坐猶堅。開窓日日披圖畫。雨巚煙巒近接連。日薰花樹暗飛香。雲盡前山碧滿床。時有故人頻問信。月團三百遠分張。穿雪山行手數呵。往看殷七鶴林花。僧房亦有臺城蜜。捨盡江南買得麽。一錢無有掛空囊。瞿麥炊仁飯更香。誰謂性疏疏屋飾。白雲千疊是藩墻。</text>
<title>次適菴韻。附李察訪。</title>,<text>李察訪某。自嶺南傳適菴詩。仍索舟入漢。余以諱日不得出。適叟逍遙吾不如。雅翻牘尾困文書。李生解橐驚珠璧。光焰橫穿刺史廬。風波休說犯應難。人到中原盡卸鞍。朝夕每裁津送帖。從今端合喚船官。雲傍馬回歸嶺僕。雁和帆去入江舟。閉衙正坐終身服。孤負擎觴割別愁。</text>
<title>別席卽事</title>,<text>小幙臨溪敞。同官餞嶺征。廚煙纔一起。盤味忽三行。林暝天將夕。天寒馬不鳴。夜投安阜驛。新月照初更。</text>
<title>過古城。在聞慶南卅里。</title>,<text>一片山城壓道存。狐貍白晝臥藤根。荊榛往往飛秋燐。風雨時時哭戰魂。勝敗兵家何足算。興亡宇內叵堪論。前江流盡將軍血。猶帶寒聲訴舊冤。</text>
<title>酬釋海琳韻</title>,<text>雙峯碧眼海琳師。說道人間百不宜。才亦見猜名是累。故遺昏宦了無思。</text>
<title>酬一禪韻</title>,<text>七尺不堪塵土涴。翩翩神馬向雲中。鷄蟲得失何須數。願借泠然御寇風。</text>
<title>渡洛東江。籠馱落後。有假稱禁軍者。擣奴從。</title>,<text>洛江氷合削瓊平。渡口人喧鵝鴨聲。鑿通一路開藍碧。浮送輕舠替馬行。莽莽寒沙雙鵠立。冥冥遠樹斷煙生。黃昏先渡遺騶從。毒手還聞窘老兵。</text>
<title>迎香驛朝飯</title>,<text>東檐朝日照分明。詩到迎香驛裏成。物候嶺南江北別。隔林嗁鳥已春聲。</text>
<title>宿上林驛長家</title>,<text>桑下松籬上長家。官盤再飮善州茶。數間破館餘風雨。三板頹墻沒葦葭。前後驛司疏馬政。公私行客宿煙窩。主翁話此宵將半。窓外茅簷滿月華。</text>
<title>達城路上卽事</title>,<text>臘雪窮崖半不存。洛江南渡氣全溫。行行處處看樵子。解衲單穿犢鼻褌。</text>
<title>戲題</title>,<text>望湖堂上覓佳詩。縱有江山不佐思。忽見玉人來捧酒。依然靑草輒生池。嶺南樓勝更無隣。一曲淸湖春復春。可續東坡西子句。休言未有摠宜人。</text>
<title>宿仁同縣。聞主人居殿就慰。退而口號。</title>,<text>霧郭雲墻拓縣居。民如鹿豕吏如魚。監侯未領烹鮮法。賦政還乖種樹書。輕試勒鞍生馬肆。刻誅雷雨懶龍墟。慈祥豈弟能安輯。莫遣夸佻數敗輿。</text>
<title>和適菴韻。前者。鄭生傳疊八詩。多故未答。今詩及之。故少發於數句云。</title>,<text>靑薇養公信。紫芝肥東園。萬鍾實瘦人。憂勞如草繁。百年忽一瞬。君牧俱荒原。如何不自重。與俗相推翻。遷轉二州內。三霜銷客魂。尋山理竹輿。何必朱吾轓。安得適菴老。班荊同野罇。蕪菁花欲落。細雨明山村。白髮此驛路。黯黯塵滿軒。泯默孰會意。將詩聊暫論。</text>
<title>謝適菴八疊詩</title>,<text>八疊新詩八疊聲。中原入譜播軍伶。當時傳者公淸氏。我亦長吟向月明。千年儻有鳳凰聲。肯見知音舊姓伶。含笑不言窮世變。一鷄三叫詔天明。</text>
<title>題尹知樞珣臨深堂 時公被論處閑</title>,<text>此地天慳俗士求。逢君體物寫淸謀。長魚萬里終能奮。大鳥三年信暫留。北闕鍾聲驚短夢。西湖月色照幽愁。詩人二字銘心涅。戒在垂堂㩳似投。穆如家法好推求。端用詩書潤廟謀。鑑水寧爲賀氏宅。鷗亭不許魏公留。風雲木蜜曾深契。魚鳥楊花莫謾愁。才薄品題吾豈敢。靦然輕把木瓜投。闕南木覓山。大明頒詔上使翰林修撰唐皐。改以木蜜云。</text>
<title>述懷</title>,<text>手拙眞疏制錦才。湖霜點鬢歲頻催。無華客過評枯木。有病巫來見濕灰。王粲長吟懷土賦。杜陵時上望鄕臺。羈愁最苦逢秋雨。却捲朱簾倒數杯。</text>
<title>李翰林覯母氏挽</title>,<text>繐帷塵欲雨。霜葉滿庭闈。王母瑤臺逖。姮娥月轂飛。隣婆懷舊惠。侍婢泣遺衣。松逕斜陽外。蓬窠萬古依。</text>
<title>次困菴韻</title>,<text>身命長年値九陽。通波無路隔尋常。淸商月下援琴奏。鬼物軒騰掣電光。萬丈雙峯險又麤。攀緣折趾更亡徒。爭如閉戶幽墻塹。剝啄聲邊聽若無。知己人間有困菴。鶺鴒情義兩相堪。詩筒不替通消息。千首從今貯滿函。</text>
<title>用施字成韻</title>,<text>天與人才不與施。英雄恨淚幾回垂。長沙鵩舍傷王傅。白帝荒城老拾遺。世主似應輕社稷。騷人徒自重蘭芷。西風永夜吹枯樹。耿耿幽懷有少知。芷。疑芝。</text>
<title>謝兪淸風炯元日致獐。走筆。</title>,<text>日者間瓊樹。高談隨玉杯。幾年心賞諧。淸飆吹氛埃。一出白雲間。若別傾國媒。忽値月正元。新懷誰與開。餽此山中吏。指動殊奇哉。不羨踏菜羊。依然禁臠來。無魂古所貴。庖刃游恢恢。瓮發錦屠蘇。燔炮當豹胎。耳閉賣癡聲。羯鼓訇如雷。日高衆賓醉。寒色留墻隈。</text>
<title>楊津溟所沈虎頭</title>,<text>白額侯頭出尙方。函傳九驛到龍堂。淸冷不合藏凶穢。喚起雷公擲大洋。</text>
<title>祈雨</title>,<text>今年大旱似庚寅。火氣炎炎爇日輪。馬腹不濡江槁水。人頭將沒路揚塵。京城井竭盆全帛。野市粳稀斗十緡。香幣拜承祈雨冊。松祠涓吉款明神。</text>
<title>江祠。見金同樞世弼書。走筆代以詩。</title>,<text>將變三時一極無。江祠乞雨答耘夫。相公在野憂民切。荒政先期勉小儒。稷官久廢術非專。守宰仍兼又幾年。里甲帖差分勸課。張家最劣更求賢。</text>
<title>寄適菴</title>,<text>老向烏山歌紫芝。鶴歸龍見自應知。渾身雨露宣陵澤。杭棧東西幾蹈危。東阿七步是前身。八斗文章我所珍。嶺樹謾遮南望目。巖間明月照精神。灌圃丈人無恙無。詩筒通道不崎嶇。婦言玉什如相和。謄送生箋慰病夫。</text>
<title>孝仲和來前韻。演成各二。復答之。</title>,<text>歸心的的遶陶村。綠筍薰風長幾孫。馬首先聲應過嶺。慈顏喜入眼能溫。郞罷離家念小娘。相逢舅氏話懷長。碧筒象鼻傾甘露。池檜分涼納畫堂。缺 滯中原憶瀼村。年年春草怨王孫。謫仙海上窮鼇壑。韓子如何謾釣溫。檄召江妃領漢娘。明朝檀月飮興長。驛樓醉拾吟中料。風物閑愁自警堂。</text>
<title>題金訓導載寧行詩軸。仍侑山南在營行。</title>,<text>載學何年西塞行。贈君詩半是公卿。中原客橐傾相示。箇箇鮫珠眼忽明。洛水山南左右分。東營首鎭海壖雲。月明細柳喧歌吹。曾是征西李冠軍。蔚州人說大和樓。休作中樞雪下遊。節度風流方便在。三行約束在回頭。</text>
<title>初鶯。走筆再疊。</title>,<text>第一鶯傳第一聲。中原謫宦最先驚。尖長夏舌千般弄。淸濁天音百變生。啄葉碎來松露細。蹺枝飄下柳花輕。定非嚇腐貪鴟族。休把彈丸枉折翎。今年又送昔年聲。旅況閨情一樣驚。去每避鴻人得慣。來常後燕主非生。遷喬帶旭方謀擧。出谷凌風始學輕。鶗鴂一鳴枯百草。恐君毛羽褪金翎。</text>
<title>次慶進士世豪韻</title>,<text>羅隱高蟾志莫伸。碧桃丹桂爲愁辛。傳家有籍堪誇富。使鬼無錢不患貧。此日班荊湖上面。明朝落葉漢中身。榮枯聚散吾何預。得酒須傾樂送辰。</text>
<title>次誠之相國韻。謝健翁上人餽海衣。</title>,<text>老面無華信可憎。低頭拜客折剛稜。滿盤素物時相問。何處雲中好事僧。</text>
<title>次國卿 金安國號慕齋 韻。贈健翁。時住龍門山。</title>,<text>爲愛漢江江水碧。龍門移此倻山錫。觀心妙法不他求。木晦於根春發綠。</text>
<title>同年進士慶世豪風疾。來浴安阜溫水。回抵太原。示近律一首。卽步其韻。演爲三。時旱甚。民飢。</title>,<text>身纏末疾久重帷。一浴靈泉卽效奇。脚健尙能追走馬。眼明猶可察空絲。旅魂寂寞殘更後。詩句團圓驟雨時。聞道病加於少愈。廣陵休廢服松脂。曾赴經筵侍講帷。學荒持論敢高奇。氷銜久辱登蓬閣。竹使頻承領繭絲。廿五流年添上士。一千景運際昌時。涓埃未補垂垂老。眼見昏花怯腦脂。缺月彎彎夜入帷。仰看雲漢倬淸奇。明君自翦殷湯瓜。俗吏誰寬尹鐸絲。石燕不飛知幾日。土龍無語亦多時。田家處處楡皮粥。炮鳳華堂泣玉脂。</text>
<title>表大博斌。告忙請行。走筆贈之。</title>,<text>靑杏喬枝鶯調淸。朝雲畫筆在山晴。衰翁晏起將邀客。跋馬君胡促北征。德水中泠天下無。騎牛曾味此眞腴。謀將一勺淸詩肺。掉首何人不可呼。</text>
<title>答慶進士詩。末用一句戲之。</title>,<text>陰靄微微卷大空。漸看晴旭遍城中。客邊得句持相贈。佳底參禪玩未窮。東野駿才人不識。仲翔疏骨世難容。可憐忽作明朝別。留客慙無一笑工。</text>
<title>復答慶進士</title>,<text>處世休驕抗。持身必巽儒。低簪迎送內。役役似非夫。</text>
<title>寄東皐韓正郞景琦。韓家近太室。且曾爲社稷令。會飮社下。又相從崔盅齋。</title>,<text>香雪堂前槐正花。攤床萬卷望郞家。衙回漢署詩將就。太室千松噪暮鴉。白沙西社會何年。瘦鶴形容照酒邊。一落江南空短夢。中星今見五換躔。不見盅齋泉復泉。城南往事日茫然。白頭幾隕羊曇淚。明月何心更鼓絃。沈沈素抱屬東皐。歸鳥詒辭悢迅高。斷斷此心無處布。乾坤江漢水滔滔。</text>
<title>記夢</title>,<text>乙酉六月十二日。予因差命。宿干春縣。夢見亡室柳淑人。宛若平生。話說多方。乃云。妾某宜去之。敗君家者。必此人也。遂寤而記其一二。假成絶句。魂交邂逅與齊人。屈指幽明二十春。見說敗家狐穴地。及時燻火逐荒榛。</text>
<title>東池因旱就枯。若萑葦之類。族盛不已。及雨下水漲。先茂者日長。蓮則稍稍。乃叱官奴廿夫。持鎌芟盡。而後紅綠全露。</title>,<text>東池數月盡荒蕪。汩沒靑蓮半有無。姑貰草人根不去。第看鎌手蔓能圖。紅英簇簇千房露。綠葉披披萬柄敷。渠也自然難黯黯。向來萑葦得呑屠。</text>
<title>靑安縣監鄭仁俊。殿罷歸家。詩以贈之。患暍未出。</title>,<text>名家尺五說蓬原。竹使淸塘歲幾翻。官事往來吾熟瞯。吏懷貞黷巷公論。權衡稱物無偏意。鍾鼓當枹不怨言。凶歲米鹽離脫幸。好將 缺 服返私門。</text>
<title>朴延豐孟昌。居殿還牙山。患暍。詩以代餞。</title>,<text>虎榜臚傳擢丙辰。平生破的屈千人。蹉跎不振逢奇數。夢破南柯又一春。海上仁州鮭菜肥。公袍釋去著私衣。莫言老大無豪氣。林下猶堪射虎歸。界首非才謾畫蛇。如何媕婀待秋苽。璽書未答仁君寵。饑歲憂民鬢盡華。六和頻點已殫材。狼藉床頭紙墨堆。聞道策驢明曉發。佩壺那得共銜杯。</text>
<title>聞舍弟自掌令超拜執義。以詩爲賀。</title>,<text>宸鑑無私朝論公。超君貳憲久沈中。豸冠幾把心懸北。西壁今敎座轉東。三命處身須磬折。長官持議莫雷同。雁行湖海情何極。能振吾聞保聖躬。</text>
<title>書與孫上將景祐</title>,<text>忠州有三江。一出月岳山。一出五臺山。一出俗離山。咸鏡道置鎭有六。孫公少從元戎。遊遍六管。今退居三江。家養二鶴。余於野次。問其存亡出處。則答云。初有圻縣人。捕得一雙。取來家蓄之久矣。其一。食杏仁而死。其一獨在。後一日。籠以杻籠。送諸州。遂賦唐律二首。謝焉。射虎將軍老北村。東吳破虜帝王孫。三江習俗隨鄕社。六管風流夢塞垣。李廣常嗔遭醉尉。澹臺實少入公門。龍泉打鑄爲農器。付與長須但把尊。須。一本作鬚。聞君養此九皐禽。野外相逢興不禁。纔問存亡辰未傳。細推出處答能諳。杏仁一粒成孤影。圻采層羅就活擒。明日杻籠持入府。子更垂耳叫淸音。</text>
<title>雨中發行</title>,<text>夜雨通明注玉酥。孤城蓐食策行駒。蓑衣亂葉淫淫露。油帽高簷滴滴珠。溝道瀑湍黃四沛。阪田焦菽綠重蘇。西原路上頑雲罅。半出金輪脫壓濡。</text>
<title>時化驛。遇崔訓導興淑。紀所言爲詩。</title>,<text>崔于龍泉寺裏來。山中勝事數如枚。老槐樓外虯千丈。飛澇巖邊雪萬堆。三十居僧皆白髮。高低行徑半蒼苔。連連過客無佳句。未有賓王第一才。</text>
<title>寄慶州府尹黃公㻶二律</title>,<text>全付鷄林四萬家。聖君恩寵海無涯。將提大管三千卒。頭冠南州七十衙。治法征謀遵尺度。淳風朴俗去鞭枷。嘉聲上徹勛華耳。召入沙堤不待瓜。滿月城邊秋正回。仙桃山下水如苔。刀槍錯出排詩陣。霹靂橫飛掣簿堆。六部桑麻吹湛露。千年宮闕弔寒灰。興亡備述東都錄。唐鑑誰稱范史才。</text>
<title>丹月驛樓。贈尹翰林 豐亨 曝史星州之行。</title>,<text>吉甫東枝有後昆。穆如風韻到今存。才名榜眼靑錢選。地位螭頭翰院尊。曬史分司遵嶺路。飛龍賜馬下天門。歸裝莫祕倻山錄。刮此塵沙病目昏。</text>
<title>贈金公碩以季子成親向溟州。溟州。古蒼海郡。</title>,<text>蒼海秋風禁臠床。大人治任押三郞。歸途馱載應偏重。一萬煙霞貯錦囊。枳怛山南阿每西。大關高揷白雲齊。客窓咫尺扶桑樹。報曉天鷄半夜啼。</text>
<title>次用或人韻二首。送曺舜卿棄官歸養永川。</title>,<text>知年丁喜懼。閔默在朝行。忠孝難輕重。君親有短長。周旋辭北闕。迫促指南鄕。已附當歸草。秋風待上堂。重陽才十八。舊菊待君香。村酒端稱壽。公租勑納倉。遊方收客轍。愛日捧頹光。努力勤甘旨。含飴慶豈央。</text>
<title>與金翰林沔遊玉犬山。卽席口號。</title>,<text>掛起松間一幙雲。筵鋪六幅錯莞文。江山秋後淸雙絶。賓主樽前興十分。畫本合省煙簇抹。詩材都在鷺成群。禽魚此地遊人慣。自不驚疑舞茜裙。</text>
<title>遊彈琴臺。明日因病不出。錄示近律于金內史。</title>,<text>衰年百病喜攻身。遣散閑愁一盞春。罷路跛驢猶畏策。夢雲籠鶴肯懷人。彈琴臺迥回南首。國望山高蔽北辰。老脚躋攀酸澁甚。休衙自幸臥頤神。筆橐提携玉立身。煙花紫禁屬靑春。翰林逸氣騎鯨客。柱史仙風指李人。兩館氷銜承寵命。七王寶錄曬良辰。琴臺暇日遊江介。落照含情賦洛神。金帶。藝文，春秋二館。</text>
<title>宋仁粹。曾牧淸州。見罷於行災御史。今拜金海。在龍眼驛報過。余因醮祭江祠。不敢往。詩以謝之。走筆。</title>,<text>龍眼淸緘報遠行。急敎黃色襯眉生。玉犬山下祠當醮。檀月樓前客催程。香冊九天身已受。祖杯岐路手難擎。崢嶸此恨君知否。把筆勞勞代謝情。同綰湖西竹使符。往來狼臂契曾孚。行臺去歲災仍謫。大府今秋印更紆。朝序且堪容長者。天涯何數借仁夫。人言海嶠無禾黍。賑救端須豈弟儒。</text>
<title>沃川守李弘幹。送杮子百箇。仍書問官況。且示舍弟昌邦詩律。次韻謝之。</title>,<text>秋杮山城上熟年。赬虯濃卵輭無堅。已將玉盌供慈渴。仍送筠籠慰酒顚。誇與妻孥同日嚼。爲言書札一時傳。況看舍弟驚人句。常棣深懷喜不眠。</text>
<title>宗室吉安正所畫墨梅四幅。李長吉請賦。題四絶。</title>,<text>人騎箕尾孰調羹。巖壑終要遁姓名。知己屈平騷見漏。兔毛唐突弄吾兄。只畫梅花不畫蜂。王孫素在雪霜中。傍人錯把無香看。不識枝枝亞北風。眼昏衰境隔如雲。鴉鵠前飛且不分。況復假緇天下曰。熹微渾落杏花群。疏影依然在竹籬。晴窓相對撥寒詩。吟魂故故尋花處。借作江南臘月枝。</text>
<title>夜得李應敎希騫宿龍眼驛之報。走筆書二絶。寄意。</title>,<text>漏板丁當夜二更。頑雲暫罅月微明。鈴奴忽報來郵卒。始識長亭宿遠行。叮嚀數罪慶迎樓。管領繁華底處輸。還使玉堂天上客。獨眠孤館謝風流。</text>
<title>堤川東軒口號</title>,<text>行穿詰曲路高低。往往黃熊有樹棲。山雉將雛遊後圃。洞麝隨母度前溪。主人晏起無鈐牒。官印長封帶綠泥。吏不慣賓驚我至。庭參顚倒失東西。麝疑麛。</text>
<title>七言近體。錄似東湖讀書子。</title>,<text>皛皛東湖碧浸天。雲山十里遠嬋姸。魚龍贔屭吟窓下。草樹輝煌灑筆前。雨露精神儲養密。芝蘭日月長成偏。文章不數梁園客。元氣蒼茫入大篇。</text>
<title>弘文館水精杯</title>,<text>初出丹宮品絶奇。金莖露氣帶淋漓。依然秋水凝成質。恰似寒氷斲作肌。擎逬月邊渾不見。酌來花下最先知。君王賜此勤相勉。玉德銘心涅不緇。</text>
<title>權員外景信父。歸寧安東。告行於鳳山居士。就賦六韻律爲別。</title>,<text>具慶人間樂。花山隔舊村。君王先孝道。省謁出天恩。內藥擎分賜。歸心拱至尊。冥冥江北雨。去去嶠南轅。一葉秋期杳。周行別恨屯。平生持信字。此外贈何言。</text>
<title>雲卿父數書問。詩以爲答。</title>,<text>西郭慇懃問客居。玉堂連枉故人書。幾年因病詩曾廢。今日逢君興欲攄。歲月隙駒非把弄。功名畫餠莫躊躇。東湖十里饒煙景。載酒蘭舟縱所如。蹋雪南山今十年。中間人事屢翻遷。一生但嗜詩書雋。浮世非貪富貴羶。落落壯心如劍戟。迢迢歸夢墮林泉。文章敝帚眞無用。論價人言不直錢。</text>
<title>題逍遙堂排律四十韻</title>,<text>赤縣陽川境。臨流翼瓦孤。茸茸髡草莽。溔溔控江湖。地幸輕餘子。天終借舊儒。東華超宦海。綠野就名區。納納重溟近。庚庚疊嶂紆。浮沈通木道。游泳敝魚途。勝事連朝暮。囂埃去郭郛。桃源遐壤拓。鑑曲一奩鋪。北斗猶迢遞。終南忽有無。潮聲鏗別浦。波色閃歸鳧。九萬劘鵬背。尋常睨鷃楡。孔巖終不見。莊叟遠爲徒。漁店腥煙起。田村醉叟呼。白沙銀世界。礐石黑珊瑚。蠶嶺王孫媿。鷗亭上黨吁。逍遙眞得所。出處孰同趨。本好龍門客。仍將鳳穴雛。筍輿乘暇沐。紗帽縱懽愉。檻外颺颺鷁。簷前濊濊罛。半山排案俎。秋壑闢樽孟。氣似軒冥漠。身如坐畫圖。玉盤分內膳。黃帕賜宮壺。蓴菜羹香滑。鱸鮮膾腹腴。鼉奔飛粉屋。驪舞吐神珠。綃杼聞鮫館。魚梁見國租。湘妃鏗帝瑟。漢女唱巴謳。花月窮良夜。薰風滌畏敲。蒹葭秋淅瀝。蘭若雪糢糊。四氣自相奪。高懷何處輸。睢盱捫鰐窟。凌厲逿雲衢。鸞聳騰詩筆。鯨呑倒飮瓠。古人元尙友。俗輩是庸奴。簪紱身雖染。林泉志敢渝。朝廷須輔相。班序故踟躕。有分回靑眼。非才扣大巫。願言粧釣舸。他日繫堂隅。</text>
<title>書沈博士松都錄跋</title>,<text>崇州王氣東南移。天意不貸螟蛉雛。花園蕭瑟向山河。衰蘭送客知幾秋。尙書昔綰留後印。三郞鳳趨而鸞武。八角殿前立軒昂。點筆睥睨靈光賦。上下五百年間事。然犀牛渚何歷歷。峨峨二山顧眄擧。夸娥脫手皆辟易。瓢淵幽窟捫蛙宮。神物叫訴劘穹蒼。玉皇含笑不敢怒。雷車隱隱瓊笈藏。携來久祕城南村。夜夜異氣千斗魁。一朝跽奉容齋翁。海內文章驚再回。鳳山居士才魯莽。側窺一斑駭汗瀉。斯文蔡兪先著鞭。九原儻起爲君謝。</text>
<title>香雪堂飮。用孟浩韻。</title>,<text>客來晴亦佳。客飮雨亦好。且看酒霑衣。莫怕泥灑道。春杯凝琥珀。氷椀凍碼碯。秋荷掩小塘。野鷗眠荒島。畹郁靈均蘭。盆碧瀟湘草。我歌爾諦聽。爾觴我健倒。扶桑儻作帚。天下終堪掃。不然入醉鄕。麴君永相保。</text>
<title>城西觀水漲三十六韻</title>,<text>皇帝十五載。秋七月初七。四海忽同雲。陰此黃道質。殷殷南山雷。雨脚大如椽。打屋瓦自拆。缺 地石欲穿。若卷鉅溟海。倒注無留停。冥冥旣干日。陰氣何亭亭。今晨倏小霽。始睹羲和光。遂拉朴時賢。試攀城西岡。再拜扶桑暾。喜絶終不腐。徐徐矯余首。或昂而或頫。觀者傾城出。蟻附堞若巒。同波嘆 缺 陸。截然尊他山。東江湧兼天。靑門泓水溝。坰牧盡木末。箭串霾洪流。錦坪與麻聚。遷化空桑湖。老弱隨急湍。孰借千金瓠。常時楮子島。凸出百丈許。中闢內菜圃。畦丁雜男女。今入汪溔中。嗷啾魚腹魂。蕩剔豆毛里。吹破楊花村。白屋浮江來。人物騎其上。痛哭天欲裂。乞命誰蕩槳。怒立長靑蛟。叫走飢白鼉。浪蹴黃祗吼。崖岸摧坡陀。乘陵仆蠶嶺。立石俄擊碎。黔首半龍窩。鷄狗在微瑣。舟大獨奈何。三老眞懶翁。手長亦不援。親戚胡越同。穢濁猶蓄縮。獰飆且亂颭。君王最聖明。堯眉嚬昏墊。下書諭八道。推檢溺戶聞。惻旨宜感激。那忍閣不問。獻祖傳世九。人言無此災。皇靈不自悔。屛翳重徘徊。</text>
<title>秋霖嘆</title>,<text>朱夏旱旣甚。白秋雨亦苦。一年二極幷。我未知其故。無人補天漏。千門雲氣中。誰能煖寒廚。扊扅嘉乃功。幽幽黃道霾。陰風自蕭瑟。借溫手頻呵。雷公來叱叱。旱餘蕩萬寶。生人終奈何。郊外沿江聚。變成空桑河。不惟小臣嘆。九重嚬昏墊。願奉大明出。頓令屛翳斂。</text>
<title>雨後。賦近體一律。呈闍谿學士。</title>,<text>夜來靈雨刮天炎。淸爽今朝裊帽簷。何草不忻舒舊卷。遠山如沐露新尖。解衣留當南坊酒。呼管分題北肆縑。終日待君珂斷響。客窓愁坐撚唫髥。</text>
<title>次敬仲韻</title>,<text>少年從學建春東。金石交情未有窮。但恨天倫終莫竝。偏敎棣萼久成空。幾乖樽酒靑燈下。長在煙花紫禁中。前日泛舟江上事。自多談笑偶然同。敬仲伯氏早世。故頷聯及之。籍甚才名震大東。超登汗竹亦無窮。堅持議論終歸當。獨把詩書惡鑿空。蒼鶻欲騫秋月外。白氷猶炯玉壺中。退憂堂下滋蘭地。時讀騷經與孰同。</text>
<title>復次蘇彥謙重惠韻</title>,<text>揱然儒術謀身拙。末路艱辛抵百窮。海上有山堪問道。人間無策謾書空。冥冥一鳥白雲表。喞喞繁蟬西日中。賖酒盡傾三品祿。醉鄕愁與樂雷同。常慕蘧瑗六十化。功夫每日做新奇。風騷骨髓曾知味。洙泗淵源又得窺。簞食不妨當具體。口珠終亦召搥頤。冥心返照尋元極。閉目明窓百不思。</text>
<title>次逍遙堂浩叔韻</title>,<text>體物寫謀眞不俗。江山從此最知名。垚垚沙觜棲禽語。櫛櫛蘆花落景明。朝罷右螭關愜興。去携馴鶴散幽情。却從野老來爭席。匹馬誰知宰相行。淸絶世間寧有是。狎鷗喜雨全奇。金魚繡幰省中事。野服籃輿休處時。江水江花如娬媚。漁翁漁嬭不驚疑。菖蒲石上慇懃護。分我靈苗制鬢絲。狎鷗，喜雨。皆亭名。</text>
<title>秋雨嘆。次稚圭韻。</title>,<text>四海同雲不解屯。秋天淫溢抵兼旬。決明三嗅臨風泣。老杜千年有幾人。床床屋漏遍蒼苔。雲氣千門撥不開。白日眛幽何處覓。愁來健倒濁醪杯。三江黃漲剝田毛。雷在南山隱隱豪。聞道蛟龍狂入市。衰翁提劍據床高。</text>
<title>八陣圖吳體</title>,<text>臥龍驚起應時須。隆準雲孫困一隅。陣成八法沿江布。身奮孤忠挺劍呼。癡兒只解妖蛇勢。妙理眞從易卦圖。人事坐看功業半。可憐天意忽崎嶇。</text>
<title>題學士院山水圖</title>,<text>病眼明如刮。江山到玉堂。夸娥落畫手。天地入毫芒。帶雨千峯暗。含春萬樹蒼。森羅移島嶼。妙絶動帆檣。沙草寧知雪。巖花不見霜。歸僧上蘭若。漁父下滄浪。斷嶺猿孤坐。平洲雁幾行。煙光分慘惔。波樣繞微茫。合掛幽人室。眞嫌侍讀床。豈無無逸本。持此獻君王。</text>
<title>效東坡四時詞</title>,<text>繡簾重重粧畫閣。花影冥冥紅錯莫。鳴鳩乳燕嬌靑春。戲蝶遊蜂各自樂。脈脈無言午漏移。宮車隱隱下天遲。鏡中妾貌渾依舊。怊悵荃心異昔時。含桃薦廟詔分賜。槐葉冷淘香熨齒。龍舟避暑白蓮池。迢迢不到黃門使。愁立還停刺繡針。黃鶯時下石榴陰。菖蒲花發重相見。且莫輕抛買賦金。西風蕭蕭木葉下。疏雨點滴元央瓦。白雁酸嘶泬㵳天。畫梁歸燕先知社。洞房如水夢魂淸。凄切遙聞玉笛聲。一種蛾眉今夜月。悲懽咫尺大分明。南山栗栗玄威厲。六出濛濛弄溶㵝。褥繡芙蓉璧房深。水沈金猊煙縷細。君王特賜辟寒犀。宛轉題封濕紫泥。凍解玉樓春自在。手匀脂粉奈孤棲。</text>
<title>旅舍聯句</title>,<text>皇明正德乙亥秋。同金君淨。上書請復今上廢妃愼氏。省憲交章請罪。上怒甚。遂收繫。將加極刑。一二大臣。抗義營救。分隷湖鄙。及丙子夏。國是定。宥釋從便。冬。復資敍與。淨拜司藝。祥拜僉正。俱還朝。越明年春。母年八旬。求外養。得順天府。將辭而南。友人柳大諫雲從龍，李提學彥浩養沖，金執義希壽夢禎，金舍人瑛英之，蔡持平忱仲孚，尹正郞止衡仲平。各有携。會終南旅舍餞別。夢禎，仲平徑還。四人獨留劇飮。賦聯句二十二韻。夜分罷。粗敍顚跋。以紀一時離合云。欲別話懷堅一坐。相逢開酒侑頻斟。從龍 韶華晼晩春將盡。客況凄涼病易侵。昌世 身有展禽三黜道。囊無伯起四知金。從龍 陽山放逐恩非淺。宣室歸來澤又淫。昌世 翻覆莫揮雲雨手。勁貞終保歲寒心。從龍 江湖廊廟同憂思。經術文章與討尋。詩拙未賡嘉樹賦。興酣輕擬角弓吟。昌世 大材於世難爲用。苦淚逢君不自禁。從龍 白髮十年勞遠夢。靑燈孤館喜朋簪。昌世 舞簷漠漠飛花影。歌院寥寥好鳥音。彥浩 二十驛賖憐去路。兩三人會惜分襟。昌世 亭亭漏箭移更數。衮衮樽泉逬醉淋。從龍 禮樂可回虞夏古。君王難得聖明今。若培僊李盤根固。當護猗蘭結本深。昌世 竊食肯隨弁彼鸒。蘇枯堪作霈然霖。昌世 鳳來紀曆翎猶擧。龜出呈書足不肣。彥浩 志切彩裳勤黼黻。情孚呦鹿共苹芩。昌世 叮嚀此夕登詞苑。迢遞明朝阻德林。從龍 寬却國租蕃海橘。了他官事御堂琴。英之 康州接壤蔬蒼筍。鶴洞連城餌紫蔘。治就亂繩慙薄劣。老侵斜景見蕭森。昌世 休懲乙亥章成案。再刖何妨獻六箴。仲孚</text>
<title>和東皐子盆竹五絶</title>,<text>蕭疏雖稚小。強項歲寒姿。紅白休唐突。春痕不可緇。盆口寬淇澳。猗猗且幾時。北風欺短弱。終日盡情吹。拭眼虛心客。蓬蒿雜草中。晩寒當碧玉。疏雨煮烏龍。根本從來固。干霄早出頭。晨朝欣白露。蒲柳不同秋。花遲終不實。飢鳳啄蒼苔。枯槁留遺枿。靑靑覆幾杯。</text>
<title>秋晴七言律。贈蘇彥謙。</title>,<text>晴日溶溶替戾岡。照吾塵檻自扶桑。終南萬丈金鼇碧。象魏千門鐵鳳光。君對小廬看瀑布。我依西郭曬詩囊。新篘倘上松肪酒。爲遣飛奴喚客嘗。謙築仁王山下。傍泉瀑。擬廬山。號其堂曰小廬。故五句及之。</text>
<title>秋霖嘆代人 庚辰夏不雨。秋七月。大雨十日。</title>,<text>赤龍貪權不肯歸。餘威欲燒秋苗盡。白龍贔屭出兌宮。吼氣九萬鵬界震。撽召黑螭來助勢。倒卷北海無遺滴。一旬搏戰玄雲衢。怒背觸裂補天石。呀然窾目漉波網。銀河和作神靈雨。扶桑以西鴨江東。床床誰復依戶牖。桂不可薪玉不飯。人煙蕭瑟如寒食。聞道沿江三百戶。同隨濁浪相消息。吁嗟不救魚腹鬼。我稼盡蕩生者何。我將乘風訴上帝。捉囚二龍加嚴訶。極無之罪在爾赤。極備之罰在爾白。然後下報皇極君。一德督責執事百。</text>
<title>庚辰八月二十八日。上觀稼。出自興仁門。駐蹕濟川亭。試材官射。過永渡橋。及狄踰。雷雨驟至。趣還宮。</title>,<text>君王駿馬出江頭。勸相秋郊試一遊。金袋密陪褰鳳蓋。羽林嚴扈樹虹旄。復租南頓追劉帝。稅駕桑田少衛侯。雷雨只緣淸蹕御。前驅軍士莫深愁。</text>
<title>贈浩叔。時再入秋官。</title>,<text>洛水之東曾釣鼇。投竿終不晦英髦。一身氣槩君宗竹。餘力文章僕命騷。吹面有塵空錯莫。缺 懷如月自光高。中臺再屈風騷手。伎癢悤悤未暇搔。撑柱坤維斷巨鼇。誰知此志自齠髦。百年出處多迂策。千首歌吟遣細騷。三品祿饒賖酒博。四株松在得朋高。歲寒客舍無車馬。閑坐思君首獨搔。</text>
<title>次柳主簿成春遊白蓮社韻。某於丙寅春遊。留詩寺壁。今十五年。</title>,<text>南海耽耽納百川。白蓮幽社擁靈泉。少年鐵佛春前面。老境香盤夢裏煙。落壁棲鴉殘欲盡。迷途徵士去無緣。多君暫脫塵韁鎖。款段尋僧勇著鞭。</text>
<title>塞門洞僑居感懷</title>,<text>朝日烘窓寒不颺。窓前病客挹春光。庭中鷄立狠爭食。屋上烏踆飢啄霜。宿火爐心紅玉爍。晴雲椀面紫花香。嬌兒叫怒催燒栗。赤脚東隣貰米忙。</text>
<title>尙州。贈金都事匡復六韻。</title>,<text>奇才須大試。萬里馽蒲梢。嶺外重相見。湖南始納交。尊開山守酒。手欠畢郞鼇。朝日薰桃蕊。晴煙媚柳條。浩歌無限恨。危涕幾番嘲。會面天涯少。春光不可抛。</text>
<title>風詠樓會席次韻</title>,<text>風塵長作客。出處不分明。情緖無多子。形容太瘦生。醉輸漁父酒。談諱竹林淸。一笑相逢地。區區莫數名。</text>
<title>謫居述懷</title>,<text>去年秋仲月。梁獄訴幽情。萬死投荒塞。微軀保聖明。莫言身是粟。天地以爲腸。醉眼渾無物。靑山只一芒。涉冬及春夏。蔬糲不求餘。鵝鶩喧粱稻。潭潭列屋居。白衣從驛吏。何識執鞭卑。昔逐金閨彥。經筵侍緝煕。學仙悔無術。塵臼誤浮生。也只縻公粟。隨波不解纓。</text>
<title>次困菴詩</title>,<text>赦書隨驛劇星傳。南海孤囚喜欲顚。始信風霆無竟日。脩門重入涕汪然。濛濛喜雨遍田園。鷄䳵東溪得意喧。自是君王調寶歷。區區蜥蜴不堪言。今朝細看困菴詩。七至功夫倍昔時。袖拂塵琴抨八曲。徐彈竹下更淸奇。</text>
<title>僑寓雙峯。獻仲臨訪後。伻問遺及庖需。以詩爲謝。</title>,<text>皁蓋雙峯訪禿翁。封夷贔屭雨濛濛。石樓置酒談霏屑。銅笛驚愁鬢做蓬。萬卷未離溝壑辱。三年纔出瘴海窮。宣城去路回官燭。留與晴窓月湧東。臺吏銜書扣桂堂。三竿西日照蒼涼。殷勤問訊情重荷。費勩提携物最芳。蛙蛤久充韓子食。瓊爢今補屈原粻。已公茅屋資堪賦。天棘江蓮不漏亡。</text>
<title>獻仲酬我二律。且貺倭扇。以詩爲謝。</title>,<text>妙語仍驚鐵畫書。投瓜不謂得瓊琚。雙峯落日高聲讀。鬼物潛悲下太虛。兩箑輕鮮製更新。殷勤遠貺荷情人。匹驢暮走東城下。遮斷西風滿面塵。耳從前月聵無聞。暫借蒲團坐白雲。老宿旁看疑槁木。蚊雷百萬謾紛紛。</text>
<title>贈義宗</title>,<text>一宿寶林寺。百年幽賞諧。客懷夜復靜。山氣春來佳。晴日上陰嶺。白雲生紫崖。臨岐猶春眷。倍悵別松齋。</text>
<title>和淵谷韻</title>,<text>客至少詩料。春寒梅較遲。滿庭靑草合。迷徑紫荊欹。不須施翦伐。留與看差池。早晩秋風到。黃花嚲舊枝。較。一作校。后會眞難又。歸期莫恨遲。討論箱可閱。懽笑帽堪欹。窮約安陶逕。繁華付習池。滿朝鵷鷺輩。誰復問鷦枝。</text>
<title>次彥謙酬勿齋見寄之作</title>,<text>世事休悲墨翟絲。無心雲共作俱遲。干時不用龍門策。且哲須看大雅詩。孟浩勿嫌明主棄。濠梁何幸故人知。功名付與區區子。李廣平生數本奇。</text>
<title>奉酬勿齋見寄之作三首。仍用雲字起韻。效鳳凰臺體。謝惠及仙蔘。希和敎。</title>,<text>靑雲自致步悠悠。笑殺酸寒賦四愁。玉佩幾搖西海月。蘭舟時棹漢江秋。伏蒲魏闕言何激。擊鉢詩壇筆不休。嗜好異人甘淡泊。百年長物一狐裘。白髮紉蘭只此心。高懷夙托故人深。日斜庚子曾驚鵩。鳳去岐山久想音。玄圃未陪王母宴。茂陵還抱馬卿吟。數間破屋芳荷洞。生死須君儻一尋。谿山歲暮雪漫漫。九畹秋蘭到盡殘。床有琴書消日月。門疏車馬懶衣冠。一簞陋巷眞堪遣。長鋏何人謾用彈。炫眼夏璜方踊貴。康瓠待價衆知難。待。一作持。仙門瑞草斸靑雲。萬本天涯幸見分。簾泉煮出千年液。玉盌濃浮萬古芬。齒牙颯颯生精氣。毛孔涔涔散俗氛。蓬嶠眼中猶咫尺。瞥然笙鶴擁靈君。</text>
<title>感春短律二首。錄似勿齋。希和敎。</title>,<text>千門春氣暈。雨滿漢陽城。街柳忽饒色。御溝新有聲。酸寒偏逆旅。書疏阻平生。明日江南路。蒼茫更別情。如何濡滯甚。久不出王城。春入晴窓睡。風傳市午聲。懶迎從客譴。荒醉傲愁生。又佩銅魚去。休言少宦情。</text>
<title>和之甫同宿寶林寺。次天章父韻。</title>,<text>山中宿客借蒲團。夜醉松醪共岸冠。如我不才甘鷁退。問君何事卷鵬摶。塵蹤蕙路慙多緖。嶺月松叉恨萬端。金馬昔年虛待詔。美人天際思漫漫。</text>
<title>走筆書四韻。以似聊敍別情。希和敎。</title>,<text>明日分飛南北乖。漢江官渡水湝湝。一天風月雖無阻。半榻琴樽可得諧。楓嶽霱雲端着屐。原州花柳莫關懷。功名草草黃粱鼎。好護詩囊托小奚。</text>
<title>奉酬勿齋韻</title>,<text>往復恩讎不漏絲。人間友道日陵遲。彎弓懍懍逢蒙手。伐木寥寥小雅詩。遠害共遊麋鹿在。無心同契月風知。海南舊隱魂長逝。窓外春山畫裏奇。無端客淚玉絲絲。萱背遙遙省謁遲。逆旅莫歌長鋏曲。歸來須唱白華詩。江城逖逖時時想。路堠堆堆歷歷知。薖軸碩人留逸軌。泌泉何日討淸奇。握手方森刃欲推。迢迢蕙若舊芳帷。岡梧菶菶人堪愛。嶺蕨猗猗我獨知。夫子去非由阼肉。季膺歸似在蓴絲。休官亦豈輕明主。且爲江南白髮慈。阼。疑胙。倚伏循環不可推。三年鵩際矮床帷。乾坤醉底寬如許。日月愁邊藐或知。帝衮敞章無好手。扶桑收繭有金絲。還逢斷髮抛章甫。結社廬山問慧慈。</text>
<title>酬勿齋見和之作</title>,<text>終南靄靄起春雲。逆旅鄕思動十分。征雁一行還落莫。樹萱何處獨芳芬。輝煌白日方煕景。颶䫻狂風莫肆氛。酒肉朱門成臭惡。惟馨屋漏享神君。無人不有手翻雲。密勿金蘭亦睽分。交佩向來遺澧浦。杜蘅其奈拮江芬。脩門樹木含春氣。上苑煙華繞瑞氛。靑瑣洞開趨鷺列。放臣重拜聖明君。憶昔黔南逐。勞勞賦夢歸。關河天愈緲。風雨日無輝。萬事霜添鬢。三秋淚滿衣。故人東海畔。消息怪多違。一命承宣召。脩門遂得歸。衆芳時競秀。黃道更揚輝。北闕今朱紱。南荒舊赭衣。龍顏看咫尺。追感久離違。偃蹇小山桂。攀援終不歸。祗今輕出處。非實要聲輝。猿鶴長冤月。塵埃未拂衣。久妨賢路要。求退敢遲違。天涯廻母使。一束附當歸。望裏雲拖白。愁邊日謝輝。幸能持府檄。猶未脫朝衣。反哺憐烏鳥。從今莫遠違。故園寒食近。春鳥正催歸。老病元相伴。容顏故減輝。莫呈鸚鵡賦。當着芰荷衣。百畝南山下。支離與世違。霅霅春長雨。看看燕子歸。煙雲深錯莫。花柳爛春輝。把酒迎寒食。輕身御裌衣。風光知漸好。逐勝可相違。君王恩愈大。五馬以榮歸。去去單車遠。煌煌半虎輝。草綿靑似綬。雲暖粲成衣。隻隻雙雙堠。江南北漸違。少年金石友。携手誓同歸。窈窕尋山翠。徘徊抹月輝。馬卿存四壁。陳子却遺衣。齟齬平生事。狂謀動輒違。九原今可作。君欲與誰歸。赩赫夷齊子。騰揚簡竹輝。休傾漁父酒。必振屈平衣。木訥吾成習。人情果忤違。子獨秦城老。江南我首歸。百年心共契。千里月分輝。侍讀含鷄舌。防秋試鐵衣。何時松廣寺。相就話睽違。</text>
<title>奉酬天休韻</title>,<text>瓦江連竹浦。波浪自相通。一葦西風便。端期月下逢。</text>
<title>大唐中興碑</title>,<text>金蛙本欲作黃虯。王母如何不遣收。劍閣翠華悲落日。鳳翔天子撫中州。虛殫老將焦頭力。自棄忠臣曲突謀。功業莫誇龜背石。祗今浯水謾東流。</text>
<title>遊迦智山</title>,<text>五百靑蓮窈窕宮。三千圭竇懶疏翁。談懷衮衮移春曲。打酒連連鎭晩風。龍去幾年池盡屋。鶴來無數石皆松。戀深桑下歸途滯。端合留詩謝遠公。靑鞋布襪訪琳宮。五十人間白髮翁。危磴欲摩朱雀影。亂雲爭送紫巖風。石欄點筆吟天棘。龜背看碑剔瓦松。明日出山雲萬里。可堪回首憶旻公。</text>
<title>贈仁雲</title>,<text>迦智山中寶林寺。一方淸致聞江南。東京棟宇千年跡。上界龍蛇萬古龕。浮客轉蓬疏俗韻。寶坊垂橐縱幽探。迢迢蕙路明朝隔。不似高僧駐紫嵐。</text>
<title>逢孝直 趙靜菴光祖 喪</title>,<text>無等山前曾把手。牛車草草故鄕歸。他年地下相逢處。莫說人間謾是非。無等山前曾把手。一本作不謂南臺舊紫衣。莫說。一本作莫話。謾是非。一本作萬事非。分手院前曾把手。怪君黃閣落朱崖。朱崖黃閣莫分別。纔到九原無等差。出己卯黨籍補</text>
<title>遊瑞石山韻。贈鄭萬鍾。</title>,<text>昔年曾謫永平官。無等山雲借登攀。念佛庵中成邂逅。天王峯上與盤桓。南州五十彈丸小。北闕三千咫尺間。衰病日加深閉戶。再遊那得到層巒。</text>
<title>次尹正郞順卿韻</title>,<text>靑華倏忽抵衰年。日月眞同蟻磨旋。大抵宵人隨勢變。從來君子到窮堅。晴江碧石春相賞。綠竹紅梅醉共眠。白首導官遲入拜。蓬山何處問群仙。原韻 尹之和 順卿丱角交遊五十年。幾回契闊幾周旋。可憐舊識如星散。不負初心似石堅。載酒春遊曾赴約。挑燈夜話未成眠。更休騎鶴楊州去。同養天和作地仙。北斗南箕問幾年。而今相見卽言旋。伊周事業行猶近。管鮑交盟老益堅。花氣滿堂薰晩酌。雨聲連日惱春眠。隋珠在掌難堪握。字字吟來骨欲仙。</text>
<title>押前韻。演爲二律。奉呈尹順卿。希和懇懇。</title>,<text>江上同遊丙戌年。臨流不去久盤旋。僕夫鞴馬歸相迫。鷗鳥留人坐復堅。四首惡詩還有累。孤村中夜自無眠。溶溶瀉碧何堪洗。他日持杯酹水仙。昨辱佳詩韻押年。句中辭義兩回旋。固知雲也鳴金退。惟願君乎守壁堅。窮巷客稀春鳥叫。小階花重晝貓眠。招尋有約慙相負。更待申朝謝謫仙。附[和韻]明公詩格重當年。好句彈丸幾許旋。琴鶴相隨身共老。弓旌不赴志彌堅。茫茫苦海誰回首。黯黯春風獨自眠。何用別求塵土外。人生適意卽爲仙。尹順卿狂歌浪詠已忘年。豈料晴陰月屢旋。漸老更思行不健。多閑始覺坐能堅。松聲帶雨驚人夢。春色衝寒着柳眠。碧石晴江眞勝界。何須乘鶴伴神仙。</text>
<title>又疊前韻</title>,<text>春風送別屬殘年。同社相邀路左旋。鞴馬發行今已迫。班荊留待更須堅。林間雨過春塘漲。草際沙橫野雉眠。松子取燒湯美酒。座中誰是飮中仙。</text>
<title>次尹順卿韻</title>,<text>淸詩諷策不投閑。字字看來愧滿顏。落佩倒冠多仄步。栽松養竹有深山。晩將老醜隨人後。寧免譏憎遍世間。方朔含章趨執戟。雲林見一亦云難。原韻。奉贈訥齋京行。尹順卿莫道功名好是閑。寸絲無補亦何顏。大鵬有翼徙南海。老鶴無言在北山。導佐聖君書半部。懽生寒士屋千間。行將愼策長驅地。百尺竿頭穩步難。祭訥齋先生文 附○林石川 億齡大樹夫子。山川之英。勃興維揚。舂陵霽月。闕里秋陽。嘗其餘巧。奮發乎文章。薄遊於梁盛之玉堂。汲直如矢。漢庭眼白。一麾出守。實是棄擲。孔鸞非棲棘之翮。庖丁豈割鷄之手。縱使百里絃歌。詎吐胸中之有。竟無宣室之召。徒有卽墨之毀。思歸元亮。戀闕子美。夢作白鷗。江水黏天。引之入朝。誰爲續絃。一朝落井。又下石焉。天高鬼惡。白虹貫壑。善人亡矣。不肖者之躍也。門下侯芭。求益自童。絳帳皐比。循循擊蒙。以管窺豹。時見一斑。暮年彌高。實過建安。落筆庾樓。河海橫潰。世果以是之爲怪兮。爭驚走而群吠。水淸石見。豈以口舌之紛紜。藏之名山。後世必有子雲。厭時世之溷濁。去修地下之文。懷端木之築室。慮叔則之曳笏。聞隣笛而思舊。慟傷心而折骨。遡西風而奠蒭。庶有徹於幽墟。爲道臞與國悴。非敢愛其吾廬。悼訥齋詩修文泉路永。草記帝鄕遐。好古常憎俗。居官不顧家。是非今日定。江海向來多。樑月年年滿。悲懷詎有涯。書烏林驛壁 在永平。前朝陶隱竄。今代訥齋飄。賦鵩同庚子。哀秋續楚騷。身雖魑魅伍。名與斗山高。有客懷椒醑。題詩擬大招。拜酬申靈川 潛孤峯先去豈無隣。握手應同在世頻。毀譽暫時何異犬。聲名千古凜如神。九原未起悲長夜。百草無情又一春。七八年來頻入夢。鳳山長望白頭呻。鳳山。訥齋所居。孤峯。沖庵一號。挽訥齋 申靈川 潛元亮歲至龍蛇日。英賢此殞身。西州人痛哭。東郭馬逡巡。伯厚何淸烈。馮君更惠仁。文辭小子短。何得寫光塵。泉路人何遠。江皐落木號。悠悠空宇宙。落落幾英豪。句法秋山瘦。名聲北斗高。如何枳棘裏。王事獨賢勞。才行人倫表。訥齋千古名。生時空物望。死後見群情。陳跡金華省。修文白玉京。丰儀雖不見。萬古想精英。白石靑楓泣楚纍。十年羈病有誰悲。酒錢多賴蘇司業。詩句頻煩杜拾遺。異域忽逢傷往日。窮途偏感助生時。受恩知己俱如許。悵望歸雲淚更垂。蕭蕭風樹忽成悲。人世光陰去莫追。難弟難兄二郞在。能文能武一時推。誠懸魏闕飛雙舃。化洽黎民頌兩岐。可惜堂堂醫國手。只令雲水弄淸詞。伽智西溪憶舊遊。淸樽白石興悠悠。風流正似蘭亭會。勝事還如赤壁秋。遷客此時虞骨相。使君當日謝宣州。談鋒健筆渾如昨。苦淚滄江浩不收。萬古遺風不復聞。如何夫子獨淸芬。悠悠事業空齎志。落落文章早策勳。芳草沅湘思魏闕。凝香燕寢事天君。人間自是區區小。寧逐飛仙向白雲。斯人何事早云亡。天上文星已暗光。虎脊龍文添氣力。雲斤月斧琢肝腸。死生人世雖常理。禍福乾坤孰主張。痛哭西風無限意。夕陽長望薦汀芳。贈林士遂 亨秀○金河西 麟厚厚之生平少知遇。訥齋吾子期。不知馬牝牡。安問黃而驪。聞訃庚寅年。酹墓已四朞。君名聽亦久。今日是新知。感愴爲先生。十載淚欲垂。試磨黟川墨。暫寫薄命詩。訥齋見河西。謂人曰。自古奇童無令終者。惟此人當令終也。人謂公有知人之鑑。奉和訥齋先生韻 宋俛仰 純守初先生在癸酉甲戌年間。出爲潭陽府使。余與鄭公萬鍾。師事之。平生稍知向方。專賴導引之力。及其晩年。爲時論所斥。不容顯列。爲士者咸惜之。人間空覺鬢毛斑。天上難敎日月還。縱欲一時開遠目。登臨誰復借前山。浮生天地一高歌。不管長安富貴家。獨向世間尋直路。晩年歸致問如何。一世雄文自不多。相逢誰許草黃麻。七絃老手空凄斷。千載猶知憐伯牙。茫茫前路昧東南。函丈從來樂且湛。不有淸風吹我過。一生那得免昏酣。奉和訥齋先生贈僧韻 時先生被斥在鄕抽身危逼解微官。斷壁延蘿復躡攀。穿石老鼯爭忽忽。隔林雄虎尙桓桓。遠望直屬長雲外。寒景偏熹短峽間。虛器太弘嫌閼障。疊峯何事敢衝干。春留舊谷忻松檜。秋晩東坡惜茝蘭。遊覽欲攄幽思盡。孤筇終夕最崇巒。</text>
<title>夢遊 出六代孫森所錄遺事</title>,<text>余竢罪于支城兮。秋又變而爲冬。感時序之推謝兮。悲束縛於棘叢。俄再撫乎四海兮。懷輪囷之未攄。酹愁魔以羔兒兮。揮堆案之文書。臘景入余廳事兮。冬梅忽其返魂。對曜君以索笑兮。平朝及乎黃昏。滕六屑其瓊白兮。恣陰官之桀酷。浪自甘於黑酣兮。羌孰周而孰蝶。羽靸淢以遐徂兮。至無名而無迹。遇洪濛於涬溟兮。訊太初之首途。策神馬而飆逝兮。求氣母之所都。維斗挾以導御兮。瞻二曜之中開。澤天分而異位兮。屹崇華之崔嵬。號雲將而前驅兮。指三皇之攸居。世道朴而俗醇兮。民未有其室廬。命僕夫以旋輈兮。覲包羲而敶詞。曰三畫之閫奧兮。非瓮天之測窺。願承藉乎發蒙兮。參聽瑩於至理。帝乃嘉其重問兮。推無始而有始。夫苟隨其來心兮。又豈愚之無師。奉聖訓而辭陛兮。書諸紳而志之。退欲修乎初服兮。瞢不識其所如。神農氏之詔徵兮。待廈屋之渠渠。眄耒耟之創制兮。賀功勞之在民。鳳凰鳴于阿閣兮。報軒后之有辰。試發軔而啓途兮。左涿鹿而右轉。荊山蔚其蜚雲兮。悲鼎湖之告變。抱遺弓而追悼兮。白日慘其無輝。訪汾陽之四子兮。邀堯舜而依歸。仰南面之崇居兮。儼拱手以垂衣。觀濟濟之群臣兮。環左右以吁咈。入余跪而稽首兮。究微言於精一。重華贈以五明兮。寶愈重於琱弓。下邃殿而曳裾兮。驚滿袖之薰風。次洛汭而逗遛兮。龜銜命而來俟。多胼胝之底績兮。贊九敍於姒后。痛賓天之斯遽兮。紛上下而求索。瓊臺軼其挽雲兮。卑宮廢而不復。投南巢而長吁兮。弔奔王之亡國。就景亳而贄謁兮。慰聖人之慙德。臣虺悉其嘉誥兮。吾何敢於贅辭。始翩翩而遠去兮。載雲楨之委蛇。探務光之所在兮。付一慨於長洲。顧又問夫商家兮。變五百之春秋。悼往者之莫追兮。慕美人於西方。勅蓐收以晨驅兮。抵豐鎬而彷徨。城闕盡其制度兮。粲文物之極備。款閶闔而大叫兮。閽人爲余色喜。奉臚傳以挾趨兮。不覺立乎王所。周公峨其冠弁兮。寧后負其丹扆。玆歷階以颺言兮。評牧野之故事。雖應順而濟亂兮。得無嫌於大義。比三分之有二兮。果獲罪於二子。王矍然其變貌兮。輟前旒以申說。初無心於革命兮。猶興滅而繼絶。封遺胤而定位兮。建王號於天下。苟不至乎反鄙兮。奚必易其宗社。惟我心之無貳兮。實上帝之監臨。伊西山之餓薇兮。孰云會夫此心。聆王言而醒惑兮。拜天顏而辭出。渡澗瀍以云邁兮。淡岐山之翠活。怪俛仰之小頃兮。繽世事之屢移。成康遠而澤枯兮。幽厲興而禍滋。九鼎遷于東土兮。故都鞠爲黍離。增悽楚之不禁兮。折荊棘以催騎。風雨暗於乾坤兮。桓文起而擅盟。盤紛紛其攘奪兮。亦或競而或爭。缺 蹙蹙靡所騁兮。倏山東之圮裂。噫氣雷於崤函兮。奮陽翟之遺孼。收兩京於一麾兮。家六合而夸雄。索奇寶於泗源兮。驅萬夫以力窮。璧纔獻於滈池兮。促軹傍之面縛。見劉季之入關兮。歡聲騰而周匝。曰蕭張以盤旋兮。首王者之規模。反以我爲迂闊兮。意專注於霸圖。便背違以賁遯兮。棲商山之幽深。伴黃綺以優遊兮。臥煙蘿之淸陰。曾日月之幾何兮。傾大器於莽賊。隴蜀朋而虎攫兮。穢氛蒸於海岳。玉璽歸于日角兮。整義師以濯征。紉陶唐之斷緖兮。挽銀河以洗兵。乃投戈而講藝兮。搜山林之淪棄。煩弓旌以招賢兮。襲騁莘之餘意。斯焚芰以應詔兮。懲薛龐之不至。紆皇眷而昵侍兮。頌中興之茂績。嗟不承其權輿兮。斥直臣以授戮。懼微躬之猶及兮。景哲人之掛冠。釋冕紱之纏拱兮。超蟬蛻於塵寰。御列子之冷風兮。止瑤琨之杪巓。傍層城之嵯峨兮。啖肉芝而引年。麻姑羞之麟脯兮。金母薦其氷桃。援雲和以調徽兮。甘玉壺之龍膏。錯黃庭之一字兮。微被擠於眞曹。鳧舃反于下界兮。雜裸壤之朋嘈。値中原之多事兮。干戈爛其滿目。長蛇乘乎雲氣兮。赤虯窮而處陸。國三分而鼎峙兮。傾中區以逐鹿。竢河淸之無時兮。將就食於益州。慨營星之先殞兮。大樹凄其帶愁。謇中途而改路兮。覽風景於金陵。撫龍虎之磅礴兮。奇石頭之崚嶒。行踟躕而傍眺兮。朝代迭其廢興。鬧黃塵之汚衣兮。逢皁莢之料理。望城南之佳氣兮。忽隨風而掃地。較數君之成敗兮。眞及日之消息。循長堤而南下兮。覽汴京之紺碧。繁華侈而寡仇兮。壯樓觀之跂革。問秦王之勇挺兮。擧晉陽之兵甲。盪委靡於須臾兮。破弘農之舊業。握龍圖以向陽兮。鑄貞觀之偉烈。然劫父而起兵兮。奉玄武之濺血。曷垂刑於雲來兮。祗自肇其禍基。進無施其所學兮。遂促駕而戒遲。思靈脩之初志兮。搴蕙茝以趑趄。歎汾上之無學兮。于何往而覈妙。幸景純之路遘兮。儘精微而入要。取靈蓍而熟筮兮。議唐祚之短長。原天地之盈虛兮。兼人君之推商。謂婦寺之奮愾兮。交塌侗而厥綱。勢又歸於中乾兮。覆神堯之宗祀。私自訟而銘㿻兮。擬獻諷於李氏。戒童僕以迅征兮。希一售乎黔枝。弭鳳旌於未央兮。墟洛陽之幾日。三百載之經營兮。餘故宮之枯竹。擾兵馬之雜蹂兮。信寄足之無所。按驂騑以邅廻兮。卷長懷之孰抒。穆老前而罄折兮。談往哲之悉擧。武韋始以屠宗兮。楊張終其蠱主。禍已仍於閨壼兮。孼又蔓於薰腐。高監門之顓恣兮。李元帥之狠逆。魚程縱其狚謀兮。陳蘇沽其梟毒。旣自瞢於麟筆兮。況快省於庭策。宜弑隕之交相兮。來朱賊以族亡。語果叶於夙聞兮。渙雙淚之盈眶。眷五星之聚奎兮。登崇坂而遠望。世幾變而爲宋兮。混普率以春盎。赫四宗之相承兮。陶吾民以禮樂。則韓范之尾列兮。稍斧藻其衮職。旋指黨而勒頑兮。邪與正其倒植。悵朝廷之日非兮。遁西華而高視。演圖書以指玄兮。占行藏之吉凶。花石鬪其奇侈兮。艮岳矗而排空。缺 脊著其菦怪兮。麟畜妖於牛腹。金燼熾以燒天兮。鐵騎飮於河洛。易龍衮以靑衣兮。陷豺虎之窟宅。精衛冤而塡海兮。無包胥之哭秦。泥馬俄其渡南兮。蘇重望於神人。誓暫謝乎煙霧兮。貢恢復之訏謨。雪深恥於靑城兮。歸藝祖之金甌。權奸瞞其天眼兮。授髑髏于忠貞。未及河而返車兮。尋故溪而濯纓。翫巖扃之昏睡兮。咀水蔬而已飢。外江表之安危兮。不敢聞而敢知。偶有人其我起兮。趙氏亡於德祐。言及耳而輒掩兮。向北風而奰怒。何左袵之醜虜兮。盜帝王之區宇。誠萬古之大變兮。抑亦由乎人數。彼故國之衣冠兮。忍復受其鐘斧。河山含其滓垢兮。候明主之痛洗。慶雲藹以絢空兮。驗煕運之驟啓。扶桄榔之老枝兮。歷沆汴而蹁躚。皇明赫以朱世兮。濯元戎之腥膻。纘三后之正統兮。恢幅員之九服。民物新其革舊兮。山川鬯其紆鬱。矧聖神之嗣治兮。積百年之煕皥。拓燕壤以啓都兮。據金湯之長保。妥瀚海而波帖兮。靖玉關而塵淸。固旣奉其筆橐兮。說又和其鼎羹。槐棘登其元凱兮。扶公論之崢嶸。華少去而不媒兮。兜工遁而屛行。擢靈草而曷搖兮。立神 缺 而不動。旣棲集之無枝兮。有崇岡之菶菶。學天地之扶搖兮。刷鴻漸之羽翼。叨添名於黃紙兮。序當宁之採擢。內豎錫以室麻兮。充拾遺之淸班。披腹內之麟角兮。抗震威而忤顏。非沽名之外騖兮。要祛弊而甦殘。疇巧詆以賣直兮。轉分竹於新安。携家具以遷赴兮。評潮陽之八千。惜危蹤之無助兮。悔不信之厚言。火溢篋之疏藁兮。庶幾懲乎曩愆。形驟開而驚悟兮。風疏銜乎弦月。徵槐安之弔詭兮。此尤奇而難詰。方其夢也不知其夢兮。自以爲歷世變而獨立。覺而後知其夢兮。千百年便爲炊黍之頃刻。神惝惘而若有亡兮。假玄龜而推吉。玄龜閉兆而不言兮。向太虛而哭叫。太虛夢夢而無聲臭兮。嚮神君而一叩。神君諭我以達義兮。等死生於一轍。曰自混沌之初竅兮。迄至今其幾劫。其間興亡理亂之紛紜兮。不過爲一場之幻夢。然則夢中之浮沈兮。盡歸造化之假弄。胡攖心於君牧兮。蕭然疲疫之不止。區區世上之毀譽兮。驟若蚊雷之過耳。子宜緣時月而爲經兮。聊須盡以逍遙。承危言而服膺兮。齊得失於鹿蕉。置縵窖之多機兮。將時適乎去來。又焉知彭殤之壽夭兮。毫山之大小也哉。合千古爲一夢兮。胸中含乎九垓。分禍福於地羽兮。笑千載之辛。掃鴨堂而端坐兮。誦蒙莊之首篇。視萬物猶野馬塵埃兮。遊心乎鵬背之靑天。</text>
<title>五絃琴</title>,<text>邈余贅乎黃胞。抱純粹而中立。悟老恤之多憂。求天地之至樂。聞人籟於南郭。聽匀天於洞庭。聲幽渺而紆婉。遊神馬之不平。向南風而開襟。想我舞之妙曲。睇蒼梧之已墜。恨音容之未接。精氣注而不釋。遊神馬於廣漠。詔河鼓而先路。呼箕伯而揚舲。貫倒景而高厲。屹閶闔之崢嶸。瑞日騰彩於雕甍。五雲飛於鳳幄。門四方之洞開兮。孰云擁蔽而不白。超玉階而右旋。奄見舞乎干戚。懸禮樂於庭衢。有夔任其拊石。皐陶伯益之都兪。會一堂而賡歌。豈外物之敢呵。備鬼神而嚴訶。敎點嬴以服意。認至人之攸居。二女婉娩其侍側。憐仙粧之翩如。拜重華於南薰。近天顏於咫尺。儼在床而彈琴。揚淸韻而旁達。齋余心而靜聽。順陰陽而橐鑰。若混逐而叢生。聲與遊於造物。方其靑琱回旆。朱明按節。榴花照林。槐陰轉碧。風和禁御。日暖羲輿。一音解撥。五音解徽。凄能如秋。暖能如春。解慍宣鬱。樂民和神。感春容之合節兮。一至和而無斁。鳴天機之自然。信幽明之可悅。咸池六莖不足誇。況激楚之敢擬。淡乎若大羹玄酒。孰不爲之忘味。黎庶之欣欣願聞。思正己而無邪。納乾坤於煕淳。囿庶物於太和。體尊卑之有位。亦能揭其文武。聲一動於五絃。擧八絃而鼓舞。嗟余生之卷窶。耳大音於夢寐。雖玄聖之已逝。可神交於千載。將三尺之鳳枝。使余聞其餘調。彼世事之見慍。曲未罷而雲消。何桑林與經首。謾浩蕩焉是事。曾不知悅其民心。樂自作而哀至。慨音哇之若彼。嘉聖人之規模。內自省而可觀。誓不矢乎 缺 竿。謇欲削我庭梧。假餘音而復續。默契意於昭氏。殫太古而不雜。遊舒心於物表。寓知音於天匀。俄形氣而就寤。炯梅窓兮月輪。</text>
<title>弔五王</title>,<text>自古忘身而殉國兮。未有不及乎禍者。余悲夫五王之枉命兮。忽雙淚之逬下。王明之旣紹巢封兮。慨垂統之不臧。武瞾之乘時秉棅兮。衊萬古之綱常。立神堯家傳之天下兮。襲漢雉之醜迹。堂堂大唐之爲國兮。奸又慘於莽賊。二張之恣中用事兮。禍機發於蕭墻。王惟社稷之是憂兮。豈余身之憚殃。視兩豎猶几上肉兮。常欲剚刃於怒目。初決義而策多詐兮。人曾不乎順服。取兇渠而膏諸斧兮。破淫后之心膽。大事立定於俄頃兮。勢確乎其難撼。然耘草不盡根兮。吾於王而益惑。白日雖臨乎黃道兮。虺蛇猶爲之潛伏。洛州之先有見兮。胡獨昧而不知。無煩太尉之北軍兮。誅產祿同乎嬰兒。反以爲何能爲兮。是自遺其後患。計旣出於安劉兮。智何短於防亂。彼分封而爲名兮。假尊寵而外逐。老奸之日夜淬刃兮。大禍忽其如屋。天高高而莫余監兮。抱血誠而不暴。昔夫子之大聖兮。寓鈇鉞於春秋。討二姜之不貸兮。明大經之蔽幽。況身負九罪之又甚兮。已被絶於我唐。昔使聖人而復服兮。僇必重於二姜。夫何膠守乎故常兮。忘春秋之大義。斯固處變之無權兮。世果以之爲議。九壤之倘有悔兮。孰能收其覆水。故吾之所以爲撼兮。弔冤魂於千祀。聞飛鳥之傷弓將墜兮。群哂哂而擧翼。愔也不禽而乃人兮。矧又同乎食祿。何面目肯會於奸謀兮。弔臧忠之忍心。反加逆乎忠良兮。結幽憤之尤深。雖具貌於我人兮。乃不如乎彼禽。此不足以厚誅兮。竊深痛乎中宗。胡甘心於點籌兮。釀韋武之讒鋒。實自賊其元勳兮。卒不免於啖毒。天長地久恨又可滅兮。想泉下之痛哭。縱不睹王之貌兮。義氣凜凜乎至今。跪敶辭以薦桂酒兮。庶英靈之來歆。</text>
<title>平倭</title>,<text>歲次金馬四月維夏。蚩尤晝閃。殺氣夜射。五千賊艘之蓋海兮。數萬推髻之傾穴。長創大劍。霜飜雪集。兵火燭天。戰血釃地。嶺南一道。獨無男子。窮者釋鎧而就虜。懦者縋城而苟避。援師逡巡而不進。怯將望風而忽潰。熊川薺浦。陷爲賊窟。烽傳不絶。驛告相續。九重軫慮。朝廷驚惶。齊議碩輔。廟謨允臧。堂堂菁川。位副台軸。才出周召。勳高伊霍。策爲元帥。俾主討削。乃又命安。首督諸營。分遣虎臣。左右掎兵。急兵固在於攘夷。日馳奚止於三百。萬騎嘶風而撇烈。士卒皆選而俱擇。聲威大振而撼東溟兮。縮慄賊酋而膽裂。舟師入海而舳艫千里。陸兵扼險而旌旗蔽空。南北合圍。東西夾攻。炮火雷奔。矢石星馳。天地助威。白日委遲。鼎魚掉鬐而胡爲。穽虎弄牙而無施。紛紛藉藉自相蹂躪兮。曾不知其幾千。溟沈者膏諸鯨牙。地踣者衊乎龍淵。積屍成邱。流血成川。老擘兮獨返故島。魂魄兮群冤異土。雪恥就今日之快。戎功眇視乎前古。凱歌雷喧而拂雲。士卒鳧噪而齊舞。邊氓蘇息。安堵如昨。獻捷闕下。四百其馘。庭臣稱賀。天顏有喜。雖元帥未及於赴敵。而奇算初出於指示。爰命侍臣。汝往汝慰。錫之以尙衣之服。分之以御廚之味。澤均鈴轄。靈醞濃馨。鼓鼙之下。歌吹群呈。建州之勝眞兒戲。況辛亥之闕成。上可以薦慶乎祖宗。下可以誇盛於後嗣。苟褒大而歸諸頌兮。校膺懲其何媿。昔獻陵推包荒之度。胡不拒願受廛之心。區處我疆。卵育世深。久植滋蔓之勢。方懼劉石之禍。徙之不得。伐之不可。天誘自逆而趣滅兮。豈徒曰撫禦之乖剌。此則癰疽之潰兮。無憂於疾病。蜂蠆之死兮。蔑畏乎辛螫。然凶狡旣脫於衣食兮。非寇鈔不能以自給。備禦雖倍於平時。警戒尤嚴於曩日。去勿曰去。捷勿曰捷。貪功開釁者置法。畏愞怯鬪者盡黜。擇聊城之賢將兮。付制勝之方畫。修我城堡。謹我斥堠。戎幕不畀以貨卒兮。若虜刃之後叩。客或詰之曰。變階無虞之地。禍胎不慮之域。專意一隅。非萬全策。古亦有周。三邊 缺 室。或城朔方。式式南服。經營東藩。山甫徂齊。謂塵埃不飛於郟鄏兮。忽犬戎之起西。轍措無所。悔成噬臍。矧我朝鮮。四面受攻。山戎處乎北西。島夷介乎南東。患非此有而彼無。防豈夷急而戎緩。俾無一隙之可入。樹備邊之長算。</text>
<title>哀大鳥</title>,<text>菟裘之西。蒼髥高峙。有鳥來巢。卵化三子。始黃口之鷇㪍。終雪衣之習飛。初若翩於尋丈。忽欲凌乎希夷。狀窈窕而可觀。聲瀏湸而宜聞。背鴻鵠而不伴。豈燕雀之爲群。晝啄平蕪。夜宿舊林。同雙鳧之往來。異沙鷗之浮沈。我憐衣雪。朝夕出看。乃命童子以戒機關。詑健翼之無羈。抱明心而自適。吾愛爾之軒昂。擬靑田之神鶴。如何不懼。浪遊澤國。虞人備機。知撮偏塞。童子驚告。大鳥被攫。爭觸手而拔毛。染紅血於縞衣。顧六翮之已摧。向九霄而含悲。余謂大鳥。何至此極。卽呼蒼頭。往救其急。叱咤取來。畜我中庭。羽毛雕盡。嗚咽呑聲。背秋風而蹭蹬。堪忍飢而休啄。安知萬里之禽。遽見兩手之得。天耶人耶。爾鳥何愚。畢戈網羅。旁羅以候。爾自就罹。余又誰尤。爾不聞蓬萊千仞。海上一碧。絶人間之機事。淡方壺之風月。琅玕肉芝。可以療飢。嗟爾大鳥。爾胡不歸。崑崙玄圃。閬月梧桐。世網不到。但見靈蹤。天禾玉梅。可以得唼。嗟爾大鳥。爾胡不適。又不聞剛風世界。去天一握。神雀逍遙。養其氣力。雖有繒繳。尙安得施。嗟爾大鳥。爾胡不之。大鵬圖南。扶搖羊角。萬里凌風。六月一息。槍楡斥鷃。仰見奚及。嗟爾大鳥。爾胡不若。謾要肥而賈禍兮。得無愧於鸑鷟。卷道德於覆巢之邦。乃喆人之炳幾。爾旣有羽毛之美。胡不卷而避機。噫匹夫無罪。懷璧其罪。物之有材。禍之所會。蚌之剖兮以珠。桂之伐兮以食。籠鸚鵡者以語。鞲鷹隼者以摶。苟自安於不材。庶可終乎天年。櫟社老而免斧。鷦鷯小而能全。天胡畀汝以美質。又胡不與其所安。然則乃何。吾將處乎材與不材之間。</text>
<title>石鼓</title>,<text>頑然故物。我夢得之。鏗然作聲。請對以臆曰。余稟土之剛精。性堅確而難拔。女媧鍊余而補天。天孫支余而織錦。嗟後世眇余沙礫。竟踐褻而誰禁。惟周宣轉我作鼓。記中興之偉烈。同神禹之鑄鼎。異豐山之舊物。縱不能大鼓小鳴。豈不利於王室。與其錄名於竹帛。豈若勒之於金石。有形者莫壽於我。名不磨於萬葉。擅雄奇於岐阿。聳當世之仰覿。苟欲知周道之復興。舍我鼓兮何適。宣王之擬余至寶。鎖乾坤之扃鐍。使後世之守者。知恢復之艱難。豈意今者草莽。竟埋沒而苔殷。恫後嗣之莫念。忘無疆之惟恤。謾鼓鍾於淮上。余漸章殘而字缺。反不如他山之石。乃見詠於詩人。逮狂秦之東遊。求周鼎於泗濱。羌鞭石而橋海。上鄒嶧而頌功。六王鍾鼓。盡輸關中。幸余爲鬼物之撝訶。免嬴氏之垢辱。向豐水之滔滔。慨王澤之浸渴。自西漢迄于隋唐。世無人其我知。惟天遣昌黎之老幹。眷顧余以作詩。然羞以巖壑之微物。被贊詠於鳳翥。後眉山繼之以歌。余復鳴乎天下。吁嗟乎世遠人亡。卒未免莓苔之剝落。月白空山。想西周太平之日月。風鳴老樹。念宣王中興之丕績。物有時而遇。幸攄情於今日。願勿見訝以續夫坡仙之傑作。余於是卽尾辭而歎曰。一理兮循環。無往而不易。漢庭仙人。終委街陌。物皆如是。非汝獨兮。俄欠伸而忽覺。但見西窓之月白。</text>
<title>爲善最樂</title>,<text>士有茅茨蓋頭。詩書衛身。背今師古。剔僞存眞。十載食貧。氣愉貌豐。光風霽月。其樂融融。沈潛乎仁義之淵。優遊於道德之窟。倚天地以交泰兮。誇一心之寬綽。客怪而問之曰。子何爲者。怡然處窮。無鼎鐘之富。而所富侈於鼎鐘。無絲竹之樂。而所樂隆於絲竹。余不知其故然兮。欽再拜而就詰。士曰噫。遼有丸。秋有奕。嵇有琴。桓有笛。鍾，王嗜書而忘倦。劉，阮好酒而成癖。俱意殫而臻極兮。卓無人之援儔。此樂之得於物者也。若夫大則天子。小則諸侯。上則公卿。下則大夫。出警入蹕。前呵後呼。慢舞緩歌。春風翩翩。煩絃急管。秋月娟娟。浪甘暢於繁華兮。窮吾樂之未足。此樂之得於人者也。雖然。得之於物者兮。物有時而或卒。得之於人者兮。人有時而相奪。樂未罷於尊俎兮。憂每及於几席。我則異於是。受之於天。藏之於心。非丸非奕。非笛非琴。無天子諸侯之位。而尊莫與京。無公卿大夫之權。而貴孰與爭。昔余未化。蒿目幾年。患生勃谿。外多物牽。或求之五音。或索之六律。一朝頓悟。乃投金石方寸之間。獲此最樂。好之若劉，阮之酒。嗜之若鍾，王之書。至理尋究乎天人。眞機上下乎鳶魚。閉混沌之七竅兮。勒害馬於旣逸。服溫恭之文繡兮。味忠信之粱肉。聽晨鷄而孜孜兮。耳是舜而不跖。培植拱抱之桐梓。雨露牛山之萌蘖。泰宇恢廓。皇皇四達。心廣而體胖兮。何懼何惕。粹面而盎背兮。誰愧誰怍。路坦夷之無礙兮。絶悔吝之我攖。和唱洽於箎塤兮。聞譽軼於韶英。聲仁唱義兮竽與笙也。呼道振德兮歌且舞也。不願夫雲門咸池之交奏兮。奚羨乎桑林，經首之迭撫。昔者堯得之。不能傳諸子。舜得之。不能告諸父。箕子得之於明夷。仲尼得之於洙泗。簞瓢陋巷兮。顏氏之所樂何事。庭草交翠兮。濂溪之所學非他。人去言堙。利欲紛挐。世瞢貿而莫之知兮。甘小人之戚戚。余獨慷慨而踔發兮。奉訏謨而內植。追堯舜於二典兮。尋孔顏於六經。得其得而樂其樂兮。鼓天機而同鳴。客聞言而歎曰。美哉囂囂。大哉煕煕。天下何樂。可以代之。顧余蒙魯。請嘗事斯。</text>
<title>海棠</title>,<text>淑麗之氣。扶輿磅礴。或鍾之於人。或鍾之於物。鍾之於人。則爲毛嬙，西施。鍾之於物。則爲牧丹，海棠。然則海棠亦牧丹之類亞。而不與姚黃魏紫倂稱。是可傷也。歲次黃龍。出守南中。齊東近北。偶得數叢。薙刷雜草。夷除穢壤。擁之厚以植其性。滋之勤以竢其暢。欣欣向榮。如有德色。方其朱明司權。鸚語圓滑。花塢飛香塵。柳市絮驚雪。忽千朶之齊綻。亂照耀乎几席。挽句芒於綠葉。逗春暉於絳萼。染猩血之膩潤。披錦縠之綽約。影蘸南池之波紋。光襯西階之芍藥。鬪烏彩而增艶。惹桂芬而極姸。吳姬越姝。靚粧聯翩。一笑而傾城。再笑而傾國。煙霏未散。細雨初沐。天黯黯而垂暮。露瀼瀼而欲摘。明妃辭漢。出塞萬里。蹙八字之蛾眉兮。灑交頤之涕泗。狂風汩起。或顚或落。風塵澒洞於洛城。兵馬雜踏於金谷。樓上佳人。輕身碎玉。朝夕觀之。狀態難旣。吳儂病夫。百憂叢裏。誦草堂紅濕之句。撫東坡定惠之作。喟然歎曰。海濱漳嵐。魑魅窟宅。風猂俗狠。政閼敎抑。民懷訢諼之心。吏畜兇黠之謀。非君子之邦。乃小人之邱。爲吾黨者。檄宜可投。爾何托根於此。謾不知其羞惡。況我無似。祗增子序。惟彼花王之富貴。桃李之紅白。登名於玉堂之淸嚴。擅美於禁御之邃密。比渠之時。生惡土兮。甚雲霄之懸絶。雖然素富貴。行乎富貴。素貧賤。行乎貧賤。固不可以此而爲悲。亦不可以彼而爲喜。寄命於造化之無私兮。任自榮而自悴。我亦徘徊於其下兮。嗅餘香而樂只也。</text>
<title>聞杜鵑</title>,<text>紙窓夜奢。月影斜斜。松濤刀調。我思無邪。對篝燈之爍爍。聽石溜之冷冷。齋表叢林。謝豹一聲。其鳴也哀。通夕不停。怳如蒼梧春晩。漢山秋晴。帝子掩面兮。灑楚雨於翠竹。明妃拊膺兮。泣靑血於白日。嗟爾之音。感人則倍。劍閣千里兮。起草堂老杜之拜。天津短橋兮。引河南逸邵之憂。況乎芳閨挑征婦之恨。逆旅打倦客之愁。吳儂浪士。丹臺裔學。誤黃庭之隻字。謫塵方之一阨。生涯臠卷。窄窄布衣。恫壯臂之未展兮。扴牙琴而待期。咲十指之頗冷兮。嫌夢熟之已遲。胡爲蜀魄。重激羈心。逬出掬淚。摽擗難禁。乃爲之告曰。高岡有桐。彩鳳噰噰。鴻漸于陸。僊僊順風。啄琅玕兮厭稻粱。何飛止之得得。渠獨異矣。困於枳棘。苦叫永宵。訢怨罔極。桂枝蔥蒨。盎盎長春。閉口疾逝。可以安汝之身。</text>
<title>用杜甫五十韻。贈柳啓彥。兼寄金元沖。</title>,<text>晩充趨走具。寥落海南邊。俗事紛回互。相看獨惘然。君侯固超卓。交契得深偏。夙昔文詞著。平生忠孝懸。首登龍虎榜。擢侍緝煕筵。冀壤神驄挺。秋旻俊鶻騫。恩頒蘇轍燭。醉趁翰林船。抽筆繭三萬。貯胸兵五千。量弘隘九土。談浩決淸瀍。隨世寧波蕩。持心比鐵堅。吾嘗潛動魄。名豈內欺天。覺穢珠呈側。懷慙秕在前。靑春渠映面。白髮我渾顚。霜雪依松柏。嬋姸擺趙燕。爲儒嫌子夏。希聖向伊川。製錦工裁割。頑童入折旋。落二句 狵群夢夜月。村舍沸炊煙。鍊句詩新就。嘷簷水弄湲。萊衣期愈遠。萱草老彌鮮。苽近行催道。囊空靡見錢。暮冬催歲律。寒峭徹純綿。身健明庭步。吟辜處士肩。訏謀須輔翼。丘壑導安眠。賈誼苦流涕。陸宣勤奏牋。眞翁恤下地。有意賦才賢。昧識伐檀者。惟矜高位翩。良源實自鎖。皇降未云全。途蹙或亡勢。尾搖長乞憐。哲王幸震赫。玆輩合屠虔。感激離 缺 黨。詩書慕古先。河奔柱乃確。山溜石終穿。表樸無鹽婦。中通茂叔蓮。寸丹輸皎日。孤憤列陳篇。兇馘猶增聳。虛譽莫浪傳。沖菴結益友。東閣折幽鉉。鸊鵜堪膏刃。愚庸好縮拳。虞周披腹笥。治忽瀉言泉。叫訟還招課。劬勞共度年。樽盂聊復愛。愁悶解姑娟。目閉饞饕窟。鋤成苟簡田。朋情幾雲雨。絲素迭黃玄。甚矣丁衰也。嗟乎亦已焉。浮江理舟楫。拂壁掛弨弦。骸骨甘埋沒。陵原任變遷。睿聽恭撫極。豪傑競班聯。冠紱寧輕擲。疏慵且久邅。元非貪進取。用計伺時便。兩箇英雄特。乾坤作力甄。附[和韻]頭流南斗外。溟海瘴雲邊。異域身漂寓。羈懷日杳然。淸都天極遠。下國地形偏。夢飛離下逝。情寄華陽懸。憶往承前對。多慙忝末筵。邇英聯步武。群駿共飛騫。鳴陽足岐鳥。濟水憶商船。但得心惟一。何難曆過千。王京猶鎬洛。漢水卽澧瀍。天網元無漏。金湯本不堅。三言足退舍。一念可通天。道在非心外。眶遙只眼前。皇輿須任重。大廈孰扶顚。梅鼎思調傅。金臺陋築燕。微誠切獻曝。虛羨歎臨川。屠龍徒齟齬。食祿愧周旋。落二句 舊業餘荒草。孤峯 卜居孤峯仍以自號 老翠煙。西山日晻曖。遊子淚潺湲。分願榮累印。烹調試小鮮。薄才無異政。厚俸有餘錢。玉石資攻錯。絲羅政附綿。眼靑仍故意。壤比舊隨肩。良會天應借。相逢夜不眠。糾紛飜訢牒。瓊玉走蠻牋。此蓋君餘事。時胡棄大賢。稻粱鳧唼喋。榛棘鳳飄翩。四方憂促刺。一邑飽生全。鵩集長沙恨。麟傷魯史憐。室淸塵埃斷。卷對聖賢虔。溢目紛時態。棲神妙物先。跖徒衣摠暖。曾里屨偏穿。蓬艾恒欺穀。淤泥豈汚蓮。微言徵往哲。孤憤索遺篇。群猜喉可轉。爾柳 指啓彥 意堪傳。聳世休操瑟。希音閟絶絃。故溪魚似玉。西嶺蕨如拳。匡時屬才傑。吾老臥林泉。霜髮已三載。浮生且幾年。鹿群甘與往。世友分長捐。容與文章囿。耘鋤經訓田。盈虛觀物化。榮落問蒼玄。已矣無知者。安之有命焉。暉斜難再旭。月望易成弦。晼晩時行暮。蹉跎歲忽遷。冬盡時候暖。氣陰螮蝀聯。天心豈茫昧。吾道自迍邅。澤物非無志。騰雲未有便。太息如何道。安危任大甄。元沖附[和韻]汩沒簿書裏。飄零瘴海邊。折腰非有爲。捧檄豈徒然。雙鬢形神化。孤城宇宙偏。敢望遺愛仕。空費寸心懸。雨露深皇眷。登遷近法筵。下帷吾不分。銜詔鳳孤騫。倚風凌逸翮。隨水上龍船。北闕雲重五。南關路一千。吹竽愧東郭。流潦混淸瀍。短律行催暮。窮愁老益堅。心肝違夙計。得失付諸天。潭府千峯立。沖菴白雲前。金蘭尋獨契。神妙到毫顚。索隱開關鍵。淸塵掃薊燕。長沙留賈子。句漏借稚川。韶濩供呫唾。風雲在轉旋。琴堂披玉匣。丹竈視羊鞭。愜意潛飛動。探幽伴塵仙。暮山橫積素。朝日斷凝煙。境對雲俱靜。心隨水共湲。二邦嫌佩犢。百里費烹鮮。已見閒群犬。終期選一錢。聖明勤薦擢。泥塗拔沈綿。王國稱多士。四方求息肩。都兪無自怠。宵旰未遑眠。經幄采嘉話。皁囊封密牋。不知周召地。俱置傅伊賢。鸞鳳還棲棘。鴟鴞或任翩。澆漓日成鑿。醇樸竟誰全。時習堪流洟。民風尤可憐。側肩腹有劍。蜜口貌徒虔。蹩躠相延合。攀援競後先。飢寒民幾轉。椎剝骨應穿。疑惑杯中弩。鼠思箭起蓮。無氷稽魯史。電震驗周篇。炎鬱冬猶塞。天心祕莫傳。雄鳴錯軒律。半死罷虞絃。備異徒爲具。解紛轉控拳。何能劃陰曀。深澤漏重泉。節序小愆伏。倉箱歌歲年。民不呼庚癸。時無病瘠捐。蒼茫賈生泣。逼側聖王田。孤墳懲前烈。端憂問上玄。強懷行已矣。弱力任體焉。故國臘初罷。殘燈月上弦。安排聊宛轉。隨化與推遷。城府迂長策。詞華乞一聯。彌綸君獨運。薄劣我空邅。慷慨時將晩。蹉跎計靡便。丹心期歲暮。終不恨陶甄。啓彥</text>
<title>剛泉山 乙亥封疏時</title>,<text>撩慄風西振。剛泉討蘊眞。靑崖秋骨瘦。赤葉露華新。目曠登樓迥。襟涼向水頻。塵埃終不近。騷屑自相因。蘭茁宜紉佩。薇枯可愴神。稻邊鴻雁富。天外鳳凰貧。江遠難捐玦。岐多困問津。鬢殘隨暮草。悲恨入詩人。附[和韻]千峯秋氣入。崖骨始呈眞。晩翠嵐煙古。初丹薜荔新。涼兼緖風緊。聲軋萬林頻。虛牝悲前感。幽居叩靜因。孤標斷埃壒。靈境祕威神。逝節凋蘭病。明朝介士貧。流芳時欲罷。迷海孰知津。延佇山中客。援枝難遺人。元沖</text>
<title>贈淸師</title>,<text>窈窕維摩室。蒲團坐一宵。星河淸淡淡。林壑動蕭蕭。殘磬縈雲迥。寒蛩泛月憍。明朝出山去。松桂正迢迢。附[和韻]日落群峯暝。森沈漸入宵。秋橫空靄靄。涼引籟蕭蕭。淨界塵緣斷。高僧瘦貌憍。更深遙月上。幽思更迢迢。元沖</text>
<title>西峯白雲</title>,<text>迢迢來爽氣。雨外擢秋標。玉葉全峯亂。金風一帶驕。詩情忽駘蕩。逸興自扶搖。安得出寥廓。東西隨住飄。附[和韻]秋朝雲起白。西嶺秀孤標。霽色知難掬。殘炎不敢驕。虛徐靑壁展。掩冉綠蘿搖。何許崑山頂。飛精天外飄。元沖</text>
<title>夢牧隱李先生 穡</title>,<text>吳澐所撰東史纂要曰。訥齋集中。甲戌九月二十八日。在秋城衙齋。牧隱先生見夢中。授詩一篇。呑其半。前數日。與元沖論此老心事。得其實。詩曰云云。所謂史家秉筆公何在者。蓋指當立前王子之事也。及公修東國史略。則引牧老嘗語人曰。昔晉元帝入繼大統。胡致堂論曰。元帝姓牛。而續晉宗。群臣何以安之。胡羯交侵。江左微弱。若不憑依舊業。安能係屬人心。乘勢就事。不得已爲者云云。而斷之曰。今穡於辛氏。不敢有異論者。亦此意也。○或云。六峯所編訥齋集中。無此一篇。其時荐遭士禍。有怵禍之戒而不錄也。先正韓山世已遼。人間不朽挺嶢嶢。史家秉筆公何在。昭代凌煙影獨遙。孤竹蕨薇輕聖武。江都冠蓋盡神堯。秋宵邂逅驚殘夢。晤語鏘然聽舜韶。</text>
<title>贈申元亮</title>,<text>前度劉郞今又來。龍池日月七環回。同遊吾黨皆佳士。列坐前溪接數杯。吹面水風醒醉眼。拂天煙樹供詩材。老僧助興携松釀。壓倒衰翁不放廻。附[和韻]曾惜溪山空往來。今參詞伯共低回。相尋幾夢東皐宅。偶値還傾客裏杯。暫撥窮愁裁短句。爲挑高興騁長材。明朝出洞分南北。渺渺天涯我獨廻。元亮</text>
<title>金公碩工字堂聯句</title>,<text>知非渠伯玉。國衡 嗜酒我劉伶。昌世 會合芳菲節。公碩 留連寂寞庭。昌世 天神慳瑞地。田父夢髥靈。國衡 宇宙人來往。江山孰主停。公碩 川回新宅碧。山繞蓽門靑。叔起 奇興雲成態。衰懷酒半醒。公碩 野煙吹淰淰。村杵響丁丁。昌世 沙堰松當逕。土窩竈設陘。國衡 傍軒看暮景。當戶望沙汀。叔起</text>
<title>工字堂酒席聯句</title>,<text>對面心無阻。含杯意自通。昌世 江山非勝地。物色是春風。公碩 衮衮更移夜。迢迢月上空。昌世 他年文酒會。能復此時同。公碩</text>
