<title>謹次伯氏守宗齋先生大老祠致侑後韻</title>,<text>己亥三月。遣大臣行寧陵酌獻禮後。仍命都承旨致祭于大老祠。余與伯氏進參。院宇長隣陵寢東。明靈陟降杳冥中。先王建設頒華額。多士觀瞻激寸衷。己亥三周宸感切。君臣一體縟儀同。恩榮不獨吾門慶。昭代重看世道隆。</text>
<title>巖棲齋。謹次伯氏月夜感吟。甲辰</title>,<text>巖齋終日坐如愚。吟弄歸來月滿衢。消長推占千歲曆。團圓分作萬川圖。初無掩翳尋前躅。全借光明入正塗。努力躋攀勤仰止。蒼崖壁立擎天孤。</text>
<title>用前韻賦觀漲</title>,<text>晴雷吼石起昏愚。一杖閒尋水上衢。合勢涓涔成浩氣。歸心滄海視遐圖。源流始若無分派。淸濁終應辨異塗。珍重鄒賢觀有術。須將此訓莫相孤。</text>
<title>敬次先子大全華陽雨後韻</title>,<text>昨夜前川雨。凮雷頃刻間。狂奔呑白石。怒吼裂靑巒。若將凂塵世。故敎籠此山。夕陽倚杖聽。何似弄潺湲。</text>
<title>敬次大全鳳棲寺韻</title>,<text>是月之旣望。招邀人三四。一旬多暇日。來會華陽寺。因議修巖屋。息游任起止。千載尋遺躅。全書百有二。况復藏修地。切磋喜可已。上自紫陽朱。逮至石潭李。如拜席間三。探賾盡精邃。時向松陰下。諷詠且娛戱。溪山依舊在。魚鳥莫相避。摩挲蒼崖壁。百世淸凮起。憶昔倒冠屨。先生倡大議。其義則維何。數十麟經旨。巖上孤臣淚。當日未伸志。斯文不墜地。遂翁能繼意。煌煌四大字。龍墨尙在紙。廟院長隣近。一體君臣祀。寥寥今天地。向誰講此義。乃知是日會。偸閒卽餘事。茫茫尋墜緖。阿兄曁學士。分寸欲躋攀。却怕半塗躓。發軔萬里初。努力策駟騎。自慙空疎者。此地猥見齒。</text>
<title>鷄龍山使君臺。謹次伯氏口號韻。戊申</title>,<text>九秋東鶴寺。有約意中人。雲宿靑山古。楓酣白日新。名區慳秘久。遊子往來頻。前路多奇觀。行行漸入眞。</text>
<title>登毗盧峯。暮宿獅子菴。</title>,<text>飛到鷄龍第一峯。畵中排布萬千容。撑來危石神工斲。聳出層巒淑氣鍾。緣崖路細迷孤寺。揷地臺高老五松。望際羣山皆膝下。雲隨冥色翠重重。</text>
<title>午憩大悲菴聯句 與琴舜汝，族兄循仲，李鷹如同賦。</title>,<text>携筇聽磬入。菴住白雲林。舜汝。 喚釋窓前語。引壺石上斟。循仲。 楓光疑是錦。松籟自然琴。彦述。 伐木歌三闋。我來山更深。鷹如。</text>
<title>登連天峯</title>,<text>遺世高峯出半天。登臨漠漠望無邊。鷄龍勝景知多少。却使遊人意怳然。</text>
<title>東鶴寺。和琴舜汝 夔孝 韻。</title>,<text>窮尋兜卛界。爲是名區探。登處飄然立。眼開天地南。</text>
<title>宿古王菴</title>,<text>萬古靑山一小菴。袈裟老釋說玄談。前王舊跡聞無處。秋色陰陰鎖碧嵐。</text>
<title>西龍湫聯句</title>,<text>緣溪直下掛淸流。瀉出兩峯也不休。舜。 危壁巖巖千丈矗。飛湍㶁㶁百年幽。循。 跡留古窟吼山口。巧深潭注石頭。述。 忽聞白日雷聲急。地秘天藏度幾秋。鷹。</text>
<title>雌龍湫復聯句</title>,<text>步拾凮光去。名區到底看。鷹。 鳳棲千古靜。龍氣九秋寒。循。 觸石飛流白。經霜老樹丹。述。 奇觀猶未了。回首白雲巒。舜。</text>
<title>申巢呼韻</title>,<text>扶筇逐水入。山下兩三村。洞深人不識。始信有桃源。</text>
<title>謹次伯氏道峯韻 二首○壬子</title>,<text>堯舜君民志繼開。天將五百盛時廻。如何不欲淸明世。終使陰雲蔽日來。天爲斯文勝地開。淸溪一曲抱山廻。源流不絶華陽水。心法千秋月照來。</text>
<title>又次伯氏南漢韻</title>,<text>城下君臣恥。祗今忍說來。江山無限險。文武有餘才。地勢固難恃。天心竟莫廻。千秋志士恨。到此幾徘徊。</text>
<title>致侑後。謹用雅誦拜張魏公墓韻。略述文正公志事。幷叙朝家崇報之意。以寓榮感之懷。甲寅</title>,<text>惟我前寧王。德業繼禹湯。有臣甘盤舊。凮雲感一堂。憶昔涒灘歲。天下倒冠裳。密勿協贊猷。萬古扶天綱。中途遽崩坼。嗚嘑奈彼蒼。年年泣弓日。孤臣淚千行。白首不盡恨。咽咽流沅湘。萬事嗟已矣。天地獨皇皇。遂抱麟經歸。日星照四方。徒緣恩禮重。幾年事徊徨。鬼蜮乘時起。含沙久潛藏。陰雲終蔽日。北畀又南荒。五年鵩舍裏。萬里鯨波長。寸心猶炳然。眷眷義尊攘。天意一回悟。隆渥出尋常。無復當世志。懸車退歸鄕。動遵紫陽法。吾道日以彰。杖屨逍遙地。林泉好相望。一區蘇湖堤。九曲華陽岡。龍蛇値百六。滔天起層浪。忍說楚山禍。至今心痛傷。黑水甚洪水。邢七狽與狼。斯文一處分。千載于有光。聖神相繼志。願言垂無疆。</text>
<title>敬次伯氏東京韻呈上 丁巳</title>,<text>徐羅遺地大都開。殘郭登臨眼界恢。處處荒田空砌礎。年年芳草舊池臺。傳言往跡多疑信。指點諸陵尙感哀。從古興亡皆若許。悠悠千載一嗟哉。</text>
<title>寧越謹次退溪先生錦江亭韻。以寓感懷。戊午</title>,<text>越中往事昔何年。欲說當時便惻然。流水恨添泠浦雨。落花淚濕舊巖煙。龍飛莫可追弓釰。象設猶疑見廈氊。此地那堪三月夜。子䂓聲裏未能眠。</text>
<title>藥水旅舍</title>,<text>出門眺望盡靑岑。隔地桑麻便作林。最怕壁虫侵瘦骨。還嗤山鹿挽歸心。遣懷寧較詩工拙。謀醉各隨酒淺深。峽俗猶多差強意。村翁野叟每相尋。</text>
<title>排憫</title>,<text>任渠頹散不冠巾。謾說鹿塲輒有神。舂麥太麁飢亦厭。村醪雖濁味猶新。炕蒸蝎壁加湫隘。庭濕牛廝觸穢塵。幸得羣贒談笑地。胸中自有一團春。</text>
<title>喜晴</title>,<text>雨裏聯行自錦城。天公會事見初晴。煙沙倦鷺無心下。午屋羣鷄得意聲。穩着蒲團甘客夢。新霑禾隴慰人情。扶筇試向江干去。閒聽農謳隔水生。</text>
<title>東峽風土</title>,<text>潦水苦行甚雪霜。間關峽路險瞿塘。野厨菜摘春畦綠。村屋麻登夜篚黃。牛馬聯商爭赴市。秫梁待熟並輸倉。山林遠害看遊鹿。客子何須問畋郞。</text>
<title>擬舟下四郡</title>,<text>姑捨炎程行李憂。幾年始獲遂玆遊。謝君無待靑山屐。蘇子有緣赤壁舟。峽口路沿皆勝地。江頭雨歇又平流。奚囊領略丹春句。一嘯長凮下碧樓。</text>
<title>歸思</title>,<text>午夢纔醒直欲飛。湖山一望轉依微。臧生容易亡羊去。卞子終難得虎歸。鄕思重添江上雨。客心偏永峽中暉。桑間三宿非無戀。忽憶穉嬌牽我衣。</text>
<title>華陽洞用武夷櫂歌韻。分屬諸公。余乃忘僭首步。癸亥</title>,<text>天作名區地炳靈。武夷奇絶石潭淸。至今不入腥塵世。大義吾東永有聲。</text>
<title>哲宗大王輓章 二首○甲子</title>,<text>純元定策仰神功。國勢泰盤再奠東。龜繇橫庚延沁日。龍飛亭午夾江虹。稗乘洗誣光先烈。殿帖安民慶屢豐。十四年來衣被澤。哀衷無路訴蒼穹。何幸於身親見堯。深仁盛德畵難描。蕘言必擇詢三政。慈訓恭遵奉四條。筵諭申嚴授節地。廟禋肅敬秉珪宵。那知今日遺弓慟。攀紼西城淚似潮。</text>
<title>南磵精舍校大全隨箚。拈先生所次紫極宮韻共賦。乙丑</title>,<text>雨述縣之南。名區是旺竹。有山高莫攀。有泉淸可掬。雲谷千載勝。海東此地獨。我從諸君子。奇緣桑下宿。依舊修藏地。况復良辰卜。有書百二編。不厭白圭復。墜緖徒茫茫。小子戒顚覆。須將自己事。相與講之熟。</text>
<title>崔善之 奭根 大人贈職焚黃後。以詩志感求和。遂步其韻。</title>,<text>煌煌密誥出常恩。異代名隨秩共尊。闡發幽潛知盛事。褒揚前後是公言。烏臺榮動新春色。蠧篋工存舊日痕。世世顯親惟孝格。德門昌大祝贒孫。</text>
<title>次隣閈少輩詩社韻 三首</title>,<text>汗漫記懷付管城。寒天搖落境全淸。生來詩癖憐梅瘦。老去書巢覺燭明。枕外黃梁人盡夢。鏡中白髮我何成。東隣今夜多才子。會看郵筒立晩晴。紅梅白雪浪吟還。燕几籤香事事關。與子深樽傾北海。任渠捷徑出南山。書燈夜靜人初宿。野樹天寒鳥獨閒。從此雲林無寂寞。往來相屬醉醒間。讀罷連山雪漫天。靑燈一點夜如年。東隣佳約吾無與。獨把淸牋向酒前。</text>
<title>與族兄枕泉 膺洙 諸公遊俗離 三首</title>,<text>山門一入若披雲。對酒吟楓醉夕曛。人事多違如意約。那堪明日送夫君。枕泉兄遭制赴商山故云。信筇陟險直摩雲。纔到中巒已向曛。此地如逢談世客。也應大白一浮君。我來衝破萬里雲。一日周觀便忘曛。東海三山知在此。倘敎遊客見茅君。</text>
<title>敬次文正公送諸公遊俗離韻</title>,<text>重來玉帶鎭山門。不共波瀾玩小盆。木落寒天霜已晩。鍾鳴遠寺月初昏。曩時勝跡無人問。往在癸卯秋。同伯仲二兄入此山。 今日淸緣我獨存。卷裏分明喬泰見。秋風歸讀對華村。儂家住華陽近地故云。○文正公入華陽。對校朱書箚疑。仍遊此山。而吾輩之約。在於南澗對校之日。若有冥會。諒非偶爾。</text>
<title>貞隱金友仲見 龍赫 和示三疊。故余亦更步一首。</title>,<text>南磵解携掩蓽門。晩香獨守菊垂盆。杯中徒發悲歌壯。卷裏誰醫懶病昏。𨓏事空林明歲在。前期流岳仲秋存。文莊天旺歸來夢。夜夜相隨水月村。文正公自空林送諸公在丙寅。而吾輩百里外前期。有似東洲南冥頭流之約。故忘僭引用。從初約會在枕泉。故末句及之。貞友末篇意。不但不忍滋筆。亦不敢發口。竊自附朱先生不作詩之義。覽者諒之。</text>
<title>次右華趙丈 基升 季秋上丁皇廟有感韻 乙丑</title>,<text>九月蘋蘩霜露新。如何深鎖閟宮門。荊民無路懷前后。蜀祀忍令獨舊臣。萬古山川長帶恨。八方草木尙含恩。皇皇龍駕今安去。此夜應知陟降存。</text>
<title>遊萬景臺。次金仲見韻。</title>,<text>薩買古州萬景名。南阡北陌樂餘生。盃前有約黃花發。鏡裏無情白髮成。勝醵寧須爭賤貴。良辰只合卜晴明。聊知來去皆乘興。筇屐無勞日暮程。</text>
<title>謹次川上韻。呈右華丈。二首</title>,<text>西風拂袂上高臺。自在名區活畵開。老去相尋鷗鷺去。閒來共逐水雲來。有懷莫瀉蘭亭筆。無事頻傾栗里盃。從學少年仍勝約。斜陽歸策不須催。芸窓明月照靈㙜。珍重詩篇眼忽開。萬事乘除窮造化。三生苦樂悟如來。溪山有主神仙府。天地無朋節俠盃。遊子飜驚秋已晩。霜天搖落鴈聲催。</text>
<title>菩薩禪房。夜拈一韻。</title>,<text>法界靑山一逕深。經營此地始登臨。黃梁秋雨光生墅。碧峀晨鍾響戛林。三夜奇緣參古佛。十年舊約托幽禽。餘生難得多今日。不盡轟談不盡吟。</text>
<title>歸路又步前韻。呈會中諸君子。</title>,<text>十里城東一境深。眼花秋色壓平臨。諸天勝約今蓮社。列座淸流又竹林。會者適七人故云。 仄逕纔休蹇步馬。名山好伴倦飛禽。金剛老佛餘緣在。不作奚囊惜別吟。又有俗離之約。而俗離爲小金剛。故末句及之。</text>
<title>次右華丈除夜韻以自警</title>,<text>屠蘇細酌太和全。苦樂中間過去緣。惟有童心如昨日。且觀時事度長年。漸知禿髮皆爲白。自恃餘生獨守玄。坐待鷄鳴分舜跖。孜孜一念竟何邊。本不解競病。而近年尤覺害人心𧗱。拖却韻語。偶發此吟。匪敢曰詩也。要以言志。恭俟斤敎。</text>
<title>高山寺。次枕泉族兄元夜韻。以記卽事。五首</title>,<text>憶曾此寺讀吾書。流水光陰卅載餘。舊日朱顔今白髮。平生只愧面墻居。瀛洲學士我何官。只是城南舊日寒。笏外靑山長不厭。暮年行止任渠安。殘燈相對盡衰年。沽酒須懽不惜錢。花樹舊盟今復見。凮流豈獨古人贒。支離病骨老猶支。憶昔聯床有白眉。可憐人事渾如夢。忍說靑燈蠟字時。戊戌春。與家兄及泉兄會此蠟韻。泉翁高標視靈光。暮歲那堪各異鄕。回首當年興國事。祗今草樹有餘香。枕泉與地主洪在鼎有酬唱。而示其元夜韻故次之。</text>
<title>保晩亭。謹次閒靜堂韻。丙寅</title>,<text>春凮潭水上。祇拜舊門庭。吾道隣巴谷。眞源遡考亭。江湖宜晩節。天地有常經。愧乏躋攀力。如何蒲柳零。</text>
<title>夢賚亭。謹次性潭先生韻。</title>,<text>秋老祠前宿。朝登夢賚亭。雨中靑草嫰。烟際白沙淸。漫托江湖趣。閒尋鷗鷺情。忘機亦忘去。盡意村醪傾。</text>
<title>淸凮亭。次板上韻。</title>,<text>落日倚欄坐。心俱眼界淸。江山卽吳會。樓閣是蓬瀛。波靜魚兒出。樹深鶯友鳴。寄言泗泚吏。且莫負亭名。亭是本邑稅倉。故末句及之。</text>
<title>水北亭。用板上韻。</title>,<text>扶蘇山下大江流。百尺危欄冷欲秋。俯視還如天上坐。陡臨却似水中浮。梧雲日暮相公宅。花雨春萋妃子洲。舊國風煙徒極目。金陵從古不堪愁。</text>
<title>八卦亭。謹次南壺谷韻。</title>,<text>先生此卜築。海左武夷佳。吾道千年壁。斯文一古齋。象涵天地戶。胸濶江湖階。信宿攀遺躅。初心今日諧。</text>
<title>舟中敬次文正公韻</title>,<text>幾年有約此江山。始得今行十日閒。百濟城南無限景。煙波一帶往來間。</text>
<title>東鶴寺。枕泉兄拈出一首。</title>,<text>此地團圓又此宵。周行不憚往來遙。千年悟佛傳燈偈。一曲歌人弄月簫。諸老勝遊無復見。舊臣寃魄未堪招。回思鏡浦同舟日。却是喬松下碧霄。</text>
<title>贈別朴仁瑞 陽元</title>,<text>年年六月見墻羹。千里筇鞋七度行。且識前期來歲在。明朝何必話離情。仁瑞每於文正公諱日。必千里來參。愛君氣味不和羹。三古餘民直道行。鄴架遺編曾讀否。毋忘今日贈言情。</text>
<title>次曺君範五 翼永 觀瀾韻</title>,<text>知君驗物理。觀水勝觀山。淸濁易爲別。淺深自有間。寒聽枕下去。遠溯源頭還。須臾添得雨。一洗舊時顔。</text>
<title>金季用 駿赫 三疊。過被盛奬。不覺泚顙。忘拙構和。用謝勤意。丁卯</title>,<text>雲樹蒼蒼是考槃。百年家計一區寬。枵膓琴碓憐鶉結。瀝血琅玕愧豸冠。峻秩新榮恩已濫。殘編舊業分差安。靈源烏石諒非遠。前路何須問急灘。上四句屬意高明。而下四句乃自况語耳。</text>
<title>更步原韻。以述盛什言外之意。</title>,<text>神皇盛德大專槃。草木皆含雨露寬。萬古長存雙日月。偏邦獨保舊衣冠。人心可見荊茅屋。天意那知蜀永安。不盡遺民江漢淚。明年太歲憶涒灘。明年戊辰。卽崇禎紀元之五周甲。故末句云。○此篇卽朱詩休致後次陳昭遠韻。涒灘之灘本去聲。而朱子以平聲用之。故余亦效之。</text>
<title>南磵精舍講大學。敬次朱子鵝湖韻。</title>,<text>雲谷佳名海左欽。同符千載兩賢心。寒聽枕下鏘鳴水。晩對窓邊壁立岑。道在門墻親謦欬。書從綱領更潛沉。藏修游息皆觀感。努力諸君毋忘今。</text>
<title>約老華李使君景諴 承敬，醒石鄭敬書 海宬 會于斜陽洞。醒石有近體一首和之。</title>,<text>白紛相對舊時顔。此地分占半碧山。牧老文章談笑際。松翁風味醉醒間。暮年那得參商聚。浮世須爭日月閒。從古奇緣多邂逅。又敎遊屐雪中還。仲見不期而會故云。</text>
<title>入曦陽山。到龍湫口呼。</title>,<text>銀瀑飛流石臼開。噴如亂雪響如雷。神龍一去空留跡。長使遊人郤忘廻。</text>
<title>玉舃㙜</title>,<text>一度淸溪石面開。削爲屛幛鋪爲臺。多事天公飜用力。鴻濛以後積奇來。</text>
<title>陽山。途中偶拈</title>,<text>一宿仙遊洞。奇緣愜素情。人間多別界。物外足餘生。未必讓楓岳。何須夢赤城。白頭猶帶俗。山僧媿知名。今秋擬作金剛之遊而未果。又欲往赤城而難必。故及之。</text>
<title>夜遊巖</title>,<text>曦陽山下夜遊巖。一片名區嶺以南。秉燭何年留勝蹟。至今客子住征驂。</text>
<title>白雲臺</title>,<text>石與雲俱白。千秋不染塵。飄然來坐我。疑是作仙人。</text>
<title>自陽山歸後。右華丈示短律。遂次呈。</title>,<text>小車尋勝約。雨後屬淸秋。半世少今日。餘生足此遊。溪山曾有債。筇屐尙無憂。歸卧還勞夢。奚囊不盡收。</text>
<title>神勒寺。舟下驪州。戊辰○余平生不曾解競病。一入楓嶽。尤疲於足目。無暇寫懷。固守朱夫子南嶽之戒。遇一境僅得一篇。揔以二十首爲令。</title>,<text>芳草綠楊眼不窮。千年名勝漢師東。春凮樓閣笙歌裏。曉雨江山繡錯中。牧老高名天地久。牧隱所居鷰灘。在寺之南。 懶翁遺跡水雲空。扁舟遊客黃驪岸。鷗鷺相尋樂意同。</text>
<title>淸心樓。用牧隱韻。</title>,<text>遊人浪跡太無端。卄載登臨異昔顔。諸佛先天餘古塔。孤臣今日又喬山。始知范老江湖遠。復見晦翁海嶽間。坐久月沉多曠感。奚囊凮物任渠閒。</text>
<title>鳳凰臺。用澤堂韻。</title>,<text>天作高臺處。一區窈而深。臨凮花影纈。帶雨松陰森。地僻元無俗。波澄更洗心。何時鳳鳥去。祗今有穹林。</text>
<title>昭陽亭。用淸陰先生韻。</title>,<text>昔聞今上有名樓。五十年來冠此遊。貊國前塵餘大地。鳳山淑氣鎭雄州。桑麻曠野居人業。烟雨長堤遠客愁。芳草萋萋江上路。不勝怊悵更回頭。</text>
<title>宋子臺感吟</title>,<text>當年杖屨此徘徊。婦孺皆知宋子㙜。山海風烟如昨日。羹墻餘思不堪廻。</text>
<title>四仙亭。用崔東臯韻。</title>,<text>六六奇峯擺翠蛾。扁舟上下弄輕波。蓬萊咫尺亭猶在。始信仙鄕此地多。</text>
<title>海山亭。用文正公韻。</title>,<text>白髮遠遊愜素心。塵編餘事海山尋。壯年虛負慙司馬。暇日猶多憶向禽。邱垤羣巒難爲大。涓涔衆水盡歸深。萬千峯下飛來興。還愧俚詞未敢吟。</text>
<title>萬瀑洞。用蔡鳳巖集韻。</title>,<text>一入山門萬瀑垂。窮尋幾里轉淸漪。奔流急瀨眞珠沫。危立層巒老石支。莫敵三軍聲勢壯。無量千佛色相奇。終知此地名加重。尤祖筆兼晦父詩。</text>
<title>隱仙臺十二瀑。用南塘集韻。</title>,<text>聞說谷簾亞九淵。隱仙臺上坐如仙。銀流百尺層層外。又得滄溟在眼前。</text>
<title>九龍淵。用鳳巖韻。</title>,<text>有龍神難測。層層作爲淵。飜疑銀漢倒。更認玉虹懸。怒吼掀千壑。飛噴散九天。崩騰終窈碧。俯視一𢥠然。</text>
<title>叢石</title>,<text>怪底雲根幾百叢。問渠那獨海之東。天然六面皆彫琢。誰識乾坤造化工。</text>
<title>金蘭窟</title>,<text>石作圓苽箇箇懸。金蘭異跡自先天。蓬壺仙子今何去。獨有靈芝閱歲年。窟有草。人稱不老草。</text>
<title>淸澗亭。用崔東臯韻。</title>,<text>關東名勝昔聞同。淸澗郵亭孰與雙。檻外茫茫滄海眼。登臨却似坐篷窓。</text>
<title>洛山寺。用屛溪集韻。</title>,<text>海東洛山寺。有名幾年來。百丈觀音窟。千尋義相臺。方知天地大。曾說鬼神開。往事三桑見。不如且擧杯。</text>
<title>鏡浦臺。用退陶先生韻。</title>,<text>八景皆奇麗。此湖最堪愛。一面如鑑開。咫尺蓬壺內。安詳知此遊。我欲趁月佩。怊悵人不見。悠悠憶千載。</text>
<title>烏竹軒。謹次三淵集韻。</title>,<text>先生盛德仰岧嶤。脩竹千年獨後凋。從古地靈多海嶽。當年神物降雲霄。先生降時。有夢龍之異。故扁其室曰夢龍室。 程門如見春風坐。顔巷方知點雪消。闕里紫陽同擅美。斯文一脈正遙遙。</text>
<title>大關嶺。用屛溪集韻。</title>,<text>獩都天所限。有嶺半靑空。遙海連雲碧。浮霞耀日紅。始疑鳥道絶。更看羊腸通。回首東溟外。蒼蒼萬里風。</text>
<title>臨鏡堂。次沈漁村韻。</title>,<text>處士攸居境最幽。邱山之下鑑湖頭。至今堂構雲仍在。滿架詩書又鄴侯。</text>
<title>海雲亭。次龔天使韻。</title>,<text>有亭名勝擅。盛說漢槎通。門對楊湖白。簷浮桑日紅。舊盟斜雨鷺。高躅遠天鴻。况復芳隣近。羹墻見栗翁。</text>
<title>寒碧樓。次洪杜谷 宇定 韻。</title>,<text>仙府淸凮舘。江山第一樓。樓楣模刻朱天使筆第一江山四字。 憑欄懷舊跡。明月獨千秋。</text>
<title>楠谷精舍。會講朱宋兩大全。敬次文正公鳳棲寺韻聯句。</title>,<text>戊辰冬十月。遠朋自方四。立翁。 幸生千載下。餘徽續鵝寺。曺翼永。 奇緣天亦助。滯雨數夜止。秉璿。 揖讓趨左右。依如七十二。秉珣。 恐負詩禮聞。孜孜學不已。秉瑞。 論義須務實。詎效粲華李。金永膺。 從今師友列。惟願探奧邃。秉裕。 疑義互質問。言笑戒謔戱。庭洙。 師敎宜敬服。罔或逡巡避。秉瑋。 遺編炳日星。輒使後學起。 金志洙。 酒後多慷慨。大讀戊午議。或人。 舊學加商量。味甘芻豢旨。立翁。 晦父秋堂夜。點也春風意。翼。 人間少此會。幾箇能同志。璿。 兩贒傳心書。愼莫徒鑽紙。珣。居敬知有術。如賓又如祀。瑞。 動靜察陰陽。體用適仁義。膺。 忠恕以爲工。戰兢以臨事。裕。 敬受此日訓。期作弘毅士。庭。 努力諸君子。進進須莫躓。瑋。 汲汲就工意。不暇杖策騎。志。 講罷復言志。秩秩坐燕齒。或人。</text>
<title>次李友龍如 羲翼 晬宴韻 辛未</title>,<text>歷數親朋甲日還。如君稀有此人間。辰回蘇子舟中月。境在桃花源裏山。四老遺昆宜壽考。一生全福自淸閒。棣華無恙蘭芽茁。遙想年年供喜顔。</text>
<title>奉餞是迂李內兄 興敏 赴燕 壬申</title>,<text>左海星槎薊北秋。明時專對簡淸流。四方壯志徵弧矢。八座高名繼冶裘。今日衣冠思見漢。中州禮樂異觀周。遙知延詔門前路。應少一人餞去輈。</text>
<title>次洪藹士 祐吉 赴燕三疊韻</title>,<text>從古此行繫重輕。知君忠義仗平生。明時報答須勤力。奕世文章又大聲。曠野遼東寒雪急。長亭薊北斷煙淸。星軺萬里歸無恙。舊雨新春約釣耕。行邁迢迢四牡輕。別懷此地黯然生。鳳城十月蒼茫色。鴨水千年㤪恨聲。壯志毋忘弧矢遠。初心寧負玉冰淸。富春山裏春應早。請問今人尙有耕。薪膽重於皮幣輕。崇禎年後恨余生。壯心不復中州夢。大義猶傳左海聲。誰覘南方皇統在。佇聞西徼惡氛淸。玉河舘外傴僂客。何似田園課指耕。</text>
<title>次藹士醒石餞春韻 三首</title>,<text>無端惆悵此何時。容易春光老去知。多謝東君能解惜。園花尙保兩三枝。二十年前少小時。春來春去等閒知。東凮消息今如許。白髮同憐老樹枝。紅紅白白幾多時。付與東凮造化知。畢竟神功無盡理。明年春色去年枝。</text>
<title>李侍郞而習 容學 回甲韻吟呈 戊寅</title>,<text>余與翠堂。生同年而少一月。於其晬朝。宜有賀儀。而旣乏裘材。無以表悃。玆倣古人壽詩。謹呈近體四韻。以備一粲。憶曾分華結芳隣。白髮今年最故人。兩地相思初度日。一生難忘舊遊春。盛傳洛社同庚會。笑說庾郞雌甲辰。晩翠堂中無限慶。長隨陽德福俱臻。</text>
<title>次李景善 相元 壽席韻 己卯</title>,<text>華節重臨一度初。壽星爛照福人居。年年喜氣應無限。世世休祥自有餘。芧栗生涯秋已熟。泉林經濟俗全疎。頹然白髮醒春酒。窮達悠悠付太虛。</text>
<title>吟呈金友伯元 龜赫 壽席 三首○庚辰</title>,<text>華節令辰和氣融。無疆春酒借顔紅。從知壽考君家物。此日此筵歲歲同。聯床棣萼見春津。誇說生長壽域春。此樂人間能幾許。山中活計不憂貧。童丱遊從問幾人。餘生難得舊時春。篠驂葱笛君知否。自笑流光向七旬。</text>
<title>次李友鳳如 昊翼 周甲韻</title>,<text>人間稀有壽相傳。幾度君家設此筵。壯心猶在懸弧日。往事應追舞彩年。門內歡情三世具。區中淸福一生圓。願言歲歲無疆酒。共醉東凮雨露天。</text>
<title>李鷹如 冕翼 與瓚姪約會于龍巖山房。有四韻一首示之。故追和以述病懷。</title>,<text>山扉閴寂掩秋暉。三宿前塵入夢微。普施神功龍石出。朋從遐擧鳥雲飛。流光易去人何及。衰病難扶世與違。物外任他成佚宕。頹年堪獨卷中肥。</text>
<title>龍巖寺各誦詩傳一章。以姑蘇城外寒山寺。分韻得外字。</title>,<text>良辰踐約來。一宿超形外。境邃絶纖塵。峯環罨晴靄。講傳鹿洞䂓。詩擬鳳棲會。文正公甞於鳳棲寺。與諸公有分韻詩。 五載沃州山。玆遊始得最。</text>
<title>剛齋先生延謚後。族姪元甫 秉善 用先生所次靑川立碑時韻。以述榮愴之意。走書求和。卛爾構呈。</title>,<text>節惠不須狀德成。斯文光色倍增生。三朝恩禮賓師重。一代觀瞻闔族榮。墜緖難尋長夜世。遺風誰續舊家聲。相傳旨訣今猶在。努力諸君且講明。</text>
<title>敬次二止堂板上韻</title>,<text>堂古里因顯。名區幾百秋。淵源繼盛宋。文物講成周。草樹猶精彩。溪山舊息遊。登臨久不去。明月滿汀洲。</text>
<title>保晩齋言志 癸未</title>,<text>少壯幾何日。七旬且已臨。一生歲月晩。百念江湖深。那報君恩重。空憐鬼事侵。田園依舊在。毋負遂初心。</text>
<title>二止堂講會。朴芸窓 性陽 拈名字各賦。余卛爾先步。</title>,<text>良會有今日。溪山眼忽明。一區鹿洞勝。千載鵝湖名。此地光前躅。遺風感後生。年年珍重約。那得團圓成。 昨夏有中半之約。而枕泉兄適有故不得會。只與溪雲一宿於仙谷崔氏書堂而歸。始擬介枕泉邀芸窓而不能如意。故末句及之。</text>
<title>次沈君曾約 宜允 所示韻</title>,<text>依舊優遊地。山登水或臨。心懸丹扆隔。興入白雲深。癃痼誰能診。浮榮世獨瞻。如君眞可愛。早得卷中心。</text>
<title>甲申元朝。曉坐感吟。</title>,<text>諸夏陸沉萬國塵。今年太歲又傷神。丹霞明月孤臣祝。欲把新詞獻美人。</text>
<title>仲春因釋菜行重愼兩先生躋享之禮。翌日會明倫堂設講。乃拈壬申親行釋菜時御製韻。賦其事。</title>,<text>斯文有曠典。今日縟儀成。萬古君臣義。一家父子名。異言自闢廓。正學倍光明。扶植吾王意。丁寧詔後生。</text>
<title>講會後。地主朴仲居 齊應 示短律一首和之。</title>,<text>千載有方冊。微斯誰與歸。聖人如在座。小子欲摳衣。大意見凮浴。眞機察躍飛。文翁蜀郡化。爭說古今稀。</text>
<title>謹次愛日堂閔公奉藏文正公眞幀韻</title>,<text>先祖文正府君眞像。己巳禍變時。移奉于愛日堂閔公宅。甲戌更化後始奉還。寒水權先生以詩志其事。遺墨尙存。閔公六世孫泳壽甞俾余續之。追憶當時。不勝愴感。忘拙謹步。斯文伸屈世汚隆。一劫滄桑閱幾冬。髭髮還如涪水外。心胸復見武夷中。築場餘慟曾安倣。寫照遺儀獨久容。何幸於今祇拜地。獲瞻無恙兩方瞳。</text>
<title>次璿姪近日述懷韻 三首</title>,<text>忽見新衣自駭汗。深居猶有舊時冠。山河大地淪喪日。誰撑危舟下急灘。後先涒灘是何年。中興不復見周宣。茫茫長夜今如許。終使陸沉奈彼天。爲臣無狀負君恩。忍見此時不堪言。我有春秋何地讀。餘生自矢掩山門。</text>
<title>李君恭基 德夏 示其壽母生朝詩仍求和。忘拙續貂。以替發焉之賀。丙戌</title>,<text>壽星光與福星光。積累君家證吉祥。絳縣幾回初度甲。萊庭更祝萬年觴。已知贒母陰功大。爭說諸君厚綠長。綠鬢朱顔應不老。北堂此日自無疆。</text>
<title>璿姪會李鷹如于龍門書塾。習禮講學。泛月前江。余聞不覺神𨓏。用文正公黃山韻以寄之。</title>,<text>海東淑氣大成山。千載遺芬在此間。聞說良辰多勝事。愧余未學少年閒。</text>
<title>謹次獨樂齋具公淸潭帖韻</title>,<text>西山佳號後如前。珍重華扁耀日懸。地秘天慳應有待。千秋遺蹟不期然。</text>
<title>朴君元中 致和 賷示黃山遊帖。遂和其原韻三疊以贈之。</title>,<text>湖西第一此江山。歷歷前塵活畵間。勝地猶傳千古事。如將朝暮陪淸閒。憶曾信宿舊黃山。往事依然入夢間。一別存亡多海鶴。南江凮月幾年閒。鏡中水色畵中山。曲曲分明指顧間。聞道風烟依舊在。傷心此地任渠閒。</text>
<title>雪夜月色政好。地主設詩會。兒子袖示諸作。曉起無寐。戱步其韻。二首</title>,<text>一天搖落六花紛。勝踐重尋舊雨痕。下俚終知非白雪。流光轉覺易黃昏。不煩朱墨官爲隱。無競靑山佛自尊。島瘦郊寒皆付與。盆梅獨守月中魂。暇日良朋永此宵。寒天筇屐不嫌遙。月光雪共高低野。春意梅爭冷暖條。妙契分明言外得。塵心汗漫酒中消。南阡北陌多詩社。聞說郵筒夜夜招。</text>
<title>步蓉溪夜會韻</title>,<text>魚鳥川雲共泳飛。話心剪燭俗緣稀。官淸松桂書宜讀。我癖江湖老且歸。選日凮流言偃室。良宵月色習家扉。山翁野叟儀多簡。不妨城南舊布衣。不問貧厨左右持。猶堪言志寫新詩。終身倨傲仍成疾。素志功名漸覺痴。卷裏光陰忘老已。琴中山水和音誰。窮廬白首嗟何及。只愧疎才負聖時。</text>
<title>步隣社夜會韻</title>,<text>時人不買已知州。叢桂幽蘭共息遊。老去丹忱懸魏闕。歸來白髮臥菟裘。東都勝會皆名士。西蜀儒風卽我侯。一夜相逢梅下屋。許心談笑好朋流。</text>
<title>聞隣社詩會韻戱題</title>,<text>幽居病淹意千端。午睡初醒水上欄。晩契相尋蘭臭味。孤標須問付平安。太和新釀添雲液。小鬬香茶試月團。自愧餘生無幾日。只將舊業付鮎竿。</text>
<title>沈君曾約。用晦翁寫照詩韻贈家兒。遂以其韻述懷。六首</title>,<text>憶曾丱角北堂前。誰識滄桑一瞥然。老去彌增風樹感。此生忍讀蓼莪篇。右永感棣華已謝卅年前。白髮餘生轉孑然。回首槐堂依舊在。夢中猶想對床篇。右終鮮糟糠不忘我生前。錯喚時時更惘然。十五年來無盡意。如何寫得悼亡篇。右悼亡蕭蕭鬢髮曉燈前。點檢身心却竦然。濯舊來新多少事。餘生日月屬陳篇。右屬己子父濫叨太罕前。每懷盈盛履臨然。明知宦業皆天定。隨分莫如讀舊篇。右屬子可愛丰容在膝前。却令老祖自欣然。迨今爾事惟勤學。舊物吾家有丌篇。右屬孫</text>
<title>族弟景顔 夏洙 壽席。芸窓拈韻。枕泉首唱。余聞而續貂。丁亥</title>,<text>小春和氣滿中堂。三世君家見壽康。慶溢蘭庭聯彩服。歡添棣座共華觴。漁樵別界餘生足。禾黍豐年晩計長。盡室丹衷爭善禱。發焉深坐又增光。</text>
<title>與金友仲見對校隨箚。謹拈大全韻共賦。</title>,<text>不學時人較醜姸。對床鎭日讀遺篇。千秋月照潭溪水。九曲天開洛峀煙。卷裏光陰難復爾。鏡中鬢髮奈紛然。磵南舊雨渾如夢。忍說存亡二十年。往在乙丑。與諸公會南磵精舍。始有校役。而至今存者只吾兩人。故末句及之。</text>
<title>又用前韻</title>,<text>老去尋行嫫效姸。莫言能讀大全編。光明皆可窺天日。微奧誰將披霧烟。魚魯證訛終未了。銀根取笑古猶然。茫茫墜緖無人繼。會待斯文五百年。</text>
<title>族孫奎憲請得一言。以爲勉戒。余何敢爲仁者事。而亦不忍孤其意。卛爾以絶句一首贈其行。</title>,<text>寸陰眞可惜。無路駐芳年。迨此須努力。毋忘忠孝傳。</text>
<title>龍門書堂吟成短律。求和同遊諸君。</title>,<text>昔日藏修地。良朋信宿緣。龍門餘韻在。鹿洞舊䂓傳。夜色前江月。秋容遠墅煙。精靈如左右。列侍共凾筵。揭奉文正先生眞幀。瞻拜後列坐。各誦一篇文。</text>
<title>歌詠帖 二首</title>,<text>今年丁亥。以賤齒洽滿七十。宣賜衣食之資。謹拜手照領。倣䟽傅故事。做一日花樹會。其翌又與同契諸贒設講會。旣罷諸賢拈韻賦其事。余亦續貂。成一帖子。以歌詠聖澤之意。名之曰歌詠帖。贊善文以叙之。聖眷特紆耆社年。蘭陵故事喜團圓。優遊晩景烟霞 裏。自在仁天雨露邊。貳膳 禮七十貳膳 忽叨頒庶老。列圖耆社例有圖繪。 詎擬並羣贒。靑春舊伴晨星散。獨有二兄共此筵。枕泉兄年七十九。蘓田兄年七十一。○花樹會孰謂此生到此年。昌辰會事素心圓。洪恩昨日深杯裏。良晤今朝靜几邊。賓主東西三代禮。詩書冬夏一時贒。庠隣勝約多眞卛。同好鼎來秩秩筵。右講學會</text>
<title>堤上花樹會。賦其事。幷序○二首</title>,<text>今上戊子暮春之小望。以歲首優老之資。爲酒食會。懷鄕諸族信宿于堤上舊宅。十五日揭奉朱夫子，文正公，權文純，韓南塘眞像于廳壁。幷揭諸葛武侯像。朱夫子，文正公，權文純遺像。宗晦祠所奉本。而今藏奉于南磵精舍。南塘及武僕像在舊宅。 與諸人行瞻拜禮。仍列坐各誦一篇文。唐津 秉琮，林川 秉學 二倅幷設午供。老少咸集。盡懽而罷。天根 能洙，蘇田二兄皆七十二歲。余賤齒七十一。而族弟敬直 敏洙，聖行 應洙 或六十八或六十五。以篠驂舊伴。與之終始。晝而共榻。夜而聯枕。十六日分袂。爲誦沈隱侯非復別離時句。把手悵惘。幾乎作兒女子之別。未知此生復有此事否。諸族外從余行者。本邑金文洪，琴達柱，東柱。文義吳鶴洙，珍山金東爕。而義興朴載鉉以唐津家舘客來參。七旬弟與七旬兄。花樹東凮不勝情。况復典刑堤上宅。愀然今日拜先生。白髮相看五弟兄。篠驂葱笛舊遊情。人間最恨崦嵫景。幾度此緣屬此生。</text>
<title>作五老會。各賦一詩述懷。</title>,<text>孟冬之六。倣睢陽故事作五老會。完山李駿淵羲卿七十五歲，蘇田從氏七十二歲。余與延安李舜翼夔如同庚七十一歲。禮安李相元景善七十歲。以五人三百五十九爲起句。各賦其事。五人三百五十九。良辰勝會盡黃耉。太平昭代太平人。睢陽古事今復有。我且尙齒不尙官。眞卛之約見忠厚。林亭水竹豈塵事。白髮紅顔醉仙酒。一座團圓竆晝夜。也應此地南極守。耆英風流眞堪繪。安得龍眠傳之久。</text>
<title>別金友伯元 二首</title>,<text>金友伯元七十老人。徒步委訪。其意何可忘也。信宿而還。老懷益復冲黯。追寫二絶。以叙其情。寒天落木送君行。政値人間歲暮程。怊悵今朝兒女別。豈徒百里解携情。古人交誼見今行。不計寒天近遠程。三宿靑燈多少話。南阡北陌舊時情。</text>
<title>雙淸堂重修訖。敬次板上韻。</title>,<text>苟完一視舊章程。祗幸雲孫肯構名。松籟益淸窓外至。桂輪增色檻前迎。李庄古石猶爲惜。王氏遺氊詎可輕。長物吾家堂與在。千秋不盡共傳形。</text>
<title>與朴君仲居泛舟陶湖。家兒及瓚姪從之。暮投嘉山僧舍。五首○己丑</title>,<text>病宜舟臥健宜山。勝地難忘十載間。纔添新雨江流穩。好借吾人半日閒。忽思先祖黃山舟遊詩。首句仍用此句。敬次其韻。沿江幾處有名山。盡入輕舟指顧間。法界淸綠兼二樂。今行始覺此生閒。憶曾經過此江山。十載依俙夢想間。今日無端成白髮。風流難得少年閒。朴友與吾家子姪。別設一席于小艇。余與琴和仲獨對。兩衰翁意甚無聊。末句及之。仍口呼誦傳。相與絶倒。聞道泉翁卜此山。名區盛說沃懷間。百年遺跡今猶在。草樹雲煙豈等閒。沃州名勝最嘉山。重老遺墟在此間。千載高凮人仰止。寰中不獨境全閒。</text>
<title>次璿姪棲碧亭韻</title>,<text>贊善新卜別業于赤城山中。有泉石之勝。構小屋扁以棲碧。有短律一首。示余求和。晩計兼淸福。名區一草亭。飛湍雨後瀑。疊嶂畵中屛。自是仙靈秘。何曾俗士經。我將起病懶。遺世共山庭。</text>
<title>病伏無誰語。殊極難聊。聞贊善携書入赤城。不覺神𨓏。更步前韻以示。</title>,<text>居然泉石裏。擇勝起新亭。彷彿巴溪水。依俙大隱屛。雲浮塵外事。日永閒中經。山鳥慣知面。也應不避庭。</text>
<title>次克齋李君鷹如所示韻 三首</title>,<text>與克齋半年相阻。殆未曾有。每切同病之憐。忽奉佳什。情溢辭表。薇盥屢讀。僕僕銘感。忘拙和呈。以替一晤。仍俟斤正。病中神思闇如煙。陡覺年光逝者川。老去漸疎千古友。秋來應伴萬家仙。世情大抵寒而熱。人事幾番缺又圓。惟有二三同志益。餘生那得各充然。兩地同憐二竪隨。居然阻晤半年遲。嗟君虛老經綸手。愧我何曾廊廟姿。嫫母效嚬還舊習。快郞坦腹已前時。秋凮會待澄淸日。一棹相尋赤水湄。白首分華幸識荊。聯翩筇屐慰餘生。區中安樂思康節。山外經綸付孔明。攘臂下車皆俗態。拍肩執袂豈人情。自家近日生涯足。富有詩書滿架橫。</text>
<title>和鷹如吟謝藥料韻</title>,<text>盛𨂜開豁滌煩襟。况復瓊章寄意深。我乏神丹斯世壽。平生自愧負初心。</text>
<title>鷹如復用程子韻寄示。故和之。</title>,<text>我欲學醫蚤費神。不徒康濟自家身。至今老病終無補。更有何方及此民。</text>
<title>贈元君永允 世洵</title>,<text>永允往在己巳。訪余靑川之楠谷。居然爲二十年矣。今年季秋。忽復相見於老星山下。握手叙話。而臨別之悵。無以爲懷。遂走呼二十八字以贈。回首前塵二十秋。欣然此地舊風流。不知他日靑橋夢。能記吾家藏讀樓。</text>
<title>次鷹如所寄韻 二首</title>,<text>愧我明時一病翁。不分何許是英雄。眼前惟有忘憂物。能使衰顔強借紅。秋懷搖落憶前遊。石火人間歲月流。聖世仁恩深似海。暮年尤悔積於邱。相從仁里瞻重岳。又得大方遡二洲。葭露滄江違宿約。黃花獨酌不勝愁。鷹如所居重山。而其王大人以重山齋自號。白洲，玄洲卽我東文章宗師。而鷹如爲其雲仍。故下聯及之。</text>
<title>約會芸窓，枕泉于龍門校隨箚。贊善亦從之。臨歸敬次大全古詩韻賦其事。</title>,<text>先生杖屨地。遺書在門屛。巖巖瞻喬嶽。浩浩涵重溟。况今二老宿。黃耉猶康寧。臯比三丈席。秩秩好觀聽。上下百二編。反復不暫停。却將世外事。悠悠付梗萍。千載箕裘業。詩禮我家庭。稊稗恐先熟。蒲柳嗟已零。分寸須努力。白首惟殘經。此地與此樂。安得度餘齡。薤䀋甘芻豢。相對舊典刑。願言不遐棄。示我擿埴冥。那堪分手日。寂寞掩山扃。</text>
<title>龍門送別日。次贊善韻。</title>,<text>白首難爲別。臨岐意正悠。江山物外逈。歲月卷中流。此地德星聚。異時勝蹟留。如何分袂日。黃菊又殘秋。</text>
<title>步少輩夜會韻</title>,<text>詩書滿架鄴侯風。隨意牙籤點碧紅。木落天寒茆屋夜。孤燈相守一衰翁。</text>
<title>謹次丈巖集秋懷韻</title>,<text>無眠夜夜到鷄鳴。點檢身心愧此生。七十年來差強事。兒孫時有讀書聲。</text>
<title>倣昌黎雙鳥詩。戱步前韻。三首</title>,<text>何來雙鳥亂飛鳴。百怪千妖從此生。孰謂東方君子國。至今不聞鳳凰聲。何來雙鳥不停鳴。聖世胡然恠鬼生。鴂舌紛紛天亦厭。也應佇聽泰平聲。歎息不停雙鳥鳴。西來匪類誤蒼生。中庸萬遍何爲者。猶怕露蹤假此聲。近日稱以中庸萬遍。誑惑愚民。在在成群。樂而忘返云。</text>
<title>次林生景中 炳擇 韻 三首</title>,<text>無聞虛度愧心身。每笑如君逐臭人。惟是暮年麗澤地。蓬門自喜聽跫頻。天地中間有此身。超於萬物貴爲人。伊來七十餘年事。默坐燈前點檢頻。老星山裏此閒身。短髮蕭蕭八耋人。多謝遠朋勤意到。衡門却使夢中頻。林生謂有夢見之事。故末句及之。</text>
<title>元君永允夜與家兒有作。遂步其韻贈別。</title>,<text>碧山十里赤江流。新買沃州境最幽。佳節相逢梅月夜。故人重到菊花秋。黃粱富貴終皆妄。白首林泉老更優。安得分占南北陌。每從學海泛虗舟。</text>
<title>次克齋李君韻 二首</title>,<text>急景垂垂已隔紗。三生緣業付恒沙。最憐病臥重山宅。壯志居然白髮髿。右屬克齋買屋何曾城市連。靑山不厭對窓前。世間豈有楊州鶴。學聖人書又學仙。右自述</text>
<title>次李鳳如雲谷幽居韻</title>,<text>一區遊息暮年心。大聖山前曠野臨。秋菊春蘭香剩在。雨樵煙釣夢相侵。平泉舊跡渾如昨。雲谷佳名復見今。幸得分華隣里近。每從暇日對靑吟。</text>
<title>贈別趙君揚世 胤遇○庚寅</title>,<text>多謝慇懃意。年年守歲同。今朝千里路。分手情何窮。</text>
<title>追和枕泉重陽韻</title>,<text>重陽登小棠峴。洪舜文 膺周，朴仲居佩酒來會。盡日而歸。後得枕泉兄書。盛稱白鶴洞龍山會。與芸窓共賦古詩一篇以示之。薇盥三復。不勝艶誦。遂忘拙追和。良辰屬重九。箯輿出洞天。汚邪與甌窶。及此大有年。力疾登高去。滿目好凮煙。亦有暮年友。爲我起醉眠。慇懃白衣使。忽到衡門前。誰知龍山客。今日夢相牽。最愛淵明菊。晩香東籬邊。何事汩沒人。冰凝又火煎。二老備三尊。宿望著東偏。黃嶽連商岑。綺夏與盤旋。無路追杖履。瞻望意悠然。聞道連年會。仙鶴共眞緣。多謝金玉音。寄來十四聯。山中應膾炙。替作畵圖傳。</text>
<title>隨箚印出。金君學新 文洪 幹其事。有近體一首。克齋和之。余亦續貂。</title>,<text>一生佔畢付玆編。非爲成書得壽傳。瑣力何圖望外事。僝功獨賴契中贒。自知誦讀徒能爾。却恐魯魚尙復然。可惜光陰今白髮。過庭詩禮憶童年。此書印出。實用契中之力。而又有意外之助。故首聯及之。</text>
<title>雨中漫題</title>,<text>畵裏山村一草堂。桑麻雨露沃州陽。桃花未落靑春暮。鷰子初飛白日長。人事終知如夜晝。世情漸覺異炎凉。欲言還自忘言坐。不妨悠悠付醉鄕。</text>
<title>次獨樂亭韻 幷序○二首</title>,<text>郡之舟巖江上。有所稱獨樂亭。卽周氏舊物也。上年春以年久弊壞。合謀修改。榱桷棟楹。無不輪奐。盖此江上下。古多亭閣之勝。而見無一存。惟此亭歷累世尙巋然。此可見周君堂構之意。烏不美哉。余嘗一遭登臨。而忩忩經過。至今數十年不能忘。每擬更尋。盡意周覽。而癃癈不可得。只有蹩躄之歎。遂次故知郡金公板上韻以識之。沃州多勝境。獨有此名樓。阧絶依山口。曠望壓水頭。春風遊子屐。夜月漁翁舟。安得江湖約。共尋鷗鷺洲。往來獨樂地。不問誰家樓。素月平沙岸。晴嵐遠峀頭。逈臨百尺鳥。恰似一孤舟。時有釣魚伴。烟簑下夕洲。</text>
<title>枕泉來坐獨樂亭。委書見邀。故遂與朴仲居往會。呼韻共賦。</title>,<text>層崖屹立又長江。夕氣淸凉月一窓。漁火漸疎波面靜。任渠水鳥自雙雙。</text>
<title>神貞王后挽章 庚寅</title>,<text>昔我先后純元聖。猗歟太母嗣徽音。盛德女堯而女舜。淑姿太妙與太任。柔嘉夙著曰嬪日。三載簾化浹羣心。冲君嗣服多艱虞。諄諄一書垂戒箴。綴旒再奠磐泰安。持載神功罕古今。含飴供歡無疆祝。長秋不老萬歲臨。奈何東偏天不弔。騩馭陟遐白日陰。宸孝出天遵遺旨。捐帑蠲斂慈惠深。先庚一周後庚値。萬古同原金粟岑。西凮今日東城路。千官雨泣自沾襟。前王遺澤於戱思。八方遺黎尙謳吟。微臣愧乏摹畵工。白首無路輸丹忱。</text>
<title>次柳氏家所藏皇明通寶韻</title>,<text>泉布當年萬國同。方圓皆入大專中。神京舊物今猶在。遙憶涒灘續匪凮。</text>
<title>鄭君禮卿 宗植 來示一絶。遂走筆續貂。轉呈枕泉兄。</title>,<text>大隱新居黃峽中。寒泉咫尺武陵通。山樵水釣無餘事。物外秪今有古風。寒泉，武陵。卽其近地。</text>
<title>次安君鍾琪大人竹圃堂講學契帖韻</title>,<text>德水自出藐菴宅。經術文章赫世聞。竹圃居士承緖餘。固竆讀書老愈勤。白首二酉樂只且。晝淸棐几爐香熏。隱居行義誰與倫。安豐董子庶幾云。聞道春風講樹下。靑襟濟濟自成羣。遙知諸君皆努力。幸値聖世治右文。</text>
<title>朱君孟善 性燮 吟示一律。故用其韻贈別。</title>,<text>送君今日又殘春。灞柳絲絲別意新。八世箕裘追往事。一門綽楔照來人。須將工業加千百。詎使身心愧刹塵。聞道典刑花樹宅。芝蘭勝契好爲隣。朱君八世祖必大號遂齋。出入先子之門。今行得蒙其兩世㫌閭之典而歸。故首聯及之。</text>
<title>元日曉坐感吟 壬辰</title>,<text>憶曾玄黓我童年。往事悠悠瞥眼前。百里難忘當日恨。四月始入靑峽。距親庭百里餘。 九秋猶記舊時緣。今年九月。卽我回婚之月。 書中懶習靑春悔。鏡裏衰容白髮憐。今是昨非無限意。曉燈相守未堪眠。</text>
<title>贈黃盛獻 圭琮</title>,<text>亹亹三疊詩。一句一擊節。彼哉汩沒人。難與爭口舌。知君如所受。幾從河南雪。發軔已如此。努力追前烈。試看松栢姿。詎向風霜折。自顧無聞者。一生愧滅滅。</text>
<title>聞金溪雲 洛鉉 遽作千古。不勝慟衋。感吟一絶。</title>,<text>鷄人催曉漏丁東。百感相隨不寐中。歷數親朋皆乘化。餘生忍復哭雲翁。</text>
<title>龍門書齋。敬次文正公巖棲齋韻。</title>,<text>吾道一邱壑。寥寥幾載間。仰看千仞在。努力願躋攀。</text>
<title>茆亭述懷。用前韻。</title>,<text>一日我茆棟。居然成此間。優遊暮年計。幽桂共誰攀。</text>
<title>又以一絶。略伸歌詠之忱。</title>,<text>小屋新成不費心。翛然幽致此園林。一區遊息皆恩賜。白首餘生雨露深。以衣資食物宣賜化銅。以資築屋。故末句及之。</text>
<title>贈別李君景眉 集翰</title>,<text>百里跫音忽地來。慇懃相對舊顔開。鵬圖可惜初心壯。駒隙飜驚晩景催。休道秋容霜後草。且看春意雪中梅。別離况復同衰暮。叵耐明朝更進杯。</text>
<title>次李生鍾韶大人壽筵韻</title>,<text>生老太平幸此時。懸弧舊甲一周期。短裳偕樂鮑君室。寶樹聯芳謝氏枝。鎭日歡情爭賀軸。盈門喜氣共華巵。也應種德檀山下。壽域靑春瑞晷遲。</text>
<title>小亭偶吟</title>,<text>時人莫買沃州山。我獨琴書二十年。此地居然成突兀。誰爭餘日老林泉。</text>
<title>東岡偶題</title>,<text>東岡晴日振春衣。沂上風流我與歸。雨露涵濡皆活潑。深紅淺綠見天機。</text>
<title>獨樂亭。用文正公黃山詩病宜舟臥健宜山。與諸益分韻。</title>,<text>此地名勝約。又値天中時。昨夜經新雨。江水添漣漪。載酒駕扁艇。觀魚亦復宜。一塵曾不到。靑燈好相隨。鼎來幾章甫。濟濟見淸儀。列坐各言志。書中有餘師。分手無限意。寫出一篇詩。九仞須努力。或恐半塗。老夫何足道。猶有桑楡期。</text>
<title>戱步少輩韻</title>,<text>一樹蒼松露頂凮。遲遲夏日醉醒中。山婢餉午宜三白。野老占年且二紅。漸覺蠧編妨眼廢。方知烏帽愧頭童。優遊晩景如斯已。誰識閒氓在此東。</text>
<title>秋夜與諸少共賦 九首</title>,<text>梧葉秋生霽後凉。夕陽簾捲聽蟬堂。機心坐悟如來佛。二酉籤書且炷香。山家幽事際新晴。秋色蒼凉夜色淸。蕉露蓮珠明月界。無端閱歷古今情。凉飈忽動已新秋。一樹梧桐碧滿樓。隔岸疎林煙際畵。對窓羣峀雨中幽。籤書侯癖牙朱揷。談世坡嫌大白浮。蹩躄空堂衰老恨。壯年虛負子長遊。連簷簇簇見晴峯。文酒論心此夜逢。萬古詩才爭李杜。一生仙分問喬松。終身難得如蛩駏。專智誰能學馬農。四野豊聲秋已熟。不須道氣許家濃。我有靈臺闢八窓。誰敎義利每爲雙。欲識淸明君子像。光風萬里月千江。十里龍門卜我居。老年多病世緣疎。詩才欲學唐音句。字法頻摸晉體書。忽憶秋凮遙海鴈。更尋舊約碧山魚。幸從諸益多今日。鄴架遺篇自有餘。老星山色境淸佳。從我起居一小齋。巷對陶令門外柳。蔭繁王氏宅中槐。佇看聖世儀祥鳳。忽聽殊方響亂蛙。白首書生多感慨。孤燈不寐寫秋懷。寒飈斗覺仲秋來。我有幽懷孰與開。世事幾番飜覆局。人情已驗淺深杯。酒中談笑皆豪士。物外溪山絶俗埃。舊雨風流今不見。重陽回首勝遊臺。白雲紅樹結爲隣。我卜名區已幾春。禾黍豐年皆自樂。詩書舊宅詎全貧。誰知湖海優遊士。又作溪山管領人。終夜虫聲因不寐。偶然成句覺淸新。</text>
<title>秋日居然亭吟一絶。使諸少續之。</title>,<text>幾日經營上此亭。始看秋色雜黃靑。空堂蹩躄吾何狀。差覺心神豁欲醒。</text>
<title>步雙溪樓韻 幷序</title>,<text>白羊山僧桂煥來示雙溪樓韻。求和甚勤。盖牧隱先生作樓記而有圃隱先生詩原韻。至于近日。諸公所次。編成一冊。以爲山中故事。顧此病拙。何敢續貂。而一見此山。卽余宿昔之願也。至今未就。子平之志。無復可期。遂卛爾走草。略道歎恨之意以應之。未見此山見爾僧。欲題新軸我何能。雙溪勝賞樓名大。二老遺篇岳色增。自是塵緣雲與隔。也應禪夢月俱澄。昔時遐想今猶在。安得飄然羽化登。</text>
<title>壬辰九月十日。以回巹周甲。往石里墓下感吟。</title>,<text>八耋人間我獨留。隔晨往事已明幽。一行路阻嘉俳雨。三夜緣深季閏秋。到老良箴追內相。平生敬德愧前修。此年此日今周甲。白首回思意正悠。往在此年八月。爲昏禮發行。中路阻雨。旭日已過。遂回還。更以閏九月行禮。故首聯及之。</text>
<title>元君永允回甲。吟呈二絶。</title>,<text>德門遐福壽宜仁。初度今年又小春。此日此筵無筭酒。也應長醉太平人。鵬程萬里負初心。人事休論苦與甜。誰識城南湖海士。至今潦倒舊郞潛。</text>
<title>擬作拙語。以表菲情。際聞恩除。又有一絶以賀。</title>,<text>松桂讀書潦倒餘。懷章一出意何如。白鷺飛來看似鶴。莫敎下處笑窺魚。</text>
<title>戱贈樵隱尹老</title>,<text>閒居卽事際西成。百里忽逢乘興行。白髮溪山非俗子。黃花詩酒是平生。七旬康濟樵漁足。一世浮榮草芥輕。課歲相尋雲水室。炎凉不改舊人情。</text>
<title>行鄕約于司馬所。拈韻述其事。</title>,<text>千載藍田約。吾鄕復見今。襟紳濟濟日。絃誦洋洋音。非爲曲江會。須知石潭心。要傳此勝事。更寫一篇吟。</text>
<title>重陽。與洪舜文，朴仲居會話拈韻。用寓感懷。</title>,<text>老去難逢眼拭靑。犂然古帖對黃庭。寒天落木鳴詩句。晩節香花寫酒經。結髮佳緣如昨日。揷茱舊契又晨星。隣鷄忽唱秋宵靜。世事悠悠盡退聽。</text>
<title>敬次栗谷先生韻。送崔君彦一。念洙</title>,<text>臨瀛千里送君歸。遙指天東翠靄霏。獩國前塵雲外廓。鏡湖淸賞域中稀。芳隣須識眞源大。勝地漸看俗事微。慕香舊業靑氊在。堂構至今戒毋違。</text>
<title>聞休致準請。用地主趙汝晦 性憙 所示韻。感祝天恩。癸巳</title>,<text>久作逋踪奈病何。鏡中顔色愧皤皤。明時虛負邱山重。隆耋又霑雨露多。北闕深誠三壽祝。東宮輿頌四重歌。毛髮頂踵皆聖澤。餘生日月任渠過。</text>
<title>又步趙侯汝晦錦上韻</title>,<text>錦伯趙秉式頗有元亮南樓之興。今年上元翌日。邀管下六七人。作詩會甚盛。地主亦參。歸示諸作。想其凮韻。令人歆艶。遂與少輩共次其韻。以寓病懷。北樓勝賞冠西湖。刺史風流世且無。幕府文章三夜話。江山物色十分圖。會看湘酒陽春散。須識程丹病脈扶。緩帶輕裘旬務歇。閣梅日日弄新珠。白首風流轉覺豪。文垣氣格笑劉曹。錦城春早梅香動。畵閣更殘月影高。此地望尊重按節。當年名盛孰爭袍。良辰再卜新元夜。幕府淸遊共飮醪。屬道主公門多暇好光陰。山水名區松桂林。百里仁聲春已遍。三州遺愛歲應深。循良復覩東京治。契誼相逢北海心。錦上凮流多艶誦。俚辭還愧續貂吟。屬地主聞道春城世路分。一生自許老於文。琴中白雪誰知己。笏外靑山獨不羣。十載貞西懷舊雨。幾年沃北見停雲。東風五馬熊州去。病裏徒勞夢使君。屬春汀一旬病卧雀羅庭。蒲柳誰憐易早零。餘生漸覺皆西日。舊侶從看轉曉星。燕石混藏疑白玉。薛門售價愧靑萍。還他本分城南屋。萬事悠悠任醉醒。右自况</text>
<title>夜吟</title>,<text>端居幽獨夜。兀兀伴孤燈。眼眵書難近。興闌詩豈能。無言同處女。不寐似高僧。明日又如此。平生何所稱。</text>
<title>贈魚聖顔 尙愚</title>,<text>知子弱冠歲。已聞由也強。從違分淑慝。微奧見陰陽。流俗皆邊幅。眞工誰室堂。芳年須慥慥。鬢髮易爲蒼。</text>
<title>金甥聖中 永順 回甲。吟成三絶。送賀蔚山政衙。</title>,<text>憶昔懸弧在我家。德門喜氣慶蘭芽。隔晨往事今周甲。白首渭陽意若何。四世君家週甲初。也應福祿自今餘。聯翩彩服高堂祝。春酒懽娛歲歲如。綠鬢朱顔無恙人。專城晩福感恩新。遙知此日無疆酒。散作嶠南百里春。</text>
<title>次朴仲居回甲韻</title>,<text>絳縣華籌屬管城。昭陽佳節月哉明。四方蓬矢當年志。百里桐鄕此地名。架列牙籤爲晩計。庭趨襴幞繼前聲。靑春是日無疆酒。盡室歡娛度一生。</text>
<title>端陽。昌孫會諸少于山亭賦詩。戱步其韻。</title>,<text>空堂自笑最高年。未共諸君度午天。五月佳辰梅雨後。四隣喜氣麥秋前。淸遊猶在郵筒外。舊俗應傳競度邊。㬉日晴陰芳草地。如何付與好風煙。</text>
<title>次金汝彬 永駿 韻 幷序○二首</title>,<text>病淹垂盡。忽逢金君。娓娓之餘。示其路中三絶。令人可誦。因請和不已。而顧此昏眩。無以奉副。走次二絶。是豈詩云乎。幸博一粲。滿天明月照寒塘。千載心傳見大方。欲識聖門終始意。須看坦路面前長。朋自遠方至。相看眼忽驚。開心一夜話。盡是書中聲。</text>
<title>次金生子宣 赫洙 韻贈別 二首</title>,<text>愛君志學向高深。妙年遠遊自不禁。竿頭進步須加勉。猶恐鮮能副始心。自送淸儀歲月深。臨凮馳想久難禁。知君千里慇懃意。尺素猶傳一寸心。</text>
<title>次哲孫昆弟所示韻 二首</title>,<text>一生履薄與臨深。意馬奔馳孰有禁。千古眞詮方冊在。箇中須見聖贒心。一區林壑窈而深。滿架詩書樂不禁。異聞能記晨昏否。毋忘塤箎迭唱心。</text>
<title>會諸士友於龍門書塾。用文正公黃山舟中韻共賦。幷序○二首</title>,<text>先祖黃山舟遊。昔在孝廟癸巳七月。有記遊帖。至今傳誦。歷歷如陪杖屨。今年干支適符舊甲。以書約會德明。乃於七月之旣望。與地主趙汝晦及朴仲居往龍門書塾。家姪秉瓚，小孫昌憲，呂君文輔，宗人宜中從之。亦有諸友來會若爾人。泛舟前江。乘月上下甚樂。而但時値旱亢。水勢甚淺。不能縱其所如。是可歎也。謹依先祖故事。舟中各誦詩一篇。亦有吹簫者從行。以倣赤壁之遊。仍用黃山原韻。今年太歲舊黃山。赤壁佳辰又此間。一曲簫歌千載夜。滿江風月不曾閒。赤登江上達尼山。勝地有名左海間。明月今宵須盡趣。浮生難再此遊閒。</text>
<title>玉溪觀瀑。用前韻戱題。</title>,<text>龍門餘興又稽山。百丈水簾束峽間。旱餘縱欠飛流勢。回視前江却等閒。</text>
<title>草江泛月。又用前韻。</title>,<text>與地主携德明轉入玉溪。諸友皆作別於龍門。獨家間少輩及琴君和仲，金君學新，呂君文輔從之。族弟養善送甘酒一壺。與行中諸人。列坐瀑下分飮。足以解渴。至自取潭。地主亦分路。先送孫兒于芝庄。諸少偕之。和仲轉向他處。學新直還其家。與德明及家姪向草湖。宜中終始偕行。一面淸江一面山。烟霞十里去來間。扁舟又載龍門月。好借名區日日閒。</text>
<title>憶克齋李君</title>,<text>葭蒼露白滿江秋。若有懷人立晩洲。落月空樑仍不見。明朝那忍過西州。</text>
<title>追賡御製文廟釋菜韻 幷序○二首</title>,<text>今年癸巳八月上丁。上詣文廟。親行釋菜。遵文宗故事。東宮行亞祼。實國朝稀有之盛擧也。有御製七絶一首。東宮以下陪班諸臣及儒生皆承命賡進。圜橋觀聽。無不傳誦。病伏竆荒。恨不能獲瞻盛儀。而竊不勝區區慶抃之忱。敢忘拙追賡。替作吉甫之頌。親菜貽謨肇昔年。聖神承繼更光前。斯文正値休明世。應使妖魔自戢焉。東學尙不止熄。聖意盖爲崇正學斥邪說。眷眷於當日筵話。文宗故事又今年。曠世縟儀聖廟前。千載相傳誠正學。分明心法在斯焉。御筆書下誠意正心四字。以爲勉戒睿學。仍頒示諸生。</text>
<title>龍巖寺。以童穉不識衣冠。分韻得童字。</title>,<text>冬至龍巖寺。招招會心中。文雅潘南子。詞致邯鄲公。轟談又劇論。酒後座生凮。興國千載事。今日誰與同。珍重寒泉旨。請質無極翁。講太極圖說故云。 白首徒紛如。無聞愧猶童。難得桑下緣。一宿何忩忩。朴仲居及地主趙汝晦偕之。故首句及之。</text>
<title>贈別韓生 東奎 歸北 甲午</title>,<text>韓生甞從遠溪遊。每過余娓娓。於其歸也。不禁衰暮之懷。玆以二十字忘拙奉贐。用寓勉勵之意。愛君好學意。千里連年行。終始須勤勵。毋忘今日情。</text>
<title>次安生吾汝 沂 韻</title>,<text>天中日月照淸明。忽地如何百怪生。白首老臣徒慷慨。萬念終宵寢不成。</text>
<title>與鄭士宗 海朝 携諸少遊江上。鄭君歸示一絶。遂次之。二首</title>,<text>淸和佳節綠陰深。盡日觀魚坐水潯。學少偸閒猶勝事。傍人應復識余心。揭厲人情異淺深。流行一理對江潯。餘生日月宜加勉。方識聖門歎逝心。</text>
<title>贈朴生子商 起震</title>,<text>向來握別缺懷同。此日不圖見便凮。病閣寒暄多少話。朝聞夕可且加工。</text>
<title>哲孫示絶句二首。有憂時語。走呼以次。</title>,<text>人人厚澤八區同。五百年中草尙風。霎地妖氛天且晦。明時佇見捍邊功。孟子闢邪說。謂有捍邊境之功。而今日兼有其憂故云。運氣相關世所同。不知何日見淸風。朝聞夕死分明訓。九仞恐一簣功。書中有朝聞夕死可矣之語故云。</text>
<title>賀沈君曾約回甲生朝 乙未</title>,<text>化日初長二月時。懸弧佳節一周期。區中淸福多山野。卷裏眞工盡禮詩。白髮相和琴瑟友。靑衫又作彩衣兒。餘生忽憶同庚誼。聊把新牋慰孝思。其大人。與吾同庚。故末句及之。</text>
<title>次鶴鳴齋韻。贈宋生允章。柱憲</title>,<text>舞鶴山前闢小齋。齋下淸流曲曲佳。始識仙禽九臯在。也應聲聞動天堦。</text>
<title>寄示贊善六十生朝 二首</title>,<text>憶曾丙歲設弧辰。綠髮居然六十春。肇錫佳名期望重。殷師遺法啓來人。小字九範。卽先人所錫故云。六十光陰復此辰。蒼顔不改舊時春。年年此日無疆祝。盡說阿兄裕後人。</text>
<title>次從孫曾憲所示韻 幷序</title>,<text>所示韻語。大體固好。不須苛評。靜夜無寐。偶得次聯一句。故仍成圓篇。而是豈詩云乎。仍記昔宗菴府君。嘗以詩什呈上文正先生。先生答書有曰今作勝於前作。使汝季父考送。而有罰無賞。可謂酷吏。吾則今日。賞罰俱無。未知先靈以爲如何也。此是家間好事。故玆幷及之。使汝得聞此言。亦可爲賞。須勿忘勿怠也。蕭然短髮剪燈前。萬事悠悠一任天。寒意初生梅屋裏。晩香猶帶菊盆邊。閒來且進袁絲酒。老去謾吟杜子篇。遙憶山家多靜暇。須從几案對先贒。</text>
<title>次朴生子商所示韻贈別</title>,<text>老去別離非昔年。中心脈脈坐燈前。惟有殘編相對越。分明千載見高堅。</text>
<title>次贈白生聚五 樂奎</title>,<text>南北東西歧路多。縱渠狂閙奈天何。讀書得力宜今日。須把此心戒靡他。</text>
<title>次林生景中韻 三首</title>,<text>萬事人間盡蒼天。心泰然時氣浩然。欲識箇中勤苦業。須看古昔試參連。否往泰來自有天。循環一理古今然。白髮江湖依斗望。玉樓高處五雲連。安得桃源有別天。佪徨獨立却茫然。華夷無別今何世。若木扶桑勢相連。</text>
<title>歲除夜。敬次文正公除夕韻。幷序</title>,<text>今年歲况有三意外。吾生到此一意外。向來爻象保有是日一意外。諸姪離散中有此團會亦一意外。不可無志喜。遂拈大全韻。與兒曹共賦。贊善兄弟雖不得相守。亦皆追和成一帖。名以七十九守歲帖。亦足爲老年勝事云爾。一歲只爭此夜中。孤燈相守照丹衷。暮年湛樂思延壽。先世遺編愧小同。萬國衣冠嗟舊制。羣生品彙自新功。悠悠往事渾如夢。滿酌屠蘇意轉空。</text>
<title>次珣姪乙冬歎吟韻 三首</title>,<text>鴻運正當五百年。吾王聖德且光前。生來佇見河淸日。白髮孤衷欲問天。新曆陰陽我始見。不分來歲是何年。今年曆書。別出太陽曆。卽洋倭所用。亦不置閏。以冬至後十日爲歲首。謂之一月。以我國曆謂陰曆云。 中華舊制將無有。從此餘生皆可憐。一體髮膚孰重輕。毁傷之戒卷中明。如何生出心金者。欲使東偏盡佛名。一種議論。以毛髮不足爲重故及之。</text>
<title>次從孫哲憲離鄕韻</title>,<text>西來一曆亂王春。開化不須問僞眞。禮樂皆非皇朝物。衣冠獨保小華人。陳家氣節終忘漢。揚子文章亦美新。萬國縱橫何日已。老臣血祝上穹仁。</text>
<title>次珣姪資風堂鄕約後韻 丙申</title>,<text>資凮書堂在郡之陽山江上。文正府君甞講學于此。鄕遂遺名始井田。周官美制見初筵。千秋誦法閩翁在。百里凮行栗老傳。寰外江山渾似舊。約中文物盡追先。鼎來濟濟衣冠會。一世陸沈孰與肩。</text>
<title>次贊善山齋有感三絶</title>,<text>禮義東方萬國趨。煕皥舊俗見堯衢。操鷄搏鴨英雄業。五百年來全付吾。我東孰非大明人。往事悠悠問水濱。共戴一天無限耻。忍令今日又壬辰。萬世東偏八月悲。二陵松栢更回思。至今獨抱孤臣恨。白首未堪借一枝。</text>
<title>贊善回甲。次珣姪韻。二首</title>,<text>六十年光難老人。懸弧佳節一周新。無疆善禱長春酒。不待玄詮借玉津。架上詩書堪可樂。園中芧栗詎全貧。塤箎共說淸閒趣。且喜餘生萬念眞。時人奔走盡南柯。綰綽誰爭恁地過。萬國春秋皮裏大。一生歲月卷中多。襴幞趨庭眞可愛。塤篪對酌又如何。門闌喜氣年年日。恨未此筵共醉哦。</text>
<title>次宋生允章花樹契韻</title>,<text>有孫能繼祖。相守保天眞。爭說家風好。佇看鄕俗淳。棣聯姜枕日。花滿韋園春。始信箕裘業。南州罕與倫。</text>
<title>和李君恭基玉澗韻</title>,<text>稽山一面走淸溪。佳號同符晦父時。勝地分明人與顯。也應千載似今知。</text>
<title>寄瓚姪壽席 丁酉</title>,<text>憶曾強圉爾生時。我亦靑春弱冠時。今年初度懸弧日。八耋猶存話舊時。遙想塤篪團圓席。何似槐堂丱角時。三世初見華甲周。又幸生老太平時。人事滄桑不須道。春醪姑酌滿眼時。盡室丹衷無疆祝。也應年年似此時。</text>
<title>次華山書堂講席韻 幷序</title>,<text>郡之西。有華山書堂。未記其刱在何時。而盖金李韓三家爲設肄業之所。迨今爲百年餘云。今年維夏。約與鳳湖朴仲居一宿于堂。適有隣近學子輩挾書而至者。從其願講讀訖。余與仲居亦誦一篇文。使諸生聽之。講罷而起。追聞會中人有拈韻賦其事。忘拙走次。呈仲居斤正。營營世外任啾喧。兒女山林孰與尊。一晌奇緣文酒席。千秋遺旨聖賢門。新淸物色多神助。老去凮流盡國恩。四美分明難再得。迨今杖履共平原。</text>
<title>明成皇后挽章</title>,<text>塗山盛德古今傳。暬御良箴治化宣。東表遺黎無限恨。千村巷哭淚漣漣。椒庭令譽著陰功。配德無違三紀中。永巷傷心春草綠。脫簪那復見周隆。主辱當年不死身。忍存頑縷見今春。江湖舊物餘衰朽。獨阻千官執紼辰。</text>
<title>金君學新有回甲韻。忘拙走次。</title>,<text>長長此日抵年時。絳縣遐籌初度時。白髮床琴偕老席。壽罇應似巹杯時。且看軒渠舞綵時。暮年勝事又淸時。年年此日無疆酒。二首六身善禱時。靑春二十我何時。桐子無聞依舊時。對君每發慙丁語。罇簋宜思共勉時。金君四疊詩末。有不堪當之說。故有是解嘲。</text>
<title>石里新居。敬次朱夫子卜居韻。戊戌</title>,<text>我居星山下。俯仰卄三秋。終然多囂塵。出門異淸幽。石里境稍僻。政合老田疇。新買一小屋。容勝優於舟。秪是遺安計。高廣非我求。順寧又在此。何幸愜素謀。數畞宜耕稼。及時問蒼頭。相隨鷗鷺伴。時時弄淸流。圖書列左右。於焉息且遊。餘生斯已足。安分復何憂。一塵元不到。坐靜學焚修。萬事皆前定。粥飯與葛裘。</text>
<title>次蓮岡卜居韻 幷序</title>,<text>鄭姪海翊少肄功令業。不利于成。遂去之。討靜僻處。爲隨分讀書計。新構一小屋於舊居數里外翠蓮村。左右經史。點塵不到。時或課指叱角。以爲充飢之資。而亦不以簞瓢爲累。眞物外淸標也。有近體一首自言其志。嘗示余求和。余雖不嫺競病。而不能孤其意。忘拙續貂。以資一粲。瑞石山前築小菴。名區有待擅湖南。一床舊業人如玉。十里靈源水似藍。白雪陽春非俗調。光風霽月共誰談。纖塵不到淸閒地。晩景漁樵分亦甘。</text>
<title>朴君仲居挽 二首○庚子</title>,<text>桐鄕餘化又芳隣。白首論交二十春。茫茫宇宙今何世。獨立西風不見人。巷哭遺黎走四隣。夜臺漫漫屬殘春。從此五峯山下屋。談經說禮更誰人。</text>
<title>明成皇后遷陵時挽 送于都監。而姑停不用。</title>,<text>三紀陰功克配乾。無疆寶籙又离筵。壼儀復見姜任聖。家世咸稱馬鄧贒。十里鑾輿仍舊衛。千秋金粟卽新阡。祗今忍說旃蒙事。未死孤臣尙戴天。</text>
<title>琴護軍 錫律 挽</title>,<text>蕭蕭鬢髮坐黃昏。歷數親朋見幾存。餘生漸覺無誰語。今日送君又九原。</text>
<title>次白生聚五韻 幷序○庚子</title>,<text>今年冬。略有書會。白君聚五相守旬月。一日夜深不寐。仍與座中人。各誦一篇文。甚樂也。余誦朱子答陳師德書。族姪秉雨論語一章。鄭有澤心箴。聚五敬齋箴。鄭鶴溶四勿箴。悳孫觳觫章。學徒姜在鉉大學經一章。 聚五賦其事以示余。遂忘拙續貂。以爲異時替面之資。今夕知何夕。一塵不到邊。靑燈對深座。白雪滿前川。幸得數旬日。共商百二編。那堪分手地。回顧却茫然。</text>
<title>次暎碧亭韻</title>,<text>尹上舍奉周示其先祖暎碧亭原韻。求和甚勤。遂忘拙續貂以呈。聞道勝區洛水汀。碩人薖軸一孤亭。百年遺躅今猶在。長使遊筇來去停。</text>
<title>瞻謁文正公眞像後。次諸君所示韻。幷序</title>,<text>辛丑九秋日。揭奉文正公眞像。與諸君瞻謁。仍以次誦一篇文而罷。其翌鄭君元澤用朱夫子拜濂溪書堂韻賦其事以示之。是日水原沈宜允，安東安宅鎬，堤川李炳壽適來會。禮畢設食于保晩齋。殆若光凮霽月亭故事。鄭君之詩盖亦有意云爾。良辰有好事。江山文藻宅。分明七分繪。巖巖千仞壁。况隣嶽降地。爭瞻伊山碧。願讀百二書。妖氛廓而闢。遠朋不期至。濟濟趨一堂。安得將此會。不離几案傍。遺敎千載下。沛然時雨滂。彜性均賦予。豈有彼我疆。</text>
<title>次李生洛瑞 龜鉉 誠菴韻 幷序</title>,<text>李洛瑞名其室曰誠菴。有近體一首。甞求和於余。而癃疾久未副。屢書強之。遂走筆構呈。聖門旨訣莫如誠。大學篇中見得明。曾氏須從戒獨處。馬公應不愧平生。一心虛僞終歸夢。萬事隱微孰掩情。出入毋忘扁楣字。佇看異日卓然成。</text>
<title>文正公嶽降日。展謁眞幀。仍拈大全韻共賦。幷序○辛丑</title>,<text>今年冬至。適値文正府君嶽降日。卛悳孫與館客。蚤起展謁眞幀。俄已從孫始憲與村秀若爾人而來伸瞻禮。仍各就座誦一篇文而罷。鄭順汝拈出大全會宋村韻賦其事以示。遂卛爾和之。今日知何日。流景已竆陰。君子道漸長。復乃見天心。丌尊百二編。如在門雪深。况復嶽降辰。濟濟來靑襟。從容講且讀。何似聞希音。龍門勤仰止。壁立萬古岑。</text>
<title>奉賀李侍郞 根敎 壽筵 壬寅</title>,<text>一周絳甲攝提躔。壽宿德星拱後前。靑氊舊業明時宰。白髮淸儀平地仙。佇看川至方來慶。休道浮生過去緣。遙憶蘇州凮雨夜。暮年團樂對床眠。</text>
<title>次養正堂韻</title>,<text>二島中開一洞天。別區新築赤裳前。漁歌慣聽寒江雨。牧笛相隨遠墅烟。物外溪山如有待。閒中凮月自無邊。詩書舊業今猶在。花樹時兼講樹筵。</text>
