<title>木奴賦</title>,<text>客有讀古史氏者曰。古人云。居之一歲。種之以穀。十歲。種之以木。百歲。來之以德。又曰。黃金滿籝。不如敎子一經。若余者。無德以來之。無經以敎之。欠箕裘之業。缺堂搆之基。惟有江頭木奴數千。可以爲後世之遺。惟爾子若孫。當以取足於衣食。其夜夢有數千丈夫。偃蹇形神。蒼然氣色。于于而來。離立而卽。怒氣勃勃欲吐。若有不自得。口不能言。請對以臆。粤若古之人。咸有取於百卉。或以色相。或以臭味。松柏之勁直。禮記比德於君子。芝蘭之馨香。騷人托興於賢士。蓮隱逸以濯水。菊俊傑以凌霜。國老甘草。將軍大黃。至若余者。璇樞之精。歲星之英。坐南國而不遷。稟烈氣而堅貞。荊州錫貢。著於禹書之記。度淮爲枳。見於周禮之誌。屈子揭於椘頌。郭璞載於海經。食而不剖。敬君賜之晏嬰。受而拜之。恩稽古之桓榮。樂不减於商顔。二叟仙碁。不敢嘗而遺母。陸績奇兒。長價李文饒之賦。增光庾子山之詩。相如賦上林之盧。周穆食瑤池之白。合懽異唐皇之蓬萊。愈病訝蘇耽之仙鶴。經霜未熟。右軍奉帖於三百。斫皮半空。左慈衒術於幾千。嘉不取之虞愿。美納直之柳玭。病則子美歎生意之少。珍則東坡詠羅帕之分。驚射覆鎭西之客。怪寄書洞庭之君。是以江陵千樹。衡岳萬株。富等千戶。色竝三珠。莊叟論其可口。子美詠其分金。莫不雋我之味。剖我之心。獨奈何夫子之蒿目。反以木而奴之。昔匠伯至於曲轅。不顧櫟社之支離。然名之以散木。則櫟社樹見夢而有辭。謇予后皇嘉樹。乃東南之美者。目以蒼頭者奚。吾深有憾於夫子也。主人曰。唯唯否否。子不聞乎。柳子愚其溪。鄭人愚其谷。西極之水爲弱。南方之川爲惡。而况演洪範九疇之聖。佯狂爲奴。得一諾千金之賢。髠箝爲奴。任安爲挾馬之僕。衛青爲食馬之奴。詞人命楚騷以奴僕。天子指處士以狂奴。然而號之者不以爲嫌。受之者不以爲辱。今子乃惡是名。豈欲爭衡於百木之長松柏。非我敢辱子以輿儓。乃欲借資而徼福。况我乏程鄭數百之家僮。無以爲子孫之業。故蹔屈吳椘之諸君。以備年年之取給。不然桑榟必敬。詩人歌之。丘木不斬。禮書錄之。雖我子孫之貿貿。何敢於子奴虜使之。於是丈夫有一人。揚眉盱衡。正襟獵纓。抵掌頓脚。重爲之揚㩁。子言則然。余亦有說。昔者平仲書楹之戒。德公遺安之意。不治垣屋者。豈非酇文侯之深智。淸白傳家者。乃是楊伯起之高義。䟽太傅不以數百金立産業。恐爲後葉之累。忠武侯雖以八百桑留成都。詎計可居之利。然則古之遺子孫者。以德不以木。以經不以奴明矣。今子徒知取衣食爲利。不知敎德經爲貴。昔者不韋家僮萬餘。無救遷蜀而死。季倫僮僕千人。何補奴輩利財。若然則刁間之奴未爲益。王褒之僮未爲災。矧我山中數千丈夫。安肯伈伈俔俔於夫子之弱子孱孫者哉。祖龍封松。蒼髥必不欲也。王績官石。雲根必不願也。彼雖加之以大夫之名。猶且不屑就之。而况僕隷之賤賤者。且夫子苟欲以我輩爲君子孫之計者。無寧友之云爾。何必辱之以奴隷然後爲得也。子獨不聞乎。草木爲我儔。歌詠乎李謫仙。草木是親情。篇章乎盧玉川。豈有登白玉之盤。爲王公之羞者。甘心服役於藏獲之下賤。無奈子徒聞魚婢雁奴之稱。乃待我之淺尠。主人於是。神茹色蘂。𢠵惘靡徙。強顔而謝。惵然而愧曰。余旣言耄。妄有所論。古語不誣。利令智昏。只知以子爲利。不料以子爲辱。微子之談。余何能穀。其始自今。無復云云。豈敢曰木奴。當更曰木君。丈夫者欣然而去。主人乃欠伸而已。</text>
<title>橘中對碁 代人月課</title>,<text>南國有皇樹。受命生不移。何人種成實。手摘秋黃垂。一箇大於甕。咄嗟兩剖之。其中有何物。偶坐氷霜姿。手談對爲劇。三百羅枯碁。謂言橘中樂。不减商顔時。斯須忽飛去。碧落雲逶迤。見者但瞠目。欲問知爲誰。乃知仙與佛。神化無不爲。錐末納世界。芥子藏須彌。塵中一天地。鼎裏雙娥曦。偉哉兩仙翁。妙敓造物兒。玉顔長自春。甲子誰復知。靜坐閒日月。上淸歸去遲。不知爛柯者。人世幾回悲。</text>
<title>願作冷秋菰 月課</title>,<text>祝融出南訛。火龍爲前驅。炎官煽威烈。盾日燒天衢。熟爍毒太苦。六合猶洪爐。不知褦襶子。觸冒爭奔趨。謇予怯酷吏。鬱鬱仍瞿瞿。纎絺若重裘。汗漿流曼膚。不成河朔飮。怐愗空咄吁。但願得變化。何物不負吾。淸商若箇畔。乃有秋風菰。蕭蕭立碧玉。獵獵森靑蒲。滄滄肅爽逼。颯颯淸涼俱。寒莖氷逾凈。冷影霜欲枯。不借龍皮扇。安用黑蚌珠。誰言重水玉。自可輕醍醐。此心良耿耿。此意何區區。足知熱濯風。不如我所圖。君看澣海上。百尺氷平鋪。赤脚一踏破。除此非吾須。</text>
<title>上天朝楊御史 鎬 應製</title>,<text>憶昔歲在龍蛇間。鰈域遭罹陽九厄。海中猰㺄鑿齒磨牙競人肉。千里腥膻染戈戟。城闕丘墟廟社灰。鬼神狐傷天地窄。聖天子愍我君臣越在草莾兮。百萬億蒼生陷犬羊。再動神兵掃凶逆。文武之臣受命東來。冠盖接後先。督府元戎盡于役。經理衆務委寄最難人。必待深謀雄略善劈畫。天王乃命御史楊公膺是任。驄馬繡衣來遠跡。楊公自是天下士。早好奇偉倜儻策。文章屈宋作衙官。氣槩山河入揮斥。家聲四知金。千古傳淸白。明經冠漢儒。靑紫頷髭摘。拔擢潤朝廷。明光幾前席。此歲朝受命夕飮氷。身跨白玉鞍。腰間劍動龍三尺。蹔辭燕臺高。遙度鴨江碧。析木津頭福星光下垂。扶桑海上紫氣爛相射。四牡金纏轡。千峯石戴驛。威風烈烈先以聲。鯨溟殺氣已蕭索。高居玉帳臨河魁。太白收芒色不赤。轅門白日靜。燕寢淸香積。令嚴鐘皷夜寂寥。爽氣炎天猶浙瀝。坐瓊筵。指揮十萬貔貅如束濕薪兮。翫寇股掌中。折衝樽俎間。金旌蕭蕭兮火旗爀爀。醜虜逖聽心膽寒。秀吉可貽巾與幗。斧螳鋒蝟聚作穴中螘。獸角之城雲梯格。我公輕裘緩帶兮。獨先萬夫奪其氣。目中已無沙塞磧。海壖一鏖何壯哉。欲使秦輪不返隻。假息鼎魚爭乞憐。不敢入尺寸死咋。擬將秉籥奏周凱。復見靈臺之偃伯。向來靑社賴不屋。萬姓各田田宅宅。邢遷如歸衛忘亡。帝德如天河讓澤。解紛釋難無非天朝將士力。救闘弗博撠。於我國。最有恩最有功。莫非我公先。東人思如父母仰如星斗兮。豊碑口籍籍。奈何天不借。大功未半三軍腕還搤。篋中白羽扇。未秋良可惜。一自飊輪返九霄各天。帳望雲泥隔。緬懷瓊樹兮。幾吟鴻飛遵渚詩。佩服德音徂無斁。謂言小邦雖僻在左海左。我公於焉所嘉客。欲表著不世勳。景仰高山在朝夕。常聞德澤在人者。民必生祠自在昔。石相祠欒公社。所以立於燕齊地照人耳目。千載聲名何舃奕。便當中國而閣爲公祠。不負古人心先獲。何幸如今又得像。惟肖數幅鮫綃挂素壁。英姿颯爽骨相眞。騏驥霜蹄鵬風翮。深山大澤龍虎變化不測魁傑人。再拜孰不動心魄。景星慶雲再覩足爲快。如承謦欬負劍辟。蜀人昔留張公像。張公未是有異蹟。我公活我靑丘民。德流子孫何翅在處咸手額。形像畫麒麟。光輝載竹帛。豈但被草木。且可燭蠻貊。念我昭敬王。得公雅論如拱璧。逮今我寡君。尤慕高風望裨益。况聞玉節臨漢關。陸讋水慄皆辟易。東人引領無忘角弓篇。欲寄心風恨傳譯。蔽芾甘棠尙勿伐。見像懷賢那忍釋。望塵望履不可得。却歡風烟限疆場。山川雖間之。戀德一念長脉脉。公名漢江水。公功白嶽石。江不絶兮石不崩。公之功名與燀爀。</text>
<title>次駕鶴樓韻</title>,<text>昔人駕鶴樓上遊。一去不返今千秋。鶴去樓空日月白。百里更屬吾仁侯。靑山卻略水滂湃。入檻松風生地籟。高樓搥碎再突兀。臨觀不隔烟霞外。仁侯爲政謝茹吐。莫爲吏迹寧媚嫵。高明遊息足全天。永嘉句漏何須數。閬風玄圃入冥搜。引人絶境充淹留。箇中只合卧元龍。不但豪氣兼風流。我落塵埃望寥廓。引領思君雲漠漠。地因人勝亦堪誇。世間知有楊州鶴。</text>
<title>感君恩引贈石峯</title>,<text>鐘王筆法巧奪造化工。萬古誰敢爭奇雄。流傳妙染映四海。幾年古墨來吾東。石峯得之妙入神。眼高一世空無人。臨池盡黑獨自喜。勁骨老氣皆逼眞。天門蚤結聖主知。半生顧眄偏恩慈。今年又奉尺一命。短僮羸馬朝京師。授館致餼關中貴。白日榮光照天地。銀光側理下如雲。龍砣飛動金門裏。聯翩寵錫出玉府。絡繹仙珍分異數。豹囊玄玉結晴烟。麝臍淸香凝瑞露。醁醽㶑灔黃封春。波臣拔刺白錦鱗。彩毫不借文通夢。便面解障元規塵。味長山脩兼海錯。陸羽草魁安期舃。玉粒粲粲然桂薪。烏銀斫盡春山碧。白氈黃潤不見風。星娥應復慙女紅。厖鴻惠渥乃如此。生成始訝天無功。儲君睿想親拂拭。華袞玉音垂奬餙。賜霑需澤借恩光。滿目祥雲堪動色。餘波浹骨自天下。卷却銀河向身瀉。湛恩如海又如山。海卽東溟山泰華。自是君王聖於藝。爲愛筆精能獨詣。天笑頻回天眼開。鐵索銀鉤動旒綴。君今抱此海內寡二才。鶴唳曾徹黃金臺。千金一字不覺九鼎重。較除敗筆丘山穨。自古濡毫世不少。曉星爭似月皎皎。伯英魯公浪得名。何况禇歐與羅趙。未聞能感帝王尊。那復昭融天語溫。但使高名懸日月。誰知新渥溢乾坤。吾知石峯不世遇。獨紆激賞無今古。漢水若帶南山礪。塵露難酬九重顧。惟應手拂鰲背三山石。一片龜龍壓鄒嶧。寫此吾王中興聖德頌。岣嶁筆勢燕然額。請祝聖主九九八十一萬歲。玉燭再調東海際。石峯到此志願畢。歸老江湖思得計。曰余抹摋百僚底。十年抱璞長垂涕。生逢堯舜不忍訣。只有丹心遊玉陛。與君契知親且雅。意氣相傾更相借。知君生死感君恩。爲作此詩煩一寫。</text>
<title>龍梭 月課</title>,<text>月中桂樹高百尺。吳剛斧斫千年柯。老骨輪囷奇又奇。天孫見之爲摩挲。不待先容乃作器。斵雕而成機上梭。織得雲錦萬萬匹。日日幾度拋擲過。提携愛翫不釋手。玉質光瑩如琢磨。烏鵲橋頭七月七。半夜更渡昭回河。居然忽失手中物。落在人間年幾多。陶公也是神仙人。網出大澤千丈波。獨見異狀驚歎久。恐被鬼護煩撝訶。歸來挂壁欲傳寶。雷霆晝擊雨滂沱。斯須化作玉龍去。萬里彩雲迷大羅。無乃星娥覔舊物。故遣六丁取將麽。不然至寶自變化。有若劍津龍太阿。異事流傳天地間。無人吟詠理則那。深思物理三歎息。欲問天公知奈何。</text>
<title>題韓石峯所藏龍虎障子歌</title>,<text>龍爲至神物。名入四靈。身是凡鱗主。虎者乃戾蟲。氣壓百獸。雄作毛族祖。何人繹思搖彩筆。手發天機掇花露。想當解衣盤礴臝。睥睨六合凌千古。經營意匠得神助。揮灑奇功在毫素。鱗甲欲動牙爪奪天。骨開張毛毳豎。角掙戟兮尾拽風。噓氣疑成雲片縷。眼如雷兮腋狹乙。嘯起長風欲吼怒。神姿如入葉公室。白日蜿蜒頭闖戶。奇形若伏熊。渠石夜射猶餘矢沒羽。不是渡河避宋均。無乃負舟驚夏禹。晉人蔡墨可言智。椘國子文如得乳。劉生學擾不能豢。馮婦下車安敢侮。南山霧澤一斑文。碧海春晴五花樹。元氣淋漓濕毫末。宇宙茫茫太陰暮。五色雲中出頭角。叱咤雷公振天鼓。隱然眞作在山勢。擇肉熊羆飫不吐。海底鯨鯢未相識。何况草間有狐兎。龍之兒一朝便學升天行。變化茫洋白雲路。虎之子三日已抱食牛志。吼裂蒼崖輕猰窳。悲風萬里生微綃。古色蒼然起烟霧。不有凝毫幻神俊。此物安肯留牆宇。初來主臣未敢逼。熟視默與精靈聚。泥蟠不可此中久。一注甘霖蘇下土。雄心豈欲卧尺草。搖尾乞憐非媚嫵。誰得食肉寢其皮。我欲攀鱗朝紫府。石峯墨妙鐘王流。筆製靈鰲三島舞。乘槎再上黃金臺。金臺羣賢喜相遇。中有一人好古者。邀引華堂談玉麈。蹔對紛壁融心神。飛動應龍怒雕虎。主人爲貺好鵝賓。卷却湘烟侑鸚鵡。歸來鰈域重拂拭。畜眼平生無此覩。秖恐雷霆霹靂破四壁。躍上層霄走林莽。求詩記異良有心。會見六丁來下取。誰知粉墨形似間。自有神靈若威武。倚劍摩挲一長歎。山出箕風海飛雨。</text>
<title>敬憲公祠宇詩 爲吏部李尙書作</title>,<text>鐵嶺之外古朔方。靺鞨鄕連肅愼氏。天傾西北白頭山。地限華夷黑龍水。鳥道幾層劍閣重。鯨海一邊暘谷邇。分州政得二十餘。去國相懸數千里。俗參蠻貊事弓刀。民雜羯夷略文字。朝廷幸借敬憲公。棨戟初爲觀察使。謂言漢祖豐沛邑。乃是周家岐豳地。名敎尤宜重庠序。詩書耐可化窳啙。傳稱不學卽將落。聖曰有敎元無類。掄簡還收子弟員。聚辨盡作衣冠士。藏修遊息豈無所。切磋琢磨良有以。麗澤渾如蛾子述。入學爭厲皷篋志。坐令聾瞽旋鑿開。竟使螟蛉式穀似。適越非關章甫資。遊雎咸善藻繢事。柳民樂承子厚經。潮士敬服昌黎義。從此遷喬北方學。庶幾矯翼南溟徙。聯翩點額望風雷。取次明經拾靑紫。易俗由來先以身。牗民不啻若提耳。也知公是千人豪。非但才堪一方吏。德宇何曾有町畦。度量不敢窺涯涘。紫燕騄駬凡馬空。大呂黃鍾八音始。足踐台斗未爲榮。器合廟堂方可倚。自公一去雪山輕。此邦千秋景行止。爲立仁祠俎豆之。若見英靈陟降只。甘棠長切召伯思。峴首幾墮羊公淚。宸心寵奬有哀贈。詞伯揄揚非溢美。遺廟應難覔兵燹。餘烈唯看在人誄。先生五世澤不斬。後死幾多思未已。掲虔聊且卜龜食。結構不爲如鳥跂。高名直與白日懸。盛德眞堪百世祀。文翁守蜀尙儒化。常袞鎭閩斆書史。成就馬卿擅文章。導廸歐生奮泥滓。至今偉績不可泯。從古高人乃如此。不有君子能戩穀。豈得遐荒識義理。西巴廟食尙巍然。北土祠宇寧徒爾。德聲不廢三淸流。仁聞兼將白雲比。何况公後盛簪纓。所以卿材多杞榟。天官尙書玄曾孫。地望雅量英雄弭。見啣儐命來鴨塞。欲把歌聲傳繭紙。廣求作者映當時。何意散才蒙不鄙。非緣一日始登龍。定謂十年曾附驥。依紅縱未得泛綠。拜塵亦從頻望履。祗限言語少葳蕤。却愧文詞甚骫骳。把筆那知右手枯。被酒詎信雄心死。良由盛意未可孤。莫怪曼辭無所擬。敢言明月闇投人。獨向長風吐豪氣。</text>
<title>書畫板</title>,<text>積雪層峯色。寒雲萬木陰。斜陽石棧路。驢背獨歸心。</text>
<title>喜逢文生舊知醉贈</title>,<text>草入三春綠。江含萬古愁。仙源花滿樹。欲進武陵舟。</text>
<title>文生遠寄和詩。因用其韻寄將。</title>,<text>雨後傷春恨。江頭送客愁。寒潮帶落日。相逐一歸舟。</text>
<title>次春曉韻</title>,<text>銀漢稀星沒。緗簾隙月斜。風來收宿霧。鳥散落餘花。</text>
<title>六月十二日午飮</title>,<text>雨後碧山如洗。風來綠樹微涼。破屋數間日永。高天萬里雲長。</text>
<title>書贈山人雪鑒</title>,<text>佛燈明滅篆香灰。靜夜江湖枕上來。林鳥數聲窓已曙。故山松桂夢初廻。</text>
<title>秋思</title>,<text>燕塞霜寒雁度遼。碧雲四望海天遙。愁人只結相思夢。月在虛窓夜寂寥。</text>
<title>醉吟 二首</title>,<text>俠心還向醉中來。錦瑟佳人歌落梅。但使夕陽駄細馬。絶勝雲雨下陽臺。爛醉歸來日已斜。遠林烟暝欲棲鴉。心知有約黃昏後。携得瑤琴待月華。</text>
<title>九月四日朝起</title>,<text>海色晨開宿霧收。射窓晴旭萬山秋。詩情忽被孤鴻引。衝破層雲到玉樓。</text>
<title>有所思</title>,<text>怊悵佳期不奈何。彩雲深鎻暮山多。朱絃未斷膓先斷。遙向秋空望白河。</text>
<title>邊雁</title>,<text>啣蘆避雪共聯翩。夜到金河萬里天。想得一聲西塞月。來時應過玉窓前。</text>
<title>九月九日。奉寄沈學士。光世</title>,<text>沈約高名謝眺才。薄遊江海出蓬萊。君王愛爇金蓮燭。爲待上如視草來。</text>
<title>蹔憩文殊寺</title>,<text>滿山紅葉錦斒斕。落日秋光畫裡顔。蹔借蒲團成穏睡。不知身在白雲間。</text>
<title>再逢</title>,<text>重逢脉脉兩無言。强進深盃暗斷魂。明月淸風獨歸路。靑山更隔幾家村。</text>
<title>大殿元日迎祥詩</title>,<text>金闕春旗簇仗齊。獸爐香動瑞烟迷。聖君大德同天覆。不用樓前舞白題。</text>
<title>用龍灣舊韻。奉呈月沙相公。</title>,<text>紅蓮幕下是何人。醉擁笙歌吐錦茵。撫跡十年搔白首。至今猶作夢中春。</text>
<title>二月二十日。以開氷之漢上。</title>,<text>江上晴峯雪色高。碧天斜日接雲濤。海門萬里三山在。欲挂風帆製六鼇。</text>
<title>遣興示通津倅</title>,<text>玉匣龍泉吼不平。壯心中夜惜談兵。孫吳讀破知何用。秪賭人間博學名。</text>
<title>大殿春帖子</title>,<text>金宮寶字篆宜春。暖氣潛催物候新。天地無私均雨露。君王育物亦同仁。</text>
<title>靑莎牧笛</title>,<text>暖草如烟黃犢肥。綠簑靑篛牧兒隨。倒騎日夕橫長笛。帶雨歸來一捻吹。</text>
<title>次石洲韻</title>,<text>蹔時披霧覩靑天。却把離盃意惘然。芳草不知生別苦。滿山烟雨碧芊芊。</text>
<title>贈楓岳上人</title>,<text>楓岳雄盤東海東。鑱天一萬二天峯。餘生已老空回首。留與山僧說舊蹤。</text>
<title>立春帖子及迎祥詩居首。蒙賜黑角弓二張。</title>,<text>平生讀破五車書。八首詩紆兩角弧。只限老臣筋力少。挽強那得射封狐。</text>
<title>夜吟 二首</title>,<text>有客何爲者。風塵已白頭。劍心猶未折。才命不相謀。自古傷流落。于今任汎浮。久知無適用。只合謝鯤丘。有客何爲者。身爲薄宦羈。雄心劍不老。華髮鏡全知。磊落悲千古。棲遑笑一時。春風無限意。寂寞賦新詩。</text>
<title>追次李子敏韻 二首</title>,<text>載筆昔年事。當筵今日遊。乾坤猶逆旅。琴酒更仙樓。亂舞神逾王。狂歌興不收。往來眞一夢。身外莫須愁。美酒元相引。名園耐薄遊。盃盤燈下席。風幔雨中樓。興逸何曾盡。詩狂不復收。夜闌方酩酊。無地着窮愁。</text>
<title>遣懷</title>,<text>宇宙三間屋。衣冠七尺身。衰顔羞照鏡。雄劍欲生塵。富貴非吾事。文章有幾人。淸風北窓下。高臥足頤神。</text>
<title>追次五峯秋字韻 二首</title>,<text>磊落雙龍匣。蹉跎兩鬢秋。浮名難撥棄。薄産未歸休。日下徇微祿。天邊懷壯遊。十年猶一夢。關月幾回頭。步兵偏愛酒。宋玉獨悲秋。俠氣何曾餒。微官訖可休。傷心千里夢。撫跡十年遊。多少殘生事。塵中已白頭。</text>
<title>金陵道中</title>,<text>曉發金陵縣。風涼水國秋。烟沈失遠樹。潮落吐長洲。老馬還迷路。羈人易作愁。玆行亦王事。驅䇿不能休。</text>
<title>八月十七日晨坐。用老杜秦州雜詩韻。十五首</title>,<text>久被塵埃累。蹔來江海遊。已將詩遣興。更把酒消愁。霜入雙蓬鬢。風凋萬木秋。微官是吾分。不敢望封留。風起亂雲動。日斜高鳥歸。長吟正愁絶。一念更依微。鄕里不知遠。音書還覺稀。仍嫌回望處。千疊暮山圍。小智那千慮。愁膓自九廻。田園從此去。風月至今來。竹杖身堪倚。茅齋手可開。况當秋欲半。菊散雁流哀。澤國兼鄕國。長亭復短亭。猶連大江碧。未了亂山靑。自笑雙蓬鬢。誰憐一客星。悠悠江畔夢。不離舊林坰。細川橫野遠。亂峀入檐低。雲翮聯翩雁。霜臍郭索泥。夢回三極北。身滯大江西。自幸遇明主。耳邊無皷鼙。樹老藏山郭。潮寒蹴水宮。斷雲飛逈野。孤鳥沒長空。檐短宜迎月。窓虛任受風。淹留亦多日。忘却路西東。雄心忽不愜。且復撫龍泉。把酒惟須飮。吟詩莫許傳。神仙應有分。風月自無邊。樂處酬陶冶。狂歌亦浩然。老矣無能役。愁來不自强。猶嫌雙鬢短。但取寸心長。語寶非珠玉。論材愧驌驦。秋天正搖落。白露結葭蒼。古縣依山麓。居氓近百家。野田侵海岸。村逕入溪沙。掾吏多乘木。王官少及瓜。三來桑下宿。吾又見秋花。落日寒江上。秋風亂樹間。拓窓臨曠野。倚杖看前山。杳杳羣鴻去。茫茫獨鳥還。他鄕饒物色。蕭颯鬢催斑。野草蟲吟暮。江天雁叫羣。亂峯低落日。遠樹帶層雲。去國非千里。歸心已十分。獨歌還獨笑。荒僻斷知聞。荒涼黌舎在。茂草映秋光。可歎三間屋。誰闚樹仞牆。猶難看倚席。何敢望升堂。不是靑衿散。臨風感慨長。來賓雁識序。如客燕知歸。漠漠江雲色。荒荒野日輝。愁吟還咄咜。癡坐未飜飛。旅恨已如此。况論丁令威。海內知音少。人間行路難。但令心事在。未見淚痕乾。土木形骸老。蛟龍匣劍寒。尙堪揮健筆。賈勇上騷壇。拂拭遭昭代。聲名荷所知。休言老縫掖。自是好男兒。幾處聞吳詠。誰家醉習池。傷心月下鵲。三繞未安枝。</text>
<title>與淅人張龍同舟</title>,<text>爾是天朝卒。余爲海國人。同舟眞邂逅。把酒蹔逡巡。白日亭亭近。靑山望望新。皇風無內外。上見卽相親。</text>
<title>客懷</title>,<text>久客悲幽獨。淸秋恨別離。荒山一片雨。遠浦夕陽時。地僻人來少。天長雁去遲。九膓無一寸。何用謾尋思。</text>
<title>夜讀</title>,<text>旅舍鷄三唱。寒江雁數聲。讀書聊自遣。不寐若爲情。星落催天曙。風生報雨晴。愁吟轉悽切。獨對小燈明。</text>
<title>春帖子</title>,<text>瑤星移直北。銅箭漏司南。一氣生成得。三元化育參。日舒麟閣暖。氷釋鳳池涵。更見書寬大。湛恩遠邇覃。</text>
<title>駕鶴樓次五峯韻</title>,<text>地老樓非舊。仙歸鶴不留。分符幸循吏。爲政亦風流。俯仰人間世。登臨水上頭。可能分物色。吾亦共淸遊。</text>
<title>九日。與諸君登後峯。</title>,<text>暮景千峯色。佳辰九月秋。揷茱追故事。落帽破閒愁。天凈高雲捲。山寒宿雨收。百年無限興。一醉是淸遊。</text>
<title>大殿春帖子</title>,<text>玉漏傳籌緩。靑旗簇仗齊。射城祥旭近。去殿彩雲低。扇影隨龍轉。爐烟繞獸迷。桃符從故事。取次換天題。</text>
<title>大殿迎祥詩</title>,<text>寶曆行三正。湛恩被萬殊。陽春天北極。化日海東隅。本自酧無象。何曾戒不虞。較除琛賮譯。王母獻瑤圖。</text>
<title>中殿春帖子</title>,<text>獻歲春爲首。從陽月是陰。六宮欽懿則。一國仰徽音。風展披香細。烟開太掖深。塗莘本慈儉。除却晉臣箴。</text>
<title>大行王妃挽 二首○代述</title>,<text>玉律消金殿。椒塗慘繐帷。賓天鸞馭遠。奔月翟褕移。下國失慈覆。中闈喪母儀。寂寥餘慶日。無復詠螽斯。贊壼踰三紀。推仁體六宮。已流樛木化。終恨桂華空。羽衛歸天上。容衣出殿中。年年長信草。應綠舊春風。</text>
<title>尋李正郞幽居</title>,<text>亂草穿幽逕。荒村訪故人。秋光蛩語露。山色馬蹄塵。直道餘三黜。農談博四隣。可庭還得月。共此醉中眞。</text>
<title>偶題</title>,<text>白髮搔還短。雄心老更長。風塵身汨沒。江海夢蒼茫。簾薄侵霜氣。床空透月光。感時頻撫劍。一夜九廻膓。</text>
<title>健元陵</title>,<text>福地分金盞。神僧啓錦囊。百年王氣盛。萬葉覇圖昌。澤被鯷岑遠。謀從燕翼長。不能陪八駿。生晩亦堪傷。</text>
<title>昇天府晩渡</title>,<text>海口寒潮歛。雄風鷁退飛。一帆衝逆浪。萬里倚斜暉。別隖依依失。孤鴻去去微。異時宗愨筆。但道願無違。</text>
<title>客懷奉示沈太守</title>,<text>江畔春將暮。風光欲斷魂。花明愁蜀魄。草綠恨王孫。遠海孤雲落。長天一雁飜。此時徒極目。斜日半峯痕。</text>
<title>春雪</title>,<text>三月江頭雪。狂風誤物華。靑殘㶚橋柳。紅損武陵花。凍雀愁烟暝。飢鴉畏日斜。餘寒春不管。疑是度龍沙。</text>
<title>上文殊寺</title>,<text>蕭寺倚懸石。白雲生石中。靑天望不極。碧水去何窮。日下長洲畔。風鳴苦竹叢。登樓一盃酒。豪氣與誰雄。</text>
<title>挽人</title>,<text>草草生如寄。蘧蘧夢已驚。虛舟應不繫。流水本無情。丹桂天垂澤。靑雲鬼割榮。佳城沈白日。凄斷薤歌聲。</text>
<title>奉謝芝峯詞伯見枉闕展對</title>,<text>偶被隣人酒。空廻長者車。席門寧有客。苔逕久無鉏。雲日天光凈。霜風木葉疎。定知高興盡。對榻更何如。</text>
<title>南復始見過求詩</title>,<text>委巷誰相問。柴扉盡日關。幽花一樹老。啼鳥數聲閒。隱几看黃卷。開窓對碧山。此時驚倒屣。爲有慰容顔。</text>
<title>奉次芝峯辱贈韻 二首</title>,<text>世已輕寒士。天應棄不才。壯心軒宇宙。屯命恨雲雷。老去猶看劍。愁來且覆盃。龍門從此隔。何地好懷開。自恨窮途哭。誰憐壯士肝。老知詩律細。貧覺劍光寒。日月催蓬鬢。風烟入馬鞍。迢迢關北路。客興久應䦨。</text>
<title>再疊</title>,<text>當代論詞伯。公爲第一才。盛名懸日月。餘力鼓風雷。憂國頻投筯。逢人數擧盃。應憐老賓客。眉宇不能開。自分爲牛後。何曾惡鼠肝。謀身元抹摋。到骨是淸寒。紫塞遙鳴劍。靑山幾卸鞍。論文一尊酒。莫惜夜將䦨。</text>
<title>遣懷</title>,<text>蹉跎不得意。流落更傷神。宇宙已黃髮。風塵還白身。書窮天可問。氣憤劍相親。日索長安米。堪憐曼倩貧。</text>
<title>次贈羅子升 二首</title>,<text>萬事三盃酒。殘生一草廬。林歌朝出牧。江火夜歸漁。雨檻欹靑竹。風窓展素書。蓬蒿蔣詡逕。取次欲敎鉏。高人淸拔俗。特地蚤幽居。萬慮詩消遣。窮愁酒破除。靑山來越絶。流水落秦餘。緗帙床塵凈。時聞拂蠧魚。</text>
<title>贈五臺山上院寺僧</title>,<text>聞道上方刹。中臺第一峯。燈傳三世火。鶴老萬年松。瀉玉穿林澗。掀天出壑鐘。緣何得遊覧。仙榻坐高舂。</text>
<title>獨吟</title>,<text>生年五十九。鬢髮白於霜。敢倚文章老。空餘意氣長。低頭唯伈伈。擧目但蒼蒼。那得凌風翰。高飛出八荒。</text>
<title>錦溪君大夫人挽 二首</title>,<text>卿卿位望最爲優。三子登龍季爵侯。天借壽星明㜈女。世推閨範煥雎鳩。德人福祿應難竝。命婦哀榮亦寡儔。欲奠生芻慙吊鶴。湖雲南盡路悠悠。大夢寰中近八旬。淑身曾是範家人。會知焜燿班姑傳。忍見荒蕪孟母隣。丹旐緖風翻朔雪。靑鳥遠日卜殘春。爲緣鼎貴三郞在。又餙幽泉寵渥新。</text>
<title>奉呈芝峯 二首</title>,<text>元禮曾開文擧樽。瘴雲梅雨對靑軒。芙蓉爛熳謝公句。楊柳依微蘇小門。竹使分憂淹日月。萍蹤作客信乾坤。去年陳跡今年夢。蹔覯京華不敢言。洪陽刺吏蹔偸閒。大隱菴瞻萬壽山。暇日政看梅北發。行春須趁雁南還。非關秀句江山助。摠爲歸轅父老觀。四達晴軒饒勝賞。肯憐浮客又龍灣。</text>
<title>再疊前韻奉呈芝峯</title>,<text>去年樽酒博淸閒。觀政堂中對月山。萬里碧天雲去盡。半規紅日鳥飛還。却收浪跡聊相託。爲愛高風不可觀。轂下此時重得御。更堪金水想澂灣。</text>
<title>次熊天使漢江韻</title>,<text>猥上仙舟晩不廻。更看瓊句敵珠玫。岳陽雲夢浩然語。芳草晴川崔顥才。海外碧山鼇戴立。日邊丹詔鳳銜來。星槎欲問蓬丘去。爲有江湖萬里開。</text>
<title>奉呈芝峯</title>,<text>賞音千古一鍾期。敢恨吾生已後時。養拙只緣全性命。貪名豈坐愛文辭。丹心許國寶刀在。白髮欺人明鏡知。賴有淸風北窓下。醉來長嘯更題詩。</text>
<title>挽鄭秀才 大騰</title>,<text>一疾曾紆父母憂。如何弱冠便長休。仲容未展靑雲器。長吉先歸白玉樓。騄駬作駒還仆地。蕙蘭纔茁忽凋秋。若敎山斗銘韓滂。短折何傷姓字留。</text>
<title>奉答芝峯 二首</title>,<text>皇天淫溢掩秋輝。積雨連山雲不歸。亂草漸深幽徑暗。遠沙全沒小溪肥。誰能載酒减茅宇。我獨哦詩鎖竹扉。政似少陵苔及榻。鏡中衰謝減容輝。席門誰復與追尋。珍重高軒乃肯臨。裹飯還疑十日雨。斷金眞見二人心。山風透幌鏖殘暑。野蔓懸籬簇晩陰。怊悵書齋獨吟處。興來何必入林深。附次 芝峯立馬山南近落暉。倚松愁待主人歸。村邊古柳先秋冷。籬外淸溪不雨肥。荒蘚印蹤封石徑。晩雲留影鎖荊扉。今朝喜得新篇貺。篋裏珠璣夜有輝。泉石寒盟久未尋。一秋幽興阻登臨。還逢謝子遊山日。謾負嵇生命駕心。城闕暝烟浮爽氣。洞門殘雨送層陰。閒愁擬就蘇端話。却怕泥塗沒馬深。</text>
<title>醉題李公悠然亭</title>,<text>爲愛幽居枕小山。欲題凡鳥更盤桓。入簷古色松陰薄。拂地淸標竹影寒。大隱却從城市得。芳隣須向頖宮看。引人不是盈尊酒。坐到斜陽興未䦨。</text>
<title>宣陵有感。書奉孫正字。遴</title>,<text>六年重謁漢園陵。滿目雲霞感慨增。暝色壓山寒雨逗。秋聲撼樹晩風興。桑田自是曾看海。灰刦何須更問僧。賦得路人猶拜句。那堪此日淚霑膺。</text>
<title>奉贈奏請書狀官赴京 四首</title>,<text>靑丘主器屬元良。擧國歸心碧鏤祥。天地長男爲世子。宗祊大計出君王。合紆寵命絲綸降。賴得賢臣玉帛將。看取勾當一大事。歸擕春色共恩光。使者三賢盡達官。一時銜命豈才難。春曹宗伯文章重。地部亞卿德宇寬。况得玉標參下价。久歆風釆聳朝端。共當國事周旋奉。努力邦人拭目看。鴨江如帶限遼城。坐此彈丸惜此生。假使男兒成事業。不過文字博聲名。近來浮世天難問。老去雄心劍獨鳴。却羨君行朝上國。漢家秦地眼中明。十年重到鴨江濱。隔水遼山入眼新。恨不與遊中國士。但能生作小邦人。掘泉及地功何用。坐井觀天見未眞。此日送君朝玉帝。白頭空自淚沾巾。</text>
<title>漢江藏氷。舍弟萬里爲監其役。余乘間往遊。因以淹留。至除夕設小酌。武夫二人。乃以部將得與其役。故與之同醉。醉後乞詩。賦以贈之。</title>,<text>落地弟兄皆四海。生同一世况同庚。只將老氣酬談笑。不用浮名較重輕。君爲鑿氷供國事。余從賞雪答詩情。今宵莫惜留連醉。便覺明朝白數莖。</text>
<title>奉贈金承旨 藎國 赴洪州牧</title>,<text>王命分符養母慈。一麾江海尙恩私。股肱蹔作湖西牧。喉舌初辭斗北司。愛日心長萱草在。傾陽誠切露葵知。此行剰得君親報。拄笏看山賦幾詩。</text>
<title>奉次芝峯先生見視韻 二首</title>,<text>繡虎應輕鄴下曹。廿年華省幾廻遭。登金歷玉寧辭峻。抹月批風不戒饕。筆鼓風雷驅造化。胸藏兵甲妙鈐韜。致身禁密承殊渥。蚤識才全德又高。淸切司存接貴遊。報恩唯恐古人羞。雙龍吼匣曾干斗。一鶚冲霄政得秋。詩出盛唐才大雅。名浮東晉輩淸流。莫言官序潘生拙。九入銀臺尙黑頭。附原韻 芝峯江海頻年作遠遊。重來今日感兼羞。烟花紫禁尋常夢。雨露銀臺十六秋。三省吏人新面目。九霄簪笏舊風流。欲將筋刀酬恩寵。未覺摧頹已白頭。</text>
<title>奉贈權雲卿令公赴襄陽 二首</title>,<text>降仙亭外是扶桑。坐見金烏湧大荒。鸞鳳下雲丹穴近。鯨鯢噴雪碧天長。十洲縹緲神仙窟。三島蒼茫草木香。道骨占知餘舊習。不然那得臥黃堂。關東形勝冠吾東。咫尺桑溟浴日紅。黃鶴去歸明月在。白鷗飛盡碧天空。鯨噴剩見三山雪。鵬擊遙聞萬里風。此地分符償宿債。尋眞頻輟簿書叢。</text>
<title>送李子敏赴潭陽 九首</title>,<text>孝理方敦聖化新。憐君歷試爲慈親。人生亦足專城養。王事何嫌去國頻。更見一麾隨五馬。須知寸草報三春。分憂况重惟良吏。莫使龔黃擅漢循。四年三佩左銅魚。筋力政當强仕初。綵服何須捧毛檄。錦衣還喜導潘輿。孝誠不出寧親外。忠義休論報國餘。除此一毫無藉在。從今兩美問何如。詩到容齋獨老成。有孫如子得家聲。少年材調文章伯。中歲頭銜刺史榮。留犢湖壖不爲戀。懸魚海徼肯求名。此行又是膺推薦。飮水尤看徹底淸。怪底才華邁等倫。如何獻納阻麒麟。可能政事方求志。不爲文章自致身。刻鳳已傳家業久。畫熊還沐聖恩新。南中幾處叢梅發。須折春枝寄故人。四十專城古亦榮。貂蟬况復貴簪纓。北堂萱草春風老。南紀梅花夜月明。撲地謳謠聞惠化。掞天詞藻動詩聲。欲知異日留遺愛。井里生兒李作名。忘年契分托平生。文擧多慙識正平。莫笑屠龍非亢技。也知捫蝨是高情。一官白首滄洲遠。雙劍雄心紫氣橫。耐可塵中拂衣去。狎鷗隨處更尋盟。薄宦浮名絆此身。胡爲蹭蹬在風塵。蘇秦不是能然桂。汲黯寧非坐積薪。日月跳丸催白髮。雪霜吹劍拂靑春。送君又作離羣恨。孤負韶華欲損神。二十年前一見君。相如詞賦早凌雲。雄才卓犖知靑出。朽質蹉跎見白紛。最喜搏鵬方奮翼。堪憐老驥未空羣。識奇無復平生字。欲贈何言此日分。當君作宰坐洪陽。容我秋螢廨宇光。紅粉行中明燭久。管絃聲裏引盃長。樓臺白雪三冬盡。江海靑春一別忙。往事只今空夢想。南遊倘得更翶翔。</text>
<title>奉次芝峯辱贈韻</title>,<text>被肘尊前興未䦨。爲憐光景却忘還。靑春作伴聊開眼。白髮欺人豈駐顔。勳業行藏談笑外。是非憂樂有無間。莫敎逸少書陳跡。瓊樹長瞻紫氣關。附原韻 芝峯三分春色二分䦨。惆悵佳辰夢裡還。烟染柳條纔着眼。日烘桃萼欲生顔。功名任拙風塵下。詩酒論交宇宙間。拌醉一塲難盡興。杖藜重肯款紫關。</text>
<title>靑塚 代人月課</title>,<text>黃金解悞畫中形。千古荒墳一片靑。白草山前餘恨結。黃沙磧裡托魂馨。風來省識虞姬舞。月照空歸帝女靈。堪笑漢家無上䇿。蛾眉憔悴葬龍庭。</text>
<title>㸑下桐</title>,<text>鳳巢天骨嶧陽桐。樵斧爲薪恨指窮。猶幸賞音求㸑下。絶勝斷木在溝中。人將命會如相待。物遇時來亦自通。焦尾不妨絃玉軫。伯喈心匠敓神工。</text>
<title>奉呈完山相公 三首</title>,<text>宿德崇班世所榮。靑雲自致豈虛名。已看鍾鼎銘勳業。更識朝廷重老成。夙夜奉公雙鬢白。涓埃報主寸心明。養安自是長生道。謝事何須遠俗情。曾是先朝老大臣。功名圖畫在麒麟。帶犀不覺黃金重。齒杖還看白髮新。只把丹心輸聖主。肯回靑眼向時人。閒中自有園林趣。柳暗花明剰借春。西海過從一夢圓。春光二十八回年。池臺命酒憐風月。樓閣題詩聽管絃。寂寞壯心那有此。悲涼往事尙依然。白頭又作膺門客。爲近城南尺五天。</text>
<title>扣寂有作。奉似芝峯。</title>,<text>久壓銀臺五從臣。如公雅望更無倫。文章才大衣冠舊。喉舌官高雨露新。辨色蚤朝常待漏。分行獨坐絶均茵。定知前席回天意。獻納論思國有人。</text>
<title>再呈芝峯</title>,<text>從前貢禹喜王陽。魚兎筌蹄久已忘。失路莫嫌彈鋏久。得懽須信引盃長。陸沈浮世東方避。痛哭窮途阮籍狂。垂老不禁江海思。何人刺齒與持粱。</text>
<title>奉次芝峯辱和韻</title>,<text>吾行却曲嘆迷陽。從此應須學病忘。大地肯嫌容足窄。高天頓覺擧頭長。久拌醉客醒還醉。遮莫狂夫老更狂。倂日一簞猶望腹。苦心元不羨膏梁。附次韻 芝峯倦遊當日古洪陽。往事如今入坐忘。萬里鶴心玄圃遠。九霄鵬翼碧雲長。形容宇宙忙中老。氣槩江湖醉後狂。銀署廣文俱落拓。世間榮辱一黃粱。</text>
<title>再用韻贈尹 頊○二首</title>,<text>流落功名已後人。不禁雙鬢摠如銀。壯心勃律蛟龍劍。晩興沈冥麴米春。久識世途長抹摋。敢論詩句較淸新。却慙商嶺茹芝世。坐隱猶憑虎豹茵。醢鷄多少眼中人。誰鍊丹砂化水銀。可使高名懸白日。難廻暮景作靑春。江山有待渾依舊。花柳無情幾歲新。賴遇孔融頻命醁。爲欣披霧敢均茵。</text>
<title>送千秋書狀金公 終男</title>,<text>西奏長安白日邊。前星遙拱紫微天。四方專對詩三百。八月乘槎路幾千。柏府霜威分獬豸。水曹瓊句動山川。不知駿骨今何在。爲問金臺一悵然。</text>
<title>奉謝芝峯令公雨中見過 二首</title>,<text>今雨來仍舊雨餘。枉廻淸眄問幽居。閣塵爲掃高人榻。門席驚聽長者車。吐氣久拌看古劍。論文敢道誦奇書。不煩仙術能留客。解事天公若相予。昔有道士欲留左元放。一日三作雨。是日大雨。故及之。退食銀臺視草餘。却憐潘岳賦閒居。漫紆鞭轡過三逕。豈有文章讀五車。半日淸談饒隱几。百年深契負澆書。此生只合高山仰。不但詩篇數起予。</text>
<title>社稷陪祭。芝峯有詩。謹次其韻。</title>,<text>壇塲肅肅逼三淸。四遠星辰着地明。玉瓚黃流沈夜氣。紫簫金奏雜松聲。百官劍佩雲成陣。五衛旌旜火作城。對月兩章歌聖德。天花却向筆頭生。</text>
<title>社稷祭後。賜飮福宴。次芝峯韻。</title>,<text>曙鍾淸徹吼蒲牢。肸蠁靈壇薦血毛。耀日祥烏飛彩仗。乘風威鳳集雲璈。九重天壓爐香近。萬壽山連御座高。置酒法宮眞盛禮。從臣多少酌仙醪。</text>
<title>飯筒投水 代人</title>,<text>千載懷沙惜屈忠。年年楚俗感天中。鳧舟競渡臨湘水。角飯爭投置竹筒。何處蘭蘅生舊草。至今絲葉尙遺風。九歌欲向江楓唱。聲斷哀猿恨不窮。</text>
<title>奉贈冬至賀使兪公 大禎○二首</title>,<text>執玉遙乘使者車。此行應到玉皇家。已知季札觀周樂。還見張騫泛漢槎。漏滴金壺蚪吐箭。灰飛玉管鳳吹葭。政當地底陽生日。萬國衣冠共拜嘉。靑丘冠盖屬相望。更捧芝亟謁紫皇。萬里王程初歷聘。一年冬至又生陽。漢時關塞風雲色。禹貢山川日月光。莫遣歸期落雁後。故園梅柳競靑芳。</text>
<title>贈趙棐仲赴嶺南佐幕 六首</title>,<text>六載行吟錦水頭。臥雲商邑又三秋。初聞長樂還如夢。重入脩門亦蹔遊。參佐莫言今白髮。從軍猶記舊靑油。嶺南自是君鄕土。此去何嫌未作州。倂按鷄林六十州。常陰婉畫屈名流。南中橘柚迎蟬露。北上音書見雁秋。不是棄繻函谷出。何如衣錦會稽遊。知君更得江山助。千里風煙筆力收。洛下重逢是舊知。白頭相對說襟期。休將往事成追憶。却恨今朝又別離。拂劍未除垂老氣。把盃還賦贈行詩。試登鳥嶺頻回首。漢水終南入夢思。生同一世又同庚。四海休論弟與兄。山岳可移酬意氣。芝蘭如襲托交情。虞飜骨相屯何恨。庾信文章老更成。曾是共歌河上曲。此時還作不平鳴。爲註蟲魚遂晩收。著書誰識坐窮愁。陶潛愛酒還無酒。宋玉悲秋又値秋。吟共寒蛩分靜夜。夢隨歸雁過滄洲。可憐五斗能驅我。不得將身伴海鷗。共是摧頹秃老翁。行年况在執徐中。半生憂樂論輕重。未死升沈較異同。幕府參卿猶負屈。京華旅食獨書空。須知氣味終相似。莫歎泥塗命未通。</text>
<title>送謝恩書狀趙正郞 持世 赴燕都</title>,<text>專對如君亦異才。乘槎直欲犯河魁。卽看趙氏連城璧。更上燕王市駿臺。秦地星文臨析水。漢家雲氣接蓬萊。昔人物色分留處。健筆須將一掃來。</text>
<title>送冬至使兪公 大禎代月沙相公作</title>,<text>西奏長安指斗杓。嚴程敢惜馬蹄遙。望雲紫極千官列。執壤彤庭萬國朝。玉律陽生堯曆象。金爐香惹舜簫韶。看君去作勻天夢。此日離魂莫黯銷。</text>
<title>漫興奉視朴都事 輅</title>,<text>流落塵中鬢似銀。休廻白眼向時人。半生文字五千卷。未死形骸七尺身。有分功名唯我老。無私天地豈吾貧。閒情更入沙鷗夢。萬里烟波不可馴。</text>
<title>戲吟</title>,<text>厖眉誰念一潛郞。猶得虛名厠鷺行。郢客徒勞歌白雪。子雲休道賦長楊。衝星紫氣誰能識。照鏡霜毛獨自傷。歲暮窮陰方殺節。空山何處訪梅香。</text>
<title>大殿春帖子</title>,<text>天廻淑氣轉靑陽。瑞日新暉較漸長。百子殿開歌魏盛。五辛盤進頌唐昌。發生萬物皆含德。受紀羣臣政毓祥。共賀聖明調玉燭。招星已見指東方。</text>
<title>大殿元日帖子</title>,<text>斗擕龍角耀亨衢。五色祥雲纈海隅。共喜君王參造化。欲廻天地入唐虞。光開玉燭陽和遍。氣轉洪勻品彚蘇。看取魏庭尊白獸。直言多少矢三謨。</text>
<title>留別廣州牧使羅 級</title>,<text>河陽桃李武城絃。保合瘡痍惠化先。皁盖朱旛餘事業。金章紫綬映華年。煙深南陌花如海。春盡西江水接天。聞道廣陵賢刺史。隱之曾是酌貪泉。</text>
<title>海山亭</title>,<text>無限奇觀兩眼供。坐來詩興十分濃。東臨鯨海三千里。西把金剛一萬重。立石龜巖明白日。挂鐘丹穴隔靑峯。休衙堪作雲山主。何羨人間萬戶封。</text>
<title>曹公友仁以桑木敬差官。將歷遍關東。送牋求詩。爲賦此律。</title>,<text>踏盡關東廿六州。此行非是博閒遊。爲從王事辭三極。要伴仙翁到十洲。壓海彩雲空映日。長春碧樹不知秋。風光收拾嚴程暇。想得歸來筆力遒。</text>
<title>石峯之子韓 敏政 見訪。醉贈一律。</title>,<text>石峯精妙逼淸眞。豈料寧馨子敬親。黃壤不堪思郢質。白頭何幸見元賓。箕裘繼業家聲舊。金石流名筆法新。何敢撫孤徒雪涕。城南斜日又餘春。</text>
<title>送李提督 百首</title>,<text>赳赳關西第一雄。六韜三略在胸中。承家事業名臣傳。盖世英豪國士風。秣馬賀蘭秋草盡。斬鯨暘谷雪波空。功成獻凱麒麟殿。天子應須更賜弓。漢家飛將出崆峒。氣激金風颯爽中。匣裏龍鳴三尺劍。腰間蛇動六勻弓。追思人倚甘棠召。不代名高大樹馮。看取燕然一片石。海邦千古誦明公。將星光動碧霄中。席上淸尊倒白虹。寒草秋枯關月苦。霜雲夜卷海天空。魚遊沸鼎寧饒火。鳥覆危巢不及風。百戰爭如一戰勝。掃淸氛穢是奇功。談笑腥塵一掃空。海中蛟鰐識威風。指揮能事天應惜。合散奇謀鬼不功。夜報捷書靈夏外。春收烽火浿江東。尙餘蟣蝨逃湯鼎。願借丹衡扇祝融。帝欲全安鰈域東。親提齊斧授元戎。人間玉帳黃雲卷。天上金星赤角空。宋主今知羊侃虎。周王曾卜太公態。秪應折箠鞭驕虜。肯數勞師廣利功。麟閣爭推第一功。心如鐵石氣如虹。行兵不覺從天下。視虜猶嫌在目中。倚劍浩歌風日轉。登樓淸嘯陣雲空。封侯自是公家事。更與山河誓始終。推轂明廷一鑿凶。天敎九伐壯軍容。長䲔不蹙迎船首。高鳥休飛避劍鋒。細柳亞夫元將種。紅蓮王儉盛賓從。分茅裂土勳名重。萬里寧饒定遠封。尊俎還應坐折衝。旂幢冠盖最雍容。威加玉塞三千里。身作金城一萬重。獨立奇功探虎穴。試將京觀築鯨封。遙知飮至明光席。天子親勞琥珀鍾。登壇國士舊無雙。憑仗明靈靜小邦。大旆遙臨靑海月。前茅先壓碧油幢。樹勳自立銅標柱。秉籥還朝玉女窓。不獨將門仍出將。更兼文事極摐摐。才兼文武是男兒。周岳降精龍虎姿。八陣風雲天地動。六鈐星斗鬼神奇。轅門不見黃塵起。幕府何勞白羽麾。盛業未應銘石字。海東人口盡豐碑。身騎赤兎出和綏。漢甲何曾一鏃遺。執銳被堅寧自負。摧枯拉朽卽優爲。山從擊劍雄風起。天遣揮戈落日遲。旋見營平還振旅。薊門晴雨卷歸旗。矛頭淅米劍頭炊。足踏態羆手搏螭。雅望已歸眞將帥。英聲先屬好男兒。虎頭食肉封侯日。狼鬛收芒決勝時。鶻入鴉羣方一快。若爲槃礴畫圖之。蚤歲持粱刺齒肥。詎能雌伏卽雄飛。龍顔天錫新雲旆。虎父家傳舊鐵衣。斷布懸城人賈勇。後車餘肉士何饑。昔聞三箭天山定。今見將軍一戰歸。有征無戰是天威。况倚元戎手指揮。興滅恩紆千里餽。䧟堅身解萬重圍。靑丘弱植還能畏。碧海鯨波不復飛。摠爲將良天子聖。但歌無以我公歸。萬甲叢中識靺韋。三周不注爲神威。試看鳥卵垂山岳。先取龍刀截海豨。帷幕未愁巢燕雀。室家應喜見蛜蝛。濟艱急困公餘事。况仗奇謀受握機。微公那復免吾魚。波及無非聖澤餘。入室豺狼敺已了。在山虎豹勢何如。海涯草木知名姓。水底魚龍畏簡書。臨別贈言非縞帶。只應觀志古相於。授鉞專征戮海魚。拂天旌旆照狼居。堂堂正正兵無敵。實實虛虛意自如。不獨搴旗兼斬將。纔能膺狄已懲舒。景鐘會勒功名盛。傳信須憑汗竹書。霜蹄滅沒騁天衢。不顧玄黃轅下駒。汗血可能知逸足。籋雲方始見良圖。洗空萬古皆凡馬。騎出三邊獨丈夫。材氣相須人物竝。少於莬勝老於莬。高牙大纛色敷腴。方信人間有壯夫。丈八蛇矛光照日。一雙龍劍氣呑胡。斬樓蘭首心猶在。飮月支頭膽亦麤。若築武軍傳盛蹟。衛靑猶未滅匈奴。天生豪儁應時須。鳳骨龍章相法俱。江海倒流輸壯思。風雲欻吸助雄圖。挾門烈士三千劍。塞路奇兵丈二殳。守在四夷今有道。却勞戎馬此東隅。怒氣爭看抉石猊。將風元自出山西。鐵車萬足皆龍種。甲卒千羣盡水犀。箕壤但看敺虺蜴。靈州誰信戮鯨鯢。讓夷急病前賢義。未泰當時爵執圭。東封暘谷一丸泥。若箇威名桃李蹊。掃穴犂庭淸海窟。封山刋石盡坤倪。皷鼙聲裏神猶王。䃱磹光中用不迷。却憤蛟螭深作橫。願回雄戰血雕題。强弩千勻一發鼷。九攻何用試雲梯。虹旗卷雪長天暗。雷鼓傾山落日低。食肉寢皮方吐氣。磨牙吮血竟燃臍。沈碑却笑襄陽水。貴在無名肯自題。如雲萬騎擁靑騧。搏撠還分兩角蝸。北闕遄歸方返旆。東人爭欲頌磨崖。遙瞻玉帳應難及。願酌金罍不永懷。壯士至今猶有恨。游魂尙貸井中鼃。歕山欱野勢風雷。螭虎騈闐卷地來。不有伐謀能節制。何曾却敵劇鞭笞。周王金僕流星過。鄭伯蝥弧宿霧開。獨坐中權談笑了。始知天下有奇才。豪持畫戟壓河魁。盖海旂幢出塞來。北落明星玄象動。東征猛將赤雲廻。歸途白馬驕春草。來日玄旌映雲梅。王事定應懷靡及。拜塵西望更悠哉。森嚴矛戟護靈臺。天與多多益辦才。虎父定應生虎子。龍刀先已截龍堆。白津陣解星芒盡。靑海城空磧霧開。欲識中朝人第一。他年須看漢圖來。權奇天骨是龍媒。騰踏寧論伏櫪駘。圭璧合成瑚璉器。楩杉直作棟樑材。腰橫白羽飛星動。臂挂烏弓滿月開。剰得漢庭分閫重。風雲隨處盡交回。氣色稜稜映古春。雄豪眞箇壓千人。搏桑海底龍吟月。華岳峯尖隼出塵。却縠詩書敦宿好。雲長壯勇邁超倫。一家父子名天下。太尉梁公小大均。矯矯王庭有虎臣。東征西討暢威神。尙書勳業超千古。翼德英雄敵萬人。放馬蘭山春不草。洗兵桑海水無塵。丹靑鍾鼎眞堪詑。莫遣蠻兒返隻輪。上公眉宇是天人。傲兀風神逈拔塵。特地丁年依日月。連雲甲第控星辰。功存社稷雄名盛。氣挾山河古骨眞。父子竝垂侯伯組。直須雙美畫麒麟。揣摩雄略動如神。肯讓孫吳作後塵。政似顧榮揮羽扇。不妨諸葛戴綸巾。問兵刮寇功無與。擊皷鳴金氣益伸。秪恨鼎魚猶假息。幾時焦爛待然薪。征東幕府大將軍。天子旌旗一半分。引滿烏弓隨月影。拂揮龍劍轉星文。噫飜大塊風生籟。叱倒崑崙海絶雲。黥陣久應蠻膽懾。成雷無復聚飛蚊。組練東來截海濆。檀君區域息妖氛。三軍喜氣排冬雪。萬竈炊烟雜夜雲。天下指揮都督府。陣前旗皷大將軍。戰餘虎豹閒眠處。刁斗寒聲取次聞。幢幡獵獵漢江濆。冀馬聯鑣楚練分。畫角滿天聲振海。戟枝搖日影侵雲。魯連却道能排患。鄧艾曾聞亦解紛。按節長驅終勿迫。前頭不復見妖氛。一洗東民萬骨寃。聖皇威烈上公恩。長驅態虎衝遼塞。大掣蛟蛇出海門。義在固存興滅國。慮深防患重殊藩。復由楚社從今日。報答丘山未易言。雪暗彫旗凍不飜。天回殺氣隔朝暾。浿江馬蹴層氷裂。漢水橋浮駭浪奔。邊邑人民袵金革。都城士女頂香盆。得離虎口歸慈父。一月生生是底恩。曾哭秦庭叫帝閽。乞師旋見沐皇恩。威靈大暢兵纔出。灰燼重然國幸存。灑掃一抔陵寢土。瘡痍萬姓箭刀痕。再看天日知誰賜。手額難言死敢諼。將種應須出將門。魁梧氣岸炳靈奔。兵符入妙傳黃石。劍術通神學白猿。風伯灑塗迎鎩戟。阿明靜海望旗旛。吾儕但詠鴻遵渚。留語深恩在子孫。列爵公爲五等尊。三軍司命鎭轅門。虎牙影動風雷起。狼鬛光銷日月掀。天上浮雲能手抉。地邊滄海盡胸呑。生憎蠭蠆猶懷毒。令尹南轅願北轅。聞說宜僚一弄丸。等閒剛解兩家難。城頭月照魚鱗甲。壁裏霜侵虎鶡冠。李靖慙誇平突厥。信陵休道救邯鄲。大能字小明天子。公爲提兵據馬鞍。纔把彤弓挂賀蘭。又驅玄甲救三韓。威風飜動東溟水。俠氣飛揚大將壇。妖茀霽天星角墮。兇獰斬海劍鋩寒。莫言遠宅非爲武。坐使彈弓得再完。彌節何須過白檀。遙看赤氣覆東韓。劍衝星斗虹光動。令肅風霆鬼膽寒。壁壘天旋兵正正。旌干雲直馬驒驒。盛名自可輕南仲。獫狁于襄有底難。自有胸中萬甲蟠。奇才非獨擅三端。交綏但倚天威壓。鏖戰那知日色寒。已使靑丘綿社稷。不敎滄海雪波瀾。華山輕重公來去。羊角遙瞻九萬摶。魚軒出塞渡龍灣。千里旌旗蔽海關。萬馬無聲刁斗靜。三軍不動甲兵聞。風雲爲護儲胥外。鬼魅難闚睥睨間。自是鑠師誅桀黠。勒銘雄業會歸班。甲胄升陵出漢關。貔貅選飽有餘閒。元戎尙自提刀立。醜虜何能匹馬還。不戰屈人方剋敵。以奇爲正卽平蠻。發縱只在睢盱裏。十萬全師奉詔班。天人才地冠幽燕。獨領雄兵壓海壖。猛氣英風揚外侮。神謀妙略壯中權。功成只是無遺鏃。威立何須始折綿。正似齊桓能復衛。九重還荷聖恩偏。東土能全一尺天。聖神元帥荷陶甄。封疆依舊三千里。廟社重新二百年。漢日却看明宇宙。海波猶喜滌腥膻。速飛假翼非無地。從此蒼生可息肩。聖波偏渥海東邊。白骨豐肌孰使然。有國無之功不細。殆天授也事堪傳。元戎師律先人勇。外服邦基續命年。願把淸風頌明德。一篇江漢入聲絃。救鬪無如不控弦。勢禁形格是兵權。魚腸馬血吹晴雪。鶴膝犀渠映碧天。蚤識衛靑開幕府。又看充國服先零。善容執律從今始。千古威名白日懸。人貌英名自可傳。山河秀氣盛才賢。義驅今古難居右。相出風塵莫與先。黑首公卿方赫舃。白眉兄弟獨聯翩。南宮壁上功臣像。子孟猶能老趙前。自古王師出萬全。用兵宜若刺蜚然。看公節事定傾計。校戰玉堂金櫃篇。浩蕩深謀江海動。巉巖軼氣雪霜纏。阜塿縱是無松柏。如我甘心願執鞭。方神護野擁戎旃。岳鎭川渟列控弦。漢皷雷門驚白日。秦車暢轂撼靑天。靡旌劘壘壯圖奮。折馘報俘香餌懸。摠爲中堅多勝算。指揮戎虜坐瓊筵。摐金歕玉塞風飈。貝胄將軍下紫霄。廟算合謀遺戰伐。兵圖繕怒應招搖。西呑唐帝分棊地。東蹴秦皇送日橋。可使越裳重譯至。亶洲餘孽詎能饒。天子元戎夜渡遼。威聲先懾日東祅。虎皮蒙馬驕猶怒。鵲血調弓勁不弨。禍轉亡胡氛祲霽。時丁復國福星昭。滅侯不救齊桓恥。所以明公受詔遙。出車端爲掃氛祅。鷙擊先高不自饒。元帥獨專周討伐。將軍兼領霍嫖姚。角聲刮日天傾側。劍氣衝星月動搖。留作涼州太平曲。春風都入去思謠。鞍馬頻年髀肉鎖。知公靡盬聖明朝。眼看參伐輸三令。手把陰符戒六條。已是揮戈淸日域。曾將挿羽破天驕。漢家衛霍周方召。不獨功高韻亦超。小年投筆笑班超。宗慤長風破浪遙。頭上將星明靜夜。掌中卿月耀層霄。指揮天地山河動。驅駕風雲草木搖。緩帶輕裘羊叔子。峴龜三尺可能描。鶴野鵬風獵畫旓。幽都虐雪映前茅。龍蛇起陸狐狸抶。劍戟連山魍魎捎。東上大魚纔觸網。南飛窮鳥各安巢。誰將健筆能摸寫。願作唐家皷吹鐃。揭旗扛鼎闞如虓。得見神兵斬怒蛟。征討吳人由荐食。驅令楚子貢苞茅。中天日月淸光動。左海山川喜色交。伐叛救殘今有截。孑遺猶與樂同胞。盖世奇才命代豪。丹田深蘊太公韜。雄圖不落屠龍技。壯志寧饒汗馬勞。報國心肝懸日月。濟川舟楫試風濤。愈頭肯倩陳琳手。檄筆猶能掣巨鼇。太白金精射孟勞。剛風吹動錦征袍。身騎西極騰驤馬。手格東溟奰贔鼇。氣駕雲長雄自負。心輕去病戰能鏖。較除俠骨香千古。遊刃平吳一着高。鳳穴曾生五色毛。禽中一鶚敢言豪。翶翔千仞靑雲闊。橫截三淸白日高。不放西溟棲若木。欲從東海啄蟠桃。國人共識乘風質。未是爰居饗大牢。三軍共醉一簞醪。爭道元侯德宇高。野宿貔貅塵不動。令嚴鐘皷鬼難逃。恩霑枯骨飛春雨。威凈妖氛卷海濤。莫道支祈猶未鎖。蓬萊織女望旌旄。齊州不改舊山河。收復功歸馬伏波。睿算摠垂天子指。神謀偏出相公多。穴城據社無狐兎。覓路知泉有駱駝。表裏經綸猶晉故。都將物色入吟哦。獸袍犀甲擁彫戈。飮馬龍河水不波。日貫白虹天亦怒。城沈黑霧鬼應訶。三軍直搗臨齊壘。四面還愁聽楚歌。未斬名王持釁皷。只今遺恨欲如何。肉如陵處酒如河。政是中軍奏凱歌。今日雁門逢李牧。他年碣石憶廉頗。旄頭光閉天容凈。畫角聲閒野色和。咏得伐柯喧萬口。祝公眉壽永無他。千古兵威壯孰加。崩騰裂缺走雷車。城西積甲齊態耳。陣處張旗卓虎牙。試繳大風除猰㺄。纔彈靑兕縛蛟蛇。文身只合終身創。革面應知不亂華。志欲呑吳拜怒蛙。凶奴未滅肯言家。久淹晉士無歌麥。往代齊軍有及瓜。走魅奔魑空兎窟。揚塵掘堁盡龍沙。東漸西被皇風暢。會見蠻王戰手叉。干掫哀掘替林鴉。軍令分明肅不譁。蠟炬夜垂黃道日。虹旗朝散赤城霞。金精闇墮沈秋色。玉劍雄鳴舞雪花。却溷天人來海國。歌三何以慰皇華。星弧手自射天狼。足蹋脩鯢蹴海長。爽氣挾秋春浙瀝。威稜霽日月光芒。揄掦大武知無敵。戒得佳兵戢不祥。戲下飽聞元凱癖。殘膏剰腹亦文章。漢家司馬晉龍驤。報國垂名百戰塲。文武可能爲柱石。山河不用壯金湯。鍔膏䲷獍黃沙遠。刃血䲔鯢碧海長。西磧東壖隨指顧。古人無那與爭光。大度沈深海不量。五常人服白眉長。櫲樟出壑千尋榦。騄駬追風萬里驤。阮氏酒澆胸碨磊。高公骨表氣昂藏。向來褒鄂眞兒戲。無術還應少霍光。蓬矢桑弧志四方。男兒膂力况方强。爪牙王室雄龍虎。保障江淮屹棟樑。蹋碎賀蘭山上石。折殘暘谷海中桑。景宗競病非奇句。橫槊篇章溢錦囊。白鹿靑牛老不僵。寧辭剪代覆文章。鐵根拔地遙蟠石。黛色攙春逈得霜。最覺萬牛回首重。須看一骨倚天長。大材莫道難爲用。撑柱明堂亦孔良。躍冶精金百鍊鋼。不逢歐子卽干將。拂鐘轉覺光逾瑩。切玉方看刃未傷。虎氣衝天明瑞色。龍身隱匣吐鋩光。欲知此劍鋒周宋。護衛鉤陳萬古長。終古兵權作主盟。飽諳奇正轉相生。抗旌撇涙收西夏。仗鉞彷徉過北平。共賀皇威淸四域。還蒙帝力復三京。楚兵徼福齊侯惠。敝衛猶存舊燼萌。出師剛倚大人貞。九伐天威憺海城。不假鷹鸇逐鳥雀。還將熒惑掃攙槍。風雲助勢驅胡騎。草木生情作晉兵。鄴下却輕光弼戰。不遺餘力未爲名。黑矟將軍一鳥輕。平陰之役獨先鳴。風雲關塞三千里。龍虎旌旛十萬兵。地道未應勤詗夜。雲梯無取設攻城。鴻毛快焫洪爐火。怒臂螳螂不敢攖。男兒自是重橫行。况佩牙璋位上卿。七尺身爲天子劍。三千里作聖人城。奉揚靈命今無敵。薄伐兇徒古有征。竹帛垂名當精勝。此行能善搏牛蝱。萬里鯤風送旆旌。千羣鐵騎過龍城。山川積雨洗腥血。星斗晴光開夜明。自有神威奔鬼怪。何須漢甲逼胡兵。泮氷解瓦知蕭潰。不用分弓夜斫營。凈掃氛埃地廓淸。九天雲獻舊三晶。將軍辦此才雄武。皇帝從前德聖明。漢卒未應沈楚水。趙人猶幸出秦坑。運纒百六還開泰。鰈域寧憂觸駭鯨。人傑應須占地靈。幽燕自古盛儀形。北風爽氣隨和氣。東壁文星避將星。身是卿材輪舊楚。器如霜刃發新硎。拓邊却敵俱餘力。勝算元從得鯉庭。東下神兵若建瓴。籠山絡野掣雷霆。風飜海日靈旗動。血染秋蓮寶劍腥。只使三邊分漢塞。惟將一箭落胡星。約齎絶幕徒深入。却笑剛車漢衛靑。七德能全武有經。遏蠻元自藉王靈。運籌帷幄酬三略。鉥路山川勒五丁。麗句不嫌天下白。高才肯數海東靑。聖知戒得兵猶火。收取身名謝鼎銘。周旋無不奉朝廷。合變權謀覺有靈。斷送威風吹碧海。扶持俠氣握靑萍。天垂伏鼈妖星動。野戰羣龍白日腥。緤馬扶桑方始愜。三山鼇背眼中靑。少學飛揚尙父鷹。致身侯伯最先登。龍騰西海來神駿。鯤化南溟起大鵬。氣吐雙蛟三尺劍。心淸萬壑一條氷。蠻夷若欲知名姓。雄入九軍公獨能。一鼓無前萬馬騰。健兒前後壯超乘。斑衣自可遺巾幗。長戟何煩對棘矝。乳贙爭相輸氣勢。妖狐不敢近威稜。始知節制桓文地。天下安危攘臂仍。雷擊風摧莫我承。孽狐妖兔競分崩。一鳴氣烈三軍壯。萬敵兵威百戰勝。龍尾截雲金瑣瑣。馬蹄衝雪玉層層。若將桂海狼烟絶。不使單于向白登。收取東藩數百州。驅除妖孽海南頭。杖公兵甲旌旗力。雪我君臣父子羞。德與華山終古峻。恩從漢水至今流。蓬萊石作龜龍字。浩刦浮雲護十洲。飛渡氷河不用舟。前驅白旆尙悠悠。一邊滄海吹旗脚。萬疊靑山入劍頭。瓦振武安寒月黑。沙崩鉅鹿暮天愁。勢成破竹平胡虜。已見三都殺氣收。方叔何曾薦狀猷。如公當向古人求。少年勳業藏盟府。異地山川入戍樓。永蹴南蠻摧鐵幕。欲回東國合金甌。郅支首落陳湯手。尙欲論功得漢侯。星帳牙旗得上流。半空烏兔避戈矛。二年軍旅三邊靜。一捷功名萬古遒。戀闕北看西日落。懸旌東盡白雲悠。馬蹄半踏新羅地。方信玆行亦遠遊。腹篋兵家五十流。山稽風后獻訏謀。中霄撫劍星辰變。白日談兵鬼魅愁。天入漢關飛紫氣。地經秦塞獵靑油。高門廝養皆才俊。碧沼紅蓮古莫儔。三捷奇功應睿謀。鸛鵝軍裏雜貙劉。陣回白馬威靈覆。劍拂靑蛇氣色秋。漢爵久應封萬戶。隋官何止作千牛。策勳中律褊裨事。武庫彤弓此可酬。鰈海風烟入壯吟。劍頭霜月照淸襟。旌旗影動星光碎。皷角聲寒夜氣沈。羌笛不愁邊地夢。梅花猶作故園心。西歸政逐東風去。我欲從公托好音。戰士三千盡百金。四圍矛戟列森森。風雲有氣軍容壯。刁斗無聲月色深。南海明珠當使貢。西焦浮玉可輸琛。用賢無敵長城壯。天子憑公作劍鐔。燕頷龍姿虎視耽。文能拊衆武能戡。身爲國寶名逾重。戰視天威殺不貪。萬戶封侯猶上相。一家能子是奇男。可憐忠孝俱雙美。德爵應須待齒三。盖世勲名少紫髯。處功猶自意謙謙。威聲遠懾穿金塞。兵略深機妙玉鈐。天合黑雲排鐵馬。地開晴雪映銀蟾。長風萬里揚歸旆。鴨水燕山氣象兼。帝念吾王感至諴。故敎鈇鉞下東巉。金戈欻霍排三陣。鐵馬憑陵重兩銜。已見黃塵淸羽扇。不須滄海駕風帆。曇花一現鴻泥隔。猶想神情聖不凡。</text>
<title>重經健元陵</title>,<text>弓劍何年落鼎湖。寒雲愁色滿山隅。周家日月餘王迹。漢主山河挾覇圖。誰見玉衣晨自擧。尙思金尺夢曾符。聖朝肸蠁馨香典。幾許微臣立暝途。</text>
<title>裕陵</title>,<text>寂寂玄閭草樹深。苔移玉座素塵侵。雲霞有色蒼山老。環珮無聲白日陰。長樂金麟餘禁掖。昭陵鐵馬礙空林。德馨不缺邦家典。千古徽音在所欽。</text>
<title>奉贈崔備郞 睍 巡視三道舟師 二首</title>,<text>曾聞直指出西關。又見南征據馬鞍。從事獨賢强膂力。忠臣叱馭壯心肝。色飛旌旆風聲肅。威壓樓船海氣寒。試向沒雲臺上望。波中馬島眇彈丸。漢家長技倚舟師。談笑懷堪制島夷。無恃不來兵法得。有能先事廟謨爲。鯨鯢帖息樓船閣。虎豹閒眠鼓角枝。拂劍送君歌一曲。壯心飛動海天涯。</text>
<title>送金使君赴德川 二首</title>,<text>相門才子壯元郞。三十貂蟬荷寵光。分九重憂方歷試。亞千石秩亦惟良。潁川集鳳知黃覇。合浦還珠見孟嘗。自是西關多勝絶。風烟應是困奚囊。專城三十最靑春。况是蜚英一角麟。相國文章傳世業。使君聲譽聳朝紳。三刀側畔靑鸞舞。五馬前頭白鹿馴。半世送人頻作宰。秘書依舊鬢如銀。</text>
<title>以假吏郞。閱月奔忙。戲題。</title>,<text>錦帳郞官縱假名。卄年出入亦爲榮。通符且替金章佩。省記休言玉手擎。政院小胥還自重。天官老吏最相輕。路人笑我雙星鬢。短僕羸駑日日行。</text>
<title>漫興奉呈鄭公子虛求和</title>,<text>庭花受日影重重。坐對眞成晩興濃。擺撥無端憎啅雀。經營多事惜遊蜂。撲衣却勝梅粧額。鋪地堪憐錦帖胷。報答春光如得酒。不妨炰鳳且烹龍。</text>
<title>喜雨</title>,<text>方春淑氣政氤氲。一雨能令萬人欣。潤物無聲寧破塊。垂天有色喜同雲。發生霈澤霑眞宰。時若休徵賀聖君。可是商霖須傅說。三農從此樂耕耘。</text>
<title>醉次鄭子虛再視韻</title>,<text>衆綠成陰重復重。雨餘山色更濛濃。人閒只得夢爲蝶。花盡還嫌飯作蜂。已是陸沈屯骨相。可能天借豁心胸。縱然却幸遭昭代。堪笑諸梁好畫龍。</text>
<title>寄上天朝楊御史 鎬</title>,<text>驄馬牙璋出帝庭。掃空蛟鰐滌膻腥。卽看南海標銅柱。已遣燕山勒石銘。偉烈輝煌垂竹帛。英姿颯爽入丹靑。狄祠幷美欒公社。留與東民仰典刑。</text>
<title>醉席視李子敏</title>,<text>雨後林園景氣醒。夕來山翠入窓欞。一尊耐可酬談笑。百歲無如養性靈。但見窮愁生白髮。誰知肝膽倚靑萍。歸田未决封侯晩。莫遣松根長茯苓。</text>
<title>送葯窓朴叔夜以元戎赴咸鏡南道 三首</title>,<text>男兒恥作一書生。獨擁邊頭十萬兵。文字不堪雄事業。弓刀自可樹功名。久聞宗慤曾投筆。却笑終軍但請纓。試向宣春看片石。尹公寧得擅豪英。三尺龍刀七尺身。欲將談笑靜胡塵。大荒波帖鯨鯢死。長白雲空虎豹屯。霜捲虹旗楡塞夜。風淸畫閣戍樓春。秋來蚤見南歸雁。莫惜音書問老人。鴨綠江流出白頭。上游形勢壯咽喉。一邊高枕長城在。萬里雄風殺氣收。推轂鑿門紆紫綬。投壺散帙坐靑油。金星不動銅鐎臥。要識元戎善伐謀。</text>
<title>追次李子敏韻 二首</title>,<text>霽後林園暮靄深。天邊暝色近靑岑。此時促膝聊開口。永夕軒眉共賞心。千里勝遊愁外夢。百年佳會醉中吟。陞沈聚散元無定。得適休敎俗慮侵。詩法商君律刻深。詞壇緩步倒高岑。吐呑五岳三江氣。擺闔千秋萬古心。醉興自拌靑海舞。窮愁安用白頭吟。向來毀譽蚊蝱過。塵世雌黃苦莫侵。</text>
<title>賦得七言近軆。視東岳求和。二首</title>,<text>習家池上辟彊園。枕帶南山特地尊。三逕不須來二仲。一軒猶自命朋樽。庭除樹密風生席。牆角天低月入門。更待夜深留客醉。寢卽聯袂老王孫。洛陽多少舊名園。第一君家僻處尊。碧樹濃陰垂畫閣。靑山霽色蘸芳樽。箕裘共識文章伯。閥閱曾歸相國門。應笑老夫長抹摋。何言布帒入胡孫。</text>
<title>月汀相公壽席。追賦七言近體。</title>,<text>高年望八秩臨台。天與人間五福該。驥子騰驤知汗血。桐孫羅列見琴材。麻姑報道海三淺。王母提擕桃七枚。更祝康强永難老。壽星長照壽辰盃。</text>
<title>雨中有懷芝峯詞伯</title>,<text>伏雨長安十日泥。那堪委巷隔輪蹄。回舟不學王尋戴。命駕多慙呂慕嵇。雲黑莫看高鳥過。城陰更聽晩鴉啼。不成良覿緣何事。咫尺南山望欲迷。</text>
<title>次右台沈一松韻</title>,<text>相公年德壓羣英。豈但吾儕事以兄。力代天工身燮理。詩全物色筆兼幷。謝安欲遂東山志。裵度猶含綠野情。聖主未應容釋負。願聞終始活蒼生。</text>
<title>月課 二首</title>,<text>妙製曾從箑脯傳。蒲葵紈素謝團圓。秦仙墮羽分靑鶴。漢女裁雲疊白蓮。但使指揮終在我。休論用舍更關天。想當談笑祈山下。萬里雄風八陣前。右白羽扇剩水殘山別業成。雲門風磴最關情。飮賒河朔炎天醉。臥愛桃笙特地淸。鳳節近身涼露濕。龍皮觸目晩風生。思量一味心神醒。不用披雲上玉京。右酒醒思臥簟</text>
<title>奉送李知事 尙毅 以冬至賀使兼奏請王世子冕服。赴燕都。二首</title>,<text>執壤朝天四海同。一封書請獨吾東。爲緣國本安磐石。必待身章出帝宮。專對會須當代彦。誦詩誰是古人風。定知枚卜材兼望。不在諸賢只在公。火星西落已高秋。直泛仙槎犯斗牛。遼塞蚤寒邊草折。薊門遙望暮雲愁。歌悲易水人何在。臺廢黃金客倦遊。爲問鳳翔周十鼓。摩挲石刻可能求。</text>
<title>奉送芝峯充賀奏副使朝京 十三首</title>,<text>三泛星槎上玉天。再行爲价一爲專。文章世已爭相下。德業人皆莫或先。不憚嚴程長黽勉。獨賢從事最聯翩。山川盡是曾遊地。依舊風煙滿目前。萬國朝宗玉帛將。太平天子坐明堂。衣裳繪畫唐王會。物土委輸周職方。日轉彤墀仙仗影。風飄紫殿御爐香。鳳儀戰舞虞庭樂。陰管仍知發一陽。紫皇天闕九門深。虎豹當前白日臨。欲識寵章紆鶴禁。要看法服下鯷岑。百年社稷三宮慶。一國謳謠萬姓心。使者只傳殊錫命。重光重潤古猶今。東鞮使節上靑霄。拭玉金臺聽舜韶。鳳曆初頒南至日。星槎又見北之朝。漢家古塞玄莬近。秦帝長城碣石遙。膂力尙强身力健。玆行髀肉不妨消。啣命朝天歲幾人。無人得接越裳臣。况將明月驚魚鼈。足見奇姿似鳳麟。士矣四方知不辱。使乎千載善無隣。慣聞麗句傳交趾。不但鷄林篋笥珍。自是詩中第一豪。超羣韻格最淸高。秋香徹骨凝丹桂。春色薰人醉碧桃。古雅挽廻周大雅。風騷挾得楚離騷。汗牛充棟非誇鬪。要與操觚丐馥膏。西奏長安路幾千。披雲直到玉皇前。定言不用憑重譯。幹事何曾歎獨賢。禹貢山川行領略。姬家禮樂奉周旋。遲公得請歸朝日。願頌淸風賦一篇。當公分竹漢庭循。老我江湖把釣綸。兩地相望無百里。一軒高會有三旬。揚眉吐氣樽前醉。說賦論詩席上珍。却想舊遊殘夢裏。塵中俯仰四回春。不分當時對李膺。龍門倚玉忝頻登。衰顔得酒神猶旺。病骨吟詩氣益增。已許駑蹄追冀馬。何嫌鷃翼接溟鵬。從來士死爲知己。一奏峩洋若有憑。不向炎天避鬱蒸。近公淸爽最凌兢。玉壺貯得三秋月。金碗盛來萬壑氷。四達臨觀輸醉倒。二難談笑破愁凝。留連日日詩筒遆。久客閒情去未能。生在扶桑海一堧。白頭無計入幽燕。自憐螻螘旋封垤。何異醯鷄守甕天。未上金臺隨駿骨。空將玉匣撫龍泉。每看聘使朝京色。恨不身先着祖鞭。不生中國已堪悲。况未觀周鬢欲絲。文字自知非事業。風塵羞道是男兒。側身宇宙猶匏繋。擧目山河若管闚。獨有雄心老未折。哀歌扣劍亦多時。如絲鴨水限封疆。坐井吾生感慨長。有眼不觀天下大。將身虛老海東方。馳思赤縣山河壯。想像黃圖日月光。跼蹐彈丸心萬里。淸秋却羨雁隨陽。</text>
<title>送趙 持世 以災傷敬差官之嶺北</title>,<text>嶺北提封十二州。胡山長白海滄洲。一邊黑水臨關盡。萬里黃雲出塞愁。推枕攬裘秋畫角。登樓拂劍夜旄頭。遠遊自是男兒事。况戒嚴程奉廟謀。</text>
<title>風雲雷雨祭有作</title>,<text>半世淸齋老太常。年年祗事此壇塲。風雲雷雨山川祭。牲幣粢盛醴齊將。野宿天星垂帟幕。秋深露草濕寒螿。羣神肸蠁咸來假。禮罷焚香夜未央。</text>
<title>次李子敏韻。寄洪輝世。</title>,<text>不是懷歸畏簡書。飮氷行李爲巾車。心雄殉國先投袂。戀割離親㥘絶裾。聘魯觀周同季札。使秦言晉異由余。看君寶劍腰間在。欲向何人許作徐。</text>
<title>奉呈芝峯</title>,<text>剛喜王程卜後庚。欲從懸榻話離情。敢題凡鳥嵇生出。不見猶龍老子迎。雨沐靑山秋色淨。風收翠柳暮烟輕。懶回鞭轡歸來晩。何似扁舟訪戴行。</text>
<title>在通津老吏吳濱家。見壁上有郭 詵 詩。仍用其韻書壁上。時以監刈官來。</title>,<text>亂山秋色入簷楹。牆外田開上下平。渡海塞鴻元有信。投林夕鳥又何情。宦遊久被閒人笑。樵役還看老吏迎。幸是今宵三五近。雨餘蟾魄透窓明。</text>
<title>遣懷</title>,<text>獨坐幽懷不自聊。小園風葉聽蕭騷。懶憑烏几看黃卷。强把靑銅照白毛。心倦旅遊寧得所。身供國事莫辭勞。惟應踏遍羣峯頂。伐取條枚載幾艘。</text>
<title>訪閔伯春田家</title>,<text>涉澤披榛一逕微。根山古屋望依依。田疇接野稻粱足。江浦連村魚蟹肥。鷄黍旋供留倦客。盃盤更進送斜暉。馬頭炬火燃如晝。不覺歸來露滿衣。</text>
<title>遣懷</title>,<text>太白豈知無媚骨。審言自負有奇才。功名落拓猶如此。造物主張安在哉。萬古文章身後事。百年懽樂眼前盃。回頭却笑爭蝸角。直與盧敖出九垓。</text>
<title>暮意</title>,<text>日日江頭送落暉。雲山相望兩依依。百年劍老空鳴匣。九月天寒未授衣。身似塞鴻猶獨叫。心如秋鶻欲雄飛。枕邊不作懷人夢。半爲風潮捲地歸。</text>
<title>重訪李僉知坐槐亭</title>,<text>一秋難作兩重陽。昨日登高又此觴。但使菊花黃似纈。何嫌蓬鬢白於霜。歸鴻獨叫靑天闊。別鶴遙飛碧海長。怊悵客懷孤逈處。豈知紅粉儼成行。</text>
<title>九月十三日</title>,<text>夜聽歸潮落大江。朝看出日射虛窓。撥愁莫厭深杯百。吐氣猶憑老劍雙。但取忘身終報國。休言懷寶久迷邦。天翁爲我賖光景。筆力何嫌九鼎扛。</text>
<title>以封彌官入一所。戶曹與謄錄官同處。時楊博士 時晉 亦以枝同官入。以三題來請。盖月課也。</title>,<text>鷲嶺蟾宮九萬遙。誰將桂子此中飄。星娥不惜輕披拂。露兎那知自動搖。天許異香來靜域。人看仙實落層霄。結隣無乃工鑽核。不欲塵間種作條。右桂子月中落萬頃平湖似蜀羅。鏡中相映幾株荷。含風翠盖輕搖日。泣雨紅粧細蘸波。天爲淸香隨地滿。人憐嬌艶蕩舟多。誰能借我西州畫。願把新詩入棹歌。右十里荷花洞庭湖闊碧連天。更得淸秋月色鮮。共泛仙舟歌白苧。獨披宮錦老靑蓮。高詞又繼詩三百。美酒寧論斗十千。醉後尙思西向笑。不知身在楚雲邊。右將船買醉白雲邊</text>
<title>試院偶賦。奉視諸君。三首</title>,<text>淸晨萬慮倚岑樓。觸目年華謾作愁。霜重敗荷沈淺水。風高衰柳墮殘秋。此時塵土頻捫蝨。何日江湖更狎鷗。賴有忘形知己在。寧憂按劍夜光投。可是元龍百尺樓。倚欄還起宋生愁。側身宇宙衰遲日。滿目江山搖落秋。蝸角戰酣看衆螘。烏皮睡美逐雙鷗。此中豈合閒忙較。却憶詞塲勇石投。筋力非關試上樓。梯空陟降更堪愁。蛟龍劍老軒騰氣。鴻雁聲寒斷送秋。別恨不饒絃上鶴。閒情却羨水中鷗。賞音賴得披雲霧。佳句頻蒙札翰投。</text>
<title>在試院奉示後湖 二首</title>,<text>廣張天網獵羣賢。戰藝詞塲較後先。一鼓氣盈爭賈勇。千軍筆掃孰摧堅。腐毫倚馬才難竝。貫蝨屠牛業在專。莫遣卞和三刖足。遺珠滄海最堪憐。白戰文場鬪雋賢。舟中掬指渡爭先。一揮作檄方知捷。百發穿楊不憚堅。射虎只應才漢李。劈魚還是勇吳專。暮歸喜獵非無意。老氣摧頹獨自憐。</text>
<title>奉贈楊子昇</title>,<text>男兒傾盖便忘形。頭白何嫌眼更靑。可愛楊雲今識字。堪憐武子舊囊螢。朱絃自歎琴藏匣。紫氣誰知劍射星。莫怪茫如墮殷霧。從前入室襲蘭馨。</text>
<title>次韻贈成則優 二首</title>,<text>秦餘人物似臞仙。古道雖迷不欲傳。福地有心安釣築。畏途無意觸牙絃。守玄自覺機全息。生白何嫌室倒懸。看取此翁全至樂。琴歌度日酒爲年。一壑藏名更覺仙。此中延賞共誰傳。詩如有助方揮筆。琴到無心不用絃。人是陳登樓好臥。客非徐孺榻應懸。江風山月皆吾適。耐可逍遙竟歲年。</text>
<title>奉贈鄭子虛重赴吉城</title>,<text>北塞分憂幾畫熊。此行端爲簡宸衷。楊州再赴非何遜。潁邑重臨卽次公。元帥臺前滄海闊。磨天嶺外白山雄。雕題已刮羌童在。莫把新勳讓舊功。</text>
<title>賦松團。奉月沙相公。</title>,<text>誰輟松香雜蜜脾。成團作味費營爲。屑金片片鳩疑吐。散菊斑斑蝶不知。凝結來從花上露。分明出自歲寒枝。雨師食葉猶仙化。况此英華可撥衰。</text>
<title>鄭參判 協 挽</title>,<text>相門才子趾家榮。拖紫紆金次月卿。半百解龜歸海岸。三千化鶴返遼城。空餘薈蕞傳文字。無復星辰聽履聲。有箇賢郞一非少。眼前曾見蚤蜚英。</text>
<title>奉寄任參奉 屹</title>,<text>逐臭多慙數寄書。每當烹鯉感何如。識名草木言詩淺。作註蟲魚爾雅疎。千里神交猶莫逆。片言道合卽相於。只憐老去才全退。無復齊諧誌巨魚。</text>
<title>寄邊衣 月課</title>,<text>楡關昨夜雁初飛。萬里征夫猶未歸。試把剪刀裁好絹。欲憑邊使寄寒衣。機中久擬纔成匹。塞外寧知未解圍。長短稱身唯着意。慇懃報道莫相違。</text>
<title>歸及春風斬釣竿 月課</title>,<text>當時手種碧琅玗。爲愛貞枝壓歲寒。練實會看威鳳食。深根却許老龍蟠。渭川不用封千戶。浣水寧須斬萬竿。直待三春搜籊籊。可能垂釣太公磻。</text>
<title>韓 敏政 見過</title>,<text>潦倒誰憐老太常。故人相對又斜陽。滿城花柳靑春盡。過眼悲懽白髮長。子敬箕裘今墨妙。次公談笑舊醒狂。石峯冥漠寧馨在。此夕何辭酒十觴。</text>
<title>贈冬至書狀官權公 盡己○二首</title>,<text>萬曆龍飛四十春。今年南至又佳辰。九州玉帛朝宗遠。百辟衣冠蹈舞均。宮扁日明擎孔雀。御爐香轉出麒麟。想應額搨彤墀處。記得勻天廣樂陳。墮地男兒志四方。經營膂力况剛强。欲知上國雄天下。須入長安近日光。禹貢山川橫地理。周家禮樂盛文章。請君着地頻揮筆。收拾風煙誇故鄕。</text>
<title>奉送太常直長李思彦 尙伋 以點馬如龍灣</title>,<text>萬里行裝一劍心。嚴程敢惜馬駸駸。天開鴨水分夷夏。地壯龍灣鎭古今。聚勝夜深珠翠雜。統軍秋逈玉繩侵。憑君喚起從前興。奈此飛蓬雪不禁。</text>
<title>醉席重贈李公 尙伋</title>,<text>九載重遊又四秋。碧雲迢遞思悠悠。天邊絶域三韓盡。城下長江萬古流。海月吐山貪命酒。塞風吹雪怯登樓。只今往事空回夢。强把新詩賦舊愁。</text>
<title>送宋德甫赴任海州</title>,<text>廿四州中海最雄。惟良千石簡宸衷。近民政簡先流化。報國心長合盡忠。鏡落芙蓉虛夜月。城餘孤竹想淸風。可能此地徵文獻。景仰前賢跡未空。</text>
<title>太常心齋</title>,<text>頭銜莫道太常寒。猶奉馨香作祀官。問事幾回趨玉殿。執籩依舊拜瑤壇。最知肸蠁神如在。但用虔誠禮不刊。周澤淸齋人共笑。卅年贏得鬢毛殘。</text>
<title>送趙公 纘韓 赴靈光郡</title>,<text>仙郎出宰佩銅章。五馬湖南道路長。舞閣靑鸞來赤紱。隨車白鹿到黃堂。聲名燀爀三珠樹。詞藻輝煌一錦囊。報政懸知期月可。分憂不愧漢惟良。</text>
<title>追步沈相韻。奉賀芝峯。二首</title>,<text>三十三人最少郞。出頭麟角嫮東方。一鳴名冠新科臼。獨步才高古戰塲。經術肯饒劉子政。聲華不讓段文昌。須知相國垂規意。不戒榮塗戒濫觴。五色奇毛兩玉郞。徐卿二子敢相方。靑藍蚤識能驚俗。白戰仍看更擅塲。詩禮專門三世美。箕裘繼業一家昌。作歌欲和將雛曲。恨不當筵勸祝觴。</text>
<title>別崔員外 英望 赴海西參佐</title>,<text>錦帳郎星輟白雲。參卿遙赴海西濆。淸詩定得江山助。婉畫將輸玉石分。此日崔羣初去國。當時王粲亦從軍。行塵悵望秋門外。古木寒風已夕曛。</text>
<title>詠靖節停雲詩。爲賦所懷。奉呈芝峯。二首</title>,<text>一代高才不數人。新詩誰與謫仙親。松凋獨後千山雪。梅放宜先萬木春。肯遣風塵能到骨。方知造化是傳神。老夫得御眞堪幸。徒躡淸芬每自珍。半世相知有幾人。獨將長劍托交親。形骸放浪盃中物。氣色敷腴座上春。綠髓仙姿元有種。白頭詩興不無神。頻蒙見視驪龍頷。藏去猶應什襲珍。</text>
<title>童子開門雪滿松 月課</title>,<text>寒齋寂寂坐高舂。銷盡爐香到曉鐘。試遣小童排暗戶。閒看積雪壓層松。靑蔥偃盖銀爲鸛。錯落長身玉作龍。開土此時難入夢。帝城無耐憶西峯。</text>
<title>送崔先生 魯詹 赴熙川</title>,<text>漢庭循吏最知名。雛鳳承家老鳳聲。墨綬分憂膺列宿。朱繩從政撫遐氓。雙鳧側畔靑鸞舞。五馬前頭白鹿迎。坐嘯臥治還有地。香爐長對紫烟生。</text>
<title>權汝章見訪命尊賦詩</title>,<text>相逢一醉對吾眞。此地風光發興新。極目海雲遙隔日。喚愁江草暗生春。離懷剛倚詩揮筆。壯氣還憐劍吼塵。合散世中天不管。秪應長嘯送昏晨。</text>
<title>題成則優別業 二首</title>,<text>江上漁村有幾家。望中平野盡晴沙。亂峯隱映當斜日。遠樹依微帶落霞。楚岸雨懸迷竹色。秦源春晩失桃花。賞延耐可酬光景。命醁揮毫亦足誇。靑山走勢作高臺。滿地松陰覆綠苔。掃石白雲頭上出。彈碁明月掌中來。百年有分詩千首。萬事無心酒一盃。到此安排猶自適。未應勞夢在塵埃。</text>
<title>文生遠寄和詩。因用其韻寄將。</title>,<text>江外披襟是舊知。君猶骯髒我離奇。浮沈半世竟何事。聚散十年空爾爲。天際暮雲催別恨。雨餘芳草結春思。白鷗萬里滄洲畔。試問歸期未有期。</text>
<title>登毗兒最上峯</title>,<text>飛步丹梯出半霄。六龍廻日避高標。眼空亂岳層雲壓。嘯起長風萬里遙。曠野割分吳越界。長洲吐納海江潮。平生未敢窺寥廓。此地還疑可挾超。</text>
<title>寄石洲</title>,<text>一水牽愁隔兩鄕。春雲入眼更茫茫。夢隨明月靑山盡。心送寒潮碧海長。對酒論文孤執手。看花藉草恨廻膓。秪緣王事催歸路。安道門前失棹將。</text>
<title>奉別駱坡 鶴林正軒號</title>,<text>異鄕春物已堪悲。更向離筵惜蹔時。芳草似愁還似夢。靑山如畫又如詩。王孫別恨三盃盡。客子歸心一劍知。此地去留偏悵望。趁潮搖艇大江遲。</text>
<title>承聞沔川太守李 廷冕 醉死</title>,<text>含杯樂聖送生涯。抵死驚人語要奇。玄石不知千日酒。靑蓮終負百篇詩。猿膓寸斷高堂痛。鸞影單棲寶鏡悲。紫綬腰間猶未解。桐鄕遺愛最堪思。</text>
<title>贈倚松 二首</title>,<text>割鷄焉用試牛刀。百里鸞棲撫字勞。魯翟叶琴聞惠政。王鳧飛舃認仙曹。嫮姱地主潘輿導。寵錫天書漢璽褒。色養自能供潃瀡。氷淸終不染脂膏。銅章彩服映靑春。猶是專城喜及親。盤錯直須分利器。神明不獨識勞薪。心淸飮水氷壺潔。政逸彈琴玉軫新。異效已紆高盖寵。漢廷循吏更何人。</text>
<title>重別倚松</title>,<text>人間合散本無期。纔得相逢又別離。芳草路中微雨過。綠楊池畔夕陽時。雲開碧落見鴻雁。花落靑山聞子規。此去秦京無百里。一尊重約換金龜。</text>
<title>夜歸示沈太守</title>,<text>滿眼風光着處尋。妬春嬌語樂山禽。天廻暖日薰花骨。雨洗輕煙染柳心。江畔旅愁催白髮。池邊夜氣襲淸襟。知君素愛醒狂客。每發閒情遣苦吟。</text>
<title>敬次沈二相箭串韻</title>,<text>長江地沒繞鮫居。平楚橫分列峀餘。滿目寒雲低落日。傷心亂草接荒墟。定知沙苑同汧水。幾簡龍媒服象輿。獨立蒼苔更搔首。數行歸雁滅晴虛。</text>
<title>奉次海平相公韻</title>,<text>中興文物華山陽。春日還瞻五色光。聖主斡旋天地定。羣賢際會鳳鸞翔。安危莫問三年艾。保合先醫四海瘡。看取古來經濟業。相成一體共明良。</text>
<title>哭具金化大受 二首</title>,<text>百里鸞棲羽翮低。那知白璧委黃泥。宣城月照題詩峀。彭澤春餘種秫畦。龍劍水沈塵匣冷。玉棺天落夜臺迷。山陽笛裏花千樹。從此羊鞭不忍西。白戰相從翰墨林。忘形契分照淸襟。郢斤斵鼻才專妙。楚澤呑胷量覺深。長擬百年詩上下。寧知一別劍飛沈。巨卿只拭雙眸血。欲向何人覓賞音。</text>
<title>送柳令公 思瑗 赴高城郡</title>,<text>一佩銅魚作此行。左官仙界爲閒情。枕邊日月生滄海。砌上雲霞合赤城。松桂路迷丹穴暗。棠花春晩白沙明。臥治却喜文書靜。心迹隨緣最覺淸。</text>
<title>送邊生 慶胤○二首</title>,<text>南客思歸拂綵衣。白雲何處望庭闈。路餘春色生芳草。山繞離愁帶落暉。驥蹶霜蹄遲滅沒。鵬垂風翮失飜飛。男兒意氣看龍劍。努力君應戰勝肥。獻賦蓬萊志未伸。跨驢還作出城人。不成駿骨金臺市。空吼龍泉玉匣塵。江水牽愁分逈野。柳條將別惜殘春。蘭陔稍慰門閭望。秪是臨歧欲損神。</text>
<title>遣懷</title>,<text>自恨虞卿骨相屯。功名落拓鬢如銀。低頭但倚丹心苦。仰面還愁白眼新。十步畏塗長側足。五車書簏不謀身。鷗波萬里閒天地。何似沈冥積後薪。</text>
<title>送李子敏以進賀書狀官赴天朝 六首</title>,<text>曾提檄筆佐靑油。又捧芝函聘帝州。萬里壯遊纔入塞。四方專對復觀周。心雄許國看龍劍。戀割辭親倚驛樓。莫向白雲頻悵望。歸期應趁雁賓秋。萬國衣冠賀息戈。乘槎君亦上天河。五千燕路行何遠。三百周詩誦已多。志愜男兒龍劍動。威分御史豸冠峩。政當膂力經營日。敢借馳驅白玉珂。執壤朝京此路賖。直從西日向中華。金湯古險橫秦塞。山海雄關擁漢家。遼柱月明聞唳鶴。薊問天闊見歸鴉。去時梅雨來時雪。却把雄心拂劍花。古路遙通右北平。盧龍塞上幾郵程。漢臣虎石蒼苔蝕。秦帝金城粉堞明。千里風雲連朔野。萬方冠盖會神京。請君試問灤河水。不廢東流二子名。四海爲家帝力雄。丘山九鼎業無窮。肯容玉弩驚天下。却轉金星落陣中。虎穴凱歌淸絶徼。龍墀飮至策元功。靑丘使者同鼇抃。萬歲三呼不讓嵩。神旌西討掃氛祅。獻頌彤庭賀聖朝。但見雷霆威一怒。誰知干羽服三苗。星槎渺渺秋通漢。玉節煌煌夜渡遼。摠爲君王誠事大。陪臣敢惜馬蹄遙。</text>
<title>醉席次芝峯韻。贈柳高城。</title>,<text>桑溟楓岳日生東。天盡還應地亦窮。雲斷衆香蒼石老。月明三島碧波空。海鷗影落晴沙雪。笙鶴聲傳絶壑風。此地送君知有意。丹砂能變白頭翁。</text>
<title>尹政丞 斗壽 挽</title>,<text>神化丹靑際會來。安危終仗出羣才。功高社稷開中否。望重巖廊壓上台。勒鼎名垂盟府煥。擎天柱折士林哀。吐茵無復窺東閣。敢哭吾私淚滿顋。</text>
<title>窓前移植枯竹一叢。盡數月頓無生意。遂斬去。後十許日。忽抽一枝。約尺之半。感而賦之。</title>,<text>隙地移來一寸根。那知生意尙餘存。龍兒出土回春色。鳳節凝霜逗日痕。粉籜漸披和露潤。金枝欲勁受風掀。直敎千尺伶倫見。律呂還將奉帝軒。</text>
<title>送趙一貫先生赴南陽</title>,<text>趙璧曾傾十五城。一州猶得博高名。金章紫綬諸侯貴。皁盖朱幡刺史行。風落芳洲滄海動。雨晴仙嶠白雲生。遙知坐嘯凝官燭。餘事廉平溢政聲。</text>
<title>次賈郞中宿瑞興館韻</title>,<text>紫鳳西飛白日斜。五雲何處九門賖。心懷慷慨長憂國。身作驅馳不在家。京洛尙懸千里月。郵亭又見一春花。年光斷送惟詩酒。未信吾生却有涯。附原韻 賈郞中凍雲初散日西斜。立馬荒城客意賖。芳草平原多鳥道。低烟破壁幾人家。轉開山館他鄕酒。遙醉春風故國花。試看少微今夜色。淸光萬里照天涯。</text>
<title>送李正郞 弘胄 赴都體察幕從事官</title>,<text>玉鉉臨戎桂海濱。渴賢參佐輟詞臣。雙旌談笑靑油幕。一劍行裝白面人。檄筆風飛寒虜膽。兵符神出靖邊塵。古來王粲從軍樂。餘力還應得句新。</text>
<title>贈李修撰 綏祿 充陳奏書狀官朝燕京 二首</title>,<text>拭玉皇庭達國綸。文章詞命最難人。誦詩專對推邦彦。奮筆能言出席珍。事繫安危須戮力。任懸輕重合忘身。故膺副价酬枚卜。爲此君王輟講臣。星槎直上玉河津。戀切遊方萬里身。紫闥朝參蒼水使。靑丘夢想彩衣人。鴉歸薊樹秋雲暮。鶴叫遼城夜月新。莫向海天廻首望。觀周猶得慰慈親。</text>
<title>宣陵秋夕有感</title>,<text>虎踞龍蟠象設層。百年松柏入雲凝。桑田未信變滄海。玉椀那知出茂陵。德澤浹民天欲老。精靈在帝地何能。蒼梧叫舜孤臣淚。霑灑秋風月似氷。</text>
<title>追次鵝溪奉謝趙明府韻 四首</title>,<text>坐對秋光淡又濃。閒愁無那日高舂。歸心幾結刀頭夢。壯志空憐鏡裡容。迹滯海濱仍別浦。望寒天外更層峯。玉簫緲緲羣仙隔。不覺黃雲暗幾重。一嘯浮雲萬事非。江湖蹤跡謝黃扉。文章事業天光發。鍾鼎功名夢寐稀。竹杖破烟穿柳岸。蘭舟乘月竝苔磯。定知聖主虛台席。魚鳥還應惜遽歸。蓴鱸歸興老方濃。獨坐翛然聽夜舂。最恨積薪仍後上。誰憐蟠木可先容。月穿薄霧開奩鏡。山倚秋空露劍峯。宋玉淸騷潘岳賦。此時怊悵意千里。驕餌淪人足是非。不如高臥掩荊扉。愁來宇宙猶嫌窄。老去親朋轉覺稀。世務詎饒捫蝨士。海心頻送釣魚磯。晴沙若共閒鷗夢。鷄肋何能挽我歸。</text>
<title>寄鶴谷</title>,<text>吏部官聯壓百僚。星分郞席最淸要。靑雲滿地懸明鏡。白日當天掣皀鵰。漢骨筆雕傾沈謝。厓肩手拍挾松喬。泥塗倘借吹噓力。敢恨無彎掛壁弨。</text>
<title>重贈</title>,<text>抹摋眞堪沈下僚。積薪塲裡謝津要。趙生落魄歌窮鳥。杜老深衷賦進鵰。自恨涸鱗長喣沫。誰憐緜羽未遷喬。至今彈鋏哀時命。八札烏號久已弨。又休道詩窮語更工。窮愁如海筆無功。側身宇宙悲歌裏。擧目江山痛飮中。途遠駑蹄愁落日。秋深病葉畏高風。白頭敢附靑雲士。撚斷吟髭氣挫雄。</text>
<title>送趙使君遂初赴江華</title>,<text>皁盖聯翩五馬驕。一麾西出海雲遙。舟橫古渡寒潮落。路入秋山病木凋。利器應知當錯節。高材剛惜去淸朝。明光視草應虛席。蹔別何須作黯銷。</text>
<title>東湖精舍十詠。爲文德敎題。</title>,<text>萬頃汪汪溢岸平。鑑湖三百敢爭名。白沙澈瑩淸無底。滄海通波積不盈。月透琉璃菱鏡拭。風飜鱗甲縠紋生。憑軒好作江山主。一曲何須勅賜榮。右山下太湖仙嶠浮空鼎作峯。海龍擎出玉芙蓉。根盤鰌穴三千里。勢入鵬程一萬重。漢客乘槎何日到。秦童採藥幾時逢。無論江上愁心賦。自有潘郎活畫濃。右海中三島晴沙如雪望中平。更印秋光相與淸。顥氣近人天一色。餘輝入水鏡同明。初疑佛力開銀界。却道仙家轉玉京。坐失白鷗看不見。驚飛始覺有哀聲。右鳴沙秋月金鷄警曉織鳥翔。暘谷晨霞啓遠揚。海底六龍擎赤暈。人間萬國仰淸光。火珠出地明羣物。萍實行天合衆陽。但使無私容必照。覆盆誰敢怨荒荒。右扶桑曉日葦荻蕭蕭著戟霜。驚寒陣翮已隨陽。汀洲遠逐金風落。雲海初辭玉塞長。一一銜蘆避矰繳。雙雙叫月向瀟湘。層霄不隔高飛路。莫作身謀就稻粱。右蘆洲落雁暖眠棠岸最相宜。翂翐寧從意態爲。萬里長天飛盡處。半規斜日去來時。明沙積雪心同凈。碧海驚風夢不知。倘有閒人好漚鳥。忘機能得一生隨。右棠岸眼鷗半畝纔偸一片天。鏡中鍾水水鍾蓮。波塵生襪朱花冒。雨盖傾珠碧葉圓。荀令爐香爭酷烈。謝公詩句鬪嬋娟。寧知太華峯頭實。入口痾痊便覺仙。右南塘碧荷燦燦黃花如散金。季鷹千古是知音。高標受月看眞性。勁節凌霜識苦心。香透疏籬淸徹骨。葉低寒雨暗生陰。掇英泛淥風流在。三逕誰賡晉士吟。右東籬黃菊千仞岡頭萬丈松。高低積雪壓重重。擎天偃盖盤銀鶴。出壑長身倒玉龍。月照瓊林淸影散。風生瑤海怒濤洶。歲寒獨立貞心在。肯向靑春作冶容。右雪嶺層松滿庭環侍碧琅玕。急雨梢殘劍戟攢。練實乍垂威鳳食。深根難拔老龍蟠。律疑嶰谷風爭響。淚入瀟湘露未乾。留得月明金瑣碎。霜枝玉葉影生寒。右雨庭亂竹</text>
<title>己酉二月初二日。從遠接使柳西坰相公辭朝。晩出西城。馬上口占。奉呈使相案下。兼視諸公。</title>,<text>九載重隨儐使軺。白頭蓮幕廁英僚。非關小技傾流輩。自是虛名徹聖朝。老氣挾春猶不餒。壯心揮翰欲無聊。龍灣此去餘千里。王事寧論髀肉消。</text>
<title>敬次使相臨津韻</title>,<text>九年重作此遨遊。前度劉郞已白頭。遠路塵埃爲客久。大江風浪使人愁。身從仕宦還多事。心許驅馳不少留。撥遣羈懷知有處。夕陽頻上仲宣樓。</text>
<title>過故國。奉上使相。兼示諸君。</title>,<text>白首歸來若夢中。故園行色旅遊同。兒童老大親朋落。城郭依俙井邑空。不是腰章歸會郡。何如仙鶴返遼東。休言載筆誇鄕里。頹仆頭銜尙澤宮。</text>
<title>滿月臺。奉上使相。兼示諸賢。</title>,<text>王氏雄都五百年。風烟不改舊山川。瞻星石仄斑苔蝕。滿月臺荒蔓草纏。國去如鴻城郭在。人生過鳥姓名傳。直須痛飮千盃酒。付與興亡劍吷然。</text>
<title>平山偶吟。奉上使相。兼示諸公。</title>,<text>千里王程一日閒。隔林春鳥聽間關。羞將白髮看明鏡。笑拓晴窓對碧山。老去自憐詩力退。憂來更覺世途難。平生萬卷知無益。且盡深盃與破顔。</text>
<title>山城奉上使相。兼示諸公。</title>,<text>萬仞山頭一片城。昔人於此費經營。地專天險防驕虜。國倚王靈宿重兵。古堞石摧寒燐出。空林樹老亂鴉鳴。興亡有數英雄盡。蝸角乾坤幾戰爭。</text>
<title>鳳山旅舍。奉上使相。示諸公。</title>,<text>醉來豪氣吐長虹。誰識湖西舊釣翁。蹔擲竹竿辭海月。却來蓮幕挹春風。路窮鴨塞遙天外。家在龍山落日東。始信聖朝無棄物。此行猶得更從公。</text>
<title>途中大風。奉上使相。兼示諸公。</title>,<text>大塊噫來萬竅號。初聞浙瀝見調刁。黑雲欲作晴天雨。白地疑飜碧海濤。歌大高皇傳樂府。賦雄宋玉續離騷。爽擕聲拔難爲語。破浪吾將掣六鼇。</text>
<title>棘城。奉上使相。兼示諸公。</title>,<text>紅頭百萬此摧枯。一戰威稜鬼不如。殺氣至今纏草木。美談從古在樵漁。殤魂晝哭天陰後。燐火宵明月黑餘。二百年前波血地。只輸吟罷蹔躊躇。</text>
<title>簇錦溪板橋。奉上使相。兼示諸公。</title>,<text>未應驅石借秦鞭。橫臥晴虹足濟川。水底魚龍疑避地。沙頭牛馬若行天。鼋鼍不見周王後。烏鵲空聞織女前。獨有板橋能利涉。恨無題柱似昇仙。</text>
<title>黃岡客館。曉坐感舊。奉上使相。兼示諸公。</title>,<text>醉倒華筵記昔年。靑春豪氣百花前。寧賓館裡人如玉。廣遠樓中燭似椽。簫皷沸天欺笑語。篇章擲地掃雲烟。多情只有空庭月。斜透寒窓照獨眠。</text>
<title>軸中有金鶴峯所題。追感舊遊。</title>,<text>鷁首曾同向日東。扶桑咫尺五雲中。秦童采藥三山在。漢使乘槎一路通。天近鷗邊千里月。雲開鼇背半帆風。自從匣劍成龍去。斵鼻何人更試工。</text>
<title>遣懷 二首</title>,<text>心灰已冷鬢霜摧。猶借春光進一盃。天地不知吾老去。江山如待客重來。壯圖久失風雲會。小技何煩造化猜。鷄肋世間眞有味。積薪塲裏尙低徊。平生讀破五車書。一字應難救腹虛。此日繫名聊爾耳。他年浪迹竟何如。靑雲滿眼爭驕蹇。白雪渾頭莫掃除。久識下流多謗議。肯將文墨注蟲魚。</text>
<title>次尹白沙韻</title>,<text>老子頻中酒聖賢。東槎學士可忘年。劍心霜雪靑春外。客路塵埃白髮前。倒海廻山方托契。揚眉吐氣亦隨緣。今宵難作晴窓夢。古樹生風月正圓。</text>
<title>大同舟中。奉上使相。兼示諸公。</title>,<text>坐稳龍驤萬斛舟。俯臨春水碧悠悠。層波半豁危城角。遠色橫分曠野頭。地盡海門低落日。天浮烟樹接長洲。沙汀繫纜頻回首。却恨風情異昔遊。</text>
<title>敬次使相練光亭韻</title>,<text>長江畫野分天塹。古堞連雲似石頭。結構蹔時亭擅勝。登臨暇日客消憂。檀君堯竝何人記。箕子周封此地留。莫道繁華今寂寞。西州第一最風流。</text>
<title>遊浮碧樓舊址。奉上使相。兼示諸公。</title>,<text>春風立馬大江隈。倚劍雄心撥死灰。宇宙至今餘白首。樓臺何處隔黃埃。遺墟地老山高下。曠野天長鳥去來。二十二年眞一夢。尋思舊迹儘堪哀。</text>
<title>與辛都事子方。語及鶴峯。有感而賦之。</title>,<text>萬里乘槎共鶴峯。日東應有舊遊蹤。公爲天外高飛鶴。我作人間久蟄龍。知己古今那可得。側身塵土欲誰從。飜思往事長多感。何處荒墳劍挂松。</text>
<title>醉贈趙怡叔</title>,<text>多君獨臥練光亭。地得淸高骨氣醒。城接大荒遙海碧。窓臨平野亂峯靑。崔郞語妙宜黃鶴。杜子詩豪合洞庭。莫笑江淹才已盡。筆鋒猶可掣奔霆。</text>
<title>出平壤城門。思李提督。</title>,<text>漢將長驅十萬兵。獨提雄劍薄孤城。白虹吐日知天助。赤氣成雲報賊平。鐵馬不鳴威令肅。金星纔落凱歌聲。休言帝力臣何力。一戰功高仰大名。</text>
<title>百祥樓。奉呈使相。兼示諸公。</title>,<text>城上危樓接混茫。二儀淸濁此中央。海通潮汐江流大。山隔烟雲野望長。世界三千來佛色。欄干十二壓波光。盡收萬象歸吾掌。始覺胸襟洞八荒。</text>
<title>鐵州古堞</title>,<text>百戰山河只廢基。風烟慘憺舊城池。忠臣死國星辰動。烈氣凝天日月垂。身畫雲臺雙節廟。名留竹簡二男兒。九原多少英雄骨。幾箇沈埋不見知。</text>
<title>贈柳兵使 珩</title>,<text>征西幕府大將軍。南極威聲天下聞。鯨海妖氛波不雪。龍堆殺氣夜無雲。畫旗影裡千人陣。皷角聲中萬馬羣。驕虜望風來款塞。佇看麟閣樹奇勳。</text>
<title>贈辛都事子方還箕城</title>,<text>苦吟愁坐欲如何。景物依俙客恨多。遼野極天雲出塞。邊風動地水增波。殘春遠樹千峯接。落日荒城獨鳥過。惆悵明朝與君別。左書空處淚懸河。時余枯左手故云</text>
<title>手炷一枝淸香。有感而賦之。奉呈使相。兼示諸君。</title>,<text>一炷淸香手自焚。寸心於此欲平分。飛烟暗吐方生氣。作燼猶餘未死薰。荀令燻爐徒苾勃。石家煎甲謾氳氛。何如靜坐晴窓下。讀罷先秦兩漢文。</text>
<title>次玄翁相公韻</title>,<text>心火難灰鬢雪明。唯將雲物卜陰晴。誰知一顧千金重。只在三盃五岳輕。末路炎涼看俗態。暮年羈旅惜人情。不緣王事供多病。那復天涯有此行。</text>
<title>題畫竹贈韓生 琂</title>,<text>渭川千畝上靑霄。倒折如何只兩條。不是伶倫餘造律。定應秦史擲吹簫。老根結地神龍蟄。練實凝霜彩鳳飄。若遣春風更成籜。筆頭誰信有清標。</text>
<title>奉贈尹御史 守謙 還京</title>,<text>少年曾與秀夫遊。未暮逢君又幾秋。地下故人今不見。天涯作客幸同留。三春欲盡鶯花界。千里相分鴨水頭。念到元賓猶雪涕。那堪別恨此悠悠。</text>
<title>練光亭有感。示辛都事子方。</title>,<text>繁華無復浿江濱。獨倚層欄欲損神。千古山河餘故國。百年風月屬閒人。遠遊絶塞傷心久。重到名區感目新。隨處不堪空悵望。綠楊芳草是誰春。</text>
<title>平壤漫題。示辛都事。</title>,<text>佳麗關西第一州。金城俯壓大江流。檀君區域餘千里。箕子仁賢化九疇。撲地閭閻煙火盛。隱天樓閣彩雲留。獨吟宛洛邀遊句。落日芳洲遠自愁。</text>
<title>浿館。逢洪鶴谷。不移日更分手。暮投安定館。追賦一律。寄將無便。書示同行諸君。</title>,<text>此路曾同八載前。相傾意氣可忘年。羨君峻秩方新渥。歎我微官尙舊聯。重指鴨江期剪燭。纔逢浿水惜揮鞭。休將往事成追憶。更得知心與後先。往在辛丑冬。月沙相公爲儐使。朴說之李子敏洪輝世參蓮幕。老生以製述官。亦與其末。今者西坰相公之行。輝世爲都司延慰使。老生乃以製述。又忝賓幕。金趙兩學士之後。頭銜猶未改也。篇中幷及之。</text>
<title>昨到芝峯第見視用前韻四律。依韻和呈。三首</title>,<text>掌得雙珠屬望郞。從知有鳥自朱方。學追五典三墳上。筆掃千人萬馬塲。文仰韓公推北斗。序傳滕閣誦南昌。收身一室圖書裏。時眄庭柯自引觴。華筵至樂爲雙郞。何止有朋來遠方。滿座簪紳齊盛會。成行紅粉集懽塲。落梅笛奏羌阿嚲。折柳歌凝妓武昌。誰是相如能末至。不孤授簡且傾觴。強齡才調似周郞。一戰聲名動八方。白璧價高傳世寶。靑錢選重出科塲。柳衣入夢人知吉。雲日呈祥國賴昌。孝在立揚仍趾美。眞堪設席共稱觴。</text>
<title>雨中擕牛酒。往訪洪輝世</title>,<text>萬事浮雲在眼前。無論滄海變桑田。直將談笑聊隨地。莫把陞沈更問天。燕國黃金輸駿骨。鄷城紫氣識龍泉。敬通却掃何須歎。聖主曾知不世賢。</text>
<title>太常淸齋有作。奉呈芝峯。二首</title>,<text>獨坐晴軒不自聊。眼前光景且相饒。陌頭弄日黃金嫰。天際排雲翠髻遙。衰鬢久𢬵垂白雪。醉顔猶得漲紅潮。向來只爲君恩重。長折陶潛五斗腰。男兒宇宙貴相知。必有伯牙逢子期。司馬執鞭猶異代。荀生得御况同時。久歆意氣能推士。却恐風煙未入詩。才盡文通避三舍。曳兵何敢更揚眉。</text>
<title>對雨奉芝峯詞伯</title>,<text>同雲萬里接層冥。一雨能欣品物形。滿地草芽生意發。薰人花氣醉魂馨。遙知漢水春波碧。却喜終山暮色靑。耐可風光將報答。恨無尊酒對階庭。</text>
<title>醉書山人軸</title>,<text>昌黎作序緣文暢。光祿題詩爲惠休。老子不辭拈秃筆。高僧剛解問虛舟。雲開碧落初收雨。風撼靑林政値秋。醉臥茅簷還隱几。靜觀南岳豁窮愁。</text>
<title>芝峯枉駕見過。翼日作詩謝之。</title>,<text>委巷寧容駟馬來。最知高義出塵埃。金飆爽氣窮秋厲。玉麈淸談衆口摧。呂駕豈緣中散命。王船不爲戴逵廻。賞音萬世猶朝暮。何况同時得御陪。</text>
<title>九月三日。李生 震卿 置酒見邀。步屧往從。仍坐後山小麓。因文城隔牆呼之。遂踰牆同坐園中莎岸。</title>,<text>一園秋色屬王孫。翠柏丹楓玉露繁。蹔借淸談仍藉草。却擕餘興便移樽。寒聲撼竹風微起。暮氣沈山日欲昏。酩酊無堪且歸去。直須吹帽款高門</text>
<title>又示 震卿○二首</title>,<text>泰平今屬聖雲孫。文物光華禮樂繁。千載一時調玉燭。萬民同醉酌衢樽。須看羣彦才方盛。自愧微臣智已昏。瀝血刳肝空耿耿。披雲那得近天門。駿骨誰知逸景孫。鳳歸黃雀競喧繁。未應獨詠南山石。只合頻傾北海樽。萬事不關心耿耿。百年那得醉昏昏。過從幸有韋郎在。爲是葭莩托一門。</text>
<title>山人性敏。持詩軸來視。乃余癸卯之作也。因用其韻。</title>,<text>三生石上三生夢。一片山頭一片雲。自在祗應輸白業。眞如何用隱玄文。禪枝慧窟身方定。慾海空天路已分。會逐遠公求入社。心知不及晉徵君。</text>
<title>太常直夜。述懷奉呈芝峯。</title>,<text>三十年來老太常。形如槁木鬢如霜。淸齋敢道同周澤。擧案還嗟異孟光。報答聖恩何事業。尋思剩物但文章。眼前兒女俱齠齔。畢娶心期漢尙長。</text>
<title>翼日有作。奉呈芝峯。二首</title>,<text>少小嘗聞長者風。泥塗曾是幾書空。草玄敢擬文章老。垂白猶餘意氣雄。世事蹉跎天可問。詩情跌宕酒頻中。浮名尙縛微軀在。造物應憐此秃翁。幾躡淸芬望下風。孔融尊酒未應空。高標拔俗傾元禮。峻節凌霄壓左雄。竹帛功名鵬擊外。古今成敗麈談中。漢廷若試調羹手。相業寧能謝弱翁。</text>
<title>十月十六日夜口占</title>,<text>文章底事亦虛名。回首雲山空復情。報國壯心期抵死。吟詩漫興答殘生。壺觴莫負陶彭澤。損益須知尙子平。只有白鷗應笑我。海常深處獨長鳴。</text>
<title>十月二十五日。與朴主簿 希賢 各載酒肴。往訪月沙李判書。卜夜做懽。醉後奉呈月沙案下。爲述龍灣舊遊</title>,<text>公爲儐使迓王人。載筆叨陪鴨水濱。歲暮窮陰山白雪。夜䦨狂興酒靑春。芙蓉幕下皆佳士。粉黛叢中獨老身。勝事悠悠十三載。不堪回首迹成陳。</text>
<title>奉次月汀相公贈成則行韻 三首</title>,<text>道隱無形象有形。校讐應費閱風廳。須知奧義關三聖。得見微言載五經。童習久𢬵年鼎鼎。老將其奈鬢星星。刳心只是虛生白。善鍵開時不復扄。見聞本本與元元。聚辨應知道大原。不有羣書嘗闇誦。何曾一蹴造眞源。先秦筆力猶奴㒒。兩漢文章是翰藩。如子升堂兼嚌胾。龍門能見斧痕存。塵世相忘土木形。每憑談笑對寒廳。草玄敢擬楊雄氏。守黑唯師道德經。老氣可能廻俠氣。將星應是共文星。看君又佩朱垠虎。從此邊頭不設扄。</text>
<title>大殿迎祥詩</title>,<text>星擕龍角斗杓回。地發陽和鼎氣催。雪色惹黃饒嫰柳。春機破白吐寒梅。光華日月亨衢闢。旋轉乾坤壽域開。共賀君王調玉燭。甄陶萬象位三才。</text>
<title>正月十九日。太常淸臺時。監察朴某爲言新喪十八春少妾云。醉中贈一律。</title>,<text>露花纔吐一枝春。何事狂飆解悞人。縱是朝雲頻入夢。可能樑月與傳神。餘香未沫衣藏篋。舊匣猶存鏡掩塵。秪有宿緣留後果。三山却恨海無津。</text>
<title>奉呈芝峯</title>,<text>半世知音大隱菴。菴前萬壽對維南。五車散帙堆高案。一炷龍肪惹暮嵐。客習幾年容末至。主稱今日荷中酣。疏慵却被梅花笑。不及幽香雪月含。</text>
<title>再用前韻。奉呈芝峯。</title>,<text>吏隱藏命寄斗菴。非關捷徑在終南。不辭卿月紆朱紱。却愛廚烟引翠嵐。撚斷吟髭詩欲就。養安容膝酒微酣。晴窓更着梅梢在。倒掛氷輪玉蘂含。</text>
<title>題金 昌一 四寒亭 松寒竹寒梅寒與己寒。爲四寒。</title>,<text>玩物要將氣味同。四寒相與一亭中。脫身塵土淸無累。到骨氷霜凜不風。三伏炎蒸誰以濯。九秋涼冷獨專功。貞松勁竹兼梅苦。共保襟懷有此翁。</text>
<title>癸丑正月十九日。曾步芝峯瓊韻。是乃合前後十八首也。今年又於芝峯案上得見新恩唱和錄。其後諸作亦多。而芝峯詩尤多多益辦。讀之不覺爽然自失。強用其韻。</title>,<text>子政曾爲漢輦郞。兩君才調可同方。天枝竝秀瓊瑤樹。雲錦齊光藻繪塲。奕世文章千古事。傳家福祿百年昌。雁行連璧爭歆艶。更欲慇懃進賀觴。</text>
<title>太祖大王晬容。自寧邊將奉移全州。九月初九日。主上率王世子及百官。郊迎于慕華館舊基。設帳殿。奠爵奏樂行禮。禮畢。主上又從世子及百官行四拜禮。仍爲奉審。又行四拜禮。禮畢。又祗送。分百官祗送于漢江上。小臣亦從大夫之後。遂賦一律。</title>,<text>八彩重瞳仰肅淸。聖人不相信難名。天威咫尺龍顔近。雲漢昭回日角明。花露凝毫生色相。山河秀氣動光晶。妥靈摠爲君王孝。豐沛新宮又落成。</text>
<title>雨粟 月課</title>,<text>雨偕天粟下層雲。爲有軒倉制作分。造化神功因鳥跡。聖人心匠發龍文。漸生機巧民情見。難避聲形鬼哭聞。須識昊穹深有意。自從書契事紛紛。</text>
<title>貞善公主挽辭</title>,<text>秦臺寂寞漢園荒。竊藥緣何化蝶忙。半樹碧桃春未老。重泉玉海夜無暘。月空盤淚珠餘蚌。風落梧棲鳳失凰。大壑不枯瑤草綠。西天誰送返魂香。</text>
<title>試院有吟</title>,<text>廣張天網獵諸生。要得賢才作國楨。白日戰酣羣螘血。靑春氣暖亂蜂聲。幾人賈勇先劘壘。何者登壇自主盟。不比鼃基元鼎鬪。方知出角獨先鳴。</text>
<title>次盧蘇齋用晦齋鳳臨臺韻</title>,<text>百世聖人應間出。千年瑞鳥曷來遲。蒼茫宇宙非今日。寂寞風烟異昔時。山帶白雲留色相。月來丹穴見心期。長江滾滾眞源在。欲泛虛舟任所之。</text>
<title>中殿春帖子</title>,<text>龍池氷釋見泉流。綵燕迎風玉殿頭。軒室異祥來大電。周家美化盛關鳩。外明助日淸輝瑩。中德承乾地道柔。况是靑陽報新兆。從敎海屋幾添籌。</text>
<title>題尹學士詩卷後</title>,<text>剩殘膏馥墨漓漓。滿卷淸詞可解頤。俊鶻下雲憐鮑照。落花棲草恨丘遲。粉毫寫出嫦娥影。瓊尺裁成織女絲。自笑小巫神氣盡。從今不復斷吟髭。</text>
<title>贈門上人還山</title>,<text>鼇背仙山萬古雄。翠微擎出水晶宮。眼中海色桑田變。心上蓮化鐵鉢空。瑤壑桂雲沈夜月。石壇松露灑泠風。那知三十年前夢。却把神遊托遠公。</text>
<title>大行王妃挽辭 三首</title>,<text>宸極橫星瑞彩收。瑤光空鎖月明愁。鏡亡久灑唐宗淚。地坼眞成杞國憂。仙桂有香難結實。海人無屋可添籌。六宮沐盡關雎化。千古周妃與匹休。一夜泉塗已卽宮。句星不復照椒風。掖庭日晏金輿出。閣道秋高玉座空。天上神遊愁翳鳳。人間吉夢失流虹。秪應去入姮娥殿。留與徽音竹帛中。淑德端宜配至尊。含光玉度美成坤。麟符早入黃金屋。翟扇高居白璧門。涉險蹔愁分警蹕。亨屯共贊濟黎元。可憐東土民無祿。慈覆終天不復恩。</text>
<title>敬陵雨路口占。寄示洪仲淸。</title>,<text>霧壓蒼山白日昏。一聲雷擊雨傾盆。高天直恐銀河倒。大地還驚碧海翻。風蹴亂鴉愁古木。泥欺老馬怯平原。崎嶇暮得園陵路。却喜微陽度石門。</text>
<title>贈可謂亭主人安 悟 參奉爲別</title>,<text>馬首南雲起暮山。歸心先入大刀環。鄕愁暗帶寒蛩出。客路遙隨獨鳥還。天地無情吾已老。林泉有分子能閒。笑看蝸角慵開眼。不用浮名博強顔。</text>
<title>闕中夜吟。示趙棐仲。</title>,<text>塗中曳尾可窮年。浮世陞沈莫問天。書讀五車輪已斵。家空四壁磬長懸。名貪抵死炊沙飯。計拙謀生種石田。除此一盃皆夢幻。不如長嘯御泠然。</text>
<title>送石峯赴加平郡 二首</title>,<text>多君絶筆擅修能。聖主憐才借股肱。吳會山川輸逸少。當塗草木識陽氷。川聲入枕分僧夢。月色留庭替客燈。飮水鳴琴無箇事。道經時復掃溪藤。鵠嶺崢霄萬古雄。氣鍾人傑筆鋒工。力扛神鼎山回日。勢掣靈鼇海鬪風。此去承恩紆地主。從來激賞荷天聰。應憐白首文園令。漫賦凌雲命未通。</text>
<title>夜吟</title>,<text>落拓泥塗太瘦生。彫蟲堪笑占時名。鏡中白髮悲霜蚤。劍首丹心照日明。身與魚蝦遊斥澤。夢隨鸞鶴上層城。盖棺始定男兒志。兩齒封齊亦晩成。</text>
<title>謝王人陶通判 良性 惠程文紙百張，徽烟墨三丁。前此月汀相公令余作通判送行詩序。余奉以四六。通判見而稱美。仍有此贈。</title>,<text>微詞不分動華人。辱贈還添篋笥珍。海吐龍涎玄蹙玉。雲分鶴翅白堆銀。硯中瑞霧磨逾出。案上祥光拭更新。不是謫仙膓錦繡。恨無佳句答淸塵。</text>
<title>遣懷</title>,<text>流落浮名積後薪。摧眉不敢向時人。氣衝牛斗龍三尺。年似泥塗亥六身。目擊陰符披古字。手揮綠綺發陽春。男兒壯志休論命。未死猶堪效席珍。</text>
<title>健元陵</title>,<text>隆準眞人起沛中。扶蘇王氣漠然終。初聞洛邑卜神鼎。旋見喬山藏帝弓。同德三千才有數。雄圖二百業無窮。昭陵石馬曾流汗。誰識餘威懾裸蟲。</text>
<title>天將戰陣粉壁圖</title>,<text>漢將長驅十萬兵。歕山欱野鳥雲橫。寒天殺氣生戈劍。落日高風送旆旌。鐵馬不鳴軍令肅。玉龍纔吼凱歌聲。坐看東海鯨波凈。更有何人敢請纓。</text>
<title>贈金秀才 蓍國○三首</title>,<text>千里萊衣赴北堂。白華吟處白雲長。草心愛日憐烏哺。鴒影隨春合雁行。天盡亂山江樹遠。雪消前路野梅香。較除別恨催遲暮。贏得風光入錦囊。離思羈愁兩不禁。黯然無那秪長吟。白頭悵別三杯酒。靑眼相知一劍心。野接暮天迷海氣。雲連遠樹著春陰。入詩光景休多取。造物應猜苦語侵。積薪塲裏我何人。劍首雄心向北辰。文字漫勞千古事。是非虛老百年身。雲黃故國長回夢。草綠芳洲又見春。欲識老生籠物色。苦吟猶得寫輪囷。</text>
<title>韓水使挽</title>,<text>平生壯志自桑蓬。虎竹龍旗節鎭雄。老去功名菱鏡裏。亂餘身世蓽門中。江津白紼迎斜日。海島丹旌送晩風。伯道無兒還有後。爲箕應復繼良弓。</text>
<title>感舊贈通津倅</title>,<text>紅蓮幕下老門生。北塞曾從鳳節行。橫槊彩毫銀燭影。蹋筵長袖玉琴聲。雲開漢月旄頭暗。雪壓胡山畫角淸。怊悵舊遊今卄載。獨吟遺句不勝情。</text>
<title>紫洞晴霞 以下松都十二景</title>,<text>石門流水出桃花。疑是秦餘避世家。澗草細沾靑嶂雨。洞天深鎖赤城霞。雲屯古木迷棲鶴。日落荒城見暮鴉。欲識小山叢桂在。直須招隱問丹砂。</text>
<title>靑郊返照</title>,<text>十里平蕪不斷靑。半規西日在東城。孤烟落水秋光滅。暮靄臨山遠色橫。雲盡閃飜鴉背影。天空飛帶鳥邊明。牧童更趁牛羊下。荻岸松門畫不成。</text>
<title>西江夜漁</title>,<text>一帶寒江鏡面平。截波橫島壓深靑。乍驚宿鳥汀無月。靜聽跳魚水有聲。篝火漸稀知夜久。蘭橈纔撥覺潮生。歸來繫纜垂楊岸。河漢西流北斗傾。</text>
<title>南樓夕燈</title>,<text>八日觀燈舊俗存。南樓淸景萬家昏。蓮花綴葉星光亂。龍腦飄香鶴燄繁。天上月明疑不夜。人間雪映欲無坤。太平氣象看如此。何似當年重上元。</text>
<title>滿月荒臺</title>,<text>亡國如鴻問幾年。空餘衰草古臺邊。傷心秋月歸遼鶴。滿目春風叫蜀鵑。麥秀殷墟悲毀堞。黍離周室見荒田。廢興有數山河在。一篴斜陽鳥沒烟。</text>
<title>松岳海雲</title>,<text>松山一骨近高天。作鎭雄都五百年。碧海萬重來遠色。白雲千載壓層巓。日沈若木明鰲背。月凈瑤臺到鶴邊。伯氣已消山不老。眼中風物摠依然。</text>
<title>天壽送客</title>,<text>綠盡平蕪入亂山。石橋南路掛孱顔。桃花逸足晴沙上。竹葉離尊古柳間。極目數行低去雁。斷膓三疊唱陽關。昔人過鳥今何在。風月無情覺自閒。</text>
<title>知足尋僧</title>,<text>出壑穿林踏石稜。高低路入白雲層。松花滿地無人掃。蘭若攀天有客登。海氣遣風侵佛榻。蘿陰籠月隔禪燈。蒲團却共閒僧話。淸磬聲中萬慮澄。</text>
<title>花園賞春</title>,<text>七廟丘墟八角塵。靑山寂寞枕城闉。莓苔襞積千門地。花柳粧成萬戶春。一抹雲烟悲故國。百年歌舞樂閒人。漢園唐苑俱蕪沒。漫遣詩豪得句新。</text>
<title>龍山秋眺</title>,<text>落帽風流各一時。古今登眺兩相宜。江含半照明堪畫。山帶秋光好入詩。醉把黃花因坐久。步隨明月得歸遲。年年却憶茱萸賜。那得樽前借一枝。</text>
<title>朴淵觀瀑</title>,<text>一派銀潢落半空。深秋匯作老龍宮。靑山地坼開金鏡。翠壁天分挂玉虹。萬壑驚雷喧白日。千崖飛雪噴長風。香爐台岳難爲語。到此方知造化工。</text>
<title>花潭松月</title>,<text>白石巖扉長碧苔。山川依舊鳥飛廻。門前樹老先生柳。籬下花殘處士梅。何處神仙乘鶴去。至今松月照人來。炯心惟有淸潭水。想見氷壺一片開。</text>
<title>崔東皐 岦 寓居箕城。搆草堂。扁以簡易。萬曆辛丑。李月沙 廷龜 爲華使顧 天俊 儐接。李芝峯 晬光 爲延慰。朴南郭 東說，李東岳 安訥，洪鶴谷 瑞鳳 爲從事官。余與金南窓 玄成，權石洲 鞸 爲製述官。來會箕城。皆一時文章巨公也。有簡易堂酬唱詩。</title>,<text>西漢先秦筆不亡。雄文顥噩較誰長。風翻學海搏鵬鳥。雲纈詞林舞鳳凰。會向燕臺酬駿骨。休從裸壤表龍章。最知道屈名逾重。山斗爭瞻簡易堂。</text>
<title>奉送尹次野按節海西</title>,<text>聖主憂西海。銀臺輟從臣。旌旄分虎節。喉舌出楓宸。寄重藩維大。恩傾雨露新。得專千里地。爲救一方民。仗鉞威稜肅。褰帷惠澤春。淸風孤竹國。積雪白沙垠。椒島虞淵近。月山玄圃隣。三邊垂控制。四牡費咨詢。相國家聲遠。郎君世業遵。弟兄連主陜。文雅幷殊倫。榮耀超今古。聲名動搢紳。此行猶特達。靡盬敢逡巡。膂力方强日。賢良共理辰。解牛看好手。叱馭識忘身。政簡人無訟。詩淸筆有神。飮氷酧黽勉。夙夜謝因循。但取官箴合。寧論吏跡親。贈言輕白璧。出餞望行塵。遠樹浮天際。羣山接海漘。臨歧拂雄劍。肝膽更輪囷。</text>
<title>奉送洪鶴谷充賀聖節使朝京</title>,<text>聖節朝京使。春官右侍郞。廟堂推宿望。簪紱選才良。八月乘槎遠。三韓起地長。流星垂析木。紫氣出扶桑。行色雙旌擁。嚴程四牡驤。繫心辭桂闕。割戀別萱堂。專對材華盛。馳驅膂力强。飮氷拌鞅掌。拂劍信行裝。下邑背藩國。中原指帝鄕。長城秦塞徼。碣石漢封疆。地接山川界。天連日月光。薊門浮樹碧。遼野壓雲黃。舊迹悲華表。淸風揖首陽。盧龍思李廣。涿鹿想軒皇。山海雄關險。神州赤縣方。百年今禮樂。三代古文章。帝德天同大。皇威海不揚。八荒皆玉帛。萬國盡梯航。象闕衣冠集。龍墀劍佩鏘。水傳蚪箭漏。風送獸罏香。五衛肅貔虎。九成儀鳳凰。夢疑遊帝所。身已謁天王。聘魯元非雅。觀周亦未嘗。金臺懷郭隗。石皷記陳倉。慘憺悲歌市。蒼茫勿伐棠。隨緣揮彩筆。在處富奚囊。此去心飛動。歸來興激昴。自憐長落拓。誰與共翺翔。匏繫神寧王。萍漂命可傷。蓬萊波浩浩。銀漢月茫茫。天上久寒眼。日邊空斷膓。送君還感慨。不爲積薪塲。</text>
<title>醉賦五言六韻。奉似芝峯。</title>,<text>欲把三盃酒。聊將萬里行。知音不易得。作別最難情。露鶴警秋氣。霜鴻度塞聲。短長亭莫問。多小恨從生。鰈域皇都遠。嚴程性命輕。華人應起敬。郯子識官名。</text>
<title>疊用前韻。奉呈芝峯。</title>,<text>有箇三千里。無論一再行。馳驅方致力。離別肯關情。霜曉催鷄唱。雲秋壓雁聲。劍心丹不死。鏡髮白還生。大節輸夷險。當官識重輕。應知子太叔。竹帛永垂名。</text>
<title>送朴正郞 文浚 以冬至書狀赴天朝</title>,<text>日月燕都近。風烟鰈域寬。天王今萬曆。藩國舊三韓。楚貢何曾絶。堯封永不刊。衣冠從大聘。玉帛奏長安。我后謹侯度。玆辰履曆端。陪臣持使節。之子據征鞍。象笏兼驄馬。星郞自地官。漢槎騫始泛。周樂札應觀。壯志聊酬分。嚴程未覺難。誦詩仍載筆。叱馭更彈冠。事業千篇富。行藏一劍寒。白雲遙錦水。丹極遠金鑾。戀爲辭親割。心將報國團。川原隨地盡。夷夏隔江看。碣石千層立。長城萬里蟠。鶴歸城月苦。虎發石苔漫。古廟風蘭雪。雄關鐵海瀾。悲歌想荊水。問道見軒巒。召伯甘棠感。昭王駿骨嘆。此行皆領略。到處幾盤桓。景物催秋半。離愁怯酒䦨。金飇吹颯颯。玉露滴漙漙。草脆蛩音老。雲寒雁陣殘。郵亭貪搦管。旅館費憑欄。但取風流重。無寧客况酸。開筵拌逸興。秉燭博淸歡。畫閣龍灣徼。仙舟浿水湍。羨君遊上界。恨我坐彈丸。鬢雪千莖短。書塵萬卷攤。芳隣欣逼側。遠別惜蹣跚。且復臨歧路。相期在肺肝。男兒當膂力。珍重勸加餐。</text>
<title>四月二十九日。北郊祈雨祭。月沙李知事爲獻官。余爲典祀官。因奉一律。</title>,<text>聖主方勤雨。明公再奉璋。纔埋崧岳璧。又焫北郊香。肸蠁思神格。精純式禮章。誰能誅旱魃。我欲喚商羊。天意高難問。民情病可傷。但令霖傅說。不必禱成湯。以實非無道。求陰亦有方。休徵箕範在。時若仰吾王。</text>
<title>奉贈朴掌令 榟</title>,<text>僦屋纔容膝。柴扉不礙風。天官曾錦帳。柏府又桓驄。黃卷知今古。朱絲保始終。塵埃圭竇外。花卉瓦盆中。菉竹淇園入。靑州怪石通。安榴欹暮葉。陶菊擢寒叢。休道一庭小。仍存四季紅。傳呼非吏隱。吟嘯卽詩翁。傲兀聊憑几。委蛇也自公。閒情隨獨鶴。雅志托冥鴻。主聖能忘諫。時艱合匪躬。鏡看雙鬢短。劍倚寸心雄。對客懽無間。開尊喜不空。結交吾亦幸。意氣倘相同。</text>
<title>代尹靜春送其弟次野赴慶州府尹百韻</title>,<text>吾家好兄弟。伯仲最琳琅。君我膺三四。年齡可頡頏。差肩鴒幷影。接翼雁隨行。白璧慙蒼璧。元方劣季方。鯉庭齊學禮。姜被共連芳。貽厥承嚴訓。友于遵義防。怡怡焉敢墜。綽綽式相將。手足親同氣。塤箎謝䦧牆。八龍筍氏盛。三虎賈門昌。常棣春生嫰。交柯雨隔涼。人推黑頭貴。時賞白眉良。麗澤元酧好。文塲與鬪强。云何執徐歲。忽値海豨狂。南去如張翰。西之似伯陽。身危避鋒鏑。肉瘦怯豺狼。蓬累投殊域。萍漂失故鄕。流離淹日月。羈旅因風霜。先子賜環遠。君王下殿忙。龍灣盡藩土。鴨水近天皇。乖角難相遇。扶將惜未遑。烏啼還失母。天只奄終堂。寸草春能報。枯魚蠧莫攘。那逢靑鶴客。長愧白鳩郞。冬笋抽無賴。陔蘭采不忘。尺波隨逝水。隙駟詎留光。舊國廻車駕。嚴君坐廟廊。南中擁旌節。北上阻璆鏘。子政寧親久。吾時射策揚。從玆俱秀發。取次競登敭。不羨門容駟。無論笏滿床。十輪榮未嫮。萬石福誰當。盛滿天應忌。芬華鬼豈殃。靈根能久侍。舊業遽先亡。跼地摧雙涕。呼天裂九膓。蓼莪感風樹。蘩藻薦蒸嘗。背日違東土。瀕河就北印。思成尤僾僾。讀禮更倀倀。撫柏悲霜戒。攀松惻露瀼。只言庸盡孝。敢道善居喪。孑孑終何怙。哀哀秖自傷。蒼茫終扇枕。荏苒閱琴祥。鷁路波濤闊。鵬程道里長。四人居宰列。一世指騰驤。際會誠遭遇。飛飜益激昻。恩榮均出入。遷擢幷翺翔。令弟臨黃海。疎慵按慶尙。伯兄曾仗鉞。縶驥奈玄黃。見抵愁窮衍。安排任達莊。灌園甘寂寞。開徑適周章。會合新懽款。過從夙願償。終山依嵂崒。華岳接微茫。風雨連床樂。芝蘭入室香。團圓良可喜。聚散本難量。官作鷄林尹。州分鳥嶺疆。熊轓明曄煜。虎竹耀輝煌。地卽千年國。人傳三姓王。星文垂翼軫。境界畫金湯。文物豪華窟。衣冠禮樂塲。亭空餘古鮑。臺側想遊凰。舞浦波光碧。瞻星石色蒼。稚松來閬苑。玉笛出崑岡。大府稱爲劇。雄藩擅遂荒。亂離紛泊腕。凋瘵滿膏肓。循吏須掄漢。賢才合拔唐。蘇枯兼弱鯁。櫛垢且爬痒。置水思規警。行春整紀綱。治繩排紊紊。喩釣悟洋洋。江渡嘗聞虎。田飛不入蝗。艾鮐忻畎畝。士女抃池隍。聖歎蒲知政。民歌鄴引漳。應物香嘗焫。巴祗燭不煬。文翁敎蜀子。常袞化閩傖。飮水淸風灑。投壺雅意藏。劉寬去鞭扑。王吉潔衣囊。盖語歸惟靜。疑言戒大剛。塵凝封硯印。苔澁臥桁楊。復乳連山下。還珠合浦傍。四封散牛馬。百里遂麻桑。耐可追廉郭。何須數趙張。三刀掛琴閣。五馬響鈴鉠。共理當如此。惟良曷不蘉。勸君須黽勉。念我爲彷徨。骨肉詩堪苦。鸞龍句未妨。三荊恨憔悴。四鳥怨相佯。非愛一丘貉。期成百鍊鋼。何言分羽翮。又是隔參商。未試黃金匕。虛粲白玉粻。璧頑埋石髓。氷凍沍瓊漿。煉魄三花潤。頤神尺宅康。百年拌瞬睫。萬事視毫芒。龍友開天骨。虹光發劍鋩。大鵬圖海擊。斥鷃樂楡搶。供世輸筋力。行塗愼否臧。威韜挾乙虎。寶却轉丸蜣。取舍從吾審。思量待爾詳。天寒歲將暮。雪虐雨其霶。別恨知多少。當筵强擧觴。</text>
<title>送陶通判</title>,<text>浙水天鍾美。吳山地毓英。鳳毛餘五色。鶴唳必三淸。斵璞無留礦。傳經謝滿籝。長沙先閥閱。彭澤舊家聲。玉匣千金重。霜蹄萬里輕。禹門鱗變化。黥陳筆縱橫。屈佐紅蓮幕。隨緣細柳營。牙璋辭北闕。龍劍逐東征。記室來袁虎。韜鈐見子荊。參謀方密勿。婉畫最分明。負海酬神餫。爲山出算成。胃星開色相。廥宿動光晶。士飽寧呼癸。軍機肯後庚。三邊空海戍。萬竈肅天兵。玉帳纔捫蝨。金戈已斬鯨。扶桑收殺氣。析木隕妖精。律籥燕臺峻。耕犂鰈域平。湛恩霑聖帝。覆露荷羣卿。大樹明公獨。先茅妙略宏。馳驅勤跋涉。勞苦費將迎。自許心肝悴。何曾髀肉生。勒銘留絶徼。飮血望神京。草木知名姓。雲霞送斾旌。輶軒催暮色。鐃皷帶邊情。形像丹靑逼。聲名竹帛傾。召棠遺愛在。羊峴去思縈。數仞欣投迹。三薰若與榮。披雲覩天日。入室襲蘭蘅。得御眞非分。登門却自驚。那知黃鵠擧。又向赤霄鳴。紫氣看逾遠。驪駒唱不賡。臨歧一分手。唯有濯長纓。</text>
<title>百祥樓。呈西坰使相。五首。竝贈尹白沙。七言排律。一日走呼。</title>,<text>城壓三韓地。江呑萬里天。雕梁行日月。別隖納雲烟。曠野平臨外。羣山極望邊。鶴樓瞠若後。夢澤敢爭先。形勢雄千古。階庭敞八埏。隋兵薩水盡。漢郡樂浪偏。但見香罏近。那知渤邂連。峯巒侵靺鞨。潮汐引桑田。白鳥遙望背。洪崖可拍肩。還疑在圖畫。只是集神仙。使節初征憩。英僚共賞延。波濤驅筆下。宇宙入窓前。興爲庾公發。名應杜預傳。王程蹔餘暇。物色亦隨緣。肯作登臨費。最欽從事賢。鳳書迎北極。鴨塞向西堧。雅望歸元老。高風自盛年。久懸徐孺榻。猥上李膺船。羣彦方騰踏。微才幸備員。毛錐容請處。馮鋏荷垂憐。明目曾披霧。甘心擬執鞭。白頭寧顧藉。靑眼許周旋。疲薾形仍役。疎慵醉太顚。黃金非駿骨。紫氣卽龍泉。揃拂今誰得。聯翩不偶然。行藏計已熟。憂恨坐相煎。賴値春光動。仍看景物姸。悠悠想京國。歷歷過山川。再渡橋猶在。重遊路更綿。欲酬知己分。深愧幕中蓮。</text>
<title>再用韻</title>,<text>畫閣臨無地。層城上有天。碧窓留日色。粉堞截風烟。野闊輕鷗外。山長去鳥邊。雲寒殘雪後。江動蚤潮先。敞豁空三界。蒼茫隘九埏。滄溟望東坼。白帝得西偏。遠勢扶桑接。斜暉若木連。塵沙迷道路。島嶼限原田。倦客還偸眼。嚴程蹔息肩。依依分萬象。冉冉下羣仙。徙倚神猶王。淹留景不延。龍吟生水底。雁影落庭前。風物新詩引。兵爭舊事傳。三韓如有助。七佛豈無緣。發興從今夕。臨危憶古賢。黃龍通紫塞。玄莬盡荒堧。去國餘千里。登樓又一年。空聞城上角。未泛月中船。却想笙歌醉。休論弟子員。紅蓮雖獲忝。白首只堪憐。意氣曾投筆。功名詎着鞭。親朋思菀爾。童稚念言旋。自笑嵇康懶。誰知張旭顚。枯形勞宇宙。別夢在林泉。忘適懷莊叟。謀生愧計然。百齡長汨沒。萬慮但熬煎。嫫母難藏醜。西施敢鬪姸。不成歌白雪。那復詠晴川。傑俊皆才大。愚蒙獨力綿。苦吟仍扣寂。彈劍拂秋蓮。</text>
<title>三用韻</title>,<text>紫鳳來千里。流星下九天。馬辭燕市月。衣帶薊門烟。定出秦城外。應過漢塞邊。皇威加宇內。帝德作孚先。詔已從三殿。恩曾暢八埏。乾坤元見大。雨露不言偏。異俗梯航接。中原冠盖連。君王今建極。鄆灌盡歸田。國命方重造。民心卽永肩。澤鴻還得所。廐馬亦登仙。鰈域看仁洽。鯷岑識慶延。聖圖宜裕後。至治且光前。禮樂千秋盛。詩書萬古傳。巖廊纔肅穆。蟣蝨結寅緣。玉燭調元氣。金城在用賢。南通朱雀影。北望黑龍壖。武力雄今日。威靈動百年。連山列劍戟。壓海擁樓船。禹貢餘聲敎。商家廣幅員。每蒙天眷佑。爲荷帝哀憐。會激先人氣。須勞後者鞭。若能紆駕馭。誰敢墜周旋。况此傾衰否。尤應振踣顚。補天勤練石。退日取虞泉。陰雨防無患。苞桑戒未然。末臣深念到。小智近憂煎。蹔謝蓬廬陋。聊隨粉署姸。壯遊尋鴨水。前路度龍川。未見梅花雪。空飛柳絮綿。白頭王儉幕。無乃忝紅蓮。</text>
<title>四用韻</title>,<text>賤子誰爲地。迷邦欲問天。幾鑽家食火。常厭客廚烟。夢斷靑雲上。神遊碧海邊。功名落牛後。咎責在人先。有意歸陶冶。無才合埴埏。立身終見敗。受性久知偏。健筆慙司馬。淸詞愧惠連。一區那有宅。二頃雅無田。處世勞低首。逢人笑脇肩。難堪胯下辱。只合飮中仙。願作北山隱。敢期東閣延。衰容看鏡裏。壯志盖棺前。未卜當時映。無論後代傳。半生甘拓落。六合絶延緣。每發新詩什。長懷古聖賢。恩光照盆底。浪迹起湖壖。鎩翮重飛日。鉛刀一割年。初辭伴鷗渚。蹔擲釣魚船。入幕能無忝。升堂亦濫員。已蒙寮寀顧。最受相公憐。豈取周人璞。應嫌馬腹鞭。知深垂奬飾。地挾少廻旋。解恕狂奴態。兼容醉語顚。自須存止水。誰念酌貪泉。鬢雪春無力。心灰死不然。寃收由劍掘。才累坐膏煎。莫恨遭知寡。還嗟負唱姸。此行窮漢塞。何日返秦川。驛路時飄忽。鄕園思渺綿。遣懷知有處。朗讀是靑蓮。</text>
<title>謁健元陵</title>,<text>鹿失秦函谷。龍興晉太原。一戎移社稷。三尺定乾坤。相土山河壯。開天日月掀。卜年王業大。綿世覇圖蕃。波帖東溟凈。星環北極尊。猗蘭光奕葉。仙李盛蟠根。貽燕孫謀遠。垂鴻祖武存。覆盂安率溥。鑄鼎失軒轅。宅兆從龜食。馨香薦駿奔。玉衣藏寶柙。銀海閉重昏。於鑠餘周頌。長陵設漢園。地盤金盞影。碑蝕錦苔痕。松柏深蹊徑。烟霞護洞門。英靈森陟降。德澤在黎元。緬想風雲會。爭看虎豹屯。已應除猰㺄。何止蹴崑崙。褒鄂終難作。蕭張未易論。曾聞鐵馬汗。又見石麟蹲。烈士惟揮淚。忠臣欲斷魂。傷時愁萬斛。把筆已忘言。</text>
<title>庚戌三月十二日寒食。祗事健元陵。</title>,<text>曆數歸眞主。謳歌屬聖人。一戎開社稷。三尺靖風塵。烟火幾千里。山河二百春。猗蘭薰郁郁。仙李葉蓁蓁。銀海沒金雁。錦苔斑石麟。馨香非黍稷。陟降是威神。草木長陵古。衣冠高廟陳。禹金天地在。周玉歲時新。熟食逢今日。淸明逼此辰。白頭臣蟣蝨。何幸奉明禋。</text>
<title>奉送鶴谷詞伯按節關東</title>,<text>命代騷壇將。先鳴一鉅公。文章三世業。意氣萬人叢。獨步靑雲上。高名白日中。龍媒渥洼駿。鳳律嶧陽桐。蚤歲聲華盛。淸朝位望隆。頻焚諫臣草。幾直道家蓬。再迓星槎詔。重遊桂月宮。大才推國器。健筆發天工。拔擢朝廷潤。登崇德業豐。衣冠辭闕下。棨戟下關東。方面分符重。元戎仗鉞雄。褰帷賈子是。攬轡范生同。鵲印榮光馬。虹旗映畫態。亂山千里接。巨海一邊空。地盡遙天碧。雲開浴日紅。此行臨漢郡。何處問秦童。濊貊封疆盡。神仙世界通。鏡湖明玉鏡。楓岳醉霜楓。叢石蓮華矗。金蘭鐵壁穹。臨觀淸澗盡。登眺望洋窮。丹穴晴沙淨。寒松彩霧籠。四山三浦闊。千佛五臺崇。福地若投刃。洞天如發蒙。鶴邊尋采藥。鼇背數行篷。鷗狎十洲雨。鵬飛六月風。胸襟貯寥廓。眼力入冥濛。布政應多暇。題詩更着功。望雲雖切孝。飮氷可忘忠。吏黠思奸蠧。民殘念老癃。當官須勿勿。憂國極爞爞。解綬威稜懾。投壺道義充。秖應酧聖主。詎敢惜微躬。自笑支離子。眞成禿老翁。蹶蹄頻歷塊。鎩翮久傷弓。狂籍猶知阮。仙崖幸識洪。忘年輸契分。費日賴磨礱。不以人高下。唯期事始終。芹宮參講席。蓮幕共詩筒。結托慙潘岳。過從得孔融。昔時嘗款款。此別莫悤悤。直欲傾浮螘。其如送去鴻。贈言吾豈敢。拂劍氣如虹。</text>
<title>奉贈嶺南方伯尹令公 昉</title>,<text>六十七官爲一道。維南巨鎭寇靑丘。界分鳥嶺兩湖接。壤畫鷄林三國求。千里封疆滄海盡。萬重形勢白山浮。人材陸海天雄府。國寶金湯地上游。重寄必須歸雅量。高賢始可協爰謀。智垂睿想聲名大。器別盤根德業優。蚤識我公膺自陜。更看今日答凝旒。白眉兄弟形神秀。黑首公卿位望尤。孝出相門能繼述。忠專王事極綢繆。登敭淸貫頻三接。際會明時又一頭。頃長秋官卿月動。俄辭畿伯福星留。此行且復榮宣化。歷試無論請借籌。峻秩高居堯四岳。遙臨倂按漢諸侯。范公攬轡欽風彩。賈子褰帷仰德輶。細柳營中森畫戟。甘棠幕下擁鳴騶。靑冥斧鉞來雲表。列郡櫜鞬夾道周。赤子龍蛇王氏卓。雪山輕重鄭公遒。南巡橘柚迎光馬。西笑簪纓輟解牛。務屛久聞黃靜鎭。興深還見庾登樓。稚松潮井臨觀遍。風穴龍湫取次遊。首露覇圖尋駕洛。孤雲仙迹訪頭流。處容浦逈雲烟古。鮑石亭荒草木愁。人去庚星山寂寂。笛留藍玉月悠悠。退翁道德淵源闊。溟老風標氣色秋。君子鄕餘家稷卨。衣冠里在業箕裘。唐宗夢雨徵輿地。麗主蒙塵記福州。幾處精廬白鹿似。何人膚使子卿儔。東隅禮樂包鄕曲。南極星辰耀海陬。方面濟時要黽勉。一心憂國敢夷猶。瞻寒赤狄須賓服。眉察蒼生合燠咻。不讓文饒鎭庸蜀。何如常袞按閩甌。矧當亂後仍多事。又是臨邊亦寡仇。討實詰戎成妙算。阜財調食費嘉猷。令嚴流水旌旗改。政簡移風虎豹休。緩帶雍容垂赤紱。投壺談笑坐靑油。四方宣力知誰健。千載流聲覺自由。威折遐衝藏戟盾。仁霑遠服樂田疇。邊庭會寢北飛奏。聖主少寬南顧憂。辦此豈非臣職得。從玆亦足主恩酬。春光澹蕩芳菲盛。物色暄姸節氣柔。出餞傾朝爭遠送。來歸命韻競冥搜。離筵勸進盈樽蟻。別路愁聞喚雨鳩。莫歎獨賢强膂力。直將雄略壯咽喉。多慙鉛槧難爲用。辱在泥塗未見收。劍翮乘秋望鵰鶚。霜蹄歷塊羨驊騮。欲求吉卜從詹尹。屢失佳期怨謇脩。得御頻繁曾下榻。登門夙昔且同舟。遨遊伯仲寧非忝。托契金蘭最不侔。授簡可能拈禿筆。臨歧堪恨戒征輈。贈言自愧非仁者。明月休言是暗投。</text>
<title>任寬甫挽</title>,<text>結托金蘭三十春。忘筌契分最相親。賦欺屈賈傾前輩。詩壓曹劉認後身。十上久勞霑一命。大才安用老長貧。飜飛鵰鶚空垂翅。蹭蹬鯤魚未縱鱗。寶劍卽今埋紫氣。文星何處閉黃塵。靑雲舊侶無餘子。白首新知有幾人。書籍在箱寧復帙。林泉破屋更誰隣。可憐東野名留世。其奈西州淚滿巾。蟾桂成寃天不惜。蟻槐團夢鬼應嗔。尹班永夕嗟難竝。管鮑窮交愧莫倫。幸我暮年遊日下。恨君經歲臥漳濱。那知二竪能摧玉。却作三呼及動輪。坐失堊墁工斵鼻。定將樑月擬傳神。此情可待山陽笛。丹旐翩翩已戒晨。</text>
<title>辛亥十月二十二日。主上移御法宮。翼日御仁政殿。王世子率百官稱賀。魯臣亦玷大夫之後。喜覩盛事謹賦。二首</title>,<text>玉座新開舊法宮。君王受賀四方同。百官環佩儀容肅。五衛態羆禁旅雄。日轉畫旗龍拂地。風傳仙樂鳳來空。天顔有喜宸情洽。國運重熙景命融。莫道未央元壯麗。更看長樂蔚穹崇。小臣額榻彤墀下。二十年前謁重瞳。寶座岹嶢奉赭袍。東西鵠立擁官曹。九重旭日彤庭敞。五色祥雲彩仗高。廣樂風飄儀瑞鳳。懽聲雷動抃靈鰲。儲君執玉誠心積。主上凝旒聖體勞。不用干城須衛霍。將何黼黻得䕫咎。從今國鼎丘山重。爲是時和運更遭。</text>
<title>鄭參判 協 挽</title>,<text>相國淸門玉樹高。玄成文彩映時髦。四靈濯濯看麟角。五色斑斑識鳳毛。卓犖風標絶崖岸。江洋胷海不波濤。亞卿銓席酬人望。獨坐霜臺荷主褒。勇退急流辭紱冕。養安閒地卽江皐。將期撥日天扶與。豈料藏山夜負逃。衍數久知占適夢。過庭應見得虔刀。通家契分從來雅。霑灑春山送目勞。</text>
<title>奉贈冬至上使趙公 存性</title>,<text>由來趙璧價連城。又上金臺玉帛擎。王事從知再思可。天時政趁一陽生。百年執壤隨雲去。八月乘槎犯斗行。受命飮氷方黽勉。當官陳力合經營。觀周不但朝中夏。覩漢元因賀泰平。風俗九州身歷問。山河萬里眼偏明。鯷岑界盡龍灣限。鶻岳標分鴨水橫。碣石歸鴻風颯颯。遼陽化鶴月盈盈。苔侵虎石傳飛將。地接龍沙宿重兵。從古堯封疆場別。只今秦塞䘲氛淸。聞風孤竹歆夷叔。問道崆峒仰廣成。翼翼燕都天子宅。芒芒鶴野使臣旌。中州廓大皇靈暢。北闕蔥籠瑞氣縈。樹老甘棠思召伯。歌寒易水想荊卿。入城授館烏蠻館。謁帝朝京白玉京。萬國梯航嚴坌集。千官環珮肅鏘鳴。烟開金掌朝暉射。水咽銅壺曉漏傾。龍扇影搖皇極邃。獸爐香動紫宸晴。忭供嵩岳三呼祝。樂奏勻天萬舞聲。受禮何如歸敬仲。登天疑是夢秦嬴。螭墀辭出恩榮浹。鳳曆擕來節序更。奉指祗應竣奉使。歸心寧復計歸程。定知雅望推專對。可見高才副盛名。久許丈夫當大事。肯從兒女作離情。自憐駑蹇甘飄瓦。尙滯蹄涔謝挈楹。許國未灰心一寸。憂時徒雪髮千莖。淸齋度日閒多暇。紫氣衝星老更驚。幾向紅塵傷合散。懶廻白眼費將迎。且傾淥螘淹斜照。更唱驪駒款遠征。仁者贈言吾豈敢。一詩聊用視微誠。</text>
<title>奉送白沙尹令公次野以賀至上使赴天朝</title>,<text>陰官今年又一陽。大明天子坐明堂。梯航萬國書王會。劍佩千官列雁行。政捧芝函朝析木。遙持簜節發搏桑。誦詩蚤識能專對。不辱從知使四方。毛出丹山威鳳色。器高蒼璧介珪光。白眉聲譽稱難弟。黑首勳名載太常。滅沒驥蹄東極遠。扶搖鵬翼北溟長。相門有子傳文彩。王國無人與激昻。聘晉叔孫還黽勉。觀周季子合游揚。黃金臺上瞻黃道。紫氣關中望紫皇。秦帝山河餘碣石。漢家宮闕想長楊。薊門遠樹秋光淡。遼塞層雲暮色蒼。馬首雙旌霑曙露。匣中雄劍刮晴霜。身因報國行何苦。心爲思君夢不遑。勳業行藏元自許。經營膂力况方强。纔辭棨戟傾蘇范。曾佩銅符壓趙張。荔節馳驅趨象魏。蓂階咫尺覲爐香。中華文物歸濡染。上价行人在奉將。降禮夷吾應起敬。問官郯子定流芳。看君畢使來還日。無限風烟滿錦囊。</text>
<title>送楊正郞 時晉 以聖節書狀官赴天朝</title>,<text>笠轂淸曹錦帳郞。仙槎八月上銀潢。乘驄御史風霜挾。握節行人玉帛將。遠送使星朝析木。卽看裝劍發扶桑。誦詩專對才難得。叱馭嚴程意更長。東土陪臣擎土物。大明天子坐明堂。絲囊寶鏡絲綸竝。萬歲千秋萬曆昌。華祝堯年唯祝聖。札觀周樂是觀光。黃金臺古知燕地。紫氣關高識帝鄕。莫遣旅愁輸久別。秪從王事答方强。白頭匏繋眞堪恨。却望行旌老欲狂。</text>
<title>壁上畫老鶻</title>,<text>巨石巉巖聳海中。虬松倒挂碧烟籠。乍看是物動秋骨。未信何人移化工。點漆雙眸精彩異。如刀六翮羽毛雄。高飛斗上暮天闊。一洗世間凡鳥空。獨立形容元落落。先鳴意氣尙態態。威稜久見狐貍避。神俊應將雕鶚同。老去收身如有意。閒來側翅若無功。鶴雲欲墮三竿日。鯨浪遙翻萬里風。我欲摩挲臨粉壁。誰知突兀在層穹。少陵爲爾留雄筆。對此長吟思不窮。</text>
<title>李提督帖子詩</title>,<text>漢家飛將下遼東。授鉞專征整五戎。一顧登壇酬汗馬。九重推轂卜非熊。橫戈虎穴三邊靜。洗劍䲔波萬里空。白羽指揮回殺氣。靑油談笑起雄風。身歸麟閣丹靑逼。威振鯷岑玉帛通。食肉封侯申景鑠。勒銘刊石動昭融。高居勳業英雄表。獨步聲名竹素中。淚盡倚閭抛彩服。蹟留標柱賜彤弓。寸膚忍割寧親孝。斗膽長懸戀主忠。鶴髮終天嗟不及。龍顔就日喜何窮。絶裾痛切枯魚索。投筆仍收汗馬功。義激君臣終古炳。情紆母子至今恫。極知金革難容避。也掃腥羶若發蒙。奬蹙聖心優國士。仰宗人望愜天工。長城倚勣中原壯。大樹思馮異代同。第一流傳餘草木。無雙舃奕誦兒童。噓灰最覺皇仁暢。拓境從看帝力雄。覆露秪應輸大造。對敭猶是出明公。遄歸褒博隨仙鶴。飮至旌幡逐塞鴻。紫氣關遙簫皷競。黃金臺峻凱歌渢。月沈遠海寒雲碧。霜落荒山晩葉紅。怊悵此時丹鳳去。不堪霑灑望層穹。</text>
<title>題朴 希哲 別業</title>,<text>貴富人間亦蹔腥。何如絶迹老巖扄。塵埃不到三椽屋。天地無私萬物形。一壑林泉藏世界。四時光景媚軒庭。雲沈遠峽秋容凈。雨洗遙岑晩色醒。漠漠織烟迷野店。依依轉月映松欞。已將鰕菜呈銀膾。更取蓴羹啜土鉶。牛臥晴沙兒弄笛。僧歸暮逕手擕甁。籠山暗水侵寒石。催曉疎鍾趁曙星。樂在靜中猶放浪。道非身外自沈冥。輞川圖畫秦源記。我欲題詩愧典刑。</text>
<title>奉贈聖節使鄭令公子虛</title>,<text>看君執玉向金臺。八月乘槎犯斗魁。持節遠遊酬壯志。誦詩專對得英才。九重天表星文動。五色雲中日角開。萬國衣冠同拜跪。千官環佩共徘徊。絲囊寶鏡欣爭得。繞電流虹賀此廻。風轉獸爐香似霧。嵩呼螭陛響如雷。麻姑桑海傳三變。王母桃盤獻七枚。祝聖合推黃帝策。泳仁仍酌紫霞杯。虞庭剩聽九成奏。秦夢疑從萬舞來。榻額五門迷索扇。擡頭三極隔蓬萊。叔孫聘晉誰能竝。季子觀周劃易該。上國山川歸領略。中原文物飽奇瓌。河橫漢塞臨洮外。城擁秦關渤澥隈。孤竹讓君荒薺合。崆峒問道暮烟堆。鶴書柱倒剝寒月。虎發石痕沈綠苔。王事馳驅身亦遠。風光收拾思難裁。望雲縱切懷親戀。戒路能忘叱馭催。男子經營輸膂力。形容骯髒謝塵埃。况兼文武斵輪老。不但謨猷游刃恢。雌伏久嗟淹驥櫪。雄飛剛喜撃鵬培。攝官詎是因金躍。銜命非關借轂推。士矣此行應不辱。使乎今日定無猜。自憐垂白命途舛。豈敢拾靑頭角摧。計拙謀身遭鬼笑。智昏衛足被人菑。功名落拓頻三黜。心跡蹉跎又七哀。鵰鶚九霄悲燕雀。驊騮千里恨駑駘。翟門羅爵那逢客。范甑凝塵不着煤。斫地東方歌拔劍。仰天南郭嗒如灰。賴憑水鏡揮談麈。慣接風標命醱醅。倚玉已多交有道。卜隣休慮逕無媒。贈言却愧非仁者。就別如何不惜哉。報道嚴程須自愛。時當伏雨熟黃梅。</text>
<title>送愛州府尹</title>,<text>龍灣雄府國西壖。千古藩維鎭一邊。鴨水縈紆來靺鞨。鶻山前却立幽燕。畫分疆界風烟接。限隔華夷日用懸。箕子周封知幾歲。檀君堯竝問何年。石頭虎踞城猶鐵。鼇背鯨噴海不田。地理南通秦漢境。星文北照尾箕躔。肇從藝祖廻軍日。始見朝鮮執象先。龜鼎且將傳二百。金湯何止控三千。同仁覆幬皇恩浹。拭玉衣冠聘禮虔。荏苒龍蛇驚歲在。炰烋豺虎痛兵纏。適丁避狄去邠土。政値增埤驗奉天。直以此州當孔道。良由多算得形便。誅求竭澤軍興乏。供頓䑛糠民力綿。畢竟王師驅桀黠。居然邦命濟危顚。中興百代寧徒爾。再造三韓孰使然。牧使自今陞府尹。提封依舊壯喉咽。分憂轉愼惟良選。救瘼尤宜苛令蠲。主上又勤循吏授。朝端莫出我公賢。望之所以屈馮翊。黃覇無踰臨潁川。故輟侍臣頒虎竹。應敎錯節試龍淵。蚤知君是靑雲器。最覺心如淸唳蟬。禹穴氷霜神骨醒。姑壇玉雪性情鮮。照形朗鑑懸明鏡。處俗行身取直絃。八斗高才文不世。萬人勍敵氣無前。詩親太白凌長吉。賦料相如壓孟堅。體竝庾徐加艶麗。律兼沈宋與聯翩。嘯風繡虎生靈籟。劈海金蜺帖遠煙。蹔割牛刀專邑倅。俄搏羊角躡官聯。薇垣柏府聲名峻。鼇極瑤山步武連。西路福星監塞穀。南垠使指算湖船。氷銜出入承明直。錦帳淹留吏部銓。嫉惡剛膓輕獬豸。誅奸勁氣效鷹鸇。肯容蘭芷成蕪沒。要使蚊蝱蔑撲緣。瑣力撞鍾慙螘粒。兇徒漏網吐蛟涎。一辭而退情逾戚。三命滋恭迹可憐。遠別春明誠惕若。行吟澤畔若終焉。遺榮放浪幽懷愜。得適逍遙至樂全。子美東柯藏霧豹。志和西塞慕羊羶。玩心長物詩千軸。容膝生涯屋數椽。只博壺中閒世界。休誇物外好林泉。松溪雨過晴沙淨。石洞烟收晩景娟。雲獻峩嵯金匼匝。雪籹覆鼎玉花鈿。怳移六六拌天借。似拓三三度徑偏。元亮柳深渾繞宅。邵平瓜美不論錢。上書馮衍終枯寂。非䜟桓譚亦棄捐。八載萍流違白獸。一朝環賜復靑氊。那知赤舌燒城急。旋入丹書異域遷。遼海去時唯錯莫。長沙行色最迍邅。玉門綿邈龍荒逼。鐵嶺巉巖鳥道穿。南雁飛過雲盡處。北人愁對塞窮埏。秦中郵館輸淹泊。闕下鷄書許式遄。淚血杞天崩太素。眼花堯日上重玄。解懸通籍還容足。拖紫紆朱爲曲拳。荷槖追趨文石陛。銜香拜跪紫皇筵。鳳池綴駿鳴 缺 珮。玉府標英着祖鞭。蟾桂再攀頭角出。鵷班獨步姓名傳。拔尤瓊籍光輝遍。擢秩銀臺位望專。淸切丹霄近鳷鵲。從容靑瑣仰蟬蜎。樞機職典經綸密。喉舌司存出納延。昵侍耿光常拭目。齊班羣彦共隨肩。見星退食昏方返。待漏歸朝夜不眠。胸線補期黃袞闕。心葵傾在白雲篇。八敷蓂莢光陰逝。一切絲繩輕重權。聖主知臣謝枚卜。名都作牧極掄拴。矧玆井邑如懸磬。又是山戎欲控弦。織路星軺方絡繹。連雲冠盖競蹁躚。包桑萬事憂虞軫。陰雨三邊計慮煎。不仗賢人膺重奇。誰恢長策酌冥詮。深謀制敵資裵儉。美政安民效薛宣。飮水淸風眞灑灑。籌邊妙略豈平平。險夷不變須如許。寵辱無驚會勉旃。千里關河身世遠。九重宮闕夢魂牽。黃章紫綬三刀應。皁盖朱轓五馬騈。莫嘆此時辭玉笋。佇看他日賜金蓮。素交楚老空棲屑。皓首虞庠幸備員。十上久勞仍拓落。八叉何用但拘攣。秪應自此攻耕釣。却悔從前事槧鉛。騏驥無論行滅沒。鷦鷯猶得育翩翾。文章不必欺楊馬。藥餌那能籍偓佺。壯士所嗟儔草木。靈氛倘或命筳篿。朅來東土雖投袂。歸去西湖願扣舷。與子過從寬禮數。憐余抹摋省尤愆。登龍本自收魚目。附驥何曾坐馬韆。薰襲芝蘭嘗入室。山傾意氣便忘筌。只緣與世酸醎異。深負成名竹帛編。螻螘命微甘自保。丘山謗積苦難湔。卷懷山澤隨魚鳥。奔走園陵執豆籩。鄕里競嘲猶薄宦。兒童爭笑已華顚。一身未死形容槁。雙眼將枯涕泗漣。劍氣衝星撑勃勃。琴心流水惜悁悁。應門有稚覓梨栗。中饋無人供粥饘。鱗戢鱞魚徙徙耿耿。羽儦孤鶴詎躚躚。愚公不量北山鑿。寃鳥長懷東海塡。徑欲挂冠酬跌宕。胡爲曳履學周旋。沈思往事尊前醉。靜想餘懽夢裏仙。聚勝堂寒燈熖煖。統軍亭逈笛聲圓。九春重到非嘉客。卅夜淸齋是老禪。塞上壯遊書咄咄。洛中離恨滴涓涓。索居委巷神猶王。長嘯秋風病未痊。臨別贈言無限意。數行衰淚落華牋。</text>
<title>四月十一日。以宣宗大王祔太廟。主上親祭。百僚俱從。禮成後主上坐正殿受賀。頒赦。仍命觴宗宰侍臣及與祭羣臣。余以外方廣文。不得與。爲作一律。</title>,<text>新陟寧王祔穆淸。至尊躬祀奉虔誠。豆籩淨潔供殷薦。黍稷馨香間大羹。六變簫韶夔擊拊。百年文物夏聲明。風輕玉殿爐烟細。日永銅壺漏水盈。受賀龍顔知有喜。分行鷺序肅無聲。思成卽此心追孝。訪落從玆政厲精。共酌衢樽霑旣醉。爭歌那頌雜由庚。金鷄布德齊承渥。玉笋增資竝與榮。警蹕乍傳張廣樂。旌旗高拂報新晴。頂香士女三條溢。效祉神祗五老幷。已見盛儀從賁飾。曾聞大禮答豐亭。賤臣却似周南滯。虞猷多慙舞九成。</text>
<title>題戴恩堂爲郭 震卿 作</title>,<text>男兒出處是行藏。舒卷隨時道有常。蹔脫麻衣謝禪寂。旋披金甲事戎裝。肘懸鵲印紆殊秩。頭戴蟬冠荷寵光。許國雄心雖自負。還家別夢未能忘。功成勇退身閒逸。適得歸休興激昻。聊卜謝丘分地理。却開盧屋結雲莊。幽棲簡略經營易。勝境高寒面勢方。碧海一邊天上下。靑山萬里野中央。泉通潮汐鯨鯢動。窓納雲霞枕席涼。日落東枝連若木。月生西影想扶桑。入壺世界神仙窟。倒鏡乾坤廣莫鄕。鮫室參差波浩淼。蜃樓迢遞氣蒼茫。垂楊宅識陶元亮。翠竹園知顧辟彊。松盖滿庭侵曲檻。蓮花出水映回塘。隔簾冷響蕉鳴雨。擁砌淸香菊傲霜。物色四時輸造化。閒情一半寄滄浪。江鷗久狎來晴渚。野鶴相忘度夕陽。漁釣非關隱林藪。鑿耕猶可臥羲皇。藥爐茶鼎悲懽了。棊局詩囊意緖長。一室圖書思白傅。百年醒醉付黃粱。木奴未信輕魚婢。堯韭還將間禹糧。凭地卽今終有味。盜天從古本無殃。秦桃不必籹溪水。董杏眞堪媚草堂。楊子一區甘守澹。蔣生三徑自鉏荒。曾聞寶劍元振詠。又見歸田平子章。已是受恩能感激。未應遺世便翶翔。范公憂爲江湖引。杜老心因畎畝彰。奎藻昭回當刻骨。鳳城迢忽更廻膓。向西笑切何曾罷。拱北誠深尙未遑。歌哭於斯猶聖渥。頌如張老合揄揚。</text>
<title>送李提督一百韻</title>,<text>萬世皇家卜曆昌。聲明文物幷洋洋。百年禮樂兼虞夏。千古衣冠軼漢唐。聖祖開基安置器。神孫繼軆繫苞桑。朝登五帝由塵垢。夕鑄三皇是粃糠。不缺金甌時帖妥。元調玉燭德馨香。風雲律呂山河古。日月光華宇宙荒。匝洽無私天雨露。幅員有截舜衣裳。陶甄槖籥今天子。斟酌衢尊古帝王。赫赫文聲優遹駿。洸洸烈武挾方羊。羣才羽翼聯皐稷。盛化恩波溢禹湯。龍鳳龜麟盈禁籞。兜離僸昧貢殊方。白環西獻崑崙遠。楛矢東來肅愼芒。黑齒雕題爭玉帛。穿胸交趾競梯航。玉門關外灰烽燧。靑海城頭草戰塲。有若虎臣牙爪利。曾從鳳穴羽毛彰。乾坤磅礴分淸淑。岳瀆芒碭降異祥。豹眼蚪髯符相法。龜文龍脊表昻藏。奇男子氣桑蓬志。大丈夫心鐵石膓。學敵萬人輕項籍。說王三劍笑蒙莊。說敦卻子神情雅。雄勇關公膂力剛。異質虎頭飛食肉。奇才猿臂妙穿楊。雕蟲不事書生筆。跨馬常提壯士槍。卜獵風期齊呂尙。材官功績異張蒼。身經百戰龍刀老。功在三邊鵲印光。燕市悲歌餘慷慨。山西雅望獨輝煌。皁頭駿馬千蹄上。帳下奚兒萬指强。侯伯一家公父子。威名四海國金湯。三軍司命眞堪托。萬戶分第不自張。天上勳庸鐘鼎勒。人間貴富弟兄揚。指揮訓練拌經略。險阻艱難實備嘗。劍拂弓抨期入虎。東征西討欲封狼。衛靑去病還逢武。力牧山稽卽遇黃。萬里長城雄薊鎭。八方高枕倚遼隍。濟通滄海須舟楫。撑柱明堂要棟樑。鰈域去年遭厄會。蠻兒計日逞兇狂。豺牙虺毒誰能遏。贙吼狼貪不可當。五廟塵灰腥草木。萬民魚肉骨陵岡。西臨鴨水吾王駕。北望燕京是帝鄕。勞苦呼天纔瀝血。威靈附海正誅猖。明公受鉞專征伐。睿算分符出廟堂。左廣百偏來肅肅。元戎十乘啓彭彭。獵山楚練明如雪。刮月吳鉤洗若霜。十萬甲兵初奮迅。三千鐵騎劇騰驤。壯容海動丘山鎭。猛勢風翻霹靂忙。牙纛縱橫金戟鎩。蒺藜抛樧鐵裉襠。龍吟畫角軒威戛。獸比層城鯀怒搶。黃石豹韜文武竝。常山蛇陣鳥雲將。龍灣日照前茅逈。鶴野雲開大斾長。掌上孤城當蹋足。目中驕虜可探囊。聊從月暉圍疏勒。漸見魚麗迫逼陽。急似疾雷寧掩耳。重如隆轍易摧螳。泰山鳥卵休勞壓。烈火鴻毛較不量。趙壁試看張漢幟。楚江何用列吳艎。鼎魚假息那能久。穴螘逃生尙未遑。浿水蹔須驅虎豹。松山不復試鋒鋩。有征無戰熊羆薄。熏穴剖巢狐兔亡。蹀血碧蹄俄大捷。觀兵淸洛倐于襄。星垂玉帳天淸淨。月照轅門海渺茫。出塞旌旗踰鳥嶺。平胡戎馬快狼望。三京底定心先辦。一國垂亡手自匡。餘孽紛紛避風鶴。遺民袞袞捧壺漿。天收殺氣星辰際。地霽妖氛道路傍。區域檀君如宿昔。山川箕子舊封疆。固存義大天難博。興滅恩深海不汪。聖澤久知涵玉塞。餘波轉覺瀉銀潢。威稜濯赫仍陵駕。聲敎洪厖與濟蹌。戰陣奇謀用頗牧。摠戎雄略拔尋常。弓刀已自張天步。槥櫝從將愍國殤。會斬蠻酋懸大白。須揮漢劍洗滄浪。最能壯氣回車騎。不但先聲懾夜郞。共喜鯨鯢空海窟。佇看蘭芷浴河湟。鑄銅南極漢標柱。鞭石東門秦限障。在昔凱歌聲浩浩。至今江漢頌湯湯。遄歸南仲方承命。振旅營平剩服羌。卽幕金章垂若若。回轅白斾送央央。不饒楡塞歌三箭。蚤登蟠溪釣半璜。此去彤弓隨武庫。向來朱紱在巖廊。如聞元帥吟零雨。解領從軍詠破斨。飮至定應謠枤杜。去思猶是愴甘棠。只緣小國收灰燼。可惜殘民盡病瘡。僅脫鯨呑蒙帝力。能驅蛇食荷天綱。臥薪嘗膽心雖切。雪恥除凶志未償。倚仗皇朝惟假翼。栽培嘉穀擬鉏稂。未銷蠆尾蠚藏腹。不革鴞音病在肓。士有頻年勞海戍。軍無半菽仰天倉。大兵忽輟將何恃。綿力難支未易防。今日國憂方在大。昔時天幸永難忘。仰瞻宸極頻延佇。遠送幢旛已俶裝。所賴聖皇均幬載。更兼夫子極周章。秉仁臨下德兼濟。奉詔籌邊謀孔臧。方叔去來能討伐。宣王內外善修攘。漢封自可同侯尉。齊固無論恃濟漳。辟國合宜拌召伯。和戎堪笑嫁王嬙。麒麟圖畫形容峻。竹帛功名姓字芳。事業誰能齊上下。雄豪無復共低昂。若爲畫戟移東徼。莫遣高旌滯北涼。刮絶磨牙殲海豕。矝憐頳尾念河魴。鑄農從此銷鋒鏑。擧國重忻覩鳳凰。自幸非魚知至樂。終難附驥躡周行。贈言却愧淸風手。嘉樹長懷數仞牆。</text>
<title>百祥樓。贈尹白沙定牧。</title>,<text>魚符遠作二千石。虎竹初辭尺五天。出守一麾榮岳牧。雄州萬戶盛人烟。界窮鯨海雲低處。路接龍灣地盡邊。五馬庭空馴雉後。三刀夢在畫熊先。故知利器當盤錯。却惜高才謝埴埏。合置廟堂趨北極。胡爲關塞坐西偏。王家玉樹四枝秀。丹穴奇毛五色連。萬里驂驔飄赤汗。九霄軒翥起靑田。八龍題品難容口。雙鳳聲名敢竝肩。麟角相門應有相。龜文仙骨可無仙。亢宗自可承家得。積慶尤宜食德延。已短曹牆劘賈壘。肯居王後愧盧前。無論沈筆詩文繼。會見韋經世業傳。浩蕩胸襟莫涯涘。巍峩氣岸孰攀緣。白眉最識無雙士。黑首爭稱不世賢。歷試割鷄曾絶域。曾爲東萊府使 分憂渡虎又荒堧。繭絲保障艱虞日。膂力經營盛壯年。不待戎生穀甲冑。須從歲旱備舟船。秪應精銳兼抽畀。豈必浮淫但具員。猾吏虎冠宜可束。殘甿魚尾更堪憐。暗披朱籍如威鉞。唯用劉蒲足替鞭。人得湖山由撫字。政成期月仰周旋。師資若敬治經鄭。來往休容學佛顚。飮却淸風鄧攸水。酌餘高節隱之泉。猥將古訓供相戒。莫道陳言發卒然。映壁玉蟲思共剪。噴鐺珠蕾要同煎。論交不覺醇醪醉。投贈還慙妙語姸。梅柳攪心驚節物。風烟觸目感山川。匣衝壯氣傷龍劍。春攬寒衣恨木綿。玄晏沈痾未痊可。誰分華岳井中蓮。</text>
<title>送金公 尙憲 以安撫御史往濟州</title>,<text>絶島纔容木道通。滄波萬里一帆風。天分坐井䵷泥底。地聳彈丸螘垤中。晉産驊騮供帝廐。荊包橘柚入王宮。剝膚次骨殘民病。封己肥家黠吏工。乘隙狐貍仍嘯侣。結羣蚊蚋欲興戎。禹金魑魅難形遁。湯網蛛蝥及德洪。摠爲生成歸善貸。更宣寬大牖顓蒙。看君直作啣綸往。許國能忘叱馭忠。蹔輟鑾坡辭北闕。却持龍節逐南鴻。驛亭斷送馳驅念。鷁路行憑利涉功。曦女捧將萍赤實。天吳淨拭鏡靑銅。馬銜戒道靈鼇竝。海若迎程紫鳳同。自是乘槎追漢使。非關採藥學秦童。駕風起興輕宗子。挂席題詩狹謝公。船壓沃焦䲔出沒。棹穿湯谷蜃靑紅。福星淸潤臨朱徼。彩鳳聯翩下碧空。一札賜書頒海外。幾人扶杖聽山東。如傾河漢霑羣槁。若鼓雷霆破苦聾。三邑民巖方帖妥。九重恩露遍昭融。宣驕肯賦賢勞獨。餘事還專眺望雄。愁倚戍樓天接水。笑看龍劍氣成虹。儘收景物輸閒詠。好採謳謠徹聖聰。綵服此時懸遠夢。繡衣何日謁重瞳。贈言不出加飡句。須趁歸期未落楓。</text>
<title>送都軆察使從事官李應敎綏之。先巡西關。</title>,<text>金塞氷天兩戒窮。漢家亭障備山戎。黑龍部落頻傳箭。白馬將軍未挂弓。無復勤銘輕竇憲。誰能鳴劍學臧宮。交馳羽檄徵兵宿。警急狼烟報賊訌。千里指揮勤廟算。九重宵旰軫宸衷。慮深陰雨訏謨遠。計入苞桑策略洪。委重長城三道殿。拔尤儒將萬人藂。旌旄制外兼元帥。尊俎臨邊屈上公。冊命始頒森棨戟。辟書纔剡簡臣工。營開細柳嚴師律。幕敞紅蓮貯筆雄。談笑參卿辭象魏。鞱鈐從事出崆峒。蹔拋密勿啣香裏。旋作驅馳叱馭中。劈畫定應推婉婉。飮氷寧肯惜悤悤。詞臣望蔚名高斗。督府威分令迅風。載路先聲遺倂按。壓人長策動昭融。弓懸肘後生明月。劍吼腰間吐白虹。畫角淸飄遙海碧。彩旗低拂晩霞紅。天連大漠風烟闊。地盡陰山道路通。已遣屬櫜趨列郡。須敎倚馬誦羣童。樓鍾響徹銀缸落。城折聲寒玉帳空。軍務揣摩隨指顧。邊情擺闔在牢籠。刮篦民膜猶騷竈。折箠羌酋若發蒙。共識福星臨逈夜。爭瞻威鳳下層穹。李封佐幕材專美。王粲從軍語益工。自是嚴程銷髀肉。非關于役逐沙蓬。無論南仲歌城朔。不比東山詠雨濛。暮出長紆遊子戀。獨賢惟切藎臣忠。身行更遠西歸燕。足繫還違北去鴻。愛日客中愁彩服。望雲天末想珠宮。寒山木脫看高鳥。衰草秋殘聽候蟲。蟬露泣霑湘岸菊。駟霜彫脆楚江楓。歸心暗托遊仙枕。苦調聊憑半死桐。好把襟懷澆綠薤。却將勳業照靑銅。倒傾意氣酬知己。報答公私爲鞠躬。老氏贈言吾豈敢。臧孫急病子能同。臨分尙有秦人策。悵唱驪駒曲未終。</text>
<title>三月十三日會盟宴有作</title>,<text>三月十三日。乃主上會盟祭之翌日也。主上御章華宮。王世子亦隨之。日未中。諸功臣與功臣子孫及會盟祭與禮之官。先序立外庭左右。王世子就幕于仁政殿門外之左。堂下官以下先入內庭。離立東西。王子君及三公東西班次入列立。王世子入就東庭近螭陛。俄而主上出御仁政殿。王世子行四拜禮。在庭者皆如之。禮畢皆立。西階下豫設御廚。司饔二郞奉高足床。置階上當中。俄而捧安御前。有二官進二器。庭下奏樂。司饔提調二人捧一盤。盛三色餠。已而止樂。樂作進一味。如是者三。良久臚傳跪。王世子以下皆跪。樂再作。品再進。樂止。臚傳興。王世子興。因從東階上入殿。東壁坐。諸王子隨之。領相李 德馨，左相李 恒福 以下從西階上入殿。西壁坐。東階上豫補木板。二品之未及入殿內者皆坐之。通政官坐西階上。通政以下皆坐西庭東向。通政以上功臣百餘。在庭者八百餘人。俄而階上奏樂。侲童數十迭舞。司饔提調進御膳。三公以下假郞廳捧之。而忠贊衛傳之庭中。忠贊衛供酒再行後。內官四人。對立階下。庭中之臣各二人進跪授賜酒畢。又傳酒者三。傳肴者三。殿上六酌後。上命進會盟祭官。就殿前近檻。各賜酒凡七酌後。上命輟。諸臣各苞餘饌抱持。以次皆下庭。復拜位。四拜如初。上乃入。王世子出次仁政門外。諸臣亦退。及暮上還慶運宮。玉殿崢嶸切碧空。君王當宁木天中。旌旗舒卷龍蛇動。兵衛森嚴虎豹雄。鶴駕通宵陪一豫。鵷行列序引三公。盈庭盡是勳勞裔。與席無非閥閱功。鵲扇影搖明赤日。獸爐香傳送春風。九成曲度傳仙樂。六佾儀容進舞童。酒肴澠陵均小大。風雲龍虎感昭融。鹿萍定爲佳賓似。魚藻如將大雅同。不用三使湯沐邑。休論七字柏梁宮。歡娛唐樂留何泰。徵角齊歌悅永終。旣醉鳧鷖瞻紫極。無私雨露荷玄工。天心有喜觀忘倦。聖德難酬頌不窮。作戒未應從衛抑。詠功何止比周崧。山河帶礪三韓久。形儀丹靑五品通。卜晝已看拌式燕。勒成端合紀厖鴻。小臣幸與衢罇飮。咫尺威顔覿舜瞳。</text>
<title>太祖大王影幀。自寧邊移安于全州時。路經平山。平山校生獻謠。爲縣監崔挺雲作</title>,<text>聖神二百年而如在。精爽儼然。天威咫尺地之不違。晬容宛爾。瞻舜瞳之日月。望堯顙之山河。在處神明之護持。攸徂黎庶之抃慶。恭惟太祖康獻大王殿下。漢高三尺。周武一戎。回義旗鴨水之濱。革命而應天順人。定神鼎華山之下。開基而軆國經野。瑤圖鞏固。寶曆靈長。不但衣冠葆藏寢殿。乃惟像䫉寫在官家。盖將永鎭靑丘。亦用聿追赤帝。故奉安於五府。俾垂視於千齡。逮封豕之爲讐。金甌瓦裂。奄全州之失守。玉殿灰飛。幸保衛夫影幀。得妥靈於乾凈。恭惟殿下。止戈爲武。守位曰仁。繼軆守文。拓幅員於有截。奉先思孝。恤備享於無形。爰復舊於慶基。遂鼎新於複廟。輟非所於西邑。龍袞九章。歸永寧於南方。驛程千里。沛里之雲烟動色。譙都之草木生輝。况所歷之川原。尤發榮於耳目。臣等面墻末學。耳食拘儒。沐滲漉之餘波。生成天澤。想威神之靈聖。瞻拜道周。下拾身言。上呈口號。詞曰。聖祖儀容肅。文孫孝德純。蹔移餘十載。永妥卜千春。特地天心悅。沿途物色新。鯫生共蹈舞。遭除我王仁。</text>
<title>李子敏寄詩。仍用其韻。</title>,<text>在世別離足。過逢能幾時。干戈猶未定。雲樹但相思。辱贈四十字。一唱三歎之。淸秋堪把酒。須與汝章期。</text>
<title>奉次藥圃韻</title>,<text>九龍行法水。又作龍門雪。氣色動梅香。精神留竹節。天借一段奇。光景兩淸絶。所以雲海空。今宵有明月。</text>
<title>又用雪字韻 二首</title>,<text>不見臘前梅。惟見臘後雪。梅雪俱違時。已迫頌椒節。光景不饒人。欲語心斷絶。何如步中庭。把酒還問月。至人有靈丹。玄霜若絳雪。一餌凋三光。不知天地節。我願從之遊。天台石橋絶。可憐白玉斧。何以條寶月。</text>
<title>次藥圃韻。反解嘲。示東皐。</title>,<text>必欲學李杜。万古無詩人。百篇難幻骨。一字或通神。桂作山河影。梅傳氷雪眞。後生猶可畏。何敢讓當仁。</text>
<title>奉呈藥圃東皐 二首</title>,<text>長嘯宇宙間。男兒知幾箇。揚眉躡靑雲。未必皆王佐。得時鼠爲虎。健步無選愞。要津作氣勢。雄唱而雌和。鬻權狐假威。擧世受抑挫。引黨自封已。苞苴四方貨。虹霓動鼻息。珠玉生咳唾。誰使爾爲賢。三台連八座。罔念邦分崩。肯恤民飢餓。可憐鶄鳷鳥。苕折巢亦破。譬如乘敗船。汎汎滄海大。篙工醉袖手。舟人亦無柰。蛟鰐爭朶頤。方將自文過。不識在閭弔。但見當門賀。惜哉不自知。何異螘旋磨。謇余是何人。浮名累久坐。陸沈泥塗中。未挂攷功課。平生五車書。學琢磨切磋。屠龍破千金。壯圖今已左。猶在一寸心。誓不落怠惰。末暮託龍門。除卻塵埃涴。時乎不我與。歸作曰雲臥。鏡中失少秊。白髮生箇箇。見人其語盡。卻戒齊國佐。不憑後者鞭。何以激衰愞。陽春白雪曲。欲奏無人和。伈俔百僚底。雄心一抑挫。猶嫌馬安宦。肯殖子貢貨。世味苦吟齏。惟堪左顧唾。不及嚴子陵。客星動帝座。嗟嗟廣文官。卄載尙寒餓。有如掉尾虎。何能奮衝破。側足地無餘。世界空廓大。擧頭天更高。閶闔叫可柰。不必獨長吁。惟當自狀過。共笑苦士孟。誰憐狂客賀。踐踏亦已勞。萬事如轉磨。醉無灌夫失。胡爲頻罵坐。只合撥浮名。農桑與勸課。讀書百無益。安用勤切磋。大塊假形骸。勞我海之左。但恨路險艱。不是氣頹惰。心如水中月。汚泥何敢涴。不如飮美酒。長歌石上臥。</text>
<title>次藥圃見贈韻。屬東皐。十一首</title>,<text>海底明月珠。兩手自簸弄。筆力九鼎扛。文鋒六鰲動。捭闔萬類困。涉獵群書摠。氣軼六馬奔。勢倒百川壅。袁宏檄倚馬。楊雄賦吐鳳。三釰茶園談。一錦文通夢。奴僕卽史漢。衙官是屈宋。自成一家則。不與衆人共。蹇余走且僵。學步迫將恐。日暮道路長。天寒手脚凍。得句倚神助。作官無人送。知己賴明公。容我腹空洞。天地爲橐籥。吹萬所自弄。惟其亭毒之。流峙與飛動。百昌雖異形。一理本同摠。坱圠故無垠。含蓄寧有壅。其中秀發者。若龜龍麟鳳。人也又最靈。萬古齊一夢。幸有三不朽。虞夏遠唐宋。立言在文章。條貫實同共。有能執大象。眞前何所恐。東皐發我蒙。風暍而衣凍。每見輒傾倒。告歸常目送。此意良己勤。此論吾亦洞。造化本無心。何常有所弄。不屈與愈出。只在虛而動。有名萬物母。眞宰乃宗摠。融者自爲流。結者自爲壅。不爲嗇烏鳶。詎是豐龍鳳。奈何橫目民。生死於醉夢。未識越文身。自愛章甫宋。爲己何太多。無論朋友共。嘗聞至人風。不憂亦不恐。脫粟可充飢。短褐可御凍。除此非我求。肯望吹噓送。千秋阮嗣宗。故識微鑑洞。春何百物昌。禽鳥各相弄。風何萬竅號。草木皆震動。是誰使之然。主張造物摠。五材何可窮。一氣何嘗壅。角何一祥麟。咮何兩威鳳。阜落何不眠。古莽何實夢。漏何水名灞。怪何火姓宋。海何百川朝。極何衆星共。狐有性何疑。麞無魂何恐。駟霜何殺物。景風何解凍。鬱隣與結儀。何爲遞相送。苟能達斯理。足見靈臺洞。天下本無事。常爲怪鬼弄。不惟地示妖。星文亦爲動。太阿柄倒持。威權失擥總。堂下隔千里。羣情傷閼壅。紛紛立仗馬。誰作朝陽鳳。方知衆君子。已見曹人夢。所以免今世。美佞皆祝宋。昔有燕昭王。國欲賢士共。尊隗致樂毅。恃此而無恐。死者若可作。吾何惜餒凍。非無棟梁材。翦伐誰能送。我欲叫閶闔。中門儻開洞。東皐天下士。弱歲不好弄。出語卽驚俗。老蒼皆目動。一鳴乃先甲。羣龍讓作總。文章曰波瀾。若決囊沙壅。手攣龍虎文。劌鉥妙刻鳳。人爵不滿德。未入商宗夢。平生五馬遊。恥作驕穉宋。猶登漢褒美。卻與循吏共。牛刀雖割鷄。民懷吏畏恐。能作百里天。一境無飢凍。卿材不止此。惜哉誰薦送。願致王皇前。雲開九門洞。藥圃靑雲器。文墨以爲弄。弱齡壯藻思。意愜關飛動。胷中著千秊。万事一心總。觸地刃恢恢。沛然水無壅。含香兼珥彤。靑瑣與丹鳳。風雲際會期。數十年前夢。柰何登徒子。好色卻讒宋。然猶直如弦。清儉德之共。寵辱自不驚。憂虞非所恐。平生憂國心。廬破甘受凍。胡爲禮亞卿。冠蓋此迎送。故都豈不幸。雲濕龍歸洞。曰余生孤露。蚤失萊雛弄。雖蒙柳梁衣。位貎不能動。世路益多歧。萬慮紛總總。勃律不得伸。壯氣若川壅。猶寳遼東豕。自愛楚人鳳。安用五車書。未作三刀夢。蹭蹬積薪場。有如鷁退宋。入門各自媚。誰能與我共。山愁虎豹怒。水積蛟螭恐。歸家四壁立。幾何不餒凍。卻學楊與韓。貧窮謾逐送。惟應覓秦餘。去入桃花洞。我有珉玉管。必待桓伊弄。又有蛟龍劍。照日蓮花動。獨鬱萬古愁。輸爲方寸總。天衢豈不廣。我獨前路壅。鷰雀豈不肥。我獨似飢鳳。咄咄數十春。失得邯鄲夢。萬世孔夫子。亦見伐樹宋。况我佁儗人。何能世所共。向來懲熱羹。吹齏尙驚恐。今玆歲已暮。天寒大澤凍。流光如擲梭。烏免但迓送。所願中聖人。胷海豁而洞。鯨鯢蹴桑海。天狼自竊弄。地軸爲之傾。天輸爲之動。封疆竟幅裂。紀綱誰能總。滔天可柰何。河決不復壅。幸荷聖天子。屢下銜詔鳳。上將命風后。嘗得軒皇夢。授鉞使專征。電耀鐔周宋。又有獬豸冠。仗節亦來共。如何千鈞弩。不作鼯鼠恐。盛夏驅王師。已迫春解凍。尙念半秦民。家人走相送。可憐一戰衄。枯骨積巖洞。揭揭金氏子。鉛槧學爲弄。弱冠有奇藻。發語令人動。居要立片言。警策乃有總。源流若江河。其歸孰能壅。渥洼子爲龍。丹穴雛亦鳳。不是天上麟。無乃玉鷰夢。步驟向西京。不但超唐宋。此志固可尙。此名誰與共。紛紛世中兒。縮手能無恐。贈我一篇詩。春和排痒凍。旣得眉宇間。豈惜南榮送。願子引强弩。兕革一矢洞。</text>
<title>鑷白歎。奉呈藥圃。</title>,<text>壯齒不恒居。百年何倏忽。昨日朱顔子。今朝已白髮。塵中万斛愁。鬢上千莖雪。潦倒七尺身。卻老將何術。變白以爲黑。秖合一刮絶。淸晨手金鑷。摘去秋霜質。靑靑亦暫時。星星還復出。我豈染髭髮。學取以秊日。擧世賤老人。此鑷堪咄咄。</text>
<title>聞永川太守洪將軍墮馬死</title>,<text>不死百戰日。手劍千人血。風塵宇宙羶。獨自探虎穴。漆齒懾餘風。朝家甄壯烈。頭角出行間。雄毫莫敢埒。分符永川土。一境狐貍絶。跨馬是壯圖。日日事馳突。如何綽鞅才。不虞歷塊蹶。落地身毅然。權奇已奔逸。居然疾爲祟。不啻羊臂折。空雲大星落。玉匣龍夜別。時危失壯士。妖氛尙不滅。茫茫碧海波。鯨動三山沒。魚箙白羽箭。塵凝不可刮。往在庚寅春。扶桑通鳳節。將軍作褊裨。最居戎士末。吾儂亦從之。手提相如筆。萬里同風舟。契分於我密。兵戈万死後。我京君海截。聯翩尺素書。不遣音塵闕。相去隔萬山。舊情猶共月。及夫上秊冬。分敎扶蘇雪。寄我海錯贈。滿紙蠅頭札。常恨遠各天。不得慰中闊云何匈問至。使我腸欲割。撫劍望南雲。日落風簫瑟。不獨故心傷。爲國一嗚咽。</text>
<title>輓南 澈 妻李氏</title>,<text>自古皆有死。有生孰能脫。修短不足論。亦有所可怛。哀哀李氏婦。最是天降割。四十已云夭。中饋事不卒。上有白首翁。老猿腸斷絶。下有六兒女。季者未燥髮。大兒掩面嗁。血淚泉可徹。小兒纔呼爺。覓乳就父膝。良人罷扣盆。寂寞向虛室。</text>
<title>江夜</title>,<text>夜靜魚登釣。波深月滿舟。一聲南去雁。嗁送海山秋。</text>
<title>送四耐遊白沙汀</title>,<text>海岸沙如雪。松門月似霜。卻疑圖畫裏。孤雁不成行。</text>
<title>三月一日。與梅窓遊楸宮。</title>,<text>龍首銜斜日。蠶頭蝕右菭。眼前無限意。人世劫飛灰。</text>
<title>朴淵觀音窟。用七峯韻。贈暉上人。</title>,<text>造化鍾神秀。蓮花壓洞門。欲知玄牝妙。須待石能言。</text>
<title>次藥圃韻。贈仁上人。</title>,<text>雲月多僧氣。頭陀是舊山。優曇時一現。猶作影中顔。</text>
<title>明波驛亭</title>,<text>宇宙三杯酒。乾坤一驛亭。玉京朝罷下。鶴背頫東溟。</text>
<title>追次芝峯詠梅韻</title>,<text>生意先春動。寒花壓雪開。自然標格在。不待暗香來。</text>
<title>敦化門內。値尹恕仲。邀入太常。僉正許 澄 出滓酒。酒半。書恕仲扇。</title>,<text>馬上相逢處。京師大道中。風塵經歲別。談笑暫時同。作客琴心苦。臨危劍氣雄。悤悤還拂袖。雲樹又西東。</text>
<title>楊花渡水中巨石</title>,<text>萬古江心石。波濤激射痕。補天雖未鍊。拔地自能尊。老骨金鼇灼。斑文玉虎蹲。狂瀾饒砥柱。犖落獨常存。</text>
<title>敬次蘇齋韻。書山人坦雄軸。</title>,<text>故國淸秋半。荒山落照時。草衰蛩語老。天闊雁飛遲。興嬾詩無力。愁來病不辭。惟應帶長鋏。高詠楚人詞。</text>
<title>重陽。遊楸宮示諸生。</title>,<text>雨洗山容沐。霜淸菊蘂寒。雁行雲影闊。蛩語露華團。得醉休嫌暮。登高且做歡。明秊看我健。飛步上龍巒。</text>
<title>次贈耐翁</title>,<text>百秊身逆旅。一枕夢槐安。未卜生前樂。須拌死後閒。文星泉下晦。雄劍匣中寒。代斲紛紛者。能無拙汗顔。</text>
<title>聞島夷全師渡海</title>,<text>縱敵全軍去。論功奏捷來。國羞猶未雪。天意欲誰回。但道王師重。休言賊氣摧。書生空撫劍。歎息漢雲臺。</text>
<title>吳經歷五言律韻</title>,<text>暎日虹旗動。衝泥鐵騎輕。弓抨山月落。劍拂海雲淸。破敵功誰竝。封侯事可成。從軍王粲樂。秀句詠玆行。</text>
<title>次石峯見投韻。寄與景涉行。</title>,<text>多君棄軒冕。卜築計初成。水月添詩料。江山助筆精。劍頭忘世亂。壺裏覺天宏。聞健松風耳。寒陰住遠情。</text>
<title>次藥圃臘日韻</title>,<text>此日非前日。佳辰是舊辰。事隨心共化。愁與鬢俱新。浩蕩乾坤眼。支離土木身。多情兩詞伯。消遣拂詩塵。</text>
<title>出門</title>,<text>薄宦頻爲客。朝正又此行。遠峯迷積雪。寒日暎荒城。世亂身空老。心雄劍獨鳴。賢勞不敢說。誰識出門情。</text>
<title>路見童男女轉餉</title>,<text>六載干戈地。三邊草木風。征蠻驅漢甲。轉粟及秦童。負海尙勞役。封山誰勒功。書生有行色。遮莫歎途窮。</text>
<title>次藥圃韻</title>,<text>伏鼈星垂野。天兵月捷三。虎車方直擣。螳斧詎能堪。白磧氛全滅。靑山日半銜。腐儒揮健筆。留與後來談。</text>
<title>人日奉呈東皐藥圃</title>,<text>流落悲人事。蹉跎感歲華。窮愁饒竹葉。衰鬢怯菱花。處世身如蝨。題詩字似鴉。浮名終底用。長嘯送生涯。</text>
<title>追次西厓相公韻。奉呈畿伯韓益之。四首</title>,<text>秩峻今方伯。材全舊幕僚。聲名隨地大。䯗肉據鞍消。棨㦸臨周甸。文章動漢朝。聖知松柏性。自後歲寒凋。銀臺辭近侍。棠幕坐英僚。擥轡天應借。行春雪未消。櫜鞬驅列郡。冠蓋接皇朝。最是勞心力。民殘百物凋。見說婆娑障。周遭百雉斜。山危懸石徑。地盡壓江沙。設險防隅壯。登埤眺望賖。湧泉能劍擊。勁卒但誰何。聞健征東將。虹旗整復斜。䂨營昏插羽。絶水夜囊沙。鰈海收功易。燕臺獻捷賖。書生詠江漢。只答飮無何。</text>
<title>又次三字韻</title>,<text>二老吾師友。於今益者三。文章韓吏部。經術漢周堪。玉絶蒼蠅點。書傳赤雀銜。順風承謦咳。我馥緖餘談。</text>
<title>次藥圃韻。別東皐。</title>,<text>自是傷離亂。非關惜去留。風塵猶在眼。歧路謾生愁。雪盡梅香透。天空桂魄浮。此時還命淥。亦共暫時遊。</text>
<title>見旅雁。奉呈藥圃。三首</title>,<text>万里南來影。三春北去心。靑天霜月淨。紫塞海雲陰。命侶聲何苦。生愁淚自深。干戈知滿地。莫作稻粱尋。旅雁辭南國。乘春向北雲。銜蘆千里擧。度海幾行分。遠影天邊沒。寒聲月裏聞。漢兵猶望返。應恨未爲羣。煗寒猶識序。去就未辭勞。矰繳何須避。雲天自在高。幾羣鳴出塞。六翮利如刀。多少南征士。緘書淚滿袍。</text>
<title>與梅窓遊楸宮</title>,<text>池廢龍何在。城荒鶴幾廻。瑤階侵宿草。玉殿隱寒灰。風怒雲難定。山陰日欲催。傷心興慶地。春酒兩三桮。</text>
<title>八月二十七日。掃墓歸晩。醉山臺巖下。</title>,<text>霜露元多感。雲煙更作愁。勁風欺木脆。寒水護沙流。舊識皆荒隴。殘生已白頭。遙峯斜日墮。歸路更悠悠。</text>
<title>九月八日</title>,<text>塞外三秊夢。江邊萬里心。一天明月照。兩地碧雲沈。已惜紅顔改。還嗟白髮侵。佳期如可再。不必怨商參。</text>
<title>江上凌陰。逢李生。明漢</title>,<text>國有凌陰役。吾爲主梗官。頻秊奉王事。五日冒天寒。水底魚龍伏。山頭雪月殘。翻思鴨江上。月照醉歸鞍。</text>
<title>次李生韻</title>,<text>大地開銀界。長空散玉沙。此時披鶴氅。何處問漁家。朔氣身偏粟。寒光眼欲花。非無灞橋興。黃竹且申歌。</text>
<title>贈尹參奉</title>,<text>碧海黃雲斷。晴峯赤葉飛。鷹風來遠塞。駟露在寒衣。物色還如此。佳期可以歸。逢君傾意氣。莫遣寸心違。</text>
<title>獨吟</title>,<text>飢寒驅我甚。懷抱向誰開。尙被微官縛。惟看白髮催。閒情夢江海。衰意迹塵埃。一嘯長風起。層雲萬里來。</text>
<title>重陽日。奉寄沈學士。光世</title>,<text>海日明楓葉。江風脆柳枝。誰將桑落酒。共對菊花時。舊摘思陶綴。新篇待沈詩。惟應登絶巘。引領望京師。</text>
<title>重陽後一日</title>,<text>昨日登高處。層峯最上頭。逈臨無底壑。頫壓長江流。碧落三淸近。晴雲萬里浮。今朝茅屋裏。寂寞向殘秋。</text>
<title>十月六日。康陵冬享典祀有作。</title>,<text>晚景淸秋後。空山落日時。鼎湖龍去遠。金粟鳥呼悲。灑掃精純在。馨香肸蠁爲。還憐鶴背晉。遊洛更何之。</text>
<title>十二月十二日臘。祇事穆陵。</title>,<text>玉展虛無裏。玄閭寂寞中。周文今陟降。漢室昔興隆。松雪沈寒碧。山雲壓遠空。小臣徒肸蠁。霑灑向悲風。</text>
<title>醉席贈李公 尙伋</title>,<text>九月淸秋暮。千峯赤葉殘。雲連雁塞遠。露洗鶴天寒。逸興憑詩遣。離愁借酒寬。爲緣知己分。且復勸加餐。</text>
<title>劉 希慶 枕流亭。與任公 叔英 共醉。</title>,<text>人物是秦餘。桃源猶舊居。已知情繾綣。莫問興何如。雁叫雲天夕。蛩吟草露除。浮生開口少。歸路且徐徐。</text>
<title>善竹橋</title>,<text>善竹連孤竹。淸風灑古今。凜霜圃隱節。烈日伯夷心。石老危橋罅。山陰暮色沈。丈夫多感慨。把酒詠幽襟。</text>
<title>浮碧樓</title>,<text>闊岸銜天盡。晴江繞郭流。夕陽沈遠海。暮靄近長洲。千古箕王迹。三春客子愁。歸來如借便。一棹木蘭舟。</text>
<title>箕子墓</title>,<text>百世師先聖。千年國故墟。明夷傳易繇。洪範入周書。古墓殘碑在。荒山拱木餘。浿江流不盡。遺化共何如。</text>
<title>贈陶通判 良性○四首</title>,<text>雪月靑油幕。風霜紫綺裘。斬鯨臨碧海。飮馬頫滄洲。身入南宮畫。功成定遠侯。平生丈夫志。宗筆幾回投。出塞金沙磧。談兵玉帳經。一邊空海戌。萬里振皇靈。地利分河戒。天文露胃星。燕山石道古。待勒孟堅銘。玉塞收旌旆。銀河洗甲兵。王師應不殺。賊壘欲誰爭。海立天逾闊。塵空地更平。已酬弧矢志。肯作一書生。風動紅蓮幕。天長細柳營。雪梅猶臘蘂。海雁已春聲。月迥旄頭暗。霜寒畫角淸。無論三箭定。已作凱歌行。</text>
<title>竹林堂感古</title>,<text>太廟洞裏。李益齋齊賢宅與圃隱居。隔小谿相値。益齋愛竹滿園。構小堂。揭以竹林。今廢爲荒田。田中有小池。石階宛然。漸成隴畝。池邊有井。堙眢久矣。宅後殘麓。有若竹數叢。隱於荒草中。余屨及於此。籍草而坐。章甫六七人從之。命酒三桮。遂有此作。萬古一逆旅。昔人安在哉。空餘數畝地。非復舊池臺。竹色寒不死。山光晴更回。多情王子宅。悽愴酒三桮。</text>
<title>題李蒼石 埈 兄弟急難圖</title>,<text>君家好兄弟。大義重連枝。避地軍興際。全軀賊逼時。季方嬰疾病。長肯忍分離。冒刃何曾畏。彎弓獨自支。只言誠意感。未信壯圖奇。鴻雁影相接。鶺鴒鳴共隨。祈哀聞古者。怒罵見今玆。但倚心肝奮。寧敎手足虧。豺狼還卻走。神鬼定扶持。武力誰當此。書生乃若斯。一夫名宇宙。千古欠男兒。撫劍增三歎。看來起我思。</text>
<title>邢軍門別詩 二首</title>,<text>漢節從天下。蠻兒在目中。三韓開督府。十省總元戎。星壓將軍樹。霜兼御史驄。塞雲翻白羽。邊月照彤弓。海立鯨波靜。風淸虎穴空。笑談兵不戰。勳業劍知雄。麟閣丹靑逼。燕臺位望崇。師人吟破斧。應是答周公。授鉞從河戎。分符出海堧。風雲驅虎豹。日月繞旌旜。雷動三軍氣。山連万竈煙。指揮開玉帳。談笑坐瓊筵。卻敵中原壯。銜恩下國偏。故知天子聖。還受將軍憐。愛及甘棠樹。歌應杕杜篇。行塵不可望。黃鵠已聯翩。</text>
<title>弔南征國殤</title>,<text>熊虎三軍士。川原百戰場。渴飢淹日月。暴露困風霜。冒死豺狼窟。輕生劍戟鋩。裹瘡仍沫血。劘壘或塡隍。殺氣晴天黑。妖氛碧海黃。膏鋒兼染鍔。折腋又刳腸。地下添新籍。人間戀故鄕。積屍山殷賑。收骨路蒼茫。幾入香閨夢。空愁擊鼓鏜。煩冤迷氣色。慘憺祕精光。槥櫝誰傳漢。旌旗尙見唐。痕瘢刀箭在。胔骼鬼神傷。散帛恩何遠。封㟓事不遑。哀丘悲莫築。京觀惜難將。詩客吟沙夐。騷人愍國殤。甲兵如淨洗。直合挽銀潢。</text>
<title>王按察別詩</title>,<text>浙水生人傑。吳山擅國華。文章方奕世。淸白舊傳家。出海雙珠瑩。衝天一鶚斜。靑雲朝紫殿。白日草黃麻。受命鯷岑遠。揚旌鶴野賖。觀風召伯樹。擥轡范公車。曉月隨弓影。秋蓮吐劍花。筭成寧汗馬。陳解已藏蛇。星隕銷狼鬣。旗翻捲虎牙。功留銅柱界。夢惱赤城霞。奏凱東風順。歸程北斗遐。九重逈玉節。千里返仙槎。別恨連春草。鄕愁厭塞笳。攀轅頻雪涕。極目送昏鴉。</text>
<title>送吳公 百齡 以千秋兼謝恩赴京師</title>,<text>少海千秊慶。仙槎八月秋。金臺聞市駿。銀漢犯牽牛。才爲誦詩得。望從銜命優。飮氷辭下國。執玉謁中州。不但朝儲禁。仍兼謝冕旒。叔孫初聘晉。季子始觀周。欲識無雙士。須看第一流。淸高隱之匹。詞賦武陵儔。連璧寶傳久。三珠珍莫酬。此行當妙簡。于役費諮諏。驛路鸎花晩。秦關漢水悠。百秊雙劍老。萬里一身浮。戀主葵心切。懷兄草夢愁。平生四方志。王事敢遲留。</text>
<title>松源院。與金鶴峯 誠一，許山前 筬。 賦七夕聯句。</title>,<text>今夕知何夕。西風落井梧。鶴客中驚節序。天外博歡娛。前高樹微凉進。晴軒溽暑逋。五沈仍朱夏李。淸憶冷秋菰。鶴逸興牽將遠。深桮屬不孤。前賦詩慙刻鳳。乞巧笑縈蛛。五石問君平卜。文從子厚愚。鶴槃排呈異蓏。橋起役靈烏。前雙扇拂丹桂。七襄開白楡。五神仙應邂逅。客子且胡廬。鶴不作遠離恨。那悲淸夜徂。前秊秊有此日。坐見海三枯。五</text>
<title>醉席用岑字韻聯句</title>,<text>仗節扶桑國。令人氣湧岑。鶴秦鞭看石血。麻海見桑林。前玉帛宣王化。魚龍聽德音。五眼輕南越橐。心想北溟陰。鶴疏附將誰責。馳驅是我任。前揚威隱山虎。敵愾懾田禽。五拂劍蠻天廓。掀髥海氣沈。鶴風波此日路。忠信古人心。前虐雪攢峯矗。癡寒凍木森。五夷言何足較。梅信好相尋。鶴新句還同覓。深桮更孰禁。前陸懷憐橘頌。楚味厭蠵燖。五歎世同遼鶴。思鄕學越吟。鶴辰樓懷魏闕。草夢隔姜衾。前弭棹鵬風怒。爭名螘穴深。五乘槎天漢者。方信古如今。鶴</text>
<title>醉中聯句</title>,<text>歲暮將歸客。前猶穿季子衣。行裝三尺劍。鶴名利百秊鞿。鼇背乘槎遠。五雲邊聽雁稀。旅情梅信早。前歸意水程微。對酒愁堪遣。鶴題詩思不違。蠻酋驚越蹶。五番畜騍宛肥。別浦舟猶繫。前 佗鄕夢幾飛。已能全漢節。鶴只合返周畿。鈢轉天吳舞。五迎看海若歸。王靈欣遠播 前虎穴脫重圍。兵庫關何許。鶴牛窓浦庶幾。一秊行色晚。五千里使星輝。餘戀猶桑宿。前迷途悟昨非。風雷觀易象。鶴燥濕占琴徽。許國先投命。五行夷且克威。葡萄何足貴。前薏苡孰爲譏。萬事如風燭。鶴殘生學鏡機。故山松桂在。五怊悵憶巖扉。前</text>
<title>公山會席。奉呈趙可畦 翊 兼示諸公。</title>,<text>公山佳麗三韓地。遠迹諸君慰憔悴。載酒眞成良夜遊。開襟不負平生意。殊方歡會最堪思。舊識新交共此時。箇中可悢知多少。入海長江無盡期。附和韻 可畦澤畔人憔悴。商顔路杳茫。諸君初命駕。佳節政生陽。聚散元驚夢。存亡幾熱腸。仍悲時晼晚。名怪鬢滄浪。意氣輸然諾。心肝照雪霜。相期保膠漆。誰謂逐炎凉。逸軌思張范。淸塵想惠莊。傳書曾濯鯉。取樂又烹羊。濟國餘形勝。湖藩儘富强。千家連井落。萬里擁金湯。邂逅過三暮。團圞卜一場。使華臨棨㦸。詞伯擅文章。舊識兼新識。佗鄕是故鄕。談淸人解渴。集勝地留芳。繡席搖瓊佩。金罍溢玉漿。自能傾北海。何必羨南昌。綺饌誇多品。仙娥儼數行。入廚魚婢嬾。登俎木奴香。妒舞看鸜鵒。傳歌引鳳凰。雙淸俱可玩。四美也何妨。散霧河翻影。摧花燭吐光。楚騷休感慨。滕序合鋪張。亂酌還無筭。良宵亦未央。高風敦薄俗。盛事播殊方。義竝鷄山重。情隨錦水長。升沈應有定。憂樂本無常。地遠虞翻老。途窮阮籍狂。冥懷齊得喪。委命任行藏。浪迹懷疏放。幽襟感激䀚。蘭亭修禊日。蘇子聚星堂。會合寧非數。分携恐太忙。畫圖留姓字。嘉樹願毋忘。</text>
<title>十二月十八日雪。奉呈藥圃東皐。</title>,<text>歲暮雲愁風更饕。水官桀黠行天威。造物應嫌大地黑。故遣六出乘陰機。初驚龍伯灼鼇骨。卻疑夢澤鴻毛飛。靑山變盡萬古色。草木粉飾生光輝。岸沈谷沒同皚皚。千里龍沙韜日暉。眼前萬象無醜好。茫茫六合相依違。魚龍冷蟄虎豹僵。何况叢林烏鵲依。遙憐十萬征南師。徹骨氷寒侵鐵衣。君王若解紫貂裘。三軍挾纊恩未晞。書生龜縮閉袁門。苦吟黃竹歌霏霏。誰能借我一斗酒。慰此玄冥萬玉妃。騎驢獨出灞橋路。興盡更作山陰歸。</text>
<title>訪韓監司 義伯 農墅</title>,<text>龍灣一別已三年。江外相逢豈偶然。對酒不知西日暮。亂山歸路起秋煙。</text>
<title>靜夜思</title>,<text>相思無路莫相思。暮雨朝雲只暫時。孤夢不知關塞遠。夜隨明月到天涯。</text>
<title>立馬最高峯</title>,<text>萬仞山頭立馬時。碧天無際暮江遲。如今始識身高出。脚底羣峯大小兒。</text>
<title>謝尹子長惠桃</title>,<text>金母仙宮碧玉桃。三偸方朔太多勞。故人贈我情珍重。一嚼瓊漿黑雪毛。</text>
<title>秋思</title>,<text>龍塞迢迢隔楚臺。卻敎雲雨夢頻回。無情最是隨陽雁。不帶相思一字來。</text>
<title>重陽日。奉寄沈學士。光世</title>,<text>中禁詞臣下直廬。出城秋興問何如。江湖滿地山連海。天借新詩定起余。</text>
<title>次文生韻</title>,<text>山雲靉雨霏微。雲滿芒鞵雨滿衣。雲雨不分天地色。山靈應恨我催歸。</text>
<title>次羅子升韻</title>,<text>仙郞初下五門朝。花滿重宸柳拂橋。把酒忽驚山雨過。楚鄕歸思路迢迢。</text>
<title>二月二十日。以開氷之漢上。</title>,<text>晴沙如雪暮山長。望極春江政淼茫。獨立小亭還有意。滿船明月待蘭香。</text>
<title>寒食。以典祀詣貞陵有作。</title>,<text>較除寒食斷來人。寂寞荒山草自春。只是多情明月在。長陵共照石麒麟。</text>
<title>酬金正甫所求詩 四首</title>,<text>平林漠漠欲生煙。晩雨廉纖低遠天。若就眼中來貌得。請君須喚老龍眠。右長林細雨澄江如練浸晴沙。更著金波淨色加。秖恐魚龍難作夜。莫敎秋氣捲餘霞。右平江霽月鐵壁巉巖頫玉流。浸雲線路繞山周。不知塵土緣何事。物役東西抵死休。右北遷行旅靑疇東作趁蒲風。政是三農驗土功。直待雨晴時若後。萬家相慶答昭融。右東郊稼穡</text>
<title>有懷金淸陰 尙憲</title>,<text>霜露凄凄夜氣淸。向人寒月爲誰明。春風不盡思君意。廣遠樓前江水聲。</text>
<title>次梧陰相公韻</title>,<text>天開沃野護邦家。汗血龍駒此地多。首蓿生春汧渭古。只今遺迹屬殘花。</text>
<title>奉次藥圃韻 二首</title>,<text>萬家墟井少人烟。景物荒凉又暮秊。山下舊宮零落盡。靈光何處覓巍然。瞻星臺畔樹無煙。石破天傾問幾秊。亡國如鴻山不老。夕陽寒望更蒼然。</text>
<title>踏靑日。遊紫霞洞。</title>,<text>手掬寒聲漱玉泉。靈臺洞徹絶塵緣。碧桃開落三千歲。誰識重來我是仙。</text>
<title>聞靑鳥空歸</title>,<text>靑鳥來靑鳥去。玉娘芳信知何處。晴峯咫尺更愁人。手折黃菊空延佇。</text>
<title>箕子井</title>,<text>百尺寒泉徹地淸。汲深分碧轆轤聲。一桮頓解相如渴。卻勝衢罇酌萬生。</text>
<title>戲兒</title>,<text>所嬌惟是掌中珠。不分熊兒與鳳雛。但願箕裘終有託。免從夫子卜商瞿。</text>
<title>接伴使李公景麟。傳示蕭參政絶句一首。其詩曰。何事王師仍遠赴。只緣島寇未全除。將軍休問流民苦。且理函中八陳圖。遙次 五首</title>,<text>旌旗獵獵穿金塞。矛㦸森森下玉除。劍斬駭鯨桑海血。壯夫方可騁雄圖。海氛未靜金星動。要遺雄風一掃除。欲識聖朝威絶域。請將王會作新圖。六韜雄略風雲壯。千里嚴程日月除。一把金戈全屬國。報知天子是良圖。窮愁秖合詩消遣。萬事惟憑酒破除。斜日欲成西向笑。不知何處是黃圖。梧葉蕭蕭秋夜永。臥聞疏雨落階除。不堪推枕還長嘯。遺恨弓刀失壯圖。</text>
<title>次藥圃韻</title>,<text>薄遊仙界出囂塵。跨石班荊興有神。莫訝羲和催日馭。定應移照土中人。</text>
<title>紫霞樓。愆仙期。悵望有懷。吟呈藥老。</title>,<text>氷雪新消草欲芽。小谿流水漲晴沙。詩仙莫嬾尋眞興。玉洞春風散紫霞。</text>
<title>次東皐韻 三首</title>,<text>世間凡楚幾存亡。獨有斯文竝日光。除卻秦灰兼賊火。一庭留得萬秊春。右夫子廟豫子英風未伏橋。伯夷猶自死殷朝。可憐地下萇弘血。化作盤陀石不搖。右善竹橋靑山高下土纍纍。南斗懸名北斗移。大夢百秊同一盡。覺來修短復誰知。右北邙山</text>
<title>藥圃折苦竹一枝插窓間。余醉占一絶。</title>,<text>手折空山苦竹枝。窓間留得歲寒姿。百秊霜雪難摧節。一片丹心爾獨知。</text>
<title>重用竹韻。奉呈藥圃。二首</title>,<text>雪中春色掌中枝。猶帶嬋娟玉潤姿。留與破窓通隙月。苦心寒影是深知。爲愛貞心不愛枝。折殘無奈減淸姿。鳳凰增擊今千里。縱結琅玕定莫知。</text>
<title>太常直夜。述懷奉呈芝峯。</title>,<text>九月窮秋近滌場。蕭森草木瘁嚴霜。石楞賸露靑山骨。氛廓全開白曰光。衰暮那堪對搖落。沈冥且復任周章。公齋獨夜淸無夢。撫劍雄心老更長。</text>
<title>奉答芝峯</title>,<text>頹仆秊垂六耋來。主恩無計答涓埃。自憐白髮梳還短。獨倚雄心老不摧。雲宿南檐南嶽近。菭封小徑小谿回。杜陵曾到嚴公駕。媿乏淸罇永夕陪。</text>
<title>再贈權汝章</title>,<text>靑蓮嗜酒見天眞。如子閒情又日新。但使淸罇賖永夕。不須華髮惜餘春。扁舟賸載三江月。匹馬寧隨九陌塵。猶幸笑談成邂逅。何妨拂袖待侵晨。</text>
<title>練光亭</title>,<text>練光橫帶石頭城。城上危亭丹碧明。雨氣垂天紅日隱。山光入檻白雲生。登臨未作千桮興。感慨空餘萬古情。且汎畫船移棹晩。不妨沿月竝洲行。</text>
<title>鳳凰臺</title>,<text>千仞岡頭石骨分。迥臨無地出塵氛。江通碧海生潮汐。山近靑天合霧雲。不盡鳥飛平楚外。遙看日落大荒垠。蘊眞協遇堪留眼。笑撥人寰幾聚蚊。</text>
<title>送朴叔夜以元戎赴咸鏡道</title>,<text>再見君登大將壇。鐵衣誰信舊儒冠。虹霓拂日虎牙動。霜雲吹春龍劍寒。壯氣臨邊先賈勇。雄心許國敢求安。老夫不用孫吳讀。高寢田郞是宂官。</text>
<title>醉中重贈朴 文浚 燕行</title>,<text>五色雲中拜紫皇。一秊南至又生陽。手持簜節趨金闕。身汎星槎上玉潢。萬里玆行丈夫劍。千篇秀句小奚囊。風光領略觀周外。應笑淸齋老太常。</text>
<title>崇陽書院</title>,<text>圃老孤忠埒伯夷。興亡爭奈欲兵之。鄕人建廟高山仰。國史書名白日垂。文字六經窺聖作。綱常萬古立民彝。傷心善竹橋前水。嗚咽煩君賦一詩。</text>
<title>贈金淸陰</title>,<text>佐理何嫌屈俊賢。雄都壯麗好山川。人民後府八千戶。城郭前朝五百秊。天借風煙供翰墨。地餘巖洞引神仙。昌黎終作西河令。破屋那能訪玉川。</text>
<title>石峯死後夢見感作</title>,<text>玉樹霜摧墨沼翻。羊鞭何忍打西門。三秊地下無消息。一夜天涯有夢魂。叵耐白雲空恨冷。不須長笛更聲呑。匧中未沫蘭亭字。卻向秋風拭淚痕。</text>
<title>醉後吟</title>,<text>小江微雨浸平沙。曠野蒼茫遠樹斜。但喜客邊還有酒。不知春盡欲無花。異鄕別恨連靑草。故國歸心繞紫霞。每向長安作一笑。湖西猶是在天涯。</text>
<title>杆城詠月樓 一云奉使日本時作</title>,<text>愁來徙倚仲宣樓。碧樹凉生暮色遒。鼇背島空風萬里。鶴邊雲散月千秋。天連魯叟乘桴海。地接秦童採藥洲。長嘯一聲凌灝氣。夕陽西下水東流。</text>
<title>聞天兵三千入城。留三日去。</title>,<text>組練三千出漢家。將軍跨馬擁雕戈。令嚴刁斗風無響。夜肅貔貅月有華。暎日前茅衝曉霧。捎天大旆捲晴霞。莫言館穀煩餘燼。自是皇恩際海涯。</text>
<title>華藏寺僧德元求詩。書軸上。</title>,<text>鼇骨崢霄玉雪橫。靈宮突兀衆香城。九天花雨龍吟潤。萬壑松風鶴夢驚。莫遣業緣沈有漏。直從空色悟無生。恒河不盡沙沙語。戒得蓮心透日明。</text>
<title>偶書</title>,<text>半世泥塗積後薪。靑雲拓落鬢如銀。慵開白眼看流俗。空把丹心照古人。數畝鉏荒勤望歲。三桮發興欲留春。紛紛眯目爭嗤點。豈是文章解誤人。</text>
<title>奉贈成則行先生赴海州通判 二首</title>,<text>瀛海雄州壓上流。一方都會擅繁稠。亞官今作三刀夢。刺史同分百里憂。器得靑雲憐阮出。案將蒼玉賦張愁。曾聞陶侃漁梁吏。五鮓遺親不足儔。莫向塵中寵辱驚。儻來驕餌肯嬰情。履飛葉縣雙鳧去。童候漁陽五馬行。滄海入槃魚臛雋。靑春生筯藕絲輕。憑君喚起仙遊夢。十五星霜兩鬢明。</text>
<title>兩賢祠廟行秋祭。作一律。</title>,<text>瓢巷薇山道殉身。兩賢遺烈暎千春。也知異代同祠廟。直取刳心質鬼神。名得先生懸白日。文敎後死挹淸塵。馨香不缺干戈際。祭社惟堪淑我人。</text>
<title>贈都總攝</title>,<text>拜章玉闕謝明主。杖錫鐵關尋舊師。海色在衣天盡處。秋光入夢月高時。還山碧眼雲猶濕。許國雄心劍獨知。王事又從西塞去。賢勞取次敢威遲。</text>
<title>沙川獵魚。醉後示耐翁及諸生。</title>,<text>亡國如鴻歲擲梭。麗朝遺迹已無多。羣山合勢朝松嶽。遠水分流走洛河。亂後淸遊𢬵勝賞。醉餘豪氣倚長歌。六龍莫趣崦嵫轡。直欲侵星緩節過。</text>
<title>次權秀才 鞸 見贈韻 四首</title>,<text>落拓長從草木儔。至今猶未夢刀州。靑雲滿地身將老。紫氣衝星劍欲愁。閤下白頭疲漢㦸。眼中朱紱躡唐洲。二秊來作魚龍夜。何况沈綿又暮秋。右自詠孤嘯芧齋謝命儔。遙知行色自南州。詩憑豪氣應乘興。酒挾剛腸自撥愁。天合白雲低曠野。潮生碧海沒長洲。寒沙亂草漁樵路。卻想風煙接素秋。右屬生欲俟河淸壽幾何。愁來當泣有悲歌。側身宇宙空彈劍。滿眼風塵未息戈。逈野秋光香晩稻。小池霜氣壓枯荷。蕭條素髮乾垂領。宋玉那堪感慨多。右自詠江上秋山景氣醒。近前蓬戶不曾扃。月明沙岸蘆花白。酒滿甁罍竹葉靑。靜導潘輿臨水郭。穩穿萊綵過林亭。莫嫌飄梗無安地。猶作江邨一客星。右屬生</text>
<title>奉贈宋承旨 駿○二首</title>,<text>侍臣銜命作流星。迎勞王人下紫冥。咫尺天威辭鳳闕。馳驅王事涉郵亭。雲開碧落秋容活。霜剝靑山暮色醒。故國風煙來觸忤。暫時談笑襲蘭馨。故國山河値暮秋。白雲紅樹眼中愁。草根露重蛩音盡。天外霜寒雁陳浮。絶徼不禁喧鼓角。威弧那得落旄頭。平生一劍男兒志。卻恨遲對定遠侯。</text>
<title>奉贈陳奏副使李公 廷龜○二首</title>,<text>詞命文章蓋世才。裨諶陸贄敢相鎚。舌扶九鼎丘山重。筆動三天日月回。雪壓薊門穿玉塞。雲開燕巿上金臺。此行不爲觀周樂。要刮讒鋒作禍胎。獨薦文詞結主知。子虛何恨不同時。靑雲闊步先攀桂。白日回光政照葵。賈傅聲名元齒少。陸公恩遇最風期。此行注意尤推重。奏復應開八彩眉。</text>
<title>送書狀黃 會元○二首</title>,<text>書狀爲官亞使臣。霜威凜凜肅行塵。山川雲物題詩好。風俗謳謠載筆眞。雪暗灤河迷薊路。月明華表記遼闉。憑君欲問悲歌者。燕巿今人與古人。先君作宰望洋亭。弱冠曾趨鯉也庭。夏湛敢成方朔贊。張陽未作劍門銘。憐余得友迷煙霧。與子論文共雪螢。二十五秊眞一夢。不禁回首淚雙零。</text>
<title>偶吟</title>,<text>蝸角爭名戰未休。幾人談笑覓封侯。劍頭螘血流千里。甲外鯨波沒十洲。莫問是非身後定。從知勝敗掌中收。若敎畫像麒麟閣。上將奇功在伐謀。</text>
<title>贈柳生 東華</title>,<text>傾蓋何曾舊面來。得君眉宇出塵埃。語雕氷玉淸襟徹。氣接金蘭古道回。水落龍蛇身政蟄。天寒鴻雁影相催。過逢忽漫還分手。夢裏顔容託月梅。</text>
<title>醉贈李子敏 二首</title>,<text>去歲奔波劇箭弦。斷蓬南北各飄然。匣中意氣龍猶吼。天末音書雁不傳。靑眼得君仍雪涕。白頭憐我末歸田。一桮且復陶今夕。怊悵明朝又別筵。一別秦城月幾弦。尋思往迹卻潸然。酒沈山色金罇滿。歌動梁塵玉樹傳。但看名園迷草徑。不知滄海變桑田。螘封蝸角空回首。且挾淸眸醉踏筵。</text>
<title>贈唐人陳東山</title>,<text>萬里曾隨驃騎營。行間猶自宿雄名。誓心按劍金星動。怒目橫戈鐵甲輕。海色在衣天更闊。家鄕入夢月空明。數秊慣識從軍樂。此去長歌返帝京。</text>
<title>射石沒羽 二首</title>,<text>猿臂將軍百中才。秋原射獵獨歸來。草看伏虎觪弓發。石飮流星鐵骨開。矢力秖憑穿兕革。雲根未卜化牛哀。至誠感物天應動。不遺千秊蝕錦菭。漢家飛將最奇才。學得穿楊貫蝨來。石臥草中驚虎發。矢翻弦上覺星開。摧斑不見於菟斃。沒羽方知富媼哀。獵獵雄風生右北。至今遺迹但蒼菭。</text>
<title>用老杜諸將五首韻賦 三首</title>,<text>虎符誰復作干城。未卜邊頭捲旆旌。南越空聞回使節。北平愁見宿羸兵。馬衝殺氣塵猶暗。鯨動腥風海不淸。弧矢直須威絶域。肯容孤島梗源平。警急頻傳紫塞烽。戈船橫截海雲重。衛靑不復穿楡塞。關白居然受漢封。桂海有氛兵已老。胃星無色食難供。六秊齎送勞蹏踵。那得三時不奪農。龍刀不斬駭鯨來。城郭荒凉鼓角哀。壯士可能探虎穴。將軍只合畫雲臺。靑丘此曰空千理。滄海何人看一桮。許國壯心猶未折。書生自恨乏奇才。</text>
<title>遊華藏寺贈山人</title>,<text>度盡松風萬壑濤。倚樓淸籟覺霜毛。古壇日轉槐陰合。亂嶽雲開海色高。秋挾微凉蟬語集。天浮曠望鳥飛勞。暫時靜域醒塵慮。俗事何曾挂一毫。</text>
<title>用月汀韻。有懷灘隱。</title>,<text>鼇背仙山在眼前。臨瀛地下最東偏。劍歌客子今千里。草怨王孫又一秊。雨暗夢魂迷雁外。月明身世臥鷗邊。固知三絶增三昧。贏得家家醉墨傳。</text>
<title>又吟華藏寺韻贈玄眞</title>,<text>寶鳳攙天秀色高。蓮坊突兀隱巖皐。砌擎絶壑千層壁。臺壓滄溟萬里濤。棟宇尙餘前代制。風煙曾入幾人騷。春來欲試尋山屐。舊迹休敎夢想勞。</text>
<title>朴淵下潭書贈照上人</title>,<text>千仞深潭飮渴虹。天光雲影照還空。散分玉雪晴天上。倒挂銀河翠壁中。廬嶽練飛知拙句。龍門斧鑿費神功。山靈卻嫌仙區靜。激作驚雷萬壑風。</text>
<title>山人道學。自楓嶽普德窟來求詩。書贈。二首</title>,<text>鐵壁懸空勢欲崩。鑿開危广架雲楞。支撐銅柱三千丈。側疊瑤階一萬層。月滿松栖孤鶴夢。泉生石竇蟄龍陞。諸天秖在煙蘿外。惟見飛甍挂玉繩。懸崖置屋頫層巓。鐵鎻高垂鳥道邊。砌切九霄行日月。臺浮萬壑壓風煙。眼空象外疑無地。身在壺中別有天。記得姓名菭石字。紅塵二十八回秊。</text>
<title>觀稼亭。吟贈安冲雲。</title>,<text>九雇曾聞鳥紀官。太常農正最淸閒。卽工蒲葉天時近。盡利龍鱗地力寬。練水走沙分迥野。粉雲開日獻羣山。風物蒼茫渾屨及。古臺猶得博盤桓。</text>
<title>奉贈尹止仲充聖節書狀 二首</title>,<text>燕臺執玉謁明堂。共賀猗籣聖曆長。五色雲中瞻日角。九重天上動星光。薊門去路梅梢雨。遼塞歸鞍雁背霜。爲我試問周石鼓。至今王業照岐陽。手捧芝函謁木天。星槎直上玉河邊。才優專對詩三百。行戒輕齎路幾千。五色雲開堯日月。萬重關盡漢山川。燕臺卻有鯷岑夢。舞隔萊衣可判秊。</text>
<title>奉贈軍門接伴使金判府事 二首</title>,<text>帝命尙書幕府開。紫霄旌節下金臺。威加溟海鯨鯢懾。令肅雷霆虎豹來。使儐王人推宿德。誦詩專對得卿才。邦家九鼎從今重。爲有明公大雅該。督府遙臨玉帳星。相公銜命接光靈。周旋揖讓從知禮。談笑揄揚動引經。蓬鬢感時催白雪。劍心憂國握靑萍。向來簡子頻鳴玉。歆艶華人有典刑。</text>
<title>奉贈副使盧參判 稷</title>,<text>詩禮雍容辭令嫺。故知承儐簡朝班。時將國器歸公鼎。天借霜蹏出帝閑。千里使塵愁外路。一春芳草夢中山。楊生久抱居前媿。寶唾休敎擲地慳。</text>
<title>山人信贊。携酒見訪。</title>,<text>沙彌知我索居貧。載酒還同問字人。門掩落花抛簡牘。錫飛斜日訪風塵。嬾回阮眼看浮世。間對殷山笑此身。報答春光應有地。醉來披豁是吾眞。</text>
<title>林崔兩生。置酒城後見邀。賦。二律</title>,<text>著勝從佗酒引人。城南步屧又尋春。草煙布地生靑怒。花錦燃山發絳新。雙鬢不禁愁裏變。一名爭似醉中眞。眠前鬬興堪愉快。休說朱垠尙虜塵。籍草傾壺與子同。一般春物興無窮。煙光羃水傷心碧。花氣薰人稱意紅。背日栖鴉歸毀堞。衝雲過雁滅遙空。山公醉後能騎馬。颯颯還驚兩耳風。</text>
<title>三月二十三日。過穆淸殿舊基有感。</title>,<text>月出衣冠廟貌開。如何此地有秦灰。金池草合龍鱗沒。玉座菭侵鳳骨摧。槐帶斧痕根倒砌。谿含橋影響穿臺。斜陽立馬重回首。滿目春光恨未裁。</text>
<title>次灰谷見贈韻 二首</title>,<text>手把黃庭誦萬過。爽然如覺去沈痾。久聞鍊骨須丹鼎。剛被頤神出道家。滴露硏朱閒點易。汲泉分碧自煎茶。苦吟柳惲猶知我。投暗明珠敵鶩霞。感君離索斷經過。老我沈綿抱舊痾。亂世隨緣傷作客。浮生著處樂爲家。蟲絲已捲龍鬢席。蟹眼空烹雀舌茶。辱贈好詩看雨暎。聖知奇意蔚靑霞。</text>
<title>贈都總攝義嚴求尺雪</title>,<text>豐城紫氣射龍泉。那得提携倚碧天。霜雪吹春蛇影動。芙蓉照日虎紋鮮。心期會見吳延札。解贈能忘晉呂虔。直欲斬鯨寧斬馬。壯夫肝膽與相憐。</text>
<title>弔李提督 三首</title>,<text>塞垣芒角射胡星。漢將橫戈躡虜庭。戰覆三軍蟲鶴化。身輕一劍虎龍腥。抗旌未見前茅返。臥鼓空聞大樹零。槥櫝定應慙不翣。隴雲何處哭英靈。白馬將軍夜渡遼。鼓聲兵氣塞風飆。滅胡自倚先登勇。得雋那知驟勝驕。營落大星空玉帳。匣飛雄劍失金鑣。匈奴酌賀輕車死。應傍陰山更射鵰。百戰功高七尺身。十秊楡塞絶風塵。獨乘鐵馬行千里。雙掣晴虹敵萬人。漢鼓不鳴旗倒脚。凍雲愁色日沈輪。西平老淚終成血。忍見歸途馬革臻。</text>
<title>擬次楊經理漢江春眺韻</title>,<text>長江不盡白鷗天。岸草汀沙共渺然。雨沐遠山靑暎日。春濃芳樹碧生煙。雁將雲影沈罇裏。蜂帶花香撲席邊。飮散莫敎輕拂袖。待看銀兔聽嗁鵑。</text>
<title>用湖陰鐵原懷古韻 四首</title>,<text>戍卒猶能張大楚。纔盈小器不堪多。衣犀卻趣亡吳國。失鹿終輸入漢家。遼鶴有城來夜月。春禽無木寄巢窠。荒墟處處皆溝洫。付與田翁曳水車。野色山光共渺茫。牛羊爲牧鹿爲場。不成沃壤開千里。但作平蕪控四荒。陳迹已看生俛仰。故墟何用感興亡。亂餘宿草連閭井。五畝無人與樹桑。徒步偸生已可悲。草間無復跨纖離。禍心敢與蛾眉奰。王迹終敎鵠嶺墓。玉馬誰知殷士去。銅仙空見魏人移。只今故地留遺恨。國破身亡不待衰。怪石亭前平楚寬。客愁無那縱遊觀。風生幽澗鳴瑤瑟。月漏寒雲轉玉盤。未是閭閻悲介子。豈應鷄犬逐劉安。眼前狐兔餘巢穴。又作傷時淚不乾。</text>
<title>贈四耐</title>,<text>慣雨纔收玉宇高。風光卻欲助詩豪。刮雲赤日懸銅鏡。罷霧靑山出粉毫。把臂不成澆螘酒。撫心空恨按龍刀。仙翁似爲憐幽獨。屨及荊扉未覺勞。</text>
<title>贈黃僉知 廷祿</title>,<text>三尺龍刀八札弓。心如大樹不言功。天收殺氣金星動。海立雄風玉帳空。棹截鯨波衝紫鳳。旗翻駒雪捲晴虹。莫嫌飛將封侯晩。圮下神符合勒崇。</text>
<title>再疊湖陰韻。奉呈月汀相公。四首</title>,<text>尹公昉月汀之猶子。時分鐵原銅竹。月汀用此韻爲贈。因命余故作。許身稷契丹靑地。攘臂潘楊翰墨功。但倚刳心酬聖主。誰憐束咮作孤雄。兩章星月傾元結。一室圖書似石洪。直待時淸文物備。會從玉佩聽丁東。玉海波瀾接混茫。淸風吹刮利名場。只看麟鳳來中土。那卜鯨鯢出大荒。直以華夷論老壯。休將凡楚較存亡。一人定國經綸手。應遣飛鴞食泮桑。右屬相公早蓋朱轓二千石。心因憂國酌無多。政通龔遂治繩地。屨及任棠置䪥家。已遣買牛爭解劍。卻敎窮鳥竟安窠。也知化洽行春處。白鹿應須挾鄭車。爲政端宜猛濟寬。蒲人拭目改前觀。腰垂紫綬分銅虎。夢繞丹霄望露盤。風動絃歌魯言偃。春生桃李晉潘安。西州秔稻蛇蛟結。高下應無歎濕乾。右屬使君</text>
<title>戊戌七夕。吟寄李得輿。</title>,<text>羅韈凌波步步塵。卻憑烏鵲渡天津。一秊纔結通宵夢。千古長爲惜別身。但願三秋回白帝。那知雙鬢變靑春。紅巾未斷消魂淚。多少人間乞巧人。</text>
<title>又奉一律 得輿時以正言。督運黃海平安米船。</title>,<text>紫微垣裏直言星。又作西關一路明。風節已將驅列郡。米船要遣塞滄溟。飮氷行色三庚熱。唾玉詩聲萬古淸。得御李君眞不分。五年重對眼雙靑。</text>
<title>風樹齋詩 爲李佐郞得輿作</title>,<text>誅茅江上爲思親。直竝靑山作夜隣。但惜百年成一夢。難將寸草答三春。心懸華表灰生火。淚迸重泉血染塵。觸柏定應看死鹿。動天誠孝屬何人。</text>
<title>擬次劉提督 二律</title>,<text>重鑿匈門據玉鞍。三軍風采動人觀。回天能事戈揮日。軋敵威聲力拔山。虹掣海雲旗影動。龍飛沙磧劍光寒。仲升食肉封侯骨。壯志元非博好官。東來戎卒極摩肩。靑海城空箭不傳。勝筭得多歸上將。奇謀屈力屬羣賢。馳驅只在安危日。勳業終期盛壯秊。欲識將軍名第一。試看唐室舊凌煙。</text>
<title>野橋歸僧</title>,<text>晴川芳草望迢迢。何處孤僧錫杖遙。寺在白雲爭落日。路分荒野入長橋。鏡中過影遊魚戲。山外歸心倦鳥搖。若遣龍眠成活畫。芒鞵留著彩虹腰。</text>
<title>奉送芝峯赴鶴城 四首</title>,<text>一摩分得九重憂。五馬聯翩嶺北陬。國學初辭大祭酒。州符卻佩古諸侯。安民會有歌襦袴。化俗應無帶犢牛。莫道玆行非歷試。察眉爲政最良籌。曾汎仙槎上玉津。遒文驚倒越裳臣。奇才自是無雙士。專對終歸第一人。已覩中原詩禮盛。還令異國姓名新。至今秀句香牙頰。看取詞華動鬼神。絶島雲開白玉峯。錦屛菭蝕繡芙蓉。削成鼇骨三千丈。傾疊鯨波一萬重。鍊後女媧天色合。鑿餘神禹斧痕封。也知造物工剞劂。故待先生助筆鋒。滄海煙開刺史天。老門生玷鄭虔氈。把桮落筆湖山動。倚劍題詩日月懸。見謂奇才饒杜牧。不關張禹賴彭宣。傷心數十秊前事。駕鶴樓高響管絃。</text>
<title>齊陵齋室有感。示參奉崔 琛○二首</title>,<text>廊廟淵深肉食謀。何人借筯作張籌。空聞冠蓋通燕市。無復旌旗壓戍樓。蛟鰐至今翻碧海。金湯依舊按靑丘。自强上策當料理。假翼休論可雪羞。國事分明屬廟謀。古人寧惜借今籌。封疆自蹙三千里。日月空懸十二樓。竟使海鯨掀水府。不知天馬老沙丘。乞靈僅得遼兵下。談笑揚眉亦可羞。</text>
<title>次仙源韻。贈四耐。</title>,<text>形骸放浪風塵際。氣色軒昂宇宙間。萬事不饒餘白首。一錢寧卜買靑山。田園舊業眞煩累。瓮盎浮名是等閒。石竇寒聲長在夢。虎泉何日聽潺湲。</text>
<title>七月十七夜猛雨</title>,<text>浙瀝雄風萬瓦鳴。樹雷窓語戰羣聲。倒翻滄海天根轉。捲瀉銀河月浪傾。溜逬折漿聞鐵馬。庭飛急瀑吼金鯨。朝來始覺幽軒夢。誦得西崐秀句淸。</text>
<title>途中聞南方舟師登陸敗沒。弔元將軍。</title>,<text>不讀孫公九地篇。將軍事業亦堪憐。蚤知浦潊成天穽。豈擁戈船縛海煙。誰惜豐肌響螻螘。謾抛戎卒哭醒羶。畫蛇著足君休問。只合從前戒墨牽。</text>
<title>豐德新邑</title>,<text>數邨籬落郡居前。廨宇纔分八九椽。垂柳古陰靑挾路。亂峯新沐碧堆煙。秋香破鼻經荷沼。曉露侵肌過稻田。谷轉水重人不見。杳然林外海連天。</text>
<title>齊陵齋室</title>,<text>肅肅園陵草木緡。靑山龍虎枕雲根。石門鐵馬蒼菭蝕。銀海金鳧白日昏。雨氣壓煙峯勢逼。風聲著樹暮光掀。滿襟秋色淸如許。一半詩情筆欲鶱。</text>
<title>偶書 二首</title>,<text>鯨動三山海水飛。朱垠秋日少光輝。軍成蟲鶴塵沙暗。舟失艅艎島嶼微。莫恃金湯能設險。要收英俊可臨機。未應肉食謀皆鄙。只是將軍愛自肥。羽檄星流報虜塵。湖南已入海鯨脣。劍頭日月妖氛暗。蝸角山河戰血新。控搤喉咽歸漢將。奔忙鳥獸半秦民。七年之病三秊艾。堪笑當時肉食臣。</text>
<title>痛哭</title>,<text>一髮千鈞不啻危。民情天意兩難知。妖芒射角星仍孛。列邑奔波陳自離。憑仗漢兵猶有憾。保全唐社可無時。薦紳只合俱忘死。聖主何曾惜撥衰。</text>
<title>九日契席。奉示諸君。</title>,<text>親朋談笑暫時閒。亂後逢辰百感還。愁外干戈迷鰈海。眼前罇酒對龍山。綴英好摶三秋色。落帽休嫌兩鬢斑。强插茱萸追故事。不禁憂國涕雙潸。</text>
<title>偶吟</title>,<text>聖主何曾棄不才。駑駘自怯上金臺。鏡中白髮千莖出。天外靑山萬里來。策乏謀身長落拓。事逢開口輒遲回。松風又入還山耳。羇宦雄心半欲摧。</text>
<title>奉和鄭相國耆老所詩 三首</title>,<text>周家黃耉漢高秊。宿德崇班總在先。袒害禮優三老席。宗師名重一時賢。玉桃結子仙春古。鳩杖隨身聖日延。盛事秖應傳不朽。香山何止有詩篇。太平餘迹在蓍龜。亂後諸賢尙憗遺。天欲老成傳故事。世將矜式仰先知。霜眉雪髮形神峻。國器卿材德業宜。左海卽今狼鬣暗。臨雍重見漢官儀。耆老朝端卽世臣。官聯同是太平人。形如瘦鶴心猶遠。智似元龜老更神。四老衣冠存古制。八公顔貌帶仙眞。莫敎逸少書陳迹。須請龍眼粉繪新。</text>
<title>祇事齊陵。遇興有作。二首</title>,<text>秋盡荒山病葉鳴。愁來彈劍壯心驚。生郊鐵馬猶奔突。蹴海長鯨未掃淸。天地不饒身已老。功名無賴藝空成。十秊屈首羣兒後。江海頻寒白鷗盟。八彀氷輪四駿奔。相如胡不避文園。靑雲霄漢頻回夢。白首風塵獨斷魂。故國宦遊丘墓在。寒山詩恩水雲痕。匣中紫氣雄刀吼。直欲將身向陳垣。</text>
<title>贈琴娘秋香</title>,<text>十二巫山夢裏寒。半窓明滅一燈殘。手調舊曲歌金縷。眉蹙春愁倚玉闌。卻羨雙飛釵上鷰。更憐孤舞鏡中鸞。臙脂坡下尋遺迹。屐齒菭痕不忍看。</text>
<title>傷時 二首</title>,<text>一失金湯萬里空。昴芒長照紫微宮。鵷鸞束手眞無策。豺虎磨牙卻有功。願把山河收劍首。欲回天地入壺中。蚤知越膽成吳沼。不用秦兵下海東。六秊兵甲亂如雲。談笑誰能淨楚氛。調鼎好歸眞宰相。設壇頻拜大將軍。若爲借筯能籌畫。可是橫戈蚤策勳。宵旰至今勞聖主。書生空自撫龍文。</text>
<title>次尹佐郞 繼善 韻。贈李正郞 孝移。○二首</title>,<text>佶屈文章學誥盤。牙籤萬軸壁魚乾。道山不隔三千里。金簡曾題十二䦨。家世靑雲鵬海闊。聲名白日鶴天寒。欲知簪紱蟬聯美。天上郞星照夏官。題書濕露漢銅盤。擎出蘭池墨不乾。掃海羽人看八角。披雲仙子下重䦨。竹枯國史金編爛。桂滅秋香玉斧寒。更有詩神飛錦帳。應敎屈宋作衙官。</text>
<title>太常醉示僉正許 澄</title>,<text>周禮春官漢太常。儒臣從古盛琳琅。固知大事邦家典。不啻明禋黍稷香。白首爲僚傾意氣。靑衫作吏困風霜。醉來隱几朱成碧。半是相思半是忘。</text>
<title>贈輸城察訪崔 東式</title>,<text>玉門歸思政茫茫。鳥道鯨波接大荒。雪壓陰山胡地近。雲連渤海塞垣長。凋秊急景天催律。叱馭雄心劍耀鋩。試向驛樓廻遠夢。鳳城旌旆月翻光。</text>
<title>奉贈海伯權 思省○二首</title>,<text>王命雄藩輟地關。提封猶記降神檀。首陽山古淸風灑。瀛海樓空夜月寒。身佩主憂心獨苦。志除民瘼政胥寬。佗秊遺愛甘棠在。載筆何人寫不刊。玉節金章按海西。戴星旌旆已鷄栖。長途積雪深牛目。曠野凝雲襯馬蹏。夢繞鳳城心日月。手揮龍劍氣虹蜺。觀風採俗應多暇。收取煙霞寄品題。</text>
<title>寒食伏枕。慷慨口占。奉呈藥圃。五首</title>,<text>千乘之邦不自强。堪憐日蹙舊封疆。乞師但用憑螭虎。卻敵何曾掃犬羊。晉絳和戎非計得。楚囊城郢詎謀臧。三空已薄垂亡勢。活國無人振復隍。天王按劍震威神。遠鑠態熊遏虜塵。掩日旌旃衝木戒。轉雷鼙鼓動桑津。已敎鰈域收餘燼。不用蠻兒返隻輪。見說伏波銅柱壯。將軍端合畫麒麟。百戰山河螘血流。廟堂誰解杞人憂。城空獸角知何用。路失羊腸恐未收。遠戍六霜魚尾悴。宿舂千里胃星愁。君王不是無前筯。請借胡爲闕一籌。驕虜磨牙割海堧。至今烽火照甘泉。雲腥草木妖氛滿。日瘦川原殺氣纏。壯士未聞窺左足。將軍誰作服先零。書生空抱平蠻策。不借彤墀一尺天。海鯨掀鬣蹴朱垠。肉食何人可解紛。刷恥戎兵難指日。乞靈冠蓋漫連雲。安危只合思良相。宵旰應須倚聖君。鳴轂不成車右死。男兒空撫七星文。</text>
<title>疊前韻 五首</title>,<text>有道何曾患敵强。可能還我舊侵疆。流民會作安巢鳥。古禮須存告朔羊。越甲栖山時豈泰。楚丘封衛卜終臧。眞儒一用知無敵。未是防隅倚浚隍。願借賢才嶽降神。聊揮白羽淨腥塵。城高靑海强心攝。路指黃梅渴口津。匣裏晴虹龍吼劍。陳前戎馬虎蒙輪。腐儒若見功成日。不用腰懸玉刻麟。際海提封失上流。溺人多笑詎忘憂。未聞旗鼓三軍振。誰辦乾坤一戰收。沙磧國殤添鬼火。戉樓羌笛動鄕愁。可憐廟肉方高枕。不道安危在運籌。曾聞漢界盡河堧。亭障居然列酒泉。怪底朝鮮難自力。至今氛祲久相纏。直須驃騎封胥衍。願起營平掃罕零。莫道老生無壯志。獨提雄劍倚長天。一邊鯨海碧無垠。歲暮征塗霰雪紛。王事肯嫌勞介冑。陳圖方見動風雲。休論勝敗同棊局。可語英雄共使君。若勒燕山須好手。鯫生何必讓無文。</text>
<title>醉後示東皐石峯 六首</title>,<text>殺節窮陰歲欲闌。光陰鼎鼎劇跳丸。饕風動地聲威怒。積雪沈山氣色寒。劍壓壯懷憑酒力。詩排幽憫博宵歡。愁眉更向南雲蹙。未截長鯨蹴海瀾。學取張衡賦四愁。卻將孤劒託遨遊。風塵時事須嘗膽。水醴交情可察眸。忍淚北寒丹極望。騁懷東盡白雲求。自憐老驥心千里。驤首天門覺道悠。揷劍心肝露酒䦨。媿無雄略請泥丸。海飛驚浪三山動。雲隔層霄十日寒。雪涕不堪傷往事。熏心那卜結新歡。可憐斫地歌長短。赤手難將遏倒瀾。陰符銷日酒銷愁。且學相如故倦遊。宇宙百秊眞若醉。山河萬里不盈眸。世情付與浮雲過。詩興從將入海求。鳧鶴短長休喜戚。向來榮落總悠悠。白戰詞壇鬨未䦨。驪珠何用敵蜣丸。公文倒海鯨衝浪。我語鏤氷水失寒。欲竪降旛還作氣。須從執律且乘歡。劇談更借罇前共。風雨吹翻口角瀾。撥棄塵中萬斛愁。偸間直作採眞遊。三桮秖合醺詩骨。一笑何須對劍眸。蛙井鼈觀還自失。羊氊螘慕雅非求。機心未息身全老。獨立蒼茫思更悠。</text>
<title>共東皐藥圃石峯往遊花潭。途中口占。三首</title>,<text>不是思酬國士知。自將忠義繫安危。百秊勁節高袁粲。六合淸風灑伯夷。桑海未塡精衛死。蓬山獨戴巨鼇敧。古來多少功名骨。幾箇貞臣玉雪爲。右善竹橋左紐連陰七百秊。再經秦火獨蒼然。老天有意扶吾道。白日無心挂上顚。病葉遣風沈璧水。古春停雪簇菭錢。斯文正脈終難喪。會見橋門盛事傳。右孔庭檜巨石巉巖水折廻。坐淹寒日欲西頹。空山有雪梅何在。古樹無雲鶴不來。馬鬣荒凉餘宿草。龜趺剝落半蒼菭。眼前陵谷渾依舊。卻向人間恨劫灰。右花潭</text>
<title>祇事松嶽。賦得二律。奉呈藥圃，東皐。</title>,<text>松山一骨近高天。脚底羣巒不敢肩。萬雉挾城橫半腹。六龍回日避層顚。深根覆壓三千軸。霸氣雄蟠五百秊。祭秩視公同魯嶽。聖朝香火禮尤虔。壁立千層積鐵重。聖知神秀化工鍾。海溟倒影非台嶽。日觀登封卽岱宗。欲柱天傾呈巨石。遙雄地勢挾諸峯。披雲臥雪歸來夢。度盡風聲萬壑松。</text>
<title>夜醉示東皐石峯 四首</title>,<text>半世相從一劍心。卻將詩酒託知音。碧雲鶴透寧辭遠。滄海龍吟未覺深。古柳偸春風不耐。寒梅破臘雪難禁。眼前物色渾無賴。一笑晴窓直萬金。筆力猶能掣巨鼇。如何滄海有驚濤。補天鍊石丹心苦。叫闔排雲白日高。只合眼前賖螘酒。無論匣裏吼龍刀。抽身若試雲間鳳。姹女應須織羽袍。詩到東皐獨苦心。轟然金石破蟲音。神如起武行兵妙。嚴似申韓用律深。陶冶性靈閒自可。揣摸形色好誰禁。馬卿昔作長門賦。猶得陳嬌壽百金。三山欲動失靈鼇。萬里長風鼓怒濤。海底鯤鵬難自化。人間鷰雀競相高。城郭尙餘華表柱。乾坤不改卯金刀。將軍能作國司命。肯使吳兵著白袍。</text>
<title>忠貞雙節錄詩 三首</title>,<text>單于穿塞近遼陽。月暈重雲殺氣黃。不有將軍能鶻擊。豈無驕子更鴟張。晴虹染盡千夫血。鐵馬橫衝百戰場。留得姓名靑史筆。男兒俠骨死猶香。受託良人義激䀚。貞心苦節日爭光。誠歸大舅忘兒歿。訓使眞孤免父亡。下報九泉酬共穴。高名雙節得聯芳。門楣政賴箕裘在。三釜曾將慰北堂。鳳穴奇毛有將風。英豪便作萬夫雄。父書蚤識陰符字。劍氣猶餘寶匣虹。獨拜漢壇持斧鉞。會逢周卜獵羆態。中軍又佐征東幕。談笑腥塵萬里空。</text>
<title>喜聞天兵將臨賊境賦 二律</title>,<text>十萬王師壓賊壕。一封螻螘欲將逃。星垂北落寒光動。海立南中殺氣高。絶漠雪深輕騎逐。皐蘭山峻短兵鏖。直須挂劍扶桑樹。方見將軍汗馬勞。百戰應須出萬全。宿兵休作役遷延。風沙擊面人無色。氷雪攢蹏馬不前。直以天威臨日域。還將木道截桑田。海邦袖手收功實。酒肉澠陵尙可先。</text>
<title>奉次東皐贈留守韻 四首</title>,<text>東皐雄筆壓西京。浩蕩鵬風萬里程。用物胷中開地步。乘機掌上法天行。商談王霸猶三變。舜樂簫韶亦九成。看取禪家藏祕密。色空空色本無情。道骨來從白玉京。卻將文史定章程。五車已盡三餘味。一駕眞堪萬里行。日月不饒身已老。江山爲助句還成。醉來領略人間事。到得忘情更有情。玄冬底滯舊王京。未卜歸期詎問程。迓勞固知銜使命。遨遊不是作間行。一罇美酒橫刀醉。幾首新詩擊鉢成。望履下風眞雅素。劇談危語最關情。浪笑張衡賦兩京。時無伯樂驥焉程。空繙書史三冬足。不及駑駘十舍行。日月擲人時易失。金丹誤俗藥難成。眼前憂樂猶泡幻。爭似沈冥遠世情。</text>
<title>奉次藥圃詠朴淵韻 三首</title>,<text>巨靈高捧轉終南。一匊神慳保此潭。千丈玉虹懸翠壁。半空瓊沫灑蒼衫。兩山界道分淸勝。萬古詩人作美談。造化歸來傳繪素。摩挲猶是舊遊探。平生壯志學圖南。願執長秊飮菊潭。瑩得心神臨玉水。爽然毛髮倚風衫。兩崖積鐵排煙霧。百籟聾山亂笑談。選勝還兼濟勝具。洞天無處不幽探。太行元在冀州南。負得夸娥轉古潭。長劍桂雲明赤日。亂潨飛雪濕靑衫。龍湫浪詠昌黎句。神瀵空聞禦寇談。曾見金剛十二瀑。壯遊奇絶此同探。</text>
<title>奉呈藥圃東皐 二首</title>,<text>故國蓬逢若有緣。浹旬詩酒共留連。揚眉吐氣論兵地。虐雪饕風薄暮秊。靑眼幾回蘭襲室。白頭相對霧披天。明朝應作朝正使。卻恨春歸在我先。斷送流秊一擲梭。故園回首意如何。行穿積雪山無路。踏破層氷水不波。白嶽隱天看漸近。黃雲際海望還多。新正額搨螭頭階。共賀君王武止戈。</text>
<title>延曙途聞邊報</title>,<text>天兵一血自難支。鶴唳風聲膽已隳。雪上亂抛蠻劍㦸。雲中高豎漢旌旗。功收海徼標銅桂。捷報雲臺壽玉卮。堪笑腐儒何事業。欲揮神筆勒豐碑。</text>
<title>用老杜韻 三首</title>,<text>靑雲已是干南呂。白雉無勞問越裳。壓海神兵方刮絶。伏戎餘孼敢顚狂。邨氓只合耕殘雪。詩老還堪臥醉鄕。鰈域從今登壽域。直須歸馬華山陽。將軍作意先鳴劍。義士同聲亦裂裳。掀鬣海鯨收贔屭。磨牙䝟狗絶猖狂。不愁思婦饒邊夢。卻喜征人返舊鄕。欲識中興功第一。登壇誰是郭汾陽。猛將無如霍去病。謀臣不數杜黃裳。尺書直取聊城守。一劍遙投虜騎狂。萬里腥羶消鰈域。三邊聲敎被蠻鄕。男兒未作千夫長。羞見歸旗捲夕陽。</text>
<title>追次西厓相公韻。呈畿伯韓益之。二首</title>,<text>獨坐晴窓燼水沈。眼前多少最關心。雪中古嶽擎天玉。袖裏新詩擲地金。鬪興已拚梅蘂照。遣愁剛喜酒桮深。若從北斗求東野。未必能賢苦士吟。男兒不與世浮沈。自有平生一片心。但學古人歌白雪。肯將交道結黃金。廣文蹤迹休嫌冷。方伯門闌不覺深。乘馬可能同戴笠。未應詩句對君吟。</text>
<title>次藥圃元日韻 二首</title>,<text>變葉堯蓂抛舊曆。頌椒人統作新元。玄冥雪盡靑陽逼。黃道雲開白日尊。洗海甲兵須載戢。勒山文字可長存。凱歌已逐春風至。好向中衢挹聖罇。海堧已奏周三捷。廊廟須登舜八元。將帥卽今誰敢敵。朝廷從此始爲尊。也知國運能傾否。剛喜皇恩更固存。政是履端懸法日。望雲遙薦萬秊罇。</text>
<title>人日奉呈東皐藥圃 二首</title>,<text>荏䒣流秊犬馬催。亂餘頻見古春來。風舒柳眼和煙媚。日透梅心妬雪開。一氣乘機天斡轉。四時成序節輪回。陰晴莫問東方朔。直取干支驗玉桮。半世飄飄客子蓬。陸沈端爲坐詩窮。東華名利狂歌外。南徼干戈醉眼中。雪壓衆山欺旭日。雲浮六合舞剛風。佳辰索共梅花笑。願把淸罇永夕同。</text>
<title>次唐人黃生韻 二首</title>,<text>從軍王粲出西京。萬里東來滯漢城。已見皇威淸海塞。還知帝力壓蠻荊。旌旗影動風雲氣。戎馬聲除草木兵。不是書生無膽略。也應談笑解長平。投筆曾嫌賦兩京。猶堪一箭取聊城。癖成左傳同元凱。揖對戎師異子荊。鯨海碧天看倚劍。戍樓寒月送談兵。遙知別後相思夢。每逐春鴻過北平。</text>
<title>邢軍門別詩</title>,<text>授鉞專征出海東。靑油談笑虜塵空。更看玉帳回卿月。還覺儒臣有將風。漢柱遠標朱雀影。秦關遙拓白羊宮。較除草木知名姓。麟閣還居第一功。又 二首名家莫出漢山東。奕葉卿才古將風。卻敵眞儒揮白羽。酬功天子賜彤弓。天銷芒角三邊靜。海立鯨波萬里空。共喜相公全屬國。不知遵渚有飛鴻。玉節虹旗暎繡衣。手持齊斧仗天威。雲除伏鼈收芒角。海斬長鯨答殺機。拓境鹵堧秦塞遠。銘功樂石漢山徽。卻敎香火存祠宇。遺像高名竝日暉。又 十首尙書旌節出金臺。遠迹靑丘幕府開。令肅三軍驅虎豹。威加千乘走風雷。前茅暎海妖星落。雄劍吹霜古月摧。留與甘棠遺愛在。卻將形像入雲臺。細柳開營玉帳懸。江雲海月入旌旃。尙書職總論兵地。御史威兼授鉞權。汗馬未應探虎穴。斬鯨無取試龍泉。行軍袵席無驕虜。卻樹銅標界漢邊。建牙開府壓三韓。河鼓星臨上將壇。塵匣幾彈龍劍動。月樓頻擥獸袍寒。雲收殺氣靑天大。風立驚波碧海寬。看取壯猷方叔在。未應身據伏波鞍。銜命東藩總六師。只消談笑卻蠻兒。齊人共立欒公社。漢水寧沈杜預碑。海豁陳雲收戰鼓。風翻靈雨捲歸旗。功成獻凱趨文石。天子應開八彩眉。虎符龍節上將軍。棨戟雄臨鰈海濆。謝傅圍棊能卻敵。顧榮揮扇已銷氛。莫愁下國仍多難。剛喜眞儒自解紛。除卻歸途笳鼓競。東風干呂更堪聞。元龍豪氣未全除。老去登壇亦自如。腰帶白猿三尺古。袖藏黃石一篇餘。西川草木知名姓。東國蟲魚畏簡書。回首五雲天北極。應歌杕杜待戎車。仗鉞分符擁碧油。二秊雄顧海東頭。指揮制敵歸持勝。談笑論兵在伐謀。接塞斷雲迎劍㦸。襯天高鳥避戈矛。狼星不角鯨波貼。屬國侵疆一戰收。玉帳威聲沒巨鼇。妖氛淨盡海無濤。雲開石界秦門遠。地闢銅標漢柱高。談笑永抛金鎖甲。歸來還擁錦征袍。丹靑一洗麒麟閣。秉羽何曾汗馬勞。詩書上將下金臺。千里行裝劍一枚。洗甲鯨波臨碧海。勒銘燕石剝蒼菭。旄頭芒盡山氛豁。畫角聲淸磧霧開。已暢皇威全屬國。好收旌節凱歌回。九重天子借高名。仗鉞雄臨十萬兵。海日昭回旌旆色。江風吹送凱歌聲。魯儒一用今無敵。漢甲長驅古有征。鰈域山河隨指顧。妖星不復照邊城。又 一首帝命儒臣作冠軍。持揮千里靜妖氛。屈人長策歸無戰。活國英風在解紛。銅柱建標分絶界。雲臺畫像表殊勳。沈碑不爲魚龍識。要使聲名萬古聞。</text>
<title>奉呈藥圃 二首</title>,<text>千里金甌國富强。未應呑噬劫豺狼。太平功業山河在。亂世光陰日月荒。漢甲不遑供館穀。箕封無復恃金湯。淸談半是何平叔。鷰雀寧知禍及堂。小醜跳梁自負强。恫疑頻請蔡皐狼。將驕未識兵猶火。國蹙胡然圉卒荒。但欲和戎同魏絳。誰能斬郅效陳湯。祖宗舊物森猶在。秖合君王蚤肯堂。</text>
<title>贈呂公</title>,<text>文墨從來驃騎營。壯遊休道一書生。天低碧海連鄕夢。地隔靑山動客情。雪鍔已收干斗氣。霜蹏猶作別羣鳴。陽關卻是催離恨。不用罇前奏苦聲。</text>
<title>代盧令公贈王按察謝惠扇 三首</title>,<text>披拂天機在掌中。妙形應是出良工。割分剡水靑春色。斫取湘江碧玉叢。便面一方痕半月。開襟三夏起淸風。播揚敢學袁宏語。懷袖猶堪憶謝公。白羽遙揮鰈海塵。帳中雄略動如神。夢回關月三秊笛。色暎天山萬里春。許國壯心看尺劍。當筵豪氣壓千人。右軍鑑裁安豐量。江左風流更後身。天台秀色倒重溟。氣得神仙會炳靈。龍虎傑魁軒宇宙。鵷鴻鶱翥潤朝廷。幾秊視草金鑾殿。萬里分符玉帳經。王事不遑將毋念。報春猶結草心靑。</text>
<title>夜吟奉呈藥圃東皐 二首</title>,<text>噤瘁凄凉夜氣澄。靑春無力破玄冰。風雲變色星河動。雪月交光宇宙凝。許國壯心三尺劍。讀書孤憤十秊燈。自憐亂世窮途客。命與仇謀百不能。萬里山河景物澄。高低積雪接層冰。朣朧夜色寒全逼。紺滑天容凍欲凝。已許一窓容隙月。休將四壁暎孤燈。思量俗累渾無賴。耐可藏名也學能。</text>
<title>王按察別詩</title>,<text>萬里行裝寶劍雙。壯遊心事共摐摐。三巴衣服天西國。四郡山川海外邦。白日夢回靑瑣闥。黃雲身擁碧油幢。封侯骨相曾投筆。指顧蠻兒又受降。銅柱猶輕馬伏波。直從滄海洗周戈。天回北斗低旌旆。雨捲東風入凱歌。壁壘令嚴秦吏卒。雲霞色動漢山河。魯儒一用知無敵。袖裏晴虹凜不磨。吳會名區出異人。高才不讓漢廷臣。豪持風節辭河戒。迹遠鯷岑讋海神。天外雪雲愁外路。浙中山水夢中身。仲宣句裏從軍樂。又逐新詩入暮春。又 一首漢節遙臨鰈海堧。指揮蛇豕坐瓊筵。威加暘谷靑天外。捷報雲臺白日邊。扇擧塞塵風萬里。帳開關月笛三秊。虎頭食肉封侯骨。投筆雄心蚤著鞭。又 二首折桂蟾宮列雁行。一時天渥荷龍光。白眉異相仙官府。黑首名卿帝廟廊。節下絳霄辭析木。劍臨滄海拂扶桑。碧油緩帶還多暇。萬里天台入夢長。漢甲東來截楚氛。詞臣按節亦能軍。金戈霜刮黃沙日。玉帳天低碧海雲。顧扇指揮螳斧縮。庾樓談笑昴芒分。弄丸秉羽休前策。贏得高風坐解紛。</text>
<title>一壺酒一豚肩。奉呈藥圃。</title>,<text>一壺春酒一豚肩。欲把微誠餉地仙。臠自致膰餘古禮。味將仍臘及新年。徐公不惜頻中聖。陸子何嫌暫擊鮮。莫道陵澠能快意。此時談笑足忘筌。</text>
<title>贈陳都督 三首</title>,<text>漢家楊僕將樓船。赤雀蒼鷹截海煙。獨仗金戈探虎穴。都擠卉服入蛟涎。海翻殷血妖氛豁。天動商星殺氣纏。欲識俊功高百戰。試看孫子火功篇。有嬀之後百夫雄。猛氣英姿國士風。望族自歸唐浙右。高才不讓漢山東。舟橫蒼兕黃雲暗。劍斬長鯨碧海空。聞健解紛天下士。伏波銅柱敢言功。蠻兒爭唱水中龍。千里東風避漢鋒。鐵舳劈波驅海若。虹旗捲日壯軍容。陳侔月暈圍三匝。城薄雲梯合九攻。食肉寢皮纔一戰。嫖姚從此益侯封。</text>
<title>奉贈陳奏副使許參判 筬 赴京</title>,<text>刳木曾從萬里行。長風破浪一帆輕。六鼇卻走鯨鯢懾。紫鳳先驅海若迎。氷國雲霞穿馬島。蠻邦風土帶山城。當秊不斬樓蘭首。自媿身非介子英。海水羣飛觸駭鯨。乞靈須賴濟時英。九重注意掄專使。八座銓曹輟亞卿。接地薊雲衝雨色。極天遼樹度秋聲。從今鼎呂邦家重。認取淵龍漢姓名。敢謂疏慵入品題。攀嵆猶得辱提㩗。陳蕃榻下迷煙霧。元禮門高絶町畦。秖合襟期均笠馬。莫嫌蹤迹隔雲泥。吹噓不惜沈冥地。抹摋還收泣玉嗁。</text>
<title>西小門樓。陪畿伯韓益之李承旨 晬光 黃經歷 洛 尹都事 溶 洪生 汝忠 同避暑。</title>,<text>醉倚元龍百尺樓。前山夕氣送淸秋。遺墟草沒添愁思。碧落雲開豁遠眸。世亂欲成荊士哭。天崩空抱杞人憂。閒來不是新亭會。且博風光作勝遊。</text>
<title>竹邨圖。次諸公韻。</title>,<text>勞生到骨是緇塵。別業惟應蚤乞身。日月在天空送老。雲霞滿地不憂貧。夢驚蝸角山河改。畫入鯤丘草木親。咫尺秦餘移怳惚。卻疑舟子此尋眞。</text>
<title>次東菴韻</title>,<text>牆東避世結茅菴。索價何曾在水南。地轉輞川嫌野曠。天回盤谷得泉甘。鷗邊澤入胷中九。鼇背山飛海上三。虛照寂然眞活畫。靑羅碧玉兩相涵。</text>
<title>題臥龍洞。贈愚齋。</title>,<text>一壑幽栖寄臥龍。隱鱗無那蟄三冬。閒猶抱膝吟梁父。嬾亦擡頭見夕峯。農學耦耕隨桀溺。門從不出値劉龔。宗文宗武扶前後。只共田夫醉興濃。</text>
<title>書李著作 慶及 扇</title>,<text>洛下相逢眼更靑。一桮猶得慰飄零。滿頭霜雪愁難禁。蹴海鯨鯢劍未腥。謾把兵符談玉帳。卻憑豪氣看金星。腐儒慷慨徒爲爾。杞國憂天淚兩熒。</text>
<title>送成則生迎接査勘海道官 二首</title>,<text>萬斛龍驤碧海閒。麟山解纜泊閒山。幾重島嶼通潮汐。千里風濤涉險艱。身逐片帆辭鶴髮。夢隨明月拜龍顔。壯遊自是男兒事。此別還應雪涕潸。直把郵籖占水程。風帆破浪逐長鯨。波翻上下乾坤倒。地盡東西日月生。沙尾遠峯歸背指。雲中孤嶼入將迎。一邊自傍靑丘土。半是舟行半陸行。</text>
<title>吳總兵 惟忠 提步卒四千入府</title>,<text>吳會朝鮮路幾千。勞生異地但同天。身因許國寧辭遠。夢爲思鄕苦作牽。黧黑腁胝來日月。馳驅跋涉送山川。震風凌雨猶行李。勤苦王師更可憐。</text>
<title>次贈耐翁</title>,<text>好事何人載酒過。鬢絲贏得雪霜多。浮名不分淪驕餌。窘步偏憐落缺窩。弱羽未成愁碧落。寸膠猶在怯黃河。直從東海朝宗去。日日歸心似尺波。</text>
<title>奉贈宋掌令 駿 按察關西</title>,<text>鐵石心肝宋廣平。豸冠彤筆近承明。囊封抗疏天顔動。袖出彈文佞骨驚。拜日北宸雞舌遠。拂塵西路馬蹏輕。驛樓不隔秦川月。夢到庭闈恐未成。</text>
<title>奉贈崔獻納按察海西 二首</title>,<text>流星新照紫微垣。白筆辭朝出國門。御史霜威橫直氣。諫臣風節帶危言。走天野日嚴程暮。壓雨山雲亂樹昏。回望北宸三角遠。不禁歸夢夜飛翻。淸切官聯諫院高。英聲雅望屬時髦。風霜筆勁狐貍懾。獬豸冠峨鬼魅逃。西土山川行漸近。北天星斗望應勞。朱絲白雪心如許。餘力猶能掣巨鼇。</text>
<title>麻提督 貴 提番漢八千入府 余作歌謠。故末句及之。</title>,<text>螭虎桓桓擁八千。將軍東下海雲邊。戈矛赩日排黃雺。旌旆連山拂紫煙。氣色風雲先震眩。聲華士女亦駢闐。書生長物惟鉛槧。敢作新詞候馬前。</text>
<title>李有爲見過賦贈</title>,<text>去歲秦京客裏逢。今朝故國喜過從。頑雲隔日寒山死。暮景催梅朔雪重。劍色欲衝龍虎氣。海氛初斂犬羊鋒。一桮且復賖談笑。聚散悲歡口不容。</text>
<title>次沈生韻。贈雲泉道人。</title>,<text>萬壑松聲一枕聞。夢中雲雪路難分。遠公淨業歸廬嶽。支遁淸遊契右軍。義氣自能驅虎豹。誠心不欲負華勛。久欽文暢吾樗散。幾對冰懷獨暎君。</text>
<title>贈陶通判 五首</title>,<text>長沙公後世多賢。最覺英靈作地仙。庭愛松風塵不染。茶煎雪水月相鮮。承家節操儒林傳。許國心肝寶劍篇。天外鳳凰來玉帳。好將雄筆勒燕然。帝命尙書幕府開。一時英俊盡交回。陳前旗鼓三軍勇。帳下文章八斗才。橫槊賦詩分氣象。揚鑣叱馭走風雷。男兒自有封侯骨。未必親探虎穴來。天子威靈懾日東。詞臣談笑爲誰雄。旗穿雪月黃雲動。劍擊鯨鯢碧海空。筭得屈人能不戰。身𢬵徇國敢言功。胸中萬甲韜鈐在。倚馬還兼彩筆工。坐帳參卿最駿才。高名蚤合上金臺。東征日月三邊盡。北望星辰萬里開。異域風光愁外雪。故園春色夢中梅。馬頭笳鼓催遲暮。恨不身先旅雁回。萬里東來鰈海寒。壯心猶據伏波鞍。較除日月消罇裏。收拾風雲入穎端。制敵功高雄劍動。思歸調苦素琴彈。儘敎草木知名姓。緩帶輕裘入漢關。</text>
<title>贈周駟橋 三首</title>,<text>公瑾英風最少秊。眼空千古氣無前。學兵壯志曾投筆。卻敵奇功蚤著鞭。擊水怒鵬翻碧海。盤雲俊鶻下靑天。託身又得紅蓮幕。標擧羣材不敢肩。猿臂將軍膂力强。妙秊雄勇出鋒鋩。奇才合作千夫長。猛氣猶橫百戰場。幕下韜鈐輸婉畫。陳前旗鼓逐戎行。身如一鳥知無敵。黑矟高名服四方。學劍雄心敵萬人。風雲氣色暎邊春。直將忠信行蠻貊。不啻權謀動鬼神。衛幕禮容優國士。漢關戎馬騁駢隣。男兒自負封侯骨。肯惜先鳴作後塵。</text>
<title>贈唐人</title>,<text>粉繪文辭兩絶羣。遠隨蓮幕播淸芬。胷中憂樂三桮遣。筆下妍媸萬象分。鯨海壯遊來鰈域。鶴天歸夢在燕雲。異鄕物色催遲暮。風煗花明細草薰。</text>
<title>輓南 澈 妻李氏</title>,<text>玉委黃塵蕙折霜。眼前男女已成行。徒令夢得題傷往。卻使潘安詠悼亡。花落碧桃春未老。雲沈明月海空長。慈烏淚入重泉裏。更有哀猿斷寸腸。</text>
<title>贈尹生 珙 陪大相公按節北行 二首</title>,<text>鐵門關外是秦中。聖祖龍興卽舊豐。地盡白山雲接北。天連滄海日生東。三淸橋壓晴虹臥。七寶蓮枯夜月空。試上松亭開遠眸。大荒平楚共無窮。相公旌節下靑冥。鳳穴奇毛逐鯉庭。孝若合成方朔贊。景陽應作劍門銘。玉關絶地鯨濤碧。鐵嶺攙天鳥道靑。萬歲橋頭千里月。共君那得倚微醒。</text>
<title>慶會池有感</title>,<text>宮闕丘墟輦路荊。劫灰飛出漢昆明。樓摧玉斗龍鱗剝。階落金鈴雁齒傾。隱草雞頭蓮不藕。蝕菭蟾口水無聲。石鯨隕淚銅駝去。惟見空林返照橫。</text>
<title>海月軒步原韻贈黃 會元</title>,<text>一輪冰魄湧鰌潮。萬里晴空慘泬寥。雲盡鶴邊淸皛皛。水明鼇背碧迢迢。寒侵玉斧摧蟾桂。氣挾金風徹鳳簫。咫尺幔亭如夢裏。橫天誰借彩虹橋。</text>
<title>次納凉臺韻</title>,<text>檻外層峯入眼新。晩汀淸吹起靑蘋。雲通海氣秋生簟。竹送松陰月暎巾。樵徑步菭移古杖。棠沙坐雪替方鞇。興餘更有忘機處。白鳥飛來不敢嗔。</text>
<title>贈別</title>,<text>萬里朝天一劍歸。寧親將舞老萊衣。東關道路連滄海。北極星辰謝紫微。淚濕慈烏嗁夜月。心懸寸草答春暉。欲知二載遊方戀。恨不身先去鳥飛。</text>
<title>晩雨。書唐人畫扇。二首</title>,<text>壓山雲霧隔頹陽。天外斜飛雨脚長。萬瓦跳珠聲浙瀝。千林潑墨色蒼茫。小庭草活生微潤。虛閣簾疏進晩凉。最是官間還有味。衝泥不作踏康莊。門掩斜陽鳥下庭。入簾惟見數峯靑。鏡中鑷白悲勳業。案上硏朱點道經。意氣欲驅流俗態。功名只博暫時醒。解紛自恨無長策。撫劍悲歌壯涕零。</text>
<title>晩晴</title>,<text>鶯嗁鷰語報新晴。濃淡園林畫不成。宿霧刮昏天更大。簇雲解駁日逾明。岸巾只合看南嶽。步屧還宜過小城。一鶴摩霄應有意。高飛珍重引詩情。</text>
<title>東郊逢鄭生 振溟</title>,<text>東郊物色惱閒情。詩語逢人媿不驚。雨壓大江孤嶼近。天低遠峀亂雲橫。吐鞇往事腸堪斷。披霧高標眼忽明。最是賞音絃已絶。過庭那卜慰懸旌。</text>
<title>用黃留守次王同知韻 五首</title>,<text>歸夢長懸赤石墀。壯遊東盡白雲期。手提霜劍彈珠匣。身跨花驄擥鐵絲。班固勒銘知有處。顧榮揮扇欲無辭。較除王粲從軍樂。玉帳談兵亦一奇。捷書何日報彤墀。諜馬扶桑是所期。臂挂烏號調鵲血。腰橫白羽鏤金絲。眞儒用魯應無敵。大義存邢古有辭。願作淸風歌盛德。筆鋒慙之子長奇。幾秊簪紱侍玄墀。特地風雲際會期。皎潔淸標凌白雪。堅貞直節比朱絲。高名合載循良傳。遺愛當傳絶妙辭。自幸鯫生承謦欬。敢將危語鬬新奇。臥病桑鄕限玉墀。壯圖深負舊心期。風塵不作隨鞭弭。江海何緣理釣絲。自笑文章𢬵小技。卻將危苦託長辭。眼前拓落封侯計。不獨輕車坐數寄。多慙衛鶴寵軒墀。那得知音遇子期。末路行藏莊說彘。半生心事墨悲絲。鷗邊別夢飛千里。蝸角浮名沒一辭。若請長纓能繫越。當時誰道計非奇。</text>
<title>次藥圃花潭韻</title>,<text>一瓢顔巷是幽居。亂後還同郭氏墟。風約斷雲低谷口。雪封衰草沒階除。世中名利心灰冷。度內經綸刀地餘。泉下若逢陳仲擧。豈宜懸榻爲躊躇。</text>
<title>紫霞洞尋仙。値雪寒約。爲賦一律。奉示東皐。</title>,<text>鷄犬何秊上白雲。茅山無處訪三君。煙沈澗戶藏松鬣。雨剝菭扉蝕蘚紋。月壑蒼茫林表見。冰泉嗚咽石中聞。莫敎雪壓無媒徑。暫欲離羣絶世紛。</text>
<title>夜吟呈似藥圃東皐 二首</title>,<text>羇栖寂寂似巖栖。坐見晨鴉遞曉雞。欲讀南華餘酒困。遙瞻北斗被雲迷。百秊世慮何曾縛。一代文名久已擠。負郭苦無田二頃。至今生事媿山妻。野人休笑迹棲棲。萬事無心似木雞。頑鈍豈緣文網密。趑趄政坐畏途迷。已知崖岸渾劘刮。卻悢鋒鋩半折擠。蚤識禪家淸淨域。能將法喜以爲妻。</text>
<title>憶東皐</title>,<text>黃鵠翺翔返紫霄。碧雲寒色望中遙。雪迷去路應迢遞。月在空窓轉寂寥。詩失賞音愁更苦。感深知己夢還饒。鏡霜夜入相思髮。倂覺今朝種種凋。鶴引詩情上碧霄。大鵬無處寄逍遙。鳳城物色愁陵暴。故國風光恐寂寥。但倚乾坤方自在。何嫌鷰雀不相饒。翻思南徼妖氛滿。旗畫空令雪暗凋。</text>
<title>滿月臺有感。奉呈藥圃。二首</title>,<text>操雞搏鴨竟如何。五百光陰一擲梭。曆數有歸輸社稷。英雄無力保山河。只今亡國人煙少。依舊荒臺月色多。蚤使賢能扶九鼎。未應邦內動干戈。海鶴東來歲幾何。一聲淸唳擲金梭。風煙慘澹空明月。星斗微茫隱白河。此地感懷誰可耐。當時遺迹已無多。域中興廢今猶古。只在紆謨武止戈。</text>
<title>詠懷古迹 四首</title>,<text>百丈層巖立翠屛。崢嶸鼇背揷空靑。補天詎是分媧氏。劈華還應出巨靈。一水拕藍煙銷洞。白沙明雪月鋪汀。龍舟錦纜繁華地。蕪沒難尋演福亭。右山臺巖漢傑蕭何感昴精。嶽神申甫作周楨。英賢命世爲時出。天地與人鍾美生。相業經綸張國步。將材談笑卻蠻兵。歲星又見騎箕尾。依舊瑤權帶四明。右落星洞吹笛峯前吹笛橋。橋頭古院倚山腰。天低曠野晴雲渺。路挂平沙落照遙。斷送秋光楓有葉。折殘春色柳無條。勞勞最是傷心處。嗚咽寒流恨未消。右天壽院一局紋楸博翠眉。神龍亦自惜蘭姿。賈胡舟重金猶媿。節女心貞玉不緇。月照九秋顔色在。江流萬古姓名垂。翻思餌棹登汀日。豈有昭君出塞悲。右禮成江</text>
<title>鄭生應運示道人遊楓嶽詩。請余和之。</title>,<text>蓬丘半落鳳麟洲。鼇背崚嶒海色留。玉洞月沈靑鶴返。瑤壇雲銷赤松遊。千篇不直三桮酒。一壑寧容萬斛舟。往迹秖今頻夢想。欲憑君與說從頭。</text>
<title>次人字韻示梅窓</title>,<text>莫把深桮說虜塵。過從剛喜宿心親。名抛螘戰輸槐國。筆作虹光躍劍津。側足焦原猶有地。賞音流水可無人。煗風殘雪春生意。被肘罇前敢受辛。</text>
<title>醴酒一椀。奉呈藥圃。</title>,<text>一宿醇醪汁滓俱。甘如崖蜜淨如酥。秖堪潤吻難醺醉。纔足津咽可嚼嚅。敬老饋漿誠亦在。迎賢設醴禮相須。廣文生計寒於水。那得靑絲繫玉壺。</text>
<title>讀刺客傳。賦近體五首詠五人。一首缺</title>,<text>獨劫盟壇勇不禁。熊熊義憤溢胷襟。抗顔躍出羣臣位。匕首雄投霸主心。壯士已湔三敗恥。侵疆盡復一言深。效尤堪笑荊卿事。未識桓嬴異古今。右曹沫平生自許好男兒。一擲鴻毛五起時。飮器冤魂當刷恥。漆身忠膽獨銜悲。心酬國士天應泣。劍擊讐衣血亦知。俠骨九泉香萬古。淸風長爲義人吹。右豫讓感深知己報人冤。一死雄心許片言。仗劍獨衝韓相府。壽金難負濮陽恩。精誠動物蒼鷹擊。氣色橫秋白日昏。卻有姊嫈能勇烈。幾多男子媿英魂。右聶政擊筑悲歌易水風。衝冠壯髮氣增雄。秦關霧露侵衣上。燕國山川在袖中。日貫白虹天亦怒。火生銅柱劍何功。蚤知枉作咸陽鬼。肯爲千金不有躬。右荊軻</text>
<title>奉呈藥圃 二首</title>,<text>金臺冠蓋下靑冥。使儐來淹一福星。千里驛程迎漢節。十旬賓館變堯蓂。何曾按劍投明月。直欲撞鐘試寸筳。陳榻李舟垂顧眄。白頭猶得慰飄零。二載虞庠忝下僚。叨陪祭酒接淸標。魚登不分龍門峻。葭倚寧知玉樹喬。已遣藏修來負笈。卻敎觀聽聳圜橋。可憐元禮分緱氏。復此承顔迓勞軺。</text>
<title>竹林堂感古</title>,<text>遺墟無復舊林泉。千古傷心在眼前。苦竹數叢餘斷麓。方塘半畝沒荒田。變遷陵谷人何在。寂寞雲霞地自偏。同是儒先冠蓋里。鄭公祠廟獨依然。</text>
<title>題崔書狀 東立 詩卷</title>,<text>紫宸朝罷下天東。萬里歸期後塞鴻。上國山川衝朔雪。故園梅柳動春風。壯遊撫劍愁腸豁。秀句驚人法眼通。隱隱匧餘金石響。蜃噓贏得散靑虹。</text>
<title>與崔書狀。同尋紫霞洞水落巖。</title>,<text>白石盤陀吼瀑泉。睡珠千斛濺林煙。金沙動影飛雲地。玉鏡沈光倒日天。濯足不堪臨淺瀨。醒心端合漱微涓。尺波東入滄溟闊。只是朝宗意可憐。</text>
<title>齊陵齋室。贈山人聖俊。</title>,<text>二月政當三十日。一秊寒食逼淸明。春催澗草煙沈色。風割松雲雨激聲。天地卽今回令節。干戈何處寄殘生。馨香敢道賢勞獨。靑眼山僧慣送迎。</text>
<title>自貽</title>,<text>流落身名最可憐。廣文樗散坐無氈。兒童拍手成嘲笑。天地無心作棄捐。不分東方歌拔劍。合敎平子賦歸田。太公八十封齊日。非復磻谿任靜便。</text>
<title>重贈性雲</title>,<text>一片閒雲是性靈。五秊重見眼雙靑。迹疏塵土驚蝸角。夢入毗盧駕鶴翎。佳節帶春寒食逼。高天欲雨遠峯冥。翛然獨坐回心地。悟得無生覺有形。</text>
<title>送王按察</title>,<text>帝命詞臣按節來。使星光照海東隈。職兼分陜金章紐。事大臨戎玉帳開。擥轡澄淸風烈肅。埋輪慷慨義聲催。扶搖自是摩天翼。滅沒元非伏櫪才。意氣激䀚傾汲鄭。文章卓犖倒鄒枚。詞林繡虎騰挐出。學海金鼇贔屭廻。急病壯心方激烈。解紛高義肯低回。暫辭北極分符竹。倂送東征應斗魁。政肅簡書驅虎豹。更嚴威令走風雷。指揮得筭陰符失。談笑論兵虜騎摧。光潤胃星師宿飽。戰餘鋒鏑士爭推。黃山旌旆沈滄海。赤壁樓船燼死灰。殺氣暗鎖明日月。妖氛淨掃刮塵埃。六韜制勝知誰是。一戰收功亦壯哉。已見皇威淸鰈域。直須雄略到蓬萊。三軍喜氣天應動。萬馬班聲地欲頹。雨捲歸旗連細草。春生別夢繞殘梅。功高大樹何曾伐。思入甘棠不自裁。海月照空遙塞靜。江雲飛盡暮天哀。眼前物色皆離恨。觸忤居人倒酒桮。</text>
<title>書邢軍門畫軸應製 四首</title>,<text>玉帳文星壓將星。遙看鈇鉞下靑冥。山驅虎豹旌旗動。海戮鯨鯢劍㦸腥。波及屬藩蒙帝力。威加殊俗暢皇靈。武臺奏凱收戎馬。盟府書勳溢鼎銘。日射赤雲明畫㦸。天垂紫氣覆長亭。嚴程風送前茅色。歸路春生細草馨。黃鵠九霄長入望。驪駒一曲未堪聽。柔腸剛被離愁斷。遺愛能令感涕零。願把繡裳留信處。直回瓊樹替儀形。夕陽無限臨歧恨。別到魂銷不忍醒。帝命旋師偃甲兵。春風吹入凱歌聲。三軍喜氣黃雲動。萬馬驕嘶碧海淸。玉節欲回天外路。金星先落日東城。王程暫輟饒歸思。祖道初開駐遠情。草喚別愁生亦怒。柳催離恨折還輕。山川異地心長戀。日月同天眼共明。强把深桮傾螘汎。笑看雄劍作龍鳴。數秊交際回英眄。一夕分携惜此行。悵望征驂違旅雁。不禁揮淚濯長纓。橐中媿乏千金贈。爲賦東征和鹿鳴。羇恨離愁兩不窮。卻憑罇酒暫時同。天收漢節燕臺上。地隔堯封鰈海東。抗手欲分千里外。傷心都在數桮中。越讐未報應憐我。衛社猶存政賴公。已見轅門揮白羽。還聞武庫出彤弓。威行草木知名姓。功裂山河誓始終。歸路直看西落日。好音須寄北來鴻。馬蹏入塞金纒轡。劍氣藏鞘玉化虹。戀德秖堪歌赤舃。賦詩那得頌淸風。汀洲草恨王孫綠。冰雪花禁杜宇紅。別苦最憐腸斷盡。神交惟信夢來通。佗年欲識難情處。鳥下離亭雨滿空。東征玉節上靑霄。竹帛勳名動漢朝。壯志洗兵喧鼓吹。遺萌攔道溢歌謠。出城追餞西郊路。向日歸程北斗杓。暫屈繡衣臨祖帳。少回金勒住星軺。去思盡入甘棠愛。離恨還從細柳遙。一席結歡驚雨散。三桮取醉惜魂銷。平生自許丹心苦。此別那知白髮饒。天子聲靈覃桂海。相公蹤迹紀銅標。春鴻社燕何曾幷。紫鳳靑鸞不可邀。同是帝臣無內外。百秊交契託鮫綃。</text>
<title>奉贈邢軍門</title>,<text>降神周嶽是英髦。蓋世雄名北斗高。受命帝廷分虎竹。觀兵藩國撫龍刀。萬羣鐵騎騰風雨。千舳樓船壓海濤。析木晨霞沈棨㦸。扶桑曉日暎旌旄。指揮玉帳酬三略。談笑瓊筵試六韜。諸葛七擒猶可逞。嫖姚一戰不須鏖。成功政似驅蚊易。制勝寧爲汗馬勞。已仗皇威除桀黠。直翻滄海沃腥臊。揚塵邊徼歌於鑠。獻捷中權詠載櫜。奉詔班師朝魏闕。捲旗回轍指臨洮。永淸四截威聲震。再造三韓德意陶。金橐尙垂輕薏苡。珠簟不屑况葡萄。豸冠依舊持龍節。鵲印逾新著獸袍。鰈域卽今空繡幕。鶴天何處醉雲璈。二秊遺迹山長仰。萬里歸心鴈與翺。勒鼎功勳看舃赫。傾人意氣尙雄豪。登龍不覺英賢近。望履何嫌下客叨。久接淸塵承謦欬。每因文雅挹風騷。售駑已倍千金價。覩鳳猶知五色毛。臨別贈言吾豈敢。只應銘佩寸心牢。</text>
<title>酒峯處士草堂</title>,<text>地近滄洲石骨掀。秦餘風物似桃源。百秊別業專三畝。十里平蕪護一邨。文得退之盤谷重。畫傳摩詰輞川存。桑麻隱暎陶潛宅。松竹依俙蔣詡園。樂志形容勞宇宙。閒居蹤迹信乾坤。冒池䓿萏來耶水。壓架葡萄出大宛。梅飾土階攲雪萼。菊糚菭徑老霜根。隣聞雞犬寧行馬。盆養鰷魚可著鯤。隔岸海潮生枕席。入簾山翠在琴罇。果坊菜圃行侵露。藥椀茶甌坐負暄。山鳥下庭窺玉局。野人爭席擁柴門。已𢬵象外逍遙趣。不受塵中貴富呑。一室圖書隨頫仰。四時光景辨朝昏。酒峯自託愚公谷。詩祖能忘杜審言。醉裏行藏閒日月。眼前憂樂長兒孫。林泉作主眞成癖。山水忘機肯入樊。素髮莫饒丹竈術。淸風不隔白雲藩。菟裘得計安身世。螘垤爭名絶夢魂。地勝因人偏爽塏。天遊拔俗藹高鶱。蚤知班嗣書中語。丘壑從來迹自尊。</text>
<title>九日契席。奉示諸君。</title>,<text>愁裏跳丸轉覺忙。風塵已見六重陽。繞籬舊摘黃花少。擥鏡新悽白髮長。叫月旅鴻辭紫塞。離巢社鷰帶淸霜。山河故國秋容暮。罇酒佳辰晩興揚。語到海腥眉更蹙。景供詩料氣猶狂。落龍山帽風流遠。戲馬臺詞野趣强。草露在衣凉欲襲。星河界陸夜將央。厭厭直作無何飮。兀兀眞成不老場。菊把會看陳與義。萸囊休詑費長房。佗秊若問今宵醉。恨未登高頫大荒。</text>
<title>輓陳御史</title>,<text>赤角狼星避法星。遙看豸斧下靑冥。金臺簜節來周禮。玉帳霜威出漢廷。馬蹀黃沙臨虎穴。旗翻靑海掣龍庭。指揮蛇豕方高枕。驅駕熊羆甚建瓴。談笑魯連寒虜膽。詩書卻縠仗皇靈。天收殺氣銷氛祲。雨挾剛風洗血腥。已見伏波銅作柱。更敎車騎石刋銘。那知一疾身先死。始訝中宵醉未醒。香灺生煙猶眽眽。燭花分淚尙熒熒。憲臺日落烏嗁柏。華表雲沈鶴化丁。鸞尾塵凝餘白羽。龜鱗繡澁吼靑萍。眼前憂樂空流水。客裏光陰幾變蓂。占夢世間驚百歲。修文地下閉千齡。孟公尺牘傳書法。孺子陰謀惜道經。感遇古詩高北斗。澄淸壯志激東溟。屋梁有月疑顔色。罇酒無人識典刑。桂闕繡衣孤復命。萱闈綵服失歸寧。九春復魄漢江碧。萬里歸魂巴嶺靑。馬革也知王事重。麟臺應載姓名馨。鷺車征旆移丹旐。䪥露悲歌替從伶。白馬素交紛雨泣。靑烏何處卜山形。長留峴首羊公石。遺愛甘棠共涕零。</text>
<title>送邢軍門</title>,<text>乾坤秀氣降精英。命世高才作國楨。白日足翻開驥路。靑天背負闊鵬程。騷壇獨步嚴詩律。筆陳雄鳴掃墨兵。契合風雲方際會。恩傾雨露最光榮。乘驄直節風霜勁。笠轂華銜柱石卿。又作元戎當重寄。恭承優詔事專征。禁中頗牧來何暮。掌上孫吳筭已成。部勒熊羆威令肅。指揮蛇豕笑談淸。金星夜墨狼牙色。玉帳風寒畫角聲。不戰屈人猶勝筭。用儒無敵是長城。黃塵釋警收刁斗。碧海銷氛捲旆旌。喜氣覆山西日卻。班聲動地北風鳴。扇藏白羽紅蓮幕。幢闢靑油細柳營。鰈域解紛全屬國。燕臺奏捷報神京。折衝餘烈看神佚。在彀奇功認策行。江上視師支桀黠。淮西督戰落欃槍。山頭勒石非專美。水底沈碑肯喜名。永向北辰朝紫極。暫來東土活蒼生。丹鉛竹帛書勳業。帶礪山河結誓盟。會刻景鍾推魏顆。應留蜀像頌方平。虎牙羽旆臨歧恨。漢水終山惜別情。鳳去卻嗟龍節遠。鴻飛那復繡裳迎。淸光解使衣冠仰。遺愛能敎父老傾。未作蒼蠅行附驥。擧頭千里獨怔營。</text>
<title>讀幽經。有感二鳥。奉呈藥圃。二首</title>,<text>有鳥翩翾性命輕。償冤心事最專精。瘁瘏但欲酬微願。黽勉惟能竭寸誠。東海波濤看浩蕩。西山木石費經營。秖知力盡身當死。肯念勞多事未成。眞宰定愁乾大壑。阿明應恐曝長鯨。桑田會見麻姑淺。遮莫慇懃苦此生。右精衛脫屣蠶叢揖遜存。化成春鳥有何冤。山河已入開明手。草木猶知望帝魂。羽翮摧頹良自苦。形神錯幕欲誰言。口中不盡千秊血。身後惟堪百鳥尊。僑畔邵聞憂底事。城邊杜拜淚餘痕。至今謝豹思歸恨。遙向銅梁叫月昏。右杜鵑</text>
<title>輓昌山君成 壽益 夫人</title>,<text>結髮齊眉五紀更。名卿命婦一家榮。徽音琴瑟輸偕老。展禮蘋蘩合共貞。婉嫕閨門彤管炳。淑靈中饋壽星明。風生少女雙星遠。草得宜男六葉成。丹穴雌凰隨鳳去。平津雄劍輟龍鳴。百秊五福誰躋美。秖合龜趺替繫牲。</text>
<title>[小序]</title>,<text>萬曆辛丑。顧崔兩天使奉詔東來。自上特簡儐伴諸臣。以迓于境。遠接使月沙李公廷龜聖徵，義州延慰使五峯李公好閔孝彦，都司迎慰使芝峯李公晬光潤卿，從事官東嶽李公安訥子敏，南郭朴公東說說之，鶴谷洪公瑞鳳輝世，製述官五山車公天輅復元，南窓金公玄成餘慶，石洲權公鞸汝章。韓石峯濩景洪以名筆從行。使事之暇。相與唱酬。有東槎集二卷行世。</text>
<title>奉和使相宿坡山記事韻 二首</title>,<text>驛亭攲枕小燈殘。羇思詩情苦未闌。老免透檐懸古月。鑿龍酣夢咽悲灘。五更星斗三冬盡。萬里風霜一劍寒。馬上定應秦臘破。故園梅動好誰看。卻疑水帝威全失。未信窮陰歲已闌。山氣欲佳姸煗日。冰聲政怒抑揚灘。通宵野霧仍成瘴。近臘江梅不受寒。若著大風翻碧海。鶢鶋應復魯門看。右和冬暄</text>
<title>奉和使相臨津韻</title>,<text>海捲靈胥蹴遠波。倒流寒水不成河。暫憑鷁首坐超忽。卻筭郵亭知幾何。收拾風光吾輩得。分留物色昔人過。陽春儻借歸途便。溯月惟堪扣抴歌。</text>
<title>奉和使相發松京夜行韻</title>,<text>馬倦長途步步艱。戴星行色滯宵闌。棧懸擿埴愁穿峽。橋斷尋蹊怯絶灘。落木山空邨火出。護霜雲破角聲寒。迎人古堠難分字。猶向原頭次第看。</text>
<title>奉和使相安城館韻</title>,<text>載筆隨蓮幕。提携辱寸長。平生仰高躅。今日接淸光。楚劍憐埋獄。毛錐幸處囊。報恩惟致力。此役敢辭忙。</text>
<title>奉和洪輝世洞仙館韻</title>,<text>淥螘千桮蟹兩𩪋。可人風味不嫌饕。詩飛逸興閒愁破。劍挾雄心老氣豪。蹴地鰌潮遙海動。倚天鼇骨夕峯高。直敎景物輸揮灑。秃盡中山万兎毫。</text>
<title>奉和朴說之贈黃牧尹存仲韻</title>,<text>暫輟行謀作勝遊。夕陽來倚仲宣樓。一邊鯨海開銀界。千步虹橋臥玉流。星斗高懸天北極。風煙遙接地西頭。停桮又起終南戀。惆悵秦京隔幾州。</text>
<title>奉和李子敏中和途中韻</title>,<text>馬首頑雲凍不飛。長江東去客西歸。野浮遠樹低天勢。海立剛風蕩日暉。陽管吹灰陰律轉。佗鄕近塞故人稀。春心暗被寒梅透。覽物方知造化機。</text>
<title>奉和芝峯淸華館韻</title>,<text>竝海千峯勢遠隨。嚴程策馬敢威遲。長江凍合生新渡。寒樹雲凝失故姿。霜入鬢絲饒客恨。春迴梅萼感天時。枕邊今夜思鄕夢。不道關河隔漢湄。</text>
<title>奉和芝峯遇雪書懷韻 二首</title>,<text>肅氣連空雲壓城。餘寒結水失江聲。儘敎地上無泥滓。更轉人間作夜明。桂魄鬬姸還一色。梅花照影最多情。爲從王事身千里。不問歸期敢問程。長江万里繞孤城。城上寒宵畫角聲。捲地鵬風吹海立。懸天兎月向人明。北辰更切登樓望。西塞長紆去國情。欲遣離愁還不耐。一桮誰與酌烏程。</text>
<title>奉和權汝章百祥樓韻</title>,<text>城壓平蕪樓壓空。風煙不盡望何窮。山蟠胡地落天外。水謁漢關歸海中。千古臨觀誰與讓。半生蹤迹此爲雄。最知棘句難摸寫。秖合凝毫著畫工。</text>
<title>奉和使相發嘉平館韻</title>,<text>山擁天疑壓。崖貪地失寬。猶餘亭絶勝。卻許客來攀。雪暗征袍重。風淸鼓角寒。佗時一留眼。好與月同還。</text>
<title>奉和使相納淸亭韻</title>,<text>倦客憑欄久。高天返照移。冰橫龍蟄水。松老鶴栖枝。未到雲生處。空看雪壓時。猶分淸意味。臨發重吟詩。</text>
<title>奉和使相新安館韻</title>,<text>古路行人斷。空林凍雀依。簾風通雪意。隙月共燈輝。紫氣衝星久。霜毛入鏡稀。倦遊當歲暮。寂寞壯心違。</text>
<title>奉和使相韻</title>,<text>末藝猶供世。長途更策疲。流光方晼晩。寒氣政頑癡。客久詩排憫。心雄劍撥衰。鄕關隔風雪。歸夢不相宜。</text>
<title>奉和使相宣川館次柳西坰韻</title>,<text>千步蘇提匯一川。還如楚望政蒼然。弦歌早識長多暇。灌漑方期大有秊。不惜餘波終入海。誰知遠色欲稽天。引漳功出西門豹。史起寧能覺汝賢。</text>
<title>奉和使相贈姜使君仁卿韻 二首</title>,<text>千古玄暉郡。何人許更過。才名高出世。詩法妙傳家。白鶴朝聲斷。靑山暮色多。澄江如練處。誰復望京華。海闊寒雲斷。天空獨鳥過。此生長客路。何處是吾家。戀主丹心破。思鄕白髮多。龍泉光射斗。無計覓張華。</text>
<title>奉和權汝章逢汝明兄韻</title>,<text>塞接山高下。天連海淼茫。暮秊猶遠別。此地卽殊方。文字成高會。琴歌入醉鄕。不堪春草夢。憶弟我懷傷。</text>
<title>龍灣賦一律。奉呈使相兼示諸公。</title>,<text>龍灣形勢壯如何。百二秦關不啻過。山倚高天雲欱野。江橫大地海通波。界分夷夏風煙闊。控搤金湯嶮塞多。守在四隣知有道。邊烽無復列嵯峨。</text>
<title>奉次使相九龍淵韻 五古一首</title>,<text>昔我航碧海。東盡扶桑國。今秊載舊筆。又作關西客。關西足形勝。山川供駭矚。及此夷夏界。海動大地縮。有山高近天。擧首不肯抑。長江走其下。曾冰明彩旭。中分曠野勢。割裂斥鹵陌。北自白山來。源流詎蠡測。古臺直下臨。倚山千仞壁。立馬最上巓。側身聊縱目。下疑地理窮。上畏日車側。造化有融結。万古壯拕軸。亦足散我懷。且盡桮中綠。宇宙是逆旅。一宿豈久宅。浮生不繫舟。瞥眼如霹靂。奈何自煎熬。名利坐夕惕。所以達觀人。長嘯任通塞。不聞右軍言。俛仰已陳迹。况我陪玉節。壯遊天一域。幕下接淸塵。罇前容老革。風高戍樓角。月暗邊城柝。此會恐難常。我腕空自搤。幸今屬中興。狼糞久已熄。秉燭彩毫揮。酣歌金㦸拓。方當歲律暮。哀樂豈終極。永言展良覿。莫遣佳期隔。羊公峴首遊。洞賓黃鶴笛。作歡無古今。秖可永今夕。若爲駕長風。雲帆万里劃。獨立三山上。鯤鵬看騰躍。我言公莫笑。公御我已得。近公豁煩襟。何止淸風濯。但願白玉姿。勿棄佗山石。</text>
<title>又次 七古一首</title>,<text>龍灣自是國西門。千古封疆箕子國。山河依舊界華夷。幾變光陰如過客。雄州形勝足登臨。遠近風煙來入矚。蒼茫平楚盡碧海。地勢漸覺西南縮。長江萬里出白頭。走海歸心山不抑。山蟠胡地接遼塞。松鶻攙天先射旭。江頭百雉壯天嶮。城裏閭閻城外陌。城北有峯高入雲。其下一泓深莫測。巍然古臺頫曾巓。倒揷鏡光千仞壁。玄冰百尺政嚴凝。冰下神龍應閉目。斲冰直欲揚彩鷁。秖恐聲動龍宮側。龍宮沈沈乃如許。覆壓三千六百軸。玲瓏貝闕綴水精。緻以瑤瓊錯黎綠。坐爲鱗蟲三百六十長。從古於焉其窟宅。或騰雲雨晦日月。或激雷霆轟霹靂。變化神靈本莫知。其喜可敬威可惕。乃知水府秘陰嘼。故矗雲根爲阸塞。我來叨陪儐使節。値迥逢高尋古迹。把酒揮毫足自快。不覺孤蹤淹絶域。况今旄頭變芒角。此身幸不袵金革。客中荏苒歲欲盡。破臘山梅看玉柝。詞壇白戰側羣彦。屢确何嫌兩賢㧖。爲愛龍湫恣晩賞。歸路松明燃不熄。明朝又上統軍亭。滿眼雲山頓開拓。卻恨玆遊落章亥。擧足不能窮四極。但憑登眺愜壯懷。悵望秦京天日隔。羇愁何處可撥遣。月下千枝戍樓笛。更向龍門借顔色。且將款款終今夕。多慙翦拂價增三。牢佩丹心唯刻劃。最感知己曠百世。莫怪祥金在冶躍。便應張膽與楊眉。不以執蓋意氣得。晴窓雪暎辱贈詩。蜀錦還疑蜀江濯。再拜卒業何以報。願勒金剛山上石。</text>
<title>奉次使相臘月廿四夜 絶句十首</title>,<text>一匊歸心挂玉除。美人遙隔紫宸居。春風爲我能吹去。願寄平安尺素書。坐到深更燭影昏。一桮還與作春溫。穩眠不覺窓全曙。陶夢何曾上入門。病來筋力强支持。萬事關心一枕攲。記得風帆衝碧海。巨鼇簪上坐題詩。肉緩筋駑嬾是眞。白頭何事走風塵。涓埃未效丘山重。不爲浮名不爲身。男兒事定蓋黃腸。一寸心雄尺劍長。投筆可能飛食肉。何須坐穴幼安牀。半世泥塗任此身。較除窮鬼與誰隣。可憐執㦸揚雄氏。位貌看佗不動人。客裏愁腸日九廻。故園猶得夢歸來。極天關路餘千里。剛被寒宵畫角催。又見江春入暮秊。不堪身世在天邊。一毫名利驅流俗。卻羨灰心業白禪。冰江夜火可叉魚。玉膾眞堪替嚼蔬。卻憶小陵王倚飮。土酥還與薦冬葅。冰下寒聲咽暮江。五更殘夢落銀釭。不知身在黃龍塞。卻喜靑蛾伴客窓。</text>
<title>奉和使相次寄金咸從景益韻 二首</title>,<text>羞將白髮對靑陽。作意聊分此日光。遠迹已隨雲出塞。壯心剛倚劍吹霜。頻攲旅舍思鄕枕。漫費官家壓酒囊。最是消中驚節換。雁來猶未戒歸裝。故園東望幾郵程。屈指應勞僕屢更。壯節挾詩頻吐氣。苦心乘興恐渝盟。千桮酒散窮途恨。一曲笳凝出塞情。老子風流全不減。夜深珠翠照長檠。</text>
<title>奉和子敏臘月廿七夜韻</title>,<text>雲海寒蟾動。風枝宿鳥驚。雪仍殘臘白。眼爲故人明。撫劍酬奇志。吹竿媿老生。秖緣容下榻。一座許陳傾。</text>
<title>奉和使相用前韻贈朴說之</title>,<text>漫道耽佳句。何曾一語驚。山雞空自照。螢火暫能明。未免寒兒態。堪憐太瘦生。共誰分此味。坐側酒香傾。</text>
<title>奉和使相除夕前二夜韻</title>,<text>狎坐金釵十二行。管絃聲裏引桮長。燭花夜奪靑樓月。酒氣春回碧瓦霜。政見銜綸來絶塞。翻思起草侍明光。謫仙風骨詩千首。合置玄宗七寶牀。</text>
<title>除夕。同使相子敏說之輝世汝章。以殘雪夜異鄕人。分韻得鄕字。</title>,<text>爲惜玄冥一日忙。暫憑罇酒待靑陽。送迎新舊從今夕。多少悲歡憶故鄕。刺㦸星眸嬌畫燭。遏雲珠唱繞飛梁。興闌不覺寒更盡。又見廜㢝喚客嘗。</text>
<title>奉次子敏大雪韻絶句 二首</title>,<text>朔雪連空海日寒。一桮春酒敢留殘。灞橋詩思還無賴。須向山陰夜裏看。客窓深夜悄無人。蠟燭燒殘淚滴鞇。醉後不緣盈尺雪。紅帬那復座添春。</text>
<title>奉和子敏韻</title>,<text>客日難消遣。含桮强作歡。詩情𢬵跌宕。俗議任囂讙。漢月臨關落。胡山隔雪看。男兒四方志。不是爲懷安。</text>
<title>奉和子敏人日韻</title>,<text>纔祭詩神罷。仍逢涉七晨。天開海色動。雲斂日光新。久客翻成感。殊方不作辰。遙知翦金薄。應待未歸人。</text>
<title>奉和使相韻 二首</title>,<text>雪後千峯玉作屛。詩難爲筆畫難形。人間按節東方帝。天上回杓北斗星。强綴金花供獻歲。仍傾柏酒薦延齡。不堪節序成吾老。何况萍蹤客塞庭。春到關山雪未消。客中還覺一身遙。泥塗秖合酬微分。塵露寧能答聖朝。氣射豐城雷煥劍。詩成丁卯許渾橋。醒狂自是超繩檢。嗤點從佗衆口囂。</text>
<title>奉和五峯相公韻 二首</title>,<text>膺門叨望履。何用識荊州。氣壓雙龍劍。才高五鳳樓。淺深從厲揭。紀纂極提鉤。應笑文園渴。秊來故倦遊。絶域菁華改。晴宵景物澄。新春還可愛。舊俗足能徵。氣淑江梅早。山寒朔雪仍。端門遙入夢。記得万枝燈。</text>
<title>正月十四夜。聞使相乘月獨上統軍亭。爲賦一律。錄呈求敎。兼示諸公。</title>,<text>庾亮南樓興。胡牀踞半空。誰知大學士。還有古人風。地盡江山異。天長雪月同。所嗟身臥病。不得近明公。</text>
<title>奉和使相統軍亭韻 二首</title>,<text>平臨廣野挹羣山。一片孤城枕碧灣。注海鴨江千里水。極天龍塞万重關。風雲氣色華夷界。雪月光明宇宙閒。終古飛亭擅形勝。陪遊此夕不知還。西州都會壯江山。松鶻前頭鴨綠灣。地裂封疆開大野。天分形勢作雄關。一邊溟海蒼茫外。万里風煙指顧間。且就古亭賖月色。遼陽何處鶴飛還。</text>
<title>奉和金餘慶送接伴官李相禮伯玉還朝韻</title>,<text>萬里同爲客。君猶後我來。那知逢我地。卻把送君桮。眼爲秦雲斷。春從塞草迴。佗時儻相憶。肯惜一枝梅。</text>
<title>正月二十八日。聞詔使起程之報。奉和使相韻。兼示諸公。</title>,<text>爲問乘槎客。何時到義州。朝來報消息。病裏減羇愁。弭節還超忽。先鞭不滯留。從今歸思動。芳草滿汀洲。</text>
<title>奉和使相次鑑上人詩卷韻</title>,<text>塞接陰山遼野連。地窮鯨海絶無天。鴨江似濯成都錦。鶻嶽如擎太華蓮。蚤識雲霞心自適。休敎名利尾勞牽。沙彌索句翻多惱。驚破松風一榻眠。</text>
<title>奉和使相送進賀使成判書 泳 赴燕京韻</title>,<text>聖主當陽寶曆昌。家傳漢約屬元良。天開紫極前星大。地獻瑤山少海長。万國抃鼇供玉帛。千官賀燕集冠裳。我公銜命觀周樂。春日應迴五色光。</text>
<title>奉和使相送東宮進賀使朴參判 弘老 赴燕京韻</title>,<text>靑丘使者賀彤墀。甲觀祥開彩仗移。主器長男初出震。承天白日欲明離。文王問寢龍樓早。子晉吹笙鶴駕遲。政是梯航咸拜跪。聖神皇帝肅朝儀。</text>
<title>奉和使相送書狀官趙佐郞 誠立 赴燕京韻</title>,<text>家傳天下法三王。鼎重丘山帝業昌。万姓謳歌歸聖子。一人垂拱坐明堂。命新轉覺周邦舊。海闊從知漢日光。最是吾君誠事大。分臺猶共篚玄黃。</text>
<title>奉和東皐崔令公寄贈權汝章詩。因贈汝章。二首</title>,<text>万事行藏孤劍在。十秊蹤迹白鷗知。明公得士許懸榻。聖主惜才徵賦詩。身逐紅蓮揮彩筆。手抛黃卷出緇帷。從今待詔漢金馬。莫把釣竿朝夕池。大器才全八斗得。布衣名徹九重知。江湖不合屈奇士。事業豈徒能古詩。載筆卽今馳馹騎。攤書無復守螢帷。塞西遠作城南夢。漢水充君鴈鶩池。附原韻 東皐西江不見西關遇。一世良難一日知。氣槩合求高士傳。文章尤逼古人詩。白衣未害還乘馹。黃卷安能只下帷。見說至尊徵藁入。全勝身到鳳凰池。</text>
<title>奉和五峯題珠上人詩卷韻</title>,<text>龍灣久爲客。愁見此江山。歸夢過三角。故園思五冠。劍心撑斗氣。鏡髮惜詩斑。賴有高僧話。忘機七返丹。</text>
<title>奉和諸公贈韓景洪詩 幷小序</title>,<text>石峯墨蹟妙一世。自勝北海。延譽於中國。弇州王先生又筆之卮言。遂擅大名於天下。我主上最奬䠞之。屢徵其書。前後恩眷甚渥。因之得官。往在庚子春。自上再命授京職。仍命內司舍之。至分御廚廩接食之。日賜黃封兼珍膳。出側理銀光使書進者。無慮數百紙。又寵錫之物。不啻十百品。東朝又從而求妙染。錫予之又加焉。主上乃命分甸郡。以便寫獻。乃今詔使之來。遠接使李相公廷龜請與之俱。蓋待華人不時之需也。上命解龜從之。及其拜辭也。東宮賜之黃橘赤榴。以侈榮之。崔詞伯岦序而張之。在行諸賢咸繼以詩。余亦和之。嘉樹曾聞南國生。炎州熱氣木星精。素榮綠葉春無力。剡棘層枝玉有情。韓嫣彈丸垂異實。揚州錫貢擅佳名。來從鯨海波濤闊。賜自龍樓雨露傾。槃出赤瑛疑月色。苞傳黃竹帶霜明。潠人瑞霧霏霏潤。破鼻穠香眽脈淸。剖食君前思晏子。拜恩庭下想桓榮。陸郞孝切懷堪戀。李相誠深賦可呈。張說奉詩欣自詫。靈均作頌許誰賡。楚梅所味羞酸澀。淮枳何心與化成。獨幸餘波分少海。爲緣妙墨振環瀛。百年首戴鼇山重。報德唯知性命輕。右賜橘漢使初傳安息種。何秊異物落東韓。賜霑此日承恩澤。激感微臣徹肺肝。虯卵折苞香滿把。鮫珠透殼露凝團。攜來秋實知瓊液。擎出春坊見玉槃。最識儲君垂奬飾。爲憐之子擅毫端。銜恩合獻肩吾啓。卻喜衰顔變渥丹右賜榴</text>
<title>奉和使相追次思菴朴相國韻。贈楊萬世 絶句三首</title>,<text>滄海仙翁拔俗塵。素心長與白鷗親。蓬山勝事俱零落。天上空歸五色麟。碩人遺迹只巖阿。過客何曾識舊家。流水出山雲萬疊。春來還恐失桃花。楊生何事馬蹏閒。千里西遊苦未還。家在大堤身鴨綠。白雲明月夢中山。</text>
<title>奉和餘慶病中偶吟韻</title>,<text>半世榮名竟後人。捓𢋅應是出波旬。自雄意氣龍三尺。誰念泥塗亥六身。未掣鯨鯢憐筆勢。任呼牛馬見天眞。那堪客裏逢春色。江北江南細草新。</text>
<title>奉和汝章旅寓書懷韻 四首</title>,<text>遙夜霜天淨。邊城鼓角寒。愁深嫌酒薄。坐久惜燈殘。紫氣衝陰縵。淸香燼木難。客情渾不耐。勳業鏡頻看。海色兼天遠。春陰帶雪寒。夜深人語絶。灰冷燭花殘。病客吳牛喘。名場蜀道難。那知和氏璧。按劍卻相看。遼野海頭盡。胡山雲表微。愁凝鬢成雪。氣挫劍生衣。自笑嵆康嬾。寧知蘧瑗非。故園長入夢。寂寞掩柴扉。歎我功名薄。憐君生事微。乾坤兩龍劍。江海一簑衣。詩酒元相引。親朋半已非。有懷空悵望。泣涕自沾扉。</text>
<title>奉和諸公贈洪通判 二首</title>,<text>唐家進士郭汾陽。勳業終歸異姓王。男子欲排天下難。功名肯倚筆鋒强。多君鳴劍雄心遠。媿我吟詩白髮長。羈絆莫嫌身負屈。封齊二齒尙鷹揚。恥作書生困一經。雄心直欲掃龍庭。人間虎榜傾蓮榜。天上文星避將星。暫屈鴨江來佐理。會看麟閣入丹靑。似聞驕虜頻傳箭。須向燕然蚤勒銘。</text>
<title>美人辭。題尹晴詩卷。</title>,<text>夫何一佳人兮。鍾秀氣兮金天。西冰心兮玉骨。擢靑蓮兮淤泥。羌絶代兮獨立。婆娑宛丘兮。翺翔大堤。一笑兮千金。陽城惑兮下蔡迷。掃長眉兮遠山。當壚兮幾秊。被文兮服纖。望之兮若仙。風流兮尙書。芝蓋兮翩翩。駕赤虯兮驂靑鸞。朝辭兮玉皇案前。結幽蘭以延佇兮。怬玉節兮江之邊。吹玉簫兮誰思。向明月兮娟娟。蘭釭晦兮蠟炬殘。淸宵兮細細長。忽佳人兮戾止。響環佩兮璫琅。驚角枕兮有聲。擲一枝兮荷香。披羅帷兮啓玉齒。目增波兮婉淸揚。收和顔而精志兮。跪敷袵兮吐芬芳。妾本星娥之侍者兮。丸兎擣之靈藥。桂未花兮誤報。謫塵寰兮溫蠖。寄餘習兮章臺。舞春風兮力弱。願託情於簫史兮。踐蓬島兮舊約。余美兮邂逅。答三生兮好因緣。投二女之江珠兮。拂蘇合兮瓊筵。同心結兮連枝。錦合歡被兮雙鴛鴦。朝雲兮暮雨。一夢兮高唐。盟山兮誓海。與天地兮比壽。與日月兮齊光。一合兮一散。星霜兮屢換。俛仰兮十春。別無多兮七相見。天公兮賸借。淹使塵兮龜之城。三靑鳥兮傳芳信。鸞凰爲余戒行。乘鵲橋兮渡銀河。鏡重圓兮更多情。歲旣暮兮尙華。余笑文君兮吟白頭。羌聲色兮娛人。君不行兮夷猶。春殘兮草綠。與女遊兮灣之州。縱舊心兮未改。漫過慮兮愁人。愁人兮奈何。恐後會兮難頻。東海兮桑田。况百秊兮此身。連理兮比翼。願若今兮無虧。鶻山崩兮鴨水絶。生長見兮死長思。</text>
<title>奉和汝章雨夜書懷韻</title>,<text>孤城一夜雨。同病得相憐。遠色起寒樹。微凉生晩川。馮公尙彈鋏。平子未歸田。又此添佳興。知君有短篇。附原韻去去誰相念。依依只自憐。遠遊驚節序。歸夢怯山川。忽聽檐間雨。遙思郭外田。無端梅柳意。又復入詩篇。</text>
<title>奉和汝章雨後有作韻</title>,<text>天邊久客負歸期。一望家山誤作悲。迹遠更憐垂老日。興酣還憶少秊時。平生寶劍龍聞吼。是處音書雁恨遲。猶幸相從故人在。出言多少本非卮。</text>
<title>奉和子敏韻</title>,<text>聞道皇華使。乘槎已定期。吾行亦從此。旅汎欲無辭。聚散寧關數。陞沈或有時。世情堪一笑。人事本參差。</text>
<title>又次子敏韻</title>,<text>夢去無尋處。人來有報書。弓絃斷誰續。車騎左仍虛。俗態知輕薄。天時見慘舒。從今悟生理。一任故交疏。</text>
<title>奉送使相月沙李公辭遞還朝 三首</title>,<text>進退行藏自有時。見機能勇是男兒。暫抛危語矛頭淅。直撥浮名劍首吹。萬事不饒詩句在。寸心終倚聖明知。春風無限臨歧意。欲挽歸驂涕已垂。銜命冬乘儐使軺。春殘賓館阻還朝。忽飛遜墨先封印。不待仙槎欲度遼。鴨水別筵同把酒。浿江歸路獨鳴鑣。望塵不敢回寒眼。此日羇魂倍黯銷。未報鹽車一顧恩。卻慙微分託龍門。篇章授簡紅蓮幕。罇酒當筵紫塞垣。拂拭泥塗眞有幸。剖隳心膽欲無言。從今學取任安義。應俗浮沈不足論。</text>
<title>上邢軍門詩 幷引○代咸鏡道耆老軍民作</title>,<text>受鈇鉞以東來。幕府初開於鰈域。捲旆旌以北上。凱歌將奏於燕臺。爭吟洗甲之詩。共獻賜弓之頌。恭惟乾坤鍾美。江漢炳靈。雲夢洞庭之襟懷。澄不淸而撓不濁。泰山喬嶽之氣像。仰彌高而鑽彌堅。五色麒麟。九苞鳳凰。拔其萃而出其類。八斗文章。三冬書史。博乎古而達乎今。智若五總龜。多識乎前言往行。才如八駿馬。獨步乎秋駕春衢。德行堂堂。繼業漢昴之峻節。聲名藉藉。承家齊祐之高門。筆掃千軍。鯉化禹門之浪。胷藏万甲。鵬摶莊海之風。歷金門而上玉堂。遭遇一千嘉會。攀龍鱗而附鳳翼。利見九五大人。領袖衣冠。丹靑神化。言言大義。凜凜精忠。溫樹不言。沈默邁孔光之素履。路馬必式。謹愼優石奮之黃裳。皮裏春秋。解人頤於臧否。禁中頗牧。回天笑於紆謨。公材自負於英雄。物望咸推於將相。曩者。雕題發射天之矢。玁狁爲讎於大邦。鑿齒磨血人之牙。長蛇臶食乎上國。楚臣哭乞秦之七日。漢帝移救越之六師。嫖姚遲絶漠之功。婁敬進和親之說。羣疑滿腹。恐莫效公輸之九攻。衆議成林。謂可從魏絳之五利。于時老爺。義形于色。志烈秋霜。誠激于中。口飛鈇鉞。儼華夷內外之辨。寧容講媾之唐。守春秋謹嚴之經。不許會戎之魯。有言遜汝志。憲宗識裵度之卿材。惟簡在帝心。武皇知長孺之國器。故膺專征伐之詔。乃總詰戎兵之官。出節於庭。元帥作三軍之司命。受祳於社。尙書踐八座之崇班。職兼漢室之乘驄。位極周官之司馬。豸冠共繡衣交暎。虎竹與齊斧相將。分武庫之戈鋋。發滎陽之刁斗。肅軍容而不犯。整師律而無譁。衛霍先驅。孫吳後殿。貔貅十万。衣夫差之水犀。螭虎三千。披楚王之組練。大旆未離於鶴野。前茅已屆於鯷岑。甲胄乘陵。轉迅雷於薊門遼塞。旌旃淸逈。霽夕雨於鴨水浿江。星象煒煌。動師門之北落。詩人章句。詠周公之東征。怬棨㦸於藩都。馳羽檄於邊圉。麾兵金櫃。不必臨邊。校戰玉鈐。坐以役敵。兵從天下。長驅無戰之師。虜在目中。深入不毛之地。霆擊昆陽之戰。月暈蘭山之圍。方待因壘而降。忽作知難而退。少無亡矢遺鏃之費。克有斬將搴旗之功。逮夫天討之再行。爰復夏官之九伐。落鵰都尉。試東胡於陸攻。下瀨將軍。嘗南越於水戰。截波呂蒙之鬭艦。劈箭伍胥之戈船。蒼兕靑龍。橫截六鼇背濤浪。犀渠鶴膝。分張三島前雲霞。火焚赤壁之舟。風拂烏孫之壘。黃沙磧裏。夜迷齊馬之輪。靑海城頭。晨占楚烏之幕。複屯懾威而瓦解冰冸。餘孼褫魄於鶴唳風聲。收六月之車徒。罷七旬之干羽。多筭勝少筭。逷蠻方而濯征。至仁伐不仁。仗皇威而震疊。戮鯨鯢築京觀。不惟立界於銅標。臨瀚海封狼居。豈但勒銘於燕石。班聲動地。翻碧海之波濤。喜氣浮天。散靑山之風雨。南徼之山川再闢。東韓之日月重明。殆天啓之。非人力也。是由老爺吉甫文武。卻縠詩書。三略在心。六韜指掌。折衝罇俎之內。晏平仲聖相同風。運籌帷幄之中。張子房人傑竝駕。綸巾羽扇。諸葛亮之雍容。緩帶輕裘。羊叔子之簡易。眞儒無敵。大雅不羣。文星壓玉帳之將星。卿月臨戍樓之邊月。劍心匪石。不忘一飯聖明君。鏡髮盡霜。積苦三年軍旅事。惟是摧陷廓淸之力。無非發縱指示之勤。開細柳亞夫之營。山有猛虎。擁紅蓮王儉之府。海無遺珠。所其我武之維揚。繄賴羣策之畢擧。况出入勤勞之歷試。亦險阻艱難之備嘗。建戟纛於南堧。音報三捷之露布。擁旌旄於左海。今飛一戰之羽書。刮絶蠻夷之陸梁。答揚天子之赫怒。膚公不勞於汗馬。遺萌得免於其魚。雲臺合畫形容。草木猶知名姓。無競維烈。莫之與京。天上紫泥書。飛下班師之鳳詔。海外靑油帳。捲歸入塞之虹旗。畫角風淸。壯士之長歌共和。旄頭夜落。蠻兒之殺氣同銷。草綠江南。不作王孫之歸恨。春晴郭外。空凝使者之去思。漢水曾波。若見沈碑之襄水。華山斜日。如臨墮淚之峴山。大樹不伐功。尙想馮公之謙退。甘棠有遺愛。能忘召伯之仁賢。新野生祠。儻庶幾於菀爾。成都畫像。冀髣髴於曄如。袞衣繡裳。願於汝信處。攀轅臥轍。無以我公歸。伏念干戈万死殘骸。螻螘再生微命。地接陰山之白草。靺鞨與鄰。天連渤海之黃雲。蛙黽同渚。馳馬試劍。俗多秦國之鬬爭。讀書攻文。士少魯邦之絃誦。苦被卉服之毒螫。鰐食鯨呑。喜聞王師之掃除。雲撤席捲。恨不得逆香火於楚野。犒膏沐於齊師。向南風而開襟。望北斗以引領。馳遙思於千里。縱未覩景星慶雲。貢深衷於一言。用寄將車塵馬足。已銘肌骨。敢布腹心。繼以詩曰。有美山東漢相門。風流文采古今存。魁梧氣岸崧尊嶽。秀朗精神玉出崐。捲起九河輪辯囿。倒流三峽瀉詞源。馬來西極方知驥。鵬擊南溟政化鯤。玉府騰身龍得雨。金閨通籍鶴乘軒。九霄白日心肝照。万里靑雲步武跟。東土半歸蛇豕食。南垠盡入犬羊屯。朝廷注意求元帥。天子傾心救屬藩。賜鉞專征纔受詔。分符獨坐最承恩。夏官司馬尙書重。柏府乘驄御史尊。龍節洗霜排宿霧。繡衣明雪暎朝暾。旗穿燕市分河戒。劍及龍灣出塞垣。鰈域山川迎棨㦸。鯷岑風露入櫜鞬。建瓴水勢三軍下。驀地風聲万馬奔。遠迹漢城開幕府。遙臨華嶽擁征旛。兵疑草木威先懾。令肅雷霆靜不煩。一合人謀神鬼避。再行天討日星掀。阿童鬬艦連江色。楊僕樓船截海痕。赤壁火飛連銷斷。烏林風立陳雲昏。商星帶殺雲陰變。殷血吹腥水氣渾。穴螘直須𢬵足蹋。鼎魚那卜失胷呑。四郊壘滅三邊靜。一箭書傳萬甲蹲。卻敵笑談推上將。折衝罇俎壯中原。周家元老聞詩雅。魯國眞儒見法言。勒石燕山何足道。沈碑漢水未應論。提封只是標交趾。亭障能令界浩亹。已遣熊羆淸絶徼。却敎風鶴讋遊魂。決癰不啻機强弩。攻弱無論戰孟賁。保合周餘扶赤子。張皇漢鑠破烏孫。海濱永絶斑衣孼。地下都消白骨寃。畫角愛飄遙海去。虎牙還向夕陽翻。扇藏白羽辭戎幕。帳捲靑油指帝閽。夢與春鴻飛塞國。身從社鷰返鄕園。目隨使節天客逼。恨入王孫草色蕃。千里壺漿心魯犒。幾人香火頂秦盆。黃金臺峻看飛動。紫氣關高識曣㬈。飮至策勳將返旆。去思遺愛欲攀轅。像留百代期無斁。祠奉千春矢不諼。四截皇靈光日月。三韓國命荷乾坤。拜塵擬續鴻飛什。淚化鮫珠讓斷猿。</text>
<title>奉贈邢軍門詩 幷序</title>,<text>皇帝二十五秊。再命出師。討卉服救朝鮮。虎臣登壇者四。都督爲之將。儒臣受命者。有若經理。有若按察。有若御史。有若給事。有若主事。軍門大老爺。以兵部尙書兼右副都御史。仗鈇鉞總督之鐵騎。數以万者七。水師又三万。玄甲耀日。朱旗絳天。軍容之盛。古未有也。相公乃戾藩都。乃開督府。先命四都督壓賊而陳。爲常山勢。使賊不得顧首尾。于時閒山失利之餘。國民之心搖矣。自公靜以鎭之。恃此無恐。加以蔚山之捷。島山之戰。折箠笞之。勢將破竹。天大雨雪。恐犯兵忌。捲甲解圍。知難而退。使就烹蛟鰐。得脫於鼎鑊。天也。未幾北虜有警。公移節遼陽。東征之事。付諸撫院。撫院之去。公又建牙下國。部勒水陸大將。自作載書。共詣關王廟。祭以築壇。盟以歃血。同心討賊。指天誓日。鼓三軍之氣。激以忠義。士皆瞋目。四大將意氣相合。咸奮大勇。遂觀兵三路。薄而蹴之。水師躍入。戰比有功。遂大破之。焚其千艘。沈其卒於海中。鹵獲數千級。賊不能支。僅以數舸宵遁。海上複屯。次第瓦解。師遂不戰。其所以指授勝筭。乃我公所節制也。蓋其胷中韜略。暗合孫吳。故雍容袵席之上。決勝千里之外。以至功耆而績凝。非夫智足以料敵。勇足以決幾。夫孰能與於此。摧陷廓淸。雖曰羣帥用命。而發縱指示。乃有主張之者在。不則雖羆虎百万。何益於勝敗之數。必如是。乃可爲三軍之司命矣。而况公之大節卓卓不可及者。不惟智勇。惟其忠義奮發。上簡帝心。下折不可破之万口。力排和議之非。爲議戰者立赤幟。此功爲大。公之爲侍郞也。有此讜論。故天子知其可大用也。乃委此重寄。公亦始終確乎不拔。破万古婁敬之謬計。全屬藩於垂亡。壯軍容於四夷。尊中國攘蠻夷。若論其功。當不在桓文之下。昔唐憲宗之討淮蔡也。朝臣皆欲罷兵。獨裵晉公奮不顧身。誓不與賊俱生。身請督戰。終平淮西。始以必討。堅結主心。故不從中掣肘。得展其力。韓愈識得此意。故其碑頌也。不首李愬而歸功於晉公。其卒章乃曰。凡此蔡功。惟斷乃成。李愬武人。病於不學。疑退之汙阿晉公。當時之人。亦未及此。惜哉。今此東征之功。亦猶是也。向微公排和議。動天意。力主征討。則陸賈之使復出矣。雖有頗牧。烏能措其手足哉。若然。公之雋功。不惟冠出於羣帥。於晉公有光矣。自古鑿匈門任將帥。莫不以非常之人。立非常之功。然而鷹揚戰陳。未必皆武夫也。文武吉甫。詩書卻縠。將於周，晉世。咸有大功。耿，賈，寇，鄧。亦甚文也。爲漢室中興名將。孔明。儒者氣像。綸巾羽扇。杜預癖於春秋。射不穿札。三國若晉。未有其比。郭子儀。進士也。李綱，虞允文。亦皆儒者。以能將名。儒臣之有樹立者如此。若然。先武夫奪其氣。非勇也。鬭勁敵與之角。非智也。惟其仁以使勇。義以使智。輕裘緩帶。不動聲色。而折衝罇俎之間者。是眞將也。是故。無智名無勇功。今我相公。受天子命。爲戎臣帥。以刮海孼。以全屬藩。其勇大矣。其智遠矣。其烈盛矣。不矜不伐。而天下莫與爭者。豈揚子雲所謂眞儒無敵者非耶。成周之法。大司馬掌邦政。統六師。平邦國。有事則行九伐之威。故周之兵法。以司馬名之。唐憲宗之命裵度曰。汝長御史。其往視師。相公以都副御史兼兵部尙書。是倂案唐周之舊也。周禮。凡征伐有功。則大司馬左執律右秉籥。以奏凱歌。今此奉詔而歸。其將爲是。其飮至也。吾知其賜彤弓而覺報宴也。采薇以遣之。杕杜以勞之。皇朝之禮。猶周禮也。太史方將大書特書不一書也。公之名之功。於是不朽矣。若夫銅柱石銘。其在我小邦乎。顧不佞銜寡君使儐之命。望履幕下。幸也。借之顔色。亦幸也。異代執鞭所欣慕焉。竝時而親炙之。又非幸也歟。於其行也。謹作詩一篇。頌其功而泄其去後之思。詩曰。皇帝卽祚。四夷咸賓。薄海內外。悉主悉臣。惟時卉服。頑不卽工。臶食我鮮。外奰內訌。皇帝曰吁。東民魚肉。予惟一視。若傷有䀌。惟爾百辟。孰可將者。僉曰郉侯。夏官司馬。皇帝曰兪。往哉汝諧。島夷匪茹。爲狼爲豺。再命討之。是膺是懲。肆朕命汝。式克欽承。豸冠虎符。汝其總督。征東戎事。惟汝是屬。郉侯受命。成師以出。社于受祳。廟于受鉞。高牙大纛。肅肅東征。螭虎十万。悠悠旆旌。郉侯戾止。其從如雲。坐鎭玉帳。方事之殷。指揮三軍。若使一人。折衝罇俎。妙筭如神。風馳猛將。深入霆擊。摧枯拉朽。定於傳檄。天嗇其功。捲歸不戰。奮翼再擧。山川震眩。水師壓海。火烈赤壁。万艘揚灰。匈酋禠魄。複屯瓦解。壁壘皆空。鯨海不雪。妖氛遣風。南徼永淸。伊誰之力。東人再生。伊誰之德。皇帝聖神。天地父母。我公奉揚。文武左右。天子之武。我公是揚。天子之威。我公是將。矯矯我公。智勇兼之。其智如何。黃石鬼師。神出鬼入。韜鈐素嫺。其勇如何。不動如山。見危授命。義氣橫秋。當其孔棘。紛紜衆謀。議和議戰。莫適其可。公獨抗論。右袒於果。始終一節。不變其守。有嚴天討。問兵刮寇。耆致其功。是所以乃。所惜鯨鯢。不血於海。敺蚊勿撲。是以靜勝。百全善後。所其戡定。若戰服刑。佳兵不祥。暴骨以逞。仁者所傷。公之弭兵。談笑有餘。保合我燼。恤於簡書。龔行帝命。式固藩衛。烈烈我公。解紛濟世。東土仰止。泰山北斗。口不言功。爲而不有。能事畢矣。式遄其歸。鴻飛遵渚。之子袞衣。皇帝曰於。汝節汝迴。天罰已行。桀黠大摧。予懋乃功。曰篤不忘。形于麟閣。名于太常。我公奉詔。乃有行色。四牡騑騑。龍旗抑抑。惟我小邦。蠭蠆蠚毒。不可復振。翦焉傾覆。不有帝力。其何復國。不有公來。誰因誰極。帝德廣運。仁以興滅。公心豈弟。義以繼絶。有周之宣。用師淮夷。召虎底績。吉甫作詩。唐討蔡州。晉公是主。愈碑頌功。不歸於愬。猗歟我公。於古有光。功無與讓。赫赫洸洸。伏波南征。交趾絶猘。乃樹銅柱。爲漢之界。竇憲北伐。焚草上庭。乃勒燕山。紀漢之銘。矧伊公烈。卓犖千古。不柱不銘。缺望東土。魏顆卻秦。刻鐘以美。杜預平吳。沈碑自喜。矧伊公功。閥閱爲最。名傳天下。光燭海外。南山之竹。不足揄揚。東海之波。不盡流芳。願留公像。中國而閣。千秋萬歲。庶不落莫。願攀公轅。借寇於帝。假我數秊。以終其惠。昔公來思。華嶽爲重。今公去矣。漢水色動。曩者微公。國其不活。今者失公。民若自割。公無遽歸。於我信處。瞻望行塵。帝京何許。我作此詩。歌于道周。毋我斁遺。邦人是庥。</text>
<title>上天將麻都督謠 幷引</title>,<text>河鼓大星明潤。金旗北照於重霄。轅門黃氣曣㬈。玉帳東臨於左海。山川動氣。草木生情。恭惟矯矯虎臣。堂堂國士。万傑千豪之才智。天下無雙。六韜三略之機權。關西第一。拳勇邁延壽之投距。剛强挾周勃之引彊。季心氣蓋關中。皇甫聲馳海外。風后力牧之不啻遇知帝軒。方叔召虎之莫京戮力周室。蛇變克由於汗馬。鷹揚允卜於匪熊。魏顆之功名景鐘。充國之形像麟閣。邦家之棟梁柱石。縣官之腹心爪牙。翼德雲長。自負万人之敵。廉頗，李牧。能成百戰之勳。按寶劍千里無塵。倚長城三邊高枕。乃今者辭武帳而出塞。居笠轂而掌兵。登韓信大將之壇。開衛靑戎帥之幕。廟受命而社受祳。奮甲胄效死之心。國忘家而公忘私。發戰陳輕生之勇。喑啞叱咤。目中空鯨海之三千。顧眄指揮。手裏舞蛇矛之丈八。大纛纔離於河戒。前茅已暎乎鹵堧。央央白旆獵遼東。金鼓響鶴歸之柱月。立立玄戈捎右北。鐵衣穿虎發之石煙。万馬蠖略憑陵。鴨江浿江之水皆立。九軍儵眒絢練。松嶽白嶽之雲下垂。路涉五千。犯六月酷吏之溽暑。日行三十。整八陳神將之軍容。欱野歕山。列鸛鵝之井井。殷天動地。排雲鳥之摐摐。刑神咤乎氂旄。陰燄颭乎犀札。雷公風伯。咸駓馺而躨跜。熒惑天欃。乍戢孴而跮踱。令嚴刁斗。夜寂寥而月三更。野宿貔貅。風蕭瑟而煙萬竈。王翦之卒可用。馬超之鋒誰當。玩寇股掌之間。折衝罇俎之內。多筭知彼。己不戰而屈人兵。深謀識實。虛常坐而役敵國。是知幕府蜀黃忠之未老。晉胥臣之多聞。文武兼資。猛寬共濟。犖犖桓文之節制。雷厲風飛。沈沈起武之權謀。神出鬼入。帝眷雄豪之羊侃。天知矍鑠之馬援。韙玆四海之聞名。蔚作三軍之司命。嫖姚霍去病。當分茅土之侯封。亞夫眞將軍。不數棘門之兒戲。方將鍛矛礪刀。束馬懸車。館穀而蓄力養威。勢形而徼隙受詘。鑠王師濯征荒裔。躡虜庭震疊遊魂。陰器關白之頭。挂弓山城之樹。斬鯨鯢而築京觀。掃狐兎而靜邊封。飛露布於北辰。上答燕臺之委寄。動凱歌於東土。下酬鰈域之奠安。故拂劍而起。束甲而趨。公直須一鼓而作。引領而望。傾耳而聽。我何敢暫時而忘。一大治之。在此行也。第以小邦受兵六載。竭澤八方。蒼生勞赬尾之魚。荒野哭白骨之鬼。幸綿五廟之血食。繄沐九天之恩波。然而星動狼牙。海掀鯨鬣。尙未能嘗膽而自振。訖可從假翼而速飛。而况送迎之冠蓋連雲。侯置之簡書散雨。蹏噭罷於奔命。萌黎頓於被驅。赤立而不相保持。蒼黃而莫敢枝梧。職憂國步卒斬。敢望賓至如歸。矧伊一境之丘墟。慘惔眼底。哿矣雙旌之覆露。惻隱胷中。然勤喁仰之懷。實切來穌之望。耳姓名於張子。童孩止嗁。目容貌於孫郞。閭閻過喜。雲開靑木。見山精之回姿。水落紫霞。識雨師之淸路。獻饗軍士。旣無牛酒之持。以迎王師。詎有簞壺之禮。膏沐之犒。媿未遂於魯郊。香火之盆。逝將從於荊野。伏念生等。竝生蟲鳥。脫死干戈。荷吾皇覆燾之恩。際我國燼萌之勢。曾覿漢旗之魚鱗雜襲。又逢吳甲之蠭午縱橫。望淸光仰高山。再拜乎車塵馬足。操寸管書尺紙。詠歌乎德聲天明。此所謂文生於情。夫豈云言以足志。肆綴激昴之語。爲矢崩迫之誠。其辭曰。海鯨奰贔。蛟鰐與俱。肆厥臶食。血人于牙。虎裂狼分。蠚毒我國。皇帝聖神。丕冒出日。怛威赧德。愍我邦社。翦焉傾覆。遏彼孔棘。郉遷如歸。衛國忘亡。罔非帝力。桀黠狼盭。野心未艾。掘翦我域。皇帝赫怒。具嚴天威。六師是勅。乃命將臣。授鉞于社。我公之卽。我公建牙。禡而勒兵。風雲變色。如江如漢。如苞如流。綿綿翼翼。怵㚟艐路。卉翕軼越。騞砉偪側。成師以出。肅肅烈烈。絳旗日赩。鐵馬雲屯。業業捷捷。匪舒匪亟。櫜鞬鞭弭。儼若天神。其儀不忒。我公戾止。貝胄金甲。嶽峙淵泐。天子上將。稱其聲容。震耀東極。雷霆之令。走丸阪上。戎卒識識。檢押操束。罔敢或犯。如繩如墨。若使一人。爭窺左足。翕翕抑抑。田之果穀。下絶一迹。曹王讓飭。三令五申。不越不愆。濟濟植植。劍指金星。芒角隕赤。白日不謖。黥陳懾人。小醜褫魄。狼煙以熄。覿德望風。踦跂畢從。街闐巷塞。手額仄足。交欣闓悅。瀄汩淢。咸曰我公。帝之元侯。遠辱僻仄。五色九苞。先覩快愜。鴻渚魚罭。刮絶海氛。奠居累卵。由此其職。克暢王靈。海外有截。我土亦式。我歌且謠。祝之長言。紆帝奬飾。大白是象。奉以周旋。於千萬億。</text>
<title>上邢軍門謠 幷引</title>,<text>文星暎將星。幕府初開於左海。玉帳交牙帳。轅門不隔於南溟。收功實於笑談。振聲名於竹帛。恭惟晉江右望族。漢山東相門。襟期禹穴玉冰一段。出淸於万壑。氣岸龍門鐵壁千重。積翠於九霄。分丹桂於蟾宮。踏靑雲於鵷路。文鋒嶽立。辯囿霜飛。雅意本朝。凜凜畢公之正色。乃心王室。堂堂田子之高標。聽履上星辰。峻秩已躋於八座。秉鈞亮天地。大名將壓於三台。頃懲海豨之憑陵。爰仗皇威之震疊。張魏公視師江上。裵承相督戰淮西。細柳營中。馭驥足騰驤之猛士。紅蓮幕下。集魚鱗雜襲之英才。天子有征。萌芽敢犯於霜雹。眞儒無敵。斤斧莫施於蝟螳。不戰而屈人兵。有是孫武子之多筭。常坐而役敵國。無論韓長孺之奇謀。坐靑油二載之雍容。空碧海一邊之氛祲。綸巾羽扇。蜀武侯之英風。緩帶輕裘。羊叔子之雅量。韙此逷蠻之盛烈。莫非元老之壯猷。功名當勒於燕山。形像合畫於麟閣。王靈遠及。雖憑聖皇帝之威楞。我伐用張。繄賴大元帥之節制。伏念再生暮齒。万死餘骸。景星慶雲。旣先覩之爲快。車塵馬足。肯後至於爭瞻。肆長言於康衢。冀抑干於大纛。歌曰。惟我海東。錫壤三韓。幅員千里。歷秊二百。恪勤侯度。媚于天子。海孼匪茹。鯨鯢隳突。食困聳鄙。再逞蠚毒。大風靑兕。射天以矢。聖皇是膺。出師征之。十万虎士。都督四之。儒臣五之。左右之以。乃命我公。乃開督府。爲之元帥。簡在帝心。得之禁中。頗牧于比。受祳於社。受鉞於壇。櫜鞬鞭弭。遠迹下國。克紆籌策。軍旅之事。玉鈐金櫃。若視諸掌。孫吳皮裏。雷霆號令。阪上走丸。熊羆耳耳。指揮羣帥。玩寇股掌。式期折箠。折衝罇俎。不必臨邊。威聲遠被。蒼兕壓海。先嘗秦軍。風雲助氣。複屯瓦解。楚師夜遁。四郊無壘。天子威靈。陸讋水慄。不遑救死。桑海野空。万里無塵。孰主張是。羣帥用命。我公運籌。膚公所耆。月奏三捷。告功及時。可以飮至。有酒如澠。有肉如陵。炰車酌駟。万人拭目。三軍溢喜。旣飽旣醉。東民手額。寔公是賴。肉骨生死。公歸京師。名留左海。德聲未已。願留公像。中國而閣。照暎千禩。公無遽歸。於我信處。赤舃几几。我覯之子。袞衣繡裳。過願之始。我公而去。民失父母。民何以意。我歌且謠。祝公眉壽。而昌而熾。對揚王休。歸而虎拜。召公是似。</text>
<title>上邢軍門謠 幷引○代黃海道儒生作</title>,<text>靑油出塞。賜鈇鉞而專征。紫氣浮關。捲旆旌而振旅。纔歌來暮。旋切去思。恭惟維嶽降神。實天生德。胸中三略六韜之術數。孫吳暗合之機。筆下九丘入索之文章。班馬爭雄之學。明經不爲於拾紫。射策自臻於紆朱。妙簡帝心。委任莫非艱大。代工天府。歷敭都是淸要。祿秩視漢廷之乘驄。官聯亞周禮之司馬。力排和議之非計。氣壯讜論之抗言。故分元帥之虎符。乃受天王之龍節。愍靑丘之傾覆。命掌六師。懲碧海之腥羶。用張九伐。威聲克澹乎日域。大武先揚乎桑津。臨玉帳於藩京。營高細柳。耀金戈於邊徼。侯遠前茅。赤雀蒼鷹。鐵舳牙檣。楊僕擁樓船千艘於鶴野。朱旗玄甲。騂弓赤羽。李牧驅鼎士萬騎而龍驤。號令迅於風霆。簡書嚴於霜雪。水戰則火延赤壁。陸攻則兵截黃沙。蹴戢鱗之窮鯨。搤掉尾之困獸。風雲助氣。草木爲兵。淸萬里之驚塵。失四郊之多壘。是雖諸帥之戮力。咸出元戎之指揮。捷書報於金臺。喜氣飛九春之雨。凱歌奏於玉塞。班聲動六合之雷。但未飮月支之頭。猶不斷天驕之臂。南中橘柚。洗七載之妖氛。北上旌旗。收千里之殺氣。杜元凱之平江左。曷可言功。裵晉公之滅淮西。不足多讓。交趾銅柱。當標馬伏波之勳名。燕山石銘。合勒竇車騎之姓字。海隅赤子。方銜父母之恩。天上紫泥。遽趣甲兵之衅。飮至乃歌杕杜。縱榮周雅之賜弓。思人不伐甘棠。奈惜峴山之墮淚。有欲爲王留者。無以我公歸兮。伏念鋒鏑餘骸。螘蟲微命。覯周公之袞繡。不啻披雲霧而覩靑天。瞻漢官之威儀。何止解飢渴而見瓊樹。言念昔秊之迓節。竭誠於簞食壺漿。永傷今日之攀轅。雪涕於車塵馬迹。敢憑七子之觀志。用薦一言之贐行。謠曰。惟東有國。惟海有鯨。蕩潏食人。血鄙及京。惟帝念之。大降救兵。再命討之。四將抗旌。有若司馬。繡斧兼榮。乃長戎臣。總督東征。秉鉞烈烈。肅肅軍聲。遠迹下國。小醜震驚。蓄力養銳。彼竭我盈。薄言先嘗。見敵無勍。刳木萬艘。海若先迎。試之火攻。氛祲永淸。戎卒三捷。攻無堅城。千里制勝。丈人之貞。折之罇俎。百全算成。智謀勇激。莫之與京。指揮羣帥。奇正相生。犂庭之績。截彼蚊蝱。金星不角。隕厥欃槍。狐貍遁迹。霧廓三晶。微禹其魚。民復鑿耕。國於亡國。三韓底平。繄公是賴。豈曰燼萌。石以紀烈。華嶽霄崢。江以流德。漢水一泓。我公覆露。仰之由庚。肉我之骨。導我以贏。罔非公賜。猶尙謙亨。職由帝力。蕩蕩難名。字小繼絶。雷雨八紘。我公受命。三代之英。有解其紛。致力經營。廓掃餘孼。於古誰爭。帝曰旋歸。式遄其征。瞻望不及。玉節啓行。留之不得。悠悠我情。白雲在天。水遠山橫。黃鵠一擧。万里鵬程。斥鷃控地。有淚縱衡。歌以贈之。意重山輕。</text>
