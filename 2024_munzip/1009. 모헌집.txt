<title>曉寢</title>,<text>曉寢凝寒思。捋鬚氷入懷。童言昨夜雪。牕外小松埋。</text>
<title>銅雀津</title>,<text>八月淸江上。輕風起白蘋。長年撑小艇。落日送行人。峽靜波聲大。天晴秋氣新。終南愁外遠。回首一傷神。</text>
<title>到桐泉</title>,<text>草砌寒蛩咽。松簷細雨垂。主人留好客。村酒勸深巵。園栗經霜軟。家鷄啄黍肥。聯床深夜話。稍似洛陽時。</text>
<title>芳蕙道中。效雅體。</title>,<text>午店鷄聲起。吾行到虎川。細雨輕𩿨外。孤雲匹馬前。寥天長送鴈。虛樾忽聞蟬。點點螺鬟色。回瞻舞鳳巓。</text>
<title>李將軍墓</title>,<text>風雨玄虬歲。滄波赤雀船。將軍生左海。吾屬免伊川。勳業旗常在。天時甲子還。荒原松栢路。慷慨撫龍泉。</text>
<title>茅山拜蔡希庵 彭胤 丈</title>,<text>一輟東壇凾丈席。先生空谷養幽貞。偶同孺子尋橋至。深荷中郞倒屣迎。風雪不辭門外立。月朝欣聽汝南評。最憐人事滄桑換。話到重泉涕自傾。</text>
<title>客懷</title>,<text>鶴髮平安未。音書一不來。晨昏須病婦。嬉笑任癡孩。曉月聞鷄枕。淸秋望子臺。密縫渾欲弊。久客幾時迴。</text>
<title>瑞山郡</title>,<text>相旺峯西村落稀。瑞寧樓上角聲悲。小虛近海饒魚藿。敗堞依山長菟絲。樹老孤雲仙後洞。苔殘迦葉寺前碑。遺民尙識寒泉路。枳棘留傳棲鳳枝。</text>
<title>客中</title>,<text>湖中遠客洛中家。湖洛迢迢路幾何。好事差池鷄黍約。歸期晼晩鶴翎花。重陽物色來風雨。獨夜羇懷遣嘯歌。最是此行愁絶處。旅鴻飛急斷雲賖。</text>
<title>挽申順興 必淸 二十四韻</title>,<text>赫赫名門彦。聲華夙世高。八龍荀氏慶。一鶚漢廷豪。鴈㙮雙朱圈。龍門兩繡袍。文章華國手。才器拔硎刀。賦授梁園簡。歌成漢殿桃。霜蹄方出廐。秋隼始辭絛。世路翻碁乍。天閽設鑰牢。巴人難和雪。楚俗任哺糟。未把春城句。親承聖主褒。人皆推俊士。天不佑吾曹。馮署浮沉久。楊衙撫字勞。金風先隕桂。爐火却煎膏。岱嶽遊驂遠。魁墟瑞彩鞱。雷符腰未解。袁箑手猶操。遐筭歸蕭杌。崇班限戭檮。親朋同涕泗。老我益悽忉。少小欣相邇。追扳定幾遭。牙絃音共賞。陳榻跡甞叨。落月方疑面。靈飆遽化尻。山河收爽氣。簪組失英髦。舊蹟龍頭帖。遺榮鳳穴毛。悲凉薤露曲。凄咽竹溪濤。故宅風烟散。窮泉歲月滔。餘生空白首。題挽涕沾毫。</text>
<title>挽金員外四十韻</title>,<text>玄始元精日日離。邇來吾道屬艱危。重陰屛塞雷猶蟄。大化鞭驅物不支。稍喜寒叢留碩果。卽看喬木挺新枝。吳中才傑機雲幷。川外聲華穎雪奇。一代價高人物論。兩湖名動雪霜姿。荊圍取士由經術。桂籍通仙際盛時。秘閣芸香寧地分。儒宮藜肚亦天慈。功名久矣薪逾積。心事終然玉自持。薄宦棲遲慵記馬。長途馳騁奈拋騏。尙看雲海三千迥。叵耐桑溟頃刻移。風雨一番驚世變。柴荊高卧保幽期。殿中趨走前生事。林下優閒晩道宜。時宰猶憐淪落久。英遊共惜起來遲。容臺錦裹仍荷製。蘭省華簪換釣絲。宦道增傷供奉曲。孝心偏惹太行思。上林高樹寒鴉倦。南國名都五馬馳。錦袖堪誇桑梓里。菜庭因奏棣華詞。板輿左右雙華葢。舞席前頭萬壽巵。甲子世間容易換。悲歡夢裏迭相隨。長繩未繫崦嵫日。素鞸偏傷欒棘詩。攀樹深哀風不止。倚廬遺制月纔朞。重泉有路從天只。雙璧傳家勉學而。陶苫無人仙鶴斷。姜衾濺血夜鴻悲。誰言仁者膺遐筭。未信天公佑孝兒。凡我親朋同有慽。故人稚子倍交頤。遺塵滿目渾千古。往事傷心更一嘻。頗記吾翁難友道。得如夫子許心知。湖亭雨話頻添蠟。洛社春遊互策羸。床下更敎陪丱角。座中爭喜挹蘭芝。離魂往往詩山路。華訊翩翩漢水涯。及與賢郞遊翰墨。又從阿季和塤箎。中間人事經灰劫。十載逢塲但涕洏。仍憶溪堂參下史。正當天陛發南麾。酒釃甁釀蘓詩肺。鮮减厨供潤菜脾。迺者音容頗間濶。忽然㐫聞轉驚疑。楸溪嗚咽波添淚。花洞陰森月送輀。大抵情親均戚屬。那堪痛哭爲吾私。濡綿禮缺徐生奠。相紼哀纏楚客辭。陳篋梳頭看在否。夜臺顔色動凄其。雪天他日圻橋會。鶴立淸姿更是誰。</text>
<title>次南從兄 夏正 韻</title>,<text>雨後凄風捲瘦林。眼看黃葉落森森。賓鴻夜宿明沙月。歸燕朝辭畵棟陰。愛菊不關陶令興。悲秋共作楚臣心。鄰家少婦羅衣薄。步出長廊催夕砧。閒情都付竹牕碁。忘却騷人搖落悲。莫怨秋風催節物。獨憐霜葉勝花時。門連碧水迎寒早。樓對靑山候月遲。不見南坡老詩客。瓊華采采寄相思。</text>
<title>送金吾郞李來初 仁復 往晉州</title>,<text>得喪俱眞宰。歡悽豈丈夫。天應成玉汝。官偶作金吾。許與皆名士。游觀又勝區。平生萬里志。策馬試長途。</text>
<title>送柳丈 憲章 赴鍾城任所</title>,<text>陰風獵獵動行輈。五月胡天雪未收。公道近恢分左竹。儒臣還許掌邊籌。人情末路無靑眼。山色窮荒有白頭。慷慨平生報主意。腰間三尺佩吳鉤。蠻鄕父老閙謳吟。爭喜龍圖學士臨。文牒朝衙翻妓籍。茶湯午渴薦人蔘。胡山凍合經春雪。京國書傳隔歲音。極目三淸雲靉靆。柳邊歸路夢中尋。</text>
<title>挽李注書 孟胤 四十韻</title>,<text>二月春江氷始渙。龍門東望欝崔嵬。偶然前夜浮雲夢。知是西鄰愼日迴。白馬故人今且至。靈輴邃路莫敎催。方年列宿今殘境。強半親朋是夜臺。未信玉樓眞有記。可堪玄宰太多猜。東陵櫟壽天何事。陋巷蘭摧聖亦欸。有志自來多薄命。從今不敢復論才。伊君不是虛生者。先輩何曾過許哉。衰世尙看留古氣。舊家今又挺新材。神膏淬鍔寧容菌。淡味調羹不用梅。行屛外華惟素質。貌如心曲卽奇傀。元精今古均亭毒。眞釀江山好發醅。筆下天人三策大。眼中墳典九丘該。才優貫虱聲名動。技學屠龍手法恢。珠樹月明騰鳳采。天街雲濶馭龍媒。蘭㙜秉筆題啣假。槐署承華展武纔。堪笑醨醩餔叔季。任將文繡束輿儓。邯鄲倐忽驚殘夢。扁蹻居然㥘五裁。元實坐中髥簿去。文昌望裏翳花開。治心豈乏前賢戒。含恤其如孝思摧。秋水苦篁斑欲漬。暮山飛照景將頹。詩抽爛簡香消篋。殯設遺衣血染縗。往復縱然關氣化。悲歡無奈劇沿洄。不知箭折弓何用。將恐芝焚蕙亦災。顧我平生深托契。哭君今日淚沾腮。巴謳郢雪寧同調。玉樹蒼蒹幸幷栽。摶翼負天方用壯。搶蜩控地亦堪咍。廣陵蕭寺春携笈。酒谷行窩夜對罍。板閣聽詩山客到。松牌乞句野僧陪。門閭近復從鄰比。屨杖相隨定幾回。伻到新篇兼短札。興來淸話雜調詼。當時枉學山公飮。良夜仍尋戴子來。暖谷催燈添軟蠟。薰鐺點酒撥寒灰。披襟不害垂雙睫。服藥何妨御一盃。卽事傷心驚劫火。遺徽滿目揔浮埃。牙絃一曲高山閟。血字雙行大阮哀。可耐迷途亡一鉥。重嗟餘慶乏三槐。傳家經在封絲網。待駟門空掩繡苔。岱嶽人歸雲靉靆。洞庭仙去月徘徊。哀哀楚些招魂淚。又是春風漢水隈。</text>
<title>奉和舍叔寄軒先生見寄之作</title>,<text>詩從齋閣落山扉。大字縱橫行半稀。急遣丫鬟携短燭。又憑簾角借殘暉。薇香細襯開凾手。蘭氣晴薰入室衣。唱罷令人更愁絶。桑中三宿夢依依。兼旬風雨掩柴扉。起看紅榴花已稀。小閣臨城恒翳色。破牕無紙易晨暉。閒銷永日宜高枕。病逼三庚轉劫衣。回語南坡老居士。莫將佳約任違依。</text>
<title>舍叔西園行。從兄質卿 必文 隨之。步韻寄惠。卛題以謝。</title>,<text>西望丹丘倚白扉。邇來詩信未全稀。林容乍凈經新雨。山暈微明帶夕暉。笑我虛名惟蠧簡。憐君身計尙牛衣。膏肓泉石還同病。晩道郊園許共依。</text>
<title>雨晴後奉酬舍叔更疊依韻見寄</title>,<text>罨岸風濤打石扉。來蘓亭畔釣船稀。颿前冉冉迷遙嶼。鳥外陰陰隱夕暉。林暈細搖山客葢。水紋晴染海𩿨衣。天敎一雨輸佳約。不是阿玄不欲依。</text>
<title>又呈舍叔</title>,<text>山下綠江深不流。山中仙客故淹留。黃泥赤壁今吾輩。明月淸風又此舟。幽賞更添亭子勝。佳賓兼帶卯郞遊。玆遊豈必凉秋後。水國虛凉六月秋。</text>
<title>愁霖歎示南從兄</title>,<text>一雨偏當甲子朝。市門頃刻恰容舠。山尖倒水來孤嶼。野色呑空漲迅潮。炎帝向時臨赤地。陽侯近日稅靑苗。雩壇不盡牲牢費。廷議如今又薦膋。</text>
<title>閒居偶吟八絶</title>,<text>一樹空桑雨。鳩鳴人自閒。虛凉忽灑面。近戶多靑山。漸分梧影直。淸月一床心。暮誦有遺字。更向明處尋。伸手折靑竹。牕陰損一重。携來鎭書筴。風處讀從容。樸樕枯薪響。炊烟晩竈多。兒啼急淘麥。匙底有鳴沙。嘍嘍春簷曉。嚶嚶夏木淸。秋林久岑寂。今夜草𧈧鳴。昨夜雨聲大。前溪略彴漂。回回城底路。落日聽行謠。霏霏木覔煙。蕩蕩狂蛟雨。烟銷雨亦稀。露出雙槐樹。貰酒別淸濁。借書煩往復。吾知棄瓢人。不作啻般役。</text>
<title>夜與李子來。拈韻同賦五律二首。</title>,<text>兀坐成癡絶。端居避俗喧。天寒仍伏枕。客到始開門。微月照人面。南山當酒樽。夜闌頻喚燭。淸話不厭繁。鵲鳴緣底急。吾事久厭喧。有客乘淸興。携詩度白門。今宵正可意。此酒且盈樽。歎息篇中語。寒天霜雪繁。</text>
<title>夜坐吟</title>,<text>蕭蕭郭外雪。不見山陰舟。鳥宿人猶坐。山明月欲浮。寒聲通夜大。稚子閉門愁。料理今年計。漫詩十首優。</text>
<title>挽權進士子羽 賝</title>,<text>楊江小雨落殘花。花落其於春色何。也識天機嫌漏泄。不敎夫子久吟哦。才名當世如君少。冥簿伊來得士多。悽愴蘭臺餘響絶。無人更奏郢中歌。向者追遊於詠恩。泗濱兄弟竹南孫。虛襟最有花山子。對榻頻成淸夜言。別後聲塵惟鴈札。伊來凾丈亦龍門。停雲落月傷心處。顔色依依近九原。</text>
<title>送接慰官李來初赴東萊</title>,<text>名相之孫儐相才。使車行處近蓬萊。文昌仙子倘相遇。學士古㙜今又開。點海人烟對馬出。拍天風浪迅鷹來。湖雲嶺樹年年色。全付詞臣領略回。</text>
<title>憂患失睡。孤坐聽雨。遠天忽微明矣。呼小婢子撥火煑濁酒。一飮而醉。醉懷耿耿。猶不能下。但聞村鷄喔喔。</title>,<text>筭去筭來攖百慮。不平詩語餞殘更。床書寂歷孤燈色。人意悽寒細雨聲。世味爭如供一醉。襟期猶自保雙淸。鷄鳴感激發懷抱。閒夜無多事又生。</text>
<title>子靑 栢 叔來訪。仍宿留。共步生字。</title>,<text>經宿醺醺漁社酒。枕前和夢聽寒更。偶然客到爲良晤。何處鷄鳴來一聲。遙夜詩樽非寂寞。小牕燈火太孤淸。明朝送爾西江雨。觸眼黃花句欲生。</text>
<title>蔡同知丈挽</title>,<text>一庭花竹小茅茨。中有仙翁鶴髮垂。彩服承歡三近侍。鴻樞進秩實同知。官厨瀡滫歸餘閣。墓道鋪張有好兒。新月九峰依舊色。東趨今夜欲何之。向者西遊程子洞。升堂仍拜太中公。昂霄鶴羽雲霞外。映座仙標繪畵中。別墅留賓多白酒。諸孫携我看丹楓。遺塵滿目餘雙涕。南極珠躔一夜空。</text>
<title>居士鱞居。客有唁之者。居士不答。指古梅一株賦小詩。三疊。</title>,<text>獨傍梅花宿。梅花似玉人。鱞居不寂寞。長與玉人親。獨傍梅花宿。梅花似玉娘。鱞居不寂寞。通夜寢衾香。獨傍梅花宿。梅花似玉顔。鱞居終寂寞。花亦不禁寒。</text>
<title>簡寄象山使君李來初</title>,<text>別來無一詩以起余。非佳政也。峽邑多閒。寧無一吟詠之暇乎。寒居寥落。盆梅一株。凍澁不開。繞樹吟望。懷思轉惡。仍占七言短律却寄。冀故人之知此意也。新梅生澁似新知。歲暮空山芳信遲。謂與故人同苦調。却憑歸使寄寒枝。天風欺我臘前魄。昨夢飮君花下巵。可是鈴軒春事早。願分餘馥入吾詩。</text>
<title>李承旨 元齡 丈挽</title>,<text>陶樽木局好生涯。此老襟期知者知。皮裏一編東國史。筆端千古晩唐詩。南華書僻復誰解。御柳吟成空自奇。泉下修文官不薄。也應公道在冥司。霜臺一曲少年事。古栢蕭蕭三十春。晩節孤淸看可愛。窮道然諾或非眞。空聞耆社開圖畵。強逐兒曹役卯申。他日晨楹簪筆拜。案邊斗坐更何人。嘗聞先子有恒言。所畏平生惟白門。勝處人傳眞卛會。神交公折輩行尊。悲歡閱世灰千劫。風雨驚心夢一番。漠漠昊天寧吊我。我懷堪與棘人論。</text>
<title>送魚川督郵金若天 聖欽</title>,<text>君誇藥山勝。我酌藥山春。勝處應思我。春來又送君。無心巫峽雨。有淚大行雲。且可消閒夜。挑燈看古文。</text>
<title>重簡象山使君</title>,<text>南枝消息報來遲。十日相思寄一詩。可是主翁今夜夢。羅浮山下玉人期。傳道山家春事遲。花心苦澁似吾詩。到來詩思花俱發。吾與梅花不負期。</text>
<title>重遊法輪寺有感</title>,<text>蹇驢忽渡寺邊溪。流水落花行不迷。僧與白雲皆舊物。我尋蒼壁問前題。功名有累山人笑。存沒傷心谷鳥啼。遙夜鄰牕讀書子。知吾少日耐孤棲。</text>
<title>又拈五律</title>,<text>三宿能無愛。重來却有情。留僧半日話。聽我少年行。歲月松杉老。丹靑殿閣明。雲梯夜秉燭。高處更題名。</text>
<title>送金商卿 命衡 宰固城</title>,<text>官程雨罷菁林黝。浦舘瘴來梅子黃。吾輩如今窮契濶。世間何地覔淸凉。人生五馬身榮辱。消息雙魚路短長。無限夕陽雲物遠。眼寒南國立蒼茫。</text>
<title>前紀行</title>,<text>遙遙何處長安日。極目烟波人不來。客路明朝愁鳥嶺。江城寒雨落烏梅。白雲山下庭闈近。丹月村邊風景哀。偶然高詠驚沙鶴。我本無心渠自猜。</text>
<title>㺚川</title>,<text>兵法良如許。天時可奈何。將軍陣背水。戰士化爲沙。二墓無靑草。荒㙜咽白波。危時今古意。看釰一悲歌。</text>
<title>鳥嶺</title>,<text>客路悲歌起。雲端主屹關。名城占地勝。畏道上天難。國險同全蜀。人謀乏一韓。琴臺日暮雨。鬼火墮空寒。</text>
<title>龍湫</title>,<text>萬杵殷殷氣勢䧺。巖巒汩沒受撞舂。風雷自作無時雨。窟宅深藏不睡龍。頭角悚然窺石罅。潭心忽若露金茸。邇來南國頻年旱。安得神鞭策爾慵。</text>
<title>狗灘</title>,<text>關雲曉作靈湫雨。白浪高於主屹門。直到狗灘爭急勢。平呑狠石沒孤根。兎峯橫截無歸路。雒水東流拱一源。十里崎嶇下幽谷。近山低處見遙村。</text>
<title>洛東江上卽事</title>,<text>隔柳聞人語。依巖喚釣船。遙山如夢裏。細雨落詩前。草暖黃牛卧。江淸白𪆽眠。鱸蓴秋後興。吾與季鷹賢。</text>
<title>洛江望金烏山</title>,<text>百川東注洛。洛江入于海。江上多淸風。烏山却何在。山有種竹田。竹色靑不改。繫纜砥柱下。琅玕手采采。蕭蕭千古意。默默如相待。</text>
<title>後紀行</title>,<text>夜宿巖厓淸夢多。晨餐烟氣罨溪霞。寥天欲雪起孤鴈。休市無人來噪鴉。火後山田憐草色。春還野樹見梅花。羣峰馬首重重出。直北長安望裏遮。</text>
<title>公儉湖</title>,<text>落日照平湖。湖光明晩眺。煙蕪盪空碧。十里波灝渺。蜿蜒長百怪。浩蕩䧺嶺表。呑納二州間。商咸餘地少。耕氷倦蟄龍。墜空劫歸鳥。二月湖水靑。春色正窈窕。娟娟大堤女。柔櫓掠紅蓼。蓼芽出水弱。舟遠猶嫋嫋。忽然白波起。菱歌響未了。雙雙急回棹。珮帶縈柳杪。雲陰慘變化。羣籟爭喧擾。餘瀾勢更大。水天相繆繞。陽施復陰閉。怳惚膽自掉。東士生偏隅。有眼何眇眇。看渠小胷次。未足容盃沼。所以管中窺。巨細錯分曉。不見洞庭大。安知儉湖小。</text>
<title>到良範拜先墓。憇追遠堂。</title>,<text>先祖衣冠塟。遺孫雨露情。水深流不廢。梓老蔭逾淸。令節中牢享。千年下馬名。扁亭二字意。看作後人籯。</text>
<title>路傍古塚</title>,<text>嶺俗輕寒食。汀洲空白蘋。東風三月晩。荒塚百年陳。長夜幾時曉。殘花猶自春。樵歌日暮起。松栢剪爲薪。</text>
<title>傾囊雜藁六絶</title>,<text>雲木沉沉落景遮。半山靑翠捲風沙。維南時候還如許。寒食無花雪作花。寒缸明滅客愁生。筭了郵籤六百程。牕外子䂓啼盡未。起看山木月孤橫。雨中千樹橘花新。二月江南始見春。秋來滿眼垂珠實。懷去高堂壽老親。金烏城下倦雲棲。主屹峯頭孤鴈嘶。歸去洛川春寂寂。一庭花事雨凄迷。中洞幽人一杖孤。春風送客過儉湖。他時商雒分山計。漢老遺墟說有無。銀燭煌煌紫籞高。去年今日侍龍袍。匀天一罷深如海。春色依俙記露桃。</text>
<title>病滯果川客舘。懷思寂寥。淸溪李君惠然來訪。詩以慰之。其意可感。和韻寄謝。</title>,<text>人從桂坊來。香屑坐間堆。感激詩中語。襟懷病裏開。非無雪棹興。只怕簡書裁。話子淸溪勝。前宵夢二回。</text>
<title>和奉蓮社諸君子 族叔子淳蕙圃，李來初眘節齋，李輝祖淸潭，吳永伯藥山。</title>,<text>山行遇樵者。水行見漁子。我行非二塗。所覯卽淸士。淸士惟古儀。佩玉紛蘂蘂。粲粲顧我笑。言我道在此。春景正窈窕。春木亦旖旎。芳時恐不與。努力追前趾。以玆發蒙蔽。聽言中心喜。歸來斂余裳。芳澤襲蘭芷。</text>
<title>仙遊峰感懷。朱天使舊遊。</title>,<text>涉江采孤蘭。繁露凄寒洲。采采欲遺誰。所思在中州。中州賢聖國。誰昔煥王猷。天王垂惠光。眷我東藩侯。皇華自天來。嘉客且淹留。楊花古渡頭。雲物日淸幽。上有仙遊峯。下有仙人舟。倚舟峰頂上。飄飄仙子遊。仙遊意寥廓。碣石風雲愁。山河自舊物。天地一浮漚。悠悠江漢波。日夜向東流。魯邦有古木。美名垂千秋。</text>
<title>節蕙兩君。各賦停雲四章寄惠。演成八疊和之。</title>,<text>停雲本在山。出山迷徑路。山外有流塵。城裏無高樹。瑤華近憔悴。歸去作霖雨。霖雨何濛濛。瑤華日蘼蕪。蘼蕪恐銷歇。行子方遠塗。行行各努力。萬里猶庭衢。何峰不可愛。爾思在西峰。亭亭峰上雲。矯矯雲間龍。乘風共游颺。上下相追從。山月何盈盈。山花自霏霏。謙謙君子德。處世貴藏輝。山中有白雲。歲晩可同歸。開篋有古錦。十襲蘭麝薰。葳蕤五色絲。宛轉百結紋。聞子好奇服。爲子作幱衯。瑤臺望偃蹇。桂樹紛掩翳。君子何感激。貽我靑螺䯻。靈妃將夕降。持此以爲幣。寒潭見底淸。潑潑有游鯈。相知無故新。况此貧時交。願子崇令德。此道不寂寥。晨飈響征鐸。行邁何靡靡。徘徊佇秀林。幽徑崇蘭被。靈氛告余卜。此去見君子。</text>
<title>停雲。思想之意也。思之而不可見。則輒復咨嗟詠歎。有招呼懷來之意也。遂擬古淮南小山之操。更續四疊。</title>,<text>落日停陰坂。幽鳥萃陽林。覽此忽不樂。孤懷寫玉琴。雅操發淸商。脉脉生遠心。山磵月盈盈。孤霞凈如練。回光薄秀林。烘影出華殿。殿角何崢嶸。美人不可見。美人隔秋水。貽我金色鯉。中含一尺素。上有佳期字。佳期在今夕。何以樂之子。何以樂之子。我酒旨且芳。牀簟旣㓗齋。燈燭何煒煌。願言今夕樂。皓首無相忘。</text>
<title>次淸潭韻。呈蓮社諸君子。</title>,<text>新詩看作古圖經。湖上羣峰指掌靑。一枕仙遊容我卧。怪君無事覔山亭。雲物仙家近若何。淸詩傳詠洛中家。老僧往往來城市。投我瓊琚換木瓜。林居日日饒淸思。簾外靑山影陸離。山靑山白須臾事。惟看浮雲來去時。</text>
<title>雜詠。拈次杜律韻。寄蓮社諸君子六五律。</title>,<text>幽事差強意。因玆慰索居。敎兒折枯竹。樊圃護殘蔬。東市買名畵。西鄰借好書。僧來更佳絶。山瀑問何如。廢寺留柟氣。新茶點佛香。閒雲終日在。古木不風凉。妙處甘淪寂。危時合舍藏。山阿景將入。歸鳥隱空蒼。歎息復歎息。汝休論治安。蕭蘭換化際。袍帽是非端。君子觀時變。神交托歲寒。雲丘屬無競。容我一蒲團。境外知音少。閒中得日多。東南偏畏道。湖海一悲歌。小圃晴滋蕙。初衣潔返荷。芳華怨歲暮。將奈美人何。永言懷我美。乃在山之幽。箘桂紉爲佩。木蘭剡作舟。夜隨沙鶴宿。朝伴澤麋遊。歲晩誰華汝。中心集百憂。萋萋磵邊草。采采寄相思。宦業淹餘睡。閒魔遣一詩。留雲情可悅。倦鳥意何遲。搖落溪山興。回頭悵後期。</text>
<title>次蓮社諸君見寄之韻二首</title>,<text>春天百種卉。爭艶不多時。石竹開何晩。山丹落每遲。無人知雅趣。同我保幽期。野草偏生意。孤芳更對誰。小睡矇矓意。庭柯落雨時。境喧心靜寂。興逸句淹遲。歲月渾無賴。雲山自有期。風流惟我輩。勝處主人誰。</text>
<title>寂寥數語。厚被諸公稱引。心竊愧忸。更步原韻。追述在山時事。謝呈社中僉案。</title>,<text>故人斗酒相追尋。坐我翛然江閣陰。一笑浮榮如昨夢。百年歡會見眞心。崇厓繫馬白雲迥。幽徑逢僧蒼檜深。數曲瑤桐何限意。淸商忽變谷蘭吟。谷寺迢迢認磬尋。山樓依暎萬松陰。穿雲獨鶴那邊意。倚樹高僧自在心。遂有煙嵐今古秘。不緣徑路往來深。寥寥白社知音少。時對村姑發朗吟。閒居幽事日侵尋。坐處僧分方丈陰。已識雲山非熱物。故敎兒輩少爭心。荒簷宿鳥依人立。瞑壑浮嵐傍馬深。會向烟林修舊帖。帖中新有白蓮吟。物色禪家爛漫尋。凉簷把酒滴輕陰。幽泉暗引無窮意。啼鳥閒消盡日心。山閣唄沉羣衲靜。客床詩罷一燈深。相逢林下有吾輩。重謝千秋靈澈吟。</text>
<title>病中試筆。次吳永伯韻。</title>,<text>崢嶸瘦骨聳秋巒。夜卧虛簷白露團。何限山楓與籬菊。今年又向病中看。憶昨仙遊峰上行。磵霞初捲海潮生。歸來寂寂垂簾坐。秋意蕭騷滿洛城。吟前癯骨立霜天。簷際秋陰落晩筵。童子烹茶爇紅葉。濕烟綿羃鳥棲邊。蕭瑟秋雲曖古城。藥山嵐翠看分明。牕前窸窣梧桐雨。夢裏猶疑曳屧聲。</text>
<title>賀淸潭得子</title>,<text>桂屋何窈窕。庭木生淸香。主人作湯餠。歡然邀客嘗。我來試英物。莞簟聞喤喤。一日懸桑弧。二日浴蘭湯。百日成鬌角。咳手表嘉祥。開眼百步威。的爍飛電光。爾家詩書種。爾爺能文章。文章乃餘事。敎汝以義方。吾齒亦未暮。見汝昂霄長。</text>
<title>柳參議 憲章 丈挽 五首</title>,<text>先后崇明德。繁囿萃羣芳。君子愛㓗餙。繡襋香鞶囊。朱華與時隕。白露濕蘭房。沉沉蘂珠閣。寂寂留餘香。東臨鏡湖水。北上摩天嶺。天寒碧蕙死。木落湖光冷。君子感時物。徘徊踐落景。離離枳樹陰。閃忽孤鳳影。朋儕豈不嘉。獨與神明居。神明在西北。赫赫照襟裾。借問何所樂。案上有古書。書中有佳語。君子實若虛。哀音達九重。門外禮官至。朝廷寵卿月。按例亦恩賜。歸賻及君餘。營厝自官庀。官丁莫負土。負土有五子。仙輧翳霜雪。天路迷西東。巫陽將夕降。鈴珮響遠空。招招動哀些。君子爲鬼䧺。歸來鎭百厲。山右多妖叢。</text>
<title>憶西城弊廬</title>,<text>西城弊廬。薄有林園之趣。自念窮阨。爲他人愉。有時回想。感恨隨之。仍記壁上有吾愛吾廬四字。分占疊韻。遂成短篇八咏以識之。有屋三十間。有桑一百株。春蠶飮麥露。老榦靑欲扶。三年我不窺。我園日將蕪。飛來雙醉鳩。聲聲如喚吾。老圃秋有興。籬落多景槩。霜天一壺酒。我酌花相對。花間有零露。夕餐偏香藹。憐渠少知己。吾後復誰愛。東簷日影亂。墻角立靑梧。對汝不論瑟。君門多濫竽。爲汝好擡擧。夜來棲鵷雛。鵷雛竟何許。主人今非吾。三月花亂開。四月葉初舒。五月方食實。比鄰及吾餘。花與葉與實。三絶俱可居。居者復爲誰。人亦愛吾廬。晩飯咬菜根。滋味可養吾。吾圃日靑翠。吾形日淸臞。豪家肉魚臭。素食者非夫。看渠鼠壤中。亦有餘蔬無。我不和花賣。海棠我所愛。海棠本無香。無香有眞態。仲郢君子人。薰麝未曾珮。斯人誰得似。海棠與之配。燁燁當歸草。春來應笑吾。笑吾不如渠。曷月言歸乎。爾貴不直錢。我拙甚於鳩。連參價最高。爾肯爲我謀。殷勤杜鵑花。十年於弊廬。饞客欲和糕。醉客欲泛釃。我喜自然者。開落一任渠。無人知此意。花事日蕭踈。</text>
<title>送安東府伯李來初之任 二首</title>,<text>要華非雅好。孤淡卽平生。久厭承明直。常懷落日情。遺風太師遠。新化使君淸。京國春將晩。依依送子行。老谷雲霞古。春來物色宜。休官他日計。憶我盛年時。昨夢靑山在。新盟白鳥知。多憐累安邑。贏得草堂資。</text>
<title>挽權進士 敦○二首</title>,<text>蕭瑟終南暮。乾坤霜雪新。吾今廢相士。天亦不勝人。急景催脩夜。空花占一春。猶堪少把玩。何乃遽沉淪。顚倒世間事。飛沉無定期。同時人物論。他日廟堂姿。一柱東南重。孤根雨露遲。空名但司馬。遺憾屬癡兒。</text>
<title>挽李司成 咸卿○二首</title>,<text>步步披榛棘。蘭香陣陣聞。孤危向斯道。倚仗得如君。朝有便旋地。時多變化雲。昇平那可再。宦業止修文。惻惻憑前夢。宮花御柳陰。評君半壁畵。和我四仙吟。談笑平生事。幽明一片心。覺來梁月在。流照九原深。</text>
<title>松都感古 此下至棄官歸。壬寅安陵時。</title>,<text>空臺缺月吊山河。哀怨千秋玉樹歌。圃老英靈猶在否。鱗孫伯業竟如何。寒雲廢堞啼孤鳥。流木荒橋記槖駝。前代興亡那可問。穆淸佳氣至今多。</text>
<title>葱秀山</title>,<text>山中物色猶堪賞。山下飛泉落晩瀧。伊昔皇華遊此地。當時天子眷吾邦。朝家不盡長江恨。天地空留志士腔。白板西來非我好。爲誰氷路促行幢。</text>
<title>曉行</title>,<text>酒力微微散。風威陣陣生。孤星天際沒。雙火馬前明。轉轉何峰出。依依遠樹迎。層崖忽高下。吹角不成聲。</text>
<title>立春題縣壁</title>,<text>松桂陰濃鴈踈。訟庭牙散日華舒。村氓抱牒翻回去。爭道使君方讀書。</text>
<title>行春詞</title>,<text>太守行春。頒詩令三條。其一曰登望京樓。捴爲浮雲能蔽日。長安不見使人愁。其二曰登百祥樓。樓㙜晩映靑山郭。羅綺晴嬌綠樹洲。其三曰泛晴川江。木蘭之枻沙棠舟。玉簫金管坐兩頭。</text>
<title>和奉耕隱從氏禮卿 必龜</title>,<text>三盃澹寂餞殘更。忽忽長如送遠征。未暇回頭惜芳歲。有時憑夢近春明。何風又落淸河雪。此夜難爲故國情。感激孤燈生暗抱。塞天歸鴈影雙成。</text>
<title>將入香嶽。道中漫成。</title>,<text>重碧皆春樹。浮光忽夕陰。泠泠聽虛澗。一一寫吾琴。隔水孤烟出。緣林數屋深。詩成寄雲去。先與嶽僧吟。</text>
<title>暮抵普賢寺。諸君皆不至。</title>,<text>長短靑松路。流雲爲暮天。出林幽磬細。倚樹一庵懸。境幻身如夢。塵淸骨欲仙。山陰千古意。夜雪聽翛然。</text>
<title>諸君皆失期後至。至則魚川李督郵出示在道一律求和。和韻錄奉。仍叙昨夕之懷。</title>,<text>空江人不渡。斜日鶴翻舟。雪或妨中路。昏應到上頭。蕭騷一燈處。寂歷數僧留。歎息巖花歇。餘芳嗅小樓。</text>
<title>山行。走次魚川李督郵韻。</title>,<text>商略無煩理短鑣。一錢懸杖慰寥寥。仙源春早桃花水。緱嶺雲迷綠玉簫。山色與人全體好。客塵看我幾分消。夜來微雨呈新態。霽後千峰頭角嶢。</text>
<title>是行多敗意事。不可以盤桓。遂約四絶亭主人徑下山。歸路中次韻。</title>,<text>冥搜妨業障。餘債在禪樓。笑別雲霞去。前期躑躅遊。靑山持作證。白衲與爲謀。自擬經過處。不迷春碧流。</text>
<title>重遊香山。入朝陽境。路左有小亭。蕭散可愛。歇馬少憇。扁曰君子。下有池數畒。意其蒔荷處而今廢矣。但見春泥滑滑。</title>,<text>春江澹且淥。灝氣侵寒坰。不見君子花。但見君子亭。亭前有廢池。春草何靑靑。淤泥尙可愛。舊處留餘馨。馨香不可親。我思在冥冥。沉吟未能去。盡日林花零。</text>
<title>到普賢寺。寄四絶亭主人。</title>,<text>雪月風花各有時。烟林繪譜自添奇。與山半面曾投分。作別兼旬又赴期。溪雨欲來諠舊瀑。老僧相對話前詩。香爐峰下流觴水。遙向灣河送一巵。</text>
<title>幽花辭</title>,<text>幽花兮嫋娜。不在道周在空谷。山深谷邃兮無人見。春去秋來兮自開落。奔蜂戱蝶兮囉嘈。珠露盈盈香脉脉。願借東君新雨露。移來別處莊華屋。</text>
<title>自引虎至上院庵。拈韻得衣字。</title>,<text>松壑人歸響鐵絲。松花零亂點人衣。何王鏡裏螺鬟出。老釋筇前獸跡奇。行到上峰看瀑布。坐來深處有禪扉。魚龍寂寞風雲遠。古跡荒凉石角危。</text>
<title>阿難庵</title>,<text>澹坐雲千壑。孤吟月一池。風簷磬自響。香竈客來炊。夜雨凄龕佛。乾花點板詩。裟衣掛半壁。僧去不多時。</text>
<title>山行卽事</title>,<text>度壑遊筇散漫移。繁厓獨立眺望時。西山漠漠四溟遠。內院深深萬瀑奇。客到戱參獅子處。僧居多在鵲巢枝。毗盧直北金臺出。百里雲蘿咫尺垂。</text>
<title>題僧房</title>,<text>雨歇僧櫳寒翠重。夜深微月出前松。庭花不斷蕭騷響。自起開門看鶴踪。</text>
<title>香爐道中口號</title>,<text>呼僧前去扣禪關。身在香爐紫翠間。流水浮花終出世。倦雲尋樹自歸山。心看起滅隨喧寂。行有閒忙異往還。日暮凄風在浚谷。桂花撩亂不堪攀。</text>
<title>僧房晏起寓目</title>,<text>西巖花照日。老宿始開牕。夜聽疑山雨。今看是石瀧。浮雲他自化。孤嶂爾誰雙。落蘂無多別。明朝遇浿江。</text>
<title>伏覩上院菴簷角。有高王考觀察公題名處。葢歲壬子月季秋旣望之翌。方公佐關幕時也。歷百有十年之後。不肖適來。能不莊玩感淚。第惟月日彌久。字跡漫缺。輒敢忘僭補寫。以待他子孫之後至者。</title>,<text>先代餘香鴈㙮朱。卽看遺跡又仙區。長河流水自今古。半壁籠紗那有無。一力護持諸佛在。百年瞻仰小孫孤。前光曖曖游塵暗。更把新毫點舊渝。</text>
<title>暮抵內院菴</title>,<text>曼陀影泛醴樽開。黃面阿彌勸一盃。鐘定月升千磵檜。鳥歸花落半巖苔。山多凈土高僧住。地似愚丘我輩來。韻遠心空惟閉眼。南州底處有飛灰。</text>
<title>內院菴簷戺。有香山雲社四字。卽我退陶老先生寫贈西山禪師者也。空門幻域。得有先生手澤奇矣。第恨年𨓏板面腐敗。字跡黝䵝。向余入山時。與同行諸君。瞻眺感咜。遂捐囊糒若干。屬之魚川丞李君。謀所以新之之道。李君於是亟取舊板。金㓒紗籠訖。命僧藏之。別摸一本。刻諸新板。揭于舊處。噫香山不騫。寶額長懸。若李君尊賢之誠。亦可尙已。</title>,<text>花飛鳥度揔悠然。溪上風雲變態前。心畫昭森四箇字。法門留鎭萬斯年。朱華獨壽惟元氣。古鏡重磨自本天。歐九平生山仰志。毗陵遺跡幸流傳。</text>
<title>自內院至武陵瀑</title>,<text>前峰如笑後峰迎。舊客入門微月生。四面雲山皆我有。一牕燈火共僧淸。有時枯坐柟檀氣。何限新春草木情。不斷風香聞遠壑。武陵烟水泛花明。</text>
<title>佛影臺 㙜舊史閣</title>,<text>妙處差嫌隘。登臨曖遠光。潭心窺佛日。野草點芸香。一壑精神會。羣峰氣勢長。僧言此臺勝。頗似歇星望。</text>
<title>靈隱寺。擬古律體。</title>,<text>漠漠澗邊草。沉沉堦下松。老僧月中去。桂子墜西峰。僧去自古寺。我來惟一筇。須臾暮雲起。宿鶴影從容。</text>
<title>金仙臺。拈韻得承字。</title>,<text>遠樹葱菁不見僧。顚崖墮險強深憑。玄黃古色淸虛石。霜雪靈根波若藤。姹女雲釵屛裏墜。道人烟笠杖頭承。禪家觀物殊觀鏡。妙處休分內外稱。</text>
<title>老僧來話一席。辭以供佛去。夜坐悵然賦之。</title>,<text>胡僧手裏古銅丸。禮石參雲夜不還。蓮花漏水遲遲下。鶴影松聲我獨閒。</text>
<title>入洞春色尙早。殘雪依林。忽見巖畔孤花。</title>,<text>溪日凄凄作晩寒。入林春色凈羣巒。偶然傾倒東風意。數朶巖花雪裏看。</text>
<title>牛足臺</title>,<text>老君西下拜如來。橫跨靑牛上佛㙜。如來合眼老君醉。閒放花蹄踏碧苔。</text>
<title>晩歸。次上下禪菴韻。</title>,<text>晩歸人影兩行分。細草幽香陣陣聞。長笛一聲孤鶴起。隔溪驚散古松雲。</text>
<title>出洞吟</title>,<text>銅甁留貯武陵泉。黯黯桃花春可憐。淸月漸低幽磬遠。洞門深鎖九峯煙。</text>
<title>夜與儐相及巡使話。兩公出示龍灣唱酬之作。要余和韻。余辭未能。退以自賦。</title>,<text>晨鐘纔到獲新春。已作離家兩歲人。是處長時山有雪。今年二月水生鱗。西民大抵愁炊玉。北使如何強索銀。廊廟諸公方策力。使君癡坐享兼珍。</text>
<title>縣舍偶題。奉耕隱從氏。</title>,<text>晴川江上暮雲凄。凌漢城邊朔氣迷。携得小詩春色裏。寄來孤夢日華西。山含缺月明還晦。雪壓寒松高復低。蠻酒三盃君欲醉。歌姬慣唱白銅鞮。</text>
<title>從氏遊藥山歸。余恐其興盡也。略治酒具。邀于路中。詩以侑之。</title>,<text>晴月舟孤𨓏。烟花滿眼來。風流姜正字。春日藥山臺。京國人俱遠。襟懷孰與開。黃堂有醉客。餘興更分盃。</text>
<title>次謝恩副使權子定 以鎭 台丈韻</title>,<text>江天物色喚人醒。近樹濃陰落滿汀。二水中間浮佛島。孤城西北見禪扃。風潮來去有何意。霧峀高低無定形。更進陽關一盃酒。使車三日且淹停。</text>
<title>擬古淸江曲八絶</title>,<text>家在淸江上。慣踏淸江船。逢郞隔水語。下浦多紅蓮。采采紅蓮花。團團貼香輔。強言妾顔色。反被紅蓮汚。紅蓮不能白。白蓮不能紅。不如妾顔色。能白亦能紅。遺却靑菱花。照水靚新粧。郞來故相戱。濺波濕羅裳。相逢采蓮女。問儂何處住。儂家最易知。門有紅桃樹。含羞未肯說。恨殺龍灣商。不見漢鋪段。但有通州香。折花置懷袖。還家遇大娘。大娘劇妬殺。言我偸香囊。歡跨靑絲騎。訪儂南塘雨。儂言歡氣息。今夜甁花吐。</text>
<title>和殷山使君吳永伯 光運 見寄韻</title>,<text>踏遍關河四十州。祥樓物色視東丘。詩來頓覺祥樓重。便把祥樓喚雪樓。三載羇愁滯一州。淸江東岸是愚丘。詩成記石石無語。未若因風寄玉樓。交情淡淡酒盃深。萍水逢迎薩水陰。寒雨小燈看脉脉。四更鷄唱又何心。二月邊風朔氣深。大江波浪接天陰。座中猶有春生處。一笑相看君子心。</text>
<title>獻窩再從兄善應 必慶。時以問禮學士在灣上。以一詩見寄。遂和呈。</title>,<text>芳園舊會卽斯樓。錦繡笙歌春夜遊。豈有梅花贈遠客。任他嬌艶笑名流。歸途楊柳忽相傍。別淚臙脂猶未收。君去洛陽傳我語。此身三載困羇留。</text>
<title>箕城舘贈丁亞使 惟愼</title>,<text>衣冠衮衮逢迎地。嶺路迢迢夢想中。痛飮前宵桂糖酒。淹留數日綺羅叢。平沙十里江𩿨雨。古木千章驛樹風。柳綠桃紅渾漫興。楚魂無乃近詩窮。霜鞘古釰帶腥痕。極目秋光接塞垣。葢代威名提督李。傷心往跡普通門。詩中山水古今恨。洞裏嬋姸雲雨魂。怊悵仙槎消息斷。皇華舊曲詎堪論。千年石古荒臺晩。八月江深淸壁寒。物色關西天下勝。練光亭子畵中看。𪆽飛閃閃靑山出。帆去盈盈秋水寬。星斗東南人共遠。相思一夜獨憑欄。烟波忽起白𩿨羣。𩿨外鳴榔十里聞。入夜譙樓人寂寂。坐時江閣月紛紛。關河杳杳萍蓬會。洛水迢迢嶺嶠分。盃酒殷勤莫辭醉。陽關千里幸逢君。</text>
<title>題安陵縣壁</title>,<text>庭柯窸窣亂風鳴。西塞陰雲薄暮生。留得枝間三四葉。爲敎今夜着秋聲。牙旗欲動夕陽沉。太守乘閒偶一吟。吟罷淋漓題滿壁。壁間虫語是知音。居延城外朔雲堆。勑勒川邊送客迴。笛裏梅花何處落。皇華舊曲百年哀。晴川江水向東流。上有百祥千尺樓。愁時強欲登高去。朔氣關河不勝秋。僧來不語但長哦。香嶽虛嵐近若何。毗盧頂上遊人少。松桂秋深霜露多。蕭蕭秋雨大江寒。天際雲陰見藥山。落霞殘黛堪愁絶。開遍黃花亦等閒。太史東來品題公。浿江山水浙江同。百年華夏風塵裏。兩地江山蕭瑟中。三年不賦歸來辭。可笑安州饞太守。太守無田又無家。秋花春柳空回首。</text>
<title>送耕隱從氏之任昌平</title>,<text>湖南五十郡。最薄是昌平。世事銅符重。親年白髮明。翛翛竹林晩。寂寂縣齋淸。西塞秋風早。孤飛鴻鴈情。</text>
<title>寄殷山使君吳永伯</title>,<text>藥老題詩三十年。至今遐趣發蒼然。依依萬二千峯色。遠在天東近在前。官居淸絶不留塵。又得高僧作化民。就裏自多閒物色。古琴癯鶴捴宜人。白雲深處送僧歸。松桂陰濃掩縣扉。臨別不要留贈物。吾師自有福田衣。</text>
<title>棄官歸。兵相追寄一詩。路中和奉。</title>,<text>憶昨譙樓餞客歸。別時山郭見花稀。凉飈忽送安榴信。炎氣全消細葛衣。新闋未成關道易。暮雲遍傍太行飛。平生綽綽吾行止。不拘私恩不怕威。</text>
<title>奉簡昌平從氏</title>,<text>美酒琅玕液。新箋花草圖。使君頗好古。淸事不忘吾。卽此看佳政。披緘憶遠途。平生一中字。到處驗工夫。</text>
<title>挽姜臨陂繼而 纘</title>,<text>我涕流離我酒澆。南雲不去灑黃蒿。夢中草死池塘冷。湖外棲寒枳棘凋。雅好非緣鷄社近。遙華同指鳳巖高。憑君欲話八年事。魂斷西城風雨宵。</text>
<title>同蕙圃諸君。會眘節所。以古體一章六句爲令。拈放翁薄晩悠然下草堂一聯爲韻。余得薄字。</title>,<text>靑靑庭畔松。下有雙白鶴。主人頗好古。持此酬佳客。所遇亮非淺。有酒亦不薄。</text>
<title>同節蕙諸君。賦冉冉孤生竹。余得孤字。</title>,<text>君在泰山阿。贈我珊瑚株。感玆垂嘉惠。念君方遠途。爲君重雕琢。粲粲餙襜褕。封緘將以遺。經歲色不渝。側身梁父囏。岐路何𡾟㠊。恐君有兩意。欲𨓏還踟躕。園莾忽萎化。霜露沾我裾。結帶與君說。美惡無相踰。君如南山竹。妾作東磵蒲。聳然當妾拜。明德逝不孤。</text>
<title>蕙圃所拈韻。得皆字。</title>,<text>憶在蓮菴日。追游亦孔皆。歸來又此席。天地幾吾儕。歲月多新物。風塵有暗懷。無人問丹訣。朱草竟沉埋。</text>
<title>眘節所賦碧梧桐。得梧字。</title>,<text>儂道君家良易識。入門左顧有靑梧。相公去後神琴化。太守來時病鶴俱。遙夜小牕顔色改。滿庭虛葢月華孤。鸞凰自占高棲處。烏鵲飛過不敢呼。</text>
<title>挽李進士 處大</title>,<text>漁浦秋陰萬燐垂。蒼藤如束雨如絲。驢鳴寂寂空山暮。衰草寒蛩盡意悲。小閣哨壺折簡催。綠槐靑杏影徘徊。朝來火急丫鬟至。顚倒西城痛哭回。秋波動色見眞顔。坐處風生談笑間。渭水終南無限恨。靑衫一領送君還。祥樓絲竹浿江船。官酒留君蠟燭筵。一夜西風吹夢斷。白雲芳樹揔依然。霜雪關河歲月深。瑤華寂歷寄孤吟。觀音殿裏篝燈夜。香嶽神靈鑑此心。</text>
<title>次蒼厓南上舍兄見寄之韻</title>,<text>小大紛紜任爾曹。短長蕭瑟聽吾謠。邇來尺地人顔阻。何處孤雲嶺氣饒。危葉會風秋自語。殘樽貯月夜相邀。虛簷目斷差池影。去鴈無情天宇遙。時來天地有輝光。歲晩逵衢集露霜。萬木迎秋方爛漫。一蛩吟露似思量。山阿叢桂爲誰老。盃底聖人容我狂。夢裏玲瓏商雒畵。烟雲深處最難忘。</text>
<title>齋居書事。示節蕙兩君子。兼寄蒼厓上舍。</title>,<text>爲近煙嵐屋屢移。眼明雙嶽獻晴時。凉蟾未足雲何事。老竹無心風自欺。千佛都歸空色象。一簞終保陋生涯。江湖水活垂羅外。蘆葦秋繁鴈枝。山裝先數古詩凾。紫閣晴嵐又一擔。殘雨送秋歸遠壑。晩風無葉響空柟。隨時寒熱鴈猶俗。借夢榮枯蟻亦酣。西月滿樓人不至。倚欄閒唱望江南。</text>
<title>小雨餘。秋氣益滄凉。感而賦之。</title>,<text>小睡乘凉罷。依微殘酒醒。繁陰作晩雨。乍霽見孤星。敗燐垂虛照。寒蛩動暗聽。芳華無早晏。時菊自芬馨。</text>
<title>菊下與諸君飮。得朝字。二首</title>,<text>所與同寒瘦。秋吟赴楚騷。羣芳自無限。余髮不禁凋。西叟黃花笑。東家濁酒驕。留君更一語。此會復明朝。遲君短墻下。芳草可齊腰。小集親姻幷。寒家氣色饒。芳壺淸灧灧。露菊泛蕭蕭。忽憶承華日。恩頒自小朝。</text>
<title>呼韻賦海棠。錄奉蕙圃。</title>,<text>蘭蕙遭焚爲有香。無香渠自意深長。紅芳日炙嫌銷歇。故借春陰作晩凉。孤花脉脉欲生香。獨倚南風一睡長。終憶鳴沙十里路。白𩿨踈雨晩滄凉。夭華恨不配名香。參月依依怨夢長。臨到開時須着眼。濃中有澹熱中凉。</text>
<title>吳海恩 命恒 挽</title>,<text>帳殿嚴宵宵柝鳴。老臣前對涕縱橫。暮春雨雪京城暗。是日風塵圻甸生。天地誓心宗社在。山河無恙畵圖明。不須功行徵鐫石。已有吾王四字銘。紅旗黃紙萬人看。詮載垂光宇宙寬。少日精誠發宵寐。百年勳業濟時艱。江湖廊廟身先後。河北朝中勢易難。嚴鼓無聲鑾輅出。禁橋環衛白衣冠。</text>
<title>春坊直中。和玉堂諸君唱酬之什。</title>,<text>埤梧暗銷落。凉雨霎然過。覽此芳華歇。爲詩苦調多。深龍戀寒水。瘦驥倦鳴珂。宮漏依依曙。滄洲夢若何。</text>
<title>挽李襄陽擎天 世柱</title>,<text>已愁君去爲仙尉。未到靈區先解屍。句漏丹砂不堪問。海山眞境可能歸。扶桑朝日澹無色。洛寺梨花開爲誰。盡室終難歸羽化。兒寒親老更何依。</text>
<title>奉山陰使君柳丈 聖和 行軒</title>,<text>河隈物色近何如。儂道稽山勝子居。曲水流盃三月暮。荒碑問跡百年餘。樓臺影晩聽公事。松桂陰濃讀古書。終是癯寒非俗貌。鶴梅淸月照襟踈。</text>
<title>悼眘節齋李來初</title>,<text>嗚呼。眘節君亡矣。吾無爲爲詩。然昔王粲死。人以爲驢鳴送塟者。葢以粲平日好驢鳴故也。今眘節好詩。其塟也不以詩送之。是不如古之人。而其有負於眘節也多矣。然則吾詩其可已已乎。古者輓歌之始。相紼者歌于道以引柩。今其法廢矣。今之挽歌非古也。無寧歌之于筵几之側。以代相紼者之役。使不昧之靈。或者省聽於冥窅之際矣。且吾輩常日得一句。輒誇示以爲好。今余有此詩。而不令眘節知之。是死眘節也。其忍乎哉。遂錄古詩近體十篇。又略具漬絮之奠。詣柩前歌而侑之。從君所好也。象君生時也。亦以抒吾之悲也。詩曰。中庭有嘉卉。結根奧且奇。惠風日日來。化爲連理枝。連枝復同蔕。莖葉敷華滋。上有五色鳥。下有千歲龜。眄焉衢路側。婉㜻誰家兒。仰手掇其英。將以遺所私。爲謝彼姝子。愼勿採葳蕤。葳蕤政可愛。燦燦珠實垂。歷年方見食。逝余歸玉墀。誰昔夢見之。怳惚在余側。寒缸翳復明。惟聞子歎息。歎息將何爲。周遑意悱惻。譬彼遠行人。一𨓏靡所極。悠悠卽長暮。倀倀底不憶。堂上有爺孃。堂下有妻息。情根留一種。創心如刺棘。天道有崇替。達人齊壽夭。纍纍郭門土。白楊相繚繞。下有陳死人。借問誰老少。古來皆如此。怛化非通曉。但爲君子人。生死關世道。常懷世道憂。重子千金寶。所以古之人。交交賦黃鳥。銀派何滉漾。秀川瀹其沚。穆穆完平公。懿烈光前史。芳徽紛藹藹。慶澤流千祀。黃金豈不佳。所貴淸白遺。亦有仁者壽。永言錫爾類。玄孫趾厥世。皓首輝金紫。物理不可推。人事有成毁。六代七百年。始見父哭子。老人白髮長。哀哀中夜哭。我家有綵衣。靑杞在時作。煌煌五色絲。燦爛繡龜鶴。流傳六七世。世世服無斁。翩翩舞廣袖。孝子戱我側。觀者咸稱美。一辭歸我福。我福不盈眥。重爲我兒惜。兒今日冥冥。黃壤永幽隔。疇昔謂我好。如今憐我獨。寥寥掩子舍。遺掛猶在壁。寒家缺終事。短衾頗不足。綵衣不忍斂。留與孝孫着。開凾有光怪。見君前日䟽。長跪讀血字。是豈吾輩語。千秋寄孤躅。問誰其殆庶。前有李長源。後有唐侍御。忽瞻紫峰高。依歸卽有處。世道日沉冥。醨糟競飽飫。涇渭自殊原。梟鳳詎同翥。婉婉彼之子。齒舌如刀鋸。龍性本自用。矯矯誰能馭。獨立忤時議。剛柔不吐茹。身窮道益亨。跡畸名愈著。羣芳欣有托。荊棘略鉏除。于筒一派水。浩浩東流去。惻惻復惻惻。少女垂涕對。兒生纔七歲。慈母遽捐背。伶俜縈憂苦。哀怨集眉黛。前年承際會。得與君子配。入門拜阿舅。阿舅謬見愛。坐我小姑傍。憐我新婦態。束我雲錦裳。結我香玉珮。高天降嘉惠。持以銘吾肺。中厨有旨甘。欲養還不待。天地爲低仰。日月爲晻晦。兒旣薄祿相。十年遘𥚁再。兒實無罪過。鬼神何憤憝。筠釵亂雲䯻。涕血被苫塊。春花何晼晩。春意政闌珊。睠焉懷我人。緩策過井欄。前迎無蠢僕。左顧有蒼官。咯咯欬唾響。時時睡夢間。搖搖似乘船。宿醉猶在顔。身邊大布衣。頭上弊氊冠。不梳亦不洗。揎膝坐如盤。呼兒吸新泉。一椀沃喉乾。須臾便突兀。精彩聳眉端。謂我莫遽歸。聊與叙古歡。松梧並淸聽。古瑟手自彈。一彈高山操。再彈行路難。三彈未終曲。谷風泛幽蘭。朝日照梧桐。玲瓏彩翼翬。三十升玉堂。四十着金緋。盈盈公府步。出入靑瑣闈。亦言專城居。嶺海與王圻。衆人看奕舃。爾心同布韋。豈不念寒舍。苟得非所希。窺灶不見煙。妻子長苦饑。東市賣孤鶴。西市質朝衣。澹泊守故轍。義勝形亦肥。古來有黔婁。斯人可同歸。蒼檜爲君車。碧荔爲君糗。芳樽淡新醴。薤露凄寒莾。蕭蕭我馬白。躑躅在車後。常時一日別。邈若三秋久。靡靡此行邁。曷月言歸否。我常爲君影。隨君在左右。君今處大陰。漠漠影何有。百年同朝露。萬事歸山阜。良無金石固。安得長不朽。今生亦云已。逝結來生友。</text>
<title>又和吳永伯悼眘節詩韻。四七律。</title>,<text>東南風氣半昏明。錯落參商自弟兄。靜處別開寬世界。法門嚴護舊章程。蘭芳解佩同心臭。梅雪緘書幷蔕情。萬古人亡惟月在。敗琴凄咽不成聲。行屛軒軺爲省勞。蹇驢跨出醉眉高。盃樽約日飄然至。笑語生風獨也豪。激處平流時觸石。解來銛刃不遺毫。南州炎德今如許。淚灑千秋誦楚騷。雲月凄迷不放輝。依依華簟曙燈微。殘樽餘閣黃花酒。古製塡棺白鶴衣。一死定應關氣數。餘生猶自憾藭歸。人間箭折弓無用。吾道如今看日非。文章不受俗人羇。卷裏胷中自有師。斤斲細心防暗跡。吟安箇字闘新奇。悠悠世事惟中酒。往往詩愁或上眉。可是陳編留濕氣。牕桐遙夜雨聲悲。</text>
<title>義林池暮歸</title>,<text>澹澹林池夕。蕭蕭楓岸秋。一遊卽公事。三宿又仙洲。遠霧沉如海。羣山浩欲流。須臾孤月出。遙見水西樓。</text>
<title>次永春縣</title>,<text>官閣連樵戶。禪齋訪使君。穿蘿出候吏。傍馬看歸雲。峽日無多照。氷泉有暗聞。誰能同此夕。幽事與平分。</text>
<title>自北壁挐舟。下丹陽湖。</title>,<text>遠客初秋後。前山薄暮橫。繫舟鳧鴈近。傍岸菰蒲鳴。林靄有時歇。水天終夜明。浮雲紛北去。此意漭難平。</text>
<title>舟次。得社中諸君南字韻。</title>,<text>上江楓葉落。秋色老龜潭。柔櫓數聲遠。飛𩿨一隊參。玲瓏俯玉鑑。寒碧出霜杉。終憶吾廬卧。天遊自巷南。</text>
<title>舟行</title>,<text>北壁烟嵐一萬重。前龕水淺亂雲封。獨帆高出兩津樹。半嶺疑聞浮石鍾。古檜衝霄方偃蹇。羣山向夕遂從容。舟人笑指維舟處。舟隱巖邊第幾峰。翩飛鸛鵠幾時還。一笑浮雲天字寬。砯路危懸小白下。峽流齊發大黃間。長林礙日村村夕。衆壑分秋樹樹寒。小妓知吾詩欲就。安排筆硯話前山。虛舟泛泛道心生。鳥度雲移自性情。山色經秋如我瘦。灘聲永夜爲詩淸。天涵遠水繁星動。月隱長堤立𪆽明。明發龜潭奇事在。只愁便別鳳棲亭。欲做熱官思爛熟。且將淸事慰枯窮。帽邊偶得神仙地。篷底高吟樓閣風。水戶有田多白𪆽。火山收稷半丹楓。降仙㙜下嬋娟塚。暮雨朝雲寂寞中。檣竿拂日閃寒烏。木落層層玉笋孤。四郡舊稱湖左勝。二潭應是嶺東無。江流浩浩歸空境。歲月騰騰送遠途。豈有新詩增意氣。每逢佳處困伊吾。丹丘洞府石門高。上有仙人舊種桃。曉日空濛江氣合。晩風搖落葉心勞。連天帆勢如歸翼。傍岸村居似點蠔。夢向虛簷看急雨。朝來別浦聽新濤。三仙遺躅月悠悠。仙去山空客不留。落日歸舟初下碇。淸風故郡始登樓。秋湖渺渺襟前大。畵境依依夢裏遊。可是諸公輸我健。吏情安得到滄洲。來時不見菊花黃。盡日孤樽草草香。物色何曾山鳥識。打包渾作水仙裝。天橫北斗宸居遠。夢斷南雲嶺氣長。爲是君恩酬不盡。故園歸路未全荒。</text>
<title>延陵客舘。和贈宋生 光協。</title>,<text>山客不閒談赤明。晩盤鮮潔有秋英。品題山水詩如畵。搖落江湖客有星。仙窟都歸分外境。釣灘猶作夢中聲。梅前鴈後差池興。殘雪蕭蕭送遠征。首句屬生。頷聯自賦。</text>
<title>淸安舘。次蘭溪族祖壽甫 碩年 見寄韻。</title>,<text>遍歷山崦與野扉。行㙜卽事少光輝。五更歸夢頻逢鴈。九月行人未授衣。君自洛京何日到。我來消息一旬稀。巷南楓菊蕭騷意。悵望秋天虛翠微。</text>
<title>路中書懷</title>,<text>湖上歸雲空自斜。湖中遠客意如何。風塵有累身將隱。歲月無情鬂欲華。野老秋容多白酒。山家烟落有黃花。微官不辦平生事。淸福看今讓爾多。</text>
<title>紀行</title>,<text>快馬便輿仍畵船。雕盤綺食又瓊筵。行經孟浩靑山郭。踏遍王維白𪆽田。</text>
<title>次西原伯軸中韻</title>,<text>代柱帖留香案頭。於斯良吏最先收。王曰西原新去亂。爾能寬猛得中不。</text>
<title>沃川舘。贈文山使君趙子輝。</title>,<text>憶昨荊江上。逢君暫揖鞭。萍蓬偶然合。膠㓒本來堅。吾輩元非俗。樓名又換仙。共尋前夜夢。歸思滿雲天。</text>
<title>步前韻。答文山守。</title>,<text>詩來人不到。寂寂候吟鞭。歲月瑤華晩。風霜物性堅。沃州山欲買。勝處我爲仙。政急寒梅信。歸應傍臘天。</text>
<title>次韻。酬懷仁使君李益之。</title>,<text>山閣陰陰晝下簾。氷髭酒滴亂珠添。分得小松新氣色。晩風殘雪護前簷。龍綃截下七襄機。賜罷諸臣拜舞歸。底事西州老太守。十年猶着舊朝衣。已上庚戌撿田時</text>
<title>菊下飮酒。贈社中諸君子。</title>,<text>娟娟霜下菊。旣晩爲誰華。秋容澹可悅。無此豈君家。右屬應兄知足堂中月。依然前夜華。持盃與君說。酒盡向君家。右屬瑞友科第今如土。簪纓不是華。社中人物論。先數布衣家。右屬質兄芳蘭爾珮㓗。碧芷爾衣華。山阿歲暮意。雲構以爲家。右屬淳叔</text>
<title>元宵飮蕙君宅。和權士恢 基彦號竹塢。</title>,<text>小徑穿林久不回。強來今夜問餘盃。年華荏苒春無賴。雪意凄迷月不來。未信聰明由此酒。各將寒苦對殘梅。煩君小坐留佳句。簷角鷄聲莫漫催。</text>
<title>疊韻。奉竹塢。兼簡蕙圃。</title>,<text>閒簷負手繞千回。小酒涓涓不滿盃。隔樹猶聞碁子響。過墻虛待履聲來。春心得雨先歸柳。詩思侵寒半入梅。窮歲生涯成澹寂。坐看時物自相催。</text>
<title>重勘盃字</title>,<text>小睡幽牕鳥喚回。山醪初熟試新盃。閒時覔句門常閉。坐處無氊客不來。昨夜五更風折木。今年二月雪如梅。瑤華寂歷相思苦。一曲鳴琴意轉催。病暍時時首獨回。寒家生理但空盃。碁聲北牖開時得。山色東城缺處來。危根貼雪偏憂菊。冷蘂先春別有梅。老興漸於詩律懶。新題剛被故人催。</text>
<title>酬竹塢</title>,<text>儂道儂家未易尋。小橋東巷板扉深。依依暮郭浮雲色。脉脉春田晩木心。酒暖應添行藥力。詩寒纔合爲梅吟。閒時小適妨腰脚。猶自隨人說遠岑。</text>
<title>有事曉起。忽憶蕙君顔字詩。卛意和奉。仍示同社諸君。</title>,<text>寒鷄啼盡未。落月在山顔。簷靜鳥能夢。囷空鼠不姦。衰燈光吐細。虛牖白生慳。擾擾百年內。斯時只暫閒。</text>
<title>病中得蕙子詩。感懷屬筆。辭雖俚。亦古風人之遺也。</title>,<text>的的所歡遇。垂楊村巷東。門前流水綠。庭下含桃紅。時物爲誰好。春衣與子同。殷勤風雨夜。古意屬鳴桐。</text>
<title>和蕙子韻。奉獻窩兄。時兄新自菁川居殿還。</title>,<text>娟娟石樓月。樓下見歸舟。太守政非拙。佳人字莫愁。嶺寒靑草遠。村晩濁醪柔。到日寥寥枕。談空說有不。</text>
<title>前詩冒瀆悚悸。疊吟一律。却奉獻窩兄聽裁。</title>,<text>憶昨南江上。盈盈泝月舟。前華巖鳳遠。古蹟寺梅愁。宦業黃楊厄。離膓綠柳柔。能將五斗米。買此一閒不。</text>
<title>新栽小紅桃。漫成一詩。要與諸君子共之。</title>,<text>仙源不可到。小樹且論襟。未破風霜意。猶含蓓蕾心。龍香藏處密。猩血覔來深。滿眼非花事。開時但一簪。</text>
<title>和竹塢春雪韻二首</title>,<text>漠漠深村雪。蕭蕭居士家。漫空能作絮。到地不成花。臘月雷非瑞。今年閏或差。陽春且低唱。和水煎新茶。白郭風塵外。高寒自一家。雲陰濃作雪。春意懶歸花。趁絮期還早。爭梅節已差。今宵應有客。理屐且尋茶。</text>
<title>踏靑後日。知足堂聯句。愼龜重元瑞堂</title>,<text>春雨不來花信遲。善應。 白門留醉故人巵。壽甫。 一年佳節三三後。元瑞。 九陌垂楊萬萬枝。質卿。 牋縷徑將芳草細。思卿。 碁聲且入夕陽宜。子淳。 社中淸事天應餉。士恢。 暇日遨遊莫漫辭。善應。</text>
<title>春寒。和昨席聯句韻。</title>,<text>慵來還厭日遲遲。書冊鄰家絶借䲭。幽鳥至今生澁語。小桃依舊寂寥枝。新醪欲進薰方好。旹服纔成着未宜。老抱無心酬物態。偶然題作上春辭。</text>
<title>畏窩失別業。與蕙君詩以慰之。移長陵于宣城。故元瑞失業。</title>,<text>西望雲山疊翠加。平湖依隱白扉斜。玄龜氣動開仙寢。木角聲來有好家。風月自歸無別券。園林交割籍羣花。悠悠得喪渾如夢。重感先休爲一嗟。</text>
<title>戱寫新買牋。酬蕙圃。</title>,<text>乞鄰買市何嫌勞。翻去翻來雪作濤。短詠分番如剖竹。大篇全幅不容刀。春蠶噉葉心還細。俊鶻橫雲氣自高。未必上頭繁着盡。天然終是合詩豪。</text>
<title>申和買牋韻</title>,<text>買時猶勝乞時勞。滿眼春㙜碧玉濤。疊雪展來詩作畵。屯雲揮去筆如刀。溪藤可是因人夭。市價多應爲子高。又有中書頗不中。中山誰復拔其豪。</text>
<title>疊題牋紙。奉還蕙圃。</title>,<text>詞垣新策楮公勞。灧灧衢樽溢翠濤。一丈靑天五峯筆。半江春水幷州刀。重加九錫名章在。兼領諸番意氣高。黃紙除書非我事。只堪隨爾作吟豪。</text>
<title>和蕙子小寒食舟中作</title>,<text>興發出京口。詩成在渡頭。東風百四日。細雨一孤舟。有樹皆鳴鳥。尋村忽得樓。蘭華幽可採。怊悵望中洲。</text>
<title>寒食</title>,<text>粥寒餳白晩盤姸。三月長安春可憐。是日宮槐初改火。暖風溪柳自生烟。芳原馬細嘶紅勒。古郭鴉荒闘紙錢。看屋老人無事卧。一庭山色雨餘天。</text>
<title>酬蕙圃種麥</title>,<text>白門貧學士。春日意如何。今雨宜埋麥。前年不食禾。䂓庭纔數畒。芟草幸餘花。小圃吾將老。東陵有賣瓜。</text>
<title>和竹塢接梨</title>,<text>沉酸伐故梨。甜美接新枝。枝揷三丫似。株分十字爲。刻膚承穎密。封罅撤皮資。𥯃厚朝曦避。竅通夜露滋。衛亡還自樂。邢徙詎能衰。犂子騂宜用。螟兒質亦移。氣酣隨暖棘。味和失全淄。換化人惟甚。明賢訓所垂。反身推物理。與道叶襟期。他夕溶溶月。此心方始知。</text>
<title>知足堂有質兄遺跡。覽之一涕。</title>,<text>廣宵日宜冥。魂氣流何之。山阿亦已託。遺影曠繐帷。虛無自相延。親戚但餘悲。豈不有夢寐。冥漠非所思。秋吟滿寒空。感君前日詩。娟娟陌上柳。芳耀能幾時。時物難久停。霜雪棼中逵。棄捐勿復道。悲辛竟何爲。</text>
<title>試筆</title>,<text>未覺秋光晩。端居不賦詩。開門成一笑。撩眼菊花枝。</text>
<title>秋日卧病。蕙子示弼雲詩。</title>,<text>白嶽登登遠。終南忽在前。秋懷因菊病。野屐爲詩顚。天時有榮悴。山氣本光鮮。何限雲㙜勝。吾孤壬子年。</text>
<title>八角亭得明字</title>,<text>繁陰落盡四山明。紅樹依依隔歲情。爲報西風吹不急。只留深葉作新聲。</text>
<title>畏窩會酬蕙君</title>,<text>詩成偶在愼君家。此曲秋來第一歌。荒社今年稀酒席。主人前夜拜燈花。蒼杉歲暮風流遠。老屋天寒雪意多。可是諸公嫌寂寞。坐間嘯吹忽騰挐。</text>
<title>又用明字。演成一律遣閒。</title>,<text>心眼朝朝硯北明。閒居生理小軒淸。閉門寂寞黃花意。對客艱難濁酒情。鳥度蒼茫增暮色。鴈來天地盡秋聲。蕭條老屋東江上。日夜漁梁白露生。</text>
<title>和蕙圃至日詩</title>,<text>小健非君酒。今朝春意生。微添一線氣。暗與小梅淸。景轉簷容改。風殘鳥語成。無心看新曆。多是惜年情。</text>
<title>寒甚伐木燖之。聞蕙君亦有此事。爲賦。二首</title>,<text>養木爲人用。用時還不情。抖枝殘雪白。繞屋濕烟靑。一席纔春氣。全牕可月明。蕙君寒似我。隔㙩又丁丁。園華日以瘁。山木雪方深。氿漬騰如桂。焦餘妄擬琴。材不元物性。剪伐豈吾心。夕鳥歸何晩。寒猋滿舊林。</text>
<title>伐木三疊。和蕙子。</title>,<text>伐木非無伴。詩來意一般。人間有寒島。市上多樵山。澹澹雲將去。蕭蕭鳥不還。斜陽愁獨立。烟火出柴關。</text>
<title>苦寒。用春詩軸中盃字。</title>,<text>朔吹乘凌打雪回。卯醺無力兩三盃。老奴請伐園中木。稚子能藏檻外梅。病檜沉沉還氣色。飢禽漠漠不歸來。侯家獸炭羔兒暖。帳裏笙歌入夜催。</text>
<title>吟贈蕙君。君有行色。</title>,<text>一笑幽軒坐自淸。閒時不作出門行。㐫年里社歡顔少。荒雪郊原別意生。明日弱梅憐不折。寒天小酌強爲情。君歸且話楊江勝。魚鳥猶能記我名。</text>
<title>臘日漫吟</title>,<text>小陵人去後。臘日更無詩。寂寂梅花在。悠悠歲暮思。寒吟窘氷雪。小醉適天時。卧聽兒童閙。抨來凍雀羸。</text>
<title>蕙子東歸。示南漢八絶。演成雜歌十四疊奉答。</title>,<text>人道我城難。儂道我城易。羸胡但三千。大踏如平地。先時望氣人。蠶頭看雲物。金光颺如絲。掩映山城日。西郊一壺酒。羣醜語騰嗔。灣灣水口路。已戒屬車塵。虜馬能飛渡。三辰已合圍。林公有奇策。我馬亦應飛。纍纍城下繫。哀爾沁州人。爾寇非龍馬。爾奴有徵紳。落日隨州道。芒芒數胡還。明朝捷書奏。一膊光交山。荒荒險川日。蕭蕭雙嶺風。同時兩節度。摧敗亦爲功。虜在汗兒峰。指顧生風壒。紅耳一聲雷。碎斷雙龍施。欽賜舊板章。撞破如玉斗。龍胡按劒怒。陪臣皆稽首。東窓與同傳。淸士喜高論。古來圍城中。自有新垣衍。澹庵昔流遷。千載義士怒。豈如我三臣。生縛以畀虜。都人日流涕。銅籞隔金微。今朝消息至。侍講魂先歸。含悲不能言。石闕臨荒岸。惜哉二大夫。所愛惟一腕。桐翁釰有眸。不令桐翁死。某里一卧床。終是大明地。</text>
<title>有懷崔處士。和蕙圃。二首。</title>,<text>思鳥多悲吟。歲暮寒山深。山深不可到。緬焉懷所欽。感君垂淸眄。賁然慰我心。君馬皎如雪。鳴我早梅林。歡言罄今夕。幽思間鳴琴。流波赴曾曲。惠風吹我襟。朱露滴夜床。冥懷抱沉吟。猗靡覿靈性。感激承徽音。重風遇貞吉。妙用充玄襟。拘儒多陋觀。幷路或異尋。悟物思遠託。離鳥返故林。願君崇令德。此道無古今。</text>
<title>閣夜</title>,<text>悠悠吾事了三餘。衮衮天行又一初。每到玆辰偏往悔。却看來歲復何如。家貧有婦能藏酒。朝禁無人遠寄魚。斯道百年寬濶處。小城花雨隱茅廬。</text>
<title>元朝紀俗二十絶</title>,<text>聖主行春第九年。月正元日玉音宣。端門獻賀仍權免。隔五朝參卽視前。進箋遙賀八州同。細細蠅頭筆畫工。上面別粘紅錦段。恭惟殿下字當中。延祥帖子進三宮。多少文官在選中。大殿壯元恩稍別。番番欽賜上弦弓。候班肅肅引雙行。手裏長單各自將。都尉貂裘猶怕冷。殿前別作問安房。紅帕瑤凾出畵署。九門齊貼欝金花。內中別搨蟠桃會。勑賜新昏貴主家。鍾馗守闕百神平。侲子衣靴不復呈。向夕三通三穴砲。上林棲鳥一時驚。幼長分曹擲柶筵。中堂數火夜娟娟。明朝相見還相拜。爲是人情重隔年。松栢交原士女多。老人晨起祭於家。俗風大抵同重五。或用牲牢或薦茶。記來謠俗驗年豊。雲日霒陰雪水融。向晩䧺鷄長尾動。鷄翁自起看南風。伻傳口贈德譚長。壽富多男福履將。最是一生貧漢子。單單只祝獲錢粮。兒曹無事浪驚嚇。入夜牕扉不遣開。急掛麤篩收履屐。齊言有鬼自天來。街頭幼女笑徘徊。兩臉桃花一㨾開。憐渠不是屠蘓醉。新自姨家踏板來。扇餠便便權餠長。氷砂果品滿盤香。客來有酒無多醉。今日偏嫌面發光。髹盤鎭石置門扉。舊要相將擲刺歸。細字題來餘數疊。兒童剪作紙鳶飛。鄰舍炮烹不見招。晩來殘飯壓靑蒿。閒收脫髮隨人燒。一點烟光始得臊。豪家結束闘新粧。刀尺燈前數夜忙。阿娘喜着松花錦。細縷縐文十五行。九街垣闠一幷收。三日人家賣買休。惟有往來泥醉漢。時時橫卧假家頭。沿道高呼乞米僧。十家難得一家應。直過三朝齊上寺。鉢囊殘粒劣盈升。白晝椎牛當道周。三司連日禁牌收。大家分去留皮角。拚與才工手直酬。朱門大闢簇金鞍。紅㓒栴瓢絡繹看。日出玲瓏煙氣合。香爐添爇辟瘟丹。</text>
<title>上元紀俗十四絶</title>,<text>東方大月上天時。西嶺人人手眼馳。看得分明形色際。無人不誦小車詩。五山詩。看月占豊歉。街樓鍾定沸笙歌。一夜圓光幾萬家。十二橋頭人似月。廣通前路特繁華。西三門外不寥寥。第一名橋新石橋。直到盤松人擾擾。宴㙜南畔更招搖。細果甜香白粒均。甑籠炊蜜爛生津。當時與作神烏食。近俗遺烏只飼人。糯飯。自新羅炤智王始。乾瓢細蕨簇如絲。拂拂烟煤幷粒炊。芽蔬藥食豪家物。眞味人間我獨知。酒老常嫌婦有言。辛勤撿得古方文。今朝始許開懷飮。鵲噪猿鳴仔細聞。賣暑遺風同賣癡。無心相應有心喚。終然賣去賣非眞。更向人家乞藥飯。𥠡茇乍看如笠翁。朝來植立屋庭中。都民末技皆遊食。猶爲農人祝歲豊。園木交柯丫㨾長。團團鵝卵着中央。芳華晩節偏宜子。好是新春嫁石郞。面面軒窓始放春。箱籠几席打鋪新。稚兒仰箒承蛛網。老婢低頭掃糓塵。鐘閣街衢蚓竅深。布簾門巷蟻封添。千年朽壤金銀氣。願借餘光作米塩。裁筠刻楮巧成形。一縷乘風入紫冥。點點星流看滅沒。兒童爭道送災星。拋甎飛石亂山坡。惡少騰呼口作螺。兩局出禁禁不得。年年賭勝殺人多。喳喳聲若唱阿郞。暖日輕風助擧梁。貧人到底謀生拙。繞樹千回望眼張。風人之語。雜以俚俗。其義則取石湖放翁。其法則用宮詞竹枝歌云。</text>
<title>送人赴燕</title>,<text>戚戚西歸路。悠悠東海波。恩分非寶玉。使節少光華。今古山河在。存亡歲月賖。燕歌勞遠別。秋氣動黃花。</text>
<title>夏日在石田。和李爾久 柱恒 雨中之作。</title>,<text>澹坐成淸聽。霏微雨一村。田荒艱出色。岸濶少移痕。向夕孤筇望。冲烟遠木屯。詩家新物態。榴火欲燒垣。</text>
<title>雨餘同諸君游無直巖。明日爾久以詩來。</title>,<text>違村以里卽山門。五十年來始屐痕。流水聲喧心自靜。崇阿境寂應猶煩。𥠧兒翔武先雲到。病脚危登共石蹲。遠色微茫高柳變。夕陽歸路數鴉昏。</text>
<title>和奉爾久</title>,<text>繁厓杖策歎荒途。今古虛生幾丈夫。洛下衣冠無態度。山南家世盛文儒。珠華欲結三危露。秋色先歸一葉梧。笑罷田間擡篛笠。故人能識我爲吾。蹋蹋悲歌傍暮途。頭邊紗帽笑非夫。江山有主誰閒者。天地無情子老儒。一自鵷雛歸碧落。幾年巖谷鎖靑梧。門前䆉稏饒新翠。秔稻秋成可養吾。</text>
<title>續奉爾久</title>,<text>李白歌吟悲蜀途。拾遺流落賦狂夫。明時台閣無知己。今日朝廷固重儒。江左風流足名勝。浣亭孫子極魁梧。爲君辛苦移家意。山水中間可着吾。墟烟漠漠小溪途。獨立蒼然一老夫。半畒纔能容漏屋。千間猶欲庇寒儒。歸雲擺勢朝依樹。急雨留聲夜入梧。𪆽下漁梁終日在。秪應閒趣不如吾。自笑凌兢來遠途。天將魚稻餉饞夫。林居物色多憎俗。野老衣巾或僭儒。盡日鳴蟬高選樹。涼宵滴露暗驚梧。閒時寂寞同園叟。相對忘言便得吾。</text>
<title>漫成奉石田諸君子</title>,<text>鷓鴣山下白𩿨波。𩿨外盈盈繫釣槎。㐫歲村容多麥氣。荒秋院落有麻華。悲歌宇宙無窮事。晩跡江湖着處家。鴻鴈來時菰米熟。行人明發飯平沙。</text>
<title>發石田。同洪上庠際明 曙 宿玉山驛。詰朝分路有贈。</title>,<text>平生偃蹇臂。不揖無詩人。可愛洪厓子。相逢洛水濱。秋吟動佳菊。夜宿接寒茵。柳外雙丫路。明朝別意新。</text>
<title>路中與權忠甫 夏彦 分路。悵然有贈。</title>,<text>霏微佛嶺雨。三日達川濱。歸路差先燕。羇愁又別人。秋原惟落木。吾道竟流塵。漸覺蓴羹晩。湖亭白露新。</text>
<title>秋夕前二日。宿安保驛。夜坐聽雨。</title>,<text>世事傷心水逝波。西來無處問仙槎。天時冉冉悲秋夕。夜雨蕭蕭濕歲華。遠客經旬行入峽。幾人看月坐於家。依俙望客峰前路。巖際幽泉咽晩沙。</text>
<title>陣村店舍遇雨。拈靑字。</title>,<text>八月湖田旅稷靑。雨中滮水共堤平。簷流去作何溪響。岸木多於昨夜聽。虫語有心分衆籟。𪆽飛無處寄孤淸。相思一曲江南弄。人在栽松十里亭。</text>
<title>到家見叢菊離披。殘花孤澹。</title>,<text>下坂蘭飈歇。前墀菊露垂。叢殘馬齕後。花發燕歸時。晩節寒如許。孤芳爾自知。徘徊歎歲暮。攬結寄天涯。</text>
<title>病卧次蕙君八角亭韻</title>,<text>秋香庭樹夜偏聞。明月前臯忽見君。林瘦最憐無故葉。山寒猶有不歸雲。衰懷暫倚黃花健。世故聊憑濁酒分。回首洛江烟水晩。全家已入白𩿨羣。</text>
<title>用百祥樓舊韻。寄呈西伯權子定台丈。</title>,<text>王藩官秩重都巡。絳節觀風又振貧。時論同歸度支使。天心猶惠樂浪人。浮雲漠漠西邊雨。旅鴈依依北地春。回首繽紛塵世事。頹波一柱着公身。</text>
<title>除日會蕙圃。賦得金字。</title>,<text>晴雪薰爐坐自深。小窓終日有鳴禽。梅花一宿經年別。蘓酒高吟少日心。門闕桃符同野戶。盤無鷄臛似僧斟。夜來歸夢先春得。嶺外家書字抵金。</text>
<title>春雨</title>,<text>連日雲陰暖。今朝雨氣新。暫隨羣動合。先與小梅親。江漢孤舟遠。田園一老貧。幽懷滿平陸。默坐對山春。</text>
<title>酬蕙子</title>,<text>九陌風光冉冉開。鳳城雲物好樓㙜。一年佳節淸明後。萬樹濃華小雨餘。鸎啼滿意方飛去。花落依人却倒回。更欲揮毫洒靈壁。知君獨有惠連才。冠童笑語聽琅琅。八角峯晴花事長。幽徑從容便步履。軟衫飄拂入垂楊。藥山春酒三分熟。漢水河豚一椀香。到晩君家更軟脚。葡萄架下小桃傍。</text>
<title>蕙君宅賦小松</title>,<text>小翠潭光內。可憐新養松。稍能親客土。未敢敵勁風。占地纔方寸。垂陰不數重。儂家稚梅樹。同爾作脩容。</text>
<title>蕙君宅。拈韻得凝字。</title>,<text>小睡瞢騰氣自凝。一庭梧柳翠層層。淸池暖漾魚遊得。深樹幽喧鳥語能。窮歲米薪皆屋券。晩年書史足漁燈。花時擬喫重興飯。尺牘先期報嶽僧。</text>
<title>久雨和蕙子</title>,<text>濈濈蝸涎滿地腥。小牕幽夢動淸泠。羣山積氣勢相掩。亂木隨風吟不停。早識安榴來日老。晩移甘菊幾時馨。爐香細細添新炷。遮眼從容一部經。</text>
<title>同蕙君遣懷。用李相國韻。</title>,<text>晩飯靑黃嚼菜根。心齋寂寂坐忘言。桐華滿局憐鋪子。山色盈庭惜掩門。深樹鳥歸寧有約。暮林蟬去遂無喧。憑君欲話西州勝。釣罷虛舟鶴踏翻。</text>
<title>同諸君遊冷泉林亭</title>,<text>樂處非關絲竹鳴。希音自發靜中淸。松陰繞席仍高坐。澗水流盃時一傾。向夕林巒回秀色。前宵梧葉報新晴。芳時冉冉瓊華老。今古荒途悄獨行。</text>
<title>追步蕙獻諸君角峰聯句韻</title>,<text>天地搔頭萬葉飛。小詩殘酒雨霏微。孤雲去處山長在。旅鴈來時人未歸。古木蕭蕭澄夜露。寒花脉脉憺秋暉。丘琴寂歷盈懷抱。明發高岡欲振衣。</text>
<title>雨後發藤園。立馬口占。留贈峀月堂主人。</title>,<text>不辨雲㙜色。三朝菊雨垂。忽然山吐日。政是客歸時。醆酒秋相得。襟懷老更知。田居何所樂。魚稻足生涯。</text>
<title>挽吳佐郞 大觀○六首</title>,<text>如來眞玩世。見像自空中。此路同歸化。慈天竟不窮。人情紛賀吊。吾道看衰隆。終是無憂者。東門有一翁。詞源漢魏大。道脉洛閩長。妙眼空千古。迷塗問二郞。遙遙寄孤躅。闇闇覩幽光。寂寞玄溪集。芳春麝草香。澹坐惟眞境。虛明似有神。幾分烟火氣。全體玉氷人。曾是千金箒。居然萬事塵。西廊風雨夕。彷彿聽吟呻。阿爺氷蘗操。名行聖主知。矯厲干時諱。從容訪爾私。窮通誰是主。可否各相資。二紀靑陽歲。猶多有此兒。流俗看溫飽。榮途上首科。巷喧傳吉語。窓寂聽長哦。志業端明重。聲名賈誼多。小詩曾作賀。三載便虞歌。婉㜻阿翁側。吾嘗小友呼。昂霄有異質。留眼看前途。夜雨庭花歇。秋陰嶺月孤。悲歌天地晏。世事一黃壚。</text>
<title>族祖僉樞公 碩齊 重牢宴韻</title>,<text>木公金母共良姻。河漢星期又六旬。在霤仍將弧宿耀。有蕡重結海桃新。家傳宗衮曾行禮。座滿芳塘不老春。晉水遙遙分一派。毓靈多處産靈春。傍木</text>
<title>古意三絶。答藥山子。</title>,<text>籬邊有嘉卉。歲晩金花開。金黃恐銷歇。𥠧子不歸來。悠悠別所歡。憂思出門去。此意便忘言。古琴手自語。儂道秋山好。秋山新月明。月明猶可愛。歲暮難爲情。</text>
<title>別冬至副价洪大而 景輔</title>,<text>土門寒雨夜冥冥。東海無心志士生。使价莫辭金闕字。玄壇咫尺儼皇靈。</text>
<title>忠原道中。次晉兒韻。</title>,<text>北斗闌干南斗平。遠鷄初動第三聲。林光掩暎看渾黑。水氣空濛近覺明。人跡夜來山雪在。鳥途天際嶺雲橫。巖壑有期婚嫁早。向禽從此了餘生。</text>
<title>病中聞林烏反哺聲有感</title>,<text>慈烏無食哺烏悲。度壑穿林不倦飛。百年風樹餘生恨。羡爾猶能有母遺。</text>
<title>立春日漫吟 此下寓石田時作</title>,<text>苜蓿闌干朝日鮮。先生高卧洛川邊。靑㙜玉笈無消息。落盡寒梅不記年。雪水通籬細决渠。野田平綠長春蔬。半窓新旭遲遲下。客到怡然我讀書。南國山河春復還。美人顔色隔年看。東風是日猶料峭。却恐瓊樓玉宇寒。</text>
<title>挽李博士 權中○三首</title>,<text>惻惻病中思。天南落照垂。丹窠新血破。朱草古方微。使仕非料死。爲翁豈不慈。形容變宿昔。夢見亦依俙。姆抱小兒立。哀啼吊客前。免懷纔數歲。含恤遽終天。刻柱身踰尺。扶床字學千。閨人持作命。門戶事悽然。南道君爲主。東華我有賓。逢迎同旅跡。披豁各天眞。歲月無窮事。風波見在身。自憐臨老日。又哭少年人。</text>
<title>元日曉坐。得簡齋詩盡情燈火向人明之明字。</title>,<text>庭際荒煙枯竹鳴。天星零亂曉鷄淸。梅花隔歲依依色。燈焰通宵黯黯情。強飮屠蘓慚後輩。追懷少壯若前生。夢中尙記西園路。此夜藤陰白露明。</text>
<title>喜南兄桐巢翁至。賦四首。</title>,<text>雪中君馬白。繫我澗邊籬。笑語惟殘酒。寒暄便一詩。悲歡今世界。流落此生涯。小屋燈淸夜。猶疑巷社時。數聲驚剝啄。旣夜不虞賓。視屐燈垂地。開門月照人。烏餘分宿飯。獺祭乞殘鱗。簷雪溶溶下。相看卉木春。可愛桐巢子。踈狂遂至今。寒穿融雪水。醉下落梅林。未坐先看鬂。將言已會心。有懷淸洛遠。愁聽老龍吟。幽居叢桂樹。別業木蘭柴。厭事多言病。觀心或秉齋。一生渾得醉。千古不盈懷。夢裏伽倻色。期君躑躅崖。</text>
<title>奉贈桐巢</title>,<text>瘦騎凌兢踏雪埃。扶桑若木路邅回。新春偶與梅花約。今夜還隨月影來。坐取深熏偏讓席。酒分殘漉劣盈盃。明朝怊悵停雲字。川陸微茫路不開。夢斷康衢三尺埃。洛川雲月伴人回。荒田古木春還得。小閤寒梅雪送來。美惡從他須得句。淺深隨量不論盃。歸鴻無繫東西影。流水靑山面面開。未信人間有厚埃。小窓孤睡晩初回。泉聲野老籬邊得。山色鄰家樹上來。月塢晨風獵朱鳥。玉山秋露滴金盃。丘中寂寂塵琴在。古調逢君爲一開。</text>
<title>宮詞。效王陜州體。</title>,<text>卯初三刻問安時。宣政門深遠望微。向晩中官傳諺札。史臣繙寫筆如飛。厨官色色具兼珍。雉熟魚蒸各別陳。內圃進來黃芥子。今朝御膳特時新。</text>
<title>田居雜謠八絶</title>,<text>賣馬爲買牛。牛直高於馬。置牛還買粟。食粟是食馬。主人有羸㹀。老骨寒叉牙。爾田亦不給。吾圃當奈何。有田如狗革。有井如牛睛。圓瓢白木柄。終日刮水聲。荒蒭馬牛踐。用以糞吾田。廐空自生草。雨濕自生烟。劉劉岸邊沙。殷殷種牟麥。去年霧後黃。今年旱餘白。嗿嗿午坂饁。椀椀靑葵滑。不聞山有花。但念彌陀佛。農人一勺水。視若一椀血。下田將揷秧。上田防偸决。小睡嗔蛙鳴。悠然開竹牖。霏霏石榴烟。澹澹梨花露。</text>
<title>六月旣望。諸君泛舟前江。時余病未能焉。翌日爾久以詩來。卛題和之。</title>,<text>開遍苽花滿地金。病來觀圃亦無心。仙舟一夜風吹去。月落窓明耐獨吟。</text>
<title>偶吟</title>,<text>野水籬邊到。孤村霧氣中。開門成悵望。不見壯元峯。</text>
<title>三三節。憶巷社舊遊。</title>,<text>長安士女愛芳馨。處處春遊白玉甁。鞋底草香終日在。東風無限野田靑。</text>
<title>立春</title>,<text>去歲已知伯玉非。今年不作達夫詩。一春家計須料理。梅橘松篁次第移。洛下先生窮活計。破牕無紙屋無茅。簷頭卧聽喳喳鵲。愧爾新春補舊巢。小閤薰爐坐自深。傍簷終日有鳴禽。何限東皇新雨露。一庭花木亦生心。</text>
<title>立春日。奉題寄軒叔父窓壁。</title>,<text>墻角偎扉半面開。小僮持札過溪苔。報道藥山春酒熟。隔林催喚仲容來。窓暉冉冉讀聲遲。讀到先生興到時。試看活潑鳶魚處。雲在靑天月在池。手掬淸泉灌小梅。數花依隱隔年開。氷壺澈底寒如許。那得春心快到來。淸和時節萬花紅。長日幽軒酒不空。醉後阿咸齊起舞。阿咸亦是白頭翁。</text>
<title>戱題壁莊</title>,<text>朝暮烟光內。房櫳黯黯中。尖風忽邂逅。小竇遂穹窿。</text>
<title>寄軒前小池白蓮。自錢塘來種者。感而賦之。</title>,<text>抱潔吾誰與。含情獨爾憐。泥塗同旅跡。心事各華顚。初日光於水。微風泛似船。徘徊歲暮思。姣服濯淸漣。</text>
<title>上元夜孤坐。晉兒偶誦蕙君詩句。卽余在洛時甲寅上元夜。與蕙君酬詠者也。感歎良久。遂步其韻。却寄蕙君。</title>,<text>殘盃零落不禁寒。隱几蕭條白㲲冠。秦樹遠分孤影斷。嶺梅仍作冷膓看。千林有喜春容得。大地生明月宇寬。巷社詩篇今寂寞。老年吟興未全闌。</text>
<title>錄別詩。和奉蕙子。</title>,<text>去歲移家住洛濱。期君共作弄淸人。山中桂樹今如霰。世外桃花別有春。草鄙敢言天下事。風波自在㥘前身。盈盈一夜相思夢。月落鷄鳴但欠伸。古木蕭蕭未管春。殘星錯落已侵晨。謀身自笑無能子。視影終爲不愧人。遠岸藏燈欺宿羽。誰家擊鼓擾潛鱗。悠悠此理君應識。莫向風波更問津。</text>
<title>見老妻結網。戱贈。</title>,<text>葵田久荒穢。內子意何如。擧案慚無肉。臨淵羡有魚。治絲手仍熟。貪雋目偏踈。與作安人侈。終隨漁父居。</text>
<title>和蕙子別詩寄贈</title>,<text>他鄕生白髮。悽坐看雲歸。農理因人得。方言任俗爲。年芳隨日改。春意似秋悲。踈懶仍淹病。君詩和較遲。</text>
<title>挽申正郞 滌</title>,<text>雲衢一跡是前塵。桑海冥冥歲月新。西第繁華金印大。東家物色竹園貧。窮泉始有安身地。眞宰多生薄祿人。君去應尋宗衮處。夜凾光怪引尻輪。湖雲嶺樹夢依依。暮道徘徊鬢髮微。東陌風塵迷處所。上淸官府有光輝。桃花水咽銘旌濕。杜宇聲殘旅魄歸。天地悲歌餘老淚。十年人事掩孤扉。</text>
<title>答寄曺生 漢儒</title>,<text>鷓鴣山上杜鵑開。花裏枯筇兀兀來。忽見伽倻天半出。孤雲去處鳥飛回。深樹餘花開復開。武陵橋水泛紅來。蒲團午睡矇矓意。萬壑千峰夢一回。流水籠山不肯開。此間那復俗人來。期君九月丹楓後。宛在巖前走百回。掛壁風琴佛殿開。僧雛續續報花來。行裝料理尋眞事。可是休粮十日回。白𩿨波動夕陽開。江上漁翁罷釣來。臨到柴門聞剝啄。曺家奴子覔詩回。</text>
<title>立春偶題</title>,<text>殘樽寂歷小燈娟。博塞梟盧不肯眠。未到子分猶舊歲。鷄聲今夜最堪憐。春風吹夢度江關。新石橋南屋數間。墻角小桃花自發。回頭不見鷓鴣山。</text>
<title>立春日。奉題寄軒叔父牕欞。</title>,<text>兒童課罷閙墻東。打雪敲氷各獻功。甁君次第來消息。按譜先勘鶴頂紅。健步移梅歲月賖。至今春事半枯槎。更與阿咸裁遠札。覔來冬栢一枝花。</text>
<title>泛舟洛江。示同遊諸君。</title>,<text>一笑惟吾曹。寬閒有此舠。晩烟侵𪆽細。春水泛花高。石隱探魚密。村荒得酒勞。鄕關愁日暮。悄悵倚蘭臯。</text>
<title>醉和權忠甫</title>,<text>江花不及醉顔紅。十里烟波一睡中。起來忘却維舟處。笑問鄰居碧繼翁。</text>
<title>龍頭杖歌。和贈權忠甫。幷小序</title>,<text>居士入主屹山。得古羊躑躅一本九節。其形蜿蟺屈曲如龍。好事者刻之。安頭角鬚胡。宛然龍也。居士愛之。出入未嘗廢焉。友人權忠甫作詩以美之。噫忠甫其知我者歟。古之人有縛茅爲龍。駕而升天者。吾安得騎此龍。周流八極。追逐安期羡門之徒。學長生度世之術。看今世界如何出塲也耶。老子手中拐龍杖。仙人之賜何其侈。逝將騎入祝融峯。讀破玉箱金簡史。</text>
<title>病筆</title>,<text>二月江南草樹暄。病人擡首試開門。春愁偶與詩情得。夜夢多因世故煩。時雨欲來山氣活。早花初動鳥音繁。眼前依舊東風面。憶在西城數頃園。</text>
<title>對雨</title>,<text>我懷川陸日悠哉。寒食東風雨未開。莫是泥昏妨麥眼。秪應根活養花胎。重茅舊黑緣簷落。曠野新靑入戶來。一夜羇人皆北向。愁雲不散望鄕㙜。</text>
<title>立春日偶題</title>,<text>小牕臨路短墻斜。盡日人行見䯻多。最是前山新雨後。牧童吹笛數聲過。商顔洛口夢相牽。春色東涯亦可憐。萬事不須詹尹卜。此身行止任高天。舍北蒼松伐作籬。碧蘿橫帶翠垂垂。傍邊留與黃花地。新雨來時約略移。</text>
<title>小軒春望。李聖寬 裕中 墻角紅桃盛開。</title>,<text>感子蒔花意。偏於野老榮。多應全樹借。分與小詩淸。透壁華燈色。窺墻姹女情。天機無物我。蜂蝶莫紛爭。</text>
<title>聽雨孤坐。忠甫袖詩來訪。卛題謝之。</title>,<text>睡起藜床不啓門。雨中料理洗花盆。偶然客到驚巢燕。蹴落山榴入小軒。</text>
<title>嶺中</title>,<text>水繞龍堂歸海遲。山橫鳥道接天危。玄琴鶴舞新羅日。秘字烏含藥飯時。鍾阜傖荒多見晩。雪門章甫不言詩。楸梧寂寞憐寒食。三月前旬始用犧。</text>
<title>自笑</title>,<text>自笑高陽舊酒徒。狂歌散髮卧江湖。春來養眼深關戶。客到尋聲始得吾。近浦舟船明月在。小虛烏鵲晩煙孤。門前弱柳多情思。上有黃鸝時一呼。</text>
<title>卛題</title>,<text>山氣葱籠日夕佳。道人於此了生涯。杜鵑開後春生色。旅鴈歸時客有懷。野竹通籬圍老屋。澗苔隨屐上寒階。斜陽獨立頻回首。意在紅流疊石崖。</text>
<title>偶吟</title>,<text>嶺樹江雲寄所思。夕陽歸鳥欲何之。花心有熱非眞趣。水面無風是歇時。古屋生春先得鷰。垂楊含態已驚鸝。詩成索共靑山笑。此意寥寥我獨知。</text>
<title>遣興</title>,<text>林間百舌太多言。此老玄機久厭煩。天地蕭蕭一茅屋。江湖漠漠小桃源。池光似月淸含柳。野氣如烟散入村。每歲花開常作客。今年花落不窺園。</text>
<title>寫懷</title>,<text>層層花竹洛東村。中有幽人鬂雪紛。畏道行經槐蟻國。全家去入海𩿨羣。山深白日常多雨。帆過靑空忽見雲。蕙子春來聞健否。一罇那得與論文。</text>
<title>散愁</title>,<text>不向東涯問釣魚。慵愁仍與白𩿨踈。江湖氣動春猶澁。京國音回月屢虛。三亥按方開老酒。一鴟隨意借新書。人情歲久逾懷土。未信幷州似舊居。</text>
<title>寄情</title>,<text>晩水漁竿病後拋。北山薇露滴寒庖。荒禽啄蘂仍啼樹。新鷰貪泥不在巢。飽飯殘年悲老杜。呑符疇昔識窮郊。丘琴欲奏相思引。溪月娟娟掛柳梢。末句屬李爾極。號柳溪。</text>
<title>書事</title>,<text>百里人烟井邑閒。新羅之世屬王官。千年覇氣隨流水。一片孤城見架山。浣石有名江月吊。鹿峰無主野僧寒。東柯物色今如許。鳳下樓 上枝院門 開落照間。</text>
<title>無題</title>,<text>蕭蕭春雨一江寒。江上暮雲猶未還。倚枕忽聞人剝啄。應門惟有鳥間關。村貧市貨皆靑藿。稅重公田半碧山。鴛𪆽無心立洲渚。草堂何事想朝班。</text>
<title>銷閒</title>,<text>去歲高吟矗石樓。今年重在洛江頭。奇文遠叩名山室。秘篆追回太乙舟。世故商量多未解。春懷搖蕩似無愁。眼前何限難平事。一笑出門烟水流。</text>
<title>有感</title>,<text>樵歌唱晩出深松。流水柴門一徑蹤。老見霜毛增偃蹇。病歸雲壑得從容。碁驚翻覆無完局。酒別淸渾有各鍾。最怕穹林獰虎處。寥寥獨宿是孤峯。</text>
<title>漫成</title>,<text>南北東西意渺然。無心日覺海𩿨賢。羣芳競艶春還淡。衆壑分光月自圓。舊雨應添白蘋水。新詩正屬濁醪天。世間多少乘除事。花落花開年又年。</text>
<title>此翁</title>,<text>此翁非是取魚人。接縷連筒自任眞。雲海月沉迷氣色。芡盤風縐見精神。須臾蟹眼翻寒竹。閃忽蛛絲掛素鱗。回與洛陽親友道。邇來江漢有垂綸。</text>
<title>隨意</title>,<text>山河極目我行遲。他席他鄕白髮垂。村酒好時仍得月。桃花落後更無詩。歸雲遠峀天機在。芳草閒門世事疑。舊物蕭條梧竹冷。晩風長嘯北林鴟。</text>
<title>苦憶 蕙君一號菊圃</title>,<text>苦憶溪東種菊田。寒花歲晩爲誰姸。當時江漢題襟字。他夜池塘夢草緣。天際音容同看月。愁中鬂髮各爭年。風埃冉冉迷西北。余馬邅迴不肯前。</text>
<title>奉次舍叔韻。簡李爾極 柱大。</title>,<text>端居物色卷舒荷。稔歲生涯滅裂禾。沙鳥有歸煙水濶。野人無事晩山多。秋花老圃饒寒思。厲石東門起暮歌。隔樹遙聞碁子響。溪翁杖屐幾時過。西風淅淅撼枯荷。是月田家已納禾。秋意漸於山色薄。晩吟便爲菊花多。閒機野老能相得。靜處園禽遂不歌。長笛一聲殘睡罷。十分淸事牧兒過。</text>
<title>挽丁進士 最愼</title>,<text>十月楊州送塟時。水風山雪夜霏微。死歸玄宅方容膝。斂用靑衫劣掩肌。少婦啼痕晝燭淚。窮家物色曙星輝。菊翁死後朱弦斷。欲奏哀辭手自疑。荒雪孤村獨掩門。逢君一笑夜床溫。詩篇欝欝胸中事。世故紛紛耳外言。窮歲有兄分薄廩。前年作客爲新婚。歸期晼晩城西菊。忽見靑山塟旅魂。</text>
<title>琴操十二疊</title>,<text>琴操。悲蕙子也。宇宙寥寥。人琴俱死。萬古明月。嗚呼蕙子。鳴琴坐夜闌。前軒猶月色。此意已寂寥。此曲無人識。君嘗愛誦劉賓客月色滿前軒。琴聲宜夜蘭之句。蘭生谷中香。蘭死谷中藏。日暮我車北。我操發淸商。君塟在黔川之蘭谷。吾聞琴之用。遂與神明通。神明不在遠。只在此心中。嘗與君論歐陽子琴說。仍言琴之妙如此。冉冉玉人來。姍姍是耶非。曲終忽不見。落月窺牕扉。離鸞與別鳳。哀鳴風雨中。風雨夜未艾。秋意生梧桐。今日重七也。日月依辰。感懷彌襟。黯黯琴中事。幽憂集短檠。秋虫赴餘響。此曲是變聲。不遣餘音度變聲。君嘗贈余詩。而用樂府同聲語。曲中有詠詩。懷君明月裏。盈盈上陽花。已落猶生意。君喜王右丞落花猶有生意在之句。每月夜吟諷。薇花有零露。感君折柳詞。援琴度一曲。繞壁松風吹。余時一至洛。君爲詩以別之。歸則揭壁吟賞。學琴頗學古。新聲未堪彈。平生與君語。不作兒女歡。余好琴。近得梁譜。彈古調數引。抱琴深見月。月明河漢沒。今夜神仙會。留君漸㙜瑟。漸臺星在織女星下。藏樂器。三月建春宅。園淸花事長。爾琴不成亂。我詩不成章。甲辰春。會飮于洪建春花園。君醉中隨手鼓琴。寄書泉下人。書能達黃壤。此理或有徵。我琴君應賞。章卒用弇園事以結之。哀傷痛苦之至也。</text>
<title>秋懷八首</title>,<text>秋懷。悲秋氣也。天時搖落。人意凄黯。良朋不至。孤鴈獨來。眷言回首。沉歎交襟。浮雲起西北。陰雨東南來。前峯忽異景。皓魄遂沉埋。綿延自成聽。永夜鳴聲哀。叢篁增我念。弱枝應已摧。駭波走文鯉。下江漁梁頹。漁梁不足惜。嘉糓恐爲災。朱明日以逝。玄化日以摧。時物會飄墮。志士勤栽培。寥寥得心悟。歲晩獨徘徊。徘徊將夜闌。星斗慘不開。嫋嫋秋風白。娟娟秋葉赤。繁阿曖遠淸。曜靈凝寒矚。園華久已歇。暗懷憐篁竹。竹實何團團。良爲鳳凰食。鳳飢不下噣。蹙刺羣鷄啄。蕭蕭上番枝。凄怨自銷落。悲風日夕起。羣卉遂寂寞。寂寞終何爲。中林多枳棘。枳棘何離離。平路阻且深。徘徊宛與洛。引領懷好音。東西御溝水。鴛𪆽竟飛沉。紅塵蔽天起。雲日互陰霒。流潦忽縱橫。我馬自悲吟。睠焉肅時命。整駕將遠尋。緬懷福川人。種橘千磵潯。雙雙騎白鹿。游戱榴花陰。粲然顧我笑。泠泠動玉琴。冥機發眞詮。怳忽契幽襟。悠悠元化際。渺渺玉壺心。樵翁竟不還。千載隔雲林。雲林無結構。今古緬荒途。長嘯激淸風。永懷巢許徒。巢許豈不高。鳥獸難與居。世皆趨冥寂。堯舜且焉如。所以稷卨輩。奔走導皇輿。皇輿日遠邁。王跡久荒蕪。煕煕聖鮮日。文物入唐虞。上德撫神運。衷和協聖謨。山阿閴以閒。冠帶竟長衢。誰能挾一藝。終死讀其書。區區浪奔跡。抱拙守窮廬。窮廬多歲月。此道良悠悠。淸琴懶橫膝。哀響接素秋。一彈勞遠懷。再彈集幽憂。憂來未終曲。寂寞精神收。冥冥海色動。魂夢自浮遊。浮遊黔中路。路傍有荒丘。言是子期塚。徘徊雙涕流。流波逝不還。虛籟響四幽。斯人不可見。我琴便長休。休休更漠漠。明月照高樓。高樓望長安。迢遆指日邊。長安九門外。西門最幽姸。西門西巷北。槐柳積秋煙。入門時左顧。方宅依桑顚。靑靑澤畔蕙。歲暮顔色鮮。芳馨屢已摘。良遇恐遷延。淸晨自巡廳。日昃抱書眠。綿綿寄曠懷。悲嘯入雲天。興文且自陶。散懶不成硏。淵哲善埋照。潛光日闇然。朱紫眩時眼。誰識子玄玄。眷懷以自愛。歲久德愈宣。棲遲有一壑。吾自斲山田。悠悠世道憂。眘子久吾捐。但令一柱在。可以當百川。百川競奔豗。孤舟靡所届。中流忽轉薄。宛在洛之汭。平松影霮䨴。落星光晻曖。蘭風泛惠光。灌木變精采。萋萋灌木陰。本在一堂內。花花自同蔕。飄落亦相對。流飆更凌亂。隔水紛飛灑。覽此悲靑歲。悠然感物態。人情無遠近。所貴知音在。羅幬與莞席。婉㜻婦人愛。奈此骨肉親。未忍暫離廢。君來我心夷。君去我心痗。感君懷淸眄。賁然垂我惠。格澤爲君駕。離瑜爲君幣。請君莫遽前。容我整衣帶。衣帶暫晥潔。牀座稍簡遫。時醪泛壺觴。園果明盤槅。漁梁屢失意。無魚但鷄臛。田逕披草露。過門招近局。朝日照石扉。連連響筇屐。林居增懶性。不省出迎客。請略拜跪禮。寬坐縱談謔。然後進一盃。與我作顔色。盃行約三巡。農謳遆一曲。歡言各醉飽。寸誠愧菲薄。僕本遠方士。辭家就爾宿。亮不爲婚媾。且非爲飮啄。委懷在仁里。美風光我澤。誾誾君子惠。燕語無晨夕。今夕信可愛。此會亦不俗。</text>
<title>秋懷後八首</title>,<text>蘭飈蕭瑟桂華微。浚谷迢迢有所思。天色弄秋紛靄靄。葉心承日凈輝輝。羣禽食野林還靜。獨鴈含霜菊已知。夢裏逢君詩事得。柳塘烟雨白𩿨飛。遠岸燈熒鴻鴈騷。空江風急鯉魚豪。一年花事終黃菊。今夜詩懷遇濁醪。靜處天機心得細。病餘秋色骨爭高。憂人本自悲搖落。况復淸霜上鬂毛。庭木蕭蕭響枕邊。半牕孤火夢娟娟。河山月吊鷄鳴國。霜露秋深雀啄田。詩事偶因楓落好。病懷仍作菊花顚。歸心欲逐南江水。江水南流益渺然。紅顔春樹夢悠悠。蹋蹋高歌歲月流。落日雲歸何處峀。窮年人卧大江秋。村聲競占潛魚水。海氣多來販醢舟。一笑滄洲吾道濶。等閒身世得天遊。山頂層層荒竹垣。竹間朝夕細烟分。風來颯颯西南樹。月出寥寥上下村。槎影久迷銀漢路。秋寒恐入玉樓雲。十年人事悲歌裏。魂夢依依繞九閽。蕭騷天地一書生。流落江湖老客星。詩得瘦淸同我貌。病將寒熱作人情。丹符刻畫龍鷰字。藥褁緘封鳥獸形。側近靑山煙樹晩。幾時聞健恣閒行。紫閣前峯夢裏塵。東湖千里有鱸蓴。龍蟠雨氣深藏水。楓老秋陰欲化身。巷社盃樽他夜月。禁城花柳隔年春。蘆漪四面漁歌響。江漢風流是逸民。松桂閒園陰復晴。野夫於此二秋螢。深林月色孤峰看。永夜灘聲白𪆽聽。今日江山暎華髮。去年京洛賣玄亭。金盤橘柚重雕餙。爲是佳人好我馨。</text>
<title>寓目八詠</title>,<text>晩壑雲深隱。雲開出數松。徹皮眞性得。垂老寸心空。細火村傭作。寒樵雪路通。蕭蕭翰林宅。寂歷卧聽風。右松凄凄防露影。無復出墻枝。子在槐何死。霜嚴桂不支。一時虫篆合。連夜鳥棲移。終是龍騰氣。風雷暗護持。右竹巷社知名酒。諸君九日觴。三門盛楓葉。十里泛紅光。嶺樹寒仍碧。山桑病或黃。曾遊已寥落。旅跡益滄涼。右楓花事方春盛。孤芳獨少顔。未應羣卉妬。良爲九秋慳。我愛風霜際。人求色臭間。先天眞氣味。長共濁醪還。右菊散緩黃池水。初來不漸車。氣含羣動活。境納百川虛。神女懷間珮。靈龜背上書。天時氷雪壯。龍卧意何如。右江鷓鴣山一曲。終古有仙靈。石芋星精白。松苓藥氣靑。天晴奔急雨。春暖養羣馨。淪落非眞隱。寬閒且暫停。右山拂石垂楊暖。遊魚戱殺人。吹津欺白𪆽。映日食靑蘋。夜水能諳性。春雷或有神。空鉤坐終夕。誰識此翁眞。右魚繞梁羣𪆽下。下處雪紛飛。落落三星在。寥寥一夜饑。無心歸綠水。亂眼點苔磯。戱問垂竿客。如何不願肥。右鳥</text>
<title>屛跡 七首</title>,<text>少歲霑微祿。中年學耦耕。人猶聖世物。詩是故鄕情。借屋安身易。䂓田種菜成。生涯便自得。聊以善爲名。此道眞吾拙。於身豈自謀。爲農艱食力。作客善容愁。凡鳥曾題字。元龍自在樓。蓬萊消息斷。氷雪滿歸舟。破屐通秋雨。寒扉掩夕煙。年侵懷往日。事到問高天。暗牖披荒竹。昏樵借釣船。眞成少活計。偶得好林泉。閉門山月墮。山色有無中。遙夜淸燈事。千年汗竹風。縱非難浪跡。猶是錯料翁。寂寞江湖興。長瞻落後鴻。生理聞人說。飄零慰老身。江山通獩貊。風俗重濂閩。野屐秋相問。沙𩿨日益親。詩成却分解。鄰媼點頭頻。月落村舂急。天寒織杼悲。傳聞寬大詔。屢下聖明時。長吏猶徵稅。愚民或有辭。老人閒白晝。卧看石壕詩。沜沜桃花水。桃源有主人。爾曹還獨樂。吾老更誰親。徵士詩中畵。南陽病後春。烟波意無極。身世歎迷津。</text>
<title>挽申進士 濂○二首</title>,<text>自喜東家老。深深至死名。卑喧身始隱。澹寂道由生。野趣看時物。天遊得性情。斯翁竟巖穴。爾輩愧簪纓。虛認袁公額。誰傳太史書。彭殤俱幻化。天地一欷歔。旅泊渾無藉。聲光賴有渠。存亡何限淚。沾灑倩君裾。</text>
<title>挽成司藝 起寅○二首</title>,<text>尋常人物論。箇箇上班資。淡拙惟吾道。飛沉奈爾私。浮雲心不競。逝水跡增悲。抱去金泥帖。追勘造化兒。踏雪靑驢倦。冲烟白板斜。相看玄髮少。因勸濁醪多。簷日愁將墮。花時許更過。歸舟商洛遠。痛哭起寒波。</text>
<title>挽李侍直 浹○四首</title>,<text>濯濯靈和柳。盈盈華月中。羣芳競回首。枯木與爲容。氣色超黃霧。因依得紫峰。東南窮世界。寬濶若堂封。生於太宰宅。老於太師鄕。科名杏園首。年鬂絳人行。古峽深龍化。秋田晩菊荒。泉臺不寂寞。寢處玉蘭芳。頗怪鬚眉皓。來從太子遊。一燈華署夜。殘夢暎湖秋。晩業違孤逝。遺緣托勝流。餘生增隕涕。年義感先休。書自分司至。遺余雙玉瓻。有心持過嶺。得酒擬敲扉。踈懶身仍病。遷延計已非。片氷終不滅。流照寸誠微。</text>
<title>社中進醵。和權忠甫。</title>,<text>碁盤叩罷櫟陰晴。取次呼來滿滿觥。浮世難逢今日會。何人獨抱異鄕情。榴花一洗殘春艶。麥氣微分五月淸。深樹晩鶯啼盡未。詩愁半向此中生。</text>
<title>日昨社遊。李德卿 煕一 持過夏酒來。又以詩見惠甚盛。和韻寄謝。</title>,<text>芳醪名過夏。醽醁和燒春。此外無眞趣。時中合聖人。衰年妨肺渴。殘暑卧漳濱。痛飮酬佳惠。餘甘及比鄰。</text>
<title>和奉李爾極</title>,<text>敢倚榴花在。煩君強一歡。人從窮處得。地入醉鄕寬。郢曲知音晩。商歌盡日寒。相看便默默。此道古猶難。</text>
<title>題芭蕉扇八絶</title>,<text>鮮鮮古藤皮。宛宛新蕉葉。搖動凉風生。枯竹聲相合。金環與角臺。諒爲豪家設。我本草中人。分合持草物。夢車仍夢葢。夢亦有想因。蕉葉復蕉葉。我本無夢人。學士葫蘆兒。山人芭扇子。縱然依㨾同。惟是閒忙異。企脚北牕下。悠然天際想。淸風有時來。淅淅芭蕉響。不種芭蕉樹。常嫌風雨鳴。自得芭蕉扇。難除風雨聲。不自有弛張。矧肯趨炎熱。只可懷好風。切莫遮西日。淸夏屬無事。鷰老鸎不歸。痛飮蕉觴酒。閒題蕉扇詩。</text>
<title>雨後觀漲。次李爾久韻。俳體也。</title>,<text>龍闘石淫口欲緘。偶然長嘯倚風杉。狂潮靈胥千年化。宿麥阿香一夜芟。𩿨沒浪翻前浦樹。樵歸路割半山巖。危途咫尺看平地。無恙中洲有布帆。天漏難將化綿緘。翻來板瓦吼枯杉。定知水國徵餘畒。那得詩人賦載芟。危岸纔分高處柳。遠山微露一層巖。篙師重利輕趨險。要趁船錢急掛帆。秩秩書箱懶發緘。偶尋幽徑出前杉。孤峰帶濕雷猶響。老樹衝波葉盡芟。魚樂不爭新占穴。𪆽飛先據最高巖。一聲奧靄江村暮。前港舟船競落帆。龍伯宮壺誤失緘。大聲吹地動高杉。天機自在魚生活。衆妙惟看草薙芟。蘋末出頭此溪樹。波間露背何山巖。東南世界眞寬濶。吾道滄洲付一帆。竿尺不煩珍重緘。詩牌圓活粉枯杉。寄來細報江流漲。看去先敎徑草芟。坐處無方憐白水。歸時留跡記蒼巖。眼前商舶催官漕。如許風波卽進帆。通夜憂懷耿耿緘。雨餘江畔但空杉。金人終古疲津筏。水伯如今掌刈芟。宿𪆽依林纔覔地。怒蛟衝岸欲呑巖。滄波極目雲開處。一點歸烏是遠帆。護堤芳草翠雲緘。捍水千春蔭古杉。霜齒呀呀爭反噬。風刀霍霍又來芟。連天自作無邊海。特地猶存不伏巖。一雨先時愁甲子。市門今日列檣帆。噌吰石罅坼封緘。巢鶴驚飛過別杉。誓水碑殘靈獸沒。耕烟草長老龍芟。層陰晝結樓臺嶼。暝色天低象馬巖。楚柁吳檣消息斷。波心往往出鱟帆。</text>
<title>又次忠甫韻。亦俳體。</title>,<text>嚼得靑黃度一春。眼前䅘麥慰餘民。桑溟化處空中碧。河漢傾來天上銀。盡把浸田歸水府。仍從涸轍起波臣。蒼梧北海知何在。汗漫仙遊逐洞賓。羣物方躋壽域春。伊誰一雨害於民。空王大界山如雪。水帝高居屋是銀。滄海無田皆斥鹵。廟堂言利卽材臣。中朝眷眷蒼生意。紅帕前頭對九賓。</text>
<title>丁注書士瞿 喜愼 匹馬踰嶺而至。爲有鍾離之思也。相對喜甚。賦之。</title>,<text>嶺路穿楓遠。寥天行李貧。悲歌看弟妹。一笑對親姻。流浪乾坤大。逢迎鬢髮新。黃花酒未熟。詩以洗車塵。</text>
<title>文木硯匣歌</title>,<text>龍門老槐老而窮。千年枯死嵁巖中。虎倒龍顚氣慘憺。殘膚爛甲緣蟻虫。山下斧斤日相尋。禪竈夜夜薪火烘。坡平少年夜讀書。往往撲鼻聞香風。明發尋香下樓去。矮槎卧壑如斷虹。少年見之驚且喜。徘徊歎息尤天公。我初聞香識寃氣。夜來光怪干蒼穹。不幸遇困幸遇我。寶物也有時窮通。陵陽刖足抱荊璞。伯喈知音收爨桐。爲語山靈作布施。取之不煩靑蚨銅。識者惟吾用者誰。近來好事慕軒翁。一板珍重遠相贈。憑軒解包心神融。座中爭覩雜賓從。堂前嘖異喧兒童。淸臺匠師手法高。謹齋先生指畫工。軟斧斲斲細鉅分。麤沙密石相磨礱。蓬姿雪嶺忽飛來。縠紋花葉紛葱瓏。軒翁拍手稱瑰奇。忽復料量心西東。用之爲瓢終見棄。用之爲樽亦屢空。吾友虛中甚貧薄。白板蕭條不庇躬。無寧舍此讓君居。大庀四子俱歡衷。謹齋嗟歎匠師賀。且爲石君營新宮。新宮制度平若案。四壁文繡光玲瓏。玄龜曬腹龍縮腰。狀如折墌殊穹窿。草舍繩樞何足筭。勢與五鳳相爭䧺。橫雲却月當中出。玄潭水氣增空濛。曲曲闌干靑豹尾。牙管拈出珊瑚筒。釰脊雙龍金燦爛。螺背刻畫塡靑紅。復有紅蠻小閤子。露桃霜菊紛叢叢。虛中爾本山澤蹤。爾屋無乃太侈豊。古時居處文梓室。金谷繁華有石崇。爾豈苗裔實似之。風流得與前人同。爾居直北是慕軒。軒翁與爾同始終。翁年六十頭皓白。眼暗幾時耳又聾。老去文章同刻楮。邇來身世隨轉蓬。破屋三間聊自娛。土壚竹檠頗有功。庭樹風暄禽鳥樂。半牕紅日明房櫳。對此興發搜枯膓。忽覺烟霧生喉嚨。眼前物色復何有。硯涸筆腐紙蒙戎。有時作意題數字。翳花撩亂奔玄熊。掇筆長吁心惘然。故人嘉惠徒虛蒙。嗚呼故人嘉惠徒虛蒙。何以報之雙碧筩。</text>
<title>挽李友 善恒</title>,<text>春樹紅顔意杳然。憶曾相對古松前。石泉淸洌浮瓜水。盞酒商量賣楮錢。妄倚天人三策大。纔能旬月一篇圓。如今點檢題名處。最少惟吾已暮年。雲月凄微繐帳昏。茶爐香歇藥鐺翻。箱籤寂歷蓮峰集。花竹蕭踈樹谷園。泉下鬼能通五經。人間吾自哭孤墳。阿郞血字煩徵輓。題處行行老淚痕。</text>
<title>山陽道中。至日甚暖。流潦浩蕩。辛苦跋履。感而有作。</title>,<text>盡日滙行徒御悲。扶鞍頓策去遲遲。堪嗤險路吾驢倦。未信明廷宰相癡。賓鴈欲歸愁半道。寒魚初上負流澌。山河寂寞龍蛇蟄。今夜陽生定爲誰。</text>
<title>次韻寄洪啓暉 曙 二首</title>,<text>作惡中年事。矧今臨老頭。秋風渡漢水。夜月見吳州。爲客無時了。非君不我留。殷殷歲暮意。詩札慰窮愁。山路徑行遠。霜楓落馬頭。愁時看渭水。在處卽幷州。市道黃金盡。心機白鳥留。一行千里面。不省有離愁。</text>
<title>無題</title>,<text>夕燈初上報炊忙。一飽頹然睡味長。覺後西牕殘月白。一庭松竹影蒼涼。</text>
<title>題而直 杭 族叔屛風八絶 此下寓商山後作</title>,<text>伊水淸如練。上有熊耳山。朝朝望雲氣。蓍草生其間。山水養靈異。不獨鍾於物。溫溫素履翁。有孫肖彷彿。少日登桂籍。明時典槐史。升爲度支郞。出佐管餉使。花棧天酒綠。德浦新梅好。銀盤出水中。向坐素亭。玩水月故云。 盛之壽兩老。中堂添績火。餘光僅一線。斟量寘繅車。三兒妨展卷。洛江氣蕭索。喬木多悲風。盈盈弄淸水。欝欝舍人松。張公九世居。百忍還多事。不如我家風。終始一誠字。我居本江表。我來非遠人。娟娟伊上月。相對無主賓。</text>
<title>族祖松隱翁 碩弼 以松窩錄勝示余覔詩。遂此賦呈。</title>,<text>魚戱水檻西。魚戱水檻東。上有一老翁。垂影滄波中。俯觀魚隊戱。悠然下釣筒。魚子遂不戱。散入蘆葦叢。老翁罵魚子。魚子殊儱侗。不省我釣直。安知我心空。我心本不機。魚樂自無窮。江湖有魴鯉。相忘信不通。悁悁我心憂。四山多悲風。右垂釣檻菡萏花正開。我軒不凄凉。中夜微風發。芳澤聞我床。溫溫君子德。黯黯君子香。眷焉垂我惠。得薦君子堂。謂我好奇服。贈我芙蓉裳。蓮舫藉絲䋏。泛泛秋水光。信手摘蓮花。蓮花如我長。蓮花尙堪摘。蓮葉愼無傷。上有千歲龜。下有雙䲶鴦。右賞蓮軒小松依老屋。憑軒俯鳥棲。上條承簷短。下條拂檻低。翩翩雙白鶴。其高與之齊。主翁白而長。峙立纔過臍。盤桓小垂手。撫弄東復西。他皆傍雲天。爾獨近塗泥。猶然有本性。霜霰色不悽。靑靑高枝柳。欝欝蔭河堤。秋天搖落後。此道方不迷。右撫松簷示來題目。許多景物。如在眼前。甚盛甚盛。然於琴之事。不少槩見何哉。有名窩有名琴。又有名彈者在左右。何等奇事哉。山水卉木。非不佳也。在窩特外物耳。孰若琴之周旋几案之內。出入心手之間者乎。其妙處勿論。其切近者如此。余故曰窩之事。琴爲貴。山水次之。卉木又次之。故於卒也。特拈一目。作樂府詩一疊三解以叙琴。貴之也。又係以琴客兩人之事。而尤眷眷於主人翁者。有所感也。君侯閤中琴。本靖陵駙馬某家物。 練膓氷玉寒。曾經鳳樓月。簫郞芳澤殘。淸音隨風發。玄鶴來盤桓。何以賁琴餙。七寶眞珠玕。何以粧琴閤。四角沉水檀。將來膝上置。將去閤中安。宿昔思一聽。齋心沐芳蘭。幽颸響深竹。軫沼生微瀾。大絃吟老龍。小絃啼孤鸞。誰能爲此曲。金李兩人彈。一解 金彈頗高古。李彈自團圝。音調各別趣。妙處亦殊般。南花間北柳。華月上闌干。醉客靑玻瓈。佳人白牧丹。此時情婉㜻。可與李君歡。孤樽命歡友。靑眼鐙前看。簷松作夜籟。山溜鳴風湍。此時心靜寂。捨得金君難。世故日侵尋。此道亦闌珊。二解 闌珊遂至今。歲月旣屢單。深深掩琴閤。主人坐長歎。主人愛古調。風雅殊可觀。藹然琴之理。具在方寸寬。牛鐸來村徑。雉媒翳林巒。何必宮與商。勤心覔指端。重華世已遠。天地夜漫漫。癡人喜吹筒。瞽人悲扣盤。所貴三尺桐。瘖啞壁中乾。三解○右藏琴閣</text>
<title>松窩十詠</title>,<text>下臺頗欝欝。上臺風以臨。月明松子落。孤鶴爲一吟。右松臺隱老有琴癖。庭桐議伐琴。憑軒成一笑。葉葉聽希音。右梧壇等閒看月色。帶來梅塢中。却傍梅花看。淸絶自不同。右梅塢滿酌黃花酒。起爲主人祝。盈盈新井華。泛泛仙潭菊。右菊砌藕花何的的。藕絲自綿綿。綿綿因百結。乞與同心人。右蓮塘蕭蕭不作林。短短纔成列。從今六十年。鳳凰來食實。右竹圃夜坐聞淅瀝。非風亦非雨。開門星月孤。聲在東巖口。右巖瀑岸沙明春雪。回潭漾澄瑩。𩿨行人不知。近水方見影。右沙潭嚲水色疑染。隨風勢欲流。長枝折在手。坐待叉魚舟。右楊柳堤燦燦茱萸實。歷年冀見服。小草一味多。無人垂采摘。右茱萸岸</text>
<title>次韻題素履亭</title>,<text>勝日憑高發興新。江山無主屬閒人。梅翁舊業留仙墅。桐瀨淸風寄釣綸。洛水園亭觀世道。康衢耕答天仁。烟雲別作傳家物。可是和花付貳身。</text>
<title>素履亭。奉次蒼石韻。</title>,<text>滿壁丹靑色。地誌云熊耳山。産丹靑樹。 玲瓏山木陰。愚蒼留勝跡。天地見題襟。湖海高風遠。烟霞痼疾深。登臨何限意。萬事已投簪。</text>
<title>素履亭八詠</title>,<text>雨後千峰頭玉嶢。晩來霞翠揷靑霄。山中蓍草看看長。知有靈龜錦作標。右熊山晩霞溪月娟娟漾碧灣。夜深人影在層欄。虛琴自發泠泠響。無限松風石溜寒。右伊水夜瀨屯雲疊疊護危壇。永日無風韻自寒。客到有時低掃跡。主人其下隱身看。右暎軒長松垂柳陰濃罨岸沙。東風擡擧好棲鴉。臨流不放顚狂絮。恐學仙源狡獪花。右挾岸古柳縠紋含影兩三枝。花發枝枝向水垂。姹女宿粧紅欲褪。洗多紅色半盈池。右倒池躑躅栽得紅蓮間白蓮。並祛雕餙自天然。花作衣裳葉爲葢。野人初服便光鮮。右出水芙蓉長郊秧馬簇如雲。素帕靑簑什百羣。最是扶蘓謠俗在。山花舊曲詎堪聞。右平郊農唱歸烏落日柳邊忙。挑擔高歌何處商。南人家近歌自樂。北人行遠悲故鄕。右前路商歌</text>
<title>松窩夜吟</title>,<text>把酒寒梅下。梅花開未開。素琴彈寂寞。明月爲徘徊。</text>
<title>素履亭。贈白華齋黃再叟。翼再</title>,<text>零落殘樽慰所思。燈花如喜又如悲。孤峰霧罷靑相向。老竹風多玉自持。天地無心玄髮改。江湖有約白𩿨知。今來不負溪亭月。三夜留君得一詩。</text>
<title>悼金童子重鎭 幷序</title>,<text>金童子閭巷人。生十二喪其母。築室於場。爲孺子泣。明年童子死。嗟呼。童子徒知死之爲孝。而不知死之爲非孝。其亦年之未至。而又局於所生。不及聞先王之制禮歟。童子資識明達。神志以靈。當其毁也。人有告之以先王制禮者。其必惕然而悟。怵然而感。如孟陋之爲。而惜乎童子處於闤闠。其所與遊者。僻無以是告之也。雖然童子之志。惟曰喪致乎哀而已。其不幸而死。非童子之罪也。童子於是乎孝矣。童子彈碁善飮酒。又善爲詩。甞登弼雲峰作弼雲峯詩。詩語奇逸。往往有傳誦者。余旣異童子之生。又哀童子之死。作哀詩四章。俾歌而虞之。萋萋原上栢。柯葉日枯萎。樹枯土不乾。孝子淚如水。二歲離母懷。五歲誦戴記。十二縈憂苦。十三毁而死。斂時脫遺縗。縗衣長尺咫。未忍持塡棺。爲拭慈父淚。檜風何靡靡。素冠競貽刺。嘅彼稻錦夫。得不愧童子。</text>
<title>疊贈嶺南亞使權士恢十二首</title>,<text>霏霏洛江雨。重逢十年人。水部梅花老。溪堂物態新。一官身是客。千里我爲鄰。萍梗隨流去。東西豈有因。朱門夜如市。白簡曉登臺。驚動天官長。光推幕府材。人間有三惡。名下不重來。去矣多殊觀。伽倻雪壯哉。聞道伽倻雪。齊於疊石㙜。麥人垂素領。秧馬蹴銀盃。聖主憂民困。朝廷擇吏才。送君還一笑。何術答天災。樹老忠臣廟。城荒處士廬。衣冠尊退學。童稚讀朱書。物産通倭國。江山自赫居。故人官就此。胷抱定何如。睡起砧山月。琴樓紫竹陰。靜聽絃上語。知有醉中吟。燕玉兼寒暖。蠻盃任淺深。却憐書記老。回首百年心。天地東江濶。風塵西井幽。來沾石榴雨。歸及稻花秋。送別仍他席。吟成寄遠郵。憑將萬金字。珍重戒沉浮。無心成遠望。愁外故山靑。破屋天星動。荒畦野水平。京鄕俱旅跡。江漢一浮萍。欲寄家書去。關過達井營。家遠無來使。音容靜一秋。風塵雙鬂鶴。天地一沙𩿨。關格衰年病。盤飧客日憂。殷勤萬重意。暫屈致書郵。憶昔村南社。菲才幸忝叨。詞章蕙子老。材力竹君豪。紙價靑錢重。樓名白雪高。歸來但華表。獨鶴向人號。驥老材無用。松荒氣不膠。文章悲去日。羇旅負淸朝。長夏思偏冷。衰年病又痟。遙憐琴鶴夜。滿眼薦氷醪。窈窕淸泉宅。寒松獨掩關。詩成功拙際。道在是非間。𩿨去機何有。雲歸意自閒。今宵見佳月。誰昔夢離顔。寂寂江南弄。懷君屬早凉。暮雲增逝鳥。暗露動寒螿。作客非今日。思歸是異鄕。漸看巢鷰老。賓鴈欲南翔。</text>
<title>和奉靑霞子</title>,<text>山南消息近如何。竹瘦松寒自一家。中谷晩烟齋磬歇。前江明月釣船多。荒田老木春生色。小閣殘梅雪送花。爲報靑霞道人說。洞雲深處數相過。</text>
<title>挽李君聖寬十二絶</title>,<text>健釰深深不見鋒。有時磨礪氣沉䧺。未逢盤錯終何用。用在尋常履屐中。嶺氣沉凝嶺態眞。不曾修餙衒於人。休向霧中論月色。霧開方看月精神。牕日輝輝筆吐花。金山故事入編摩。翰林四葉遺風在。在野堪爲野史家。釋義人稱李五經。晩來詞賦亦崢嶸。山南科第紛無數。名論終歸老學生。一笑悠然淸灞津。道峰蒼翠遠留人。應知馬首槐黃色。不及桃花洞裏春。老我曾爲湯餠客。抱來英物試敎啼。今晨祖道靈車發。槥櫝前行不待携。黃壚山下逢迎地。大阮悲啼小阮欷。別後光陰非屢改。怪君顔色看依俙。故宅風烟滿眼來。魂歸上下獨徘徊。四壁圖書皆我有。一庭花竹又誰栽。蓮柄層層蓮葉大。小塘春事報花來。花開可耐無人見。故掣花房不遣開。紅桃花發我吟詩。花氣薰人酒一巵。今日我來春寂寂。紅桃花落淚垂垂。黃魚時節倍悽然。憶上春江載酒船。山丹石竹無情思。依舊花開糓雨天。鳧舃翻飛過海門。海門孤月照殘樽。殷勤寄灑浮雲去。遙喚陶唐洞裏魂。</text>
<title>落花巖感古。次臯蘭寺板上韻。</title>,<text>臯蘭寺下怒潮生。龍去臺空氣不平。巖畔落花春寂寂。夕陽無限怪禽鳴。綠玉碑沉生白波。扶蘓城闕噪暮鴉。半巖花落千年事。村女猶歌山有花。山花零落野花荒。黃蝶來時寂寞香。欲向自溫臺上去。舟人猶說義慈王。</text>
<title>到曾若村。問知華齋塟在琵琶洞。距此爲十里。感吟一絶。</title>,<text>琵琶洞口夕陽沉。千載琵琶哀怨深。車前遠近喬君塚。多愧阿瞞不負心。</text>
<title>己巳夏。有晉陽之命。進京拜恩。路中苦熱。捨馬登舟。</title>,<text>蔓草荒烟古壘空。夕陽惟見一漁翁。僮收困騎歸深樹。帆帶輕𩿨落晩洪。水國有天無畏日。舵樓遲月得涼風。依依趨挹浮嵐色。纔見西流忽在東。舟險則取陸故云數聲長笛切雲淸。漁浦漁郞送我情。明月滿江孤棹去。曉風吹雨細花生。一凉到骨恩深淺。三伏流金勢重輕。神勒東㙜烟水濶。牧翁詩與馬巖爭。長年一笑舵樓開。樓下淸江泛綠苔。林靄滿天飛細雨。水風吹浪轉輕雷。雲晴遠樹龍門出。日暮孤舟牛渚來。今夜月明溪上宅。一樽應待遠人回。相風竿影弄新晴。竿上時時怪鳥鳴。山日漸升江色動。水霞初散柳陰淸。雜花多在無名草。深樹猶聞落後鸎。料得石樓歌酒夜。寂寥還憶釣灘聲。殘角吹風向曉天。水螢明滅照愁眠。炊烟未覺楊根遠。日色纔分纛島圓。宿處難忘沽酒舍。歸時更約販樵船。從今便入紅塵去。流水靑山意渺然。</text>
<title>發晉陽舘。道中書事。</title>,<text>南江返照石樓翻。北坨層陰嶺氣昏。田女搬禾多在首。野人栽竹半遮門。蕎花淺白霜前色。樛木深黔火後痕。行役有時奇事在。白𩿨飛急水周村。</text>
<title>同犴諸君。有題名記跡之作。要余和韻。口占錄示。時庚午重三。書于金吾之下長房。</title>,<text>鷰子不來三月初。金鷄消息又全踈。愁時強飮諸公酒。樂處深看五子書。小睡微醒罷漏初。半牕孤火影蕭踈。起來先與諸君說。今夜囚床夢赦書。皓魄生明又一初。禁堂顔色日淸踈。商略古人憂患際。蘓詩不及夏侯書。交欲有終宜有初。追遊不必較親踈。他時雲樹無窮意。今夜詩成取次書。</text>
<title>次鄭湖陰十玩亭題詠韻 亭舊在宜春縣江上。</title>,<text>古蹟湖翁遠。遺墟野老傳。文章雨後屐。家計雪中田。隴麥牛羊地。槮魚鴈天。江山宜一玩。名行貴雙全。</text>
<title>至日感懷</title>,<text>雲物凄寒拂曙凝。破窓飛雪但深憑。佳人不寐針絲短。遊子忘歸粥數仍。待臘柳應心力壯。爭春梅以色香勝。金囊玉筴無消息。憶昨龍顔夢裏承。</text>
<title>遣憫</title>,<text>孤村日落白烟斜。是處蕭條起暮歌。歸翼避風深繞樹。斷雲將雪細成花。盆梅半吐寒無艶。甁釀輕搖凍不波。一線陽生冬至後。行看臘破好年華。</text>
<title>上元感舊。示晉兒。</title>,<text>埤烏啼散我猶眠。晩灶香濃藥飯姸。玄籥氣平三始合。素輪光動一初圓。當時有酒酬佳節。是夜無詩記某年。的的紅欄人去後。初鐘還下禁城烟。</text>
<title>石田李君爾極赴庭試失意。歸路歷訪。臨別覔贈言。余病未能也。旣別又悵然。強起錄奉。</title>,<text>跨檻眉稜曖遠望。夕陽君馬繫枯桑。來時滿袖桃花雨。到處留人菊餠香。看屋有妻梅老瘦。入門携友竹蒼凉。流光荏苒瓊華歇。蹋蹋歌成別意長。逢君一笑大江橫。宇宙高吟白髮生。夜氣一塲鄕士重。時名半國嶺人輕。蜂房刮蜜綿烟細。漁浦收筒葦火明。遊戱風塵聊偶爾。等閒榮落不須驚。霜露凄凄松桂林。一村烟火老人深。少時狷潔仍成性。千歲思量不滿心。病鶴秋懷凝遠想。寒鴉暮色起孤吟。扁舟十里蘆花月。江漢風流自古今。寥寥硯北坐如癡。忽復沉吟有所思。何處春歸連理樹。早時霜掩寄生枝。窮愁或謂端明死。晩興人傳渤海詩。事去憂來無限恨。百年猶速一宵遲。移家曾入小桃源。與子招搖洛上村。五夜松明通破屐。一春花事對深樽。虛舟逐水臨危岸。老木依人守故園。欲寄郵筒更怊悵。滿庭黃葉掩重門。</text>
<title>病中謝伊上老人貽書問訊</title>,<text>藥氣薰人醉。秋吟繞壁哀。伊翁憐我病。昨日有書來。歎息三年別。傷心八月回。丘琴時一響。孤夢爲徘徊。</text>
<title>春雪</title>,<text>山木沉沉落照荒。東風吹雪夜蒼涼。月中見有歸人跡。花裏聞無戱蝶香。留與重三作顔色。任敎滕六狎年光。平蕪寂寞茸茸翠。獨也蒼松意氣長。</text>
<title>病中倚菊遣懷。得近體二十首。奉簡松隱翁。幷序</title>,<text>庭際小池邊。種菊數百本。霜後盛開。有時神息稍平。倚牕看玩。不覺懷發爲詩。病人譫迷之語。胡亂無意思。嗟夫。癲何與盛德事乎。詩本爲菊花作也。篇篇用黃菊菊花黃花等字爲令。亦唐人鳳池之意也。未知尙古者。以爲如何已。環池四面皆黃菊。面面花開花色鮮。花性比人眞烈士。乾剛禀氣自先天。數枝倒水垂鸎羽。萬點翻風散蛺錢。更待明年春雨足。乞來蒼澗舊栽蓮。少歲歌吟託聖朝。中年漂泊寄漁樵。殘詩夜共寒螿語。危鬂秋先落木凋。今雨定知山色瘦。早霜無奈菊花驕。朝華厭厭年光薄。人事天時兩寂寥。郊扉寥落掩蒼苔。遠峀流雲去不回。筇屐乘秋楓葉下。壺觴泛月菊花來。孤城暮角天鵝動。永夜寒砧塞鴈催。三歲未傳懷袖字。相思獨上望鄕臺。危時滄海看風波。平世文章玩物華。甲嶂前迎來雨客。子山東過隔雲家。天邊夢斷白枌樹。秋後詩多黃菊花。留與碧翁爭一席。小塘深處護圓沙。見䯻新收林表峰。一庭蒼翠鎖重重。炎天五月移慈竹。朔雪三冬架怪松。山徑添籬黃菊在。水田看穫白𩿨從。閒中經濟無多事。劣得池園澹澹容。五合盛來合自然。有時乘興泛觥船。前宵喜得呑江夢。南浦增修種秫田。秋事半空霜掩後。舊醅傾盡月圓前。愁中寂歷佳辰至。撩眼黃花政可憐。林木瘦寒鳥擇餘。靑臺物色亦蕭踈。專船未足容家累。因樹那能作屋居。樂土有田閒者主。化翁多意屬之余。菊花潭上誅茅處。白水蒼山畵不如。夜深篝火影相親。間壁蟲聲故近人。葉盡山容眞氣色。秋高月脇頓精神。閒來一壑堪容膝。老去長壺可隱身。復恐衰懷易搖落。急翻黃菊壓蕭晨。天星寂寂帶藜床。曉露涓涓滴菜筐。雲海月沉珠蚌老。斗墟氛掩釰龍藏。已知白髮生寒事。且折黃花嗅暗香。時復振纓歌一曲。景濂池水卽滄浪。閉門涔寂菊花枝。此意寥寥我獨知。巢鷰頻來猶嫌閙。野僧多事或求詩。去年華綬看鴻印。歸日玄都感兎葵。目極雲山紛北向。漢陽城闕在天涯。黃菊開時承夜露。晴窓盥手檢雲編。先民樂處尋玄晤。太極微言遂細箋。生理似秋增澹泊。道心將月共淸圓。雨花風葉同歸盡。寂寞繁華一任天。扶頭一盞漱餘醺。起看爐香換夕曛。紅葉不言秋脉脉。夜天無事月紛紛。黃花亦愛眞元亮。玄草那知後子雲。卧聽兒童相戱語。彼翁今日讀何文。新醅黃菊發春姸。痛飮狂歌黃菊天。物役暫寬花鳥後。閒愁忽到草虫邊。謝公傑句靑山宅。胥老名園白日仙。更與東江漁父約。錦鱗多處泛漁船。亂揷黃花鬂髮明。登高一笑更含情。山名或意生三秀。泉脉多應産百莖。沙伐城荒樵徑合。弘治樓古市塵平。依依白𪆽中分處。二水西南大野橫。老栢霜風入鬂寒。聖人前席愍衰顔。漢文寬賦追三代。賈誼憂時進六歎。昨日罷官歸故里。暮年成癖愛秋山。愁來却共黃花笑。明主恩深便訣難。養正屛成墨本餘。秪今巾篋淚痕枯。足容誰進名齋義。心畫空留揭壁書。御鶴笙高春死閉。降龍衣卷晝筵虛。依稀一夢承華直。黃菊花盆下玉除。戊申秋。余以宮官入直。承上命蒐輯歷代帝王爲太子時懿行凡八事條陳之。上命工圖畵。作爲屛障。名之曰養正。未幾鶴馭賓天。○時侍講世子於九容齋。一日講小學徐行章。因文義釋齋名。偶擧足容重一句。反復納誨。世子改容稱善。退聞賓客之言。葢以前數日。世子與小䆠戱。疾趨顚躓故也。齋壁書天下大平四方無事八字。卽世子手筆也。○重陽日。賜入直上下番黃菊各一盆。檀帝不歸檀木下。我尋檀木目瞢騰。初行樹杪纔聞鳥。漸入山門始見僧。題處拂雲劖怪石。困來披棘揀枯藤。秋花自發仙菴菊。夜夢頻驚佛殿燈。余嘗入妙香山上仙菴。僧言菊花盛開則道塲光明。余聞而樂之。約以重來賞菊者。卒不得遂。故追言之。隱翁家計坐商量。何限哦詩秋葉黃。松影滿門容客過。藕華垂水得魚香。琴中寂歷溪山事。頭上昭森日月光。書寄漳濱休召我。薪憂近作菊花狂。溪柳巖楓落滿庭。虛琴不動響泠泠。崆峒舊屬眞仙地。風月今歸素履亭。木客秋吟蒼雪句。山童夜護白雲扃。黃花古砌重雕餙。歲暮孤芳獨也馨。遷翁華叟會松窩。留我盈盈金叵羅。嶽色秋雲高處得。泉聲夜籟靜時多。南音欲奏渾如夢。北客雖來莫問何。無那霜飆吹露葉。黃花白雪便虞歌。</text>
<title>哭羅友士明 燦</title>,<text>他食哀吾道。游蘭托暮年。祝融非爾相。名祖有孫賢。旅魄棲無地。孤兒哭向天。山河阻咫尺。溪月夢中圓。</text>
<title>甑潭小集後。奉簡雙白主人。</title>,<text>樽醪烘日爛生光。溪籟吟風送晩凉。社樹中間宜此老。甘陵南北本同鄕。放生何處魚游樂。却暑良方肉味香。興罷歸時留後約。景濂池畔醉流觴。</text>
<title>續和雙白主人見寄之韻</title>,<text>羲皇以上有遺民。菊露松風結凈因。一笑浮雲山外事。百年今日座中人。盃行到手猶堪醉。海內同胞自可親。獨立乾坤歌浩浩。滿懷都是太和春。</text>
<title>次韻寄題丹丘使君李季瞻。重修小草亭。</title>,<text>亭在府庭內小池中。卽古曺雪汀所創也。亭新仍得月。照見雪翁心。撫跡方花老。過頭亂茆侵。浮來畵舫小。坐處縠紋深。今古還相接。風流一代臨。</text>
<title>挽羅士明</title>,<text>霜露滿天黃葉飛。空山秋掩薜蘿衣。蘭芳抵死留香焰。鶴骨凝淸耐苦饑。親友自傷無馬賣。窮泉始得有家歸。羅幬莞席今如許。欲奏同聲和者稀。喬木荒墟歲月新。殘花悵望又蕭晨。梁鴻未解因人熱。秦贅非緣爲婦貧。看得癯容終絶俗。畵來孤石卽傳神。遺芬黯黯松翁座。老淚行行點席塵。余馬獨來還獨去。普賢山色動秋瀧。窮交自信淸如水。旅跡同看晩過江。凉月照顔留夕檻。曙霞流影入寒牕。光輝冉冉嵁巖老。誰復因依記石幢。六月林亭柿子靑。夜牕談笑小燈聽。連鄰妄擬千金直。半華平分一壑淸。野日寒凝凄露葉。隴雲愁壓曖晨星。長溪舊友如相問。爲說風霜耐飽更。物色山家十賚榮。感君佳惠許雙成。華陽舊制黃金縷。波若靈根綠玉莖。萬事自從空外滅。片心猶向夢中明。殘詩強替纏綿誄。多愧阿郞泣托情。</text>
<title>一鑑老人宅。賦石假山。</title>,<text>一簣功成積翠間。等閒平地聳雲鬟。平生意在全金華。此日身棲小玉山。只道須彌容芥子。誰知圓嶠落人寰。箇中何限淸虛界。復有澄潭與作顔。</text>
<title>又拈七古</title>,<text>鑑齋老人眞愛山。老去不得窮躋攀。前庭半割餘地少。順勢寬迮鋤草菅。蒼頭日日擔肩赬。背上歷落苔痕斑。近溪遠峒無完膚。山精水怪皆破慳。叢叢騈羅層層積。鳥含蟻述功庸艱。夜來舟移何處壑。眼前突兀靑螺鬟。方壺仙子失所依。六鰲垂頭淚潸潸。老人得之成卧遊。芒鞋竹杖相與閒。朝霞如帶獺尾長。露珠絡續垂珮環。天壇簪笏儼相向。坐狎仙官玉笋班。最是東風三月半。山靑澗碧花復殷。揷花臨水玉女笑。朝雉驚飛繞林間。老人覽此長歎息。援琴一曲悽孤矜。往往枕上山花落。怪鳥含飛去不還。起來屣履步中庭。山光月色同淸嫺。下有淸池相暎發。源頭活水來潺湲。天船泛泛大陵浮。玉井秋氣橫銀灣。門前䢔遝車馬塵。塵外誰知有人寰。</text>
<title>晩歸堂雜詠</title>,<text>蒼官本孤直。拳曲非天眞。雖作萬乘器。終是屈於人。我松如我詩。老去頗成怪。以怪或見賞。所賞形骸外。右怪松庭際黃楊樹。種來歲月多。不乏昂霄志。其於閏月何。可是黃楊樹。五歲再見厄。吾形獨何事。歲歲逢閏朔。右黃楊仲秋十五夜。桂苑風露多。落來月中實。散作人間花。春桂復秋桂。榮耀各一時。風流月桂樹。無月不花之。右月桂朝槿夕已瘁。秋菊時尙早。樊圃短短枝。照眼榴花好。見花言好花。食實言佳實。不言葉吐時。嫰紅亦可悅。右石榴羣芳漸銷歇。吾宇氣色凉。誅茅剪荊棘。裂土封花王。坐閱園中事。牧丹開未開。山家今夜雨。博得富貴來。右牧丹猩猩且問汝。汝血存幾許。一一吐出來。惠此桃花處。雨裛花如醉。日暖花如燒。無端一片飛。含情罵春鳥。右紅桃徐娘破瓜時。顔色嫌脂粉。天生白玉質。到此猶風韻。英英碧桃花。春雪吹不止。下有一老翁。髭鬂花相似。右碧桃西園舊竹短。新笋筆管微。猶存玉版味。不脫錦斕衣。尖尖立如指。密密織如簀。只可遮西日。未堪餉北客。右竹笋葳蕤七絶林。粲粲垂華實。長丫挾火毬。熱喉薦絳雪。和露摘珠實。盛之靑玉凾。殷勤寄遠人。知子好我甘。右柿林靑囊蝟皮。中有赤虬卵。霜重自落來。囊封十字綻。山禽棲不定。中林風雨積。朝來看賦芋。火齊堆盤槅。右栗園</text>
<title>春感</title>,<text>水調歌殘歲月流。老臣三載隔宸旒。東風是日猶料峭。或恐餘寒上玉樓。</text>
<title>挽戚兄鄭僉知 震瑞○二首</title>,<text>賣屋蒼厓瘦。求田洛水肥。夜隨連鴈宿。朝哺伴烏飛。上舍科名小。頭啣老職微。泉門三子候。含笑與同歸。春水相思綠。春花開爲誰。漬綿無薄酒。相紼有哀辭。釰在心相許。車過腹已知。平生善裴令。損益得其宜。</text>
<title>戱題紙障</title>,<text>小障當頭壓夢煩。夢中風伯闘雲孫。朝來呵手芒芒捲。走向前簷急負暄。西樓箏急破牕鳴。遮斷飛廉屬楮生。帷波不動爐烟細。卧聽中林折竹聲。密密防壁隙。勿令風透過。壁風猶可說。心魔奈若何。</text>
<title>題族弟汝容 必默 小寢屛八絶</title>,<text>山中叢桂老。山下荒途橫。寥寥今古意。歲暮丘琴鳴。西日照高堂。姣服斑斕光。半鷄猶庋否。去采南陔香。苦菜啗諸子。長枕樂諸弟。方春諸弟飢。糶歸分朽米。愛君眉間氣。知君好襟懷。問君何所樂。以樂名其齋。撲滿腹便便。其中最難測。氷壺古先生。朝夕與爲樂。風雨琴書亂。閉門山色深。依俙前夜夢。衛王與論襟。顚風吹花樹。花飛墜溷中。莫問花失墜。且去罵顚風。阿容念我獨。携我上前峰。蒼蒼里中樹。不見舍人松。虎頭畵巖石。人在巖石間。我有風霜字。寫君風霜顔。</text>
<title>夜懷汝容。詰朝簡寄。</title>,<text>盈盈菊花露。澹澹菊花盃。東嶺有佳月。美人來不來。</text>
<title>春感吟</title>,<text>憶昨峩冠侍玉除。十行溫綍聖心虛。歸日江湖餘恨在。囊封未奏第三書。</text>
<title>春辭</title>,<text>龍爐勃欝篆烟香。萬歲聲高四拜長。小臣獨有周南恨。遙向天門稱一觴。</text>
<title>伊州歌</title>,<text>木葉橫秋劒氣淸。柳河如帶月孤明。萋萋山海關前草。探馬含嘶自在行。</text>
<title>凉州曲</title>,<text>羊酪初成桑子紅。西凉都護採民風。萬樹梨花明月夜。崑崙新奏玉宸宮。</text>
<title>甘州詞</title>,<text>朱絃淚濕合甘州。笳管無聲四座愁。鳳林關裏浮瓜水。不共黃河東北流。</text>
<title>早春書事。示晉兒。</title>,<text>風日晴暄百蟄驚。病人巾舃試身輕。新春雨露潛龍氣。大地山河顧兎精。破屋依林通竹色。小塘穿石納溪聲。巡簷忽見梅花笑。猶帶峭寒耐瘦生。</text>
<title>邊城少年行</title>,<text>邊城少年馬上飛。八月湖山雪打圍。蒼狐白鹿腰間佩。笑道生擒狐鹿歸。</text>
<title>章華美人曲</title>,<text>井上轆轤紅錦綆。曉風吹動碧梧寒。美人睡起睡未足。脫落銀甁坐長歎。</text>
<title>春祝</title>,<text>六十年前河水淸。是時東國聖人生。聖人花甲王正月。天地春回萬壽觥。聖人六十歲爲春。今歲一初春色新。北斗南山誰作頌。頭童齒豁老詞臣。</text>
<title>春日</title>,<text>霧嶂烟籬坐處安。忽驚朝旭上東闌。欣然脫下琉璃鏡。新曆雙行細細看。</text>
<title>挽黃潤甫 𣽤</title>,<text>少陵野老寄人間。錦里先生去不還。奕葉舊傳黃相國。孫桐新長白華山。傖荒到處聞生語。佳客來時得好顔。最是葭莩私地在。老妻相對淚潺湲。</text>
<title>挽鄭戚 之鏶</title>,<text>吾姜閫法世知聞。鄭氏夫人六代尊。籩豆留傳南祖制。溝塍遠認外家分。重來故土人情別。多見諸君戚誼敦。玉水嬰峯今寂寞。馬岡寒雨落紛紛。歷落瓊華帶夕風。浦雲蕭瑟舊棲空。康成一接嗟吾晩。谷口長貧樂子窮。月路夜迷三樹影。景鍾春入百花叢。英靈未信歸淪寂。多在山光水色中。竹氣翛翛梅韻寒。草堂顔色雪中看。子孫條葉春還冷。經史田疇歲又闌。雒江矧是秋風地。釣艇孤橫明月灘。今日送君歸拜祖。黃壚頂上紫藤巒。梅竹。推原先芬而言。一笑相看秋氣悲。滿庭黃菊寒暉。新題約我扁亭日。後會期君祭墓時。岱嶽旋聞靈馭遠。桓山應伴別禽歸。人間未了餘生債。和淚孤吟薤露詞。</text>
<title>春思</title>,<text>春盤生菜爲誰靑。巒闕懷人氣未平。新石橋南他夜會。禁城鍾漏月三更。</text>
<title>春喜</title>,<text>長竿只合路人看。短笛惟宜鄰子聽。直到春來金帖下。故家遺業得寧馨。化國山河春復還。太平煙月畵中看。太平有象還無象。少者欣欣老者安。殘盃過盡有餘寒。無那先生苜蓿盤。除雪微探窨內事。梅兄無恙竹君安。</text>
<title>塞下曲</title>,<text>聞道官軍方濟師。緘書報與美人期。木蘭祠下春光晩。此意冥冥君自知。旃帳烟沉磧火荒。黃龍城閉月蒼茫。奇兵曉出陰山背。生縛㐫奴谷蠡王。愁時但飮胡姬酒。醉來莫聽胡姬歌。曲終無限相思淚。塞月關雲奈爾何。夢入靑樓不見人。紅羅垂壁淚痕新。覺來風急旗聲凍。欲去巡河雪滿身。奪取胡弓射殺胡。關西俠少羽林孤。歸時約伴長城下。月照腰間金鳳壺。商胡賣馬于闐市。一匹千金買駃騠。陣上騎來逐奔虜。夢河春水不漸蹄。百戰龍荒斬月支。論功一醉告身微。妄男忽佩封侯印。屬聽樓蘭盜殺之。祈連塚像欝崔嵬。看塟嫖姚出塞來。行過祈連齊唱些。夕陽風急鶻飛回。着破先皇舊賜貂。天香消盡雪花飄。縫船不動飛塵暗。玉女秋吟隔絳霄。獨護金瘡卧雪天。近人烽火壓愁眠。三更守吏傳呼急。繒絮南來遆擔肩。半捲紅旓立馬看。狼烟高映塞雲寒。一聲羌笛關山月。可是單于夕拜還。步出營門月色微。明妃祠下雪霏霏。夜深悄渡黃河去。偸取單于寶馬歸。夜宿沙塲闘朔風。朝來無指挽騂弓。單于自得燕行說。絹絮紛披草棘中。萬里沙平六幕淸。車師西北徧春耕。軍中夜宴新都護。金七三巡吹笛聲。軺車閒繫戍樓邊。關月無端十二圓。只道桑弘長心筭。還聞楊可縱緡錢。時余讀平準書。感而賦之。</text>
<title>桃源詞</title>,<text>鷄犬寥寥六百年。桃花籬落鎖秦烟。秦皇自謂愚黔首。黔首愚時去作仙。</text>
<title>偕隱詞五章</title>,<text>永夏憀憀。偶閱古詩。得祝牧子偕隱一章。眞千古賢夫婦之事也。不覺三歎。和成五疊。詞雖拙。寄意則同。書罷示內子。我衣如雪。子錦如花。于以濯之。淸泠之波。呦呦鹿鳴。亦在車下。誰其御者。惟子與我。賣我圖書。和子璣珥。于何其直。半畒瓜地。江有翔鴻。野有鳴鳧。弋言加之。行與子俱。山雨一犂。山風一笠。山酒一盛。樂子嘉饁。</text>
<title>春園五章</title>,<text>春來春去。覽時物之榮悴。人少人老。感吾生之行休。爲之賦。春園漠漠。春木遲遲。其遲其徐。雨雪紛霏。曾是槎枿。有凾斯閼。匪顚匪揭。苞則㽕孽。春園澹澹。春木猗猗。肇彼𥠧萌。奄玆韡華。溫溫君子。令德不爽。如條斯驛。如葉斯牂。東園有李。北園有桃。維葉萋萋。維實之殽。方摘是凝。我客聿至。匪我私子。子有瓊玖。桑之沃若。我蠶旣浴。我箔載登。我杼攸作。我玄維私。我朱于公。龍鸞有煒。秩秩德容。毶毶春木。援我之手。爾貌有柔。爾屋無漏。徂華旣駛。矢心增惕。抑抑懿戒。先民是則。</text>
