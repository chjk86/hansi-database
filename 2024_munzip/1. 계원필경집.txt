<title>陳情上太尉詩</title>,<text>海內誰憐海外人。問津何處是通津。本求食祿非求利。只爲榮親不爲身。客路離愁江上雨。故園歸夢日邊春。濟川幸遇恩波廣。願濯凡纓十載塵。</text>
<title>奉和座主尙書避難過維陽寵示。絶句 三首</title>,<text>年年荊棘侵儒苑。處處煙塵滿戰場。豈料今朝覲宣父。豁開凡眼睹文章。亂時無事不悲傷。鸞鳳驚飛出帝鄕。應念浴沂諸弟子。每逢春色耿離腸。濟川終望拯湮沈。喜捧淸詞浣俗襟。唯恨吟歸滄海去。泣珠何計報恩深。</text>
<title>歸燕吟獻太尉</title>,<text>秋去春來能守信。暖風涼雨飽相諳。再依大廈雖知許。久汙雕梁却自慙。深避鷹鸇投海島。羨他鴛鷺戲江潭。只將名品齊黃雀。獨讓銜環意未甘。</text>
<title>酬楊贍秀才送別</title>,<text>海槎雖定隔年廻。衣錦還鄕愧不才。暫別蕪城當葉落。遠尋蓬島趁花開。谷鶯遙想高飛去。時楊生有隨計之行 遼豕寧慙再獻來。好把壯心謀後會。廣陵風月待銜杯。</text>
<title>行次山陽。續蒙太尉寄賜衣段。令充歸覲續壽信物。謹以詩謝</title>,<text>自古雖誇晝錦行。長卿翁子占虛名。旣傳國信兼家信。不獨家榮亦國榮。萬里始成歸去計。一心先算却來程。望中遙想深恩處。三朶仙山目畔橫。</text>
<title>留別女道士</title>,<text>每恨塵中厄宦塗。數年深喜識麻姑。臨行與爲眞心說。海水何時得盡枯。</text>
<title>酬進士楊贍送別</title>,<text>海山遙望曉煙濃。百幅帆張萬里風。悲莫悲兮兒女事。不須怊悵別離中。</text>
<title>楚州張尙書水郭相迎。因以詩謝</title>,<text>楚天蕭瑟碧雲秋。旟隼高飛訪葉舟。萬里乘槎從此去。預愁魂斷謝公樓。</text>
<title>酬吳巒秀才惜別二絶句</title>,<text>榮祿危時未及親。莫嗟歧路暫勞身。今朝遠別無他語。一片心須不愧人。殘日塞鴻高的的。暮煙汀樹遠依依。此時回首情何限。天際孤帆窣浪飛。</text>
<title>石峯 中和甲辰年冬十月。奉使東泛。泊舟於大珠山下。凡所入目。命爲篇名。嘯月吟風。貯成 十首。寄高員外。</title>,<text>巉嵒絶頂欲摩天。海日初開一本蓮。勢削不容凡樹木。格高唯惹好雲煙。點酥寒影妝新雪。戛玉淸音噴細泉。靜想蓬萊只如此。應當月夜會群仙。</text>
<title>潮浪</title>,<text>驟雪翻霜千萬重。往來弦望躡前蹤。見君終日能懷信。慙我趨時盡放慵。石壁戰聲飛霹靂。雲峯倒影撼芙蓉。因思宗愨長風語。壯氣橫生憶臥龍。</text>
<title>沙汀</title>,<text>遠看還似雪花飛。弱質由來不自持。聚散只憑潮浪簸。高低況被海風吹。煙籠靜練人行絶。日射凝霜鶴步遲。別恨滿懷吟到夜。那堪又値月圓時。</text>
<title>野燒</title>,<text>望中旌旆忽繽紛。疑是橫行出塞軍。猛焰燎空欺落日。狂煙遮野截歸雲。莫嫌牛馬皆妨牧。須喜狐貍盡喪群。只恐風驅上山去。虛敎玉石一時焚。</text>
<title>杜鵑</title>,<text>石罅根危葉易乾。風霜偏覺見摧殘。已饒野菊誇秋艶。應羨巖松保歲寒。可惜含芳臨碧海。誰能移植到朱欄。與凡草木還殊品。只恐樵夫一例看。</text>
<title>海鷗</title>,<text>慢隨花浪飄飄然。輕擺毛衣眞水仙。出沒自由塵外境。往來 缺二字 洞中天。稻粱滋味好不識。風月性靈深可憐。想得漆園蝴蝶夢。只應知。我對君眠。</text>
<title>山頂危石</title>,<text>萬古天成勝琢磨。高高頂上立靑螺。永無飛溜侵凌得。唯有閒雲撥觸多。峻影每先迎海日。危形長恐墜潮波。縱饒蘊玉誰回顧。擧世謀身笑卞和。</text>
<title>石上矮松</title>,<text>不材終得老煙霞。澗底何如在海涯。日引暮陰齊島樹。風敲夜子落潮沙。自能盤石根長固。豈恨凌雲路尙賖。莫訝低顏無所愧。棟樑堪入晏嬰家。</text>
<title>紅葉樹</title>,<text>白雲巖畔立仙姝。一簇煙蘿倚畫圖。麗色也知於世有。閒情長得似君無。宿妝含露疑垂泣。醉態迎風欲待扶。吟對寒林却惆悵。山中猶自辨榮枯。</text>
<title>石上流泉</title>,<text>琴曲雖誇妙手彈。遠輸雲底響珊珊。靜無纖垢侵金鏡。時有輕颸觸玉盤。嗚咽張良言未用。潺湲孫楚枕應寒。尋思堪惜淸泠色。流入滄溟便一般。</text>
<title>和友人除夜見寄</title>,<text>與君相見且歌吟。莫恨流年挫壯心。幸得東風已迎路。好花時節到雞林。</text>
<title>東風</title>,<text>知爾新從海外來。曉窓吟坐思難裁。堪憐時復撼書幌。似報故園花欲開。</text>
<title>海邊春望</title>,<text>鷗鷺分飛高復低。遠汀幽草欲萋萋。此時千里萬重意。目極暮雲翻自迷。</text>
<title>春曉閒望</title>,<text>山面嬾雲風惱散。岸頭頑雪日欺銷。獨吟光景情何限。猶賴沙鷗伴寂寥。</text>
<title>海邊閒步</title>,<text>潮波靜退步登沙。落日山頭簇暮霞。春色不應長惱我。看看卽醉故園花。</text>
<title>將歸海東巉山春望</title>,<text>目極煙波浩渺間。曉烏飛處認鄕關。旅愁從此休凋鬢。行色偏能助破顏。浪蹙沙頭花撲岸。雲妝石頂葉籠山。寄言來往鴟夷子。誰把千金解買閒。</text>
<title>和金員外贈巉山淸上人</title>,<text>海畔雲菴倚碧螺。遠離塵土稱僧家。勸君休問芭蕉喩。看取春風撼浪花。</text>
<title>題海門蘭若柳</title>,<text>廣陵城畔別蛾眉。豈料相逢在海涯。只恐觀音菩薩惜。臨行不敢折纖枝。</text>
