<title>山居雜詠</title>,<text>先生素不留意於文詞。時有所作。未嘗收錄。末年。始復記憶舊作。得七言絶句若干首。自題曰山居雜詠。或不書題。或書題于本詩之下。</text>
<title>[缺題]</title>,<text>搆屋初年眠食安。幽懷不欲說人間。短筇歸去山中靜。採掇重巖細菊斑。投老藏形宜伏隩。幅巾來住此寒林。柴門長閉來人少。山雨蕭蕭落葉深。疊嶂當窓日上遲。隔簾風竹起幽思。無人說與山家事。獨據枯梧養白癡。風微竹逕淸香動。山色挼藍紫翠間。最愛夜深岑外月。淸光依舊入簾寒。朝來何以補衰腸。蘿葍新蒸味可嘗。飽卽嘯歌慵卽睡。起來無語嗅花香。携筒自汲寒溪水。煎却坡山一味蔘。閑臥竹房無箇事。山風時動倚床琴。蕭蕭茅屋倚山根。一帶炊煙隔水昏。揷棘編籬圍晝靜。桔槹零落掩柴門。獨乘小蹇赴東阡。白屋雙扉一水邊。耕穫得時俱著本。朱陳風物故依然。淸霜十月始成氷。紙被生寒病日增。點檢生涯嗟已老。老來身事淡於僧。幽棲簡略誰相問。只有山人訪我來。朱轂風塵飛不到。一區山水眼中開。野蔬脫粟聊充腹。大布麤絺只蓋形。生順死安功未及。少年聞道竟無成。宿雨初收思遠步。獨携筇杖立芳洲。白鷗與我同心契。隨意淸瀾自在遊。東華日月薰人面。丘壑風霜冷布衣。羊酪味甘蔬菜淡。我生何事與時違。白頭心事懶經營。自喜年來得此生。晏臥小齋淸不寐。無端山雨注深更。朝日微茫翳復明。臥看天末片雲生。須臾遍合翻成雨。萬壑崩湍共一聲。多病年來瘦骨輕。披衣閑坐養餘生。小堂淸悄無人語。籬外寒泉徹夜鳴。抱膝長年一草廬。蕭條身世似僧居。莫言傳業渾無物。三尺床頭千卷書。午睡從容春正濃。山風鏖枕夢還空。日長無事支頤臥。身在蓬萊第一宮。故人訪我到山家。忙把重茵掃落花。目擊忘言先一笑。白頭相對淡生涯。幽居門戶早常扃。偃仰嘯歌養性靈。剩得山家閒氣味。人間何事誘吾情。屛跡山村萬事疏。燒香高枕臥吾廬。平生所尙唯賢聖。晨起衣冠讀古書。山居心事老彌淸。世慮何嘗滯性情。天壤此身從所好。時人錯會喜逃名。坡平山色映人衣。坐臥茅簷世慮微。萬事省來閒是樂。探幽時復野人期。小葺茅茨倚石根。一身行事淡無煩。頤神偏得幽棲趣。風雨漫山獨閉門。白髮無聊病轉嬰。此身無處寄閒情。石盆移植瀟湘丈。留得窓前聽雨聲。竹堂寫作一竿竹。瘦影婆娑絶點塵。相對儀刑醒俗子。莫敎風露異天眞。空山淸晝一村翁。冠蓋東華夢已空。老大頤生襟宇泰。白衫烏帽臥亭中。次周卿韻留滯西州謝一年。形容枯槁病無痊。遙憐新植故園竹。玉立蕭蕭夜雨懸。次夢熊韻 四首我亦從來與世違。欣然一笑擲塵機。此心若識能通辨。老死山林未必非。山木蒼蒼帶夕暉。上方留我不思歸。明朝分手長安去。此地相逢未有期。精舍當年占翠微。捲簾長對玉岑危。斯人滯谷誰能悶。我愛淸標獨涕洏。九尺長身皮骨衰。旅窓風味轉凄其。何當執手伽倻寺。閒踏靑嵐步步遲。贈靈運師朝家擧逸及吾身。才薄何能善養民。世味已知同嚼蠟。不如歸臥故山春。應命入朝未幾還山麗代金甌屬大家。人亡事去我悲嗟。當時王業憑誰問。一疊松山倚暮霞。松都懷古三首木落霜淸滿目秋。默思前事使人愁。衣冠第宅今安在。風雨空山貉一丘。山圍故國風煙淡。歲月相催陵谷移。獨立徘徊人不見。石橋西畔愴斜暉。寫出淸標眞我道。人間那有此癯仙。晴窓靜對氷霜面。髣髴寒聲在耳邊。墨竹一室居常一竹床。春風相與散衣裳。溪翁去後僧來訪。詠石評雲軟語長。贈上人憐君風節栽幽谷。多病年來懶去看。莫道山翁無護惜。天寒霜雪倚盤桓。詠竹二十三年君不見。白頭相對舊形容。異方那計連牀話。風雨山窓到曉鍾。與周卿約話山寺。會有風雨。好雨初收旋作晴。郊原芳草亂抽生。山中臥看春消息。白髮悠悠戀物情。春雨有感昔年曾見伽倻寺。消息茫然二十年。今日相逢眞邂逅。一堂談笑各欣然。贈上人○二首松絡爲巾白葛衣。霜髭不翦出雲扉。慇懃語余求題軸。却笑吾師未息機。新粧竝作倚春欄。不語偏含意萬端。剛被太陽容易謝。莫辭携酒趁時看。紅白芍藥交發二首靜濯明粧奪晩霞。白羅紅錦鬪交加。無香莫道尋常看。此是吳王內苑花。慈顏下世老妻貧。短褐風霜迫病身。狐貉重裘君所贈。感恩垂淚灑松筠。謝舍弟寄重裘光陰電掣不淹延。己未方傳戊午遷。白髮餘生那得久。相逢何日對床眠。憶舍弟隨宜飮啄安吾分。竊食低回是強顏。我有一廛須卜築。山居閒味勝居官。贈洪欽仲聞公按節巡西界。先訪山中居士家。談話不知西日晩。竹牀莞席宿煙霞。養叔訪山居多君愛我似慈親。遠寄冬衣護病身。縱有霜風吹石裂。著來閒臥㬇如春。謝舍弟寄冬衣松蘿間鎖一身孤。悟道年來斷二愚。金地靜時春睡穩。山童喚起勸皐盧。贈上人竹林松檜鬱交加。洞府深深一逕斜。雪脊招提藏翠壁。入門唯覺是仙家。遊山寺上人住著曾無繫。求道東西汗漫遊。妙旨從敎精進得。安禪豈在水雲丘。贈上人二首行藏一杖俗緣輕。道氣溫溫秀骨淸。雲水幾年勤著力。從師吾欲問無生。謝絶塵坌投物外。此心閒處好山川。松窓獨罷從容睡。定是吾身地上仙。訪隱士隨處生涯一鉢孤。結跏禪榻却如愚。空門寂歷塵機息。薝蔔花香擁玉盧。贈上人</text>
<title>述懷八十韻</title>,<text>東方有一士。偏性厭奇巧。抱痼坐十年。昏忘精神少。計迂拙生事。歲暮飢不飽。居然成老大。性命不自保。坐臥一書榻。開卷目窅窅。誓從詩書益。敦本心慥慥。喜靜不寄華。守雌心不惱。薄俗逞萬端。誰與道懷抱。南澗素心翁。養眞辭世垢。早年得相見。交情同壼奧。憐我久摧痼。杖屨時或到。連床敍無倦。情意致深造。薰然耳目開。千載得管鮑。吁嗟我沈綿。筋力日衰耗。鬢髮抽二毛。形容易枯槁。孑孑不得意。獨坐心歎悼。高閒思楚逸。淡泊歌窈窕。放志不拘檢。脫身事幽討。驅車發長安。息駕坡山路。跋涉杖靑藜。飛步抵雲表。恣意極遊巡。卜地將送老。仰見坡平山。俯瞰平野杳。誅草得一區。架巖開戶牖。淸泉激潛竇。瀏瀏流左右。瘦石爛相錯。大松群夭矯。剖竹引山泉。鑿池開一畝。山花媚白晝。紅紫各相吐。幽禽弄晩晴。求友鳴相遶。徘徊田野間。咄咄歸不早。完命莫如食。力田耕秔稻。時登北原上。佇立望蒼昊。人寰在何許。漠漠雲煙冒。岡巒下逶迤。景物麗雲樹。夙尙今始得。天公非所媢。行歌意自樂。拖筇時緩步。尋芳不憚遠。坐忘天日暮。悄然空谷中。馨香聞嫋嫋。紫蘭秀嫣然。托根巖下土。衆草奪幽色。蕭蕭藏夜雨。彷徨不忍見。感物心戀嫪。採之欲遺誰。俯仰憂悄悄。折柔歸入室。堅貞終不負。萬物各有命。此意何足道。有客訪我來。剝啄門夜扣。攬衣迎入戶。岸幘形貌古。心知非常人。斂容恭俛首。怡然若舊識。披襟道情素。自言山水人。孺子聞名久。同病不可得。結交終始友。君看隱遁者。抽形自高蹈。手持氷雪文。脫世心厲操。不聞世喧閧。不見世嘲嗷。窮耕荷短鑱。斲藥迷雨露。觀化窮物理。歲月心愈固。優遊且卒歲。終老無何有。高哉隱遁人。物外尋幽好。嗚呼世上人。齪齪多浮躁。脅肩諂笑語。奴顏甘竊號。外直內巧詐。變化翻覆手。鬼神莫窺測。捷疾如響報。低昂事權貴。白首不得遇。紛紛競取利。輕重復內顧。自繩且自縛。不知身所誤。善者雖云善。不善不可數。君子處人世。所貴無外誘。孔孟非其稱。斗祿應不受。奈何牽物役。屑屑困陵暴。蓬飯無人爭。食之多壽考。莫窺翻車粟。窺翻嗟亦苟。貧賤足肆志。富貴人所惡。去就惟用捨。不究知其故。我聞山人語。廓然知所守。稽顙拜山人。伊余欣所慕。相携出幽谷。性情同浩浩。班荊坐兩忘。好酌松肪酒。相與期酩酊。不覺山月皎。醉來放志意。孰知孰無咎。一笑見靑山。樂哉盟白鳥。所向苟同趨。百歲無悔懊。更製芰荷衣。相期拾瑤草。</text>
<title>自贊</title>,<text>其容枯槁。其貌亦古。行年四十。惟一布衣。初心不駁。終始無違。</text>
<title>坡山</title>,<text>坡山之下。可以休沐。古澗淸泠。我纓斯濯。飮之食之。無喜無憂。奧乎玆山。孰從我遊。次韻 以下後題。皆從自書。誰讀盤銘。而浴而沐。坡山之翁。其心之濯。斯人不見。我懷其憂。解佩言歸。與子優遊。靈川子書 申公潛身可浴髮可沐。惟此心鮮能濯。坡之翁爲是憂。遁于山得天遊。泛虛翁 尙公震髮本無垢。何勞乎沐。巾本無纓。何事於濯。有終身樂。無一朝憂。若比於古。其逍遙遊。石川 林公億齡馬之島海。老人之角。坡之江水。織兒之濯。之子之遠。而道之憂。曷之覯乎。要之夢遊。入聲。散押非古也。叨竊改焉。居接馬島。故云南極。 南冥曺植楗仲。和申學士奉上 仲玉丈。髮之求解。毋漆以沐。山之郊國。乃成濯濯。眷彼碩人。離索是憂。結蘭延佇。思與同遊。乙卯仲春花朝退溪 李先生滉坡山之松。色如膏沐。龍門之水。可飮可濯。子有其樂。我無其憂。東西雖隔。願同斯遊。葆眞菴 趙公昱昔也拜床。旣熏以沐。今焉承敎。如熱斯濯。人皆汲汲。公獨無憂。曷其能爾。心有天遊。宋寅再拜 礪城尉世皆垢汚。誰浴且沐。乃如之人。江漢以濯。道勝而肥。樂以忘憂。夢成于思。鄒魯其遊。夏山後學 成大谷運逃名罣名。惡濕強沐。所恃者心。或時不濯。遙望坡山。實貽我憂。何時掛冠。雲壑從遊。東州笑仙拜稿 成公悌元坡江之源。而可沐斯。坡江之流。而可濯斯。翛然獨樂。與世同憂。卒歲逍遙。優哉遊哉。嘉靖戊午五月上旬後日河西金麟厚坡山之水。宜浴宜沐。坡翁之心。如洗如濯。漁樵無伴。曷云其憂。溪雲山鹿。盡是同遊。企村 宋公純蒼髥繞堂。雨露攸沐。嗟彼牛山。胡然濯濯。管梏已去。貧亦忘憂。夢接唐虞。堯舜與遊。觀物 宋公世珩余髮蒙塵。從子于沐。余心染汚。從子于濯。藏六不遂。悠悠我憂。浩浩太極。子獨神遊。散翁 成公倫時雨濛濛。山容新沐。原頭活水。迺漱迺濯。幽貞葆眞。何喜何憂。秋月寒江。將與子遊。素菴十年苦海。塵髮未沐。樂子長往。臨流湘濯。採山釣水。味道忘憂。謝笏他年。從子同遊。無等 金公弘胤華髮癯容。棲遲齋沐。心契遺經。沈潛洗濯。囂然隱几。無事何憂。幽深閒靜。斯獲天遊。默齋 李公文楗髮本有垢。貴在日沐。巾本有纓。貴在日濯。日日新之。我亦何憂。聽松有人。請與子共遊。武陵白髮 周公世鵬吾體可沐。心以之沐。吾纓可濯。心以之濯。沐之濯之。樂以忘憂。嗟乎玉乎。誰從子遊。一菴坡山之水。可以澡沐。余纓之塵。願言斯濯。道里阻矣。俾我懷憂。歲之暮矣。行與子歸遊。知足菴 吳公謙早服聖訓。仁義爲沐。秉心之潔。江漢之濯。猶未斯信。不受人憂。奉親屛居。卒歲遨遊。知非子 洪公奉世接先生容。芝蘭是沐。聞先生語。執熱而濯。吾道在玆。聖遠何憂。小子百年。爰得其遊。取適散人 曹公俊龍首苟潔不須沐。纓已拂寧用濯。旣無喜何有憂。失世紛得天遊。體健子 李公希顏畸人長往。笑傲休沐。有山可樵。有水可濯。味此顏瓢。任他人憂。浩浩方寸。的的天遊。申濩拜附酬唱帖跋 [張維]右聽松成先生坡山四言詩一章八句竝諸賢酬和詩摠若干篇。其章句韻悉如之。眞跡粲然。萃爲一編。先生之孫洗馬丈携以見示。因命維識諸簡末。竊觀先生道學之淵源。風操之淸高。自足以師範後學。照映今古。文藻筆翰之妙。特餘事耳。一時諸賢酬和之作。雖其摛詞造語。各運機衡。而旨趣要歸。則無二致。伏而讀之。想見當時人物之盛。其流風餘韻。邈然不可企及。卽世有删修之擧。是編也豈不卓然爲大東風雅之什乎。末學顓蒙。獲與寓目。庸非生平大幸哉。抑維因此竊有感焉。君子之道。或出或處。惟其時義。要之山林非所欲也。然自三代以來。道德之士。能得其時行其志者。十無一二。而潛光陸沈。隱居而求志者。斑斑見也。豈斯道也果不宜於斯世。而隆古之化。不可復見耶。試以是編所載諸君子觀之。其中或有出爲世用。功名著於竹帛者矣。卽其最名世如退陶，南冥，河西，大谷，龍門曁吾先生。大略皆高尙者也。雖或略試緖餘。然謂之能行其道則未也。在諸先生。雖不改萉遯之樂。而斯世斯民。一何無福之甚也。抑諸先生雖不遇。然未下於叔季也而猶若是。況世愈下而道愈否。則君子之處斯世也。何怪乎所遭者益不幸而可悲也。嗚呼戚矣。此未可與俗人道也。後學德水張維。謹跋。</text>
<title>挽詩 一時挽詞，祭文甚多。皆沒於丙寅墓廬之火。只錄燼餘三篇如左。栗谷李珥</title>,<text>岳精偏毓碩人頎。坐使儒林仰羽儀。雲翼未瞻摶北極。霜英還惜老東籬。淸和風月流聲影。上下溪山入燕貽。滴盡平生壯夫淚。非斯爲慟爲伊誰。</text>
<title>竹雨堂賦 先生築墅坡山。栽竹西墻。名其堂曰竹雨。旣而。種海松于庭前。取華鴻山察所書聽松堂八分舊額。揭之堂上。復舊號聽松堂。</title>,<text>坡山之野。風烈氣沍。竹不得生。生亦不茂。居士愛之。而不得見。掛古畫於左右。得糟粕而強名。一世皆怪其故。予曰噫噫。此眞居士之高趣。達人觀物。厥妙獨悟。竹草而賢。公今而古。惟古知賢。是公之慕。陶菊周蓮。各以氣類。壁上非眞。胸中卽有。以鏡對影。昭然以透。然則名堂。亦豈誤也。蕭蕭靈籟。似聽瀟湘之夜雨。寥寥一室。寬若渭川之千畝。聲不以雨。生不以土。不以耳聽。而以心寓。無冬無夏。無夜無晝。涼涼泠泠。自滿襟袖。遂與之化。不獨以友。鬢颯乎其竹之葉。骨竦乎其竹之瘦。虛心兮自擢。勁節兮不附。肯學桃李之顏。寧爲松柏之後。舍則爲葛陂之龍而深蟄大澤。用則爲張良之筯而運籌高祖。鳳鳥不至。嵇阮爲伍。猗猗抑抑。追配衛武。然則叟是竹。竹是叟。世之見堂無竹而疑之者。是何異於聾瞽哉。石川。以下後題。皆從自書。</text>
<title>寄題聽松堂</title>,<text>誰向山崖置屋牢。萬松環擁作林皐。靜看夭矯凌霜節。動是調刁撼壑濤。回雁夢和聞遠遠。破窓燈暈聽騷騷。主人定似陶弘景。愛此松風一味高。聽松堂上有斯人。養病治經小隱淪。寶唾明珠爲益友。蒼髥白石共比隣。濛濛下界方馳轂。寂寂高軒一欠伸。但聽松聲無外事。百年松下摠成塵。以眼看松貫歲靑。又能以耳聽寒聲。尋常視聽俱淸瑩。俄頃紛華息戰爭。冬嶺蒼雲封雪在。夏簷輕吹引涼生。臥遊秋月春風地。何必湖山浪得名。老我從前世累多。東奔西騖奈如何。慣尋遼市歸來鶴。厭聽滄溟汹湧波。今日坐忘馳靜域。當時發興入煙蘿。洗心快讀哦松韻。不待飧松頓去痾。訥齋首題詩來示。余以老病餌松葉。○戊子仲春適庵老人 曺伸梅溪庶弟憐君溪上堂。歲暮掩重林。多病絶來去。草生松徑深。物猜良獨苦。玆事亦驚心。竹有淸宵韻。梅斜缺月陰。故人汾水想。秋日屢沾襟。鍊骨須良藥。安情拒物侵。商飆激涼氣。蘇健定從今。早晩臨鳴澗。松嵐看暝沈。場巖漁叟稿 尙相公震</text>
<title>次韻 二首</title>,<text>天與好仁義。地借奇園林。九衢車馬織。一室琴書深。縱鎩鳳羽翼。誰馴龍性心。小隱似墻東。無機如漢陰。嘗敲明月戶。得連荷衣襟。波濤夜窓殷。氷雪炎天侵。幽蘭在空谷。古人嗟生今。我歌君子行。殘日雪峯沈。長安固多士。森森竹葦林。貌同心則不。誰能測其深。北山有曠士。一見爲知心。捫蝨水汃汃。倚杖松陰陰。草木亦可敬。望之恒整襟。君門萬豹啄。子鬢千霜侵。長嘯宇宙間。古也非獨今。天上白楡種。海底珊瑚沈。一善林大樹 石川</text>
<title>送別仲玉</title>,<text>東國雖褊小。山厲江湖澄。勃興得成子。隱若天池鵬。生長紈絝中。泊然雲水僧。王公不得臣。賤子爲友朋。命矣素多病。面有秋岳稜。築室北山下。閉戶十年燈。風松半夜雨。石澗五月氷。昏昏夜行者。可望不可升。工作五字詩。陶謝不足稱。酒酣掃千兔。白日龍蛇騰。一朝有不樂。掉頭呼不應。躬耕坡邑野。門前魚可罾。谷口鄭子眞。一作居士 灘頭嚴子陵。冥鴻千里擧。弋者誰敢矰。蘋風灑大江。橫笛髮鬅鬙。安得叫虞舜。此物廊廟登。絲蟲網連城。孰 一作熟 思涕垂膺。歲暮疾風作。乾坤雪翻崩。執手嘯宇宙。餘音振雲層。菰蒲子若得。幸寄老崖藤。石川病夫</text>
<title>寄聽松堂</title>,<text>每恨箕山叟。平生不事堯。松聲雖可樂。何似聽簫韶。石川</text>
<title>呈聽松居士</title>,<text>玄晏先生絶往還。松堂寂寂掩苔關。自從卿相交章薦。始覺聲名落世間。啓昭 嚴典翰昕</text>
<title>伏呈案右</title>,<text>常怪東方少隱淪。半生吾已落風塵。聽松高義那輕說。元亮今爲我輩人。申公潛。字元亮。退居峨嵯山。晩復從宦。故落句云。退溪</text>
<title>敬呈竹雨堂</title>,<text>學道曾窺數仞墻。怡神養性掩山莊。龍歸碧海舒鱗臥。鳳入丹霄放翼翔。衝雨打來魚腹美。踏雲收得藥苗香。松筠一壑閑生計。回首人間萬事忙。三山病人 大谷先生</text>
<title>奉呈聽松居士</title>,<text>已作龜魚主。寧爲富貴呑。遙知高臥處。落葉滿江村。石川</text>
<title>拜報坡山小隱洞</title>,<text>苦憶令人癭。見書如見面。人遐而室邇。孤枕苦輾轉。負兒巖可搖。此心不可變。詩成手自寫。情極忘手戰。晝思苦微茫。時時夢中見。忽覺在他方。寒涕衣猶泫。錦城吳太守。傳聞公筆健。斬寄霜雪藤。一笑磨鐵硯。海翁 石川</text>
<title>訪仲玉坡山別墅</title>,<text>坡平山人巢許倫。坡平山下數椽屋。門前小溪淨如玉。四面靑山蛇屈曲。黃冠野服邃古容。杖屨逍遙鬚鬢白。宴坐開卷聖爲徒。倦起排窓山作客。人間百般亦何有。溪上吟詩飽眞樂。別君半月令我懷。策駑不辭溪路惡。欣然一笑坐明窓。不啻芝蘭同入室。楓酣葉赤雜好懷。淸興未闌山月落。羨君自有安樂窩。辦生又無飢寒迫。桑林挾路蠶可衣。麥田地饒生亦足。嗟余局束爲人羈。從君卒歲那可得。匆匆分手隔山岳。魂夢他時尋舊迹。伯瑜 郭司諫珣</text>
<title>奉呈聽松</title>,<text>雪月巖邊戶晝扃。知君端是少微星。遙投古筆供奇手。爲掃黃庭一卷經。石川拜</text>
<title>寄橘</title>,<text>昨日家僮至。懷中仙菓將。馨香有至德。投與聽松堂。石川</text>
<title>謝聽松堂惠寄墨跡</title>,<text>神功已逼換鵝經。利劍磨天斫海鯨。掛壁擬看顏色好。屋樑佳月不須明。夏山後學 大谷</text>
<title>用企村韻。送聽松還山。</title>,<text>寂寞荒村隱少微。蕭條石逕接柴扉。身同流水世間出。夢作白鷗江上飛。山擁客窓雲入座。雨侵書榻葉投幃。飄然又起煙霞興。塵土無由染素衣。石川</text>
<title>次石川韻</title>,<text>坡山歸臥世情微。白日閑簷半掩扉。黃卷政堪終夕對。紅塵能向此間飛。淸泠澗壑鳴環佩。窈窕林巒列障幃。病裏僅成婚嫁畢。十年猶未製荷衣。厚之 河西先生</text>
<title>猥承手札。詞旨鄭重。感怍交至。掇拾蕪語。略述下情。倘賜一覽。幸甚。</title>,<text>坡平山似鹿門山。古木蒼藤路屈盤。臞鶴風姿宜物外。老猊書法重人間。曾煩下榻陪從忝。又辱飛緘荷擔難。芳歲易闌勞夢寐。幾時能得出塵寰。侍生宋寅再拜</text>
<title>訪聽松山居</title>,<text>草徑披尋長者居。淸流鳴玉遶階除。春風欲盡忘歸去。塵思消磨笑談餘。景陽 趙龍門昱</text>
<title>走草別運師寄聽松</title>,<text>今逢靈運師。去訪坡山翁。眠食問如何。消息久未通。自初夏徂秋。苦留塵埃中。熱惱或作病。憂愁亦兼攻。亡兄已經禫。孤懷抱餘恫。每欲往見之。晤語思從容。人事乃多端。川途隔西東。餘年懍無幾。萬慮常悤悤。何當陪杖屨。高步超鴻蒙。共學金丹訣。相與遊無窮。景陽</text>
<title>寄聽松</title>,<text>毒蛇享長年。苦菜活冬日。人爲萬物靈。賢者宜逢吉。如何彼君子。一生長抱疾。昨日見君書。書云恒臥室。念我食無魚。饋我山鷄一。子窮反助我。仰感朋情密。我亦怯風霜。耳又厭啾喞。所以長閉門。養此頑鈍質。啓期爲樂三。叔夜不堪七。已覺軒冕寄。常懷山水乞。只取一身養。寧嫌五斗屈。此若不可得。歸歟老蓬蓽。非無張翰蓴。亦有李衡橘。只疑海寇侵。此計不得必。常恐死道路。永爲高人咥。衰年萬事懶。詩書味如蜜。聞君有國語。歸我以全帙。吾當如對君。不汚亦不失。雲伯來傳云。君病不捨筆。此雖於藝末。是乃正心術。豈非天與癖。如頭垢思櫛。看君簡書畫。遒勁森刀鉍。我欲乞小帖。肯否第未悉。思爲畜巾衍。不獨示子姪。應知萬歲後。一字價百鎰。陳懷不覺蔓。微詩莫誚叱。石川</text>
<title>上聽松堂</title>,<text>靜裏生涯足。人間事不聞。草封趨俗路。簷宿下山雲。動靜朝看易。行藏晝掩門。客來欣所得。淸話破吾昏。德水李珥</text>
