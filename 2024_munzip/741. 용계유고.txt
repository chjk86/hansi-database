<title>夜愁 以下辛卯年</title>,<text>愁人夜多愁。逢夜心先怯。愁來睡魔走。耿耿眼開闔。待睡如待人。防愁若防冦。防之竟莫防。甘作愁所誘。琅琅已往事。箇箇將來計。心頭千萬緖。自是一人世。丁東彼更鼓。誰使遅遅撾。三更纔已過。四更今幾何。風高聲半碎。點刻不分明。披衣忽起坐。落月低簷楹。</text>
<title>宮詞。次聖徵韻。聖徵月沙李相國字。卽公甥也。</title>,<text>宮樹低侵月一眉。晴花和露落前池。矯頭南殿聞歌響。香盡金爐不自知。</text>
<title>李廣不封。效古體。</title>,<text>飛將在北時。匈奴盡奔馳。天子云數奇。不許大將旗。君王手中禍福柄。數非自奇君所奇。當時衛李兩將軍。未聞徒手開邊徼。長驅十萬入不毛。漢卒死多胡死少。歸來腰下萬戶印。八方傳頌稱元勳。人當有妹顔如玉。不必奇謀傾八垠。</text>
<title>春日偶吟</title>,<text>寂寂支頤坐。悠悠閱歲華。草長春覺晩。花斂日知斜。樹影移前檻。鸎聲滿後家。風光如許好。人事足悲嗟。</text>
<title>園中有鳥。啼作願死之聲。</title>,<text>月明風軟樹陰淸。爾獨胡爲願死鳴。鳥音人語從來異。誰料玆聲是好聲。</text>
<title>讀靖節集</title>,<text>北窓元是葛天天。休道淵明晉代賢。詩詠五言皆古調。琴長三尺去朱絃。閑雲舒卷無何裡。倦鳥飛還廣漠邊。末路銅章知可辱。辭官非避太初年。</text>
<title>墻下松</title>,<text>靑靑墻下松。種在春花外。春花隔眼前。欲見終無奈。</text>
<title>次倚窓舍兄詠牧丹韻 倚窓諱業男</title>,<text>麗質豊容人共美。易零無實我還誇。久在恐爲人厭見。實存應作俗夫花。附原韻 倚窓觀於海者難爲水。始信鄒賢語不誇。晴窓曉日看渠後。開眼東風未見花。</text>
<title>烟興島中絶句 以下壬辰年</title>,<text>老母風塵外。殘生烟雨舟。斜陽垂淚眼。倚棹看遊鷗。海濶三千里。檣高數百尋。西關杳何許。烟霧萬重深。</text>
<title>次沈相聽天韻</title>,<text>披圖指點舊山川。千里三韓幾邑全。寃射蒼旻雲月苦。血漫靑草野風膻。他鄕驚見淸明節。華髮新添癸巳年。昨夜分明故園夢。老梅猶在短墻前。溟渤東馳作巨川。一隅牙縣幸能全。烟霞釀雨山光暝。蛟鰐驅風海氣膻。賊入都城今幾日。王遷關塞已經年。腐儒無力淸氛祲。淚下中宵濕枕前。吾家元在小乾川。遙想今來詎得全。破砌頹垣埋草莾。寒梅老木入腥膻。思歸殘夢驚三夜。離土孤蹤了一年。飄轉天涯幸不死。願看收復此生前。</text>
<title>次韻杜詩</title>,<text>千里神州虜祲昏。血沾原野碧成痕。雲迷絶塞是行殿。灰冷荒墟知舊村。殘夢三更驚漢樹。覊魂二載掩柴門。危樓一夕思君淚。獨向靑山拜蜀魂。</text>
<title>滯雨牙山客軒。走草長篇。篇內三西。卽稷山外陣。柳野卽禮山農庄。</title>,<text>春雲漠漠春雨作。過盡中春又三月。海風東來撼地軸。庭木擺亞階竹折。客館三日不歸去。主不留人雨挽客。吾生無處不爲客。蓬轉東西無定跡。三西亦客柳野客。作客非獨牙山邑。人情所向卽爲家。一夕歸思高飛鵠。深居廈屋又如此。何况天涯征戍卒。王師北來萬爲群。露宿松都再經朔。家鄕杳杳幾千里。鐵衣凍冷炊烟濕。吾民手額望旌旗。洒掃京師爭指日。川流漲急行路滑。征馬凌兢難跋涉。坐令收復歲月遅。拯濟吾東天未欲。開衡雲退日舍歷歷事可考。恨吾不及古人之正直。</text>
<title>獨坐偶吟</title>,<text>微雨洗春樹。濃陰罩晩城。庭空一鳥過。花落數枝輕。悄悄坐成獨。寥寥人斷行。窮愁因不語。孤靜似忘情。</text>
<title>夜看杜詩。因次薄暮韻。以下在禮山時</title>,<text>病後空皮骨。天涯且歲時。水寒鳴宿鴈。風動墮枯枝。燈燼臨書暗。妻顔入夢悲。茫然十年事。心緖亂於絲。</text>
<title>秋虫次韻</title>,<text>爾獨全天賦。能隨節候吟。露華雙股冷。草葉衆聲陰。箇箇新秋意。蕭蕭久客心。朝暉破沉寂。人籟替虫音。</text>
<title>聞和議</title>,<text>蒼黃人可恃。顚沛事堪憐。聖志方懸膽。群情且息肩。勞深寧擇地。計盡但歸天。獨撫中宵劒。蕭蕭白滿顚。</text>
<title>雨後肴韻</title>,<text>一播奇觀滿四郊。天公穎脫問誰敎。風開宿霧呈山嶂。春挾新晴上樹梢。野外城殘虧月暈。田間隄坼作坤爻。兒啼婢咄床床濕。自歎年前懶晝茅。</text>
<title>自遣</title>,<text>乾坤萬事豈前期。一榻烏山雨滿陂。半面功名潘岳拙。平生風月鮑牙知。漢郊倘不生戎馬。湖海那能有我詩。且乞西鄰黃犢子。趁晴耕種未全癡。</text>
<title>觀影筭十韻</title>,<text>製作何人手。軒皇運智精。析微毫莫遁。推隱鬼難爭。地理隨增减。天文入變更。傍連仍作卜。橫戴却成丁。櫛比窓欞密。闌干屋柱幷。乘除紛上下。進退忽縱橫。井井孔明陣。多多韓信兵。排稠心轉小。呼疾手還輕。雄愛帷中傑。貧嫌燭下生。北窓春睡後。賴爾送陰晴。</text>
<title>次唐詩牧童韻。示學詩童子。</title>,<text>朝出林烟霏。暮歸山日落。牛馴草正長。枕簑眠不惡。飮溪溪水渾。入谷林花落。背上睡正酣。風雷無作惡。老牛馴可乘。背妥身磊落。橫行彼犢兒。踏麥一何惡。驅牛朝出門。春雨滿墟落。何用覓簑衣。裸身也非惡。</text>
<title>自把新詩敎鸚鵡詩二十韻</title>,<text>吳姬誇玉質。隴鳥禀金精。相對一般色。與詩三絶成。紗窓芳草晩。繡戶落花晴。屛暖開雲母。簾寒捲水晶。琴心愁不耐。錦字歎誰賡。妬殺雙栖鳥。生憎喚夢鶯。憐渠能巧慧。對我共孤惸。淡比鷄隨宋。情同燕伴京。暫憑朱檻立。喚起綠衣名。飛躍雕籠出。低回絳袂行。齒開凝貝動。鬟亞綠雲傾。宛孌懷春句。琅𤨿碎玉聲。空庭惟兩影。凡鳥罷群鳴。竦聽頭微側。精心舌更輕。聲音俄滑熟。詩律乍分明。踈朗調絃瑟。嬌癡學語嬰。咬咬噓綺語。箇箇吐芳情。渡柳隨風細。穿花惹霧縈。敎餘仍久立。聲罷有餘淸。寂寂無人見。爐烟暮自橫。</text>
<title>贈別長吉</title>,<text>雪作花飛相會面。花飛如雪又相離。重逢定在塵淸後。他日期君漢水涯。</text>
<title>李申甫將歸藍浦。題贈。</title>,<text>愁至難消遣。缸乾空戴巾。籌邊敦聖主。憂國委窮人。飢雀天寒噪。陰雲日暮屯。君歸誰作伴。書卷獨相親。</text>
<title>用安同知 庭蘭 韻 以下丙申年</title>,<text>靑冥高議屬明時。可笑嶔㟢安用之。放浪湖山惟脚健。支持冠帶覺身衰。一雙履在君休侮。四十年非我已知。點檢半生還獨哂。坐看斜月到梧枝。來鴻去燕各隨時。孰使之行孰尼之。病愛圖書仍作癖。憂催鬚鬂不禁衰。詩成好語無人會。酒罷狂言畏俗知。有意歸田今已决。卜居從此覔西枝。</text>
<title>孔雀行</title>,<text>孔雀渡海來。人人相顧賀。賊來入釜山。始道賊賣我。將士笑死綏。廟堂講上計。宮闕一炬盡。衣冠散草際。可憐閨中婦。不識中門外。蒼黃林莽間。委身隨兇賊。眼前殺夫家。視之不敢哭。賊去委道傍。有兒在其腹。借問兒父誰。平生抱耻辱。耻辱不足數。兒生恐類父。</text>
<title>客居</title>,<text>客居小於斗。我膝容不得。半起已打背。欲卧未伸脚。開窓延我頸。恰如虫負殼。我初動遭觸。衣帽半碎裂。邇來悄悄慣。入門便匍匐。不遇鄕里兒。長折腰三尺。有時出門去。亦自低頭角。宅中更無人。老婢與病僕。門扉掩不開。竟日烟滿屋。縱令回也居。恐難不改樂。所賴此老胸。八九雲夢澤。</text>
<title>訪乾川舊宅有感</title>,<text>久訝非吾宅。窮尋得卧槐。傷心摧樹木。滿目長蒿萊。墻缺隣人過。堂傾屋瓦堆。重新我何力。忍淚獨徘佪。</text>
<title>月夜遊龍浦</title>,<text>憶昨庚寅八月夜。小舠長笛此留連。七載歸來尋舊跡。一江風景似當年。栗洲樹影高低月。龍浦秋光上下天。淸興未闌甁已倒。喚人酤酒更登船。</text>
<title>效立巖次李白將進酒韻</title>,<text>君不見尋眞仙子入山來。骨化白雲終不迴。又不見名塲擾擾爭一髮。心內生烟鬂生雪。殷勤我策三十六。第一把酒邀明月。閑愁奔北豪氣發。朽容變盡朱顔來。醉來擡頭天地小。眼前但見壺與杯。平生友一麴生。納我華胥鄕。使我無視聽。古人未知其趣耳。知之何得獨長醒。生前富貴亦不顧。身後寧思千載名。陶然兀然此其味。不論賢愚可共謔。風塵世事那忍聞。一日要須三百酌。飢不食寒不裘。但當買酒醺醺醉。此生不復人間愁。</text>
<title>曉發靜林村 九月。自京還禮山。此水原地也。</title>,<text>客房無壁秋夜長。擁衾不眠吟喞喞。卧聞人語謂天明。呼僮出門催曉發。行行過盡十里陂。迎得明星送落月。蒼茫曙色路不分。前山忽近後山沒。弊袍故絮不溫身。滿背淸霜寒入骨。東方漸高人影薄。萑葦蕭蕭風淅淅。荒程入草半沮洳。疲僕蹣跚濕衣襪。有時羸馬遇深泥。沒脚滑蹄頻傾跌。顧語同行吾不歎。人間無處非今日。明朝弟兄把酒時。盡取玆行作閑說。</text>
<title>咏雪 在瑞山</title>,<text>乾坤蕭索歲將終。天末陰雲忽萬重。已許春花爲後進。更令朝霰作先容。庭前夜響聞摧竹。窓外晴光見壓松。詩句欲成肩又聳。擬追橋上昔賢蹤。盡日霏霏夜又終。玉峯瓊樹暗重重。鷺鶿相對難爲色。螟螣深藏不自容。生意十分千頃麥。精神一倍獨株松。暮歸山客欹簑笠。步步回看失舊蹤。</text>
<title>松上雪</title>,<text>天公奪我千林葉。酬以瓊柯與玉枝。惟有不廉髯御史。舊靑新白兩兼之。</text>
<title>虞美人</title>,<text>百戰但見君王捷。不見君王北。神騅所向霹靂忙。今日霜蹄何事。獨周防。四面楚歌歌不已。悲凉壯士淚。花顔雲鬂奈爾何。碧草香魂千載。恨難磨。</text>
<title>憶秦娥</title>,<text>淸渭水。珠箔靑樓勞夢思。勞夢思。梅花一窓。明月千里。雲鴻不傳相思字。寶瑟朱絃愁不理。愁不理。湘江日暮。采采蘭芷。</text>
<title>臨江屳</title>,<text>江上屳翁誰氏子。去來一葉扁舟。蘆花楓葉滿江秋。飛來縞衣鶴。烟雨共遅留。飛過南溟與北海。長風袖裡颼颼。俯看塵世一蜉蝣。行逢回道士。期會岳陽樓。</text>
<title>漁家傲</title>,<text>秋江風急不恬靜。移泊蘆叢待少定。晩來風霽波如鏡。理小艇。過盡柳堤婆娑影。亭亭殘日度西嶺。罷釣歸來江月逈。前村換酒探幽勝。多少興。不復塵埃到心境。</text>
<title>在江都寄伯氏。兼示諸兄弟。以下丁酉兼春秋在江華</title>,<text>客裡逢寒食。江南有弟兄。薄官仍作別。邊塞更聞兵。夜夢槐亭飮。春拋柳野耕。殷勤病康樂。今夕最關情。</text>
<title>讀靖節集</title>,<text>田家稚子候荊扉。酒熟山中悟昨非。景晏孤松方翳翳。春深五柳正依依。白蓮社裏逢黃面。黃菊籬邊待白衣。太古淸風北窓晩。鳥還雲出興忘機。</text>
<title>贈張士深</title>,<text>歲月蓬頭裡。朝廷醉眼中。逢人先訪冦。無食却謀僮。窓破風如箭。衾寒卧似弓。南鄰有良友。頗慰少陵窮。</text>
<title>歎瘦。示諸友。</title>,<text>吾年十五六。腰腹早豊實。理細滑側手。肉厚深藏骨。漸覺行步慢。未夏身便汗。常恐肉成山。取笑同行伴。駸駸歲月馳。三十來如期。年多應已繁。事劇憂亦隨。容貌已成醜。肌膚忽覺羸。喪亂身餘幾。公私膓內熱。朱顔日凋槁。無復舊形質。崚嶒月下形。齟齬燈前影。褰裳鶴脛長。捲袖鷄脚冷。觚稜面生角。磊磈頸露節。上馬髀先痛。遇寒身自怯。夜來愁作惡。睡魔爲所逐。久卧筋骨酸。碾轉終不耐。披衾罵妻孥。更將縕袍籍。上肩下至踵。手撫心不寧。參差細大骸。羅列呈其形。銛尖劒戟立。糾纏藤蘿橫。突然凸爲丘。窪然凹作臼。皮枯麁且緩。剝落洗更垢。蟣虱喜得所。鱗甲爲淵藪。爬搔聲簌簌。日夜長不絶。當胸喘息高。决决如掣物。膓腑在臍下。指點疑可掇。往者稍瘦時。自喜支體輕。中年露圭角。坐卧憂不平。自從柴毁甚。明知死乃休。咄咄不能已。嘿嘿思所由。利戰異子夏。詩癖非杜甫。蟠胸勃欝氣。掩抑澆不去。四窮始爲祟。二竪終作難。三分愛君憂。一半傷時歎。枚數半生事。枯死今已晩。四十已知非。迷途實非遠。跨馬出何之。畏寒宜藏六。憂時自有人。賤者非所恤。無氊有牛衣。足以安吾眠。閉門負朝陽。黃卷是韋弦。豈獨身日肥。亦可終天年。思量一味長。睡起日在房。吾言本不妄。幸勿嘲瘦狂。</text>
<title>示江都諸友</title>,<text>世亂生亦苦。客裡寒無趣。群居一笑樂。自足當上壽。隆寒縶病夫。咫尺阻携手。江鄕天借便。此會知難朽。道廢靜無事。碁局日爲友。偸閑信可娛。心境能安否。風塵車馬閙。天地一吠狗。世念吾已除。不忍忘父母。斜陽風浪高。掩袂搔白首。殷勤歲寒盟。生死莫相負。</text>
<title>三月三日。與邊彦時，黃淸源往燕浦。訪黃而直。而直家無酒。索莫暮歸。泚筆作短歌。以示二君。雙韻</title>,<text>燕尾亭前芳草渚。燕尾之水靑如許。佳辰佳會知有所。擬登燕尾亭上語。報答春光無酒醑。始覺貧居多苦楚。歸來點檢篋中貯。中山毛君會稽楮。起予懷者惟乃汝。我有短歌聊可叙。吾生於世本齟齬。此曲無譜人誰與。逆旅天地生也遽。今日逆旅之逆旅。男兒行止有兩緖。子如有志行勿紓。江漢多風路脩阻。春雲欲雪鴻飛去。山中桂樹不吾拒。紫芝綠蕨春可煮。人間萬事視凡楚。盤中一筯兼邾莒。靑雲白雲各有侶。與君後會知何處。灑掃石逕當延佇。</text>
<title>彦時子德餘次韻來示。余又次之。</title>,<text>尋春昨日江之渚。行盡芳堤十里許。春田水滿迷失所。隔林但聞禽鳥語。燕浦之水綠如醑。極目漫漫流束楚。風光收拾懷裡貯。來向晴窓汗縑楮。風塵耐久我與汝。有酒共飮懷共叙。欲向新交多齟齬。微斯人者吾誰與。吾行綽綽不甚遽。吾是天涯一羈旅。人間榮辱千萬緖。倚伏斯須固不紓。丈夫行藏無所阻。時可不可來又去。來燕誰招鴈誰拒。遇肉可烹蔬可煮。泥塗猶可辭仕楚。飮樂何能忘在莒。閑雲倦鳥是吾侶。歸歟水麗山明處。山中友作詩招我吾方佇。</text>
<title>德餘又次。余連次三首。</title>,<text>箕之崖兮潁之渚。萬古淸風巢與許。東華軟紅非我所。欲求熱官憂冷語。蘭爲佩兮椒作醑。白雪一曲淸更楚。江湖無處魏匏貯。天機枉費三年楮。樵童牧叟相爾汝。濩落孤懷向誰叙。乾坤大度容齟齬。日月無情不我與。江南草綠春事遽。北天雲深鴈呼旅。林鴉野雀無意緖。飛噪紛紛雜疾紓。手折瓊枝美人阻。落日重雲愁不去。西鄰有友莫違拒。石田共耕茶共煮。爭鋒高義鄒敵楚。撫小深仁魯存莒。韶華未暮邀我侶。擬上海山高絶處。題詩一寄臨風佇。昨夜春夢湘江渚。五雲九重深幾許。雲屛霧帳眞得所。玉欄坐與佳人語。飢斯瓊餐渴玉醑。衿佩陸離衣鮮楚。粧成欲將金屋貯。芳誓綢繆辭滿楮。金徽倡予歌和汝。錦衾春情盡意叙。鸞膠生活不齟齬。自期死生長相與。蘧然蝶散何太遽。還作人間一孤旅。臨江白髮雪千緖。落日回風心不紓。賴有知音同險阻。竹杖苔蹊相訪去。邀非折簡豈麾拒。野毛溪鱗時共煮。攻愁酒力強過楚。醉後乾坤小於莒。風塵携手喜得侶。末路相羊知有處。相迎相送相延佇。干戈七載湖海渚。白髮蕭蕭千丈許。豺狼橫騖民失所。手撫靑萍心口語。消愁無賴一斗醑。獨立長歌更悽楚。箋天搜盡滿襟貯。寸鐵心膓三尺楮。跳梁海賊誰豢汝。斁盡綱倫久不叙。兇謀雖慘誠齟齬。梟獍之徒天豈與。一擧滔天汝何遽。大夏重恢惟一旅。微臣何用謾愁緖。天步雖艱終可紓。從來平妥在艱阻。星入旄頭胡運去。螗蜋伸臂能久拒。窮島遊魂可烹煮。亡秦自是三戶楚。破燕那無一城莒。廊廟何人方召侶。淨洗金甌置安處。周宣中興翹首佇。二月廿八夜。客星入旄頭。旄頭無光。倭退之兆。鄭䨜言。</text>
<title>步登家後小丘。將訪友。中道而返。</title>,<text>病後腰支懶更頑。出門春事已闌珊。媻姍勃窣行吟處。窈窕冲融影動間。雀乳鶯啼驚節換。水流山立見身閑。欲尋北里仍忘興。采采鵑花滿袖還。</text>
<title>暮春與邊德餘從山逕還。德餘說權汝章渡碧瀾吳體詩。因用其韻。</title>,<text>風驅洞壑松栢聲。落霞照樹枝上明。老子行吟更坐睡。幽禽栖集還飛鳴。斜雨點空暮山黑。遠帆過眼春潮生。安得美酒如江綠。倒盡百壺澆不平。</text>
<title>荒田行</title>,<text>荒田數頃方借耕。矮屋三間更僑居。朝炊乞得監河米。暮出又騎東家驢。客來拍手笑我貧。物皆假人身獨渠。我言萬物皆無主。天地元來一蘧廬。大塊假我以此身。身外何物其眞歟。衣焉食焉亦聊爾。只緣垢累終不除。眼前一笑自一生。有無貧富復何如。人憂不足我無憂。知我所存較有餘。蘧然一夕大夢覺。向來擾擾都是虗。聽來客舌呿不合。揖我不去還躊躇。墻頭忽得濁醪過。醉來欲語還忘余。</text>
<title>移居箭倉里珠巖北 江都城外三里也。</title>,<text>作客栖難定。無營意亦平。腰支因靜嬾。詩語爲貧淸。農事親村老。林居愜野情。家僮頻報暵。扶杖看雲生。</text>
<title>步出</title>,<text>步出珠巖麓。南風笠子斜。幽禽驚復近。雜草細猶花。城晩浮烟氣。川晴受日華。歸牛坐看盡。吾亦起還家。步緩身無倦。心舒景自饒。川光明石角。雲影度山椒。烟薄粧籬落。林迷隱巷謠。吟筇歸去處。禽鳥亦寥寥。</text>
<title>大雨經月</title>,<text>東風六月簸江國。溟渤倒立傾天關。雷公助勢雨師隨。乾坤盡入蒼茫間。神鞭雲駕十二龍。矯躩九萬窮躋攀。顚狂揮灑大地隘。怒氣勃欝陰聲頑。銀橫玉散遠近迷。眼中坐失千尋山。共工憤觸不周裂。五丁拔天公慳。嫖姚十萬摧臯蘭。突劒亂戟鏖群蠻。銀河倒瀉九天漏。平地大波埋人寰。媧皇已遠呼不起。手持斑石潛悲潸。長鵬垂翅濕不騫。爾微誰憐鷗與鷴。西鄰大木不自力。坐受搖舞何疲孱。牀牀屋漏夜未乾。擁衾不眠同蛙跧。庭前漂麥不足惜。泉生竈下聲潺潺。書箱蠧盡藥裹醭。古棟菌老門苔斑。一夜衰髮雪千莖。病脚半萎行步艱。瓦衣自庇苦如此。哀爾白屋嫠與鱞。吾將長箒十萬尺。掃盡陰翳開愁顔。不然扁舟載吾道。浩然滄海無時還。</text>
<title>夜坐。次邊德餘韻。</title>,<text>荒城當戶晩風長。把酒閑吟是我鄕。繞屋柳枝秋寂寂。隔溪燈火夜茫茫。</text>
<title>絶句</title>,<text>風落城南木。砧鳴舍北村。伴鴈雲歸海。隨人月到門。</text>
<title>家弟子始還向延安。題贈。子始諱偉男。號藥山。</title>,<text>七月天氣陰。客子雨中發。搖搖孤帆遅。杳杳滄波𤄃。回風歷吾耳。仰面看雲物。世亂遭漂蕩。骨肉常阻絶。連床十日雨。語長懷難竭。夜聞爾語苦。因念爾計拙。茅茨不蔽雨。石田半蕪沒。流離人所同。爾獨何疲薾。思之骨亦驚。一夜生白髮。何時風塵淸。庶得共飢渴。附次韻 子始客向延安城。正與潮俱發。維時九月暮。木落靑天𤄃。主張感一元。收藏看萬物。今辭仲海被。自此音信絶。有合必有離。相持語難竭。好大晩無成。無如弟諶拙。兄才合世需。胡乃自埋沒。秋風吹碧蕙。滿畹皆萎薾。弟顔老可憎。兄顚霜滿髮。賢嫂供一盎。庶得澆吾渴。</text>
<title>半夜</title>,<text>半夜凉生褐。孤吟月入甍。梧桐秋一葉。河漢露三更。世事跏趺坐。羈愁蟋蟀鳴。誰爲先獲者。今古只玆情。</text>
<title>秋夕。掃墓于孤山。因入京蹔留。還江都馬上紀行。篇未成矣。歸來足成。幷示倚囪兄，月沙甥。</title>,<text>莽莽經荒野。行行度古陂。眼明沙水淨。頭白板橋危。亂岫愁邊集。癯容馬上奇。陽川宵作飯。銅雀雨吟詩。華語居人怕。邊書客子疑。蓬蒿村徑改。兵火邑居移。松栢孤山暮。杯盤再拜遅。秋寒江路濶。烟晩驛樓欹。城草栖鴉閙。街塵薊馬馳。停鞭逢自出。握手更何辭。宅相吾家望。文華乃祖基。風塵惟爾瘦。江海久吾衰。伯氏元多病。微官豈救飢。趨蹌悲道屈。冠帶怯身羸。夜雨連床後。雲天望鴈時。寒憂姜氏被。夢惱謝公池。世亂身何托。年侵意易悲。飄蓬違夙計。浮世足生離。已斷功名念。難忘骨肉私。江城秋欲暮。落日坐支頤。</text>
<title>偶吟</title>,<text>前山後山烟氣幽。江都十月凉如秋。村家日日催出馬。小吏大叫荒城陬。朝廷是非里巷知。塞徼消息行人憂。龍鍾老夫坐不語。注目靑天搔白頭。</text>
<title>天朝將官陶通判 良性 管調粮留江華。將行索別章於邊彦時。彦時時爲督運使。代彦時作</title>,<text>道路爭稱吾老爺。堂堂七尺足英華。從知淸白心如貌。更服忠勤國忘家。披霧正逢風落木。攀轅今値雪成花。相逢何晩相離遽。明日千山萬水遮。</text>
<title>冬霧二十韻</title>,<text>水國元多瘴。今年更霧繁。初埋天際岫。俄罩眼中藩。黯黲高低岸。微茫遠近村。鳥栖迷野樹。僧返失山門。似靄還疑雨。無寒更不溫。凝然連子午。漸欲沒乾坤。白晝三更黑。靑山萬里渾。潛藏哀顓頊。制作憶軒轅。靑女愁深蟄。玄冥默退蹲。氣蒸靑海窟。勢逼紫微垣。不見寰瀛大。誰知日月尊。淋漓元氣濕。籠絡萬形呑。無復星河影。惟聞鳥獸喧。天心高莫測。人事近堪援。漢史三精塞。唐乘十日昏。瘡痍未高枕。氛祲尙中原。豹隱賢人遯。鳶跕壯士寃。濛濛妨肺氣。漠漠斷心魂。潤積藏書帙。陰侵進酒樽。何當淸穢濁。穩坐負朝暄。</text>
<title>白蓮寺。夜讀晦庵書。</title>,<text>挑燈手閱晦庵書。少讀還休味有餘。寂寂整襟僧宿盡。二更凉月在庭除。</text>
<title>邊德餘連喪二兒。繼喪其室。慮其慼而喪生。作此以慰之。</title>,<text>昔我五男女。眉目俱淸奇。家貧食不足。一室長怡怡。中年天奪二。摧慟如割肌。吾哀有時忘。傷哉乃母慈。抱屍不能舍。淚盡氣已疲。兒亡未云久。其母奄相隨。母葬土未乾。兩兒終俱萎。五喪數年間。但覺生苦遅。形骸一蜩甲。精爽都已離。依俙夢非夢。一窓神昏時。平生擧案姿。婉孌前敷辭。曰我始無子。得之又失之。無實我之初。在我何損虧。胡爲悲抵死。噬臍吾難追。使我辛且勤。使我而至斯。兒皆使之然。我讎其在玆。以死爲可悲。於讎我何思。以死爲可樂。哭死無乃癡。子實未知死。死固無等夷。無愛憎憂喜。寒熱與飽飢。休休入太虗。壽夭同▦陂。我幸先子歸。同歸終可期。况今干戈際。平野積人屍。生免禍羅嬰。死無臭聲遺。全歸父母體。如我者其誰。我死我自多。生者枉歎噫。哀死胥及淪。吾爲後死悲。一之我爲甚。何必踵我爲。區區室家念。不足疚男兒。覺來言在耳。心境稍煕煕。伊我昔年痛。德餘今又罹。窮冬逢德餘。面垢和涕洟。死生君所知。情鍾在結褵。同病卽同藥。援筆題吾詩。吾詩君勿擲。折臂爲良醫。德餘。常作死生說。類南華齊物篇。</text>
<title>與善餘步出丹丘 以下己亥在瑞山</title>,<text>睡眼朦朧午未醒。淸風引我着寒汀。飛過野鶴聲如色。倒立崖松影勝形。喚酒來時苔逕遠。披林歸處竹筇馨。從今夢斷紅塵路。擬卜溪邊作小亭。</text>
<title>園中四詠</title>,<text>埋沒枝柯蔓草纏。緣憨飜得老夫憐。呼僮理罷逢佳雨。綠葉丹英滿意鮮。右山棠梨棗陰中強自持。心期只許歲寒知。借問今年厄幾寸。憐渠頗似我名遅。今年是閏○右黃楊堪笑東風不主張。萬枝憔悴數枝芳。浮花浪蘂終何羡。死後分明地亦香。右病梅昔年曾見萬竿蒼。一別傷心滿目荒。誰識龍根蟠地底。會看秋後拂雲長。右枯竹</text>
<title>偶吟</title>,<text>時淸癡有味。心靜句無塵。客爲休官散。僧因採藥親。看書消白日。持酒答靑春。閑適吾何習。如今忽到身。</text>
<title>示善餘 四月初四</title>,<text>莫道東君去。淸和景物稠。閏年春較晩。遅日雨初收。花雜千重樹。溪添數尺流。芳時寧夕絆。一醉我當休。楹小纔容席。窓幽更接園。松聲侵夢爽。花氣襲衣暄。細雨妨尋友。淸風可近尊。竹溪行不遠。淸興儻同論。</text>
<title>花風問答</title>,<text>花問風。我於汝何與。正是我好時。汝來自何處。作惡太顚狂。捲盡紅紫去。三分委泥沙。一半空中擧。傷心佩酒客。索莫尋芳女。坐令風流塲。對我愁無語。豈獨作我讎。古今同罪汝。風答花。我非妬爾色。自爾未發時。我實爲爾德。殷勤二十四。不負靑春約。沾潤雖雨師。發揚惟我力。芳菲倘長存。結子將何托。適會汝衰時。我豈催汝落。盛衰固物理。罪我無乃錯。</text>
<title>出仙洞寄仙居</title>,<text>偶隨流水入天台。嬴得芙蓉一笑開。劉阮俗緣消不去。自慙容易出山來。</text>
<title>鸎</title>,<text>萬木陰中忽開眼。風流標格何偏饒。南枝北枝去來逸。一聲兩聲長短嬌。靑旗翠幕酒茶肆。紅杏綠楊烟雨橋。此間三月儻無爾。九十春光還寂寥。</text>
<title>衝霧發楊根迷原。向立石津。以下庚子京畿敬差時</title>,<text>聞說西湖比西子。此間嬌態更相同。羞將面目當遊客。碧水丹崖宿霧中。</text>
<title>下舟福長浦。向超然臺。</title>,<text>客行値秋晩。天寒溪壑陰。捨艇還騎馬。尋郊稍出林。石苔山逕滑。霜葉洞門深。未到高臺下。先瞻萬丈岑。</text>
<title>加平茅亭八景。次壁上韻。</title>,<text>朝從山出暮騰空。一片西飛一片東。聚散吹噓誰主是。白衣蒼狗自無窮。右花岳雲容靄靄霏霏淸更姸。近如輕霧遠如烟。初惹朝暉微作態。晩隨斜雨又連天。右杻山嵐態沙月山風驟不停。萬回千折赴滄溟。夜和松響蒼茫外。好入遊人醉後聽。右大川鳴灘傍溪官路一條脩。樹老枝踈影未稠。幾多蔭得東西客。閱盡興亡不管愁。右長堤古柳秋事初成近築塲。村中父老報豊穰。十里黃雲平若掌。晩風時送萬疇香。右平郊嘉禾軒堂頹盡砌垣傾。新搆三間眼忽明。誰作小池栽菡萏。爭稱太守足風情。右小池紅蓮赤氣纔騰萬丈屛。壁丹巖白復松靑。淸軒睡起賓初出。已過窓欞又滿庭。右寶羅朝暉東畔淸溪西畔湖。峭臺層壁勢還孤。盡輸十里壺中貯。眼底千形不敢逋。右超然暮景</text>
<title>次湖叟韻</title>,<text>丈人屋亦好。携酒日來看。愛子吾非俗。容吾子亦寬。時時寄文字。句句露心肝。敢憚相尋處。靑泥沒杖端。</text>
<title>庚日浮碧樓。妓唱牧隱詩。仍次其韻。以下辛丑在箕城幕府時</title>,<text>舟子指蔓草。此墟曾有樓。登臨三伏日。兵火九經秋。烟月空陳跡。江山幾勝遊。遺吟驚萬古。牧老亦風流。</text>
<title>與使相乘樓船。下草里。小舟載角前行。</title>,<text>桂棹搖搖出浦來。海門風定水如苔。不見前舟歸去處。角聲遙過鳳凰臺。</text>
<title>贈洪德公</title>,<text>中年偶出門。路歧幽更窄。茫茫荊棘中。夜行苦不息。衣裳半沾濡。自顧多耻辱。風塵夢一覺。齒髮已衰落。行藏雙履在。栖息一枝足。尙有憂世心。太息復痛哭。軒軒鹿門公。何處來得得。相逢遽相離。一喜又一慼。欲道平生事。把筆還驚骨。</text>
<title>題屛畫</title>,<text>山花驢背春。尊酒舟中雨。借問橋頭人。携琴向何處。</text>
<title>送接伴使韓吏判 應寅 還京</title>,<text>十月霜風吹斷肌。馹騎催發返京師。天寒草木無顔色。折贈松枝當柳枝。</text>
<title>有僧請詩。次軸中韻。仍道己意。</title>,<text>龍溪一曲我家山。脩竹長松雪色斑。憶山未遂歸山計。每見山人却厚顔。</text>
<title>使相惠柑五箇。以詩謝之。</title>,<text>分明昨夜夢滄浪。幕府封來五顆黃。霜露寒姿雙手凍。海山風味兩牙香。秋光經歲方騰價。午睡酣春最擅塲。羅帕分珍雲漢隔。何人林下愧先甞。</text>
<title>淸江樓 以下朱之蕃天使時製述官。次皇華集韻。</title>,<text>煌煌彩節駐江樓。樓上風烟愜勝遊。要取詩章酬凈債。古來登賞捴名流。長天秋水工相暎。曲檻危簷本自浮。物色千秋題不盡。莫言先輩少分留。</text>
<title>平壤行</title>,<text>綾羅西面錦繡脊。粉堞中間布綺陌。往事流傳知幾年。古跡蒼茫感玆夕。父師初從中夏來。雄都肇向江頭開。八條一施化時雨。三韓千里無纖埃。垂衣端拱坐深殿。拯溺不須勤手援。遺風已遠井田荒。一域千秋經百戰。瓜分彊土入風塵。驚波洶湧無恬鱗。騎麟朝天已涉誕。閉城斬使徒殺身。邇來民物稍安集。二百年來無警急。境聞鷄犬戶逾萬。家生忠信室則十。恬憘日久患忽生。海冦覬覦奇釁成。三都宮殿盡成灰。四郊草木均被兵。投戈曳甲棄委積。軍吏奔波草間避。桓桓李將受帝命。履險摧鋒視平地。赫然一掃腥膻塲。大捷箕城收漢陽。先登賈勇爭死綏。城畔白骨還堪傷。使星今來鳳凰族。海邦爭看一路福。觀風問古更何事。健筆能令神鬼哭。</text>
<title>松濤 此以下次天使韻</title>,<text>何處狂濤杳靄間。高掀地軸動天關。時因風勢遙還近。乍雜溪流汩更潺。只道桑田曾變海。休言洪水便懷山。金波夜射龍形立。應向幽居問大還。天機自動翠微間。海若江神本不關。蘿月靜時凉瑟瑟。洞雲深處細潺潺。楚人夜夢驚巫峽。吳客朝聞憶胥山。欲和滄浪漁父曲。烟波不見釣船還。依俙客夢亂濤間。覺後凉陰滿石關。氣襲夜牀增洒洒。聲分秋瀨失潺潺。維摩去後波生𡬾。徐巿歸時海拍山。雲外碧天連縹緲。漢槎應自此中還。</text>
<title>美人手</title>,<text>天然百媚緫宜人。愁便支頤笑掩唇。春襯柔荑攀柳嫰。香生纖玉採蓮新。嬾鉤珠箔還高下。輕撥瑤絃乍屈伸。打起鶯兒花外立。露尖羅袖亦精神。</text>
<title>鴻鴈</title>,<text>影落瀟湘江水深。每逢秋社替玄禽。胡山書報蘇卿信。楚戶聲分杜子砧。沙月蘆花眠幾處。野霜楓葉過千林。回文機上偏先聽。挑盡殘燈碎寸心。</text>
<title>追次月沙贈別韻</title>,<text>祖筵逢暮雨。王事有嚴程。身老傷離別。途窮媿姓名。亂雲愁處起。華髮路中生。世慮吾能遣。難堪此日情。</text>
<title>次卷中韻。贈信泂上人。</title>,<text>吾師身世正飄飄。說到湖山思泬寥。殘衲幾磨千疊岫。短筇曾渡萬溪橋。飛盧聳出東皇近。智異雄盤南斗遙。自是胷襟藏七澤。向人何用索瓊瑤。</text>
<title>過分水嶺 以下壬寅年以書狀官赴京時。正使秋浦黃愼也。</title>,<text>騾背風光所見高。一鞭千里意滔滔。花開草長乾元大。水注山蟠造物豪。和夢過橋眞有味。覔詩登嶺却忘勞。人間苦樂乘除熟。此路蓬頭不用搔。</text>
<title>黃土崗途中</title>,<text>萬里靑陽暮。千山白髮翁。遠遊誠夙願。行役歎衰躬。倦後詩無味。愁時酒有功。客懷時冷落。鄕夢曉曚曨。地號傳來異。村居到處同。厨烟花影畔。人語水聲中。烽火臺隍古。丹靑廟宇空。塞寒春較晩。郊濶夕多風。高嶺兒拳蕨。連山女手葱。聊焉供一笑。忘却道途窮。</text>
<title>遼東紀行</title>,<text>西行六日到遼城。七館連綿四百程。松鶻正當人面起。鳳凰偏傍馬頭橫。盤回八渡元司派。屈曲三流各異名。此地關王知幾廟。何年都督尙留塋。山稱狼子驚人膽。村號高麗感客情。長路迢迢今未半。萬重烟霧隔皇京。</text>
<title>沙河鋪偶吟</title>,<text>住馬沙河路。楊花滿客巾。東風酒旗畔。時見艶粧人。</text>
<title>鞍山。訪安福寺。</title>,<text>客懷苦難寫。聊復訪山扉。松老庭陰重。天長海色微。眼明僧榻凈。心豁佛堂巍。愛此未能住。出門塵滿衣。</text>
<title>牛家庄偶詠</title>,<text>街頭簫鼓動晴雷。相喚佳姬出戶來。急整花冠投鏡起。向人無語背人咍。</text>
<title>三叉河路上</title>,<text>墻限蠻夷界。河從杳靄間。野空唯有水。天盡更無山。目極臺城小。人疲道路慳。時時見商旅。牧馬草中還。</text>
<title>山海關主人翁趙鶚。示以我國人前後所贈詩篇。因求余詩。酒半。次李東岳韻贈之。</title>,<text>半生書劒共襟期。一見相親便不疑。忘我異方來作客。愛君高義合爲師。靑旗綠柳茶香處。細雨朱簾燕乳時。傾盖暫時還解摻。別來應倍夢中思。</text>
<title>山海關</title>,<text>鎖鑰知誰創。城池更幾年。雄同秦百二。險比蜀三千。水接扶桑國。山分靺鞨天。異觀驚客眼。斜日暫停鞭。</text>
<title>觀海樓 一稱望海亭</title>,<text>天拆東南萬里通。倚樓人語墮晴空。簷臨幽窟蛟龍怕。石闘驚濤霹靂雄。山帶古城飛鳥外。水漫遺島斷霞中。防胡訪藥俱寥寂。都入遊人一嘯風。</text>
<title>秦皇島。次員外苗汝霖韻。</title>,<text>海色蒼茫小島孤。居人指點望疑無。求仙迹遠雲千載。問古人來酒一壺。高堞纔成兵已起。童男不返骨先枯。驪山有鬼今應泣。膝下誰知伏一胡。</text>
<title>淸風臺</title>,<text>天地中間萬古風。首陽高節孰形容。何當挹取臺前水。洗盡人寰俗子胷。</text>
<title>孤竹君廟</title>,<text>逃親遜國世稱仁。誰解逃親是孝親。中子舊邦君莫問。秪今香火賴何人。</text>
<title>歎花行。在七家嶺作。</title>,<text>雪花飛時辭漢京。龍灣又値梨花落。路入遼陽春已去。馬頭楊柳花如雪。盧龍佳節迫端陽。獨有榴花開向客。行鞭隨處綠陰多。北京定見蓮花發。一年花事路上盡。留得黃花待歸國。霜華滿鬂眼昏花。美人如花天一壁。莫如買得堆花酒。手提花甆滿眼酌。醉來酩酊卧頹然。花落花開都不覺。</text>
<title>去冬甞得夢。夢遊通津地。臨江登望。口占一聯曰。山勢來從薊。江流去向齊。覺而識之。以爲薊與齊。乃中國之地。非我國通津所瞻眺。心甚恠之。余時忝在諫院。朝起見分發。則謝恩使書狀官。詮曹因上敎擇差。三度改擬。竟不用其望。特命以時任臺侍差送。余意恐不免。過數日。竟差余遣之。是日行到通州。寓于河上姓戴之店。問其河。則河水下于海。而達于楊子江。海邊乃登州萊州。而卽古之齊地也。河之東邊。群山遠峙。望之叢叢。薊門卽其東也。忽然思之。前之山從薊江向齊之句。非通津。正謂通州也。事雖微些。亦皆前定。卽足成一首。</title>,<text>暮投郡城外。村逕乍高低。山勢來從薊。江流去向齊。烟生茶店閙。日落賈船迷。何處是京闕。五雲飛鳥西。</text>
<title>玉河館</title>,<text>天街咫尺鎖門居。萬里觀周計已踈。獨與羯奴分小館。自慚曾讀古人書。館之西偏。㺚虜所留。悄悄支頤瘦影孤。坐看雲物被風驅。雲向天涯行萬里。不知東到故園無。</text>
<title>久客無聊。得唐人古今笑本。以遣寥寂。卽效其中閨房艶曲四絶句。其二首惜花。二首愛月。</title>,<text>多情挽得最繁枝。露濕輕衫不自知。爲護林間來去蝶。却將羅扇打蛛絲。春來何晩去何催。過眼芳菲夢一回。早識東君情太薄。不如當日不曾開。右惜花爲看新月夜登樓。手捲珠簾掛玉鉤。拜後悄然人不見。寶釵斜影曲欄頭。夜夜高樓慣送迎。纔臨東閣又西楹。十分淸影三更半。綠戶紅窓幾處明。右愛月</text>
<title>途中</title>,<text>暮年行色易生酸。白盡髭鬚道路間。愁思惹雲迷塞樹。夢魂和月度遼山。春將紅紫先辭客。風帶塵沙又滿顔。竣事何時歸故國。竹林牢卧一生閑。</text>
<title>出皇城。到三忠祠寺。</title>,<text>五旬孤館鬂全華。纔出城門似到家。十里西風江上寺。晩蟬吟處柳絲斜。</text>
<title>留通州</title>,<text>通城滯雨暗消魂。坐聽霖鈴不掩門。江渚浪高知幾尺。夜深人語在前村。</text>
<title>到撫寧縣。遇聖節使書狀官。</title>,<text>昨夜分明夢故園。忽成佳會驛亭昏。東來消息君能報。北去風光我試言。金水曉鐘開九闕。玉河秋草鎖重門。館中更有吾邦客。應把鄕懷細細論。時謝恩使鄭賜湖夢與留在玉河館。</text>
<title>次聖節使成質夫 以文 韻</title>,<text>燕山滯雨未能回。靑眼聊從客裡開。異地光陰秋已半。故園消息鴈初來。今朝不可無詩句。此席端宜有酒杯。千里班荊眞一夢。滿天離思浩難裁。故園烟樹首頻回。客抱今朝得蹔開。萬里征衫雲北去。一鞭歸路水東來。君看燕薊中秋月。我及龍灣九日杯。欲寫離亭無限意。異方風景不堪裁。</text>
<title>寄尹定卿 尹安國時爲禾谷書狀官。方在玉河館。</title>,<text>別後藍田初見月。旅愁離恨兩茫然。薊門路滑秋多雨。蠻館庭深夜似年。知子已甞觀樂味。羡吾先着返鄕鞭。天高北極寒應早。須趁遼河落葉前。</text>
<title>滯撫寧。逢千秋行。贈申書狀。</title>,<text>別山淸夜撫寧晨。三把情盃未二旬。班荊萬里皆親舊。京洛如今有幾人。</text>
<title>次申書狀效吳體韻</title>,<text>萬里淹留二百日。送春送夏今逢秋。白頭異地幾歸夢。靑眼暫時還別愁。斜陽一把故人酒。明月相思何處樓。知君此去倍悄悄。門掩玉河河水流。</text>
<title>萬柳庄</title>,<text>萬柳森森五里齊。盧龍一面小村迷。行尋細草陰陰逕。渡盡晴沙淺淺溪。枯木斷橋秋遠近。曲池危閣日高低。西遊處處多佳勝。終憶吾鄕水竹栖。</text>
<title>山海關。趙鶚又索別章。次前韻以贈。</title>,<text>風塵末路孰鍾期。咫尺人間有九疑。地限東西雖異俗。口談鄒魯是同師。軒窓尙記曾來處。情意還深再遇時。靑眼白頭今夕會。月明何處最相思。</text>
<title>山海關行 幷序</title>,<text>余之赴京也。道路店舍中。屢逢儒士。未見有愛才喜文者。於山海關。得見趙雲野。多聚我國詩章示之。又稱道李東广 安訥 不容口。因索余拙句。余次東广韻以贈。及其還也。又求余一路所咏。余示以若干篇。趙君見之。奬許拙章。甚過其實。一日謂余曰。貴國人有趙棐仲者赴京過此。有山海關絶句一首。吾恨其詩語不長。今子之詩。雄渾發越。古今所罕。必長於長篇大作。吾欲得之。以永其傳。盍以山海關爲題。爲我一揮。余辭之不獲。信筆書與。雲野趙鶚號也。角山山勢天上來。橫截北地高崢嶸。南臨溟渤渺無際。赤洋萬里波濤平。古城連綿自何處。跨山壓海相紆縈。中間一關鎖鑰雄。西擁薊門東遼城。遼城之路直如矢。逶迤一條走皇京。小堡星羅大鎭峙。犬牙盤錯皆天成。高高下下壯重險。磅礴山河元氣橫。龍王廟新表神靈。望夫臺古㫌孤貞。千秋訪藥小島餘。祖龍一去空留名。堂堂徐君草昧臣。附翼當日勤經營。臨燕妙覿天下吭。設險方畧何其宏。增修更有王氏子。傑起樓櫓兼庠黌。深䂓偉制自睿筭。運巧奉成譏群英。朝暉照時夕陽後。日再開闔嚴其程。旗竿裊裊木聲動。士民蟻聚無停行。關門晝寂關令嚴。出入肅肅誰喧爭。暴客傍觀未能窺。衛護帝州安黎氓。邊庭不復胡馬嘶。齊客敢效秦鷄鳴。邇來太平二百年。海波風靜陰山晴。危譙高堞動冲融。大街車馬聞轟轟。梨花雨濕酒旗影。楊柳風傳絃管聲。東來有客駐漢槎。十分壯觀神魂驚。飜思固國不在險。長城未救嬴秦傾。吾知皇家萬年業。不由關門由聖明。</text>
<title>宿山海關羅城</title>,<text>旅館生秋凉。故園千萬里。城頭擊柝聲。客子五更起。</text>
<title>華表柱</title>,<text>令威去人間。千年此來住。鶴去又千年。客子來訪古。天空鶴無迹。石老秋草暮。人民仙鶴同。一逝得失千。年唯一柱仙。曾爲民有悲。吟我今爲仙。歌短句仙耶。民耶吾不知。不如眼前酒。一缶仙乎倘。能今尙在請。君共把遼陽。酒醺醺醉卧。古柱下與我。且說仙凡否。</text>
<title>次秋浦韻</title>,<text>相別忽今夕。相隨幾一年。行藏吾老矣。榮辱子怡然。鞍馬晨星散。歸途暮雨連。臨歧聊忍淚。身世兩堪憐。</text>
<title>偶詠 以下壬寅冬。自北京還在瑞山。</title>,<text>歲暮衡門垂二毛。塵間名利付兒曹。病餘得句精神活。閑裡逢人禮數勞。欹枕倦看西漢史。傍籬新種北京桃。開窓忽見鷹飛處。鷗鷺無聲鳥雀號。余自北京。得桃核來種。</text>
<title>太守來訪丹丘。以詩謝之。</title>,<text>一片丹丘天作臺。臺前流水碧於苔。招呼烟月杯中落。驅使風光筆下來。酒盡千鍾知子量。文非八斗愧吾才。坐令松桂生顔色。多謝高軒枉草萊。</text>
<title>在法聖倉卽景 以下癸卯湖南幕府時</title>,<text>海門潮落露平洲。處處汀沙罥小舟。江雨欲來風滿閣。短屛遮坐獨梳頭。靑山缺處海天長。步出城隅看夕陽。風送暮潮洲渚沒。魚梁却在水中央。</text>
<title>乘舟中流。回顧滄浪亭。次權汝章絶句韻。羅州林㤞家也。</title>,<text>一邊江水一邊山。巖石數層家數間。斜陽返棹却回首。松竹陰中人掩關。蹔時登眺夕陽殘。仙境渾如夢裡看。準擬更尋巖下路。夜隨明月宿江干。</text>
<title>光州地風詠亭次韻</title>,<text>擾擾勞勞何日休。蹔登高閣寫閑愁。醉中快意風生檻。客裡奇觀雨滿洲。泉石不隨前輩去。物華應爲老夫留。詩成還愧江神笑。未脫塵冠鬂已秋。主人當日此歸休。人去亭空物色愁。兵火不能侵棟宇。世氛那得到滄洲。詠歸已遠風猶在。登眺聊因雨少留。霽後輕陰隨爽氣。滿簷松籟作凉秋。</text>
<title>乘船 十月。以點馬入海島。</title>,<text>乘船捨平蕪。掛席凌虗無。海若受約束。祝融爲前驅。天晴風力慢。水色綾羅鋪。龍驤穩如閣。棹謳歡相呼。島嶼紛四圍。環若一平湖。初行若無路。到處皆通衢。船舷累四旋。恠石爭縈紆。波濤所蘯磨。刻畫露稜觚。逶迤出曠漠。轉覺所見殊。極目但積水。何處是寰區。時看遠帆過。點點天際孤。長歌倚半酣。浩蕩還忘吾。乘桴尼父意。千載激壯夫。</text>
<title>羅州新館。次使相柳川韻。示主人牧伯。禹伏龍</title>,<text>山容野色散還收。倦鳥奔雲去復留。殘角歇時聞急鴈。斷城低處見平流。一杯談笑風流客。百里耕桑愷悌侯。點檢廢興成感慨。古今多少此來遊。</text>
<title>與災傷御史趙守初 存性 同遊邊山</title>,<text>聯轡下林麓。淸風袖裡長。名區逢素友。佳節又靑陽。展席晴沙白。當流石壁蒼。山中有僧舍。行色不須忙。</text>
<title>月出山龍巖寺。用山僧卷中韻。</title>,<text>渡盡溪流與石峯。竹輿纔下又携筇。步上僧堂心力倦。却呼山釋試鳴鍾。</text>
<title>龍灣。贈別呂，朴兩友還京。以下乙巳奉使關西時</title>,<text>時淸多雋彦。樗散日枯槁。健才且彷徨。况復吾潦倒。京華少故人。天末逢靑眼。逢如萍水合。別如晨星散。關山歲云暮。落日飢鴻咽。蕭蕭征馬鳴。落落行人發。平生丈夫淚。欲灑還少制。臨行寄平安。歸報甥與弟。指藥山月沙。</text>
<title>擬和錦字回文</title>,<text>塵凈夜床銀燭明。伴人無寐坐殘更。春江一雨花飄樹。暮戍孤烟柳拂城。新恨謾看遙出月。斷膓空聽亂啼鶯。身隨獨影寒寥寂。短夢香閨繡枕驚。</text>
<title>以酒解酲。有懷洛中兄弟。</title>,<text>壺隱貧到骨。藥山病而癯。病且廢藥餌。貧猶愛酒酤。謀釀輒相就。甕乾時時沽。我本酒戶小。形容又凋枯。欲罷諒不能。對酌同怡愉。連床醉兀兀。大叫歌嗚嗚。豈獨畏嘲罵。或恐傷其軀。醒來每相戒。得酒復相呼。自從別離來。飮卽思友于。重雲隔千里。隻影江頭孤。主人置美酒。慇懃慰病夫。連延數日醉。庸賤不敢逋。宿酲忽焉作。晨卧日至晡。非痛亦非痒。呻吟久未蘇。肢倦昧收斂。頭眩難步趨。虗膓甚思食。對案終莫餔。珍羞滿眼前。視之如泥塗。佳姬問所安。僮僕捧藥鑪。扶持忽前後。奔走徒勤劬。詩稱柯伐柯。此語聞酒徒。且置藥山藥。催進壺隱壺。一杯氣迕逆。二杯膓欝紆。三杯滋肺腑。四杯舒體膚。五杯忽和暢。容色方敷腴。向來不平氣。豈敢相枝梧。俄然又成醉。預作明朝虞。朝朝解復醉。一醉無時無。醉來便陶陶。萬事歸胡盧。羈愁興世慮。苦雪投洪爐。浮生聊爾耳。此外曾何須。當其酲正苦。豈念酒中娛。酣來至樂在。辛苦眞須臾。醉誠苦樂幷。醒亦利害俱。陳遵與張竦。誰勝誰爲輸。我將斷其訟。欲語還囁嚅。何時風雨夜。細評分錙銖。</text>
<title>暮春旣望。觀魚于鴨江。夜還有作。</title>,<text>身靜是閑人。地僻疑村廬。當窓有踈籬。滿壁惟古書。吾旣不干人。客誰來訪余。淸風入戶來。午夢驚蘧蘧。起來一欠伸。徘徊下庭除。聞道春江好。約伴來觀魚。跨馬出城門。春物連闉閭。地主爲相隨。客懷期一攄。船頭坐紅粉。百丈牽徐徐。崖石懸晩花。渚沙抽新蘆。風慢見縠紋。船凈無衣袽。輕舟忽先導。飄忽行且漁。携叉五六人。張網臨深瀦。驅魚遠復近。占地卷還舒。我亦倚船立。停橈乍躕躇。澄流無點埃。直覷馮夷居。俄看一隊魚。出沒何疾紓。猜人逝雋逸。畏網來趑趄。盤回勢蒼黃。鬐鬣終拮据。狂奔陷項羽。脫漏逃申胥。抽身避禍獨。騈首就戮諸。橫如梭在機。側似壺掛車。驚鱗閃燧鏡。怒尾搖風旟。提綱爭嘄謼。引手相牽挐。髭摘巧莫失。枚數計不踈。船中亂投擲。借以勺水儲。江河失悠洋。濡沫徒呴噓。松江豈擅美。丙穴君休譽。長腮與巨口。箇箇俱尺餘。滿船齊拍手。咸稱樂只且。賓主各解顔。旨酒臨江釃。丁寧付饔人。約束具釅菹。湯美香已絶。膾細絲不如。銀鐺玉脂泣。象箸金盤虗。推排逸少炙。肯顧周顒蔬。玆遊眞勝觀。狂興誰能沮。淸歌發絳唇。妙舞飄輕裾。江空夕陽後。月上黃昏初。千杯拂袖起。下舟還乘輿。酩酊大醉歸。問我知誰歟。</text>
<title>與府伯及御史泛舟</title>,<text>風颭羅衫鏡裡來。彩船歌鼓動春雷。憑凌鴨綠江千尺。倒盡鵝黃酒百杯。大笑高談俱醉興。淡雲斜日緫詩材。名區此會知無限。賢主佳賓問幾回。</text>
<title>與府伯携妓。尋義州之天磨山。山路緣溪。水石淸麗。下馬共憇。</title>,<text>下馬坐白石。溪流隨處淸。林深先夜暗。楓病未秋明。珠翠山增色。琴歌水亂聲。傾壺一酌罷。聯轡更徐行。</text>
<title>送洪思古 遵 賀陽至朝京 公遆東萊未及還。差此行。</title>,<text>男兒不是井中蛙。白首何須苦守家。人未放歸南極轍。天敎催上北溟槎。薊門行李衝冬雪。魏闕衣冠拜曉霞。會見胷懷寬一倍。路歧尊酒莫宜嗟。</text>
<title>海月亭次韻 黃斯文俊一會元。作亭于白岩山麓。臨東海以名之。平海地也。</title>,<text>流雲脫壞似崩潮。玉闕軒然上泬寥。松露竹風香細細。簟光簾影夢迢迢。鯨波萬里呈鰲峀。鶴背三更下鳳簫。此去廣寒知不遠。欲將藜杖作銀橋。</text>
<title>贈忠州牧伯禹 伏龍 見吉 以下丙午年奉使釜山時</title>,<text>靑眼三逢道路邊。浮生萍合各依然。長年作客吾今老。到處蘇殘子獨賢。寒雪古城衣袖薄。凍雲危嶺馬蹄穿。男兒心事空頭白。撫劒中宵看十躔。</text>
<title>寄東萊府伯尹次野 暄</title>,<text>衰遅末路苦躕躇。歲暮天涯又客居。孤夢幾驚殘戍角。靜懷聊對晦菴書。風生島嶼聞朝浪。火照城樓見夜漁。邂逅此時眞幸耳。故人音問莫相踈。</text>
<title>沒雲臺</title>,<text>盤回多大浦。縹緲沒雲臺。淸濁何年判。東南萬古開。孤巖浮水出。遙帆自天來。詩語描難到。臨風愧不才。</text>
<title>次府伯詠碁韻</title>,<text>指下斯須判死生。胷中藏得幾多兵。潛鋒投隙心機密。遠闘誇強氣勢橫。失路陰陵師忽潰。乘時吳會業還成。世閒鉅細元同理。從此三軍我可行。</text>
<title>次府伯戱贈</title>,<text>局束長吟行路難。靑衫烏帽意方闌。况爲遠客那堪苦。幸遇親交強作歡。衰髮豈宜雲鬂奼。朽膓還㥘酒杯寬。盤跚勃窣皆徒爾。任使傍人笑點看。</text>
<title>長鯨行 幷序</title>,<text>鯨是海中之巨魚。海畔居人。亦所罕見。余再遊海雲臺。再見是物。眞壯觀也。幸而志之。南維東畔大地窮。老巖崔崒滄溟空。斜陽極目久佇立。有物來自蒼茫中。非龜非鼉亦非蛟。鱗耶角耶鬐耶騣。嵬然陀然名曰鯨。擧腦搖背摩層穹。初疑巨靈戴山來。斷峰側壁高穹窿。更訝層瓦翠鱗鱗。水中浮出龍王宮。俛如黃龍避大禹。低尾局束歸冲融。仰如大鵬上扶搖。陵轢九萬摶無窮。翩翩沉沒似游泅。泛泛蕩漾如船篷。悠然而逝若長往。歘然而復還無終。縱橫作戱意自得。瞻之南北俄西東。魚鰕奔走蛟鰐避。電掣水族紛怱怱。有時奮迅出氣力。皷舞萬里生長風。狂噴猛擊渤澥隘。白日驟雨天溟濛。霞光暉影共呑吐。遠島近岸相磨礱。斯須一去杳何許。但見雲物涵靑銅。南遊此觀今至再。十分異狀驚雙瞳。吾知天公鋪張偉物作勝事。慰此暮途龍鍾翁。又知神物陰窺此老磊磈胷。欲與頡頏爭其雄。平生所向遭白眼。海山獨不負乃公。欲將文字誇耳目。造物恐忌言辭工。不如騎爾追謫仙。俯視塵埃游太冲。</text>
<title>復次府伯遣懷韻</title>,<text>浮生元過客。世事儘嬰兒。汩沒憐黃䤋。支離笑白癡。烟霞違宿約。蘭蕙結幽思。懶拙眞多味。還慚負盛時。異地逢新歲。霜毛愧雪兒。深藏疑鼈縮。凍卧似蠅癡。細酌無豪氣。孤吟少藻思。瓊琚能起我。披讀坐移時。</text>
<title>次府伯韻</title>,<text>雨餘凉月入踈簾。一夜霜髯斗覺添。作客長年供老病。歸田何日事鋤鎌。京華消息頻眉斂。異地風光幾口占。羡子歸鞭先我着。不堪梅柳歲將淹。</text>
<title>遊通度寺 在梁山。傳言法堂後。舊有龍池。塡土埋如來腦骨云。</title>,<text>相携深入到窮源。落日凉風滿石門。龍去骨藏何歲月。谷回山轉別乾坤。鍾殘高閣窓猶殷。鳧起寒潭水有痕。溪畔老巖行更好。坐來隨處却成溫。</text>
<title>次李士和咏梅韻 士和。新府伯字也。</title>,<text>東君消息有先聲。起訪斜枝數點明。冷淡十分無俗態。色香雙絶愜高情。湖山愛伴林逋鶴。鼎鼐還嫌傅說羹。可惜靈均眞肉眼。獨將蘭蕙入騷經。炎方多瘴氣。天遣有寒梅。臘雪元相約。春花豈敢猜。蠲除塵累去。勾引好詩來。坐待黃昏月。淸樽爲一催。</text>
<title>次府伯韻</title>,<text>灰心嘿坐習忘機。窮鬼隨身不我違。京國音書占夜夢。異鄕時序到春衣。侵凌膓腑愁爲敵。消削肌膚病作威。忽見月中驚樹鵲。繞枝三匝欲何依。</text>
<title>贈別通信正使呂 祐吉 尙夫六十韻</title>,<text>日本君今往。須知日本風。扶桑坤軸表。沆瀣水經中。誰遣魚龍窟。滋成犬豕叢。姬朝曾建國。嬴世更添童。關白權專制。天皇位獨崇。城池京國壯。民物奧州隆。僧獨知文字。人惟尙武戎。土宜黃橘美。山斲白金豊。喜殺誰干紀。輕生易樹功。干戈何代始。舟楫古來通。偃蹇忘前好。誇張挾世雄。孤俘聊騁詐。孔雀豈輸忠。痛矣忘先備。仍之有內訌。彼拳方欲奮。吾耳褎如充。捲土陵中夏。滔天稔有𥨪。衣冠紛雨散。車駕慘塵蒙。妖祲纏抔土。凶炎及閟宮。帝心哀播越。赫怒發羆熊。王土雖能復。讎天久與同。鞭笞知有術。微賤欲無聦。驕孽頻窺覘。皇威願始終。師徒猶翫愒。黎庶尙疲癃。干羽何勞舞。頑苗遽卽工。夷頭初稽北。賊檻又從東。革面誠難測。包荒量亦洪。羈縻從古昔。皮幣在牢籠。巷議嫌忘辱。廷謀欲示悾。伊人膺使价。惟簡契淵冲。錯節今方試。寒鋩早已礱。龍門曾躍鯉。烏府舊乘騘。黑綬鸞栖棘。靑蒲鳳跱桐。行藏安素履。夷險只丹衷。倉卒今銜命。艱危豈愛躬。張帆藏海若。戒道叱豊霳。波靜無氛翳。天晴散霿雺。仙槎逼星漢。使節拂瀛蓬。諭德宜思陸。貪功不取馮。威風聞鄭老。文望憶申翁。義動秋霜烈。恩宣凍雪融。及時王事竣。餘暇壯遊窮。徐巿遺蹤古。楊妑道宇空。詢咨親驛吏。動靜倚家僮。有死知無霣。思家敢忘公。望雲魂斷續。陟岵海溟濛。鄕信無秋鴈。閨情想草蟲。旅懷時冷落。歸夢夜曚曨。紀迹應成軸。題詩更有筒。歸來傳萬口。收取報重瞳。久廁淸班鷺。同沾聖澤鴻。桂林聯步武。蘭契托帲幪。自分潘生拙。誰容許吏聾。離家身已苦。對虜事堪恫。旅舘頭添白。賓筵面發紅。征裾分此夕。離思薄層穹。憤氣高衝斗。噫聲共吐虹。人生豈匏繫。男子有桑弓。慷慨心如鐵。憑陵水似銅。贐行惟遠志。防濕是山藭。島嶼風吹幔。滄浪月照篷。殷勤一杯酒。臨別意怱怱。</text>
<title>送丁從事</title>,<text>萬里孤舟客。三韓一節臣。從來無上策。專對有斯人。日出扶桑曉。花明馬島春。平生忠信字。看取子張紳。</text>
<title>次李士和演雅韻</title>,<text>壯志凋零負大鵬。掩門書抱字如蠅。屠龍枉費才何用。鎩鶴深藏意欲騰。駑鈍固宜甘霧隱。蟻誠惟願見河澄。從今與子爲扁鵲。鵷路曾同九折肱。</text>
<title>錦江聞女郞哀歌。盖天順年金吾之作也。俚語難傳。用其意作短詞。</title>,<text>千里遠遠路。美人別離秋。此心無所着。下馬臨川流。川流亦如我。嗚咽去不休。</text>
<title>洪川泛波亭次韻 以下丁未年關東幕府時</title>,<text>新搆危亭斲翠林。碧山爲帶水成襟。波光夜射明瑤棟。嵐氣朝蒸潤玉琴。魚躍鳥飛知物性。雨還雲度見天心。平生滿腹江湖趣。細酌閑吟不自禁。雲送輕陰過遠林。獨憑書卷散幽襟。雨添遙浪呑靑草。風轉高堂響綠琴。午睡來尋如有信。晴鷗飛近是知心。無端惹起龍溪興。投紱歸田恐未禁。五更微雨洗平林。爽氣朝來忽滿襟。江霧冷和東閣夢。石湍淸雜武城琴。溪山留客還多事。風月隨人也有心。剩與使君分此樂。蘇仙解道取無禁。</text>
<title>秋月軒八景。爲姜使相 籤 作。</title>,<text>細雨橋頭靑草灣。小牛馴擾大牛頑。箇中黃犢偏橫逸。不借奚童半日閑。右黃橋牧牛野外和風破曉寒。蒲芽新長杏初殘。東鄰乞犢西鄰耒。須及春田雨未乾。右南陽勸耕雙盖童童六月寒。行人不過久盤桓。地偏幸免秦封辱。嬴得閑中自在看。右珠嶺雙松海風山雨去還留。不是商船卽釣舟。却帶斷雲歸別浦。又隨斜日落芳洲。右岐浦片帆雲間一點照天明。過嶺踰河達禁城。丁寧願得平安報。莫取邊聲聳萬生。右西林夕烽誰遣朝烟鎖石關。爲嫌淸界近人間。濛濛但解藏林木。却放鍾聲下碧山。右石寺朝烟罩盡山容景轉饒。淡光濃色近還遙。朝暾乍上風吹捲。偏着叢林久不消。右魚城宿霧橫風驅雨滿山椒。濕盡樵蘇麥又漂。殘照斷蜺方變化。岸巾淸坐正寥寥。右聖山驟雨</text>
<title>贈圓通僧義深</title>,<text>正陽天德與圓通。古寺寂寥無人迹。蒼苔紅葉一老僧。獨啓石門看遠客。</text>
<title>到摩訶衍。贈曇裕上人。</title>,<text>邇來嶠嶺水。崖谷多崩潰。石出境還奇。路絶山更邃。淸界宜深藏。世人元多累。山靈初假手。雨師知有意。遊人日漸稀。勇往行步瘁。居僧困扶持。見客因相忌。狡者謂無路。攀緣力難至。頑者指曲逕。中道多顚躓。我來無前行。錯莫但周視。裕師老且醇。備甞山中事。臨岐陳險易。引我任行止。十王窈窕壑。萬瀑淸爽地。亭亭普德柱。落落正陽寺。白圍衆香壯。蒼立毗盧異。峯穴望來豁。鐵索攀可悸。龍淵深幾處。鶴巢危欲墜。行行轉奇秀。曲曲披淸閟。入眼足所歷。一一師所指。師旣遇我勤。我敢忘師義。將離乞我詩。持與二百字。</text>
<title>淸虗堂。次首尾韻。通川也。</title>,<text>老夫非是好吟詩。詩是老夫遊賞時。拔地連天山不盡。含秋吐日海無涯。烟雲滿目描難似。風月盈襟意自知。把酒登臨何所事。老夫非是好吟詩。</text>
<title>四仙亭次韻</title>,<text>蓬瀛雲物遠相通。玉洞瓊巖水似銅。萬古香碑丹字畔。四仙淸躅碧霞中。酒因爽氣渾無醉。詩到名區自不工。坐久風生凉滿袖。怳疑身在廣寒宮。</text>
<title>發高城路上</title>,<text>南江津上喚舟渡。東海浪頭催馬駄。碧水鳴沙處處在。輕鷗小艇時時過。佛鍾懸處石爲屋。仙馭歸時湖自波。竟日行行不覺遠。眼中應接何其多。</text>
<title>十年之前。倚囪兄以齋郞。奉先王影幀于五臺山。今靈鑑。卽其所也。月精僧自禪道薰。卽其伴也。余適來訪。薰師以佔畢贈僧之作示余。用其韻。因贈薰師。</title>,<text>湖外音書苦不聞。鴒原千里久離群。幸逢舊伴談淸夜。還訪遺栖入白雲。溪壑有情留勝槩。梨花無語落紛紜。山人能說吾康樂。瘦骨踈容略似君。時舍兄在湖西。</text>
<title>向月精寺道上作</title>,<text>驛路穿朝靄。山門及暮鍾。啼鶯何宛轉。鳴瀨不從容。樹合深藏壑。巖傾倒掛松。勞筋供耳目。客興若爲濃。</text>
<title>煕川東軒次韻 以下己酉年暗行御史時</title>,<text>國之西塞塞之東。維嶺維關二界中。翠靄籠山儂似畫。明沙受水澹疑空。客因長路容顔醜。鶯占淸陰喙舌工。摹寫風光須老手。况吾行色太奔忩。</text>
<title>江界東軒次韻</title>,<text>繡衣行色屬衰年。石路千重又暑天。過眼江山渾不省。欲題詩句却茫然。</text>
<title>滿浦受降亭。次韻以示僉使。</title>,<text>天限華夷一帶流。亭名亦足解邊愁。何年皇帝有遺墓。自古英雄唯此樓。風月総歸前輩筆。江山留與老夫遊。箇中誰抱平戎策。三尺長纓爲子求。</text>
<title>理山東軒次韻 端午日題</title>,<text>渭原江界理山間。急瀨傾崖步步艱。節届天中驚遠客。心懸日下夢長安。民病可占時世亂。主憂那得此身閑。驅馳畢竟成何事。御史爲名亦強顔。</text>
<title>碧潼枕虗樓次韻</title>,<text>鴨水分荒域。胡山對戍樓。樓中看太白。鼓角易生愁。</text>
<title>蟠松 以下熊天使時製述官。次皇華集韻。</title>,<text>植物名品夥。孰擅條幹好。唐檜誇左紉。漢桑稱羽葆。丹桂廣寒宮。琪樹神仙島。豈如馬跡邊。有此虯枝老。貞操傲氷雪。爽氣凌炎潦。月影巧婆娑。風枝工播掃。偃蹇宿孤雲。蟠纏蔭衆草。赤鱗時脫落。蒼髯不彫槁。庇覆亦已多。梁棟且休道。䓗蘢春色遅。淅瀝秋聲早。閑人愛精神。志士同襟抱。根深入黃泉。葉重蔽蒼昊。六月淸陰下。端宜大醉倒。</text>
<title>郭山孝女</title>,<text>何人手斷纖纖指。持奉慈親當良藥。郭山有女眞天孝。至今有碑高崒兀。誠感一時母病痊。名垂千載芬不歇。事親盡孝古所難。舜曾而來此道絶。喪不能奔藥不甞。男子如斯女何說。緹嫈曹娥女中舜。此女此行同炳灼。從知至誠可格天。笋生雪竹氷魚躍。指不如人豈不惡。罔極親恩重河岳。此指亦是父母遺。親重指輕明若燭。吾東風化傳自古。豈獨斯人禀質淑。街閭處處旌孝忠。國史民謠可傳述。殘碑幸在官道傍。句引詩仙賁遺躅。</text>
<title>渡淸川江</title>,<text>淸江一雨夜生波。浸盡長洲沒小沱。白鷗不是無心物。飛近仙舟脉脉過。舟上丹靑一小亭。亭間仙子水同淸。微風正慢芳洲濶。自在中流聽櫓聲。</text>
<title>寄題南原同年金君最樂堂。次五山韻。</title>,<text>桑柘陰中晝掩門。一床書卷送朝昏。綸巾亞處風生檻。簑笠歸時雨滿村。曬藥趁晴還未靜。喚牛催種却成喧。林居休道渾無事。看盡梅兄又竹孫。此去帶方千里餘。迢迢南斗故人居。遙知郊巷無車馬。坐對溪山伴鳥魚。昨夜分明孤枕夢。九秋烟月小堂虗。覺來詩思盈懷抱。起向晴窓取次書。</text>
<title>送人赴任義州</title>,<text>地盡龍淵駃。天低鶻岳蟠。封彊分華夏。邦國此藩翰。鎖鑰由來重。掄膺自古難。剛方留睿眷。咫尺撤名官。隨處瓊瑤唾。臨危鐵石肝。半生春草歇。九死朔雲寒。萬事儘由命。一麾何足歎。遅回辭玉陛。迢遞隔金鑾。日月臺隍壯。乾坤枕帶寬。江山能解事。要子詠幽蘭。</text>
<title>趙景至風玉軒。次玄翁韻。</title>,<text>高人愛脩竹。標格愜幽居。相對靜中坐。自然塵意踈。此君無則俗。前輩語非虗。白首桃蹊畔。淸閑愧不如。森森萬竿竹。玉立護郊居。入夢秋聲早。當杯月影踈。風來夏簟冷。雪壓夜窓虗。對此成賓主。相看氣味如。</text>
<title>送李秀才之松都。因遊名山讀書。</title>,<text>吾東古稱足形勝。舊都佳麗皆名區。湖嶺之間鉅京三。完山鷄林與扶蘇。漢城天府不須說。忙哉西路兩雄都。麗亡未久松又近。吊古遊客爭相趍。我昔西遊過此地。滿月臺上行踟躕。江流作襟嶽爲冠。一帶城堞相縈紆。况有天磨與聖居。元氣合沓奇而殊。秋風道上忽開眼。碧簪叢立撑天衢。歸來準擬得休暇。一卧洞天供蟾烏。風塵汩汩計未遂。悵望雲表空長吁。羡子靑春拂袖去。一驢一篋飄飄乎。奇才逸標已可畏。愛山一癖眞吾徒。千年興廢入俯仰。一代人物相招呼。山中有寺更淸絶。石門松戶宜藏軀。蕭然方丈讀書罷。一藜時向山前扶。山前飛瀑萬古白。霹靂驟雨長虹俱。風吹不斷月照空。老木回巖堅更癯。烟雲颯爽入吟哦。秀氣襲面光敷腴。逍遙頤養所得多。不必開卷徒勤劬。詩情藻思十倍加。收拾萬象胷中輸。他時刮目儻可期。古人有言吾不誣。請君揮翰綴長篇。能寄支離老翁無。</text>
<title>隣友新築。鑿池種蓮。以碁酒頻會池上。吾家兄弟皆有詩。余持斧關西。五閱月還家。始見諸作。遂次之。</title>,<text>巷閭風味可栖遅。東里壺觴北里棊。衰病邇來多廢事。強隨詩伴賦蓮池。病扶筇竹下庭遅。且喚家僮拾墮棊。點檢菜畦還藥圃。墻垣缺處見荷池。衰容太早官名遅。世事年來看奕棊。風雨五更鄕夢斷。江魚何事久洿池。平生農圃笑樊遅。况問嵇琴與謝棊。最是難忘吾輩樂。淸詩白酒碧蓮池。病懶昏昏睡起遅。燕泥時落汚枰棊。坐想北鄰光景麗。夜來新雨綠添池。老夫於藝最陵遅。書劒無成晩學棊。酒戰未能摧大楚。詩盟猶欲會黃池。心靜神凝下手遅。須知此妙可論棊。喜殺摧鋒非善戰。古來良將固城池。右和石泉詠棊晩種新荷出水遅。疊如錢莢點如棊。聞說近抽三四朶。擬扶羸病一臨池。右和石泉詠池</text>
<title>敬次倚窓兄韻</title>,<text>倚窓詩老莫言貧。須識吾家別貯春。塤箎和唱連床處。把酒論文是五人。附原韻 倚窓眼前何事可忘貧。兄弟團圓過一春。忽覺近來歡興减。窓閣不見第三人。</text>
<title>次友人韻</title>,<text>薄劣人誰與。踈慵子獨知。潘生官太拙。蕭相節無奇。世事陶然醉。功名甚矣衰。孤吟少興趣。休沐不宜遅。皆言爲宦累。至處少人知。在市誰能凂。栖山未必奇。鼠肝何得失。蝸角自興衰。解綬方成趣。淵明見事遅。</text>
<title>贈別請封世子書狀官</title>,<text>前星承日曜東方。殷禮端須籲玉皇。自是春坊老學士。送君因覺意偏忙。余方爲輔德雲漢迢迢北極賖。問君何日返靈槎。獨衝燕路一冬雪。須趁鴨江三月花。曾過薊北遼陽路。多在黃蘆綠柳間。望海亭前惟有海。盤山城外更無山。歲換皇城客未歸。玉河門掩夜遅遅。燈暗月明應不寐。此時須看老夫詩。</text>
<title>贈別洪牧金景進 藎國</title>,<text>華林曾展步。淸世早馳聲。密邇通丹掖。優游近太淸。秉銓留藻鑑。鳴履上蓬瀛。榮辱俱殊寵。升沉更令名。幾年毛羽困。今日道途亨。摧楫驚風浪。低頭避宦榮。庭闈憂短景。禁闥籲中誠。錫類紆宸眷。分章輟鉅卿。非關誇五馬。只爲養三牲。民困今方甚。君憂故未平。方看推孝友。佇見奠民生。耿耿朝辭陛。遅遅暮出城。烏雖先反哺。葵豈蹔忘傾。栖棘寧容久。歸來報聖明。</text>
<title>贈別舍弟子始赴京</title>,<text>憶昨朝天日。筋骸老不支。憐君本羸病。較我更衰遅。且斷杯中物。無思膝下兒。行行遇佳處。只可少吟詩。五月辭京國。千秋賀貳皇。應衝遼海雨。須及玉河霜。鐘動開雙闕。天晴會萬方。宮壺拜嘉處。身上遍恩光。</text>
<title>東岳李子敏。赴任潭陽，廣津別席。次諸公韻。</title>,<text>賞心離思屬靑春。滿目風光倒盞頻。燒後軟莎侵酒席。雨餘新浪沒江漘。平生慣作遊方客。此別偏傷去國人。五馬雙㫌非薄宦。早知南服遠楓宸。</text>
<title>遊天磨山。自泰山寺。過寂照等庵。憇于寂滅庵。飮于知足庵。庵在淸靈峰下。縹緲特甚。經姑姆潭馬槽淵。過大興庵。宿觀音窟寺。過龜潭遊朴淵。夜到雲居寺。寺僧信惠索詩。次成校理聃年詩韻。</title>,<text>平明跨馬發松都。出門風日方淸姸。輕鳩亂鶯到處嬌。碧溪白石行更鮮。高峯偃蹇矗萬仞。古寺寥落今幾年。籃輿出林動磨戛。芒屨上石相攀牽。觀音像在石爲屋。姑母名留溪作淵。行逢飛瀑眩我眼。下輿扶筇步迍邅。銀河倒掛謫仙詠。金石澒洞東坡言。晴空雨雹灑洞府。望中長劒遙相連。聲從九天殷山中。影落萬壑搖雲邊。狂雷闘石石更堅。猛勢落地地應穿。潭中知有神獸伏。我欲乘之爲着鞭。飛流却被此物貪。不向山外成長川。巖前有竇無底深。別作一區龍王天。三溪漱玉在下風。萬古廬山能比肩。仙禽何處去不返。舊巢半露莓苔前。老夫平生厭塵濁。逸興自此歸林泉。山深日落不可住。隔林回首更依然。黃昏石路月透林。怳然一遇區中仙。鐘鳴佛堂宿方丈。卧聽山僧坐念禪。山前十載十經過。老境一見知因緣。蒲團睡美晩起慵。雨庭風閣因蹁旋。留題惡詩記勝遊。說與山僧莫浪傳。</text>
<title>宿雲居寺。次東坡宿蟠龍寺韻。</title>,<text>山蟠大地聳雲霄。泉瀉危岩注空谷。穿雲梵磬遠遙遙。透林佛燈深煜煜。苔逕緣崖下崎嶇。笋輿避石行詰曲。僧迎洞門引松炬。客登石砌鳴筇竹。綺宮淸爽夏亦凉。繡戶丹靑夜猶燭。庭空塔立月皎皎。松轉廊回風蔌蔌。年來世味薄如雲。此時佳興濃於粥。起看飛瀑一條白。俯臨穹潭千丈綠。銀河落天壯敵廬。釰峯橫空險過蜀。欲向高處尋眞源。擧身安得騎鴻鵠。</text>
<title>到知足寺。下籃輿。步向觀音窟。因坐溪石。</title>,<text>籃輿礙石乍低回。步出脩林坐綠苔。激激溪流淸滿壑。鳲鳩啼處木道開。</text>
<title>訪朴淵。宿雲居。是夜大雨驟至。明日午後始晴。山僧來言瀑流較壯十倍。遂乘夕重訪。則昨日會坐之處。散沫蔽空。不得更坐。遂登巖翫賞。眞壯觀也。</title>,<text>一夜龍公何穎脫。坐令流瀑十分多。松陰昨日銜杯處。飛沫漫空不敢過。</text>
<title>寄宿于松都經歷尹汝旭所居小堂。堂在大渠上。夜忽驟雨。渠水漲溢。</title>,<text>客夢昏昏曉未醒。忽驚波浪撼窓欞。朝來渠畔人聲閙。多少村家沒半扃。</text>
<title>卧雪詩 玉堂課製</title>,<text>不願學乘山陰船。短棹氷生興易竭。不願學着東郭履。赤脚蹋地肌膚裂。何如閉門謝賓客。縮頸僵卧如藏鼈。山城野郭路不分。何用干人事栖屑。當今天地已閉塞。鳳在赤霄龍蟄穴。韜光窮谷此其時。况此歲暮玄陰結。天衢萬里凍雲凝。滿空飛花生眼纈。崖平谷沒杳幾重。長松夜摧江石缺。瀟湘不流洞庭迷。地軸欲拆天關折。白鵠垂翅玄猿噤。虎豹哀號行蹩𨇨。窮山處處白屋寒。甁倒囊空抱飢渴。長天大界入寥寂。萬逕人蹤一時滅。此時不可叩朱扉。閽人怒嗔色不悅。此時不可出門行。驢馬凌兢行復跌。我有土床最岑寂。我有蒲團且淸切。頹然冥然卧不起。自幸茅簷俗子絶。籬摧屋穿不自知。肯掃門前三丈雪。瓊瑤繞屋氣色嚴。短裋生稜寒似鐵。無端五馬胡爲乎。蓬逕還驚長者轍。天寒歸去莫重來。靜懷難與官人說。起來魂骨十分淸。且和郢曲歌一闋。</text>
<title>擁爐開酒缸 玉堂課製</title>,<text>山堂斗覺衣裘薄。風雪朝來撲小窓。文武方烘新撥火。聖賢催酌穩開缸。挽回暖律能收策。攻破愁城已受降。靜裡好懷君記取。何如簑笠釣滄江。</text>
<title>松 回文</title>,<text>堂掩半庭寒落子。露華霑鶴夜飛飜。香殘墮雪黃堆砌。葉密生飊爽滿園。凉影亂時晴月好。直枝高處宿雲屯。長眠醉客閑來枕。古石蒼苔出老根。</text>
<title>回文詩</title>,<text>琴罷靜窓朝起懶。細烟香篆寶爐熏。林中步蘚蒼侵舃。郭外尋花艶撲裙。深幕翠簾斜映日。遠天晴鶴獨隨雲。陰陰綠樹春風暖。織恨成衾錦作文。</text>
<title>送關西兵相張 晩 好古</title>,<text>優游廊廟付諸卿。西北年年獨此行。豈是君才偏武略。只緣朝議重邊城。春晴鐵瓮牙旗靜。雪盡香爐玉節明。緩帶輕裘男子事。自憐衰白一書生。</text>
<title>次芝峯 李睟光 梅花帖韻</title>,<text>詩老耽梅夜卧遅。淸詩自與暗香宜。莫言相對無詩句。說得無詩便是詩。原韻尾句。有不賦詩之語。故云云。</text>
<title>送芝峯赴京</title>,<text>十年遼薊夢。追想杳難摹。大野天何際。長途柳幾株。平生遺恨在。萬里一詩無。佇待奚囊滿。歸來示老夫。</text>
<title>霞軒次韻</title>,<text>野濶山長江水橫。一丘天爲主人成。快帆亂逐潮頭上。危檻遙臨鴈背平。雨氣挾風秋簟冷。月華春浪夜簷明。可能對此孤淸賞。須喚衰翁伴麴生。</text>
<title>次月沙韻。贈浮雲師。</title>,<text>石蹊行詰曲。林鳥聽軥輈。忽得厖眉釋。相携丈室幽。終宵接軟語。開卷総名流。拙句將何用。他年記此遊。</text>
<title>送嶺南監司尹可晦 昉</title>,<text>聖主憂邊服。雄藩屬重臣。使星辭北極。卿月耀南民。驛路殘花暮。離亭細雨春。平生慣爲別。衰白最傷神。</text>
<title>吳德耉 百齡 將朝天。寄牋索詩。多事未副。相思萬里。追賦六言。聊憑賀至之行。敢踐臨別之約。</title>,<text>沉靜儕流輿望。文章兄弟家風。兼膺使事兩重。故選名位雙隆。別處恨乘𩣭馬。詩成喜有魚鴻。夢裡秪今脉脉。西郊把手怱怱。公以千秋使兼謝恩使。拜表時。余以執義不得餞。只摻手以別。</text>
<title>追寄書狀官李君 植立</title>,<text>每恨慵相訪。他邦况遠行。吾衰偏惜別。子病最關情。天接遼河濶。雲浮薊樹平。離懷因少睡。枕上計歸程。</text>
<title>次友人韻</title>,<text>懶脫綸巾醉墮簪。逢人兀兀似聾瘖。舊交窮鬼至今在。晩契睡魔乘午尋。芳草遍時多好雨。亂鶯啼處有濃陰。風流放曠眞吾性。白首何爲久陸沉。白髮搔來雪滿簪。坐成癡絶嘿成瘖。詩翁得句時時寄。酒伴提壺欵欵尋。愧乏絲毫酬雨露。謾隨鵷鷺送光陰。無端點檢平生事。落盡燈花萬籟沉。</text>
<title>寄贈尹察訪 民逸 顯世</title>,<text>勞勞役役此何生。爲問天公欲上征。浮世升沉雖有數。吾儕離合最關情。塩車峻坂甘辛苦。雪鬂華銜愧聖明。千里一官今再別。片心搖颺劇懸㫌。</text>
<title>除夕</title>,<text>秉燭須終夕。披衣不用衾。迎新留舊釀。送舊有新吟。耿耿星河淡。寥寥夜漏深。古今多少事。向此儘銷沉。</text>
<title>奉別安邊府伯李 時發 養久 公曾爲本道方伯</title>,<text>暮年京洛厭緇塵。要管山河卧理民。關吏解看龍節舊。邑氓忻迓虎符新。北門第一天開府。東嶺前頭海作鄰。須拾風光動慰我。苦聞街鬼笑陳人。</text>
<title>遣懷。以示同僚九畹。李春元</title>,<text>勞勞嘿嘿果誰尤。報國謀身兩謬悠。百歲浮生餘幾日。四時光景失三秋。人心似面難靑眼。世故如毛易白頭。局束無能終不去。強顔還爲昔賢羞。</text>
<title>隣友寄詩賀余陞資。次韻還寄。因約艾湯。</title>,<text>淸詩高價抵南金。多謝良朋屬意深。豈有才能堪盛奬。濫紆榮寵愧初心。但將美酒酬佳節。更喜韶光上遠林。山麓雪消新艾出。不妨聯袂共行吟。</text>
<title>我將赴京。索別章于韓平李仲集台相。則答曰。吾方以廵檢使南行。君若贈我以詩則當酬贐。我不敢辭。先作此以呈。</title>,<text>邊事多虞日。邦誣快雪時。使車將北向。台駕忽南之。受鉞君差近。乘槎我已衰。臨歧不敢語。爲乞謫仙詩。</text>
<title>記舊遊。贈卞誠之佐幕關東。</title>,<text>華人愛金剛。願生吾東壤。胡爲此邦人。老死或莫訪。自是無屳分。豈盡厭淸賞。我作東都賓。夙懷曾一暢。知君亦非俗。此行天所貺。今當別離席。舊遊追想像。滿懷尙風烟。狂辭爲君放。憶昨丁未秋。風日正淸亮。幕府公事稀。拜別請孤往。問途淸平僧。約伴昭陽舫。益城辦行縢。通溝修竹杖。先登斷髮望。白玉羅千嶂。行行入洞天。但覺心魂爽。長安抵表訓。應接各殊狀。山中昔大水。巖壑遭滌蘯。崖崩卧槎橫。巖斷行逕枉。緣溪石崒嵂。架空橋草創。躋攀雖窘束。瞻眺轉淸壯。峯瞻十王立。洞泝百川漾。盤回若藏蹤。角立疑爭長。氣像各奇恠。名實殊戃怳。路從五賢轉。谷到萬瀑曠。方知人寰陋。却驚世界朗。淸寒入骨髓。情境還悽愴。龍潛水凝雲。鶴去崖墮氅。群尖拱正陽。萬疊圍屛障。衆香麗莫並。毗盧高孰抗。菴危掛在壁。銅柱高千丈。鐵鎖誰創始。峯穴駭瞻望。凌虗眼已窮。涉險頭或搶。攀蘿踏香藤。直登雲漢上。天風吹伶俜。股栗神都喪。圓通淸更幽。天德高而敞。最愛摩訶衍。叢巒環在傍。聞說九龍邃。欲進迷所向。巉巖未易攀。半途空惆悵。鴈門高接天。登陟頻跌踼。兜率夜憇宿。佛頂晨俛仰。荒荒兩儀分。浩浩元氣旺。扶桑咫尺間。日輪生沆漭。飄飄若遺世。身在半空颺。遙看十二瀑。醉興方跌宕。船巖解宿酲。楡岾供午餉。銅鍾西域像。金字新羅榜。回頭仰嵳嵳。擧目臨汪汪。巨細與短長。奇麗爭相尙。造物本豪氣。天地眞偉量。山蹊倦陟降。海路叙興况。故人佩郡章。密席傾衙釀。留人發琴歌。訪景駄盆盎。金襴資月斧。石叢須天匠。波恬舞百恠。風慢吹五兩。方舟乍停枻。快馬初整鞅。輿傾棧道危。蹄疾鳴沙響。三山定不遠。四仙應無恙。久聞三日遊。緬起千年想。淸澗水拍窓。洛山雲生帳。半夜倚闌干。皓月生莾蒼。瀛洲擅名區。占地稍寬廣。方湖泂銅鏡。小島森篠簜。臼存半綠苔。人去遺淸唱。物色故無盡。分留與吾黨。蒼茫濊都墟。蕪沒麗王葬。竹西俯澄碧。望洋危且亢。沙明越松亭。形勢最塏塽。逶迤一千里。原隰少壙埌。沿途多恠石。激岸散駭浪。列嶼露疑䯻。恬波平若掌。雙雙眼中鷗。點點天外槳。懷便欲休脚。遇勝還技癢。欲罷不能已。習氣勞且強。邇來十年間。魂夢驚疇曩。筋骸已摧低。志氣猶骯髒。塵寰隔淸境。陸沉嬰世網。至今有遺恨。不得窮蕩蕩。去矣莫遅留。淸債宜早償。卑官足安身。高位速官謗。壯遊須及時。物外堪頤養。朝阰搴木蘭。夕洲攬宿莾。道險身亦平。詞人不汝廷。豈學世上人。出門心惘惘。征人思超忽。老別情愴悢。臨歧一首詩。聊以供覆醬。</text>
<title>投璧濟河詩 時試塲出此題。見居魁之作。讀不可了。余卽援筆作五言詩。示兒輩。</title>,<text>此河誰與濟。此璧不足惜。投之水中央。矢以心不易。請舅且少安。聽我布肝膈。昔我與舅氏。共遭陽九厄。二五耦朝政。一蕕毁宗祏。椒宮地忽墳。金玦亡嗣嫡。薪城遽尋師。骨肉終乖隔。祛在寺人手。身走蒲與翟。奔亡類孤雌。俯仰天地窄。舅與四五臣。左右爲羽翮。亡人但懷安。我舅惟義適。仁親可作寶。野塊宜勿擲。抽出醉中身。密勿桑下策。向來老成謀。一一誰所畫。詔我脫昏蒙。拯我置衽席。玆皆我舅賜。天乃誘秦伯。歲星次鶉尾。天時在此夕。謂舅終始之。共圖延國脉。行鞭住河上。故國纔咫尺。胡爲奄告別。遺以手中璧。從余昔何厚。棄余今何迫。拜受且稽首。欲誓還踧踖。心驚手擲忙。萬頃玉一隻。回旋久乃沒。直至馮夷宅。云余亡在外。年光十九積。艱關險阻間。出入扶且掖。有愆舅則補。有敎余或逆。我實有罪戾。舅何反自讁。疑生不疑地。是實余之責。予所負舅氏。有如河水白。舅雖恕余失。河神豈余釋。河之水洋洋。北注亘今昔。昔出旣同濟。今宜踐舊跡。相將歸故墟。洒掃凈彊場。挽河洗國耻。紀功光簡冊。臨河會珪璧。與舅保無斁。</text>
<title>禁中得酒。因次山谷演雅。</title>,<text>不堪章服饑虱裹。飫聞禁城熊乕邏。生涯鳩拙計易違。世故蝟起愁難破。鷄人催漏報曉籌。鶴髮盈梳供日課。春陽逈發金雀高。乍向烏几甘欹卧。不學轉鳳燒丹鼎。豈要鷹爪碾玉磨。惟憐春甕蝦蟆陵。滿酌鸕鷀還自賀。人間萬事蝸兩角。眼前二豪螟與蠃。靈均獨醒魚腹葬。袁盎醉免鯨鯢禍。三杯浮蛆作氣力。一斗鵝黃洗寒餓。鷄窓斷杯眞惡客。馬圉乞郡風流過。鶴長鳧短天所賦。虫臂鼠肝無不可。蓼虫事業且休道。蒭狗文章還自涴。燕巢幕上豈知危。夢鹿隍中恐傳播。亡羊雖異乃一道。失馬之翁惟喜跛。井蛙自多江海小。夔足有餘秋毫大。蟻穴功名粱一炊。駒隙光陰石上火。龍章蜂目俱朽骨。但見麒麟卧篷顆。况今佳節屬鶯花。身作籠禽掩靑瑣。醒如癡蠅醉如泥。蜩甲枯枝吾喪我。</text>
<title>滯直銀臺</title>,<text>經旬鎖直近天宸。孤負芳菲過一春。社酒村醪應已熟。野花園柳幾多新。願投膠擾紛紜事。去作安閑寂寞身。可惜形骸都未管。始知爲䆠不如民。</text>
<title>贈別賀至副价</title>,<text>堂堂八尺氣如虹。局促偏荒鳥在籠。天借壯遊酬夙願。眼窮奇覽得神工。陽生紫極千關閉。鍾動丹萬國同。自此胷懷寬一倍。歸來驚倒白頭翁。</text>
<title>送伴鶴赴任海州 伴鶴宋馹號也。</title>,<text>榮辱君曾慣。浮沉我飽更。分章眞上策。待漏惱殘生。荷畔新堂敞。沙邊亂島晴。想知高卧處。百里頌仁聲。</text>
<title>浮碧樓。次韓世能韻。以下丙辰以恩副使赴京時</title>,<text>嵐光黛綠水藍靑。依舊湖山似有情。引舫細風魂已醒。倚空新搆眼仍明。沙長乍度落霞影。津晩遠傳歸棹聲。浹月淫霖今夕霽。天公元不薄浮生。</text>
<title>龍灣聞曉雨。想家垣頹盡。</title>,<text>有壁無扉老子家。南墻半缺北墻斜。分明夜雨頹應盡。埋沒庭除石竹花。</text>
<title>統軍亭次韻</title>,<text>客子登臨倚晩晴。物華迎眼集高亭。截雲皓鶴聲如色。蘸水明霞影勝形。人世百憂雙鬂雪。海山千里此身萍。淹留十日無佳句。還愧平生識一丁。</text>
<title>七月初三夜</title>,<text>驟雨快一收。天文明歷歷。殘暑整行裝。夜凉生几席。呼兒下錦帷。睡魔頗淸適。羅扇未遽踈。竹簟情已薄。明朝過江去。好風應來逆。遼陽蘆葦間。不復憂豹脚。</text>
<title>七日席上。示座客。</title>,<text>江頭柳色減年年。折盡長條當贈鞭。風慢海門迷夕浪。雨殘山郭澹秋烟。靈橋天上方佳會。彩閣人間是別筵。明日酒醒何處宿。碧雲回首兩茫然。</text>
<title>雙嶺路上</title>,<text>遠客身難穩。長亭日易斜。馬遅川屈曲。輿側石杈牙。望望紓千嶂。行行只數家。僕夫飢更倦。投宿後栖鴉。</text>
<title>靑石嶺</title>,<text>靑石嶺前石如玉。拂拭秋雲光陸離。願斲嵯峩作大硯。挹取溟渤添星池。拈却長杠五色筆。高掛霜絹天上垂。萬里風雲盡收拾。供我馬上千篇詩。狂揮亂洒大醉中。眼底巨細都不遺。</text>
<title>白塔 在遼東廣祐寺</title>,<text>西天白帝玉爲京。象敎傳方鎭塞城。高標直衝銀漢逈。晴光遙對雪山平。日回鐵朶千尋影。風送鈴鍾十里聲。秋月滿空遼鶴過。縞衣相近不分明。</text>
<title>遼陽書事十韻</title>,<text>地理幽州域。乾文析木躔。雲霞連陸海。封壤近腥羶。駐蹕貞觀日。圍城大業年。荒祠今尙鬼。陳躅古多仙。風俗華夷雜。關防節制專。肆居燕市貨。人坐羯奴氊。虗館迎東國。危樓拱北天。乘槎曾戾止。開眼却依然。白塔千尋雪。垂楊十里烟。行招華表鶴。訪舊共蹁躚。</text>
<title>遼陽卽事</title>,<text>冒雨平明入。衝泥日暮還。只思無辱命。何敢厭間關。萬里行將半。三更夢獨還。浮雲連海嶽。何處是鄕關。</text>
<title>訪遼陽城南韓參將別墅</title>,<text>聞說林居好。聯裾共一過。風亭籠野鳥。苔井灌池荷。留客杯盤淨。誇奇樹石多。歸栖還悄悄。日暮奈愁何。</text>
<title>路傍屋</title>,<text>車馬塵邊屋兩間。東邊茅落西邊倒。四無鄰舍烟火稀。借問生涯有何好。</text>
<title>自牛家庄向遼河。隄坼不得渡。久坐水邊。</title>,<text>秋水長垣坼。謀船蹔駐輿。行看浮鼻犢。坐翫棹頭魚。詩句偶新得。客懷聊一舒。眼窮天不盡。何處是皇居。</text>
<title>盤山路上</title>,<text>萑葦連天遠。風烟接大荒。淤泥魚少味。黍稷酒無香。隄塹騾蹄脫。蚊蝱客面瘡。廣寧行漸近。拭目望山光。</text>
<title>東關曉吟。再用前韻。</title>,<text>功名劒首吷。客思刀頭還。安排有餘地。萬事不相關。此地胡山近。胡來牧馬還。居人戒早發。日出始開關。</text>
<title>山海關。次舍弟韻。聞舊主人趙鶚已死。有子適在村庄。訪之不見。</title>,<text>乍醉城東酒。坐待開晩鑰。入門天未晡。投店日西落。舊館無主人。梁月想顔色。昔我詠雄關。居然見推服。欵欵露心肝。置酒白如玉。蒼茫十五年。慘惔平生屋。篋中有老筆。哀詞一濡墨。郞君問何之。隣笛亂心曲。</text>
<title>望海亭。次舍弟韻。</title>,<text>形勢何縹緲。眼界何曠宕。岹嶢海中央。壯觀誰復抗。吾東山水窟。半世飽尋訪。迹遍萬千峯。俯瞰溟渤漾。目中天下小。於焉獨嘉奬。逈立高伶俜。懔慄難久賞。秦皇島何許。姜女墳堪愴。快倒酒一斗。襟懷乍滌盪。</text>
<title>射虎石</title>,<text>飛將夜歸天昏黑。挽弓射虎虎是石。將軍見虎不見石。石飮矢羽深一尺。猛氣所觸山岳隳。草中片石軟如皮。人歸上天石在地。想見猿臂張弓時。</text>
<title>在途兩朔。未甞遭雨。身亦無恙。薊門路上喜吟。</title>,<text>王事身何惜。天公念獨饒。川原長白日。楊柳又淸飊。漸覺皇城近。還忘故國遙。斜光鞭影轉。行色正飄飄。</text>
<title>秋夜 二首</title>,<text>流雲護月天夜明。愁人錯疑晨光生。起視雲罅星動芒。畢昴尙在天中央。擁衾還卧戒童子。日上東窓喚我起。風吹落葉鳴前。一犬卧吠群犬隨。此乃秋聲又商聲。非虎非盜爾何驚。吠雪吠日吠所無。秋葉秋聲何處無。</text>
<title>冠玉因事移栖西館。寄贈。冠玉。聖節使金瑬字也。號北渚。</title>,<text>寂寂秋聲遠。冥冥落日低。殊方共作客。孤館不同栖。懶拙誰相問。襟懷秪謾題。乾愁無處着。獨立暮鴉啼。</text>
<title>再用前韻。寄冠玉。</title>,<text>他方身局束。暮歲意摧低。秋月又虗度。客居還獨栖。酒因無事飮。詩豈有心題。却羡安巢鳥。林深自在啼。杳杳鄕關道。重雲入望低。夢回枯葉墜。吟到暮鴉栖。嘿對燈前影。荒尋壁上題。莎鷄亦何事。漸近客床啼。</text>
<title>次冠玉韻</title>,<text>金風料峭澹星河。異地光陰問幾何。霜葉墮來秋影薄。晩鴉啼了夕陽多。覊懷寥落門長閉。旅次荒凉客未過。約訪西淸樾下。一杯談笑當絃歌。門外街塵墻外河。觀周雖美奈愁何。忽驚佳節重陽近。爭耐歸心薄暮多。惟有好詩明兩眼。蹔開晴牖讀三過。驅除客恨無餘事。慚負宣尼和善歌。故園烟樹隔山河。久客其如感慨何。百歲親交知有幾。三秋餘日已無多。身同蜩化床頭住。夢作鴻飛漢北過。我本思鄕非爲世。肯從燕市學悲歌。霜風夕起凍銀河。寒逼孤衾不奈何。夢逐浮雲中夜斷。愁如落葉九秋多。殊方歲月黃花晩。故國音書白鴈過。賴有西廂同伴在。若爲携酒聽琴歌。星斗迢迢露洗河。神魂寥廓入無何。歡情老去三分减。客恨秋來一倍多。旅鴈截雲孤影沒。禁鐘和月數聲過。寒燈挑盡凉生枕。卧覔新詩坐復歌。南飛鴻鴈西流河。不爲旅人少住何。田事闌珊獵弓彍。綠叢蕭索紅葉多。黃花白酒別離近。一歲三秋愁病過。客恨無邊底處着。強吟便作商聲歌。吳體寸步相思如隔河。旅懷秋思兩如何。縱橫筆力君方健。交錯觥籌我較多。館裡詩筒頻見寄。墻頭酒榼孰能過。擬將力疾扶藜杖。開卷携杯共咏歌。君詩雄辯劇懸河。才盡衰年奈爾何。黥陣已驚嚴井井。韓兵更見辦多多。今朝投甲牽羊逆。他日潛鋒束馬過。勝一老龎知不武。凱還焉用大聲歌。有肴如阜酒如河。良友佳辰奈病何。共對黃花君最健。還憐白髮我偏多。須知好事年年减。惟願高軒日日過。來歲三淸應後會。異方烟月入詩歌。聞君近日渡瀘河。獨滯燕城意若何。久客斗驚離太苦。殘年因覺病還多。一中酒醒愁難盡。三上詩成事易過。庭樹暮陰秋欲老。倦吟悽楚敵驪歌。</text>
<title>金丁兩使與三書狀。會于西庭樹下。置酒伻邀。余脚病未赴。以詩謝諸友。仍用北渚前韻。</title>,<text>世間人事閱江河。自視無能衆謂何。老與毛錐太情薄。愁知歡伯獨功多。荒詞爲子衰猶強。芳席如今病未過。坐想婆娑秋樹下。詩談時復間絃歌。</text>
<title>用前韻。送別北渚東還。</title>,<text>殊方光景似奔河。客裡閑愁閱幾何。黃菊正開儔侶散。黑貂將弊雪霜多。燕鴻喚我三更起。塞月隨君萬里過。孤館閉門秋寂寂。爲誰沽酒發商歌。</text>
<title>病中擬贈麴生</title>,<text>吾君風味孰能如。衰病年來分漸踈。夙歲許爲知己友。何心輕作絶交書。浮生世事愁多處。好月佳賓興足初。儻遣老夫身更健。舊情須向此時舒。造爾神功古莫如。可憐還被聖人踈。勾牽李白爲豪句。撑撥張顚作草書。攻破愁城談笑際。挽回身世混茫初。秋毫総是儀生力。壺裡乾坤四體舒。</text>
<title>多病久廢酒。快倒數杯。復次前韻。</title>,<text>忙裡浮生一夢如。眼前賢聖不宜踈。香山愛續伯倫頌。孟德何知文擧書。鄕信杳茫秋盡後。客居寥落月明初。君爲春雨吾爲草。纔得霑濡氣發舒。</text>
<title>石皷</title>,<text>字滅文漫何代年。昔人曾說是周宣。昌黎歌裡生蛟斷。坡老詩中缺月姸。幸際煕辰當五百。欣看遺跡隔三千。手摩袖拂尋跟肘。猶勝烟窓閱蠧編。</text>
<title>天壇十韻</title>,<text>紫極烟霞秘。玄都洞府寬。百靈朝寶座。三曜拱圜壇。月暈雕墻曲。雲屯翠栢攢。䟽龍承柱標。鏤鳳抗簷端。複戶靑瑤箔。重階白玉欄。琉璃隨履滑。金貝拂衣寒。瓊磴攀登怯。珠庭步武難。素塵侵邃戺。郊禮想鳴鸞。韶頀天神格。芬馨品物歡。昇平行幸簡。時許遠人看。</text>
<title>燕都</title>,<text>千門曉闢五更鐘。粧閣歌樓杳百重。塵漲九衢人似蟻。霧縈雙鞬馬如龍。燒香下箔沉檀逈。喚客開樽琥珀濃。簷掛瑤燈深夜後。幾家羅帳掩芙蓉。表裡山河壯帝居。彩廛巍搆映金渠。華衣遊冶江南賈。大輻嵯峩薊北車。蠧絹時時逢古畫。牙籤處處賣新書。四方無事昇平久。物漸繁夸網漸踈。</text>
<title>發盧龍向七家嶺</title>,<text>徘徊萬柳村。躑躅孤竹路。山黃夕陽斜。水明秋霞布。笭箵人晩歸。略約僧孤渡。風景豈不佳。行人行獨苦。今宵宿何處。天際看烟樹。</text>
<title>騾倒輿傾。偶作。</title>,<text>輿倒薊門烟樹邊。霜髯飄拂北風前。老子愛書堪自笑。手中猶把鶴林編。</text>
<title>是時行色甚困。因記所見。戱成六言。</title>,<text>醉譯官騎瞎馬。瘦驢子駄病奴。駕蹇騾載老使。當短晷行長途。</text>
<title>曹庄路上</title>,<text>歲暮風霜厲。行人苦未平。騾顚氷半裂。鴉亂日初生。遼海連鄕國。胡山近塞城。鴨江知遠近。輿上筭前程。</text>
<title>東昌路上</title>,<text>稍稍東方近。行行北極遙。人烟當塞少。水草出關饒。氷結霜髯重。風獰雪意驕。休言村酒薄。三盞敵豊貂。</text>
<title>到新安。送月沙赴京。悄悄獨坐。定牧以沙詩示之。因用其韻。追寄其行。十年前。余赴京。沙以迎慰留此。相會而別。</title>,<text>歲暮窮陰耿不開。滿山飛雪凈無埃。塞鴻寥落寒聲斷。城日荒凉暝色催。萬里去來俱老境。十年離合更深杯。酒醒人散風生館。坐想氷途馬幾頹。</text>
<title>三月三日。入直分捴府。以下丁巳年</title>,<text>寂寂鳴禽宮樹南。老懷春思共難堪。餘生勝會一年一。浮世佳辰三月三。幾處踏靑乘逸興。何人浮白發淸談。自憐鎖直渾無事。撚盡霜髯午睡酣。</text>
<title>暮春。久直欝陶以自遣。</title>,<text>花村咫尺路難通。拋盡年華酒瓮空。誰遣白衣供寂寞。可憐靑瑣縶豪雄。西湖春浪蒼茫外。南麓烟莎縹緲中。安得挈壺乘興出。喚人穿柳遡東風。</text>
<title>送千秋使尹定卿 安國</title>,<text>往在壬寅。同作副价。一往一還。邂逅燕路。逆旅把酒。秪今耿耿。當時舊使化爲異物。獨留兩人。相繼朝天。感舊傷別。寫情贈行。十五年前朝玉京。別山秋雨共班荊。浮生倐忽今誰在。末路餘存復此行。老病臨歧難制淚。存亡過眼易傷情。祖筵催迫無多日。欲唱驪駒曲未成。</text>
<title>看游魚 掃墳于交河。還次川邊。與友邂逅。觀魚作此。</title>,<text>偶發濠梁興。因班水上荊。臨淵心豈羡。察下趣還成。鉅細皆天賦。閑忙見物情。浮游從浪勢。跳躍作波聲。得食爭先集。驚人倐遠行。風來紛散漫。日炙靜縱橫。騈首爲儕輩。隨肩作弟兄。洄旋驚尾曲。蕩漾看鱗傾。頭遇渾泥掉。鬐逢淺瀨呈。沙虗沉玉脊。動碎珠睛。濡沫應非願。登門詎敢營。深藏依疊石。隱處聚叢檉。潑潑秋潭凈。洋洋暮渚晴。非魚君莫訝。此樂類吾生。</text>
<title>十一月二十二夜冬雷。曉起偶吟。</title>,<text>荊山十月雷。杜老亦興哀。况値日南至。初疑風北來。遠聲窓乍殷。孤枕夢先回。天意高難測。微衷不自裁。</text>
<title>冬至。鎖直分曹曉起。</title>,<text>年年至日長爲客。杜老遺吟倍黯然。去歲使車關外雪。今宵直被禁中烟。遙思豆粥分妻子。誰把香醪奠祖先。落月滿窓風滿屋。夢回宮鼓五更前。</text>
<title>次藥山韻。寄呈倚窓。</title>,<text>愁來坐難穩。一夕費三遷。昔別黃梅雨。相思白雪天。只緣窮老逼。不是道途綿。行袂會早拂。莫敎兒輩牽。</text>
<title>風</title>,<text>昨夜春風太放顚。夢中波浪撼城堧。花飄一樹空懸月。茅捲三重却見天。幾處大槐摧蟻穴。何人弱纜失魚船。惟應北舍池邊柳。軟綠離披起且眠。</text>
<title>愛閑亭八詠次韻 主人朴知謙</title>,<text>山頂乍霏微。彌漫罥下土。淡淡受朝暉。濃濃帶宿雨。右松岳晴嵐淸香與素華。兩美荷間月。皎皎絶緇塵。亭亭無屈曲。右荷塘夜月出屋一條靑。絙空千丈白。歸雲與合勢。暮山藏半腹。右孤村暮烟夕陽忽東斜。峭壁生丹碧。幽人看未闌。行客歸何急。右蒼壁落照半空石磴危。草樹羅生逬。隱映彼何人。依依帶日影。右石磴行人長風海門來。遠近參差舶。喧呼齊落帆。太半魚塩客。右江浦商船雲深遠公居。石路苔侵屨。橫斜水邊筇。歷亂山中樹。右佛寺尋僧風亂魚深藏。日暄魚盡出。相對慣相窺。沙頭有屬玉。右槐灘釣魚</text>
<title>淸風軒 八詠○爲閔頤吉有慶作</title>,<text>風吹鶴氅上軒楹。坐我泠泠白玉京。貝闕瓊宮爭壯麗。素娥靑女闘姸淸。倂看陰候兼晴景。還破時昏作夜明。對此兩人成四皓。聳肩忘却到三更。右長安雪月春風吹出上林花。三月鷺聲滿玉華。亂拂梨梢飄白雪。深藏桃逕隔紅霞。淸圓乍近嬌還斷。濃艶交加暖更斜。方信東君無厚薄。平分光景屬寒家。右上林鶯花夾城橫抹一平峯。巖罅時看短短松。山雨忽來將晩色。石林相助作秋容。寒聲颯爽新詩淡。遠勢微茫古畫濃。乘興欲酬淸凈債。閑中惟有酒三鍾。右駱峯秋雨蒼巒雙聳望如鞍。天際遙當落日殘。長伴斷霞歸木末。蹔留斜景漏雲端。重城烟薄相和暝。上苑鴉歸晩帶寒。九陌輪蹄行正急。岸巾高卧獨閑看。右鞍嶺夕暉霧簾雲幕綠烟窓。長短孤檠幾箇釭。萬點踈星搖煜煜。二更微雨護幢幢。殘花寂寞臨書幌。小市風流映酒缸。一夜九街多少味。何如漁火睡秋江。右九衢燈火處處重重一㨾佳。寒門甲第捴生涯。分條直上高千尺。合勢彌漫忽九街。人拂艶濃歸市柳。鳥穿輕暖下宮槐。歸霞返照還增麗。撑撥詩家錦繡懷。右萬井炊烟靑門一路出東郊。祖席迢迢近石橋。羸馬短童寒寂寂。澹烟踈雨暮蕭蕭。王孫杳杳生新草。楊柳依依减舊條。借問二䟽今在否。欲將春酒餞風標。右東郊送客上林雲捲露觚稜。晴旭朝昇九陌澄。門闢紫宸高縹緲。霧縈華盖逈飛騰。貂冠掠柳金纏背。鳳臆穿花玉鏤膺。日日軟紅從滿面。白鬚閑坐笑無能。右北闕朝天</text>
<title>水雲亭次韻 亭在漢江。主人柳𦨙。</title>,<text>披林斸蘚拓亭臯。到此方知造物豪。天與江山無限好。人將風月自然高。遊徒一笛春生浦。漁子孤簑雨滿舠。惟有芳樽能敵此。凉州那得直葡萄。柳家亭子冠吾東。亭下江流萬里通。地逈偏宜迎好月。山平不解礙長風。酒因爽氣渾難醉。詩到名區未易工。早識吟哦非我事。把杯何日倚晴空。</text>
<title>許學諭 𡩁 草亭次韻。</title>,<text>詩成要我和。酒熟復誰慳。興在烟霞外。身閑几簟間。朝光瞻北闕。雲氣接南山。竹杖期同賞。開門且莫關。藏奧人誰覷。開荒鬼必慳。君看遊息處。乃在市朝間。自足閑中趣。何須物外山。悠然眠復覺。用拙謝機關。</text>
<title>贈別文川倅李澄源</title>,<text>雲牋一幅滑如脂。太守來求送別詩。苦被揶揄吾厭慣。強徵荒拙子支離。鴈南飛處書宜早。人北歸時意自悲。莫道郡齋今冷落。海山猶勝滯分司。</text>
<title>酒後答人</title>,<text>客有愛我者。詔以斷酒說。我言他可忍。麴生不忍絶。莫言酒能病。窮愁滿膓酒能滅。寧爲酒病膓。不作世人膓內熱。莫言酒能狂。醉裡狂言誰敢喝。寧爲醉而狂。不作世人醒而黠。君莫擧蠧簡戒酒書。且莫數黃壤醉死骨。人生長短俱一死。陳言狡獪不足詰。古來惡客知幾箇。未聞閱世獨長活。三萬六千爲上壽。我今已得二萬日。一身出門應萬變。歸視缸罌香滿室。三杯澆盡磊磈胸。一斗挽回太古質。吹噓蕭瑟作陽春。驅逐酸辛出帷闥。豈要世上身後名。孤負眼前杯中物。有酒不盡飮。奈此天上月。</text>
<title>送集慶殿參奉安君 弘重 之江陵</title>,<text>托迹微官非俗士。臨瀛從古着神仙。昔余行樂留三日。今子遊觀後十年。魚鳥定應懷舊侶。烟霞自是有前緣。尻輪杳向名山去。此路分携不黯然。</text>
<title>送關東方伯李仲實</title>,<text>方面元來萬戶封。名區况是四仙蹤。獨辭日下黃金闕。遙指雲間白玉峰。洞府易寒看可早。山氓無訟聽宜慵。三秋萬疊行應徧。須拾風烟好寄儂。</text>
<title>贈別安邊府使吳君</title>,<text>北服分憂新剖竹。西垣草詔舊登瀛。推擠當世無雙士。借與咸關第一城。肯負才華輕外補。須知廊廟重邊氓。南陔蘭饌應朝夕。憑致魚書問老生。吳有父親在京。</text>
<title>贈別金浦縣令閔君 應恢</title>,<text>高堂奉檄慰雙親。北闕分憂拜一人。山郭去天纔咫尺。邑居臨水少風塵。春生蔀屋歌來暮。歲晩蘭羞喜及晨。倘得新詩須寄我。乘潮逆上有銀鱗。</text>
<title>送別海西方伯</title>,<text>南州露冕報初還。西路民風許往觀。到處運斤皆得妙。此行游刃定無難。疲人經亂宜先恤。俗吏多貪且莫寬。心淨本來公事少。海山烟月好閑看。</text>
<title>禁中三月晦日。次申甫感懷韻。</title>,<text>禁籞陰陰午漏傳。東君裝束迫炎天。已知花落减春色。休道日長如小年。佳節坐消淸嘯裡。斜陽莫到白頭邊。芳郊軟綠晴應好。何處金狨敞錦筵。</text>
<title>送別睦執中赴嶺北蓮幕</title>,<text>紅蓮淸選昔賢榮。末路如今最見輕。嗟我向來宜久屈。問君何事又斯行。南陔香草無人採。北極名花詎屬情。烟雨春山應漠漠。莫登高處望京城。</text>
<title>退休亭次韻</title>,<text>道行猶愛靜。身退更憂時。心着君民苦。地兼山水宜。乘閑聊遣興。望遠幾憑危。鷗鳥還多事。南來又北之。</text>
<title>餞席。走筆贈別湖西方伯李 春元 立之。篇中柳庄指舍兄所居</title>,<text>有兄住湖外。無食野田荒。以我思歸切。知君就道忙。棠陰朝聽政。棣萼夜連床。爲請公私暇。時時問柳庄。</text>
<title>倚窓舍兄新搆堂成。扁曰綠野易安堂。通望所及有八景。各賦一絶。寄示求和。敬次其韻。綠野卽禮山村名</title>,<text>烏山西畔有村廬。槐柳前頭大野虗。霜稻露葵生計淡。月亭烟壑古人餘。右綠野庄環堵衡門生事完。暮年栖息一枝安。可憐世上營營子。廈屋雖寬意未寬。右易安堂晴便輕浮陰便沉。乍離山頂散天心。生憎作勢蔽朝日。只願從龍成夏霖。右道高晴雲遺址依俙舊堞非。半邊丘隴受殘暉。斜光暮景蒼茫外。時見行人渡水歸。右無限晩照晨興役役暮歸休。不怨炎曦望有秋。長短數聲無譜曲。一雙鸂鶒起田頭。右夏野農歌叫破霜天何處群。夕陽低處落紛紛。夜宿水寒朝食乏。數行飛起萬重雲。右秋空鴈陣宅畔荒田田畔川。犂鋤罾網樂吾天。彈鋏區區誠可笑。侯門那得此芳鮮。右箭灘獵魚公子無膓秋正肥。蓬筌荻火候沙磯。擬配麴生娛歲晩。寒蒲束縛夜深歸。右歧浦捉蠏當年好事此爲臺。日夕登臨問幾回。惆悵遺蹤無復繼。獨留山月夜低佪。右丹城臺翳日屯雲秋復春。根株雖老葉長新。村翁田父尋常過。猶說當年種樹人。右種德亭</text>
<title>新亭槐百韻 幷序</title>,<text>亭在禮山之柳堤。吾戚祖故進士李公思儉所築也。公中廟朝人。朝廷知其賢。將擢而用之。甞試以參奉。不拜。更除主簿監察。又授德山縣監。皆不出。歲在己卯。參賢良科薦。又不赴。隱居求志。事親至孝。親甞疾且病。思欲鰱魚。魚乃東海之産也。公無從得之。將求他魚之稱口者。遂罟諸前川。得鰱而進。盖誠孝所感也。所居之東。築土種槐十一株。製茅亭于其中。前池種蓮。遺令後人。使不得毁。至子及孫。不能肯搆。墜厥先志。亭廢塘壞。無復理之。獨碧槐在焉。是年民饑。採楡葉且盡。人不得禁。余感其不遇而作此詩。主人吾所畏。當代誦賢偲。跡異東山謝。身非綠野裵。計偕辭漢擧。肥遯顔阫。索帶歌榮子。斑衣舞老萊。自知違世俗。於此且徘徊。圭竇甘原憲。金臺笑郭隗。百年從浩蕩。一癖在山峐。窈窕平臯斷。蒼茫曠野隈。點龜時杖策。揆日或承頦。棟宇嫌雕峻。茅茨反樸坏。林墟因翦翦。地勢任磑磑。削土平爲址。臨崖矗作陔。傍塘按菡萏。連隴滿麰䅘。仰面長天遠。低頭大地恢。井泉臨滴滴。田畒俯每每。爰得交柯樹。皆稱衆卉魁。鑽枝冬改火。淘葉夏登盔。氣厚虛星鍾。功深造化培。何年乘雨取。高處倚風栽。旣不思官市。何心夢蟻臺。只憐枝密密。爲愛葉𦸏𦸏。醉竹狂憐阮。哦詩靜愛崔。先生何取柳。處士莫誇梅。來往成三徑。徜徉俯八垓。開襟風正好。移榻日方晐。高躅攀難及。屳遊去不廻。平泉花石盡。錦里草堂頹。未有傳家朝 避諱。空看盡地悝。荷花池換稻。題咏板埋埃。遺澤知難斬。家聲痛已隤。永年非社櫟。遺後比庭槐。落落三千尺。森森十一枚。根深穿九地。梢拔戛三台。羅綺空重疊。琉璃巧剪裁。童童低葆盖。織織擁罘罳。氣壓平郊逈。鮮陵遠峀峞。文章中自蘊。濩落似無才。行立猶兄弟。萌抽比穉孩。松杉眞配偶。楡檟是輿儓。朱棗空多實。緗桃謾美腮。鸞栖終可待。龍質屹難推。接影月中桂。連光山上薹。雄獰騰虎豹。磅礴走駥騋。量大能容蟻。皮殘更任苔。蓬蒿深庇覆。鳥雀與招徠。舞燕呈霓羽。鳴蟬奏頀祴。虯鱗玄脫落。鳳羽碧毰毸。剪送牛回重。飛來鶴過纔。寄生偏附托。瓜蔞遠纏絯。濕菌頭生耳。遊蜂腹作胎。遙看奇突兀。仰眺欝䯱䰄。幾蔭行人暍。難禁野火煨。最宜陽赫赫。更可月皚皚。歷亂金零碎。玲瓏玉琢鎚。雲枝姿藹藹。風葉背漼漼。密處藏陰靄。高顚闘震雷。夕烟籠罩羃。晨露泫珠瑰。凉襲暄投箑。枝交雨脫籉。陰晴容幾變。朝暮景相催。况是年光運。紛然氣象該。和風催好鳥。淑景發枯荄。芽嫰潛沾潤。條柔暖蕩駘。祝融方用事。宇宙正蒸㶼。爽氣淸堪近。凉陰凈可偎。三秋九月後。衆綠一時瘣。瘦影橫戈戟。商聲響珮鋂。時當松栢節。天降豆稭灰。瑤葉寒頑慘。瓊柯亂匌豗。千般殊狀槩。四序轉轤轠。賤子生何晩。芳姿恨未陪。名新亭已古。人去客空來。撫迹揮雙淚。思賢酹一杯。銅根雖剝落。鐵幹尙崔嵬。老少時登賞。逍遙共笑詼。鄕人皮貫鵠。村叟背裎鮐。靈籟供酣睡。晴光蘸綠醅。逐陰頻掃地。看影更窺罍。托此吾將老。於焉屋可開。國遭囷鹿竭。世見澤鴻哀。白屋無烟火。蒼生詠谷蓷。池魚兼被禍。山木亦罹災。嫠女時來摘。寒童日幾回。葉稠衣屢襭。楊遠首頻擡。隨手空枝擧。傾筐嫰綠堆。貪多寧解惜。爭挽有時摧。采采初盈掬。丁丁又引剴。未枯成榾柮。非燒似炲煤。共粒登盤皿。和蔬入鼎鼒。誰知懷召伯。殆似遇桓魋。不獲神明護。應爲鬼物猜。欲訶嗟莫得。可贖歎無財。休道才爲累。從知歲作媒。活民雖可喜。乖用足堪欸。豈曰調塩用。寧爲搆廈材。大樗殊臃腫。荊栢比偉傀。直幹宜梁棟。纖株合闑椳。橋梁須大柱。舟楫要高桅。不遇眞天也。無人亦已哉。榮枯君莫歎。得失我方咍。佇立斜陽暮。攀援手一按。</text>
<title>贈吏部左侍郞。乞南陽郡。</title>,<text>奔走紅塵老更慵。惟堪五馬勸春農。爲君試訪林中士。倘有躬耕舊卧龍。</text>
<title>吏部次韻還寄。又依韻更呈。</title>,<text>仕宦才踈應接慵。只貪君寵未歸農。願借一麾頤老病。功名付與滿朝龍。</text>
<title>觀獵。次金景和韻。以下戊午年在南陽府</title>,<text>竹符來駐海雲邊。迹斷脩門未半年。靑眼白頭俱暮境。落霞殘日共秋天。遅回世路君差後。飽閱人情我已先。置此且看今夕事。僄趫誰脫網羅前。</text>
<title>東池旱涸。將見枯魚。移放前川。因次東坡徙魚韻。</title>,<text>池心纔濕泥成塊。池畔已乾龜拆背。群魚煦沬亂縱橫。苔萍作衣塵作帶。盛河誰辦長者囊。得水反羡吳江鱠。我令手掇納盆水。鬐鬣半摧鱗半碎。遷居活汝豈無地。山下長川有淸瀨。傾盆瀉下忽悠然。銀刀閃閃斜陽外。魚離涸轍眞得所。我亦偸閑成勝會。洋洋好遊莫踟躕。咫尺烟波連巨海。</text>
<title>止影亭次韻</title>,<text>境接誰家地。溪從底處源。平林斜補岸。細逕遠通村。有興花催酒。無人鳥答言。時時山外釋。乞米暮過門。</text>
<title>喜雨。次杜詩韻。</title>,<text>噞喁喣涸池。褦襶號窮谷。黃塵蒙野禾。赤雲焦山木。商羊何退藏。旱魃誰屠戮。無稽沉虎頭。不經泥牛肉。弘羊理宜烹。孝婦寃堪燭。惟思潤菽麥。不願雨珠玉。檄召五星行。鞭起懶龍宿。蟻陣忽戰酣。鳩婦相逐哭。田畒流膏油。行潦走黃濁。歡聲動紫宸。喜氣生白屋。燋葉卷還舒。生意濃可掬。忻然卧東閣。濡翰詠銀竹。</text>
<title>次金景和韻</title>,<text>邑里蕭條近海門。數株楡柳繞堂軒。身衰只合休官速。民散多慚出令煩。亂世作州無興味。故人爲句喜淸溫。寥寥偃室誰相問。坐想潛夫老著論。偶無公事掩重門。睡起晴陰滿小軒。末路逢人妨懶拙。暮年爲吏厭囂煩。島風夕吼潮聲壯。海霧朝蒸土氣溫。寥落此懷誰記取。強題新句與君論。</text>
<title>次魚梁風破韻</title>,<text>天公戱劇信風流。驅使飛廉散復收。糜碎笱筌輸汗漫。放歸鱣鮪不停留。辛勤結搆哀民困。冷落盤餐對客羞。成毁本來皆造化。夕陽無語獨搔頭。</text>
<title>聞新蟬。與諸兒步出池上。</title>,<text>客堂寥落雨初晴。睡起新蟬第一聲。晩與冠童池上步。滿懷贏得十分淸。</text>
<title>金浦東軒。次壁上韻。贈主倅閔君 應恢。</title>,<text>公館寥寥滯旅官。雨餘苔色上階斑。烟村點點依雙岸。雲闕蒼蒼隔數巒。白首作州身計拙。靑山無分世途艱。慇懃賴有賢侯在。玉鱠如絲酒盞寬。</text>
<title>出村巷訪人。見壁上有先輩詩。遂次韻。</title>,<text>駐馬問疲俗。尋朋過野廬。草荒逢病驥。川涸見枯魚。賈誼憂無奈。陽城拙有餘。迷途能悟昨。千載復誰歟。</text>
<title>與人約話水營南亭。亭南傍海西臨塘。荷花盛開。</title>,<text>傍海開丹閣。憑欄俯碧塘。不圖千頃畔。有此十分香。葉背風翻白。花心露浥黃。新凉愜佳賞。歸騎帶斜陽。</text>
<title>責龍 己未十月。以體相命。會于江華。將爲築▦計也。中途遭大雨。留安山作。時江都大起行宮。</title>,<text>吾王十有二年冬。恢張興作走群工。經營宮闕制度壯。處處丹碧高穹窿。江都自古擅形勢。相府承命修垣墉。唐城老守老更孱。心勞政拙難爲功。分憂守土豈得已。躬奉州賦聽相公。是時葭灰吹應鍾。正當天子祈天宗。中途天日忽異色。頑雲四起埋崗峯。大雨忽飜盆。頃刻晝暝曚。東風吹倒海。平地波連空。蒼黃卸輿泥滿衣。暮投客館何忩忩。僕夫吹火欲燎衣。濕薪無燄烟雺雺。簷溜屋漏聲不斷。耳聵目眩神矇矓。中宵倚壁立。拭淚搔頭蓬。幸此聖明時。臣鄰與遭逢。理宜調玉燭。民和年更豊。夏何枯旱冬何霖。吾將往詰造化翁。人誰當此咎。問天天瞢瞢。驟雨龍所作。此說聞老農。天難怨人難尤。吾且罪爾龍。來爾龍爾其聽。爾長三百六十鱗虫。陰陽之權爾能擅。天地之靈爾旣鍾。或潛而飛淵若天。任意上下南北與西東。受天之命職澤物。宜爾協贊四時。雨暘燠寒風。惟暮之春見而雩。元元仰面庶幾爾澤蒙。三月不雨四月暵。萬里生塵六合烘。杏蒲慘色卧犂鋤。布穀無賴號林叢。焚蒸到三伏。赫赫更蘊隆。長河不流四瀆竭。行人暍死口噞喁。金流玉鑠衆草乾。原野蕭條山岳童。若於此時奮爾靈。撝雷公訶電母。叱喝驅豊霳。一注可以潤枯槁。再注可以蘇疲癃。反助旱魃虐。深藏行雨𩣭。爾有角觩而長。何爲不聞癡如聾。爾有口呀然大。何不吹噓雲雨濃。囚頭戢翼底處所。牢卧貪眠何太慵。今當天地閉塞日。百虫咸俯收霓虹。爾宜潛光蟄其形。歸卧水府淸泠宮。胡爲施施懮懮久不去。敢與玄冥靑女爭其雄。誇張爪甲挾氣勢。矯攫九萬陵蒼穹。倒瀉銀漢銀漢盡。激上溟渤溟渤窮。羲和將日不敢窺。顓頊畏㥘潛喘胷。濁涇淸渭渾莫分。黃流汩汩靑泥融。棹楫夜摧橋梁坼。人間咫尺路不通。飢人疲卒輸租稅曳木石。滑足陷軸窮坑中。何况流民散草際。凍濕顚頓甘爲溝壑充。爾乃行胷臆害生物。何異荊蛟之獰潮鱷兇。爾雖逆鱗三尺。使人莫能嬰。鬐鬣如劒爪如鋒。火珠燁燁腰脚長頎頎。魁然傑然徒威容。嗟爾之神變不測終何用。區區只作雷澤梭葛陂筇。上負天下病民。不仁且不忠。吾將高張豫且網。詔舁引滿烏號弓。九原喚起陶唐後。載脯載醢供朝饔。然後奏功報我王。掃蕩陰翳歌時雍。狂辭奮發氣欲倦。昏然而睡倚窓櫳。夢有頎人揖我前。深目峭準禮亦恭。曰若天地與人物。巨細雖殊理則同。中間豈容喜怒私。吉者自吉凶者凶。我行雲冉冉。雲動雨濛濛。相應各以類。我豈強之從。襄陵懷山非我罪。甘霔時行非我庸。汝欲保太和。何不反汝躬修德。畏天災不爲災。湯責于旱。舜儆于洚。辭未告旣悠然逝。我欲更問杳無蹤。歷歷夢中語。覺來起我衷。緘辭欲徹天。五雲深九重。</text>
<title>月沙起廢赴京。方守唐城。不得往餞。追寄別章。</title>,<text>誰洒吾王耻。君乘使者車。箋天才已試。起廢寵非虗。氷雪三千外。淸羸五十餘。丹心雖許國。骨肉意何如。世亂兼身老。存亡足別離。浮雲知舊散。宿草弟兄悲。今子又千里。况吾方一麾。無因把杯送。淚濕贈行詩。</text>
<title>君子軒前塘上竹 以下庚申年在尙州牧</title>,<text>舊篁初洗不成陰。新筍相扶欲作林。夭嫋直過高閣上。橫斜倒落小塘深。靜看月下踈踈影。愛聽風前細細吟。何可此君無一日。子猷先我許知音。</text>
<title>天香亭。次提督官韻。</title>,<text>亭號天香爲種蓮。綠窓朱檻創何年。踈慵與世元無分。物色於吾本有緣。風洒嫰黃舒柳眼。雨催新白折梅顚。杯行到手君須倒。尊酒相逢豈偶然。</text>
<title>仲春。赴永嘉馬上遣興。</title>,<text>朝日照江水。蒼波生錦紋。急流舟易下。荒隴路難分。沙凈雙眠鴨。天空獨去雲。長風驅野火。遠響隔林聞。山郭春陰重。郊墟曙氣凝。候晴江晩渡。貪路嶺晨登。野燒何年塔。溪橋底處僧。逢梅因藉草。心境坐來澄。江南春雨足。梅柳迫淸明。野燒臨溪盡。村牛上壠鳴。客懷逢暮景。田事及新晴。處處飢民在。多慚刺史名。</text>
<title>三月三日。遊北川。</title>,<text>花香草氣襲衣薰。出郭穿林到水濆。帶石激湍紛似雪。隔溪新綠淡如雲。一年今夕是何夕。百歲三分吾二分。行樂及時時已暮。樊川先我已云云。</text>
<title>奉舍兄開小酌。戱詠卽事。</title>,<text>皓首商顔老。明眸洛浦兒。江山留舊號。人物似當時。解佩飄輕袖。辭芝引巨巵。驂鸞應有約。自是兩仙姿。</text>
<title>淵嶽書堂。次壁上韻。</title>,<text>紅芳已晩綠陰初。勝地何人喚起余。簿領纏身心局促。風光入眼氣安舒。松林巧補前山斷。石澗平分小洞虗。早晩欲投丞相笏。白雲深處着琴書。</text>
<title>自淵岳還後。蒼石 李埈 寄詩。卽次韻還寄。</title>,<text>金絨繫馬亂山中。溪畔松陰一逕通。郭外已知塵事少。春遊還與故人同。晴空急管緣雲逈。落日新粧照水紅。勝會秪今成夢寐。詩來衣袂起淸風。</text>
<title>復用前韻</title>,<text>一麾來駐竹林中。江漢迢迢路不通。世事慣聞朝暮變。山光偏愛古今同。髮因憂國從前白。顔爲耽杯到老紅。五斗折腰還自愧。莫如歸卧北窓風。</text>
<title>四月初。訪山城。輿上用風字韻。</title>,<text>盡日行行寓木中。濃陰深處小車通。谷泉暗注聲音別。松石相依氣味同。殘角度橋烟草綠。老僧迎巷暮霞紅。藍輿直上崔嵬頂。兩鬂雲生兩腋風。</text>
<title>次聞慶倅韻</title>,<text>春盡孤城鳴亂禽。日長誰伴寂寥心。夢回高閣移晴景。吏散空庭下夕陰。嵐氣遠連當戶樹。竹聲淸戛倚床琴。此時佳作來何處。拭目投杯取次吟。</text>
<title>重次聞慶韻 時慶倅以差員在可興江</title>,<text>風驚城樹起栖禽。寂寂圖書愜素心。睡覺小窓三丈日。醉行脩竹萬竿陰。山隨宴坐開靑障。泉瀉前池響玉琴。遙想故人江水上。白頭空對白蘋吟。</text>
<title>偶吟</title>,<text>竹聲淸俗耳。荷氣凈塵心。酒爲排愁飮。詩因遣興吟。客歸風滿榻。衙罷月侵琴。時復臨溪水。逍遙一散襟。</text>
<title>又用前韻</title>,<text>霜毛凋盡九臯禽。歲暮樊籠鎖遠心。影落洛濱千尺月。夢尋雲壑萬重陰。汝南有守空聞嘯。彭澤無絃豈解琴。一任譙樓多少鼓。等閑時和故人吟。</text>
<title>聞慶倅在可興。以余不先寄贈。只得次韻塞責致怨。余臨簡。卛爾題寄。</title>,<text>霜落江南草木凋。宦情雲漢共迢迢。流亡未集憂催稅。筋力全衰愧折腰。孤館酒杯秋寂寂。故人書信雨蕭蕭。新詩吟斷誰相和。鳥嶺連天夢裡遙。</text>
<title>東湖月夜。次蒼石韻。</title>,<text>閑携嘉客載盆缸。手拓烟霞第一窓。催泛小舟過斷壁。更將脩網截長江。人遺濁世立於獨。月與淸風來作雙。夜久酒醒群動息。倚舷高卧看天杠。</text>
<title>出遊城外</title>,<text>山雨新晴山鳥吟。偶隨童子出城陰。泉聲却向林中細。草色偏從野外深。田麥登塲憂稍歇。官文在路愧難任。自憐老守逢饑歲。過眼風光少賞心。</text>
<title>詠鶴頂蓮</title>,<text>人去孤山報客稀。墮身湖水化芬菲。至今長脛淸波上。丹頂依然閣縞衣。</text>
<title>七月晦間。荷花半落。醉次前韻。</title>,<text>露濕芙蓉花漸稀。綠房靑盖尙芳菲。酒醒池閣凉風發。薄暮微香忽滿衣。</text>
<title>詠古</title>,<text>𥌒瞍殺人未必執。要示法官無屈法。象欲殺舜罪宜訊。恐傷舜心堯乃忍。竊負遵海儻不赦。更遣何人視天下。右臯陶執𥌒瞍綱常天下孰重輕。綱常不立天下傾。爲扶綱常來叩馬。扶送二子扶天下。不用其言爲生民。更爲萬世扶其身。右大公扶夷齊張良氣像非儒者。乃是變幻爲利子。穀城黃石籠天下。商顔皓首定儲貳。功名富貴興盡後。欲從赤松圖不死。右張良從赤松周顗腹中何空洞。能容王導數百耳。可憐王導彈丸腹。不能容此一周顗。君看江左管夷吾。不知其仁但小器。右王導殺周顗</text>
<title>大同江。次農圃韻。以下餞慰使時</title>,<text>明發驅馳到大同。喜君停舫渡頭風。淸談美景堪乘興。何况新詩起老翁。綠陰芳草出關多。彩舫琴歌擁翠娥。詩老題詩風格老。一江光景十分加。</text>
<title>浮碧樓。次諸公韻。</title>,<text>前臨無地半空浮。妙覿何人創此樓。萬里長風生几席。數聲淸唱落汀洲。蘭舟穩向碧江浮。酒半相將上快樓。淸興未闌催送棹。晩風驅雨滿芳洲。乾坤蕩蕩此生浮。落日登臨百尺樓。我欲乘風飛萬里。不知何處是瀛洲。大地長天日夜涇。晴光映水水明樓。快人爽氣風生楝。襲座微凉雨滿洲。麟馬去時餘物色。牧翁題後少分留。沉吟不得江山助。才盡還慚負勝遊。</text>
<title>送湖南方伯</title>,<text>一方新喪使。六月獨辭朝。城郭風生鉞。江山雨滿軺。世情名宦重。離恨道途遙。儻遂分符願。吾何耻折腰。</text>
<title>題尙州天香亭。幷序○以下辛酉冬。在嶺南營。</title>,<text>余按節新赴嶺南。商山牧伯趙君 纘韓 謂曰。使相去此州未及一年。來莅此道。不可無詩。余病未把筆久矣。遂強作此。牧伯與李叔平 埈 幷和之。停車去年路。問訊舊松筠。俛仰成陳跡。江山似故人。分憂曾已忝。宣化復何因。白首空來往。殷勤愧吏民。</text>
<title>馬上有作。題于居昌之娥林館。以下壬戌年</title>,<text>襜帷搖颺石槎牙。山路高低野路斜。天外牛頭噓薄霧。草中螭首戴寒鴉。人隨彩節登長坂。風引淸蕭度遠沙。日暮行軒何所駐。樹陰多處是官家。伽倻山一名牛頭山。</text>
<title>寄宣慰使李君。約登海雲臺。臺本崔致遠舊遊。崔一字海雲。</title>,<text>春晩天涯瘴氣薰。客懷寥落倚斜曛。月高柳外纔三丈。花謝梅梢已七分。呼酒把杯誰勸我。寄詩開抱幸逢君。何當共陟高臺上。俯瞰滄溟問海雲。</text>
<title>次東萊壁上韻</title>,<text>峯巒兀兀繞城門。雲海蒼蒼接塞垣。春瘴欲來山木暝。暮潮初落水禽喧。詩成枕上風生曉。酒盡梅邊月照昏。悄悄客堂誰作伴。據梧終日坐忘言。犬羊當日此蜂屯。草木無餘但古原。誰復疲神修廢政。苦聞催賦閙窮村。奮拳中夜膓空烈。回首寰區氣尙渾。千里山河民散盡。腐儒何力壯南藩。處處郊原半草萊。自慚宣化屬凡才。官文日日催科出。夷舶年年索米來。雄劒寂寥時獨撫。壯懷蕭瑟向誰開。秪今海水知淸淺。欲問孤雲上石臺。</text>
<title>海雲臺。次宣慰使韻。</title>,<text>天低南極水爲隈。地盡東頭石作臺。萬里蓬壺何處所。兩儀淸濁此分開。邀將片月成三友。喚起孤雲勸一杯。擬倒孱顔塡渤海。彈丸夷島踏殘回。</text>
<title>次日本正使 正使玄方乃僧也。先作以示宣慰使。余亦次韻以贈之。</title>,<text>休道邊城遠紫宸。盡情杯酒莫辭頻。天敎邂逅如曾識。地隔滄溟卽比鄰。詩有拙工歡意足。量隨深淺醉容均。花明柳綠淸新語。分取風光屬道人。</text>
<title>密陽嶺南樓作堂。名曰凌波堂。次子敏韻。</title>,<text>江雪欲來風滿樓。客懷孤逈不堪愁。山呈圭角森森立。水落汀沙淺淺流。栖屑幾時公事了。周游方覺此生浮。滄洲宿約已遅暮。汩沒塵埃三十秋。</text>
<title>三月三日。與鷄林府伯。登鳳凰臺。遇急雨還。</title>,<text>踏靑佳節屬遊人。共上高丘媚暮春。天意爲憐芳草破。故敎斜雨濕衣巾。</text>
<title>小有亭。次壁上韻。乃達城十餘里江畔。蔡先吉之亭也。</title>,<text>江上緣崖數十家。一條幽逕少人過。登臨斗覺塵寰陋。眺望方知世界多。芳草嫰花俱靜寂。近峰遙峀亂森羅。斜陽不盡滄洲趣。催泛輕舟下晩沙。</text>
<title>小有亭前乘舟</title>,<text>高亭形勝舊聞名。偶逐冠童乍出城。要趁緗桃花未落。况逢蒼壁雨新晴。行經芳草酒杯盡。坐到夕陽詩句成。舟子亦知遊客興。故留歸棹渡頭橫。</text>
<title>到河濱。登李直講樓。次壁上韻。河濱大丘屬縣</title>,<text>弭節將乘古渡舟。角聲先起白蘋洲。主人有酒能迎客。光景無邊忽滿樓。水濶天長供遠望。雨香雲淡助淸遊。平生滿腹江湖趣。此夕偏傷計謬悠。地逈江淸別有天。隱淪端合此盤旋。人行縹緲靑霞外。影落蒼茫白鳥邊。收網去時風送雨。荷鋤歸處暮生烟。何當共待中秋月。載酒沿洄弄小船。</text>
<title>次蒼石韻</title>,<text>昔佩銅章守此方。偸閑時訪李家庄。坐當蒼石雲生榻。行訪涓泉水濺裳。三載重尋如夢寐。數間新構喜淸凉。自憐衰病年來甚。孤負殷勤酒一觴。少年心計墮虗空。俯仰何能與世同。只合琴書供老病。誰將方面付踈慵。催科旁午憂新政。攬轡澄淸愧古風。黽勉驅馳歸去晩。夢魂長在白雲中。</text>
<title>硏經書院。次退溪記後絶句韻。示諸生。</title>,<text>學惰而勤毁且成。人皆堯舜在硏經。須觀壁上先生記。欲喚群眠箇箇醒。</text>
<title>贈別㵪姪</title>,<text>笑余處世難藏拙。憐汝居家未送窮。來訪太遅歸太遽。滿天離思一杯中。</text>
<title>贈主倅鄭公 篇中比屋。乃比安縣號。屛山山名。而亦爲縣號。</title>,<text>比屋堯封後。屛山古畫中。柳踈斜帶日。竹細凈含風。苦雨留人久。淸尊與子同。遅晴呼小艇。離思正忩忩。三日屛山雨。千杯太守情。風光供客興。天不薄浮生。</text>
<title>次退溪贈山人韻</title>,<text>墨妙詩工迹未荒。披看怳若拜門墻。陶山草木皆堪敬。何處蘭椒奠一觴。山雲野鶴本無蹤。一杖秋風度幾峯。燒罷佛香歸丈室。獨敲寒磬月明中。</text>
<title>玉山書院十四詠。次蘇齋韻。</title>,<text>玉山名本佳。更得先生重。終南雖勝區。其奈彼藏用。右紫玉山堂名今尙在。所樂邈難尋。空餘山水勝。宜仰復宜臨。右獨樂堂溪凈亭因爽。登臨想古人。松聲與竹影。総合樂天眞。右溪亭掉尾還孤往。聯鬐復作行。呴濡何足樂。江海貴相忘。右觀魚臺沂水與玆溪。古今同氣像。春風吹至今。千載起遐想。右詠歸臺寒潭澈底淸。物影照分明。恐被塵埃涴。無令濯世纓。右濯纓臺步屧臺空處。吟詩月上初。胷襟與秋水。相對十分虗。右澄心臺有石凈無塵。流泉亂擊撲。豈徒洗客心。亦足明人目。右洗心臺花中有君子。今古共知尊。所以賢人愛。濂溪故已言。右蓮臺携竿苔上眠。罷釣月中坐。時有水禽來。俗人不曾過。右釣磯喧豗猶自靜。狂瀉也能閑。何處最堪聽。酒醒秋夜間。右瀑布一水小淵渟。中藏幾尺靈。朝暉明見底。紅綠影亭亭。右龍湫今拜先生廟。曾聞紫玉名。遊觀諧夙願。忘却夕陽程。右書院一逕通幽洞。淸溪又碧山。人隨流水入。鳥與宿雲還。右紫溪谷口</text>
<title>溪亭八詠。次柳府尹 順善 韻。</title>,<text>云是先生舊洞天。山名紫玉世爭傳。先生道與山齊峻。幾費遊人景仰篇。右紫玉山迂叟之園晦老堂。一般今古此心膓。欲尋所樂從何問。惟見山高碧水長。右獨樂堂先生昔日玩遊魚。想像登臺得句初。高視唐虞前事業。等閑吟罷等閑書。右觀魚臺幽花細草正芬菲。風拂春衣緩緩歸。想得當年遊詠處。澗魚林鳥與忘機。右詠歸臺洞府寥寥歲月深。獨留遺躅幾人臨。何當挹取臺前水。洗盡塵間俗子心。右洗心臺石上蒼苔石底湫。神龍深蟄客來遊。無由得見風雲會。水落山空何處求。右龍湫何年仙鶴舞靑山。鶴去丹霄不復還。蕙帳夜空秋寂寂。桂寒松老白雲閑。右舞鶴山入谷翛然便絶塵。宛逢當日卜居人。高山逝水能傳法。霽月光風卽寫眞。右紫溪谷口</text>
<title>壬戌七月旣望。集東坡赤壁賦字作。</title>,<text>江上漁夫山上樵。往來爲侶共飄飄。仙方誦盡無人問。坐望天空吹洞簫。世上無人知此懷。洞天明月共徘佪。一匏洗盡秋江水。獨酌獨吟空獨來。滄波萬里喜遨遊。一逝飄然上斗牛。抱月駕風何所止。下觀人世笑蜉蝣。秋風嫋嫋月如波。獨立淸江浩浩歌。美酒千杯無盡興。世間萬物於吾何。壬戌之秋七月月。橫江一棹遡長風。蘇仙一逝今何在。風月千秋山水中。美酒淸尊一斗餘。盤中亦自有江魚。滄波萬頃秋天月。桂棹蘭舟縱所如。白也何爲問明月。吾今擧酒更問之。明月無聲尊酒在。千杯且盡和淸詩。露洗秋空江水長。蘭舟泛月下蒼茫。悲來興盡倚風立。渺渺美人天一方。露白風淸江水逝。秋天渺渺秋山空。中間獨立羽仙在。吹破洞簫明月中。東望武昌西望夏。彼曹孟德何爲者。扁舟一葉駕長風。千里江陵一瞬下。不可驟得長生方。取之無禁天上月。惟當一擧萬千杯。長遡淸光縱飮樂。不喜人間聲與色。自知淸世無能客。蒼山白水少知音。下友魚鰕上麋鹿。順流泝流流不盡。倚月飮月月長明。天之賦與旣如此。不樂何爲終此生。明月杯中物。淸風水上天。人間有樂地。何用羡飛仙。旣不爲酒困。又豈坐詩窮。一酌更一賦。浩然天地中。千江惟月色。萬壑盡秋聲。淸秋又得月。襟抱自然淸。武陵不須問。仙人知有無。蒼茫彼舟子。來往何爲乎。有客且有酒。淸遊屬淸秋。相將駕一葉。扣棹下中流。長風來洞壑。孤月上秋空。山中有詩客。興在一杯中。天地相如賦。江山子美詩。千秋空絶響。擧世少人知。客子倚秋色。長天無一毫。人稀月東出。遺世獨遊遨。美人旣窈窕。坐客亦風流。扁舟一江月。歌吹下荊州。美酒舟中盡。淸詩枕上成。懷人不相見。千里月空明。江山自淸怨。有客又悲秋。爲問荊州月。遺風今在不。孟浩賦淸興。潛夫擧酒匏。江山餘物色。風月屬吾曹。</text>
<title>見山谷間大松仆地</title>,<text>當時偃蹇孰爭雄。底事龍顚枳棘中。身健獨凌千歲雪。運窮難敵一宵風。深根拔地蒼崖裂。老幹摧雲碧落空。誰遣萬牛容易致。只將枝葉付樵童。</text>
<title>矗石樓次韻 體府正使李慶全，副使南以恭先到。各次壁上韻。要余次韻。</title>,<text>俯看人世捴區區。此夕同登百尺樓。前輩爲公留物色。坐中除我儘風流。秋山草木今方麗。水國乾坤本自浮。從古晉陽成保障。况玆形勝擅南州。</text>
<title>承命往看聞慶御留山城還。馬上遇雨。</title>,<text>多少山家烟火稀。一村黃葉小蹊微。居人莫道周南使。匹馬歸來雨滿衣。</text>
<title>山陰換鵝亭。曉起偶吟。</title>,<text>平生愛杜老。解道水明樓。凉夢驚殘夜。淸光動暮秋。古人難可作。高唱孰能酬。不盡山陰興。吾將上小舟。</text>
<title>追至咸陽。體府已發。以兩絶句寄呈。</title>,<text>平明催發換鵝亭。半日驅馳百里程。馬上忽逢秦吏報。仙車已過八良行。追君直到古秦中。縹緲行塵望眼窮。把酒秋山非惡事。不知緣底去怱怱。咸陽。古秦邑。</text>
<title>詠龍遊潭。示體副相。</title>,<text>匹馬秋風二子同。出城因覺世塵空。路如一線盤雲外。泉作群雷殷壑中。地爲遊人藏勝槩。天敎神物割鴻濛。眼前錦繡秋山色。欲與詩翁較艶工。</text>
<title>龍遊潭有感</title>,<text>龍遊潭上龍溪翁。俯瞰澄碧招遊龍。龍藏不見潭水深。石上空有踠𨁆蹤。龍之神也主利物。昔何靈異今何庸。或怒而水何太狂。或眠而旱何太慵。潭中應有伏神種。我欲見之誰先容。長身鱗角我知爾。願爾聽我頑愚胸。吐爾之珠作王寶。負爾之圖獻九重。興雲作雨動以時。惠我枯槁蘇三農。佇看群龍滿明庭。一邦民物歌時雍。丹誠激烈龍不應。嗟爾龍兮吾安從。</text>
<title>安陰愁送臺。贈居人愼𧨳。士人也。以壺酒來餽。</title>,<text>泉上奇巖巖上松。倩人要問昔賢蹤。古臺何事名愁送。老子今來却喜逢。兒道石蹊多勝地。奴言山日易高舂。惟君有語頗堪取。境凈天寒進一鍾。</text>
<title>過加祚縣。次體相韻。</title>,<text>谷轉山高日易斜。馬頭隨處水聲多。紅葉滿蹊村大吠。隔林人語是誰家。</text>
<title>自加祚向海印寺。山中偶吟。</title>,<text>山澗泠泠山逕微。風吹落葉滿征衣。斜陽漸下寺門近。僧取籃輿迎客歸。</text>
<title>控流亭</title>,<text>天遣江流割地形。地形窮處作高亭。物華眩眼詩難就。爽氣盈襟酒易醒。波受月光明素楝。風飄歌響墮靑冥。主人知我滄洲興。更喚扁舟下晩汀。</text>
<title>軍威道上。次李甥仲木韻却寄。</title>,<text>暮趁栖鴉宿。朝穿落葉行。君方到空館。我正滯歸程。迢遆多鄕夢。衰遅少宦情。相思催曉發。初日已山城。只合投簪去。何爲按節行。一年留嶺外。太半在嚴程。落日傷時淚。秋風戀土情。登樓回白首。雲霧隔王城。</text>
<title>統營映海樓次韻</title>,<text>南邊舟楫壯關防。專制三方策亦良。山勢盡頭平地小。海門通處碧天長。擁樓鼓角風傳響。蘸水星河影動芒。老子年來能斷酒。登玆不覺倒瓊觴。</text>
<title>觀春操 以下癸亥年</title>,<text>靑天鼓角蟄雷驚。雪盡春山組練明。雲幕高張東旭上。霧騣齊發北風生。龍蛇起陸旌旗動。熊虎騰空劒戟鳴。萬里軍聲衝斗極。犬羊何處敢橫行。野麕狂竄鳥飛驚。部伍堂堂號令明。千里折衝憑健將。六韜奇正托書生。張良决勝籌空運。馬武追亡劒獨鳴。撞罷金鉦收散盡。怳如風雨忽過行。</text>
<title>自萊向蔚到栗峙。歇馬溪石間作。</title>,<text>山木森森山路深。卸輿端坐小溪陰。幽禽似喜跫音過。故近前林自在吟。歇馬中林溪谷深。春雲欲雪晩山陰。蹔時閑坐無公事。細草幽禽入短吟。</text>
<title>伴鷗亭次韻 蔚山朴鳳壽之江亭。在道山傍。</title>,<text>天空山勢遠。郊𤄃水流多。縹緲雲生棟。巉岩雨洗蘿。歌傳靑草岸。響落白鷗波。長路還忘遠。停車得再過。</text>
<title>路上記所見</title>,<text>野火上春山。狂焰及群芳。夭花與老樹。隨烟儘銷亡。丁寧告樵父。莫將斤斧戕。幸有根芽在。願待明春長。</text>
<title>贈別李甥</title>,<text>尊前何事共生愁。半是離愁半客愁。明日夕陽分手處。勞歌均作去留愁。</text>
<title>林師詩卷。有四友人所作。次韻以贈。</title>,<text>步步人間総九疑。禪師卷裡見相知。石洲東岳沉吟處。鵝谷踈菴放意時。飛絮落花春藹藹。長松晴雪錦離離。空軒剪燭披看盡。不敢新題老子詩。</text>
<title>次月沙以除夕內集。有懷寄示之韻。</title>,<text>客裡孤吟意未圓。遠懷詩老却茫然。寄來除夕燈前作。驚起春風月下眠。百歲幾回逢令節。相思俱是屬殘年。南梅正發官醪熟。安得伊人置我前。天涯再度見元正。細柳新梅客意驚。豈獨踈慵辜上寵。少無仁惠及民生。遙知把酒思癡叔。何處挑燈夢愛卿。老境淸閑惟有味。彩麾華節総虗名。</text>
<title>孫君第。次韻應索。</title>,<text>偶出城南行步遅。野雲林靄撲春衣。文書叢裡難開口。水石陰中始展眉。物外風光隨處好。世間人事逐時非。廵簷索笑梅花畔。三嗅馨香有所思。</text>
<title>淸心樓。次壁上韻。</title>,<text>捨艇登高閣。憑欄俯古城。澄流千丈碧。皓月十分淸。胸次呑雲夢。鴻濛問太庭。鸞驂吾欲駕。疑聽玉簫聲。</text>
<title>登淸心樓。坐中論嶺南樓閣等第高下。余次壁上韻以答之。</title>,<text>南州行歷畧。佳處眼先明。形勢誰稱甲。溪山此最淸。乘除俱勝地。題品乃人情。只合窮遊覽。何須細細評。</text>
<title>次星山東軒題詠。示牧伯。</title>,<text>三載辛勤滯嶺南。喜逢歧麥頌張堪。君方卧治吟東閣。我有歸心夢小菴。虗閣淸風驅老暑。半山斜雨壓朝嵐。跫音斷絶無公事。簷雀聲中睡正酣。</text>
<title>次玄洲卽事韻 玄洲。尙州牧使趙纘韓號也。</title>,<text>遠峀遙連近樹齊。新篁高出舊松低。烟開細草分官路。鳥趁飛虫過野畦。秋迫來牟拋菜糲。風生絺絡閣縑綈。公門寂寂無公事。物色迎眸入品題。</text>
<title>夜雨大作。次玄洲韻。用破愁悶。</title>,<text>濁浪凝雲杳接連。思歸終夜坐懸懸。已聞漁戶沉滄海。應有游龍入野田。着脚幾時看白地。擧頭何處問蒼天。發狂大叫知無奈。寧學維摩息萬緣。</text>
<title>領台李公 元翼 第几杖賜宴次韻。癸亥冬在京</title>,<text>余一日。往拜于西坰柳相 根。柳相以十韻律詩示之曰。頃日李相賜几杖之後。將宴會時耆老諸卿。請會于李相家。自上特許。因賜酒饌。宴闌。李相請詩。我退而作此詩云。厥後李參贊 時彦 來訪。又以次其詩者示之。余亦次之。新政人惟舊。風雲屬此年。勳名耉造後。文彩耆英前。白日承殊寵。靑雲滿上筵。人間賢宰相。地上老神仙。錫杖雖今聖。登台自我宣。爲官淸若水。事主直如絃。所以逢嘉會。居然起謫遷。從龍方利見。覩鳳快爭先。百揆宜居首。三尊孰比肩。獻詩忘賤鄙。放筆倚華顚。</text>
<title>客舍次韻 以下甲子年。在順天府時。</title>,<text>天開賓曜靈。地盡瞰穹溟。橘柚風傳馥。魚龍雨送腥。看花朝出郭。邀月暮登亭。衙退無公事。攤書獨掩扃。日日心懸北。年年影滯南。朝窓吟伴竹。夜枕夢傳柑。病覺文書苦。衰知酒味甘。村家無宿食。歧麥愧張堪。衰年綰章紱。天末換星霜。山勢圍城逈。川流入海長。柚誇春後味。梅重臘前香。第一江南趣。他時說此堂。</text>
<title>拱北堂次韻</title>,<text>引泉開碧沼。臨水搆黃堂。作宰桑楡景。治民橘柚鄕。客來春煮茗。衙罷晝焚香。夜卧聞村犬。多慚漢吏良。見月多歸思。看山减宦情。倉貧名富有。邑弊號昇平。山豈由人重。江應自古淸。殷勤問過客。譙皷作何聲。梅橘冬知暖。松篁夏覺凉。曉風聞皷角。春雨問農桑。心遠非眞吏。身安卽我鄕。蓬瀛應咫尺。夜夜夢飄揚。好鳥呼人庭樹南。春陰靄靄柳毿毿。東風恠我尋春懶。吹送飛花一兩三。小塘淸淺一庭深。竹筧通泉響玉琴。對此居然成吏隱。靜時方獲古人心。</text>
<title>喚仙亭次韻</title>,<text>朝衙午閣暮登船。誰道吾閑覺獨賢。霧帳逈臨飛鳥上。蘭橈輕拂畫欄前。詩情已被斜陽引。酒興還爲皓月牽。孤鶴東來此時過。却疑身是後蘇仙。錦爛霞蒸綠映紅。東君好事有全功。雨過遠峀雲生葉。草長芳洲鷺沒翁。送目卧看歸海鶴。披襟坐受度江風。白頭來作湖山主。乘興何妨酒一中。鶴馭歸三島。鸞簫下九天。閑吟春雨後。亂酌晩風前。鳥度啣山日。牛鳴隔水烟。淸癯惟我在。何處有眞仙。乍拄西山笏。因開夢澤胸。閑雲歸晩浦。倦鳥度春峯。白立沙中鷺。蒼屯嶺上松。相看作賓主。地僻少過逢。</text>
<title>次喚仙亭十景韻</title>,<text>但見風來急。誰知龍戰酣。奔流失漁艇。漂下栗田南。右南郭驟雨晴雪滿乾坤。巖巒盡縞素。糢糊屳鶴巢。埋沒樵人路。右北嶺晴雪竹島眼前橫。更添新月生。明光與翠色。此夜十分淸。右竹島新月斜陽在木末。松影自淸寒。樓中無事客。捲箔等閑看。右松村返照橋西春事初。橋上人歸去。遙知佩酒壺。欲向梅花處。右梅橋暗香栗樹平如剪。濃濃遠近均。淸陰五月重。偏可去來人。右栗圃濃綠影落海中水。光生雲外巒。東方太平日。長報塞門安。右烟臺夕烽月入遠山西。雲生古木杪。鐘聲落暗空。知是招提曉。右山寺晨鐘空江漁火起。點點蒼茫中。舟行知不遠。人語在蘆叢。右東川漁火田父歸來晩。烟生罩一村。栖鴉帶去急。半惹夕陽痕。右西郊炊烟</text>
<title>四休亭 張弘遠亭也</title>,<text>謫仙長短風雲句。摩詰蒼茫水墨屛。處處樓臺揮洒遍。江南遺却此高亭。</text>
<title>次兒輩絶句</title>,<text>槐柳陰中院落深。夭荷浮出小塘心。孤城住近南溟畔。過眼時時看海禽。一眉新月入窓深。羈枕難堪戀闕心。却恐喚驚千里夢。預敎童子打鳴禽。</text>
<title>松廣寺次韻 印月潭上。有臨鏡臺。</title>,<text>深山春事晩。高閣夕陰重。樹向雙崖合。苔從石砌封。獨憑溪上檻。閑數嶺頭松。薄暮歸方丈。神淸月下鐘。襜帷入山谷。石逕少人行。茶鉢禪堂靜。香爐佛榻淸。月潭搖閣影。雲碓瀉泉聲。夜對詩僧話。翛然斷世情。落日登山殿。長風倚水樓。僧房少世累。禪語近詩流。舍利藏何處。袈裟降幾秋。溪聲與月色。勝景愜淸遊。</text>
<title>登松廣寺後臺</title>,<text>偸得公家數日閑。強尋蘭若上孱顔。泉從遠壑穿朱閣。風起穹林動碧山。禪語靜聞寒磬後。佛香淸徹白雲間。居僧解我多幽興。引着巖巒日暮還。</text>
<title>臨鏡堂。次卷中韻贈僧。</title>,<text>迂拙憐吾獨。淸閑愛爾兼。溪堂兩日話。波動水晶簾。</text>
<title>喜雨</title>,<text>江南靑草瘴。好雨洗昏陰。細響醒朝醉。微凉愜暮吟。綠舒堤柳眼。紅綻野桃心。明日前溪水。新添幾尺深。</text>
<title>水營次韻</title>,<text>雄臨南極表。逈壓海天東。鼓角三更月。旌旗萬里風。腰間龍虎壯。眼底犬羊空。但願鯨波靜。無功乃有功。</text>
<title>忠愍祠</title>,<text>盡瘁報君寵。捐軀滄海東。雄心三尺水。壯畧一帆風。遺廟精靈在。浮雲事業空。千秋諸葛死。不數貳師功。</text>
<title>晩休堂次韻 堂乃光陽成兵使以文水亭也。</title>,<text>匣中塵劒壁間弧。高枕閑堂養白鬚。卧送落霞歸碧海。俯看新月墮晴湖。黃雲滿野輕錢母。綠蟻盈樽謝酪奴。想得江樓春晝夢。鐵騎馳獵北天隅。</text>
<title>春來群虱甚熾苦之。令家姬除之。因和王安石，司馬公烘虱詩二十八韻。</title>,<text>天生一千八百虫。種有羽毛鱗介倮。人惟最靈天所恤。戕害吾人一何夥。蛇虎之大不足說。細者蚊蝱與蜾蠃。依人食人最堪憎。誰令卵育此幺麽。敗絮蒙茸眞得所。孶息群蟣着身妥。露觜縷間噆孔巧。撲首腠理懸不墮。爬搔及時乍有味。仙爪快處皮還破。背後之痒下手難。但以衣衾痛擦磨。令人眠食不能寧。容止何能端不頗。景略應妨當世談。叔夜宜辭章服。老夫來守古昇平。瘴氣侵人苦難過。邇來更遭此物嬲。此物胡爲及於我。官僮破縕虱淵藪。偸宿官筵落幾箇。夤緣一夕入我裾。透袖穿裳上轗軻。初來無肚但有觜。俄然漸肥車輪大。潛通肘腋入左腹。曲溝通池無不可。偏尋脇谷汗氣滋。喜附尻房塵垢汚。狂奔貪食不知足。得勢要充向來餓。我雖拙懶豈貸汝。歸與家人謀一挫。芟除群小敢辭勞。脫盡衣褌身蹔裸。渾將褻服付小婢。縫底襞間窮搜邏。遑遑浪避徑自墜。拾如地芥誰逋播。指尖拈出若掇蜩。雙甲飜嫌群血涴。燃臍燒殺理則宜。一一投畀爐中火。肥膓拆作爆竹聲。烟氣高騰腥可唾。掃盡衣中不易種。禍實自取非人禍。身輕衣凈心乃淸。渾舍欣欣相顧賀。人間除害鉅細同。王馬有詩聊一和。</text>
<title>題屛畫</title>,<text>廁中之鼠樹間蟬。一濁一淸皆自取。誰知野鵲愛梅梢。飛拂瓊葩香滿羽。右梅間鵲山禽如雪不須浴。野竹無風自蕭瑟。故遣此羽着此枝。畫師自古非俗物。右竹間禽蒼蒼之木亭亭石。上有雙禽共栖息。刷羽交翎自在啼。何如萬里孤飛翼。右石上鳥松上亭亭立秋鶻。鮮鮮毛羽明如雪。雲間知有遠飛禽。側腦回看雙眼疾。右松上鶻江水無風霜滿天。蘆花洲畔且安眠。南郭村童能繳弋。斜陽莫近稻粱田。右蘆中鴈風折枯荷雙鷺行。水淺寒塘纔半膝。得魚而食豈眞饞。動止容儀也不俗。右荷中鷺</text>
<title>完山李察訪德亨第。次壁上韻。</title>,<text>倦倚高堂喜晩凉。睡魔邀我入仙鄕。風生畫棟淸瑤簟。酒滿花樽凸玉觴。近樹遠峯含雨凈。碧瓜朱李帶氷香。天涯更覺交情舊。遮莫雲端漏夕陽。</text>
<title>漾碧亭次韻</title>,<text>亭中詩思浩難裁。百里風烟筆下來。靑草白蘋春水麗。宿嵐晴靄晩山開。鉤簾新月迎眸上。倚檻輕鷗拂面回。老子欲酬淸凈債。願君分我白雲隈。</text>
<title>贈別羅君 萬甲 之任江東 時羅公與朴炡，兪伯曾。坐論事。特命補外。</title>,<text>幸見淸班玉筍聯。三賢何事去翩翩。惟知正直供官職。不覺輕踈有罪愆。同是邑殘君遠地。各言親在此高年。世間榮辱應無恨。重爲明時一慨然。</text>
<title>贈別朴君 炡 之任咸平</title>,<text>玉堂佳氣接雲臺。鶴立鸞翔第一才。欲把淸論恢直道。肯將私議起嫌猜。淮陽雖小心何薄。魏闕纔離首自回。講幄無人王庶改。蹔蘇疲俗卽歸來。</text>
<title>贈吳汝和 允諧 赴任海州</title>,<text>蔀屋今懸罄。雄城昔最優。江山君本貫。烟月我曾遊。贈別猶多感。分憂况作州。郵亭惟弟在。說與此懷不。典雅宜臺省。如何管一城。靑衫惟盡職。白首不求名。総說蘇殘重。吾憐補外輕。難堪垂老別。未暇爲民生。祖席金風早。歸程玉露凉。殘生悲聚散。巨邑得循良。官沼芙蓉老。民田稻黍香。佳辰宜好去。書札慰踈狂。</text>
<title>次騎省壁上鶴谷洪輝世 瑞鳳 韻。宮墻外。有王子第養鶴。</title>,<text>日轉池塘草。風生殿閣陰。卧聞公子宅。孤鶴唳園林。</text>
<title>禁直偶吟</title>,<text>遅暮身常倦。昏昏隱几眠。番仍三日後。官是十年前。短短新栽柳。踈踈半死蓮。衰容與弱植。相對兩堪憐。</text>
<title>禁直月夜偶吟</title>,<text>明廷朱紱総英髦。手拙筋衰莫謾勞。身伴老兵三夜靜。興隨孤鶴九天高。誰分吏隱非眞隱。却笑卿曹似馬曹。明月滿庭方適意。秋聲何處更蕭騷。</text>
<title>禁直三五七言</title>,<text>窓明滅。日未出。雲閣漏聲殘。天街人籟發。君王朝御金鑾筵。丞相曉趍丹鳳闕。</text>
<title>禁直有懷。奉呈倚窓。</title>,<text>宮漏丁東夜向中。老人無睡倚窓櫳。浮雲乍綴何傷月。病葉將飄不可風。紫閣坐看槐影轉。靑樽難與棣華同。一聲何處離群鴈。身帶寒霜度碧空。</text>
<title>贈別回答使鄭同知岦</title>,<text>八月乘槎客。三韓仗節臣。東溟開道路。北闕奉絲綸。弱水蓬瀛近。扶桑日月鄰。壯遊何憚遠。王事却忘身。兵甲思辰酉。羈縻憶鄭申。包荒天地大。革面犬羊親。黷武秦無策。宣威漢有人。風儀曾屬望。聖簡此膺掄。義布滄波凍。恩領島嶼春。歸來報明主。雨露寵應新。</text>
<title>贈別姜副使 弘重</title>,<text>行指扶桑東復東。滄溟無際路何窮。恭辭九陛三秋月。直掛孤帆萬里風。異事可徵張博望。夷人猶說鄭文忠。須令海外知王化。休取安榴入漢中。</text>
<title>辛持憲 啓榮 赴日本。席上走筆以贈之。</title>,<text>好去辛從事。飄然八月槎。風帆掛一葉。蓬島拂三花。心在惟知國。身輕敢憶家。臨歧易落日。故向別筵斜。曾聞徐氏子。於此避狂秦。借問童男女。今添幾箇人。靑山隨處在。黑齒詎堪隣。古廟今應過。君須爲我嗔。</text>
<title>黃海道中望海排律 以下天使時製述官。次董越王敞皇華集韻。</title>,<text>皇華下紫極。節序屬朱明。白日停雙盖。靑山間兩京。宮袍穿樹穩。馹騎度橋鳴。客興乘風逈。詩情觸物生。連空溟渤濶。極目爽靈驚。天地掀如𥳽。江河小若罌。細麁紛不擇。淸淺幾多更。邊塞圍包壯。中原恃賴平。道途今少梗。舟楫慣相迎。使价憂淹滯。檣帆恐側傾。誰云無上策。吾欲請長纓。聖武終須奮。狂奴敢久橫。還將萬頃水。洗盡十年兵。冠盖遵平地。漁塩喜薄征。風濤纖纊息。烟渚白鷗輕。齊岸休飛鷁。遼陽絶駭鯨。微衷空耿耿。巨浸望盈盈。丹詔頒藩國。芝輧返帝城。豊隆應戒道。海若敢爭衡。歸報明天子。須令六合淸。</text>
<title>重登鳳山樓</title>,<text>雙盖鸞爲馭。孤城鳳作州。捲簾芳草遠。憑檻碧山稠。落筆風生座。停杯月滿樓。登臨興不淺。况復忝同遊。</text>
<title>重遊大同江</title>,<text>白日淸江駐彩船。碧城蒼壁逈聯綿。柳汀宛轉鶯交翼。沙渚風標鷺獨拳。杯蘸雲光傾玉醑。網收山影出銀鱗。天孫去後空遺跡。歲月由來問幾遷。</text>
<title>晩宿安定館</title>,<text>落日園林集暮鴉。望中烟火幾人家。詩成麗句爭霞綺。醉後輕陰眩眼花。雨脚已收休蟻戰。蜜脾初滿罷蜂衙。酒醒吟斷黃昏後。新試沙溪第一芽。</text>
<title>赴肅寧館</title>,<text>催行朝日上。緩駕晩風長。鷺飛立野田。雉度鳴山梁。遅佪閱喧寂。出入經澗崗。入門館宇淸。對案茶酒香。把杯發長咏。淸興殊未央。氣劘劉阮壘。目短李杜墻。臨風視天地。泰山秋毫芒。提携北斗柄。擧手酌天漿。霜毛逈獨立。人間仙鶴翔。風儀快先覩。詩味㥘初甞。雲輧挽不得。翹首仰末光。</text>
<title>開城府</title>,<text>近城卽人家。渡川方踐沙。村迷遙吠犬。樹暝暮栖鴉。古嶺松無葉。荒田穄有芽。沉吟問古迹。細雨落簷花。</text>
<title>過興義館不入六言。</title>,<text>前山後山旅館。五里十里征騑。去來長途猶是。俛仰時物俱非。邦人瞻望華盖。使節還歸紫微。遠樹烏鳶群集。斜陽霞齊飛。</text>
<title>頒詔禮成次韻 以下次詔使韻</title>,<text>東來紫氣薄炎曦。高挹淸光眩莫窺。中國聖人承日出。小邦文物戴星馳。天恩浹洽逢千載。帝德光華叶兩儀。萬里江山同喜色。共呼嵩壽祝明時。帝化由來覆大荒。仁風散逐惠風翔。燕禖忽報靑宮慶。鳳綍遙傳紫殿香。爭祝禧齡齊日月。想看遐邇會車航。威顔咫尺不違處。莫道北辰天一方。</text>
<title>山雨樓</title>,<text>漢城雲物接滄洲。灝氣輕陰晩始收。九陌軟紅風外散。半山蒼翠望中浮。人從萬里重天闕。興在三韓百尺樓。乳燕鳴鳩晴晝靜。快看藤版落銀鉤。</text>
<title>遊漢江亭</title>,<text>天低迷上下。水遠眩西東。疊浪花飜白。殘霞錦蘸紅。淸詩相闘麗。豪氣與爭雄。落日江村暮。携杯倚晩風。</text>
<title>遊漢江</title>,<text>漢水流今古。由來幾此遊。江山眞勝槩。賓主共風流。盃酒頻頻酌。詩囊一一收。皇華有故事。餘外緫悠悠。郭外少塵事。津頭猶夕喧。江雲含雨氣。沙草帶潮痕。東國名區在。皇華秀句存。仙舟知已忝。布鼓又雷門。</text>
<title>謁聖廟</title>,<text>河寂龍圖鳳斷梧。天生尼聖作師模。群盲自此開長夜。四海皆知重大儒。廟食千秋儼俎豆。墻高數仞壯梁桴。皇華駐節吟我處。七字新詩合典謨。</text>
<title>遊漢江</title>,<text>江頭佳氣郁葱葱。上界神仙駐此中。曜日錦袍驚白鳥。散空珠唾慴驪龍。俯臨石壁千層浪。坐遡烟郊萬里風。雲漢銀波應咫尺。乘槎直欲問天公。</text>
<title>山雨樓記懷</title>,<text>仙裾塵袂忝相連。同上高樓縹緲邊。快倒詞源三峽水。應留淸夢五雲天。炊烟晩罩家家樹。好雨新沾處處田。滿目風光成小酌。夕陽斜掛翠簾前。</text>
<title>遊楊花渡</title>,<text>風細江干桂棹輕。天晴沙渚錦袍明。白鷗影沒靑山影。畫角聲和翠浪聲。移泊彩船臨絶壁。催成新句敵深觥。人間勝會知難再。須看滄溟落日傾。</text>
<title>送孫宇仁山房。次昌黎符讀書城南韻以贈之。</title>,<text>生爲男子身。混然處堪輿。行己與立名。自有古人書。由來勸學文。所言信非虗。雲鵬萬里程。乃在一步初。或騰驤廊廟。或埋沒鄕閭。讀書不讀書。所以霄漢如。爾見不學人。目不辨魯魚。下流日相親。高朋日漸踈。嬉遊豈可長。安逸實誤渠。自陷泥淖中。何異鴨與猪。前陳牙籤編。右列玉蟾蜍。咀嚼醺骨髓。經史勝浮蛆。師訓宜面承。益友可同居。文章是何事。事業復誰歟。往牒得與喪。箇箇胸中儲。探賾孔壁前。檼栝秦火餘。貫穿千百代。豈不樂只且。目蒿旣能去。心蓬行可鋤。鳴當先冀驥。技豈止黔驢。不須患窮窶。舌耕有新畬。從當登龍門。徒步上玉除。稽古豈無力。飛纓曳華裾。但願立門戶。不必要聲譽。節序屬炎燠。烟雨滿村墟。忍情送爾歸。臨別意不舒。愛子與敎子。聖人猶病諸。好去且惜陰。决意莫躊躇。</text>
<title>勞軍細柳營。七言排律。課製。代人作。</title>,<text>三葉重煕漢孝文。八荒無事世方殷。忽驚烽火通京闕。爲發豼貅鎭塞氛。詔遣三臣屯輔甸。親乘六馭勞慇懃。壁門晩闢車騎入。部伍先齊左右分。儀仗無聲誰敢聒。中權有令但恭聞。持兵長揖軍容肅。按轡徐行上意勤。棘覇方知乃兒戱。柳營眞箇是將軍。天威降屈臣民駭。睿奬丁寧將士欣。叔世豈云無此將。後來難得有斯君。九重今日思推轂。擬把新詩徹五雲。</text>
<title>周南留滯歎詩 課製。代人作。</title>,<text>大漢文治軼成周。網羅人才御九州。開金馬門引鸞虯。相如方朔曁枚鄒。金泥玉檢泰山丘。濟濟衣冠隨冕旒。可憐孤蹤獨夷猶。迹滯周南天一陬。自知樗散不足收。世世文史吾箕裘。旁通六家窮冥搜。陰陽儒墨道法流。五百年來繼刪修。點竄詩禮探春秋。天人三策不敢儔。餘子文章儘俳優。滿庭環珮鳴琅球。河洛之間空滯留。東禪未從諸子遊。北廵誰贊邊城籌。樂章曆紀明堂猷。阻絶文儀今白頭。窮通有命事謬悠。紫闥迢遆令人愁。吾家先祖續者疇。石室金匱今宜紬。獜經以後勉校讎。嗟爾子遷吾已休。嗟爾子遷吾已休。</text>
<title>隨軒雨 課製。代人作。</title>,<text>誰敎旱魃步郊原。太守行春正斷魂。露冕纔離文簿閣。甘霖均霈杏蒲村。桑麻凈洗黃塵色。禾麥新添翠浪痕。若道天人相感遠。請君看取雨隨軒。</text>
<title>殿閣生微凉 課製。代人作。</title>,<text>赫日行南陸。薰風轉北廊。氣騰堯陛逈。聲入舜琴長。梧影搖雕檻。荷香襲繡裳。何當分此惠。均布四方凉。</text>
<title>禁中見石洲集。卷中有對月有懷東嶽詩。感而和之。</title>,<text>泉壤埋瓊樹。江潭詠紫蘭。存亡俱別恨。詩酒昔同歡。遠峀秋容澹。空庭月影寒。相思不成夢。宮漏坐來殘。</text>
<title>月沙席上。憶東岳。</title>,<text>凉風動簾幕。落葉滿庭墀。獨把沙翁酒。因思嶽老詩。如何言語失。不貸聖明時。京洛親朋在。誰人問楚纍。沙塞秋將盡。雲山鴈不來。文章應更老。懷抱向誰開。聖主知無罪。廷臣惜有才。蒼天倘下燭。冬月起春雷。</text>
<title>送金叔度 尙憲 赴燕京</title>,<text>向來親故幾朝京。鶴野遼河道路平。當日把杯猶惜別。暮年航海若爲情。抗論有罪方思退。專對無人始薦名。殘照斷雲秋色近。老懷非獨送君行。</text>
<title>啞鷄還舊主 幷序</title>,<text>我甞養鷄二雄三雌。是時於一二日之內。不病而斃。塒架幷空。老病無睡。思欲得善鳴者。李士偉以雄餽之。受而畜之。十日而不鳴。我怒而欲烹。小婢欲捉之際。迎婢而一鳴。我命留之。是後亦不復鳴。時夜遂取而送還舊主。小家有小鷄。取而養之。有作。老夫苦無睡。秋夜苦難明。爲養兩雄鷄。架栖前簷甍。一鷄能早鳴。敲翼報四更。一鷄鳴雖晩。高唱長且淸。早晩次第聽。聽之寧神精。昨者忽無聽。小兒報可驚。連日鷄架下。零落死鷄橫。我曰物之灾。時氣所使令。曉窓失此伴。老懷何由平。此時有所贈。深感故人情。赤羽與黃足。取之置前楹。擇地移舊栖。飼以粟與粳。晨坐伺其鳴。病耳爲之傾。頑然似木鷄。不聞喔喔聲。始訝束縛來。羽損氣未盈。終知飮啄際。傷吭啞病成。鴈以不鳴殺。鳥以能語榮。司晨不能晨。無實徒有名。我將配秋黍。對客供朝羹。呼兒將執之。引頸鳴且迎。聞來我輒放。厥後不復鳴。不鳴乃不才。一鳴求其生。君子矜不才。求生可忍烹。聲音我所重。口腹還爲輕。歌之還舊主。一笑冠絶纓。</text>
<title>士偉命其子郊。次韻以答。我又用前韻以示之。</title>,<text>鶴唳識夜半。雀噪知天明。秋虫喧室壁。春燕語梁甍。晝夜明晦分。節序寒暑更。巨細各有遭。聲音紛濁淸。惟鷄乃家禽。禀鍾金星精。依人常近人。不猜且不驚。文能赤冠竪。武是金距橫。闘勇呼侶仁。誰敎復誰令。風雨不廢鳴。此豈鳴不平。燦然五德備。物中良性情。眠宜栖高架。行愜繞雕楹。嗟哉爾啞鷄。徒能費黍粳。玉漏五更初。斗轉河漢傾。隣鷄啁哳鳴。緘口獨無聲。空留秦關客。虗報齊朝盈。孝子欲晨省。盥漱禮何成。旣孤時夜望。又負軒墀榮。豈同楚阜鳥。三年始成名。應戒仗馬鳴。一斥因懲羹。縛還舊主人。更向西家迎。聞說舊主人。開缸對麴生。愛客豈饒爾。將爾炙而烹。爾之鳴不鳴。人心爲重輕。滄浪知自取。濯足復濯纓。</text>
<title>用拙堂詩 幷序○主人閔公聖徽</title>,<text>湖南伯閔令公。作堂于嘉林之江上。扁之曰用拙。名其堂。所以記其實也。公果拙者耶。夫拙乃巧之反。工之不善者。謂之拙工。文之不華者。謂之拙文。器之不能緻。事之不能就。皆由於拙。拙非惡德。而盖亦不才之甚者也。拙於用大。魏王瓠也。拙於用藥。絣澼絖也。屠龍單金。巧而拙者也。畫蛇添足。過而拙者也。獲笑逢嘻。處世之拙也。寡合稀遷。從宦之拙也。今公之拙。有一於此乎。靑春得路。黑頭按節。觸處坦坦。游刃恢恢。旣能用少。不患用多。其才其用之不拙也。章章明矣。強名以拙。其義何居。窃甞求之於古人。有賢而拙者。有愚而拙者。政拙催科者。存心於撫民。守拙歸田者。沉冥於一世。此皆賢而拙者也。居則養其眞。出則撫斯民。其欲學陶潛陽城者耶。公之言曰。自先人以及兄弟。家傳一拙字。皆以此爲號。我於是知公之世服濂溪之語。而爲嘿爲逸爲德爲吉也。故乃棄知於蟻。得計於魚。欲脫世機。先營菟裘。旣專一江之勝。且有連枝之樂。其拙也異乎人之拙也。如我者。不能退不能進。又不能用短用長。盖愚而拙者也。有老兄在綠野。有小築在龍溪。早晩歸去。與同鳩巢矣。地之相去也不遠。心之所樂也亦同。庶幾他日。欵段往來。其風雲之勝。樹竹之美。當畢其辭於登眺之日。東岳詩老有寄題之作。姑用其韻而足之。詩曰。未作歸田賦。空題贈子詩。家傳惟一拙。吾去有三宜。綠野尋兄日。龍淵見弟時。閑人共來往。睢潁是前䂓。龍淵南堂江一名。用拙堂所在。</text>
<title>在富平偶吟 以下丁卯年</title>,<text>倉卒檀公策。蒼茫杜老愁。可憐城下誓。誰運幄中籌。邊報傳多誤。朝論聽足羞。中宵空撫劒。無力整金甌。</text>
<title>發江華</title>,<text>一島環滄海。千官賦式微。元戎何處住。王弟幾時歸。兵革無今古。和親有是非。搔頭出門去。血淚滿征衣。</text>
<title>平澤道中</title>,<text>栖屑謀誰用。衰遅病未瘳。聊收周顗淚。且上仲宣樓。避弋高飛鴈。忘機欲下鷗。江湖春水滿。何處定相投。</text>
<title>遣懷 聞尹德耀煌。以諫官斥和被譴。</title>,<text>廟堂和議儘忠臣。白簡危言豈爲身。內庫紬絹歸毳幕。西關樓閣沒腥塵。本來胡羯終無信。誰道朝廷更有人。何處荒鷄鳴夜半。披衣斗膽謾輪囷。</text>
<title>升丹丘</title>,<text>晴日溪臺上。相隨四五人。奴收莎渚網。僧展樹陰茵。野寺烟華晩。山田布穀春。歸時問後會。約束採銀蓴。衰白逢時亂。筋骸覺日殘。行纔三步倦。酒止一杯安。放浪愁難破。遊觀興易闌。臺前新寺好。扶杖強來看。</text>
<title>步屧訪倚窓。先有絶句以示之。敬次其韻。</title>,<text>芒鞋任濕村蹊露。三步休筇五步吟。靑眼白頭同謔浪。酒情詩興共侵尋。附原韻[倚窓]淸晨手洗薔薇露。誦爾新詩憶爾吟。缸底數杯香滿鼻。短筇烏帽可來尋。倚窓</text>
<title>次朴生韻</title>,<text>俗慮三分减。閑情十倍加。紅塵知己少。白首閱人多。山近生春色。窓虗上日華。時時得新句。漫詠當高歌。</text>
<title>遣懷偶吟寄鶴谷。求襄陽倅。</title>,<text>踈慵身世本蕭然。萬事平生一任天。多病政宜投散地。不才誰敢怨稀遷。惟思僻邑堪頤老。更喜親交得秉銓。苦說歸耕眞自謾。把犂無力且無田。</text>
<title>贈別進香使洪同知 霶</title>,<text>萬曆年中朝正陽。鳳樓仙仗曉蒼蒼。九天寶座今三易。十載妖氛又一方。每送香凾頻感涕。喜聞新聖似宣皇。中興有象君先覩。帝里山河幾許光。</text>
<title>送別登極使閔參判 聖徽</title>,<text>新聖登乾極。恩綸下震方。君王重大慶。使价簡時良。纔返嶠湖節。還乘渤澥航。獨賢應不恨。先覩中興光。勸酒他人席。題詩我子牋。沉痾違祖餞。離思倍纏綿。萬里三韓節。長風五兩便。迢迢西日下。應落客帆前。</text>
<title>送別關東伯李重卿 顯英</title>,<text>委蛇臺省拱淸班。霄漢風雲步武間。乍撤羽儀辭禁闥。許持籓節看名山。峽中訟簡棠梨靜。海上仙歸水石閑。處處藥苗行可拾。願君分寄駐朱顔。</text>
<title>贈山陰倅吳 允諴</title>,<text>嶠南形勝換鵝亭。病守猶堪養性靈。江鳥有情飛復近。峽民無訟卧宜聽。賦輕野叟供崖蜜。衙罷山僧贈茯苓。老子所須惟藥物。因風分寄制頹齡。</text>
<title>次文節公朱悅韻 以下己巳年。在淸風郡時。</title>,<text>曾住歸船三十年。白頭銅印管風烟。山靈應解非生客。欲報前緣語不傳。</text>
<title>次河東府院君鄭麟趾韻</title>,<text>天公施巧地鍾靈。一氣淸高夢易醒。白石凈沙寒漾鏡。蒼松晴雪遠圍屛。風來石瀨聞瑤瑟。月落漁燈見點螢。我欲牢眠留不去。飽飡瓊液讀黃庭。</text>
<title>次東岳李子敏韻</title>,<text>江郡閑官非俗流。古來形勝號仙州。風生石竇淸凝閣。水合山光碧滿樓。巖上宿雲栖鶴樹。檻前明月釣魚舟。此翁物色眞相稱。白髮蕭蕭白鷺洲。</text>
<title>病中偶吟</title>,<text>雪盡晩山麗。氷銷春水生。沉痾未能起。閉戶待淸明。病守苦無寐。虗堂爽氣生。呼兒問天曙。江月五更明。窓外長江春水生。商船漕舶亂縱橫。此時多病閉門卧。何用淸風太守名。雨後江干芳草生。蒲芽直秀荻芽橫。只緣東國無蘭蕙。杜若蘼蕪揔擅名。</text>
<title>寒碧樓。次冲菴韻。</title>,<text>郡僻江山靜。官閑物色幽。暖紅霞映日。寒碧水明樓。雨洗迎槐夏。風淸報麥秋。龍鐘試筋力。扶曳下汀洲。</text>
<title>寒碧樓。次朴監司 好元 韻。</title>,<text>娟娟山上雲。藹藹江干雨。灘瀨奏笙簫。燕鶯獻歌舞。水勢抱山回。山形臨水斷。霞綺餙姸姿。風濤愜壯觀。新句老猶吟。深杯病未寫。地僻少參尋。樓居轉蕭洒。山高月上時。水濶風來處。倚檻是何人。哦詩日幾度。水樓爽氣多。不覺庚炎苦。吹面渡江風。墊巾過嶺雨。新月已雲端。落霞猶木末。沙明覺水淸。樓逈知天濶。</text>
<title>病後</title>,<text>天地殘年骨。江山病後眸。耳開初聽瀨。脚軟試登樓。倚檻當風怯。臨筵把酒憂。淸狂猶舊態。移席更遅留。</text>
<title>閏月六言</title>,<text>携筇徐步庭院。掩卷乍憑欄干。沙際舟橫孤棹。雲頭月上三竿。</text>
<title>次戒凈詩軸韻</title>,<text>高卧江樓對碧山。一區烟月隔塵間。僧來自遠又歸去。若比老夫僧未閑。</text>
<title>八月念五。舟訪龜潭。任正 孝達 乘小船。待于江邊。</title>,<text>牽船上瀨石槎牙。百丈搖搖江路斜。皦日薄雲雲斷葉。輕風吹浪浪生花。鶴栖巖畔高低樹。槐谷村中五六家。隔岸幽居知不遠。小舟孤棹候晴沙。</text>
<title>遊鶴栖巖</title>,<text>停舟巖下水。繫舟巖畔樹。老巖名鶴栖。借問鶴去住。來栖知幾年。飛去今何處。怳如華表千歲歸。人民城郭令人愁。又如黃鶴去不返。晴川白雲空悠悠。我欲乘爾上九萬。俯視人世如蜉蝣。又欲問爾此中樂。何如赤壁蘇仙遊。忽有大翼橫江來。寒影入水空中過。鴻耶鵠耶鶴非鶴。欲喚不見雲嵯峨。</text>
<title>詠月。以殘夜水明樓爲韻。效東坡作。</title>,<text>一更山吐月。天𤄃轉銀盤。影落滄江𤄃。光穿錦樹寒。魚龍驚不蟄。鳥雀宿何安。屋角斜輝動。窓虗曉夢殘。二更山吐月。未出光先射。澄淸天地秋。開闢江山夜。風簾紅粉窓。露簟幽貞榭。我亦上高樓。吟哦未能下。三更山吐月。光透寒窓紙。鶴髮耿無眠。貂裘攬欲起。參差東閣簷。搖映前江水。新詩句未成。枕上方安字。四更山吐月。宇宙一般淸。飜樹群鴉影。過空一鴈聲。星稀斜漢澹。水凈半樓明。一片纔三丈。金烏忽已生。五更山吐月。何處曉登樓。檻外靑銅鏡。雲頭白玉鉤。迎曦光漸薄。隨漢影同流。一種蛾眉色。依然相對愁。</text>
<title>自遣</title>,<text>明時滋味是微官。老境沉冥亦太歡。境入峽間多勝槩。水流山外更波瀾。舊藏斗酒春游酌。新得陳編夜坐看。秋晩轉添泉石麗。菊黃蘆白又楓丹。</text>
<title>梨花</title>,<text>寒碧樓前一樹梨。萬條香雪正離披。雨中有淚楊妑怨。月下無塵素姊疑。縞鶴掠枝慙皓羽。玉杯行酒敵淸姿。可憐昨夜風吹盡。散落江天又滿。</text>
<title>醉卧芳草間</title>,<text>芳草芳更綠。可玩復可藉。開尊飮其間。大醉因倒卧。酒醒夕陽斜。身在春風中。不知客散久。且問酒尊空。</text>
<title>官居感懷</title>,<text>老來筋力病中微。玩景行春却兩違。四月田功休戴勝。一年花事屬薔薇。強臨民吏將何報。猶戀江山苦未歸。浮白便當還自謝。且將新句答芳菲。</text>
<title>乘月獨泛舟</title>,<text>白髮淸風守。蒼江明月舟。風輕波不起。月落我方休。有酒杯須把。無人境轉幽。綸巾生夜露。扶杖下芳洲。</text>
<title>散居遣懷</title>,<text>官罷居還靜。身安懶轉增。床移過隙日。庭散墮簷氷。薄俗宜緘口。閑眠穩枕肱。平生喜藏六。本不慕鯤鵬。</text>
<title>贈別江界府使閔君 應恢</title>,<text>兵革疲邊圉。關防疚聖情。推擠經幄士。往撫塞垣氓。鸞鷺離群色。驊騮戀主聲。前程容易卽。不是厭承明。狄嶺三重館。胡山一帶河。佩符君遽往。衣繡我曾過。古塞人烟少。今年雨雪多。殷勤遅暮別。握手意如何。</text>
<title>元日 以下庚午年</title>,<text>門巷寥寥曉起遅。卧聞鄰舍共嘻嘻。人情本自輕樗散。世俗從來重歲時。春雪不爲新柳地。朝陽偏着老夫肌。庭前獨有孤松樹。相對依然是舊知。</text>
<title>仲春偶吟。寄月沙三父子。</title>,<text>春陰苦未解。病懷欝沉沉。晴光入窓隙。映我床上琴。欣然開戶望。春色在遠林。飛鳥過屋上。遺我以好音。新詩眼底生。獨尋還獨吟。風光近踏靑。得酒誰共斟。閑忙不同調。咫尺阻參尋。少壯心膓剛。萬事不關心。懷人感時恨。老境兩難禁。居然覺我衰。不是望子深。</text>
<title>偶吟</title>,<text>多病年來睡起遅。閑情却與懶相宜。窓前猶有不除草。案上只留新得詩。細雨乍霑輕燕翅。暖風微動落花枝。日長空巷無人問。卧看蜘蟵結網時。</text>
<title>題監察契會圖</title>,<text>院察官儀舊。臺監俗號新。地嚴朝上急。司劇日分均。特立班須押。群行衆避塵。寮筵娛一夕。繪事映千春。</text>
<title>騎騾赴會于霜浦江上。遇雨舟中作。</title>,<text>江村有宿約。好事起衰翁。驢背催詩雨。舟中引酒風。魚隨潮水上。雲向海門空。停棹將何泊。烟沙處處同。</text>
<title>小屋</title>,<text>小屋依窮巷。庭幽菜圃微。懸虫低復上。闘雀墮還飛。盡日憑書几。當風換袷衣。衰慵妨應接。自喜客來稀。</text>
<title>聞道</title>,<text>聞道胡兵近帝都。百年天險作平途。夷齊故里開氊幕。山海雄關屬羯奴。消息不來雲闕遠。風塵何處漢槎孤。丁寧說與西征士。王事艱難莫愛軀。</text>
<title>禍轉亡胡歲排律 聞書堂課製。出此題。戱作。</title>,<text>已驚關圉失金城。誰道攙搶近玉京。大器蹔時容假氣。中原自古有王征。飄風豈有終朝烈。陰沴終當指日晴。少昊行秋方肅殺。長庚入月逈崢嶸。天方悔禍時還泰。民久思治世屬亨。胡運十年宜燼滅。聖人千載見河淸。初聞相府觀周旅。俄報官軍壓虜營。鐵騎遁時聞鶴唳。氊車屯處但烏聲。佇看巢穴驅封豕。無復邊彊觸駭鯨。使者莫愁滄海濶。遼陽舊路砥如平。</text>
<title>次徐花潭咏扇韻</title>,<text>誰創神工爽夏堂。剡藤輕嫰竹枝長。低昂偃月惟精彩。披拂生飈孰主張。舒卷有時由指掌。行藏無定逐炎凉。人間最是風流處。笑靨歌唇露半粧。</text>
<title>寄題山雨樓 主人金仁龍</title>,<text>新秋昔日此間行。晩下滄洲向漢京。偶帶江風停小舫。共看山雨倚前楹。無端爽氣成佳興。忽覺高亭愜勝名。逢着主人談物色。秪今追想夢魂淸。</text>
<title>題屛</title>,<text>郊原雨足稻粱肥。數曲農謳不覺飢。耘盡一田須午飯。隔溪呼饁却來遅。田家有婦太勤劬。出饁農夫入養姑。催刈早禾新釀美。北堂顔色正敷腴。</text>
<title>猶子瀗送酒寄詩。因次其韻。</title>,<text>泱泱春酒淡淡詩。老夫情趣爾先知。午睡醒來喉正渴。最宜三唱一中之。</text>
<title>鐵嶺 淮陽府使沈誢送酒。故篇內及之。</title>,<text>天地分淸濁。山河割北東。峽深晴亦霧。海近夕多風。推輓疲郵卒。崎嶇㥘老翁。慇懃白衣使。壺酒啓途窮。</text>
<title>新安道上</title>,<text>一鞭行色大艱關。強撥年衰緩緩還。鴈背凉風吹暮髮。馬頭紅樹儘秋山。新詩落日歸鴉後。古驛晴川老木間。乍脫征衣成小睡。忙中偸得半時閑。</text>
<title>鐵原道上</title>,<text>殘生役役幾行塵。大嶺高秋又此身。旅枕聽鷄如聽樂。驛夫嗔馬似嗔人。溪山佳處忘途遠。風雨催時問邑頻。千尺飛流萬仞壁。筋骸雖倦意淸新。</text>
<title>宣祖大王遷陵挽詞 應製○以下挽詞</title>,<text>明廟當年得聖人。皇華亦識我王眞。巖廊初服迎儒雅。江海綸音起隱淪。心學羲軒堯舜禹。文章雲漢日星辰。宗祊二百餘年痛。血奏聯翩一夕伸。義斥假途身受敵。誠深事大帝垂仁。快看萬騎行天討。再造三韓凈虜塵。自古中興由喪亂。秪今遺澤在生民。道隳嗣世幾顚緖。陰佑神孫復正倫。繼述有光先業煥。追修無憾孝思純。龜從卿士因山改。雀聚珠沙復土新。不是官占先意動。早知治命待時遵。石麟更逐靈輴轉。劒舃將遷羽衛陳。金粟鳳龍盤作勢。長陵松栢欝成鄰。攀呼不忍瞻仙馭。曾是螭階侍從臣。</text>
<title>仁獻王后挽詞 應製</title>,<text>族巨聯珠貫。精鍾踐斗坊。德宜麟趾配。夢叶燕禖祥。往値宗祊厄。重遭骨肉傷。悲惶心局束。驚懼勢蒼黃。鳳去身餘幾。龍興業再昌。聖由胎敎素。陰助武功彰。榮養雖隆極。艱難亦備甞。慈衷恒儉約。誠孝出尋常。藻藉期長奉。雲輧慟太忙。南郊哭送處。行路亦沾裳。</text>
<title>權嘉山 慶男 挽</title>,<text>一村衰病兩昂藏。竹杖相尋喚酒甞。三日乍違還此別。百年纔半最堪傷。傳家舊業遺諸嗣。終孝初心負北堂。門巷寥寥過重九。共誰同把菊花觴。</text>
<title>黃尙州 沂 挽 赴任尙州。中路捐世。其兄濂，洛兩人在。</title>,<text>前月離筵酒一觴。豈知俄頃死生忙。朱幡未及臨南服。丹旐依然向北邙。世路崎嶇嗟莫展。家庭寂寞慘無光。茅齋草沒親朋散。慟哭華顚兩鴈行。</text>
<title>從姪金侍直 韶 挽</title>,<text>念我宗門諸姪少。况吾兒子昔追隨。兒亡常幸爾猶在。爾逝慟於兒死時。堂上白頭那忍見。眼前黃口棄如遺。雲程纔占光陰促。露濕丹旌字字悲。</text>
<title>江原監司鄭晦而挽</title>,<text>八溪家世白眉殊。踵武雲衢整步趨。末路升沉君自判。餘生存沒我偏吁。甘棠舊樹迎㫌翣。落葉扁舟載寡孤。幕府故僚今獨在。暮年誰與共傾壺。</text>
<title>李判書 尙毅 挽</title>,<text>魁星炯與德星高。一代朝紳屬望勞。半世悲歡鴻鴈序。暮年哀慶鳳凰毛。履聲斷絶軒寂。柳色悽凉吏卒號。英彩緩辭無復接。秪今追想在同袍。</text>
<title>成永同 文濬 挽 牛溪先生子也</title>,<text>先生有子後生推。志合年同托晩知。久別悲歡空寄札。相逢存沒卽分歧。家庭詩禮聞甞早。世路榮名占太遅。爽氣忽隨春色去。九原何處接容儀。</text>
<title>鰲城府院君挽</title>,<text>騎龍雲漢昔蹁躚。托迹台階亦偶然。六十人間元是謫。三千嶺外未爲遷。死生安順夫誰怨。雨露榮枯本不偏。知有忠魂先已返。穆陵松栢近新阡。</text>
<title>吳同知 百齡 夫人挽</title>,<text>乘龍當日作門楣。早事鞶纓整婦儀。琴瑟在堂宗黨喜。閨房有道女奴知。百年纔半悲生促。諸子何依失母慈。最是可憐吾老友。淸羸七十夢虗帷。</text>
<title>振衣閔參判 汝任 挽</title>,<text>好㓗眞成癖。平生耐苦膓。官惟金帶重。家是蓽門凉。䯈髒從髫髮。淸貧到老蒼。韉爲賓坐席。簾當妓衣裳。白簡趨丹掖。金門近玉床。幾州碑墮淚。增秩寵生光。親我惟君最。知君獨我詳。才高嗟蹭蹬。氣逸喜淸狂。衆訝矯情過。吾憐賦性亢。文塲爭翰墨。醉謔共杯觴。爲是年齡逼。都忘骨肉行。百年遭喪亂。一病忽膏肓。摻手生還喜。傷心死別忙。殘軀那久在。儕輩慟先亡。世故違秋紼。生蒭負北邙。蒼茫無盡恨。何處撫孤孀。</text>
<title>吳晩翠 億齡 遷葬挽</title>,<text>公是吾兄執。吾甞兄事之。肩隨七年長。口授五言詩。久處芝蘭室。能詳雪露姿。文章眞玉佩。子弟総瓊枝。蹟豈功名著。忠應孝悌推。珥貂趨咫尺。鳴履步委蛇。雲路鵬摶早。台階鳳翥遅。杜門憂社稷。捐館屬艱危。十載陰陽劒。他鄕父子輀。海山先隴在。江漢片帆隨。天上明箕彩。人間閟雋儀。秋風丹旐遠。瞻望涕交頤。</text>
<title>從兄嫂金別坐 瀚 母氏挽</title>,<text>我有從兄弟。零落俱泉原。四顧族親鮮。獨有吾嫂存。吾嫂閨房秀。早歲入吾門。仰事與俯育。咸稱惠而溫。先慈少許人。甞以賢婦論。往在龍蛇間。避兵顚且奔。同乘鯨海舟。共竄烏山村。門衰義愈重。世亂情彌敦。我遭終天慟。嫂抱崩城寃。零丁不可道。兩家失所尊。自我入脩門。念嫂終莫諼。俄聞繼入城。來掃舊家園。南麓住相近。庶得同寒暄。有男纔一官。有屋無四籓。胡爲遽去此。冥漠難招魂。七十古所稀。况有子女孫。人生非不足。骨肉詎忘恩。輀輪春雪濕。風掣丹㫌飜。衰麻哭徹天。濘路行攀援。鎖直阻執紼。哀涕洒禁垣。</text>
<title>宗兄金參議 穎男 挽</title>,<text>我未成童日。兄方早擢科。靑年才挺拔。白首路蹉跎。出入惟安分。行藏一任他。古心存悃愊。世事付吟哦。每恨宗門少。相看感慨多。論文抑楊雜。把酒笑談和。新歲曾參訪。悲辭願數過。縻官苦無暇。摻手已沉痾。後計嗟誰語。春遊約已訛。階蕉風敗葉。園果雨摧柯。小紙留塵札。平生贈別歌。分明字不滅。點檢痛如何。朝巷悲耆舊。衰麻哭蓼莪。頭童老弟病。瞻望淚如波。</text>
