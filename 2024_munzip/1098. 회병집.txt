<title>雨坐 庚午</title>,<text>東湖水淸淺。雙雙浴鳧姸。湖渚多靑蒲。湖中多碧蓮。依依細烟合。嫋嫋香風牽。幽人在此間。日夕自盤旋。興來湖間釣。倦歸湖齋眠。啓戶靑嶂雨。捲簾夕陽天。覺來讀古書。古書復千編。此意良悠哉。何必雲間仙。</text>
<title>看小學有感</title>,<text>偶取小學書。耽玩無終歇。千秋紫陽翁。能使昏蒙發。於是百行具。細大無遺泄。吾知聖賢語。總爲後來說。平生愧自棄。放曠憚檢律。今來尙有爲。對此忘寒熱。</text>
<title>送從弟季眞 好仁 往東都</title>,<text>花山七月後。客馬復南州。地闊安江野。天淸金谷秋。出門君去去。把酒我悠悠。落日雞林國。獨登何處樓。</text>
<title>哭伯從兄 重仁○十一首</title>,<text>吾家寶樹玉爲枝。長帶淸風好自持。大廈十年成棟柱。梧松餘韻尙纚纚。積痾燒骨禍燒肝。卅載生無一日歡。自是孝慈天性出。宜家高行幾欽歎。天理元從壬戌迷。匣琴餘怨不勝悽。那知舊日摧樑恨。更作西江杜宇啼。丰姿秀骨出塵氛。淸韻泠泠筆下聞。最是難忘眉宇氣。詩情醉態藹生馧。從今誰守舊氊靑。痛哭呼天天杳冥。死去倘思門戶事。秖應無面拜先靈。常棣花零洛水隈。孤舟空載惠連廻。入門鶴髮牽衣哭。爾伯何歸爾獨來。碧海珠沈不復歸。龜山埋玉怨何冞。應隨泉下雙寃魄。卻勝人間淚滿衣。驢背詩筒伴櫬歸。靑絲金鏁摠無輝。忍看丹旐商山路。依舊收來滿腹詩。碧溪東畔竹林西。蔓草荒壇恨轉迷。浮世百年棲息計。滿林斜日鳥空啼。平生心計到今非。何處愚蒙更與歸。浮世一朝歡事去。峩洋從此斷瑤徽。不忍重逢鄭氏郞。香爐春約已茫茫。龜湖倘記西州哭。醉裏傷心夢裏忙。香爐屛山花藏巖山名。公歿年十月。鵷溪鄭姑叔來留旬餘。相與賦詩。公曰。同志相聚。塵世所難。明春須復來。龜湖桃花水可汎舟。又可入山中賦詩。吾曰。花藏山可往。公與叔曰諾。公旣歿。吾夢見公曰。曩與鄭叔有花藏約。今已矣。他日姑叔復來。或與作湖上遊則必相與思兄而泣。未幾夢覺。</text>
<title>病中友來求詩</title>,<text>靑草柴門臥病時。故人來我求我詩。勸君回首春塘曲。詩在春塘楊柳枝。</text>
<title>看魚</title>,<text>花發江臯鳥亂啼。暖沙靑草白鷗低。東風緩步看魚去。拂面春光柳不齊。</text>
<title>六月十六夜</title>,<text>中宵坐高閣。六月多淸風。野闊烟雲斂。月出靑山空。澄明不可極。是時心凝融。不必酒杯飮。何須詩律工。靜中有所生。要看一氣通。</text>
<title>商山病懷</title>,<text>江館淸秋客未還。西風空臥病軀寒。凄零霜露悲佳節。蕭瑟松篁憶故山。孤鳥晩雲秋野闊。亂山紅樹夕陽殘。明朝欲向聞韶去。岸葦江楓拂馬鞍。</text>
<title>月出 壬申</title>,<text>芳湖月出水如藍。紅燭淸樽客興酣。夜半酒醒霜氣重。碧天星斗掛蕭森。</text>
<title>送金氏妹述懷六十韻 幷小序○癸酉</title>,<text>余少喪母。姊妹有三人而二姊次第出適。小妹六歲離家。十五年畜於外氏。去年始歸。經痘於家。成人爲光山金氏婦。未幾。又還外氏省王母。將歸。余竊悲其幼久離骨肉。長又遠嫁。乃賦述懷六十韻以遺之。且附二姊及家室。使知余喪母戀妹。我生二四歲。慈母忽焉亡。平生積怨慕。鬱鬱回中腸。姊妹有三人。少小相依將。女子則有行。伯仲適殊方。鶺鴒別羣隊。寒影獨倀倀。娶婦沙伐國。母祀且延長。傷汝獨單孑。六歲別家鄕。瘦骨纏疾病。短髮雜瘡瘍。芳花正脆弱。瘁惙經風霜。他鄕滯十載。朝夕白雲望。每寄書札來。開紙字萬行。苦語說戀家。涕淚痕滂滂。時策匹馬往。見我頗驚狂。凄凉動悲思。不語淚滿眶。合沓歲月徂。芳齡四五昌。嚴君命我行。取汝還梓桑。去年十月冬。轎輿始歸裝。粉黛餙芳華。香珮雜蘭璜。蒼茫動曉駕。谷巖杳低昂。依依望鄕邑。喜劇心遑忙。入門且嗚咽。感激傷萱堂。揮涕拜嚴君。怳惚情無央。柔情動容態。見者稱恭良。宗親萃滿堂。顔容總已忘。焉能識閻巷。猶自記園塘。明朝入母廟。再拜薦蕉黃。相視涕覆臉。精靈降皇皇。懽悅弟兄俱。談笑喜欲翔。所悲二姊遠。不得同翩蹌。乾坤烈火圍。毒疹如網張。歲暮荒山谷。避命同憂惶。寒風號古木。日夕愁虎狼。危警逼肘腋。望家復遑遑。歸泊知詎幾。叫痛遂滿房。蹬八口臥。死生終未量。汝命絶還蘇。吾家幸終臧。新年疾憂霽。固足稱慶觴。春山花鳥悅。日月增輝煌。良辰鳴鴈雝。爲汝迎吉郞。春糚映新旭。繡服橫䲶鴦。新壻斐如玉。佳氣動門牆。回首意惻愴。撫汝思亡孃。所喜汝心淑。容態頗淸揚。幽閨明月上。春園花露瀼。開筵邀弟兄。要我誦詩章。外家有大母。崇年七十强。愛汝新結褵。欲觀雲鬟香。春風草木華。渺然送征𨎩。遂將歸見姑。臨發且彷徨。嗚泣不得語。淚下霑雙璫。征馬風翩翩。江水浩洋洋。依俙出門巷。舂容過林篁。家室失懽笑。愁膓若沸湯。爲汝誦範史。尙冀學姒姜。吾觀古哲婦。不獨事粉糚。舅姑必敬孝。夫壻必輔匡。慈母有德範。可以嗣休光。登堂問寒燠。入廚供椒薑。組紃莫非職。夙夜敢怠荒。景福祝螽斯。百年歌鳳凰。</text>
<title>春日寄柳亘天</title>,<text>東風三月草芃芃。雲樹相思隔燕鴻。今日春愁方蕩蕩。舊江花色正瀜瀜。堪懷佩酌臨淸渭。長擬尋儔泛短篷。丹杏縞梨空爛熳。剩敎迢遞夢難竆。</text>
<title>同春稧會詩 丙子</title>,<text>十一人煩十一招。家家盤酌宴生朝。尋常曲水歌修竹。怳惚康衢頌大堯。饗具在情宜稱力。約辭盈卷幾多條。懽心逐會乘時興。不必春風柳拂橋。</text>
<title>次季眞韻</title>,<text>生年我偶兄。天質子眞淸。須共詩書習。肯徒衣食營。山高究簣築。泉達待科盈。天道本無息。復元於旣貞。</text>
<title>雲嵐寺 己卯</title>,<text>雲嵐寺再訪。僧老少如干。鷲嶺他年別。龍堂是處閒。白雲低暮箔。明月動春山。登來臨萬壑。方覺上方寬。</text>
<title>待從二兄 近仁</title>,<text>昨夜龜庄釋子廻。爲言今日我兄來。雲樓試遣菴僧掃。盡日靑山石戶開。</text>
<title>黌堂文會。次剛窩任丈 必大 韻。</title>,<text>一鄕衿佩並冠童。七月新秋樓上風。批白竄黃羞拙技。逼精透巧欠前功。留連勝會騷壇上。肅穆嚴師聖廟中。庠序由來興孝弟。詞華非必急先工。</text>
<title>寄金道彥 宗德○庚辰</title>,<text>三旬攜筆逞詞華。空負雲山宿約嘉。隨處一心嬰外物。秋風又發木綿花。嘗期棲山未果。秋又監摘綿未赴。</text>
<title>靑巖亭</title>,<text>忠定遺風百世光。野亭松竹想幽藏。眉翁粉篆靑巖字。退老瓊詞活畫章。窻下短橋通絶嶼。檻前明鏡有廻塘。殘花亂葉顚風雪。匹馬竆山客意凉。</text>
<title>架山</title>,<text>人謀天意共經營。南路關防第一名。三面懸厓秦函固。五州輸粟漢倉盈。重城太守元戎職。朱帶胡僧總攝榮。却恨南門遮不密。幖樓須更謹探情。</text>
<title>次李善述 述靖 韻寄諸友</title>,<text>燈前三夜共開襟。別後相思更不任。化蝶却煩莊叟夢。題詩空覆子安衾。花迎暖日紅將展。柳帶新春綠未禁。離合紛紛元有數。莫敎分手更傷心。</text>
<title>送黃景初 啓煕</title>,<text>明日商山路。送君歸帆賖。前期指白雪。佳節負黃花。忽忽功名晩。悠悠歲月過。何曾關造物。努力更須多。</text>
<title>敬松齋</title>,<text>山下深林林下屋。山光屋影倒波心。江湖賴守魚龍護。巖壑驅藏虎豹侵。秋水淨時催月色。夕陽低處易峯陰。白鷗自是閒中物。對爾渾忘古與今。先君嘗爲小齋一間於龜湖上。扁曰敬松。以先祖孤松府君手植古松在其後故也。齋旣成。不肖嘗隨先君爲四韻詩以詠之。未多年。先君下世。齋亦不保。松爲風雨所拔。惟此詩爲可徵云。</text>
<title>次蘇處士 應天 陶淵詩韻</title>,<text>卓立淸標筭古今。陶淵碑閣慕增深。乾坤獨抱尊周義。日月長懸思漢心。栗里田園靖節宅。南陽花鳥臥龍吟。却歎外裔遲瞻賞。曾有詞人解遠尋。</text>
<title>玉蓮寺。與小山李丈 光靖 及孟休 顯靖 春遊韻。辛巳</title>,<text>聞道春山裏。雨餘饒蕨芽。殷懃隨杖錫。飄拂入雲霞。幽壑渾嘉木。層崖已落花。居僧迎客拜。强半舊顔多。來坐隱仙寺。靑山深復深。鳥啼疑有待。花落自無心。幽興隨時發。眞緣逐處尋。雲間相對語。方覺滌塵襟。心克存時志不荒。不須題句更商量。若敎大本元無立。靜裏遊騎已遠揚。</text>
<title>陶山 癸未</title>,<text>退老先生天下賢。陶山書院國中傳。百年南土絃歌盛。萬古東韓日月懸。草木曾經杖屨跡。風烟若覩藏修年。眇然末學瞻遺廟。落日蒼蒼雲半天。</text>
<title>孤山精舍</title>,<text>招招舟子暮江頭。來訪孤山精舍遊。山是淸凉第一落。水窮東洛最源流。瑤琴聲斷風烟古。梅鶴庵空草樹秋。到此小孫增感慕。梧峯佳句至今留。</text>
<title>昨夜</title>,<text>昨夜春天闊。溪山灝氣生。寒簷猶月色。平野但江聲。露菊靑芽濕。鳳梅瘦影橫。朝來心界活。嬴得夢魂淸。</text>
<title>涵碧樓 甲申</title>,<text>五日南遊一日閒。來登飛閣倚江干。西南地勢虛無裏。上下天光蕩漾間。一郡風流歸紫綬。四時歌管繞朱欄。書生亦解探佳景。孤棹隨風去更還。</text>
<title>旅館</title>,<text>金鑪火宿燭搖紅。孤館寒宵聽雪風。黃卷聖賢心法密。不妨隨著靜存工。</text>
<title>自畿湖還。次村秀賦詩。</title>,<text>三秋殘鬣走東西。踏盡江雲嶺日低。歸卧故山紅葉裏。賴君今夜和淸題。</text>
<title>用前韻。警作詩較工。</title>,<text>寒燈達曙日仍西。吐萼爭䧺意不低。此際一身誰所主。不關華藻滿篇題。</text>
<title>柳洲柳丈 澧 吟五年字求和</title>,<text>夫子衰顔我少年。偏蒙情眷似忘年。詩書寄問從前日。風雨登堂記去年。每說同庚先誼地。幾欽玄髮獨遐年。自憐枉荷稱褒重。虛負平生六六年。</text>
<title>柳洲翁新搆小屋韻</title>,<text>甲第竆奢世共愚。拂雲朱棟不關吾。居休自足成單架。營築何須役衆夫。江漾晴沙千里浪。山圍丹壁四時圖。若論晩景安棲意。飛鳳將雛集翠梧。</text>
<title>仰復柳洲翁六十韻</title>,<text>河之水瀰瀰。其上柳洲宅。丹壁映晴沙。雜以松篁碧。柳洲公自老。高吟卧水石。世間物號萬。柳洲公盡摭。或遇佳景寫。或發閒愁作。或叙別離苦。或述嘲戱劇。或寄問相酬。或誄訣窀穸。磊落千百篇。淋灕瀉腎膈。得韻無難字。逞技恣疊複。一一編作卷。藏在笥篋窄。記吾去年秋。掃墓入羽谷。逶迤向仙庄。一宿催歸轂。乾坤忽冥晦。疾風挾雨激。驚浪蹴天起。魚龍鬪江國。征馬懼不發。僕隷愁欲哭。所以三日夜。坐零江郊木。羈懷苦無聊。何以慰窮寂。間詣公之室。試請傾書簏。公不以我矇。抽提數卷擲。再拜起更坐。雙手擎閱亟。詞致何翩翩。氣力頗不弱。大篇能自恣。短律愈濃熟。其中勃硉者。往往如怒嚇。顧余何所知。拊卷空咄嘖。阿胤時在傍。相對如鼎足。縱談雜今古。窓日倐西落。回首如夢寐。追想歲已隔。正月春之初。公書忽盈尺。提及先誼好。謬加推奬辱。謂有新廬韻。強我構拙惡。新廬問何如。前日蓋我郞。記公當戶坐。相邀許前席。爲我說經始。伊昔無寢閣。年老覺漸苦。近日纔構得。家貧財力艱。無由起宏廓。人皆小如斗。我視瓊樓若。父子日同處。足以容數客。我遂審其廬。制度蓋極樸。荒茅惟數間。短椽不曾斲。所處極幽靜。轉逶入巷曲。瀟灑向江岸。松籬密如柵。冷壁絶塵意。小窓晴舍旭。爇香坐其間。正宜讀經籍。吟詩固云好。靜養最可樂。我欲賦公韻。爲公侑淸福。自愧非詩者。其如才力薄。少小學綴句。開口談甫白。及長漸頹懶。自謂非急速。每恐不自振。轉被沈吟極。中間設嚴戒。噤不評律格。年來或破例。不曾致心力。以是益難就。如今全窒塞。瓊韻患燥澁。何以副勒索。恬默久未報。歲爛增慙恧。方秋菊欲華。馳戀倍平昔。乃竊擬古風。包絡題盈牘。何必步來韻。竊兼賦新屋。荒詞不知裁。庶幾免終默。憑便欲賦懷。煩及忘猥碌。題罷秋日瞑。江月想滿舴。</text>
<title>和雲洞書齋會話韻</title>,<text>追想溪齋勝集幽。座中巾佩雪盈頭。此間應有好談話。所恨不能同往遊。爛熳吟來滿軸韻。依俙隨入亂峯秋。何時擔笈投閒界。超卻人間多少愁。</text>
<title>憶趙姊兄聖與進道</title>,<text>郊墟日晩雨垂垂。落木寒山有所思。當世誰眞相愛者。一身須自謹持之。春來花發烟霞洞。月出猿啼松桂枝。此正高人閒卧地。莫論榮悴等雲移。</text>
<title>兼憶姊兄之弟聖紹述道兄</title>,<text>日月山中閒卧客。近來眠食平安不。昔年知抱朱書讀。曩日仍聞雨谷遊。外物想忘榮辱久。實工宜向本源優。太平遺蹟饒花鳥。不是空爲隱者流。</text>
<title>聞柴里柳丈 聖霖 與栗里洪丈 虎吉。攜樂工遊俗離，金烏，伽倻三山。吟呈。</title>,<text>聞說柴桑晩興悠。名山隨處作淸遊。聯筇友逐洪厓老。弄篴人逢蕭史儔。攜入萬峯秋色裏。坐吟三峽水聲頭。靈編知有囊中貯。早晩雲扃秘訣求。</text>
<title>有薄酒。擔送姜上舍 必勉。</title>,<text>陶元亮性嗜酒。家貧不能常得。想亦必有此患。親舊知其如此而不能寘酒招之。豈不慨然哉。家中偶有薄釀。淡如水。飮之只敗口味。竊念嗜性或不簡厚薄。似或勝於茶湯。故因便寄一壺。因以詩道意。所冀欲得瓊章。若不鄙厚報。從當更辦醇味以謝至意。笑領幸甚。薄薄山醪一飮顰。雪江擔寄釣翁貧。家人不識相思意。卻道無顔饋遠姻。</text>
<title>呈柴里柳丈。謝未賞盆梅。</title>,<text>遙想寒江處士梅。小盆春信臘前開。悤悤雪裏東歸客。空負氷魂寂寞來。</text>
<title>嘉興曉發</title>,<text>曉發忠州路。淸霜落馬蹄。雞聲村遠近。月色樹高低。漠漠江烟外。蒼蒼驛店西。寒風欺醉面。佳句向人題。</text>
<title>黌堂。同徐侯 命敏 講大學。次韻三首。庚寅</title>,<text>前聖遺書一部傳。千秋留與後人硏。龍門發趣編章日。雲谷勘功易簀年。細密工程逐節在。分明宮榭幾間全。華筵欲共竆微旨。覺似顔賢歎益堅。瑤琴絃斷曲無傳。塵匣惟尋古鏡硏。著力但須從此地。流光無奈旣過年。實工修處知行進。德業成時體用全。妙法莫如一敬字。不須徒患志難堅。聯榻看經次第傳。何如委巷獨潛硏。佳期末路惟今夕。盛擧吾鄕忽此年。萬事只須名實副。一心宜務始終全。躬行東閣推餘敎。闔郡相期立腳堅。</text>
<title>遊蒼巖亭韻</title>,<text>鷲城南畔海門西。郭老江亭秋草妻。振代英聲如昨日。滿山靑竹憶高棲。牕臨萬丈魚龍變。汀簇三時舸艦迷。唱盡蒹葭聲數疊。層巖無語夕陽低。</text>
<title>曉過丹月驛。馬上與李台甫 秉延 拈鳴字。</title>,<text>並轡江郊帶月行。千峯曙色入望平。蒼茫古廟將軍恨。搖落荒墟達水鳴。茅店逐來雞響遠。霜風吹送馬蹄輕。回看嶺榭千重裏。共宿寒燈一夜情。</text>
<title>南漢開元寺。示李姊兄師文 學靖 李戚𥠧春 堣。</title>,<text>天下金湯國晉陽。一城林樾萬層蒼。朱旗映日元戎出。畫閣殷山釋子忙。積米連厓雲影合。洗兵臨壑水聲長。沁都醉帥終堪戒。况復留情粉黛香。嘗觀州尹出巡故頷聯及之</text>
<title>宿慶安驛示穉春</title>,<text>踏下山城雪。來懸驛店燈。風霜千里客。文墨百年朋。周俗詢南漢。嵆歌續廣陵。坐愁明日險。鳥道拂雲升。</text>
<title>次徐侯講太極圖韻 辛卯</title>,<text>道體無形寫作圈。又將如意說中傳。機分動靜相乘際。源在陰陽未判前。人事亦須人極立。一心還有一圖圓。悤悤講罷如探影。惟擬歸求敬字硏。</text>
<title>季眞夜話</title>,<text>草閣黃昏夜。云云語數廻。西峯半面白。應是月東來。</text>
<title>澗水</title>,<text>細澗流汩汩。前頭大海脩。緣何乃若許。日夕不曾休。</text>
<title>伏次大山先生高山精舍韻 壬辰</title>,<text>俯郊依峽占橫坡。爲看蒼屛倚碧波。西入洞門緣水國。中爲亭子接村家。林泉喜辦圖書室。詩禮思從杖屨歌。早晩孤舟巖下泛。數聲漁唱繞晴沙。</text>
<title>次諸公賦李睡隱 弘祚 興丘遺墟韻</title>,<text>名區前世隱。遺躅後人知。日月幽樓意。烟霞利遯時。紅塵山以外。高興水之湄。怊悵賢孫思。遺墟肯構期。</text>
<title>野城歸路。吟寄李使君 龜應。</title>,<text>林蔚嶺頭望眼悠。野城春色綠盈疇。千峯岌嶪開天險。一路逶迤繞海陬。峽裏官居兼吏隱。海中鹽舶似仙遊。淸心樓上憂民意。惟在淸心導下流。</text>
<title>輓柳洲翁 二首</title>,<text>楊柳金絲拂水垂。春光搖蕩夕陽時。從今花樹西城外。回首東風處處思。怊悵詩仙何處尋。疑乘鸞鶴入雲深。一江風月今猶在。留得遊魂夜夜吟。</text>
<title>紅蓼篇</title>,<text>花草自多品。水陸不同儔。我愛紅蓼花。多生芳草洲。歷歷沙岸際。瀟灑水雲秋。風生綠葉動。雨洗碧莖抽。花底集游魚。花邊睡白鷗。繚繞垂楊陰。掩映綠萍浮。此物固宜水。氣格絶塵愁。流俗不解愛。好事豈肯求。顧我在幽巷。矯首引興脩。所以水邊物。雜取多藏修。海棠植爲籬。綠楊種成丘。紅蓼與之俱。裁向小軒幽。巖居六七月。細雨風颼飀。亭亭十餘莖。開花出檻頭。牕楹晩色淨。几案淸香留。坐我讀其間。依然在漁舟。意想極淸灑。氣味頗悠悠。杳冥汀洲趣。日夕且夷猶。誰道江湖遠。亦足此優游。持此感歲暮。仍欲贈遠遊。</text>
<title>趙姊兄寄詩覓次。三首。癸巳</title>,<text>男兒何恨老無妻。難得雙郞膝下齊。况到艱竆知有立。休將纖瑣浪㘅悽。潭心却怕生驚浪。駿氣還須息怒踶。無限太平全一壑。繞山花鳥且高棲。顚倒呼兒又喚妻。手擎珍札喜看齊。長辭滿幅情難盡。佳句聯題說太悽。欲報却歎伻暗過。相尋安得馬驕踶。中宵對月難成夢。思到晨鷄欲下棲。多愧機頭季子妻。幾年操瑟妄求齊。一身就靜當知止。萬事隨安豈用悽。治冦只宜竆逐出。養駒奚必病奔踶。江湖晩計成新屋。靑壁思同老鳳棲。</text>
<title>伏次再從祖泥湖公 一龜 遊周王山韻</title>,<text>姬穆龍蹄遍九區。當時或過此山無。蒼茫往事雲千壑。浩蕩淸遊酒幾壺。盈軸唱酬多好句。一牀吟諷起潛夫。此間應有隱君子。何不摸來作畫圖。</text>
<title>剛窩任先生輓 甲午</title>,<text>鍾得梧山淑氣叢。白頭林下倡眞工。醇醪動痤醺無間。菽栗盈囷用不窮。四壁圖書懸聖學。一堂弦誦養羣蒙。幽光欲闡將誰屬。鄕社終宜報德祟。</text>
<title>輓洪丈 虎吉</title>,<text>河上丈人誦義頻。柴桑處士解心眞。驚傳粟里黃花節。搖落洪厓碧樹春。迢遞蓬山餘宿債。凄凉金谷感前塵。飜慙十月西爲路。悵望踈松促渡津。</text>
<title>讀從姪鼎五卜命篇。卻賦非卜命投示。乙未</title>,<text>阿辰從汝來。傳賦卜命詩。卜命是何謂。名目頗不宜。遂覓卜命看。大篇何離披。逶迤八十韻。縱橫說無遺。上記金生卜。中道憂慽罹。終言卜不僭。遂擬福祿基。一篇讀未半。多怪識趣卑。先聖作卜筮。卜筮爲稽疑。箕範貞悔見。大易卦象奇。周官設大卜。夫子創揲蓍。吉㐫叩無隱。萬世民用資。所貴一出正。至理難容私。世級忽大落。飜成術數滋。黃裳不免誤。僂句成僭欺。况觀今人術。其說益支離。世應非古法。六神失正逵。紛紜百家起。爭誣流俗蚩。荒唐類讖符。賤極同巫醫。儒者戒偏惑。偏惑是不思。何况人事夥。所叩邪正岐。昔我聞先民。惟命莫之爲。人生不必同。禍福天所司。或殀顔淵短。或壽彭喬遲。或躋廊廟顯。或潛巖穴飢。或先窮後泰。或始安終危。前定自有分。人力難容之。聖人不論命。立命由我持。賢士正以俟。修身工不。誰肯把命去。區區款蓍龜。蓍龜不造命。前知亦何裨。卜命固不可。况遂信卜辭。旣驗是偶爾。來者益難期。隱然若有待。惑甚君子嗤。謂汝讀書久。亦必拒淫詖。不意屢百言。難掩立心差。文章異雜藝。著述須自祇。我作非卜命。示爾聊自䂓。</text>
<title>慕先亭韻</title>,<text>昔人廬墓地。亭子一朝成。斷壠非新址。華扁是舊名。欲揚先祖行。兼寓後孫誠。樵牧吟遺跡。凄凉過客情。</text>
<title>題送亡子棺蓋 第二子幼名忠大。姿性近道。才藝不凡。甫踰十歲。便作老成巨儒。年十四。未冠而殀。</title>,<text>汝母葬汝。恨不斂送新製衣。我謂汝志不在衣。汝母祭汝。恨不盛供酒與食。我謂汝志不在食。顧汝何所欲。所欲文與學。生年三四。能自綴文字。十一十二。人穪神童子。送爾今日無可云。莫如贈送詩若文。顧我心絶爲朽木。雖欲爲辭不可得。臨窆強成數句惻。寂寥題送棺蓋中。持去夜臺朝暮看。庶幾思我如覯容。嗚呼忠乎可奈何。爾有筆墨匣。爾有著述多。見之增我悲。不如燒無迹。待我他日心稍定。掇錄志行成一篇。幷與筆墨著述埋山側。</text>
<title>趙晩谷聖紹來訪 丙申</title>,<text>靑草柴門立馬遲。感君來訪日斜時。相逢莫問存亡事。問到存亡語更悲。</text>
<title>桃源店。送別聖紹兄遊智異山。二首</title>,<text>江店春生月色升。共君來剪一宵燈。明朝匹馬迢然去。欲逐行塵恨未能。問君歸路是何時。三月江頭柳似絲。試叩錦囊多少興。細聞方丈萬層奇。</text>
<title>感憶金士濯 崇德 吟一律</title>,<text>那意金司馬。如今忽九泉。靑山已葬禮。紅葉復秋天。歷歷平生事。寥寥謾詠篇。春風南渡客。含涕上江船。</text>
<title>鄭士仰 宗魯 來訪。眎趙聖紹，金直甫 宗敬 諸兄韻覓和。二首。</title>,<text>虛堂無月一燈高。坐聽江濤隔岸號。邂逅逢君論古道。辛勤尋我入荒蒿。知行力體眞吾學。口舌空談是俗曹。此意丁寧寫未盡。新詩欲就卻停毫。多病詩全廢。爲君更苦吟。江湖秋水闊。離別曉征臨。聊做一宵話。共期萬里心。終爲遺俗累。孤嘯臥園林。</text>
<title>輓郭履之 昌祿</title>,<text>憶昔南遊手短鞭。石榴花裏訪君眠。邑因玄古淳風在。族是三綱一洞聯。臨別妄言曾戒飮。倚樽懽笑更譏偏。如今萬事渾疑夢。題送哀詞淚滿篇。柴門雪壓日沈西。坐想寒江祖馬嘶。地下弟兄欣共會。人間孤寡哭相攜。憶曾忘物機心少。無復當樽醉夢迷。客路他年尋舊主。繞牆千竹響凄凄。</text>
<title>輓姑壻鄭上舍</title>,<text>容削琅玕骨澈璃。出倫才格更稱奇。曾將佳句凌王駱。晩悅眞工讀孔思。自是金陵豪傑士。丁寧丹穴鳳凰恣。同心此日存亡恨。只爲斯文不爲私。</text>
<title>次延興壁上詩重勉尹氏讀書四絶 幷說</title>,<text>余見平山氏之居延興者。無飢寒切身之憂。有子弟衣冠之盛。於是而若加以詩書之學。禮義之敎。豈不儼然成一家哉。余之來往。念此久矣。今之來也。見年少童冠同聚一室。讀論孟庸學之書。壁上又揭短律數詩。以述其鞭策相勉之意。而詞致藹然。志尙頗好。顧不偶也。覽之再三。不勝嘉喜。乃以爲余之所嘗欲言而未言者。諸君乃自得之如此。豈非平山氏之福也。雖然。人之所志有高下。而工有始終之不一。所學有眞僞。而序有先後之難紊。此則諸君又或有以自得。而爲朋友者。亦不可不加以勸導也。白首無聞。自顧枵然。何敢妄有云云。而中有所感。不能自已。乃竊次而爲四絶。畧道其意。前二篇。言不忍㬥棄而所當志道之意。後二篇。言讀必反體而勿躐階級之意。幸勿以隨衆謾吟見笑。而觀其辭領其意。益勉於課誦之工。相與勸戒。期必有以得力則所謂儼然成家而免止爲逸樂衣冠之美者。未必不在於是。父兄親族。將欣然相慶而不能已。豈但爲朋友之所嘉哉。嗚呼。諸君其勉哉。同是聰明天賦人。如何獨不做工眞。休將利慾聲名字。虛擲男兒七尺身。冠服爭奢易蕩人。詞章逞巧又非眞。古書愼勿閒看誦。一一將來試檢身。非無一世讀書人。未免其中有僞眞。知不精深行不力。了無毫分涉吾身。小學書中始做人。循環四子漸趨眞。分明階級終難躐。要在存心敬一身。</text>
<title>次趙月下 運道 月麓書堂韻</title>,<text>民彝今古未曾隳。此理問君知不知。追逐但敎閒說做。藏修何用是堂爲。終看絃誦興斯學。莫遣詞章媚一時。回首滄洲遺範在。後生矜式有成規。</text>
<title>川上。訪金上舍 道行 不遇。有感懷留贈。</title>,<text>立馬荊扉日欲斜。東坡歸路訪君家。屛厓舊迹空秋草。雨谷寒風但暮鴉。川上風流渾不在。渭陽文學更無多。憑君欲托無竆意。落葉荒溪舊客嗟。</text>
<title>花山歸路。訪金川沙道彥苟齋直甫諸兄。宿後山精舍。共次老杜韻。</title>,<text>懸厓斜日客鞭回。爲訪同心入水隈。歡晤更攀常棣萼。秋光將近菊花杯。相逢欲叩淺深得。此事應須講討來。郤怪天灾多敗興。憂時難暇好襟開。是日風雨乖常</text>
<title>後山歸後吟病數日。沃姪又與諸兄用前韻。別爲一詩帖。不勝欣賞。却次報。</title>,<text>白首同心一路回。茅齋還欲築溪隈。幽香共採淵明菊。晩興爭尋康節杯。論學只要眞做去。題詩不必廣傳來。何當更剪寒牕燭。笑對塵編仔細開。</text>
<title>河丹溪延謚旌閭韻</title>,<text>烈士危忠千載憐。聖朝恩典更多前。浮湖晩興吟簑日。採蕨淸風恥祿年。大節終爲天陛血。寃魂應逐錦江鵑。休言一死無功業。扶得倫常百世傳。</text>
<title>送鼎梅姪奉家廟南下</title>,<text>江郊何限送人廻。臨別無如此地哀。祠廟亦移難更返。丘原尙在可頻來。呻吟病客長程晩。跋涉寒風匹馬催。惟祝異鄕能自立。莫敎貧困素心摧。</text>
<title>憶鼎梅南歸</title>,<text>園林寂寂響鳴柯。坐想寒風客路賖。殘店孤燈何處住。滿天明月此宵多。人生離別非吾恨。客土凄凉奈爾何。惟祝遠征無疾病。夢魂時訪故山坡。</text>
<title>病中次少流除夕韻</title>,<text>歲月憐虛擲。寒牕又此燈。孱庸惟我獨。征邁共誰能。前聖遺經在。中宵發憤興。莫敎心法誤。空寂似山僧。</text>
<title>川上訪金上舍不遇。留贈。己亥</title>,<text>客馬隨流水。逶迤出洞遲。尋君君不在。殘落夕陽時。</text>
<title>輓近仁堂李丈 宜奉</title>,<text>求訥村疑避世藏。剛窩筆記近仁堂。長者托契斯文老。雅語留心此學方。不以行年八十倦。曾於古事說論詳。一鄕耆德無多在。爭奈衣冠葬北邙。</text>
<title>惜黃花</title>,<text>隣家少婢子。來請黃花摘。老夫惜黃花。不肯許人摘。少婢大異之。謂惜不當惜。爾輩何以知。黃花眞可惜。</text>
<title>次李仲則 師靖 新樂堂韻</title>,<text>新居日月幾晴陰。芳草濃花春已深。江日欲暄魚徙穴。雲山向夕鳥棲林。一堂寄傲全吾樂。百世貽謨償素心。斜日錦門頻起憶。秋風乘興一相尋。</text>
<title>訪李仲則新居</title>,<text>爲訪故人居。辛苦越重巒。匹馬帶夕陽。繚遶野草間。逶迤入深谷。中有綠樹村。侵昏渡小谿。下馬立柴門。老翁見我至。欣然欲驚倒。佳子拜庭畔。賢婦出門笑。攜手共升堂。相對却忘言。夜寐聯枕席。朝菜掇露園。詩文發淸製。圖象竆本源。談說未竟已。西日欲沈昏。浮世夢一塲。此事未易得。相別今距幾。白首前期窄。不念歸路長。所以永今夕。慇懃共勉勵。志氣恐遂衰。孜孜斃則已。無竆相與期。</text>
<title>龜窩詩 幷序</title>,<text>丹溪之濱有小屋。名曰龜窩。丹之寓客申鼎梅之所居也。梅之先。嘗世居聞韶之龜湖。梅也生長于玆土。有祠廟丘隴之舊。田宅里閭之盛。族親共會。隣比相歡。誓將歌詠先訓。永植後昆。得以傳守無竆也。不幸中罹竆慽。無由寧處。遙遙遷徙。南至于丹。丹實梅之婦家所在也。婦家柳嘗不忍梅之飢且寒也。要而致之。此梅之所以必歸于丹者也。丹之距龜湖三百里。窩之在於丹者。非山水之有似於龜也。非境域之相接於龜也。惟梅之所思在于龜。居是窩而日不忘于龜。故扁之曰龜窩。此濂溪，紫陽兩夫子之故事。有可据而樂之。樂其所自生。禮之不忘其本者。亦庶幾近之。豈不奇哉。梅也嘗自爲窩記。畧道其孤羈自勉之意。而歸語其族父體仁。欲有以加警之也。體仁惟其記已足矣。奚庸復爲。雖然梅嘗從體仁遊。以讀書問學于龜。而今體仁老矣。棄而遠離。反欲體仁之識其窩也。亦所以不忘乎體仁者也。其忍默諸。遂不復爲記。畧述梅之懷。而因附以勸戒之辭。爲之賦龜窩三章章八句。其詩曰。龜之窩。在丹溪之傍兮。何思于龜。憫丘隴之荒兮。眷言回首。耿耿不忘。日夕在窩。躑躅興傷。龜之窩。在丹溪之湄兮。何思于龜。悼親族之違兮。眷言回首。耿耿懷歸。日夕在窩。躑躅興悲。丹之溪。漭而逖兮。龜之窩。窈而闢兮。宜爾勵爾操。宜爾勔爾學兮。先祖有訓。子孫攸則。</text>
<title>謝庭松</title>,<text>崇蘭顚倒菊離披。園圃疑經萬馬馳。庭畔獨排雷雨立。憐君無恙老龍枝。時雷雨乖常</text>
<title>庭松答</title>,<text>紛紛霜剝又風披。閱盡人間歲月馳。惟有本根培養久。肯愁雷雨撼繁枝。</text>
<title>病中感秋韻。示諸弟姪及家兒。</title>,<text>郊墟歲月徂。秋氣生林薄。寒蟬響欲哀。流鸎久寂寂。早稻忽垂穎。木綿亦云摘。顧余吟病久。是時在床褥。凉風挾細雨。中夜響簷角。孤懷忽翩飄。夐遡千古逖。賢聖去我久。經訓垂遺則。伊我獨何故。彷徨迷所適。流光不我待。白髮空垂臆。桑楡或寡過。事業求在卽。誰能同此憂。所冀相扶策。終日溪堂宴。酣飮非不樂。杯盤適蕩情。談笑恣無益。詞律亦非貴。何况嘲戲劇。君子務其大。一心恒惕若。所懼做時乖。不似說來的。靜中雖有存。輒向動處錯。古人尙患此。而况於後學。平生惜自棄。七尺恐虛擲。年華忽已暮。時物增感激。白露戒園林。夕陽將下壁。忽忽坐無語。抱書時一讀。幽芳欲採採。向誰寄一握。</text>
<title>閒居次季眞韻 辛丑</title>,<text>寥落巖前宅。春泥欲沒扉。鑪烟生細細。牕日暎微微。養疾頻依枕。觀書更整衣。物來惟順應。權度在從違。</text>
<title>輓慕洞權上舍 沈</title>,<text>周王山下洞天幽。夫子韶顔物外遊。兩世功名三上舍。一堂兄弟共仙儔。羲文編裏閒工在。泉石聲中好句留。先契如今渾一夢。靑松蕭瑟涕橫流。</text>
<title>輓金戚丈 翼漢</title>,<text>年年來往渭陽頻。歷路登門定幾廵。當座容顔明似玉。接人辭氣藹如春。西河不盡慈猿淚。閬苑重廻旭鴈辰。三世同庚先誼重。至今秋月更傷神。</text>
<title>大山先生輓 二首○壬寅</title>,<text>明誠博約做無偏。夫子工夫體用圓。雲谷微言心上契。陶山妙訣卷中傳。文章載道餘光久。出處關時大節全。小子難竆若喪恨。加衣遺命敢忘焉。衣冠相弔涕懸纓。風雪門前哭失聲。當世儒宗誰復在。千秋旨訣恐難明。高山亭古春無語。晩翫齋空草欲生。此日錦陽遺緖斷。東風回首更傷情。</text>
<title>錦淵秋懷韻。寄金督郵直甫兄。</title>,<text>孤懷日蕭索。錦淵秋聲集。鳥驚忽高飛。魚游欲深入。溯洄千古意。夕陽時獨立。賢師去不返。勝友難更合。瑤琴韻欲絶。歲晏增愁纏。詩書空滿壁。義理難竆硏。幽香欲贈人。採採向芳洲。所思在何許。蕭颯驛亭秋。</text>
<title>金別檢景蘊 宗發 自莊陵還。寄示其所次錦江亭韻。却次。庚子</title>,<text>錦江風景自年年。亭上幾人涕泫然。湘浦春光空綠草。洞庭斜日但孤烟。鵑林一壑啼寃血。象魏當時坐細氊。明月千峯多感慨。知君夜夜未能眠。</text>
<title>過先師終祥。會大山書堂校遺集。奉次瓢谷柳丈 道源 韻。癸卯</title>,<text>賢師如昨日。後學淚今時。蕉荔他年享。溪山何處祠。恐把傳心訣。空敎寓目悲。維持一脈事。先進責難辭。</text>
<title>輓金直甫</title>,<text>先師去不返。之子復何之。志業憐將晦。才猷惜少施。此生空廓落。吾黨更孤危。鴈叫猿啼處。魂歸不忍辭。</text>
<title>輓黃景初</title>,<text>居是商山姓是黃。來如謫降逝何忙。風標鶴立雲邊影。骨格梅凝月裏香。痛切山樑同負土。盟留花鳥更聯牀。如何一宿淵齋去。却寄凶音若夢塲。每說初年學未專。白頭生澀更相憐。雖然資性出倫好。所以工夫得力先。不著麤心一點在。全消客氣百爲然。洛西一脈將誰續。但祝阿郞志業堅。</text>
<title>送別趙上舍幼性</title>,<text>江齋三尺雪。嘉客數宵緣。昔別尊翁恨。今迎之子眠。容顔已白髮。時事但蒼天。却怕前程遠。穿冰涉大川。</text>
<title>冰溪書院</title>,<text>一區形勝域中名。况是冰寒五月生。往蹟千秋佛㙮在。新休中古學宮明。規模父老用心苦。洞府天翁有意成。末路斯文還寂寞。至今絃誦久無聲。</text>
<title>洗心亭</title>,<text>洗心亭子壓溪心。問爾緣何名洗心。休將泉石洗心累。泉石膏肓却累心。</text>
<title>錦山六詠 丙午</title>,<text>錦淵精舍一山東落水聲邊。懸岸平臺月上先。別界藏修成晩計。太平歌詠送殘年。數椽棲息親魚鳥。四壁圖書對聖賢。得失悲歡渾不記。等閒雲過太虛然。錦里幽居錦里先生烏角巾。園收芋栗未全貧。蕭條活計眞同趣。磊落文章敢儗倫。荒屋數三成一落。別區耕鑿喜相隣。只緣咫尺淵齋近。辛苦移家卜築新。平錦山洞門懸壁對嵯峨。田畞層連向水多。短麓雙支仍別局。靑山一面是平坡。逶迤殘落宜多少。甘洌名泉更若何。花柳欲舒春日暖。淸江宜浴又宜歌。晦屛靑山一角擁如屛。夕陽西下易生暝。最在上房高絶處。堪棲老釋寂寥形。小庵鍾磬知何日。一洞烟霞覺有靈。只爲此山名以錦。晦光嘉遯義丁寧。菖蒲洞一山西落洞天團。爲號菖蒲取義端。咫尺靈源門外在。蔥瓏淑氣谷中蟠。洌泉膏壤知非偶。別界名區占更難。野老相傳稱異境。會看籬落待時安。鳳凰淵鳳凰橋畔鳳凰淵。蒼壁層厓水上懸。知是洞門初入路。倒來山下合流川。漁人網集平沙外。酒肆旗連芳草邊。州號聞韶淵號鳳。九成何日羽儀翩。</text>
<title>錦淵十詠</title>,<text>主敬齋此心若履冰。動靜工無替。朝夕明牕下。肅穆對上帝。集義齋內直外自方。主敬是爲本。雖然日用間。裁處須勿混。春物軒小軒跨一麓。物物都是春。邂逅同流妙。默契此心仁。鳶魚臺問鳶何以飛。問魚何以躍。吾亦一鳶魚。日用須自得。光風洲楊柳綠成行。光風水際來。緬懷周茂叔。胷次絶纖埃。霽月壇雨後月光新。玲瓏上梧桐。欲臻灑落境。先致辛苦工。濯川濯纓與濯足。滄浪却自取。君子解濯心。豈但濯身垢。活泉我心欲如泉。我泉卽一心。活水生不已。靜涵星月森。松垣拓土自成垣。老松植如柵。寒風西北來。歲寒多得力。桂𡶒美人在何許。江臯望悠悠。攀援叢桂枝。歲暮聊淹留。</text>
<title>錦里四詠</title>,<text>慕原蓼莪豈忍讀。風樹終身恨。一原秋草合。遺跡記猶宛。農窩有牛學駕軛。有僮學把犂。課兒夜誦書。日出檢治畦。洗澗澗水在門外。洗衣日相尋。中夜響冷冷。我聞欲洗心。樵岸繚繞澗邊岸。兒女樵其上。只怕風雪惡。不憂江水漲。</text>
<title>平錦二詠</title>,<text>晩對壁徘徊歲將晩。一筇聊自適。武夷千載意。落日對翠壁。詠歸浦不須風舞雩。何必浴於沂。芳洲春日暖。逍遙且詠歸。</text>
<title>晦屛二詠</title>,<text>隱屛庵小庵隱翠屛。妄擬武夷山。休問大小隱。惟願隱其間。絅齋屛有晦錦義。是爲尙以絅。名齋我欲棲。惟冀道闇炯。</text>
<title>東洛院。校太極問辨書。仍與諸士友別。</title>,<text>江柳陰陰江水平。滿堂佳會月仍明。丹靑共拜先生像。瞻慕難竆後學誠。太極篇中晨夜說。不知巖上古今情。歸鞭各向東南去。別後江山夢裏淸。白首分袂。懷緖自別。而臨行漫吟。却欠相期勸勉之意。此爲落第二義。幸各歸努力。懋自崇深。與之扶策於晩景。則雖不得面。亦無恨。惟是之祝。赤馬端陽節。晦屛題。</text>
<title>拙川。訪磨巖翁不遇。夜宿溪亭。題留硯匣。趙姊兄晩入拙川先亭。自號磨巖。</title>,<text>匹馬竆尋不遇君。山扉深鎖萬重雲。空齋寄宿難成夢。月色溪聲夜欲分。</text>
<title>四未亭。與磨巖及其弟聖可 適道 聯句四十韻。</title>,<text>秋雨溪堂上。故人來盍簪。與。 卄餘年面目。數百里商參。長。 白首悲相戀。靑眸喜遠尋。可。 晩花猶石砌。寒露已楓林。與。 溪帶淸芬咽。亭留古迹深。長。 風塵山以外。魚鳥澗之潯。可。 况有文星動。寧無白雲吟。與。 玉籤抽卷帙。瓊珮拊琅琳。長。 隨興閒思遣。多情細酌斟。可。 憑君百鍊鐵。下我頂門針。與。 莫把文章弄。惟將道義箴。長。 切磋資友益。操舍驗吾心。可。 吐愫投膠㯃。論文卞𦬸蔘。與。 百家空自誤。千聖只傳欽。長。 努力惟精一。工夫豈古今。可。 風霜聊托契。山水亦知音。與。 怳惚殘更燭。凄凉寶匣琴。長。 詩嫌子美癖。書忌馬遷淫。可。 惟恐前程錯。奚憂暮道臨。與。 詞鋒斂突兀。德器養深沈。長。 秉拂須吾子。剖毫豁我襟。可。 宿情驚楚市。騷思擊吳鐔。與。 志勵三軍帥。功期九仞岑。長。 偶成詩社會。同恨雪毛侵。可。 琴瑟中絃絶。山川尙眼森。與。 浮生逐逝水。往事過微陰。長。 益懋桑楡業。休歎歲月駸。可。 落梧鳴策策。拚袂意愔愔。與。 客恨空秋草。山光已夕砧。長。 剪韭廵岸圃。炊麥漑廚鬵。可。 詩觸爭鋒鈍。詞因覓句瘖。與。 林風欺醉客。山雨濕眠禽。長。 婉孌經三宿。鏗鏘抵萬金。可。 錦淵新月映。太白暮雲𩃬。與。 笑對牀燈熲。愁拚石路嶔。長。 爲誰蟲語澀。留客雨鈴淋。可。 古調吟成軸。離懷冷透衾。與。 贈行敦學業。言志破詩禁。長。 別浦聞征鴈。經牀對白蟫。與。 愧君推借重。衰懶恐難任。長。余之不肯爲詩句久矣。疾病喪憂。惙惙無好况。今與二兄唱酬而不覺夜分燈盡。亦情之所至也。子長識。</text>
<title>聖可兄吟贈君字。卻覓次。</title>,<text>幾歲思君不見君。西風立馬亂峯雲。一杯今日須同醉。怊悵明朝手欲分。</text>
<title>槐亭主人李東煥。出示諸名勝詩帖覓次。臨發草贈。</title>,<text>春陽翁是錦陽翁。帶得家聲一脈通。所以厭隨流俗住。蕭蕭茅屋山之中。</text>
<title>輓金士濬 崇默</title>,<text>鶴老遺風一脈傳。遁翁高義想依然。厭同流俗爭追逐。閉卻巖扉讀聖賢。銅井卜隣曾擬議。玉山歸路暫周旋。巨卿白馬終難致。斜日蘇湖客意憐。</text>
<title>柴里柳丈重牢宴韻二絶 幷小序</title>,<text>柳丈人。文忠公之五世孫也。宅於渭水之濱。年老而德益卲。家貧而守愈確。常坐溪山花木之中。而讀中庸大學書。韶顔皓首。儼若仙珮。至今年丙午仲春。公之壽七十有六。閤夫人壽七十八。佳期再廻。重牢是設。公之子亘天兄弟。不計家之有無。大供具會賓友以樂之。噫亦孝也。體仁竊惟人之有福祿休慶。是必有所由至。非文忠公之勳德。曷足以啓其休。非公之忠信仁厚。曷足以享其福。非亘天兄弟之孝。曷足以成其慶。體仁嘗出入公之家。得辱眷愛而亘天以余同庚特相善。公嘗以其先公壽宴帖示體仁。命爲之序。體仁辭未能。今於公重牢之夕。亘天嘗書告宴期。又以其宴會諸公詩韻錄示。覓和甚懇。其弟惠天又來訪覓序。體仁有不敢終默焉。詩曰。勳德名家餘慶新。丈人牢宴屬良辰。臨江旭鴈重鳴處。疑有碧桃千樹春。壽福傳家世世新。先公餘慶又今辰。無竆南極星光在。留照雲仍千百春。</text>
<title>數咎庵崔先生輓 二首</title>,<text>南國頹波若倒湫。先生隻手按洪流。養成剛健輝光德。劈出公私善利頭。文定春秋嚴衮鉞。橫渠力量做殷周。躳行八十餘年盡。卻恨旌招晩賁丘。蘇湖木稼昔年傷。師表儒林誰更當。鳴鶴在皋聲遠徹。瑞鳳棲穴影深藏。人倫篤處行無憾。家法成時敎有常。自恨山頹空擿埴。終違擔笈侍門牆。</text>
<title>嵩南申公 光翼 寄書求詩若文。題報書尾。</title>,<text>一麓禽花任自然。不曾開口向人傳。臨書卻把相思句。題報嵩南處士賢。</text>
<title>次嵩南翁求和韻二首</title>,<text>嵩南老叟寄長書。錦里殘年慰索居。帶得淸詩吟水石。說來幽興問禽魚。卻慚硏討工無得。多謝咨詢意不踈。匹馬寵臨何日是。臺前荒逕欲敎鋤。一區棲息抱殘書。白首江皋任起居。漫興祇吟原有菽。悲歌寧唱食無魚。百年學業心徒切。十口生涯計漸踈。天放此身閒界老。不妨隨分把耰鋤。</text>
<title>嵩翁示及不知巖韻。有感次呈。</title>,<text>時顯時沈人未知。不磷不轉肯求知。卻爲千古魚龍宅。惟有乾坤造化知。</text>
<title>砥柱碑韻</title>,<text>記昔年體仁嘗躑躅臨江。摩挲讀碑。投宿栗里謁影幀。得近體二首。粗述感慨。今不必更次瓊韻。遂以舊作仰報。亦擧子入塲屋。寫呈宿藁餘習。不以此見罵否。原上嵩碑砥柱名。淋灕大字壓江淸。墨胎節苦惟新日。幼婦銘傳不朽聲。天地驅來元氣立。江山留得大倫明。逢人欲問香娘死。唱到山花恨未平。右砥柱碑殘店荒郊細逕通。人家住在夕陽中。靑山一片高麗國。脩竹千秋冶隱風。朝議獨褒名節士。儒門誰識啓開功。廟前齊宿瞻遺像。朝日昇時見素衷。恩謚不許文之一字。士論爲恨。右訪栗里</text>
<title>二可堂詩 幷序</title>,<text>靑鳧。嶺之巖邑也。僻處東隅。左右巨嶺嶔巇。輪蹄鮮有至者。顧其中有名山大川之勝。巖壑林越之趣。松鶴方臺。稱爲絶境。甘隱之洞。在安德縣西幾里。山媚而水姸。谷朗而阡廻。田疇交錯。宜五糓桑麻。上舍二可翁居之。翁之言曰。吾少也嘗逐名荊圍。今年踰七耋。病且聾。不聽人語。雙眼視玄花。尙復何望於世乎。惟依山而宅。臨水而居。山水之間。有至味存焉。吾乃今自謂粗得其樂。於是竊取韓公盤谷序中語。名吾堂曰二可。而又自爲採山釣水之曲以歌詠之。人之解吾志者。或不以爲迂。肯與相和。藏弆在笥。乃出示其若干篇。要體仁續和之。體仁再拜擎讀畢。竊惟翁之樂深矣。翁之名堂若偏矣。翁之棲此堂也。耕於畬飽。可以無求。讀於室書。可以自娛。修於身。善可行。傳於孫。安可遺。將無所施而不得其可。奚獨二可哉。旣又解之曰。二可者。實百可萬可之本。苟能眞得二可之樂。則將由此推之而無不可。堂之名雖若偏焉。而堂之意則圓矣。曷不以二可爲美乎。遂未敢自隱。爲之賦雲山三章。以畧述翁二曲之興。而發明二可之義。苟令覽者得其意。足以知僻邑竆山中乃有名區勝境。不與塵俗相連。而翁之名堂高臥。爲能眞得採釣之趣也。詩曰。雲山矗矗。綠水競流。薄言采采。陟降高丘。薄言往釣。鶴汀苔洲。樂只君子。黃耇永休。雲山嶷嶷。綠水繞廬。薄言采采。我茹我菹。薄言往釣。或膾而釃。樂只君子。黃耉令譽。山有靈芝。水有游鱗。樂只君子。葛天遺民。秩秩堂宇。速賓招隣。二可無求。百福斯因。</text>
<title>輓豐昌君柳丈 澐</title>,<text>名賢天祿國相終。大老尊榮六世宗。忠孝傳家成法在。貞良盡職一心供。棲遲下邑明新政。躋享嵩班襲舊封。冠珮千秋藏得所。九龍山色翠重重。</text>
<title>訪川沙翁留話。用后山翁 李宗洙 韻。</title>,<text>天寒江國憶同遊。來渡冰川咽不流。笑入荊扉攜手坐。卻憐霜雪共盈頭。</text>
<title>川沙草廬。與金道彥景蘊弘輔 宗燮 聯句四十韻。</title>,<text>江雪錦齋冷。主人向北行。道。 碧潭隣鴨鶩。幽峽訪椐檉。長。 寒月如期到。穉陽應候生。蘊。 蒼茫前歲會。風雨後山楹。弘。 團聚情人在。存亡世事更。道。 天寒啼斷鴈。江逈喚孤鸎。長。 只得欣相見。何須吐不平。蘊。 素心雙鬢改。古意一燈明。弘。 酒煖風無勢。梅溫氣欲萌。道。 天心休復吉。人事善端亨。長。 鈍滯離羣久。開醒下語精。蘊。 自知頹志業。因覺少經營。弘。 憂樂忘天下。優游作野氓。道。 心期黃卷在。家計白雲耕。長。 道自無竆達。時惟任濁淸。蘊。 古人不可見。玆席有誰爭。弘。 至理羣心炳。平途衆目盲。道。 抱經歌舜禹。論學慕朱程。長。 星日垂羣哲。天人共一誠。蘊。 學如鷄抱卵。行愧鐵中錚。弘。 欲造聖人妙。先由小學成。道。 實工惟主敬。外念肯求名。長。 自在平兼易。曾無色與聲。蘊。 固知如菽粟。須自整冠纓。弘。 邂逅南山語。縱橫太極評。道。 挑燈開筆陣。酌酒破愁城。長。 爲愛襟懷展。卻忘河斗傾。蘊。 流光空晼晩。意氣尙崢嶸。弘。紫闕胚祥慶。佳期共弟兄。道。 白頭憐盡老。靑眼喜相迎。長。 煖氣鑪中穩。風聲戶外獰。蘊。 參差人世事。牢落歲寒盟。弘。 極目山河闊。聯牀肺腑呈。道。 癯容瘦似鶴。能語愧如鸚。長。 莫恨前修遠。方敎俗慮輕。蘊。 守巢同燕燕。耽酒怕猩猩。弘。 浩蕩看冥鵠。寵榮任繡牲。道。 晩工須幷武。佳句敢爭衡。長。 及此同衰暮。相期勖邁征。蘊。 斯篇傳後裔。百代更誰賡。弘。吟病江曲。跧伏多年。乘興策驢。跋涉寒風。訪同志于川沙翁之草廬。小至之夜。積雪滿地。寒月崢嶸。主客方解衣就寢。忽挑燈命酒。列坐賦詩。顧念今昔。感極存亡。悲歲色之欲暮。愛一陽之將復。躑躅徘徊。信口吟成。僅得五言四十韻一篇。雖未究所懷。然使同好者見之。亦未必不爲勝事也。余與川沙翁以年長當座。景蘊藉毛倚燈。弘輔執筆以題。恨不與少伴同之。鷄鳴乍寐。朝起書二通。主客各執以別。玆庸畧識其實云。子長識。</text>
<title>大台洞柳丈 涬 重牢宴韻 戊申</title>,<text>怳惚蟠桃花影邊。重鳴旭鴈映華筵。滿庭無數孫曾在。一室緣何福慶聯。聖代歌謳同壽域。丈人忠厚是家傳。莫誇王母瑤池宴。不及同牢對兩仙。</text>
<title>輓孫仲文 思絅</title>,<text>聱漢淸風子不隳。梧峯純德我難追。兩家詩札看如昨。百世雲仍誼恐虧。頻誦姓名因發解。暫瞻眉宇照心期。凄凉五十七年客。一入黃泉一淚垂。</text>
<title>輓李仲則排律六十四韻</title>,<text>錦里秋聲集。孤懷日惻傷。自憐衰病劇。空見友朋亡。沙鴈曾含恨。商芝奄歇芳。巖齋松寂歷。羅峽月凄凉。世事雲千古。人生夢一塲。惡音驚疊報。哀輓費聯章。那意中元節。仍聞晩拙喪。客來云有疾。便阻恨難詳。謂是衰年偶。寧知數月強。遞傳驚奄忽。過客說蒼茫。未得音書的。空懸涕淚滂。異鄕違弟姪。當事料蒼黃。欲說交遊密。哀湮志業良。天資超齷齪。神彩映圭璋。族出韓山盛。家仍牧老光。切磋曾一室。傳習是同堂。鞭約童蒙早。優游鬢髮蒼。格言歌孔孟。微旨講朱張。務實遵平陸。硏精析細芒。一原兼活法。全體謝姸糚。英銳詞章重。衰遲筆力剛。桂蓮聯棣萼。琴瑟友糟糠。雛鳳爭稱瑞。崇蘭欲播香。園林移舊土。基業創名鄕。宅近文巖下。門臨洛水傍。長謨姑寓泊。晩計且彷徉。往躅籠巖屹。遺墟鄭谷荒。文風廻稷下。功化驗高唐。靜討攜緗帙。閒吟溢錦囊。憶余踰葛峴。尋友入仙庄。野色渾秋草。江光已夕陽。門前聊下馬。庭畔忽披裳。童子驚相報。阿翁喜欲翔。中堂尋病姊。終夜侑淸觴。鋪席趨諸子。張燈喚愛娘。圖書評奧隱。詩律示鏗鏘。惜別期征邁。憐衰勖保將。丁寧語未已。感激意難忘。顧我平生契。推君長者行。風流滌鄙吝。藥石砭膏肓。凉峀同遊屐。秋潭約泛航。鱣堂來往數。蘭室笑談常。歲晏思偏切。山頹恨共長。鶴原同負土。巖閣更聯牀。每憶來龜洞。相攜陟錦岡。淡供烹野苦。耽飫勝山薑。樂土誇爰得。新居祝允臧。和詩嫌拙澀。覓記愧承當。老去資扶策。書來吐腎腸。蛇杯憐獨苦。瓊珮喜猶康。淵舍思迎旆。江花擬泛檣。郢歌憐白雪。盧枕熟黃粱。一運驅南土。同遊盡北邙。鵑聲何處樹。月色但空樑。一洞應悽慘。全家卻顧惶。隣居因舊主。家學望諸郞。磵谷曾留意。藏修竟未遑。遺文誰掇拾。實蹟擬揄揚。故峀雲端渺。歸魂月裏颺。送君叙惻愴。嫌我說張皇。雲掩三秋月。風號萬木霜。憑誰開襞積。無復聽峩洋。落葉應幽巷。枯荷想小塘。故園阿季在。相對涕盈眶。</text>
<title>病中聞利林形勝。喜甚畧述。</title>,<text>黃猿歲孟春。我適逾月病。雙眼幾欲盲。毒痛胷腹傡。亭子臨水國。苦寒風雪競。呻吟徹晨夜。兀坐朝晝竟。詩書空滿案。無由讀賢聖。應外雖廢務。直內惟存敬。昧昧且寤思。一原竆性命。阿辰爲慰我。時將談說請。或拈經訓難。或提文句評。因說數年前。朝家稱大慶。應擧赴利林。形勝竆幽夐。三洞國中名。泉石明如鏡。大賢留往躅。土姓蕃林鄭。遊覽竆數日。佳句時自詠。仙賞驢一匹。行裝筆數柄。欹枕聽未了。怳惚同游泳。沈痾若祛體。淸賞諧夙性。遐興忽翩飄。頓散幽憂怲。佳景想在眼。夢中踏淸映。沈吟臥牀褥。欲賦仙景盛。呼兒覓素牋。且洗筆硯淨。口號沒倫脊。題寫傍人倩。述奇欲崢嶸。評麗擬糚靚。耳聞非目擊。難得摹寫正。其如病思涸。嗟無筆力勁。搜勝臺路從石門入。直繞獅子廻。崢嶸水石間。穹巖自成臺。境界絶纖塵。淸賞一洞魁。臺上坐幾人。數十容徘徊。憶昔李夫子。爲訪葛川來。搜勝換愁送。命名亦佳哉。至今臺上面。刻詩留瓊瑰。芳躅想如昨。花發酒盈罍。地由人益勝。百歲同崔嵬。俛仰懷古人。感慨欲興哀。葛川村搜勝臺前路。西走十里弱。洞府忽寬平。羣巒列矗矗。葛川若弓抱。大野土膏沃。里落樸地居。碧瓦魚鱗簇。是爲葛川村。村名因水得。中有林氏某。富與公矦若。門前客無數。車馬常辟易。地靈驗不誣。人傑生應數。前後聞人幾。林鄭自古族。村前有棹楔。丹靑閭里赫。謂是葛川子。伯仲旌里宅。又聞桐溪老。生此有遺馥。利林人物志。葛川專孕毓。行路共指點。遊客必先覓。某里花林洞某里。桐溪翁舊墟。路從葛川進。西赴十里餘。降仙與喚仙。歷登路左於。蒼茫涉大水。指點古人居。古人不可見。高風尙凜如。伊昔柔兆歲。天綱孰扶歟。刳腹偶未死。慷慨歸先廬。一片皇明土。王春花葉舒。悲歌續采薇。偈兮吟匪車。至今百世下。疇不式其閭。雲巒矗天外。大節想如初。樵牧說往躅。過客駐征驢。四樂亭四樂是誰亭。憶昔全氏棲。魚樵農桑業。佳興四時齊。珍重李夫子。命名更記題。大賢心畫揭。星文若照奎。光價增一倍。流傳今可稽。卉服解尊慕。再拜敬瞻睇。巋然魯靈光。乃獨免焚擠。狂濤忽蕩漾。棟宇隨川溪。華題問無憑。蒼茫水國迷。忽於江陽地。得覓蘆間泥。依舊揭亭楣。瞻仰如璧圭。魚龍若共護。河伯解評批。至今板上痕。波齧字如刲。宜幷搜勝蹟。藉稱一縣西。居人尙共傳。過客遂頻躋。江花欲笑語。野鳥爭吟啼。總述利林泉石勝。聞之自少日。相距幾百里。邈如雲漢絶。未曾一往見。行年五十八。病中述所聞。淸債酬萬一。編詠載一卷。歷歷討覽悉。乃知觀山水。譬如評人物。鷹隼忌太厲。不及鸞鳳質。風霜主肅殺。爭似春煦發。余謂利林勝。石厲而川桀。德容欠溫厚。峻氣嫌發越。可賞不可居。此理從誰詰。惟將反吾學。懋德惟平實。</text>
<title>聞夜會樂善堂。琴歌詩酒。爛熳度夜。卻次韻寄示五姪。</title>,<text>仁人心翼翼。豪客氣堂堂。自別安危界。終殊禍福塲。發言知有德。率口怕如狂。聊勖南容志。休嗔杜蕢觴。白頭悲獨在。歲月走堂堂。衰旺灰千劫。存亡夢一塲。祇憐今也病。多愧古之狂。天運應休復。且停栗里觴。</text>
<title>輓權上舍子晦 褧</title>,<text>秋草郊原欲暮暉。弔公歸路淚盈衣。琴書孝友家聲是。桑海存亡世事非。魯泮科名憐草草。谷芝仙唱想依依。從遊四十年間樂。回首空山落葉飛。</text>
<title>輓金戚丈德中 龍普○二首</title>,<text>魁顔豐頰素心淳。言論風流更寡倫。通經識務能文手。尙德尊賢好古人。吾黨相須聲勢在。儒林多賴指揮頻。奇材連抱終虛擲。六十光陰一夢春。川沙旅榻報凶音。同志連牀涕滿襟。篋裏遺篇空自在。渭陽歸路更誰尋。凄凉外氏門闌運。蕭瑟平生士友心。日暮江皋愁獨坐。滿庭花落雨淋淋。</text>
<title>重陽會。次杜律韻贈姜淸之 世白。</title>,<text>病中愁緖自難寬。爲是重陽暫做歡。嘉客登臨吟水石。老翁顚倒覓衣冠。恨無白酒盈壺飮。寧有黃花繞砌寒。人事天時俱未及。惟將佳句笑相看。</text>
<title>留東坡姨弟李汝寅 宇亮 覓句。聊贈一絶。己酉</title>,<text>憐君才格出倫高。擬躡孤山草聖豪。會看天機終自得。落花飛雪響颾颾。</text>
<title>酬李爾則 宇標 覓句</title>,<text>白首相逢一笑宜。不須要我苦吟詩。春山處處多佳句。芳草穠花自在奇。</text>
<title>次柳叔遠 長源 東巖亭韻</title>,<text>憶駐征驂立路頭。一丘林壑望幽幽。山連鳴鳳雝雝地。水挹平川混混流。晩計知將同志樂。浮名肯向外人求。悤悤歸路違登覽。回首東風恨未休。</text>
<title>輓鄭昌伯 忠弼</title>,<text>頎然八尺丈夫身。德性才華更出倫。金石精神王趙法。桑楡志業洛閩眞。良蹄未展亨衢步。隻眼還逢衆楚嗔。白首西河餘舊恨。凄凉六十五年春。</text>
<title>輓趙磨巖</title>,<text>鳴鳳高岡餘響淸。克家文學弟兄幷。尋常傑氣眉間映。頃刻奔流筆下生。世變蒼茫天日在。科名倐忽夢魂驚。至今蘿月千峯裏。惟有鳴灘響不平。</text>
<title>西坡從叔 道一 遣童奴覓錦莊帖。童奴未的去路。辛勤指示。吟得一絶。題書末以呈。</title>,<text>路左新禮洞。緣溪山數疊。去尋羽扇翁。覓來錦莊帖。</text>
<title>夕烟</title>,<text>寂歷漁村夕。微烟草際浮。稍稍渡江去。平鋪滿汀洲。</text>
<title>嵩南翁席上。次韻卻呈。</title>,<text>更深月上語難終。白首神交面面逢。光景蕭條霜後葉。襟期磊落歲寒松。論心不必詩盈軸。討話非關酒滿鍾。匹馬西風歸路遠。不妨時對夢中容。</text>
<title>酬晩癡子洪光之 天休 眼病中。求金鎞軒記韻。</title>,<text>一疾沈淹雙鬢秋。孤懷寥落自寬不。閒酬閭里從遊客。笑迓東南來往輈。猶喜論交披我腹。不妨題句倩人眸。爲君欲草金鎞記。刮膜神功占永休。</text>
<title>輓安佐郞而進 景漸</title>,<text>西行客裏始相親。一見知非俗士倫。博識貫通今古變。高談出入聖賢眞。霜臺玉署材無讓。龍榜騎郞跡已陳。幾恨殘年相別久。如今空作九原人。</text>
<title>輓半聾金季範 宗珌</title>,<text>牟陽五馬中興業。松老箴辭燕翼餘。抱負未逢嘉會得。從遊惜阻大方於。蒼茫壯志頭成雪。漫浪淸詞筆吐琚。六十年光疑夢裏。凄凉一子復鰥居。</text>
<title>次金上舍享天 象九 韻二首 庚戌</title>,<text>余與金上舍享天。不見且數十年。少日遊從之樂。同庚相與之義。蓋不淺淺而衰暮疾病。際接無緣。白首相望。聲信落落。時一念至。未嘗不嘅然興歎也。上舍忽自爲四韻詩。寄余以問余淵亭之趣。而又以其栗里新居韻一篇幷示。辭旨懇到。手畫宛然。吟諷上下。若與拚晤。非君子之篤於故舊。曷足以至此。但詩之寄在去年仲夏。而淹滯中間。至今年元日。始得披見。恐上舍或以余爲無情。不肯相報也。玆庸續和。畧說衰年願言之懷。寓歲寒相期之意。或可以領會言外否。靑山一角水聲濱。亭子蕭蕭寄病身。晩計只宜專講討。悲歌肯自怨沈淪。閒隨花鳥佳辰樂。默驗乾坤妙用神。多謝故人相念切。願蒙提策送殘春。右次淵亭寄贈韻靑春顔色夢中如。白首相思語匪虛。卻愧蘧翁六十化。誰憐孟老友朋踈。欲燒香拜龍溪社。擬泛菊遊栗里居。只恨瓊章傳太晩。呼燈擎讀歲新初。右次栗里新居韻</text>
<title>題尹穆如 相穆 屛面六詠</title>,<text>玉成玄冬雪。先唱百花春。一理曾無間。發處可觀仁。右梅直上疑夾持。虛中覺無情。聞風欲立懦。親見聖之淸。右竹靈均惜無實。此言曾有激。援琴爲作操。尼父是相識。右蘭夕餐非眞語。泛酒同戲劇。千載月令書。特表中黃德。右菊閩人解作布。懷師用代紙。爭似張夫子。自養新德美。右芭蕉貞操比松栢。無名等至人。神農載本草。非爲取長春。右杜冲</text>
<title>次寄五姪桃源寓中 辛亥</title>,<text>循環一理感貞元。寒盡仙源日更暄。天地始交神化闡。陰陽相盪氣機飜。魂歸梅柳應無跡。春入湖山肯有言。老叟畏逢風伯怒。不妨高臥閉荊門。</text>
<title>洪敬齋墓竪碣韻 癸丑</title>,<text>霜露荒原歲月深。摩挲遺跡客登臨。柴桑處士曾同趣。圃隱先生獨解心。零落殘篇塵汲篋。蒼茫往蹟鳥啼林。墓前三尺瞻新碣。百世高風想德音。</text>
<title>次宋台卿 國秉 見寄韻</title>,<text>羨爾聰明年尙少。把來古鏡願重磨。吾人自有好田地。同志寧無相切磋。須識聖賢成法在。休將經訓泛看過。自憐衰病無餘念。思得英豪學共劘。</text>
<title>偶用知舊見寄韻。吟呈金道彥柳仁伯 泰春 諸兄。</title>,<text>獨坐懷人人不見。幾吟山木伐丁丁。照來明月影臨砌。落盡碧桃花滿庭。欲煑江魚白似玉。思傾村酒濁如涇。孤棲要借同人樂。不害臨風共醉醒。</text>
<title>客中逢李台叟 鼎顯。吟贈一絶。</title>,<text>芳草洲邊月滿天。客心何事忽悽然。逢君說到磨翁事。疑對磨翁話昔年。</text>
<title>訪東巖</title>,<text>迢遞仙庄宿債留。幾年回首夢悠悠。如今匹馬來尋處。碧樹穹巖似舊遊。</text>
<title>感白鷺窺魚</title>,<text>頎然白雪衣。躑躅魚梁東。惜被口腹累。氣象失從容。</text>
<title>輓趙承旨遠仲 錫穆</title>,<text>長安杯酒憶同歡。尹氏堂中更笑看。綽約聲容娘子軟。精明心力丈夫難。完名不碍公私際。大節無疵進退間。前後歷敭疑一夢。西風回首淚潸潸。</text>
<title>敢續先祖詩。次五宜軒韻五首。</title>,<text>遲日園林靜。和飈正屬春。徘徊攜竹杖。飄拂岸烏巾。花柳千峯遠。乾坤一氣新。吹來山雨細。庭草更精神。右春宜風溪山無限好。明月又淸秋。圓影懸金鏡。新輝映玉鉤。氛埃曾莫翳。林壑更無幽。惟愛園田菊。花陰落滿疇。右秋宜月園林鬱若蒸。几案當炎夏。樹影蔭東西。蟬聲鳴上下。振衣濯足餘。高枕觀書暇。此樂矢無諼。靈龜誰肯舍。右夏宜凉天寒一室燠。屛跡且經冬。紅襯鑪中火。靑看雪裏松。酒醪新釀熟。書畫舊情鍾。不患淪空寂。閉門聽遠鐘。右冬宜燠一身循四序。偃仰在中間。燠室凉堂在。淸風明月閒。孤棲伴白鶴。幽興對靑山。歲暮空怊悵。徘徊叢桂攀。右此身宜在此間</text>
<title>更次三宜字賀重建一絶</title>,<text>磊落諸賢詠五宜。八溪題額更相宜。小軒重葺人爭賀。依舊溪山面面宜。</text>
<title>隣人來問春竆。笑賦一絶自解。</title>,<text>白首生涯寄一岡。數椽茅屋水聲傍。春來不羨陶朱富。垂柳金絲萬萬長。</text>
<title>次醫躄翁李向之 奎運 韻</title>,<text>聰明姿性稟非貧。何事甘心托病身。豪士工程醫舊躄。晩年操履出凡民。寒梅老竹增標格。芳杜香蘭飾珮巾。須識知行要在敬。願從涵養日新新。</text>
<title>次寄南郭諸妙詩帖韻</title>,<text>一區花鳥興。孤臥水聲頭。末路思同志。殘年願共遊。所悲先覺遠。非恨此生浮。恐把詞華重。移風嶺下州。</text>
<title>病中見五姪遊巢野鴨谷庵詩卻次</title>,<text>迢遞孤庵人境非。蒼茫往蹟鴨羣飛。鏗鏘觸石鳴藜杖。顚倒迎門起衲衣。莫道雲林探討苦。不妨塵屐往來稀。明朝出洞還惆悵。珍重禪牕一宿歸。</text>
<title>久病移席入谷。不識淵亭花事已爛熳。幼子續次。折取紅碧桃花薔薇諸品來示。</title>,<text>鎖卻淵齋度幾旬。傷心虛負滿庭春。憐渠故折花枝至。聊掛屛間慰病親。</text>
<title>輓朴士仰 泰斗</title>,<text>峽裏高人臥。年前歷訪深。淸寒憐苦節。踈雅見眞心。鄕里無公議。親知許晩襟。存亡今日恨。回首涕難禁。</text>
<title>憶東巖翁。用巖亭舊韻。</title>,<text>東巖老叟雪盈頭。歲暮孤棲叢桂幽。一別儀容山更遠。三年懷想水同流。看書或待親朋講。問禮應多學子求。子姪嘉名仍可念。滿前才儁幾休休。翁之子姪多儁異。皆以休字爲名。</text>
<title>鼎年姪來問大學正心修身兩章義。隨問隨答。吟贈二絶。</title>,<text>心正身修逐節工。層層勔進八條同。不要更致躳行力。論說縱橫竟墮空。初學論心下手難。莫如身上且求端。待人應事須加謹。方寸無形賴此安。</text>
<title>輓孫同知 思翼</title>,<text>養德炎維八耋贏。家聲遙挹七灘淸。同樞晩祿天恩重。上舍香名棣萼幷。琴瑟百年偕老慶。泉臺一日共歸榮。欲論先契還多恨。惟賀庭蘭競吐馨。</text>
<title>輓黃士剛 建中</title>,<text>一曲芝歌響渺茫。商山何處葬園黃。人間忍棄阿孫去。泉下應追一子亡。養學魏陽知有得。壽躋羲卦豈云長。同庚晩契渾如夢。篋裏惟看手札藏。</text>
<title>偶吟自述。用東巖休字。</title>,<text>江皋獨立或搔頭。病裏孤懷轉鬱幽。誰向桑楡同策勵。不勝川澤各分流。看來問學難眞得。說到經綸涉外求。卻笑向來殫拙技。妄期榮進老仍休。</text>
<title>輓春睡齋李丈 命天○丙辰</title>,<text>簪笏文章奕世輝。橫溪注谷早從師。彭喬晩福淸修得。嶺海韶顔定力知。氣象規模當代杰。風流德義後生儀。金緋例秩何須說。沒世遺光在本支。</text>
<title>輓姜晉恩君 必岳</title>,<text>晉興勳業國朝名。菊老文章一代鳴。繼緖百年偕老慶。貤恩三世襲封榮。如論晩福仙翁是。况有雙郞桂籍幷。白首江皋存沒恨。一生迢遞燕鴻情。</text>
<title>輓鄭上舍琢之 璞</title>,<text>谷口風流一夢疑。漢城歸旐恨依依。仙郞壯志終虛擲。郢市高歌卻自欺。一脈家聲泉下絶。百篇詩律世間稀。孤魂入室應催喚。奄忽隨亡寡婦悲。</text>
<title>謹次霽山翁蒙恩改題日會席韻二首。寄呈金上舍中立。</title>,<text>儒臣眷遇未終多。平地風生宦海波。蘭澤悲音空沒世。金閨雅望始登科。天時有待應前定。王道無私豈或頗。一路恩光爭進賀。寒江獨奈病軀何。重逢靑兎感偏多。往事悠悠逐逝波。八域謳歌稱大慶。一時英儁擢名科。十年蘭珮寃難㬥。此日鴻恩理不頗。回首錦陽餘恨在。其如天定有時何。</text>
<title>余警族子鼎周用工博雜不精。因以所賦自述韻示之。鼎周一言契悟。次韻來謝。欲灑然濯去舊習。余喜甚。又用其韻贈二首。要與共勉。</title>,<text>雙眼昏昏雪滿頭。不妨高臥一丘幽。學耽精密嫌多窒。行欲寬和恐易流。所勉自當隨事砭。不然奚用反身求。喜君詩律含新意。扶策衰翁竚共休。右自勉明誠兩事做齊頭。不必遊心入窅幽。山岳崔嵬緣重著。溪川氾濫懼橫流。雖然妙處難容語。惟在當人各反求。做去貴能多骨力。卻羞容易一言休。右勉鼎周</text>
<title>輓李君普 德中</title>,<text>依俙二十歲暫面。迢遞三百里長程。神交暗會臨衰境。手札頻看識晩情。厭弄文章馳險遠。樂聞箴警向低平。只憐客土西河淚。那意春風杜宇鳴。</text>
<title>追誄嵩南申公 二首</title>,<text>嵩南翁喪畢已久。記翁嘗愛吟詩。辱與之往復酬唱。而余衰病沈劇。於其葬而練而祥也。一未進哭。又無一句以誄。長逝者有知。謂我何若。近日病稍間。西望興喟。陳迹已遠。始以寂寥短章。不拘常式。欲追寄其家。以贖前愆。竊惟爲翁之孫者。幸諒此情。實袖此誄。就墓前炷香告由。爲一讀之。幷及其年月姓名。此於禮固若無害。神之聽之。亦或有感於冥冥中矣。何幸中身托契隆。於吾親見古人風。克齋心法應猶在。節度家聲自不竆。尙義尊賢非俗士。吟詩講禮是專工。鴒原仙籙曾圓滿。不意先看末坐空。多愧踈慵學未眞。感深情眷特申申。淸襟雅論忘年契。短札長書逐月頻。倏忽喪期疑一瞥。凄凉世事屬前塵。悲歌欲向荒原誄。宿草芊芊問幾春。</text>
<title>次寄權上舍无悔 以復 韻二絶</title>,<text>滾滾雙川水。蕭蕭一草亭。多謝山中客。題寄片心明。我有活泉好。知君最契心。欲治一源瀅。涵照萬理森。</text>
<title>輓柳東巖叔遠</title>,<text>白首林泉外念輕。一方師表弟兄幷。沈淹義理陳編出。傳習家庭懿訓成。辛苦一生多摭錄。優游晩景細論評。巖廬從此無人管。萬事西風葉落聲。</text>
<title>敬次金白巖平海壁上韻</title>,<text>周王黃鉞孟之津。採蕨西山義不臣。入海孤舟何日返。千秋波浪望無垠。</text>
<title>輓趙月下 丁巳</title>,<text>月下翁歿且葬已數月。余不忍無一言。而衰病沈淹。有未暇念。今春寒漸解。神思稍返。始追賦誄詩。畧述悲懷以送之。冀孝子或以此持陳靈筵。得垂冥鑑。使翁之弟晩谷翁覽之。亦足以照我心曲也。欲遡滄洲歲晏何。月山翁逝卻興嗟。瓊林特秀曾超俗。棣萼聯輝總克家。望絶亨衢寧慨惋。養深竆壑定消磨。天年儼坐無言歿。乘化中宵只任他。</text>
<title>輓趙上舍美卿 相彥</title>,<text>丈人容末契。平昔許相知。翰墨從遊地。溪山送別時。笑談無客氣。淳雅見天姿。卻謝鴒原去。空留大老悲。</text>
<title>輓金川沙道彥 二首</title>,<text>家聲象四德。首出是爲元。師友淵源正。林泉事業尊。消磨客氣久。涵養晩齡敦。卻恨天年短。孤懷且勿論。平居深淺志。相勖始終緣。剛果天資是。沈含學力然。斯文陽九極。吾黨涕雙漣。廓落師門事。其如一脈綿。</text>
<title>三烈士歲祭壇韻</title>,<text>難弟難兄義勇均。死生知己卽天倫。三人幷殞聲逾壯。雙嶺長存跡不湮。一體名登太史錄。千秋魂作大明臣。雲仍爲設同壇祭。禮擬封塋欲永伸。</text>
<title>輓李后山 戊午</title>,<text>陶山門下艮翁賢。親炙當年得力先。硬著脊梁擔夯重。細尋間架討探專。沒身講熟明誠說。建晩資深語類編。契忝同門憐後死。斯文先進一時仙。</text>
<title>當暑自警二絶</title>,<text>當暑特自勵。一氣恐遂昏。所以程夫子。常愛表記言。舒遲恐遂懈。拘束嫌太迫。著意非著意。深造欲自得。</text>
<title>次金聖爲 宗鐸 韻</title>,<text>休慕玄虛動說仙。須觀九十戒賓筵。著工惟貴循階級。下學方能上達天。</text>
<title>輓趙晩谷聖紹 癸亥</title>,<text>萬事人間無不有。存亡生死不須悲。送君此日傷心事。不獨重泉遠別離。唐景高才早出羣。大方門下更陶薰。不無事業同天討。爲有雲橋問答文。竆泰悲歡總不論。斯文一脈更誰存。此生朝暮同歸盡。惟有前期在九原。</text>
<title>次李士彙 國林 留贈韻卻寄</title>,<text>向裏硏竆已自賢。來詢聾𥌒卻茫然。百年活計詩書在。萬古昏衢日月懸。愧欠實工抽鎖鑰。欲窺眞面隔雲烟。緣君強叩陳愚見。恐涉荒虛等說仙。</text>
<title>次金夢賚 良弼 求和百日梅韻</title>,<text>留得王春寄一梅。年年百日爲君開。爲能扶植皇州物。莫道衰年志業頹。</text>
<title>輓李仲綏 經祿○乙丑</title>,<text>白首相期重。斯文晩契敦。淵源數咎壻。家世涴翁孫。存沒關吾黨。興衰係一門。江皋殘景迫。懷事向誰論。</text>
<title>輓金上舍景徵 宗憲</title>,<text>親朋零落盡。萬事總前塵。松老家聲舊。仙巖寓計新。風流賢上舍。淳信是天眞。七耋還非壽。應長後祿臻。</text>
<title>輓趙同知 相抃</title>,<text>仙翁乘化去。回榜是前年。周嶽神精降。漁溪世業傳。恩榮稀一代。歌詠集諸賢。宿債空餘恨。哀章且未先。</text>
<title>輓李向之</title>,<text>懿戚從遊密。襟期晩更通。憶憑醫躄說。欽著近思工。一子登龍早。三郞舞彩同。忽驚先我逝。惟冀夜臺逢。</text>
<title>輓李寢郞穉春 庚午</title>,<text>望重萬人首。名成擧國知。何傷絶島謫。仍帶聖恩歸。不負家庭學。無疵志行持。卻慚追誄晩。未及粉旌飛。</text>
<title>贈別趙甥居讓 辛未</title>,<text>惆悵送爾歸。一別難更接。相距數百里。雲山千萬疊。况是九九翁。朝夕且垂死。爾年亦已老。請言欲何以。惟願育子孫。勿隳先人事。</text>
<title>宗孫祖應字詞</title>,<text>爾生之夕。夢見乃祖。初度同日。知亦匪偶。一氣感通。若與相應。宜卒無忝。盍亦明聽。恭惟乃祖。志行可則。始也不羈。一朝端勅。力學無怠。先民是程。爰曁乃考。克世家聲。冥冥眷佑。篤生寧馨。乃考諏我。錫以嘉名。冀汝長成。卒承令緖。承之如何。是惟在汝。戎雖小子。而式弘大。豈敢㬥棄。甘就汚下。志無虛邪。行必正直。從師就友。切磋成德。溫恭自虛。毋驕恃力。激勵圖新。舊習是革。庶張吾家。配祖增光。八世宗業。永休無彊。乃考有知。曷不嘉喜。宗族交賀。儕友稱美。迨今冠汝。盍以是祝。爰字幼承。其義可繹。</text>
<title>書贈柳學士士鉉 台佐</title>,<text>柳氏子士鉉。擢金榜來訪。山居貧約。無物相贈。乃以四言詩八句爲箴語以勉之。倘蒙留聽。萬一有助。						上輔君德。下濟生靈。增光祖烈。勿墜家聲。學業宜富。詞華何有。聖君賢相。庶終成就。</text>
