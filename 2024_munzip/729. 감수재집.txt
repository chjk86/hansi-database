<title>濯纓書室偶吟 二首</title>,<text>夜深獨坐月。天色淡悠悠。西方幾萬里。怊悵令人愁。松月明殘夜。溪風曉有聲。翛然新睡罷。神向靜中淸。</text>
<title>竹牖朝暾</title>,<text>白日天東出。踈窓向午開。盈虗自不息。明暗去還來。</text>
<title>沙斤古城</title>,<text>半夜城門闢。虫沙問幾人。如今久無事。桑柘太平春。</text>
<title>㵢溪舊宅</title>,<text>南極生賢俊。東方領文章。君臣魚與水。忠孝永留芳。</text>
<title>頭流雨後</title>,<text>春晩千峰嫰。雲晴萬壑分。依俙馬巖路。山雨白紛紛。</text>
<title>鉢嶽春深</title>,<text>山花輔文洞。啼鳥濯纓巖。雨歇春深後。遊人自兩三。</text>
<title>白晝聞鵑</title>,<text>萬古空山月。千年遺恨深。五更啼不足。長日苦哀音。</text>
<title>長安秋夜</title>,<text>試出門前路。黃塵沒馬頭。歸來坐空室。寒夜不禁愁。</text>
<title>送姜克修歸鄕</title>,<text>漢北秋風起。天南一鴈飛。殷勤遊子恨。付與故人歸。</text>
<title>雪夜待酒</title>,<text>皓月明殘雪。獰風打竹枝。山城一壺酒。沽得夜深歸。</text>
<title>金臺寺</title>,<text>響接龍湫吼。雲連方丈噴。林深人不見。宿鳥報黃昏。</text>
<title>逍遙臺</title>,<text>新築溪邊石。臺前貯玉流。谷深人不到。山趣轉淸幽。</text>
<title>醉中次柳汝見 仲龍</title>,<text>憂世紅顔改。逢人靑眼稀。今君留一醉。山雨夜深歸。</text>
<title>和朴承旨叔彬 而章 送別詩</title>,<text>馬上重陽日。途中送別章。悠悠漢江水。離恨孰能長。</text>
<title>題縣齋</title>,<text>黃葉蕭蕭雨。秋風驛路長。短碑留姓字。知是舊桐鄕。</text>
<title>醉起</title>,<text>醉卧江頭石。魂驚畫角聲。傍人催上馬。殘日已西傾。</text>
<title>三月晦日。渡沙斤浦。</title>,<text>白雪關山月。梅花錦水春。如何未歸客。又渡石城津。</text>
<title>訪金志和不遇而遇雨</title>,<text>白髮飛蓬亂。窮愁細雨多。相思人不見。千里夢東華。</text>
<title>次鞠養源 涵</title>,<text>獨奏高山曲。無人流水知。孤吟愁不寐。淸夜月明時。</text>
<title>海棠花</title>,<text>千里無家客。難行路轉賖。年光不相惜。處處海棠花。</text>
<title>遇柳上舍君見 季龍</title>,<text>白酒逢靑眼。他鄕見故人。閒花開又落。辜負一年春。</text>
<title>江上路中口占</title>,<text>心逐西流水。身隨東去雲。今秋又作客。愁緖日紛紛。</text>
<title>次金婿晦甫 昈 韻</title>,<text>自作西京客。邇來鄕信踈。殷勤南去鴈。寄我一行書。</text>
<title>言志</title>,<text>倚巖爲屋靑山角。也友鹿麋居木石。一瓢之飮一簞食。安安不愧顔淵阨。</text>
<title>讀大學</title>,<text>縱橫入德門前路。第一工程在日新。毋自欺頭凡聖界。幾人爲鬼幾人人。</text>
<title>讀己卯錄</title>,<text>遺草看來骨欲摧。有心那忍淚橫腮。當時一二奸兇首。恨不如今碎作灰。</text>
<title>讀唐介傳</title>,<text>大宋無如慶曆明。奈何忠直謫蠻荊。孤舟若沒長淮水。後世其如殺諫名。</text>
<title>雨後望頭流</title>,<text>秋陰三日沒千岑。霧捲還抽碧玉簪。添得一番依舊色。令人却憶昔年心。</text>
<title>寓懷</title>,<text>山豈無材材亦難。用時始覺養時艱。朅來江上還無賴。歸報良工好養山。</text>
<title>入直史院偶吟</title>,<text>孤蹤特荷聖恩深。靑瑣香烟襲布衾。一字春秋吾豈敢。徒將鉛槧愧余心。</text>
<title>寓懷</title>,<text>白雲華岳兩名山。雖有良材自致難。萬壑千巖人不到。可憐虗老百年間。</text>
<title>有懷</title>,<text>無語無眠夜坐多。傍人恠問所思何。今宵鬂髮千莖白。太是憂公不是家。</text>
<title>獨捿雲達菴。待鄭德顒。慶雲號孤臺</title>,<text>靜裏幽懷不自開。淸宵來上最高臺。無情海月來相照。有約伊人來不來。</text>
<title>次浮屠壁上西湖林丈韻</title>,<text>萬事悠悠水面波。壁間留句感懷多。西湖鶴去無消息。獨有羊曇淚自斜。</text>
<title>濯纓書室偶吟</title>,<text>春深山屋思悠悠。谷邃人稀事事幽。對越天君消永日。塵懷付與水東流。</text>
<title>淸夜石磵</title>,<text>長夜漫漫戛玉珠。月明山外去悠悠。玲瓏自是源頭活。不息方能達海流。</text>
<title>苦旱</title>,<text>政値三農旱氣隆。生民無計樂年豐。書生白屋空揮淚。咄咄書窓仰彼穹。</text>
<title>籬邊新竹</title>,<text>數莖新竹傍籬生。嫰節當風露葉輕。滿眼芳華君莫道。窮山留與歲寒盟。</text>
<title>次金景言韻</title>,<text>茅屋三椽閉竹窓。遙知塵暗壁間缸。風埃奔走成何事。三十年來九渡江。</text>
<title>夏旱</title>,<text>去年旱虐今年又。誰念元元歎仳離。天若有心生萬物。不應如此極無之。</text>
<title>屛上畫皷瑟</title>,<text>滄浪濯足弄陽春。蓬底惟看酒一尊。何似當時操瑟客。三年不去立齊門。</text>
<title>聞恢復漢東</title>,<text>經年兵火漢陽城。幸賴皇恩復舊東。朝市荒凉人事改。甘將菽水保孃爺。</text>
<title>次河性源韻</title>,<text>白首相看意甚如。兩鄕長恨隔東西。躬耕我愧隆中葛。懸榻君爲高士徐。</text>
<title>次盧而復韵</title>,<text>一畒庭中盡是苔。堂前惟有數株梅。今年寒甚無春色。獨爲君來太半開。</text>
<title>結網結簑始成。偶吟。</title>,<text>巖畔蒼苔小逕微。滿山春氣襲人衣。從今已理漁簑具。夜夜長應月下歸。</text>
<title>遊逍遙臺</title>,<text>啼鳥林間喚友者。野花叢裏不知名。閒眠盡月無相問。只麽靑山有舊情。</text>
<title>次朴秀才請學韻</title>,<text>行年四十未成名。原憲家貧草滿庭。慚愧吾君來問學。向盲求道豈望成。</text>
<title>次柳察訪汝見 二首</title>,<text>風塵數載客湖西。五十三州遍馬蹄。多謝故人珍重意。老妻稚子免飢啼。春酒長長春雨微。跫音苦待耳常欹。最惜棃花開滿樹。玉壺何不繫靑絲。</text>
<title>偶吟遣懷</title>,<text>蕭蕭風雨已驚秋。萬計悠悠獨倚樓。怊悵故園歸來得。白頭今日客靑州。</text>
<title>次李參奉仁伯韻</title>,<text>魂夢長尋未肯休。固知情義兩綢繆。年同又與君同業。北挂南松問孰優。</text>
<title>送胤庚歸鄕</title>,<text>吾猶奔走困泥中。汝作南天獨去鴻。萬計嗟跎空白首。故園歸路不相同。</text>
<title>乞菊</title>,<text>君家手種江城菊。爲問如今開未開。我有東籬方寸地。數叢分寄草堂來。</text>
<title>客懷</title>,<text>千里還家我獨遅。西原又見菊花時。年年每失菟裘計。萬事悠悠苦末期。</text>
<title>送河察訪伯受歸覲</title>,<text>君作雲師長驛路。吾爲龜縮苦商謳。天寒積雪秦京道。况復明朝是別愁。</text>
<title>送金士精 緻 將移槐山東村</title>,<text>聞道東村魚鳥樂。令人不覺口流涎。耽閑豈獨湖山趣。用力須尋好箇田。</text>
<title>脫直寓懷</title>,<text>三月韶華三十日。今春何事過怱怱。出門試向終南望。雨後山光滿郭濃。</text>
<title>奉恩寺</title>,<text>扁舟重訪古三淸。楮島風烟揔有情。邂逅山僧談舊事。石壇松月欲三更。</text>
<title>寄別盧益山</title>,<text>千里同遊獨着鞭。秋風歸思正悠然。此身苦似籠中鶴。又負江頭送別筵。</text>
<title>安陰道中遇雪</title>,<text>花林風色揔堪悲。亂雪搖空凍不飛。知是黃山新鬼泣。都將寃淚濕征衣。</text>
<title>夜入居昌縣齋</title>,<text>驛馬頻催驛路長。征人行色太怱忙。娥林客舍夜深過。壁裏靑燈乍有光。</text>
<title>次僧人詩軸韻</title>,<text>風塵三載任浮沉。蘫鉢幽期負海禽。堪笑勞勞空汗馬。不如歸去事耕蠶。</text>
<title>登淸心樓 樓在盈德縣極蕭灑。縣令友人李大期任重將解紱而歸故云。</title>,<text>淸心樓上暫徘徊。一樹梅花開未開。故人已决歸田計。行客何時賦去來。</text>
<title>在延日縣齋。寄興海郡守鄭令公士修 以吉。</title>,<text>烏川館裏逢春雨。興海城頭憶故人。花滿曲江三月暮。烟波短棹倘尋眞。</text>
<title>過紅流洞遇雨</title>,<text>吹笛峰前冐雨過。沉吟緩轡弄烟霞。山靈有意添高興。故使遊人着草簑。</text>
<title>和朴從事</title>,<text>去歲離家楓葉秋。今春還抱未歸愁。生憎赤縣西江水。不向東南向北流。</text>
<title>書蘓家柳亭</title>,<text>主人遊宦知何在。破瓦殘灰有古基。衰柳數株留客坐。霜鬚撚斷日西時。</text>
<title>寄田士沃漁舟</title>,<text>萬里江天一葉舟。忘機魚鳥興悠悠。漁歌短棹乘潮去。落日滄波何處遊。</text>
<title>謝鞠養源</title>,<text>寄我三詩重百金。薔薇露手入長吟。知君萬里鵬程遠。莫使從今玉爾音。</text>
<title>西湖待舟</title>,<text>客裏行裝冷似秋。沙汀獨立待迴舟。漁翁睡着歸來晩。落日滄波今古愁。</text>
<title>端午日。謝石城太守惠餠。</title>,<text>五月名辰客裏過。傷心江雨海棠花。月團三百驚蝴蝶。明府深恩答奈何。</text>
<title>臨別次鞠養源</title>,<text>湖上同舟千里別。山中聯枕十年情。吾知別後相思夢。兩地難堪夜雨聲。</text>
<title>留寄權同年士正 恦</title>,<text>兩到君家不見君。綠陰深處鳥空喧。分明記得同遊日。十載長安入夢魂。</text>
<title>過黃石有感</title>,<text>去年此日孤城陷。父子存亡路始分。誰料餘生猶未死。天涯設奠復招魂。</text>
<title>重陽日。留大興旅寓。</title>,<text>病卧旅窓不出門。滿庭槐葉近黃昏。傍人莫說重陽事。說着重陽更斷魂。</text>
<title>寄田士沃</title>,<text>一作孤舟千里別。夢魂長是繞君廬。天寒渭北無歸鴈。難寄平安一紙書。</text>
<title>月下聞隣家彈琴</title>,<text>隔墻誰是彈琴者。擬皷陽春指下遅。欲奏峨洋人不識。滿庭楓葉月明時。</text>
<title>大興縣裏。送金都事公濟歸鄕。</title>,<text>靑春作伴好歸家。竹嶺橫天路轉賖。爲問橋頭朝雨細。悠悠離恨孰能加。</text>
<title>任存城</title>,<text>澤國何年築此城。後人猶記任存名。興亡百變山依舊。古木斜陽無限情。</text>
<title>西樓風雨得客字 三首</title>,<text>白晝鵑啼洞門寂。蕭蕭風雨春山夕。孤吟獨上仲宣樓。欲歸未歸南州客。未見南方刁斗寂。又聞塵起西門夕。誰憐倚樓老草堂。釰外風霜長遠客。雨蕭蕭山寂寂。山寂寂日又夕。彼美人天一涯。空白首書釰客。</text>
<title>將發湖西之行。以雪復留。</title>,<text>遅遅欲發遠遊行。此日難堪去魯情。天意由來能解事。故敎飛雪暗前程。</text>
<title>居昌縣齋。別李太守 輔。</title>,<text>溪館蕭條獨掩門。卧聽秋雨亂紛紛。畫角一聲鄕夢罷。歸鞭催拂閣橋雲。</text>
<title>次城主高尙顔</title>,<text>㵢水悠悠長入夢。驛樓三見月生輝。風塵一拂欲歸去。何處人間無是非。</text>
<title>次南官上舍 斗○上舍自許道士。常服黃精。</title>,<text>身在靑山綠水邊。心遊盤石混沌前。他年欲乞黃精草。肯許溪南一半烟。</text>
<title>行過安城縣題壁</title>,<text>去年靈輒間關色。今日蓬萊宮裏人。世事浮沉元不定。傍人休道翰林臣。</text>
<title>次盧汝一</title>,<text>客路星霜令白髮。春花秋菊幾番開。拂衣鄕國西風裏。回首蓬萊夢幾迴。</text>
<title>宿黃石山城下有感</title>,<text>秋風匹馬遠遊人。曾是城中未死身。欲向傍人問往事。暮雲殘照更傷神。</text>
<title>次鄕中諸友別詩</title>,<text>白頭遊宦豈吾意。強策枯驢又向西。故江鷗鷺莫相笑。歸去應須路不微。</text>
<title>宿坡平舘</title>,<text>孤舟曉渡臨津口。晩向坡平舘裏投。聞道北門烽火起。明燈終夜不禁愁。</text>
<title>九月九日。到高陽館。</title>,<text>紅葉飄飄亂馬足。黃花艶艶襲征衣。莫言虗負龍山約。醉卧高陽習氏池。</text>
<title>宿南陽弘法寺遇雨</title>,<text>借得僧房留一宿。海山秋色覺蕭蕭。無端冷雨添覊思。卧聽松間入晩潮。</text>
<title>遙次孤臺韻</title>,<text>一作風塵路上人。湖山無復養精神。十年宦味成鷄肋。雙鬂惟添白髮新。</text>
<title>寄孤臺</title>,<text>我不忘君君豈忘。每逢新月只相望。何時共對靑燈壁。話到山窓夜未央。</text>
<title>次金參奉 吉遠 謝宣醞韻 二首</title>,<text>高墉周匝擁神門。堂陛深嚴自爾尊。新澤又兼春雨下。臣工爭祝聖王恩。拜將仙饌退私門。聚首爭歡感至尊。一盞無非天所賜。涓埃何𧗱答深恩。</text>
<title>送江陵大都護府使</title>,<text>江陵故國今䧺府。都護新君舊侍臣。暫屈牛刀何足歎。韓公猶作幕中賓。</text>
<title>贈柳正郞 仲龍，尹開寧 景男。</title>,<text>風雨長安共白頭。石橋相訪更綢繆。桃川漁釣桃山獵。話到踈簾半夜秋。</text>
<title>送南士興 以傑 赴咸昌之任</title>,<text>三載同遊分弟兄。論交深淺世人情。君親恩義邱山重。次記東簷曉月明。</text>
<title>送文監察 緯 謝笏歸田</title>,<text>鄕國春歸子又歸。何心不起故園思。桃川魚鳥應相恠。自戀君恩未拂衣。</text>
<title>曉向廣津</title>,<text>秋雨欲晴晴欲雨。江勢無窮變態中。曉月蒼茫豪氣發。輕帆又掛廣陵風。</text>
<title>次趙司藝 存</title>,<text>篋藏紈扇笥藏絺。顯晦從知各有時。欲共秋鴻向南國。幾番吟得憶鄕詩。</text>
<title>思菊</title>,<text>初我來時菊欲芳。細看纔辦白紅黃。如今正發東籬下。花若有知應斷膓。</text>
<title>謝金君贈別</title>,<text>念我明朝將有行。贈之三十二瓊英。秋風客館殘燈夜。吟罷令人魂夢淸。</text>
<title>麻田郡客舘。次板上韵。</title>,<text>山名紺岳郡名麻。閭落蕭條僅十家。訪古沉唫回首處。滿溪紅葉間黃花。</text>
<title>謁崇義殿</title>,<text>故宮寥落傍荒臺。臺下長江去不迴。千古興亡問無處。數聲沙鳥自飛來。</text>
<title>贈無住僧勝天</title>,<text>雨後晴嵐翠似蒸。林間忽見上方僧。從容話及頭流約。身在雲山第一層。</text>
<title>過金臺寺下有感</title>,<text>金臺昔我匡廬寺。臺下巖灣揔舊顔。南嶽有靈應笑我。十年奔走未歸山。</text>
<title>伽倻山紅流洞偶吟</title>,<text>朝遊智異暮伽倻。處處楓林綠水多。怊悵仙翁招不得。上書庄在底山阿。</text>
<title>別郭監司 再祐郭公以咸鏡監司不赴。仍入伽倻白雲庵。</title>,<text>閑情都付酒三盃。萬事人間念已灰。臨別殷勤問後約。明朝更入白雲臺。</text>
<title>黌齋秋雨</title>,<text>獨坐空齋夜。秋雲又作霖。光陰容易過。事業苦難尋。吟鬚撚將斷。愁城掃更深。商謳亦已矣。何處有知音。</text>
<title>過秋風驛</title>,<text>落葉滿山逕。楓巖千萬層。黃花留永縣。明月過金陵。去國丹心在。歸鄕白髮鬙。明朝履霜露。那忍淚沾膺。</text>
<title>孔巖道中作</title>,<text>踏盡千山雪。行穿萬壑氷。身如失侶鶴。心似遇寒蠅。命矣嗟何及。天乎問莫憑。公私堪痛哭。衰淚滿眶凝。</text>
<title>到晉州祭精忠壇</title>,<text>暮入晉陽城。明朝祭忠烈。慘目古城基。令人自嗚咽。江波流不盡。春草年年碧。晩來風雨急。吾知寃未泄。</text>
<title>合江亭。和朴從事。</title>,<text>南國兵塵暗。干戈幾日休。故人分手地。江水合成流。白髮搔將短。靑山春復秋。他年相憶處。芳草白鷗洲。</text>
<title>三月晦日。渡沙斤浦。</title>,<text>萬里春光盡。王孫草色芊。潮生渚鳥喜。風靜布帆懸。客路長橋外。浮雲綠水前。沙汀佇立久。孤影夕陽邊。</text>
<title>將赴烏山。寄別崔高山。</title>,<text>峽裏春相別。江南月屢鎌。高山瞻旣仰。流水奏何慙。白髮相逢幾。黃花秋欲三。孤舟又千里。離恨一番添。</text>
<title>贈許平仲</title>,<text>明月天涯色。秋風越鳥音。衰年雙鬂雪。雅志一孤琴。夜夜思鄕夢。朝朝乞米吟。南中消息惡。寧復故園心。</text>
<title>次醉中韻</title>,<text>秋深山色瘦。天逈鴈聲微。遠客誰相問。覊愁不得歸。新交樽酒樂。親舊羽鱗稀。事去空搔首。寒侵未授衣。</text>
<title>四月旣望。汎舟沙斤浦。</title>,<text>轉蓬千里客。此日復優遊。潮晩波平岸。天高月滿洲。浮沉人世事。蕩漾木蘭舟。擧目山河異。還添故國愁。</text>
<title>烏山館裏。別權淸之。</title>,<text>故國人南去。孤山水北流。陽春誰可和。風雪子無裘。驛路維駒外。江聲白馬頭。家山何處是。身世兩沙𩿨。</text>
<title>偶吟</title>,<text>歲去愁難去。官寒家亦寒。悠悠悲白髮。怱怱對靑山。雨露多新澤。班竹小舊顔。陰陽自開闔。朝野想同歡。</text>
<title>雨中過松都</title>,<text>匹馬前朝城。城頭草色靑。閭閻半不在。樓榭僅存名。歌唱丹心曲。詩傳天壽程。悠悠亡國恨。都付雨冥冥。</text>
<title>遙次孤臺，渭川兩君韻。</title>,<text>遠客靑無眼。風塵白盡頭。酸寒舊亭長。魂夢每林邱。命矣天何㤪。異乎人所求。將期理行役。歸鴈叫新秋。</text>
<title>贈別朴汝昇赴居山察訪</title>,<text>白首舊亭長。難堪外送君。慈顔萬里隔。知面幾人存。鐵嶺雲容黑。居山海氣昏。愼旃軀七尺。餐飯更殷勤。</text>
<title>九秋日。移五種菊于階下。因成短律。</title>,<text>五種江城菊。誰將一處栽。交枝如有約。疊萼詎相猜。嫌遠移床近。貪看秉燭來。山空歲月晩。聊與共徘徊。</text>
<title>西郊寓懷</title>,<text>職散爲司果。西城作寓居。自知窮有鬼。敢歎食無魚。貯藥須薑桂。憂時仰屋廬。安危非我事。咄咄每空書。</text>
<title>送成君退夫 以敏 赴韓山</title>,<text>子作韓山郡。韓山近海門。治應百里最。名徹九重聞。幾日萍蓬聚。今朝雲樹分。徘徊歲月晩。獨立暮江▣。</text>
<title>自警</title>,<text>爲學要須養性情。救編矯枉是工程。視聽端審元由重。言動麁浮實自輕。安處便看心泰靜。緩時還覺氣和平。不威不固昭昭訓。眷眷書紳做喚醒。</text>
<title>上楊天使 鎬</title>,<text>聖帝皇靈震八荒。銜辭重驛幾梯航。西方久悲彤墀夢。東海還封黑齒王。勳業應須論第一。恩威終使服殊方。歸朝若問偏邦事。報道吾君膽日甞。</text>
<title>端午日。次柳汝見。</title>,<text>風塵蹤跡尙天涯。一夢長尋竹外家。楚澤形容千丈髮。秦中消息幾番花。途窮客裏愁難禁。金盡床頭酒末賖。人世名辰今日是。遙將麥飯獨悲嗟。</text>
<title>遣懷</title>,<text>面上三年湖海土。白頭騷盡眼長昏。室中縱有妻孥㤪。門外而無車馬喧。老去方知世路味。興來時讀古人文。今宵夢罷三更月。何處蓬萊是五雲。</text>
<title>綵雲汎舟</title>,<text>壬戌秋戊戌秋。七月望日西湖舟。綵雲下赤壁下。逸興何似蘇仙遊。我輩非是碌碌子。出處雖殊氣相似。擧酒問月弔今古。俯仰一歌空天地。</text>
<title>送鄕使</title>,<text>越鳥悲吟思故林。荒原宿草最關心。綸音屢下恩難報。鄕夢頻驚愁不禁。日日彫顔羞把鏡。星星華髮歎盈簪。殷勤寄語南歸使。寒食還期定更尋。</text>
<title>遙次姜渭瑞翠寒亭韻</title>,<text>白首騎曹員外郞。少年書釰抱非常。南溪伴結苔磯約。北闕衣薰獸篆香。一宦初非分上事。三春嬴得鬂邊霜。想君閒把渭川竹。寒翠朝朝醉羽觴。</text>
<title>次安東府使洪 履祥，通判尹 齊賢 壽辰韻。</title>,<text>聞道萱闈八十齡。忽思先妣偶同庚。專城喜動承毛檄。崇酒歡深稱壽觥。感樹悲懷常咽咽。滿堂繁奏但轟轟。人間豈似諸公福。更祝千秋享有嬴。</text>
<title>癸卯三月。以閱兵到安東。</title>,<text>王師未奏征東捷。客路光陰又一春。異地民風無我穀。故鄕消息不堪聞。行裝復逐西流水。歸思遙連南去雲。江上白鷗飛又去。月明何處苦思君。</text>
<title>西江上。遇寒食。</title>,<text>寒食今朝二月晦。東風惹起故園愁。梅花已落西亭外。雨露新沾宿草邱。麥飯無由展感慕。夢魂長是繞松楸。黃城風雪無窮恨。夜夜孤吟白書頭。</text>
<title>三月三日。步出西江。</title>,<text>今朝三月初三日。步出晴江江水深。汀柳已抽新歲眼。山花欲吐去年心。片雲何意飛南國。客鷰無巢傍舊林。春興漸繁思漸苦。不堪終日獨悲吟。</text>
<title>四月一日。留石城定止村。</title>,<text>湖水悠悠湖草長。南天離思正茫茫。村名定止開新屋。浦號沙斤憶故鄕。野濶天低歸鳥倦。風輕潮急片帆忙。行吟莫恠顔容悴。楚客從來鬂易蒼。</text>
<title>題林川白巖松亭</title>,<text>江上靑山松作林。林間茅屋枕江心。錦江春色催朝暮。綵岳浮雲變古今。漠漠晴沙雙去鳥。悠悠身世一孤琴。江城五月梅花落。萬里風塵獨自吟。</text>
<title>扶餘懷古</title>,<text>故國凄凉人事改。荒城春草夕陽斜。釣龍臺下潮聲咽。白馬江頭樹影多。百變興亡過去鳥。千年凡草落來花。孤舟訪古騷人㤪。付與漁翁一曲歌。</text>
<title>流頭遇雨獨坐。寄示馨彦諸君。</title>,<text>故國淫霖水氣昏。客中離抱亂紛紛。愁多落日江京雨。夢入南天綵岳雲。今日故園開勝會。誰家河朔對淸樽。白頭搔盡空怊悵。隔浦難堪苦憶君。</text>
<title>別金都事公濟，金上舍仲膺。</title>,<text>天涯行色片雲輕。白首相逢客裏程。極浦秋生蘆葉響。茅簷月滿草虫鳴。同舟江漢三盃興。聯枕皇華半夜情。明日風塵湖海別。不堪孤鴈叫羣聲。</text>
<title>贈崔御史</title>,<text>迢迢遠路失西東。萬計悠悠逐輔蓬。南國遊魂秋色裏。天涯離恨雨聲中。黃花佳節明朝近。白首他鄕此日窮。楚澤病來憔悴盡。誰將衰草起華風。</text>
<title>奉呈禮山太守</title>,<text>一釰行裝白盡頭。悠悠萬計水東流。窮秋病骨衣無授。永夜寒蛩咽不休。故國遊魂悲遠夢。異鄕親舊覺靑眸。東軒月上三更話。半是平生半客愁。</text>
<title>奉呈大興太守</title>,<text>遠客悠悠不盡愁。萬方多難獨登樓。山圍故堞橫南蹙。水近王畿向北流。張魯政聲專百郡。武城琴韻續千秋。平生景仰淸風素。莫恠無因明月投。</text>
<title>口占贈許平仲，姜渭瑞。</title>,<text>客卧孤山月幾鎌。故鄕雲樹夢中瞻。靑楸落葉秋將盡。白髮明銅老更慚。世事如今無復望。靈氛已去不須占。開窓醉眼南天遠。膓斷千峰釰似尖。</text>
<title>十月晦夜感吟</title>,<text>半夜官街吏呼急。云陳御史下南中。皇恩苦海知難報。民命如絲奈此窮。狼燧尙今迷澤國。羽書何日達明宮。腐儒無補涓埃效。擬頌淸明大捷功。</text>
<title>新昌間良寺。別金子閑。兼示黃彦示。</title>,<text>去歲兵戈萬死餘。今宵聯枕意何如。同懷痛楚吾憐爾。獨軫窮愁子愛余。十丈鬂霜經亂後。五更殘漏夢鄕初。風塵湖海無相贈。雪裏松枝可寄歟。</text>
<title>次孤臺贈別</title>,<text>間關客路三千里。踏遍湖西五十州。白髮欺人如有約。光陰向我不爲留。篠驂舊侶知誰在。樽酒重逢苦說秋。獨鶴病來憔悴盡。能令長抱閉籠愁。</text>
<title>書與錦山太守金弘遠</title>,<text>黃甲同年金太守。特承恩命佩銅魚。山鷄馴拾前階草。野犬閒眠舊里閭。撫字誠深金石裂。淸平聲達玉皇歔。行人職是褒珠筆。張大吾將不一書。</text>
<title>麻田郡謁崇義廟</title>,<text>縣陞爲郡我方知。有是江頭崇義祠。賢主名臣瞻起敬。靑山流水恨難追。興亡忽忽憑誰問。香火綿綿賴聖時。弔罷凄然仍灑淚。不堪殘日獨吟詩。</text>
<title>送柳汝見</title>,<text>故人向洛陽。遠送靑山路。臨岐住征馬。相看發一笑。一笑復何言。餐飯各努力。今朝天欲雨。行人何處宿。世路苦嗟跎。功名非所謀。若能保性命。餘外徒悠悠。君家瀯水邊。我家蘫溪湄。願言各早歸。至死不相離。</text>
<title>遙次大司諫朴叔彬 而章</title>,<text>龍潭舊諫議。名塲如脫簁。三年不相見。心下多吝鄙。雖得一場醉。誰與相汝爾。音容杳千里。寒暄問景止。韶顔尙無改。雅論氷生齒。松亭晩酌罷。潭月襟懷披。世路曲似鉤。嗟君直如矢。風塵一故人。白頭猶未死。何當首菟裘。共膾東江鯉。</text>
<title>慰解庚兒</title>,<text>去年秋九月。脫身離故鄕。朝夕寄他人。每食不盈腸。荒凉土屋裏。冬之夜。雷鳴九迴膓。曲肱眠不暇。坐而苦待朝。命之備晨炊。妻起視諸囊。泣涕空漣洏。相與泣且言。山窓寒月白。庚兒在我傍。悶我顔色沮。斂容起而對。謂我當勉勵。緬思古君子。所安隨所處。窮通不在我。貧富素其位。昔有陶淵明。作詩行乞米。又後顔魯公。書有乞米帖。古人尙如此。况我生末葉。夫子大聖人。尙有陳蔡厄。重耳晉公子。在曹甞之食。安知困此身。所以困心智。君子貴自守。嗟來不足恥。靑松出澗壑。幾經霜雪侵。終成大用材。干雲直千尋。理消必有長。泰亦生於否。天之生我才。死生豈徒爾。蟠龍澤物懷。飢鶴凌雲思。丈夫有遠志。非爲兒女悲。倖倖以亡身。溝瀆死何異。聞此怳有得。一歎復一喜。云當各勉旃。汝言亦有理。出門一長嘯。嗚呼而已矣。</text>
<title>謝禮山太守得禮字</title>,<text>干戈天地一腐儒。自少駑鈍無他藝。男兒豈無弧矢願。寸木其如大厦制。千金枉費學屠龍。一生於世鑿與枘。柚裏空縮崆峒釰。東西蓬轉無根蔕。風霜千里越河關。到底酸寒堪出涕。飢鴻側趐向稻粱。燕雀高飛視不睨。淵明乞米拙言辭。二年流落江湖滯。無由平地起靑雲。謾敎病驥愁顚蹶。兒呼妻啼無奈何。我非匏也焉能繫。若彼巉巖石上一孤松。霜風烈烈虬龍斃。又如滄波萬頃一葉舟。中流失楫無由濟。行吟無復舊時容。楚澤頻遭漁父恠。甘心貧賤素其位。朱門未甞長裾曳。南方誰吊未招魂。白雲天末空迢遞。沙鷗身世志何定。澤國秋盡天無際。相如多病但四壁。季子金盡貂裘弊。孤山丈人我所愛。出入門庭世有契。靑氊舊物不墜地。家世遺風孝與悌。我來觀政問風謠。皆云箕業君能繼。庭前又有雙鳳雛。餘慶源源盖未艾。憐我遑遑不得意。悼屈哀窮情不細。朝濡暮噓活涸魚。分義從前兄與弟。如今又蒙乞果下。誰云借乘無今世。馮生寧歎出無輿。邊幅不比公孫帝。於焉嘉客縶白駒。四方之轄從今戒。雖云車馬不當謝。隕首結草知無計。南山有松北山栢。不改寒盟期晩歲。中心貺之在浚野。孑孑將何報大惠。嗟余非是碌碌子。心上猶期古人逮。區區懷惠余所恥。庶將古道將勉勵。君看昔日樂正裘。君子之交不以勢。</text>
<title>梅花詩。贈別盧而復之江陵。</title>,<text>梅花靑眼君歸來。梅花亦喜君歸來。梅花白眼君歸去。梅花似㤪君歸去。梅花不須折贈之。折來花應思故枝。鏡浦風烟非我土。須記梅花心裏事。梅花一曲送君歸。縹緲江陵天一涯。</text>
<title>次朴秀才請學韻</title>,<text>我作白頭老進士。君爲弱齡奇童子。弱齡不可恃。白頭易可致。光陰隙過駒。老大徒悔耳。立志須要灑落處。須要平坦地。男兒讀書不在章句間。願爲君子儒。毋爲小人恥。</text>
<title>端午日。寫懷示盧秀才 。</title>,<text>去年重五石城村。海棠烟雨迷黃昏。今年重午鳳首山。槐陰寥落西樓軒。年年五月歸未歸。神魂長繞松椒原。他鄕海門消息斷。病鶴無力飛靑雲。空將麥飯泣天涯。南方誰復招遊魂。悲吟白首愁萬端。一半說與西河君。</text>
<title>宣祖大行大王挽章</title>,<text>九五龍飛四十年。中宵撫釰氣連天。儉身不厭文王服。勤穡無荒大禹田。玉牒重明新日月。金甌再造舊山川。遺弓一夕攀何及。東望都門淚徹泉。</text>
<title>申平川府院君 𣛜 挽詞</title>,<text>一生事業關宗社。前席忠言動冕旈。國有蓍龜繫民望。士無賢否願公留。先王久許扶顚器。新聖方期濟世舟。天意如何終不憗。無從非但爲私流。昔年騎省爲員外。已荷華風枯草吹。爲國心懸金石貫。愛賢誠切鬼神知。望歸台鼎嗟誰惜。勳揭旂常不是奇。杖屨依然門柳碧。那堪殘日醉過時。</text>
<title>挽河覺齋 沆</title>,<text>窮通禍福誰爲主。欲向蒼天問所因。天亦無言空漠漠。不如緘口過殘春。</text>
<title>挽盧益山</title>,<text>自迫嚴程不面離。郵亭日日苦相思。如今未及臨泉穴。此恨悠悠草木知。</text>
<title>挽朴大菴 惺</title>,<text>早謝名塲榮利計。一心終始學 二字缺。行藏隨遇眞君子。富貴 六字缺 國香誰復泣。櫝中良玉自敷腴。經綸未設摧南斗。豈獨斯文歎福無。</text>
<title>挽郭存齋 䞭</title>,<text>孤城欲降方張賊。計則雖踈志則堅。之死靡他平日學。而今無愧古人賢。黃山寒月魂誰吊。綿竹千秋美不專。三百六州無義士。誰知忠孝一門全。</text>
<title>聞盧上舍志夫 士尙 訃</title>,<text>義結金蘭分弟昆。猶魚川泳鳥飛雲。知君篤志誠明學。愛子能全孝友門。久別那堪承遠訃。此生無復和陽春。音容昧昧無消息。落月窓前疑是君。</text>
<title>挽盧志夫</title>,<text>千里西州鄕使傳。云君歸葬故山阡。古人事業平生志。浮世光陰四十年。伯道無兒天亦漠。馮唐已老命何偏。同心親友皆零落。獨立悲歌湖海邊。</text>
<title>挽朴景實 𧂍</title>,<text>捐軀不避靑巖死。罵賊甘心白刃膏。之子平生志已定。如今倉卒節猶高。馬鞍山月秋霜皎。牛里松風夜雨號。同學古人今白首。晩途誰與共襟袍。靑春覊貫共相隨。金石交情草木知。愛子之心窮且固。憐吾於世老猶癡。伽倻石路尋師日。鉢岳春溪問柳時。人事祗今那忍說。匡山無復話衿期。</text>
<title>挽鄭習讀</title>,<text>名區山斗劚新園。方丈䧺峰入綠樽。千古遣懷詩與酒。目前供樂子生孫。菊花開盡人何在。薤露悲時月欲昏。西伐歸來當一哭。故山何處雪紛紛。</text>
<title>挽鄭主簿 景淳</title>,<text>夫君襟袍自天眞。宜出明珠作世珍。一代名流推長老。三年薄宦爲家貧。悲聞蘋藻啼桓婦。忍見苫塊哭棘人。招被同遊吾最切。曉風江路倍添巾。</text>
<title>次皇華集龔用卿韻 熊天使來時。以製述官。應都監之令賦之。</title>,<text>惟我國之一域。作天家之東藩。紀軒轅之鳳曆。値龍飛之卄春。八荒開兮皡皡。六合明兮騰褰。咸囿化而皷舞。喧擊壤之衢謠。宜祥夢之協天。誕萬世之綿祚。基已鞏於繼承。歡豈間於內外。鴻恩被兮卛土。曁朔南與貊濊。縱弊邦之褊小。首羣后之觀會。蒙帝德之廣運。荷內服之異待。動星軺之皇皇。歌原隰之騑騑。指長途之遙遙。歎行邁之遅遅。衝萬里之春泥。出山海之䧺關。㫌旆翻兮塞雲。䩦革鳴兮重環。仰首陽之崒嵂。生淸風兮廟間。瞻無閭之縹緲。追高躅而莫及。渡鴨江兮館龍灣。冠盖迎兮坌集。戾箕城而興懷。訪田井之遺墟。倚朝天之片石。俯撲地之村閭。臺荒凉兮滿月。是五百之舊都。想當時之繞鼎。久傳曆於東隅。屹三角之入矚。高千仞之崚嶒。認作鎭於靑邱。怳神魂之飛騰。涉臨津之古渡。縱遊目兮遙騁。睠東坡而回首。陟惠蔭而開襟。望長安兮何處。寫幽懷於高吟。悵每懷之靡及。悲鏡裏之霜侵。駐廣厦之渠渠。喜民物之林林。紛車馬之還畓。溯江漢之滔滔。樹歷歷兮晴川。草萋萋兮長洲。憑百尺之危欄。瞻星辰之北陬。來霏霏兮雨雪。倐三月之烟花。設餞宴於南宮。溢觴面之流霞。轟絲竹兮戛雲。感興盡而悲來。東人喜兮赤舃。式莫遄乎其歸。雖瓠葉之物薄。孰誠儀之少違。地東西之雖異。可道義以相交。昔宣尼之捿捿。亦欲居乎夷荒。盍展禮於泮宮。示趣舍於孔莊。聊暇日以駕言。且往觀乎芳洲。舟容與兮莫能進。空盡日而夷猶。江波連兮海之西。心一感而一喜。雜蘭茝以贈之。非以汝之爲異。捐汝玦兮江中。遺余㻡兮澧浦。懽情極兮照膽。喜氣溢兮芝宇。情飄蕩兮不自由。欲溯流兮攬扶桑。忽頭上之雲黑。知催詩之有雨。月漏雲兮徘徊。擊空明兮聊延佇。遂扣舷而歌之。歌微古人兮吾誰與。綴瓊珮兮扣閭闔。將以遺兮下女。酌神桃之流液。醉玳瑁之華筵。對玉皇而陳詞。拍千儀之羣仙。知不可乎驟得。遂回轡而言旋。燈燭煌煌兮照江。魚龍亦爲之驚畏。念此日之叨陪。曠今昔之所貴。歸一室兮神惝怳。風雨腋兮颯爽。何悲歡之不可常兮。奄一來而一往。知會少而別多。中心愁兮漾漾。年年春暮兮兩處悠悠。滿目風光兮誰與賞。跡暫勞於異地。夢幾回於天上。日忽忽其不淹。歸思滔滔兮水東流。鶴野遠兮入望。衮衣飄飄兮去莫留。噫秋毫無非帝力。指蒼天而爲證。贈西歸兮何言。懷好音兮祝無彊。倘兗介於他年。忝末席兮朝明堂。萬官璜珮兮鏘鏘。庭燎明兮夜未央。隨虎拜而嵩呼。覲天子之光。退而適子之館兮。願一塲之倘佯。亂曰聖德如天。四海安兮。翔鳳下之。儀可觀兮。萬福來求。彼交匪傲。何日忘之。中心好兮。</text>
<title>心爲嚴師</title>,<text>非聖人孰能生之。必也師之後有進。然凾丈所授者外也。嚴乎嚴者。在我方寸。肆君子不學則已。學則必師我天君。至哉張夫子。詔我古君子所未甞言。原此心主宰乎一身。恁地光明之體段。具許多之衆理。備藹然之四端。寂一團之虗靈。感萬事之遂通。四方八面千頭萬緖之物物。無不管攝吾心中。雖杳然尊居乎虗室。顧䂓矩範圍之光大。故學者不干其人。知所師者在我。常兢兢而祇載。詎暫時之放下。凜若思慓慓。羌對越而翼翼。紛日用動靜云爲。敬服敬服膺而勿失。稠人廣坐之中。懼我師之少違。蜵蜎蠖濩之地。恐我師之或欺。出門入室之如一。應物臨事在玆。十目之視其嚴。獨寢之衾可愧。子欲孝也則仁之理在我腔子。臣欲忠也則義之理亦在這裏。淫聲亂色之蔽前。我師在此。邪肆惰慢之欲發。我師質之。旣爲惡有師鑑我。當爲善豈讓於師。人心道心之危微。決毫釐於鑑明。精一傳心之要法。審錙銖於衡平。凡費隱少大之禀命。而七情百體之從令。語默視聽之惟我在。曷敢有越厥志者。此所以爲一身之師。開表卛之田地。何待徒步而從之。不必乎面命提耳。師乎人者文義。豈若在我之篤實。受於外者言語。何如在內之親切。誰知些兒之軀殼。有朋師如此其嚴乎。歸而求自有餘師。自不難聖賢地位。人人禀四德爲性分。孰不有本然之良貴。夫何聖師之響輟。寥寥心學之緖墜。句讀之師焉否焉。又敢望內省而自飭。投明師而自昧。哀我衿裾之一內。倀倀之甚焉。夙從事於爲學。曰余非曰能之。乃所慕者君子。路不南北而主乎一。恪我師兮不敢侮。橫渠子豈欺我哉。吾將佩格言爲四字符也。因作四字符箴曰。心之於人。一無形師。師之者安。悖之者危。莫謂幽暗。師則臨之。莫謂細微。師則察之。不愧于人。不畏于師。師之如何。惟一敬字。學而不敬。吾不知其事嚴師之道也。</text>
<title>挽懷德縣令盧公士儼 此章當在十七章下。誤在此。</title>,<text>豈曰邑無人。不如美且仁。閱人如子少。接物見天眞。廬墓三年泣。推恩九族均。能施無彼此。善謔不畦畛。忠厚平生事。聲稱兩縣民。逢辰頻起興。嗜酒不憂貧。秋月南溪夕。烟花豆谷春。優遊卒歲月。歌詠會情親。丈老知誰在。年來擬卜隣。何知蒼昊漠。報道白鷄晨。路遠徒馳想。情深謾灑巾。遙知饍谷曉。雙璧哭無因。</text>
<title>挽秀士都君以敬</title>,<text>天嶺東村有省羅。羅爲子里省吾家。情同鄕井年相近。不忍題君薤露詞。又相識人中最愛君。昻昻之鶴出鷄羣。一生多病空潦倒。又奈窮山四尺墳。</text>
<title>挽詞[正郞鄭寅]</title>,<text>風濤方洶湧。獨立整衣襟。朝野知攸敬。儒林識所欽。未成幼學志。空負壯行心。福善終何在。天乎理莫諶。</text>
<title>挽詞[桐溪鄭蘊]</title>,<text>含城從古多賢俊。生晩君能繼往蹤。木訥近仁加學力。剛方由性振英風。堂堂讜議排咻楚。皎皎貞姿較雪松。白玉樓成天奪速。可憐憔悴士林空。</text>
<title>挽詞[參議朴而章]</title>,<text>憂國經艱險。尊師不顧身。昔爲金馬客。今作玉樓賓。石立波中柱。松孤雪裏春。空多戊申烈。誰復盡麒麟。</text>
<title>挽詞[判尹尹銑]</title>,<text>昔子之行騘馬行。南歸此日只丹㫌。浮生已罷槐安夢。塵世空留栢府名。末路心知寧易得。衰年死別若爲情。那堪哭送江頭後。踽踽斜陽獨入城。</text>
<title>挽詞[琴月軒鄭仁涵]</title>,<text>奎躔星五渾無賴。天意何慳福海東。商嶺旣孤芝草曲。朝陽還寂鳳鳴嗈。護柩恩眷瞻聆外。入骨傷悲僚友中。方謂手携歸十畝。寧知頭捧哭三同。隻鷄綿酒尋常事。酌水靈其格我衷。</text>
<title>挽詞[嶧陽文景虎]</title>,<text>常恨年來久別離。遽分生死有誰知。臺班無復朝陽鳳。天廐今無冀北騏。冷落故園田數畒。飄零京洛女雙兒。悲凉人事那堪說。士友偏傷失所懷。</text>
<title>挽詞[縣監柳季龍]</title>,<text>騎省捿遅日。銀臺夙夜時。每逢寬旅恨。相對說鄕思。離合浮雲劇。存亡海鶴悲。迢迢湖嶺外。丹旐向何之。</text>
<title>挽詞[翰林柳活]</title>,<text>莊整由眞性。淵深出本然。方期黃閣相。遽作王樓賓。二女哀閨裏。孤兒哭几前。親朋一掬淚。揮灑曉江邊。</text>
<title>挽詞[吳長]</title>,<text>當時酒席任狂言。憶着如今更斷魂。人世轉頭皆死別。邇來儕輩幾人存。</text>
<title>挽詞[柳濟]</title>,<text>八十文爲第一流。翰林初荷聖恩優。察巡棠化蘇民瘼。出納綸音作帝喉。鄕夢忽迷天嶺月。旅魂旋斷洛城秋。朋情此席無窮痛。千里丹㫌向暮邱。</text>
<title>挽詞[全八及]</title>,<text>吾兄禀得純剛質。鶚立朝端幾贊襄。齋志未醒身已化。空敎衰淚慘盈睚。宦達由來誤幾人。吾君此日已全身。鉢山風色含悽斷。老淚漣洳自滿巾。</text>
<title>挽詞[柳仁茂]</title>,<text>慟哭忘形友。浮生一夢驚。相親如骨肉。此別已幽命。際會年猶富。經綸志未成。鑾坡曾秉直。烏府竟揚聲。自守尊師義。誰知慕道誠。未遑陪鶴駕。無復躡鵬程。吟病憐莊舃。遺文惜長卿。名垂身後重。恩到葬時榮。素幔掩荒嶺。丹㫌指故瑩。西風馬融笛。悽切若爲情。</text>
<title>挽詞[曺應仁]</title>,<text>當時取友喜吾端。共把心期指歲寒。藝苑藻華唐室李。霜臺驄馬漢廷桓。群邪勝正君何病。獨立尊師衆所難。白首世間餘後死。暮年孤蕙不堪歎。</text>
<title>挽詞[辛義立]</title>,<text>他生未卜此生休。一夢光陰五十秋。不見皁囊趍北闕。空聞素翣向南州。人間豈竭丹砂井。天上應成白玉樓。已矣激揚平昔志。獨留羣議謾啁啾。</text>
<title>挽詞[全八顧]</title>,<text>摻手相分過二秋。如何使我割心頭。史魚死後留遺直。伯玉生前困士流。顚倒是非誼痛哭。渾升賢否屈憂愁。明堂未效扶傾棟。地下千年恨不休。</text>
<title>挽詞[鄭慶雲]</title>,<text>童稚交情栢與筠。弱冠同立雪盈巾。捿遅林下忘吾屈。騰踏靑冥喜子伸。信義一生師友許。忠貞二聖眷恩新。于嗟性命銷羣舌。最恨中郞未畢姻。</text>
<title>挽詞[盧睷]</title>,<text>孤琴彈罷失塤篪。兄弟恩情可忍言。弟之稚年遊東谷。兄亦髫齡長北村。眞純符彩嗟埋地。孝友家風足樹門。吾嫌浮世同聲哭。強制元傷只自呑。</text>
<title>挽詞[盧佾]</title>,<text>杖屨從遊問幾年。鉢山書室想依然。退簑只待溪間雨。旅櫬何言嶺外天。省谷風光非昔日。桃川衰草卽新阡。凄凉往事東流水。執紼難堪涕泗漣。斯文氣槩獨淸標。志在經邦事兩朝。靑史讜言應不滅。寒松孤節遽何凋。洛中旅舍招魂慘。嶺外先塋返櫬遙。年未六旬官五品。只令親舊膽如消。</text>
