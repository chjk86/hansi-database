<title>贈崔毅仲 宇鎭○丙子</title>,<text>我思遠人乎而。憂心有眷乎而。庶幾其無損乎而。我思遠人乎而。曷其有返乎而。庶幾其無損乎而。將我人兮。信無尤兮。不忮不求。何用不休。思遠人三章</text>
<title>敬次㓒溪先生次寄羅豫章韻</title>,<text>講罷邀朋坐石㙜。氷潭月出灑襟開。白首心期流水在。歲寒他日抱經來。先生書此詩於曆中。又書其末曰。足可見回頭立志。晩景從遊。豈不樂哉。惟恐諸君或爲口腹拘奪也。</text>
<title>雪 己卯</title>,<text>天際紛紛落仍斜。初從南北眼前遮。過江和雨飜成水。度樹因風乍作花。光愛透窓欹枕久。寒嫌砭骨擁爐多。朝來日出琉璃界。別樣江山取次賖。</text>
<title>客中述懷 時陪大山丈席。在聞韶之孤雲寺。</title>,<text>半壁孤燈到夜明。百憂如草雨中生。身留北地梅初動。便斷南州雪晩晴。遊子惜年兼喜懼。從師閱月聽丁寧。人生自有終身事。好把光陰做課程。</text>
<title>龜潭道中。與李善述 述靖 共賦。</title>,<text>滿天風雪拂衣寒。步向招提渡石灘。湖上歸來餘敎在。須將黃卷靜中看。暮天踈雨滿江寒。閒棹孤舟下碧灘。隔岸樓臺藏別界。煙霞疑似畫中看。</text>
<title>輓柳景觀 瀾○幷序</title>,<text>永嘉古稱多才行之士。柳君景觀。葢彬彬焉。余甞於㓒溪門下。得見景觀。時景觀喪厥妣。纍然在疚矣。形枯氣瘁。神思戚戚。余私自語曰。景觀能執其喪者。吾行乎世。固未見若是者也。然景觀質本弱。殆病乎。旣又聞景觀尊大人。憫其病強之肉。景觀輒泫然不忍食。景觀服闋。而果寢疾不能起。噫。極其哀以喪其性命。卛之以中行。誠過矣。其視衣錦食稻。恬而爲安者。奚啻逕庭哉。余於景觀。無相知之深。其平日事。固未得其一二。夫喪者。人之大事也。景觀能盡於此。則其素所蓄積。可知已。悲夫。景觀有行如此。而卒無年以死。其下從於先妣。固無憾。生者又不能無情。景觀獨不爲父親地乎。以景觀之孝。不能柰何於此。其亦命也已。夫長逝者魂魄。私恨無竆矣。余旣哀其死。重有所感激者。遂以詩悼之曰。河上人悲孝子亡。九原猶是陪萱堂。可憐老父誰爲養。肯護餘齡長季方。</text>
<title>北遊數月而歸。作此以述懷。庚辰</title>,<text>冬十一月歲己卯。崔子北向花州行。朔風慄烈天氣肅。公山落木多寒聲。匹馬東上凌城嶺。嶺上斗絶靑天橫。霜曉欲涉新川水。老僕呼寒氷崢嶸。華山𡺚崒東北峙。蜒蜿百里龍蛇形。中有四面天作險。人言可以築山城。路入韶州同在齊。虞聖去後三千齡。梧桐已枯竹無實。鳳凰不來韶未聽。策馬晩渡湖上去。湖上盖有李先生。先生家世出韓山。賁跡丘樊養神精。今朝已入山中去。追之直過樹亭。村名。 石路崎嶇山更深。十里五里問去程。佛殿穹窿駕窮壑。洞雲初開虛翠屛。先生見我欣相迓。笑問君來何所評。是時朋友遠方來。靑衿濟濟相邀迎。從容函席共周章。胷中不見鄙吝萌。河南千古一字符。指掌時時語丁寧。板閣燭殘夜語闌。時聽鍾聲報三更。萬事從來難諧意。悲喜人間變桑溟。時。先生遭丘嫂喪。 直城縣中李公居。往從之遊談古經。聯牀共討意綢繆。一燈中夜肝膽傾。古里遺碑落日斜。至今人說孫靖平。沱陽堂有唐將詩。萬曆年間來駐兵。朅來湖上拜先生。諄諄誨語開爽靈。寥寥四壁圖書在。蕭灑衡門畫常扃。龜潭之水靑如藍跳。波下瀨瓌玦鳴。恠底山僧能刺船。自言居水慣乘舲。汀洲日晩鷗鷺起。滿天風雨寒冥冥。細路如綫抱壁過。江上樓㙜三數楹。夜來雪下滿陵谷。渾作瓊瑤光眩睛。天寒歲暮遊子悲。日夜心逐南雲征。窓前枯葉響淅瀝。獨眠寒衾旅寢驚。聞道南州沒牛目。行人斷絶泥路濘。高堂幾日倚閭望。坐見堯庭展新蓂。殊方風俗異吾鄕。逆旅團欒少歡情。寒風殘雪川沙村。退溪先生稱沙村爲川沙。故因號。 夜深筠牎燈火靑。昔聞此地生大賢。西厓先生。 山川之氣毓精英。一出遍千贒師友。得如慧釰加礱硎。百里舂糧意不偶。數月遊方計才成。歸來各在天一涯。相望落落如晨星。先生送我何所戒。黃卷中間道自明。但恐烏頭餘力盡。並與故步歸竮竛。人生渾從醉裏過。蘧蘧千日何時醒。光陰倐忽似壑蛇。世事侵尋同浮萍。竆廬他日獨悲歎。不堪時時空淚零。冥途擿塡揔可憐。須趁康莊勤嗅惺。終身事業九牛毛。名利區區等挈甁。獨抱詩書惜寸陰。手不閒兮口不停。勸君莫向別處走。朝聞夕死猶爲榮。</text>
<title>次佔畢先生韻</title>,<text>柴門久斷故人蹤。閒坐淸齋俗慮空。殘蘂強顔留晩樹。宿雲移興度西峯。時時態狀煙霞界。處處藏修梵貝宮。吾輩此中眞有事。恨無師友共搘筇。</text>
<title>又次寒食韻</title>,<text>淸明時節芳菲多。遺恨東風冷萬家。洛浦微茫悲故墓。錦城迢遞憶新花。鼓旗莫謾張吳戱。飯桶堪將酹楚歌。悵望千秋增感慨。同歸腐草較如何。</text>
<title>西峽口吟</title>,<text>緣壁攀藤路轉竆。亂峰深處得高峰。也知二月春猶早。寂寂山花未破紅。</text>
<title>與三從兄西臯 興之 相酬</title>,<text>下有淸溪上有山。中間花鳥捴開顔。春來物色皆新意。盡日書窓點檢閑。背巖春色兩三花。數點炊烟水上家。淅瀝山窓風正急。前溪水漲聽喧嘩。無事淸齋對翠岑。數叢殘蘂在西林。莫將淸豔隨風去。染著黃泥恐汚心。</text>
<title>孟秋雨後</title>,<text>秋到孤亭天氣淸。露虫風葉夜來驚。老荷結子花先落。久雨沒階苔自生。初看月來渾霽色。未聞人語但流聲。誦詩自覺非塵境。極目長霄若爲情。</text>
<title>次崔仲久 恒鎭 韻</title>,<text>積雨今初霽。郊墟蟋蟀寒。檢書牎畔讀。邀月檻前看。八月濤聲大。孤亭秋氣殘。意深到夜話。因復就枕安。</text>
<title>與仲久聯句</title>,<text>雲過看星暫。溪喧聽話纔。趣深眠自少。意到病能支。不忍悠悠過。安堪鬱鬱爲。此心猶未歇。頭白是期之。</text>
<title>見杏花初發</title>,<text>粧點春光望裏斜。隔籬撩拂絢晴霞。風流剩說探花使。香信留傳賣酒家。正好淡烟輕著豔。却愁寒雨亂侵査。鶯啼蝶戀渾無與。看取榮枯自不差。</text>
<title>輓徐敬纘 述孝</title>,<text>永州徐二丈。前年夏喪其長子。其葬也。凡其平日受學於徐丈者。卽亡論遠近。皆作輓歌以哀之。顧不佞獨未及焉。恒忉怛焉。近構四韻兩篇。一悼化者。一慰徐丈。甞聞浮屠家。以生死骨肉。一切歸之幻界。夫幻則空。空則世間欣戚哀樂。無有於眼前矣。此雖非名敎正法。而亦未必不爲達觀之一助。故末篇專用幻語。而詩成其喪之期適及矣。玆奉以呈似於徐丈案下。以爲追輓云爾。南州高士永之陽。聞道前年哭一郞。卅載光陰遒駟隙。百年慈愛斷猿腸。可憐骨肉歸長夜。那忍妻兒哭彼蒼。孝思土中如不昧。也應魂在北堂傍。壽不爲忻殀不顰。只麽生死任風輪。偶然天屬歸來世。倐爾人間過去身。從古許多嬴博淚。祗今誰復季吳倫。爲題幻語遙相勉。無賴靑山草自春。</text>
<title>輓吳姨兄 光顯○己丑</title>,<text>姨兄吳君晦而氏。以宿疾歾於己丑之二月甲子。年纔三十六矣。用其年四月之辛酉。葬于龍蘭之洞。姨從弟崔興璧。自達城來哭之。作輓歌三十韻。以相紼愼之役。嗚呼悲夫。牟陽家世世。綿綿儒雅相承。自古先竹牖。月從山海出。寒溪風待玉川傳。善家已道膺餘慶。遺緖將看屬後賢。馬氏門庭兒可念。陳公懷抱老猶牽。滄桑往事那堪說。劫火餘生足可憐。峽內愁看孤鴈影。詩中還讀祝螟篇。人生開口知多少。世事回頭變萬千。鸞鏡恨深炊臼夢。琴牀悲結斷膠絃。六根已瘁何能久。百惱來侵不自蠲。遂使神精渾弱喪。遽然怵第轉沈延。一封藥靈無應。三朔醫家病未痊。忽得㐫音如夢矣。將開訃紙已潸然。從遊不是尋常比。追憶如今十五年。茅屋雪深燈其剪。梅壇花暖袖相聯。深情不獨葭莩好。契義猶兼管鮑堅。憐我平生多濩落。悲君身世久迍邅。如何一疾成千古。從此三緣隔九泉。病裏未能重握手。世間那得更隨肩。年前笑語都夢寐。別後光陰若矢弦。曾道秋風蘇舊病。誰知春草沒新阡。懷綳𥠧子爭呼父。華髮高堂哭㤪天。醮酒纔傳蘿谷路。星行遠渡洛江船。人其已矣將何柰。天實爲之亦旣偏。舊路西州餘草樹。曾遊南國獨雲烟。有懷淚把罇前酒。無主塵堆案上編。後事搖搖靡定泊。前期渺渺孰周旋。藍田落日多明玉。淇竹殘秋長逸鞭。天道循環將有待。人家休旺豈無緣。黃昏魂返靑山裏。白日杵鳴丹旐邊。一曲薤歌聊寄意。九原冥漠淚漣漣。</text>
<title>草廬族兄 興漸 輓 辛卯</title>,<text>送兄將何說。不用空傷悲。我聞臨絶日。公作觀化辭。志大行不逮。大笑歸帝鄕。六十人間事。都付一笑場。只此數句語。可見公之心。千古公山下。長有白雲深。</text>
<title>夢中詩</title>,<text>香在花心自不聞。蜂來蝶去謾紛紜。秪今覔到無人處。千仞峰頭一片雲。</text>
<title>題郭羲卿 漢一 聽溪軒 丁酉</title>,<text>聦官習坎自通靈。爲結茅齋近小汀。曉響入簾神忽爽。晩凉生枕酒微醒。洗來心鏡淸如許。潟出天機逝不停。箇裏亦宜蒙養好。聖功須把勉趨庭。義卿有汗血兒。步武不草草。故末句及之。勖以果育之功。</text>
<title>西征唱酬 戊戌</title>,<text>中路逢李丈 陽復 安而貫 慶一秋風逆旅笑相迎。傾葢行裝洛水程。湖海襟期猶未老。一燈踈雨共論情。與而貫共賦幾時書釰倚南天。公髮蕭蕭已暮年。從古寒光埋匣裏。祇今神物老江邊。詩情共向三秋語。樽酒相親一夜眠。可憐楚璧空投鵲。懷寶家家捴是燕。次贈而貫高步當年擅洛城。至今鼓角有餘聲。明時不遇悲郊老。到處相逢說項名。滿袖篇章龍虎壯。當罇談笑海山輕。平生我亦不平者。何望英才作善鳴。狗灘道中遙遙千里西。短短一兒奚。野渡秋添浪。山磴曉滑泥。險愁騎弱馬。孤喜遇同儕。不問前程去。行行到犬溪。龍湫山川靈氣簇雲興。湫卞神龍變化能。白日雷霆喧古壁。絳天烟霧鎖危嶒。銀河直下餘千尺。畫閣高臨第一層。誰把惡詩留勝界。廬山千古洗徐凝。曾有懸板。皆剔去重新之故。末句及之。鳥嶺如天一路走長安。行客愁吟蜀道難。王險關防控兩漢。䧺蟠形勢鎭三韓。南通日域鯨溟綠。北控宸居鳳闕丹。宇宙男兒遺恨在。龍蛇千古帶羞顔。過林將軍廟丹靑一幅颯英風。扶得綱常滿海東。天地無男胡命久。江山生色邑名忠。西湖草掩鸕啼墓。玉壘雲浮栢老宮。志士千秋襟上淚。長添獺水共無竆。彈琴㙜匹馬經過古壘邊。居人尙說壬辰年。臨機制勝唯長策。何必兵家枉學仙。陳村遇雨平陸今朝忽變江。行人幾怕渡危杠。寒汀愁 缺 吳舟泊。古壘魂啾趙卒降。茅店烟生晨秣馬。板扉車斷晝眠厖。平生自爾勞形役。多愧遺安古隱龐。</text>
<title>謹次星湖李先生冬至詩韻</title>,<text>不佞甫離齔。已聞漢北有星湖先生爲法家龍象。及其勝冠而往洛中。則先生已易簀有年矣。恒耿耿有交臂之恨。每於人家。見弆先生遺墨者。必欣然盥手焉。今秋適來拜石巒安員外公。公甞摳衣於先生門下。嫺然有不問而知者。坐語間。出示先生贈安秀才冬至詩。再拜奉讀。聲韻朗將。卽無異寒泉陶山之遺語。信乎其藹然也。安秀才名樂重。卽員外公之從姪也。盖有志於斯文。見先生詩可知已。不幸短命。今也則亡。亦悲夫。遂有感而謹步本韻。以寓平昔執鞭之願。且以悼安秀才云爾。緬憶星湖叟。蔚然起北方。當時屨滿戶。濟濟皆淸揚。漢山何迢遞。其下鄭公鄕。十年銅湖路。咫尺阻仙庄。忽來安公宅。盥手擎遺章。一幅冬至詩。三喚有眞香。白雪小阮子。曾襲蘭蕙芳。堪嗟秀不實。使我涕淋浪。先生勤屬意。詩中道益彰。杳杳千仞岡。期與共翺翔。世間奊者。此意誰能當。自慚冥道行。四顧心望洋。拔釰倚崆峒。日暮途脩長。壯心猶未了。其柰鬢邊霜。主人靑我眼。空歌起彷徨。</text>
<title>次安季舟 濟重 盆蓮韻</title>,<text>好是陶河器。移來寶勝芳。閒中無俗態。物外得天香。莫道西湖水。曾從太極堂。主人同臭味。淸絶數莖長。</text>
<title>山居</title>,<text>移家深入峽。非避世人知。泉近何須僕。山圍不用籬。親朋稀見到。書帙足忘飢。自笑謀生拙。閒居底事爲。數重屋上盖。昨夜風吹之。簷缺看星好。窓虛納日宜。殘燈孤倚壁。寒雪暗隨帷。中有忘機客。苦吟子美詩。</text>
<title>次孫宗禮 秉魯 韻</title>,<text>湖海無端雪滿鬚。春風強醉故人壺。神交十載偏憐汝。癡坐三宵忽喪吾。壯志不妨隨分遇。晩功多愧失隣孤。慇懃臨別仙區約。莫使龍鍾一事無。</text>
<title>四月二十六日。送安室女歸夫家。乙巳</title>,<text>纔埋渠母又言歸。死別生離揔可悲。浦雨江風何處宿。終宵不寐坐支頤。</text>
<title>次文寬之 再博 君子溪韻</title>,<text>幽嵌一道在荒濱。不慍深功箇裏新。向使魯無焉取此。祇今猶認咏歸春。碩人邁軸澗之濱。題品幽姿面面新。好是贒仍能肯搆。岸梅渚柳十分春。高名千古得天遊。一片閑雲與共浮。今世誰如陶謝手。可能罨畫滿汀洲。名區咫尺未曾遊。朝暮煙霞望裏浮。會待虹橋消息好。短筇來倚落花洲。右四絶。一解溪名。二美善繼。三願得巨手篇章。以侈平泉幽庄。四要待他日藏修。以酬仇池宿債。惟是口法。未脫烟火食氣。詩云乎哉。聊博觀者一粲。至如谷口諸景。留一玩後賦呈。</text>
<title>次金士濬 崇默 聾淵韻。呈㓒溪門下。</title>,<text>百年遣馥秘慳中。肯搆當時費刜豐。分付烟霞藏一壑。八公從此勝三公。山前歧路捴崎嶇。未信那中有別區。掉臂任他褦襶子。一聲嚶鳥復誰求。晩景藏修可此中。日看齒髮道腴豊。有來自遠知何處。洛水西涯是石公。百里笭箵不計嶇。且乘春興覔靈區。莫嫌枉費躋攀力。九仞工夫峻處求。</text>
<title>又疊前韻。以道後時之恨。</title>,<text>十年顔面在詩中。一片心期釰是豐。剛恨吾行成鷰鷺。還將勝事只輸公。尋春筇屐歷唫嶇。題品公山處處區。獨把洞門輸第一。許君仁智箇中求。</text>
<title>花園店遇雨。獨坐無聊。奉呈霞水兩從氏。</title>,<text>堪笑男兒活計踈。此身無處可安居。尋常判不資車馬。五十徒然抱釰書。故里親朋摻袂後。高堂慈母倚門餘。欺人一雨通宵冷。始信竆魔到底如。</text>
<title>次安員外 景漸 金剛錄中韻</title>,<text>聞說蓬萊路。舟近生風濤。所以采眞子。胷中碧痞高。安期有後身。氣岸遙凌豪。不借飛雙鳧。超然跨六鰲。萬二千峰色。移來一寸毫。名區與壯遊。千秋兩相遭。靑燈金浦夜。咫尺對江臯。郤恨潦倒客。徒使夢魂勞。</text>
<title>南歸唱酬 癸卯</title>,<text>宿新院坐待街鍾報啓東。催呼羸僕出城中。萬家落葉鳴秋雨。十里江聲起晩風。鞭外靑山昏睡過。吟邊紅樹畫圖同。由來得失何須計。一馬乾坤折臂翁。曉行晴川隱几機心已死灰。功名付與少年回。覊愁謾負陶潛菊。逸興還飛謝眺盃。自是文章先壯覽。元非山水老奇才。天工亦會騷人意。踈雨和烟的歷來。臨發用古軆欲向俗離去。立馬問前路。店兒回首指。雲深日又暮。呼僮催午飯。未發神先度。平生采眞遊。正是朝暮遇。近山心更急。不數衣濕雨。曉發晴川旅燈挑盡曉鷄聞。跨馬泥程說古文。遠水有聲沾夜雨。尖山藏面濕秋雲。寒裾露重歸騷客。荒草碑殘卧相君。借問俗離餘幾里。依微前路尙難分。十洲三島耳徒聞。眞面神仙不在文。山號俗離應絶俗。㙜名雲壯幾層雲。若敎傳說燕齊士。會看褰裳秦漢君。洞裏子眞能許我。將携鷄犬半山分。午發院平入山險路經來又曠原。雲陰解駁露梢飜。尖峰削出芙蓉面。老壁粧成錦繡痕。竆到水源知近寺。遙生烟抹認孤村。此行不負尋眞計。鍾磬依依出上元。行到洞口境與神俱會。渾忘身在鞍。嵐光當面滴。灝氣透衣寒。杳沓將何向。奇奇不暇看。仙門如可到。那識世間難。水晶峰元氣何年鬼斧刪。天然撑出水晶山。齊烟九點遙難到。應有神仙下此間。五層殿分韻縹緲五層殿。經營何歲年。蒼茫羅麗世。玄遠震朝天。丹翠何輝映。甍楹互結連。中央銅柱起。四面風鈴懸。複角魚鱗緝。重簷鳥翼翩。高臨塵世外。經歷劫火前。何費齊民力。徒成釋氏緣。堪嗤梁帝餓。宜慕齊皇贒。堯舜時何佛。殷周世無禪。尙能年壽永。又復國宗延。撤瓦宜爲屋。收金欲作錢。一篇原道語。能獲我心先。出山荒凉古寺認前朝。無賴當時大字蕭。瘦骨撑衣孤鶴老。吟肩聳峀小驢高。神仙消息雲無跡。塵世因緣水斷橋。也知他日南歸後。獨對殘燈夢想勞。金陵路中寂寥行色意如何。須盡黃昏且到家。却耐閨人交讁久。那堪慈母倚閭多。長安不復關心樹。小逕遙憐待主花。從古男兒渾若此。勸君休唱郢中歌。大橋分路落日下平楚。殘霞生遠汀。停驂留後約。茅屋一燈靑。星山遇雨。次杜工部春雨韻。馬首輕霏下。山腰宿霧生。踈踈來暮色。寂寂碎寒聲。行色將秋盡。鬂華照水明。可憐泥道客。又是新安城。夜坐用回文軆潭生冷氣夜燈侵。臥聽孤鴻遠落音。談劇且成詩軸滿。興佳宜盡酒盃深。三宵客榻同携手。萬架經床對吐心。南下趁修重會約。含煙暮樹露蛩吟。臨分。用平沙落鴈格。依依山日掛西簷。謾被狂吟閱萬籤。從古文章嫌有肉。祇今才調愧無塩。燕天釰氣騰村酒。楚澤蘭聲響月簾。臨別更留努力語。聊期前路一時咸。</text>
<title>贈別李生煕歸河東 乙巳</title>,<text>胷中何所有。方丈高嶙峋。今世誰陶侃。前身爾景純。河橋嗟未別。渭樹幾傷神。留結公山約。秋風釀菊辰。</text>
<title>輓金侯 重祚○丙午</title>,<text>伽倻古國是靈川。棲枳行裝滯五年。百里桑麻春雨後。一窓梅竹素琴前。臥治已許淮陽病。遺愛堪傳子産賢。東觀也應留死虎。何人按例舊芸編。風流下士世無儔。古道如今見我侯。鈴閣晝長陳榻埽。衡扉春到謝氊留。從容意氣罇前露。珍重書䟽病裏酬。他日快賓亭畔路。逢人忍說舊遨頭。一枕支離二竪嬰。遽然大寐竟難醒。朱幡何日臨南國。素幔明朝返舊京。剛慰元方終執藥。祇憐阿過遠奔星。微茫千里烟波路。哭餞烏檣淚欲傾。</text>
<title>輓郭節制令公 禎垕○戊申</title>,<text>鯨海無波鴈塞淸。將軍垂老卧昇平。銘㫌晩濕蟾江雨。好是男兒死後行。</text>
<title>輓安員外</title>,<text>竹箭東南不獨當。於人又出古琳琅。踈襟月印蓬壺邑。雅趣花深國澤香。將謂明時堪掌故。誰令半世共潛郞。千年海上無消息。何處相尋羽化場。南來物色正高秋。立馬寒天想舊遊。箱篋黃抽千聖語。江湖靑拭十年眸。邇來人去知音少。何處山空落木稠。一曲薤歌遙相紼。無心他日向西州。</text>
<title>擬山谷軆 辛亥</title>,<text>世事因循又一春。何時去作粗酬人。病如不學仍爲病。貧到今年始是貧。六攘來胷裏閙。千莖栽得鬢邊新。鷯捿鼴飮猶難了。堪愧男兒七尺身。卧看浮雲滅復生。靑山一面獨分明。薰深小銼烟凝細。晝永踈簷鳥語輕。丌上羣書堪屬眼。世間何事更關情。沈痾從此除三四。扶起羸軀作散行。</text>
<title>輓吳和鄕 顯敞</title>,<text>造物於君太險𡾟。親無強近服功朞。家聲竹牖靑氊古。世事梅湖白髮悲。叵耐中郞頻有女。何關小德晩生兒。遽然六十猶多憾。只幸螟蛉式似之。憶昔相逢結髮辰。秪今三十六年春。初因托契還忘齒。近自移家又接隣。老去擬修同社稧。邇來遽作各天塵。可憐風雨重陽節。獨寫哀詩涕滿巾。</text>
<title>次玉峰精舍韻</title>,<text>山如人立玉爲名。中有幽棲特地成。行路秪今桑梓敬。墳庵從古蓼莪情。雅操谷裏生蒭㓗。遺範源頭活水淸。從此諸昆能肯搆。爲吟嘉樹慰深誠。</text>
<title>次道溪書堂韻</title>,<text>留取幽人此正宜。世間消息不要知。百年墨老家聲大。一帶黃江物色奇。藥鼎烟生山影裏。書牀牎白月明時。歲寒鷄黍應相待。剛恨平生一面遅。</text>
<title>臨歲有感</title>,<text>知非年過又加三。贏得寒霜兩鬢侵。歲暮江關蕭瑟臥。謾將詞賦枉初心。</text>
<title>除夕</title>,<text>爆竹誰家禳百靈。忽驚時序又殘齡。頭將霜雪兼愁白。心引松楸入夢靑。變化還慚蘧瑗歲。承歡何幸老菜庭。平生事業無多少。且把寒燈照古經。</text>
<title>次挹翠軒人日韻</title>,<text>新年今七日。天氣四無陰。岸柳應開眼。庭梅欲著心。韶光饒我假。華髮正誰禁。孤興無人會。閉門獨自吟。</text>
<title>今年秋夕。陰雨不見月。</title>,<text>中元月色一年多。陰雨無端不放過。安得西風吹萬里。滿天纖翳凈如磨。</text>
<title>次東坡墨妙亭韻。題竹牖，敬庵兩先生遺墨帖。</title>,<text>王家夫子名金陵。磊落筆法人間騰。古家幽邃蟠老虬。秋天颯爽飛豪鷹。牟陽之世明奎宿。山陰以後餘觚稜。竹牖先生追右軍。硬如古木淸如氷。敬庵繼之學吳興。海可能飜河可憑。一瘦一肥俱臻妙。藝苑月朝無愛憎。當時八疊屛風面。粧以吳紈兼蜀繒。蒼奇宛似禹篆留。錯落依然周廟登。年深紙古易敗壞。一帖粧成當百朋。傳家絶勝藏弊箒。惋世誰吊戕剡藤。我知先生今有後。自此傳作光明燈。堪笑贊皇平泉石。地下千秋空拊膺。</text>
<title>唫蛩</title>,<text>偏近寒怵巧作聲。問渠終夜爲誰鳴。子山詞賦多蕭瑟。替說江關歲暮情。</text>
<title>上巳小會。次郭而厚 垕 韻。</title>,<text>跫音忽趁鷰來辰。風汜崇蘭水渙津。花伴少年紅欲笑。山嫌白髮綠如顰。風流自愧籠鵝士。氣象誰攀舍瑟人。詩肺欲枯胷未澆。只輸他日吐車茵。</text>
<title>臘月三日大雪。次簡齋韻。</title>,<text>薄暮霰先集。颯遝聲微聞。俄然西極天。天女散花紛。前年多木稼。屢白未足欣。瓊樓高處寒。宵衣應憂勤。大椀何人喫。凍殺定九分。無關㓒室憂。猶誦紫陽文。堪笑黃竹歌。八駿遍海垠。我欲牋天公。金輪出五雲。</text>
<title>立春。次簡齋闌字。示寓中諸君。</title>,<text>老去偏驚節序闌。今宵頓减雪圍寒。詩情共索新梅笑。農候爭抽宿麥看。大地生涯違卯歲。高門何意薦辛盤。三陽自此潛回運。聖主調元在履端。</text>
<title>次少陵立春韻。與諸君共賦。</title>,<text>孤燈孤客對椒酒。坐到三更星轉時。燈若有情花結穗。酒何無力髮垂絲。故國春光應已好。他鄕物色更堪悲。此意誰能先我道。共君追和杜陵詩。</text>
<title>馬山浦</title>,<text>東南都會馬山浦。水府天倉競物華。邦國經綸皆在是。將軍籌策更如何。三時魚錯堆成磧。百丈烏檣簇似麻。聖代昇平無戰氣。好將盃酒醉烟花。</text>
<title>檜原書院。謹次寒岡先生韻。</title>,<text>院宇遙臨碧海灣。百年遺躅仰高山。祇憐一斷虹橋後。無復追尋到此間。</text>
<title>又咏一絶</title>,<text>聞說檜原勝。溪山兼海山。今來撫遺躅。孤絶邈難攀。</text>
<title>輓郭天擎 日柱</title>,<text>人間萬事捴無端。先笑後咷若轉丸。南國名家餘蠧壁。東華高標老漁竿。靑猿峽裏三聲裂。白鴈霜前隻影寒。一曲龜潭花竹社。凄凉無主夕陽殘。束髮從遊四十年。梅湖花月幾隨肩。高義每推翁伯俠。雅襟曾許太原贒。移家晩結香山社。乘化先歸閬苑顚。從此黃壚經過路。那堪回首淚漣漣。</text>
<title>山意衝寒欲放梅。拈寒字。二首</title>,<text>一樹亭亭特地寒。天心箇裏好推看。是時陽候回金勝。何處春光上玉盤。雪壓猶能紅欲吐。參橫差未翠成團。弄丸夫子如親見。應說無端太有端。仙骨羅浮巧耐寒。百花頭上最先看。灰飛玉琯方添線。木晦天根久結盤。剩打雪圍三匝重。暗回春信十分團。巡簷索共渾無賴。遙望脩門祝履端。</text>
<title>輓孫丈 思奭○壬子</title>,<text>天台秀色竹林村。聲漢先生有是孫。擲地金聲依舊在。一牀湛樂足箎塤。憶曾阿妹拜尊章。喬木春陰滿北堂。石骨山前風雪路。可憐人事盡滄桑。梁山風雨泣何年。先執如今揔各天。此去相逢如問我。爲言孤露滯靈川。凈覺寺中木葉黃。南鄕稻蟹爲誰香。秋風未鷄綿去。空使生芻滿夕陽。</text>
<title>輓郭而厚</title>,<text>支離樗散飽春秋。哭盡親朋只麽休。贏得廿年君少我。如何先作垈宗遊。家世苞山奕葉傳。百年文獻是靑氊。東南美價稱虀膾。從此家聲不墜先。濡染家庭翰墨光。頎然符彩又馴良。判非俗裏龍鍾者。半世交遊盡老蒼。抽觚磨墨應公車。一唾成名亦有餘。荊屋十年成潦倒。空敎齒髮晩踈踈。眼前珠顆是嬌兒。倉令當時數亦奇。謾抱千秋亭下恨。平生心事有誰知。來往江西問幾春。龜潭一曲最情親。祗緣交誼連三世。又復移家接孟隣。君爲我長我忘年。每設逢場少友筵。書社文垣長聚首。只慚糠粃謾居前。知仲人間問是誰。袁安卧雪玉川飢。時將薪米分相送。古道如今始見之。送君風雪洛陽橋。勉以歸來莫寂寥。一解終然還作壞。堪嗟世事等隍蕉。渡灞行裝太瘦生。初逢僑舍忽心驚。爲言努力加餐飯。奮翼他時會有成。南閻光景極怱怱。四十七年石火中。何事而來何事去。難將一紙上天公。身後荒凉萬事悲。欒欒庭下過房兒。承家他日詩書業。幸有阿咸善護持。諸娘閨裏竹杉笄。抱母呼爺隔幔啼。未了向平多少債。也應泉下恨猶齎。獨立人間白髮斜。出門回顧向誰家。邇來不踏安林路。驛樹迷茫望裏賖。水驛秋光活畫張。晩來粧點好新庄。秪今風雨重陽節。獨有寒花盡意黃。</text>
<title>乙丑春帖</title>,<text>衰髮蕭踈不勝簪。暮年光景轉駸駸。春噓綵勝金花暖。香動叢梅玉雪深。病鶴摧頹餘瘦影。老龍蟠蟄作微吟。此身判不功名骨。郤恨當時枉用心。</text>
<title>輓李仲綏 經祿</title>,<text>壁面遺牌孰發明。百年吾輩瓣香情。學慚洛涘無中立。道幸滄洲有直卿。空谷幾懷離索恨。暮途猶許晉修誠。如今萬事渾成夢。淚入春山伐木聲。梅花踈泠欲開時。洛水東頭有所思。折寄一枝人已遠。雪中淸絶更誰知。</text>
<title>次李進汝 東汲 人道心吟</title>,<text>三聖傳心立大經。如何拈出兩般名。有形易感先交處。無眹難看直出情。拖去泥沙珠豈揀。磨來塵垢鑑纔明。也知十六言中旨。先下工夫只在精。生於形氣者。何以必曰人心。人心又何以言於道心之先。以此鄙詩領聯及其義爾。萬世淵源一部經。晩翁於此靜商名。如論寂感元同妙。纔說危微却異情。幾在毫釐宜辨別。工因分寸可推明。遙憐凈几明牎下。探討年來造詣精。</text>
<title>又次四七吟</title>,<text>四七元來捴是情。只由苗脈却分行。惡分喜合非眞諦。幸見淸詩眼欲明。</text>
<title>次李晦伯 鼎五 回甲韻</title>,<text>長物君家福壽傳。七旬相繼百年前。今當回甲能無恙。也識餘齡不墜先。閱來今古世人家。壽得如君問幾何。兼使九郞皆享此。一堂六百十年多。</text>
<title>同三從弟景春 興東 自枝底步歸智庄</title>,<text>年來老脚不堪行。一任閒花分外明。好是還鄕君作伴。倚筇隨處坐班荊。遅日輕風拂面吹。共君携杖向何之。春來物色如相喚。老去閒情自不支。長路聯翩雙白髮。遙堤隱映萬靑絲。祇憐脚版元無力。行處先尋坐處宜。</text>
<title>孝悌堂。與喘翁從兄 興𡶧 同宿。</title>,<text>康樂怵頭又惠連。東風桃李豔陽天。吾身倘是遼城鶴。華表歸來問幾年。</text>
<title>謝崔智翁 濼 佩酒來餉</title>,<text>佩壺來餉正慇懃。滿酌春光面發醺。古里十年還作客。先齋三日更逢君。交情不數欺人雨。酒債休言使鬼文。會待新晴天氣好。携筇去訪隴頭雲。</text>
<title>病中偶吟</title>,<text>小屋孤山事事幽。三時伏枕更何謀。窓前日永槐陰午。隴上風輕麥氣秋。詩爲病侵挑興少。酒因衰劇獻功優。悠然默數平生事。堪愧人間白盡頭。</text>
<title>又懷舊有感</title>,<text>憶曾西渡洛江初。問舍求田卽此於。樂意奉親如宿昔。生涯謀婦共貧居。忽驚行帶晨星早。那忍兒啼夜院虛。歲月人間今幾許。重來白首謾躕躇。</text>
<title>旣作徐鶴傳仍題其後</title>,<text>悲歌落日望中原。薊北腥塵滿眼昏。萬曆山河徐壯士。朝鮮天地大明村。風烟百越思鄕土。冠帶三韓長子孫。從古東人忠憤在。欲將盃酒酹英魂。</text>
<title>次李進汝晩覺齋韻</title>,<text>東坡詩裏拙修翁。歲暮寒齋寄意同。心似古銅磨後影。學宜孤燭秉時工。津梁渺渺回頭在。關鎖重重著手空。始識並州非我土。任他門外哭途竆。</text>
<title>次都聖瑞 尙郁 杞菊亭韻</title>,<text>閒將杞菊闢閑區。亭是吾亭志亦吾。從此山畦思晦老。幾多烟圃憶欽夫。壯圖不必垂天翼。晩契惟宜滿地湖。况有蓮衫成鶴和。贏他栗里醉唫孤。</text>
<title>丙寅元朝</title>,<text>聞道人間七十稀。那知蒲質又如幾。星霜荏冉功無賴。齒髮滄浪計有違。生老太平康節似。付殘餘日晦翁希。輸吾未做饒兒做。竚看三春草報暉。</text>
<title>次柳泰三 象經 寄贈韻</title>,<text>何年屛列禁城中。落落晨星嘒彼東。蕭灑水邊梳白老。寂寥牀下草玄翁。逃虛愧我渾無事。隱几憐君煞有工。一帖梅香春共到。依然相對舊時容。</text>
<title>正月小晦雨</title>,<text>知時好雨細無聲。贏著春光處處萌。忽見寒梅開已遍。百花頭上獨分明。</text>
<title>聽鷄有感</title>,<text>故故啼來報曉頻。不曾風雨錯呈旬。先迎日轂浮蒼海。遙知更籌唱紫宸。善利路頭分舜跖。死生關裏判齊秦。問誰敎汝能如許。自是洪匀賦予均。呈旬。一作呈巡。</text>
<title>先師忌日有感</title>,<text>講帷曾揭㓒溪晨。己巳如今已六旬。白首獨餘門下士。靑眸長對卷中人。兩支雲出誰傳法。一瓣香留謾埽塵。病卧漳濱逢忌日。山樑餘痛更傷神。</text>
<title>病中苦夜</title>,<text>病裏渾忘促歲華。一宵經似一年賖。殘心耿耿懸孤炷。瘦骨稜稜倒古査。窓紙白來吾世界。茗煙靑處是生涯。堪憐自古詩家士。嘆老嗟竆去道遐。</text>
<title>看雪</title>,<text>天際霏微細屑篩。須臾盈寸遍平陂。輕霑暖帳威猶逼。高壓踈枝勢欲危。何處行人愁罄槖。誰家貧女㤪炊籬。也知臘白爲豐瑞。大椀明年或可期。</text>
<title>臘月廿一夜夢。先妣冐雨親舂。先考所供。只有三器。而一器則靑瓜羹。喫之曰此亦好云。覺而感吟。</title>,<text>月滿筠窓一夢殘。依然古宅拜親顔。孤舂冒雨寒生碓。淡供烹瓜晩上盤。菽水當時猶自匱。萊衣今夕爲誰斑。寄墳兩地無人守。此恨應知死瞑難。</text>
<title>除夜</title>,<text>殘燈一點獨親人。過盡今宵恰七旬。栢酒那消頭上雪。金花未喚鏡中春。覊鄕物色增懷舊。孤露情私倍感新。世味邇來經驗去。云如嚼蠟十分眞。</text>
<title>次安伯說和庵韻</title>,<text>依微柳下數椽窩。百世聞風意若何。準擬魯人能學可。要觀鄒聖特稱和。機心應向由由少。樂事還從止止多。取次工夫難到此。好將墳典日吟哦。</text>
<title>輓商山李丈 天慶</title>,<text>函席同遊㓒水陽。當時公是丈人行。霜郊敢望追前駕。蘭室惟期襲遠香。自哭山樑分袂久。空瞻雲樹寄懷長。巋然吾黨靈光在。擬把三朋祝壽觴。夢伴飛鴻半路還。盈盈衣帶水灣環。覊蹤遠滯孤雲洞。高躅閒尋四皓山。畏壘深誠輸獨秉。侯芭餘業愧難攀。一書珍重今留案。敬讀時時涕自潸。</text>
<title>聞布川絶勝。又有八仙九老標榜事。遂吟長句四韻。呈芝厓 鄭輝祖。轉寄遅庵 李聖哉 棣案。</title>,<text>聞道伽倻山北村。有川名布似桃源。孤雲遺躅香牙頰。四月淸遊爽夢魂。何事靈區偏結社。謾敎塵世枉爭墩。願須飜著羣仙字。留許空中鷄犬喧。弟亦有謝康樂，王文懿之願。末句及之。</text>
<title>輓河子樞 鎭伯</title>,<text>幾夢仇池半路驚。秋風相遇岳陽城。菊花臭味詩中露。湖海襟期酒後傾。也是前身香案吏。胡然今世上庠生。遙看方丈三韓外。應伴羣仙汗漫行。仇池。指丹池。岳陽。指巴陵。用東坡洞賓事。</text>
<title>次素谷尹相公 光紹，黃田李聘君 光庭。花山鄕飮酒禮韻。呈尹巡相 光顔。</title>,<text>今世何人古禮行。十年綸綍一朝明。漢南方布甘棠化。泗上猶存闕里名。賁餙笙歌遵聖制。旅酬衿珮聳羣情。萬邦爲憲惟公事。須副詩人頌禱誠。何年飮御永嘉行。雲水南州事共明。一變魯邦新政化。再觀周禮舊聲名。慵蹤自阻嘉賓座。輿誦猶欣野老情。先輩風流傳在口。敢賡遺韻效微誠。爲憲飮御使。小雅詩語。</text>
<title>題柳君宜三感慕錄序後</title>,<text>闕黨當年聖戒深。爲嫌看卵欲求音。如何函席循循地。不向頂門下一針。</text>
<title>奉壽守白翁八十一歲。重牢宴詩。幷序</title>,<text>斜川東畔。有守白翁平生久要。余每兄事之。今爲八十一歲。其內子安宜人。亦與翁同物俱無恙。享子孫養。白髮靑瞳炯炯。若地行仙。以是月之卄二日。謂合巹夕復回。諸子若諸孫。爲設重牢宴。速鄕隣賓友以餙慶。眞世間稀有事。噫翁少以文章有梁楚聲。卒不能大闡。只以一上庠。窮老草澤。可謂不遇。然結髮嘉耦。能至今偕老。復見二星在戶。而子拜於前。孫拜於後。舞菜衣穪豳觥。與其有遇而無是事者。所得孰多。余固恨深匏瓜。聞之已足起塩。義係且不輕。豈不欲躳造作賀客。顧貞疾宛轉在怵第。無以作勢隨人後。迷督適有幹出外。未能命往同爽彧輩。殊非古人意。遂卧搆近軆四韻絶句一首。以博洞房花燭下。捧腹一粲。仙家從古較輸贏。不願天行願地行。自是達尊參五籙。况兼偕老結三生。壽盃春蘸夭桃影。彩袖晴飜寸草誠。南國百年稀有事。誰知房闥是蓬瀛。蓬壺寥閴桂宮寒。白露玄霜自不關。爭似斜川平地宅。碧桃春色又重還。</text>
<title>次武陵洞韻。呈遅庵晩覺齋。</title>,<text>名區形勝我聽多。胷裏依然起丈霞。地僻千年皆古木。山深四月尙春花。登時幾躡雲邊石。竆處應眠葉底家。或恐仙源終漏洩。休將此說浪䧺誇。</text>
<title>輓李士敬 秉烈</title>,<text>當時相許進塗開。豸角冠峩入憲㙜。北極風雲嗟倐忽。南州氣數柰傾頹。三千里外郵官薄。六十年間隙景摧。聞道雙蘭庭下茁。徜能冥隲好成材。憶曾相遇菊花田。交契平生不較年。江海踈襟燈共對。蒹葭幽思夢頻牽。歲云暮矣吾其已。道固非耶子又然。從此頭流山欲瘦。寢門哀淚灑秋天。</text>
<title>輓李晦伯</title>,<text>江山文藻古家聲。霞堂前水月明。宿計謾將聾叟寓。晩情閒與釣徒評。差強福嚮多男子。最惜啣題太學生。從此名區無管領。空敎沙鳥背人鳴。哭盡親朋淚欲乾。送君今日郤汍瀾。鄕隣契誼由先世。書釰交遊自弱冠。桐藪懷鉛禪榻暖。洛城携袂旅窓寒。歸來歲暮成枯落。臥念平生一夢殘。</text>
<title>輓安伯說</title>,<text>雅韻踈襟出俗羣。茂陵詞賦足凌雲。平生壯夢莊周化。晩世和風柳惠聞。一解未成今進士。九原應作舊修文。靑氊付託佳兒在。從此家聱永播芬。剪燈湖海問何年。玄鬢相逢已白顚。鉛槧交情輸郢劉。荊圍聲價許夔憐。空敎書釰塵間謝。獨抱詩罇醉裏眠。柳社風流今寂寞。那堪殘月屋樑懸。</text>
<title>輓盧仲栗 國寬</title>,<text>慟矣八溪盧仲栗。如何遽作九原人。靑氊孝友相傳地。白石詩書肯搆辰。談笑當年傾盖故。襟期到處掇皮眞。如今重過黃江路。悵望松林寂寞春。</text>
<title>修親山有感</title>,<text>百里展瞻四載遅。墳前來拜白頭兒。荒阡草宿交牛道。遠野紙焚享馬醫。忍看泥沙多下潟。不堪松檟少全枝。休言修墓無於古。夫子由來已有之。</text>
<title>故里逢生朝</title>,<text>今日是吾以降朝。毿毿胎髮已蕭蕭。平生志拋桑弧射。老去蹤成柳絮飄。寸草東園暉莫報。寒風西日樹先搖。偶還故里供情話。不待盃樽破不聊。</text>
<title>孝悌堂。重陽見牆菊有感。</title>,<text>百年先廟縟儀將。牆下霜花爲薦香。堪笑柴桑陶處士。不曾先采祀桓王。</text>
<title>先祠奉安後。次喘翁從兄志喜韻。</title>,<text>從古吾南禮敎明。先祠今日縟儀成。箱塵護墨貽謨帖。鐵券漬丹敵愾誠。祧已百年追慕切。時丁九月享禋精。雲仍餙喜詩相和。庸替前人善頌情。</text>
<title>次景春枝巢韻</title>,<text>憶昔標枝世。人皆處棷郊。鴻荒樸未散。鳩拙會相交。所以君之止。端宜名曰巢。應嫌天際象。葢取鳥焚爻。垣匝申屠樹。簷垂子美茅。千金惟我箒。五石是何匏。容膝只堪穩。榮觀且莫敎。寒天宜鶴欬。雨夜喜鷄膠。誰喚雪中卧。時驚月下敲。名同懸帙架。居似掛瓢梢。閒適猶能悅。塵喧肯使怓。願言加秉燭。餘日任嘐嘐。</text>
<title>輓李戚丈 壽完</title>,<text>▣園東畔沙巖村。中有高人行義敦。三玉故家明日月。數椽空谷靜乾坤。名聲不渡桐淮水。幽趣常關栗里門。七十六年嗟倐忽。凄凉丹旐向何原。</text>
<title>次郭汝和 崇敬 送酒韻</title>,<text>瘦骨稜稜最怕寒。忽驚春色自雲安。剩分野瓮葡萄釀。遙慰山牎菊蘂餐。一釂渾忘威突凡。三盃政覺氣闌干。人言養老功如乳。何必仙家九轉丹。</text>
<title>輓李顯甫 晦根</title>,<text>守白翁心是子雲。一牀書外絶腥葷。家聲祖子孫三世。手段表詩策六文。少日西雍司馬士。晩年南極壽星君。高陽古里江山宅。更看敷菑有肯耘。問家西渡幸同鄕。書釰論交卅載強。丕闡堂前聯蓆帽。俗離寺下伴奚囊。去年寄賀重牢宴。今日還題相紼章。也識相逢應早晩。人間聽笛亦堪傷。</text>
<title>見兒救荒奔走有感 演雅軆</title>,<text>不須浪作夔憐蚿。鳧鶴元來捴理然。蛇欲足添還強解。牛如尾掣只勞牽。天邊鳦泛形難辨。林下麋遊命有懸。從古聖門羊在我。熊魚二字是眞詮。</text>
<title>輓吳友賓 慶益</title>,<text>哭送靑山祖馬行。人間此別最關情。如何君哭吾還哭。天道茫茫不可明。邇來數月絶跫音。誰慰漳濱老病心。疑是窓前君忽到。但看山月上槐陰。黃花時節白書旗。曉拂霜風洛水湄。萬里行遙須好去。相逢握手有前期。</text>
<title>病中偶吟示郭南爲 溟翰</title>,<text>病卧竆廬對短檠。蕭條無復世間情。忽聽隔壁朱書讀。頓覺沉痾取次平。武夷秀色十分靑。惟是陶山得典刑。况復聖神重纂輯。海東從此有新經。夫子之書若海涵。竆年矻矻尙難覃。九重今日虛心久。誰握靈珠伏雪嵌。此書非爲利榮謀。其柰時趍捴上由。得意明春知在是。願須努力莫謾休。</text>
<title>荒年調度極窘束。遂書此以自警。</title>,<text>休言何必吾家操。大地生靈若煎膏。定力尤當看晩節。機心肯使著秋毫。朔風憭慄星芒烈。臘雪崢嶸竹勢高。鄒訓程詩宜翫味。此關透得始雄豪。</text>
<title>敬次朱夫子十二辰詩韻 庚午</title>,<text>千匀大弩靳發鼠 子。不逢牛 丑 首藏老圃。猶嫌縛虎 寅 誇奇材。肯數擊兔 卯 論獲鹵。羣龍 辰 大經如嚴冬。揮斥蛇 巳 妖增氣雄。不食馬 午 肝非失味。欲易羊 未 皮徒變容。老猴 申 脫去山樹綠。夢醒晨鷄 酉 鳴屋角。主人嗅犬 戌 還舊家。爛嚼猪 亥 紅方飽肉。</text>
<title>三月晦日。次楊次公留春亭詩韻。</title>,<text>繫得春光從古少。霜風容易頭上早。此意欲報東君知。無賴楊家一吟詩。公道難容私力住。自是光陰來又去。試看松翠無時歇。春色長留如春日。</text>
<title>次邵子安樂窩韻</title>,<text>春到園林邂逅期。任他歸去少菲菲。賞心固有從違別。觀物元無本末遺。切莫醉嫌酩酊際。何須花揀蓓蕾時。此翁凡事便宜占。却恐偏墮術數知。</text>
<title>題鄭輝祖 煒 木假山</title>,<text>海中聞有小金剛。鰲背千年造物藏。有力何人能夜負。仙鄕從此不離房。恰似西天絶粒僧。擎拳竪拂坐床繩。袈裟脫盡螺蚌著。瘦骨嵯峩紫石稜。中峰高出兩峰低。不遣塵埃一點捿。始識主人非翫物。家聲他日老蘇齊。</text>
<title>寄鄭輝祖</title>,<text>歲暮淮南桂樹陰。蔭家風調異山林。工夫到此知寒煖。行止如今有酌酙。出脚誰云皆小草。躍爐方是不祥金。從傍擸掇由相愛。愼莫優遊玉爾音。</text>
<title>次郭汝和酬唱韻。奉寄鄭立齋士仰 宗魯。</title>,<text>郭君爲我道。向拜愚溪堂。妙語胷消吝。淸詩頰滿香。聽渠傳說細。慰此戀懷長。有道碑無愧。休慳惠夜光。遙看㓒水上。寂寞敬牌堂。故篋悲遺草。殘齡泣瓣香。埽塵元不易。馳景幾何長。願言經袖老。亟賜發揮光。大道南州久欲寒。差強吾丈起居安。遙憐書帶堂前草。幾咏緇衣館裏餐。雅韻未拚花鳥和。幽光徒仰斗牛干。淸凉妙散知多在。須幸分投一粒丹。詩本作粲。粲去聲。今用爲餐以從平聲。丘壑心期在歲寒。如何無處著身安。前功白髮羞朝鏡。晩契黃花任夕餐。常恨生芻遐谷口。還憐恠物老江干。况多未了師門債。聊借同人杖火丹。</text>
<title>輓李𥠧春 㙖</title>,<text>程門伯叔又湖門。種出藍田玉穗蕃。義利路頭懸隻眼。死生關裏著牢跟。外來光景寧隨累。老去山林秪益尊。一夢龍蛇驚起起。嶠南知舊揔傷魂。平生胷裏氣嶙峋。千萬人頭轉鐵輪。瘴海風煙髭勝昔。宮筵星月響如新。天惟可必終須定。人固難知莫柰嗔。到此男兒無愧事。浩然歸去化翁隣。湖水彌瀰欲溯洄。蒼葭倚玉歲寒隈。星宮花甲生逢蟹。霧峀斑寅下伴駘。剛恨多年雲樹阻。空敎半路夢魂回。埽塵玄草今何許。又爲吾私一痛哀。</text>
<title>輓鶴巖姜令公 碩龜</title>,<text>耆翁家裏有孫贒。彈壓遺風奕世傳。直氣秋天橫鶻外。歸情春水滿鷗前。朱紳葱笏人間貴。黃髮梨顔地上仙。好是男兒能事畢。浩然今日更何牽。</text>
<title>贈別郭念祖 宗傳 之一善新居 並序</title>,<text>念祖自幼從余遊。情好若骨肉也。今忽問舍於一善之新谷。來告以旬一啓行。此濶別。老懷殊覺悵然。玆唫拙句以贈。兼寓勉意焉。聞道移家洛水東。中多先輩好遺風。君行須覔賢師友。却與遊從益勉功。</text>
<title>謹次愚伏鄭先生愚谷二十詠韻</title>,<text>洋洋謨訓在書中。賢聖由來得此功。厨字題銘嘉惠後。先生心法是文公。書室龍門餘韻玉溪琴。獨抱登㙜樹轉陰。彈出文王懷黯黯。却嫌荷簣浪評音。懷遠臺直對峰穿凈友池。山光水色繞花宜。淸香剩被濂翁愛。認得圖成太極時。五峰塘虬枝撑石欲持危。耐得風霜節益奇。不遇聖人空委壑。歲寒誰識後凋姿。五老臺俯臨人世渺如埃。旬五浮遊郤下來。不是塵緣懷故土。彩雲多處是蓬菜。御風臺春日雩壇著裌衣。千年岡鳥又回飛。欲將希瑟尋遺譜。頓覺心神入眇微。翔鳳臺歲暮金丹宿計竆。伯陽眞訣亦成空。歸來蕭寺談何事。度世幽懷寄此中。羽化巖櫜籥機緘若蟻旋。人言鰲首戴傾天。如何移拄山門外。斂却雙螯揖退仙。鰲枉石幾疊雲屛簇似圍。潭心蒼翠更添奇。莫敎鷰蹴魚吹了。撩亂山光起細漪。山影潭長風來汎滿洲松。立立千章直上空。會待成材需世用。盡從培達化功中。萬松洲巖扉一片晝常扃。留引風烟到小亭。盡日衡門無俗客。卧看春意草生庭。溪亭我本無心荷釣人。邇來已久袖經綸。直鉤撤餌還多事。好翫天機活潑鱗。垂綸石傅巖藏得涉川舟。協夢亶由廣濟謀。千載歸來無用汝。山前空作石身休。船岩斑璘石面不生苔。疑是天孫手剪裁。補衮何年餘一幅。自將淘洗至今來。雲錦石一道花潭極望回。蒸霞爛錦盡情開。莫敎山外春光漏。怕有漁卽取次來。花溆兩扇蒼崖逐水開。蕭森松桂隔風埃。此間佳境誰能識。自是遊人不上來。雙壁壇茅簷短短竹籬踈。問爾何年入此居。倘有迷津來問者。不須植杖學長沮。靑山村靑溪曲曲集羣仙。却怕靈區世上傳。一帶灣回成別界。依然洞府蔚藍天。水回洞面面雕鎪若有神。白雲靑峀好爲隣。先生不是無心者。曾把丹靑繪衮人。畫圖巖玉朶金莖太乙仙。亭亭物表幾多年。只應蛻骨嫌塵涴。千仞峰頭更欲騫。拱仙峰</text>
<title>次家兒韻。題松谷書堂。</title>,<text>人如欲學豈憂貧。試看松老四時春。前期宜指雲霄路。晩志休趍培塿塵。從古聖贒非外自。祗今豪傑箇中因。藏書白石寧專美。嘉樹韓家竚看新。爲尋兒寓短鞭揮。谷口何人闢講幃。二月花辰天澹蕩。孤雲亭子水依微。莫欺鷰至携書讀。且好鶯遷喚友歸。寄語諸君須努力。藝遊先必自仁依。草樹風煙一壑專。客來終日興悠然。竹前翁豈無淸嘯。桑下兒應有宿緣。喜聽誦書渾忘俗。時逢送酒合穪賢。久離桓鳥今相會。不覺山牎晝似年。</text>
<title>輓李大憲公宅 鼎揆</title>,<text>京洛緇塵不染袍。歸來枌社樂春醪。功名白髮三朝舊。文獻靑氊八代高。爭道西樞卿月耀。忽驚南極壽星。煌煌恩誄哀榮備。留與賢孫作豹毛。</text>
<title>輓李進汝</title>,<text>吾道駸駸日益分。誰能回轍覔中垠。恨深交臂稱私淑。志切梳頭揭晩聞。晴晝靜開眞氏卷。殘年勤綴晦翁文。于嗟已矣今何去。無復人間挹舊薰。</text>
<title>輓鄭輝祖</title>,<text>吾道南來自有源。生芻空谷玉人溫。遺謨文穆先生宅。雅望淸朝聘士門。武屹詩書閑歲月。蒼坪花竹好丘園。箕疇五福能兼四。况復兟兟子若孫。先契曾從泗水邊。邇來門戶又相連。駑駘自合違三舍。糠粃還慚剩一年。檜院春風文字會。芝厓秋月笑談筵。如何同老今先去。此別人間亦潸然。知舊年年次第行。俛翁覺叟又吾兄。將期一代靈光殿。遽向千年華表城。無與可酬淸夜韻。有誰能潟歲寒情。卽今吾黨孤如此。不忍空聽伐木聲。</text>
<title>輓李翰甫 陽彦</title>,<text>海內親朋次第遒。聞君行色又山丘。家聲遙自黃江緖。勝賞曾同赤壁舟。工部嘆衰餘日少。長鄕吟病幾時休。後吾十載先吾去。一幅哀詩寄素秋。</text>
<title>輓吳道而 顯忠</title>,<text>男兒壯志不龍鍾。投筆當年氣聳峯。時値太平馮易老。才由奇數廣難封。初期可惜雲中守。晩計何妨渭上農。馬革狐丘爭勝似。阿兄諸子後先從。</text>
<title>輓吳象奎 應瑞</title>,<text>我哭君家五世來。君胡服中又行催。弱妻𥠧子兼單弟。此恨應難瞑夜臺。</text>
<title>輓安章仲 德文</title>,<text>海內親朋揔九京。宜翁今日又斯行。三山圖畫幽期在。一壑風烟晩趣成。最惜霜前摧驥步。那堪月裏聽猿聲。孤孫未長翁先去。入地猶應此恨縈。商洛歸裝歷弊門。盈盈瓊珮槖中飜。眉端疑帶晴霞氣。胷裏欣消碧痞痕。送罷河橋空悵望。吟成雲樹幾馳魂。雪山曉月薤歌起。伐木聲悲落木原。</text>
<title>效鮑明遠數詩軆</title>,<text>一身生天地。眇如滄海粟。二儀剖判後。惟人最正直。三才與之參。都由心爲極。四德具於內。虛靈有知覺。五典由此出。燦然爲物則。六行然後備。孝悌是順德。七情易流蕩。不檢其性。八條有次序。工夫先致格。九法如或斁。穹壤乃變易。十駕須努力。成功在勉學。</text>
<title>冬至。次邵子韻。</title>,<text>冬至日南至。機緘自此移。琯端噓線夜。泉底起雷時。氣象渾幽妙。聲音正默希。是日如何雨。無因問伏羲。</text>
<title>柬呈李士輝 東璧○丁卯</title>,<text>小亭沙月夢頻牽。歲暮覊懷倍悄然。白雪山中堆枕卧。黃江水上對牀眠。吟肩應聳尋梅後。病興全消反棹前。何事同衰相別久。纔經數夜又明年。</text>
<title>輓安行進 景濟</title>,<text>廣陵之世密州鄕。善慶由來福熾昌。韋曲春深花滿樹。藍田烟裊玉盈怵。平生盃酒尋常在。偕老年光七十長。惟恨輅婚差未見。須將此事付康莊。瓜葛夤緣二十年。孔云高義夔憐蚿。逢迎剪跋靑雙眼。江海聯筇白滿顚。恠底一書頗錯莫。俄而萬事忽茫然。鳳鳴臺下曾過路。不忍重敲醉後鞭。</text>
<title>齒落有感</title>,<text>爾亦於吾父母遺。五旬相仗不相離。常期晩歲能爲輔。那意今宵遽見隳。非恨對飡妨快嚼。只悲臨鏡覺形虧。同根半軆成枯落。恰似荊花瘁一枝。</text>
<title>城山八景 幷序</title>,<text>江山與田園。兼之葢難矣。田園美者。江山未必勝。江山勝者。田园未必美。以田園而兼江山。獨八溪之城山爲然。其地據黃江一帶。凡江之左右。爲岩爲壑爲島爲溆。與夫烟雲草樹。態狀萬千。皆可以資耳供目。而爲朝暮遇也。若其桑麻穀粟。果瓜魚菜。凡利用而厚生者。亦莫不取諸跬步之間而足焉。夫八溪竆邑也。黃江衣帶水也。城山野次之眇然蒼翠也。而能以兼勝美。擅於東南其有以夫。日余過李友士輝。士輝乃城山主人也。坐語間諗余曰。城山舊有八景題品。騷人韻士之行過此者。互相變換以侈其詩思。而終未當主人意。近頗得一窽。的以一年四景。聯一日四景。合成八景。然後始能盡城山眞面。且吾弟士瞻。業於筆已久。卛爲人役耳。家無一點留班。不幾爲賤家鷄乎。玆命兒輩。粧八疊短屛。欲倩當世綺語手。賦上所謂八景者。使士瞻書之屛面。亦足爲吾家寶藏。子其有意否。余忻然唯曰。余詩雖惡。附士瞻筆以久傳。亦與有榮焉。遂逐景各賦短韻一絶以呈。以博士輝一粲。蘇堤嫰柳絲絲揚麯塵。裊裊不先後。莫使太顚狂。春光肯耐久。彭洲芳草雨露無情私。喬夭隨處好。自家心一般。請問濂溪老。橫院丹楓媚眼何須愛。西風一夜空。蘩華渾若此。試看洛城紅。旗巘白雪大椀明年事。今年柰凍殺。猶欣太古色。添却滿天月。玉峰朝雲爾豈無心出。須臾澤八垠。休言祇自悅。將欲獻吾君。淵郊午饁山日當牛背。家家炊忝急。朱門無穡事。誰識盤中粒。丹嶺夕照白髮扶筇立。斜陽掛遠郊。前期餘幾舍。事業須年少。黃江夜月萬川同一圓。太極此中活。水面與天心。印來千聖訣。</text>
<title>碓樂</title>,<text>我杵不是秦巷承相思。我歌不是漢宮太后懟。君不見孟光親操井臼猶齊眉。伯鸞有此賢匹配。又不見金谷水砧三千所。一朝同隨綠珠碎。天寒歲暮狼山宅。何事先生琴作碓。先生家貧衣百結。惟有一張古桐壁上在。徽以扶桑新絲好。皷以昭文古調愛。帶索行吟琴自隨。千年啓期同爲輩。平生不平事。盡向䟽越散。世間何物可以嬰吾心胷內。時時彈出松風寒。上有癯鶴聲如老人咳。先生只得琴中趣。妻子飢寒還不悔。鹿門未把德公耟。滕郊未負許行耒。山妻亦解先生意。不曾庭中立而誶。練裳布帬不揜脛。手折梅花頭上戴。日聽鼓琴和且樂。膚栗腹枵猶能耐。今夕何夕歲云徂。四隣砧聲喧喧雷門攂。東隣舂黍容幾斗。西隣舂稻充幾袋。貴家小婢高丫髻。富里佳娥鳴環珮。呼伴喚友歌且舂。云是臘月今將晦。前村後村聲相聞。忽然使我心如痗。儂家元無一斗可舂粟。山砧立月霜滿磑。上山無賴薪柴樵。入厨有誰釜鬵漑。兒啼女飢渾不說。田祖家神何以賽。家家皆有卒歲資。仰望之人其或昧。先生聞之還一笑。我道則然君勿慨。死生竆達自有命。何須戚戚空作可憐態。不義富貴於我何所有。等閒視之渺若浮雲靉。我有我琴藏造化。能使杵聲手以代。一皷舂歌歌可相。二鼓舂聲聲不礙。三皷四皷高復低。大絃小絃如應對。大絃爲杵霏玉屑。小絃爲臼受辛菜。五絃六絃又七絃。舂容大聲動闤闠。殷殷恰似幽泉落水簾。鍧鍧宛如急瀧下石埭。初疑仙女洗臼天台頂。更訝玉兔搗藥金蝦背。我舂自與時人異。非黍非稻惟沆瀣。援以北斗斟元氣。𥳽以南箕揚塵穢。瓊粻細瑣滿龍唇。珠粒匀圓盈鳳喙。終日作舂舂不歇。且莫學盧仝顔卿從人貸。貧家何曾有此聲。籬竇眠犬驚起吠。先生樂貧范萊蕪。先生守道石徂徠。獨有一琴知心事。羞煞人間作褦襶。家人聽此渾欲飽。愁眉斂却春山黛。椒盤何必飮屠蘇。紙局相對賭博簺。鐵橃瑤徽舂已罷。流入長安萬戶紅粉隊。一曲遺譜留樂府。東都古俗傳千載。我亦百結先生流。無琴只向詩神酹。歲時行樂殊今古。觀風採俗嗟不逮。獨依西山一把茅。口出商聲喧大塊。</text>
<title>輓吳丈 厚相○丁巳</title>,<text>寸鐵磨來百鍊剛。七旬添七足風霜。靑氊竹牖先生宅。白屋梅湖處士庄。東野有詩身寂寞。中郞無子業凄凉。最憐契活成虛約。隻影前頭更孰將。</text>
<title>士林爲先師。久有畏壘之議。歲丁巳四月。余自江右來故庄。同志六七人。皆曰必先胥地。有所藏修。然後事可以就緖。遂相與入北溪。烟雲水石。亭臺館宇。非復昔日氣像。徘徊久之。不禁有西林之感。謹次先師寄諸生韻。以寓微忱。</title>,<text>老屋三楹是講臺。軒牎當日向人開。西林往事那堪說。昨拜蝦蟆陵下來。粉巖岩畔舊池臺。草覆荒階路不開。門下小生今白首。歲寒他日幾重來。故事曾聞石皷㙜。藏修何處典刑開。百年公議衡湘在。次第雲林點檢來。</text>
<title>狎鷺亭。敬次軸中韻。贈蔡德堯 必勳。</title>,<text>江頭來問蔡經家。怳惚仇池夢裏過。造物幾年慳秘久。名園從古盛衰多。棋盤遠勢茫茫布。螺髻新粧點點羅。好是主人能肯搆。翬簷高壓鷺邊沙。</text>
<title>追次喘翁從兄送別韻</title>,<text>隱侯能識別離情。相對蕭蕭雪幾莖。萬壑踏來雙屐滑。三旬留著一罇淸。池塘生草應憐弟。風雨眠牀却憶兄。準擬秋花尋宿約。新亭詩句欲先成。白頭怊悵強臨歧。聊指秋風作後期。鳳舞村前摻袂遠。花潭水上喚船遅。堪憐老去如參定。剛恨平生未賣癡。一幅新詩遙刮目。幾回披讀慰相思。</text>
<title>次景春</title>,<text>靑眼相逢隔歲懷。黃梅踈雨滴苔階。人生不及羣飛鴈。離合紛紛各一涯。聯翩筇屐舊墟臺。隨處談霏盡意開。畢竟世緣難解脫。麥秋時節渡江來。烏頭力盡我曾聞。誰向冥途試撥雲。後死人間圖不負。歲寒心事獨輸君。黃流汩汩勢漣淪。難辨馬牛不見津。年老梢工無氣力。那能濟得漏船人。何心山鳥向人鳴。似識離程晩暮情。會待秋風黃菊節。江村中夜一燈靑。</text>
<title>次放翁三伏韻</title>,<text>無處林塘可納凉。緣何著我雪山堂。赤炎彈壓無高閣。白髮扶將有小廊。身似老犉猶喘月。心如病驥欲穿霜。劍南三伏生秋意。應破人間褦襶忙。</text>
<title>輓權襄仲 思贊</title>,<text>平生肝膽斗牛間。相望江湖夢幾還。一代東萊文獻宅。百年南嶽唱酬山。孤蓬漾漾元如許。亂葉騷騷自不關。可惜季通緣底死。寢門零淚滿衰顔。</text>
<title>示龜潭會中諸君</title>,<text>伏暑年年氣似蒸。今年伏暑可相能。從知時色皆鞭蠟。其柰文章等語氷。部曲乘秋欺宿將。闍梨解夏語高僧。借他石鼎聊成戱。肯數發狂杜少陵。</text>
<title>次朴國寶 砥國 修正南臯集韻</title>,<text>靑城殘馥百年遺。若遇錢翁傳可爲。東國謾揮南漢涕。中原遙憶大明時。冽泉餘響人誰和。蹈海高情世莫知。賴有賢孫能掇拾。願封嘉樹永無隳。</text>
<title>次國寶聾窩韻</title>,<text>不同如面卽人心。息聽止觀可免今。社酒三甁非聖藥。禪窓一偈是工箴。避名何必瞳無子。養壽還勝腹有壬。茅屋數間桃水上。穩將淸福坐來深。江海相追十載心。孟生風味見於今。東坡居士曾何病。西蜀高人欲自箴。汀柳尋春日當午。窓梅占雨歲逢壬。也知處世無過此。一字扁楣意則深。</text>
<title>送無母乳孫。托養於安室女。戊午</title>,<text>失母兒孫二歲強。行纔踰閾立扶床。從誰可養無阿姆。送汝將依有伯娘。離膝心懷嘔數日。將雛行色宿何庄。倚筇獨立秋光晩。滿眼黃花度外黃。呱呱離膝向何方。東渡開津路轉長。揀樹分飛同別鳥。臨岐悵望似亡羊。白髮鬢邊容易集。黃花籬外爲誰香。墻頭濁酒無人送。難把柔腸化作剛。</text>
<title>次李通彦 廈運 遊金剛韻 己未</title>,<text>君是忘機海上翁。依然眉帶紫霞容。春來碧痞生楓岳。繫表淸遊任葛筇。塵債洗空三淺水。仙緣飛到萬尖峰。自慚身似褌中風。未躡玄都羽化蹤。千古嵬峨醉死翁。馬肝羚角不相容。鶴顚浪道揮雲袂。鰲背誰傳拄鐵筇。縹緲侲童求藥海。蒼茫禪祖譯經峰。君行歸自毗盧上。倘見飛昇現幻蹤。</text>
<title>次李顯甫眉山八景韻</title>,<text>牎外烟㙜碧水籠。百年東國靜邊烽。男兒忍說龍蛇事。腔血無端一斗紅。望山烽火仙鶴遺巢縹緲山。東南秀出碧霄間。浮雲一抹藏眞面。應有緱笙這裏還。鶴峰歸雲摵摵西林碧立竿。葉間踈響碎琅玕。也知山雨霏微過。一枕終宵夢欲寒。竹林夜雨萬戶炊煙欲曙時。淡籠輕綠綠絲絲。微茫野色平如海。十里春堤畫裏枝。柳堤朝烟門前野水雨餘多。凈洗芳洲匹練斜。皓月東西籠一色。無邊光景盡平沙。會川平沙綠柳踈陰翠隊開。行人無數趁虛來。世間物態皆如是。薄暮烏飛掉臂回。市道行人春林鳩婦報新晴。太古聲中野色靑。借問爾歌誰所使。欲將圖畫徹宸聽。大野農歌伽倻古國是高陽。老柳高槐覆畫堂。大小單于衙罷晩。黃紬皮事這心長。官城暮角</text>
<title>輓樊巖蔡相國 濟恭</title>,<text>太平元老後生師。一寸毫端畫未奇。大澤高山龍變化。碧蒼丹穴鳳威儀。三朝義理心如鐵。萬古聲名口亦碑。天地中間關氣數。來而自嶽去乘箕。曾從先輩數時英。鐺耳猶聞四海聲。星斗北天名幾仰。水雲南國事俱明。執鞭謾負平生願。交臂還慚並世情。况是林宗墳下石。眞珠一惠未霑榮。</text>
<title>輓郭南爲</title>,<text>書釰當年志壯遊。不曾徒許小成休。精神應幻鯨飛夜。消息還遅駿骨秋。七耋慈闈三峽淚。四旬塵界一丘愁。可憐水墨人俱去。空遣蛛絲古篋頭。頷聯。用兩郭故事。文字從遊問幾時。歲寒心事不相違。九還共指丹砂化。三秀終看白露晞。天可必乎渾若是。吾誰與矣捴成非。也知早晩應相遇。此別如今亦足唏。</text>
<title>見梅花盛開有感 庚申</title>,<text>寒如高士靜如姝。領取春風萬國蘇。骨立精神氷上老。玉成心事月中孤。枝枝畫出先天卦。箇箇圓來太極圖。好有主人能作伴。論交何必向西湖。</text>
<title>次宋侍中杏亭韻</title>,<text>三槐何處滿陰庭。東國千年有杏亭。羞煞柴家無一士。王春當日獨留靑。昔王晉公以柴氏舊臣不死。獨爲子孫植三槐。比杏亭公有愧色。故云。</text>
<title>次軸中車字韻</title>,<text>墩荒草沒侍中墟。一樹童童望似車。舊國風霜根性老。新天雨露葉聲虛。浮紅水接崔仙子。攢碧山連吉注書。剛恨向來收蹟日。無人採掇闡幽居。</text>
<title>次湖南宋氏三節閭韻</title>,<text>杏亭春色百年墟。分向西湖正氣餘。兩世忠魂招野堡。一聯貞誓揜羅裾。從敎節義扶民紀。贏得恩章耀里閭。培養元來由聖澤。三綱吾嶺更何如。三節一門六字扁。讀來遺事涕潸焉。家聲麟畫堪輝映。閨範芸香可並編。公議尙存塵劫後。恩褒須見烈忠先。湖南自此生顔色。嘉樹餘封好永傳。</text>
<title>輓盧處士 善垕</title>,<text>松原西畔玉峰前。粧點烟霞七十年。萬軸羣書藏白石。百源純行作靑氊。南州雅望儒林老。東洛幽居處士賢。剛恨平生違一識。祇將哀幅寄荒阡。</text>
<title>雨中蜀葵花</title>,<text>五月一雨長似麻。山中百草皆槎枒。可憐庭前蜀葵花。勢孤力弱催敗多。誰知向來顔色嘉。爛熳照日如紅霞。猶有數朶能相撑。新葩日日頗鮮明。主人見之心忽驚。頓覺老眼生光晶。免敎山家太俗生。不是造物元無情。</text>
<title>生朝有感</title>,<text>父母懷中免幾年。當時胎髮已華顚。未伸烏哺風摧木。欲報春暉德若天。遊子易驚霜露節。老懷難讀蓼莪篇。况當此日尤悲痛。忍把盃盤作晬筵。</text>
<title>重陽翼日</title>,<text>獨立霜前嗅晩香。恨無罇酒作重陽。寒花自此成休歇。許放渠須盡意黃。</text>
<title>喪餘日詠懷</title>,<text>人於子道最難爲。點檢平生恨莫追。供職每多違咈處。承歡還少惋愉時。萍蓬異域看星淚。霜露空山棄墓悲。明發有懷寒不寐。喪餘心事古人知。</text>
<title>月夜</title>,<text>閑居無日不唫呻。黃卷中間對聖人。古木霜多都骨氣。寒天月上倍精神。衾如鐵冷方思義。座近爐薰却驗仁。老去工夫無別處。且將餘日檢吾身。</text>
<title>偶吟</title>,<text>寂歷寒窓歲暮心。菊翁終日作微吟。新輝欲索磨塵鏡。餘韻將尋理寶琴。公案每隨年力退。天機苦被世情侵。深更獨對孤燈坐。尤悔平生不自任。</text>
<title>苦夜</title>,<text>瘦骨稜稜似搗虀。五更經過一年齊。遙遙獨吠何村犬。久久遅鳴此夜鷄。衾冷微知霜氣重。牎虛漸看月華低。殘齡憂患無踰此。黃妳始知是妙劑。</text>
<title>冬至</title>,<text>洪匀轉斡自無常。能破頑陰護𥠧陽。太極圈中觀動靜。先天圖上驗消長。雷聲忽闢千門鑰。春意潛噓百卉颺。心法相傳還似此。中和遺說可商量。</text>
<title>輓吳大益 慶有</title>,<text>君嬰風樹自髫年。惟幸鴒原一樂全。五箇叢中君最少。那知四十遽重泉。大兒中女哭嚶咿。末女尤蒙不識悲。不識其悲尤不忍。君今舍此去何之。吾家內子卽君姑。往事靑蛇忍說乎。恠底今年春二月。嗟君所當亦如吾。萬事焚輪不可期。如何君哭我還爲。支離此世還多苦。莫把彭殤作喜悲。</text>
<title>立春前一日</title>,<text>一年將盡一宵闌。行見明朝細菜盤。蕭瑟江關吟庾信。兢凌雪屋卧袁安。長風未破千層浪。小鼎虛拋九轉丸。惟有孤燈能識我。盡情相守不催殘。</text>
<title>田家卽事</title>,<text>秋後田園捧擁奢。無官家似有官家。登盤稻飯饒淸俸。繞屋匏花放正衙。千疊畫屛楓列繡。萬竿旗纛秫排牙。此間政令知何事。考課詩書到日斜。</text>
<title>九日黃花不開</title>,<text>氣候今年苦不常。蕭條園菊負重陽。夔州靑蘂那堪摘。栗里黃香未入甞。儘覺客心多錯莫。從敎詩句少光芒。甁裏濁醪休盡倒。爛熳開時可泛觴。</text>
<title>次放翁九日韻</title>,<text>叢菊無心勸我觴。重陽還不似重陽。秋光領略扶藜杖。夕照招邀倚竹牀。莫恨寒花猶寂歷。應羞霜髮正荒凉。可憐昨日登高處。遙憶宗人集墓傍。</text>
<title>十月菊花始盛開</title>,<text>十月黃花滿地香。此間携酒卽重陽。秋光剩寄風霜面。晩節留持鐵石腸。遮莫須臾成爛熳。會敎遅久見芬芳。終然委折東籬下。爭似松筠貫四蒼。</text>
<title>晩眺</title>,<text>扶出筇枝向晩行。堂堂歲色已崢嶸。孤村葉盡分明見。遠樹雲開次第生。病久詩魂仍負債。寒圍酒面欲爭衡。百年鼎鼎身如寄。霜髮惟能不世情。</text>
<title>後圃新笋 壬戌</title>,<text>栽來寸本數年差。已長兒孫徧水涯。壯士鴻門爭脫釰。美人綺閣亂抽釵。會敎直勢層雲掣。應見寒姿凍雪排。分付家人須愼護。要將慰此暮年懷。</text>
<title>庭前石榴盛開</title>,<text>綠樹繁陰獨擅紅。可能粧點一园風。如何從古詩人咏。祗道明珠滿殼中。</text>
<title>輓金戚兄 敬一</title>,<text>蕭灑襟期絶俗情。世間名利淡無營。江山古宅遺薰在。花竹新庄晩趣成。大耋南州收雅望。小孫東國闡科聲。今歸萬里如何憾。從古人稀似此行。結髮初年躡後塵。移家西渡問東隣。盃樽幾把梅湖夜。筇屐頻尋鶴峀春。靜對儀形消鄙吝。細論文字襲淸眞。如何一疾成千古。痛哭題詩卧瘴濱。</text>
<title>武屹雜詠</title>,<text>入峽意行隨馬路逶迤。白石晴川處處奇。夾岸杜鵑花始發。方知春色入山遅。舞鶴亭數層巖上一株靑。從古人稱舞鶴亭。鶴去亭空名獨在。空敎苔面鎖虛汀。立巖鍊補何年漏一枚。六鰲東海共浮來。孤抽月裏銅仙立。分劈雲端碣石開。風雨洗磨猶偃蹇。滄桑翻覆不摧頹。先生道德元如許。撑拄東南萬古嵬。愁送㙜石洪成處射飛流。洗送塵埃萬斛愁。倚杖終朝看不厭。人間何事掛心頭。武屹精舍 二首名區全面好藏修。幽躅遺芬此可求。太極堂中懸杖屨。紫陽山下起書樓。胥儲宛似風烟護。警咳依然水月留。景仰平生今始到。徘徊終日倚汀洲。先賢遺躅賁林泉。題品如今尙有傳。石面雪飛千點散。潭心月滿一輪圓。棲雲閑趣逢僧話。觀水幽期共客眠。自愧平生生苦晩。摳衣未及講筵前。場巖臨溪一石似場平。追想當時錫此名。自是世間多勃窣。要將二字替盤銘。武屹武屹山名象武夷。希賢心事箇中知。澄流一道淵源在。留證當年九曲詩。卧龍岩王佐高才是孔明。雲霄萬古羽毛成。溪中大石留鐫刻。一樣西原結屋情。</text>
<title>寄呈黃江主人李士輝</title>,<text>欲喚仙簫夜泛舟。爲憐江號似黃州。文章浪許東坡筆。天地空回壬戌秋。赤壁千年應獨擅。靑丘萬里孰淸遊。名區酬債無今古。郤被沉痾讓一頭。</text>
<title>次盧叔章 國賓 韻</title>,<text>暮年踈興載扁舟。喚客携壺辦一遊。古壁依微公瑾埭。寒葭寂歷子瞻洲。江名州號同今古。琴曲簫聲孰劣優。自此城山增罨畫。好將詩句耀千秋。</text>
<title>詠李黃江遺墟</title>,<text>解纜秋風訪古城。此中曾有李先生。百年常棣湛和響。一代雷龍道義情。故宅江山堪起敬。遺墟籬落尙餘淸。何須盛事輸坡老。明日祠前可薦誠。</text>
<title>旣望翼日。移舟向淸溪。</title>,<text>秋凈江天碧玉流。菰蒲風泛聽颼颼。波添新雨無聲下。篙向危灘用力浮。眼底山如乘快馬。篷頭人似坐高樓。推移盡日悠揚去。不讓千年李郭舟。</text>
<title>宿淸溪以面瘍先歸。贈別行中諸友。</title>,<text>秋江明月嗅羣仙。遙指桃源縹緲邊。舟近三山風引去。也知凡骨薄眞緣。</text>
<title>觀漲</title>,<text>夜來風雨打空汀。竹聒桐喧亂點零。十丈高濤來似屋。一層虛閣泛如舲。鷺疑島嶼生新白。魚駭菰蒲失舊靑。淸債於吾應有分。此時觀水最玆亭。</text>
<title>次寄盧君一 擢</title>,<text>伊軋櫓聲下荻林。八溪名勝揔遙臨。風欣蛟壑追仙泛。學愧鵝湖起夙欽。書釰蹉跎雙屐滑。江山窈窕一樽深。聊將文戱酬閒債。綾亂秋陰爽滿襟。</text>
<title>次寄李翰甫</title>,<text>暮年離別隱侯同。臨路多時立晩風。歸興蕭條吟病驥。遙懷淸絶叫羣鴻。終朝草閣空搘竹。何處江軒獨瞑桐。寄意慇懃先獲我。山城秋色滿詩中。</text>
<title>次安啓若 沃 龍岡樂舍韻</title>,<text>尙友躳耕歲隔千。爲憐岡號起新椽。草廬南國藏修古。精舍西原葺理先。春枕日遅宜著睡。秋琴客到莫抽絃。高齋物色應堪賞。會待登臨寫眼前。右賦龍岡洛陽亭館足過千。獨有崇坊對小椽。園餙衣巾三代亞。窩開圖象二儀先。推來可知衡門味。向上應尋陋巷絃。寄語煩君須喫緊。暮年功力亦能先。右賦樂舍</text>
<title>次尹聖郊 東野 赤壁十詠</title>,<text>曠懷無千古。孤舟有一宵。自擬緱仙遇。不須湘纍招。非我安知我。無端如縷簫。客有吹簫胷中空一物。寧著竆愁有。家人亦非俗。能解翁喜友。一篇模寫去。眞境不在酒。婦曰藏酒世界黃昏近。依微夢天顔。玉妃來幾時。正待顧眄間。纖雲忽碾破。一夜無礙山。少焉東山古壁重携酒。風煙不復秋。世路皆危巢。身世是虛舟。平生都任緣。何處不此流。放乎中流國風吟榛苓。離騷泣芰荷。美人秋水隔。何處五雲多。玉樓遙八望。寒飈生我歌。望美人歌有盡方無盡。何事欲長留。渺茫玄圃樹。荒唐白玉樓。南華語生死。試看逍遙遊。挾飛仙遊戰場秋寂寞。月星經幾載。遺臭如可洗。飛塵應生海。君看錦水上。雲霄羽毛在。孟德安在昔年夢銘齋。已覷空幻妙。胷中明佛燈。江天半夜照。我問非實問。子笑豈眞笑。道士顧笑重來前度客。艑頭烏帽峩。可憐南閻國。炎凉遞相磨。江山亦世情。其柰變態何。日月幾何殉名同殉財。此輩不足哂。天地有公器。化翁爲我引。千秋墨胎氏。不與萬物盡。造物無盡</text>
<title>輓郭羲卿</title>,<text>憶昔移家自達城。祗今同結歲寒盟。生並一世公稱友。齒長十年我事兄。隔水共連朱雀巷。分山相對白雲楹。無憀淸坐懷頻吐。有興時呼酒細傾。蝴蝶春風雙袂濶。江湖夜雨一燈明。交遊古道存寒素。文獻家謨見老成。將謂善門餘慶遠。那知造物報施輕。孤莖庭下蘭纔茁。弱植鞭前籜未萌。著膝已虛荀相樂。悅顔嗟晩衛家榮。平生唈唈心常恨。向者沈沈病又嬰。萬事如今渾似夢。獨留於世若爲情。重陽風雨黃花節。哭向秋天白寫㫌。</text>
<title>輓金國老 瀁精</title>,<text>善家餘慶滿簾㫌。俄見佳兒折桂榮。容使少延能食報。如何遽作九京行。向平餘債未曾刪。又有阿湛久作鱞。此事人間那忍舍。也知魂魄永歸難。父在土中子偃牀。幾人能得動心腸。孝哉君獨隨親去。到此區區却盡忘。</text>
<title>次河子樞八菊詩韻 並序</title>,<text>豔梁，楚聲已稔。盖無一日雅。旣適生並世。畢竟交臂失之。渠不負此好脚汗。向夤尹君聖郊。得所爲八菊詩者。驟讀之。恰恰覺生香逼鼻孔中。觀其詩。可以知其人。自有臭味存欲長。第步其韻。顧原詩已盡其妙。更不饒人著舌。遂創意別立題目。各就事志。實便一部菊譜。夫以韻語譜花草。於古無有。然卽不害起自我始。作詩家掌故亦一事。玆要李友士輝。遞呈菊潭翁丌下。古有以夢托交。特以神灌想注。故詩曷爲獨不然。然是不敢希。其不以惡詩而欲洗之則幸。古之愛菊者。凡數十家。特取其最關於風敎者著之。記候編中略衆芳。粲然秋末特書黃。桐桃凡例宜殊別。霜雪孤懷合侈張。軆得坤裳含正色。時當剝果放眞香。由來此意無人會。只恁詩家枉泛觴。右月令菊天地冲和結一團。炎皇爲藥敎人餐。康風羽化非虛語。甘谷延齡可驗看。禀得日精香辟沴。排來霜氣性治寒。如將此術能醫國。不待金丹一世安。右本草菊澤畔生涯不勝淸。數叢園裏謾栽成。獨醒臭味酬漁父。長顑精神話女兄。勁辣不徒腸肚叶。孤寒能與雪霜爭。分䟽落字渾閒事。千載何人識此情。右大夫菊把花長嘯倚東臯。門外何人送濁醪。粲若風前香欲嗅。傑然霜下氣同豪。義煕日月輕盈老。懷葛乾坤寂歷高。濂翁晦叟眞會事。千秋留得一言褒。右處士菊榮枯開謝幾多時。晩節能全最是奇。白帝渠何容肅殺。東皇元不借恩私。淸香抵死留初葉。寒蘂捐生守舊枝。試看相州韓相國。始終勳業一聯詩。右北門菊蜒雨蠻煙鎖海邊。人中賢似物中賢。繁華舊國遙千里。風俗殊鄕慣十年。晩蘂非關能殺客。直根其柰欲尋泉。世間氣候渾如此。且辦重陽沽酒錢。右南海菊瀟湘歸後久忘機。短髮淸樽對晩暉。欲伴仙狵和露種。何來嚶鳥掠花飛。數畦措置功纔歇。半世經營計已違。一脚門前難更出。許留閑漢有誰非。右幾畦菊官厨喫菜亦云奇。采采何須九月時。暄豔羞爭園李早。晩香還與澗松遅。滌來滓穢眞堪賞。制得頹齡定不疑。昨酬元晦中和說。此味惟應我輩知。末用朱張事亦止乎。禮義之意。右郡圃菊</text>
<title>輓鄭子翰 維國○癸亥</title>,<text>風儀寬綽性眞淳。六十餘年享福人。水竹田園閑世界。子孫門戶好光塵。如何疾恙延三載。畢竟喪威洊一旬。痛矣脩期仍見促。誰將此理問蒼旻。眼前知舊揔晨星。又送君行入夜扃。半世翩𦒘花一甲。十年踸踔燭三丁。秋風雉嶽相携屐。落日驪江共泛舲。追億如今渾若夢。那堪重過快賓亭。</text>
<title>留贈郭汝和</title>,<text>徑路回回拄藋蓬。數椽矮屋萬山中。逃虛應有聞跫喜。度險空多費屐功。哿矣采榮商峀老。胡然絶類石門翁。吾知莊嶽他年後。長得兒孫失養蒙。</text>
<title>扊扅歌</title>,<text>君不見尙父盆水覆。磻溪可憐頭白婆。又不見齊女秋化蟬。寃聲嘒嘒鳴宮柯。妾有布帬纔揜脛。承相府中多綺羅。妾有草履方踵决。丞相屋中多鞋靴。嗚呼我歌兮歌初闋。我歌維何扊扅歌。憶昔妾爲君家婦。三歲食貧虞山阿。我有旨蓄愈艱難。君有志氣終蹉跎。男兒肯守妻子困。四方之遊宜揣摩。薄言送子將飮餞。家貧乏薪知柰何。衡門關木數尺存。析之杝之炊小鍋。煑以糲飯纔脫粟。烹以乳鷄餘空窠。腰抱阿明臨歧泣。兩眼蔌蔌淚滂沱。死生契濶與成說。所可忘之有如河。嗚呼我歌兮歌二闋。歌聲轉激 缺 如磨。中間隔絶問幾年。望夫山石空嵯峩。前年忽聞好消息。君到函關紫綬拖。遂携𥠧子入秦中。短褐麁裳如敗荷。兒從獵夫打圍活。母爲傭人洴䌟過。相府潭潭深如海。相君欲見其亦那。手提匣中琴三尺。閃入堂前爲一哦。嗚呼我歌兮歌三闋。歌是㤪歌非言他。百年偕老三生約。何事如今忘我多。綠樹如畫崤山春。靑雲高擁渭水波。富貴莫道秦承相。妻兒其柰野餓魔。與君離別三十年。兒身已長妾髮皤。糟糠舊情不可捐。無或君心憶秦娥。平生知己鳴鹿村。蹇叔携兒西入俄。竆時往事倘記否。爲奏三疊顰雙蛾。</text>
<title>次朴國瞻 敏國 南窩韻 甲子</title>,<text>處士門前水尾南。武陵春色逐人南。太平烟月山南舍。遙頌南薰正面南。</text>
<title>輓鄭興之 㷞</title>,<text>人間榮辱豈須驚。一寸剛金百鍊精。谷裏耕雲新活計。牀頭書帶舊家聲。浮名肯慕題三絶。餘慶應看闡再鳴。祇恨花籌差未滿。如何遽作各天行。㓒水相逢問幾年。當時意氣許夔憐。襟期共照芝厓室。談笑頻承檜院筵。武屹春光生屐底。道源秋興入燈前。如今萬事渾成夢。那忍他辰渡後川。</text>
<title>輓李聖哉 東沆</title>,<text>吾南宜有遅庵老。胡乃今春忽各天。盡斂江山秀氣去。人間自此空蕭然。宛轉南閻非幸事。君今好作玉京人。也應十二樓㙜月。俯笑塵寰未化身。</text>
<title>偶吟</title>,<text>拙計平生少僝功。年來占地僅容弓。門無五柳殊陶令。庭有三槐似晉公。濃密端宜遮暑日。蕭森猶可納凉風。悠然獨坐酬閒事。數朶榴花照眼紅。</text>
<title>輓西臯三從兄</title>,<text>公山落木夜蕭蕭。回憶曾遊捴寂寥。百弗先生歸去日。也應前路作招搖。</text>
