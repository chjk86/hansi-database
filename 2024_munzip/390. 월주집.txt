<title>次李白紫極宮感秋 月課</title>,<text>秋聲閶闔來。蕭蕭入庭竹。黃花正爛漫。摘來香滿掬。有酒誰共斟。無以慰幽獨。淸霜木葉脫。白雨輕塵宿。悲吟宋玉賦。擬賣君平卜。謫仙有遺篇。愛玩幾圭復。世路如秋風。高車任傾覆。山中盍歸來。鷄肥白酒熟。</text>
<title>騎省見二毛 月課</title>,<text>詩翁憔悴老騎曹。黑者星星變二毛。壯志蹉跎驚暮齒。涼猋蕭瑟入寒袍。賦成宋玉逢秋恨。位下揚雄執戟勞。白髮如絲嘆何益。朗吟愁把篋中毫。</text>
<title>翫月天柱峯 月課</title>,<text>中秋佳節積陰晦。孤負芳樽琥珀濃。淸賞今宵愁寂寞。勝觀何處快心胸。遂將惠好數三輩。催上仙山第一峯。下視人間風雨暗。喜看蟾影媚秋容。</text>
<title>南昌赴宴 月課</title>,<text>片帆如箭駕靈風。路出南昌故郡東。帝子長洲秋色外。滕王高閣暮雲中。陳蕃榻下迎徐穉。元禮堂前引孔融。童子何知逢勝宴。興酣搖筆氣凌虹。</text>
<title>龍山落帽 月課</title>,<text>九日登高去。逍遙水石間。靑油休走檄。丹壑強來攀。玉斝香醪嫩。層巒細菊斑。秋風吹落帽。醉倒臥龍山。走檄一本作笑語</text>
<title>冬雷歎 月課</title>,<text>乾坤化育畀長子。一陽下生名爲雷。月令中春始出地。三百尺底誰能開。洩憤驚蟄壯于行。震來之時大矣哉。剝卽斯藏固陽德。此埋或乖邦之災。誰當臘月指爲瑞。誤國佞言眞堪咍。聖上元年紀庚子。維時斗柄西北回。不知天公亦何心。半夜喚取阿香來。燁燁光隨虩虩聲。倏爍砰訇振八垓。純陰不許窮用事。縮却玄冥氣欲摧。伏陽先泄厥徵旱。生意不得專根荄。往歲冬間隨處起。龜文坼地飛黃埃。方來可懼旣往驗。惟我赤子何哀哀。不喪七鬯易所戒。九重日應宵衣催。轉災爲福望我王。佇看民物登春臺。燮理陰陽更有人。宜致傅巖調鹽梅。</text>
<title>次杜甫臘日韻 月課</title>,<text>臘去春光未甚遙。窮陰欲與雪氷消。人傳椒酒嘗新味。鳥喚梅心出舊條。斷送繁華非往日。幾經行樂又今朝。晩來鳷鵲生微煖。已覺陽和藹碧霄。</text>
<title>守歲 月課</title>,<text>老來何日不怊然。愁到今宵更未眠。燈下光陰新舊變。客中心事古今憐。試從爆竹除窮鬼。還把屠蘇讓少年。博塞自無歡樂分。祝君空詠頌椒篇。</text>
<title>積雪驗豐熟 月課</title>,<text>冬爲來歲應。三白厥占豐。旣洽沾畦澤。先期潤物功。飄祥穩更厚。隨喜落還融。致此知誰力。君仁感上穹。</text>
<title>辟寒犀 月課</title>,<text>執壤來三譯。奇祥薦玉盤。潛回挾纊煖。排遣折綿寒。寶座春疑動。銅樓雪欲殘。願將分白屋。均與四方歡。</text>
<title>金交河 翊震 輓</title>,<text>溪西咫尺接比隣。日夕追陪杖屨頻。義忝門闌兄弟齒。情深蘭玉友朋親。人間離別仍長夜。泉下音容似隔晨。官止一麾年半百。浮生草草可沾巾。</text>
<title>晉平副正 承慶 輓</title>,<text>隣居密邇屋連墻。分義於親雁一行。花樹會時趨奉袂。蘭亭契日跪稱觴。生勤色養亡思墓。名在璿源跡半鄕。千里忽驚哀訃至。碧松庭畔哭聲長。</text>
<title>金城主 壽仁 輓</title>,<text>一門忠孝世無倫。燀赫家聲祖相臣。早歲威名當巨鎭。半年遺愛在飢民。何知皁蓋南歸日。遽見丹旌北去辰。最是九京難瞑目。高堂八十大夫人。</text>
<title>沈士豪 挺宇 輓</title>,<text>京華望族世簪纓。湖外幽莊倚古城。南畝田園存晩計。西津風味送餘生。身罹癘疫沈綿禍。家慘妻兒哭擗聲。路敻松楸玆寄葬。情親婚媾涕縱橫。</text>
<title>竹牖具公 瑩 輓</title>,<text>聞道游鄒魯。名聲擅兩湖。沈綿罹一疾。堂構付雙珠。達德宜遐壽。高才止佩符。追思陪杖屨。題輓獨悲呼。</text>
<title>宋珍山 有佺 輓</title>,<text>追陪杖屨地非遙。夙忝賢郞慶席招。前後專城都爲養。幽明永訣豈曾料。如公孝友天何喪。令我儒林氣益凋。郡紱縻身違執紼。隔江回望但魂消。</text>
<title>李持平子輝 光稷 輓</title>,<text>始知難信者蒼天。何意生賢遽奪賢。筆絶風霜烏府上。跡陳詩禮鯉庭前。九霄雲路旋摧翼。一曲峨洋却斷絃。伯道無兒顏子夭。始知難信者蒼天。</text>
<title>李上舍 公著 輓</title>,<text>曾同玉樹倚蒹葭。幸接芳隣不我遐。薄技雕蟲先釋褐。妙年司馬尙衣麻。賢何短折顏回命。天忍無兒伯道家。最是地中難瞑目。雙親堂上慟無涯。</text>
<title>宋魯城希張 光栻 輓</title>,<text>早聞詩禮著名譽。不弔天何夭伯魚。孝盡專城榮養後。病添投檄賦歸初。年纔四十生如寄。庭滿芝蘭慶有餘。入地方知交道了。一麾慙負哭魂車。</text>
<title>趙必久輓</title>,<text>年紀於公最後時。幸蒙賢胤許肩隨。纔看奉檄專城養。奄結終天負土悲。故宅荒涼依北郭。新阡蕭瑟傍東池。自憐多病孤攀紼。還愧平生分義虧。</text>
<title>晉川君 喜慶 輓</title>,<text>洛城金馬去來鄕。義重家親卽雁行。準擬百年陪杖屨。如何一疾隔存亡。崇班允合璿源貴。餘慶終歸玉樹郞。遙想丹旌湖外返。故山松檜哭聲長。</text>
<title>尹察訪殷卿 輔殷 輓</title>,<text>分義從先世。於君卽弟兄。鴒原均托契。雁塔忝聯名。驛路三年宦。輿歸二豎嬰。偏傷西日暮。誰慰倚閭情。</text>
<title>申從叔禮甫輓</title>,<text>曩宰西林一水間。縻官恨未往承顏。年饑已極浮生困。病革阿誰送死還。舊跡荒涼餘破屋。新阡蕭瑟傍空山。追思避疫依歸日。孤負深恩感涕潸。</text>
<title>學圃鄭康津 叔周 輓</title>,<text>當代論才少似公。升沈實係世窮通。可憐白首千薪底。何遽靑眸九地中。天上樓臺香案近。人間醒醉酒罍空。百年肝膽忘年契。孤負臨堋仲食風。</text>
<title>宗兄灘軒 啓命 輓</title>,<text>雁一行中齒最高。指揮宗黨不辭勞。功名笑我同鷄肋。榮養多公有鳳毛。喪敗邇來仍疾病。才能可惜老蓬蒿。門闌舊會今陳跡。哀淚雙行灑白袍。</text>
<title>四友堂李公 時聃 輓</title>,<text>郭南泉石是天慳。幾典雄州此錦還。謝傅風流興景仰。李膺門館忝登攀。滿庭蘭玉全家彥。八袠春秋二品班。一幅哀詞雙隕淚。鯫生無路更承顏。</text>
<title>蘇澤卿 處中 輓</title>,<text>屈指門闌齒德尊。幾人零落幾人存。七旬遐壽惟吾丈。六代分宗卽弟昆。老去交情增戀戀。邇來團會欠源源。幽明永訣傷今日。和淚題詩字字痕。</text>
<title>次崔承旨成伯 商翼 韻 公在長城時。崔公爲全羅亞使。</title>,<text>別後相思閱幾春。喜逢氷玉舊風神。驪山望幸同今日。蜀表陳情類昔人。笑我才非江彩筆。愛君詩似庾淸新。南州佐幕眞天與。惟寄音書莫憚頻。</text>
<title>與西河李判書彝仲 敏敍 遊白巖山淨土寺。登雙溪樓次圃隱鄭先生韻。寺在長城。李公時任羅州。</title>,<text>古事流傳古寺僧。仙區心賞問誰能。牧翁留記溪樓重。圃老題詩勝槩增。靈窟天成巖自削。寒潭月滿鏡初澄。興來惠好同携手。佳處峯巒次第登。</text>
<title>偶吟 羅州時</title>,<text>鬱鬱長爲客。悠悠意不窮。東風忽相過。庭樹生春容。</text>
<title>尹判官汝卿 弼殷 輓</title>,<text>妙歲騷壇同翰墨。中年宦海共聯翩。每憐瘴疾嬰身久。何遽英才入地先。五品官班才豈展。數叢蘭玉慶從綿。錦城分竹違攀紼。和淚悲吟永訣篇。</text>
<title>雪夜與安都事亨卿呼韻 二首</title>,<text>匹馬辛勤訪我來。一樽談笑爲君開。他鄕勝會惟今夜。明日江關別意催。尊酒相逢歌且吟。白頭靑眼共聯襟。前簷冷月添新興。半壁寒燈照古心。歲去天涯佳會晩。春來江上後期深。好將詩酒共歡笑。莫唱驪駒報苦音。</text>
<title>次適安申執義君瑞 命圭 九日韻 乙卯公牧濟州。申公謫本府。</title>,<text>誰把新詞慰寂寥。披來頓覺筆生濤。偏憐鯨海舟衣臥。孤負龍山酒興高。要和淸篇携短管。爲酬佳節覓香糕。窮途萬事渾無意。惟有詩情老更豪。附元韻海天秋思政寥寥。獨倚茅簷聽暮濤。九月風光猶作客。百年懷抱阻登高。閒情可泛淵明菊。好事空吟學士糕。絶域逢辰誰與共。悄然無奈舊時豪。</text>
<title>偶吟贈一愚上人</title>,<text>踏盡三千世界空。一愚蹤跡舊旻公。傳燈白日禪心靜。飛錫靑山佛路通。雙樹飜經看臥虎。三車說法有聽龍。吾師定是眞如骨。對榻還慙道不同。</text>
<title>贈申君瑞。二首。</title>,<text>世道非前日。生涯到此頭。關心多少事。同是百年憂。十載違靑眼。重逢各白頭。俱爲千里客。家國一般憂。</text>
<title>送別一愚上人</title>,<text>飄然行色淡然意。一鉢而來一鉢歸。傷心此別仙凡異。海島靑冥夢亦稀。</text>
<title>送別</title>,<text>仙區心賞未云幾。短棹秋風忽憶歸。怊悵望京樓上月。道人顏面正依俙。</text>
<title>留別判官李德茂 雲林</title>,<text>春來愁思若爲寬。謾把深杯借一歡。絶境優游眞勝事。雄藩節制且尊官。忽驚壯髮千莖白。惟有愚衷一寸丹。最是扁舟滄海外。故人今日別離難。</text>
<title>題屯山山訟文案後</title>,<text>兄今何罪弟何尤。或勘秋曹或楚囚。若使先親知此事。冤魂應泣九泉幽。</text>
<title>悶旱</title>,<text>丁巳饑荒戊午然。八州強半是閒田。雖無霈澤仍三日。猶比成湯少五年。歲歉關時休罪歲。天聽自我豈尤天。弭災莫若修君德。願曝愚衷籲日邊。</text>
<title>初度日。次李梁山汝挺 起漢 韻。</title>,<text>歲屬三餘至日廻。人逢初度笑筵開。良辰勝事朋知會。冷炙殘杯次第回。滅燭喜延窓外月。問春爭傍雪中梅。壺乾賴有烏貂在。催喚蒼頭換酒來。初度卽十一月十九日。而是歲冬至適是日。故初句云。附元韻長公初度一年廻。隨意杯盤次第開。洞裏玉簫吹月弄。橋邊垂柳拂欄回。東川美酒香凝乳。南國佳人白勝梅。好事他時留掌記。題詩應喚謫仙來。</text>
<title>山房會。次金西溪叔固 守堅 韻。</title>,<text>五十明珠直百朋。唱酬還愧戰無能。歌傳白雪知音少。詩到靑山勝槩增。浮世百年何足恃。窮途一會正堪矜。山扃落日重回首。遠樹寒煙和雨凝。</text>
<title>次前韻。贈黃進士皓一。翼漢○二首</title>,<text>老去柴門絶舊朋。少來歡笑鮮今能。愁邊一夢靑春暮。頭上千莖白髮增。罕與詩翁爭筆舌。懶隨田父荷鋤矜。超然百丈狂塵外。欲學仙方道未凝。少小名聲荷友朋。況今衰懶百無能。憐君好意年年謝。歎我煩憂日日增。吳市藏蹤渠自樂。楚人懷寶世誰矜。須將此事爲身計。莫把窮愁筆舌凝。</text>
<title>又次他韻。贈黃進士。二首。</title>,<text>百年知己一靑眼。蕭寺吟鞭冒雪揮。昨夜會歡無限興。春來何處更佳期。詩能言志酒能醉。杯一傾時筆一揮。百年與子期如此。日以爲期夜又期。</text>
<title>對枯竹有感</title>,<text>溪西脩竹鬱成林。長保盧棲洞裏陰。忽驚靑翠須臾盡。惟見荒涼衆草深。</text>
<title>次金西溪韻 四首</title>,<text>二十探春愛酒年。春風不厭酒人顚。從來酒有尋常債。幾度春尋十八仙。到老傷春那忍說。卽今無酒亦堪憐。酒歡春興歸何處。頭白空吟春酒篇。一雨連宵豈曰霖。前川流水未盈尋。時時斗酒須君醉。往往瓊篇供我吟。每念國憂徒仰屋。試看人事幾傷心。閉門空巷追遊寡。白首誰憐病轉侵。喜君有新作。哦詠寫明窓。可列詩三百。何關玉一雙。懷才違活國。抱策負經邦。遯世須無悶。芳醪但潤腔。所憂惟道豈憂貧。杖屨追隨不厭頻。積雪陰崖悲草木。一堂和氣靄吾人。坡翁多病常須藥。溪老工詩謾費神。浮世此時誰瞹眼。好將情意爲君陳。</text>
<title>遣懷。二首。</title>,<text>一畝沙田數間屋。東山明月北窓風。百年身世生涯足。長作堯衢擊壤翁。此生如寄歲如流。驚却紅顏已白頭。坐看群芳零落盡。晩香惟待菊花秋。</text>
<title>次金西溪韻</title>,<text>步履輕輕不自疲。去來南北幾追隨。幽人精舍論文夜。公子華堂賞雪時。暮境壯心棋一局。新春豪興酒三巵。驚聞殘郭風來急。笑指扶桑日出遲。申令罰依金谷數。丁寧知有竹林期。騷壇幸許容疏放。欣對諸公爲賦詩。</text>
<title>戲題</title>,<text>萬事悠悠水去東。百年贏得鬢成蓬。貧如原憲雖無恨。其奈今朝瓢已空。</text>
<title>爲柳命賢所誣。曳疾就理。</title>,<text>王府衙門重。孤臣縲絏深。開扉風割面。仰屋雨沾襟。隨地披丹悃。欺天豈素心。忽驚天上鵲。來報曉窓音。</text>
<title>獄中聞諸友有詩。追次其韻。</title>,<text>消愁常索酒。斷水幾抽刀。叩地地無語。呼天天更高。靑春庭上草。白雪鏡中毛。長嘯倚門立。有懷覓短毫。</text>
<title>次西河李判書彝仲 敏敍 韻</title>,<text>半世林泉計。三朝分義何。臨瀛雖地勝。鯨海怕風多。不合棲遲托。惟宜領略過。金門須大隱。城郭亦山阿。附元韻爲問江陵守。東遊意若何。地形臨海盡。仙景泛湖多。卜築前期在。尋幽幾處過。待君書報我。投笏訪山阿。</text>
<title>宋定山敬夫 有栻 輓</title>,<text>追隨翰墨識君偏。儒雅雍容性出天。孝友家聲傳素履。簪纓舊業繼靑氈。何知汲子淮陽臥。遽作王公葉縣仙。痛哭人間惟此老。昔年親愛半黃泉。</text>
<title>次李西河遊白巖淨土寺投寄韻。二首。</title>,<text>勝會難常更莫攀。君今淨土我塵間。詩來尙記當年事。水滿靈泉月滿山。白巖何日共登攀。人世悲歡十載間。最是淸風明月夜。飄然歸興繞雲山。附元韻往事如鴻不可攀。空留陳躅在巖間。今來淨土樓中臥。月色泉聲滿一山。</text>
<title>辭陛南爲。途中有吟。</title>,<text>無能爲世棄。起廢聖恩洪。嶺海關防重。官銜節制雄。交隣宜仗信。報國願輸忠。惟是吾衰甚。慙非矍鑠翁。</text>
<title>四月望日有吟 幷序</title>,<text>壬辰是月是日。卽倭賊陷城日也。府民之死於鋒刃者。不知其幾千萬。其子孫每年遇是日。則皆設奠而哭。余感而有此詩。千村慘憺萬家哭。存沒同時祭祀同。莫說壬辰今日事。令人不覺淚盈瞳。</text>
<title>贈崔進士 栴</title>,<text>名編太學詞林伯。何事南來任算商。祇是私憂兼國計。就中身世可堪傷。</text>
<title>登永嘉臺 幷序</title>,<text>臺在釜鎭南門外。巍然枕海頭。三面皆水。四山環于水。自然成一湖潭。望之不見外洋。莊遮拱圍。有若人爲之工者然。於是益覺造化之妙。仍以記之。高臺快一陟。人間卽別區。不知滄海闊。疑是洞庭湖。</text>
<title>詠懷</title>,<text>風波宦海任乘船。出沒憂危二十年。邊畀謬當垂死日。國恩圖報有生前。威儀儼若三軍長。身世閒如一鉢禪。祇是客窓中夜夢。五雲深處幾朝天。</text>
<title>次崔進士韻</title>,<text>浮生如夢歲如流。昨日紅顏已白頭。惆悵故園歸計晩。小庭梧葉又驚秋。</text>
<title>贈平差藤差兩倭 幷序。</title>,<text>平差名成尙。藤差名成時。以約條事來在館中。雖無相接之便。察其所爲。實非蠢然凡倭之比。而今方竣事告歸。故聊以贈行。交隣常有信。約法永無違。愼厥終惟始。一語贈君歸。</text>
<title>次甥姪趙果川來卿 泰徵 韻。幷序○三首。</title>,<text>泰姪之事親。誠孝至矣。余以孤露餘生。孝有不及。移孝之願。雖切於事君之際。白首殘齡。筋力殆盡。徒有區區憂愛之忱。了無一毫報答之效。尋常慨然而已。今姪之言志。亦能起余。見其詩。嘉其意。因感而和之。兼寫己懷。臣忠乃可報君知。子孝方能答父慈。爾所能行吾則未。半生憂國竟何爲。我所居官爾所知。政多狂率少仁慈。至於儉約惟天性。文飾何曾外貌爲。孤忠偏荷聖明知。天地生成父母慈。一死生間圖報效。莫非臣子所當爲。</text>
<title>大殿痘候平復後。聞慈聖諱音。驚慟有吟。幷序</title>,<text>自上痘疫之候非若尋常不豫之比。幸賴天神之默祐。耑臻康復之境。此誠我國數百年所未有之慶。臣民之喜抃極矣。曾未幾何。遽遭慈聖禮陟之慟。慟隕罔極。不啻若赤子之喪慈母。況玉體調攝之中。不瑕有哀毀添傷之候。垂死老臣。遠滯邊上。不任區區犬馬之憂。玆構一絶。聊以詠懷。玉體愆憂轉爲慶。祖宗天地所扶持。如何罔極坤崩慟。當此欣欣有喜時。</text>
<title>次崔卓然 之峻 韻</title>,<text>文章虛老陸機雄。九仞山虧一簣功。塵世苦顏常愧我。蓽門幽意最多公。榮華自是愆尤崇。靜散庸非數命通。塞上遲回君莫笑。只緣微報聖恩隆。附元韻山南雄府此其雄。利器盤根別有功。老范胸藏千萬甲。安西幕得數三公。威行海裔頑夷服。惠洽關商物貨通。旌節將應朝魏闕。玉階瞻拜寵光隆。</text>
<title>次再從姪君弼 相胄 韻</title>,<text>頭白三千丈髮翁。東來地盡又天窮。深宵不覺參商遠。飛入阿咸一枕中。附元韻叔姪俱爲白髮翁。東西遠別恨無窮。相思半夜仍成睡。千里音容一夢中。一日夜夢中陪話。覺後悵然有吟。</text>
<title>用別韻寄胄姪</title>,<text>相思枕上君逢我。我獨胡爲不見君。他時願做同宵夢。君見我時我見君。</text>
<title>詠懷</title>,<text>蓬萊山外更無天。惟見扶桑在眼前。未覺風塵今作吏。却疑鳧舃已成仙。竹林猿鶴新知樂。梅閣琴書古意專。最是夜來無限興。海雲臺上月如年。</text>
<title>哭姪子相夔</title>,<text>才聞夔姪病情危。誰意凶音遽至斯。兄弟一兒無子夭。信乎天理竟難知。</text>
<title>夔姪窆日望哭</title>,<text>死別傷心日。鄕音昨又傳。靑山才掩土。白首但號天。積善家無墜。罹殃我獨偏。自寬惟有理。餘喘亦衰年。</text>
<title>范若虛所進鐵液方 幷序</title>,<text>近來洛下士夫服此方者多矣。余於上年春抵洛而聞此方。南爲後卽試之。于今十有一朔矣。顯然食效。庶幾可期於三年之後。仍構一律以記之。本方有服之三年。神效不可言之語故云。莫學金丹訣。須求鐵液方。量加容一斗。痛飮幾千觴。任借韶華剩。仍治疾病良。長生知在此。歲去豈堪傷。</text>
<title>感君恩。幷序○二首。</title>,<text>余於乙卯出牧耽羅。庚申又知臨瀛。今又宰于萊山。歲在癸亥矣。三神山一番遊賞。固世人之所素願。而不可得者也。幸余親見於身。莫非聖明所賜。豈我有仙分而然歟。遂感而作此詩。瀛洲方丈又蓬萊。往歲今年次第回。非有聖恩寧自致。半生仙界半塵埃。三山遊賞繼前後。粤若庚申乙癸間。十年裝束尋眞屐。爭道仙官不世寰。</text>
<title>次崔進士韻。二首。</title>,<text>誰報寒梅已放春。邇來衰白懶迎新。琴軒一病供深臥。鶴護閒庭晝喚人。南國韶華又報春。野紅山碧一般新。羲和且莫鞭西日。分付東風剩借人。</text>
<title>次古府伯黃㦿板上韻</title>,<text>三山天借短筇廻。次第煙鬟入眼開。却笑前人仙分薄。一時遊賞但蓬萊。</text>
<title>行路難。幷序○四首。</title>,<text>一年瘴鄕。百疾侵尋。不圖湖臬之擢。出於夢想之外。聞命驚惕。若隕淵谷。前後彈我之論。已成臺閣之奇貨。滿月之弦。又發於今。惟當直受。豈容介懷。況形役莫如就閒。躬耕亦足代祿。因此脫濕。歸臥田園。靜俟溘盡之期。埋骨先壟之側。至願所適。微分所甘。萬事此外。一念已灰。仍成拙語。以寫我懷。爾來簧舌售膏脣。玉石誰能辨僞眞。古昔聖賢皆不免。自修而已豈尤人。長程匹馬舊邊吏。白首靑春作伴廻。田里逢迎誰暖眼。入簷淸月自無猜。自憐孤賤困瑕玷。白簡相尋寵擢辰。五日官銜新按使。一年戎事舊邊臣。升沈由命須安分。早晩酬恩只有身。遙想故園春向暮。守菴梅鶴待閒人。廁跡衣冠列。失身毀譽間。人情胡至此。物議太無端。痛切傷時賈。甘爲竊飯顏。出門無所適。獨立謾長嘆。</text>
<title>仍任。二首。</title>,<text>昨日銅章換玉節。今朝玉節換銅章。主恩前後乾坤大。得失何須較短長。擇地臣何敢。忘廉奈失身。行藏不自得。嗤點任傍人。</text>
<title>感春</title>,<text>半生寥落坐南州。日月催人自白頭。東閣官梅春又晩。若爲看去亂鄕愁。</text>
<title>歎世</title>,<text>節物復如此。吾生猶旅遊。全消溪水凍。漸見草芽抽。路入蓬山轉。天連薊海浮。臨風忽怊悵。非是未歸憂。</text>
<title>憶歸</title>,<text>嶺色殊非舊鄕陌。縱逢靈境倦登臨。春來客恨知多少。欲向空山問蜀禽。</text>
<title>謾吟</title>,<text>仙區吏隱淡如釋。獨鶴孤琴興有餘。暮年事業惟高枕。懶捲靑簾點簿書。</text>
<title>卽事</title>,<text>黃嶺山前海萬頃。沒雲臺上月三更。寒梅雪裏偸春笑。芳草庭心借雨萌。東閣一年人臥病。北書千里雁無情。夜來旅枕魂隨夢。飛入終南繞鳳城。</text>
<title>春日行</title>,<text>草綠荒城雨。花明古寺春。一年爲客地。怊悵未歸人。</text>
<title>聞密城伯李善行。孝源 拜掌憲歸京。二首。</title>,<text>臥病天涯日。聞君洛下還。河橋阻携手。離思倍依然。東流江水北歸客。黯黯離愁滾滾瀾。傍人若問誰深淺。須向靑蓮筆舌看。</text>
<title>晝眠</title>,<text>旅宦支離媿此身。故山風月屬誰人。暮年適意惟高枕。懶向衙軒對吏民。</text>
<title>送庶女還家 宋光梴室</title>,<text>身長纔滿尺。知識已成人。學諺方通札。裁衣不借隣。同來天萬里。獨去序三春。坐算歸程遠。愁生寂寞濱。</text>
<title>感古</title>,<text>草綠江潭雨。騷人萬古愁。停杯誰問月。撫跡客登舟。日落欺山面。潮來失渡頭。長安何處是。歸思獨憑樓。</text>
<title>有懷</title>,<text>江水悠悠客路千。日邊消息雁無傳。願隨金井山頭月。流照通明殿上天。</text>
<title>卽景</title>,<text>花覆千家暖氣浮。一春鄕思客登樓。年年芳草王孫恨。夜夜空山蜀魄愁。村外亂鴉喧古樹。雨中孤雁落寒洲。官軒近海潮聲急。時逐東風撲枕頭。</text>
<title>望海憶屈大夫</title>,<text>我想古人風。悠悠往事空。竹枝歌一曲。碧海弔孤忠。</text>
<title>笑古</title>,<text>千村桃李一般春。幾度飄零幾度新。萬事本來榮與悴。五噫三涕笑前人。</text>
<title>憶堤川兩老姊 長姊李弘璧室居金堤。次姊趙室居林川。</title>,<text>尺地連枝別。相思歲幾遒。于今又千里。舊恨與新愁。</text>
<title>烽火</title>,<text>一烽燃處萬峯應。遠近邊情次第通。百年南北煙塵熄。長報無虞達聖聰。</text>
<title>病鶴。二首。</title>,<text>靑冥逸翮鎖塵網。病脚驚寒隻趾收。東閣伴人須飮啄。一般羈旅一般愁。病鶴空庭弔孤影。淸愁惟有旅人知。何時更拂沖天翮。任逐仙風脫世羈。</text>
<title>待罪 幷序</title>,<text>邊臣啓聞。非邊事則不敢贅陳私情者。蓋體例也。然余之所遭。有難苟罇。寧被猥越之誅。而不欲自抵於忘廉冒恥之歸。惶恐煩籲。恭竢威譴。而屛伏之中。偶構一律。詩拙不能言志。大抵悉出衷赤。觀此詩。益可想勢已窮而情亦蹙矣。廿年從仕大夫後。聖渥偏隆一介愚。敢說淮陽多疾病。況論三徑久荒蕪。涓埃祇切酬恩計。指摘還慙負累軀。所以陳情甘萬殞。苟蹲池鳳奈廉隅。</text>
<title>憶李梁山。幷序○二首。</title>,<text>夔姪爲汝挺壻。纔數年而逝。舅甥間至慟。與我必無異。題寄此詩。以相慰焉。箕斗悠悠日月忙。向來人事轉凄涼。哀傳南徼空揮淚。痛迫東床幾斷腸。憐我鬢邊千丈雪。想君頭上一般霜。他年夜雨溪堂會。靑眼對時血滿眶。一年人事異存亡。朝暮呑聲幾斷腸。最是在家無限痛。半生何忍對靑孀。</text>
<title>獨坐</title>,<text>迢遞秦京道。蒼忙楚客情。腥臊朝海氣。笳吹夜邊聲。就枕難成夢。挑燈暗數更。羈危身萬里。寂寞淚雙橫。</text>
<title>鄭氏先山。戶長文道之墓山名和池在東萊府○二首。</title>,<text>華蓋金爲祖。委蛇帶水來。中抽垂乳脈。外護拱樓臺。門戶重重閉。案朝面面開。古來稱吉地。無世乏人才。海山須上最高峯。大地眞龍隱此中。潮水多倩朝曉夕。群山有意擁西東。委蛇形勢千軍陣。平鋪明堂萬馬容。積德何人能占得。從知福祿世無終。</text>
<title>京商</title>,<text>商似劉伶便忘死。瘴鄕居貨爲生涯。誰識就生終就死。世人強半類如斯。</text>
<title>次崔進士韻</title>,<text>未逐孤鴻共北飛。爲緣身上掛邊衣。君將捨我又何適。及至君歸我亦歸。</text>
<title>憶蘇汝憲 弘式</title>,<text>秋月溪邊宅。桃花溪上春。可憐詩酒會。孤負眼中人。</text>
<title>見月問李謫仙消息</title>,<text>我欲上天無羽翰。寧將詩酒醉乘船。遙憑采石江頭月。千古音塵問謫仙。</text>
<title>題忠烈祠</title>,<text>孤臣殉國一隅城。千古綱常日月明。至今忠烈新祠儼。長使騷人淚滿纓。</text>
<title>題鄭瓜亭 幷序</title>,<text>鄭名敍。仕高麗。被讒歸田。乃築亭種瓜。撫琴作歌。以寓戀君之意。辭極悽惋。自號瓜亭。卽其曲也。其亭至今存焉。他鄕爲客鬢無黑。何處逢人眼有靑。一曲琵琶千古意。時時獨上鄭瓜亭。</text>
<title>登蘇嘏亭 幷序</title>,<text>蘇仙乘白鹿。與金龜仙人同遊於此亭。後人因以名之。鳥雀不敢棲。白鹿已無跡。孤亭名獨傳。登臨各異代。前後兩蘇仙。</text>
<title>灌漑</title>,<text>溪從金井衆流通。日夜滔滔旱不窮。造化假人分地上。水均春圃雨無功。</text>
<title>憶杜拾遺</title>,<text>緬憶杜陵老。長歌鳴不平。題詩多感慨。憂國見精誠。逆旅長行役。干戈半死生。窮愁留與我。千古一般情。</text>
<title>釜山</title>,<text>山以釜名良有意。屹然高峙海防頭。他年斬斫鯨鯢肉。烹作轅門餉士羞。</text>
<title>餉倭</title>,<text>龍蛇遺恥未曾洗。冠蓋如何卉服同。千秋禍首軒轅氏。謾作舟車濟不通。</text>
<title>水操後次崔進士韻</title>,<text>海門舟楫闢轅門。日午催升大將旛。鼓動數聲知有令。隊分三路肅無喧。一時蠻款誠難恃。九世齊羞尙忍言。由是聖朝常鍊卒。佇看飛捷奏天閽。附元韻元帥樓船出海門。春風水國耀旌旛。千尋窟底魚龍慴。三令軍中鼓角喧。今日講戎良有意。當時遺恥更堪言。倘敎致力能終始。南越頭懸漢帝閽。</text>
<title>陸操後呼韻</title>,<text>海東蠻種款天東。已見車書玉帛同。文物百年當聖際。雲門一曲奏宮中。治安不可忘危亂。操鍊元非爲戰功。壯氣直衝孤島外。匣中霜劍吼邊風。</text>
<title>效杜體詠懷</title>,<text>遠客登樓月欲素。空庭落花春向衰。殊方迢遞路萬里。何處鄕關天一涯。白頭今日已殊俗。靑眼故人知有誰。海門淸笛忽驚夢。簾外寒風和雨吹。</text>
<title>昌寧倅沈戒休 儆 來訪。臨別贈詩。二首。</title>,<text>蓬山地僻經過少。旅館爲隣病與憂。忽謾相逢傾蓋日。半生肝膽一荊州。羈危千里客。寥落百年愁。老去誰靑眼。春來自白頭。稽山勞枉駕。南浦幸同遊。聚散還如夢。臨岐惜去留。</text>
<title>贈別盆城伯金子重 世鼎○幷序</title>,<text>往在十年前。錦城，鰲山。有源源團會之樂矣。今之盆與萇。亦近邑也。繼而爲隣。天與其便。而兄及弟皆老矣。病且爲之魔。未圖一番合簪。謝病投閒。子又先我。白首遠別。杳無重逢之期。伏枕瞻想。不堪黯然之懷。忘拙言志。聊以贈行。錦城。羅州也。鰲山。長城也。盆城。金海也。萇山。東萊也。海內知音舊。天涯同病憐。芳隣湖嶺色。勝事已今年。投紱我何晩。着鞭君獨先。稽山違一訪。別路又秦川。</text>
<title>次玄生 萬源 永嘉臺韻</title>,<text>獨立山河一長嘯。恥令和館遠人通。百年壯志空題柱。兩鬢霜毛幾泣銅。櫪上駿駒驕塞草。匣中龍劍吼春風。淸時白首還無味。何處狂塵又轉蓬。</text>
<title>望海</title>,<text>窮溟浩無際。宇宙失西東。潮白千層屋。天靑一面銅。炊煙朝遠島。漁篴夜孤篷。曙色星初散。桑枝日已紅。</text>
<title>憶舍弟參奉 司評公時爲司饔院參奉</title>,<text>連枝千里別。兩地未歸人。至痛君何忍。餘哀我亦均。無緣同握手。有淚幾沾巾。綠草春將晩。池塘夢獨頻。</text>
<title>夜雨</title>,<text>春氣陰陰欲雨天。落花無語柳如眠。一年倦客思歸夜。簷外寒聲亂枕邊。</text>
<title>贈別慶敎授 演</title>,<text>海門朝雨灑春城。弱柳陰陰細草平。送君今日洛陽去。千里長江無限情。</text>
<title>引李白詩。續成一絶。</title>,<text>前門長楫後門關。曾見謫仙詩句間。爾來薄俗那堪說。今古人情摠一般。</text>
<title>夢</title>,<text>大夢誰先覺。南陽有臥龍。歸來千載下。後覺卽吳儂。</text>
<title>次黃山督郵金丈濟而 洧 見寄</title>,<text>箕斗悠悠已廿年。此生無計拜床前。一般禍故違携手。千丈霜毛各滿顚。勝事固知天所賜。芳隣何幸路非懸。佳期病隔團圓會。惟願稽山命駕先。附元韻璧水同遊二十年。使君文彩任盧前。可憐薄俗雲翻手。堪笑衰翁雪滿顚。末路是非明主在。此身榮辱老天懸。黃山幸與東萊近。他日相尋我欲先。</text>
<title>雨</title>,<text>滴滴茅簷雨。寥寥客倚窓。惟看雙白鷺。落日下寒江。</text>
<title>竹</title>,<text>階上數叢竹。歲寒葉半凋。琴書愁靜對。翠色已蕭條。</text>
<title>蓬萊府四十韻</title>,<text>地盡東頭第一縣。天低南極海爲陲。國門鎖鑰環諸鎭。賊路關防仗一麾。民業少從農務本。府儲多籍賈財基。古人名塚千年旺。今日文儒八代衰。絶域猶尊夫子廟。行人尙識宋公祠。煙郊慘惔冤魂哭。古堞蕭條志士悲。石鏡瓜亭留勝跡。金龜白鹿杳仙期。蒼藤翠壁千尋刹。衰草荒原數尺碑。白首倦遊仍臥病。靑春謾興幾題詩。長河更覺龍池遠。匹馬重尋鳥道遲。朱墨隨身妨靜攝。酸鹹殊俗飽羈危。頹齡解虎知何日。去歲交龜卽此時。簾外好花紅萬朵。溪邊垂柳綠千絲。薰天瘴霧山河暗。簸地獰風日夜吹。塞上籌謀閒幕府。天涯日月老男兒。謾將明月投諸暗。欲奏陽春和者誰。庶務已多瘝曠責。一毫微報聖明私。陶潛興引東籬菊。屈子愁深楚澤籬。東閣寒梅看寂寞。南園芳草負參差。葉心微雨鶯愁濕。階面斜陽鶴叫飢。金井山前迎夜月。寅賓軒上候朝曦。窮途言志携詩伴。旅館消憂賴酒巵。滄海夢寒鷗鷺約。碧梧棲老鳳凰枝。已知澗谷深深淨。復見樓臺處處宜。形勝有餘風土惡。登臨無際眺望寄。黑龍遺恥那堪說。白馬餘盟豈保持。匣劍吼腰腸欲裂。島帆飛海夏容夷。終年粒粒民生苦。每歲陳陳敵國資。北屈南連俱可慨。天時人事兩堪噫。嗟哉魯鈍將焉用。甚矣吳儂老更癡。獨立乾坤身如寄。回頭咫尺路多岐。功名半世隨榮悴。臺閣深文有忸怩。誰識一枚和氏獻。重貽三刖楚人疑。昔非有怍今何怍。自是天知又我知。才學無稱惟戒滿。吹噓過實果招疵。任他馬老明珠謗。肯效公孫布被欺。窮巷蒼苔宜屛伏。溪翁園友好追隨。爾來弟妹無消息。況復妻孥怨別離。醉後更從高處倚。鄕心遠逐暮雲馳。欲將多少思歸恨。試向空山問子規。</text>
<title>次黃山督郵金丈韻</title>,<text>天驥思千里。霜蹄試一郵。余時隨皁蓋。今日復靑眸。夢隔湖山會。春生嶺海遊。呼兒催喚酒。滿酌慰離愁。</text>
<title>再次黃山丈韻</title>,<text>逆旅支離笑此生。暮年鷄肋一功名。才微緩急需邊鎭。效蔑涓埃答聖明。早事騷壇粗識字。晩從戎馬媿論兵。醉來忽起乘舟興。爲訪靑蓮問大鯨。</text>
<title>閒談</title>,<text>他鄕淹日月。客味再嘗柑。郊遊無檢束。閒與老農談。</text>
<title>贈幕府諸人</title>,<text>一年蓮幕二三子。邊上追隨任爪牙。體余奉職無私意。努力惟知有國家。</text>
<title>雨中</title>,<text>雨漲前川水。漁歌近海帆。幽懷思一暢。携杖倚高巖。</text>
<title>偶吟</title>,<text>宇宙身如寄。風塵屢蹶蹄。靑春疑夢幻。白日苦東西。酒爲窮愁酌。詩緣謾興題。夕陽空獨立。但見鳥歸棲。</text>
<title>述懷。二首。</title>,<text>汲君重臥十年淮。寇子南遷萬里厓。今我一麾兼吏隱。敢言萊邑亦天涯。豈以淮陽薄。專城亦濫叨。險夷隨盡節。心力敢憚勞。憂國垂三涕。酬恩乏一毫。只緣情勢蹙。深室屛如逃。</text>
<title>偸閒</title>,<text>萬戶樓臺擁綺羅。靑春白日滿笙歌。使君忙事惟詩酒。琴閣偸閒謾興多。</text>
<title>悔心</title>,<text>晩覺謀身拙。功名大謬余。商山閒四老。楚澤怨三閭。得失宜監古。愆尤坐讀書。悔萌雖不早。餘日是前車。</text>
<title>苦炎</title>,<text>近來添病苦。節候近庚炎。蠻風吹海氣。白日透疏簾。</text>
<title>醉吹</title>,<text>箕城東畔是吾鄕。屈指歸程算短長。五月霜飛頭上髮。一杯春滿掌中香。天寒野店山煙碧。雨過沙村海霧黃。烏臺薇院渾如夢。渭水秦川幾入望。</text>
<title>燕</title>,<text>簾外雙飛燕。重來尋舊巢。鄕心仍感物。遙憶杜陵郊。</text>
<title>寄盈德使君李善裕 敬秀</title>,<text>別來今廿載。老去幾相思。同道雖云幸。連床未易期。聞名吾不省。存記子何遲。賴遇黃山丈。方知善裕爲。</text>
<title>哭夫人權氏訃</title>,<text>四十年間伉儷義。一千里外死生離。傷心白首還鄕日。擧案齊眉更有誰。</text>
<title>謾吟</title>,<text>暮年形役賦歸遲。可笑吾儂事事癡。衰疾遇寒常閉戶。長宵無寐謾吟詩。</text>
<title>登永保亭</title>,<text>將軍杖鉞湖城日。梅柳迎春海上亭。亭上登臨淸夜半。怳如身世寄靑冥。</text>
<title>永保亭感舊 幷序</title>,<text>余去萇山家居今數朔矣。意外新命又下。有以爲湖西水閫之任。仍令除陛辭赴任者。分義所在。終不敢退伏。裝束登途。再宿抵任所。日中而衙。衙罷而日之夕矣。翌日朝。率二甥姪曁麾下數人登永保亭。挹攬良久而罷。仍念余嘗以棠營幕官。一日登玆者。于今廿餘年。致身仙區。前後皆聖恩。遂感而作此詩。歲乙丑春正下澣也。今者公洪節度使。往時筵席侍從臣。威儀自是登壇將。處所元非在世人。滿地樓臺笳吹夜。一亭梅月海山春。飛魂願假三淸夢。瞻望紅雲拜北辰。</text>
<title>哭李進士汝相 衛漢</title>,<text>吾憐李處士。塵世寡知音。素志非遺俗。閒情不在林。自言徒事酒。誰識獨醒心。存沒傷今日。湖山淚濕襟。</text>
<title>賞春</title>,<text>日出高眠到日斜。海門旗鼓苦催衙。春來忙事惟心賞。幾處尋花覓小車。</text>
<title>戲吟 幷序</title>,<text>自水營移拜北閫。爲媢嫉者所彈。退歸于家。淸閒之樂。有不可勝言。遂戲而有吟。乙丑秋九月日。誰將北塞換南鄕。貽我淸閒晩節康。若使傍人知此樂。悔溫餘論覓彈章。</text>
<title>兪厚伯 𣖔 輓</title>,<text>羨君林壑淸閒福。愧我塵埃汩沒身。由來德隣常隔闊。況今存沒倍沾巾。</text>
<title>贈李梁山賀登第</title>,<text>故人頭戴月中花。鄕陌初回日下車。百世王孫新正字。一門高會此榮華。</text>
<title>登統軍亭 幷序</title>,<text>丙寅仲冬除灣尹。以病辭不得免。翼年春上京肅謝。四月初吉赴任所。一日率幕僚登統軍亭。感而有吟。一劍西來老灣尹。塞門風雨弊裘寒。荒城落日登臨處。中國山河涕淚間。</text>
<title>次尤庵宋先生寄示。四首。</title>,<text>華陽洞裏老臣詩。寫出蒼梧不盡悲。宋祖山河人寂寞。岳王心事有誰知。師門消息一篇詩。說道燕山往事悲。孝廟在天無限恨。世間惟有老臣知。關外山川異古今。五雲佳氣杳難尋。柴門夜夜傷心字。付與龍灣館裏吟。跡阻門屛五載今。身隨魂夢幾回尋。忽驚寶唾從天落。白雪關山供客吟。附元韻九連城外孝宗詩。此日蒼梧暮雨悲。未死孤臣無限意。遼山鴨水也應知。龍灣形勝古猶今。一縷紅雲底處尋。試問樓頭看劍客。月明遙夜幾悲吟。</text>
<title>述懷</title>,<text>寒螿依碧草。棲鳳愛靑梧。托心自有處。人與物何殊。</text>
<title>無題</title>,<text>去國羈臣雪滿頭。悲來數上望華樓。尊周大義捐生地。復漢初心誓死秋。夢近雲霄憑短槪。淚和風雨灑長洲。中宵提劍臨前路。欲渡黃河雪擁舟。</text>
<title>歎世。二首。</title>,<text>可惜明時諫臣筆。厚招人過少和平。戎權在上非由外。焉假重泉作證明。吾聞言者論人過。恰似畫工模寫人。論若少差模不肖。其人則未卽它人。</text>
<title>行路難</title>,<text>自笑嵋山老。半生一旅人。初心空白首。好意失靑春。踽踽身奚適。沈沈病與隣。華陽眞我素。猿鶴是情親。</text>
<title>立淸陰金先生碑有吟。幷序○二首。</title>,<text>龍灣乃淸陰金先生燕獄之所。凌霜之節。貫日之忠。至今凜凜然若有生氣。當此之時。雖不得建祠以享。惟其坐臥之所。尙有遺墟。未免埋沒於草樹之中。登陟撫跡。心甚慨然。玆構數椽屋。營立短碑。以爲後生瞻慕之地。攻以金剛骨。磨成玉潔姿。分明書五字。留與後人知。擧目山河異。傷心丙子年。城頭一片石。惟戴大明天。</text>
<title>逸休堂李相公仲羽 䎘 輓</title>,<text>登龍幾上李膺館。窮達交遊廿載前。自是公淸爲世服。至如忠孝乃家傳。民方加額俱瞻日。天獨何心不假年。一劍平生肝膽客。塞門千里淚如泉。</text>
<title>在安陵望香爐峯</title>,<text>謫仙詩上香爐峯。千載聞名不見容。今向香爐峯上望。古人餘興屬吳儂。</text>
<title>贈崔進士歸洛陽</title>,<text>關山臘月雪三丈。底事而來底事歸。行李不須論得失。去留何耐別離爲。</text>
<title>與李判書汝輝 之翼，柳參判起之 之發。呼韻聯句。題山亭壁上。李公時爲平安監司。以延慰使來會。柳公時爲安州牧使。</title>,<text>關河佳節屬三三。起之 萍水相逢駐客驂。汝輝 二十年間今日會。望如 百祥樓上一宵談。起之 殊方物色春猶晩。汝輝 旅榻杯觴興未酣。望如 聚散本來無定態。起之 此中離恨又何堪 汝輝</text>
<title>再次延慰安牧。步聯句韻投示。</title>,<text>塞門佳會忽成三。王使乘春此駐驂。世味懶從今日說。交情好與故人談。側身天地空長嘯。得意湖山倚半酣。良夜易闌人易散。悄然懷事若爲堪。</text>
<title>三次安牧投示</title>,<text>嗟我行年六十三。南來西去不停驂。長吟栗里山人賦。虛負瀛洲海客談。殘夜角聲悲自語。滿壺春色好誰酣。塞門今日同遊地。隨處江山興不堪。</text>
<title>送雙柏堂李判書君實 世華 之定州謫所。幷序</title>,<text>向在仲春之十三。送昌城謫客李承旨士修 思永 于城外。再明送理山謫客李參判美叔 秀彥 于城外。又再明送朔州謫客李判書伯吉 師命 南海之行。慘矣慘矣。斯人也竟死。季春之念日。送朔州謫客李參判季心 彥綱 于南門外。去月之初六。送江界謫客朴參議汝吉 泰遜 于閭舍。時余亦被時輩之彈。今月念四離營將歸。第行到肅川境上。又逢定州謫客李參判君實。下轎道坐。握手話別。是誠何故。數月之內。多所迎送。盡是放逐之臣。則吾黨之在朝者幾人。世道之大變。已無可言者。而殆哉殆哉。國家之事。將稅駕於何地。念及宗社。不覺失聲。賈子所謂太息痛哭者。非今日之語也歟。吾雖脫濕歸去。安知明日將向何處。非南則北。自是早晩間事。然爲母后臣子者。寧同憔悴於澤畔風霜。何忍以獨享田園之樂。爲此世幸哉。遂寫一絶。以寓永懷。大痛非緣病。深憂豈爲私。離亭長送客。摠是楚囚悲。</text>
<title>百憂歌</title>,<text>我有塡胸無限憂。雖欲忘憂憂更憂。不是沈沈疾病憂。不是營營生產憂。昇沈寧有仕宦憂。衣食且無飢寒憂。人固如是則無憂。世間餘事夫何憂。無人知我所以憂。我憂異於人之憂。人之所樂我所憂。我所爲憂人不憂。宮中宵旰聖人憂。八州塗炭民生憂。以君之憂爲己憂。以民之憂爲己憂。群臣黨議社稷憂。數年荒災田野憂。和人楚國抱玉憂。賈子長沙吟鵩憂。維持廈屋莫大憂。拯濟群生非細憂。丹心耿耿漆室憂。白髮盈盈工部憂。朝朝空館淺深憂。夜夜殘燈多少憂。塊然一身萬端憂。觸物而憂隨事憂。高歌一曲豈寬憂。美酒千斛難消憂。天傾誰念杞國憂。歲饑未全關東憂。人生底處獨無憂。推此之憂知彼憂。千村萬落一般憂。去年今歲無時憂。同民之樂共民憂。古昔明王知所憂。誰從日下籲此憂。遂令朝野俱無憂。然而猶且不忘憂。一念恒戒無憂憂。吾東百年亦何憂。自玆以後吾無憂。</text>
<title>庶女壻醮日有吟 進士李載華</title>,<text>百宗之子贅吾家。姻誼交情世更加。愛爾典刑猶乃父。却忘關北別離賖。百宗卽承旨東溟字</text>
<title>永思齋權扶餘直卿 誢 輓</title>,<text>夙昔登龍猥受知。暮年孤負盍簪期。家庭行義人無間。翰墨聲名世所推。齒假八旬仁者壽。官休百里命之奇。柴門白首違攀紼。江水盈盈不盡悲。</text>
<title>晩菴李相國天得 尙眞 輓</title>,<text>耆年黃閣任安危。赫赫聲名走卒知。扶社咸推邦柱石。稽謀爭道國蓍龜。寇萊淸操樓無地。孔輔丹忠筆有辭。星坼中台舂輟杵。銜悲不獨哭吾私。</text>
<title>李梁山輓</title>,<text>少小交懽老更新。一人肝膽二人身。中年釋褐同朝喜。五世連枝異姓親。夢隔丹墀雷未霽。魂飛采石月空輪。箕城野老沾衣淚。孤負幽明永訣辰。</text>
<title>喜得兒。二首。</title>,<text>余年六十六。始得一嬰兒。世襲箕裘業。家傳父子彝。忘吾衰謝日。望爾長成時。鄕黨爭來賀。螽斯慶有期。傳家有奇寶。非玉亦非珠。惟是一塊肉。吾亡亦有吾。</text>
<title>寄太虛亭主人</title>,<text>皇朝學士何年筆。公子華堂幾日扁。更向君家亭上揭。一區惟戴大明天。</text>
<title>贈上人</title>,<text>身若登雲漢。心如洗鬱蒸。摩泥澄濁水。明月映寒氷。那作風塵客。寧隨法界僧。翩然携手去。放枚碧千層。</text>
<title>孟監司休徵 胄瑞 輓</title>,<text>一劍平生見肝膽。百年交契笑陳雷。明時直道同朝喜。暇日淸談封酒開。二品貂班終百里。三難庭玉但雙枚。世間牢落吾安放。湖海蒼茫不盡哀。</text>
<title>洪仁川卓而 南立 輓</title>,<text>文星在地德星天。南服精華七十年。蘭室淸香侵杖屨。芳隣雅響挹詩篇。功名古者諸侯貴。身世蕭然一鉢禪。今日九思村外別。靑山如濕淚如泉。</text>
<title>李進士 文昇 輓</title>,<text>一別以來近廿載。幸憑庭玉起居頻。早隨翰墨交遊慣。況復門闌贅義親。人爵豈如天爵貴。壽星仍與德星隣。幽明永訣傷今日。淚灑飛龍洞裏春。</text>
<title>李進士 柱元 輓</title>,<text>早歲聞名晩會面。白頭交契弟兄親。一時南國稱高士。千載靑蓮是後身。別恨杳然天際水。雲篇驚却夢中神。暮途牢落吾安放。欲寫哀詞淚滿巾。</text>
<title>宋興陽 時彬 輓</title>,<text>不是蓬蒿鬱鬱志。暮年投筆大男兒。官銜堂上階三品。履歷湖中縣一麾。七十年齡仁得壽。一雙蘭玉世稱奇。白頭孤負新阡哭。千古傷心此別離。</text>
<title>李忠義輓</title>,<text>金枝憔悴寄荊榛。任送鄕園七十春。魂歸日下王孫恨。芳草年年愁殺人。</text>
<title>李弼泰輓</title>,<text>見君治已知君德。陋巷簞瓢樂有餘。春氣忽隨秋露盡。忍看蘭室換玄廬。</text>
<title>松巖奇參奉子亮 挺翼 輓</title>,<text>尙高奇處士。身世自閒中。晩節名猶顯。窮途學益通。懶從徵召起。甘與草萊終。子逝吾安放。生同死亦同。</text>
<title>盧進士 後益 輓</title>,<text>吾友盧司馬。山西第一人。靑衿先後榜。白首弟兄親。每恨經年別。偏憐與病隣。幽明仍永訣。老淚自沾巾。</text>
<title>悼潭陽別室</title>,<text>氷魂無語玉埋塵。愁殺香閨寂寞春。一別相思仍永訣。九原何處更含顰。</text>
<title>具廣居 廈 輓</title>,<text>碧落文星墜。丹霄彩鳳藏。生來初豈偶。奪去竟何忙。早悟誠非福。長途或自妨。羽儀將快覩。精爽已沈光。舊好何由展。餘芳恐不揚。通家同孔李。托契異陳張。孰謂斯人遽。終知吾道亡。雅音猶在耳。粹表亦難忘。寂寞風煙墅。蕭條翰墨場。呑聲迷哭處。回首白雲長。</text>
<title>送崔進士吉甫 德一 還古阜</title>,<text>公是瀛洲老仙云。白駒將向故山雲。明時玉帛搜巖穴。庶見彈冠輔我君。瀛洲卽古阜古號</text>
<title>崔進士吉甫輓</title>,<text>山林氣象碩人寬。對菊軒中樂考槃。雪月逍遙閑杖屨。圖書左右儼衣冠。交情同道兼同榜。臭味似芝又似蘭。斯世良朋天奪速。他時斗岳淚中看。斗岳在古阜</text>
<title>醉下祝融峯 壬辰○會試詩</title>,<text>千載眞源一脈長。先生道德儒林宗。生平所學繼孔周。擬將斯世歸煕雍。氣像巍然拔俗塵。光風霽月淸襟胸。東山欲學小魯觀。萬里長風携短筇。衡山千仞碧岧嶢。削出雲外金芙蓉。登臨但覺眼界寬。絶壑層巒重復重。與遊者誰張氏子。一般眞趣欣相從。靈臺虛境淨如洗。一任逍遙超世蹤。閒情付與數杯酒。朗吟飛下崔嵬峯。峯巒處處領略歸。滿眼乾坤和氣濃。乘酣不憚石逕深。出入高下披雲松。無邊風物醉眼中。入耳時聽寒泉春。閒閒占得樂山志。這裹幽情輕萬鍾。蒼茫歸路落日邊。踏盡群峯排劍鋒。還同點也詠而歸。勝賞不是追王恭。平生大道世莫知。不有衡岑何處容。衡岑千古仰淸芬。灑落高風興懶慵。</text>
<title>暮歸觀獵 庚子○泮製賦</title>,<text>心因物而有遷。鮮外誘之不奪。宜所操之必固。詎一毫之或忽。摭暮歸於河南。仰明道之觀獵。惕前好之猶存。悟師訓之先獲。生夫子於大宋。接洙泗之一脈。變初志於獵較。衣一摳於先覺。恒存戒於造次。謂此好之我無。捧盤水而自警。恐一念之外騖。迨中野之我行。人有獵於峱間。目一寓於虞人。情已動於自家。心欣然而載色。日之夕兮忘歸。昔從獸之初心。忽一端之潛發。悟昨是而今非。認出入之無常。追當日之易言。念吾師之成說。而今以後有覺。果是心之復萌。噫夫子之觀獵。異乎人之玩物。肆制心之有要。因外物而自反。回游目而內省。得好觀於這裏。嚴制外而制內。移好獵於好德。非先生之實得。詎自省之若是。傳不傳之心德。得造詣之精深。儻天假之數年。庶顏氏之同歸。余生晩於海東。慨心學之蓁蕪。仰遺訓於千載。開日月於百代。宜後學之存心。法於斯而爲酌。</text>
<title>輓詞[金萬增景能]</title>,<text>人壽能幾許。此翁今喪哉。妙齡誇大捷。中歲展高才。用舍心無變。消長志不摧。半生親舊義。題輓一悲哀。</text>
<title>輓詞[權說說卿]</title>,<text>累遷雄府國恩偏。閫外仍行節制權。按事只知懷直道。敢言曾不愧前賢。閒居每惜高才棄。久別還悲毒癘纏。最是呱呱猶在抱。獨令螟子主靑氈。</text>
<title>輓詞[李明著用晦]</title>,<text>昔在碧鷄鄕。與子俱總角。隣曲幸相接。南阡與北陌。自拜德公床。從遊又同學。山寺親書卷。溪亭縱博奕。春水漲道川。夏木蔭廣石。幷釣趁侯喜。同浴追曾晢。斯立戰再屈。祖生鞭先着。科甲聲仍籍。雲路穩着脚。薇垣與柏府。直氣兼風力。外任爲便養。所莅留聲績。龔黃不易得。遷擢超金玉。南踐漢挐雪。東 缺 扶桑旭。鏡浦政如水。龍灣春似澤。全才屬望久。西塞仍都督。參商歲屢移。樹雲頭俱白。時命一朝變。決意老耕鑿。余亦盡室去。南來笑相握。遲暮得相近。擬續當年樂。逢迎未云幾。一夢黃粱熟。乳孤辛癸泣。小婦崩城哭。鳥篆破藥竈。蟲網舊棋局。梅柳爲誰春。語笑徒如昨。已絶伯牙絃。忍聞山陽笛。舊遊盡零落。末契吾誰托。挽君君不留。涕淚空沾臆。</text>
<title>輓詞[柳之發起之] 二首</title>,<text>文武全才聳鷺班。向來聲績振龍灣。元戎屬望西門壯。聖主寬憂丙枕閒。榮落一場經世故。優遊幾世隔塵寰。皇天奪速遐籌屈。無復嚴公重雪山。屈指交遊四十年。邇來雙髮各皤然。詩酬南國曾留詠。簪盍西關卽有緣。投杖餘哀吾豈忍。弄璋新喜子還偏。無端一別成千古。臥病窮村哭逝川。</text>
<title>輓詞[權誡愼卿]</title>,<text>文武雙全美。雄藩且試才。龍韜終未展。鷄夢遽成災。素幔靑山裏。薤歌曉月哀。平生瓜葛義。題挽我心摧。</text>
<title>輓詞[權讓禮卿]</title>,<text>夙昔襟期托斷金。晩連瓜葛契彌深。官隣鼇府頻傾蓋。家近湖藩屢盍簪。世議偏猜懷楚玉。朋情久惜閟商霖。蒼天不憖君先逝。白首人間涕滿襟。</text>
<title>輓詞[趙相槩] 二首</title>,<text>魁傑南州有是人。儒宮早擢桂枝新。風霜筆勁登臺日。廉約名高擁節辰。金帶寵榮當世耀。珠胎喜慶暮年因。沈晶未竟雄才展。爲哭公私一愴神。年輩無論有後先。白頭傾蓋荷相憐。西關厚贈存深戀。南峽閒遊記共眠。風味更思他日藉。凶音堪痛此時傳。回瞻金馬雲中立。氣象依然涕自漣。</text>
<title>輓詞[趙相愚子直]</title>,<text>窮途借乘見吾身。尙憶詩山對榻辰。高義豈隨雲雨變。交情不翅弟兄親。湖天幾歎傳書闊。樑月翻傷入夢頻。白馬坐孤千里弔。忍將衰涕灑衣巾。</text>
<title>輓詞[黃翼漢皓一]</title>,<text>立揚當日屬休明。朝野咸稱蓋世英。作宰南藩鯨海靜。掌兵西閫鴨江淸。歸田幾灑思君淚。入地應深戀子情。文苑舊遊難再續。何人更導少諸生。</text>
<title>輓詞[李之翼汝輝]</title>,<text>回首淸川江上飮。錦筵華燭達宵明。箕城還挹先歸袂。湖海那堪遠別情。畫地重逢眞似夢。玄臺一隔只呑聲。謝家幸有超宗在。會見鵬摶九萬程。</text>
<title>輓詞[白光瑞文玉]</title>,<text>南土稱多士。惟公獨擅名。巍科曾大闡。崇秩豈爲榮。壽福天難恃。存亡夢忽驚。精靈如反面。應報六兒生。</text>
<title>輓詞[權𢜫敬仲]</title>,<text>山河閒氣挺人豪。器宇朝中屬望高。緩急他時期展足。是非當日競吹毛。七分漢竹親朱墨。再作周屛擁節旄。天下英才止於此。可憐泉路祕雄韜。</text>
<title>輓詞[金啓明]</title>,<text>壯元聲價斗南英。文武優才一代傾。柏府薇垣推雅望。漕臺蓮幕播香名。專城養備庭闈近。衣錦身榮里社驚。中歲屯邅人亦甚。外藩升擢聖惟明。雙旌遠涉扶桑域。六纛高張細柳營。夷險平生隨職分。行藏半世閱輸贏。江湖謾白憂時髮。畎畝愈丹戀主誠。纔賀晩來珠弄掌。那知適去玉埋塋。蕭條天地悲存沒。寥落風塵失合幷。小少追陪親黨誼。不堪臨挽却沾纓。</text>
<title>輓詞[李成漢汝謙]</title>,<text>平生交契幾人在。公又朝天赴玉京。浮世不關先後逝。暮年何耐友朋情。鄕隣痛切思功利。遠邇悲傷誦姓名。怊悵此懷難自抑。謾題哀挽涕如傾。</text>
<title>輓詞[金濈子浩] 二首</title>,<text>先君流輩後生師。父子家人一視之。官止腰金才莫展。世無人鑑國難醫。分知泉下綿綿恨。留與襁中六六兒。小子永違函丈侍。百年承誨更阿誰。哭送尊靈入九原。丁寧我有一哀言。今歸儻見吾先子。爲報人間奉老存。</text>
<title>輓詞[鄭祥龍鱗瑞]</title>,<text>間世人豪不世生。夫公才器冠群英。妙齡名擢天門榜。晩歲身爲玉塞城。才賀蚌珠膺毓慶。旋驚鳳翣掩重冥。呼扉灑盡羊曇淚。叵耐斜陽一笛橫。</text>
<title>輓詞[蘇景誼文卿]</title>,<text>嗟我門闌替。扶持獨倚公。寬仁爲己律。敦睦擅吾宗。名徹三淸上。官躋二品崇。南州留惠澤。西塞振威風。桑梓歸休早。紅塵夢已空。靜探山水樂。豈歎世途窮。謾切憂時痛。常懷戀闕忠。靑氈傳蜾蠃。白首夢羆熊。幸得綿綿慶。喜稱六六翁。浮生朝露盡。歲月隙駒同。大屋摧樑棟。高名等華嵩。城崩啼少婦。行斷泣孤鴻。故宅寒煙鎖。新阡夕照紅。平生承敎誨。今日倍傷衷。杖屨追陪地。凄涼一夢中。泉臺惟有恨。遺稚未成童。</text>
<title>輓詞[蘇景澄晉卿] 二首</title>,<text>陽谷先生後。吾門復有公。文章承祖業。爵德喜兼崇。敦睦親疏合。寬仁好惡同。素心純孝友。淸論凜秋空。立懶斯爲政。扶頹奈勢窮。東山來臥久。北闕幾時通。晩得奇奇子。自稱六六翁。餘年天不憖。遺愛未成童。杖屨陪遊地。凄涼一夢中。天飛山玉立。千載葬豪雄。天生豪傑遊東土。文武兼全將相才。邦家不幸私門薄。山岳傾頹棟宇摧。</text>
<title>輓詞[趙必濟] 二首</title>,<text>早歲登庸重雅望。傳家淸白也無虧。才兼文武勳名大。世襲衣冠福履綏。纔喜人間熊協夢。忽驚丹穴鳳藏儀。秖今遺蹟憑誰問。留與桐鄕墮淚碑。竹馬追隨幼少時。平生篤愛不相疵。存亡此日無窮恨。上爲邦家下爲私。</text>
<title>輓詞[柳曼世]</title>,<text>同居一郡又同心。族誼兼將世誼深。窮達人間驚散聚。儀形天上隔商參。嗚呼木稼終成怕。怊悵牙絃已斷音。衰病更孤匍匐義。欲題哀輓淚盈襟。</text>
<title>輓詞[金守兼叔固]</title>,<text>至痛非公復爲誰。上而邦國下吾私。恩深後學提撕日。雄略西藩節度時。壽嗇稀年仁未驗。官終二品數難知。也應身後綿綿慶。曾有螟蛉晩有兒。</text>
<title>輓詞[尹鳳擧]</title>,<text>蘇子當年與我親。共將交契比雷陳。堪嗟此日君先去。白首衰翁淚滿巾。</text>
