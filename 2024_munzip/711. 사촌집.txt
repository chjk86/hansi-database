<title>征婦詞</title>,<text>秋風策策秋露凝。秋氣凄凄秋水碧。一聲二聲鴻鴈叫霜。美人窓前珠淚滴。事征戰良人。萬里又萬里。玉門關月今夜白。抱砧杵力微不能檮。空展霜縑長太息。殘燈熒熒半璧悄悄。剪刀聲寒膓欲絶。膓欲絶可奈何。杳杳關河音信絶。夜已深問幾更。斗轉河斜漸微沒。人寂寂柴門不掩。床下百蟲喞喞聲中更喞喞。人生百年能幾何。夢裏光陰風轉燭。凄凉半生愁欲老。鏡中韶華已凋落。鴛鴦衾爲誰設。長夜漫漫空獨宿。綠綺琴爲誰彈。調高絃絶無人識。炎凉已變倐往忽來。四序交侵駒過隙。南原綠草蝴蝶雙飛。西山白雪關塞阻隔。多情一夜梅花發。香拍拍又滿屋。瘦影橫窓疑是君。寤擗有摽咽心膈。草草浮生長別離。此生長休他生又未卜。思君不得見。願爲山頭一片石。悠悠望君不轉頭不轉目。倘見君歸死亦足。</text>
<title>相思曲 三首</title>,<text>年年芳草多煩惱。只道相思無一語。雨打梨花門不閉。斷膓復斷膓愁不耐。兩鄕明月相照千里心。一聲杜宇啼破五更深。夢中眉目何時見。愁裏光陰人自老。瀟湘夜雨寒。巫峽猿啼苦。角枕燦。錦衾爛。愁多夢不成。路遠魂長斷。相思成白頭。天地空悠悠。萬里又千里。長亭復短亭。別君門久閉。碧草上階庭。梨花明月杜鵑聲。膓斷若爲聽。寧欲醉無醒。關河千里萬里。明月三更四更。杜鵑一聲兩聲。花落前庭後庭。無端驚破遼西夢。膓斷當年唱渭城。</text>
<title>春閨㤪</title>,<text>寒塘對浴鴛鴦鳥。碧砌交加連理枝。窓前覺破遼西夢。簾外落花輕燕飛。草綠王孫歸不歸。爲嗔橋頭賣卜兒。</text>
<title>擬古歌詞 七首</title>,<text>雲悠悠水悠悠。雲去水流無限愁。膓斷西風人倚樓。山疊疊夢疊疊。萬里關山誰跋涉。覺來枕上啼紅頰。斷膓春。斷膓人。花落鳥啼人不在。橋頭楊柳新爽精神。有涯生無限情。西樓今夜月初明。杜鵑啼數聲。夢不成。生別離死別離。惻惻呑聲不盡悲。天長地久無歇時。行路難世路難。不在水不在山。只在人間談笑間。雨濛濛碧草生。一夜來空滿庭春。雖不言先有情。</text>
<title>春祝</title>,<text>良朋日日至。討論經與史。膝橫太古琴。甕餘千日酒。</text>
<title>題新屋</title>,<text>新築溪邊舍。平看嶺上松。梵宮知不遠。雲外有疎鍾。</text>
<title>次鄭松江韵。題眞覺上人詩軸。二首</title>,<text>飛錫雲山裏。來尋老病身。明朝還別去。爾實不覊人。脩竹千竿外。淸溪繞別村。有僧來訪處。落葉亂風飜。</text>
<title>月波亭十景。蛟岳朝雲。主人縣監房元亮。</title>,<text>多事山靈戱。朝朝變態神。出雲粧洞壑。靑白畫圖新。鶉江暮雨暝色生寒樹。汀洲望欲迷。橫沱一陣雨。遮斷碧江西。頭流明月方丈晴雲外。蟾宮掛碧空。天風吹桂子。飄落酒杯中。文德落照西岳峯巒秀。層崖落照紅。主人看不足。移入綵屛中。綠野芳草綠野高亭下。烟郊細雨迷。東風吹不盡。芳草日萋萋。白坪烟樹遠樹疑有無。孤村暝色多。微茫烟靄裏。纔辨兩三家。平郊牧篴牛背一聲笛。夕陽芳草中。杏花村不遠。吹動酒旗風。前江漁唱薄暮乘舟去。中宵載月旋。漁歌聲漠漠。驚破白鷗眠。沙汀夜雪半夜眠初覺。蕭騷細有聲。朝來開戶看。已失舊沙汀。石壇臘梅白雪迷溪壑。乾坤閉不開。東君別有意。爲遣臘前梅。</text>
<title>過故同年丁晦可家 名士達</title>,<text>石老今猶在。溪流去不迴。凄凉楊子宅。蕭瑟不勝哀。</text>
<title>過龍潭梁別座古亭基</title>,<text>夕陽哀草裏。蕭瑟古亭基。溪畔七層塔。曾經歌舞時。</text>
<title>家君壽宴拜呈一絶</title>,<text>北海南山億萬年。世間惟有此長年。畫堂今日開筵處。爲祝海山無盡年。</text>
<title>次珍原東軒韵 二首。全羅都事時。</title>,<text>坐看松竹野情多。官舍蕭然處士家。世亂敢言王事苦。一年虗負故園花。王事驅馳歲月多。白頭無計敢言家。蕭條山縣淹歸駕。坐對寒松落晩花。</text>
<title>次秋塘韵</title>,<text>客裏離愁雨裏新。朝來恨阻滿顔春。多情滿紙瓊瑤句。喚起窓前午睡人。</text>
<title>次順天東軒璧上韵 二首。全羅都事時。</title>,<text>霏霏輕霧繞山城。迫近緗簾暗送迎。布糓不知王事急。隔林終日勸歸耕。巡遍江南數十城。每勞候吏遠相迎。此行應被高人笑。不自歸耕只勸耕。</text>
<title>次秋塘韻題僧軸</title>,<text>白雲深處掃松花。垂澗藤蘿久作家。閒坐石壇禪意足。笑看山外夕陽斜。</text>
<title>吟示光牧崔應久 二首。名鐵堅。完山人。</title>,<text>一簾微雨山城暗。萬樹飛花野逕迷。怊悵闌干空獨立。笑看風外柳枝低。北望空沾周顗淚。南來獨上仲宣樓。慈親又隔千山外。客裏悲懷轉更悠。</text>
<title>興陽贈玄琴三娘</title>,<text>纖纖玉手弄朱絃。緫是嬋姸二八年。堪笑牧之多病久。風流付與別人傳。</text>
<title>次丁晦可韵</title>,<text>爲愛淸波坐晩莎。春風烏帽任傾斜。月明前浦沙禽靜。江上携魚夜到家。</text>
<title>贈梁顯甫</title>,<text>莫向人間說是非。多言自是衆訕歸。生憎樑上雙雙燕。坐卽長鳴鳴又飛。</text>
<title>次楊廷秀韻</title>,<text>智水仁山繞廣居。靈臺潔處俗塵無。人間富貴看如土。到此方知大丈夫。</text>
<title>蟋蟀</title>,<text>爾生何苦叫淸秋。咽咽悲聲動客愁。長夜已闌眠不得。曉來應白九分頭。</text>
<title>次鄭碁洲韵 名英臣</title>,<text>恨我晩生天地中。有眼不見無爲翁。梅柳一軒和氣滿。無爲氣像屬銀鍾。</text>
<title>雨中蓮</title>,<text>小池荷葉大於盤。不許天光下碧瀾。多事南風吹送雨。明珠萬片落波間。</text>
<title>詠蓮</title>,<text>片片紅雲濕不飛。飜飜翠盖耀朝暉。晩來披拂微風動。一半淸香滿客衣。</text>
<title>題曆書</title>,<text>三百六旬知幾何。愁邊日月夢中過。春風不學人間態。一㨾靑紅到我家。</text>
<title>向日葵</title>,<text>翠葉層層繞翠莖。朝曛傾向大陽明。似嫌桃李誇紅白。吐出黃花照滿庭。</text>
<title>次秋城府伯韵。題洪揖山人詩軸。二首</title>,<text>半空瓊霧鎖重城。琪樹西風夜有聲。梵罷禪宮林壑靜。月明孤鶴下松庭。琴閣珠簾早上鉤。碧峯朝日氣淸幽。印文生綠官居靜。鶴叫公庭弄晩秋。</text>
<title>初冬卽事</title>,<text>霜重寒宵葉盡凋。千林蕭瑟繞空條。澗邊惟有長松樹。依舊蒼冠聳碧霄。</text>
<title>村事</title>,<text>叢桂陰中竹作扉。蒼苔深處俗車遅。罷官還似無官日。手折松枝補小籬。</text>
<title>雜詠 五首</title>,<text>陶令歸來豈厭貧。茅簷伸卻折腰身。濁醪時被隣翁喚。面上常留一半春。數家村巷幾聲砧。驚破閨人半夜心。遙想戍樓霜滿首。起看寒月暎疎林。塵編搜閱度殘更。靜裏方知道味淸。自是人心有開悟。上天之載本無聲。書室東偏占小園。梅兄長子竹生孫。交遊半歲相知寡。松桂陰中晝掩門。北望長安路幾長。愁來時復獨彷徨。最憐葵藿丹誠苦。日日傾心向太陽。</text>
<title>次梁子漸韵。寄舍弟山居。名慶遇。號霽湖。</title>,<text>簿書叢裏苦經年。拄笏看山祗自憐。秋風張翰歸來晩。落葉紛紛已滿前。</text>
<title>弘慶寺廢基。又用子漸韵。</title>,<text>南還愁眼不曾開。弘慶碑前首一迴。古寺廢興無處問。半空斜日海鴻來。</text>
<title>盆梅</title>,<text>小梅初揷小盆中。愛護珍藏避雪風。今日吐花香滿室。一年培植始成功。</text>
<title>贈送韓甥歸京 名慶生。判官。</title>,<text>春風花柳漸芳菲。千里京關日月輝。二百香蓮新雨露。應留一柄待君歸。</text>
<title>遣興</title>,<text>草下寒螿階上葉。我生於汝有何尤。颼颼喞喞終長夜。白盡吾頭應始休。</text>
<title>贈道山弟。因以自勉。二首。盖世掌樂主簿。</title>,<text>入城有自宜常戒。爲善由吾不在他。交情須似千年竹。輕薄無如十日花。莫將第一條件事。不得自行讓與他。程朱格說君須信。休道西方鏡裏花。</text>
<title>酬慕濂亭 二首</title>,<text>無端高興剡溪秋。神契千年緫勝遊。剝啄聲中驚客夢。淺斟期待夜闌休。詩酒何須壬戌秋。沙溪此日亦風流。山月未低歸未可。琴歌聲裏興難休。</text>
<title>游仙詞 八十七首。廢朝時作。</title>,<text>靑鳥飛來語正長。玉淸消息報仙郞。鶴笙寥亮瑤空逈。五色雲中駕鳳凰。紫府眞人駕赤龍。峯頭折得白芙蓉。玉簫聲斷秋天杳。飛度崑崙萬丈松。碧落烟銷夜月明。桂香浮動步虗聲。玉階露氣凉如許。颯颯天風徹骨淸。道人禮罷坐仙壇。爲讀黃庭玉露寒。風擺桂花天外落。餘香飛動惹靑鸞。輕風吹送上元書。白玉霞牋字半踈。千歲相思滄海遠。一天明月碧空虗。金鴨香殘半夜烟。鶴驚松露上秋天。道人念罷玄眞訣。手把黃庭倚樹眠。淸秋騎鶴洞天歸。松桂輕陰蔭石扉。閒倚玉壇吹鐵篴。碧雲時繞白鸞飛。風飄仙袂入空虗。手裏新詞小篆書。碧海茫茫空有月。俯看人世分全疎。凈掃仙壇禮碧空。玉簫聲裏萬緣空。曲終飛去不知處。香霧霏霏空滿空。人間幾度熟黃梁。壺裏乾坤日月長。一局碁中送今古。五雲繚繞桂花香。中宵明月玉壇空。淸露凄凄滿袖風。千歲蒼松萬歲栢。碧桃花暎桂花紅。遼海茫茫鶴馭歸。滿空香霧濕蘿衣。靑山影裏多秋草。朝露寒光未日晞。靑鳥翩翩去不迴。桂花踈影檻前來。劉郞未換神仙骨。海上空成百尺臺。碧桃花下着殘碁。洞府風烟麗日遅。此去塵寰知幾許。蓬瀛只隔小潢池。閶闔朝開夜不關。滿庭疎影桂花寒。雲和一曲風前奏。餘韵還應落世間。上界秋風夜色濃。玉階淸露滴玲瓏。月明殿前群仙去。鶴頂寒光點點紅。蟾宮久服長生藥。稚齒韶顔鶴骨成。笑指海籌山已積。玉皇香案聽簫聲。朝來鳴珮上天梯。鳳管聲中小鶴啼。仙品已高無與配。玉巵娘子願爲妻。太華高出紫霄烟。折得峯頭十丈蓮。爲作片帆東海水。卧看仙篆倚波眠。仙源何處泛桃花。絳雪新成白玉砂。一片入喉塵骨換。鳳簫吹向紫皇家。何處吹簫月裏歸。綵鸞孤影影瑤池。遙知王母傳杯地。綺語霏霏弄綵眉。三淸臺殿接天高。白玉盤中薦碧桃。一札翩翩雲外至。蟾宮又奉老霜毫。瑤池高宴十旬遊。人世光陰歲已周。仙袂一分膓欲斷。半天斜日駕蒼虬。頭戴華陽一幅巾。藍橋日暮四無隣。仙漿奉歠顔如玉。除是淸都第一人。曾逐長房入玉壺。一區風物別洪爐。山川世界寬如許。知有仙官已剖符。六鰲齊首戴三山。綠髮仙翁且玉顔。鳳管一吹秋月白。曲聲寥亮五雲間。碧桃花發幾千年。上界氤氳五色烟。一曲雲和天外去。晩風吹落十洲前。桃花別院暫春游。松桂蕭蕭又一秋。明月滿天風露冷。異香飄落入層樓。紫羅衣又緣羅裙。駕鶴驂鸞擘綵雲。鳳管一聲滄海月。夜深齊向玉眞君。千歲仙翁頂髮稀。駕風鞭霆自在飛。瑤池西畔多琪樹。藉草閒眠久不歸。碧桃開落幾千秋。頭上猶存太古巾。玄圃日長無一事。小仙初擾小麒麟。九萬長天渺泬㵳。桂輪飛輾路迢迢。遙知孀宿無眠處。爲命雙成奏玉簫。星斗初橫月半沈。滿天淸露濕珠簪。蓬萊千歲相思約。鶴馭催歸碧霧深。后土夫人嫁韋郞。煌煌花燭耀扶桑。大羅仙女來朝處。滿顔紅愁恨語長。五雲深處是仙都。鸞鶴交飛亂自呼。閒倚玉欄看碧海。綵霞繚繞鎖方壺。淸露凄凄鶴背沾。一聲寥亮繞前簷。侍童却怕寒光逼。自下窓前碧玉簾。碧桃深洞久離居。昨夜初承白玉書。千歲相思知有會。促鞭龍駕上空虗。太華峯上富烟霞。繞鎖池中十丈花。東院夜深招女伴。月明閒輾七香車。滿酌流霞累百巵。自將丹臉讓西妃。仙家一別三千歲。未及人間七十稀。獨上蓬萊上上頭。碧雲深鎖羽人丘。飜天慾浪多煩惱。渺渺彈丸是九州。三淸臺殿絶纖塵。綠髮仙翁且不巾。閒倚玉峯看碧落。蟠桃花下有天人。誤讀黃庭別玉都。頂毛猶有七星符。淸宵惹起歸仙興。催喚靑童點藥鑪。春雲繡出紫羅袍。腰下玲瓏太乙刀。浥露碧桃知已飫。侍童來獻玉葡萄。遠別西妃一萬年。太淸書自九重天。書中說盡相思恨。要我明朝訪玉田。玉笙瑤瑟又彈箏。樂奏鈞天問幾成。贏得東皇一回笑。太淸宮裏沸歡聲。琪樹重重繞赤城。夜深瓊露襲衣淸。黃庭讀罷無餘事。閒坐仙壇吹玉笙。三千年後碧桃開。偸食仙童幾往來。劉郞未識中州薄。便欲移根上苑栽。靑鳥西飛邀上元。髮垂三角入瓊門。話罷五千年外事。又期王子會崑崙。東皇高拱御爐西。含果階前鴈帝嘶。南岳丈人來奏事。詔書新賜玉符圭。三見鴻濛子闢天。幾看滄海變桑田。老來閒覺華胥夢。爲囑神農用赭鞭。溪上初開白玉田。更敎童子種靑蓮。西關仙老歸何晩。碧霧千重鎖洞天。天上神仙白玉京。五雲深鎖十重城。東皇禮罷朝元閣。一曲雲和萬里平。半醉瓊醪倚玉樓。仰天噓氣彩霞浮。無端又起尋眞興。飛到蓬萊頂上頭。麝臍蘭膏滿室香。玉花飛入九華堂。小童更說仙家樂。音韻琅琅語似簧。玉府眞仙吸曙霞。不須丹鼎合玄砂。朝元禮罷歸來晩。又把天香入大家。靑鳥西飛久不迴。上元仙子幾時來。淸夜已闌歸興促。一聲鸞鶴向蓬萊。群仙昨夜送書來。珍重芳緘次第開。除却相思無一語。玉皇明幸望春臺。瑞日螭階謁玉皇。手將靈草進芝房。天顔一破留香案。徐喚靑童送大郞。驂鸞駕鶴作天遊。上界初成白玉樓。樓上小仙新草記。瓊詞爲掛彩楣頭。瑞日初昇白玉墀。羣仙爭整綠雲綦。朝元禮罷騎鸞鶴。一曲笙歌向八司。劉安鷄犬盡登仙。貝闕珠宮玉海前。月明瓊圃珍禽語。藉草靈厖吠不眠。五雲繚繞廣寒宮。仙管聲飄玉軫風。碧海烟銷天欲曉。十州三島有無中。琪樹秋風撓幾枝。滿庭篩影月明時。靑童西去邀王母。露濕蒼虬滑不騎。玉皇高拱含春殿。一萬年中一改元。群帝連翩朝紫闕。五雲繚繞七香轅。簷外寒蟾萬丈高。鶴驚淸露拂霜毛。道人讀罷黃庭訣。洞府香雲鎖碧桃。庭畔仙童掃落花。花香浮動逐輕霞。紅龍吹作陽和氣。二月猶能進綠瓜。烟銷碧落露漙漙。十萬羣仙駕彩鸞。宴罷瑤池歸去晩。一天凉透綠衫寒。朝元使者過靑城。醉卧松陰是叔卿。一局殘碁誰與着。九霄空有步虗聲。海上羣峯點玉星。彩霞香霧列奇屛。無端覺破華胥夢。簾外落花香滿庭。三山飄渺霧重重。綠髮仙翁夢裏逢。遙望帝居知幾許。玉鞭催着葛陂龍。海上羣仙會玉都。促鞭龍駕引麻姑。香雲繚繞遮歸路。遙望層空是畫圖。廣寒宮殿掛雲街。中有仙娥足不鞋。玉女三千誰管領。腰間一一佩銀牌。鼎裏新成白玉砂。紫皇頒賜列仙家。列仙來𧬄朝元閣。五色雲中桂有花。太華峯頭十丈花。羣仙來看輾香車。無端忽被潛龍妬。碧霧千重鎖水涯。碧落雲消夜寂寥。靑藜一擲忽成橋。歸來憶得仙宮事。桂樹陰中聽玉簫。蓬萊頂上五雲中。飛去飛來綠髮翁。弱水三千波渺渺。不知何處是仙宮。雲盡天空夜色虗。月光斜照斗牛墟。驂麟駕鶴金鞭促。爲有玉皇催召書。紫府仙人歸洞天。碧峯斜日玉生烟。蒼松翠栢依然在。屈指如今已萬年。寶盖懸空月欲斜。鵲橋秋水夜生波。中宵驚破雲窓夢。膓斷梧桐露有華。玉府眞仙歸洞天。嘶風麟馬不須鞭。翩翩翠盖空中擧。疑是峯頭十丈蓮。三島羣仙九十儀。連翩龍駕上天時。碧霄雲盡秋空逈。爲待麻姑故少遅。琪樹花飛久不歸。萋萋芳草掩瑤池。相逢共說千年事。笑語聲中展彩眉。金風吹破塞雲流。露浥梧桐又一秋。寶盖翩翩歸路促。鵲橋何日會牽牛。桂影婆娑弄素秋。五雲浮動繞仙樓。靈風吹擺天香散。飄落三山又十洲。環珮丁東入帝城。騎鯨學士抵仙京。醉餘揮灑三千字。十二樓中畫有聲。六尺羅衫十幅裙。暫隨行雨入行雲。陽臺朝暮閒來往。香夢中宵惱楚君。連翩龍駕足生烟。共向溪南白玉田。膓斷洞天西日暮。一番分袂又千年。</text>
<title>次順天壁上韵 芝峯李粹光。在任。</title>,<text>留滯江南雨。登樓遡北風。林深多霧靄。地濕沸螟螽。世眼因嫌白。吾顔向俗紅。相逢舊酒伴。降盡我心忡。</text>
<title>贈友人朴尙之崔崶之</title>,<text>此地多親舊。今來半不留。相逢雙白髮。對面兩靑眸。棊局閑中戱。淸談醉裏抽。明朝分袂去。雲物惹離愁。</text>
<title>江南路上</title>,<text>雲山一萬疊。逕路百千迴。倦客行行地。羸驂緩緩來。秋深霜葉老。天濶旅鴻哀。日暮烟江上。柴扉向水開。</text>
<title>鶉江。次李君瑞韻。</title>,<text>列坐方舟者。誰非有故情。烟霞一江水。歌笛半空聲。日落靑山▦。風高彩鷁輕。機心今凈盡。鷗鷺莫相驚。</text>
<title>往舍弟家。路中作。</title>,<text>披草經山麓。沿江小路賖。有村皆勝地。何處是君家。水落灘聲細。風高露氣多。鴒原成好會。荊樹已殘花。</text>
<title>伏次家親韵。贈鄭碁洲。二首</title>,<text>一歲今宵盡。嘉賓自遠來。黃浮兩眉角。香動數枝梅。爲惜流光去。還將好抱開。綵衣春晝永。萬壽奉深杯。眞卛偶成會。春風淑景長。雨能留好客。梅又送淸香。秉燭看朝旭。鳴琴到夕陽。風流東洛社。千載可相方。</text>
<title>新秋</title>,<text>小雨捲殘暑。空堂生晩凉。草蟲催夜織。園柳染秋光。忽忽悲霜鬢。蕭蕭卧竹床。江湖三十載。惱盡二憂膓。</text>
<title>秋思</title>,<text>忽忽歲云暮。空庭黃葉稠。候蟲愁永夜。寒月照高樓。白髮忙催老。靑陽去不留。無端丈夫淚。非獨爲悲秋。</text>
<title>次崔甥韻 名薀。逸承旨。</title>,<text>擧眼南雲逈。回頭北極低。凄凉千里別。蕭瑟五更鷄。排憫呼從事。澆膓煑建溪。天門難徑入。歸興繞江棲。</text>
<title>奉別府伯鄭子虗遆歸京師 名文孚。號農圃。</title>,<text>疇昔同蓮榜。如今更見眞。龍城千里月。山舘一盃春。豈意相逢地。翻成惜別人。習池斜日暮。吟斷鬢絲新。</text>
<title>山中寓舍卽事</title>,<text>步出小溪上。溪流淸更寒。雪深梅未吐。村暝鳥知還。鬢髮閒猶老。功名夢亦殘。美人千里遠。何處是長安。</text>
<title>壬子元日。會飮房敏叔臨鏡堂韵。安克仁，趙維韓，金鍊。</title>,<text>風流安谷城。軒豁趙南平。今夕是何夕。新情兼舊情。難爲上舍美。誰似主人誠。潦倒沙村老。寒霜兩鬢明。</text>
<title>次陽江驛 二首</title>,<text>客懷轉凄苦。殘日半晴陰。遙浦生潮水。孤烟繞竹林。思人天有月。極目海無潯。日下雲間遠。俱憑夢寐尋。倦客登臨日。天昏海復陰。暝烟生遠樹。宿鳥下寒林。鄕國千山外。孤舟亂水潯。多情一片月。入戶似相尋。</text>
<title>花鴨</title>,<text>吾憐五色鴨。游泳半江雲。戱浴仍相逐。飛鳴亂叫羣。暖沙眠自足。淸水錦生紋。稻梁非爾食。羅網謾紛紜。</text>
<title>村興</title>,<text>自恨歸來晩。田園已落花。雲間聞叫鴈。草際絶鳴蛙。山水爲情伴。烟霞作好家。蹇驢頻往返。細路任橫斜。</text>
<title>送眞覺上人</title>,<text>眞覺浮屠者。能通梵字音。烟霞長作伴。山水好重尋。楓岳峯巒秀。頭流洞府深。一筇蹤迹徧。隨處洗塵心。</text>
<title>浴川艾湯會。書示左右。</title>,<text>披草溪干坐。春郊淑景遅。雪消前夜雨。柳嫰去年枝。邂逅成佳會。笙歌且酒巵。懽娛猶未足。落日更新詩。</text>
<title>題柳泓濂溪亭</title>,<text>勝地尋常在。層崖傍路開。烟霞千嶂古。瀟灑一溪來。騷客興先動。遊人頭幾迴。小亭斜日暮。柱杖踏靑苔。</text>
<title>賀趙持國新除堂上</title>,<text>令節迫重陽。江臯生晩凉。楓丹今歲面。菊吐去年香。聖主流恩渥。甘盤荷寵光。松楸拜稽首。悲感滿中膓。</text>
<title>喜李君來訪</title>,<text>邂逅同庚老。淸秋欲暮時。好風能自至。明月更誰期。握手情難盡。論談夜已遅。相看不忍別。白髮兩差池。</text>
<title>次光霽亭韵</title>,<text>中夜高亭靜。都忘時序遒。月明孤島出。影落半江流。莫道鸎花嫰。偏宜松桂秋。百年無事客。四節任天遊。</text>
<title>贈別德功尊兄求和</title>,<text>一夜梅花雨。能令去客留。淺斟山縣酒。細唱渭城謳。白首知難別。黃梁愧遠游。行將歸故里。相與理漁舟。</text>
<title>次和順壁上韵 都事時</title>,<text>望裏孤村竹作籬。桃花新染紫臙脂。山腰烟抹斜陽媚。柳外風輕白鳥飛。京國爾來消息斷。鄕園從此夢魂遅。登樓未遣憂時恨。淚逐垂楊萬萬枝。</text>
<title>次秋城壁上韻。贈宋兄汝止。</title>,<text>滿庭靑草斷人蹤。公舘還如野寺中。簾近碧山藏宿霧。軒臨翠篠納淸風。輕風掩翳朝暾射。遠樹依俙夜月籠。從事行裝眞可笑。客窓孤枕與君同。</text>
<title>次秋城壁上韻。奉呈時極道契。金淸溪應會。</title>,<text>巡遍江南數十州。美人千里接無由。乾坤有恨瘡痍久。天地含羞歲月流。風景空揮周顗淚。山川無賴子長遊。登樓北望增迢遆。漢水華山夢裏秋。</text>
<title>吟示光牧崔應久</title>,<text>南州巡遍何多日。鏡裏頻驚白髮生。鈴閣獨專循吏號。吟鞭還愧幕官名。江湖春晩風迎柳。村塢花飄雪滿城。若得使君留一語。儒家奚啻萬侯榮。</text>
<title>次順天東軒壁上韵</title>,<text>䆠情人事揔區區。爲暢幽懷上翠樓。山岳逶迤圍故國。臺隍森列俯淸流。彩毫揮處紅雲起。積雨晴時杳靄浮。爽氣橫空風滿袖。江城五月已驚秋。</text>
<title>次井邑樓上韵</title>,<text>瘦骨稜稜手自摩。無端歲月客中過。扶危深恨奇謀乏。覽鏡空慙白髮多。千里暮雲生遠思。一塘春水漾輕波。登樓更灑憂時淚。北望長安道路賖。</text>
<title>次月華樓韻</title>,<text>蕭條山縣少遅留。爲滌塵襟更上樓。快若御風遊紫府。怳然乘鶴到楊州。淸飈滿袖忘三伏。爽氣橫空訝九秋。欲償良宵須待月。老梧陰畔可銷愁。</text>
<title>聽荷堂</title>,<text>一鑑初開半畒塘。綠荷披拂曜朝陽。敲金細韵微風動。碎玉寒聲驟雨狂。明月中宵疎影倒。蒼苔深處小根藏。休言植物無情思。君子花焉君子香。</text>
<title>曹溪寺。贈洪使君師古。</title>,<text>滿目風烟帶舊愁。幾經兵火困夷酋。陵移谷變山無語。地闢天開法有舟。磬韻穿雲雲似海。梵聲搖月月如鉤。使君邀我要同賞。靑眼相看兩白頭。</text>
<title>過故將軍金惺叔古墟 名敬老</title>,<text>沈痛將軍死不迴。唯餘草木舊亭臺。山河有氣神應化。讎虜猶存憤未灰。白髮老生空灑淚。淸江落日倍添哀。向來談笑相逢處。破砌頹垣縫綠苔。</text>
<title>題博閑亭</title>,<text>松竹蕭踈隱暎間。茅屋新搆俯淸灣。玲瓏窓戶要看月。瀟灑亭臺爲對山。蓼水風生明遠錦。鷦峯雲盡列奇鬟。百年擬作隣居老。一半烟霞且莫慳。</text>
<title>嘯歌堂</title>,<text>松竹蕭踈護一丘。壁間留詠儘名流。山雲溪雨多新態。嘯志歌懷揔是愁。安分自能存樂地。快心何必更高樓。鸎花已了楓兼菊。看盡三春又九秋。</text>
<title>相好亭</title>,<text>先祖遺墟餘古亭。來雲肯搆孝思幷。百年石泉今依舊。隔世音容歿若生。風月滿江猶有主。子孫聯璧揔難兄。扁名相好君須識。不獨閒中醉復醒。</text>
<title>題最樂堂 次權石洲，車鰲山。</title>,<text>爲善堂中樂有餘。廣居須作丈夫居。栽培梧木宜鋤棘。膾炙熊蹯可捨魚。半夜月明烏几凈。一天雲盡碧空虗。窓前對越焚香坐。床上沈潛古聖書。松桂陰中晝掩門。剩將閒適送朝昏。羔峯隱映低書幌。蓼水依俙繞別村。靜裏一心無俗累。人間萬事任囂喧。莫言野老生涯薄。蘭菊盈疇竹又孫。</text>
<title>題月波亭 權石洲砭以晩唐</title>,<text>翠巖新剔昔年苔。古屋東頭小閣開。檻外明沙沙外水。水邊垂柳柳邊臺。山雲斷續濃還淡。溪鳥浮沈去却迴。更有夜深淸絶處。月移波影上簾來。</text>
<title>遠寄江南使君洪師古</title>,<text>曾苦稽康七不堪。歸來故里雪添髯。且將醉興兼詩興。莫遣今談雜舊談。古寺疎鍾更報五。綠樽紅燭酒傳三。江雲渭水翻惆悵。岐路人間北又南。</text>
<title>次林厚之韵</title>,<text>詩思淸高意態全。狀如孤鶴覺初眠。牢籠山水歸三絶。叱咜風雷奮一拳。物外已能成小隱。人間贏得葆殘年。知音惟有沙村老。時聽金聲落枕邊。</text>
<title>村居幽興</title>,<text>幽居况味近淸眞。自笑踈慵日日新。屋下卧吟山似幌。溪邊坐釣草如茵。鷄孫鴨子爲情伴。竹弟梅兄作好隣。蒔藥種蔬無一事。世間榮辱兩難因。</text>
<title>次全冲遠 穎達 韻。題德胤新堂。二首</title>,<text>爲剔溪頭石上苔。翼然新築小堂開。澄潭月浴波翻錦。垂柳風生翠繞臺。紅蓼白蘋騷客到。短筇斜日野僧來。䌦纓歌罷滄浪凈。漁父扁舟倘一迴。錦石何曾掃碧苔。小堂新構八窓開。西風忽捲靑霞帳。東嶺仍昇白玉臺。水自有源來且去。雲從底處去還來。主人心事吾能想。岸幘朝朝首不迴。</text>
<title>夢作 夢與林厚之。共登高閣。倒押前韻。</title>,<text>共登危閣酌瓊醪。大醉悲歌拔玉刀。萬里彩雲粧暮色。一年芳草滿長臯。談鋒凜凜驚諸客。詩陳堂堂服老豪。堪笑靈均多苦思。獨醒何事賦離騷。</text>
<title>聞天軍收復西京</title>,<text>濺血腥塵染素麻。吟邊烏兔逝如波。杜陵短髮飄雙鬢。郭將奇功在兩河。浿水春風生碧草。戍樓明月聽悲歌。遙瞻北闕多妖氣。歸馬何時倒載戈。</text>
<title>痛哭</title>,<text>呑聲野老泣成波。灑向西風日日加。萬里無人扶玉輦。一天誰復枕金戈。新亭客淚山河異。劒外龍顔鬢髮華。半夜危樓瞻北極。滿腔懷抱海無涯。</text>
<title>示諸兒</title>,<text>休道冥冥莫我知。天君高拱列諸司。心無愧怍身常泰。中有文章外自奇。願學前賢安所遇。何勞楚客㤪多辭。君看澗底蒼松樹。培埴千根達萬枝。</text>
<title>流落</title>,<text>地角天涯道路長。秋風蘆葦露蒼蒼。美人千里顔如玉。明月三更夢欲狂。歲暮湘濱班竹死。雪深湖外小梅香。傷心北望添迢遆。魚水何時共一堂。</text>
<title>疎慵</title>,<text>一生多病且兼慵。竆鬼紛紛到處從。日晏人喧猶自卧。頭蓬面垢不爲容。十年魂夢惟孤枕。千里君門又九重。雲外小菴何處是。曉來時復聽踈鍾。</text>
<title>觀月出</title>,<text>明月初從竹外看。夜深猶自倚危欄。滿天風露三更冷。千古悲歡一指彈。楚客元來多苦思。靑春無計住朱顔。刀圭靈藥君能借。衰白何緣上鬢端。</text>
<title>遣懷 十二首</title>,<text>歲晏孤村落葉飛。陽春終莫到茅茨。數莖白髮靑山暮。半壁殘燈細雨時。陶令襟懷多古意。杜陵竆阨坐新詩。簞瓢陋巷尋顔樂。浮世功名緫不知。天寒白屋炊烟絶。月照孤村半夜砧。匹馬無人題鳳字。扁舟誰復訪山陰。苔封盤石漁磯沒。門掩斜陽木葉深。歲暮情懷何處寄。滿階松竹是知心。幾竿脩竹出林巒。遮却朝陽肺氣安。老去情懷生感易。少年行樂再逢難。風塵冉冉搶攘裏。鬢髮蕭蕭笑語間。茶椀水瓢甘自足。百年身似一僧閒。休休萬事更休休。身世搖搖海上漚。芳草斜陽千里恨。殘燈永夜半生愁。登山有約時携杖。遣興無因獨倚樓。遙望帝鄕何處是。渭川風浪泛虗舟。一夢頻尋漢水湄。美人顔色玉無。重城樓閣星辰曉。前席殷勤問答時。覺後儀容猶在眼。天涯消息更憑誰。江湖廊廟先憂樂。不獨人間歎路岐。兔走烏飛去不停。啼鵑纔歇又流鸎。五更孤夢思千里。兩鬢衰毛有幾莖。心與暮雲歸索漠。身隨寒月伴虗明。愁懷政似階間草。夜雨聲中取次生。坐看飛鳥掛蛛絲。始覺人生有所覊。鷄肋功名多臭味。羊膓世路更危欹。枉尋直尺知非義。却步圖前不恨遅。詭遇獲禽新輩事。萬鍾何與古人思。長堤芳草綠初生。昨夜東風細雨經。扶杖病奴耕菜圃。騎驢詞客到林亭。情懷亹亹忘歸去。談論恢恢討杳冥。聯枕中宵仍不寐。曉天殘月伴疎星。門前何必種三槐。駟馬高車念已灰。芳草幾年殘夢斷。春風一夜小梅開。紅塵冉冉容顔改。白髮紛紛歲月催。寥落愁懷誰與語。蹇驢時有野翁來。小梅新種草堂前。夜坐階庭席屨遷。犬吠孤村山有響。風生高嶂鶴無眠。閑隨野老評農業。時就禪僧說凈緣。日暮歸來芳草遠。一溪松暗水涓涓。半生行樂半生悲。一可開顔一可嗤。芳草春風隨酒伴。淸燈秋夜趁碁期。少年豪氣凌霜鶻。此日孤形卧棘籬。膓斷楚天鴻鴈叫。白蘋蕭瑟雜江蘺。厖眉鶴髮又鷄皮。賤者難爲貴者悲。未做人間奇事業。終成末路拙男兒。凄凉今古三杯酒。逆旅光陰一飯炊。世故紛紛堪白首。北來消息亂於絲。</text>
<title>謹次退溪李先生韻 六首</title>,<text>凾丈虗凉大道淪。騷壇寥落更無人。曾沾世分兼私淑。今見詩文各濕巾。幾歲徒勤勞夢想。此生無路接音塵。胡僧軸裏留餘唾。蓼水春風又一春。玉京消息幾時來。步出林亭坐水隈。芳草綠楊春意早。短筇斜日野僧迴。風和洲渚魚兒聚。日暖江村竹戶開。遙望帝閽千里遠。欲將長策萬言裁。人間岐路散漫漫。南北東西幾日闌。未有排雲叫閶闔。誰能披腹進琅玕。星辰錯落三辰亂。風日凄悲十日寒。遙望丹墀烟霧暗。美人顔色渺天端。小屋初開松桂林。夕陽何處響踈砧。窓前香動梅花發。門外人稀芳草深。寥落愁懷誰與語。蕭條物色只傷心。天涯消息無人問。一半衰容上鬢侵。頭蓬面垢骨生羸。鮐背傴僂膝柱頤。軟脚不堪裙帶着。昏眸先怯字書披。一年芳草春將盡。千里歸心夢獨思。寥落海天鴻鴈去。故人消息渺無期。寥落山齋孰與言。岑岑默默送朝昏。落花滿地人誰掃。芳草穿堦獨掩門。十載紅塵曾是夢。一溪明月亦君恩。陶潛何事歸來促。松竹蕭蕭有故園。</text>
<title>陶靖節</title>,<text>陶令賦歸歸去來。柴桑烟月日徘徊。蕭蕭三逕秋風晩。璨璨東蘺寒菊開。故國山河悲淚下。老臣肝膽鬢毛催。無絃琴裏無竆恨。萬古閒愁酒一杯。</text>
<title>杜草堂</title>,<text>百花潭上日淸遊。蕭瑟秋風茗一甌。海內兵戈諸弟遠。天涯流落此身浮。三更杜宇千行淚。隔歲君親萬里愁。半夜擡頭瞻北極。不堪長劒上危樓。</text>
<title>初夏卽事</title>,<text>槐樹陰陰繞古塘。午風微動錦紋長。圓荷小葉新浮水。細麥輕花晩落香。鸎送好音穿碧柳。燕啣芳土上雕樑。稚蚕滿箔眠初起。江外老婆來賣桑。</text>
<title>七夕</title>,<text>鵲橋秋水夜生波。露浥瑤空月半斜。寶盖雲浮催鳳駕。銀窓霧鎖撤龍梭。一宵香夢殘更短。兩眼相看後會賖。淚灑西風吹作雨。曉來全濕碧桃花。</text>
<title>閑居雜詠</title>,<text>村居十載樂如何。一飮誰非聖主波。簞食不空生事足。水雲無盡野心多。春回澗谷花爭發。秋晩汀洲荻自華。閒卧小軒中夜靜。月明前浦聽漁歌。</text>
<title>題俛仰亭 二首。企村宋純。</title>,<text>相公臺𣛘舊林臯。過客登臨兩眼勞。岳色淡濃十里遠。鴈聲寥亮半空高。習池斜日山翁飮。席上淸談醉後豪。白戰䧺鋒誰可敵。升壇應有擅風騷。𧬄眺荒洲細路開。雲烟空鎖好亭臺。百年泉石今依舊。隔世音塵歿可哀。山帶愁容千里去。水牽遺恨一條來。風流山簡時登賞。醉後猶能騎馬迴。</text>
<title>次光霽亭金河西韻 名麟厚</title>,<text>峩洋何必要知音。晩向林亭托契深。半夜好風收雨脚。一天晴月滿江心。烟橫小店分朝暮。山帶輕嵐閱古今。十里松楸長在眼。不堪扶杖獨登臨。原韵梅堂隔世想餘音。亭在山高與水深。雨歇芳林淸潤色。烟消凈夜見明心。三盃酒裏看天地。一局碁中送古今。鞍馬昔年秋峽晩。可憐奔走失登臨。</text>
<title>次府伯柳應文韻。題光霽亭。名夢寅。</title>,<text>小亭高占白雲層。松桂羅生翠作棚。芳草江郊聞牧篴。淸燈秋夜伴詩僧。沙鷗驚避雙旗影。山叟欣瞻五馬騰。一曲陽春誰敢和。朗吟終日愧無憑。</text>
<title>甲寅元日。與安榮伯趙持國兄弟。同會房敏叔臨鏡堂。次壁上韵。</title>,<text>春回南國水如苔。梅吐香唇柳眼開。天氣氤氳新歲月。烟光浮動舊亭臺。華筵秩秩笙歌咽。佳客翩翩次第迴。共把深杯歡未足。三更已盡四更來。</text>
<title>遊蛟山寺。次梁子漸韵。</title>,<text>逶迤千堞蛟龍城。吊古騷人髮欲星。蝸角戰爭寃血赤。螺頭形勢劒鋩靑。興亡自是皆關數。城郭徒然壯鐍扃。聖代卽今方偃武。夕陽荒草野僧經。</text>
<title>村居卽事 三首</title>,<text>山村無事晝燒梨。古壁空看掛㢢犂。禾稼登塲榮野老。丘園落木露禽棲。南隣竹秀來敲戶。北舍醅濃醉似泥。三畒草廬甘淡泊。人間不識有傍磎。自笑紅塵萬事空。歸來偃息小齋中。功名有數頭將皓。日月無端歲已終。悽愴荒丘莎濕露。悲凉古屋樹搖風。平生長抱無涯痛。孺慕難言五十翁。歲晩歸來松桂林。十年奔走愧浮沈。苔蘚沒逕門庭靜。桑柘成陰村巷深。白屋生涯甘自分。靑雲事業久無心。江湖憂國終難忘。不但閒眠蓼水潯。</text>
<title>次梁子漸韻。呈巡相行軒。三首</title>,<text>莫言原隰獨贒勞。恩敎聯翩下九霄。千里湖城覃化澤。一方民物頌謳謠。朱旛已致狼烟凈。黃閣應看玉燭調。多病老生無處用。卧聞秋雨滴殘蕉。按節南來豈偶然。靑雲曾被歲三遷。恩威幷著弛鞭朴。緩急何勞佩韋絃。許國忘家空白首。爲忠移孝是靑氊。微生亦在陶甄手。自謂當時有二天。曾魁多士振儒林。按節如今棨戟臨。攬轡已驚奸吏膽。推仁先慰小民心。人歌麥穗資生樂。鴞食桑椹作好音。不獨完山沾沛澤。湖城千里遍淸陰。</text>
<title>漢江用梁子漸韵</title>,<text>紅塵已白九分頭。何事年年爲久留。華岳巖巖當北聳。長江滚滚向南流。招招喚渡人爭涉。踽踽臨津我獨休。百尺狂瀾多溺死。誰將民水戒君舟。</text>
<title>愁院 愁歇院。在稷山。</title>,<text>不盡人間萬斛愁。基空院廢亦難休。離親遠䆠長安道。負羽從征關塞州。綵服掛來西日迫。戍樓高處海雲羞。悠悠愁緖無時歇。賖酒人人興弊裘。</text>
<title>醉題聽溪堂</title>,<text>蛟龍城下蓼溪上。山似花簪水碧藍。新築小齋應有意。晩年閒興此焉酣。侵晨獨把一竿竹。帶月猶垂千尺潭。北海開樽招勝侶。滿堂賓客盡東南。</text>
<title>題夢仙樓</title>,<text>危樓百尺淸溪曲。聳出重雲灝氣多。眼豁東南南極近。天高西北北辰賖。明河漸沒宵將半。仙夢初迴月欲斜。鶴叫一聲何處向。羽衣輕拂玉闌過。</text>
<title>題樂天堂</title>,<text>白髮眞淳此老翁。樂天知命古人風。巖樵谷汲俗緣少。煑豆烹蔬生事豊。一水繞堂鳴汩㶁。萬峯排闥送玲瓏。莫嫌蹤迹城塵近。大隱從來隱市中。</text>
<title>鶉江。贈浴川倅安榮伯。</title>,<text>麗日淸和物色新。爲酬佳節會鶉津。晴郊芳草看愈好。細柳稚鸎語未匀。白首靑眸眞是幸。深盃滿酌莫辭頻。江湖共抱憂君念。一曲琴歌各濕巾。</text>
<title>述懷</title>,<text>閉蟄村閭二十秋。愁來時復上危樓。迢迢漢水三千里。脉脉情懷不自由。白髮蕭蕭身已老。丹心炳炳死難休。葵忱政似長堤草。夜雨聲中滿意抽。</text>
<title>挽房際雲</title>,<text>夫君奄忽歸泉下。孑孑孤形獨世間。累代朱陳成契好。一生肝膽托芝蘭。溪南山北連雲樹。竹杖芒鞋任往還。此後儀容何處見。屋樑殘月曉來寒。</text>
<title>挽猶子晦</title>,<text>痛哭吾兄壽不長。如今汝又遽云亡。我家血屬全無賴。人世音容孰可方。宗祀孤危何處托。妻孥愁苦亦堪傷。蕭蕭白髮沙村老。獨玄斜陽涕自滂。</text>
<title>悼亡友楊季平 名士衡。號龜南。</title>,<text>靈鷲山中紙水潯。春花秋月幾相尋。一生交契膠投㓒。百世知心崔與金。雲路難攀君更躓。野情成癖我偏深。如今精爽歸何處。依舊華峯萬丈臨。</text>
<title>贈房生元益三十韵</title>,<text>六十已無聞。餘生眞可憐。擡頭頭雪白。開眼眼花玄。行落他人後。年居衆客前。空踈當大禮。戒宿愧諸賢。孝是爲仁本。忠焉施政先。操心惟敬義。味道更竆硏。小學行身律。遺書種德田。孔顔道義一。濂洛行言全。四子階梯在。三經禮法傳。爲賢亶在此。作聖豈無緣。壇杏春風晩。沂流淑景姸。回琴發和氣。點瑟撼徽絃。想像南薰調。冲瀜古葛天。樑摧今幾世。鳳去已千年。聖遠微言絶。人亡正路邅。養蒙初失正。凝德孰能堅。長益浮靡習。終成醉夢顚。趨庭無鯉對。出谷孰鸎遷。獨有房家胤。而能學業專。蹮蹮丱角子。兀兀老蒼然。詩禮來頻問。星霜序屢旋。工程知幾許。容彩日明鮮。吉月冠其首。尊賓我可肩。披心將舊得。爲爾起新篇。淸晝明窓下。熏爐凈几邊。沈潛羣聖語。對越古人編。詭恠休談老。空虗莫學禪。功名是芻狗。富貴等雲烟。取舍心先定。魚熊味孰膻。及時當勉勵。歲月不曾延。</text>
<title>挽韓丈彥道</title>,<text>痛哭斯人逝。鄕無長者行。死生元有數。禍福孰能詳。苴杖愁廬洞。蘋蘩謹室堂。惇宗無與擬。好義又誰方。隨分周空急。傾囷護寡孀。鄕隣多厚義。流輩許端良。旣老無衰憊。稀年尙壯強。步趨忘柱杖。騎馬似升床。謂享期頤壽。云胡奄忽亡。鄕邦歎嘖嘖。親舊涕滂滂。歲月風燈促。光陰石火忙。彭殤非妄論。夭壽問誰張。八耋人間世。千秋地下藏。於公固無憾。而我獨偏傷。早結朱陳好。仍蹤管鮑芳。通家交益密。知己義難忘。白首歡欣地。淸樽笑語塲。新秋一夜話。盡吐十年膓。豈意分携日。俄然向帝鄕。音容猶了了。人事遽茫茫。慘惔斜陽暮。悲凉古屋荒。無端埋長老。幾日見容光。夢罷三更夜。空樑落月凉。</text>
<title>挽房上舍克己三十韻 名好仁</title>,<text>痛哭西山老。如何遽至斯。死生元是命。禍福固難知。想像交遊事。那堪涕泗垂。靑年成莫逆。白首不差池。玉石雖難幷。蓬麻自有資。服君心質直。愧我學支離。知己幸相遇。傾心常自披。有時連枕席。中夜話襟期。眞實誰能過。淸淳是我師。食貧甘澹泊。爲學絶新奇。早折雙蓮柄。何慳一桂枝。灰心名利地。專力本原基。孝義鄕穪罕。賢才世所疑。居憂極哀戚。接物去毛皮。命數嗟奇薄。平生歎苦危。喪明仍作崇。寬念別無爲。罔極身心痛。惟將學力持。載飛鴒翼急。行斷鴈聲悲。寂寞身將老。孤危影與隨。晩移光牧寄。遠與故鄕違。書信難頻得。音容况可希。相思三百里。阻面一年遅。每祝期頤壽。安知奄忽萎。前年一別日。卽是永辭時。公得稀岭去。應無憾恨遺。無端埋孝友。有淚下漣洏。慘惔斜陽暮。凄凉古屋欹。人間難再覿。泉裏庶相追。夢罷殘更夜。樑空落月輝。盖棺嗟已矣。長慟更何辭。</text>
<title>挽亡友崔校理汝厚五十韻 名尙重</title>,<text>慟哭未能子。如何遽爾亡。榮枯元有數。禍福理難詳。孝義人稱罕。淸淳誰可方。蘋蘩謹齋室。甘旨奉慈堂。親意長歡喜。家聲更顯揚。鄕隣悅敦睦。朋輩服端莊。隨分賙竆乏。傾囷廩寡孀。惟宜膺福履。餘事學文章。早折蓮花柄。終攀桂樹香。翰林初拔擢。臺閣擬翺翔。世運方離亂。民生乃痏瘡。訏謀運幕下。戎馬柳營傍。分得湖西竹。僑居關右霜。驅夷歸海國。扶老返桑鄕。北闕心長戀。中宵涕自滂。偶然除諫議。謂可振風綱。獨立丹墀下。孤忠白劒鋩。經帷多密勿。勸講盡堯湯。消長雖關數。竆通孰主張。陽城去司業。陶令返柴桑。北望風雲隔。南還母子康。怡愉共朝夕。晨夜問暄凉。况復一年內。重看雙桂芳。悅親非一道。登第最云良。子已金閨彦。孫爲槐院郞。榮光固無比。歡慶儘難量。談笑開樽酒。岡陵祝壽觴。世人方嘖嘖。天道遽茫茫。孰謂吾兄孝。終貽老母傷。呼天已無及。叩地更何望。泉下應難暝。人間獨斷膓。交親今白首。膠漆自靑陽。楓岳書燈烱。江亭風日長。詩書兼禮樂。諷詠和峩洋。豈啻蓬麻益。眞如鴻鴈行。風塵四十載。年紀已云強。共對三千字。同登名利塲。屈伸何足道。榮悅信無彊。親舊爭來賀。門闌喜尤昌。弟兄固已切。婚媾亦添祥。累世交雖密。于今義更彰。親朋盡凋落。人事太顚狂。谿谷痒痾痛。龜南草露忙。存亡俱草草。兄我每悢悢。何料今朝子。終如昔日楊。孤形苦踽踽。隻影獨遑遑。寂寞長原逈。松杉古洞荒。千年埋孝友。幾日見容光。慘惔萱花暮。悲凉鶴髮蒼。三更驚一夢。落月滿空樑。</text>
<title>走筆次府伯柳應文遊山長律百韻</title>,<text>天地之間二氣▦。形形色色妙陶甄。循環磅礴經千劫。覆燾吹噓轉一鈞。山岳穹窿誰使峻。川流活潑逝如神。太虗寥廓三千界。無極凝成二五眞。南紀頭流高赫赫。北瞻崑岳隔塵塵。伽倻瑞石爲臣妾。琵琶金剛作幷隣。望望誰能分洞壑。登登亦可摘星辰。丹崖繚繞新開障。瑤草芊綿錦作茵。春去秋來山有盡。竆探極覽世無人。白猿空叫靑雲外。玄鶴交翔碧水濱。松檜微茫多自蔽。藤蘿披拂或相因。周流無滯水行智。厚重不遷山體仁。壁立魁峯尊一極。星羅衆岳列諸臣。生賢孕秀措斯世。起雨興雲糓此民。名刹梵宮隨處處。翻經說法語諄諄。山中日月元無曆。谷裏桃花認是春。深洞永消風習習。幽巖草嫰葉蓁蓁。丹楓輝映峯巒媚。碧戶光寒雪月新。景物隨時多爕態。玄心定處一閒身。月明靈隱逢禪老。春晩桃源訪避秦。壯觀昔年尋此地。卧遊今日想山垠。翩翩杖履芝蘭佩。馥馥淸香次第紉。碧霧交橫山若沐。紅顔暫洗粉初均。淸泉細細琴成音。鍊石層層魚緝鱗。白首塵埃歡日少。靑霞蹤迹十年陳。夢魂時入神凝洞。勝賞重尋佛日晨。仙袂風生香霧散。寒松鶴叫綵雲屯。龍吟滄海千山動。雷隱重峯萬壑嗔。王母麟車何日至。孤雲鳳駕此時臻。共携獨木橋邊去。擬向三山路上遵。眞訣霏霏生玉齒。仙風颯颯橫蒼旻。玄談未了驚周蝶。塵迹無端返俗輪。此後何時尋舊隱。一生無計見元賓。使君本是仙曹老。早歲浮遊銀漢津。一字黃庭墜落落。五騑原隰度畇畇。催科問俗精神憊。柱笏觀山面目嚬。遙望雲峯天外秀。細看芝逕澗邊循。十年懷抱歸吟詠。八斗文章富廩囷。想得仙翁羣會處。定應龍駕七香轔。金盃滿酌葡萄醞。玉府還將黍稷禋。衡岳有靈雲自捲。春風日富谷何貧。紅花灼灼開顔早。黃鳥嚶嚶喚友頻。駄病小輿刳雪栢。扶顚短杖斫霜筠。曲鋤荷處開荒穢。長斧揮來斬棘榛。澗畔或多粧箭括。巖前時有幹弓杶。塵心已絶神仙近。機事都忘虎豺馴。獅峴雲騰天欲雨。龍游風急體生皴。百年塵土頭將皓。此日靈區分有縯。華表歸心忙似鶴。洞天物色凈如銀。仙葩解事迎人笑。高釋嫌塵見客顰。飛上天王聞爽籟。怳臨延瀨値歌薪。江南老子威儀儼。在澗名儒笑語誾。咫尺帝閽瞻肅穆。拜稽靈境正冠巾。天風滿袖雙肩聳。雲物盈前兩目瞋。遠近岡巒卑似垤。蒼茫河海細於緡。輕嵐初捲花簪整。薄霧微橫大帶伸。北極低垂天自近。南溟空濶水無滣。西瞻若木雲程逈。東望扶桑海路迍。玉兔揚輝三夜凈。金鴉騰翥六龍巡。靑鸞耀日吾驂翼。白鹿沾霜我馬駰。滿眼乾坤供灝氣。無竆景像列奇珍。后皇高拱威容正。牧伯趨蹌王珮繽。濟濟冠裳陪隊仗。娟娟紅粉挾妑嬪。群峯散走爲侯服。一脉穹崇作帝親。玉樹橫空諸子彦。瓊峯爭揖衆賓兟。子房凈秀持雙壁。樊噲軒昂擁一楯。造物多情元氣聚。坤靈生巧玉精淪。雙溪水淺雲空暝。學士樓頹迹已陻。往事無憑詢野老。愁懷難遣採江蘋。千秋氣像山猶在。萬古英䧺骨盡窀。泗水忠魂歸寂寞。三年苦戰幾艱辛。出師未捷長城毁。餘怒猶存巨浪粼。河岳降神胎間氣。生亡關世産祥麟。花開古洞烟霞慘。一蠹高風講學純。風雨昏朝時溷濁。翩幡多黨揔頑嚚。鸞鳳豈可同鴟鳥。芝蕙終難雜野菌。遠道未闌覊逸駿。明堂將圮斬靈春。虗庵憤世辭塵俗。淸隱逃禪餐玉籸。吊古愁膓因酒瀉。傷時悲念借詩呻。老藤林外斜陽好。古寺門前石路峋。淸磬拂雲雲漠漠。粉墻搖彩彩彬彬。松窓夜靜聞鸞鶴。梵語晨喧走鹿麕。秘訣擬從仙客討。凈緣時向老禪詢。觀空幾歲長關戶。默語三旬不啓唇。捨絶二途師孔孟。流傳萬世不緇磷。壺中眞境尋奇勝。物外淸遊孰等倫。久厭紅塵多白眼。何關搢笏且垂紳。水雲還付靑山去。澗谷愁聞碧玉璘。道氣未成丹虎伏。愧心無異女僧娠。一年消息春將盡。十里槐柟綠已匀。牒訴喧闐塵擾擾。文書酬答語申申。自憐黃綬形骸縶。却羡深山麋鹿駪。鈴鐸數聲羞鴈。江山一帶憶鷦鶉。龍城自是靈仙窟。方丈眞如宋魯烟。風景翻敎揮賈淚。江湖幾許夢楓宸。汲君豈厭淮陽薄。任氏終垂大釣綸。治化穎川宜璽奬。甘棠召伯且來旬。儀刑已作朝家範。德器當 平聲 爲盛代掄。莫抱高才愁欝悒。會將明眼辨矼珉。晴霄讀罷遊山記。凜凜寒風生曉闉。</text>
<title>效退溪先生陶山六曲。作江湖戀君歌。</title>,<text>前六曲瑤空애거。一張琴을빗기안고。欄干을디혀안자。古陽春을온마리。엇더타님향시이。曲調마다나니。紅塵의연디。二十年이어졔로다。綠楊芳草애。졀로노힌리되여。時時히고개드러。님자그려우노라。시져리하슈샹이。을둘업다。喬木도녜고。世臣도자시되。議論이여긔져긔이。그몰나노라。엇그졔가온대。廣寒殿의올라가이。님이날보시고쟝반겨말시데。머근다노라이。날새줄모로다。漢文이有道이。賈太傅내운노라。當時事勢야그리偶然가。엇더타긴숨긋。痛哭조차던고。宋玉이을만나。므스이리슬프던고。寒霜白露。하긔운이라。이내의몬져근심은。봄을이업서라。後六曲尼丘에日月이가。陋巷에비엿다。浴沂春風에。氣像이엇더턴고。千載예喟然嘆息시던소。귀예여라。窓前에풀이프고。池上애고기다。一般生意。아이긔뉘런고。어즈버光風霽月坐上春風이。어졔로온여라。孔孟의嫡統이려。晦庵다이。精微學文은。竆理正心닐넌。엇더타江西議論은。그를支離타던고。江西의議論이놉고。茶飯은蒲塞로다。菽粟의맛。아던동모르던동。술예바쾨업이。갈길몰나노라。丈夫의몸이되여。飢寒을둘리것가。一山風月애。즐거옴미이업다。마다浮雲富貴을。올줄리이시랴。得君行道。君子의디로。時節곳어긔면。考槃을즐겨。疎淡松風山月이사。나인가하노라。[自識]余少時。因友人李平叔。得見退溪先生陶山六曲歌。意思眞實。音調淸絶。使人聽之。足以興起其善端。蕩滌其邪穢。眞三百篇之遺旨也。傳寫一本。藏諸篋笥。時使童稚歌而詠之。大有所益。不幸見失於兵火之中。今已十年。僅能記得數三曲。每於靜夜月明。沈吟之。永言之。以寓景仰之懷。頃者。適到月波軒。偶得印本。乃前所謂陶山六曲也。一番吟諷。益覺意味深長。自不知手舞而足蹈也。謹效其體。足成前後六曲。一以寄愛君憂國之誠。一以發聖賢學問之正。末乃自言其志。極知僭踰無所逃罪。然使童蒙小子。時時高詠。以發其歸趣。則猶勝於吟風詠月流蕩忘返者也。嗚呼。嫫母之效西施。姸嗤逈絶。而其中心愛慕。則不啻萬萬也。願言諸君子。恕其狂僭。不以爲罪。則千萬幸甚。萬曆壬子春二月上澣。後學沙村張經世。謹書。</text>
<title>輓詞[金亨老]</title>,<text>吾友張君子。軒昂不世人。䧺名驚一代。高義振朝臣。博學心通古。竆經志濟民。取科如拾芥。玩世自藏身。一棄金山守。沙村甘隱淪。優遊無俗事。閒暇養天眞。可作廟堂客。今胡地下賓。儀形難復見。故舊倍沾巾。右。直長金亨老。</text>
<title>輓詞[崔葕]</title>,<text>長者驚難作。天乎信未諶。模楷今遽失。鄕黨更誰欽。郝氏書藏腹。濂溪月照襟。周朝孝友仲。晉室隱倫潛。學業偕春府。䧺材幷鄧林。屠龍豈先後。懷寶各浮沈。義可追分宅。交當邁斷金。仍爲秦晉好。益篤弟兄心。淚落空懷古。膓摧獨愴今。緬思床下拜。長負雪中尋。胤似悲欒棘。門閭悼寂岑。孤蹤長踽踽。殘歲轉駸駸。紼翣穿寒樹。賓朋哭暮潯。菴墟佛住近。洞勢水晶深。百代天難曉。三泉景易陰。霜風吹積雪。物色轉蕭森。右。正郞崔葕。星灣。</text>
<title>輓詞[金鍊]</title>,<text>道喪文衰奪善人。沙村寂寞巷無仁。仁豐壽嗇天難必。德卲官微命不辰。半世知音無處托。一生同志與誰陳。白頭未執佳城紼。病枕寒燈涕滿巾。右。生員金鍊。</text>
<title>輓詞[金鑑]</title>,<text>痛哭沙村老。先生長者行。經書腹篋笥。詩韻口笙簧。宿德人誰右。巍科獨擅塲。揚庭宜鵠立。懷寶任龜藏。琴鶴歸來早。蓴鱸興味長。何曾趨勢利。素不逐炙凉。靜裏探眞訣。閒來纂藥方。方期食報遠。豈意夢瓊忙。小子嗟何述。夫人孰不傷。鄕閭亡孝友。邦國失循良。抱樹號丹柰。崩山哭杞梁。嗟余猥托契。夙昔忝升堂。事業勤相勉。心情累擧觴。何知三日別。忽賦九泉章。往事惟沙月。新阡但石羊。那堪聞篴淚。空斷棹船膓。光霽烟霞古。水晶松桂蒼。魂應來彷彿。於此挹餘芳。右。進士金鑑。門人。</text>
<title>輓詞[安克仁]</title>,<text>南來晩托金蘭契。白首塤箎若弟兄。強壯誰知君忽逝。衰遅不意我猶生。樑間落月疑眞面。篋裏殘書感舊情。玉樹淸標竟何許。薤歌一曲淚如傾。右。谷城縣監安克仁。</text>
<title>輓詞[金澕]</title>,<text>景慕先生君子人。溫溫風味夙書紳。聲華不逐當時好。敦朴惟存太古淳。白首功名纔一耐。黃泉魂魄閉千春。門庭舊客情無極。哭向寒天淚濕巾。右。進士金澕。在澗堂。</text>
<title>輓詞[房元震]</title>,<text>林林衆生兮。孰非天歟。壽夭豐嗇。誰使然歟。善何爲而憎兮。惡何爲而憐歟。胡厚施於可薄兮。恒不足於賢歟。將下民之好惡兮。與上帝而懸歟。抑杳漠而無端兮。暫來往於其間歟。嗚呼以先生佐王之志兮。位纔躋於郞官。以先生濟物之仁兮。年僅踰於六耋。叫彼蒼而詰理兮。竟無言而漠漠。嗚呼嗟余顓蒙兮。幾年摳衣。考德問業兮。最親紗幃。經傳有疑兮。顚倒是非。聞先生講論兮。如客得歸。天乎不仁兮。奪我宗匠。嗚呼痛哉。卜靈丘於先壠兮。埋白璧於黃壤。千秋夜臺兮。音容永悶。小子執紼兮。心愴悢。右。生員房元震。晩悟堂門人。</text>
<title>輓詞[吳廷式]</title>,<text>斯文今世幾人存。常慕先生耆德尊。蹔折陶腰曾爲養。永將疏骨便歸園。百年寄興書兼史。半世關心子又孫。可惜竆泉埋白璧。恨無矜式倍消魂。右。吳廷式。</text>
<title>輓詞[金宣]</title>,<text>拔俗沙村老。年高道亦尊。休官𧬄名利。安分卧田園。士子推文傑。鄕人畏德言。一生甘水竹。半世厭囂喧。賤拙過從久。高明勸戒存。許心頻對榻。論學累開軒。一疾終沈纊。三臯未返魂。英靈應瞑目。賢胤好持門。執紼病無計。呑聲淚有痕。右。進士金宣。門人。</text>
<title>輓詞[邊尙益]</title>,<text>年高德卲冠諸贒。學行文章孰比肩。早向塵間辭爵祿。閒從林下作儒仙。靑氊有主知餘慶。白璧埋泉㤪彼天。賤子最承恩眷重。不堪題輓涕漣漣。右。參奉邊尙益。</text>
<title>輓詞[林埈]</title>,<text>世以詩文重。吾憐壇宇寬。功名隨用舍。心地任閒安。應接無分別。尋常見肺肝。斯須卽長夜。哀涕自汎瀾。傷心世事水東流。萬古存亡同去留。卽日靑山埋白璧。羊生不復過西州。右。林埈。白湖悌子。</text>
<title>輓詞[吳尙志]</title>,<text>谿谷無人哭不休。未能齋下淚難收。沙村又掇鱣堂席。小子從今更托疇。右。生員吳尙志。門人。</text>
<title>輓詞[崔薀]</title>,<text>蓼水淸連海。楓山峻極天。欝紆騰秀異。磅礴孕才贒。輩出興章後。先生受氣專。操心去邊幅。力學破中堅。孝友人無間。文章孰敢先。晩成知器大。連捷識才全。未就藝香閣。先吟蓼莪篇。傷時回白首。遭亂保靑氊。東洛郞潛日。南州吏隱年。杜陵詩遣興。彭澤賦歸田。世事悲歌裏。生涯水雲邊。門闌曾早忝。愚昧幾多愆。大度常含垢。孱甥合執鞭。由來多感激。永擬奉周旋。二竪㐫先報。三溪訃忽傳。視天天漠漠。忍涕涕漣漣。牢落吾安放。蒼茫歲欲遷。儒林增慟哭。行路亦潸焉。古巷風烟冷。虗簷雪月懸。承家賢嗣在。餘慶定應綿。右。甥生員崔薀。砭齋。逸承旨。</text>
<title>輓詞[韓慶生]</title>,<text>斯文悲久喪。千載得先生。氣質元沈重。操心盡懇誠。文章要健博。學問𧬄浮輕。金許爲朋伴。楊崔托弟兄。中年初釋褐。晩節始占榮。材合登崇位。官纔試小城。白頭思解紱。素履任安貞。家食憂宗社。鄕居念帝京。無營類公綽。多病似長卿。昔我婚姻故。高門契活成。方深宴爾樂。奄痛叩盆情。懲贅鱞無賴。憐甥運不亨。學蒙而授敎。心暗則投明。厚德終難報。鴻恩不可名。永期延壽考。誰料立銘㫌。行路皆嗟惜。儒林盡駭驚。模楷今永失。物理孰能評。玉樹孤猶在。靑氊業不傾。荒山今定宅。靈櫬夙登程。冷月西山曉。薤歌不忍聽。右。甥生員韓慶生。</text>
<title>輓詞[趙昱]</title>,<text>人亡歎已矣。天意竟難裁。提警承明敎。昏愚得發開。義當如一事。情乏奠三盃。他日沈痾去。荒山哭盡哀。右。趙昱。門人。</text>
<title>輓詞[柳夢寅]</title>,<text>生世無營一任閒。持身唯謹是非間。文章餘事誰能倂。孝友天然衆所歎。白首竆經戀老至。靑雲垂趐遇時難。幽明永別眞君子。夢裏頻驚舊朋顔。右。承旨柳夢寅。於于堂。</text>
<title>輓詞[房元震]</title>,<text>朅朅沙村學行優。春風當日表南州。靑牛紫氣先生去。白首玄經弟子留。地下音容終杳杳。人間歲月遽悠悠。如今無復奉綦杖。舊里難堪隣篴愁。右。房元震。大祥日書懷。</text>
<title>輓詞[梁慶遇]</title>,<text>十年重到舊沙村。想像先生坐小軒。薛孟風烟今不改。平泉花石宛然存。薰陶夙忝稱師弟。堂構肯看有子孫。匹馬獨歸回白首。亂鴉喬木自黃昏。右。梁慶遇。霽湖集。與趙玄洲，鄭畸窩，吳希道。會于沙村舊舍。感吟。</text>
