<title>次持叔 弟維重 山中白雪辭</title>,<text>寒風吹兮洛之城。雪花飄兮明素麻。籠天地而散漫兮。賦物象兮爭盤挐。悵時序之已暮兮。思余季兮增咨嗟。作別離兮今幾日。隔兩地兮共月華。洛之城兮佳可遊。山中人兮早歸家。</text>
<title>謹次晦翁空同賦</title>,<text>曰有人兮山之中。被雲霞兮獨自怡。將遠逝而遐觀兮。又何懷乎潛閨。騰余駕而周流兮。追白日之景光。歷山川之幽險兮。窮年歲兮欲何營。叩帝閽以將入兮。飭余服以盛容。列仙降游於瑤丘兮。願與女兮吾相從。旣與余而成言兮。期不至兮心忡忡。俯中區以騁目兮。南北東西兮眇無窮。矯余首兮跂余足。滌煩襟兮御冷風。衆皆謂余以浩蕩兮。又誰能覺此大夢也。發長嘯而舒余懷兮。吾將往倚乎空同。</text>
<title>送黃周卿 世楨 遊嶺東。兼示李雲擧 翔。</title>,<text>之子作遠遊。意在山水間。山水眞可樂。與我思一般。矧今子所向。佳水又名山。水流何時極。山高不可攀。衆峯互崢嶸。群派競潺湲。橫奔知海近。拱立似屛環。列壁臨千仞。飛瀑動九關。巨壑藏靈異。重溟接甌蠻。誰能上絶頂。大地平如盤。朝觀東日上。照耀盈區寰。況是中秋月。爽然天宇寬。金風日颯颯。子行莫盤桓。山空堆錦葉。流潔映翠檀。登高欲何賦。臨逝若爲嘆。素琴須自携。深谷生幽蘭。紫笙且可吹。仙壇下彩鸞。偕行二三子。雅趣堪同歡。我願從之遊。企望勞心肝。雲擧一何勇。促裝倚征鞍。伊昔數寄書。讀之感愚頑。此義久未酬。使我覺厚顏。今行辦壯遊。定期何時還。我亦從此去。江湖保幽閑。倘能遠來訪。日夕共團圝。</text>
<title>過西湖有感 戊子</title>,<text>草短荒原風北來。江工氷坼暮潮回。相公故宅今何處。提學柴扉近水開。</text>
<title>丁獻納 彥璧 挽 壬辰</title>,<text>憶昨邇英殿。新承聖主知。忠心但自許。淸議獨先持。志切春秋義。風生諫諍姿。斯人今已矣。痛哭北印詞。</text>
<title>漫興</title>,<text>江湖閑暇臥升平。一室蕭然百慮淸。盡日几床惟適意。終年詩酒共忘情。無邊風月何須買。在處煙霞不用盟。天地方春均雨露。逢時花柳莫相爭。</text>
<title>金仲玉 益振 挽 癸巳</title>,<text>死生理之常。吾輩夙所聞。長短雖有命。禍福以類分。顏回三十二。夫子歎斯文。過一奚足多。天不報吾君。君豈我所友。敬之如兄尊。托契今幾載。平生信義存。出入多追隨。朝暮嘻嘻言。責我導之善。椎琢荷匠斤。科場少時事。辛苦七八年。古寺同賞月。終南共對眠。夜被寒相襲。樽醪煖更傳。得失差先後。聯武立朝班。許國心徒赤。憂時髮欲斑。所賴惟知己。何處作好顏。事業將有待。儒雅久推賢。三旬鎖禁直。數行得華牋。伏枕呻吟久。良劑欲早煎。初聞不深念。視之若偶然。沈沈奄垂盡。倉卒事多愆。理乖從誰問。天也諒非天。追思結交初。痛哭心如焚。出世金石姿。滿室芝蘭薰。剴切聽言論。謙約感懦頑。富貴志不淫。動靜心常閑。守拙操至剛。內直色自溫。斯人今已矣。天理更何論。儒林喪善士。邦國失賢臣。無乃造物嗇。變幻奪精神。或者朝上帝。左右陪玉宸。或者助光景。燦爛開星辰。或者司橐鑰。闔闢生風雲。爲雨作霈澤。爲雷破䘲氛。不然爲河岳。流峙歷萬千。求之理或然。欲悉知何緣。日月不少留。窀穸開新阡。鷄鳴素駕發。去去丹旐翩。親朋哭且別。路出西郭門。問君安所適。此行何時還。千呼不一應。遠望但靑山。痛矣可奈何。收淚坐長嘆。百年能幾何。後期在黃泉。辭苦意轉哀。爲君歌一篇。</text>
<title>過扶蘇有感 戊戌</title>,<text>遠客乘舟白馬津。扶蘇山色望中新。王業已隨花共落。故宮惟有草知春。興亡自是前時事。感慨徒傷後代人。可惜山河千里固。都輸天將一漁綸。</text>
<title>柳參判 慶昌 挽 壬寅</title>,<text>身不勝衣言若訥。外同枯木內精金。鈇鉞不能囁吾舌。禍福無以動其心。氷蘗本苦獨自甘。遜讓似卑孰敢侵。裘褐簞瓢七十年。可求於古不論今。悠然一逝公何戚。獨向西風淚滿襟。</text>
<title>市南兪公 棨 挽 甲辰</title>,<text>國步昔艱厄。公時獨奮筆。縱橫千餘字。一一刳瀝出。義直辭自嚴。擧朝色相失。孤城回死氣。賊謀破奸譎。千秋胡子書。古今同貫日。從此徒步歸。意欲安蓬蓽。讀盡萬卷書。古賢爲法律。跡滯東山臥。名與李杜匹。先王奮大志。君子彙征吉。我公首被召。魚水契合密。迨逢聖嗣作。勸戒在繼述。進退心不忘。懇懇君違弼。云何二豎嬰。奄忽萬事畢。我昔未見公。得疏讀之疾。凜凜髮上指。想望氣自栗。及造床下拜。身不滿尺七。巽退若懦夫。剛直自天質。粹然無外飾。蘭臭滿其室。畜多叩不竭。虛者飽以實。我幸及斯人。知公莫我悉。天胡奪之速。此理終難詰。喪車返故山。悲風吹蕭瑟。題詩哭且送。惻惻語不卒。</text>
<title>李參議 有謙 挽</title>,<text>我昔二十時。竊科忝第一。先達來相問。謂我能事畢。維公儼然臨。戒以勉學術。再拜起而受。丁寧語甚悉。嚴君命余曰。此老爾宜律。平生吾所敬。忠厚存天質。少從明師學。經書味淫泆。中年遭溷濁。潔身遠膏漆。聖世拔擢新。屈意隱刀筆。州縣頌化治。疲氓去苦疾。來參地部議。志欲聚斂黜。惜乎不大用。末俗眞難詰。旣承鯉庭訓。耿耿不敢失。退與諸子遊。一一敬以率。源流知有自。氣義倍相密。及茲孤露餘。嬛嬛久舍恤。天不遺一老。又哭公之室。追思昔年事。歲行周十七。魯莽無所成。徒慙受戒日。此生已四十。半世長汩汩。二父不可見。我業何時卒。哀哀對棘久。凜凜中心怵。送公痛何極。長歌聊自述。</text>
<title>謁濬源殿。二首。</title>,<text>聖祖肇基歲在申。故宮香火奉千春。畫圖尙喜天顏近。霜露偏傷節序新。貽後燕謨傳盛烈。守文鴻業際昌辰。小臣將事知何幸。顚倒衣裳趁未晨。右次東岳韻龍顏一識帝王眞。畫衮垂旒儼玉宸。岐下久聞周迹始。沛中今覺漢儀新。攀鱗附翼嗟生晩。薦酒焚香幸見親。恭遇聖孫追遠日。守藩將事愧非人。右次柳川韻</text>
<title>次金久之 壽恒 望闕韻 幷序</title>,<text>余迎大學士相公於咸山。實甲辰歲八月八日也。明日設禮宴。又明日余先行。蓋以朝命。同參文試而設場於雄城故耳。十四夕。抵端川郡。曉起。望闕行禮。自不堪戀闕之懷。相公後我八十里。止宿利城縣。亦以是曉行禮。翌日踰磨天嶺。留于城津鎭。以待相公。相公旣至。則以一詩投我曰。意思一般。亦其戀闕之作也。遂感而和之。今宵望闕耿丹誠。昨夢依俙到玉京。邊塵未靜歸何得。擬斬樓蘭報聖明。</text>
<title>疊前韻</title>,<text>戀闕長深望北誠。使車何日發西京。美人消息憑君問。前席詩書幾講明。</text>
<title>次久之城津北樓翫月韻 幷序</title>,<text>朝日軒在磨天嶺下。前臨大海。坐見日出。故得此名。余之留待相公。亦爲同觀日月出耳。向夕。與都事魚君登城樓。以候相公。相公聞我在樓上。爲之徑造。端川太守洪君，居山督郵金君隨至。相與設飮翫月。酒數行。相公賦一律投我。仍屬坐中皆和。余雖不能詩。不可以無謝。恐諸君亦難辭耳。旌節關河萬里遊。一場詩酒慰邊愁。東湖浪迹眞如夢。北海同臨忽見秋。蜀道上天從古險。秦鞭駕石至今浮。逢迎盡是他鄕客。爲賦登樓更上樓。忽一作又</text>
<title>疊前韻</title>,<text>弧矢初心愜壯遊。關山不必使人愁。控弦躍馬七千士。橫槊賦詩今古秋。日月看從地底出。乾坤長似海中浮。塵胸洗盡平生滯。快倒金樽宴庾樓。</text>
<title>次久之留別韻</title>,<text>此日離懷其奈無。仙衫誰挽玉京趨。關山遍踏萬千後。文武拔尤三百俱。秉燭深杯須盡飮。當筵新曲摠堪娛。休言白面留邊塞。擬看麒麟作畫圖。</text>
<title>七寶山。送評事李季周 端夏 還朝。共次久之遊山諸韻。乙巳</title>,<text>石臺高處並携筇。大海西頭第一峯。臨水登山無限意。明朝相別路千重。右萬景臺韻山門落日送君回。爲報郵驂且莫催。學士早成平虜檄。將軍今築受降臺。右下山韻繁似花房初發榮。凜如玉立勢崢嶸。來從絶塞窮遊覽。誰道關山是苦行。右詠雪韻路盡禪宮出。蒼茫古木西。無僧可對話。有鳥謾驚棲。灰冷留丹竈。橋崩臥雪蹊。開心幸有所。三省壁間題。右開心寺韻半世苦爲烏帽欺。暫迂官道且探奇。千峯矗立看成佛。萬象森羅攬入詩。我去尋仙嗟老矣。君歸捨此欲何之。不如共結煙霞約。永謝明時竽竊吹。右雲霧蔽山作詩遣悶韻去留分路此門巖。握手依然恨莫緘。君向鳳池先入洛。我過龍塞始歸咸。詩逢絶境難成語。劍倚胡天屢出函。怊悵仙區從此別。百年何事落塵凡。右暫憩門巖韻</text>
<title>過城津。又次久之韻。</title>,<text>四過城津憶舊遊。客心何事轉增愁。探山虛負三春約。乘月重尋九月秋。木葉經霜紅已謝。樽醪如海白誰浮。登臨獨倚危欄坐。萬里滄濤撼夜樓。</text>
<title>奉謝久之台兄</title>,<text>橘從南國來。水陸萬里強。故人遠投我。情與道路長。五味煎爲藥。仙方上品良。兼將新曆至。報奉玉塞傍。珍貺前後續。厚意安敢忘。可除心腹疾。豈惟唇齒香。但恨送歲頻。看曆徒自傷。謝以一包魚。此意君可量。</text>
<title>贈安邊權使君至叔令公</title>,<text>太守樽前酒似霖。佛宮門外樹生陰。折花對酌寧辭醉。藉草成茵數見臨。三代威儀僧欲飯。一山風月客披襟。忘形直到無何境。淡水交情許此心。</text>
<title>李參議 袗 挽</title>,<text>謂公從舅謂吾甥。更把心期托半生。斂迹常如寒士拙。浮名肯與俗人爭。七旬猶恨二年少。兩世惟存三尺嬰。子父婦夫同日葬。茫茫天理竟誰明。</text>
<title>戲簡李錫爾 慶億○丁未。李公時爲銓長。</title>,<text>十載重來上玉堂。鏡中雙鬢半成霜。吏多新補稀相識。身抱沈痾屢上章。少日已非眞學士。晩年那得好文章。似聞三輔驚枹鼓。漢代何人起趙張。</text>
<title>次人韻</title>,<text>東風掛席泝江流。一別無端歲欲周。未報主恩身便老。久招官謗病仍休。還尋學子三冬業。謾有農夫百畝憂。夜棹山陰催雪興。須將斗酒爲吾謀。</text>
<title>和諸公所次晦翁涒灘韻 戊申</title>,<text>春日山中詠考槃。坐觀天地自平寬。吳江太早鴟夷棹。楚澤何須屈子冠。蹈足吾知東海闊。垂紳誰使泰山安。天時本與人謀合。何用區區問黓灘。</text>
<title>同春先生入對乞退。面辭而出。一時諸賢追送於南郭之外。小酌蓮池之上。南雲卿令公先作一詩。屬諸賢和之。余謝不能。先生屢督不止。謹次其韻。時余得暇。亦以其日。泝漢向峽。庚戌</title>,<text>郭外方塘楊柳邊。停車臨水草成筵。終南遠色情何忍。黔上新亭意浩然。已識行藏唯義在。欲將憂樂與誰先。聖心虛佇由來久。送別仍歌招隱篇。</text>
<title>酬申啓明 弼華</title>,<text>上章乞殘骸。臥病掩孤村。不分人鬼關。寧知禍福門。老意催鬢髮。時序晩丘園。撿身追生悔。收心始省煩。已絶名利慕。從他是非喧。朋遊坐離闊。舊業曠討論。終南隔一水。日夕勞夢魂。江郊邂逅處。復接顏色溫。吐懷吾無隱。豎志君益敦。新垂董相帷。永謝陶令樽。詩工五十適。氣邁獨醒原。佇看徙鯤海。還慙困羊藩。夜深情未已。携手步華軒。落月在江心。寒天霜雪繁。浮雲自蔽虧。氣像互吐呑。思逐飛鴻遠。吟成凍鴟蹲。感歎此會難。丁寧後期存。願結物外交。談謔窮朝昏。久識齒先缺。休戒舌莫捫。已了無爲法。終當共忘言。</text>
<title>孤松</title>,<text>獨立倚孤松。北風何蕭瑟。霜露且相侵。爲爾憂念切。貞心良自苦。久有凌寒節。勖哉保歲暮。幽期庶永結。</text>
<title>酒壚 此以下二十六首。出燕行錄。</title>,<text>白是提壺靑是帘。無人不道酒成酣。幽燕民物還依舊。獨使衣冠盡徙南。</text>
<title>臥佛寺</title>,<text>千里關山倦客蹤。更無閑趣聽僧鍾。卽今夷狄行天下。偃臥吾知佛意濃。</text>
<title>連山關</title>,<text>西去度遼薊。北風歲已遒。衣冠縱爾羨。皮幣亦吾羞。異制看仍慣。殊音聽益愁。山河依舊在。揮淚更擡頭。</text>
<title>廣寧縣。訪李將軍。成樑古墟有感。</title>,<text>北風吹大樹。西日照餘曛。故宅飛寒燼。荒城鎖暮雲。山河千古恨。戰伐一時勳。刻畫轅門石。森然見出軍。</text>
<title>元日</title>,<text>三客同孤館。兩年分一宵。共嗟流景促。莫遣別魂消。白日燕臺暮。朱顏蜀道凋。知非近五十。寡過自今朝。</text>
<title>發豐潤遇雪</title>,<text>容店聞鷄起。馬嘶風又吹。雄心擬探虎。賊勢尙張鴟。世變看棋局。功名對鏡絲。腰間八尺劍。肝膽許相知。</text>
<title>鳳凰城。二首。</title>,<text>勤業常思已十千。壯遊長儗遍齊燕。容顏忽改少年色。使節殊非卅載前。悵望西方人遠矣。盍歸東魯路茫然。世間翻覆無窮事。欲使湘魂更問天。傾盡龍灣酒十千。遠遊聊復聘幽燕。雲寒漢帝開關處。鳥過秦皇勒石前。直北江深經曰黑。盤空山立虜云然。英雄一去衣冠盡。眼暗風塵不見天。</text>
<title>曉發狼子山</title>,<text>村鷄到曉凍無聲。畫角催程客夢驚。一炬導車氷路澁。亂山當馬塞雲橫。敢云忠信行殊俗。嘗盡艱難任此生。直待東方朝旭上。欣同萬國仰光明。</text>
<title>筆管鋪</title>,<text>深冬塞上苦風霜。客路迢迢易夕陽。極目黃茅遼野闊。橫空白堞古城長。百年耕鑿居民地。此日縱橫養馬莊。欲問壽山山下老。漢家何歲缺烝嘗。</text>
<title>醫巫閭山</title>,<text>發蹤荒漢勢雄哉。走虎騰龍自北來。環谷望如千障列。攢峯巧作百花開。曾經禹跡封幽鎭。長對秦城壓海隈。何事不嚴夷夏界。卅年天下滿塵埃。</text>
<title>過廣寧。知縣顏鳳姿。持刺請見。且示所作秦遊詩一卷。求和甚懇。搆拙爲謝。</title>,<text>邂逅他鄕感水萍。一場談笑遽忘形。珍篇入手慙無報。薄酒傳心願莫停。我自箕封應馬白。君今關外識牛靑。前期共指回車日。拙句聊賡伐木丁。</text>
<title>山海關</title>,<text>天邊鋪練望秦垣。跨壑縈巒鐵作門。駕海起樓鰲欲戴。列砲排堞虎長蹲。百場戰伐難全勝。千載英雄幾斷魂。蒙築徐移俱寂寞。至今唯見鑿山痕。</text>
<title>謁夷齊廟 唐玄宗始令春秋致祭。元世祖追封公爵。塑像用衮冕。</title>,<text>當年求得在於仁。嚴父尊君各盡倫。衮冕尙存塗炭意。牲犧誰薦蕨薇春。難從塑像求眞面。每誦鄒篇識聖人。江上數村餘古俗。去周千載又逃秦。</text>
<title>次副使韻</title>,<text>依微遠岫暮煙蒼。古渡歸僧說首陽。歲晏荒城凋景物。客來遺廟薦心香。可憐地是人何去。但見山高水自長。微聖吾今安所適。淸風臺上獨彷徨。</text>
<title>薊州</title>,<text>少時書劍負豪雄。幽薊山河指點中。萬里農桑連井陌。千年鎖鑰壯楡庸。居然玉節成頭白。已矣金甌逐水空。報國尙餘心一片。朝朝覽鏡惜衰容。</text>
<title>過通州</title>,<text>浮河轉海達皇州。都會名城列櫓樓。日暮新亭頻擧目。春來故國幾回頭。千年遺恨厓山色。萬古悲風易水流。可笑吾行何太晩。無由同上管寧舟。</text>
<title>玉河館口占</title>,<text>管鑰編腰稱舊監。斜裁無領卽新衫。葛蒙同列三頭叩。茶酪交煎一椀鹹。誰識漢儀歸剃辮。可憐殷庶盡箝銜。中原自是皇王地。會待漁翁起釣巖。</text>
<title>夢覺燭下走草</title>,<text>一夜歸心萬里悠。春風吹夢過遼州。紅花店外煙生柳。靑石嶺前月似鉤。草逕復尋三畝宅。峨冠同拜五雲樓。曉鍾撞罷驚孤枕。殘燭依微伴客愁。</text>
<title>出玉河館抵通州</title>,<text>堤柳絲垂煙欲籠。御溝波漾海相通。千秋月色金臺上。一夜鵑聲禁苑中。馬熟歸程爭落日。匣鳴雄劍起悲風。平生壯志將何用。夢逐嫖姚出漢宮。</text>
<title>到山海關。先送一騎報回期。寄簡季氏。季氏時按西關</title>,<text>持節西來歲序飜。春風關路始回轅。玉樓消息今安否。南幕音書定幾番。夢裏容顏梁滿月。別時衣袂酒留痕。知君念我還如我。一騎先馳報戟門。</text>
<title>奉簡伯氏案下 伯氏時按嶺南</title>,<text>南禦蠻人北使燕。弟兄相望隔三千。宣威已覺鯨波靜。奉節多慙楚璧全。泛菊重陽成此別。看雲幾日待吾還。寒燈客店難爲夢。大被何時枕更聯。</text>
<title>中後所次副使韻</title>,<text>萬里歸程度塞長。三春消息落梅黃。風生渤海舟無楫。月出東方客望鄕。杯酒強歡非意得。歌詩遣悶便形忘。不才更愧忝居右。敢向江河較橐囊。</text>
<title>甜水站</title>,<text>廟謨無借著。時勢若危竿。備位同竽竊。行身恥木蟠。孤忠聊自許。利器不辭盤。六伐聞姬武。一匡溯呂桓。沈湘莞爾屈。流涕自然安。不復分夷夏。寧論倒屨冠。有聲東去水。無語北來巒。客有殷墟感。民思漢法寬。路長霜雪苦。歲暮柏松寒。報國平生志。勖哉嘗險難。</text>
<title>燕京有感</title>,<text>上帝尊居十二樓。高懸日月作雙眸。建邦立辟代吾理。忝位虐民爲爾羞。敎始父慈而子孝。道生夏葛與冬裘。有庸虞禮載咸秩。體物周詩詠及遊。古聖欽承休以降。後王違悖罪宜浮。赫臨皆仰自民視。衷簡那知在剃頭。夜覘幾望星象改。晨興每歎歲時悠。何心耽酒輕秦賜。詎忍起風沈陸舟。不見不聞無乃老。無言無告各懷愁。暗中旋斡人誰識。會見群黎免盡劉。</text>
<title>次副使書狀聯句韻</title>,<text>客榻經冬久。征驂復路初。春光生海岱。夜色屬望舒。試騁花駒步。催將柏葉釃。己孤朋戒酒。莫遣婦猜梳。藺子言無賴。荊卿計涉虛。管功見被髮。嬴法酷焚書。古聖千年遠。遺民百戰餘。衣冠隨燼火。文物摠丘墟。弓馬威寰土。賞刑視包苴。翹趫忘習俗。逸樂作蘧蒢。自伐應由汝。斯文豈喪予。淸風恥粟墨。怒氣起濤胥。班子初投筆。陶公已棄樗。考時知可矣。在野問治歟。鬼哭秦蛇斷。葛窺漢火噓。助聲淝水鶴。奮擊博浪狙。景運方回泰。妖氛早盪除。傍河曾有館。古寺尙名臚。已解腰間劍。多騎胯下驢。頻傳皇帝獵。屢見橐駝車。代序催寒暑。迭微歎居諸。寄書唯有雁。彈鋏豈無魚。使節徒輸帛。回轅始載旟。壯遊今已矣。哀淚獨漣如。混跡犬羊窟。驚心牛馬裾。遁逃慙四皓。皎潔憶三閭。宿志在雲壑。幽居結草廬。門關五柳逕。磯把一竿漁。樽倒花間酌。帶橫月下鋤。興亡耳不聞。人世夢全疏。扶老惟須杖。徐行亦當輿。知非過四十。百世願師蘧。</text>
<title>追次諸公送別李惠仲 敏迪 令公韻 壬子</title>,<text>君莫行吟學楚臣。我將擊壤作堯民。聖恩未報身先病。心事其如愧古人。古疑故</text>
<title>次李仲羽 䎘 送別惠仲韻。留別惠仲。</title>,<text>江上秋風日已頹。將行還坐又傳杯。相分莫歎前期遠。短棹時乘夜雪來。</text>
<title>次韋蘇州西澗韻。二首。○癸丑</title>,<text>隱谷幽香衆草生。聞天淸響九皐鳴。有耳莫聽身已老。無琴可鼓涕交橫。松扉長對嶺雲生。夜月時聞山鳥鳴。獨坐無言仍獨臥。圖書滿室任縱橫。</text>
<title>瀋陽道中。次書狀韻。二首。</title>,<text>重游遼左訪前賢。浮海高蹤已渺然。時世迭遷天漠漠。古今相續水漣漣。山河有淚悲王室。漁釣無人問渭川。落日荒城歸鳥盡。沈吟獨步大江邊。王事驅馳萬里餘。備嘗艱險孰吾如。交情此日憐同病。壯志當年笑太疏。靑草池塘歸夢裏。五雲城闕拜辭初。君恩未報丘山重。家問休煩數寄魚。</text>
<title>謝人送酒 壬戌</title>,<text>昏眸不待酒成花。病渴方思非汲華。瓊漿到手易爲飮。却怕明朝自吐車。</text>
