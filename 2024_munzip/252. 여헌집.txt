<title>謁圃隱先生畫像詞</title>,<text>宇宙間不可久者形氣。人過百年兮孰存其身。而其不可泯者德義。經千百代兮。敎化在人。仰其不可泯者而思其不可久。髣髴眞容兮曷因。何幸後先生二百有餘載。獲拜儀形於今日。噫噫。非道德節義之其一人於吾東者。令人覩遺像而感激欣幸乃至此極。天之生先生於叔季之時。蓋亦有意夫。前乎檀箕以下未曾宣擧之文敎。其生也而振起。後乎東方萬萬世不可易之綱常。其歿也而扶植。是其所抱負之道德。所成就之事業。有以光日月而奠山河。固非葩藻末藝而謂之儒。勳勞一世而謂之忠者。所可得擬其萬一。至今吾人之立天地參三而圓頭方足者。得父子於有家。能君臣於有邦者。其誰之賜乎。此莫非賴有先生一身於前千古之後。後萬祀之前也哉。顧我遺敎餘化中末學。願一接形貌而不可得者乃今斯得焉。敬焚香而展謁。儼精爽之宛然。就其所可像。有以認夫所未像。因其所得覿。有以會夫所莫覿。遡遐想於當日。擬九原之有作。得於稟受。本自粹美者其資質。果是秀拔之風格。不由師傅。獨得精深者其學問。猶存睟盎之容色。橫說豎說之義理皆當。出何從而無竆。左酬右應之庶務咸適。機何自而傍通。動冕旒於萬里逈阻之天闕。質神明之誠意。孚犬羊於層波出沒之日域。開金石之信義。幾人之所不能幾。燭人之所不能燭。於毫釐之微幽隱之間者。非水鏡之眼力耶。夯人之所不能夯。當人之所不能當。於顚沛之頃危亡之際者。非鐵石之梁脊耶。嗚呼。人孰不戴蒼蒼而履膴膴。子獨生死於厥命。備四體百骸而首庶物。孰不有秉執之彝則。子獨終始其所性。身之存也。柱石于國家。蓍龜于廟堂。領袖于斯文。身之亡也。砥柱於頹波。師表於百世。元氣於兩間。唯其所異者。非是七尺。人欲求做人底樣子。盍取則於一幅。彼或致疑乎不可明之迹於不可詰之地者。是實未究乎其道與德。然則當何以見先生之心事。有天地有日月。</text>
<title>冶隱竹賦</title>,<text>方歲暮而天寒。憫衆植之枯落。遂杖藜而鞋芒。訪金烏於風雪。爰有竹兮山之阿。綠千秋兮一色。云是冶隱之手栽。凜寒風之如昨。先生麗代之夷齊。傳首陽之孤竹。夙種學於鯉庭。行立本於孝德。紛滋蘭而樹蕙。擬棟樑乎王室。暫手笏於朝端。知大廈之將傾。因北風之其涼。歸故山之松欞。得歲寒之雅契。邀淇隩之遺綠。躳自植乎巖畔。對雪嶺之松柏。共星霜兮屢閱。奄兒孫之森列。冰綠根兮凝鐵。風翠枝兮戞玉。山冠兮野服。幾婆娑於碧影。朝看兮暮倚。共寂寞之深境。自趣味之相符。寧此人而彼物。周家日月兮殷室丘墟。先生得竹而有匹。萬山風霜兮百草俱拉。竹得先生而不獨。先生不負竹兮。宇宙有綱常。竹不負先生兮。天地有純剛。先生去兮竹尙在。光凜凜兮風颯颯。得非造物之陰護。俾孤根而不絶。旌不奪之貞操。表特立之大節。不然則忠魂兮義魄。托寒䕺兮寄霜葉。風末俗之委靡。竪懦夫之毛髮。吾將芟榛莽而除糞壤。庶扶植乎摧薾。遂爲之歌曰。何卉非植。先生獨愛竹。何地無竹。我愛先生植。祖西山薇蕨。友栗里松菊。根柢於天地間元氣。光輝於風雪中疆域。距先生數百載。猶見亭亭倚蒼壁。毋曰寓思之無地有此竹。</text>
<title>萬活堂賦 幷序</title>,<text>嘗見中庸費隱章。引鳶飛魚躍之詩而曰。言其上下察也。程子以爲子思喫緊爲人處活潑潑地。所謂活潑潑者。乃是一本萬殊。流動充滿。不容自無。不容自已。無空缺無停息者是也。然此理之在宇宙間者。何物不然。何時不然哉。詩人特以一時所見者。上有戾天之鳶。下有躍淵之魚。故取鳶魚言之也。而在上者何獨鳶。在下者何獨魚。又豈但動物血氣之類。得是理哉。凡飛凡潛。若動若植。無非此也。又豈但萬物之類乎。象於天而爲三光。形於地而爲五嶽四瀆。流行於兩間而爲寒暑晝夜風雲䨓雨者。亦無非此也。然則所謂活潑潑者。滿天地間皆是也。顧人不能察其理耳。人之所以不能察夫是理者。無他。自梏於形氣之小。不能通於理氣之大故也。不然則棲心空寂。擬道虛無者。不知吾心實與天地萬物相爲流通。而天地萬物之理。皆具於吾方寸之中。則其心旣自不能爲活物。又安知夫盈宇宙者。皆是此理之活哉。吾今僻處於山齋。此身雖是塊然一物。而其心則實理無所不通。物無所不括。故遂以萬活名堂。而爲自省之地。苟有以知夫此道之在天地者旣如此。則在吾身者亦如此。認在外之活。反在我之活。體在我之活。驗在外之活。靜而涵動之理。動而行靜之用。靜不淪於虛無。動不流於情欲。則庶乎不偏不倚。無過不及。可上可下。可行可止。而中庸之道。其在是矣。第不知衰老昏墜者。其果能否。遂爲之辭。最靈吾人。得血氣而有身。非枯木之無生。能知覺而爲心。豈死灰之無情。戴無往而非天。履無適而非地。目無觸而非物。手無爲而非事。惟在在焉皆理。故見見其都活。益可驗於靜觀。堂用是而揭目。察夫上下察者。巖何爲而常立。澗何爲而不息。山何爲而高低。壑何爲而橫直。林孰使之榮枯。鳥孰使之飛止。風何心而往來。雲何情而滅起。松千歲於巖角。菌朝生而不夕。苟非太極之爲極。烏能物物兮各形其形。各色其色。若乃爛錦屛於四圍。敷化工之妙蘊。虩驚䨓於屯雲。沛百彙之競奮。爽涼飈之入牖。已玉宇之寥廓。恍洞天之迷茫。見松崖之騰六。月纔盈而必虧。日旣南而復北。夫何一理之宰運。紛萬變之迭作。山中旣云幽邃。堂自爲之閴寂。塊對案而竆年。剩堯夫之觀物。探鬼神之能事。翫造化之奇迹。以言其常兮。歷萬古而如昨。以言其變兮。雖一日而莫測。自其異者而觀之。幾巨細之類族。自其同者而觀之。孰非性夫天則。見得及乎所以然之妙兮。手舞足蹈之不覺。主人翁飢喫山蔬。渴飮泉寒。晝伴黃卷。夜聽鳴湍。一今古於閒中。心乾坤於靜裏。道已通於形外。思亦竆乎物始。卷參三之事業。付一室之佔畢。會貫萬之道理。爲方寸之獨樂。夫孰知竆山裏一茅堂。坐臥有可以與天地萬物。相爲流通。恒浩浩而洋洋。到此地頭。吾堂爲天地耶。天地爲吾堂耶。萬物爲我耶。我爲萬物耶。今日爲太古耶。太古爲今日耶。形分大小。質分彼此。時分前後者。殊之謂兮。天地自天地。吾堂自吾堂。我自我物自物。今自今古自古也。大小皆此理。彼此皆此理。前後皆此理者。一之謂兮。吾堂而天地。吾身而萬物。今日而太古也。此旅翁之假主乎玆堂。取萬活爲其契活。曾不自知其貧窶者也。銘曰。天地之大德曰生。生之理流行曰活。此理一日不流行。天地不能爲天地萬物。况得爲萬物。然則立此天地之中。首此萬物之上。盍思有以體會夫此理。體之伊何。曰敬而已。放之則彌六合。卷之則退藏於密者。由一敬之終始。一日不敬心死一日。一刻不敬心死一刻。其心死兮生之理息。勖哉主人。常令此心活也。</text>
<title>日食賦</title>,<text>皇明萬曆二十有四秋。余從朋友而讀春秋。觀聖人日食焉必志。蓋災大而深憂。曾豈無形而有影。時亂臣賊子之接跡。遂相與大聖筆而傷其時。方講說之未訖。忽坐堂之失晝。驚四顧而皆黑。仰見天日。天則自玄兮日乃無白。於是招童子。供盆水。照以誌。視其食也旣初如朢後之月。缺而弦。弦而晦。巽艮坤之遞象。終如朢前之月。朔而弦。弦而盈。震兌乾之迭像。方一邊之如鎌。猶餘輝之蕩瀁。奄全體之盡韜。納宇宙於混罔。沒火輪於靑泥。囚金烏於漆匣。山不雨而矇矇。郊不夜而窣窣。天爲之失目。陽爲之喪精。乾坤慘慘其無色。百物俱晦其光明。凡在此日之下者。孰不驚魂而禠魄。行者班馬而震怖。居者釋業而歎息。富貴者若失其富貴。善惡者都忘其善惡。天疑從此而亦崩。地恐因是而將坼。驚混沌之當日。念寰宇之長夜。飛禽走獸。亦莫不止飛而停走。足若凍而口啞。嗚呼。是何等影象。其變也斯酷。玆惟閏八月初吉。日則乙丑。余怪其變。原其理以求其說。惟天有日。曰自開闢。其體不雙。其道莫並。綱紀乎造化。樞機乎動靜。乾坤用之而生成。鬼神乘之而屈伸。星度數之以定。月晦朔之是因。以其有往來晝夜分。以其有永短寒暑別。天地間洪纖高下。形形色色者。莫不受其光而爲物。宇宙來消長。榮悴去去來。來者莫不得其運而成化。此乃有覆載。必有是日。有是日斯以有萬化。光明烜赫。揭萬古而不息。一日烏得無是日。一日而若無是日。天道廢兮歲功息。無晝夜無晦朔。又無寒暑。復安得有兩儀三才。究功用之盛大。知厥蝕之劇災。蝕之也伊何。曾聞之於先儒。月隨日而代行。有離合之相須。方晦朔之際。交彼陰掩而有食。其數也有常。隔千歲而筭得。夫旣諉諸常數之當然。故暗君諂臣之每忽。殊不知陰陽之尊卑。自有分而難越。離而必合者。乃日月相交之理也。會而當避者。乃日月相異之義也。旣不避而有逼。爲變孰大於此也。一草一木之妖。尙謂之異。一星一辰之差。亦謂之怪。况大陽之見食。誠怪戾之莫最。有友詰余而言曰。當食不食。扶陽者誰。當避不避。馴陰者誰。其食也旣有常度。何退避之異時。余曰。子不知天人之理乎。象垂乎天。道在于人。天之心曰人。天與人非二眞也。象之理曰道。象與道乃一根也。人感而天應。道悖而象變。心病者形枯。子惡則父譴。觀夫象于天者雖一。道於人而類別。日爲在天之陽象。陽之類固在人非一。月爲在天之陰。象陰之類亦在人非一。家以言。父陽子陰兮夫陽婦陰。國以言。君陽臣陰兮正陽邪陰。天下以言之。陽爲中國兮陰爲夷狄。曰君曰父曰夫曰君子曰中國者。雖曰在人之陽。類其理則皆係于日。臣也子也婦也小人也夷狄也者。雖曰在人之陰類。其氣則咸屬于月。道順於下。象從而順。道紊於下。象從而紊。若乃聖人在上。此道煥赫。三綱旣正。九法亦立。夫夫婦婦。父父子子。君君臣臣。君子內而中國理。當是時也。日月光華。寧有薄食之異。至於叔季昏亂。此道不明。天秩不紀。天敍不經。婦逆夫兮子賊父。臣弑君兮邪陷正。夏之人乃禽乃獸。夷狄於是乎亦盛。方是時也。以陰抗陽。日月爲之相食。友曰。然則今日之變。果何從而作也。余海外之昏儒。學天人之未達。况某災之某應。是漢儒之謬說。足未躡於中國。寧知何道之有失。但見今日之天下。亦豈致災之無愆。彼日本之孼奴。敢抗大明於當天。五載王師於海陲。蓋異乎四夷之來王。陰蝕乎衆陽之宗災。豈作於旡妄。友復爲之難曰。天無二日。民無二王。對是日者。天下之一人。咎豈由於小邦。余曰。不然。日所照。皆此道所存。物咸囿於陰陽。一身各有一乾坤。今此在座者諸友。亦莫非此理之所聚。若以人欲滅天理。或爲人子無其父。一身之陰勝一身之陽。一身之日月薄蝕也。一家之陰勝一家之陽。一家之日月薄蝕也。不必謂人之微家之小。皆足以致天變。豈不曰物無巨細。理貫于一。况乎有臣民社稷而爲君。曷不足爲感應之機軸。故春秋之亂賊。不必皆作於宗周。夫然則今日之是變。寧不爲我國家憂也。東南起橫海之長鯨。西北伏傍狺之老狗。內邦國之空虛。民逆竪之繼誅。宜君象之告凶。豈天道之可誣。友曰。天人感應之理。謹聞敎矣。亦復有弭災之道乎。余爲之申其說曰。天之示災之前。人必有召災之失。天之示災之後。國必有應天之實。示災者乃所以仁愛。故先禍而示警。人苟能自反而修省。災可轉爲福慶。枯桑穀於德政。致商宗之永籙。退熒惑於善言。立宋侯之霸業。禍福實自人召。天何愛惡於人哉。若余徒者。位不在納誨陳善。當何修於今日之災。盍復還其天理。明一身之白日。過也皆見。改也皆仰。毋使光明之本體。終爲之息滅也哉。於是乎陳日時而記問答。發聖人謹災之筆也。</text>
<title>觀物賦</title>,<text>理豈難知。一而萬萬而一者。分而言。道與物物與我也。合而言。我亦物物亦道也。人能不局於形氣。眼可通於四方上下。屹空中之樓閣。挺人豪於聚奎之乾坤。早從方外而得一圖。庖犧心事兮此焉存。卦六十四兮圓而方之。宇宙乎其中。幾年冬不爐夏不扇。縱橫錯綜兮鞭霆駕風。年五十學盡乎天人之情。欲求己滓兮無可得。不出乎安樂窩戶庭。悠悠兮天地萬物。觀夫蒼蒼然者動而圓。日月星辰其斯備。膴膴然者靜而方。水火土石之攸比。天以變兮暑寒晝夜。地以化兮雨風露䨓。爰交感而互應。物紛紜於九垓。縱分而性情形體。橫別而飛走草木。物大小於焉千萬。人賢愚于以兆億。體備於耳目口鼻。用悉乎氣味聲色。十與十二相乘而變化。可毫分而縷析。世皇王帝霸之相承。經易書詩春秋之迭作。應之以聖賢才術。盡之以道德功力。大而元會運世。小而歲月日辰。迭終始而往來。治亂興亡之可分。一而二二而四十六而天地之數竆矣。消而長者天道。因而革者人事。曰有權存乎其間。非聖神其孰盡。于以觀之。物雖微而孰遁。大自天地。小至毫忽。近自吾身。遠至六合。無非物兮。理在我而無闕。統言之而曰道。散言之而曰理。形器之則物也。推步之則數耳。會在我而此心。一以貫兮包括。是堯夫之觀物。其諸異乎衆目。心與身兮。物與世擧。觀萬之以一。豈特水鑑。能一乎物形。玆可以物情之能一。於是孰天孰地。一方寸兮何古何今。一胷中兮。無高深其不致。寧微細而未稽。觀之兮何爲。反而會諸吾身。性可盡兮命可順。心而仁兮物皆春。使當年獲盡其蘊抱。庶見夫內聖外王之大業。可杜南人之構亂。豈有靖康之巨孼。竟作無名之一公。吁嗟乎數耶命耶。觀物只足以爲獨樂。不能使萬物各所。天下一家。然皇極經世之一書。當與天地而終始。因先生而知孔子。因孔子而知伏羲。又因伏羲而知天地。先天學發明於萬世。鑰實啓於邵子。而今天地昔日之天地。萬物昔日之萬物。此理之在此心。又何異夫今昔。知易理爲知天。余未暇于數學。萬物靜觀皆自得。程伯子亦有是說。數不外乎理中。願從事於竆格。物求所以然兮。事求所當然。由是而往兮。可以盡性至命。道理盡處。數在其中。竆神知化。亦何外乎此敬。</text>
<title>空中樓閣賦</title>,<text>卦震上乾下曰大壯。制宮室棟宇之有作。紛寢殿館舍之迭起。最莫快乎爲樓爲閣。然營建不離乎下土。伊四方豈得無限隔。若有一樓閣兮于空中。孰如其四通八達。奇其號而遐想。究厥實於冲漠。玆非土木金石之爲材。亦何用夫刀鉅繩墨。祥五星之聚奎。天啓運於宋德。儲精會淑兮。挺生哲人。蓋一世之英特。氣淸質粹兮。宇宙擔當。心雄志豪兮。天地把握。幾年冬而不爐夏而不扇。不出戶庭不假蓍龜。止在靜裏而做得。爲樓也不樓之樓。爲閣也不閣之閣。其所以爲經營也。則占太虛而開基。運心匠而辦役。得成法於先天。契妙機於羲畫。宗無極之太極。遂以爲其極。二而四四而八者。卽其小成之法也。六十四三百八十四者。乃其大成之業也。際高明博厚之覆載。竆無始無終之區域。位乾坤上下以定。門坎离左右斯列。山澤於是乎通氣。䨓風以時而相薄。北可以足躡天根。南可以手探月窟。東西黃道與九行。亦可以通三光之出入。其所以觀夫物也。則陰陽成象者。日月星辰。剛柔成質者。水火土石。暑寒晝夜之來往。雨風露䨓之交錯。物焉而性情形體。彙焉而飛走草木。目耳鼻口焉我具。色聲氣味焉外觸。元亨利貞兮在天常道。仁禮義智兮爲人懿德。世變則皇帝王霸。事業則道德功力。春夏秋冬兮一歲節序。易書詩春秋兮斯道機軸。近觀則歲月日辰之可分。遠視則元會運世之包括。二不得不分爲四。四不得不分爲八。用是四八。橫看竪看。大小巨細。孰或逃得。進退存亡。吉凶悔吝。無微無隱。昭在心目。在理則渾然無眹。爲數則百千萬億。莫不畢會於達觀竆視之中焉。有毫毛之掩匿。此其爲樓閣乎宇宙者。乃於空中焉是立。主人翁居業則弄丸餘暇。駕風鞭霆兮。神遊無迹。官守有山人四事。品題者風花雪月。閒中今古兮。宋代晩日。醉裏乾坤兮。一窩安樂。胷中造化兮。擊壤吟咏。神鬼情奪。心上經綸兮。皇極經世。規模自別。獨恨夫世到叔季。旣有此不世出之樓閣。而不得上接乎南薰殿陛。俾作一世之空器。淸陰不及乎億兆蒼赤。如余蒙生。又疑夫樓閣以空中爲稱。其柰平地上人。不階梯難能登躐也。</text>
<title>訪金烏 五言絶句</title>,<text>竹有當年碧。山依昔日高。淸風猶竪髮。誰謂古人遙。</text>
<title>題朴松堂漁磯</title>,<text>人去磯猶在。來尋客意寒。當年不盡興。千載月江干。</text>
<title>冬夜偶吟</title>,<text>長夜苦漫漫。天地何遲曉。羣鼠亂牀邊。宿客夢自少。</text>
<title>元堂偶吟</title>,<text>小堂臨大野。野外是長江。江上列層嶽。使余常闢牕。</text>
<title>臥遊堂十一詠</title>,<text>磐石不是人力排。應從肇丑闢。食作水精盤。座爲淸話席。怪石大可象崑崙。小可擬碣石。誰知萬里趣。默想於焉格。盤松手植今幾年。蔭我心交會。有時撫盤桓。神遊天地大。老松風霜一夜經。百卉皆黃落。庭畔獨偃蹇。蒼然依舊色。竹林堂前何所見。竹與松連林。朝夕靜相對。方知托契深。方塘坎上虛受暎。坎下塞爲塘。乃由中陽實。涵得天雲光。梅花開在臘雪裏。春信到竆陰。歲歲不失時。可見天地心。四季花四時各有季。月半皆旺土。隨節必吐花。感爾知時暮。石榴花開賁化工。顆熟呈籩實。爾能盡爾性。愧我空白髮。葡萄垂垂纍仙珠。團團結秋露。吞來快覺爽。可已經歲痼。菊花範數竟爲一。周卦未濟終。爾開須秋末。實兆來歲功。</text>
<title>立巖十三詠</title>,<text>立巖村孤村巖底在。小齋性足頤。老矣無可往。從今學不移。晩勖齋末路人事茂。誰從早時勖。此固耄翁悶。勉修如不及。四事軒康節此時意。膾炙山人口。雖不關世務。自有貧中富。守約寮近思耄年業。守約爲大要。事事能不煩。身可出雲霄。戒懼臺聖訓戒危微。何人無此心。此學不傳久。陳篇誰復尋。鶴浴潭山在樂聞後。有潭名鶴浴。鶴亦物之靈。影斷何嘗浴。避世臺隱有市中者。何須深處覓。農人斷崖徑。猶勝枝掃迹。引鶴山浴鶴潭上山。山名稱引鶴。邇來鶴不至。何人名耦鶴。象天峯團圓秀列峀。得名宜象天。居人欲象山。立心盍無偏。產芝嶺覓芝芝不見。遑遑如有失。何必求諸外。一敬奇效實。九仞峯有峯仞至九。豈待蕢土積。來爲立巖對。瞻向竆朝夕。道德坊身往無非道。心存皆是德。吾人所同得。知行我何獨。耕雲野峽居謀卒歲。耒鋤以晨昏。往來雲煙裏。父子與季昆。</text>
<title>城洞偶吟</title>,<text>捨他千萬事。唯進一盃宜。黃花秋政好。身在太平時。</text>
<title>松崖</title>,<text>偶然崖下止。坐客皆寒士。何以托心期。三松爲可倚。</text>
<title>無題 七言絶句</title>,<text>大道難迴世路分。此身端合臥山雲。山雲寂寞塵寰遠。人是人非摠不聞。</text>
<title>無題</title>,<text>乾坤爲屋日星牕。五嶽其牀四瀆缸。中間大醉一男子。欲寫醒懷用巨杠。</text>
<title>元堂春帖</title>,<text>今朝春信到庭梅。知是三陽已復來。只願山中無外撓。牕明几靜卷常開。</text>
<title>慕遠堂春祝 二首</title>,<text>有耳無聞人不善。靜中常對卷中師。消除身疾兼心病。霽月光風任四時。分內寒貧非我苦。世間榮慕老何宜。但能領得乾坤意。無處無時不自怡。</text>
<title>皓首吟</title>,<text>晧首猶存赤子心。此時方會一源深。眼中天地都眞境。外誘何從得我侵。</text>
<title>無題</title>,<text>雲山寂寞無車馬。好寄生涯酒一盃。萬事不聞林下臥。松風時向耳邊來。</text>
<title>無題</title>,<text>朝出松扉候長者。雨餘泉石更淸新。酒酣興盡歸蘿逕。採藥山高月半輪。</text>
<title>次洪使君 瑞翼 韻</title>,<text>暫乘公暇出江濱。風味蕭如謝事人。坐到夕陽忘世撓。山光水色滿衣茵。</text>
<title>兵火流離後。歸見故山。遂用六代祖掌令公仁風樓上韻。以述微孫此日之感云。五言四韻</title>,<text>不堪鄕國戀。千里策蹇驢。節古春光滿。人消境落虛。山河風雨後。日月晦冥餘。剝盡繁華迹。渾如開闢初。又徧尋丘水某。徐步舍乘驢。煙逐祥雲盡。風隨瑞氣虛。物換山猶古。村荒樹獨餘。數三遺老在。泣說我生初。</text>
<title>次或人韻</title>,<text>山晩人何晩。居深道不深。高明優麗澤。庸拙愧知音。旣共雲霞境。毋渝水月心。瓊琚四十字。肝膽露長吟。</text>
<title>和賦寒食 次文文山韻</title>,<text>明將寒食日。春又亂中周。雨露知時節。松楸隔隴丘。有心懷怵惕。無物備粢羞。不孝誠吾罪。龜藏纍若囚。</text>
<title>和自遣賦自述 次文文山韻</title>,<text>讀停何事有。獨坐笑春風。地裕孤居外。天多一仰中。身屯心自適。迹滯眼恒通。覺得功夫實。悠悠萬慮空。</text>
<title>和自述賦偶吟 次文文山韻</title>,<text>日暮神疲倦。逍遙傍短垣。往來竆否泰。俯仰會乾坤。動後還須靜。曉前必有昏。何從驗此理。在我魄兼魂。</text>
<title>無題</title>,<text>男子遊天地。何須出戶庭。邵丸窩裏弄。周草牖前靑。參贊由心正。治平自婦刑。功無敬外大。一字是吾銘。</text>
<title>寒岡鄭先生挽章 七言四韻</title>,<text>山川儲淑應時全。生我先生豈偶然。世晩不嫌修古道。地偏誰禦作通賢。志由伊洛竆洙泗。業把經綸付簡篇。用舍行藏元有數。斯文興喪柰關天。</text>
<title>西厓柳先生挽章</title>,<text>天授師聞奉得貞。一生夷險一吾誠。位經冢相何曾泰。勳被隆封不自榮。在外益深憂國悃。臨終猶切愛君情。淸操雅度兒童識。市井輸忱豈爲名。</text>
<title>盆蒲</title>,<text>寸根猶自稟精多。掃地風霜莫我何。春色不渝冬節後。玉莖須著石池阿。乾坤生意曾無息。造化神權豈有他。移取小盆來近案。能令衰老撥昏痾。</text>
<title>無題</title>,<text>男兒至樂貴於眞。外面浮榮摠是塵。竆達在天難以力。行藏有義豈容人。簞瓢箇裏生猶足。寂感那邊物自春。事業不須鍾鼎勒。好從誠敬熟吾仁。</text>
<title>無題</title>,<text>直作男兒宇宙遊。玆遊全靠反躳修。雖令在市心常靜。何待居山境始幽。南北東西皆可宅。工商農士並相儔。獨行不須離羣立。肻向昏風蹙蹙愁。</text>
<title>徐樂齋 思遠 挽章</title>,<text>自分迂闊世難行。歸擬林泉畢一生。滿壁圖書貧亦樂。盈園花竹隱猶榮。朋來講義閒中業。酒罷吟詩醉裏情。人道達城多秀士。從今誰復主斯盟。</text>
<title>吳正言 長 挽章</title>,<text>喪奴追致手封書。書出喪前仲夏初。末語丁寧連信札。哀章胡耐寄靈車。死生自是乘除裏。禍福由來升降餘。徑逝安知非不幸。歸從先正意何如。</text>
<title>門叔 岌 挽章</title>,<text>經亂人無不受變。公猶能保舊心情。疾言遽色非矯抑。厚意溫容豈勉成。契席已空先序位。譜圖徒按故題名。自今行過岐山路。那復趨承笑出迎。</text>
<title>朴大庵 惺 挽章 幷詞</title>,<text>人于季世兮。有古人風。世難其人兮。我於公得。稟受之厚兮。氣質本美。學問之正兮。討做蓋篤。俗業之外兮。知有大業。日用之間兮。見夫天則。自珍其身兮。禮義廉恥。高尙其志兮。關閩濂洛。行敦孝友兮。人無間言。名著遠近兮。己常謙屈。善人之善兮。蘭蕙襟帶。惡人之惡兮。芒刺背脅。論議冰霜兮。懶夫竦肩。操守鐵石兮。賁育難奪。黑綬金章兮。寧得我縛。山冠野服兮。雲畔自逸。惠不及民兮。愛在朋友。躳遯一時兮。令名無極。丈夫何必乎得時行志。生惟無愧兮。死亦無怍。吾人事業孰知眞。耿介惟公立得身。取舍胷中明玉石。是非天下判齊秦。行當果處泉三峽。守可貞時嶽八垠。生順死安公豈憾。只令孤友淚盈巾。</text>
<title>和自歎賦自慰 次文文山韻</title>,<text>怡然一室送朝昏。樂在看書晝掩門。榻外親朋車馬絶。胷中天地古今存。遠沿洙泗長遊志。高尙唐虞每遡魂。誰識塵埃奔竄裏。從容日日陪羲軒。</text>
<title>立巖 五言長篇</title>,<text>立從地闢始。抵今方不易。風雨幾萬變。歲月誰記曆。巍將一顔面。肻隨千飜革。此樣旣往萬。此樣應來億。不倚是中道。不回惟經德。寒暑自往來。晦明任闔闢。溪流流不返。百卉紛開落。雲煙互變態。爾獨今猶昔。一立立終古。何物能撓得。爲爾設小齋。忘言對日夕。</text>
<title>精舍</title>,<text>負巖開小齋。澗流當前過。階因巖趾築。簷與松柏摩。炎夏納潭涼。凍寒來陽和。同棲二三子。晝夜相切磨。龕儲備經傳。且便相講劘。日晡數酌罷。攜上南臺哦。洞天時異趣。立巖恒不頗。老夫勖諸益。盍觀醜頭皤。年齡及耳順。進步坐蹉跎。立脚貴及早。勿追世奔波。藏修宜惜日。歲月疾如梭。</text>
<title>前澗</title>,<text>小澗流齋下。日夜響潺湲。源從底處出。出出曾無艱。流向底處歸。歸歸且不慳。始見花爛浮。旋作黃流灣。纔觀玉宇涵。復聽冰下灘。爽或起松籟。怒或䨓凝寰。過續足立懶。潔淸能廉頑。誰勸往無已。孰催忙未閒。隨時呈百趣。不息終一般。愛玩每臨流。不覺身恫癏。</text>
<title>戒懼臺</title>,<text>臺在巖盡頭。下可尋五六。上者一失足。傾墜在瞬目。爲此名戒懼。常使心淵谷。戒至無可戒。履危如平陸。懼至無可懼。轉險來胡福。由能不弛心。身終免顚覆。若非戒懼稱。幾人泥骨肉。世間危險地。不是玆臺獨。內有一方寸。四邊千尋瀆。外有羊腸路。不啻車絶軸。所以明哲人。不暫忘兢肅。須將處臺心。奉身恒踧踧。</text>
<title>避世臺</title>,<text>吾人生世間。未死當在世。柰何欲避世。名臺思自蛻。羲軒邈矣古。古道今時戾。難將齟齬蹤。處世爲疣贅。臺在水北頭。谷邃山重蔽。屛巖後圓峻。碧潭流擁砌。只合保幽貞。俗夫難投袂。天地久慳秘。應畀碩人憇。方今値聖明。𨀉見唐虞際。誰復遯嘉肥。竆山空自滯。獨此一棄物。隨分棲叢桂。</text>
<title>金水窟古風三篇 幷序</title>,<text>一善之冷山。有金水窟者。名於世古矣。東有金水窟。西有道詵窟之語。載於善府之地誌。欲尋金水窟。先到月波亭之句。行於土人之相傳。道詵窟。今在金烏山。月波亭。亦在洛江上。則所謂金水窟者。似亦有之。故名乃傳也。然自古以來。未聞有見之者。則果可謂有之乎。土人或有爲怪說者。皆荒誕不足傳也。余今暫寓于山下村。卽月波亭之傍也。坐起未嘗不目是山矣。蒼然鬱鬱者。吾知其爲山之松也。嶄然岌岌者。吾知其爲山之巖也。聚而有散而無者。吾知其爲山之雲也。而獨未見夫所謂窟者焉。人未見也而曰有之。吾未之信也。每與人語。多及於窟之有無。遂詠古風三篇。以示諸友。冷山金水窟。其名傳自昔。窟有泉在裏。水自黃金色。名流聞者廣。路絶見無一。人云入定禪。宅窟爲生佛。藏踪能絶粒。千年如一日。扃壁閉不開。塵人莫尋跡。我來山下村。日夕恒掛目。蒼崖空百尺。白雲時起滅。又俯仰宇宙間。一理眞而實。金水窟難見。此理非難識。形氣有無判。人物死生別。有者不能無。生而鬼者孰。一人唱荒誕。百歲同迷惑。設有窟與禪。非我從之宅。魑魅不人伴。幽暗寧吾室。况乃無其理。丹崖照白日。又我有數間茅。負山臨溪曲。開牕納光景。出戶通疆域。其中何所有。聖賢書千冊。日間何所事。講究彝倫業。堂虛夏宜坐。房煖冬穩宿。朝暮飽菽粟。酒至肴魚肉。妻兒供歡笑。朋友資講說。人有來問窟。我曰吾堂樂。</text>
<title>東岡金先生挽章</title>,<text>山至嶺之南。起作伽倻屹。洛流到星界。渟涵倍澄澈。其間鍾淑氣。孕秀生奇特。所以星爲州。自昔多賢哲。惟我東岡公。蓋亦南中傑。生于嘉靖中。事跡著萬曆。稟得旣自異。養來頗眞積。庭訓本義方。師授傳奇訣。經史致浩博。約以惺惺法。所立自有地。夷險曾致一。外至豈預我。進退心常逸。唐虞歎世遠。心事將何洩。一秩宋史上。筆削承綱目。痛矣筆未絶。天奪何其促。萬事不須說。存沒吾無怍。遙想舊岡畔。皎皎餘寒月。寒月照潭心。人去明如昨。</text>
<title>無題唫</title>,<text>追思昨日遊。事過意何長。長幼數十人。一船爲醉鄕。隨風縱所如。去去迷其方。悠悠箇中樂。豈但在詠觴。暮投江上村。梨花來遠香。曉起囑諸勝。玆遊永不忘。</text>
<title>强次僉詠</title>,<text>調痾取僧舍。左右前後林。晝伴風雲過。夜對星月臨。開牕已成趣。何勞杖屨尋。不免時散步。松崖或苔潯。高者自爾高。深孰使之深。日出知爲陽。日入知爲陰。耄來百慮退。不復事哦吟。隨遇理作所。豈須分古今。歸庵臥凝神。太虛卽吾心。呼僧酌一杯。天和方滿襟。</text>
<title>江亭偶吟 又次前韻</title>,<text>昨日下山來。十步九顧林。應接隨外集。著身便觸臨。尙有動中靜。何曾別地尋。攜朋旋出亭。亭在江之潯。俯仰看潑潑。鳶魚任高深。吾人要自得。何處無光陰。僉賢慰耄昏。各賦性情吟。理固一顯微。道豈有古今。到我無心境。方知天地心。無心自有主。把酒復正襟。</text>
<title>在元堂。又步前韻。</title>,<text>我堂如待我。依舊四圍林。江湖不變面。郊野昔時臨。最愛手植松。成行高倍尋。我時杖或驢。某丘與某潯。眼極天地大。思入造化深。詠歸對羲經。萬變惟陽陰。聖訓發天機。百繹仍沈吟。此理而往古。此理而來今。身不出戶庭。宇宙歸吾心。吟罷迎風月。正好開幽襟。</text>
<title>贈張上舍仲順 悌元</title>,<text>玉山吾土鄕。仲順吾姓弟。生同一溪傍。長同一山底。旣一君我心。寧分彼此體。君迷我或牖。我昧君或啓。相期淡若水。不效甘似醴。頃遭滔天禍。風葉共離柢。流漂幾異同。太倉遺兩米。日望返故墟。松楸依祖禰。相隨某樹丘。百憂壺酒洗。那料從此日。分作參與氐。雖然丈夫別。豈洒兒女涕。達人不拘俗。胷中幾彭蠡。只有一言贈。所貴遠詬謑。末路風氣惡。物怪生庭陛。山逕旣崎嶇。陰林壓壠坻。豺虎窟萬穴。磨牙橫道蹊。忠信與篤敬。可以消羣詆。此言君能守。大川當利濟。</text>
<title>次古韻。題張正甫 乃範 軒空。</title>,<text>疎竹植軒前。貞松擁宅後。坐爲此間人。托盟要永久。壁上節義字。畫從高皇手。</text>
<title>送應一入京 時有免新之行</title>,<text>今汝此一行。萬里登程初。男子宇內事。都自胷中儲。東西南北人。如見汝庭除。恭約此二字。卽汝所菑畬。臨遣贈丁寧。汝宜紳書諸。</text>
<title>吳山感興</title>,<text>駄癃來僻院。半旬有餘日。雞狗閙自隔。江流限塵物。排牖何所對。只有松與竹。松留萬古趣。竹是千年色。問爾何趣色。使我心神別。松與竹無語。隨風聲更潔。一般淸意味。那得吟形出。呼孫奉筆硯。聊寫胷中活。</text>
<title>贈申晉甫 悅道 朝京 幷說</title>,<text>君子於道理見得透。於德性養得完。故所往無不通。所遇無不安焉。遠邇皆吾路也。夷險皆吾地也。難易皆吾事也。直可以一視之耳。顧自定者吾心。當盡者吾義而已。吾賢契价國使。今有萬里之行。衆莫不以蹈險涉海爲相慰。我獨以賀辭奉致焉。惟能靜者爲能動。能藏者爲能發。賢契之能靜能藏者雅矣。今其能動能發之秋乎。吾人參三才之中。居五倫之間。身繫偏方。生不見上國而終者。亦一長恨也。作一生壯遊。得天下大觀。非丈夫志願乎。若夫克贊奉命。臨機善應。用塞使乎之望。賁揚我君相之忠貞。則自有道焉。忠信篤敬。正其誼不謀其利。明其道不計其功。非賢契之所宿講者耶。生蟄海東偏。仰天恒自憐。心雖遊宇宙。所目止身前。如今到耄齡。撫躳堪索然。聞公作朝天。瞻望如神仙。放舟超渤澥。驅馬竆齊燕。禮升天子庭。進退共幅員。逢接盡髦俊。經過幾山川。遺範仰帝王。餘風遡聖賢。領得豈尋常。預冀歸詳傳。</text>
<title>次獨樂堂壁上韻</title>,<text>白頭至紫玉。融結方最奇。東賢至晦齋。道脈正於斯。如何終絶徼。永作山河悲。幸賴有著述。的訓日星垂。所樂自可尋。不須杖屨隨。</text>
<title>古梧吟</title>,<text>天地已衰歇。古氣猶在梧。幾年任風霜。落日荒山隅。鳥散人不來。此時形益孤。天和泄不得。石上空自枯。幸有秋風至。隨分奏唐虞。</text>
<title>和題不知巖韻</title>,<text>有形本無知。不動又何之。中舍萬古趣。不慍人不知。無心是我心。無爲是我爲。一任知不知。性性吾誰欺。</text>
<title>適見朱晦庵別張南軒詩六句。在晦庵年譜中。以其韻次別鄭汝燮 四象，君燮 四震 兩友。</title>,<text>男兒負荷大。一身三乾坤。道固今古恒。性豈舜我論。昭訓載方冊。力學道斯存。喜君厭枝葉。一意向本根。恨我住隔鄕。未獲從源源。賤望願默會。臨別故不煩。</text>
<title>反袂空漣洏 七言長篇</title>,<text>人而德曰聖。獸而德曰麟。其來其去與吉凶。未嘗不與之相因。君不見毛羣之長。魯郊踣洙泗。玄聖淚沾巾。聖之生兮麟之出。麟之蹇兮聖之屯。曰昔周道衰。風雨春秋塵。天爲壽吾道。誕降頇頂人。天時水土律而襲。堯舜文武萃一身。世卑道大竟何容。有手不可以經綸。削迹又伐樹。圍匡復厄陳。匪兕匪虎率曠野。空被野夫譏問津。一自反魯後。六籍日以新。空言不若著之事。遂從魯史扶彝倫。夷夏復夷夏。君臣得君臣。天經地緯賴不紊。舒慘吉凶參鬼神。唐虞巍業筆削中。位育能事方冊伸。吾人有是事。神功感氳氤。應乎人之聖。化以獸之仁。道不行於世。圖不出河鳳不臻。道乃著於經。一角從此胎鴻鈞。噫噓嘻削伐。圍厄之困在聖躳。麟亦致踣還邅迍。當年宣聖獨知祥。見踣那得不悲辛。手撫目擊心慘惻。其誰咎乎仰蒼旻。麟乎爾何出。當時天下藪豺虎兮窟狐㕙。麟乎爾何出。白雉不來兮周道蓁。出非其時那得全。柰此無祿當時民。聖人悲如何。抱靈生不辰。麟踣驗已竆。已矣吾道堙。哭顔餘淚更漣洏。慘然天地失和春。足見踣兮祥麟死。目垂淚兮聖人淪。三五乾坤不復回。宇宙正氣難再醇。素王功業此絶筆。大聖深衷開示眞。千載乃有紫陽翁。獨抱遺經承得純。旣繼絶筆又感興。前泣後感寧畦畛。雖然否泰通塞理之常。安得復見苑囿遊麒麟。</text>
<title>過藥可閭</title>,<text>吾人秉彝同受天。豈有貴賤男女且。所貴開發得其機。非昔不足今有餘。我過一善鳳溪村。藥可實同冶隱閭。忠臣碑側節女碑。女無冶隱焉取諸。稟質元初必自異。何幸又隣君子居。前朝注書我朝遯。不義富貴視籧篨。徵辟雖勤謝不赴。閉門不喜徑俗車。爲問何事守自苦。不事二君其義與。聞言反身忽有覺。人婦人臣道固如。一身二天誠所愧。誓心不負吾性初。良人一日被倭虜。遂令隻影空守廬。蒼波萬里返無路。有鴈難期傳帛書。妾身於此何爲哉。吉子大義深省予。失綱徒目歸廢綱。在臣吉子在女余。此身前頭只有死。夜伴孤燈晝伴鋤。一夕深夜四隣寂。門外有人來趦趄。一呼再呼聲漸近。云我來矣言猶徐。諦聽果是良人聲。且喜且疑還自沮。隔壁牢門遂大答。一語一引三欷歔。聲雖十聲面未明。未明不可輕接袪。願投隣家經此夜。以全枯腸鐵石儲。明朝相見太陽下。兩釋嫌疑方快舒。良人亦感女語貞。不敢遽親天涯疎。持心明白情不苟。良玉豈肻染泥淤。一逢便是舊夫婦。始得無愧吉子歟。此義實從冶隱發。曾聞至誠感豚魚。性天旣露自莫遏。不是惡聲與要譽。國家旌閭並立碑。男女準則皆此於。過客寧得不咨嗟。落日停驂爲躕躇。</text>
<title>別鄭君汝燮君燮</title>,<text>古人臨別必有言。我亦何言今日別。君看立巖立千古。巖下溪流流不渴。立者何以立不拔。逝者何以逝不歇。君從此處理會得。求之此學理亦活。顔回欲罷不能處。孔聖所立卓爾域。君歸若蒙誌此言。雖有千山與萬水。不礙精神彼此一。</text>
<title>山君答</title>,<text>大海非因一勺減。泰山寧從片石缺。吾身吾豈不自珍。一嘯洞天空毛族。霧隱雲變幾春秋。蟄藏肻同甃底蟆。一出聊爲施爪牙。非要拾蝦資口腹。世不容我我何傷。歸來依舊千層嶽。隆元雄吻自磊落。傍羣絶勿輕誚責。君不見魯郊牛羊茁壯長。祥麟亦或非時出。昔我乙未秋。除授報恩。丙申春。棄官而歸。門兄元擧作此篇以譏我。此未必知我意也。而其詞麗。其義好。余讀而味之。且感其寓戒之深。受而藏諸革囊中。余今春。又自義城歸。旅寓於一善之餘村。偶探囊中。忽有小紙挑出。披閱諦視之。乃此詩也。惜其紙處囊中久。殘弊殆盡。至其首一句。已亡其十二字。只有句末無缺二字。可見第二句中此物下二字。亦穿失。其餘句。纔皆得而尋察之。余恐全沒其篇。遂傳寫之。又思其篇頭所亡之辭。而不可記得。則輒以己意補諸無缺二字上十二字及第二句此物下二字。然後篇得以完矣。嗚呼。詩作於報恩之歸。而中間滯在於囊中。幸不見失於囊儲出入之際。今日殘缺。一小餘紙。便見於無心中。不探索而自出。又適是歸自義城之日。則是篇之出。疑若有不偶然者。余不能無感焉。傳寫訖。題其篇曰山君行。仍追步其韻。遂以山君答題之。而幷書于左。</text>
<title>迎春詞</title>,<text>三冬閉錮之餘。羣陰凝積之極。同鴻濛之未判。若長夜之不日。蟄余躳於竆廬。若心氣之莫伸。忽三陽之已發。喜乾坤之始春。余乃扶病出戶。仗藜臨軒。旭朝陽之生東。照余顔兮溫溫。泉有聲於石間。鳥和音於塢竹。梅抱香於南枝。柳蘊黃於水曲。信乎東君至矣。覺余懷之慰悅。爾其一歲之首。四時之尊。在氣而先。於德爲元。驅去山野中陰昏。發出天地間陽和。蟄者動兮藏者啓。甲者萌兮根者芽。使兩間飛潛動植。莫不含生意之融融。鋪張元氣。賁飾大和。總厥功造化妙用。鬼神能事儘厥工。若非爾春之生物。夏無所長。秋無所收。又何歲功之可藏於冬也。夫然則今日之來復。敢不歡迎於斗室。嗚呼。曰昔三皇之御宇。世道淳厖兮。大化沕穆。民皆囿於祥風。物咸沐於瑞雨。開春臺於普天。置壽域於率土。此則一元之春兮。吾未及見之。至如世經大亂之後。聖人掃淸乎一時。息斬伐兮專生意。櫜甲胄兮興禮樂。怨苦者謳歌懽悅。瘡夷者蹈舞踴躍。此則一世之春兮。何幸得見於當日。若乃晦盲否塞之人心。一朝善端之始發。羞惡辭讓之火。然惻隱是非之泉達。充之而心廣體胖。發之而面睟背盎。天下歸仁兮八荒我闥。春收肝肺兮泰然俯仰。此則一身之春兮。夙余有意而無得。玆焉一年春兮。歸來思悠悠兮難遏。迎之兮若之何。余自有一春行樂。日煖兮風和。痾去體兮愁散臆。春旣暮兮春服成。千山紅兮四野綠。懷杏壇四子之言志。深有契於點也之舍瑟。冠童兮五六七。續曠古之芳躅。浴于兮風于。詠而歸兮閒自適。遡千載堯舜之氣像。會千仞翔鳳之風格。此便是吾分內樂地。願不負乎佳節也。</text>
<title>世上無如人慾險</title>,<text>人皆知有形之險。鮮能知無形之險。人皆知在外之險。鮮能知在內之險。有形者目可睹耳可聽。引身而避之則可遠。在外者彼自彼我自我。用力而拒之則可免。豈若無形而在內者。避無地兮拒難力。不丈不尋。其深也莫測。非浪非濤。其變也難捉。走作則駟馬無及。飛揚則山川莫隔。不可以高城而囿閉。寧得用鐵索而拘縶。晦蝕而光明不露。流蕩而端倪孰識。如烟如霧。掩蔽之而無可隙。如藤如蔓。纒縛之而無以脫。奔舟也走馬也。莫容棹兮難施勒。深坑也大塹也。易爲溺兮不可出。是乃根我形氣。乘我知覺。由我情意。媒我耳目。因心而動。感物而發。如引如誘。如撗如逐。雖所感之多端。最可畏者惟色。其陷人也。先汨其羞惡之端。使我而失正路之脈。又錮其是非之鑑。使我而眩吉凶之別。沈淪我正位。左顚而右躓。壞陷我安宅。上桎而下梏。至使志氣昏濁。精神耗奪。如醉如痼。如癡如狂。耳失其聰。目失其明。體失其則。心失其靈。尊不知有君親。大不知有家國。嚴不知有天地。明不知有日月。終必至死亡喪。滅而後已。慘矣人欲之陷溺。吾不知天壤之間。孰有險於此欲。巫峽雖能覆舟。天下只一巫峽。瞿塘雖能溺人。世間只一瞿塘。近之者能愼則不陷。遠之者不往則無傷。惟此慾人人而有之。不溺者幾箇男子。彼愚頑固不足深責。重惜夫達人正士者。亦或不免於誤此。鐵石競剛之子卿。何見累於胡娥。日月爭光之澹庵。又何誤於黎渦。縱不爲大節之所傷。豈不是平生之一作。我固知此險之莫險。故見奪而不覺。訓諸詩而示戒。盍後學之佩服。嗚呼。莫險者人慾。見溺者我心。慾不自外。慾自我淫。防之有道。崇我心德。志以勝氣。理以制慾。如其不能。遠之爲得。苟能好德如好色。又何畏乎此慾。</text>
<title>百日紅 五言絶句</title>,<text>衆卉莫不花。花無保全月。爾獨紅百日。爲我留春色。</text>
<title>小魯岑</title>,<text>大聖生小魯。行潦與滄溟。何但魯地小。擧世風雨冥。</text>
<title>起予巖</title>,<text>耄性本自頑。名巖躬實警。起者何獨予。吾徒試共省。</text>
<title>日躋堂</title>,<text>成湯聖且敬。况吾初無志。恢築願及時。永作藏修地。</text>
<title>主靜齋</title>,<text>中正仁義功。主靜爲之本。人極此焉立。趣味愈在晩。</text>
<title>合流臺</title>,<text>二溪適相合。于我臺前流。人別同志友。亦足斯淹留。</text>
<title>隔塵嶺</title>,<text>風塵能汙人。無隔隨人入。幸此村口嶺。斷盡經來俗。</text>
<title>次張斯擧 光翰</title>,<text>收放心三字。功夫第一頭。君今有傑句。我欲師君收。</text>
<title>詠劍</title>,<text>吾劍得之天。腰間吼不歇。如得一試用。必將天下易。</text>
<title>次李汝唯冰山</title>,<text>奇禍胎盛名。劇疾根壯形。微陰聖人抑。寧可忽杳冥。</text>
<title>船遊日。贈徐精甫。思選</title>,<text>暮春伊水上。同我咏而歸。氣象眞吾道。胷襟脫世機。</text>
<title>溪上卽事 七言絶句</title>,<text>人俗寧宜賞澗淸。忘聲方可會眞聲。纖毫若有塵埃念。到此難酬造物情。</text>
<title>次謝金醫</title>,<text>求醫要砭脈靡宣。非謂能移壽夭天。幸値扁方攻豎去。從今直到武公年。</text>
<title>次朴大庵 惺</title>,<text>雲樹千重過過來。柴扉晩向碧山開。山翁不識當時事。閒說唐虞日月嵬。</text>
<title>觀漲</title>,<text>昨日小溪水未岸。今朝大野浪滔天。變化神權由造物。山河何忍久腥羶。</text>
<title>治履</title>,<text>雄翰豈宜叢木上。巨鱗寧合小池中。一朝若得風雲路。應贊乾坤造化功。</text>
<title>白髮</title>,<text>少年惟恃氣力剛。一蹴當竆萬里長。攬鏡如今驚白髮。乾坤回首此心忙。</text>
<title>次吳正郞 翼承</title>,<text>賤分當年職理荒。臨民卻愧視如傷。離懷欲說言難盡。更向秋風勸一觴。</text>
<title>和鄭生是頀韻</title>,<text>一藏一出莫非時。正是天翁指使之。這中固有無竆趣。我自不知人豈知。</text>
<title>和端午感興 次文文山韻</title>,<text>隨時順理自排愁。正與修城逐賊侔。夷險吉凶皆自外。道能無處不周流。</text>
<title>感興</title>,<text>此心如水意如波。動是浙江靜泪羅。若做敬功終始一。鯨藏風止淨如何。</text>
<title>祥桐</title>,<text>聞聞韶縣孔廟墟。有桐三十餘株自生。從位板行列而齊立焉。葢祥也。孔廟墟生不植桐。鍾精知是自蒼空。道從天地相終始。應見吾東振聖風。</text>
<title>草堂</title>,<text>旣就分中求樂地。世間何事作吾悲。契深一 缺 琴書伴。牕外溪山自四時。</text>
<title>次呈就適堂</title>,<text>柴扉長掩擁榛荊。醉裏高含太古情。兒戲滿前如不見。把杯猶恐暫時醒。</text>
<title>題明寂庵</title>,<text>雲際新菴鶴峀開。强扶耄病爲重來。老僧索句要留迹。黃髮秋光繞筆裁。</text>
<title>挽權强哉 克立</title>,<text>昔從巖畔相分日。把酒丁寧約後期。寂寞舊山無舊主。重尋他日復依誰。</text>
<title>挽申公 誡</title>,<text>樸實持心謹愼身。何曾一念欲傷人。此心固足存餘慶。一胤三孫性亦淳。</text>
<title>次贈裴明瑞 龍吉</title>,<text>殘魂經病已全銷。千里鄕關入夢遙。悄悄客懷無處着。隔牕溪雨聽終宵。</text>
<title>次贈李缶川</title>,<text>事孰爲卑又孰高。但隨吾義任他嘲。若逢世路難行處。歸臥藏身自有巢。</text>
<title>贈別李正郞君顯 彦英○五言四韻</title>,<text>禪房三晝夜。已覺隔塵紛。不得無來往。猶嫌有合分。歧千山外路。跡絶峽中雲。攜手出泉 缺。泉聲收莫聞。</text>
<title>次贈張仲順 悌元</title>,<text>跡系喧喧境。神遊浩浩空。乾坤何歎末。道義每逢中。着足皆平壤。回頭盡碧穹。隨時前路達。無處此身竆。</text>
<title>和懷友賦求友 次文文山韻</title>,<text>百年文物域。今日戰爭場。治必基方亂。興須兆旣亡。旋乾功可立。轉地業誰當。慷慨時將晩。豈宜但坐傷。</text>
<title>和新燕有感 次文文山韻</title>,<text>爾能窠有托。人亦宅安氊。亂敗迨今日。閭閻失昔年。飛盤枯荻暗。啼怨暮雲連。巢木曾觀史。此日驗果然。</text>
<title>和第九 次文文山韻</title>,<text>男兒夙抱志。日月浪悠悠。無計興周道。空悲困楚囚。身中天地責。心上國家憂。遵養隨時晦。吾何半道休。</text>
<title>和第十六 次文文山韻</title>,<text>順直惟天理。人何枉一生。私忘心始廣。慾盡志因淸。夷險當恒道。竆通不二情。怡然天壤內。到處不成撗。</text>
<title>和大光明正法 次文文山韻</title>,<text>眞精人得會。元有自光明。不待逃倫靜。寧須廢事平。靈源瑩自具。虛室白因生。道外何求道。功由敬字成。</text>
<title>和自歎賦自吟 次文文山韻</title>,<text>志大時逢否。寄身田社翁。吟餘眠白日。耕罷笑春風。神逸唐虞上。心休宇宙中。竆通何適莫。惟自仰蒼空。</text>
<title>輓李敬亭 民宬</title>,<text>厚重鎭浮薄。博通兼古今。匡時懷未展。天意固難諶。絶意紛華競。無心勢利爭。浮沈隨世路。樂道遣平生。冰院秋初講會同。龜村半日話閒中。臨分特致慇懃意。此別今成萬古終。</text>
<title>輓申亨甫 達道</title>,<text>溫容人所愛。恭行久彌親。正是粢盛器。堪爲班席珍。淸朝方戴獬。長道忽摧輪。此慟非私慟。邦家失吉人。</text>
<title>輓孫季進 遴</title>,<text>季進今何去。雲迷日暮濱。雄詞誰與伉。直舌世爭嗔。溪屋安竆命。江城試小仁。老夫猶未死。堪作哭君人。</text>
<title>輓呂陜川 大老</title>,<text>身世任寒暄。心胷絶怨恩。性疎繩墨地。蹤遠柄權門。仕擬祿中隱。休同物外騫。慶昌應在後。廬下滿兒孫。</text>
<title>輓朴鶴巖 廷璠</title>,<text>相知何最晩。知又拜難頻。共涉兵塵日。同爲暮境人。猶艱百里闊。况別九原窀。愧欠扶痾哭。聊憑短詠伸。</text>
<title>曹芝山 好益 輓 七言四韻</title>,<text>命途寧向達人言。處困能亨德始尊。廿載荒陲非己孼。七年戎馬爲君恩。歸來泉石從猿鶴。玩繹墳經尙昊軒。一夕芝園雲永鎖。老生無復聽深論。</text>
<title>輓申梧峯 之悌</title>,<text>良善從初出性天。心身元不設涯邊。溫恭雅度非虛矯。樂易眞情是自然。處世未嫌藏隅角。臨民無避少鷹鸇。當年何慽靡遐福。餘慶應須嗣胤賢。</text>
<title>輓崔眞寶 山立</title>,<text>人間小徑苦縱橫。寄跡深杯過一生。不向權門要進取。寧從産業有經營。畏存鄕曲風廉隅。愛在專城政簡平。大醉長眠乃素樂。吾雖悲子子忘情。</text>
<title>輓張仲順 悌元</title>,<text>琴棊詩酒間中業。貧賤憂愁不掛情。大醉高歌嫌世隘。妙吟姸畫致人驚。鶴山花月勤遙管。牛洞風烟懶自營。君識浮生眞一夢。那知先化勝餘氓。</text>
<title>輓蓴池門叔 嶸</title>,<text>痛矣吾門復喪良。此悲何獨爲先行。勑躬竟是全貞介。遇物何曾小害傷。盛世失名才忌命。稀年得胤德徵祥。若歸地下從先祖。贊祐殘孫保族長。</text>
<title>輓尹慶尹 孝全</title>,<text>賤浴前秋往蔚泉。路由州下再承筵。旣欽眞率違浮俗。更愛淳良出性天。仕學幷勤期大業。孝忠兼盡慕純贒。寵恩未報先捐館。禍福如何有或然。</text>
<title>輓高提督 應陟</title>,<text>竆通得喪豈須論。保得天眞是達尊。三八書中宗孔孟。方圓圖上尙羲軒。百年未有經營事。萬紙猶傳文字言。若爲先生悲滯屈。不承平日解乾坤。</text>
<title>題李缶川幽居</title>,<text>數間茅屋小溪濱。靜裏端宜着老身。翠色已交南澗柳。凉陰欲合北牕筠。趣成自到忘言地。意得眞如傲世人。飮罷松醪仍醉睡。枕邊啼鳥喚醒頻。</text>
<title>和所懷 次文文山韻</title>,<text>亂裏空添鬢上華。雖逢佳節醉誰家。碧天不改前時月。大地猶開昔日花。原野不堪寒骨積。丘墟那忍暮雲斜。此時何事開春興。手理荒原學種瓜。</text>
<title>秋山記行</title>,<text>蹇驢短策秋風路。盡日橫縱萬壑來。不醉紅光濃入面。未仙眞氣軟凝胎。澗貧堪聽瓊瑤碎。山富方看錦繡堆。邇患眼痾瞑已久。此行那得不常開。</text>
<title>輓李和彦 希雍</title>,<text>一見知爲順德人。顔貌辭氣露天眞。口恒善語心誠好。躬尙敦風性近仁。福在終身無怨惡。病非居世任竆貧。衰痾老暑難攀紼。爲寫荒詞寄穸窀。</text>
<title>次朴大庵</title>,<text>花開葉落臥分時。山外紛紜豈我知。宅上松聲來耳可。階前石澗照顔宜。扉常掩處看區邃。人不爭時覺業奇。猶慮調餘還有病。卻從偏性作良醫。</text>
<title>贈柳謙庵 五言長篇</title>,<text>夷險不二道。君子爲能之。斯言聞平日。其迹驗當時。一自亂離來。擧國同墜彝。所謀肥一己。爲國忠貞誰。頂金食玉者。餐素而位尸。惟我謙庵公。不爲時所移。雖在亂離中。己職期不虧。夙從退溪師。大義已聞知。立脚有定地。顚沛寧參差。曾宰玉山縣。首立冶隱祠。治務雖多端。忠孝爲根基。于時兵火後。尙屹砥柱碑。今守嶺底郡。百務叢于玆。公自益礪精。志不遺銖錙。黎庶日撫摩。軍兵勤設施。柔茹剛不吐。民懷吏莫欺。伯帥有謬令。論執不詭隨。土有梗化氓。設機痛鋤治。玆皆衆所怠。公乃力施爲。唯知職當盡。不怖世方危。在官盡如公。豈患恢復遲。竊揆一愚庸。廣度蒙不遺。今來遠致謁。敢伸懷慕私。疎迂荷憐恤。館留恩偏垂。遂令遊小白。慇懃備行資。俾獲觀覽快。暫脫塵累縻。又欲寫羲經。紙墨更蒙推。爻彖得細傳。四聖從可窺。時乘衙罷後。引坐同屛帷。或說往古事。治亂與盛衰。或論當世務。緩急竆毫氂。詞鋒凜秋霜。立懶振昏疲。離違顧在邇。豈敢無一辭。願言一終始。視民同嬰兒。孑遺誠可憐。益敦垂惠慈。爲政縱萬目。急重果在斯。公且弘籌畫。爲國思遠規。吾南三嶺下。要排三府維。高城大其池。用作關防司。此計擬疏陳。志與事俱奇。知公不久郡。行見立丹墀。</text>
<title>次諸君韻。題明鏡堂。</title>,<text>此理何偏此。天地古今通。世常過續際。身羣萬有叢。堂靜鏡益明。方寸那時忡。定性無將迎。這鏡乃是中。開卷坐肅然。直遡羲皇風。道固兼費隱。事過心還空。寂感非有意。惺惺主人翁。</text>
<title>謁金籠巖廟</title>,<text>奉命復無所。隻身當何適。性中有大路。一天恢恢域。此理貫古今。有誠靈應格。踵風賢繼作。孰誣人懿德。</text>
<title>次贈裴明瑞擬古 二首</title>,<text>我欲叫老暮。鐵腸非不剛。柰此世路艱。平陸成山岡。空含鄒衍恨。坐結炎天霜。發言倘有補。九死亦何傷。中宵動商歌。激烈聲遶梁。忽忽歲將頹。欲往終徘徊。夢覺月正中。起步東階東。緬懷桃源內。欲往路無從。神氣絶塵紛。顔面如芙蓉。仙區旣難到。世路多異同。棄置勿復道。一寐寂無聰。自衒亦失節。吾脚未宜刖。</text>
<title>謙庵柳公輓</title>,<text>痛我謙庵公。永捐謙庵樂。樂地旣在此。去之今何適。緬惟花嶽南。河水玆縈屈。公爰宅其中。湖山擅奇絶。自從退陶遊。內外輕重決。庵名揭以謙。此義公所執。早年辭場屋。未老謝州紱。歸來河上園。自享人間福。奉親敎兒孫。一室安且燠。姜被晩欲深。德義日相篤。芳樽趁汀洲。花朝復月夕。柰何造物猜。遐齡獨見嗇。堂上鶴髮垂。厓西鴈影獨。風悲繞宅松。光慘臨湖月。湖水去悠悠。一去寧有復。人亡庵已空。萬事皆陳迹。一哭情不已。敬裁輓一幅。</text>
<title>輓孫上舍 德甫</title>,<text>兩孝伻索輓。以我舊而知。君誠溫且恭。可愛無可疑。向人必開心。何曾置毛皮。每我往立巖。終始相追隨。把酒松下石。觀魚芳草湄。晃朗雪月夜。駘蕩鸎花時。笑談共遣興。須臾不相離。如今迹已陳。俛仰長噓嘻。聞君窆期迫。那堪涕交頤。君歸遇兩燮。應若平生怡。地下如有晤。倘可傳吾辭。君燮昔就壙。我纏姊喪悲。汝燮近捐閭。我被朝命縻。幷欠一哭訣。永恨迨在斯。今日臨君輓。宿懷煩兼追。舊知幷零落。獨立傷隻奇。長言豈盡情。釋筆淚更垂。</text>
<title>輓張斯擧 光翰</title>,<text>一自經亂離。族黨俱散落。惟公與仲順。住邇逢頗數。仲順旣先逝。君亡又何促。顧我獨在世。何以堪孤索。有憂誰與憂。有樂誰與樂。城洞飛浪川。自此無消息。聞君窆期迫。題輓寄窀穸。</text>
<title>輓鄭平甫 錘</title>,<text>鄭氏來達城。於君已五世。敦睦乃先風。繼繼能不替。一自喪亂後。族敗家鮮裔。多君承積善。無恙五昆季。鴈行君第二。友愛由能悌。追遠勖祀事。推恩明譜系。不有君先唱。豈振陵夷勢。貌溫而內明。行恭而言厲。柔不隨流俗。剛不畏强戾。義苟見當行。直前無凝滯。我亦君婣屬。更荷情相契。相從雖不常。愛此園中蕙。如何忽摧折。使我空反袂。一章贈爲訣。寫情和老涕。</text>
<title>輓李南溪 輔</title>,<text>持身早知方。端謹家鄕行。孝友性諸天。事父以事兄。所敦人事上。分外無經營。何以訓子姪。遜悌戒作程。作宰惠兩邑。遺愛存其氓。歸來共姜被。村野怡性情。處貧能不憂。談笑任閒淸。謂可範鄕閭。餘風息紛爭。云胡福止此。楹前遽豎旌。爲寫一幅章。感舊淚雙橫。</text>
<title>鶴浴潭</title>,<text>兩峽劈作洞。一潭成以石。上注懸於瀑。下流盈出積。淵泫更澄澂。一塵寧容得。凡蹤不可近。潭名卽浴鶴。鶴爲鳥中仙。水不淸不浴。遊必騰雲衢。巢必無人跡。肯從鵝鴨羣。不擇池汙濁。飛止自淸高。誰能馴逸翮。眞如遯世士。不處塵埃域。而今鶴何處。潭空山影夕。我來始濯纓。神魂爽碧落。夜歸夢仙客。缺 我同淸約。</text>
<title>石可坐</title>,<text>有石可坐臥。在我堂之前。行柳設淸陰。不須具茵筵。足以竆朝曛。積而送歲年。一杯長一杯。萬事歸醉眠。居然作私區。不與塵世連。豈涉外榮辱。可忘時後先。我能寡怨尤。豈尋吾咎愆。山林爲順境。始終失無遷。晩悟有自得。不作人世緣。優遊此焉老。性命于以全。</text>
<title>和遇靈陽子談道 次文文山韻</title>,<text>世有方外士。探眞謝公卿。蟬蛻人間累。遠引遊蓬瀛。吾道異於是。在世世莫嬰。不淫於富貴。不累於功名。動與理相遇。向誰煩約盟。道義日以重。利欲日以輕。鬼神讓厥靈。造化奪其精。觸處玄機應。隨時變化生。思入風雲妙。光幷日月明。至高在道尊。至壽由德成。足雖不離地。動乘天理行。何必靈陽子。求道出常情。</text>
<title>和蚤秋賦早春 次文文山韻</title>,<text>天地回元和。枯卉生意發。旅牕風日暖。羸體稍嫌褐。哀哉殍滿街。戰馬時尙秣。太平在何日。遺民望如渴。</text>
<title>輓金伴月堂 宗孝</title>,<text>有生孰無死。死有孝胤難。惟公兩胤孝。福中之尤難。誰將卿相貴。換得此二難。</text>
<title>寄張正甫 乃範 生辰韻 七言古詩</title>,<text>君生再去之癸亥。年到七十古云稀。有子有孫繼執酌。人間此慶非少輝。孝悌積行暮愈勖。勿失吾宗世傳徽。恨我耄敗無人事。書送此言爲相祈。</text>
<title>謝徐淸安 思遠 東國地圖</title>,<text>吾友徐淸安行甫。遺我靑邱一幅圖。是歲萬曆二十四。五載疆域屯倭奴。國不能國誠可痛。按圖不覺長於戲。肇自天開地闢初。東方實與中原俱。山明水麗風氣淑。地是天下之膏腴。君臣社稷上帝命。禮樂文物中華趍。擅箕以來幾千年。不曾沒作腥膻區。究厥基本不在他。邦人不失仁義途。鯨海如今勢滔天。誰將隻手崑崙扶。邇來人心失性眞。降禍由天機自吾。痛矣三百六十州。坐受凶醜一劍屠。幸賴皇威震日出。東民復見恢三都。尙念天心不悔禍。豺狼南北潛窺覦。此時如有君子志。腹中可無經綸謨。遠寄輿圖固有意。自顧其柰眞腐儒。故人珤貺不可忘。手自埽壁掛座隅。</text>
<title>和有感 次文文山韻</title>,<text>萬古千山萬古川。宇宙如今幾歲年。盛衰治亂電過天。聚似雲雨散如烟。來來去去總無邊。孰有一物長流傳。可憐役役苦相連。皆如一夢驚春眠。</text>
<title>和聞季萬至賦長歎 次文文山韻</title>,<text>人無賢愚與强弱。地無夷夏與秦燕。各性其性分其分。可以相安於一天。大朴一散利害立。宇宙塵埃息幾年。生民有欲天實使。可憐枯骨愁雲烟。</text>
<title>和五月五日憶三閭大夫 次文文山韻</title>,<text>志士尋常談笑時。若讀離騷淚必垂。况逢今朝五月五。千載尙有悲風吹。當時湘畔幾徘徊。竟抱忠貞投渺瀰。楚山崔崔楚水明。精英鍾出斯人奇。美質元從庚寅受。正則嘉名期不虧。芊業當年勢屼嵲。先生進退分安危。幾將孤忠抗衆猜。歲暮野外枯香芝。空吐琅玕訴白日。白日杳杳天無知。懷沙欲投復躊躇。苦吟幾望荃心追。煩雲殘日知已矣。忍見宗國歌黍離。不受汶汶謝漁父。魚腹直與彭咸隨。芝摧蘭折在須臾。忠魂毅魄憑漣漪。濁世苟生非子樂。一死便可遊希夷。至今人間名五五。感古非獨賈誼悲。君不見三閭大夫此日沈。熊繹舊業從而墮。</text>
<title>輓朴喚惺堂 演</title>,<text>昔我龍巖鳴文獻。公在鯉庭聞說熟。晩年操履最可稱。老師宿儒宜讓德。衛生方中對皇考。擊蒙編上傳心法。令胤賢姪迭左右。壁額床卷恒整飭。睦婣任恤根孝友。家法人稱古里朴。蓮堂主人吾純伯。龍巖嫡孫公之姪。學術行誼儘繼述。莫非賴公能啓迪。公歸地下報龍巖。餘慶世世應有發。顧余愚庸荷深愛。餘論每被賜振拔。如今無復承淸誨。聊憑荒詞哀暫洩。</text>
<title>輓宋學諭 遠器</title>,<text>在世吾今近七十。知舊零落殆無數。同衰賴有二三執。時與相逢說平素。去夏哭送徐樂齋。豈意重承學諭訃。傷今爲歎共誰開。思古有懷無對討。雖然歸化是常理。兩公地下好相遇。擲置紛紛汗漫遊。不復顧慮人間路。拓落寒蹤任支離。踽踽獨立愁城暮。聞公卽遠已有期。聊述短章憑便付。文章事業不須云。畢竟有散從有聚。</text>
<title>江齋偶詠</title>,<text>耄中尙有少年心。時或一分豪氣作。呼童收取杖屨來。扶出西墠玩飛躍。烏山依舊萬古趣。玉淵澄涵九天碧。此時秋盡冬始至。俯仰徘徊一場樂。浩浩天地古今裏。憂喜得喪何須覺。淸風明月飽投齋。案上數卷千聖迹。</text>
<title>泛舟不知巖 六言</title>,<text>上有天下無地。是何界超世間。世間幾般消息。雲外一鴻自閒。</text>
<title>答鄭亦顔別紙</title>,<text>文公改葬之儀。未有所考。若瓊山儀節。或多指議其頗誤。不可盡信而全用之耳。銘旌。所以志其柩也。有柩則不容無。今啓舊墓。旣新其柩。則所銘之旌。其可頃刻無乎。其於改斂改棺之後卽設。爲得其義云爾。玄纁。乃贈死之禮。此焉而已。孝思罔極之情。附諸此物。而今見舊柩而新窆。若不用是。將何以致其永訣之誠乎。不但卑見如是。今世改葬者。亦皆用之矣。移墓於歲久之後。則例未免拾骨。所謂拾骨者。以其所拾者骸骨而已。不可以親膚而幷收其土。所以改葬者。必用綿子。以將其所拾之骨。使之有所維持。而無所亂雜其次序者也。惟在是重是謹。從容完密。罔有後憾。則豈非孝子之幸乎。此乃鄙人從前多所經驗者也。故因下問而奉悉焉。下示世系及先行之錄。謹此奉領。但惟石誌之用。勢旣未及於襄奉之日。故姑以留之。當俟閒日。或次所示而奉呈也。</text>
<title>答鄭喪主 惟熙 護喪所別紙</title>,<text>示詢奠物。姑當用素膳。則酒不可用。酌水代酒行之。以待有所考究。有所質問。然後定之。何如。先生之喪。旣失喪主。次孫代爲承重。自是常經也。姑以前服行事。待前喪主葬後。或先生喪小祥時改服。其或爲宜耶。然當此變禮。不可率易料定。伏願僉須商議酌指何如。病中聞訃。神不能自定。草此陳報。</text>
<title>答臨皐書院</title>,<text>國恤之出。孰無是痛。大小祀停廢之關。此亦聞矣。旋聞道主申稟於禮部云。回答之來。必當有諭文於道內各邑。姑皆待此矣。若各處院享。則決不得行矣。</text>
<title>又答再稟</title>,<text>示詢享儀。此亦無所攷聞。昨因玉山諸君。亦問此事。略以耄料草報。未知是否。其報以爲西岳。則前代賢廟也。方此國恤之日。亦不得全用吉儀。故行三獻不受胙。玉山則本朝先賢。故止用單獻。無受胙。貴院恐與西岳同體也。若齋服則不易白衣白巾。祭服則用次吉服。其或宜乎。然僉須更加聞見商量。如何。</text>
<title>答廬江書院</title>,<text>西厓，鶴峯兩先生位版。皆自他院移配於本院尊道祠。而位版制式。院各不同。尺數長廣。頗踰於正位退陶先生位版之制。一鄕士論。深覺其未安。請稟改版。配位位版。高於正位位版。果是未安。淺意亦以爲不可不改也。幸廣質於達見之人而定之。如何。</text>
<title>答申活 問目闕</title>,<text>祔之爲祭。於禮重之。過時未行。猶爲不可。况可全然廢之乎。第審哀喩。哀門宗子。非但稚弱。方在初喪之中。則有次宗子之可攝行乎。不然。哀侍當權主其事。而稍變其祝詞耶。若祝詞中第行稱號。則似當依常時屬稱而用之。未聞禮書中別有可據之稱也。頃承用葛之問。賤答以練時之用爲不可者。非謂葛不可用也。但若不用於卒哭之變。則及練始用。非其時故也。在卒哭時。旣用葛矣。則練後仍用其葛者。乃常也。上食哭幷止之爲未安。淺見亦略同於哀侍之意。改葬緦服之用。淺見亦以爲於遷母同用之爲可也。然則父喪未禫者之遷母。亦當別制緦服耶。服雖除於葬畢。行素終三月。豈非至情也哉。父母喪。聞訃於最晩者。其喪制之節。則雖從在家兄弟之所行。而若自己持服。則不可不準其常數也。</text>
<title>答孫瀣</title>,<text>今人合葬。外槨皆用。而或云一槨容兩棺。則外蓋甚廣。或有崩陷之患。不如各用外槨。兩槨之間。又用灰三四寸甚好云。若從此說。則壙中又太廣。封墓甚高大。未知何所的從而便於情禮耶。合葬用槨。或同或異。未諳孰愈。大槩惟能致精致堅者爲要。而如用同槨一蓋。則其蓋板須加厚可也。儀節改墓後。只行初虞於墓所。今則大喪返魂後。奉出舊主合祭。則自初虞至祔祭。因合櫝幷祭耶。其祝文變辭下敎。初虞則合祭而幷告。再虞三虞則雖同祭。只告于新主。祔祭則只奉新主。同祭于祖考也。舊主則曾已祔廟。何更祔之有哉。且合祭三年。若無大傷於禮。則決欲行之。更加商量下敎如何。合新舊主同祭三年。雖非禮文。豈有大妨哉。當改墓告祠堂之日。祝文有變辭。改改葬爲合葬耶。其時祝文幷敎何如。易改爲合。似宜。奉舊主出廟時告辭。喪主爲之耶。喪主當告。破舊墓。欲以其日。奉轝于山所。幷奠除夜。而若或未及。則以翌日奉轝下棺爲訃。大喪祖奠遣奠。幷行於其日。而合奠則行於題主奠如何。祖奠在葬前一日。遣奠在葬日。豈可幷行於其日乎。題主奠。只行於新主。亦豈有合奠之事乎。改墓告文下敎。只當以祔合之意告之。虞祭時。奉出舊主告文下敎。敢請顯妣神主。同薦祫事。虞祭告文下敎。幷依家禮祝文用之。明器各用耶。合用耶。當各具而同樻。</text>
<title>再稟</title>,<text>十一月十九日發引。假殯于山所。十二月十二日欲遷母墓而合葬。其時節目祝文等事。次第下敎。發引則自有發引儀節。遷墓則自有遷墓儀節。俱當依行。柩衣。今人多用錦段。或云無官則未安。雖用不害於禮耶。柩衣玄纁。若不得俱用錦。則當用之於玄纁耶。柩衣。玄纁用帛。不爲宜乎。禮文則禫後改題主。而今則遷墓合葬。別無改題節目耶。改題主之儀。當在喪畢後。考證若幷遭父母喪者。先葬母而後葬父。虞祔則待葬父虞祔後爲之。禮也。今則合葬。虞祔之禮。何以爲之。若幷行於其日。則祝文疑有變禮。下敎。遷葬之虞。行於墓所。新葬之虞。返魂而行。今則大喪返魂後。因奉出遷葬神主而幷祭。似爲權時之宜也。但奉主出廟。當有告辭。發引日遣奠等禮。皆已行之。則葬日別有此節目耶。祖奠遣奠。發引時及臨葬時。似當皆行。而祖奠告辭。則當告於發引前之祖奠。遣奠告辭。則當告於臨葬日之遣奠。奉柩並安之時。有告辭乎。只當幷奠。不必再告。翣。大夫四士二。而今人士以下。皆用四。於禮未安。何以爲之。用二宜也。若兩柩則當四。明器及甖下帳。在於禮文。而今人或闕之。難於造作而然耶。又按儀節云。脯肉腐敗。生蟲聚蟻。雖不用可也。此論如何。今之不用甖脯者。有見於此而然耶。皆當依禮文用之。祖以上神主。在安東宗家。朝祖之禮。何以爲之。若宗子來。則爲牌位行禮何如。止朝于禰廟。如何。</text>
<title>答安應昌</title>,<text>祭祀之日。家間如遇生産汚染之事。則行祭當何如。己不親與其汚染之事。則或兄弟家。或親屬家。設行而已。若親與。則使子弟代行。如無代行之人。雖闕之可也。葬時或因變亂。未及設主。則追造於何日。或祥或朔朢題主。似可。若有大段事故。踰年未葬。則祥日練服。何以爲之。未葬之前。雖遇祥日。只可行祥祭。不可練服。葬後擇日。別爲文設祭練服。似當。父在爲母心喪者。旣行禫事。至二十七月之期。無再禫之禮。而虛度亦似未安。何以則可乎。再朞則只依忌祭之禮而行之。二十七月之期。則就其月中或丁或亥。以吉祭設行。似可。家禮。柩自他所行。但設朝奠哭而行云。則只行發引前一日。因朝奠遷柩告祝之例。而姑不行祖奠等。到山所。盡行此禮乎。依此禮行之。而行日別製文以告可也。祝曰。今以吉辰。謹奉靈柩。發向故山 或改松楸 敢告。</text>
<title>學部名目會通旨訣</title>,<text>天地人物所得以爲天地人物者曰理。理不徒理。必有所作爲曰氣。氣作而分布聚定者曰質。氣有陰陽。動而健者爲陽。靜而順者爲陰。質有剛柔。硬而起者爲剛。輭而沈者爲柔。得理最先。自爲元氣而混淪者曰天。元氣之混淪者。純健不貳。旋運不息。而積久成液。湊聚盛儲於其中者爲水。水積於大氣之中。自有溫熱之氣。作而爲火。水火之氣。交結凝合。剛者爲金爲石。柔者爲泥爲土。得水土之氣。爲根幹枝葉花實者曰木。合水火金石泥土之質。磅礴持載於混淪之中而上配乎覆幬之天者曰地。木在地爲曲直之質。在天爲溫和發生之氣。而行於春者。其德爲元。火在地爲炎上之質。在天爲燠熱長盛之氣。而行於夏者。其德爲亨。土在地爲柔厚之質。在天爲冲暢周遍之氣。而寄王四季。最王於夏季者。其德爲元亨利貞之實。金在地爲從革之質。在天爲肅淨收成之氣。而行於秋者。其德爲利。水在地爲潤下之質。在天爲嚴凝閉藏之氣。而行於冬者。其德爲貞大陽之精。騰於天而外光烜赫者爲日。至陰之精配於日。而內映凝寒者爲月。四方九州五行萬物。無不騰精。而爲許多星辰。質之剛於地者。峙結而隆起。則爲五嶽許多岡陵。質之柔於地者。融流而瀦滿。則爲四瀆許多湖海。充塞於覆載之間者。無非氣也。而升而爲雲。降而爲霧。震而爲䨓。撓而爲風。濃潤爲滋澤者。在春夏而雨露。在秋冬而霜雪。分積爲刻。刻積爲辰。辰積爲日。日積爲月。月積爲時。時積爲歲。而七十二候。二十四氣。五行六氣。莫不有常於其序。而大而至於三十歲之世。積至于四千三百二十。十二世之運。積至于三百六十。三十運之會。積至于十二而爲一元者。都不外是矣。其所以流行有序。往來有時。方位有定。久近有限。化育有類者曰數。天爲父之道。地爲母之道。法象相應。二五迭運。遊氣錯綜。造化胚胎。而萬類生生焉。是曰物。物者。受理氣分形器之名。惟其稟氣之秀。得理之全。而位乎天地之間。首乎萬類之上者。是曰人。內而五臟應五行之質曰心肝脾肺腎。上而七竅。應三光之象曰耳目口鼻。心之靈曰神。能運機者也。肝之靈曰魂。能知來者也。脾之靈曰思。能致活者也。肺之靈曰魄。能藏往者也。腎之靈曰精。能解別者也。耳辨五聲。目辨五色。口出五音。鼻辨五臭。手治五倫。足履五方。而惟其所謂神之宅乎方寸者。統四臟之靈。管六腑之機。具五常之德。出七情之用。齊耳目口鼻之司。準四肢百骸之則。乃有以參天地之道。應萬物之理。立此人極。主乎一身。故曰心。在天四德之元。在人爲心之德愛之理曰仁。惻隱其端也。在天之利。在人爲心之制宜之理曰義。羞惡其端也。在天之亨。在人爲節文儀則之理曰禮。辭讓其端也。在天之貞。在人爲知覺辨別之理曰智。是非其端也。元亨利貞之實德。在人爲仁義禮智之實德。曰信。四端之必然者。卽皆其端也。此五者。性之目也。五者之性。從天而賦予。故曰命。受天之命。爲吾心之理。故曰性。人所固有故曰常。旣爲固有之常。有如牢執者然。故曰秉彝。惟此性命之理。自是正正當當。不可移易。故曰衷。不獨在人爲性。物莫不有所賦之理。故理之在物。皆曰性也。元亨利貞之在天者。莫非至善至正至公之理。故曰德。性於人而爲仁義禮智信。亦皆至善至正至公。故亦曰德。是性之德於吾心者。必發於事物之應。然後致其用焉。故性之發者。謂之曰情。其應於順境者。曰喜曰樂曰愛曰欲。應於逆境者。曰怒曰哀曰惡。此七者情之目也。情是不由心之較計。而從其所性。自然發出者也。情有所向。有所未通。則自運其知覺。求以通之曰思。情所留著。常自不忘曰憶。憶在心頭曰念。念焉致思曰慮。慮之計度曰意。情或有不節。故欲其中節。意或有不誠。故欲其必誠也。天之爲天以此理。地之爲地以此理。萬物之爲萬物以此理。而人之存心以此理。行身以此理。應事以此理。接物以此理。竆而獨善以此理。達而兼善以此理。生以此理。死以此理。凡上下古今大小遠近。無非此理。故摠名之曰道。道者。常行共由之謂也。道之所存。必皆順而祥。故行此道而有所自得於心者。亦曰德。夫以受天之理而性於心。行此之道而得於心者。無不善。故皆以德稱之也。有道者必有德。有德者必有道。故幷稱曰道德。人之日用。莫非身所踐履。故曰行。去聲之言也。行有善不善。故稱其有善行者曰德行。性情之發有二。出諸口曰言。行諸身曰行。故幷言之曰言行。言多有餘。行多不足。故曰言顧行。行顧言。惟君子。言行能一致也。各有所稟之氣質。能盡其性命之理。而爲道德事業者曰才。由其稟氣之不齊。故所就之業。不能無大小長短。然而小者可大。短者可長。則亦在乎其人之能致力與否而已。才之用於外事者謂之藝。有大才者。未嘗不盡於小藝。故曰才藝。隨其大小成才。可用曰器。器有限量。有踰則不堪。故有曰器量。有爲之謂事。從事之謂業。因其有事而爲業。故曰事業。事有大小。業有輕重。事業之大且重者。莫如爲善。故稱其爲善曰德業。隨其大小。必以成就爲貴也。守常曰經。通變曰權。此則隨時低昂。因事輕重。而無非所以順於理適於義。故曰經權一道也。凡所謂善者。恰好之稱也。正者。無所回邪之稱也。公者。不係私昵之稱也。中者。橫言則不偏不倚。竪言則無過不及之稱也。平者。不險之謂也。直者。不曲之謂也。善於父母爲孝。善於君上爲忠。善於兄爲悌。善於弟爲友。善於朋友爲信。善於婦爲和。人之於屬類。恩義之係。不出於五者。而皆天理不容已之典常。故指父子君臣兄弟夫婦朋友曰五倫。倫者。不可不明。不可不敦之謂也。事理當然。十分是處。無以復加者曰至善。道大德宏。人事極盡。位祿名壽。化及天下後世曰大孝。天地一大父母。而人乎其間者。能盡其賦予之理。參三之責。是謂純孝。忠者。自盡己心。信者。實心待物。故幷之曰忠信。移孝爲忠。忠必本孝。故曰忠孝。忠存於己。然後推己及人。故曰忠恕。能守分限。不敢違越之謂節。惟立義者能守節。守節者能盡義。故曰節義。有信必義。故曰信義。謂其可信之義也。義從道出。故曰道義。謂其有道之義也。德以義行。故曰德義。謂其敦厚之義也。義理。以事之必是者言也。道理。以身之當行者言也。恥者。痛舊愆義心之發也。悔者。改路頭善念之作也。昔昧今開之謂覺。旣迷始省之謂悟。以不能求能於先能曰學。以不知求知於先知曰問。知行須兼。故幷之曰學問。共生天地。共受性命。立必俱立。行必俱行。得不獨得。成不獨成。故以己之道。推及諸人曰敎。愚者得是敎而明。柔者得是敎而剛。戾者得是敎而順。枉者得是敎而直。故曰化。以先知先能。敎未知未能曰師。學問者之於其師。尊隆之。如弟之事兄。子之事父。故曰弟子。同事者爲朋同。志者爲友。功夫者。致力之謂也。功程者。次第之謂也。功效者。有得之謂也。竆究物理之謂知。實踐所知之謂行。先須知得盡。然後方能行得力。故曰知行。知行者。以學而言也。存其成性之謂體。行其正情之謂用。體立而用行。用行而體完。故謂之體用。體用者。以道而言也。所重之謂本。所輕之謂末。有本須有末。有末必因其本。故謂之本末。本末者。以事而言也。學者。學是道也。故曰道學。道是本然當然之理。故曰理學。道理之學。不出於心。故曰心學。明此理。體此道。治此心之學。學莫正焉。故曰正學。所謂學者。學而至乎聖者也。故曰聖學。敬者。心自致一。表裏無間。始終不貳之義。恭虔恪祇欽夤。皆敬之義也。而恭義多主於貌。虔義多主於威。恪義多主於事。祇義多主於謹。夤義多主於惕。欽義多主於心。敬爲兼包六字之義。能敬則貌無不恭而有威。事無不恪而能謹。心常直一。無蹔昏墜。豈有不欽不夤之時乎。誠者。實然而無欠缺無間斷之謂也。夫理則自是常然者也。固不可以誠不誠言也。惟天地之道。一於理而無妄無息。正所謂誠也。在人則惟聖者。與天爲一而誠矣。誠無不明。故曰誠明。其下則必有誠之之功。然後可至於誠。而誠之之功。必由於明。故曰明誠。直內者爲敬。方外者爲義。皆修己之事也。故曰敬義。居上令下曰政。立制防慝曰法。皆治人之具也。故曰政法。感應不忒之謂鬼神。鬼者。往底靈也。神者。來底靈也。此則理氣之機於幽者也。齊一不亂之謂禮樂。禮者。秩以序之也。樂者。和以合之也。此則德敎之行於明者也。德有曰明德天德成德盛德大德峻德至德。明德者。性之在心。本自虛靈者是也。天德者。意誠心正。一惟本然之眞者是也。成德者。義精仁熟。不待思而明。不待操而存。不待勉而行。無出入之時。無加損於外者是也。盛德者。德之所成。光輝發越。聲名洋溢。無微不被其澤。無遠不致其化者是也。大德者。旣成而盛。與天地同者是也。峻德者。亦大德之稱也。而不曰大而曰峻。則蓋贊仰之極言。峻以狀其大之盡焉。惟堯當之者是也。至德者。旣盡於聖人之德。而其所就之難。又加一等者是也。非如泰伯文王而能有之乎。道有曰大道至道正道。夫其位天地者此道。育萬物者此道。通古今者此道。貫萬世者此道。則謂之大。果不宜乎止於至善。無以復加者。至道也。本諸身。徵諸庶民。考諸三王而不謬。建諸天地而不悖。質諸鬼神而無疑。百世以俟聖人而不惑者。正道也。無所不通。無所不能。大而化之曰聖。聖而不可知之曰神。但未及於化之。而體段已具曰賢。全其心之德性。無一物之或遺。無一息之間斷曰仁。指其明無不燭曰哲人。指其道全德備曰大人。指其盡人之性分職分曰至人。指其才德出衆曰偉人。曰碩人。不論所造之高下。所得之淺深。能有志於學問。能留心於德行。而可爲聖賢之徒者曰君子。然必須道成德立。欲罷不能。然後乃可謂之成德君子。從事學問。謹敏言行。明倫紀礪風俗。不爲流習所變。不爲他歧所惑者。謂之士。竆理正心。體道修德。一天人通古今。師世範俗。繼往開來者。謂之儒。士則志於儒者也。儒則士之成者也。曰皇曰帝曰王。皆繼天立極之號也。而所謂極者。卽此道大中至正之準的也。惟其代天而主天下者。能有以心得躳行而建立此極。然後億兆爲之表率。而咸由於極之中焉。雖其所當之世不同。所應之跡不一。故君天下之號。不得不異。而其所以繼天立極之道則一也。蓋皇則其亦天也。其道則惟存於性。而混然不露。其治則任其自然。而穆然無爲。其化則民性其性而莫知其爲德者是也。帝則同乎天者也。其道則始行於情。而曰恭曰讓。其治則巍巍蕩蕩之中。但見其有都兪吁咈。其化則於變時雍。民咸願感戴者是也。王則順乎天者也。其道則出於事功。而征伐是用。其治則立法定制。而勸善懲惡。其化則懷仁畏義風移俗易者是也。皇之世。如日之未中也。王之世。如日之已中而小過也。其如大陽之方中者。惟帝之世乎。王之已降。而所假於道者。力焉非心。則謂之霸。而道斯左矣。有假托士儒。而不士不儒。違棄乎大本全體。徒事於術數末流者焉。所謂百家衆技是也。有假托道德。而非道非德。乖悖乎中正平常。鑿索於隱僻詭怪者焉。所謂異端是也。至於反善之惡。悖正之邪。隨其所以爲戾爲慝爲凶爲害。而其名目亦多端焉。惟能有明善守正之心目者。乃可照燭其情狀。而莫之逃焉耳。凡此道也者。人莫不受其理焉。而惟能盡之者。爲得其傳。故指其相傳之道者曰道統。伏羲神農黃帝堯舜禹湯文武周公孔子之所傳者是也。然則道統者。不以位之上下。而惟其盡於道者。統之所傳也。此萬變萬化萬品萬彙。都自一理中出矣。而隨其變化之各樣。品彙之各形。而名目之立。不得不別焉。因其名目之別。而求其所原本宗主。則固無非此理之一者爲之焉耳。</text>
<title>事物論</title>,<text>凡爲物於上下四方之宇者。無巨無細無貴無賤。皆所當必有。而不容不有也。凡爲事於古往今來之宙者。無大無小無精無粗。皆所當必爲。而不容不爲也。夫其所以所當必有而不容不有。所當必爲而不容不爲者。非所謂理乎。夫理之爲無極太極者。固以萬化根於是焉。萬變宗於是焉。所以謂之理也。所以謂之極也。故其有以出氣致用焉者。必至準滿於上下四方之宇。而不容有欠缺也。必常嗣續於古往今來之宙。而不容有間隙也。以之生物。則自至巨至至細。自至貴至至賤。其生也畢備焉。以之爲事。則自至大至至小。自至精至至粗。其作也不竆焉。若以大道觀之。天地亦物也。卽物之至一至巨也。理不得無天而斯有天。理不得無地而斯有地。理不得無人而斯有人。至於庶類一動植之微。皆理之所不得不具也。以大化言之。開天闢地。亦事也。卽事之最先最大也。天有天之事。地有地之事。人有人之事。覆萬物而於穆不已者。天之事也。載萬物而承天時行者。地之事也。參三才而純亦不已者。聖人之事也。學聖人而自强不息者。賢人之事也。士農工賈之各治其業者。衆人之事也。至於鳥獸蟲魚之産育。草木百卉之榮枯花實。莫非其事也。然則事之爲事。非自事也。物之爲物。非自物也。惟其爲物爲事之理。本自具於未有事未有物之前。故物因其爲物之理而生爲其物。事因其爲事之理而作爲其事。理以其有事物而爲理事。物以其有理而爲事物。故事皆是理之事也。物皆是理之物也。惟其自理而爲事物者。其間有氣存焉。夫氣也者。出乎理而做事物者也。出乎理而爲作用之資。做事物而爲成就之業。然則氣者。理所以造化事物之機也。一陰一陽。動靜闔闢。升降屈伸者是也。惟其理則一太極也。而旣爲氣焉。則有不得以齊者。故事不能無大小精粗之不一。物不能無巨細貴賤之不同。然而不同之物。莫不有各具之太極。不一之事。莫不有當然之至理。則夫豈有理外之事物乎。出於理而爲氣。成於氣而爲事物。此其所以有天地人物爲古今變化者也。以其運行不息者而謂之道。以其生生不竆者而謂之德。道之爲道。德之爲德。卽此理也。而理固無時而不極。故道之運行者。無時而息。德之生生者。無時而竆。則事物其何時而不有哉。然則事物之常續於宇宙者。理之常也。而有爲異端之說者。乃以接應爲勞擾而厭去之。則必欲斷事絶物。棄彝捐倫。一向棲心於虛無寂滅之域焉。太極之中。其果有無事無物之處乎。又果有無事無物之時乎。設令可以都無事都無物。則其身能獨存乎。旣不能無其身。則其身獨可以出宇宙之外乎。宇宙其果有外乎。如欲離却得許多事許多物。則其得逃違此理之爲太極者乎。理不可以逃得。則固無絶事物之術矣。顧吾人受中于覆幬之下。持載之上。俯仰與天地。參爲三才。而首乎庶類。則其爲物之巨且貴。爲如何哉。旣爲物之巨且貴焉。則其受中參三之業。其可量耶。卽所以盡性情之道。致中和之德。位天地育萬物。繼往聖開來學。乃其事也。在身有身之事。在家有家之事。在國有國之事。在天下有天下之事。在宇宙有宇宙之事。須無所不盡。然後可以謂之充塞吾人之職責矣。然則人之爲物也。不亦巨乎。其爲事也。不亦大乎。其果得以斷事絶物。而爲道爲德乎。但其爲萬事爲萬物。莫不本於統體之太極。而旣爲事爲物。則又莫不有各具之一太極焉。太極之在事曰義。在物曰性。物失其性。則物不物矣。事失其義。則事不事矣。此吾儒必也格致以竆其理。誠正以立其德。修齊治平以盡其道。然後爲有以盡事物之理。而畢爲人之事業者也。</text>
<title>人心道心說</title>,<text>大舜授禹曰。人心惟危。道心惟微。惟精惟一。允執厥中。夫允執厥中之言。乃大堯授舜者也。而舜之傳禹也。增其上三句十有二字。然後以堯之所授一句四字終之。此豈舜之於堯之言。自敢多之者哉。蓋堯之於舜。其授也一句四字而旣盡也。舜之於禹。則須加以三句十有二字者。聖人隨時之意。有不得不爾也。晦庵朱子之說曰。心之知覺。一而已矣。而以爲有人心道心之異者。則以其或生於形氣之私。或原於性命之正。而所以爲知覺者不同。是以或危殆而不安。或微妙而難見。然則生於形氣者人心。原於性命者道心也。於是。後之學者或疑夫人與道有別。而心果有二本也。此豈知大舜及朱子之意哉。人外無道。道外無人。人卽道之器也。道卽人之理也。人是形氣。道是性命也。而形氣。卽其性命之形氣也。性命。卽其形氣之性命也。不是形氣之外。別有性命。而性命之外。別有形氣也。有是形氣。故有是性命。有是性命。故有是形氣。無形氣則無性命。無性命則無形氣矣。其可二之哉。能知覺者心也。知覺之直從性命之正者。道心也。知覺之須因形氣之私者。人心也。形氣性命。皆吾人所必有而不容相無者。故心之知覺。卽必有直從性命者。亦必有須因形氣者焉。然而性命。卽其形氣中性命。而知覺之直從性命者。必因形氣而發。則道心亦可謂之人心也。形氣。卽其性命中之形氣。而知覺之須因形氣者。必本性命而發。則人心亦可謂之道心也。人苟能敬愼其形氣。不敢自形其形。自氣其氣。一惟率性命之理。則其所謂人心也者。莫非道心之流行。而形氣不失爲性命中之形氣矣。何必人心道心之分說哉。蓋上古之時。唐虞以前。世質民淳。風敦俗朴。無非率性之道。由道之人矣。間或雖有別種異産。失性違命之物。不得不見化於渾質咸淳並敦同朴之中。而自不得爲別爲異。故三皇不煩政令。不費敎督。而化自行矣。至於唐虞以降。則世不能純於質。民不能純於淳。風不能純於敦。俗不能純於朴。質者漸喪。淳者漸澆。敦者漸薄。朴者漸散。而政不得不備。敎不得不明矣。舜自如堯。則允執厥中之四字。足以盡其旨矣。若禹之於舜。則其有間矣。舜於是添了十有二字。而所以做得堯之四字之傳者。爲有其門路矣。曰道曰人。則其審之也明矣。曰微曰危。則其警之也深矣。曰精曰一。則其勉之也實矣。道是正人是私。正常微私常危。故必須察之精守之一。然後當能執斯道之中。措天下之業也。此十有六言者。乃萬世道學之宗旨也。吾人得此形氣。參爲三才於兩間者。固所以使之能充其性命之道理。能盡其職分之事業。有以踐夫爲人之形也。而後之人。不知性命爲形氣中性命。形氣爲性命中形氣。乃以形氣之私意。汨失其性命之正理。不踐爲人之形。終反得罪於天地。則是不如禽獸草木之本。自無知者耳。惡在其爲最靈最貴哉。此莫非自蔽於形氣之私。而不識夫爲吾人有是形氣者。實以其性命之理。爲之主焉。一日無性命。則形氣不自得爲形氣也。然則蔽私失正之患。其不爲甚矣乎。所以心不正。身不修。家不齊。國不治。亂倫汨典於天下者。皆由是也。此大舜不得已而分解其一心邪正之機。使人必做其精一之功。其所以授禹者。乃所以授天下也。授萬世也。然則人有形氣。所以盛載性命。而發用道義者也。初非自私之物也。而旣作己焉。斯爲我矣。人不能無我。我自我之。則不覺爲私害理。而性命之正。不免爲其所掩蔽。流而爲凶爲惡。終至於無所不至。則此實以己害己。以人戕人也。然則以一本言之。道心亦人心也。人心亦道心也。人不離道。道常在人。其果二焉耶。及其以人離道。道不在人。然後于以析之。以私而目之曰人心。以理而目之曰道心。人心。人之人也。道心。人之天也。卽私與理之謂也。心豈有二於一方寸哉。舜之分而言之者。別其私與理而敎其精一也。聖學之大要。都出於此焉。所謂降衷于下民。若有恒性者。卽此道心也。生民有欲。無主乃亂者。卽此人心也。孔聖之無我。卽此人心私意之絶也。顔子所克之己。卽此人心也。所復之禮。卽此道心也。曾子之格致。卽此惟精也。誠正。卽此惟一也。修齊治平。卽此執中也。子思所謂天命之性。卽道心也。率性之道。修道之敎。卽執中也。擇善固執。卽精一之法也。孟子仁義禮智之四端。卽道心也。何必曰利。常防其源者。卽人心也。然則學問要訣。果外於此乎。</text>
<title>心說</title>,<text>人之有身。大則頭面背腹。小則手足四肢。內焉五臟六腑。外焉耳目口鼻。無非其所有也。而凡言人善惡。必皆擧其一心者。何也。蓋受理氣而爲身者。必也大小之體無所不具。內外之質無所不備。然後乃得爲全形之一身也。若體一不具。非形之全也。質一不備。非身之成也。然而體之爲大小。質之爲內外者。不有神明焉統之。知覺焉總之。則其何以各職其職。咸則其則而爲成人哉。蓋心雖居五臟之一。而實爲一身之君主。故神明所舍。知覺所出者。卽此心也。具五常之德。行七情之用。通天地之道。備萬物之理。立天下之大本。經天下之大經。達古今合鬼神。其妙何可竆哉。其機何可測哉。然而不是獨立而爲心焉。必也取輔於四臟。收滋於六腑。然後有以盡其神明之妙。致其知覺之機爾。又須七竅以出納之。百體以運用之。然後有以酬酢乎千變。措爲於萬應爾。然則心雖爲一身之君主。而固不可捨四臟六腑而君其身。又不可離七竅百體而主萬機也。是如天地必有二氣五行三光四時。晝夜寒暑風䨓雨暘。各致其用。然後成造化之功。而立天地之道焉。國君必有左右輔弼。六官百司內外之任。各致其職。然後致治平之業。而盡國君之道焉。家長必有夫婦兄弟子孫僕隷。各盡其事。然後家道成焉。此乃理一爲體。分殊爲用。自然之道也。無理一之體。無以致分殊之用也。無分殊之用。無以立理一之體也。然則在一身者心。豈非主理一之體。而臟腑竅體。豈非效分殊之用者哉。或曰然則有形者必有心。天有天之心。地有地之心。萬物莫不各有心矣。然而心之在人者。雖主一身。而自爲一臟。故其形體有象。附著有所。大小可指。廣狹可度。輕重可稱。所謂形如未開蓮花。有竅有毛。重十二兩。居肺下肝上者是也。若天之心地之心。其亦有可指者耶。曰人則血氣之類也。以血氣爲身者。有臟腑有百體。故心爲所具之一臟。有質有象。必有附著之所也。天則氣而已矣。日月爲陰陽之精。而只管晝夜寒暑之分焉。則日月非天之心也。北辰居天之中。而於穆不已之命。不必由於北辰。則北辰非天之心也。然則天心豈有形體。豈有方所。又豈有內外前後哉。充滿於上下四方者。無非氣也。而理在氣中。無所不宰。故隨時而靈。隨處而靈。當大而大。當小而小。當先而先。當後而後。無刻不然。無微不然。惟理而已者。卽其心也。地則水火土石之聚而已矣。不可以水也火也土也石也者。爲地之心。則地之心。亦何得以指擬於形體方所之上乎。然則果何在乎。其亦無處不在矣。無時不在矣。易大傳曰。坤至柔而動也剛。至靜而德方。後得。主利而有常。含萬物而化光。坤道其順乎。承天而時行。此其心也。然則天地之心。皆是無形體無方所。而無所不在。無時不在者心也。蓋氣之所聚。質之所凝。必皆有精英。理在其中。爲自然之靈者。卽其心也。天以積氣之渾淪者形於上。地以成質之磅礴者形於下。豈若血氣之類。心作一臟。寄寓一處。而主一身乎。天之精英。隨氣上下。而理未嘗不在焉。地之精英。隨質剛柔。而理未嘗不存焉者。卽其無心之心也。有曰昊天曰明。及爾出王。及爾游衍。又曰。天聰明自我民聰明。明畏自我民明畏。有曰天地以生物爲心。又曰。復其見天地之心。天地之心。其若是哉。或曰。人爲血氣之類。其心爲有形有所。而能無所不具衆理。能無所不通萬用。卽與天地之心。相爲流通者何歟。曰得天之氣。資地之精。爲身於兩間者人也。故其質爲血肉。而大必有頭面背腹。小必有手足肢節。具於內者臟五腑六。竅於外者耳目口鼻。則此莫非理氣之自然。而一或不備。便是不成物矣。旣成一物。則必有精神魂魄之所會。卽所以心爲五臟之首也。心不能獨臟而自盡其理。故其爲靈也。須取魂於肝。取意於脾。取魄於肺。取精於腎。自以神總合而御之。其爲五常之性也。仁應於肝木。義應於肺金。智應於腎水。信應於脾土。自以心火而司之。其爲喜怒思憂恐之情也。亦莫不各因其收屬而作焉。其爲津液。爲聲華。爲竅脈。爲虛實者。皆有所取備焉。然後能無所不盡其妙焉。然則治節之出於肺。謀慮之出於肝。意思之出於脾。決斷之出於膽。技巧之出於腎者。皆統於神明之心也。其餘各腑之屬於臟者。亦莫非浸灌轉輸於心。以致滋養于君主之尊也。神明旣有舍焉。則其爲出納牖戶者。耳目口鼻之竅於上也。其有措爲役使者。四肢之備於外也。醫家所載諸臟諸腑。七竅四肢之係絡條脈。上下相承。內外交貫。無不關聯於心胞者。有如四海九州之道路。必皆通于天子之都也。此非一心爲遍身百體之君主者乎。以其有君主之道。故一身之善惡吉凶。無所不係于心焉。果能自盡其君主之道。而有以全其五常之性。有以節其七情之用。不爲耳目口鼻之所誘奪。不爲四肢百骸之所忸頑。則乃可以和順積中。英華發外。聽聰視明。面粹背盎。得與天地合其德。日月合其明。四時合其序。鬼神合其吉凶。以致五福皆備。克享無疆之休矣。如或不然。而失其君主之道。肆其情慾。戕其性命。役於外誘。安於行尸走肉。則其能免於荷校滅耳。徽纏叢棘之禍者鮮矣。况望他幸哉。或曰。心之爲臟。血氣之類。無不共有。而人獨最靈。物皆偏塞者。何也。曰。人得五行之秀。猶且能全其心之理。能踐最貴之形者。莫易見焉。况在橫首之蠢然者乎。徒知其飢食渴飮。好生惡死而已。則自是稟受之偏爾。非其心之罪也。若以最靈之人。不盡其心之理。至於乃獸乃禽之歸者。能不愧於戴天履地中立之形乎。						心者。凡爲物有形者之所必有也。氣之精英而性命之所寓也。卽一體中主宰也。居中而統外者也。自一而應萬者也。故天有天之心。地有地之心。人有人之心。物有物之心。但其爲心之理則一也。而各其所以爲形體者。卽有大小貴賤精粗之不同。則其心之性情體用。何得同哉。惟血肉之類。必有其血肉之宗主。故心臟居中。而以心名之。以其爲五臟之首。居一身之中。神明所舍。知覺所出。性情所統。故其方雖寸。而九竅四肢百骸衆節。無不受令而應旨。此其所以目之以形之君也。以此推而認之。天之心在天之中。地之心在地之中。若不有其心。天何以有造化之道。地何以有承天之道哉。天之心在天之中。地之心在地之中。此所謂中者。指言其全體之中耳。非若在人之心臟爲五臟之一而有形象也。天之心。自爲氣中之精英。地之心。自爲質中之精英。無形無象者是也。而兩間萬物之心。莫不以天地之心爲心。則豈不以其爲理一也故然哉。</text>
<title>文說</title>,<text>文者。道之發於功用。形於模象。而等第之所以秩。條脈之所以別也。凡運行分布於宇宙間。有耳可得以聞焉。有目可得以接焉。有心可得以理會焉者。爲有其文也。道若無文。何得以爲道哉。故天有天之文。地有地之文。在人有人之文。天地之文。根於自然之理。成於自形之氣者也。人之文。亦莫不由於自然之理。自形之氣也。而其有以品節之修明之者。在乎人之自爲也爾。然則圓於上而日月星辰之昭布者。天之文也。方於下而山川草木之遍滿者。地之文也。二氣有二氣之文。五行有五行之文。至於風雲䨓電雨露霜雪。無非元化之文也。朝暮晝夜。一日之文也。晦朔弦朢。一月之文也。生長收藏。一歲之文也。飛潛動植。形形色色。各所其所。各性其性者。品彙之文也。若非其文。造化何由而成乎。道義何由而明乎。惟人也。位乎天地之間。首乎萬物之上。性仁義禮智之德。責倫紀綱常之道。以位天地育萬物。繼往聖開來學爲事業。則文之在人者。不其重且大乎。故人文旣明。然後親疎分。上下章。內外別。先後序。父父子子。君君臣臣。夫夫婦婦。長長幼幼。善善惡惡。而裁成輔相。參贊位育之道在是矣。然而莫非人也。而惟儒者。爲能講明此道。推行敎化。而擧一世民物。無不入於文明之化矣。文明之化。旣暢於天下。則日月星辰。光華於上。山川草木。奠賁於下。風爲祥風。雲爲慶雲。䨓電雨露霜雪。莫不爲瑞。而飛潛動植。各遂其生。麟鳳龜龍。畢效其靈者。非文敎之致耶。天文之文於天。地文之文於地者。實皆由人文之得其文而能爲文也。然則文之在吾人者。語默動靜之儀於身也。彝倫敎化之範於人也。發育萬物。峻極天地者皆是也。而惟其繼往開來之文。則必由於言矣。聖經賢傳。非斯文之典範耶。然則聖經賢傳。皆出於不得已而作也。豈若後世尙詞衒技之爲哉。不有易。無以竆陰陽變化之妙。示開物成務之道。故易於是乎作焉。不有書。無以明帝王出治之本。述都兪經世之業。故書於是乎著焉。察人心性情之發。審世道升降之變者。詩之所以編也。準繩經綸之大經。權衡賞罰之中制。傳往古列聖之心法。垂後世百王之政典者。春秋之所以出也。天理自有節文。人事必有儀則。則豈可無禮經以傳之哉。契得天地之中聲。鼔發神人之和氣。則豈可無樂書以遺之哉。此皆所以明理也。載道也。立敎也。啓學也。若經傳無作。則生于千載之下者。何以知夫千載上聖皇聖帝聖王之事業哉。爲是人而不知人之理。居天之下而不知爲天者何理。在地之上而不知爲地者何理。况知夫滿兩間萬物萬事之理乎。惟其有經傳之文。明如日月之光。信如四時之常。故人得知天所以天。地所以地。人所以人。物所以物。有身則有性。有性則有道。有道則有德。有德然後人爲人。家爲家。國爲國。而彝倫以敍矣。然則使斯人得不爲禽獸之歸者。六經爲文之功也。夫六經之文。聖人之造化也。其於造化。何容議爲哉。如麻絲布帛之不可去。菽粟藥餌之不可無。尊之當如父師。敬之當如神明焉。爲天地元氣之所寓。與天地而存亡。故秦政之所不能焚滅。則後世豈復有秦政哉。設雖有百秦政。其如天地之元氣何哉。至於後世。其亦摹擬作述。自以爲立言傳後者號儒。必效把筆皆著。故題目紛紜不可筭悉。卷帙浩漫。不可數記。然而徒知文之爲文。而不知文之出於道也。至以文章爲至道。以博涉爲眞儒。以科第爲達士。則其所謂文者。特口耳上之掇拾。非心得之發也。特翰墨中之繪飾。非躳行之述也。其足觀者無幾。則况傳後乎。蓋道。爲文之本也。而著於德行者。文之實也。發於言詞者。文之文也。故惟能有德行之實者。能爲吐辭之經。聖人所謂有德者必有言。是也。若無德行之實。而徒事於文字之末。則雖欲粉飾以售其辯。詭誕以眩人見。何能掩得識者之目哉。雄辯如老莊。終不得以淸虛之論。沒絶聖人之禮法。亂眞如釋佛。終不得以寂滅之說。廢盡天下之彝倫。况其餘諸家之作。儘如百蟲之音。過耳皆空。何足道哉。眞儒無作。而古文之亡。千有餘載矣。至宋周程張朱相繼以出。而克紹眞儒之業。斯文復歸於正焉。然皆卷而藏之。不得明文敎於天下。則所傳者遺篇而已。然而至今知六經之爲經。識聖道之爲道者。皆宋儒之賜也。然則文者。大道之精華也。天地則萬古一天。萬古一地。而其理無變。故天地之文。未嘗變也。而其在人者。不得不隨世升降。隨人邪正。故觀歷代之文。足以知斯道之變矣。文有淵奧宏深雄渾簡古者焉。有純正剛大峻潔磊落者焉。有卓拔著明平易秀麗者焉。此則吉人君子之文也。豈不爲六經之助哉。其或卑弱委靡鄙劣淺薄者有焉。隱晦艱澁險怪麤誕者有焉。駁雜浮誇破碎俚俗者有焉。此則皆出於心無的見。行無執守。尙氣好奇。騁辯逞技之人也。只足以亂人耳目。壞人心術。曾何補於世敎哉。噫。安得見本末兼盡。有德有言。明斯道之大用。爲經天緯地之文哉。</text>
<title>明分 幷五段</title>,<text>萬物生於天地之間。莫不有所定之分焉。分者。隨其所稟之形氣。而道理有界限也。草則爲蔬菜爲藥用爲百獸之食者。其分也。木則爲林藪爲薪柴爲百果爲宮室器械之材者。其分也。禽獸之爲馴畜爲犧牲爲皮毛骨角之用者。其分也。昆蟲魚鼈之皆得爲凡需者。其分也。至於金鐵玉石。莫不爲當用之資者。其分也。其餘萬類中。爲無用之物者。亦無數焉。而並在造化之中。以備品彙之數。猶皆爲用物之助焉。則豈非各受之分哉。分旣定矣。而其爲生也。則麗于天者。不可麗于土。麗于土者。不可麗于天。陸産之物。不可居於水。水産之物。不可居於陸。其爲用也。則草不可爲木用。木不可爲草用。草木不可爲金鐵之用。金鐵不可爲玉石之用。草木金鐵玉石。不可爲禽獸之用。馬不可耕。牛不可馳。雞不可司吠。犬不可司晨者。莫非其分之一定矣。此萬物之大分也。於是乎隨其物之所性而區處之。使之各得其所焉。隨其材之所宜而收用之。使之各不爲棄物焉者。卽吾人也。吾人最靈最貴。爲萬物之首。其可不自知其分乎。吾人之爲分也。有大有小焉。分之小者。係於一時。分之大者。係於一生。此非其理之有大小也。隨其事物之大小。而爲其分者。在大而大焉。在小而小焉者也。係於一時者。時過而分亦變。係於一生者。身終然後事當畢矣。而惟其事業之遠且大也。則不以其身之始終爲始終。而有以竆夫天地之始終焉。故其爲分也。有所關於一動一靜一應事一接物之間者。有所關於一家一鄕一邦國之間者。有所關於上下四方之宇。古往今來之宙。千千萬萬世之間者焉。是固人分之有大有小者然也。然則吾人之所當必爲者。無非分內事也。所當必不爲者。無非分外事也。於其所當爲者。如有毫釐欠闕。則是未能充盡其分也。於其所不當爲者。如有毫釐冒涉。則是未能固守其分也。當盡而不盡。固非道理也。當守而不守。亦非道理也。以分內當爲者言之。一動靜而盡動靜之理。一應接而盡應接之理。在心盡心之理。在身盡身之道。在家鄕在邦國。無不盡家鄕邦國之道。而至於在天地宇宙。亦須能盡其參三中立之道者。非吾人事業乎。以分外不當爲者言之。心焉一意慮之非其理。身焉一動靜之非其則。家鄕焉一言行一應接之非其義。邦國焉一進退一施措之非其道者。無非悖行妄作也。然則當盡而不盡。當守而不守者。皆不能眞知實見於本分之道理也。苟能眞知其不得不盡之道理。則死而後已者。其分也。實見其不可不守之道理。則抵死不違者。其分也。蓋其當盡之分存於心。當守之分存於身。心之所性。則天地古今萬事萬物之理。皆在其中。皆其所管。故其爲業也。竆於幽隱細微。而不可放過。極於高深廣大。而無所妨嫌焉。此而不盡則失其分矣。身之所在。則其所居之位。所職之事。所遇之時。有萬不一。故隨其位隨其事隨其時。而其所自處之義。各有限度。不容相紊焉。此而不守。則違其分矣。夫其當盡之分與其當守之分。其爲道理則一也。故惟能盡其當盡者。必能守其當守。以其能盡故能守。能守故能盡。盡之者。卽其所以守之之道也。守之者。卽其所以盡之之德也。未有能盡而不能守。能守而不能盡者也。惟其能盡能守者。豈非聖人乎。聖人旣能盡己之性。又能盡人之性。又能盡物之性。以之而參天地贊化育。以之而繼往聖於萬古。開來學於無竆。則其爲分也。有不盡之者乎。然而達而在上。則盡在上之道而止焉。未嘗有陵下之事也。竆而在下。則盡在下之道而已焉。未嘗有援上之事也。此又聖人之能守其分也。旣能盡之。而猶謙焉不自以爲能盡。旣能守之。而遂安焉不出於勉强。此其所以爲聖人乎。然則分之小而係於一時者。雖有貴賤上下之殊。而分之大而係於一生者。則其理固無上下貴賤之異等。人苟能明於此理則。皆可以知所當盡而盡之。知所當守而守之也。若夫當盡而不能盡。當守而不能守。則非其分之有異。乃不能明於爲分之理。而不能力於盡之守之之道也。													又曰。分也者。有物之各定。而不能齊同焉。此乃一本萬殊之常理也。若不有萬殊之分。則一理之用。何得周徧而畢備哉。道之並行而不相悖。萬物之並育而不相害者。卽此理也。若以地言之。有內外遠近之形勢焉。以物言之。有大小貴賤之品類焉。以位言之。有尊卑上下之階級焉。以人言之。有智愚賢不肖之等第焉。地之形勢。其幾重乎。物之品類。其幾種乎。位之階級。其幾隔乎。人之等第。其幾層乎。此所謂萬殊也。設若地無許多形勢。則必不能容載萬物。物無許多品類。則必不能充備萬用。位無許多階級。豈能咸適萬任。人無許多等第。豈能供應萬務哉。然則地須有形勢之區別。物須有品類之各分。位須有階級之參差。人須有等第之同異者。無非固然之理也。地若有內無外。有近無遠。其得爲地之理乎。物若有大無小。有貴無賤。其得爲物之理乎。位而有尊無卑。有上無下。是不成位也。人而皆智無愚。皆賢無不肖。亦無此理也。吾人莫不有所生之地矣。莫不有所在之位矣。莫不有所職之業矣。隨其所地而安其地。隨其所位而安其位。隨其才德之所及者而盡其職。則此非能守其分乎。能守其分。則其心必貞。其身必安。其家必保。而萬福在其中矣。若或以外求內。以遠求近。則非所地之分也。以小求大。以賤求貴。則非所品之分也。以卑求尊。以下求上。則非所位之分也。愚而侮智。不肖而陵賢。則非所心之分也。此則不守其本分者也。不守其分者。其心必悖。其身必危。其家必敗。而千災百孼。無不至矣。然則守分必吉。違分必凶。必然之理也。內者安其內。外者安其外。近者安其近。遠者安其遠。大者貴者。能容其小者賤者。而小者賤者。能敬其大者貴者焉。尊者上者。能仁其卑者下者。而卑者下者。能事其尊者上者焉。地無內外遠近。物無大小貴賤。位無尊卑上下。人無智愚賢不肖。一惟其分之是安。各業其所職之業。各道其所由之道。則自無非可安之地。可安之位。有恩有義。無侵無犯。有樂無憂。有慶無辱矣。復何營爲於本分之外。蹈危履險。自取滅亡也哉。余觀古今人大小爲惡者。莫不由不知其分。不能自守。恣慾冒犯。必取禍敗也。不獨貧賤者不敢安其貧賤。終至於喪身亡家。或有富貴者。不自足其所有之富貴。必欲益富益貴。以充其無厭之心。則知進而不知退。知存而不知亡。知得而不知喪。又終至於幷其所有之富貴而都失之。甚者不止禍其身。以致孼被族類。殃盡苗裔。其不慘矣乎。此無非不安其分之敗也。且並生於兩間者。雖其豐約厚薄有什百千萬之不齊。而隨其定分。皆各有自足之道焉。雖甚貧賤。亦未有絶其生生之理也。豈可厭貧求富。厭賤求貴。卒得罪於天地。以自絶其生理哉。易大傳曰。天尊地卑。乾坤定矣。卑高以陳。貴賤位矣。動靜有常。剛柔斷矣。方以類聚。物以羣分。吉凶生矣。在天成象。在地成形。變化見矣。夫旣天不可爲地。地不可爲天。則尊卑貴賤之分。其可移乎。陰不可慢陽。柔不可制剛。則健順動靜之分。其可撓乎。類聚之中。必有等位。羣分之中。當有序次。順之而吉。逆之而凶。則其可紊各定之分乎。日月星辰之恒於上。山川草木之恒於下者。非一定之分乎。易傳又曰。德薄而位尊。智小而謀大。力小而任重。鮮不及矣。此亦不知分者也。德矣而薄。智與力矣而小者。非據而據。非謀而謀。非任而任。猶不得保其無灾。况其全無德智力者乎。中庸曰。愚而好自用。賤而好自專。生乎今之世。反古之道。如此者。灾及其身者也。愚與賤者。不足言矣。若古之道。非不美。今之道。必不及於古之道。而反之者。雖以君子人。猶不得免焉。况妄人乎。人苟能守其分。則必無是妄矣。益之贊禹曰。滿招損。謙受益。時乃天道。然則招損之道。常在於滿。受益之道。常在於謙。謙之爲德。非所以守其分者乎。易謙卦彖辭曰。謙亨。君子有終。其傳曰。天道下濟而光明。地道卑而上行。天道虧盈而益謙。地道變盈而流謙。鬼神害盈而福謙。人道惡盈而好謙。謙尊而光。卑而不可踰。君子之終也。盈卽益之。所謂滿也。欲盈則非守分也。能謙則是守分也。故所好在謙。所惡在盈。非但人情然也。天地鬼神。莫不以謙焉益之。盈焉損之。則守分之道。其不在於謙乎。中庸曰。君子。素其位而行。不願乎其外。素富貴。行乎富貴。素貧賤。行乎貧賤。素夷狄。行乎夷狄。素患難。行乎患難。君子無入而不自得焉。在上位。不陵下。在下位。不援上。正己而不求於人。則無怨。上不怨天。下不尤人。故君子。居易以俟命。小人。行險以僥倖。夫其富貴貧賤夷狄患難。無非一時所居之位。身所見在者也。因其所素而行其自然者。非所以守其分乎。此則中庸之道。居易之德也。若或不能俟命。僥倖於所素之外。則便是不守其分矣。豈有行險得全之理哉。能守分之福。不守分之禍。其實如此。而最靈最貴之人。多不能自守者。何哉。其亦不思之甚也。													又曰。夫所謂分者。雖曰有大有小。而其在道理。實皆無大無小。故隨其事物莫不有當然之則。在所必爲而不可已焉。上篇所謂一動一靜一應事一接物之間者。無非本分之所在也。有一事則必有處此事之義。有一物則必有應此物之道。事焉而不盡其處之之義。則失其分於此事也。物焉而不盡其應之之道。則失其分於此物也。不惟於應事接物之地。有是分也。至於吾身之動靜。非有涉於外人似不爲甚重。而亦莫不有當然之則焉。可動而動可靜而靜者。此非所謂本分者乎。於此焉或未盡其當然之則。不可動而動。不可靜而靜。則便是失動靜之分也。一動靜之失分。雖若微且輕矣。而其所以傷道理之全體者。則爲莫重且大也。然則其在微處輕處。尙不可不盡其分焉。况於動靜之重。事物之大者乎。其分雖係於一時。而無非大道中所常具之節目也。小而積者至於大。輕而積者至於重。故日積而至月。月積而至歲。歲積而至世。則大分之盡。其不由於小分之積乎。積而又積。然後參天地亘宇宙之道。乃能盡乎本分也哉。或曰。盡其分者。進就之道也。守其分者。退讓之道也。志於進就。則妨於退讓。志於退讓。則妨於進就。道若相反。而必須並行者。何歟。曰。必所當盡而不可不盡者。乃篤修其分內之實業。實業者。性命道德也。必所當守而不可不守者。是嚴防其分外之邪祟。邪祟者。榮利功名也。若爲榮利所祟。則實業必爲所損。而所占之榮利。亦從而不保矣。實業能盡於分內。則榮利之自外者。亦莫非實業中應世隨時之義也。故進就之中。自有退讓之道。退讓之中。實有進就之道。所謂其道之一者是也。豈有相反相妨之理哉。故凡人之患。常在於不盡其當盡之分。不守其當守之分矣。能盡能守而相爲患者。未之有也。													又曰。不盡分與不守分。均是失道也。而不盡分之失道者。多出於柔惡。不守分之失道者。多出於剛惡。故柔惡之取禍也常緩。而剛惡之取敗也常急。不盡分之失道者。其失先在於內。而所損者己德也。不守分之失道者。其失先及於外。而所犯者公義也。自損己德者。人或恕之。故其禍輕。致犯公義者。人莫不疾。故其禍重。以此言之。人須能守其當守之分。然後終可以能盡其當盡之分也。如或不能守其當守之分。而先取禍敗。則雖欲盡當盡之分。其可得乎。人固莫不有當盡之分。又莫不有當守之分。果皆能思盡其分。思守其分。則擧世無凶人矣。天下無變故也必矣。</text>
<title>老人事業</title>,<text>蓋天地萬物。其初皆從無中出來。及其爲有。然後乃天也地也萬物也。然其所謂無者。無其形也。有者。有其形也。若理之爲無極太極也。則不拘於天地萬物之形之有無。而常存不竆。乃使天地萬物。無而有有而無於其中。而其無其有。亦爲之無竆者也。然則無極太極之理。有以使天地萬物無而有有而無。其無其有之爲無竆者。非卽所謂合理氣而爲道者乎。道便是事業之攸出也。夫旣爲有焉。而天地盡天地之事業。萬物亦各盡萬物之事業。而爲有之道。無所不至。則於是必皆轉向衰薄。畢竟都又歸於無中矣。此則理勢之自然也。不是天地萬物意於有而有。意於無而無也。其有也以理而有也。其無也以理而無也。其初雖欲不爲有。而不得不有也。其終雖欲不歸無。而不得不無也。惟其所得之理氣。有巨細厚薄之異。所做之事業。有大小輕重之差。故其爲有也。或貴或賤。其歸無也。或久或速。而其所以從無而有。從有而無。則無巨細貴賤皆同焉。然其自無而爲有也。必有漸。自有而歸無也。亦必有漸。無之爲有者。氣之聚也。有之歸無者。氣之散也。故氣之聚者。始虛而漸實。始軟而漸堅。始弱而漸强。始微而漸盛。始小而漸大。氣之散者。實衰而消。堅衰而敗。强衰而敝。盛衰而乏。大衰而縮。凡其聚也。日滋而就成焉。此則從無而爲有者也。及其散也。日耗而向盡焉。此則從有而歸無者也。吾人也。生於天地之間。居於萬物之中。其亦隨一理而有無者也。始於幼稚。中於壯成者。乃其從無而爲有也。極於壯成。轉入衰老者。乃其從有而歸無也。然則人之衰老。固其理也。人惟動物。亦血氣之類也。其形質之盛衰。皆係於血氣之盛衰。故方其血氣之盛也。內而六腑充完。五臟貞固。外而筋骨堅剛。肢體健實。腠理流通。榮衛肥潤。是以。呼吸開利。脈運平順。魂魄凝定。精神淸明。性情中和。思慮精專。耳目聰明。辭氣敏快。步履捷疾。動靜節適。如此則其於大小事業用功用力。無不如意也宜矣。至於血氣旣衰。則黑者白。長者短。密者疎。毛髮之變也。肌消而皮皺。凍梨而浮垢。骨節磈磊。而軀體傴僂者。形貌之變也。唇舌牙齒㗋五聲具。然後音韻備而言語成矣。及其牙脫齒落。則五聲中二聲已失矣。止用唇舌喉三聲。亦皆微緩不敏。則言語不成者。聲音之變也。如坐煙霧之暗。莫察相對之顔面。如負墻壁之隔。莫聞辟咡之言語者。耳目之變也。喘促於堂階之陞降。蹇躓於應接之拜揖者。氣力之變也。莫記舊聞。無望新得。都忘知舊之姓名。昧失宿誦之文字者。精神魂魄之變也。雖千萬吾往之勇。値盤錯不鈍之器。負荷吾道。經綸當世。擔當宇宙。把握天地之心膽。不可得以奮振。則志氣力量之變也。人到此境。當何爲哉。精神不足以究義理之微。思慮不足以盡變化之妙。力量不足以致遠大之業。視聽不足以察聲色。言語不足以宣情意。則其能復有人事於此時哉。然而行道者。身老則衰矣。而存道者。心老亦不可離矣。衰固不可以復盛。而不可離者。宜自若矣。只合靜坐一室。一切停事務止經營斷出入絶往來小應接。不可强用思慮。强用視聽。强用言語。强用動作。坐臥以時。飮食以節。而所不可廢者。尋繹舊所讀誦。翫悅義理。頤安性情。有以補養心氣。如是久久。則所迷之魂魄。有似復還。所散之精神。有似復來。前所忘失者。或有所記得。所不能透解者。或有所覺得。推而極之。引而遠之。其積也有以與天地造化流通焉。所謂道通天地無形外。思入風雲變態中者。此時此界。亦可以驗得。而無極太極之妙。益可以認會矣。此焉而送了餘齡。不亦好哉。以此言之。人之初生。自無爲有也。生而長長而成者。爲有之極也。大小人事業。其在此時矣。盛極則衰。衰而老者。自有而歸無。未及於全無也。氣盡而死。則是全無矣。其在未及全無之前。頤補休安。如上所道者。非老人之事業乎。卽無事之事。無業之業也。我今方到垂盡歸無之域矣。其在盛極之時。不能做吾人遠大事業。一如古人所建立者焉。則今此衰極時節。其或能盡老人之事業乎。姑述此意。以爲後驗之地焉。</text>
<title>耄齡人事</title>,<text>止言語。						所當止者。謂惹涉外間事者也。若家間恒說。何可盡止。						絶營爲。						所當絶者。謂俗間冗務。若崇德廣業之功。何可已乎。						心太虛。						謂邪思雜念。不可作也。非謂主敬思誠之業。俱在所停也。						任四時。													須存不可放過之意。亦有隨遇而安之道。</text>
<title>座壁所題</title>,<text>慈祥愷悌者。隨其所處。必常有敬畏恭謹之心。隨其所觸。必自有惻怛懇切之心。此所謂吉人也。天亦祐之。宜勉之。						險慝冥頑者。其居常也。必敢於䙝天慢神而無所憚。其有動也。必至於傷人害物而有所忍。此所謂凶人也。神亦禍之。宜戒之。						若夫聖人。則太虛之虛也。日月之明也。四時之序也。鬼神之吉凶也。卽亦天地而已。																			座壁題省留心道德之心敬誠綱領存心靜一遊心字宙主宰治心謹愼操心堅貞用功處心虛明持心正大模範棲心淡泊玩心高明補養安心本分平心逆境機關以上十二目皆心法也綱領旣立則其下十目不須畢舉也而俱立各目者要以自省之功也又曰句必配舉者亦欲思趣之備悉也</text>
<title>孔聖</title>,<text>天生孔子。旣隆大其道德。而乃不畀之以其位者。豈偶然而然哉。固以理有不得不然者也。何以言之。蓋此理之爲太極者。本自無極焉。而氣之出於此理者。必有以配乎此理。準乎此極。則於是乎理而氣。氣而形者。又必有以天於上。地於下。人於其中。而三才具矣。才者。合理氣爲造化致事業之謂也。事業者。行盡其道之謂也。故三才莫不有其事業。然後三才之道盡矣。然則天有天之事業。地有地之事業。人有人之事業矣。而三才闕一才。則宇宙不宇宙矣。故天地雖盡其在天在地之事業。而必待吾人能盡其在人之事業。然後天地事業。得成其事業。而宇宙得爲宇宙焉。則吾人事業。大參三才。重貫三才者。爲如何哉。所謂吾人事業者。便是盡性至命。裁成輔相。參贊位育之道也。其事業。卽三皇之所皇。五帝之所帝。三王之所王者是也。故有天地人物矣。而上古無三皇不得也。中古無五帝不得也。唐虞以下。無三王不得也。無三皇則孰盡夫此道之爲性者乎。無五帝則孰盡夫此道之爲德者乎。無三王則孰盡夫此道之爲權者乎。三王去而入于霸。則道非心出。而事業不得不卑矣。此道之爲性爲德爲權。使宇宙爲宇宙者。不幾於亡乎。若於此時。不有孔子。則宇宙間三才之道。孰爲之扶植闡明。萬世如一日哉。此所以太極之不得不生孔子於三王之後者也。然則三皇亡而三皇之道得不亡者。有五帝以傳之也。五帝亡而五帝之道得不亡者。有三王以傳之也。三王亡而三王之道得不亡者。畢竟有孔子以傳之也。設孔子不生於三王之後。則後世誰知三王之道。本於五帝。五帝之道。本於三皇。三皇之道。本於太極哉。夫以此道行之當世。乃有道有位者事業也。然而有位者之事業。止於一時。故三皇之道。行於三皇之世而止。五帝之道。行於五帝之世而止。三王之道。行於三王之世而止焉。止者。謂其規模條例也。道之在性者則非止也。此皆一時之事業。若以此道掲示流行於萬世者。惟有道無位者能之也。有道無位者。固亦心三皇之心。德五帝之德。道三王之道。而顧其身不居三皇五帝三王之位。則此道無從可行於一世。故必爲之著書立言。以垂於後世。惟其所著之書。皆三皇五帝三王之道之所載也。所立之言。皆三皇五帝三王之聖之心法也。三皇五帝三王之所心所德所道。卽無極太極之理也。然則孔子之道流行於萬世者。不但三皇之所以皇。五帝之所以帝。三王之所以王之道也。卽亦天所以天。地所以地。太極之所以無極者也。此乃大聖事業。實乃滿宇宙終天地而無竆者也。夫如是則其道德其事業。卻是三皇之所不能盡於皇。五帝之所不能盡於帝。三王之所不能盡於王。天所不能盡覆。地所不能盡載者矣。其爲弘大永久。不可言形。不可記盡者。其果有可譬者乎。此當與天同其高明。與地同其博厚。日月同其光。四時同其常。至今千百載之下。人知有所心之性。所身之道。父父子子。兄兄弟弟。夫夫婦婦。朋友爲朋友者。其誰之敎化歟。此乃無位之位。不業之業。非可以人爲而酬其萬一也。况可爵之名之乎。有誰得以任其口而稱之。用其手而陞之哉。多見其不自量也。嗚呼盛哉。乃至我大明朝。始發此理。始建此議。痛革前古所加之爵。而止以先師先聖之號。題于位版。則此豈非萬古之一快哉。</text>
<title>道統說</title>,<text>道者。吾人日用常行之道也。何以謂之道乎。蓋以吾人受形于天地之形。受德于天地之德。受位乎天地之中。斯焉以爲人也。不有是形。無以載是德。不有是德。無以用其形。不有載德之形。用形之德。無以責其任矣。形能載德。故形不爲徒形。德能用形。故德得爲實德。形德相準。故便是人矣。然後形踐其所受乎天地之形。德充其所受乎天地之德。位塞其所中乎天地之責任。而可以謂之盡其道也。所謂道者。卽此道也。所以謂之日用常行者。何也。固以人之爲人也。內則有五臟六腑。外則有頭腹四體。上則有目耳鼻口。下則有手足指節。皆各有所職。必各有其則。內焉者主之。外焉者承之。上焉者察之。下焉者供之。然則內外百體之無所不具。無所不備。而合之爲全形者。卽其身也。大小百體之各職其職。各則其則。而有日用事業者。卽其道也。此所以踐形充德修責任之謂也。責任者。何業也。卽宇宙內事也。宇宙內許多事業。都在吾人。若非吾人責其事業。則宇宙爲空器矣。故夫旣爲人而有是身。則自不得無其道焉。身以道爲身。道得身爲道。合道與身爲之人。人固不可離道者。此也。以其不得不常行而不可須臾離。故曰道。道者。道路之借喩也。借彼道路之道。喩此道理之道。則人當就認其固不可須臾離之妙矣。統之爲言。有傳有承之謂也。所謂傳所謂承者。不必身傳面承而謂之統也。其心法德業之相契。則隔百世越千里而可以傳承矣。惟非至聖至誠能有以參天地者。其可謂之得此道之統耶。然而是道也。雖以在人者言。而生吾人者天地。則爲吾人者。豈是自道其道哉。道之原。乃自有所出矣。湯誥曰。惟皇上帝。降衷于下民。若有恒性。子思子曰。天命之謂性。率性之謂道。修道之謂敎。董子曰。道之大原。出於天。天不亡。道亦不亡。此皆言道之原出於天也。然而生吾人者天地也。而生天地者太極也。則所謂太極者。豈非道之大原乎。太極者。此理最上原頭之稱也。天地未有。而此理自常有焉。此理自常有焉。故遂爲之出元氣。以生位上之天。則天於是乎始有矣。天旣有矣。以生位下之地。則地於是乎始有矣。天地旣皆有矣。天動于上。地靜于下。動焉資始。靜焉資生。而造化流行。則於是乎吾人與萬物。亦皆各得其所稟。而元元羣羣於兩間矣。然則太極之理。自有爲天之理。故天爲天也。亦有爲地之理。故地爲地也。又須有爲人之理。故人爲人也。雖至於萬物之微者。亦莫非有其理。故爲其物也。特皆爲造化之具。吾人之用耳。於是乎天順爲天之理者。天之道也。地順爲地之理者。地之道也。人順爲人之理者。人之道也。其道卽一太極之理也。故天順其理。而天常不失其爲天焉。地順其理。而地常不失其爲地焉。惟吾人者。不能無氣質之雜。物欲之誘。而或不能自順其爲人之理。以盡其參三之道。故得此道之統者。惟德爲至聖。道爲至誠之人也。則人而至聖至誠者。其有幾哉。此非天地之賦畀吾人者。有不均焉。生爲吾人。自不能盡其道者居多。故是道之統。自有所歸。而自古及今。得其統者無幾也。然則是道也。以天地言之。天有陰陽。而陰陽又分爲大小。地有剛柔。而剛柔又分爲大小。日月星辰之象于天。水火土石之質於地。晝夜寒暑之代行。雨風露䨓之時作。春夏秋冬之有常。生長收藏之必序者。皆此道也。以萬物言之。性情形體之相因。飛走草木之彙分。弱壯老死之必然。貴賤盛衰之不齊者。皆此道也。就以吾人言之。性焉有五常。仁義禮智信也。發焉有七情。喜怒哀樂愛惡欲也。倫焉有五品。父子之親。君臣之義。夫婦之別。長幼之序。朋友之信也。世焉有四業。家而齊。國而治。天下而平。宇宙而繼往聖開來學也。五常者。斯道之體。出於天者也。七情者。斯道之用。機於心者也。五倫者。斯道之條理。徧盡親疎也。四業者。斯道之功用。準及近遠也。吾人之道。其有外於此乎。所謂至聖至誠者。不是此道之外。別自有他道也。聖以通此道而爲聖。誠以純此道而爲誠。則亦自是所性焉全之。所情焉和之。所倫焉惇之。所業焉畢之。而吾人之道。自爾盡焉於此矣。卽所謂與天地合其德。與日月合其明。與四時合其序。與鬼神合其吉凶。又所謂動而世爲天下道。行而世爲天下法。言而世爲天下則。遠之則有望。近之則不厭。又所謂聰明睿知。足以有臨。寬裕溫柔。足以有容。發强剛毅。足以有執。齊莊中正。足以有敬。文理密察。足以有別。又所謂經綸天下之大經。立天下之大本。知天地之化育。夫焉有所倚者。爲可以得此統也。昌黎韓子著原道之篇。有曰堯以是傳之舜。舜以是傳之禹。禹以是傳之湯。湯以是傳之文武周公。文武周公傳之孔子。孔子傳之孟軻。軻之死。不得其傳焉。有宋諸先生。皆以韓言爲得之也。蓋自上古至後世。達而居上位爲大君爲大臣者。凡有幾何。而在帝王獨擧堯舜禹湯文武。在輔相獨擧周公。若竆而在下位者。亦幾君子也。而獨擧孔孟。則其得與於道統之傳者。不常有矣。必也藏於心而爲德性。發於身而爲言行。施於世而爲事業者。一皆純於天理。而無一毫之欠乏。無一毫之踰過。無一毫之偏倚。然後乃可謂之道也。此卽唐虞之厥中。大學之至善。中庸之至誠也。然則道統之傳。非有命世者而得之乎。在書契以前之世。則雖有君有臣有民。而無從攷知其德行事業焉。只想其擧世上下。無非眞性純德之人。則道自在其中矣。何可指言夫道統所在乎。至于伏羲以降。則八卦畫矣。書契造矣。禮法作矣。名分等矣。政事行矣。吾人之道。始闡明矣。又至神農。而生人之本業。通貨之普規。壽民之神方。無不備矣。又至于黃帝。則天地之慳秘畢開矣。造化之微隱畢發矣。經綸之機軸畢設矣。所以經天緯地格神化民之策。無所不擧。則吾人斯道之本。大啓於三聖人之世也。自不須言統。而其道爲三才之宏綱。萬世之通範。亦不可以統字而盡之也。太極之爲道也者。在天爲氣則曰陰與陽也。在地爲質則曰柔與剛也。在人爲德則曰仁與義也。氣之爲氣。亦此理也。質之爲質。亦此理也。德之爲德。亦此理也。卽莫非此理也。故皆謂之道。不有氣。無以爲造化之機。故覆上之天。必以氣爲之道也。不有質。無以成造化之功。故載下之地。必以質爲之道也。不有德。無以出參贊化育。裁成輔相之事業。故位中之人。必以德爲之道也。徒氣不得爲道也。故有天必有地。徒氣與質。不得爲道也。故有天地必有人。然則三才之道。必至於有吾人之德。然後始備。而天之爲天。地之爲地者。得吾人然後乃可以爲覆載之大化。而太極之理。得盡其爲極之妙也。此所以道統之責。乃在于吾人。人其可自輕其身。而不自盡其爲人之道乎。自有宇宙以來。斯道之統。承之者有其人。則三綱以之綱。五倫以之倫。世得爲文明之世。鳥獸咸若。戎狄歸化。日月光華。四時順序。陰陽調風雨時。天不失爲高明之天。地不失爲博厚之地焉。斯道之功用。其如是哉。若道統無傳。則綱不綱倫不倫。世爲昏亂之世。獸蹄鳥跡。交於疆域。戎馬蠻兵。橫行中國。三光晦蝕。四時易氣。陰陽乖戾。風雨淫狂。天降災沴。地多變怪。一與太平之世相反焉。此豈非吾人之道。有以致之哉。三代以上。至聖至誠。代出而在上。體此道於心。行此道於身。明此道於家國天下。故其君則曰三皇五帝三王也。其世則曰唐虞三代也。自是以降。得斯道之統者。孔孟也。而竆而在下。懷抱終身。則人豈見至德之世乎。達而在上者。雖或有一二近道之君。不心帝王之心法。不踵帝王之軌範。而皆以雜霸爲道。則何可得以傳統言之哉。嗚呼。天一天也。地一地也。天地未嘗亡矣。則道豈嘗有亡哉。人不能自人。故統絶而莫之續矣。</text>
<title>書院說</title>,<text>書院。古所未有也。世至最後而始有作焉。其作也。非出於先世帝王之邦典也。非由於一時朝家之政令也。而特後賢之私自義起者也。其式出自中國。詳在一統志。可考而悉矣。其爲制也。中立廟。以祀其地所尙之人。傍設堂齋。以爲後學藏修之所焉。則老師宿儒之抱道者。或爲之唱焉。志道向學之秀才者。亦樂歸焉。自是以後。凡有一行一節之著聞者。或嘗居其境。或有存其遊歷之跡焉。則莫不置廟設齋。號之曰書院。不惟一行一節之可稱。至於從古以來。聖賢所起之鄕及雖非其鄕。而特有慕尙之思者。亦莫不爲創別院而享之者多有之。則蓋至于無賢不廟。無地不院矣。此卽書院爲後世別學也。古者。國有學。鄕有校。州有序。黨有庠。閭有塾。此三代之學也。後世雖有興替沿革之不同。其爲典常也。則猶皆世守之。此外無他學也。今之書院。其亦閭塾之義耶。古者其有功德於鄕。而鄕所不能忘者。則必有祭於社之事焉。今之院廟之享。亦其義耶。豈非揆之道理。無所妨害。而作振士氣。多其補益。故先儒皆以爲一種可好底事焉。不惟不以非之。亦必與之助之。而其規益昌且廣矣。我東方凡事。必動遵華制。故書院之作。其亦有所傳於中國者也。其效法創設之本意。則固好矣。然其爲擧也。果皆出於公義。而其所尙之人。實有斯文之功。世敎之補。無愧於受享。傳之後世。亦足爲師範則可矣。如或不然。一或涉苟。則能不爲羞悔於無竆耶。我東書院。亦未知其幾所矣。其在先代及國朝名賢之章章表出者。固無可議矣。其餘則或云某地人爲某公立書院。卽其後裔某某之所唱也。或云某鄕人爲某公立書院。卽其門徒某某之所唱也。余以爲爲後裔者。其先世果有人所不忘之功德。爲鄕衆所共崇慕。而血食於公廟。則固後裔之榮幸矣。若或其議不出於公論。而出自後裔。則不但於其受享之神道爲未安。其亦不爲後裔之悔耶。爲人後裔者。其先世有可範之行。所垂之敎。則止當自作一家之範。一家之訓。服行無斁。克追先志。又能自盡於分內當行之祀事。使人稱之曰。某公其能有子孫矣。此非致孝之道耶。至於爲門徒者。其所師宗之者。果有道德學問之可稱。而我旣曾被其敎迪之恩。則在我職分所當爲者。只合篤守提耳之訓。克發終惠之恩者。乃是尊其道。尙其德。傳衣鉢之實業也。若不自盡其當盡之道。必以見享外祠爲務。豈盡尊師之道乎。且書院。初非邦典國學之常例。乃是後世科外別設之所焉。則凡其規畫之要。持受之道。必須舍煩而用簡。除文而尙質。去豐而取淡。然後得以宜穩於事理。可繼於久遠。而爲不負於先賢創設之本義矣。愚嘗欲以此義。一與同志者戒之。故今適來在鄕院。有是說焉。</text>
<title>旅軒說</title>,<text>人有軒號。自中古始焉。蓋上古之人。無其名。人但有聲而已。盱盱胠胠。言亦不分。則寧有其名哉。想其時也。人文方晦。人倫未著。人各自涵性命。自能生生。只相與聽聲而相應和。見色而相識別。則奚待乎名哉。雖無名不爲礙也。及乎風氣稍開。大朴漸散。則人文不得不明。人倫不得不著。於是。聖人首出。爲之發揮焉。因物有字。隨人置名。然後敎有可施。事有可行。此乃名之所以作也。然人各有一名。自可以無所不通。又何別名以贅之哉。世又稍降。而尊卑之等。不可不章。長幼之序。不可不明。則道不可以徒尙其質矣。旣各有名。又因其名之義而換稱之。所謂字者於是乎作焉。故人無貴賤。有其名則又必有其字。比之古則字之稱。似贅矣。然無是字。其於尊卑長幼之間。當不無所嫌褻者矣。此聖人所以酌古今之宜。不得不置字於人。而宣尼之於春秋。亦必或名或字。以寓與奪之意。字豈可無乎。然有名有字而已。而足以該之。又降而爲後世。世道不明。治日常少。天下或有懷奇蘊眞之士。若不能出而施志於當世。則退而散處於山林江湖之間者。不欲衒名於時人之耳。登字於俗子之口。則自超於名字之外。求號於無競之地。或因其所居之室。或因其所處之地。與夫江湖池澤溪山谷洞凡其心所樂。其身所寓之物。隨所取而號之。總名之曰軒號。其後生小子尊慕其人者。不敢口其人之名字。多以其軒號爲常稱焉。軒號之作。蓋以此。而其盛行。亦以是也。是故。宋之諸先生。亦莫不各有所號。夫豈若好事者之爲哉。固以潛光晦跡。造物爲徒。不與人爭。不爲物忌。擧一身生涯而附之於一號。古人之意。其有得乎。至於紆金拖紫。名顯廟堂。生稱公侯。死得美諡者。亦皆有軒號。至取夫林壑湖山之名以矯之。此則吾不知其可也。余則天地間一蠹也。非工非賈。不農不士。雖嘗從事於文字之學。實不自篤於身心之功。猶且不保庸分。盜取僞名。至欺明時。冒受一官。縱能知其非分。今得退安山野。然而躳不自耕。尙取飽煖。顧余平生。非蠹而何。曾有相從之友。或以軒號爲勸。余應之曰。軒號。豈如余者亦得以有者哉。夫軒號者。以其人之足號也。己之自顧於中也。果有人之所有。而爲可自負者焉。人之視我也。亦皆曰能有人之所有。而堪爲可觀者焉。然後吾自無愧於有號。人亦不辱於喚號。若自顧人視。其中則掃如。而以碌碌之身。效碩人之稱。以庸庸之夫。冒高士之號。不獨自愧。而其如愧於人何。不獨愧於人。而其如汚我江湖池澤。辱我溪山林壑。以得罪於造物翁何哉。余實自顧掃如。人視無觀者也。中兩間參三才。旣不能盡人之道。踐人之形。則人名之有。尙且仰愧而俯怍。况自加以軒號乎。爲人子而無孝行。父錫之嘉名。已自愧焉。爲朋友而無信道。友賜之美字。亦已慙焉。然二者雖愧且慚。其不可易焉。則只宜國人目之曰張顯光。知舊呼之曰德晦。足矣。又何他號之敢取哉。旣以此言拒之。仍無軒號。今且四十餘年矣。今者始以旅軒爲號焉。自以是號加我。不爲僭矣。而又合乎其實故也。然則軒在何所。無常處也。曷謂之旅。以余常爲旅也。旅者。客於人之名。竊觀易中旅之爲卦。离上艮下。山止而不遷。火行而不居。違去爲不處之象。故卦名以旅。若有恒居。不行於外。豈曰旅哉。余玉山人也。幼而孤露。遊學四方。其不能在家也。自少然矣。頃於壬辰夏。玉山爲倭賊直路。余家又在路傍。奔而竄之。最在人先。而家燼兵火。只有丘墟。雖在寇退之後。不能返於故土。自是不托於親戚。則必依於朋友。攜挈家累。遷此移彼。或一歲而三四遷。遂作東西南北之人。其爲旅也。孰有如我乎。如是則號以旅軒。不亦宜耶。或曰軒必有常所。然後可因以爲號。今子則旅矣。而號以軒。子之軒。果有常所乎。而况軒乃主人之有也。子以旅而爲己之號。則無乃非其有而取之乎。余曰。軒無常所。又非己有。故以旅而名其軒。軒而曰旅。名固當其實矣。夫軒無常所。而隨往有軒。則我之有軒也常矣。有軒也常矣。而不滯於一軒。則軒之爲主人之物者自若矣。無焉而不淪於無。有焉而不係於有。此余之常爲旅。旅而必有軒者也。然則旅軒爲號。烏可謂非其有而取之者乎。或曰。子之以旅軒爲號者。吾旣聞之矣。然宇宙之間。惟太極無方所。無形體。若夫萬物。則必有形體。必有方所。今子之軒。旣曰軒焉。則烏得無形體之可言。又烏得無方所之可指者。又豈無可安可樂之實哉。曰吾之軒。旣在有無之間。寧有一定之形體。然其可安可樂之實。則無時不然。無處不然矣。請試言之。其在也。或在東隣。或在西隣。或在山之南。或在水之北。或在千里之外。或在十步之內。或在湖海之邊。或在溪澗之畔。或在深山之谷。或在大野之頭。不必取乎儉素。雖高堂敞宇。亦或安之。不必取乎軒敞。雖茅齋斗室。亦或樂之。花竹滿塢。不以爲煩。田園蓁蕪。不以爲汚。且非特以堂宇爲軒。至於淸陰綠樹之下。亦吾軒也。白雲蒼崖之上。亦吾軒也。芳草溪邊。亦吾軒也。淸風山畔。亦吾軒也。或有一日之軒。或有數日之軒。或有閱月之軒。或有踰時之軒。或有一歲之軒。或有數歲之軒。軒之所在。不一其地。而合而爲一身之軒。軒之所留。不一其時。而積而爲一生之軒。吾之所軒。其諸異乎人之軒乎。凡物有方所。則區域一定。而不可徧於東西南北。有形體。則規模一定。而不可變於大小虛實。故有定方者。其勢必狹。而無定方者。其廣無竆。有定形者。其用必室。而無定形者。其通無礙。此吾軒所以處無方之方。兼天下之形勝。立無體之體。備四方之景致。爲軒也不亦大乎。不亦富乎。若乃軒中所有之物。則數卷聖賢書。四箇文房友。三尺一長劍。晨梳一帖子。軒上所對之人。則或好古嗜學之士。或通經業史之人。或吟風咏月之豪。或村翁野老之類也。時有異趣之客。背面之人至者。亦所相容。其於庸拙微賤。尤所矜接也。軒邊所從之少。則數三童子。或執役於左右。或學字於閒暇。未嘗相離焉。至於旅翁所爲者何事。見同志則論之以道義。見後生則勸之以學問。遇文人則論文。遇詩人則言詩。野夫來而語桑麻。漁翁至而話魚鼈。或勸之以酒。必醉無辭。或逢村翁。碁局消日。無客則開卷看書。如見千古聖賢之心。旣倦則曲肱閒睡。若遊希夷至德之世。旣睡而覺。開戶遊目。則天地悠悠。鳶魚潑潑矣。乘興而步。訪花隨柳。則方寸坱然。與物同春矣。興極而返。吾軒自靜。整頓衣冠。肅然瞑目。則無極太極之妙。果不離於日用之間。而無形有形。未嘗二理焉。先天後天之易。可默契於心目之間。而前聖後聖。本同一道焉。如此而終日。如此而終歲。此旅翁之事也。然則吾軒之樂。可謂至矣。或曰。子之樂樂則樂矣。然爲客樂。不如在家貧者。古有其言。子獨不知旅之苦。而反以爲樂。其無乃反於人情乎。四體不勤。五穀不分。而坐取飽煖。妻不織而免於寒。僕不鋤而充其腹。又無乃以不勞之享爲可甘。而不知無事之食爲可恥耶。余曰。余果不勞而享。無事而食。以四方爲家。以旅遊爲樂。宜乎有或者之譏也。然天地之間。物理難詰。時變難竆。木有樗櫟。土有沙礫。樗櫟何用於材也。而空被雨露之養。沙礫何用於土也。而空爲閒廢之壤。則於物固有無用而費造物之功者。於人獨無如我者乎。且此兵火之際。雖有資身之長計者。亦不免於失所。况余之拙乎。若其宜苦而不以爲苦。非樂而獨以爲樂者。非其好惡自反於常情也。夫吾所謂樂者。非以旅爲樂。但能在旅而不失其樂耳。君子隨遇而安。則何遇而不可安。大人處困而亨。則何困而不可亨哉。凡人之憂患困苦。皆自外至者也。惟吾所以處之者。不失其理而已矣。自外者。烏足以累吾之方寸哉。若不知在吾之理。無虧欠。無空缺。隨時隨處而自足者。憂患焉敖敖。困苦焉戚戚。常用心於爲旅之艱。每用力於免旅之方。則其不至忘理而失義者鮮矣。惟能超然於憂患困苦之外者。無所往而不自得。東寄西托。而我常爲我。轉彼移此。而莫非吾地。固不可以外失其所。而內從而失其守焉。且天下莫非吾土。落地皆我兄弟。男子以天下爲家。萬物爲身。世若平常。則井其井鄕其鄕者。固此理也。時逢變亂。則秦人以越鄕爲土。蜀客與齊士爲黨者。亦此理也。處常處變。莫非此道。則家此家彼。何適不可。况我東方。偏小一邦。今我所旅者。不出乎朋友族黨。特非玉山而已。豈曰旅云乎哉。然而曰旅者。其取義也遠矣。余旣盡吾爲旅之說矣。復當以旅之義。推以廣之。我之爲旅。一小旅也。若以天地觀之。凡寄生於天地間者。孰非旅也。惟天地萬物之逆旅也。生于其間者。忽爾而來。忽爾而往。往者過。來者續。曾未有一人與天地相終始焉。則非旅而何。生天地者。亦謂之旅焉。則其所以思盡其道。得無愧於一生者。其可不力焉哉。夫人之旅於人而過也。能守其理。不失其義。內能無愧於吾心。外亦不怍於館人。則在我可以慊於心矣。人亦曰善爲旅矣。若不能守理。求不當求。又不能安義。行不當行。有或竊屨者。有或取金者。則其不爲館人之所醜者乎。不但爲其所醜。若推其甚。則或至於速獄就刑。亡其身而後已者有之矣。可不懼歟。可不愼歟。旅於天地者亦然。物不足道也。最靈者吾人也。受形爲人。其貴無比。必須知吾所以爲人之理。明吾所以當行之道。幼而學之。壯而行之。老而保之。死而終之。可謂能踐其形而不失爲人矣。當時仰而尊之。後世稱而慕之。則豈不曰大丈夫。而無愧於天地哉。至或絶其爲人之理。亂其有人之倫。家而不孝不悌。鄕而不恭不順。國而不忠不道。生而流毒億兆。死而遺臭萬年。則其不與爲旅不謹。速獄亡身者同乎。嗚呼。一生須臾。百年無幾。而彼耗其精神。喪其性命。逐逐役役。無所不爲者。自以爲竆心志極嗜慾。其爲一生計者得矣。而悖天逆理。明爲人怒。幽作鬼誅。則果可謂得乎。余在吾軒。幾見此等人。而心憫之哉。若余則坐臥吾軒。衣朋友之衣。食朋友之食。恣意於水石之間。放情于風月之中。幸吾精神自完。性情不敗。則公雖笑之。我則樂哉。或曰。子今擧兩間人物。皆謂之旅焉。則其誰爲主者乎。子無乃自孤其身。欲推而廣其類乎。抑萬物皆爲旅。則造物者。乃爲之主乎。余曰。小而寄於人。大而寄於天地。其理一也。故其說同也。且天地不能常爲一天地。以萬物視之。則雖不見其始終。而以道觀之。則天地亦有消息之數焉。一元之後。今天地便爲往者。而後天地復爲來者。天地亦爲道中之一旅耳。造物翁何得爲常主乎。但求主於外。終無有主爲主者也。惟能物各自反。則卻自有爲主之道焉。人自不察耳。擧吾最靈而言之。吾之形氣。是客也。而此心之理。卽主也。禍福榮辱之自外至者。是客也。而吾心之所守者。主也。理無往而不在。故身無往而不安。禍福榮辱。其如我何哉。彼或理受制於形氣。而形氣爲一身之主。禍福榮辱之自外來者。撓奪吾心之所守。而吾心不得自順於天命。則是一身失其主。而軀殼爲禍福榮辱之客館。不亦可憐乎。今余則一身雖失其所。而主乎吾心者。理也。旅軒之樂。莫不根此理而生也。此所謂人之安宅也。有吾安宅。然後能樂吾旅軒。如無安宅之樂。旅軒豈得以樂吾心哉。或者曰。因爲旅之道。得爲人之道。今日之聞。大矣。然則旅軒之旅翁。乃安宅之主人也。余又謝之曰。非我有是也。只言其理爾。然旅軒之志。則亦不外是焉。萬曆丁酉夏。旅軒在靑鳧之旅軒。以記其說。</text>
<title>鳳臺說</title>,<text>聞韶金城山之西。有水曰下川。川之上流。有一石壁曰鳳臺。壁之高可數丈。長比其高可什倍焉。川之上下各二十里間。皆無奇勝處。故近境之人。乃以此壁爲第一地也。余不識以鳳名臺之意。問之故老。曰。金城山之下。今有召文里。召文乃古之國名也。因其國名。今爲里名。而里中尙傳爲其墟者。方其立國也。以所主之山。爲飛鳳形。鳳爲靈鳥。而飛則不留。恐福慶之享。隨而不長也。於是。爲其止留之方者。無不備設。以爲高張其網。可防其飛。則目其南橫之嶺曰百丈。又置寺而因其山名。謂吾網百丈。鳳不可越也。以爲鳳鳥擇栖。必取梧桐。則稱其西山之峯曰梧桐嶺。謂旣守其栖。鳳不他適也。又聚土爲卵形。羅布前後。名之曰鳳卵。謂其卵育於此。代不乏雛也。又其東南。山回水周。地廣人稠。則號其地曰佳音。謂其鳳鳴常聞於此也。惟此石壁。爲一境勝地。鳳遊其上。可以爲樂所。遂名曰鳳臺。謂其鳳鳥以此地爲可樂。則不敢有飛去之志也。仍置寺焉。此百丈桐嶺佳音等名。猶不革於國滅之後。而鳳臺之稱。所以幷傳也。余聞是言而思之。昔者三韓鼎峙之時。各有屬國。其屬國各自區分。各立名號。大者數百里。小者百餘里。亦稱之曰國。以屬於大國。則所謂召文者。亦豈非其國耶。縣之別號。亦曰聞韶。蓋亦因召文鳳形之說。取夫來儀於九成之義。以有其號也。大槩鳳形之說。其爲無理也甚矣。夫山水之理。闢丑以來。固有之矣。必也山形輳會。水勢繞包。然後風氣斯聚。人物阜盛。立國者固不可不擇。若夫享國之盛衰。歷年之短長。只在於君德之厚薄。治道之得失。其何有於地理之善惡哉。設令吉凶必由於地理。豈可以名號之假稱。能制風氣之向背乎。山脈旣結於開闢之初。自有一定之形。偶然似之。非實鳳也。固無飛去之理矣。假名之鳳。寧有栖集之所乎。寧有卵育之事乎。旣不鳴矣。何音之佳乎。旣不飛矣。何網之防乎。然則所謂鳳臺者。亦豈眞鳳鳥之所遊者也。余聞王者能有實德。則眞所謂鳳凰者可致之矣。昔周文王之邑于岐下也。體天地生物之心。以愛其民。故和氣致祥。而五采其羽。噦噦其鳴者。果至乎岐山之上。當是時也。驚之不飛。逐之不去。百丈之網。不必假其名也。依太和之氣。以爲其巢。梧桐之木。不必假其名也。卵育於聖德之中。不必聚土而假其卵也。天下共聞其聲。不必有佳音之名里也。自可來儀于王庭。又何必假名之臺哉。惟其眞鳳之致也。故不期久長。而終享八百年之遐祿。此非實驗耶。倘使召文之君。自行文王之政。則安知岐山之鳳。復鳴於金城之山。不待假名。而自有周家之祿乎。吾不知召文之君。其享國也幾世。而其所以致亡者何道歟。然以山形假鳳之說推之。其促亡之道。無乃作於假鳳之時乎。其所深信者。旣在於地理。則其心以爲有吾百丈之山。吾鳳不得逃矣。有吾梧桐之山。吾鳳可栖息矣。卵而有可育矣。臺而有可遊矣。吾鳳之佳音。其永不輟乎。於是。不知邦本之可固。國脈之可養。日惟逸豫之是事。田獵之是恣。則飛鳳之形。其能救於民散天怒乎。余非謂召文之君。必以此道而致亡也。但因臺名以證其惑焉。卽今臺上有村人居之。鳳去臺空江自流之句。余復咏於今日也。</text>
<title>皮帒說</title>,<text>余少而失學。晩始覺悟。先欲究極三才之理。乃作一小帖冊子。排寫天地古今人物事變之題目。名之曰宇宙要括。要隨一身所適。必攜此冊。看其題目。次第竆思。以其或在路上。難恒在手。則必有其佩持之具。於是造爲皮帒。帒之爲制也。先用薄板子。長可布尺而餘。廣可七八寸者。爲其背之幹。遂以兒牛之皮。帖布其裏。從背而裹之。至其腹而合縫之。塞其底而虛其口。以爲受盛之地。又裁同皮一小片。而圓其一邊。屬其底於背板。而向腹垂之。以掩其口。就其近口處而設雙紐。存兩孔於蓋皮。以受其紐。而爲封固之資焉。帒旣成則佩持帖冊。自此有其具矣。帖冊旣入。而稍有餘空。可容他物。則他冊一兩卷及梳帖硯匣笠帽等物。又從而入矣。余凡有出。帒必持焉。其後一二年。倭亂作。余方在憂中而奔避。凡從身什物。無所持者。而獨此皮帒。乃令一童子負之。其所入者。卽其帖冊及易經二卷，易會通唐本一卷，梳帖硯匣也。其竄伏山谷。流移東西。帒未嘗離。余身焉臥則爲枕。食則爲牀。讀則爲案。行則躳自負之者。自壬辰至甲午矣。亂及稍緩。余或從人覓得殘編隻卷。或手寫諸經。積至累卷。則帒不足以容之。不免用布帒以裕其裏。故自是皮帒漸不見親切於身也。蓋此爲帒。只合輸持帖冊梳帖等物而已。不能容得他大篇巨秩矣。又其腹板梗頑。不合穩用。故益不見重也。然余雖不以爲穩用。而以其造之也功焉。帶之也舊焉。經於亂也偏資焉。故亦未嘗輕而賤之。猶於實用。則未有所可焉者有年矣。忽於近數日來。因慮親身之些少諸具。無可收持者。輒思是帒之捐於不用也。手自取出。拂刷塵毛。滌去垢汚。反覆省察。則畢竟制拙而裏窄。雖欲强意用之。終難穩也。於是欲因其成而稍變之。以便其用。則析解其腹縫。自口至半而止。使之出納稍便。而看者皆云殆勝於前用。故又令加雙紐於解縫之左右。得收閉其貯焉。其自是帒將復用哉。余乃爲之歡曰。一皮帒之用舍行藏。亦豈非有數者也。初因帖冊而造之。余頗以爲切焉。每行必持。曁乎避亂之日。凡文房百用。重於此帒者。曾幾物也。而他物無一能保。惟此一皮帒。爲余所持。終始不相遺。則帒之所以見用而得行也。至於中間。以其不合穩用而疎之。出旣不持。入亦不近。置之牀側。視而不見。使蛛網其口。塵合其縫者。殆六七歲。則帒之所以見舍而空藏也。乃於今日。余無合用之物。勢已竆矣。然後還取而修之。變其制而稍通之。復欲以爲親身之用焉。此又帒之自今日見用而得行之時也。然則我一我也。而其於帒也。或親而用之。或疎而舍之。帒一帒也。而其於我也。或見用而行焉。或見舍而藏焉。其孰使之然哉。我豈有意於親之疎之。而自不能不爲之親疎焉。帒豈有情於一進一退。而自不得無其進退焉。則其親疎其進退。果是何爲者哉。我則人也而主其帒者也。造之者我也。改之者我也。用之者亦我也。舍之者亦我也。能造能改能用能舍。而我亦不自知其使我造之。又使我改之。使我用之。又使我舍之。旣使我舍之而復使我用之者。誰也。則况彼帒者。物也。其於我。又何情焉哉。以此而言之。其親疎用舍進退行藏者。非我也。非帒也。惟其數也哉。余今復已收爾而將用之矣。第未知其用之幾何歲月。而又舍之歟。其果舍之耶。其或不舍而帒自弊盡耶。抑不爲永棄。而或爲其不切之用耶。皆未可知也。余不能無感焉。姑錄其造改出入之故。以爲後考焉。造帒之工。卽族生正甫之奴。其名鶴京者。而死於亂離云。</text>
<title>金上舍字說</title>,<text>上舍初字曰子美。蓋賁其名烋也。余以爲烋固美之盛也。字以子美。果稱矣。然而惟美其美。不致其處美益美之義焉。則恐所美者此而止矣。非長進之道也。竊想先君子命名之意。深且遠矣。豈在於淺近哉。吾人事業。誠有眞且大者。則慈望所屬。其不在是耶。所謂長進之道。雖能美矣。而不自美焉。又須有自韜自礪之志。然後其美不止於前美。而必至於盡美也。孔門顔子。已到亞聖地位。則其有諸身者何如。實諸中者何如也。而猶云有若無實若虛焉。則是不以已有爲有。已實爲實。方且欲罷不能。旣竭其才。必至于聖焉天焉而後已者也。此非後學之所崇仰耶。上舍於是請改之。余以謙可應之。則上舍又請其說焉。上舍固余最所愛重也。遂爲之陳敍如右。仍復勉之曰。上舍嘗從事於易學矣。謙卦卦爻彖象。其辭備矣。上舍就這卦如筮斯得。反覆焉紬繹之。默會而體驗之。其於處美之道。受益之慶。有可量耶。必將能盡夫君子有終之亨。而克承命名之先旨矣。此一謙字上。自有許多吉德基焉。上舍當自認得之矣。余何必重煩其說哉。</text>
<title>臥遊堂說</title>,<text>堂之主人。卽朴君晉慶明述甫也。主人身被齋郎之任。任所在江都。卜日發程。余來奉別。仍留攝疾于堂。有孫兒輩數人。在傍供藥餌。余問汝等知堂號之義乎。其以臥遊號之者。何旨也。孫兒等亦不能詳言。余就思之。則余亦臥於病席。臥者豈有遊乎。遊雖有遠近。必須動身擧趾。然後當有往焉。此豈臥者所能哉。臥遊之說。出於何人。而主人之取之以名堂者。其意亦有在矣。吾人生爲男子於兩間。旣幸矣。豈可蟄伏匏繫於一隅閭閻間。醉生夢死於一場。鳥獸同羣。草木同腐哉。必也遐遠其耳目。廣大其心胷。得我心神。無所不到於上下四方之宇。古往今來之宙。其所謂方外物外形外象外者。無非我方寸中區域。然後可以爲大遊大觀。而爲不負生爲男子之志業矣。嗚呼。此豈可與拘人俗士。論此遊此觀哉。非至人。誰得以盡此遊此觀哉。以言其次。則普天之下。率土之濱。其爲名山大川巨野長郊。凡幾千也。三皇五帝三王歷代之京都古址。凡幾墟。達人碩士名儒先哲之播芬遺芳之蹟。凡幾所。此莫非男子一遊一觀之不可不果者也。主人必嘗有志於斯焉。而老且病矣。知不可以遂焉。則乃以臥遊名其堂。其遊豈可恒人凡友之所可認得哉。方其日暮客歸。柴扉重掩。諸子之侍傍者執卷。各退于其所。而主人餘醉未醒。假睡於枕上者。此其臥遊之辰乎。想其遊也。神千里於瞬息之間。目萬古於須臾之頃者。非其遊乎。凡其可慕可尙可感可戒者。無非興思懷想之地。則其遊也亦不可一歸之於虛矣。主人之方臥此堂也。必以在外之遐境爲遊矣。今則邈赴江都之寂齋。其能不以卧遊此堂。爲席上之思耶。堂前所覩物目。余令孫兒輩。錄諸幅緖。遙想此等各種各卉。無不掛在主人心目上也。聊使孫兒。把筆呼題。以爲他日追省之地云。崇禎甲戌季夏初旬。旅翁呼稾。</text>
<title>用拙堂說</title>,<text>堂之主人。致書於顯光曰。堂在林川郡南塘江之西畔。卽吾所卜置也。而號亦吾所號也。昔我先人。以養拙扁其堂。故吾兄弟三人。幷承其拙堂而號之。兄聖徒則曰守拙。弟聖復則曰趾拙。今聖徵以用拙號吾堂。拙固家傳而共尙之者也。遂悉其形勢之勝。景致之富而錄示之。仍請一文字。要爲不忘之資焉。余惟拙者。德之質也。拙以持心。則心無妄思。拙以持身。則身無妄動。應事以拙。而事無不順。接物以拙。而物無不孚。然則拙非萬福之基乎。養而傳之。以爲一家積德之地焉。于以守之。于以趾之。無非繼述之孝也。而主人之用之也。則其所以著意焉者。又有深矣。夫拙則不才。才則不拙。以拙任拙者。常短於有爲。以才使才者。常病於作爲。故惟其才矣而用拙。然後才以濟拙。拙以制才。而可以爲適用當行之道矣。主人亦可謂長於才也。乃以用拙爲志。而號堂服膺。則主人之得力於此拙者。畢竟爲如何哉。余爲主人重賀也。若夫江山形勝。瞻眺景致。則登于堂者。必有能以文代畫之手矣。顯光實以拙任拙者也。玆因主人之索言。敢以拙說吿焉。</text>
<title>明鏡新堂題詞</title>,<text>堂主。卽吾外孫朴慄。自以鴈行中第四。承其生父之命。歸後于其伯父上舍公。上舍乃龍巖先生之奉祀曾孫也。龍巖所師則松堂朴先生也。所友則眞樂金先生也。蓋其門路之正。自任之重。詳在著述諸書及府儒耳目。余不須言矣。龍巖在世時。置堂宅前。沼其下而方之。遂名其堂曰明鏡。想所以名堂者。必非尋常焉。惜値兵亂。堂不免爲丘墟。上舍公設茅齋數間。上舍歿後。齋又頹破。今乃整舊礎建新齋。房二間廳一間。雖不能奉準舊堂。亦可謂之肻構耳。我以宿疾小間。來見稚孫。堂主請我一言留壁。故粗序其堂之首末。敍訖。復爲之贈語曰。嗚呼。汝之肻構。其志固善矣。然以耄思之。汝之繼述事業。豈止於構得此堂而已哉。其所重且大者存焉。先生所著紫陽心學至論。卽治心之大要也。擊蒙篇，景行錄。皆日用間不可不顧諟者也。三侯傳。又男兒志尙之所切也。衛生方。亦血氣爲身者之所不可不念也。汝居是堂。能不墜先生遺訓。豈非汝事業之重且大者乎。我雖言耄。終之以此言者。其意不淺。汝其勖之。</text>
<title>孫𨥭娶戒</title>,<text>乾上坤下而夫婦之位定矣。陽外陰內而夫婦之義定矣。日晝月夜而夫婦之別定矣。凡剛柔健順動靜唱和之道。無非夫婦之常例也。汝今臨娶。若復數日後。便具夫婦矣。夫婦之義。汝其知乎。聖人序夫婦於五倫之中者。其意重矣。世中人不知此義。以夫婦爲至密之分。而不思其理焉。其相狎之而不致敬者。淊淊也。彼何足道哉。今我送汝娶焉。汝能克體吾志。豈非吾望乎。古禮。謂妻父曰外舅。謂妻母曰外姑。舅之言。謂以事父之道事之也。姑之言。謂以事母之道事之也。此旣娶後第一道理也。其餘一動一靜一言一行。無非汝致謹之地也。汝果能念念不忘此戒。豈非汝萬福之原哉。耄言至此。汝其念之勖之哉。</text>
<title>周王山錄</title>,<text>山之高不爲最也。而山之名則著焉。以其有古跡。且其巖壑奇異也。余聞久矣。思一觀以快塵眼者宿矣。而願莫之遂也。是夏。從朋友就山之近區而寓焉。一日。約二三友人。擬副宿願。是日午雨作。不能徧遊。聞之於人。山之所以以周王名者。在三韓時。有一王號者。避亂于此。置闕于山之上。傍有瀑流。瀑流中有巖穴。人可隱藏。而以其瀑流蔽之。故外人不知其有穴焉。主有急則藏于其穴以避之云。余以日暮且雨。不得親見其跡。山之得名則以是矣。觀者謂此山洞狹而溪險。巖壁磈峻。嶺上平廣。四方之路皆阻遠。當亂世。可藏兵以禦賊也。若遊觀之人。則非特以古跡。爲其巖奇水潔。似是羽人栖息之地也。洞之名者有二。而東者乃所謂周王避亂之所也。瀑穴未變。闕址猶在。而入洞數里許。今有弊寺焉。西者巖壑。比東尤奇。而巖腰人跡未及處。有異鳥巢其隙。人謂之靑鶴。每於春夏。卵育於此。對巢巖頭。爲立小庵以望之。而壁遠巢高。人不見其鳥。平時來賞者。次角以驚之。待其飛出。然後得見其形。有一武人。射其巢。矢著其傍。自後鶴遂移栖于愈險之巖。人不復見焉。洞至五里許。厓絶路竆。路竆處有巖曰附巖。蓋其巖石。襯貼懸厓故名矣。若能蟻附蝨攀而行。則可緣其巖。以通其路。由其路而踰一嶺。則山勢稍平。不甚奇美。而但有龍淵數處。受瀑成潭。危不可近。深不可測。由龍淵北去七八里許。古有村店。名曰廣穴。因亂散亡。今只遺數幕云。而皆余行所未及見也。余於是行。雖未能徧賞。然山之大槩。則已得以領略焉。最所奇者。諸巖也。巖之在西洞者益奇。試以是日所目者記之。則自洞口至路竆處。可五里兩岸皆巖。而不相疊累。下自巖根。上至巖角。不知其幾丈。而直一石以首尾焉。中有小溪水。從溪有微逕。逕不履土。躐石而步。石布溪左右。或高或低。或巨或小。或縱或橫。或側或夷。非健脚力。必常蹉跌。由其逕者。仰視兩厓之壁。則巖根各去人纔咫尺。而巖角直揷雲衢。天與日。眞如井中見也。至所謂附巖之上。則左右諸巖。羅布眼前。千形萬狀。無不具悉。或方或圓。或縮或突。或左右相對。有若拱揖者然。或彼此相高。有若爭爲長雄者然。或配合之如夫婦者。或序次之如兄弟者。或若仇讎焉相背之。或若朋友焉相親之。或一巖巍然。衆巖俱低。則其尊仰敬奉之者。君師如也。其卑傲壓倒之者。臣妾如也。東厓之巖。不連於西厓。西厓之巖。不屬於東厓者。有似乎分門別陣法。不得相混也。或儼然莊然。中立不倚者。有若大人正士之不可犯也。或爲詭爲怪。不可貌象者。有若異道左學之反吾倫也。或若介胄之士。以不拜爲禮者焉。或若梟熊之將。以殺伐爲心者焉。或若上古聖人。生在朴略之世。道一天地。不露性情者然。或若末世浮薄之人。負藝恃才。驕傲自售者然。有或如偃蹇林壑。高尙其事者也。有或如逃遁巖穴。若將浼焉者也。或有乖戾而自異者焉。或有依附而衆同者焉。或有小從於大者。或有後隨於前者。藏縮頭角者。如有所畏怯於時勢者也。暴露稜隅者。如有所憤怒於世亂者也。此其大略耳。不可具狀矣。今以其奇形異狀。敢擬之於前史所聞。則有如好古慕聖之人。憤生世之苦晩。慨未見乎至德。想其道而思其人。用毫端造化。圖畫出千古上聖人。排三王列五帝。首之以盤古氏。間之以無懷氏葛天氏。下至三代聖王。無不備其象而尊尙之。模其形不模其道。畫其體不畫其心。只憑名位而侔擬之者也。又如電光斗樞。軒轅御極。蚩霧旣收。雲師列位。調陰陽順四時者。風后之相位也。戢萬邦淸四海者。力牧之將威也。齊日月而造曆。運節氣於掌上。容成有焉。占斗建於天文。作甲子於人寰。大撓有焉。俯察仰觀。竆萬變作㟖數者。是隷首也。候氣考數。求中聲造律呂者。是伶倫也。爲文章而貴賤以章。作舟車而萬國來貢。蓋有庶官咸備。各修天工。而治天職之氣象焉。又如唐虞之際。堯舜立極。四岳在位。元凱登庸。都兪吁咈於一堂。羣后濟濟而讓德。做祥風光瑞日。蓋有百僚師師。庶績其凝之氣象焉。又如周武王止師牧野。俟天休命。萬國畢集。十亂齊作。行伍井然。戈㦸彗雲。太公鷹揚。閎夭獻猷。黃鉞白旄。王于誓師而友邦冢君御事。司徒司馬司空亞旅師氏。千夫長百夫長。各稱其戈。各比其干。各立其矛。共聽誓辭。則蓋有如虎如貔如熊如羆。止齊勖哉之氣象焉。又如周公居冢宰。制作如造化。庶官百職。咸秩俱序。禮樂文物。無不備具。百辟來朝。五等序列。玉帛交錯於庭。鍾鼓備懸於下。大猷方開。尊卑不敢亂位。廟享旣設。大小罔敢踰禮。則蓋有穆穆皇皇彬彬郁郁之氣象焉。又如天地元氣。鍾於尼丘。洙泗設敎。英才雲集。三千門弟。七十成才。立五科而盡其才。用四敎以就其學。或有升堂而入室者。或有望門墻而不得入者。回也如愚。參也魯。仲由勇。曾點狂。各因其才而成就之。則才隨人而長短。學隨功而高下。蓋莫非聖賢之徒者也。又如鄒孟特立於戰國之時。紹洙泗之聖學。做巖巖泰山之氣象。養浩然之正氣。充塞乎天地之間。顚倒齊梁之君。仁義之說。可以經天。妾婦儀衍之徒。道德之論。可以緯地。憤頹波而立大防。衛吾道而作大閑。出入乎皇王。縱橫乎禮義。辭鋒不知其幾千丈乎。話頭不知其幾萬層乎。流俗仰其義而魂遁。異端望其風而魄奪。則其確也不可撓。其嚴也不可犯者然也。至如秦關一破。楚虎方驕。時乎不來。赤龍暫屈。鴻門一宴。豪傑爭馳。增玦頻擧。莊舞方張。良出斯急。噲盾直入。當是時也。風飜雲亂。虎據龍蹲。楚臣謀楚。漢臣謀漢。天下雌雄。其未決者乎。又如天下歸漢。楚亡魯屠。田氏有孫。守義孤島。從者四百。莫非義士。天下非不寬。四百之身無所容。漢爵非不榮。一心之守不可易。於是憤義誓天。約與同死。四百齊節。秋霜凜凜者乎。又如炎運將竆。英雄無所騁其力。吳魏方强。蜀業孤危。力雖微而義愈壯。勢雖薄而志則雄。臥龍奮鱗於雲雨。鳳雛鼔翼於冥霄。關羽虎躍。張飛熊憤。趙雲揚羣。又皆張膽而振拳。終不可以成敗論英雄。當其時也。蜀之一方。豈非英雄之窟也。又如睢陽危急。孤城勢迫。張廵仗千仞之節。許遠負九鼎之義。愛妾是食而志不撓。雀鼠斯掘而氣不挫。賀蘭忌功而不救。虜勢乘弱而益逼。南霽雲怒膽如斗。䨓萬春義憤如山。當是時。使城中之人。齊憤而共激。有必死之心。無偸生之計。以一城捍天下。城雖破而節愈堅。死雖慘而義益高。何其壯也。又如崖山日沒。蒼海雲暗。君臣社稷。載之一航。當是時也。事已竆於無可柰何矣。而文天祥，陸秀夫，張世傑諸人。臨危大節。確然與在平常之世者無異。朝衣拄節。任綱常之重於身上。圖存一日之社稷。便盡一日之職分。雖伯顔弘範。以滔天之勢迫之。在我之志。曾不少變。吁其凜哉。此吾之遊是山也。見千巖之奇狀。而認吾人氣象於萬古之上。雖其人事之大小不齊。往跡之吉凶各異。其何害於博取而廣比乎。至於寂滅之敎。起於西方。而瘦髠老釋。百十爲羣。塵芥六合。夢幻人世。仰天向壁。坐禪入定者。所謂僧佛。則巖之詭怪者。似之仙道之學。出於後世。而竊造化權。超生死關。逆天理捐人倫。方丈爲宮。瀛洲爲家。靜坐千春。爛柯一局者。所謂神仙。則巖之隱僻者似之。雖然。皆非吾道也。似焉而何足尙乎。然則巖非有意於似人。而我自以意而擬之耳。一山之巖。而巖形有千殊萬別。一天地之人。而人事有千變萬化。則天地造物之情。於此乎見矣。巖形之所以千殊萬別。人事之所以千變萬化。莫非理也。理本一也。而形於物者。有千殊萬別。事於人者。有千變萬化。何歟。蓋此理本無方所。又無形體。故物得之而爲形。自不能無其殊別。人得之而爲事。亦不能無其變化。理之一者。體也。而形之殊別。事之變化者。用也。不有其一。烏得有千萬用也。故體不可不一。而用不可不千萬也。然而天地之生物。物之做形。其不得不千萬者。自然之勢也。不容不然矣。若以吾人而做氣象事業。寧可不取舍於其間也。物形之殊別。人事之變化。旣不害於理之一者。則我之所以權衡乎。往古之跡。取舍於人事之變者。亦不害於性之一也。然則巖之所以似之者非一。而我之所以取之者。能無擇乎。三皇五帝之至道之朴。至德之淳。我不可不尙之也。軒轅之做庶官。唐虞之位百職。整整肅肅。如牧野之擧。秩秩彬彬。如周公之制。我不可以不慕之也。洙泗之設科。孟氏之衛道。我於是乎師之矣。鴻門之豪傑。田橫之義士。吾偉其略。不觀其德。吾美其志。不取其道矣。蜀中之英雄。睢陽之節義。崖山之忠義。我於是乎高揖之矣。若夫僧佛之學。異矣。斥之可也。仙道之道。左矣。遠之可也。其所以可尙也可慕也可師也。偉之而不觀也。美之而不取也。可以高揖之也。可以斥而遠之也者。皆吾平昔之所講明也。何待乎山之巖也。而惟其想像之。擬倚之。千載之下。如得見儀容風節於千載之上。則豈非由今日是遊而得之也。於是。誌其所以比擬而認會之者。以爲他日几案上起發之資也。萬曆丁酉孟夏日錄。</text>
<title>同塵錄</title>,<text>余性鄙下庸拙。本無厓岸峻絶之行。其於智愚賢不肖貴賤富貧。隨所遇而應之。隨其人而待焉。凡有貴與富者。非在所嘗親厚與夫有誠意相見。則固不敢自有板附之意矣。至於所謂賢智者。若不自察其果賢果智。則不敢趍走要見。雖或遇之。亦不敢輕爲之心許也。貧與賤者。如不以其道而取之。則固無與於性分之內也。余不敢以自外者而輕之。至於愚不肖也。亦未嘗區而別之。卑以傲之。或與之容遇焉。或與之接語焉。故尙余者。有或比之以展禽之和。譏余者。有或方之以鄕愿之行。余猶不能改其度也。一自亂離來。世道益以昏濁。人心益以悖惡。當此時也。雖守正道躳禮義者。其在鄕曲。不可一切以規矩繩墨律之。况余流離旅寄于異鄕異閭者。豈可無隨俗自韜之道哉。於是。勉爲和柔之色。務去剛勁之容。雖遇奴隷僕妾兒童下愚。必與之和顔以接。溫語以待。况於陵駕閭里。敢生氣勢者乎。非獨慮其遇悍夫。値驕漢。慢語觸怒。頑容致辱而然也。縣俗朴野。民無知識。只可以忠信質直而相交。不當以禮法揖讓而從事。故不得不爲之變常改度焉。余拙於言。未嘗能爲心外之言。今或有强談者。余拙於貌。未嘗能爲不喜之笑。今或有勉笑者。局以戲者有之。射而玩者有之。或同漁者於前溪。或從獵夫於後山。或伴箕踞於阡陌。或和戲謔於街路。或談干戈。或話農桑。隨問隨答。不敢爭是非也。隨言隨聽。不敢辨得失也。如此而度日。如此而卒歲。時自思之曰。余之處亂世隨末俗。其爲自保計則得矣。顧無乃同流合汚。日與染化而不自覺者耶。旋自解之曰。徇於外者。跡也。守於中者。心也。不可變者。道也。有所變者。事也。吾一其中心之守而已。其何傷於外跡之徇乎。吾不變其不可變者而已。又何害於變其可變者乎。能大能小。然後可以見龍之神也。能屈能伸。然後可以見鬼神之妙也。夫道豈可一向爲其高者遠者深者大者哉。雖至德之人。有時乎爲其卑近淺小者而不以嫌焉。此其所以成其高遠深大之道者也。斯道也。豈獨在人而然哉。廣大高厚如天地。至明如日月。深遠如風雨。而亦無不然也。試言之。天之所覆。地之所載者。飛禽而鳳凰。走獸而麒麟。魚蟲而龜龍。草而芝蘭。木而松柏。土而金玉。山而五嶽。水而四瀆。人而聖賢。國而帝王。皆其所有。則其有也不其大且貴乎。至於鷦鷯。禽之微也。犬豕。獸之微也。蝦蟆。蟲之微也。蒿荻。草之微也。枳棘。木之微也。沙礫。土之微也。丘陵。山之微也。溝渠。水之微也。愚夫愚婦。人之微也。黎庶。國之微也。而此亦莫非覆載之所包容。則何獨大者貴者見包於覆載。而微者細者乃爲所遺哉。不但包容於物者。兼貴賤大小巨細也。其運行施化之道。亦莫不有隆微淺深焉。寒之深則重裘燠室者。尙不能暖矣。而其微也微細之蟲。亦得發生。此則寒不恒於深也。有時乎微焉。暑之盛則山爲之焦。川爲之沸矣。而其歇也塊土不乾。潢潦不涸。此則暑不恒於盛也。有時乎歇焉。豈有長隆不微。長盛不歇者乎。日月之光物也亦然。不但光於美大而不光於微細也。風雨之潤物也亦然。不但潤於巨貴而不潤於賤小也。故至高大至廣厚者。不擇物而容囿焉。至明。不擇物而照焉。至澤。不擇物而潤焉。聖人之道。亦猶是也。言其高大深遠。則流通乎天地。出入乎陰陽。齊吉凶於鬼神。同光明於日月。繼前聖於旣往。開來學於萬世矣。而言其卑小淺近。則化被於一草一木。德及於愚夫愚婦。道行於閭閻畎畒。身安於竆巷僻野。此所以能大能小。變化屈伸之道也。薦之於天而天受之。暴之於民而民歸之。以匹夫而禪堯之位。則大舜之聖如何也。而其飯糗茹草也。䨓澤而作漁夫。河濱而作陶人。歷山而作耕民。則當是時也。大舜其敢自異於野人乎。道冠百王。賢於堯舜遠矣。則孔子之聖如何也。而魯人獵較而與之獵較。見南子。見陽貨。畏於匡。絶糧於陳。栖栖遑遑。轍環天下。則當是時也。孔子其敢以一善成名乎。此聖人之所以不可及而變化如神龍。屈伸如鬼神。覆載光明。有以幷乎天地日月者也。余之同塵於今日。亦此意也。姑以錄之。以俟他日之自考也。</text>
<title>雜述序</title>,<text>竊觀天地造化。其變亦多矣。縱橫錯綜。經緯合散。其行也豈必皆緊關處而已。其用也豈必皆重大者而已。行必有歇後焉兼之。用必有微細焉盡之。象於上者。日月星辰也。而日月五星二十八宿之外。又有無名數之星焉。形於下者。五嶽四瀆也。而五嶽四瀆之外。又有無名數之山水焉。晝夜寒暑。爲陰陽之大經。而晝夜寒暑之外。又有時變刻異之氣候焉。羽毛鱗介。爲萬物之生類。而羽毛鱗介之外。又有一草一木之微物焉。蓋理之用至廣。道之體至大。一於其重大者。而不及乎微細。則無以盡夫理之廣也。偏於其緊關處。而不從其歇後。則無以致夫道之大也。此重大微細。靡有不具。而天地所以成其大也。緊關歇後。相須並行。而造化所以無有竆也。其在吾人。亦此理也。亦此道也。德包內外而備。道貫大小而全。事兼輕重而盡。業通本末而進。存心養性。德之內也。修己治人。道之大也。入孝出悌。事之重也。居敬竆理。業之本也。內固不可不實也。大固不可不勤也。重固不可不篤也。本固不可不敦也。雖然。義理無竆。豈可徒內而無外。徒大而無小。徒重而無輕。徒本而無末哉。時日無盡。滯不可無開也。苦不可無休也。張不可無弛也。翕不可無散也。於是乎著力緊關之暇。必有歇後時節。做功重大之餘。必有微細事爲。以之而周其意思。發其精神。適其性情。達其文華。比之存心養性。則果是外也。比之修己治人。則果是小也。比之入孝出悌。則果是輕也。比之居敬竆理。則果是末也。然德所包也。得此而備。道所貫也。得此而全。事所兼也。得此而盡。業所統也。得此而進。其可忽焉哉。是故。身總萬機。兢兢業業。固莫盛於帝德。而必有南薰歌詠之風。是則不以帝而無適情之事也。君臨四海。法天無息。固莫敦於王道。而必有靈臺雲物之可觀。是則不以王而無休氣之時也。至於發憤忘食。不知老至之玄聖。有登東登泰之遊焉。閑先聖息邪說。以爲己任之亞聖。有勿忘勿助之養焉。然則造道固非一路。入德蓋亦多術。雖曰勤實敦篤。爲吾儒著力做功之綱領。而休暢發舒。又不可以廢其事。此游藝一目。乃在於志道據德依仁之末。豈不以六者之藝。無非義理之所具。而其於道也德也仁也。旣能志而據。據而依。則又必游之以藝。然後得於內者。有以驗於外。休於外者。可以養其中。於是。內外相須。本末相資。德以之備。道以之全。學問事業。自不覺其辛勤勞苦。有欲罷不能之味故也。今余雖知道德仁之爲吾固有。而曾不能志據依之驗於進修。則其於游藝乎何有。惟以身經患亂。歷過艱險。心不啻千動。性不啻百忍。其所自守。可謂固矣。今幸朝夕無憂。外事不干。思有以適情休氣。送了歲月。則求之六藝。無所能焉。惟其觸物興思。隨思輒記。或文或句。惟中所發。此或可以代射御。故從今以記之也。萬曆乙未季夏旬後二日。書。</text>
<title>族契重修序</title>,<text>今日吾契之立。所以重修古契也。所謂古契。卽吾張氏同姓契也。吾張氏世貫玉山。傳世于今二十餘代。則不知其經幾百年也。惜其舊譜不得傳焉。不知其大宗之外。別而爲小宗者凡幾派。而小宗之中。何代之分者。爲尤盛也。然揆以大槩。則從吾身而上。至五六世以前。其爵秩事蹟文章。或載於編錄。或傳於舊家。而人數吾東之甲姓。必曰玉山之張。則其顯且盛也昭昭矣。人之爲土姓者。不能每盛。雖盛而或因遊宦婚娶。流散徙遷者多矣。能積世居其土者固鮮矣。而惟吾張氏。傳至二十餘代。而不離此土。則其所以家孝世睦。樹德基福者。實有所自矣。當其盛也。擧族而爲一家。合門而爲一心。則敦和雍睦之中。自各盡其道焉。夫何待於設契以一之哉。及其傳世已遠。派別旣衆。而情不得不間。勢不得不分。則必有所以維持合聚之道焉。此族契之所以作也。作之者誰。卽吾族祖進士諱潛。與吾先人相議而作之也。竊聞進士公。性最淳良。行敦孝友。克推世積之德。能繼家傳之風。吾先人亦以小宗之長。實切追遠之誠。而於進士公。爲袒免之姪也。其氣味深有相契者。則其所以議立是契於吾族中者。意固深矣。不雜以他姓。必專其氣屬。篤其恩以一其心。定其規以齊其事。時焉講睦以融其和好之情。事焉同力以通其資助之義。使之富有所分。貧有所濟。慶同其喜。憂共其恤。此亦所以宜家保族之深慮遠計也。吾雖未及拜侍進士公。而吾先人亦早見背。不獲承受庭訓。然猶及見餘敎之盛矣。自己以上。有與曾祖爲行者矣。以下有孫行始生者矣。合老幼嫡庶。凡在契案者。三十餘人矣。其在幼少未有室。而從父兄之下者又多矣。遂立講誦之課。以勸族幼之學。每於月朔及望。合坐而講之。第其等而奬勵之。此尤吾契之美事也。又欲推而廣之。雖非吾姓而爲吾姓外裔者。自欲入契。則許與同之。此雖非本規。亦從厚之義也。嗚呼。壬癸經亂以來。擧族一掃而敗亡焉。今其存者。在長未十。在稚纔六七耳。亦且流離困頓。衣食焉不暇。孰有意於合族修睦之道哉。今則賊渡已數年。天兵屯戍者亦撤。徭賦暫弛。資業稍賴。孑遺黎庶。稍稍能有人事。則爲吾族者。吾族古事。不容不擧也。於是。遂請族老。而議復吾契。則在姓者無幾。而乃以外屬連係。或以結親合義者。在鄕尙多其人焉。其欲不棄吾族。而思與同約。則皆聽之。遂裝卷謄名。立約定規。凡若干人。余謂契者。合也。合者。表裏無間。而憂喜必共。好惡必同。然後可以謂之合之眞也。至於面從心異。口諾身違者。非眞合也。德義相好。而所勸惟善。所規其過。然後可以謂之合之正也。至於私昵曲從。苟同邪比者。非正合也。此又契中之所不可不知也。一約之後。雖路人便作兄弟。况同契之人乎。吾知吾契中。必有以深契乎契字之義。而能不墮進士公及吾先人立契之初意哉。噫。吾一門也。而元初有族而無契。中間始有契。其末也。國亂人盡。而契隨而廢矣。今又有孑遺孱孫等。復議復之。其亦一門盛衰之數也哉。不知自今以往。復幾有盛衰也。而繼之者能思夫立契復契之意否。契已成。契中諸兄弟。屬余誌其顚末。故不敢不以所聞於族老者悉錄之。嗚呼。此契之本。乃先人承命于進士公而立之。則此契之重修於今日者。於顯光爲尤感發。而又以進士公之孫光翰及大宗之胤乃範。爲今日修契有司。此皆不肖等盡誠之地也。然此豈吾數人之私悃哉。實皆契中諸丈之所共喜也。實我先世世敎至意也。實吾皇天降衷秉彝自然之義也。萬曆二十九年七月日。門末顯光序。[附規約]一。契中精寫族譜。有司愼藏相傳。一。契中人相愛相護。常若一家之人。一。吾契。乃族契也。爲契。旣因於族。則不可不思其爲族之源。而致其追遠之誠也。遠祖以上。於法代盡。雖宗孫。不可得以祭於廟。則惟其致誠之道。只在省墓一事。而遠祖墳塋。又不知其所。此爲子孫者所深痛悶。而惟我七代祖考及六代祖考妣墳墓。俱在星州地。此宜歲一祭之。一以致其誠。報其餘慶之流。一以誌其地。啓我後孫之思。其歲祭之式。則爲有司者幹之。或春或秋。就同姓中分半。隨宜備物。必極其誠。分祭于二所。雖外孫。或欲參謁。則尤美矣。一。遠祖墳塋。旣不得知。而族中舊譜。經亂俱失。今多有未詳處。此則不分內外孫。如或有聞見吾張氏先世事蹟者。必皆隨其所聞見詳錄。以吿于契中。一。吾契之初。只就姓中爲之。及今雖異姓疎遠。若與張譜相連。則皆入焉。此亦推先世之恩。廣睦婣之道也。以先世視之。慈情豈間於內外哉。人莫不有子與女。以其情而體吾先世之心。則可以想矣。然則契中當不分同異姓。其相厚之義。則宜無間然。而但其追遠等事。則在同姓者。必須自盡其誠。一。此契。元初卽吾同姓契也。然則凡契中事。在吾姓者。宜益敦勉。每定有司時。必以同姓一人。異姓一人。備其員。此非所以置賓主之別也。特以兩有司皆是異姓。則本姓者。尤易於忽忘契義故也。一。一契之中。有吉無凶。有善無惡。則最是契中之幸也。凡在吾契者。倘能各自勑勵省勉。必爲其所當爲。必不爲其所不當爲。須令契中有可喜聞之事。無有不願聞之事。爲幸孰大焉。一。人倫之中。父慈子孝。兄友弟恭。夫唱婦和。推之以睦同姓。又推之以婣外戚。又推之以信厚朋友者。乃吾門之所素敦。而吾契中之所盡心也。其何待於相勸哉。然自是而益相勉焉。則豈非契中之大賀也。一。鄕曲中凡民。豈待立朝事君。然後有以致君臣之義哉。惟能各職其職。各事其事。以不負國家生養囿育之恩。乃民之義也。讀書業士者。其志固有望於他日矣。至於服田食力之人。凡其一衣一食一坐臥之安。無非國家之澤也。其所以報效之道。只在愼貢賦力徭役而已。今在十年兵火之後。民力固渴矣。然猶能不飢不寒。上事下育者。其以爲自己之功耶。吾契中共相與勉之。一。亂離以來。人困衣食。皆知農業爲本。故莫不力耕務稼。固不待相勸。但一兩歲稍稔以後。人頗賤粟尙飮。此乃惰農之兆也。吾契中。其各戒之。一。契中幼少業士之人。雖不能如平日朔朢之講。爲其父兄者。各宜督勸可也。使一契中幼少。畢竟皆歸凡民。而不有俊秀者出於其間。則豈吾契之福哉。一。農不勤農。幼不勤學者。有司察之。及契會之日。擧吿于契中。或罰其當身。或責其父兄家長。一。亂離以後。爭田訟奴之事。處處成風。此甚不美之俗也。若其弱爲强所侵。直爲枉所屈。拙爲詐所欺。賤爲貴所奪者。勢固不得不求辨於法所矣。其或乘時僥倖。非理好爭者。極可醜也。凡爲契中。切宜戒之。毋作一契之羞也。而况喪亂之餘。閭閻丘墟。阡陌蒿荻。如能力耕。孰患衣食。而必欲廣占膏腴。謂爲子孫計者在此。則其爲惑也。豈不甚焉。何必爭訟鬪狠。以失和孑遺之人哉。一。契中人過失。契中人相聞。各以所近。先相規吿再三。必至不改。然後吿于有司。見其不改。而不吿于有司者。與夫不先相規。而遽吿于有司者。俱致罰。有司聞之。細過則待會致吿而共規之。大過則卽出文齊會責之。衆責不改。然後損徒。損徒又不改。然後出契。然旣出而能悔。則卽許還入。一。契中人之過失。契中人只當當面相責。不當於契外人處揚言之。如或不相面規。而揚言於外者。契中重罰。一。吾契中。只當相責其契中之失。若外人過惡。則耳或得聞。不可出諸其口。一。契中人過失。外人或有言之者。契中人聞之。必來吿于過失之人。使之知改。其或聞之。隨而唱和揚助之。不以吿于本人者。契中重罰之。一。論官員善惡。論時政得失。最非守分保身之道。吾契中宜極戒之。犯此戒者。契中共罰之。如或切己之寃枉悶痛。則必須共訴而求解者。亦患難相救之道也。一。契中或有水火盜賊凡意外之變。極力共救之。如聞患難而不急救之者。契中共罰。一。契中有死喪。則初喪助斂殯之具。及葬助營壠之役。且助葬需有式。一。契中有婚嫁。亦助昏需有式。一。俗中爲契者。其於吉凶之助。或有限定其所助度數。而其助之也。旣盡其所定之限。則曾受助者。雖更有吉凶之故。契中不復助焉。此則直是相稱貸者。較數必償之爲耳。非所以憂喜相同。以情相助之義也。今吾契中。則勿效俗契較計多寡之陋規。勉尙古人一向敦厚之美。義喪不必父母妻子。而或有傍親之喪。婚不必己之子女。而或有弟姪之昏者。雖一人而累有事故。如其自主張其事者。則亦當隨事相助。若其所助之式。則又不可無輕重之殺。此則只在臨時僉議而酌定之。但不可謂曾助於前事。全然不顧於後也。一。族人之在異鄕者。若願入契。則須僉議許之。使婣睦之義。無間於遠近則可矣。但於不時聚會。例收雜物等事。則其勢不得與在鄕者一一同之也。自此相通。或不能及時。自彼相從。亦不得如期。則一以契規例之。終非恒久可繼之道矣。惟春秋講信。大段聚集。有不可不相參共議者外。不須一一皆望其必集。雖或不能齊會。不以不參不狀。論其罰。如或可來而不來。當參而不參。則亦不無未安者矣。契中雖無罰。其當自知之也。什物之收。亦不可責之以元定之式。只當隨彼之力所可及。勢所得爲者。而不拘時限。不計數量。惟能終有以相助相顧焉耳。契中則又不可以彼不能自如契式。而敢忽於相顧之際也。要當各盡其情義而已。一。講信修睦。春秋各擇日爲之。勿尙侈美。皆要眞率。當以適情歡洽爲度。如有亂醉顚倒。喧譁失禮者。罰。一。契會時。只宜商確契事。開敍情義而已。絶勿惹及外間雜說。一。立契之後。契中必有相好之樂。而無相惡之事矣。然於常情之外。或有還出之願者。則必令自具其狀。呈于有司。有司告契中而許之。然同姓中人。則猶不敢去其名。特不令參於契事也。</text>
<title>易學圖說序</title>,<text>夫易。卽天地也。天地焉而萬變萬化萬事萬物。在其中矣。易豈外此而別自有道理者乎。然則天地固自有天地矣。萬變萬化。固自有萬變萬化矣。萬事萬物。固自有萬事萬物矣。是乃天地自是易也。觀固有之天地。固有之變化。固有之事物。則易斯有矣。易不必復作爲書也。而聖人所以必有易之書。何也。乃爲吾人作之也。人固莫不有其身。其至近者。莫此身若也。而能知其耳目口鼻之所以爲耳目口鼻。四肢百骸之所以爲四肢百骸。五臟六腑之所以爲五臟六腑者鮮矣。况仰渾淪而知爲天之理。俯磅礴而知爲地之理。處羣羣之中而知萬物之理者。幾何人哉。見形而知理。見器而知道。見物而知則。見顯而知微者。非聖人能之乎。惟人也而不識此道理。則其亦禽獸而已。草木而已。立不識當立之地。行不識當行之路。其如參三之道。何哉。聖人是憂之。不得已而作易。模象出方冊上天地。然後神明之德以之通焉。萬物之情以之類焉。凡宇宙之間所謂萬變萬化萬事萬物。都擧爲此易之所包所冒。而無古今無幽明無遠近無巨細。皆莫之逃焉。此誠易之爲書。果有以能稱乎大哉至哉之實者也。人始可以書中之易。知天地之易。以模象之天地。知固有之天地。而吾人事業。從此而定矣。則人文得之而昭耳。物則得之而盡耳。彝倫得之而敍耳。到此而此易功用。其可量乎。宜乎天地存則此書與之俱存。當與天地同始終者矣。然而八卦爲六十四卦而大備矣。而文王立卦辭。以明六十四卦之義。周公設爻辭。以明三百八十四爻之義。孔子著十傳。以明此易之在天地者。與在書中者。必反覆詳盡而後已。何也。蓋易之理。本自具於天地萬物。故其在三皇以前。止可俯仰天地。傍觀萬物。而咸得其理焉。伏羲以後。文王以前。止看卦爻之象。而亦咸得其理焉。此非聰明睿智神武不殺之聖人乎。聖人知夫大朴旣散。世變日降。開物成務之方。不可不設。則以爲有天地人物矣。不可無卦爻而有易學。故於是。畫卦爻。有卦爻矣。不可無繫辭而爲易學。故於是。有繫辭旣卦爻矣。而至于繫辭焉。則易之敎成矣。伏羲則發天地之所未發。文王周公則發伏羲之所未發。孔子則發文王周公之所未發。是固卦之畫。辭之繫者。皆非聖人之得已也。四聖旣遠。左道紛興。千載歸來。易道幾晦矣。又幸程子有傳。朱子有本義啓蒙等書。以發四聖之餘蘊。則所以羽翼乎此易者。盡而又盡矣。至於程朱之外。前後諸儒。因旣備之易。著疣加贅。摹枝效葉。費詞爲說。剩墨爲圖。自以爲明易之旨者。凡幾家。而于今傳者無幾。而不足輕重於有無者也。如是而今乃復有此纂集。何也。竊嘗思之。卦爻奧矣。辭亦隱矣。後乎古而生者。各出己見。擬有以闡其奧。啓其隱則轉加推衍。輾滋論解。圖後有圖。圖至幾般樣。辭後有辭。辭至幾卷。袠乎愈降愈繁。愈繁愈雜。則其所以瀆亂經旨者。固十八九矣。然其間。或有一圖一說之透得乎一義者。亦在所當取焉。何則。理固無精粗矣。無大小矣。縱橫焉錯綜焉。千條萬脈。該貫畢括。其妙無竆。而易之妙。所以無竆也。人之所得於易者。或精或粗。或大或小。果相什百焉。其能通盡乎十分地頭者。固不常有而有能窺取乎。千條中一條。萬脈中一脈。則亦莫非此理也。所以爲圖爲說者。有或可助於學易者矣。俱收幷集。比而類之。以爲參互考觀之資者。亦初學之所切也。故積成一袠。彙分序列。而源流首末。悉在其中矣。見者未必不以屋上之屋。牀上之牀爲疑。而若能詳翫而細會之。則皆各有所主之義。雖不免於重複。而實不可厭斁者也。其或同源而異派者。異旨而同宗者。亦取而載諸袠末。以驗夫此易之理。無所不囿。而仍以爲援石證玉。據彼明此之地耳。摠而名之曰易學圖說。其圖其說。幷因於已成之本矣。而間或以賤見妄撰。或圖或說以附之者。亦非一二。又於纂玩之際。自有推得之餘。義不敢以糟粕而捐之。篇置最末。然必本於先儒之說。又契於固然之理。非全臆揣也。且非鑿空也。初爲昏鈍自閱之便者也。而復欲開示一家之蒙。則遂道其纂集之由。寫諸卷首焉。</text>
<title>永慕錄序</title>,<text>凡有身於天地。孰非爲人子而承父母兩親之遺體者哉。以其氣脈之直傳而當宗之。故姓父而不姓母。家無二尊。故服有斬齊之差也。至其生成慈育之恩。則實何間於父母哉。故人子之於父母。其愛戴之心。未嘗不一。而父母之於男女。其慈憐之情。未嘗有異焉。此固非常情乎。聖人非不欲於外家先世。並致其隆。於外黨諸親。畢推其厚。只以義有所難同。勢有所不及焉耳。余見世之人。其於外宗外黨。一以薄道處之。遂以爲當然。彼不思其母胎中乳下。積誠劬勞之恩乎。然則其於情所可用。力所可及者。容可不爲之盡心乎。余嘗爲一冊。畫分井間。塡寫內外。先世本宗。則隨其所及知。而謹悉其派分焉。外宗則皆自始祖。至于吾身所直之代而止焉。逐代俱寫娶氏及子女名適。雖不書諸派族類。各自有本譜。亦可憑吾冊子女名適。而得悉代行焉。此余所以有此錄也。目其錄曰永慕。此余推孝睦之道而廣之也。以我之母我母之心。推而上之。吾考之於祖妣。吾祖考之於曾妣。吾曾考之於高妣。其情亦何異哉。又推而上之。以至于百代無竆之祖。又推而廣之。以至于外宗之外宗。其亦無竆者。於我皆有父母之道焉。我莫不有苗裔之理焉。如在所不及聞知者則已矣。苟或有以聞且知焉。則其何得以恝然哉。今我或得知其墓山。則必錄焉。或爲其裔孫者。不論內外。有過於其所。則一虛拜之致焉者。其亦幸之大也。</text>
<title>不知巖精舍記</title>,<text>凡物苟有矣。必當爲所知也。形焉而目之者知。聲焉而耳之者知。臭焉鼻者知。味焉口者知。性情焉而心思者知。夫旣有形聲臭味與性情矣。則孰有逃於有耳目口臭與心思者之所及哉。知因於有。不知因於無。故有而知。無而不知者。理之常也。其或有有矣而不知。無異於本無焉。則乃不知者之失也。然有者自有。其何損於不知乎。精舍在不知巖之東南岸上。故因而名之。夫有形之中最確而著者。莫巖若也。而玆巖之所以名以不知者。吾果不之知也。或曰。是巖也本藏於丘土之中。江水衝破。積以歲年。然後土盡而巖出。此謂其丘土時所不知也。或曰。是巖也若被大漲之沈沒。則藏在波濤之中。迨其漲伏。然後巖乃出。此謂其大漲時所不知也。此皆名之以有隱見也。或曰。巖在深淵之上斷麓之下。四方皆勝觀也。四時皆勝趣也。可以舟於江以勝。可以席於岸以勝。淸風之晝。明月之夜。無非勝賞也。沿江上下。凡以勝區名者幾處也。而惟其爲勝之最。則能與此巖肩者鮮矣。而埋沒於尋常之中。廢棄於魚鳥之場。人莫之奇焉。故好事者名之以其實也。但精舍之設。非獨取於巖也。長江列嶽。遠林近藪。白沙芳草。煙雲鳥魚。其取乎上下左右者非一也。而必於巖焉獨取之。因其名而名之。何也。固以不知之義。富矣遠矣。吾人之取之也有說焉。試以不知。分在我在人而言之。在我之不知有二焉。不當知而不知。不知之得者也。所當知而不知。不知之失者也。何謂不當知。奇技淫巧之事。營私謀利之術。凡世間冗雜瑣屑之務是也。此而不知。豈非不知之善乎。何謂所當知。天地人物之性。三綱五常之道。大而天下莫能載。小而天下莫能破者是也。此而不知。其能爲具耳目口鼻知覺之人乎。爲吾徒者。其於在我二者之不知。宜有所擇矣。若夫在人之不知。亦有二焉。我無見知之實。而人不知之者。不知者非人。而無可見知者我也。我於人。何怪焉。如我旣有見知之實。而人乃不知。則不知者在人。而我所自有之實。不以不知而有喪焉。人之不知。何與於我哉。何謂見知之實。卽有以竆天地人物之性。盡三綱五常之道。天下莫能載之。大而能無外焉。天下莫能破之。小而能無內焉者是也。道此道於吾身。德此德於吾心。則人之能事。此焉畢矣。其果能見知於人。則此道此德之功用。可被於一世。而位天地育萬物。無不可爲矣。世或不知。則藏此道於一身。樂此德於一心。而亦自無愧於天地萬物之間。浩然於獨立之地矣。吾徒之於在人二者之不知。一惟自勖其在己者而已。夫如是則當以不知。爲進學處世之道可乎。進學之道。以知自居者。歸於不知。以不知自居者。歸於知。蓋以知自居。則知一足一。不復求知夫二以上之分數。知二足二。不復求知夫三以上之分數。至於至八知九而止。猶不得復達於九與十之分數。况未及八九分而自足者乎。此安於小成。守其一隅者也。其歸不知也宜矣。若以不知自居。則常以爲義理無竆。其知旣廣而不自廣。求以益廣焉。其知旣高而不自高。求以益高焉。此大舜好問而好察邇言。顔子以能問不能。以多問於寡者也。其知之大。固可量耶。至於處世之道。要於見知者。終於不知。晦於不知者。終於必知。蓋要於見知。則纔有片善。求以聞於人。僅能一藝。求以衒於世。唯其求聞求衒之私心。便梏其天理之正。而所有之片善。所能之一藝。亦止爲悅人售世之資焉。其復有長進之望乎。此巿才著善。要名干譽者。的然而日亡也。若晦於不知者。學問高於天下。而守之以愚。道德尊於一世。而處之以謙。不成乎名。不易乎世。遯世無悶。不見是而無悶。然而天下歸仁。百世爲師。此衣錦尙褧。韜光鏟采者。闇然而日章也。此巖初藏於丘土之中而不知。乃見於土盡之後。間沒於江漲之時而不知。乃見於漲退之後。及其名以不知也。又藏於遺棄埋沒之中而不知。今又大著於精舍之立。則始於不知者。固未嘗不終於知。名於不知者。亦未嘗不實於知。此非理之常耶。巖是頑然亂石之積也。其隱見於江波之中者。幾萬歲矣。而其於物之善惡盛衰。世之治亂興亡。無所與焉。則於巖乎何責。夫當知不當知之事乎。至其磊磈錯落。萬古凝定。雖無知覺言語運動。而能興雲雨。以澤於物。能藏魚鱉。以利於人。此則巖之能事。而大其功用者也。人未必知焉。而巖亦何知於知與不知哉。此有血氣知覺者。情易躁動。心在衒耀。而多失其性焉。凝然靜峙者。能效奇功。不自誇大。而乃全其天焉。精舍之取其名。豈無以哉。今舍已成焉。名已揭焉。處此堂而顧此名。能盡於不知之義。其於在我者。不求知於所不當知而不恨其不知。必求知於所當知而不知則不已。其於在人者。恒能自反其在己之實。而道果未盡於吾身。德果未至於吾心。則當曰人之不知。乃以吾道吾德。有未盡未至也。於是乎無者思以有之。小者思以大之。卑者思以高之。淺者思以深之。至於旣有旣大。旣高旣深矣。而人且不知焉。則我當不慍不悔。不沮不止焉耳。未聖人者。天地合其德而天地知之。日月合其明而日月知之。四時合其序而四時知之。鬼神合其吉凶而鬼神知之。知我者。天地也日月也四時也鬼神也。則一世人之不知。果能爲損於聖人乎。孔孟不見知於當世。而能見知於萬世。其見知之大且長。孰有如孔孟乎。吾黨其思之。又其做功之要地。則須從人所不知而己獨知之者始焉。大學之如惡惡臭如好好色。中庸之莫見乎隱莫顯乎微。皆結愼獨之一言。凡古昔賢人君子之用功。固未嘗不在於人不知之處矣。此誠吾人之所共愼也。能愼於此而不已焉。則其所以進學者。嘗以不知自居。而終至於無所不知。其所以處世者。常以不知自晦。而終不得自掩於必知。以至不慍不悔之極功。亦不外是矣。堂下之江。卽洛之下流也。伊洛乃有宋諸賢所興之地。而江名偶與之同。可以思正脈之流波。泝洙泗之淵源矣。其西則金烏山也。卽吉冶隱棲遯之處。而其淸風高節。直相映乎首陽之孤竹。則於焉仰止而有凜然者矣。堂之作。在大明萬曆之庚戌歲。</text>
<title>立巖記</title>,<text>凡於山野間巖石。有或樹起焉而名之曰立巖者。余多見矣。然見之多矣而其最奇。且特無得與等比者。吾於此巖獨見焉。蓋他巖之所謂立者。未必能高而大。大而正正而直矣。或錯列於衆巖之間。不見其有獨立不倚之象焉。或因勢於岡壠崖麓之上。不見其有挺特自拔之異焉。或有待於層疊重累而爲高。其全體非一質者焉。或有亂角邪竇。偏缺側穿。左贅右疣。而方隅不正者焉。或有結根麤醜。而至末尖殺者焉。或有方圓不分。而欹側不直者焉。又或有巖可奇矣。而所立非其地。若在都巿之間。大路之傍。則惡煩者嫌焉。又或有氣像近之者。知其可玩而樂水之智者。舍此之彼。則立不臨流者僻焉。然則巖而立者得之鮮矣。而其謂之立者。亦多品焉。其奇也非一槩。其病也非一般。奇多而病寡者。不可易見。則况奇全而病無者。千百中之一也。今何幸於此焉得之。異哉玆巖也。四方之高可十餘丈。上下之圍近七八尋矣。立不衆巖之間。非所謂獨立不倚者乎。勢不有因於岡壠崖麓。非所謂挺特自拔者乎。由足至頭。全體一質。則非層疊重累而苟高者也。不角不竇。無贅無陷。則非偏缺側穿之不正者也。自下而上。其直也一。從根而首。其大也均。可謂正矣。望之似圓。卽之似方。前瞻不倚。後顧不偏。可謂中矣。非巿傍非路衢。而于深山之中。則立得其地也。帶淸流臨碧潭。蓄至靜於至動之中。則二樂者俱喜之也。此余所以見乎巖之立者多矣。而今以此巖爲獨見也。不特其形之奇。其立之異。與其占方位之得焉而已。此一巖中立。而衆嶺環擁。列壑控抱。助其勢者。後有雲屯之隆巖。對其面者。前有斗聳之高峯。左焉鵬噣之峀。右焉龜伏之岡。洞口有碧嶂之重關。洞上有竆源之微徑。石無大小。皆可坐眠。樹無老少。俱宜蔭人。沿流有曲。無非引風之座。激石成潭。莫非投竿之波。白雲何心。籠閉山村。碧蘿無情。遮斷野路。數頃荒田。可以種豆。千山新菜。足以滋口。逶迤石路。筇音可鳴於朝暮。嚶嚶鳥聲。自能唱和我獨歌。其可以遇物成趣。寄目興思者。雖妙手不能畫出。雖巧詞難以收得。則一巖所領之奇勝。其可量耶。巖後有小谷。地不甚寬。可容數十草屋。北東西三面。皆屛之以危巒。其南口。卽前所謂雲屯之巖。而其下卽此巖也。巖下卽溪。溪南又峯。峯上又嶺。其形勢旣高而凹。沿溪而行者。不知其有村焉。眞隱者之居也。古無居人。或有村夫來田其中者。而土薄不宜於耕穫。故多廢蕪矣。自壬辰倭賊之起。永陽士人三四人。結志入棲于此谷。三四士人。卽吾友權君强哉，孫君吉甫，鄭君汝燮，君燮兄弟也。四友見余極言巖之奇。余從四友者。前年始來賞焉。果驗四友之言。不爲虛美矣。今年又再往而久留。徧探前歲之所未賞也。則果愈見愈奇。愈久愈不厭也。一日。四友謂余曰。巖之奇如是。卜之深如是。吾儕欲以此爲終老之地。公非從我儕者乎。且吾儕之初所取者。爲此巖之奇也。而巖之上下四方。洞壑溪石。無非勝賞。而皆可爲玆巖之助。則其可不隨處立名。以爲吾儕遊玩探賞之目乎。余方乘興。猝然諾之。不覺其自涉於愚拙僭妄。且貽累於溪山也。蓋旣得此巖巒溪石之勝。如不設藏修棲息之室。則吾儕又無所於安頓矣。且妻孥叫啾之間。雞犬雜沓之中。豈君子頤神養性之地乎。於是。四友欲置一齋。而巖後東偏。可立數間地者。後隔村煙。前俯溪流。負巖帶巖。坐臥盡得其狀。又遮風向曝。雖冬寒。可取溫也。齋雖未立。四友之計已定。故余請預名之曰友蘭齋。蘭固深谷之草。而君子之所佩也。名齋之意。四友其不默認之乎。自巖而北。未及乎村。家自村而南。未及乎立巖。爰有一巖。峙作山形。其高亦可四五丈。其周約以地尺。亦不減數十尺。嶐然崎然。誠若雲屯。上有古松數木。虬枝相繆。風葉鬆鬖。依然有高山泰嶽之形範。隱然有仙區絶頂之風趣。使仰之者。精神肅爽。心想淸遠。自有所起發焉者。故名之曰起予巖。其北東西三畔。皆有微路可登。而南畔則高又倍之。截然不可攀躋。其南畔之底。卽友蘭齋之址也。又於立巖之上。起予巖之下。中有平巖。距二巖各十餘步。人自村中來。路緣于起予巖之西側。不待登陟。可平步至此。其下則壁立如削者。亦可七八尋。危不可臨。其中則平而圓。四友因其勢而修治之。砌其邊而臺焉。臺之左右。有二高松。可以蔭朝夕之暉。日午之陰。有所未徧。則又架長杠於兩松而柱之。就他松而伐其遠揚。取而蓋之。以補缺陰。則可以終日不見陽矣。臺之南隅。亦有童松數根。長或數尺。四友愛護之。日俟其長。此松若長。則不必假補。而陰可自足焉。臺上可坐十餘人。煎茶煖酒。皆有其所。卑幼從之者。亦各有便傍可安矣。坐于臺上者。三面皆危壁。必常有臨深戒懼之心。故名其臺曰戒懼。戒懼。所以爲臺之形勢。而戒懼之義則多矣。此臺後有起予巖。前有立巖。止兩巖足擅一區之形勝。况左右遠近。無非奇賞。形形色色。小大羅布。爭奇競美。交貢迭獻者乎。一脈淸流。來自東崖。縈回紆屈。來觸立巖之下而過焉。歲久年深。其觸不已。巖根今有受水之痕。其流旣西而旋南。或縈林而隱。或過石而見。或緩而爲淵。或急而成灘。或分而爲島。或曲而成渚者。臺上可見七八里矣。臺之直南。大山一支。漸低而中殺。西來而北轉。至立巖相對處。起峯突然。崖石崒嵂焉。峯在溪之南。立巖在溪之北。若相拱揖者然。名之曰九仞峯。所以言其高也。而九仞之說。出於孔子爲山之喩。爲吾黨者。可不戒於一簣之虧乎。臺之東。有後山一支。亦其來稍低然後。起而爲峯。峯形端圓。政如芙蓉之出水而花未綻也。日暮臺上。山人方歡。欲燈不可。欲燭不宜。于斯時也。共注目東望。以待月出。而一片冰輪。出自峯上。有若峯吐而生者。故名其峯曰吐月。卽臺中夜景。得此而明者也。臺之西北。有最高一岑。山人不出山。有時欲暢其幽鬱之懷。則理屐杖策。緣崖引蘿。一登乎是岑。效宣尼登東登泰之遊。則一片靑丘。曾不滿於一眄。盍以小魯而名其岑乎。吐月峯之東。有嶺深秀。半藏半露。蒼然蔚然。樵夫採客。鮮或跡焉者。名之曰産芝嶺。芝不必産于此也。而名之以産芝者。何也。昔者四皓避焚坑之虐政。寄身世於商山之深谷。獨遠懷乎唐虞之盛世。千載之下。誦詠紫芝之歌。亦可以想見襟懷之脫落。則思其人而不見。尙其志而高揖者。其可無縱目攄懷之地乎。此所以名産芝於嶺也。山自産芝嶺而西者。又作一嶺於戒懼臺之東南。卽九仞峯之所從來也。自臺而望。最親且對。圓㝫濃厚。蔥鬱明顯。則名之曰含輝。以取夫朱晦庵玉蘊山含輝之義也。山之能韞玉與否。固未可知矣。然良玉之所儲者。必名山也。而晦翁之句。又取比於君子蘊德而粹盎者。則吾儕自此未必不目其山而思其名。顧吾心所蘊者。果能德矣。而所發於面背者。果能粹盎乎。亦豈非自修之助哉。含輝之名。其有取也。自含輝而南。又有一嶺巍峙於渺茫之間。坐於戒懼臺者。必登目於九仞峯之上。然後可望焉。每見白雲停聚乎其頂。或如冠巾之戴首。或如橫帶之在腰。有或崖壑掩藏盡者。有或峯巒露出半者。或始薄而終密。或乍聚而還散。朝而爲霧。暮而爲霞。變化無常。往來無迹者。恒是雲也。故名之曰停雲嶺。于以詠靖節無心出峀之章。亦足以認卷舒行藏之道也。凡此四面之山。無不高大。而西山最爲雄峻。在一溪下流。當一洞初口。有若隔絶世路者然。遂名之曰隔塵嶺。旣有是嶺。隔絶內外。故吾立巖溪山之奇勝。自作一區之秘藏。而山外之塵蹤俗跡。不得以冒躡焉。一谷中漁樵之興趣。止爲吾儕之獨樂。而世上之浮雲富貴。不得以相易焉。隔塵名嶺。其可已乎。溪之南。有一野。距村纔一二里。是野之田。宜稻宜麥。宜黍宜粱。如能力耕。足以無飢。披雲而耕。帶雨而鋤。固山中之勝事。而莘野耕叟。南陽臥龍。或樂堯舜之道。或託管樂之比。則吾儕獨不可以志伊尹之志。心臥龍之心乎。野名耕雲。有所慕也。溪流之傍。林木連靑。自生自長。參差亂茂。村人朝暮之炊。遊客茶魚之烹。靑煙一痕。惹作微色。以供詩人之口。或迷歸鳥之眼。則林所以名惹煙也。洞在下口者。名以招隱。憐夫迷溺於宦海而莫之返者也。洞在溪上者。名以尋眞。思夫抱眞肥遯者而不得見也。洞在停雲嶺之下者。名以採藥。藥不必如方外之徒丹砂石髓之誤人者也。居閒養病。保嗇性命。亦不可以無藥物。故洞多其産。所以名之也。立巖之底。有石平鋪於溪流之中。稜角磊磈。出沒縱橫。中有石隙。長廣纔能尋丈。溪流得此而停深。澄澈爲一小淵。淵之上下。石有呈露而盤陁者。流漲則沒。水落則出。然沒時少而出時多。坐其石。淵可俯焉。或濯或漱。以觀游魚之往來者。於是。名其石曰鏡心臺。名其淵曰數魚淵。巖影倒落淵中。蒼苔綠叢。似作淵魚巢也。恨淵不能稍廣。有以容乎小舠。恨石不能稍高。有以免於漲沒也。自鏡心臺。遡溪而行。行過一曲。則水回成隈。隈在九仞峯之東畔。有巖際流。旣平且廣。亦可立數間茅也。但不稍高。遇漲而沈。故屋不可設焉。然後負危崖。前臨險流。又爲九仞之所蔽擁。幽閑深寂。漠然與外人若不相接。乃名之曰避世臺。又從避世臺。涉溪而行。未及一里而橫流。有石自成徒杠。若不遇漲。則不濡足而可渡矣。中有二大石。斗高而廣。可坐臥其上。又其南崖有巖隙。亦成一臺。可鋪一葉席。直俯溪潭。最宜釣磯。遂以尙嚴名其臺。嚴卽嚴子陵也。其人出狎至尊。則動天上之星象。來把一絲。則扶漢家之九鼎。固亦一世之丈夫也。名臺之義。所以尙其節也。又自尙嚴臺而遡。行及數里許。得一淵於兩峽之間。淵廣足容中船。溪作三派而瀑落。淵中水聲。常淅瀝焉。淵之兩邊。皆磐石。石爲漲磨。漫渙平滑。炯爛皓潔。坐其上。如藉以琉璃筵也。其東峽之巖。尤極奇壯。蒼苔綠蘿。蓊蔚埋覆。殊非煙火中人所可遊息也。淵以浴鶴名焉。亦非必有其實。以誌水石之奇潔也。若自鏡心臺。沿流而下。水觸西崖。又成小潭。潭上有巖。巖上有松。因而臺焉。雖不能自奇。而諸嶺諸峯諸巖諸石凡一眼所收得者。怳惚難狀。依依畫中。似非眞面。故名之曰畫裏臺。自畫裏臺。又西南行至二里許。有巖壘然成丘。以臨是流。而溪之自北山來者。稍浮於是溪。而合流於其前。又增一倍價也。四友欲亭其上。而慮或力未及焉。名之曰合流臺。臺前合流之處。水頗演漾。石多奇美。不知渭水之陽。其能勝於此乎。遂名其灘曰釣月。以溪之上流。皆在山底。得月最晩。此灘則距東嶺已遠。月光先受。固宜於夜釣。釣卽呂太公之事也。身蘊濟世之具。閒老江湖之邊。手持一竿。若將終身。非斯人。吾誰與從焉。此名灘之義也。從灘而下。至招隱洞之口。溪之成潭者。倍於上流之淵。外人之入此洞者。山人之出是山者。皆過於是潭。塵雲仙凡。此焉皆分。故潭名曰洗耳。意欲追巢許也。凡所以收諸奇勝。以歸夫立巖之總管者。上自浴鶴淵。下至洗耳潭而止焉。其間一洲一石之俱可得名者。何可勝數。而今所名者。只取其最勝且大者焉爾。至於由外路而入村者。必涉巖下之流。橫排白石。用爲片橋。躡橋之際。有響琤琮。故其橋之名曰響玉。自戒懼臺。紆步而下。將欲觀魚於鏡心臺。則其入也。亦必有石橋。橋在巖底叢林之中。石面易生綠苔。故其橋之名曰踏苔。亦爲幽興之助也。井在起予巖之側者。寒且洌焉。澤物之功。不可不博。故取易井卦上六爻辭。以勿冪名之。井而冪之則功不施也。石在立巖之傍者。有數至七。而象似斗星。故名之曰象斗石。四時之運。日月之行。皆於斗星而取法。則北斗之於星辰。其係最大。而石之數與象。適與之符焉。亦一奇也。惟此得名者二十八處。二十八者。各自有勝致。則得名固宜矣。然不有一立巖之奇絶。其二十八處。不能自售其勝致。而與尋常中丘陵洞壑。峯巒水石。無以異矣。孰爲之名目以稱之哉。然則二十八之勝致。得立巖而著焉。立巖之奇絶。因二十八勝致而富焉。然亦不有戒懼一臺。固不能光立巖之奇絶。以賁夫二十八之勝致。又不能輸得二十八之勝致。以贊夫立巖之奇絶。此所以有立巖。則不得無戒懼臺也。是如北極爲二十八宿之所尊。而非有二十八宿之環拱。北極亦不得爲獨尊。二十八宿。雖各有躔次。而不有一北極之尊。亦無所於環拱。又其中角之一宿。爲二十八宿之首星。角得其次。然後二十七宿。循次而列焉。此立巖所以宗乎二十八者。而戒懼臺。又以首乎二十七者也。然又非四友者。就此而卜之。則立巖之奇絶。又誰得而知之。人之知與不知。其於立巖。容何與焉。而溪山水石。亦天地間一美器也。天地旣有此美器。豈令徒自美而已。必使最貴最靈者主之。然後溪山水石。不爲虛棄之一器而能發其美也。然則四友之來卜于此。其亦立巖之嘉會歟。嗚呼。有開闢以來。卽有此溪山。而幾萬年荒廢蕪沒之境。今日始爲吾儕之所遊賞。不亦有數存乎其間耶。斯亦有以起吾儕之遐思者也。或曰。溪山則美矣。然溪山乃造物翁公共之物也。且初無情意。又無名號焉。居于此者。止可耕漁樵採。樂在己之樂而已。遊于此者。但當行賞歷。玩快一時之目而已。則玆不爲順造物翁公共之心。而全溪山自然之天耶。今乃於無情意之溪山。用情意以惱之。無名號之水石。立名號以累之。欲以公共之溪山。便作自家之己物。况名之不以其實者多焉。則無乃非造物翁之心。而爲溪山之辱乎。且不爲外人之所笑。而爲自家誕妄之歸耶。余曰。不然。如子之言。則是以山河大地。爲不干於吾人。以兩間萬物。爲無與於此身。欲使吾儕沒形跡心空玄而後已也。此豈平常之理。光大之道哉。造物翁所以造萬物者。豈是徒費造化之功。只令爲無用之物哉。有一物則必有一物之用。有萬物則必有萬物之用。先有用之理。然後有是物。若無是用之理。則當不生是物矣。故天地旣生萬物。又必生是人。然後有以主掌乎萬物。而各致其用焉。田野而耕耘焉。原陸而居宅焉。五穀焉食之。絲麻焉衣之。何獨溪山而不致用於人哉。有物而不用焉。則反有悖乎造物之心矣。夫所謂公共者。非曰置是物於虛棄之地也。但不私之而已。溪山固是公共之物也。而我得之而我樂之。人得之而人樂之。千萬人得之而千萬人皆樂之。各隨其所得而樂之。何害其爲公共也。前人樂之。後人亦樂之。此人樂之。彼人亦樂之。不相讓而皆自足矣。何嫌乎哉。且萬物豈必有情意。然後爲人之用乎。五穀非有情於爲人之食。而人自食焉。絲麻非有意於爲人之衣。而人自衣焉。至於田野原陸。亦皆非有意於爲耕耘爲居宅。而人自以耕耘焉居宅焉。夫以有情而交無情者。不是一理感通之妙乎。萬物之初。又孰有名號哉。有名號者。皆吾人之所加也。而名號之者。乃所以致用也。惟此溪山。自是深僻之一區。故亦未嘗有名號。旣無名號。故亦未嘗爲人之所遊賞焉。吾儕自今始加名號。而永爲遊賞之地。不使爲虛棄之溪石者。亦豈非溪石之榮哉。若夫無其實而名以物者。則固有之。是亦爲溪山爲吾人而頌禱之稱也。又何傷乎。然則今日名號之作。實乃所以成造物之用。而發溪山之美也。或曰。名號之意則然矣。但吾人事業。果只在於溪山雲石之間。而子乃以此爲棲身寓樂之所耶。曰。君子之道。費而隱者也。何往而不爲道。何遇而非可樂哉。幼而學之。壯而行之。則中天下而立。位廟堂之上。堯舜其君。唐虞斯世。上以位天地。下以育萬物。于以盡吾人之能事。如或不遇其時。則退居山野。付生涯於水月巖壑之間。以耕耘釣漁爲事。以風雲花草爲侶者。亦莫非此道之所在也。豈滯迹溪山。棲心淡泊。潔身亂倫。果於忘世之爲哉。余旣答或人之難。復吿諸四友曰。余願畢吾名臺戒懼之義。諸君其肻留念否。試以此地言之。凡巖石之大於此巖者。又何勝數焉。然而吾儕。必以此巖爲取者。以其能立也。凡物必有所立。然後不爲他物所撓奪也。百仞之砥柱。其立也確。故以黃河之奔放。而萬古不能撓。千尋之勁樹。其植也堅。故以疾風之暴振。而百載不能拔。今此立巖。亦與天地俱始焉。而旣不傾於萬古之前。則又何撓於萬古之後乎。况其高大正直。又非他巖之可比者耶。吾人也立於天地之間。亦豈可無所立而能爲人哉。德於心。有本然之定性。道於身。有當行之正理。仁義禮智。德之目也。孝悌忠信。道之目也。心乎此德而不易。身乎此道而不移。然後所立者惟其當立。而以之處乎貧賤。貧賤不能移吾之立。以之處乎富貴。富貴不能淫吾之立。以之遇乎威武。威武不能屈吾之立。辯如儀秦而不能奪。勇如賁育而不能挫。此聖賢以藐然之身。能參乎天地。以其所立者道德也。堯舜禹之所立者。厥中也。故四凶之凶。不能撓帝堯之立。天下之泰。不能移舜禹之立。湯之所立者。一德也。文王之所立者。緝熙之敬也。武王之所立者。不貳之德也。管蔡之流言不能動。則周公之所立。何如也。萬世之亂臣賊子不得不懼。則孔子之所立。何如也。楊朱墨翟之言不能容。則孟子之所立。何如也。至於一節一行之士。亦必有所立。而後能有以成就其業也。所貴乎立者如是。故於巖亦取其立也耳。今吾儕就立巖之上而遊息焉。各思所以自立者。終始不相負於吾巖則幸矣。然其立之之要。亦不過乎臺名之戒懼。夫臺上之戒懼者。以其危臨數丈之塹也。臺下之塹。有目可覩也。其深可測也。誰知吾人一身之傍。有幾丈無形之塹。幾尋無涯之坑乎。一念之差而奔馬鬼域。一言之輕而波浪飜覆。一足之妄而罟擭陷穽。其危也如是。則所以戒懼之者。當如何也。戒懼者。敬之謂也。必也靜而此敬。動而此敬。言而此敬。行而此敬。然後吾之所立者。卽吾仁義禮智之德。孝悌忠信之道。其何往而失吾之所立哉。然後吾之立也。亦可以參乎天地矣。惟諸友早晩若成友蘭一齋。盍相與講論此理哉。然後可以對立巖。而無愧二十八處之勝致。無非所以適我之性情者也。村乃永陽之境也。而距郡幾百里。四方城邑。皆與本郡同遠。信僻地也。余旣告以溪山名目。四友因請記其說。遂幷附以或人問答與吾儕相告語者。某月日記。</text>
<title>立巖精舍記</title>,<text>永陽四友之同志者。就水北最深僻處。得一巷焉。巷口有澗。澗畔有一巨巖屼然十餘丈者。卽立巖也。巖之北距十步許。有斷岸層停。體勢廣平。可容得舞雩上浴風冠童。而數株古松。碧陰凝淸。則臺之以戒懼名者也。自臺而又北稍東。嶐然有一小石峯。奇聳矗峙。隱然有崆峒風趣者。名曰起予巖也。峯之南底有古址。階頹石亂。不識何代誰氏築也。諸友遊賞之餘。遂相與顧眄。則千年老龜。露形寂寞之濱。䀚首吸氣。磈然不避風日者。後峯之作玄武也。君於山而旣老。收威閉聲。斂爪交牙。能全父子之天。長蹲而不去者。臺巖之虎於右也。出潛離隱。始蜿終蟠。若伏若起。撥雲而飛珠者。吐月峯之龍于東也。大鵬搏扶搖九萬里。旣倦而下地。猶揭頭仰蒼空者。九仞峯之爲朱雀也。又有産芝，含輝，停雲，隔塵諸岑。屛排墻擁於眼前。而一溪之縈紆來過者。帶回襟圍。見其入不見其去。則上下數十里溪山淸淑之氣。其皆聚於此乎。諸友樂之。乃基其故。置一茅齋。以爲棲息之處。房其左右。而廳其中。各一間也。龕于兩房之北。可藏數百卷也。稍拓其前後。植以衆卉。頗可玩也。拙者幸見收於諸友。亦常往來而同之矣。敢爲之請曰。小齋旣成矣。第吾儕居于此。當何修而宜哉。何事則可乎。世之置亭或堂于勝區者。其所爲蓋不一矣。嗜酒色者。爲荒樂之所。癖射藝者。事呼呶之爭。喜博奕者。作梟盧之場。皆不足道也。吾儕則無是矣。至於遺世逃俗。絶事棄倫。談空覈玄。索隱行怪。鄕煙霞宅巖壑伴鹿豕友魑魅者。或爲之遁藏焉。亦左道也。非儒者之所慕矣。唯有一事焉。背世上之紛華。賤末路之奔馳。知讀書竆理之爲吾急務。識修身養性之爲吾本業者。於此焉藏以修之。則養正作聖之功。可象於山下之泉。前言往行之畜。可法於山中之天。階下之流。晝夜不息。而認有源之不竆。前山之逕。茅塞須臾。而知力行之最要。唯吾黃卷中聖賢。羹墻于坐立。旣不患於師友之不嚴。况彼立巖。屹然于朝夕之對。歷千萬古而自若。驚波不能汨。狂風不能撓。積雨不能腐。炎火不能爍。則易之所謂立不易方。獨立不懼。魯論所謂彌高彌堅。卓爾所立。中庸所謂和而不流。中立不倚。鄒書所謂至大至剛。貧賤不能移。富貴不能淫。威武不能屈者。於此乎認取。各自振勵。共思有以爲自家樹立之地者。當如何也。此則諸友之當勉者已。若夫少而失學。老而無得。已往之歲月。不可得以再迴。旣衰之精力。不可得以復强。只合收拾於白首之經。自方於桑楡之境者。幸其無外慕有晩趣。時月之間。若復有萬一之進。則亦豈非居處之有賴乎。此則老夫事也。其或山花爛發。光風滿洞。松陰自風。爀炎無畏。楓林浮錦。玉溪涵丹。雪花騰六。洞天迷茫者。莫非與人同之佳興。而前郊霧捲。東嶺月吐者。朝暮之勝槩也。乃訪花隨柳。惟意所適。嗽泉坐石。無地不可。投小網於綠潭。銀鮮躍盤。起細煙於巖罅。山醪盈杯。微醉高吟。宇宙悠悠者。其在何等時節耶。讀罷講訖。休神舒氣之事也。而老夫與諸友共之者也。然則吾儕之居止于是齋者。其能無愧於俯仰哉。其有敢貳於此約者。有立巖在焉。於是扁之曰立巖精舍。萬曆丁未冬記。</text>
<title>鄕射堂記</title>,<text>顯光。鄕之人也。生長於國家太平之日。今則老病於兵亂孑遺之中矣。流離旅遊之餘。歸過是歲于舊閭。一日。鄕首李君成春。來見而言曰。吾鄕。舊亦有鄕射堂矣。兵火之日。隨而火焉。鄕人之僅存生還者。尙復號之曰座首。曰別監。蓋我國鄕邑中古規而不得廢者也。其以事來待令於府下者。無所於退息。遂構茅數間。假寓苟度者二十年矣。比因一二鄕老之賜。議卜得新基於府城之南。礎其柱瓦其蓋。堂以兩楹。房以兩夾。幷之爲十間屋。其廚庫及廐。則力未及焉。姑俟後日。然一堂之成。視以吾鄕之力則亦幸矣。又重營於蕩盡之後。不能無一感一慰者焉。願說其廢興之迹。揭諸壁而知諸後。子盍記之。余惟古之所謂鄕者。在邦國京都之外。居比閭族黨之上。敎化之由於上者。從此而宣於下。風俗之成於下者。階此而孚於上。此聖人所以致重於鄕。而制爲鄕飮鄕射之禮。使之知夫事長尊賢之義。貴賤隆殺之節。辭讓和樂之道。有以消其懈惰委靡之風。貪鄙淫僻之心。暴戾傾危之習焉。孔子所謂吾觀於鄕。而知王道之易易者此也。今之所謂鄕。其與古之萬二千五百家之制異矣。而邑無大小。皆各稱鄕。則鄕之係於國家者。爲大則一也。飮射之禮。則後世廢而不講。宜乎敎化之不見古盛。風俗之必至日卑也。吾鄕雖小。其來遠矣。邑名以仁。名之必以其實。則其素有美俗。可知矣。方其九疇之化流。而三物之敎行也。備六德者幾人。敦六行者幾人。通六藝者幾人。文獻無徵。不可得以知矣。今値國家重恢之運。區區小鄕。亦得有貌㨾。堂曰鄕射者旣復焉。諸君盍相與顧其名而敬重之。思有以處此堂之道耶。古禮固不可易行。而古人尙德之意。因是名之存而可以想之矣。國家之設鄕所。而置鄕任者。蓋有以重其所係也。分九重憂。牧一境民者。邑主也。而邑主瓜期有限。遞易無常。常爲新眼之人。不免有失序之措。雖最留意於民事。莫暇驗詳於經遠。故必令各鄕。擇其忠勤諳熟之人。屬以一鄕之綱。使之居其所而察其任。然後邑主倚之爲耳目。境民恃之爲樞紐。然則居其堂者。可不愼其任乎。夫國家之所以治吾民者。其道則勸善懲惡也。其事則興利除害也。任鄕者。居其間。承其所勸而勸之。使一鄕皆歸於善。承其所懲而懲之。使一鄕皆免於惡。利之在民而當興者。必告以興之。害之在民而當除者。必告以除之者。玆非其責耶。所勸之善。卽所謂六德六行六藝也。所懲之惡。卽所謂八刑之所糾也。所謂利之當興者。卽欲飽而飽之。欲煖而煖之。欲安而安之。欲壽而壽之者是也。輕徭薄賦。其本也。所謂害之當去者。卽有以不能飽。不能煖。不能安。不能壽者是也。煩徭重賦。亦其本也。凡此四者。皆係於在上之敎化政令也。邑主尙有所不得自擅者。况鄕任者能如之何哉。只望夫惟其力之所及而自盡焉。則庶幾猶有一分之助耳。堂已成焉。一境之人。其必拭目而俱瞻曰。吾鄕復有鄕射堂。其自是居于堂者。必能思古人之道。體國家之意。恒存敬懼。勉盡規畫。則鄕風之美。鄕俗之善。當自堂而基之矣。諸君其毋負一境人之望乎。老夫之祝。不出于此矣。</text>
<title>慕遠堂記</title>,<text>堂。吾堂也。堂之基。卽玉山府之南山下也。玉山。乃吾張氏廿餘世世居之鄕也。南山之下。則自吾五代祖始居之。我以微末苗裔。生長于此三十有九歲。而値壬辰焉。寇亂之慘。有東國以來。蓋未有如當日之酷變。亘一境爲往來之賊路。屠全城爲列營之賊窟者。殆一年有半。閭閻灰燼。轉爲蓬荻。人於鋒鏑溝壑之餘。千百中一二僅存者。流離四散。在賊退後近十年。然後孑遺稍集。吾姓中五六人。亦在其中。芟荊掃燼。緝草構幕。猶各自以吾土爲可安矣。我則在拙爲尤。無計自返。來靡依泊。戃怳旋離者累矣。族人憐之。謀於鄕友之生還者。收材出力。就吾舊基而營之。爲房與廳各二間。地主柳使君。以公廨餘瓦賜蓋焉。此吾所以得有此堂也。堂乎處矣。杳然興思。則玉山爲地也。其亦肇於闢丑之會乎。自檀箕以後。四二三三合一來。其在洪荒朴略之中。而自生自所者幾世。其有州府郡縣之號。而或沿或革者幾番。其間人物之盛衰。風俗之善惡者幾變也。其或蕩敗於寇賊干戈之際者。亦有如此時者乎。吾先世之居是土也。在今所及知者廿餘世。而廿餘世以上。則其亦素籍于此土。而玄遠莫之傳耶。或初居他地。未貫此土之籍而不傳者耶。渺邈無徵。皆莫之聞焉。凡幾歷衰旺。幾經否泰。而至于玆也歟。德業隆微。積善深淺。固莫得以究知也。而姑以耳目所及者料之。吾姓之聞於一國者。不爲不著。分派之散於四方者。不爲不蕃。則豈非源深而流遠。根厚而枝茂者也。嗚呼。本土與四方者。莫非元初一身之分也。氣脈所同。情亦通焉。其何間於遠近彼此哉。而四方者勢其阻矣。情焉莫如之何矣。幸而遺存於本土者。其履吾堂。孰不與吾而同其思乎。然其所以思之者。豈由於外哉。莫不有此身。有此身者。莫不知愛其身。知其身之可愛。而求此身之所從來。則其思也不得不永矣。生我者父母。生我父母者祖父母。生我祖父母者曾祖父母。推而上之十代百代千代萬代。以達于厥初生民之祖而極矣。然則厥初生民之祖。卽吾此身之所始由生也。其以下百千萬代之積。卽只是遞其身體而已。惟其氣脈。則代百千萬而傳一氣脈矣。勢有所莫及。情有所難盡。故祀典有限。孝道莫逮。而其無竆之理。不限之誠。則豈積代而或閼哉。然而以天子公侯卿大夫之貴。廟止於九也七也五也三也之等分。而不得過焉。况下此而爲士庶人者乎。雖欲過之。先王有制。已力不及矣。在我者。惟其能盡乎在我可得以盡者矣。可得以盡者。不須祿萬鍾也。牲列鼎也。羞庶品也。但能致誠於吾分可爲之禮。吾力可及之事而已。至於分不可爲力不可及之地。亦自有致孝之道焉。亦不過曰愛吾一身而已。吾一身雖吾之所自有。實乃百千萬代之祖先所流傳以遺之者。則其敢曰吾身卽吾所有。而輕之忽之哉。輕吾身。卽輕吾祖先也。忽吾身。卽忽吾祖先也。况不但輕而忽之。至或辱其身敗其身者。無非辱其祖先敗其祖先也。然則盡愛之理。致孝之道。於其祖先者。果外於能愛其身而敬重之者乎。祖先相遞之身。雖已亡於百千萬代之旣往。而祖先相傳之氣脈。卽吾一身而方在焉。此身卽祖先之身也。敬重此身者。所以敬重祖先也。故不可過者。分所一定之禮。不可能者。力所莫及之事也。而敬重此身之道。無人不能。無代可竆焉。爲人子孫而追孝於祖先者。孰大於是乎。夫旣知愛其身而能敬重焉。則其於同吾所受之氣。而同傳先祖之姓者。勢雖至於疎遠。事或涉於咎怨。豈可以疎遠而忘之。咎怨而讎之哉。我歎世之人。或不至甚遠。但在稍疎而便外之。或不須深怨。但在微嫌而遂隙之。嗚呼。若自祖先之爲父母者而兩視之。則曾不過一呵一撻而止者。而爲子孫者。不體祖先同慈之恩。不念百枝一根之義。怒焉藏之。怨焉宿之。此果待同氣之道乎。此吾族人之所當戒也。嗚呼。山古山也。川古川也。巷井皆古巷井也。古今推遷。人物變易。死不復生。亡不復存。而古人不可復作。則以祖先所遺之身。居祖先所居之鄕。其所以思而慕之者。如何也。相彼田野。卽祖先所耕穫之田野。道路卽祖先所履行之道路。江山卽祖先所遊賞之江山也。蒙彼祖先積德之餘澤。子孫亦得以耕穫此田野。履行此道路。遊賞此江山。人果以爲自耕自穫自履自行自遊自賞焉者乎。蓋無非祖先之賜也。則其所以盡追孝之誠者。容有不謹哉。一思慮而思祖先。恐有違於祖先之心也。一云爲而思祖先。恐有違於祖先之德也。一動作而思祖先。恐有違於祖先之道也。戰戰焉兢兢焉。常若臨深淵履薄冰焉。則同吾姓者。庶乎可以能不墜祖先之遺訓。而吾祖先亦可謂爲有子孫矣。於是乎名吾堂曰慕遠。</text>
<title>自醒亭記</title>,<text>亭于谷之口池之岸。乃吾弟斯擧所開也。斯擧亂後初還。偶得地于此谷。因其便而爲居處之別所。卽此亭也。池亦主人之自堤。而堤因於巖。故礎其巖而亭之。亭之所以不得不臨於池也。一日。余訪吾弟于亭上。酒數行。請余以亭名。余乃乘醉顧眄而得之。卽所謂亭之名也。斯名也何所乎得之。以其谷之口也。引長風之易焉。池之岸也。致爽氣之多焉。然則傾累壺於亭上。頹一身於亭上。客散庭空。池靜魚閒。對聳之危峯。吐揚輝之冰輪。石間之鳴泉。響戞玉於枕上。則此身於此時也。雖欲不醒。得乎。醒而省之。則寒吾心者非一矣。側弁之俄我何形也。號呶之聒我何聲也。䨓霆在耳。孰使之不聞。坑塹在眼。孰使之不見也。如其又之。則此身幾不爲此身矣。醉是何心。醒是何心。而以旣醒之心。追方醉之心。則誠若二人乎哉。設吾醉之。若不速醒。則吾當昏過了此長夜。而其能速吾之醒者。以吾有吾亭也。然後知亭之有賴於主人者固多矣。而主人之有斯亭者。實亦夢覺之大機會也。吾所以以是名而應之者。不亦契主人之思乎。主人曰諾。兄果得余意哉。得余意哉。又曰。我有子姪輩。頗嗜酒。亭上又有過之者日至焉。若無是說于壁上。無乃有不會吾亭之名者乎。况擧世之醉。一生後已。則豈特吾儕一夜之醉乎。聞吾亭之名者。或庶幾有惕然而自省者哉。於是。余喜亭之有主也。遂書之。玄黓攝提格陽月生明後四日。旅軒翁記。</text>
<title>似醉不醉鄕記</title>,<text>此歲何歲耶。癸耶甲耶。此時何時耶。花盡而葉茂也。此日何日耶。旣朝而欲暮也。此辰何刻也。主眠而賓樂也。以此歲以此時以此日以此辰也。而有此主有此賓。主與賓皆是醉鄕人也。不問其年。不問其時。不問其日。而自有陶然之樂。而不自止者焉。其樂何樂歟。問之主則不知。問之賓則不答。熙熙乎皞皞乎。主亦不知。客亦不知。旣兩不知。復有何語。其終不知也已。欲語則有事焉。上有天當事之。下有地當履之。其間處焉。非吾也歟。吾其吾而已。吾之所爲者何事。有父子有君臣有夫婦有長幼有朋友而已。此乃戴天履地者之事也。如有暇焉。則江湖焉舟之。山嶽焉車之。舟之車之。其或倦焉。爵而醉之。詠而詩之。此其主與賓之事也。酒罷興罷。無所爲焉。則就枕而眠者。其人也。假夢而書焉。此其文也。</text>
<title>五先生禮說跋</title>,<text>人有五常之性。禮次於仁。在天爲亨之道者也。皋陶陳謨。以庸禮繼惇典。典曰天敍。禮曰天秩。謂其理本乎天也。而惇天敍之典者。要在於庸天秩之禮也。其儀章度數。至周而明且備焉。孔子設敎。終以約禮爲仁則曰復禮。進德則曰立禮。然則吾人率性之道。修道之敎。其軌範都在於禮矣。人不可一日離其禮。天下國家。不可一日無其禮。所謂禮治則治。禮亂則亂。禮存則存。禮亡則亡。豈非確論哉。故敎莫先於禮敎。學莫切於禮學。自昔聖人之重禮也。其以是哉。嗚呼。禮籍之亡久矣。穿鑿之論作矣。人莫的可立之位。世莫興可範之化。其在處常。尙多違則。况於隨變之應。能得其中乎。人紀之不立。禮俗之不見。固其宜矣。不有有宋五先生。迭出而講明之。相繼而發輝之。殆無所遺漏焉。則後之人。何得以究聖人制禮之本義。而臨時應事變者。豈有以知權度折衷之定論哉。寒岡先生晩出吾東。留心禮學。積有年紀。始遂裒聚類從而爲一帙。目之曰五先生禮說。蓋自是天理節文。人事儀則。互備相翼。融貫會通。而眩者明。疑者定。爭者熄矣。其有功於斯文。豈可以尋常道哉。第念智者之過於知。賢者之過於行。則或以此禮爲繁縟而是忽焉。愚不肖之不及者。則常以此禮爲高古而莫之尙焉。爲吾徒者。能不爲二病之所祟。則當知五先生指掌之賜。吾寒岡會集之功焉。而是書必見重於百世也。但不能無小恨者。先生末疾旣痼。有未得重加手校。益致其精盡焉爾。然而覽者推類以通之。又取其本書而參究之。則皆可以得之矣。先生門人李斯文潤雨。作宰湖州。乃請于方伯。徧告于同志諸守。用辦刊布之路。仍致書于顯光。俾錄其顚末。故義不敢辭。稿以稟焉。崇禎二年己巳仲夏生明。後學玉山張顯光。謹跋。</text>
<title>景賢錄跋</title>,<text>先賢之於道德。夫旣自盡自得焉。則其所言之嘉言。所行之懿行。雖不能傳於後。其於自盡之道。自得之德。有何損焉哉。然而後人之於先賢。聞其名而尊慕之者。莫非秉彜好德之良心也。而其或不獲聞其嘉言懿行之一二。則又何以審知其當時自盡自得之實。而能有以致尊慕之誠哉。此自古君子人之於先賢先正之言行。必欲詳錄而備記之。用賁後學之心目者此也。嗚呼。一蠹鄭先生。卽我東方之先賢也。旣並列於四賢。祀諸文廟之廡。則國論已定矣。第以先生遭不幸。於其終也。家籍幷爲之莫傳矣。則豈但先生之不幸哉。亦後學之皆不幸也。近有寒岡先生。甚惜其言行之無傳。遂收拾於亡失之餘。成此一冊。亦可以起後人之追想矣。咸郡。乃先生鄕也。曾爲先生創書院而祀之矣。郡儒旣刊是冊。索跋於余。余以爲先生德業。不惟師表一方。有以師表四方。不惟師表一世。有以師表百世。而冊中所載。亦足以推測先生之體用之學。盍相與篤信而宗尙之哉。</text>
<title>冶隱先生文集跋</title>,<text>昔韓文公退之頌伯夷曰。昭乎日月。不足爲明。崒乎泰山。不足爲高。巍乎天地。不足爲容。夫明莫明於日月。高莫高於泰山。容莫容於天地也。而人之淸聖有伯夷焉。則日月之明。泰山之高。天地之容。皆歸爲不足。是伯夷之義。明於日月。伯夷之節。高於泰山。伯夷之道。爲天地所不能容得者爾。若非特立獨行。能當是言耶。非山斗筆力。能形容至此耶。故後人覩其文者。自不暇於贊嘆。未有以爲過論矣。然則論吾東節義者。乃以冶隱先生爲東方之伯夷。惟知伯夷者。可以知先生矣。于今日月之明如古也。泰山之高如古也。天地之容如古也。愚夫愚婦皆得以仰之。仰之者。有以想夫其所不足爲明。不足爲高。不足爲容之氣象。則伯夷之所以竆天地亘萬世而不顧之旨。仍可得而認之矣。蓋先生之義。卽伯夷之義也。先生之節。卽伯夷之節也。謂之東方之伯夷。不爲可乎。聞中夏之慕節義者。刻砥柱中流四大字於夷齊廟之下抗流之石。而又吾東之慕節義者。摹其四字。立碣刻揭于先生墓下洛江之岸。則誠以立天下之大閑。存萬世之綱常者。中夏而伯夷。我東而先生也。誠以秉彝之天。亦與天地日月泰山。同其不墜。而無古今無夷夏。好德之心。不能爲之熄滅者也。嗚呼。世旣曠矣。其儀範光輝。雖莫得以遡接。幸其遺文餘語。有或傳於世者。則其所以誦詠而感發焉者。又可已耶。先生之製述多寡。今不可知。而久遠散失之餘。得傳者無幾。凡詩文若干篇與行狀及前後諸人贊詠合爲一冊者。曾已印行。而比於兵火之日幷失焉。今者先生六代孫興先，宗先等。求得其一件於僅存者。謀復刊布。冀永其傳。又以列聖賜祭之文及金烏吳山兩書院創設事證。俱載於中下兩篇。鋟訖。遂欲略敍其重刊之意。置諸卷末。噫。先生之高義大節。有諸人之詞。裒在卷中。足以傳焉。就誦昌黎頌伯夷之言而申之。抑有重感歎者。吾儕所宜致思焉。竊讀狀行之文。先生忠義。實本於孝友之道。古今孰有無孝友於家。而能忠義於國者乎。伯夷亦嘗守父命於孤竹者也。吾黨或遇先生之所遇於一家。其果能一如先生之自盡者乎。讀其書。誦其詩。慕其節義。而若不能各反吾身而感奮焉。雖讀誦何益哉。又豈刊行是冊者之望哉。萬曆乙卯五月丙午。玉山張顯光誌。</text>
<title>太極論辨書跋</title>,<text>夫明道衛道。皆自任斯道者之責也。余以爲明道之功固大矣。而衛道之功。亦與之並焉。不有以明之。道斯晦矣。必須明之。然後其爲敎也如日星之在天。然人得見而由之。則明道之功爲大也如何。然而其間或執左見以撓之。使的然之旨。不易之言。有所不章。而惹起後學之惑。則斯道其亦爲之晦矣。於是乎有能辨而明之。闢而廓之。使左論不得行者。其衛道之功。不亦大乎。若濂溪周子無極二字。其所以發明太極之妙者。其旨果的矣。其功果極矣。其明道之功。實繼乎四聖者也。而敢憑管見。訿病無極者。前則有陸氏於中國。自坐錯認。妄說太極者。後則有曹氏於我東。不有朱夫子析之於陸。不有晦齋公辨之於曹。則無極太極之理。似復晦於兩說。而孔子周子之旨。或因之而不明矣。然則其爲衛道之功。爲如何哉。今者幷前後辨論之書。合之爲一冊。使斯文之士。參考上下之篇。知晦齋之學。得於晦庵。故其所以衛斯道者。亦與之符焉。其事豈不韙哉。李先生論辨之書。先生之孫浚。嘗自精寫一冊。奉持往進于退溪先生之門。以呈質焉。則先生遂手閱奉讀之際。不覺斂衽而致敬曰。不料先生之學。其造詣至此也。反覆贊歎不已。蓋退溪先生之於晦齋之學。所以得其實者。蓋於此乎益深也哉。浚後又將曲折。奉陳于寒岡鄭先生。則先生語浚曰。朱夫子亦以此無極太極之說。有與陸象山論辨者凡若干篇。若似兩先生前後論辨。分爲上下。合作一帙而刊傳。不爲大關於斯道乎。浚承命請遂之。因請朱書幷謄之。更擬臨刊。又請序跋于寒岡先生。而先生遽下世焉。今乃屬余而懇之者。旣屢且堅。余固知不可措淺詞於前後諸先生扶道明敎之書末。而亦有所自難於固辭者。敢贅荒語。而仍又錄其首末焉。</text>
<title>書東岡先生行狀後</title>,<text>右寒岡鄭先生狀東岡先生金公之行。而未卒業者也。夫旣有公之德業。則固不可無其行狀也。而知公未有如鄭先生。故公之嗣子孝可就以請焉。則鄭先生便爲之諾曰。嗚呼。狀公之行。我其辭乎。於是。遂述其世系鄕里。始終歲月。成才發身。立朝言論。仕止進退之大槩矣。而稿未及脫。鄭先生晩疾已作。竟未免爲未成之書焉。豈不爲永恨乎哉。及今孝可以顯光亦嘗獲知于公。亦知鄭先生之於公。其契合之深。相與之重。有不尋常者焉。故責令追補其狀末。以足其未畢之說也。嗟呼。以寒岡先生之筆。狀東岡先生之行。而傳示永世者。是何等事也。而顯光敢容筆於其文之續乎。且諦觀其旣述之文。則公之實跡。首末已備矣。惟其所未盡者。特是申著其懿德。更發其餘蘊耳。然則後之知德者。考觀是文。亦足以知公之行業矣。於此。固不必補之以他手。綴之以膚淺之荒詞也。第竊以爲此文。乃鄭先生所未脫稿者。則亦不可無其說以致其恨焉。抑且鄭先生。曾有文以祭公者。見其文。亦可以知鄭先生所以悅服稱道之盛矣。雖於此狀。有所未盡其說。而惟其贊揚發輝之旨。則卽其所祭之文而可認之矣。其文。有曰天資超邁。氣宇溫粹。水月襟懷。冰霜風致。和而能剛。寔天全畀。是則言其稟受之秀也。有曰夙承家學。知所用志。旋登有道。提掖是被。景慕退陶。常切欽跂。伊閩正脈。不出敬義。熟複朱書。不離造次。是則言其學文淵源也。有曰旣登科第。退而自閟。泉石丘林。惟意所恣。世路紛華。浮雲弊屣。則言其素志之定也。有曰恬靖淸疎。不爲物漬。自少至老。未見憤恚。書冊之外。一無所嗜。則言其素養之貞也。其曰臨事慷慨。無所顧忌。懇懇謨猷。堂堂論議。誠忠鯁亮。追配陸贄者。言其事君之義也。其曰尤嚴忠佞。亦謹義利。善類所慰。邪黨所惴者。言其立朝之正也。其曰憂國雖切。宦情如寄。每官輒辭。難進如避。則恬退之勇也。其曰翛然一屋。脫灑外累。其於世事。澹若無意。則素履之安也。其曰平生直道。乃反爲餌。千里關塞。三歲湘纍。憂時戀主。幾灑淸淚。遠追日馭。親奉六轡。義不辭難。間關顚躓。則謂其夷險一節也。其曰上箚昭寃。追斥姦僞。理直心公。平若稱錘。筆撲淸霜。聞者膽悸。士氣以壯。史冊增賁。則謂其好惡之正也。其曰寓懷園圃。花藥雜蒔。豈爲消夏。爲此局戲者。韜晦之迹也。其曰節續綱目。闡幽揚邃。將裨世敎。辭嚴義備者。眞儒之業也。其曰公之晩歲。人益恣睢。或相嘲訶。或肆讒惎。公何心哉。任彼儇媚。則謂其確守靡撓也。其曰惟有淸議。向公不匱。望公再起。卒究所施。恢張公論。斯民是庇。則謂其物論見重也。其曰天道如何。一疾爲祟。惟此一老。曾不愸遺。士慟靡依。邦增殄瘁。則痛其位壽之不滿也。擧此文而領會之。公之德行事業。庶幾乎盡之矣。設令畢其述於所狀。其大略。豈有出於此文之所道哉。然則恨狀文之未備者。盍究此文之全篇而幷觀之哉。顯光之於公。果亦曾有所觀感者矣。在今追想其粹容溫貌。淸範坦懷。則誠豈非間世挺拔之人英也哉。豈非超塵出俗之氣槩也哉。豈非沈潛涵養。得力深多之儀觀也哉。和易之中。自有果確之守。恬靖之中。亦有規範之定。精彩秀發。表裏洞徹者。莫非天眞之呈露。德性之自然也。不惟同心同德者愛之重之。至雖武夫俗類。望之卽之。未敢不以爲君子人也。蓋公其質美其學明其心公其道正。故實於中而形於外者。自如是也。今其奏議疏箚之見存者。纔十之三四。而取而讀之亦可以想得其機軸之正且大矣。其於謙己之德。若虛若無。一向退屈矣。而至其望於君而引之者。則必以堯舜之道焉。其於居家之計。任拙隨分。無少經營矣。而至其事於國而任之者。則必以唐虞之業焉。不屑屑於小節。而凜凜乎大義之立。故義之所在。雖䨓霆在上。賁育肆力。而其守也莫之奪矣。不規規於細行。而斷斷乎大猷之正。故猷有可決。雖刀鉅在前。儀秦騁辯。而其執也莫之撓矣。所陳者善。所責者難。知無不言。懷無不達者。愛君之忠也。有闕必補。有遺必拾。卽微先防。見漸思杜者。憂國之誠也。論學則必眷眷於聖賢之心法。未嘗區區於俗儒之章句。論事則本末兼擧。綱條悉備。不爲無益不切之談。論人則善善惡惡。乃其綱領也。而不以所長之多。掩其所短。不以所短之多。廢其所長。每於好而知其惡。惡而知其美之言。未嘗不反覆焉。權衡旣平。而物自輕重。水鑑無情。而人自姸醜。析義理於毫釐之間。不以衆是衆非而䨓同焉。察危亂於幾微之際。不以未形未發而弛戒焉。其論議詞說之出於胷中者。平正而懇切。明暢而宏深。信乎有德者之言也。然其愛君之忠雖至。而義有未安。則奉身而退。幾乎不俟終日者矣。憂國之誠雖深。而時有不可。則歸園之樂。其亦若將終身者焉。觀其退散之日。從容書籍。恣意林泉者。蕭然作一野人耳。未見其有靑紫趣也。此固人品之高。志尙之雅。非僞貌飾情者之所可同日語也。唯其眞事業之辦。又全在於續綱目之作。則子朱子所以繼素王之業。立萬世之經者。公有以得其權衡矣。又就朱子綱目之全書。遂節取其要。以便於觀閱。而書未及成。遽爾易簀。竟又幷其所稿而不保於意外之災。惜哉。幸其奏議疏箚若干卷及續綱目一帙。猶存焉。若不復墜失。而或得以刊行。則公之志。可以著於後世。而其有裨於世道。亦豈小哉。夫其所傳之學。得於家庭者。旣爲之本領。則其孝悌之道。在其中矣。其餘皆可以認取也哉。凡此實顯光所曾觀感。而加之以聞驗者也。公於夫人無子女。取公第三兄監察宇容之第二子。養而後之。卽孝可。曾爲江陰縣監。夫人後公八年而終。葬以祔穴。縣監有一男三女。男頊。進士。壻夏山成楚璧，西河盧亨弼，光山盧思永。頊生男女。皆幼。公傍室有一女。顯光不敢副江陰續狀之請。則遂誦鄭先生祭公之文。以明鄭先生之意。而因附以賤所見聞之略於其末也。崇禎二年正月日。玉山張顯光識。</text>
<title>奇高峯文集跋</title>,<text>文集之出於世者。通古今凡幾家。而其傳行也。不能無廣狹久近焉。豈非人之所好有淺深。所尙有輕重哉。好尙之淺深輕重。不惟其文氣有高下。乃其旨義有精粗也。夫文詞之工業章句者。猶可依㨾而做出矣。若義理之精微。非見識之透。造詣之邃。莫之能焉。秉彝公共之取舍。其可誣乎。在吾東惟高峯之文。其庶矣哉。嘗見人之見高峯者。獲聞其風度英秀。識論俊拔。自恨生世差晩。未及躳拜而面承也。及今一善府伯趙斯文纘韓。卽公之孫甥也。道公實跡最詳。仍取公之於退溪李先生往復書帖遣示焉。觀其長書盛札。問難討究之際。各悉其所見。必皆要其歸於準的也。固與文人詞士弄墨縱翰。馳騁衒耀之爲者遠矣。蓋退溪常以斂藏謙退。淸修苦節之道自守焉。高峯每以超揚發越。直截峻特之義自勵焉。氣像似不合矣。而惟其篤信不貳。愛好無射之意。愈往愈密。致愨致重。或抑或揚。有勸有戒。至於片簡短牘。所相勖者。無非所以扶策砭藥之加也。故不但公實取裁於退翁。退翁亦多見益於公焉。其所以磨礲成就者深矣。公之晩年行藏。有不隨俗而發於文詞者。多典重平雅之致焉。然則雖高才美質。必待就有道而正焉。然後有成也。今者趙府伯。幷其詩文。刊而行之。宜其好尙者深且重。而傳行者廣且遠矣。爲關於世敎也如何哉。刊畢。以顯光曾見其簡帖。旣有所感發焉。令致一言於卷端。敢以私自歎服者道焉。</text>
<title>書裵洛川 紳 行錄後</title>,<text>顯光自幼時。已聞公之名而斗仰之矣。晩憑人傳誦。獲聞公一二文字。則果奇矣。後復從朴大庵德凝。實知其志操之貞。行義之高。則公不特文詞之出於人也。若非鍾得山川秀氣而生。焉能如是耶。先輩諸賢。莫不親重。至今後生之尊慕。固有以也。恨余不及致拜。得廳其餘論也。今者公之孫繼緖。奉持二冊子來示之。卽公之行錄及遺稿若干篇也。渠遂請因其行錄而狀之。要爲傳後計。因曰。是錄。卽吾鄕人在亂後者。收拾其平昔所聞而爲之者也。曾於大庵在世時。委進奉質。則大庵謂錄中所載。以我所覩聞。多所闕漏云云。大庵乃嘗受業于公矣。其所聞知。必與凡人自別。然則公之格言懿行。其不在是錄者。必不小矣。今若據是錄爲之狀。則後之人。必以公之言行。止於是矣。然則何必爲失實不備之狀。以負公之實德而誤後人之心眼哉。敢書此意。以謝裵君也。</text>
<title>書全溪東 慶昌 行錄後</title>,<text>溪在達城府之東巴岑之下。公居其東畔以號焉。顯光自幼往來于達城。聞公有文學有風度者宿矣。第未得一接儀觀。聽其緖論。至今爲一恨矣。比者。孫兄處訥。於公有師受之恩。沒世不敢忘焉。追錄其言行大略及公所著家憲家令若干條與一時諸人祭挽之文而爲一冊。遣示於顯光。謹奉閱焉。則公之持志行己。固不以俗儒自處者也。乃其晩年。額揭其堂曰晩悟。則其所悟者。何義歟。蓋必有新得而自慰。思其昔失而追悔之。故悟焉言晩。其在旣悟之後。有以立定脚跟。成就其眞事業者。終幾何哉。今觀其攸憲攸令。無非刑家範俗之良規也。惟其見推於鄕黨。取重於朝著者。固有以矣。孫兄旣常出入其門。熟見實行。親承訓誨。則豈是阿其所好。而自欺欺人者哉。諸公之惜其亡而慕其善者。如出一筆。豈皆溢美而浮章之哉。以余想之。其操執之守。貞篤之行。有所不可及者多矣。凡後人之論前人者。不或過於推許。則必偏於壓倒。此莫非論人之病也。今之人。生長於喪亂之後。不惟未及見其人。又未及聞鄕父老之的論者。不顧吾聞見之未及。而其於先輩。妄有以輕侮之。則豈篤厚尙善之義哉。孫兄屬余以狀其行焉。而此錄可以信於今而傳於後矣。何必復爲之狀哉。兄以區區慕想之意。書諸錄末而還之。</text>
<title>題苞山鄕約冊後</title>,<text>嗚呼。大小學之道不講。而士失正學。鄕三物之敎不行。而鄕無善俗。民何得復見夫三代之盛哉。夫以敎化之本。學校之擧。乃在上者之責也。在上者不責其責。則世無如之何矣。至於鄕約之作。豈非後世不得已之規哉。蓋秉彝之性。倫紀之序。天所均賦。人所共行。不可一日違此而爲人。悖此而在世。或有豪傑之士。不待文王而興於其間。旣自私淑其身。又必有成不獨成。立必俱立之志。此所以鄕焉有約者也。目之曰約。約者。鄕人之事也。然而其道率性明倫。正己正物之要也。雖不出於在上之政。而大小學鄕三物之道。亦不出此矣。其約始出於宋時藍田呂氏。而我東本朝有靜庵趙公。方請擧試而未及終。其後退溪李先生。亦嘗增減其條。以爲通行之永規。然而咸英韶濩。難諧於末路之耳目。大羹玄酒。不合於後世之筵席。竟不果推行於一世。豈非有識之深慨哉。今者金侯世濂。方宰苞山。乃能致意於此事。遂求前後科條。而傳寫作冊。先立學規於約首。又就其約條而演繹之。方試設於本縣。誠所希見也。曾遇其治下人聞之。則未積時月。而頗有新驗云。秉彝之天。固可誣乎。余願一見其約文。則遂荷遣示。得閱其首末焉。苞人果能終始如約。則一縣豈不爲比屋可封之美乎。第念此等事。俗中人鮮有不以爲迂遠而怪侮之。有志者。不可以俗人笑侮而自沮焉。昔者朱晦庵旣述小學書。卷首。有曰或者以古今異宜爲說。殊不知其無古今之異者。固未始不可行也。此約中節目。未有出於性分職分之外者。則此在在上者之先盡其誠焉。惟賢侯其以晦庵此說。說諸約中人耶。</text>
<title>西厓先生文集跋</title>,<text>存諸心而責諸身者。乃人德行事業。譬則本也源也。聲於口而傳於世者。卽其言語文字。譬則末也流也。然則德行事業。固各有規模大小。言語文字。亦不無品格高下。而惟其大槩。則必也有本而有末。有源而有流。然後當關於世敎。是豈撰做於齒舌間。馳騖於翰墨場者比哉。今此文集。卽西厓柳相公之著述也。公自以挺秀之資稟。早受旨訣於退陶之門。旣領得吾儒之眞正路脈矣。其見識也精。操守也貞。持心也平。奉身也淸。孝友於家而忠良於國。凡其力量所及。未嘗不殫竭焉。此非公所有之實乎。試觀其詩則雅而潔。其文則暢而順。其無本源而有是哉。若夫逢時不幸。倭寇留亂七年于邦域。公擔當經理。不憚焦勞。接應天兵。奬振邦衆。竟致恢復之業。以至于今日。其詳具載於國乘。擧國之共知矣。然則詩文之發。豈徒言哉。公之季胤袗。其志業實能繼述者也。方宰陜縣。治績最出於人。人皆曰西厓公有子矣。今乃收拾先稿於亂離散失之餘。公務之暇。留念刊藏。工將垂訖。以顯光亦嘗見知於公。請有片語置諸卷空。玆不敢終辭。猥致耄說如右。</text>
<title>書權松巢 宇 遺稿後</title>,<text>皇明隆慶萬曆年間。有松巢權氏名宇字定甫。當時以才藝鳴於世。纔踰弱冠。已登上庠。未幾棄擧業。不復掛名科榜。專心爲己之學。蓋公就退陶李先生門。始聞性理之說。而知儒者本業故也。不幸先生易簀於束脩之未久。而公尙佩服其訓。所與遊者。皆學古之人也。所常講者。皆義理之源也。惜其又未久而公遽歿焉。未遂平生之志。豈非數也哉。顯光早已聞風。相距稍遠。公之在世。旣不得接見而相從。未嘗不爲之永恨。公之孫赫。適因事過余。言及其先祖考之未及相知。則渠亦慽然感發。其後一日。奉其遺文。委來示余。因索一語。顯光不惟老且病。且見其稿末。有諸賢說。亦足以揚其學行。未敢果焉。渠往來累歲。其懇愈篤。玆不獲已。遂以平日所聞者。略述以與。奉塞孝思。嗚呼。公果非尋常人也。安東是文獻之鄕。而名公巨卿之爲先進者。皆出於科擧一路。而公能少登大賢之門。克奮遠到之志。捐捨俗業。立脚眞境。雖亦其身不幸不壽。不卒其大業。而其所以拔俗好學之勇。豈不足爲吾黨百世之師哉。朝家以薦拜授王子師傅云。</text>
<title>謝還成賓如 辨奎 家狀</title>,<text>成君辨奎。與顯光作亞。自早歲同出入于一家。其相親且切。不須言矣。往年爲來訪余。因請其先府君行狀。余辭以耄荒癃痼。則乃强之不已。余以身在病席。當俟病歇爲言。則見余方在呻吟之中而遂歸焉。其所持者。乃其先府君傳文一篇行錄一篇又行蹟二篇。其傳文。鄭參判公蘊所撰也。其行錄。吳姓德弘所錄也。其行蹟。乃其昆季自述者也。其歸仍留置四篇文字於我所焉。蓋冀余病間後爲狀考閱地也。其歸後。又遣累牘督之。然而余疾痼已久矣。無差歇之期。何得副彼之懇。塞余之責哉。近因投攝於僧庵。傍無應接之撓。卽於呻吟之暇。探取其所留四篇文字始閱之。鄭傳自是實錄。無可疑者也。吳則未知其何如人。今觀其說。亦必從事於儒業。而又嘗師事於石谷。則亦非尋常人。其言必非阿其所好。况成君自述。則至誠所錄。誰得間於其言哉。然則不須待狀文。然後石谷實蹟。有以著也。某只緣居地之遠。未嘗獲接其儀容。得聞其緖論。今見四篇中所載。則亦可得以想認其人品之高矣。公固非俗間凡人之所可及也。凡一世中以儒行自許者。未必不矯飾其言行。追隨於名類。用欺人瞻聆。圖得其聲譽者多矣。若公則杜門端居。奉親觀書。敎子義方之外。無箇營爲。則不曰高品之人而何稱哉。余固荒且痼矣。不敢副成亞狀行之請。聊用此語奉謝焉。</text>
<title>書申松溪 季誠 閭表碑銘後</title>,<text>南冥曹先生。氣度峻嚴。於人寡許可。乃以公爲莫逆交。相往來遊從。論心講義者。未嘗不致重。至其歿後不敢忘焉。爲述表封傳後之文。裵洛川紳。亦高儒也。乃狀其行而傳之。其言也果皆著實。非虛文也。厥後金府使克一之宰府也。始聞先生之德義。取曹南冥碣文及裵洛川狀文。益爲之信服。因鄕人立石表章之願。遂爲之撰文而刻之矣。其碑不免敗沒於兵亂。故今又鐫舊文而復之。嗚呼。懿德貞行。豈寇賊兵火所可得以泯滅也哉。蓋秉彝之性。古今所同。則府儒之後生者。各能自反而求之。修古人爲己之學者。豈不因此擧而作振乎。然則申先生之遺敎。其不替於永世也哉。府儒又欲刻竪迂拙齋新碑。仍將移建院廟于新卜之區。此府儒之宿願。而實皆府伯尙賢右文之異績也。豈但一府一時之美擧哉。</text>
<title>孔子不得位論</title>,<text>論曰。天之生聖人也。必有意焉。蓋將以行其道施其德。致位育之事業。使天下得以爲天下也。設令有天地萬物。而不有聖人者生乎其間。以盡其能事。則天不得爲天。地不得爲地。萬物不得爲萬物。何獨斯人不得爲人而已哉。然則天之所以生聖人者。乃可知矣。夫旣有聖人。而聖人之所以得盡其能事者。以其有位也。故有聖人則必有其位者。豈非常道也哉。然而有宇宙來。天地間大勢。自有古今前後之不同者焉。其勢有必可以位一時之天地。育一時之萬物。使一時之天下。得爲天下者。則天必生聖人於此時。乃畀之以一時之位。使盡夫一時之能事焉。其勢或有必可以位萬世之天地。育萬世之萬物。而使萬世之天下。得不失爲天下者。則天又必生聖人於此時。不畀之以一時之位。而乃畀之以萬世之位。使盡夫萬世之能事焉。其所以或得一時之位。或得萬世之位者。卽莫非天之爲之也。人徒知一時之位之爲位。而不知萬世之位之爲大位也。又徒知一時之位之可榮。而不知萬世之位之爲至榮也。故有位之位。其高可測。其大可限也。無位之位。其高也莫測。其大也不限。此豈非宇宙間無竆莫大之位乎。惟吾夫子。乃得有是位焉。其可以不得位言之哉。若以一時之位考之。則三代以前之聖人。莫不有是位焉。生三皇於上古之世。使之位上古之天地。育上古之萬物。而使上古之天下。得以爲上古之天下焉。生五帝於上古以後三代以前之世。使之位上古以後之天地。育上古以後之萬物。而使上古以後之天下。得以爲上古以後之天下焉。生三王於三代之世。使之位三代之天地。育三代之萬物。而使三代之天下。得以爲三代之天下焉。豈非三代以前。則宇宙之大氣數。方大旺於其時。而陽明之氣長盛。陰濁之氣鮮發。故聖人代作。或一時而並生。或繼世而生焉。久不過五百年而生焉。天地間大勢。止可以位一時之天地。育一時之萬物。使一時之天下。得爲天下則足矣。此乃三代以前。天之所以生一聖人。必畀之以一時之位。而俾盡一時之能事焉者也。至於春秋之世。則宇宙之大氣數。已衰歇矣。陽明之氣。不復得長盛。而陰濁之氣。反爲之大旺。則萬世之天地。自是而將否塞矣。萬世之萬物。自是而將殘滅矣。而萬世之天下。將不復得爲天下矣。然則天於是時。只念夫一時之天下。而不念夫萬世之天下乎。旣念夫萬世之天下。而欲令萬世之天下。得不失爲天下於萬世。則不有天縱之大聖而其能之乎。此天之所以必生前古所未有之夫子於春秋之世。畀之以前古所未有之位於夫子之身。而使之做前古所未有之事業於萬世。則天之意。不亦遠且深乎。使夫子不得一時之位。而得萬世之位。故萬世之下。天得而爲天。地得而爲地。人得而爲人。物得而爲物。而天下至今爲天下矣。使夫子而止得一時之位。則一時之天地。固可位焉。而萬世之天地。其得爲天地乎。一時之萬物。固可育焉。而萬世之萬物。其得爲萬物乎。天下之不得爲天下。其已久矣。或曰。子以夫子爲得萬世之位。夫天子之位者。居天下之上。有四海之富。享至尊之貴。其服則衮冕也。其居則宮殿也。百僚爲其臣。萬姓爲其民。朝宗者萬國。貢獻者梯航。所謂夫子之位。果能有天子位之所享者乎。飯疏洙泗之間。枕肱闕里之居。躳發已矣之歎。人有德衰之譏。則是果可謂之有位乎。余應之曰。無高之高。夫子之高也。無富之富。夫子之富也。無貴之貴。夫子之貴也。此夫子不位之位。其富也至富。其貴也至貴。其尊也至尊也。萬世尊之。孰如一時之尊。萬世榮之。孰如一時之榮。道行萬世之敎化。孰擬其貴哉。德被萬世之人物。孰擬其富哉。天地同其悠久。夫子之位所以長也。日月同其光明。夫子之位所以顯也。不土乎地而土乎萬世。不位乎位而位乎無位。此其所以爲孔子也。至於號之以文宣王。祀之以大牢之享者。亦末也已。前乎萬古之上。羣聖之位。得夫子之位。而增其光焉。後乎萬古之下。百王之位。賴夫子之位而享其榮焉。夫子之位。其不亦兼羣聖百王之位者乎。稱聖人之得位者。孰不曰三皇也五帝也三王也。而三皇皆止爲一時之三皇。五帝皆止爲一時之五帝。三王皆止爲一時之三王。而三皇不能兼五帝之事業。五帝不能兼三王之事業。惟吾夫子則道三皇之道。德五帝之德。功三王之功。而道行乎萬世。德被乎萬世。功流乎萬世。則惟吾夫子。乃萬世之三皇也五帝也三王也。玆非萬世之位之所做者乎。而况有得之得。得或有失而不得之得。其得也無失。有位之位。其位有終。而無位之位。其位也無極。此夫子之不得位於一時者。乃所以終得位於萬世者也。或曰。夫子之位則然矣。其位之事業。何從而見焉。曰。詩書禮樂易春秋是已。謹論。</text>
<title>文武一體論</title>,<text>論曰。天下之道。固無單行之理。必有經緯焉。又必有表裏焉。經以始之。緯以終之。裏以主之。表以應之。經緯非二道也。表裏非二原也。以輕重言。則固是經重而緯輕。以本末言。則又是裏本而表末。然經待緯而成。裏待表而立。則誠不可徒經而無緯。徒裏而無表。勢必相須。用必相濟。此文武所以一體也。文者經也裏也。武者緯也表也。苟非深知天下之道者。安知經緯之不可相無。表裏之不可相闕哉。以健順言文武。則文者以健爲體。以順爲用。武者以順爲體。以健爲用也。以剛柔言文武。則文者以剛爲體。以柔爲用。武者以柔爲體。以剛爲用也。體剛健而用柔順。故爲武之統體。而道立於平常之時。體柔順而用剛健。故爲文之功用。而事行於急難之日。此健順剛柔之道。因文武而並行互見者也。求之於天。而文屬陽武屬陰。文屬春夏。武屬秋冬。蓋陽舒而陰慘。春夏主生。而秋冬主殺也。然則文武之道。本於天也。推之於人。而仁禮屬文。義智屬武。心肝屬文。肺腎屬武。耳目屬文。手足屬武。蓋以動靜生克之分。有所殊也。然則文武之理。具於人也。况爲天下國家者。豈可區文武而二之哉。是故。眞文必有其武。眞武必本於文。旣無文外之武。又無無武之文。無武之文。非眞文也。離文之武。非眞武也。玆非一道而然乎。地水之卦。有師衆之象。火澤之卦。具弧矢之象。則庖犧之武也。干戈之用。始於阪泉之戰。兵陣之法。成於力牧之將。則軒轅之武也。四凶之誅。虞舜之武也。干羽之舞。夏禹之武也。建中之商湯。一德之伊尹有十一征無敵之武。建極之周武。丹書之大老。有恭行天命之武。至於思戢用光之古公。不殞厥聞之西伯。罪人斯得之周公。沐浴請討之孔子。莫非眞文眞武之並行者也。至於後世文與武。歧爲二道。文自文武自武。其所謂文。豈眞文也。其所謂武。豈眞武也。章句是業。詞藻是事。則其與竆事物之理。抱經綸之道者。其文異矣。馳馬爲能。善射爲才。則其與心忠義之節。身干城之責者。其武異矣。文是文而居廟堂之上。武是武而寄閫外之任。以之而動失事體。日紊朝政。則掌文敎者。每爲武夫之所譏。以之而墜損國威。但積軍怨。則任武功者。恒被文人之所駁。嗚呼。今之文武。吾未見其人也。文爲眞文。能兼於武。武爲眞武。能本於文者。誠不可易得。豈可以兼才望於人人哉。居廟堂者。得一伊尹。則庶可以革徒文之輕習。處閫外者。得一仲山甫。則庶可以變徒武之陋弊。然後文與武可合爲一道。而文爲武之根本。武爲文之功用。徒文者可以推心於武。徒武者可以歸重於文。文不自文。取人之武。以爲己武。武不自武。取人之文。以爲己文。合一國文武。共作一體。則以之禦賊。何勍不破。以之守城。何弱不保。於是。武士有功。文人若己有之。文人守常。武士歸而重之。此豈非磐石國家。躋世治平之道乎。大抵一國。猶一身也。以一身言之。心腹肺腸。亦吾體也。股肱爪牙。亦吾體也。內以謀之。外以順之。心腹肺腸。唱之於中。而股肱爪牙。和之於外。股肱爪牙。效功於外。而心腹肺腸。樂成於內。處內者不以處內而輕其外。居外者不以居外而猜其內。然後元氣自壯。血脈無滯。而一身安矣。不然而內外不相應。臟體不相協。則身欲爲身。其可得耶。若在一國。則守文於內者。心腹肺腸也。效武於外者。股肱爪牙也。其不合爲一體而有能國者乎。故必得眞文而兼武者。以處於內。必得眞武而兼文者。以居於外。然後能體其一道之義。而始可以言興邦之務矣。余歎文與武相二。斯著一體之論。</text>
<title>草扇銘</title>,<text>扇乎扇乎。爾與我宜。世有析竹而爲骨者。何必戕淇澳之猗猗。况齊紈魯縞以衣之。豈是布韋者所執。國又經於兵燹。紙亦高其直。我有我扇。亦足禦暍。材生陂澤。曷勞遠貿。不縫不糊。交編乃就。易之易償。工不辭拙。不采無飾。自合蓬蓽。體成而方。於地取像。方而柄之。在坤其象。扇乎扇乎。我於爾所取者非一。能生風得造化之機軸。往來爲用。有一陰一陽之妙。行藏以時。有屈伸消長之要。質而無華。合太古朴素之意。眞而不巧。合乾坤簡易之理。靜而能動。體用以備。柔而能剛。德義是比。常爲富貴人所棄。能不取悅於人目。必以貧賤者爲歸。可見趣味之敦愨。扇乎扇乎。我將手爾而不釋。耘於野。爾與鋤俱。釣於水。竿與爾須。登東皋。爾與吾。採後山。爾與徂。凡芒鞋藜杖之所適。爾常與之爲徒。爾質我拙。爾陋我愚。林泉長夏。相與于于。扇乎。若余之心有不直。行有所愧。爾其證我也夫。</text>
<title>二鐵銘</title>,<text>我有老伴。一韜二鐵。爲之强輔。不離座側。銘之一章德先元亨。終以利貞。行首木火。土而金水。不利不金。造化無紀。銘之二章旣有一焉。不得無二。旣有二焉。不得無四。二出於一。其本則一。四出於二。二焉何畢。理自如是。豈由人出。知及乎此。知有是易。銘之三章性從而革。爾德則一。質剛而柔。爾道則中。道爾道德爾德。卽我所秉之衷。銘之四章昔有南冥曹先生有鈴子而名之。曰惺惺子。有巨刀而銘之。曰內明者敬。外斷者義。余少時聞之。以爲修己之德。不須假於外物。自有師友之切磨足矣。今余老矣。無强輔。得爾爲輔。甚矣吾衰也。</text>
<title>吳山書院重建祠宇上樑文</title>,<text>天運循環。未有旣剝而無復。吾道關數。亦豈長晦而不明。玆見舊宇之重營。可驗新敎之大振。固惟後學之作範。必須先哲之遺模。所以內都外邑之皆有學宮。又復大州小郡而各設書院。蓋大道至德。竆天竆地。尊崇雖極乎敎化之所原。或遺風餘澤。在鄕在邦。親切莫要乎耳目之攸接。其例則由中國而及外國。是規也自前賢而至後賢。惟我冶隱吉先生。大節與日月爭光。高義共山嶽。比截志之貞。松柏金石。操之潔。玉雪冰霜。順乎親移之事君。道實本於孝友。介乎石不俟終日。知已神於幾先。殷喪雖不待日亡。隻身所戴者一穹昊。周興固莫違帝命。忠臣寧事夫二姓君。宇宙爰得有綱常。天地賴以上下。生類不失其彝則。名分定而國家。其斯以爲百世之師。亦可謂之萬姓之的。生于長于鳳溪之上。鳳溪距此未一息程。老於終於烏山之中。烏山瞻彼纔十里際。淸風可襲於回首。懦習自消於望閭。况有衣冠之藏。乃是密邇之域。繞塋之松柏蔥鬱。人咸歎後凋之益榮。護封之垣墻周圍。孰不曰死節者獨壽。於焉建祠而致隆。寔唯尊道而立敎。初緣邑父老之唱議。竟賴鄕大夫之樂成。石額砥柱中流文。玉削劍聳照耀乎星漢。宇揭淸節忠孝字。鸞翔鳳翥輝映乎雲空。峻範本自首陽大義上來。宗旨元從洙泗善道中出。置書置財置田置僕。無非衛道永久之資。有廟有堂有齋有樓。都是尙賢藏修之所。定春秋禋享之令節。有遠近坌集之儒林。宜祀典勿替於無竆。庶吉士從此而有造。痛島寇作孼於往歲。慘兵火焦土於大都。獸心尙忍乎元聖之宮。豺毒寧饒乎鄕賢之廟。內外黌舍。俱盡於灰燼。大小院宇。亦久爲蓬蒿。國步方痛於厄凶。文運可憂其淪喪。幸天心之悔禍。妖氛自消。纔軍政之弛虞。文敎是擧。旣多士之齊奮。獨小府之敢徐。黌宮先建於上年。院宇玆圖於今日。於是共齊戒而沐浴。進奠謁于先生之壠塋。遂徘徊而顧瞻。退審視于舊基之形勢。奔訴于邑主方伯。申議于郡友州朋。龜筮協從。斯文可見其天不喪矣。瞻聆咸可。懿德益驗夫人皆好之。材從洛陽之諸山。順流而集者。列郡之致力。事始定中之十月。應時而擧者。上司之頒條。雨師爲收其陰霏。工無停手之患。風伯亦戢其觱律。丁免裂膚之痛。運機者用離婁之明。效技者售公輸之巧。刀鉅尋引。不亂於寸分。長短巨細。咸適其宜。規矩繩墨。有嚴於絲毫。方圓平直。各得其所。莫非天佑而神助。亦唯上勉而下勤。基因舊開。事半而功倍。制有前定。貌古而材新。豈料亂後焉斯今。奄覩盛擧之惟舊。上棟下宇。取諸大壯者方完。正堂傍齋。資之麗澤者何限。光射中天之赫日。何屋漏之容幽。聲納震宇之轟霆。寧野魅之或隙。棟樑乎穹壤。基是營而隆張。綱紀乎乾坤。柱玆建而儼設。墻壁不得乎踰越。示天下之大閑。階陛莫容夫欹哀。見儒家之正道。明靈永有昭享。小子寔獲依歸。陟降啓佑我後學者無時休。薦享承襲其餘風者烏可已。巍聳四方之瞻仰。不止爲一邦之欽。炳賁百代之表章。何但此當時之慶。湖山儲氣於左右。雲林騰彩於後前。觀是院之光興。知吾儒之蔚起。莫酷掃地之兵火。不能滅生人尙賢之風。縱慘蔽日之干戈。未曾泯士子向道之志。人雖死。義則無死。天不亡。道豈有亡。崇奉之典旣嚴。作成之方當勖。牕明几淨。所講論者彝倫。夕惕日乾。可切磨以德義。萬物靜觀皆自得。摠是開大我心匈。四時佳興與人同。無非和適其性情。慾必窒忿必懲。損可象於山澤之前後。善則遷過則改。益須以於風䨓之往來。若不立脊梁於在夷。曷能扶倫紀於遇險。吾儕將何取則。吉子其不欺予。請賡呼邪許之歌。敢唱兒郞偉之頌。抛梁東。瑞日朝朝上碧穹。若使人文明與並。邪氛那得犯光風。抛梁西。烏山崒嵂與天齊。吾人自有高高義。萬丈危峯視却低。抛梁南。長江直抵海門涵。小成不是終吾業。到聖方能天地參。抛梁北。不動一辰正是極。主亦在心要勿移。至中至正惟天德。抛梁上。幽默玄天常在仰。勿謂尊高不聽卑。自心欺處神先亮。抛梁下。此道平常知得寡。堯舜元從孝悌來。吾徒誰是有爲者。伏願上梁之後。士氣作而羣陰退。文風唱而百害除。牲肥酒香。樽俎之間禮儀卒度。經明行潔。藏修之際敬義兼功。輩出師事之碩儒。盛見朋來之嘉士。博以文約以禮。學顔子之學者升我堂。舍而藏用而行。志伊尹之志者入吾院。不事俗士口耳之習。專尙眞儒德性之修。高莫溺於虛無。卑無流於功利。詖淫邪遁之說不作。若霧散而䨪消。光明正大之學方興。如火燃而泉達。山不崩。學亦無廢。水之流。敎隨以長。</text>
<title>臨皋書院廟宇上樑文</title>,<text>事係斯文之興喪。未擧則一邦所憂。機關吾道之晦明。旣修而多士攸慶。新廟乃建于新址。古敎當明於古州。觀先儒居止之曾經。驗後生景慕之益篤。戴普天咸宗玄聖。莫盛鄒魯之遺風。履率土畢尊大賢。最深河洛之餘化。思之切者。不可無寓思之地矣。誠之至者。亦必有致誠之事焉。肆建院別廟之制興。遂定時特祭之儀立。事異乎從祀文廟之泛享。禮重于可祭鄕社之例尊。恭惟圃隱先生。鍾日星之眞精。稟山海之秀氣。生宇宙最後之世。心三皇五帝之淳庬。立天地極偏之方。眼九州八荒之經緯。心融默識於天下之故。躳行力踐者日用之常。得周程張朱之正傳。泝淵源於孔孟。賤桓文管晏之卑業。志經綸於伊周。牧老發橫竪當理之稱。陶隱有卓越人品之歎。學到精深而上達。理實貫透而無疑。信乎左右之逢原。可謂體用之備德。設學校而開風化之本。定田賦而立經費之要。七赴皇朝。至誠通格乎天眷。再使日本。大信戢靖其海波。言其學則儒宗。語夫道焉王佐。至乃明節義於日月。唯刀鋸鼎鑊不能奪其堅貞。所以任綱常於乾坤。雖松柏金石豈得喩其勁確。不但高麗五百年一代忠弼。實惟朝鮮千萬世吾黨純師。孝著于廬墓三年。則萬姓之父子。忠盡乎委質一主。範百代之君臣。從廡享于內外學宮。縱一國之共尙。別院祀於生長舊地。在本邑而愈欽。初就孝閭之邇皋。旣擧精禋之累歲。頃緣兵火之一起。奄値院宇之俱災。遂議及時而重營。毋墜舊典。皆云改基而移卜。用永新祥。人謀所同。龜筮協順。神道攸妥。士林蔚鳴。况當年居廬之古區。爲人子終孝之芳躅。自墓而堂自堂而墓。幾伸於彼於此之哀。從春而秋從秋而春。應積旣露旣霜之感。杖屨何丘乎靡及。聰明那物焉不收。臺曰釣翁者臨溪。恐是肥遯之初志。洞名道一以傳後。想亦自任之純誠。可認移院之僉㟖。非爲擇地而偏圖。神陟降在玆。卽平昔往來之遺跡。士薦享於此。實想像親切之至情。山明古顔。拱圍于遠近。水騰舊色。映帶乎後前。郊東故閭朝暮煙中。依俙慈夢黑龍之古樹。洞北荒原松楸風裏。彷彿孝哭烏鳥之寃聲。然則是廟之重成。蓋亦先賢之一泰。道德之行未究於當日。在今彌章。節義之立雖在於一時。到此益著。趨事者感奮而致力。尙德者欣慕而盡心。人知有師宗。趨向不亂於他歧。世得以表準。橫流可回於頹波。屹峙儒家之棟樑。巍張世道之綱紀。照之以白日。耀宇之耿光隨而流通。臨之以昊天。橫空之凜氣與之終始。懶立頑廉於不勸。便是其道之亨。廟享血食於無竆。誰如厥德之壽。玆看屋脊之隆揭。敢揚道脈之休長。抛梁東。朝朝赫日向天中。海顔只怕妖氛起。須作祥風掃碧空。抛梁南。截然蒼壁聳臨潭。令人可仰終難押。對此無羞幾箇男。抛梁西。首陽何處問高低。綱常萬古扶持一。先後捐生節義齊。抛梁北。元化竆冬未始息。伏節當年道不亡。千秋此敎無終極。抛梁上。一天萬古人咸仰。仰天天外更無天。此理竆天無暫妄。抛梁下。前有堂齋次第廈。入必由門階必級。聖功須自掃先洒。伏願上梁之後。陽明騰而陰濁消。弦歌興而魑魅遁。文運大啓。咸知道學之當崇。儒風寔昌。共識人紀之可振。有春秋香火之繼。無俎豆禮儀之愆。不但從事於虛文。須尙實德。非惟馳志於末藝。必傳眞心。何止一郡之專休。乃是我東之共慶。惠我光明之不已。常觀正學之朋興。致此誠敬之無怠。庶見眞儒之輩出。</text>
<title>臨皋興文堂上樑文</title>,<text>後學必有所宗師。旣建崇德之廟。先賢乃示我軌範。寧闕講道之堂。用繼式廓之重恢。庶見文敎之再振。蓋受授必由於師弟。惟切磨迺資於友朋。問酬待函丈而相承。禮固定於設敎。講論須同席而可接。訓亦垂夫會文。人何遏自遠方來。舍或病不能容止。若不寬大其黌宇。寧足周旋於禮筵。必以正堂而居中。乃是學制之自古。觀夫郡産則人材府庫。廟享則圃隱忠賢。德義餘風。耳聞目見而興起。融結儲氣。鄒士魯生之英良。博達精淳。足任師表者何限。聰明俊秀。可期遠大者無竆。尤當宏大其規模。又須永固其制度。是乃爰謀爰度。集衆人之知。思以卜以占。聽神物之靈應。低于廟而不狎。俯乎齋而有容。長郊遠岑。爭呈美而貢趣。翠林碧澗。互凝淑而揚淸。左連珠之奇峯。右削玉之危壁。固宜畜德養材之所。端合論文講學之場。遂鳩材於四山。仍募工於合境。經營籌度。盡是當時之秀儒。役使奔趍。畢出一郡之丁壯。天若助而時順。人共力而事諧。房二夾而四間。足以安老師宿儒。堂兩棟而五架。亦可容近友遠朋。舍不患無厥藏修。士只要有所成就。道之示人者旣的。先王獨非有餘。理自在己而無虧。後生誰豈不足。性分職分之盡未盡。賢不肖斯以殊。所然當然之明不明。愚與知此焉別。子能事親而竭力。孝不外玆。臣誠爲君而致身。忠豈出此。苟吾黨克蹈蹤武。于此堂可做聖賢。不有先生學問功程。豈爲當時經綸事業。壯行原於幼學。險節本於夷操。日誦庸學。體會根基。有以見夫門路之正。初見集註。講說發越。亦可驗其地位之高。就這裏便成大猷。捨此事寧有他歧。說橫竪無非當理。固皆具於吾性之中。酬左右咸能適宜。曾豈由於此道之外。一本旣立於方寸。萬用自裕於旁通。顧吾儕之何師。有前修之遺則。上焉得位乎廊廟。樹論道經邦之勳。出或專對於夏夷。成格天靖海之績。若至死無變之義。由中立不倚之常。對古人黃卷而感心。况鄕賢實跡之在目。廟安遺像之有儼。仰德容儀表而生欽。軒對孝碑之在閭。揖餘韻流敎而起慕。人非下愚之暴棄。孰無良心之感興。將見可旌之門遍境相連。亦有篤行之士接武而作。敢不登詞於梁腹。聊用揭慶於士林。抛梁東。俯見碧溪流不竆。道理元來無欠息。斯須寧輟進修功。抛梁南。百卉因興一雨覃。羣彦及時須勉力。提撕要待丈相函。抛梁西。碧峀巋然呈玉圭。不但斧斤令莫近。牛羊無使或投蹄。抛梁北。幽暗巖崖魅逞慝。此道光明白日如。衆怪一時皆藏匿。抛梁上。高明自是理无妄。非因下學達無階。人事須要毋廢曠。抛梁下。路通南北東西者。坦然平直是當行。勿向傍蹊由苟且。伏願上梁之後。異學去而正學明。俗儒變而眞儒盛。授受爲己。須是眞知力踐之要。講劘靡他。必惟博通深造之事。外名利而尊德性。賤口耳而反身心。兼敬義盡明誠。服內外知行之敎。勉進修程博約。竆本末始終之功。爲斯人顧人之名。居是堂念堂之號。圃隱子佑啓我矣。退陶公豈欺余哉。</text>
<title>宗家重創文</title>,<text>本邑。乃吾張氏籍鄕也。在今追而上之。得所及知者。始于三重大匡神虎衛上將軍府君也。積德攸曁。時有二十四代孫之新生者焉。此不可謂土居之非遠矣。家籍無傳。末由稽攷。然其有世畜之德。陰積之善之深且厚焉。則今猶可以想知之也。而惟其所世居而承承者。卽此基也。凡吾姓族之移分居別於遠邇者。未詳其幾何。而其初則有如百流之同源。千枝之共根。實莫非此土上所胎。而一氣之所統也。如是思之。爲吾姓中人者。所以感發於心性之固有。當如何哉。吾宗家於萬曆壬辰之寇亂。見慘於兵火。于今四十歲矣。宗孫乃範。除淨其餘燼。復築其舊礎。柱而樑之。遂欲略置文字於極裏。故敢以感故祈新之語。俾書之。乃範卽大匡後二十一代身也。旣有子有孫。又有曾孫焉。嗚呼。宅于玆基。思永其傳。其道豈在他求哉。其爲善。思貽先世慶光。勉必爲之。其爲不善。懼爲先世羞辱。勉不爲之。則其庶幾哉。嗚呼。其果能銘耄言而不忘乎。遂爲之禱曰。山維擁之。地靈是儲。江以繞之。淸淑所潴。鍾作人才。豈非髦譽。安分食力。義路仁居。孝悌忠信。其樂只且。盛衰竆達。皆其數歟。當盡者道。隨時自如。於以永世。思在厥初。</text>
<title>吳山書院重建奉安文</title>,<text>先生之道。天尊而尊。先生之敎。人存而存。世或喪亂。理豈泯沒。天猶古天。人不滅絶。其尊其存。此道此敎。今也吾院。復儼廟貌。奉安新版。舊號舊位。節義彌光。綱常不墜。烏嶽崇崇。洛水悠悠。道宜共隆。敎宜同流。</text>
<title>文忠公圃隱先生祝文</title>,<text>純孝精忠。王佐聖學。表章扶植。萬世立極。桑梓舊邦。仰止彌篤。禮伸春薦。庶垂歆格。</text>
<title>滎陽公知奏事鄭先生祝文</title>,<text>正色立朝。直方忠純。不負顧託。社稷之臣。鄕邦後學。景慕惟均。屬此仲 春秋。敬薦精禋。</text>
<title>烏川書院合享祝文</title>,<text>地極東維。聚精儲淑。應生前後。碩人名族。忠炳靑史。隔世起敬。道範來學。人識彝性。况忝桑梓。寔切欽思。頃立各廟。事不便宜。今始奉合。神道攸安。式祀無疆。山夷海乾。</text>
<title>臨皋書院移廟奉安祭文</title>,<text>先生道德。山高水深。卜地建廟。圖永崇欽。當初占位。失之差㩻。庭砌累缺。妥靈非宜。爰謀改卜。稍右而上。地勢平正。方位明敞。廟貌旣新。體面自別。頃在亂後。位版未設。謁拜獻享。畫像是展。儀刑雖切。有違祀典。今玆奉安。號位始正。於千百載。斯文之慶。</text>
<title>金烏書院重建奉安文</title>,<text>惟此善鄕。居嶺南中。山回水合。勢應氣通。儲精鍾淑。代出偉公。唱學鳴道。爲世師隆。夷淸惠和。道雖不同。扶植儒林。異世幷功。士尙餘敎。鄕有遺風。愈久彌光。共議欽崇。初焉卜地。負彼烏嵩。廟享有年。多士攸宮。頃酷兵火。無賴蒼穹。弦誦之場。茂爲蒿蓬。島寇纔退。大小咸恫。旣新聖廟。次及院工。顧厥舊址。區僻靡洪。移龜得此。正會結融。若比人身。卽當喉嚨。方位旣定。體勢自雄。第經亂離。財力未充。經營卄載。今始成終。擇吉奉安。儒冠畢叢。俎豆淨潔。牲粢肥豐。儼承顧歆。孰不敬。道斯益尊。敎垂無竆。昭明永世。祐保彝衷。</text>
<title>從享寒岡川谷時告程朱二先生文</title>,<text>重明大道。長夜復日。繼開偉業。前後揆一。光被海外。仰若兩曜。旣列諸賢。廡享文廟。地名興思。別崇院學。川焉谷焉。宛想遺躅。如就門庭。如承几席。從以鄕儒。亦有成式。夷夏同天。道豈今昔。近有鄭公。早自私淑。存心遠大。律己繩墨。尋究淵源。知有準的。本院建設。多公規畫。宗尙正學。表章奧義。可擬升堂。何殊丈侍。事宜躋從。人無異議。玆卜吉辰。告以卽事。</text>
<title>告寒暄先生文</title>,<text>惟我寒岡。實公外裔。追承家訓。奉行靡替。學成道立。動慕程朱。究厥淵源。旣深且訏。推明古道。爲世眞儒。議配院廟。已告正位。接美同光。盛儀誰比。贊佑斯文。宜永無墜。</text>
<title>告寒岡先生文</title>,<text>斯文寔幸。公出吾鄕。生有異稟。妙齡知方。絶意世累。脫身時趍。學須正學。儒必眞儒。身東心夏。生晩慕古。動思繩墨。事求規矩。排人笑侮。堅自竪立。不挫不撓。日乾時習。寒暄的訓。退陶正脈。親切服膺。就正心得。謂宋諸賢。實續墜緖。取讀遺書。誦詠嚼咀。求端用力。指掌提掖。蓋於二子。不啻親炙。周經直方。魯論博約。一心從事。終始無射。道本孝悌。德主忠信。講明禮學。必遵必愼。聿考經傳。求厥本末。以身以家。餘範旁達。冠昏喪祭。人見古儀。遠邇承風。爭相質疑。有陳于君。堯舜之道。或施於民。化洽幼老。歸處閒中。留意著述。發揮心經。詳備學術。會通禮說。五論歸一。凡所修明。皆繼絶筆。惟此事業。實祖伊洛。尙德報功。禮合崇尊。升從兩賢。連我寒暄。源派緖業。互彰交輝。後學承事。永有依歸。</text>
<title>奉安寒岡硏經時。告退溪先生文。</title>,<text>吾道之東。先生大成。踐履發揮。正學以明。孰得其傳。主吾黨盟。乃有寒岡。拔出羣英。幼齡登門。聽受已精。心悅誠服。雨化風行。歸來體驗。旣實且平。篤信充擴。指掌羣盲。揆厥模範。實出先生。曾過吾院。展謁伸誠。退勖諸幼。申指行程。于今景慕。躋配惟貞。齊告始事。斯文永亨。</text>
<title>告寒岡先生文</title>,<text>名賢秀質。固稟光嶽。至其授受。必從先覺。得意吟弄。無邊風月。皋比勇撤。學造理窟。惟我先生。知世眞師。早自依歸。跋涉忘飢。面承至論。條稟凡疑。階級之正。節目之詳。隨時之權。折衷之常。神會心融。是領是綱。大本有立。道自是生。權衡旣定。不迷重輕。復膺佩持。始終克協。故所做出。純儒事業。縱不大試。功在彝敎。顧惟吾院。初建廟貌。崇祀退陶。立我師範。實賴先生。完賜規範。今也奉配。允合事理。衛道之功。傳承之旨。其揆卽一。繼明增光。一廟致享。垂敎無疆。</text>
<title>寒岡先生奉安檜淵文</title>,<text>惟我先生。學承先賢。道合隆尙。士論同然。奉繼寒暄。躋享川谷。淵源有自。準範來學。鄕復共議。吾黨親炙。餘敎在耳。曷時有忘。遺擇在身。思切羹墻。特地伸誠。別廟香火。情所罔已。義無不可。相此檜淵。曾是高築。地邇岡原。望雲齋額。春雨秋霜。孝省攸跡。繞嶂臨流。百梅修竹。於以畜德。於以講義。盤桓得意。遵養樂志。何丘何石。有非留馥。顧瞻舊園。猶存手植。立祠致虔。事理允洽。不龜不筮。咸曰其地。公私集力。堂宇旣備。頃値邦撓。擧禮不暇。玆焉寇退。兵馬旣缷。趁辰涓吉。正位妥靈。溪山依古。敞新階庭。豈但今日。如侍門屛。後學百世。知有軌式。敢用苾芬。德容宛接。敬伸陳告。庶幾降格。</text>
<title>東岡先生奉安文</title>,<text>人謂吾州。鄒魯之鄕。先生德業。國乘昭彰。氣鍾淸醇。質稟精剛。聰明英達。雅粹慈良。學出家庭。早迪義方。仰風山海。淬礪奮揚。聞說退陶。服膺彝常。歸對卷中。味覺深長。爰有麗澤。世稱兩岡。志同道合。吐盡肺腸。心利斷金。言奪蘭香。講劘精微。照映輝光。究厥成就。古道是當。啓沃言論。陳奏篇章。忠由赤心。義扶頹綱。夷險一德。處困彌臧。綱目有續。筆下風霜。宜永垂範。何但流芳。州儒尙賢。建院伽陽。旣崇文穆。遂虛其傍。玆因丁享。並位連牀。在今同廟。依昔合堂。敎存百世。師道無疆。</text>
<title>冶隱先生墓祝文</title>,<text>瞻仰丘封。宛承壁立。展拜惟時。淸風來習。</text>
<title>一善諸賢墓祝文</title>,<text>餘敎在邦。迪我後學。遺丘所宅。禮宜時伸。</text>
<title>月巖書院恒用告文</title>,<text>道無經權。權以全經。處變盡職。曷愆時馨。</text>
<title>本府新校開基告文</title>,<text>新卜校址。于玆吉區。今當始事。告儀恭修。天數地運。於焉大亨。弘休積祐。赫昌文明。</text>
<title>祭寒岡鄭先生文</title>,<text>嗚呼哀哉。生乎季世而有如先生。安可常得其儔匹。揆諸夏賢。等之古人。亦不多讓其履道之貞吉。夫道之在宇宙間。其理則一。地焉有內外。時焉有古今。理自是無內外無古今。如一局如一日。故不待文王而興者。何嘗地與時之有必。雖其造詣成就之業。或不能皆至且備。蓋亦同爲豪傑中之甲乙。唯先生早自有見於此理。謂聖賢可追而遵。遹知眞儒事業。在博學與篤行。所從事而孜孜者。義理之竆。踐履之實。士趍失正。多由於應科。遂捐擧業而志益專壹。固惟氣質之秀異。豈亦無自其學術。東賢正學。至寒暄而篤實。先生爲其外裔。卽餘訓之有騭。承正論於頭流。所以樹立者如柱得礩。聞的旨於陶山。所以契悟者如入蘭室。歸而更求諸六經四子。相傳之心法。已定之繩墨。無非可以自會自律。孝悌果爲爲仁之本。推之爲百行者。誠若根深之木。自有枝葉之茂密。充養旣積。磨礲旣深。坦夷樂易之辭氣。藹藹乎其盈溢。人猶畏溫中之厲。不猛之威。雖被親愛而不敢狎暱。千載絶學。至程朱而復明。篤信其說。擬神明之可質。尤留意於禮學。三千三百本末之俱悉。我東儒先。雖未嘗不講於禮。槩不過乎據晦庵家禮而略自循率。而先生博考于經傳子集。又必參商註疏而括出。五禮之錯綜乎家鄕邦國者。固如綱擧而目張。無不燦然其天秩。邇來士子之得知夫冠昏喪祭之不可無儀章度數。持文相講。臨事相質者。莫非先生之唱帥。徜徉林泉。逍遙觴詠。每在於風花雪月之辰。實無非養德之地。雅趣之適。而有以宣暢其堙窒。召集朋徒。攷校書籍。不輟於疾病沈呻之際。亦所以薰陶於範圍之中。使之開發其心思。防閑其流泆。眞西山心經一部。實爲此學防川之柱。指南之車。而欠其補註之未盡。則遂爲之收取先儒之片言隻句。有以發揮乎三十七章之義者。無所漏逸。五先生論禮之說。得以推明羽翼乎聖人制作之本義者。患其散漫於各書。則於是乎類輯篇排。會聚於一帙之中。而節文儀則。森列畢備。是豈尋常之著述。此正先生之眞事業。雖不得展布於斯世。何歎夫此得彼失。至於歷典七邑之小績。爵至二品之浮榮。自是先生之餘事外至。何足爲輕重有無於大業之始卒。若夫望君堯舜。隨事盡誠之志。確確乎有所不畏於斧鑕。唯其汎愛包容。無接不厚之德。悃悃乎常情之所不及恤。顧惟愚庸。早承贅托之義。視實幷於子姪。疾患頹靡。縱不得執經於函丈。涵濡滋益之恩。何可量以斗斛斤鎰。嗚呼哀哉。每於拜接之時。語必及於不知巖齋之靜謐而曰。吾待得此痾少安。時節稍平。方春流微漲。或秋波澄潏。卽不煩外客。攜此間冠童六七。發片舟於琴灘。沂洛江而引繂。止繫於不知巖畔。坐虛堂而鳴點瑟。終必曰此懷之其果得以遂之耶。或示丁寧於札筆。今焉已矣。永爲無竆之一恨。誰從造物者而致詰。迫卽遠之靈辰。奠爵淸與簋飶。冀昭明之垂歆。情莫盡而言畢。嗚呼哀哉。</text>
<title>祭大谷成先生文</title>,<text>德無隱顯。莫不爲人化。道無行藏。皆可以世敎。人皆知德顯於世者。能有其化。而不知隱德於世者。亦未嘗無化焉。人皆知道行於時者。能施其敎。而不知抱道而藏者。亦未嘗無敎焉。顯而化者。化存於政令之間。而隱而化者。化存於觀感之中。行而敎者。敎在於施爲之際。而藏而敎者。敎在於激勵之地。政令之聲。有耳可聞。而觀感之妙。不可聞也。施爲之迹。有目可見。而激勵之機。不可見也。可聞可見者。宜乎人之易知。而莫聞莫見者。宜乎人之鮮知也。惟我先生。肥遯一生。不事王侯。高蹈一世。不屑爵祿。安僻鄕之潛寂。飽大谷之風煙。雪月以爲襟懷。雲林以爲生涯。任性情於琴詩。寄身世於廣漠。于以送了八十年春風秋月焉。孰不曰高人也。孰不曰逸士也。惟以德不顯於世矣。化不達於聲。則俗耳者不得聞焉。道不行於時矣。敎不著於跡。則凡目者不得見焉。孰知夫無聲之化。實深於觀感之妙。不跡之敎。自敦於激勵之機哉。然則末世之下。濁俗之中。能使吾人貪者廉懦者立。有以知夫貧賤可安。爵祿可辭。富貴所以謂之浮雲。功名所以比之草芥。而風致節義。可慕可尙。蠅營狗苟。可恥可鄙者。卽非先生之化也敎也耶。如是則化孰深於此也。敎孰大於此也。蘭芝蕙茝。曾不與於豆實。而能爲草中之貴。鳳凰麒麟。亦未嘗爲園育。而能爲物中之瑞。是豈非可貴可瑞者。不在彼而在此也哉。不然。西山餓死之二子。安能激千古之淸風。陋巷簞瓢之一生。安能做萬世之春和也。然則歸敎化之大功於先生者。不亦可乎。某於今日承朝廷命。來守此土。一境風化之責。不可以庸賤而辭之。顧在亂離斁壞之時。罔知收拾之道。幸惟儀範旣立於先正。變移作振之機。實係於尊尙之地。則披草一奠于幽宅之下者。豈但區區懷慕之私也。實祈明靈陰祐一方。俾迪萬姓於彝敎耳。千山凜肅。溪流鳴玉。精明神彩。俯仰昭露。寧曰隔世。有顯斯臨。</text>
<title>祭大谷成先生文[再祭文]</title>,<text>竊聞生蘭之谷。蘭化而餘香不歇。又聞捿鳳之林。鳳去而彩毛可拾。祥禽瑞草。若不得以親見。聞餘香見遺彩。其亦幸矣哉。曰惟三山。乃先生之鄕兮。長于老于終于之此焉皆。孤陋余後生。來旣晩於今日。吁嗟乎。鳳已去兮蘭已化。空林古谷兮如昨。斯焉取斯兮多見其人。玆非不歇之餘香耶。遺文高句兮。誦在後學。亦非可拾之彩章耶。不自勝懷慕之遐思。遇邑友問必先於先生之故跡。鍾谷其宅兮。大谷其遊。是兩號之互出。蓋先生八十年生涯足跡。一谷中雲水風月之外兮。一物何占。一步何着。于今瞻山腰之橫帶。想無心於榮達。聽石間之玲瓏。仰操履之明潔。氣像兮那處。認習習春和之扇發。精神兮何時。會皓皓秋空之桂色。求先生此而足矣。宛仗屨之躳接。猶以爲未也。敬問佳城之所卜。披荒草而來酌。冀昭格於髣髴。祐我人兮惠斯土。神庶聽兮小子。祝極天罔墜兮。人各有秉彝。明旣躳踐兮。幽不我迪。</text>
<title>祭朴大庵文</title>,<text>嗚呼哀哉。同人不幸。喪我賢友。雅古之容。不復左右。敦實之行。不復觀取。峻厲之論。不復諮叩。旣失知心。誰與攜手。我觀此世。似公幾有。剛方正直。公所天授。性此而守。無往屈揉。孝友忠信。公所躳厚。德此而推。行少過咎。孰不好善。公不啻口。孰不惡惡。公不少苟。好而尙之。泰山北斗。惡而遠之。彼彘與狗。思齊勇邁。終鮮其偶。內誦痛勵。義利毫剖。心眼旣高。擧世塵垢。宦祿寧縻。志安畎畝。暫應除拜。豈心卯酉。歸來山野。有分自守。我知雖晩。實喜同趣。頃在亂離。共入靑阜。寓沿碧澗。徑穿翠莽。巖畔松牖。幾攄懷怮。秋溪網魚。春園剪韭。話雜今古。一壺山酒。有時慷慨。世道昏黝。或相勖勉。君子抱負。更期老境。一山兩叟。看書共几。耕野作耦。樂以忘憂。等閒永久。此計未諧。勢又乖糾。我轉流徙。不常井臼。公猶深止。向外囚首。謂此時運。未離陽九。莫如藏踪。以終壽耈。累遣片牘。問我來不。請虛傍齋。容我荊婦。我擬早晩。必比茅蔀。那知舊約。公自不蹂。仁可勸乎。天奪公壽。茫茫我懷。悲風。哭不及時。酹在襄後。夙昔分義。掃如揮帚。尙恃神昭。孚有盈缶。嗚呼哀哉。公之疾惡。如臭斯嘔。羞與交目。恐或相狃。今也魂升。能忍彼醜。公嘗追憶。每曰郭某。公有不亡。郭有不朽。地下從遊。宜其永懰。酌以詞慰。庶幾歆受。</text>
<title>祭徐樂齋文</title>,<text>某於是歲季春之月。爲過齋下而訪焉。固隔歲阻戀之餘矣。公欣然相迓。談笑如平昔。時我方向泗上。又緣有忙。勢不得爲止宿之計。公亦不敢强挽。遂令爲具喫飮之需。以爲淹時敍晤之資。我又不敢決起。從容開攄以慰藉之。話間指點舊遊之地江畔松林曰。病矣不復爲昔時遊賞事。因出其四體。以示其枯瘠不能動作之狀。我執其手撫其膚而慰之曰。公之羸瘦公之本體也。非若以肥爲瘦者之可虞夜。更加將攝得力。以待風和日淸。寧不可復尋昔日勝事也。公仍擧中庸首章之文。略與之相和而罷。臨別。公作愀然色曰。此後那得復見。似爲永別之語。我遂緩辭以安之而起焉。安知此別其果爲永別也哉。嗚呼。公之稟資之偉。受質之厚。好善之誠。志學之勤。尙賢之篤。愛友之切。視古人亦不多讓矣。公之知有眞學非不夙也。而俗學時尙。方騖於心身之外。公在父兄之下。有不得自由者。惟其好古慕眞之志。未嘗弛於顚沛之中矣。中夜而却枕。晨興而斂衽者。何所思也。蓋有在矣。若其一載京師。三年湖縣。爲親屈也。爲祿仕也。非所以業宦也。寇退南陲。兵塵纔息。歸來故山。有先弊廬。松依舊鬱。竹添新綠。栽花蒔藥。園日成趣。山冠野服。嘯詠其間。聚書呼朋。冠童成行。討論講磨。樂而忘倦者幾二十年矣。此其公所自得於心。而號其齋者也。除名雖屢。身疾未復。林泉之分。蓋其素定也。某亦老且病矣。旅遊無定。曾不得源源相訪。相訪之日。又不得連日同處。然其不見而思。旣見而喜。公與我同其情矣。嗚呼。今其已矣。恂恂古貌。悃悃忠言。不可得而復見。不可得而復聞矣。多少情懷。豈一爵短觚之能盡哉。不昧有靈。庶幾歆顧。嗚呼哀哉。</text>
<title>祭朴純伯 遂一 文</title>,<text>嗚呼。生而相愛者情也。死而不忘者思也。情隨人而淺深。思隨情而短長。思不期長而自不能不長者。其情深也。情不期深而自不得不深者。其人重也。昔我有純伯。情雖欲不深。其可能乎。今我失純伯。思雖欲不長。其可得乎。嗚呼。純伯爲人。復可得耶。世有純伯。而世之知純伯者曾鮮焉。人品高而形貌卑。則不識其人品之高。而惟形貌是見者以爲卑焉。敏於行而訥於言。則不知其制行之貴。而惟言訥是病者以爲短焉。篤於好善。峻於疾惡。而人疑於狹也。富而好禮。取與有節。而人疑於嗇也。安身分義。絶意名利。故或病其拙也。不立詭異。惟務平常。故或病其粗也。不幸而埋沒塵埃。不立一名。俗夫視之爲常人。又不幸而遭罹厄會。殞軀凶變。好議者咎之爲不智。吁。知德者固鮮。而好德者尤鮮。宜乎人之知純伯者旣寡。而好純伯者尤寡也。見其外而不見其內。識其粗而不識其精。則人不知純伯也無怪。己有善者。能好人之善。己之正者。能愛人之正。則其於純伯。心好之誠愛之者。能幾人乎。知之鮮好之寡。而在純伯又何爲損哉。噫。以吾觀之。純伯之所不可及者。其可悉擧乎。身若不勝衣。而其自立之正也。有不可移者焉。氣若不出口。而其自守之貞也。有不可奪者焉。病不離身。而造詣之志。猶不已焉。困不可持。而堅修之操。自不變焉。雖在顚沛急遽之間。其自持之也。不失其常度。雖値逆境悖機之來。其酬應之也。不亂其序次。人之邪正。能察於心術之微。事之成敗。能決於擧措之地。善無微而不取。才無細而不惜。寬裕之中。有箇規模剛毅之用。必尙和平。心無偏繫。而無物不用其誠。情不泥著。而無事不循其理。此雖稟賦之高。而其亦就於學問之積者然也。家庭之承。師友之得。蓋有所自來矣。某無狀末路孤立。得吾純伯而爲可恃焉。其相知也。不于外而于內。其相許也。不于跡而于心。平生之情。旣不得不深。則今日之思。其何得不長乎。嗚呼。純伯之亡。已再朞矣。再朞之中。已往之歲月。旣無日不思及於純伯。則此後歲月。當何日而已乎。思純伯之顔容。思純伯之言語。思純伯之性情。思純伯之德行。與夫相對商確之論。相從歡洽之事。稠中汎論之語。兩人密砭之辭。昭昭乎心目。洋洋乎盈耳。而有不得忘者焉。曷爲而然哉。非我偏私於純伯。使我而不能忘者。惟純伯之德爾。而今寇氛少靜。几筵得返于故山。鄙蹤亦來寓於月波之上。此亦會與純伯。約以同遊地也。有其約而無其人。我獨日彷徨於水石之間。其又何以爲懷乎。敢佩薄奠而來奠。少伸永思而致告。嗚呼哀哉。</text>
<title>祭外舅鄭公改葬文</title>,<text>義之旣合。不以顔未承而情有所隔。情之旣致。不以所從亡而誠有所二。玆見地下之柩。寧已荒辭之侑。念昔賤甥之來奠鴈。乃于沙月之舊宅。其歲則己卯。蓋去舅亡之年。已十有六。惟時釐遣之主禮。我寒岡先生實攝告于祖禰。翌歲之春。因吾事而赴洛。又拜西川相公於定舍館之日。旣仰視兩先生之德範道儀。知大家法訓。實有自於兄弟之宜。繼又累承兩先生之言。及得在世一二之行。實心誠感而慕尙。豈但以姻分而例仰。嗟賤婦歸非德門。不克終孝。來七歲而遽夭。只有一女而僅保育。今已就嫁於密城之朴。又旣産女而纔言語。産男而方孩笑。其母日夜之禱。庶外門焉克肖。惟其有兩相公之至誠厚德。床褥中姑氏。襁褓下兒孫。經涉亂離。尙至今其全活。况立胤而置子。引無嗣於有嗣。不幸而西川相公遽捐親黨於頃歲。失依之痛。固亦深於傍裔。幸而我寒岡先生享遐福於神相。係百口之共仰。而今移奉之此擧。實亦隆愛之遠慮。其始自今。體魄妥寧於永歆。薦一爵而敷告。敢庶幾於慈顧。</text>
<title>祭高杜谷 應陟 文</title>,<text>繡句驚人。錦章動世。衆莫不歎其文之斐。晝閱千簡。夜誦萬語。士莫不服其學之亹。然而文之斐。巧作者可述。學之亹。老師則亦能。若余之敬慕而不已者。異乎人之所稱。朴素乃性眞。俗不可以移易。夷曠其胷中。物無得以滯掛。不喜世習之浮華。甚病末路之險隘。獨將聖賢之經傳。咀嚼出無竆之味。固非妖邪之所惑。曷爲威武之能畏。不以笑侮而自沮。不以困竆而爲病。不因憂患而見撓。不與裸裎而交競。有或問及於進修。答不出三綱八條之學。有或事係於得喪。言必稱進退消長之易。聞人之過。耳若不入。見人之惡。目若不接。薄急之言。未嘗出諸口。忿厲之色。未嘗形諸面。人間曲折。心不欲諳練。事物萬變。意何曾拘戀。休休于于。進不喜退不戚。送了一生兮以此。彼巧計工思。要揣得人情物態而謀合者。其孰不以公爲迂矣。雖然。彼之所工。公之所卑。彼之所甘。公之不屑。公豈以此而易彼。嗚呼。如今不可復見此風度。余何得以禁淚。陳薄奠而致哀。仰昭歆之是冀。</text>
<title>祭洗馬鄭君燮文</title>,<text>嗚呼。君燮乃至於斯耶。篤實之志。堅苦之行。敦厚之德。懇惻之情。硬直之論。溫恭之容。不可得以復見矣。是果君之命數。此焉止者耶。抑緣吾黨之否運。賢友當其災耶。斯人也而遽至於斯。天道固不可知也。栽者培之。而栽有不培。順者祐之。而順有不祐。善者福之。而善有不福。仁者壽之。而仁有不壽。是吉凶禍福之道。今與古異耶。若曰理有常有變。則叔季之下。得其常者常少。而値其變者常多。是常變之理。亦失其常。而常爲變變爲常者耶。遂使之爲善者不勸。而爲不善者增氣。爲仁者不力。而爲不仁者日肆。爲順者不勉。而爲不順者恒得其志。若此不已。畢竟三極之道。其至於如何。而爲斯民者。何所恃而能爲善去惡乎。然則今日之痛。豈徒爲一友之亡哉。天地老矣。意者。蓋有外天地而弄造化之權者。別自有吉凶禍福之道反於常。而非天地之所知者耶。嗚呼。君燮已作故。而吾徒益索然矣。如我老病者。精力耗矣。昏衰甚矣。扶持收拾之助。其有望於君燮者。方且遠矣。今焉已矣。今日之痛。亦豈但哭友之常情而已哉。君常以同處之不能常爲恨。欲以爲永久相從之計。則買地於洛江之濱。構一茅齋數間。必與吾不知巖齋相對。片舟往來。不相離遠者其志也。而天不假年。今亦已矣。此豈不爲幽明之俱憾者乎。追思至此。豈容爲心。某將以明日。行向故山。此日無涯之情。其可以一文可悉耶。死若有知。其必自會於冥中之明矣。聊將一酌。略敍告別。嗚呼哀哉。</text>
<title>祭崔眞寶 山立 文</title>,<text>嗚呼哀哉。公其亡矣。我何不偏悼哉。當此喪亂之餘。故舊之存者無幾。雖或存焉。同入老境。同住近閭者尤無幾。自我來泊于月波之上。踽踽小相知矣。幸公歸自眞城。來居於海平之古里。則其相距也。不崇朝而至矣。縱不能往來頻煩。或欲相見。則輒就焉。嗚呼。今不可得矣。自今以後。得酒誰與醉。欲歌誰與唱。公之過月波之路。若不臨顧而躳訪。則每必招我而出晤矣。今其復得耶。我之過烏池之路。若不造門而相笑。則亦必請出而郊話之矣。後復有是耶。江村同住之約。已歸虛矣。苔磯共釣之期。亦云絶矣。白髮孤蹤。益從此而落莫矣。嗚呼。公有三長。皆非吾所可及矣。持己也廉。嗜利者知愧。責人也明。無義者多憚。自立也剛。旣不屈附於權勢。又不撓惑於妖誕。此豈末路中易得底風力哉。此則公之獨醒於衆醉中者也。公常愛酒。故人謂公長醉。而吾則曰有不醉之大者。鮮如公也。嗚呼。今其亡矣。鄕曲之間。向之愧者喜。憚者賀。吾安得不悲公之亡也哉。惟玆一酌。所傾者情。嗚呼哀哉。</text>
<title>祭宗兄元擧 天翰 文</title>,<text>是萬曆庚子。乃兄亡之二年。旅弟某以季秋辛丑朔中旬之九日己未。借具酒果於宗姪乃範。謹奠于几筵之下。嗚呼。弟將何辭而可以伸此懷。可以慰兄靈哉。欲爲兄道兄之平生。則只有以增激乎五十年積畜之憤鬱。非可以慰吾兄者也。往事亡羊。說之何益。嗚呼。晩寓蒙村。因以自號。以寓沈冥畢世之意。又卜臥川。亦以爲號。以寓長臥終身之意。蓋兄身經百艱千險。閱世變已悉。反而求之。知可保可安之道在是故也。安知造物者又從而祟之。臥川一疾。終符不起之讖。蒙村之號。曾兆窀穸之冥哉。嗚呼。兄嘗阨是世矣。卑是俗矣。於今謝是世捐是俗。浩浩然悠悠然歸大化之茫茫。則兄之早世。非不幸也。乃幸也。世路之危險。比兄在世之日。則今尤甚矣。嗚呼。以弟迂拙。偏被兄相愛。那知押屋字長篇。乃是永訣之詞。每披而讀之。淚不覺其自下也。嗚呼。一酌之奠。萬懷所將。靈其領之。</text>
<title>祭盧甥 景任 文</title>,<text>嗚呼。理固有不可知者矣。在草爲芝蘭。而或有易敗。在木爲松柏。而其有易折者。何也。至於吉人君子之不得其壽。不爲怪乎。物之美者。人之善者。宜受天之祐也。而自古及今。不見祐於天者亦多矣。則福善禍淫之道。有未可信耶。吾於吾甥乎益悲焉。君有和秀之氣。厚重之質。寬弘之器矣。而其發也爲慈祥之情。平順之行。堅貞之守。故其持身待人。居家在邦者。一出於悃愊而無邊飾。則雖謂之言忠信行篤敬。庶乎其可也。不能無過。而過也人皆見之。信乎君子之過也。不能無短。而不自掩蓋其短。是乃長者之短也。視其日用常行之迹。似未有異於人者。而察其規模氣象。實有恒人之所不可及者焉。然則君之於德。可謂得之厚矣。旣厚其德。而乃嗇其齡者。果不是不可知之理耶。嗚呼。萬事擧不足言矣。九十歲之鶴髮在堂而忍先焉。垂髫之兩兒在膝下而忍置焉。以君之孝心。莫終其孝。以君之慈情。莫遂其慈。則君誠忍於此乎。天之於君。其薄之也乃至此乎。不可忍而忍焉。非可薄而薄焉。君之於此。不爲寃乎。嗚呼。君營慕魯村之新卜。與我不知巖之齋相望矣。君構洛江岸之小亭。與吾元堂之寓相對矣。老境相從之便。同樂之計。君未嘗不與我相期焉。今也君何遽棄捐而不顧乎。自此以後。我處不知巖之齋。其何以爲心於慕魯村之入吾目乎。我在元堂之松壇。又何能爲情於洛岸亭之對我座乎。嗚呼。君其就窆矣。善人其入地矣。吾平昔所望於君者。其固止於此乎。已矣已矣。此痛吾其可以言之得盡乎哉。臨壙一酌。其可以伸吾情乎。嗚呼哀哉。尙其歆聽。</text>
<title>又祭盧甥小祥文</title>,<text>嗚呼。吾甥之亡。已周歲矣。吾非不知死生有命。可以理遣。而痛猶不能自已。欲遣而不得遣者。豈不以吾甥善不見祐。德不克壽爲永惜也哉。尤所不可忍者。今有九十歲之親在堂。殆尙不知君之亡焉。在傍之子孫。共設權辭。每以君久病未愈爲告。則當初似以爲信然。及夫日月旣積。時累經矣。而形影漠然。則始爲之致怪生疑。慮有所不以實告而無從詰焉。以至沈思鬱抑。垂淚悲傷者數矣。此豈可以忍見哉。君其知也耶。不知也耶。君在平昔。蹔離親傍。則不得安其寢食。故或因仕宦。有時遠離。未嘗有曠歲不還者矣。今胡忍經過一年。而能自隔斷乎。嗚呼。世道日變。危機百出。則安知早捐是世者。終非不幸。而支離在世者。反歸眞不幸也哉。然而痛不能已者。特吾一家愛重之情也已。嗚呼。老舅有是言而君能聞乎。有是酌而君能歆乎。言豈盡懷。酌豈盡情。哀哉哀哉。尙或有以聽之歆之。</text>
<title>祭盧姊文</title>,<text>同我分形。並焉有八。殤折二稚。長成卽六。五姊一弟。獲有家室。姊齡卄三。卽弟生年。弟生最末。姊降最先。弟仰次母。姊篤垂憐。弟在孤露。庭訓無傳。姊歸宿儒。學承鄕賢。弟往從受。以開蒙昏。姊念眠食。晨夕撫存。弟承恩恤。緣此益敦。諸姊散居。聚覲有時。各牽家拘。鮮逢多離。一姊先歿。聚必相悲。及我慈喪。四姊同哭。旣經亂離。三痛零落。惟姊與弟。在世傷怛。姊年近百。弟逾七十。姊見弟老。每興嗟咄。弟喜姊寧。精神不錯。謂享百歲。私心有恃。未滿四春。數胡止此。數不可延。情愈罔已。嗚呼我姊。婦德之備。溫柔慈惠。貞靜和易。孝不出衰。恩徧諸妹。作人繼母。己出均愛。身有三男。性皆良順。學知義方。人謂佳胤。不幸逢亂。長歿非命。季子秀拔。可揚餘慶。養續專城。何止溫凊。惜不終孝。遽輟榮養。恐傷慈懷。不聞以喪。八載無影。望斷倚門。今日冥中。相遇何言。嗚呼我姊。性氣從容。百年人事。一德始終。語涉妨人。口未嘗出。事或違情。身未嘗屑。積善蔓慶。天有可必。仲子愼終。白首饘粥。內外衰絰。塡咽喪側。嗚呼我姊。弟今永訣。酌以伸哀。庶幾歆格。</text>
<title>祭從弟德優 顯道 文</title>,<text>哀我德優。永棄門親。柩車一發。曷時還臻。耄淚莫收。薄奠替禋。我聞新兆。祖塋是遵。聊述傳聞。用開言陻。惟吾姓鄕。邑名曰仁。名必以實。豈無所因。山秀列嶽。水明長津。聚精儲淑。産多席珍。稟維良善。性受天眞。文獻無徵。莫攷先民。計所及知。方日再旬。爵至大匡。三重國賓。是我遠祖。家積隆淳。事業無稽。德行何詢。代作碩胤。必爲名贇。家而孝子。國焉純臣。泗川府君。五世流恩。自其以下。宗派分新。高曾抵祖。托住星闉。星亦吾鄕。世有連姻。迨我先考。挈眷迴輪。重修舊基。玉山南岷。叔考留彼。仍守井畛。居始不同。往來尙頻。我生仁居。歲則甲寅。君後我年。卽癸亥春。相距九歲。追隨魚鱗。或閭或山。句讀昏晨。叔考在世。我時執巾。顧我丁寧。訓在耳濱。吁我門衰。家且寒貧。族殘內外。孰爲睦婣。汝恤汝弟。保若齒唇。聞命以來。一生銘神。嗟我自困。山野沈淪。收翅斂翼。麋鹿常隣。情雖私切。世又艱屯。同在老境。積苦備辛。無望外至。飽飫風煙。或相接膝。話做誾誾。我無男嗣。君疊庭珉。出其次兒。補我首倫。兒已發身。當接班塵。他日歸來。擬共壽茵。那料辭世。君促其辰。前歲之冬。來慰我呻。說古談今。信宿攄陳。迨其別還。何以相申。各攝衰痾。來往環循。豈知是別。訣以穸窀。今聞卽遠。筆舌諄諄。一爵代酌。積哀斯伸。</text>
<title>祭李參議茂伯文</title>,<text>惟公持心平順。守己端雅。接人溫恭。莅官廉潔。此豈但天資之美。蓋亦自養之有素焉。公嘗從事於岡門久矣。其所薰陶漸染。心悅自得者。夫豈少哉。古人之稱吉人者。有曰愷悌君子。有曰溫其如玉。以余所見。公乃其人也。某所以相愛者。自不得不深也。今焉失之。耄癃在世者。復誰與開懷也。若其公之平日履歷之顯。人望之重。何足爲公道哉。嗚呼哀哉。聞訃不得奔哭。臨窆又不能壙訣。此日遙痛。其可勝耶。已亡者雖亡。未亡者猶存。惟祈特垂冥應。庶歆菲奠。</text>
<title>祭朴而中 有文 文</title>,<text>嗚呼哀哉。復何言哉。若說君一生險釁之迹。則君必不欲更聞。我不忍說也。欲言吾今日痛惜之情。則君如有知。當自知之。我不必言也。人生於世。厄竆者何限。夭短者亦何限。而君乃兼之。一何偏也。君有幷嫡孼三兒。天或終不絶於君。則其果能成長而嗣續之耶。亦未可知也。老而病矣。不得躳送于穴傍。聊憑薄奠。遣告此語。嗚呼哀哉。</text>
<title>祭從姪奉一文</title>,<text>嗚呼哀哉。豈料汝命但此而止乎。固知汝受氣之不足。而質猶似近乎精剛。恃此爲可以或得其中壽。今焉遽夭。爲質精剛。亦不可恃耶。人謂痘疫晩行之危。不繫於元氣之壯弱。此果其然者耶。嗚呼哀哉。吾門衰薄。族類甚鮮。我旣無子。而姪亦只有汝兄弟。汝弟來子於我。則爲姪成人者。汝一人而已。吾實視汝。無間於汝弟。汝之視余。亦何異汝弟之依我。今焉失汝。豈但汝父親之失子。我亦失一子矣。其痛豈啻若他人之爲叔姪者乎。嗚呼哀哉。余嘗愛汝。似乎拙矣。而所不爲者。浮雜之習。似乎躁矣。而所甚疾者。麤悖之行。似乎弱矣。而尙能守其精剛之操。此豈易得之人品哉。常望汝能與汝弟。相補所短。相取所長。庶有以事我兩父。扶我家勢。今焉失汝。汝父之蠱。誰任其幹。余亦誰可依恃。汝弟亦何從而受友愛之宜乎。如是則今日一家之慟。其不倍於常情乎。嗚呼哀哉。汝死而不得撫哭。汝窆而不得哭壙。汝雖知我之老病。在我之慟。其不爲益深乎。將此一爵。聊洩積哀。靈惟饗之。</text>
<title>祭柳持平 袗 文</title>,<text>嗚呼。人之以善名世者。亦豈少哉。然或有表善而裏不如表者。言善而行不如言者。此其所以雖得明譽於一時。而心悅誠服者鮮也。若公之爲善也。則表裏如一。言行相符。蓋其受訓於家庭者積矣。而德性上用功者深矣。其見未到而行未盡者。容或有之。何嘗有見已到而行不自盡者乎。所以親族愛之戴之。鄕黨悅之敬之。朋僚莫不信之重之者也。設天假其齡。則其有以扶世敎者如何也。而今遽失焉。豈但吾徒之孤索哉。擧一世之人。俱失其善人焉。此耄懷之悲痛也。自不得已也。癃病甚矣。不克哭訣於壙下。玆遣薄奠。奠何可以伸此抱也。只冀不亡者庶有以歆鑑。</text>
<title>收瘞白骨文</title>,<text>嗚呼。天地之生斯民也。始何心也。而又爲之降此酷亂。使斯民之生者。不得生其生。而至棄于溝壑。暴白骨於沙礫林莽之間者。抑何心也。欲將是意。訟之于天地。而天地茫茫。則爲此時天地之人者。嗚咽而已。嗚呼。今此白骨。其何姓之族也。其何鄕何里之人也。其殞於鋒鏑者耶。其顚於凍餓者耶。或于鋒鏑。或于凍餓。而同是亂中之死也。其某姓某鄕某里之人。而皆與同胞之民也。我未知其生也。積善耶積惡耶。其或無積善無積惡。而例生於衆生之中者耶。嗚呼。不論其積善與積惡。而其死也誠寃矣哉。天地無言。我何言哉。我與爾乃是同胞也。而旣一年假眠假食于此。迨使爾骨不得其藏者。實我生人之愧也。玆與同志者。收而藏之於向陽之麓也。爾靈其安之。謹告。</text>
<title>寒暄堂金先生神道碑銘 幷序</title>,<text>皇明啓文明之運。我朝鮮列聖。應運繼作。積德隆化。於是乎眞儒出於東方。道學爰有傳焉。卽先生是也。先生諱宏弼。字大猷。號寒暄堂。謹按國朝儒先錄及景賢錄所載。則金氏籍黃海道瑞興府。高麗朝金吾衛精勇中郞將諱寶。其九世祖也。郞將之孫諱天祿。官至匡靖大夫都僉議侍郞贊成事瑞興君。公有武略。從征日本有功。元帝宣授忠顯校尉管軍摠把。後三世諱善保。奉順大夫判書雲觀事。是先生高祖也。曾祖諱中坤。本朝初登第。歷事四朝。有聲稱。官至通政大夫禮曹參議。娶玄風郭氏。自是玄風仍爲鄕居矣。祖諱小亨。奉訓郞義盈庫使。考諱紐。登武科。禦侮將軍忠佐衛司勇。妣淸州韓氏。嘉善大夫中樞院副使贈兵曹判書淸城君諱承舜之女。先生景泰甲戌五月乙亥。生于漢陽貞陵洞之第。少豪逸不羈。稍長。發憤業文。喜讀昌黎集。每至張中丞傳後敍。廵呼雲曰。南八。男兒死耳。不可爲不義屈。未嘗不三復流涕焉。就佔畢齋金先生請學。佔畢先生授以小學曰。苟志於學。當從此始。光風霽月。都在此中。先生遂服膺焉。手不釋卷。作詩。有曰小學書中悟昨非。佔畢齋批曰。此言乃作聖根基。魯齋後豈無其人乎。人有問及時事者。必曰小學童子。何知大義。其律己一以是書爲繩墨。立志必以古聖爲準的。年三十後。始讀他書。探賾六經。務要精通。靜處一室。深夜不寐。雖家人子弟。莫窺其所爲。惟聞蓮子纓抵書案。輕輕有聲。因知其尙觀書也。體驗充廣。自强不息。下學上達。道成德立。此先生爲學門路之直。進修之密也。成化庚子。卽成廟朝。先生入上庠。時姦僧潛回佛像惑衆。先生疏陳數千言。反覆詳論。明白剴切。其闢異之正。格君之誠然也。丁未。丁外艱。廬墓三年。至弘治甲寅。以行義薦授南部參奉。乙卯。爲燕山時。移典牲署參奉。丙辰。特敍六品。拜軍資監主簿。遷司憲府監察。丁巳。轉刑曹佐郞。戊午。史獄起。以先生遊佔畢齋門。決配熙川。庚申。移配順天。甲子冬。終命加焉。年五十一。歸葬于玄風烏舌里松林甫老洞。卽先塋傍也。家被籍沒。諸子分配矣。正德丙寅。中廟靖國。命雪先生罪。贈通政大夫都承旨兼經筵參贊官尙瑞院正。丁丑。以公論獻議例贈未足表異。請加贈崇品。歲廩其妻。錄用子孫。夢允。復贈大匡輔國崇祿大夫議政府右議政兼領經筵事。又命每歲春秋仲月。官爲致祭。萬曆乙亥。宣廟賜諡文敬公。光海庚戌。擧國儒生咸上章。請以五賢從祀于文廟。遂得如請。而先生居首。又先生遺敎之鄕及宗尙國儒之地。各自立祠設院。本縣則額以道東。今在壠下。此先生始終也。嗚呼。其嘉言懿行。何可數也。而不幸遭時不淑。禍出罔極。其得傳者。宜無幾矣。今就其所傳而略擧焉。則平居雞鳴而起。省問親所如儀。昏定亦如之。凡所以事之者盡其道。丁憂哀毁。終始以禮。卽吉。必晨謁祠堂。次詣母夫人。母夫人性嚴。或有不愜意。正色不言。則惶恐不敢退。必起敬起孝。須得悅豫始退。此可以見其百行之原也。訓諸子曰。爾等心存敬畏。無敢懈惰。人或議己。切勿相較。又曰。言人之惡。如含血噴人。先汙其口。宜戒之。敎諸女。以順舅姑。謹祭祀。敬娣姒。勤婦職。恤奴婢。毋多言愼財利等目爲勸戒。又以爲我國士大夫鮮立家訓。故化導不及於妻孥。敎澤不下於臧獲。仍倣內則。制爲儀節。至於內外僕類。亦皆分男女。序長幼。視職勤惰。明升降勸懲之規。吉凶。有費節豐約紓縮之差。每以朔朢。讀法整頓。此其家範也。曾祖妣郭氏先世墳塋在玄風者。久遠圮壞。樵牧不禁。先生謂郭門諸族曰。此爲子孫者所不忍覩。切宜禁護。又以令節用時羞告虔。因相與講睦。不亦可乎。於是。莫不樂從以爲恒式。此孝睦之推也。若其應官處俗。不求甚異於人。一以至誠。其爲刑郞。擧止有法。升降之際。周旋折旋。必中規矩。未嘗少違。獄訟明恕。人皆稱服。又雖仕務迫遽。不廢講授。此乃達不離道也。與鄭一蠹汝昌。志同道合。每相見硏磨道義。商確古今。或至達曙。其在熙川。得趙靜庵光祖。遂傳其長進遠大之機軸。凡其住止之地。遠近士子之聞風慕從者。坌集隣閭。塡溢人家。執經升堂。坐不能容。先生誨誘不倦。講論諄諄。雖有以謗興請止。乃引喩以理。不抑不沮。隨才成就。後多名人。此師道自任。敎育爲樂也。佔畢公居吏部。事無建明。則先生上詩諷之。此事師無隱也。一蠹宰縣。置一金盞。先生曰。不意公作此無益。後必誤人。嘗治曹梅溪偉之喪。索平日齒髮。其家人告無。則曰久從太虛。不意其疎如此。此交道必信也。方在謫所。雖禍機叵測。先生處之夷然。不改常操。禍及之日。沐浴冠帶而出。屨脫還著。神色不變。徐以鬚含口曰。身體髮膚。受之父母。不可幷此受傷。乃從容而就焉。此臨凶不亂也。擧此一二事。餘可以推想矣。蓋先生剛柔兼質。健順備德。持己以敬。存心以誠。講究已精。涵養旣厚。確而不滯。通而不流。此果吾儒義理之學。中正之道。而濂洛諸賢之所以泝紹洙泗者也。我東方自有文獻以來。以儒名者。亦豈少哉。而所尙詞藻。所慕功名。間有所謂特立者。亦不過爲一節一行之士耳。孰有能撥脫勇健。篤實踐履。輕枝葉而就本實。外口耳而反心身者乎。麗氏之末。惟有鄭先生圃隱。知行此道。爲海東首儒。而至我朝。先生實唱發其關鍵焉。雖其旣不果得位行道。又未及著書垂敎。而猶能宗一世儒林。立斯文赤幟。同時輔仁。則有一蠹公。躳承旨訣。則有靜庵公。厥後接武而起者。平實有如李晦齋。精純有如李退溪。皆作我東之眞儒。爲百世之師範。亦先生正脈中私淑者也。至今後學。得知夫道學之爲正學。而莫不宗尙之。此固先生爲功也。夫人順天朴氏。贈貞敬平陽府院君天祥之四世孫司猛禮孫之女。居在陜川郡冶爐縣。先生初受室未歸時。別設所寓之堂而號之。後乃歸玄風舊居。卽縣西戴尼山之陽率禮村。先生始號爲簑翁。謂雖雨外濕而內不濡。旣而曰爲名以露。非渾然處世之道。卽改之。夫人後先生三十六歲而卒。子男四人。長彦塾。展力副尉。次彦庠。司憲府監察。次彦序。次彦學。女壻五人。長南部參奉河珀。次訓鍊院正李長培。次司憲府監察鄭應祥。次士人姜文叔。次忠義衛鄭成璘。孫男四人。曰岱。東部參奉。曰立。副正。曰翊。曰昱。曾孫男八人。壽忱，壽悅，壽恒，壽愷生員，壽恢察訪，壽恬，壽悰，壽怡。玄孫男十三人。應夢昌陵參奉。應吉，應福司果。應成府使。應賢，應白，應哲，應信，應憲，應先。曰定，曰審，曰宕司果。第五代孫前察訪大振。方爲宗嗣。今內外裔。至有爲六七代者。凡男女老幼幷二百四十餘人。豈非積餘之蔓祉哉。先生之外曾孫。有曰寒岡鄭公逑。實有以繼述先生之志業。趾美增光者多矣。嘗爲先生集景賢續錄甚備。而不幸灾於火莫傳。豈不爲永恨哉。至是再周之甲子。卽天啓四年。宗子大振。與其同爲後者及鄕之士類相議曰。墓道迨無顯刻。不獨爲後裔之羞。亦斯文共當其責。以告于方伯。則方伯李公敏求。卽爲之施措。盡其誠。明年乙丑。石旣具。諸公命顯光以其文。嗚呼。白非善言德行者。安能說出可彷彿其萬一哉。只據兩冊。敍以銘焉。銘曰。覆惟一天。載惟一地。道在其間。不亡不二。旣無古今。寧有夏夷。求之以人。便自覺知。曰道何道。率其秉彝。先生是契。自任不疑。謂聖賢業。吾分內事。事無難事。在我植志。行遠自邇。登高自卑。晦翁有書。作聖之基。光風霽月。師不我欺。服膺身踐。今悟昨非。不出日用。妙會天機。根深枝暢。源濬泉達。參驗貫穿。究極包括。次第階級。規模節目。厥有成法。信行斯篤。勿忘勿助。無過不及。眞積力久。是成是立。成不獨成。立必俱立。推爲麗澤。亦樂敎育。泝接伊洛。淵源洙泗。道果東矣。庶普厥施。旣不見容。反爲禍祟。時耶命耶。道不可恃。有待天定。難誣此理。功存百世。澤在多士。咸仰正學。愈久彌光。松林之原。洛流縈岡。幽宅在是。鐫賁無疆。</text>
<title>河先生墓碣銘</title>,<text>先生諱緯地。字天章。氏貫晉陽籍。先世來居善山。考諱澹。靑松郡事。王考以上。莫之記。先生生長于府底迎鳳里。幼時置一小齋。與兄弟共處。杜門讀書。入不見其面。世宗朝戊午。先生擢壯元。選居集賢殿。常補拾經幄。文宗時。先生仍在集賢殿。奉命與諸儒臣撰歷代兵要。魯山初年。先生在司憲府執義。而歷代兵要成。世祖以首陽大君。啓請加撰集諸臣職秩。先生以中訓陞中直。獨啓以爲加秩之請恩出於下。今不可受其籠絡。堅辭不已。則遞執義爲直提學。遂呈病乞浴溫井而下鄕。及金宗瑞，皇甫仁等見誅。無意還朝。至徵以左司諫。纔登道病不赴。仍上書陳懷。以履霜苞桑。嚴內治杜權門等語。致懃懇焉。蓋望之者切。慮之者深也。乙亥。世祖受禪。先生就召爲禮曹參判。其志則固有在也。所賜祿。別儲而不食。明年丙子。因金礩上變。卽與朴彭年，成三問，李愷，柳成源，兪應孚。同日受誅。嗚呼。此惟先生之始終也已。先生有墓。在府西古方山之原。夫人金氏同其宅。舊有小碣。頃年倭寇據府。不免仆碎。今先生外五代孫金崑。爲復竪之。而失其舊刻之文。願得新詞以揭之。噫。先生事業。日月如也。光燄自赫。其何待於言乎。天地知之。又何用文詞以示人哉。且以尋常筆力。豈得發揚其萬一歟。辭以不敢。則金君之言曰。前人旣碑之。砆石猶在。決不可不復。遂屢來莫停。其請愈堅。故始敢略敍其所傳聞者矣。至於先生之嘉言懿行可爲世敎者。夫豈一二哉。而家沒無傳焉。惟南秋江孝溫傳六臣行于世。稱先生曰。爲人沈靜寡默。口無擇言。又曰。世宗養育人才。在當時方盛。當時之論。推先生爲首。此亦足以槩知之者爾。豈樹立於素養者。固有其根本。故做出於畢竟者。乃有此大節義也哉。先生之兄綱地。先先生登第。弟紀地。與先生同榜。季弟紹地。生員。先生有子曰漣。亦生員。幷坐於禍。有女適李惟義。李之壻曰縣監金仲卿。崑卽其曾孫。崑之爲是碑也。洪公瑞翼守是邦。多所施濟以成之。又出墓僕若干。以世其守。又復崑之孼子姪四人。俾典香火。其所以留意扶植者亦誠矣。碑之立。是萬曆四十四年夏四月也。銘曰。君子有處變事業。蓋亦成就一箇義。所欲有甚於生。生可捐棄。所惡有甚於死。死不違避。身膏鈇鉞。功在綱常。四尺荒封。令人髮竪而骨凜。是先生衣冠之藏。</text>
<title>竹亭張公墓碣銘</title>,<text>公諱潛。字浩源。遠祖諱金用。高麗朝三重大匡神虎衛上將軍。於公十八代也。高祖諱脩。司憲府掌令。曾祖諱俌。豐儲倉丞。祖諱孟儲。通禮門通贊。考諱嫡孫。忠順衛。妣和順崔氏。大司成士老之子典護軍漢忠之女。公生于弘治丁巳。自少不事家業。手寫經傳以讀之。常曰。一日不對卷。鄙吝必萌。淸心之要。只在讀書。年十八。就師受學於京師。染臥大疫。鄕奴持內艱訃音至館外。未及告。公忽自起坐曰。鄕家某奴來耶。遂不得已以實告之。則擗踊號痛。卽冒雪奔喪。匍匐千里。尙保性命。得抵本家。執喪以禮。廬墓終制。朝夕哭泣之餘。危坐看書。當膝處衣袴盡穿。末弟演貧甚。欲毁宗家祭田。以益三弟。公懇禁莫止。則獨自却之。不令歸益於己。使二弟分執而已。歲辛卯。中進士。不待榜下鄕。聞無喜色。邑宰循例。命致門賀。以無具慶。辭而不受。外舅鄭公爲設慶宴。公不爲之樂赴。鄭頗怒訶。公徐曰。得小科。何足慶乎。人無不大其器局焉。晦齋李先生宰本縣。每衙罷。命駕臨話。家有竹林。林有草亭。以待來賓。先生謂曰。竹林主人。飽喫麥飯筍羹。常看聖賢書而味之。一生淸樂。無過於此也。其唱酬詩章。往復書札。編成一部矣。常入京居館。時縉紳禍起。遂稱病出齋。卽負笈歸鄕。自是永停擧業。中廟朝。草疏時弊十二條幾萬言。而竟不果上。其有意焉。姓譜舊有而中失。公重修而序之。仍立契約。隨時講睦。以爲恒式。置鄕案完鄕議。以嚴好惡勸懲之意。條學規於鄕校。以爲士子矜飭之範。晩聚鄕閭。幼少敎訓不倦。入其門者。頗知趨向之方矣。自號曰竹亭。嘉靖壬子。其終年也。府西北鼎山酉坐者。卽此原也。公之先塋及長兄墓在其前。娶迎日鄭氏麗朝名相襲明之後生員濩之女。生三男。長曰崑。後受通政大夫戶曹參議職帖。次嵂，次嵷。長壻李泰春。次姜滌。參議有六子。天翰，景翰主簿，光翰，龍翰，鳳翰，鴻翰。一女適忠義衛金宗孝。餘各有子女及孫。而俱沒於賊亂之日。惟嵷有一女。適司空誨。天翰有一女。適士人趙熙道。孼子三。慶錫，福錫，順命。主簿一男乃貞。女壻三。朴之㕀，朴有文，宋惟寬。孼壻僉使柳世溫。光翰二男。乃節，乃迪。孼男乃順。壻金重吉。龍翰一男乃亮。一女適李長立。鳳翰一男以兪。一女適生員李重亨。忠義衛二男。慶長，喜長。司空誨四男。欽，銑，鐸，鎔。一女適李宗成。有玄孫男女幷內外凡六十餘人。舊無碣。今者景翰與其弟鳳翰及乃貞，乃亮等。共議具碣。遂爲鐫銘。銘曰。十室忠信。聖云必有。惟公懿質。得於天受。德備剛柔。行全孝友。不出性分。有爲有守。世所奔趨。公獨囚首。出言有法。行己不苟。安厥丘園。遠脫塵臼。膏粱非願。麥筍可口。綠竹擁亭。日成佳趣。卷中師友。何患不偶。閭行去馬。筠杖在手。汎愛親仁。人服其厚。猶存規範。不容稂莠。知愛雖多。有畏嚴糾。或被非斥。亦不歸咎。公之於天。可謂無負。積善餘慶。宜有其後。伐石銘傳。乃公之壽。</text>
<title>贈嘉善大夫戶曹參判兼同知義禁府事金公墓碣銘</title>,<text>嘗聞一善之南村。有曰眞樂堂金先生。受眞訣于松堂朴先生。乃爲眞儒。守道終身焉。故其鴈行於一時者。幷爲聞人。後生於族黨者。頗知義方。君卽眞樂堂之弟之孫也。君諱錫祉。字伯綏。金爲本府著姓。高麗和義君。其遠祖也。高祖諱磾。贈戶曹參議。曾祖諱匡佐。贈吏曹參判。祖諱就器。歸厚署別提。考諱筇。亦有左承旨之贈。妣生員鄭毅之女。生員乃新堂先生之子也。君天性忠厚。容儀端重。言語不雜。喜怒不形。承順於親庭。友愛其同氣。至於僕衆隣閭。咸得其情焉。歲癸未。先夫人疾劇。晝夜憂泣。須臾不離。親執藥物。無或少怠。及喪哀戚。葬祭必遵禮制。廬墓三年。非嚴命不到家。隣里若有不孝悌者。每招致開諭。或有改之者。和嚴自持。不與人戲謔。常堅坐一室。不喜出入。唯康公復粹。乃其姻兄也。居不相遠。氣味又合。時與相從。杜門穩討。有至終日夜。其於財利上。泊如也。婦家財業頗饒。卷分之日。請參再三。終不往。恒定二僕。掃淨內外。一草一塵。不令留在庭除。每自外還。及門必先彈振衣笠。然後乃入。蓋好尙淨潔。其性然也。師友之取許。皆謂之質美。親黨之稱道。亦以爲不可易得底人物。豈無所試而云歟。壬辰倭寇之亂。扶奉先考。攜挈家累。避入山窟。僅免賊鋒。染臥熾瘟。其先考先歿。後二日而君又不救。卽八月十一日也。距生年丙辰。三十七歲。假瘞于山麓。其配信川康氏。曾祖贈都承旨行承文院判校諱仲珍。祖贈戶曹參判行昌原府使諱顗。考生員諱景善。有高行。與弟惟善齊名。見忌於時。不免家禍。坐寃而終。妣贈刑曹參議完山崔希曾之女。康氏性行貞潔。孝友篤至。勤於治家。達於婦職。順事舅姑。不違君志。敎子以嚴。鞠養必正。隣族咸稱其婦德。乃於奔竄之中。疊遭罔極之痛。實欲自決。而兩喪方在淺土。一孤難分死生。有此兩難。不忍遽決。然手備短索常帶之。如有猝阨必決之意也。其在流離顚沛之際。亦常以葬事爲念。賣盡所餘衣裳。貿得紬布等物。備爲壙中諸具。以待亂定。癸巳夏。聞寇退。奉葬具攜幼孤。歸向故山。時天兵路本府。夜行間關。纔至近野。誤投坑坎。失盡所載諸具。痛哭無可柰何。又天兵彌滿里閭。無路營葬。且以失天寡活爲恥。便決意自盡。以其幼子托諸兄子。仍各避去兵擾蒼黃之際。故後諸人。遂以所帶之索。果自決焉。是其夏六月某日也。生下於君四歲。歿後君一歲。一子曰澃。時十二歲矣。奔走號訴。營得棺具。以其年十月。旣奉窆其祖考。則遂窆其考妣於其下。而惟以兆域傾危。常不自安焉。後二十一年癸丑。澃遂竭力措具。移卜於其東某向之原而改襄焉。又後二年。具得小碑。以顯光相知其情事。泣請其銘。故不敢堅辭。遂據其錄而銘之。以應其懇。而未及入石。邦連餘亂。不遑私事矣。澃前以秀才來請。其後中丁巳司馬。丁卯。薦拜金吾郞。戊辰春。超授六品。夏。除交何縣監。辛未冬。受由歸鄕。仍呈病遞任。其在金吾時。再參昭武寧社原從功臣一等。遂推恩所生。贈君嘉善大夫戶曹參判兼同知義禁府事。贈康氏貞夫人。縣監娶仁川李循之女。生五男一女。長生員廈樑。娶密城朴亨慶之女。女適士人姜演。次男廈棟。娶東萊鄭泂之女。次廈楹，廈柱，廈棡。銘曰。天與美質。家承懿訓。克自奉持。保厥本分。言不妄雜。行惟淳愨。居家怡順。出門謹勑。假之以年。足範鄕俗。與厚奪速。命難料度。配得貞良。唱隨素迪。生能琴瑟。死焉同穴。蘭摧玉折。壬癸相繼。匹美共貞。眞箇伉儷。</text>
<title>通政大夫戶曹參議張公墓碣銘</title>,<text>公諱崑。字伯鎭。高麗朝三重大匡神虎衛上將軍諱金用之十九代孫也。曾祖通禮門通贊諱孟儲。祖忠順衛諱嫡孫。考成均進士諱潛。有懿德美行。當時人皆以爲非季世人物也。妣延日鄭氏。麗朝名臣襲明之後生員諱濩之女。公生以嘉靖乙酉。稟質剛果。不被撓屈。奉持庭訓。未嘗墜失。早從事於擧業。屢中鄕榜。不遂於京試。娶陽城李氏保功將軍副司直諱薰之女。生六男。不以營産業爲後計。惟令專意於讀書治文。晝夜勸督。皆得成就焉。萬曆辛巳。疾終于家。夫人後公十三歲。而歿於亂離寓所。歲己亥。改卜于府西陽村子坐之原而同壙焉。男長曰天翰。最以文鳴。次景翰主簿。次光翰，龍翰，鳳翰，鴻翰。皆有才莫售。鄕黨惜之。一女適忠義衛金宗孝。諸男及諸孫。相與議曰。吾先考旣自業科而不成。又積勤於敎吾六男。而終無一人能繼先志。立一名於世。以顯我先世。痛孰甚焉。今適有邦家令能出財補國用者。職其亡親。盍相與圖之。遂皆撥貧納受本職帖。天翰有一女。適士人趙熙道。孼男三。慶錫，福錫，順命。景翰一男乃貞。女壻三。朴之㕀，朴有文，宋惟寬。孼女夫僉使柳世溫。光翰二男。乃節，乃迪。孼男乃順。孼女二。長壻金重吉。龍翰一男乃亮。一女適李長立。鳳翰一男以兪。一女適生員李重亨。忠義衛二男。慶長，喜長。曾孫內外男女幷六十人。葬後二十六年而碣焉。銘曰。山之南。水之北。地名陽。先受旭。宅于玆。體魄寧。宜有後。碣而銘。</text>
<title>處士張君墓碣銘</title>,<text>君名光翰。字斯擧。籍玉山。高麗三重大匡金吾衛上將軍諱金用之後。曾祖諱嫡孫。忠順衛。祖諱潛。成均進士。考諱崑。贈通政大夫戶曹參議。參議娶陽城李氏內禁衛薰之女。君生於嘉靖辛酉。兄弟凡六人。君其第三也。勤擧業。再發解。未成而止。邑有吳山書院。壬辰寇亂。不保於兵火。君爲長於亂後。盡心經營以重建焉。天啓甲子正月。疾歿。是年十二月。葬于府西陽村後山坤向之原。妻許氏。學生應尹之女。生同辛酉。而歿於後辛酉。先於君三歲。有男二人。長乃節。受縣監帖。季乃迪。孼男二。曰乃順，乃傑。孼女四。長嫁金重吉。餘幼。諸孤具碣請銘。遂略敍以銘。銘曰。陽之原于洛之東。傍先塋永安其衷。碣以銘亦云有終。</text>
<title>處士朴公墓碣銘</title>,<text>公諱遂一。字純伯。新羅朴姓王時。分封諸公子於列邑。今之慶尙左道之密陽。居其一。公其後裔也。史闕載傳。譜亦墮失。未知在公爲幾代也。公之九代祖諱華。爲麗朝三重大匡都僉議右政丞。中世居龍宮。至六代諱宗元。弘治進士。號默齋。娶生員許諒女。許乃金海首露王之裔。生員居善山之海平縣。故公旣娶。就而居焉。卽今古里防。乃其閭也。祖諱雲。卽正德己卯進士。龍巖其號也。師朴松堂英。友金眞樂就成。公之學問德行。非後學所可得以議焉。閭有孝碑。宣廟朝所旌也。塋下有碣。退溪李先生撰文也。公之著有景行錄，紫陽心學至論，擊蒙編，三侯傳，衛生方等書。傳爲家寶焉。考諱灝。嘉靖丙午。生員。娶廣陵李宗諤女。以癸丑十二月二十八日生公。公甫八歲。生員公暴歿。公驚奔號擗。仆地至三。此豈常兒所能哉。九歲。龍巖公口授小學。公該達佩誦。龍巖愛重之曰。吾家幹蠱。非此兒耶。壬戌。龍巖喪逝。公從仲季父在廬。定省慈闈。晨昏不廢。年十七。往謁李先生于禮安。先生頗奬許之。又往謁穌齋盧相公于商山。此皆其志早有在也。丙子。初參漢城別擧。不利於殿試。自是不復留意擧業。遂奮爲己之學。夜或懸䯻警睡篤志。母夫人憂疾而止之。乙酉。家熾酷癘。公喪耦後。先妣繼染。公不離侍藥。嘗糞預驗。及其喪也。哭踊哀毁。頓絶獲穌者累焉。泣血三年。幾至喪明。服闋後。時見先妣手澤之物。輒失聲悲號。隣族莫不嗟嘆。壬辰。遭倭變。避竄山谷。雖在蒼黃急遽中。若遇忌辰。親具時羞。必致如在之誠。時龍巖繼夫人金氏尙在季父家。公奉置躳侍。不失常儀。及喪。送終如禮。公之外家。蕩沒於賊亂。公收葬三四喪。極其情禮。攜其孤孩撫養之曰。此兒須存。外祀不絶矣。丁酉。賊兵再動。及其敗還。徑由本府。公未及遠避。遽遇凶鋒。亦不自亂。罵不絶口。遂不免禍。嗚呼。天不祐善。至於是哉。公雖不得終承庭訓。從前累世所積之善。所尙之風。流在家庭者。深且厚矣。其所傳襲。有所來矣。何獨資稟之美哉。至於平日百行。固非外人所得悉也。而蓋皆恒人所不可及者也。公配乃平壤趙氏。卽宣務郞通禮院引儀仁復女也。生於嘉靖壬子。歿于萬曆乙酉。生四男。長曰弘慶。無子。以第四弟晉慶第四子慄爲後。二女。長適李。次適金爾後。李有男女。金有一男。皆幼。次曰亨慶。有四男四女。男長曰㥣。娶陽城李維聖女。生二男。曰𢝮。餘幼。女長適生員蔡以復。次適正字金廈樑。次適士人鄭𡐞。餘未字。次曰履慶。有四男三女。男曰愉，曰愑。餘幼。女長適士人全佇。早孀餘幼。次曰晉慶。有五男三女。男長曰愭。娶海平吉昌善女。冶隱後也。生三男。皆幼。次曰愰。娶府使崔山輝女。生一男一女。皆幼。次曰悏。娶縣監權應。生女。次曰慄。爲弘慶後。娶士人安景淹女。生一男幼。次曰㥠。女長適士人任景尹。生三男一女。季胤晉慶。以崇禎七年春。蒙恩除從仕郞永崇殿參奉。參奉曾修慟慕錄來示。仍曰。某等爲先人伐石當鐫。敢請錄其陰。顯光不但平日相與之分。固不尋常。况今連家之義。旣深且重。何敢辭焉。銘曰。朴出羅祖。寔天攸錫。分封列境。密派最赫。曰惟龍巖。善鄕挺特。有師有友。竆討隱賾。公爲嗣孫。以繼以述。明鏡肻堂。鳶魚妙察。不幸遭亂。操守愈確。處困亨道。臨變惠迪。天意難知。不祐有德。善旣世積。後豈無發。後人何鑑。鑑此竪石。</text>
<title>處士崔公墓碣銘</title>,<text>高麗門下侍中諡文成公崔阿。全州人。其後有曰澤。始移居于嶺南之泗川。三世而有諱水智。以文科仕止比安縣監。因孫左尹應龍貴。贈都承旨。承旨後娶海平金氏。卽高麗壁上功臣萱述之後敎導由舍之女。仍喜江山之勝。文獻之風。乃卜居于縣下里。金出有三子。長曰以淮。蔭補司僕寺主簿。主簿娶星山李氏。生致雲。才不成名。資受將仕郞參奉。參奉娶金海許氏生員裕之女。生三子。公其次也。公諱深。字某。幼從伯氏進士海遊學焉。所與友皆尙星善聞人也。時盧上舍守諴。抄寫性理箴銘一冊以與之。公常誦不輟。其爲學不務博涉。專功四子。每冬夜。扣泉冰盥漱。以警昏睡。不覺其爲病根。年未三十。已成疾。再中鄕榜。遽停擧業。遂以靜處養痾爲意。聞金眞樂絶嗜慾愼喜怒少言語等要法。用自守焉。親友時至。引入臥內。略敍寒暄而已。或被洞族强邀。雖勉往。坐終日不言。座有喧譁。則閉目而睡。人有以非理來侵者。不與之相較。終遂其廉介之操焉。隣幼有請業者。從容開導。使之自解。禁雜技戲謔。不從者峻絶之曰。汝旣自棄。又妨同學。不可留也。公慈祥恬靜。淡於世味。恭遜愼默。不喜說話。閒養四十餘年。始終如一。而疾亦稍減。齒髮不脫。精神不耗。常有惺惺之意。家于松山。自號松庵。不出戶庭。以終其天年。公生于正德壬申。終于萬曆己丑。享年七十八。申按其家庭訓戒之別錄。則於其平日隨時隨事所常提擧而警勉之者。無非先聖賢著實喫緊之格語。非時俗中父兄所以敎引其子弟者也。及其屬纊之日。亦無他敎。但以居處恭。執事敬。與人忠。雖之夷狄。不可棄之言。申之而已。幷是觀之。公蓋隱君子之徒也歟。公先娶東萊鄭氏。早歿。繼娶德陽奇氏。亦早歿。公傷再室無嗣。遂三娶星山李氏士人智源之女。卽正言孟專之曾孫。正言托盲不仕之義。世共傳焉。李氏亦慈祥仁恕。雖婢僕未嘗詬罵。盡其撫恤。厚睦隣族。不以有無靳施。故其歿也。里巷涕泣悲惜之。信乎公之配也。歲辛未。以年四十八而歿。公之二男一女。皆其出也。長曰昕。早夭。季晛。實承家訓。其升上庠也。公及見之。後丙午登第。頃以正言被譴。方家食焉。女適忠義衛李景祿。正言娶義城金氏府使復一之女。子曰山輝。方勤志業。山輝娶江陵朱氏武科奉事應邦之女。生三子。因博，因厚，因積。一女幼。忠義生三男。遠根，遠樹，遠枝。昆季夭。遠樹娶安東高氏。生四子。俱幼。公之墓。初在默語坪。李氏墓。在梧里洞。歲乙卯。幷遷兆于上林山癸坐丁向之原。後某年而碣焉。銘曰。藏踪養病。實惟養德。絶意紛華。一味淡泊。不與人爭。能遠恥辱。所安者分。所基者福。丁寧家訓。眞切警勑。動引格言。無非藥石。繼志有嗣。奉持兢惕。鐫示來後。宜永作式。</text>
<title>秀才張君墓碣銘</title>,<text>君名龍翰。字見擧。成均進士號竹亭諱潛之孫。戶曹參議諱崑之子。其內外係。具著于進士公及參議公兩墓碣。進士公墓。卽府西北鼎山。參議公墓。卽鼎山西北陽村山也。君兄弟六人。而君其第四也。六人皆以翰墨。稱於一時。止能發解鄕榜。竟不成名。人皆惜之。君生於甲子。歿於己亥。妻朴氏。宣務郞黃山察訪鵾程之女。生與君同年。而歿後於君二十二歲。朴氏有孝行。雖未及事父與舅。其在亂離之際。事母及姑。克盡誠懇。又其遭喪也。醬不入口者三年。人皆以爲難焉。葬同原而雙其封。卽府南長谷山之丙坐也。一男曰乃亮。一女適李長立。乃亮娶聞韶金上舍益精之女。生三男。長立。生二女。乃亮今共其堂兄弟旣具碣于鼎山陽村之塋。仍又伐石求銘以竪于玆。玆非其孝思耶。銘曰。勤業不成名。一不幸也。未四十而夭。二不幸也。此二不幸者。天也柰何。一男三孫。蕃昌可望。卽一幸也。碣塋傳後。香火宜永。卽二幸也。玆二幸者。足以塞夫二不幸。生前達而壽。烏得與身後有後者。輕重同科。</text>
<title>中顯大夫少府尹李公墓碣銘</title>,<text>公諱瑊。字未傳。先世有自東京移來本州。仍籍焉。曾祖鄕貢進士元衍。娶明經壯元及第李克松女。生秘書侍郞祚。侍郞娶戶部尙書李淵審女。生司醞直長成裕。直長娶部將裵智藏女。是公考妣也。公娶廣平君李能女。長子曰蕃。某階某官。長孫曰興門。某階某官。有直裔之至爲七八代孫者。世居巖浦坊之古閭。于今內外諸裔之在本州及近邑者。皆以歲久封頹。塋欠短碣爲悶。遂相與加土揭銘。以爲永世瞻感之地焉。銘曰。地維星北。山曰儉巖。根深枝茂。視彼松杉。苗裔昌殘。香火是監。告我同源。勖一僉諴。</text>
<title>忠義衞金公墓碣識</title>,<text>公諱淇。字淸源甫。金爲順天著姓。高麗密直司使泂之後。有諱乙忠。仕本朝。以奉命禱雨輒應。故賜名承霔。有元勳。封平陽府院君。位左台。及卒。諡以襄景。令世襲其蔭。於公爲五代祖也。曾祖嗣成。通訓縣監。祖世益。勵節校尉。考迪順副尉諱信忠。配蔚山朴氏生員根孫之女。嘉靖壬午生公。公諄實任眞。無少橋飾意。鄕人以厚德長老稱之。孺人康氏。慶尙右虞侯希侃之女。信川其貫郡也。亦有婦德。子宗孝。今之聞士也。乃克終孝焉。公與康氏。俱歿於萬曆癸巳。葬以甲午之冬。碣于戊申之秋。蓋喪在亂離之際也。一女適烏城鄭汝福。幷早死。卽因其墓而卜此原。原爲子坐午向者也。宗孝有二男。長慶長。次喜長。德之積也世矣。宜其有後哉。</text>
<title>處士李公墓碣銘</title>,<text>公諱忱。字士孚。李氏本新羅外裔也。有諱德富。職樂居副正。始來居于京山府。遂貫府籍。邑有沿革而籍則仍焉。副正以下。連世顯職。至七代諱興門。通政大夫濟州道按撫使。於公爲高祖。按撫有二子。長義興衛中部將諱曄。次郡守諱晏。郡守無子。以部將第四子後之。卽司猛諱秀場。是公之曾祖考祖考也。考諱彭祖。娶平靖公李約東之孫利川府使有溫之女。嘉靖癸卯生公。公有好氣質。幼時雖不刻意苦力於學問。而能有所開解。及長。聘光山李氏。則李氏有三兄。皆善人也。寒岡鄭先生。又與之婭焉。動靜相隨。每處芝蘭之室。同薰共芳。深見切磨之益。一時有東岡金先生。樂善好學。在鄕相從。故公爲諸公所推許。有往相呼。有事相議。乃作鄕邦之善類也。嗚呼。以公好善向學之志。能充其積久之業。則所就當何如也。而不幸不壽。公居家必率儀式。奉先務盡誠禮。親舊有婚喪。周助顧護。不憚勤費。皆人所難也。又喜引進幼少。指誘提解。懇篤靡倦。賴而回心義方者有矣。公萬曆庚辰夏。下世。是年秋。卜葬于儉巖山丁向之原。卽先塋下也。所配李氏。亦生長德門。賢順聞於內外親黨。而歿先於公三歲。竟同穴爲一封焉。有二男三女。男長天培。勤學爲秀儒。無嗣而早歿。季天封。生員。有才學。方持門戶。皆受業于寒岡先生。女長適朴明彦。次適蔡先謹。皆無後。次適李善繼。生員娶姓某之女。生一男曰綸。一女適鄭弘鍵。李善繼生一男。曰重亨。綸娶朴蘭芳之女。生三男。重亨娶張鳳翰之女。生三男。皆幼。生員具碣將竪。請銘諸陰。遂據其錄。略敘以銘。銘曰。志業方勉。觀取多善。若有以裁之。長途未半。朝露無旰。孰有以催之。幹蠱攸及。承家有立。亦云休哉。儉巖塋域。香火不熄。宜永將來。</text>
<title>進士李公墓碣銘</title>,<text>公諱泰然。字靜中。麗朝樂居副正諱德富。其十二代祖也。李氏以新羅外裔。世居雞林。副正公始來京山府。居而籍焉。高祖諱蕃。嘉善大夫行襄陽府使。曾祖諱興門。通政大夫濟州道按撫使。按撫長子曰曄。義興衛中部將。部將四子。其第三曰秀塢。生員。卽公之考。幼好讀書。學通性理。鄭新堂鵬。其妹壻也。朴松堂英。亦道義交也。往來講劘。最相親重焉。妣全義李氏。通政大夫慶源府使永禧女也。生員公旣聘。仍留于京。弘治戊午生公。及長就學。猶在洛下。正德甲戌。丁內憂。旣葬。生員公攜公下鄕。辛巳。公丁外艱。以禮終喪。嘉靖庚子。入上庠。公嚴毅厚重。不尙文華。言語常重。喜怒不輕。居家有法。祭先必誠。待人接物。一以恭遜。故隣閭畏服。鄕黨敬慕焉。晩年守靜家居。披閱書籍。節食服藥。頤養精神。故耄耆之年。尙保康寧。以萬曆丁丑閏八月日。考終于家。逾月葬于儉巖山某向之原。公娶守城羅氏。生員潤經女也。先公而歿。墓在公墓後。一子汝確進士。亦先歿。其子德駿。生一女。與之俱夭於亂離。公之三女。長適河洪範。次適生員張峋。次適李茇河。生一女。適鄭應星。張有二男。長孝元。次悌元。生員一女。適朴成一。李有一男曰長源二女長適李䪜。次適李思認。鄭應星以下。皆各有子女。幷其爲曾玄孫者凡四十餘人。公有側室子曰順迪。今幹其家。能用誠於追遠。憫其無姓嗣以屬香火。則取李長源次子成實。養於家。將移與舊業。俾主後事。仍具碣請銘。銘曰。莫安乎分。莫貞乎拙。所守在此。所求何物。田我之田。可以自足。宅我之宅。可以自適。靜裏身世。閒中歲月。頤保性命。獨占壽域。儉巖之原。曾塋族托。公兆于斯。鐫示無極。</text>
<title>宣敎郞義禁府都事李公墓碣銘</title>,<text>公諱天封。字叔發。自號白川。川在屋下。世系詳在公之考處士公墓碣。墓在治之北儉巖山。山無餘穴。故公之伯氏墓于此山。而公又隨葬。公以嘉靖丁卯五月癸未生。自幼有才氣。處士公奇愛之。伯氏先登寒岡鄭先生之門。公亦從焉。故公與伯氏。皆父事先生。而先生視之猶子焉。旣得依歸。最有親炙之功。鄕黨稱之。公辛丑。入上庠。泮中諸儒。莫不推重之。反正後累擬仕望。蓋因薦之者多也。丁卯胡亂。公掌本州義兵。殫盡心力。多所經營。適以賊退停事。戊辰秋。除金吾郞不赴。公之兄弟。早失庭訓。一意遵守師敎。不幸伯氏先歿。公於斂葬奠祭。一遵家禮。殆無憾焉。伯氏無後。公有獨子。公遺命使之連龕于先廟。不以祔位別之。此亦寒岡先生重公兄弟而義起指敎者也。先生後事如建院廟。竪神道碑。裒文集等役。多公之致誠措畫。得以成就也。以甲戌六月壬申棄世。壽六十八。是歲九月庚午。葬于吾道山艮坐之原。卽伯氏之塋右也。公先娶東萊鄭氏。無後。後娶鐵城李氏忠義衛磯之女。左議政原之六代孫也。有一男曰綸。娶僉正朴蘭芳女。生七男一女。皆幼。女適士人東萊鄭弘錫。無後夭歿。側室有男曰滿儀。方幼。有女亦幼。綸旣練。伐石造碣。以顯光戚而切知之深。來請銘。遂考其誌文。略爲之加減以銘焉。銘曰。在世連牀。歿後同岡。旣翕之樂。其永無疆。友悌之行。實本孝誠。孝悌旣敦。家孰不亨。</text>
<title>縣監朴公墓碣銘</title>,<text>朴氏出慶州。慶卽羅都。自赫居世始姓朴。公其後也。公諱某。字某。曾祖宣務郞諱某。祖成均生員諱某。考諱某。健元陵參奉。妣姜氏。晉川府院君昌貴之裔副司直信範之女。公以嘉靖丙申。生于咸安郡平廣里。資稟厚重。在幼少。已有長者風度。稍長。讀書向學。書朱子十訓顔子四勿。揭壁觀省焉。出入南冥曹先生之門。與崔守愚永慶，河覺齋沆，金松庵沔，大笑軒趙公宗道。有麗澤之益。寒岡鄭先生嘗曰。朴某隱德君子也。其見推許如此也。公扁齋舍曰靜默。種竹巖上。號以篁巖。萬曆甲午。薦授泰陵參奉。又除王子師傅。皆不赴。己亥春。爲松羅察訪。辛丑。棄歸。壬寅。除侍直不就。冬。召以王子師傅。上問敎王子先何書。公對以要先大學。上顧謂王子曰。得明師。宜勉旃。乙巳秋。除刑曹佐郞。冬。拜軍威縣監。爲縣。以古人撫字心勞。催科政拙之考爲自許也。在任三年而遞歸。丁巳。除濟用監判官不就。公雖在衰暮之齡。素履猶貞。至於易簀之日。不變起居。不廢盥櫛。人不知其爲疾劇。戊午十一月五日。終于家。享年八十三。明年三月。葬于郡南某山某坐之原。李上舍屹。狀公之行甚愨實。公之孫道元。持厥狀來請碣文。顯光辭之旣固。請猶不已。則不敢終拒。遂據李狀而略敍焉。狀中。有曰公平居寬舒安重。言語詳實簡約。待人溫恭誠愨。處事和緩勤謹。祭祀必盡誠敬。對案觀書。至老不輟。喜怒之色。不見於面。笑語之聲。不出於門。此可以見公持守之規範矣。臨終之年。爲其曾孫男等。述訓戒之詞十有四條。皆日用間喫緊著實要語也。公初配載寧李氏。通政琛之女。無後。繼室全義李氏。繕工監役逸民之女。生一男曰瑮。先公歿。瑮娶鄭弘祚女。生男。卽道元。方用力於繼述之業焉。道元娶郡守李潚女。生三女。幼。二男慹，恁。卽十四條遺訓所屬也。銘曰。人有百行。厚重爲本。重不撓遷。厚能堅遠。惟公衆善。始終一悃。我無物忤。物豈我狠。暫出世路。亦免重蹇。歸來靜默。一室愈穩。有篁舊巖。深趣在晩。德可範後。家訓諄懇。石或磨虧。餘慶曷損。</text>
<title>通政大夫鄭公墓誌銘</title>,<text>公諱瑜。字公瑾。烏川鄭氏。高麗時有諱襲明。値昏朝爲死直之臣。公其裔也。曾祖諱卿緇。祖諱聞英。繼以文行名。考諱世弘。最有才器。而不達於時。李先生晦齋公。與之親且善。相許以知心。愍其落滯。薦授訓導。以慰其屈焉。累世居永陽。訓導公以就養于叔父。故仍家興海。妣原州元氏。萬戶諱永貞其考也。以嘉靖壬午正月二十九日生公。公處心醇正。奉身淸儉。不拘小節。不屑細事。燕居如齊。羣居怡悅。色不形喜怒。口不出悖言。此蓋非由學問修爲。惟其得於天者然也。篤於孝誠。母夫人享年踰九十。村家奉養。必足滋味。及其丁憂。以衰麻在身之年。哀毁克終。邑人稱道之。其於奉先。必爲之致潔致謹。至老不懈。孝之有始有終。如是哉。子弟有過。正色不言。俾不敢仰視。久然後警責之。故子弟各自敬愼。必思有以承悅其志焉。接人恭而款。處鄕恩而威。故人莫不愛且畏之。性喜飮酒。未嘗醉倒。猶持嚴重。人益敬服。早事詩書。不務擧業。中年就京師。暫試傍藝。亦不從仕而還。竟以高年。例受通政之職。公先娶仁同張氏。參奉倫之女也。生一男而喪。後娶忠順衛金光美之女。乃東京著氏也。又生一男。長曰三畏。業儒而老。季三戒。成均生員。孼男三。三俊，三傑，三老。長男之男三。曰四勿，曰克後，曰四端。女三。一適達城徐後儒。二幼。生員一男四女。皆幼。三俊，三傑，三老。皆各有男女。四勿生三女。克後生三男二女。公年八十六而終。萬曆丁未九月八日也。卜兆于郡東十五里鳳林山子坐午向之原。以是年十一月十二日葬。前夫人張氏喪於己酉。墓在曲江山先壠之傍。以塋下有崩陷之勢。乃移奉而同窆焉。銘曰。行惟克敦。吾必謂學。德有可尊。豈須貴爵。忠孝植根。源源其澤。鳳林之原。香火曷熄。</text>
<title>宣務郞軍資監主簿鄭公墓誌銘</title>,<text>公諱三畏。字德敬。鄭爲迎烏著姓。遠祖諱襲明。在高麗毅宗朝。以右承宣。死於直諫。其後繼有達官名人以世之。至十世。有圃隱先生。公之五代。祖左軍司正諱文備。與先生爲三從昆弟也。司正之子諱卿緇。展力副尉。實公之高祖。是生諱聞英。早卒。是生諱世弘。承議郞。是生諱瑜。通政大夫。卽公之考也。曾祖以上世居永川之愚巷。卽圃隱先生舊閭也。承議就養於興海。仍居焉。妣仁同張氏。參奉諱倫之女。公生三歲。而張氏歿。鞠於祖母。自十歲後。就傅從學者屢年。科業旣就。再中鄕解。屈於會擧。未晩而停其業。公醇厚慈良。出於天性。故在家在鄕。莫不親愛。其奉親也盡其誠敬。務以養志。晨昏定省。甚雨不廢。恒具酒羞。或請親賓以慰悅之。値生辰。必設壽筵。聚門族。少長滿堂。上下獻觴。後必起舞盡歡。夜深而罷。歲以爲常。壬辰寇亂之日。奉親入山。菽水之奉。亦必得其歡心。歲丁未。先大夫享年八十六而終。時公年六十一歲。未葬餟粥。三年泣血。無愧古人。至於澌毁骨立。不怠克終。以先妣早喪。不親斂襄。爲終天之痛。遂具衣衾棺槨。奉遷祔葬於先大夫之壙。白首號痛。垂絶復甦。見者爲之感歎。終制之後。以墓山在十里外相望之地。名其所居之堂曰望慕。其友愛諸弟甚篤。先大夫分畀財業。必欲均其膏瘠壯老。公自請其老瘠。歸其壯膏於諸弟。弟三戒中司馬。公自辦慶宴。連日竆歡。以樂其親心。亦末俗所難也。公之族黨衆多。待之一以誠愛。癸甲兵火之際。親戚朋舊之失所流離者。盈集于門。解衣推糧。以救其急。竟自垂竭。則至分糜粥。猶不已。幾盡家貲。殆不能支。妻子病焉。亦無慍色。處鄕黨。務自溫恭。開心見誠。不置畦畛。人或告之以有忤言者。則曰烏有是哉。再告之。則曰其人也必醉矣。至或有當面作忤者。亦不怒。默然良久。然後徐言以解之。忤者服焉。雖子弟。若或加怒於人。則必禁之。子弟自有過。亦溫辭以戒之。至僕隷有失。卽諄諄以敎之。不加棰楚。每以陶靖節彼亦人子之說戒子弟。公不事治産。不心利達。惟以孝親睦族。敎誨子弟爲己業。惡衣食而不恥。處竆約而自安。人或有饋。非義必辭。晩年以不得早遊賢人君子之門。不及聞道爲大恨。常愛圃隱，晦齋兩先生文集。置几案上觀玩焉。又歎郡僻海濱。儒風不振。以晦齋先生墓在郡境。倡建書院于曲江之上。廟而享之。使邑中子弟。知有慕尙之地焉。丁酉天兵之下。責運糧於海路。能漕運有勞。故當時有司聞之于朝。授軍資監直長。尋授宣務郞軍資監主簿。數年前。自朝廷有旨求孝行隱德之士。郡守閔公汝任。據一鄕公議。以公孝友實行。轉報以聞者再。乙卯春。因禮曹回啓有除職之命。未及受而終。嘗擬昏嫁畢。須作遠遊恣觀山水。尋舊跡訪親故。暢敍懷情。然後歸畢命。乙卯夏孟。畢嫁季女。未久忽疾作。以五月十八日終。壽六十九。公先娶水原金氏參奉諱公弼女。新羅敬順王之裔也。後娶瑞山柳氏。參奉諱春英女也。男三人。長曰四勿。癸丑生員。次曰克後。後於從祖祖父。而敦儒業。皆金氏出也。次曰四端。女三人。長適徐後孺。次適白弘敬。次適金璜。皆士人。四端以下。柳氏出也。傍室有一男三女。男曰震。生女一。嫁金碩男。餘幼。生員先娶月城孫昉之女。生一女。適洪汝業。後娶利川徐思遠之女。生四女皆幼。克後娶察訪李弘愨之女。生三男三女。男長曰㙱。餘皆幼。四端娶星山李君賓之女。生一女。是年十月十七日庚申。奉葬于永陽之紫陽洞聖穴山下子坐午向之原。蓋紫陽。乃公之童子時所釣游也。公生時不忘其交遊之跡。恒言必及之。故諸子弟以爲先塋之下。狹側不安。遂卜是原。生員兄弟。以顯光與公有舊。又公之外氏於顯光。有同源之義。乃以狀求銘焉。生員兄弟。亦與顯光最有相厚之分。玆不敢辭。遂據其狀而敍次之。因以銘。銘曰。公字之德。公實有之。公字之敬。公實守之。躳此一生。無慕貴右。其積旣厚。其發應後。宜哉斯原。舊遊之區。勢邃而明。福人攸丘。其有神休。其萬春秋。</text>
<title>縣令李公墓誌</title>,<text>公諱敏善。字季進。星州人也。遠祖諱忩言。仕新羅爲碧珍將軍。入我朝。諱約東。爲知中樞府事。贈諡平靖公。卽公高祖也。曾祖通德郞行刑曹佐郞紹元。祖贈通訓大夫通禮院左通禮行務功郞典獄署參奉有蕃。考贈通政大夫承政院左承旨兼經筵參贊官行通訓大夫德川郡守碩明。妣贈淑夫人晉州河氏。通德郞健元陵參奉繼雲之女。文孝公諱演之後也。公生於嘉靖戊申十月戊申。壬午中司馬。嘗遊泮上。儒林咸推重焉。壬辰平亂之後。大駕還都。公首入泮宮。愍其殿宇煨燼。倡陳疏章。請其重建之意。上從之。越明年廟成。實公之力也。館學仍以薦公。甲午。除繕工監監役。乙未。超拜司僕寺主簿。丙申。出知比安縣。瓜滿乃還。壬寅。拜江陰縣監。二年而遞。戊申。以宣祖大王國葬都監郞廳。特承敍命。癸丑。爲義盈庫主簿。同年夏。出除陽川縣令。再朞而解。丙辰秋。挈家移寓于善山地。甲子四月。寢疾。丙寅五月庚戌。卒于正寢。享年七十九。同年九月初四日。葬于金烏山下酉坐卯向之原。公前娶士人盧思聖之女。生一男二女。再娶參奉金崶之女。生二男三女。長尙質。承蔭爲監牧官。娶贈判決事全潔之女。生二男一女。長曰垣。次曰墉。次女適士人朴鼎實。生一男曰守弘。中文科。次女適忠義衞柳泰華。生三男三女。一男曰埱。二男尙幼。次女適參奉李欽臣。生二男二女。次女適生員崔基銆。次女適生員李純馣。生三男一女。次男尙逸。中甲子司馬。前娶僉正愼達之女。再娶忠義衞李檥之女。次男尙達。娶郡守曹胤禧之女。生一女。當時內外子孫五十餘人矣。公性度慈祥。志氣雍容。不言人過失。又不喜飮酒。其孝友之行。敦睦之風。人多感服。而處官居家。惟務廉謹。歷典三縣。家無一物。人以爲有平靖之遺風焉。</text>
<title>皇明朝鮮國。故嘉善大夫司憲府大司憲兼世子輔養官。贈資憲大夫吏曹判書兼知義禁府事寒岡鄭先生行狀。</title>,<text>先生姓鄭氏。諱逑。字道可父。自號寒岡。岡卽先生先壟下外岡。置齋而號焉。曾祖胤曾。故通訓大夫行鐵山郡守。贈資憲大夫吏曹判書兼知義禁府事淸城君。妣全義李氏。淑人贈貞夫人。祖應祥。故通訓大夫行司憲府監察。贈通政大夫承政院左承旨兼經筵參贊官。妣瑞興金氏。淑人贈淑夫人。父思中。故定略將軍行忠佐衛副司猛。贈資憲大夫吏曹判書兼知義禁府事。妣星州李氏。令人贈貞夫人。鄭氏本貫忠淸道淸州。卽牧隱李文靖公穡所謂西原大姓也。高麗高宗朝。神虎衛大將軍贈監門衛上將軍諱顗。卽先生十二世祖也。公建大功立大節。事見高麗史。今立祠於平壤。揭號褒忠表節。自是以下。繼有偉人文獻名家。上將軍生諱儇。監察御史。贈右僕射。僕射生諱瑎。都僉議贊成事。贈諡章敬公。公生諱㥽。重大匡封淸河君。當忠肅之被讒留元也。誓心內嚮。終始一節。君生諱誧。左諫議大夫。贈壁上功臣三重大匡淸河府院君。號雪谷。詩詞簡古。筆蹟妙絶。有集行世。君生諱樞。重大匡淸原君。贈左政丞。諡文簡公。號圓齋。上疏極論辛肫。坐貶。及肫誅。召還。位至宰輔。有集行世。公生諱摠。本朝開國功臣。封西原君。諡文愍公。號復齋。有集行世。公生諱孝忠。折衝將軍。行上護軍。護軍生諱沃卿。司憲府執義。言論正直。有諫官風。於先生爲高祖。 承旨公受業于寒暄堂金先生之門。金先生愛其志行。妻之以女。公遂有所薰習。益樹其家庭之訓。判書公天資寬曠。不設畦畛。人謂之不失赤子心。其孝友至行。實有人所難及者。以寒暄夫人朴氏在玄風率禮村。公旣孤。奉母夫人自京來寧。仍留居其側。及公娶于星州。則州亦文獻之鄕。故遂居焉。卽州南南山里沙月村也。公生三子。長曰适。贈左參贊。次曰崑壽。西川府院君。季卽先生。先生以嘉靖二十二年癸卯七月九日子時。生於沙月村之第。判書公善星曆。生西川君。喜曰。吾家必做一品相。生先生。又大喜曰。此子則當爲名賢。其言果符。先生生有異質。英睿秀拔。其在嬉戲。擧止異常。坐作有節。同隊羣兒。推以爲長。出入奔趍。一惟其令。謂之神童。始學書。輒了文義。聯言爲句。詞意驚人。七八歲。受大學論語。已通大義。辛亥春。判書公下世。先生年九歲。執喪哭泣。無異成人。鄕黨奇之。伯氏參贊公泣與語曰。昔我先君。慮爾失業。遺敎在耳。先生惕然悚懼。乃發憤讀書。手摹孔子畫像。掛之壁上。日必再拜。出入必奉持而行。十二歲時。讀通鑑。不待師受。德溪吳公健。掌敎州學。先生從而受業。德溪嚴毅有師道。遠近來學者多。諸生或羣居遊戲。先生獨端坐。不妄笑語。讀書必究其義。文詞英發。不爲陳腐語。儕輩莫及焉。與一友生同受易。旣學乾坤二卦。則他卦推類皆通。德溪謂其同學生曰。鄭生旣自精解。爾當師鄭生也。早歲。一入鄕圍得解。旣赴洛。不入會場而還。自是停廢擧業。尤加刻厲。雖燕居。未嘗脫衣冠有惰容。夜深而寐。雞鳴而起。終日危坐。講讀不輟。時禮敎廢壞。人家冠昏喪祭。皆用俗禮。鄙野不足觀。先生獨遵用家禮。乃博究經傳大小禮文。參商節目。抄定四儀。躳先行之。篤信無疑。遂攷深衣襴衫野服等衣古制。造而著之。又具籩豆篚杓等器。用於冠昏之禮。當初見聞者。羣怪且笑。行之旣久。在士友間者。稍稍有倣而效之。終至於遠近鄕閭。以不率古禮爲羞者多矣。歲癸亥春。往謁退溪李先生。仍質心經。李先生稱之曰。資質穎敏。志學好善。寒暄流慶。豈無餘韻。仍致書于吳德溪。極其稱歎。賀得英才。望其爲他日大儒云。自是以後。不惟躳自往來。其修牘質問者續焉。丙寅。往拜南冥曹先生植。曹先生謂先生曰。汝於出處。粗有見處。吾心許也。士君子大節。惟在出處而已。先生亦稱道曹先生曰。有壁立千仞底氣像。又往拜成大谷運。戊辰冬。丁內艱。喪禮一從家禮。倚廬門外。不蔽風雨。左右請塗之。先生曰。罪人豈敢自安。時方盛寒。凝冰滿衣。而不離殯側。致有危疾。以先考宅兆不宜其原。遂擇得別地而同其穴。攷究小方牀之制。按圖指工。極令堅緻。發引之日。路經峻嶺。擔軍困仆莫能起。先生手取小扇。扇其疲頓者。哀遑號慟。衆皆感奮。一聲齊力。遽已逾越。凡窀穸之事。無小遺憾。會者悅服。再朞之中。羸病幾危。南冥先生。致書慰問。至於對人語及。嗚咽涕洟。黃斯文俊良牧本州時。爲築精舍於本坊溪上。名曰溪塾。卽先生宅前也。先生恒處於斯。以爲藏修之所焉。州有書院。先生曾以臥龍祠故事。稟議于退溪先生。遂定奉享程朱之義。號以川谷。仍請手額揭之矣。州人推先生爲院長。先生取白鹿洞舊規。嚴立課條。又取退溪所編朱子書節要。隨其分卷。移別目錄。又取家禮。添入補註。仍皆刊印于院。日與遠近儒士。講讀切磋。頗有興起者也。萬曆元年癸酉。宣廟命擢學行之士。廷臣有以先生薦者。東岡金公宇顒。以修撰入侍。仍啓曰。鄭逑學問通明。曾從李滉學。又嘗往來曹植之門。旣有才局。又有異行。當令以布衣入對。訪問治道。觀其人品。然後命之以爵可也。冬。除禮賓寺參奉不赴。乙亥夏。除健元陵參奉不赴。戊寅夏。銓曹啓敍六品。除司圃署司圃。拜疏辭遞。秋。除義興縣監。冬。除宗簿寺主簿。又除三嘉縣監。皆辭不赴。己卯春。除知禮縣監。陳疏又遞。庚辰春。拜昌寧縣監。始謝恩疏辭。不允。遂引見。上曰。爾師李滉曹植乎。對曰。臣於二人。出入其門。請問質疑則有之。執經受業則未也。上問二人氣像學問何如。對曰。李滉德器渾厚。踐履篤實。工夫純熟。階級分明。曹植器局峻整。才氣豪邁。超然自得。特立獨行。上又問爾所著力者何書。對曰。臣嘗從事於大學矣。上問大學工夫。何者最要。對曰。三綱領八條目。無非修己治人之方。而先儒曰天德王道。其要只在謹獨。臣恐謹獨最爲緊要。帝王之學。出治之本。無一不在謹獨上。仍陳義利公私之辨。上又問爾之縣。且將何先。對曰。臣學淺材劣。恐未能有爲。而所願則欲先興學焉。上曰。爾名不虛得矣。及到縣。倣家塾之制。四境皆設書齋。擇定訓長。日課敎讀。每朔朢。行望闕禮。就校謁聖。坐明倫堂。引諸生講論終日。見其學舍頹毁。卽爲之重新。祭器祭服。一時具新。其於春秋釋奠。備盡嚴敬。至於社稷城隍厲祭之事。必皆親行。壇壝頹毁。擇地改築。傍設齋舍。以便將事。又與諸生講習鄕飮鄕射等禮。聚境中老人。行養老宴。筵分內外。以別男女。而盡其款。嚴制奸吏。仁恤小民。興利除害。勸善懲惡。薄於自奉。厚於益下。以視民如傷四字。書諸壁上。而常致念焉。其時方伯。以闔境宴然褒啓。辛巳秋。以持平承召。赴朝謝恩後疏辭。不允。乃以縣監時推考。引嫌得遞。昌人追思之。立生祠堂。春秋參謁。十月。拜宗親府典簿。以疾辭。十一月。拜儀賓府都事。又辭。十二月。拜社稷令。謝恩入直。未幾呈辭。李栗谷珥於榻前啓。雖未解由。請破格給祿。先生以開倖門爲說。再疏力辭。壬午春。拜軍資監判官。呈旬南還。癸未。移卜檜淵。構設草堂。種竹種梅。號百梅園。約鄕友及門徒。爲月朔講會之契。有約有儀。各爲帖子條列焉。皆先生所定也。其約。有曰入約之人。各自敦飭。讀書修行。雖學有淺深。材有高下。而要其志趣。必學古人。必正其義而不謀其利。必明其道而不計其功。勿汲汲於富貴。勿戚戚於貧賤。庶幾有儒者氣味節拍處。苟不能如此。已非吾輩中人。雖無約中之罰。亦何以冒昧隨參。以爲吾約羞哉。又曰。吾同約之人。尤須激昻於子路義勇氣像。超然脫洒於勢利。不以貧富動其心。然後可以消人欲而進天理矣。盍相與勉之哉。周子曰。銖視軒冕。泥視富貴。學者須知此意。方不碌碌矣。又曰。學者平時宴坐說話。稍有可觀。及見臨小利害。便爲所奪。精神都喪。手足盡露。此古今通患。夫讀書爲儒。孰不欲求如古人。自後人觀之。其果能終始無愧。而得爲完人者實鮮。究厥所以。未有不由失步於利害之初歧。而竟至於顚沛而無可收拾處。雖情有輕重。敗有大小。其失其本心而爲吾儒之羞則一也。嘗竊思之。一毫之失。千金之得。何足以動吾之胷中。而不能竪立。自棄至此。而終不能覺悟者。何耶。言之誠切痛心。預告吾約中諸君。須常加戒。毋見羊皮。忘我琬琰。且古人謂能破千金。而失聲破釜。眞情所露。亦不在大君子觀人之法。實寓於造次幾微之際。此又豈不嚴且可懼哉。惟常存此心於道義之中。直養無害。令本心浩然。發皆洒落。則庶幾可以自保矣。諸君旣以古人相期。何可不相勉焉耶。又曰。聖人之聖。賢人之賢。蓋非高遠異常。如昇天梯空之爲實。人理當然。如男耕女織。職分常事。只緣人自不察。不能自修。知者旣鮮。行者尤鮮。擧世昏昏。濁浪滔滔。間或見有奮發願學之人。獨異於衆同之中。則競相指目。怪異齟齬。如新見蜀日越雪焉。夫豈知彼眞能爲吾之所當爲。而我實誤入狼狽。自彼人觀之。爲眞可羞可憐之甚乎。苟欲爲之。實能爲之。如不已焉。終有所到。如新生之木。毋傷其長。則必至參天新種之稼。毋傷其養。則必至成熟。惟欲爲之心與不已之功爲貴焉爾。是故。古人必言立志有爲。君子之所以爲君子。常人之所以爲常人。莫不由有志與無志判焉。伊尹初無任天下之志。則不過爲莘野之一耕夫。顔淵初無慕仲尼之志。則何由三月仁於陋卷中乎。况吾同約之人。皆孟子所謂可以爲堯舜之人也。須各自憤立志。自力不已焉。則安知於吾黨之中。而亦有見囂囂之樂。不改之操乎。年固有高下之各異。質固有鈍敏之不齊。且不見武公之九十。曾子之質魯乎所患。只欠抑戒之自警。三省之篤實焉爾。各從現今地頭。毋勞追悔於旣往。莫恨姿稟之不及。惟當刻心自厲。百倍其功。脫落舊習。變化氣質。則今人何患不及古人乎。高可爲聖賢。下不失爲吉人善士。惟吾用力如何爾。不惟有以答受中以生之責。而參立於天地之間。抑內慰門戶父兄之所望。外副朋儕契約之本意。不亦快哉。不亦樂乎。願吾黨諸賢。思有以如是而必有以如是。須先立志。以爲舜何人哉。有爲者亦若是焉。不勝拳拳相愛之至誠云。是年春。拜江原道都事。夏。除忠淸道都事。皆不赴。又除刑，戶，工三曹正郞。皆不赴。甲申夏。拜同福縣監。特命也。謝恩又引見。問以治道。先生敷對剴切。上嘉歎敦諭遣之。旣至。凡施設一如昌山。衙內蕭然。蔬糲不飽。乙酉春。以校正廳郞廳。被召赴朝。拜工曹正郞。辭不允。二月。拜掌樂院僉正。五月。拜工曹正郞。再疏請遞職歸家。校正上送。蒙允。將就道。政院啓留。八月。受由下鄕。引疾家食。十月。拜軍資監僉正。不赴。十二月。除古阜郡守。疏辭得遞。丙戌春。除慶尙道都事。不赴。秋。拜咸安郡守。謝恩後疏辭。不允。遂之郡。尤留意於興學恤民。遇水旱則躳親齊沐。有禱必應。民蒙其澤。修朴斯文漢柱墓。又立祠享之。孝子貞女之旌閭者。悉皆新之。時有昌寧人疑獄。卽父子之變也。嫡兄潛取孼弟之子。稱爲己生而嫡之。 推官受賂。參證畏禍。淹滯未決。物論皆奮。監司移訟于成安。先生反覆竆詰。端緖畢露。其父畏其嚴明。自伏無隱。得父子以定。物論快之。戊子秋。謝病歸。郡人立碑思德。己丑庚寅間。在百梅園。講論心經，近思錄。辛卯冬。拜通川郡守。謝恩赴任。郡地僻陋。民俗頑愚。先生頗加撫摩開迪。壬辰夏。倭亂孔棘。監司守令。皆竄伏山谷。先生倡義討賊。移檄列邑。血誠開諭。召集精銳。出入賊藪。不避艱險。時關北土兵。附倭作亂。王子宰臣守令。有被虜獲。先生孤軍聲討。人甚危之。吏民盡誠衛護。終得保全。河陵君避亂在金剛山谷。聞土賊導倭探山。卽自縊於竆谷中。人無知者。至秋。先生始聞之。遂捕土賊。尋得其屍。親臨殮襲。具棺槨權厝以聞。宣廟深加傷感。傳曰。這恩予何以報。姑陞堂上。以示予意。陞通政。疏辭不允。癸巳冬。拜江陵府使。赴任經理庶務。靡有闕遺。精造器械。嚴加訓鍊。廣募糧粟。以補軍餉。多拓屯田。以備經費。親舊四集。飢民輻輳。而捐俸以賑。蒙活甚衆。甲午冬。拜同副承旨。疏辭不允。乙未正月。陞右副承旨。三月。陞左副承旨。一日侍經筵。進講易傳。語及占筮。宣廟問曰。昔韓伲胄檀權。趙如愚被謫。朱子不忍自默。乃具封事。極論奸邪之狀。此疏若入。則宋其庶幾矣。而遂遇遯卦。以此觀之。占筮之道。不可謂天下之至神。而朱子之必決於占筮者。亦似未盡。如何。先生卽對曰。不然。若使宋寧宗果能如聖敎。一見封事。便黜伲胄。則其筮必不遇遯。此占筮之所以至神也。上悅。上又問程傳本義何先。先生曰。易之道。惟明乎消息盈虛之理。進退語默之幾。以不失乎時中也。徒以占侯爲事。則此易之末也。臣意以爲當先程傳也。四月。辭遞。除義興衛護軍。六月。拜判決事。七月。拜右副承旨。辭疏得遞。八月。除虎賁衛護軍。九月。又拜右副承旨。十月。移左副承旨。十二月。遞除僉知中樞府事。尋拜左副承旨。丙申春。拜江原道觀察使。宣廟引見。諭以修築山城。措備兵食。對曰。臣雖駑鈍。敢不竭力。時賊屯海上。天兵留住。糧道匱乏。先生設計多方。廣募兵粟。嚴勑列郡。刻期營措。以爲策應之資。以鴒原形勢可爲關東保障。乃擇將募僧。築城瀦水。多峙糧甲。以爲緩急之用。又立元冲甲祠。祭元天錫墓。使士民皆知節義之可尙。效慕之有所。五月。呈告乞遞。不允。十月。再辭遂遞。除龍驤衛副護軍。尋拜右副承旨。呈遞。除龍驤衛大護軍。十二月。拜刑曹參議。旋拜右副承旨。丁酉正月。又呈遞。除義興衛護軍兼五衛將。三月。拜判決事。六月。拜成川府使。七月赴任。時倭寇再動。驅向京城。諸宮王子來駐府舘。侍衛宰臣。遍滿絡繹。先生致敬盡禮。極其誠悃。供接上下。動遵規繩。區畫措處。備盡無遺。故自始至終。未有違失焉。戊戌冬。特陞嘉善。疏辭不允。時朝廷命列邑設武學。先生旣建武學。仍立祠以祀上將軍鄭顗及副使崔椿命。親行享事。作敍與詩以寓思焉。庚子正月。瓜滿。遞除忠佐衛副護軍。有眼疾。假寓陽德縣村舍。上疏請去職名而不允。七月。聞懿仁王后喪。卽赴哭。九月。除忠武衛司直。十月。除五衛都總府副總官。上疏論山陵。仍拜觀象監提調刑曹參判。辛丑三月。除義興衛司直。九月。除寧越郡守不赴。十月。除龍驤衛護軍兼校正廳堂上。疏遞。壬寅正月。除龍驤衛護軍。旋拜忠州牧使。赴任。爲文以祭彈琴臺下戰沒將士。未久。又以校正廳堂上。承召還朝。除龍驤衛護軍。俄除龍驤衛司直。秋。除虎賁衛護軍。又除龍驤衛副司直。冬。除虎賁衛司直。轉龍驤衛副護軍。又除義興衛副護軍。是歲自秋間。西川君病重。先生不離侍側。躳親藥餌。及卒。極盡情禮。自初喪至卒哭。必躳庶事。少無虧憾。癸卯春。遂呈告退。住于木川地。秋末。自木川還星州。就寒岡舊址之北。築小齋。名曰夙夜齋。甲辰。除海州牧使。除工曹參判。皆不赴。州西有修道山。山之東畔。泉石明潔。㢠隔人煙。先生樂其僻靜。又構小齋。以爲藏書遊息之所。名之曰武屹。有謝賓詩。曰寄語親朋休理屐。亂雲層雪逕全迷。卽其一句也。乙巳。拜洪州牧使。不赴。先生悶鄕中子弟因亂失學。遂約爲朔朢通讀之會。在約者凡七十餘人。其約法會儀。大槩如平時所定講契之式。而略加增損以行之。復設茅齋於檜淵舊基。房堂牕戶。一如舊制。名其房曰不愧寢。牕曰梅牕。軒曰靜觀。又有竹牖松欞之號。揭在楣間。別設一庵於齋東。名曰望雲。以先壠在其瞻望之地。故寓其永慕之思也。丙午秋。除光州牧使。呈病不赴。冬。先生與門下若干人。發向香川書院謁廟。仍往會稽。祭德溪墓。又往晉山。祭南冥墓。遂謁德山院祠。過龍遊潭。轉向天嶺。謁藍溪院祠。又祭一蠹墓而還。十二月。除安東府使。先生以累被除拜連辭爲未安。擬須謝恩而還。旣謝。疏陳癃悴莫振之狀。又引國典年六十五歲者不許爲守令之規以辭之。批曰。卿昔年侍從之臣。久退鄕家。予未知其由。常以爲缺然。宜來仕于朝。何可退去。至於年歲之事。則人之氣力不同。何必拘也。卿宜勿辭。先生又封疏欲上。期以必遞。聞有意請留者。卽拜辭赴任。徑逾竹嶺。謁陶山院祠。旣下車。首以興學革弊爲務。時府有一寺奴。托權相家威勢。侵奪民財。陵侮士族。人皆切齒。而莫敢誰何。先生卽令捕囚。按得其情狀而鞠治之。其時當路大官。抵書伸救。又有從傍善辭請解者。終不回撓。竟致其死。闔境喜賀。秋。有疾。以宣廟不豫。未果來。冬乃棄歸。戊申春。宣廟昇遐。卽赴哭。除五衛都總府副總管。呈辭乞遞。廢主曰。鄭某林下善士。先王所嘗禮遇。今宜不拘常規。爲先擢用。一以備寡昧之咨訪。一以畀元子之輔養。三月。特拜司憲府大司憲兼世子輔養官。卽上疏辭職。有曰方今聖御初臨。梓宮在寢。逆變起於至親。覈處之際。必有恩義兩盡之理。元兇出於先臣。王法之行。當有緩急。酌中之宜。須得剛直平正。審微明理之士。主張一時之公論。使聖上盛德誠孝。極盡無憾。光映史冊。爲百代瞻仰。寧有如臣暗劣偏識。敢爲之犯禁叨冒。祗誤一時之事機哉。答曰。勿辭。正色立朝。以振頹綱。又上乞免狀至三。給由再加。又上箚懇辭。答曰。用賢豈拘於常規。卿宜勿辭。遂謝恩。仍以未解由辭避。答曰。爲國莫急於先正紀綱。此實憲府之任。卿須勉盡職事。又避嫌至四。皆答以勿辭。又上箚乞遞。略曰。惟是區區愛君之心。終不能自抑於狗馬之誠。欲望殿下萬善俱備。一疵不存。此實出於赤誠如火。不敢誣也。且殿下之寵臣。非所以私臣。其必以山野愚戇。隨事陳列。無所回避。則臣豈敢有懷隱忍。以孤殿下之望哉。殿下方煢煢在疚。而又値此前古罕有之變。雖出於事係宗社。有不得已焉者。而臣伏想殿下之私。則先王眷眷之末命。常耿耿在耳。悶悶皇皇。夙夜靡寧也。臣連日得參推鞠之末。竊觀獄情。連累多濫。時日遲延。何由審克制中。以彰聖朝明允之理乎。且其逮繫。亦多宗戚之臣。未畢按詰。徑殞杖下者相繼。如果有與謀之實。而罪合顯戮。則其不得取服。固以爲失刑矣。或不及知情。而間有含寃就死者。則彼雖有親疎之間。而實分祖宗血氣之一脈。或因風聞。未出賊口。締結詭秘之迹。亦未盡發。此亦豈不深可傷哉。殿下毓德春宮。至仁之聞。敷暢四達。登御之初。遠近延頸。莫不欣欣然如將飢而待飽。寒而待溫。今日纍然羣囚。亦皆其類。而其或至澤未蒙。寃鬱先結。則新化之下。亦一不幸也。伏願聖度留神焉。臣竊聞閭巷傳說。以爲臨海不軌之圖。已盡敗露。而徙處之後。自內時遣存問。賜衣賜食。所以施友愛之至恩者。迴出千萬。夫臨海旣以自絶於天矣。而聖上之所以待之者乃如是。傳聞所及。興起激勵。以爲彝倫之大補者。何其量哉。往在中廟朝。因王子之變。獄起不測。仁宗大王時在儲宮。憂懼悶迫。陳疏乞解。其疏曰。天顯之親。一氣而分。喘息呼吸。相爲流通。友愛之情。自不容已。雖有非常之變出於慮外。而古之人猶有以恩掩之者。又引孟子之說。以爲兄弟之間。不藏怒焉。不宿怨焉。兄爲天子。弟爲匹夫。可乎。民間至今傳誦今日聖上之處之者。暗與同符焉。豈非前聖後聖同一揆也。漢文帝時。淮南王長謀反事覺。赦徙蜀。袁盎諫曰。卒逢霧露病死。陛下有殺弟之名。帝曰。吾特苦之爾。未幾長果死。帝哭甚悲。臣常恨其不早聽盎語也。聖上同氣之中。與之同胎。只有臨海。先嬪早世。兄弟二人。零丁同長。寢食不相離。臣知殿下至懷尤有所不忍焉。而自構大孼。罪竆天壤。仰貽聖上憂哀迫切之痛。此臣所以心益腐而腸欲裂者也。伏念今日參酌恩義。變通善處。豈無其道乎。惟在殿下深思不以公盡法之義。公聽達聰。益昭中正之德。命推鞠大臣。勉加明愼獄。不必盡究。人不必盡問。罪不必盡覈。法不必盡施。寧有不經之失者存乎其間。而臨海亦蒙不死之貸。涵濡大恩。以畢其生。則光武之反側自安。而文帝之尺布斗粟。無復謠於今日矣。擧國臣民。咸仰大聖人處變之無憾也。以爲聖上之友愛如此。聖上之至仁如此。聖上之處難如此。聖上之好生之德。出乎尋常如此。人心翕然。四方咸悅。史筆書之。後世則之。豈惟爲初服收拾人心之至要乎。抑可以上慰先王在天之靈。亦有以仰答近日天心仁愛之警。豈不幸甚矣乎。昔者。漢明帝治楚王英之獄。因侍御史寒朗之疏。惻然意解。以致天旱之雨。愚臣感激不世之恩。恐無一言而去。敢於乞退之章。披肝瀝血。妄達無諱。伏藁危慄。仰俟鈇鉞之降。廢主答以無庸固辭。因下備忘記。有曰以事體言之。則有司爲執法之論。屈法伸恩。當有自出之地。今之議論。似爲倒亂。予懼有後弊。先生避嫌曰。臣本疏愚。不識事體。惟有愛君一心。出乎本性。伏蒙殊遇。感激忘身。深思納君於無過之地。敢將悃愊。盡陳無諱。伏見備忘記傳敎之辭。臣不可仍冒執法之地。請命罷斥臣職。答曰。偶然言及予所見耳。卿可安心勿辭。又病告乞免狀至四。答曰。卿固辭不已。必以予不足與有爲而然。予甚慚靦。須安心調理以出。卽謝恩。又箚乞遞。答曰。可調理。隨事匡予。又避嫌。答曰。勿辭。時禮官遣書。問國喪喪禮。先生草其啓目曰。謹按禮經。爲父斬衰三年。以恩制者也。爲君斬衰三年。以義制者也。蓋三年之喪。自天子至於庶人。不敢以貴賤有所增損。而漢文變古壞禮。始立易月之制。歷代因之。莫能釐正。晉武魏文。欲矯而行之。當時羣臣庸陋。不能將順其美。宋孝宗獨斷然行之。旣葬。衰絰如初。視朝衣冠。皆用大布。朱子稱其甚盛之德。而答門人通喪之問。則曰當如孝宗所制之禮。君臣同服。而略爲區別。以辨上下。十三月而服練以祥。二十五月而服襴幞以禫。二十七月而服朝服以除。朝廷州縣。皆用此制。又曰。制古喪服以臨。別制布幞頭布公服布革帶以朝。乃爲合禮。至寧宗時。上箚請遵壽皇已行之法。躳執三年之喪。又當時有司誤用漆紗淺黃之服。則請因啓殯發引變制之節。復用初喪之服。追改旣往之失。遂詔遵用三年之制。此皆豈非百王不易之定論哉。我國五禮儀。亦一代之成書。立法定制。似非偶然。而卒哭後變服一節。最爲無據。方之易月之制。雖稍有日月之久近。而其爲短喪則一也。豈非朱子所謂百步五十步之間者乎。仁廟朝。名儒徐敬德。欲上疏極論喪制之失。請盡通喪之制。其愛君之誠。實朱子之遺意也。仁順王后之喪。因掌令閔純之疏。卒哭之後。因用素冠素服。亦豈非復古之盛意乎。今日臣等之見。當一依朱子定論。定上下通喪之制。其有未及於初喪者。則用朱子因啓殯追改之意。復用初喪之服。十三月而練。二十五月而禫。二十七月而除。朝參公會之時。則用今布帽布團領麻帶白靴。亦朱子布幞頭布公服之意也。然則誠朱子所謂一整數千百年之陋。垂數千百年之成憲者。而素冠欒欒之美。得復見於今日。豈不爲明時盛德至幸之甚乎云云。此因禮官之問而裁致者也。又病告乞免狀。至四遞差。卽日發行。行到木川。住待國葬之期。先生爲憲長時。又有箚子二度。一論山陵。一論正紀綱。而以正紀綱之本。歸之於人主之正心。必有以立大中至正之體。行大中至正之用。使便嬖側媚之私。幽邪庸謬之惑。莫敢于於耳目之所及。又言君喪喪服。必用方喪斬衰之制等事。旣草而不果上。六月。拜刑曹參判。謝恩後會哭國葬。旋以都憲時全恩箚子事。累辭乞罷。七月。下鄕。九月。上疏得遞參判。除忠佐衛大護軍。庚戌夏。鄕人朴而立。詬辱先生無所不至。而做作罔測之語。以爲打盡之計。門生有知其謀者。詣官訟之。事聞于朝。先生入州待命。而朝廷不問。先生乃上疏具陳首末。則答曰。物自爲怪。於卿何損。而立本以凶悖。自憤見棄於士類。乃趍托鄭仁弘之門。以謗毁先生。爲彼所許。遂藉其凶勢。仍受彼中凶輩陰嗾。敢肆其惡也。 壬子春。移卜州東江左之蘆谷村。先生伽川之住。距陜川不遠。故不欲與仁弘之居相近也。 癸丑夏。國家有構誣逆獄。連及大君。廷議請斷以王法。先生聞變。不敢退安。扶病赴朝。行至永同。病甚不能前進。乃封疏以陳其委臥路傍。狼狽窘蹙之狀。因曰。臣仰惟殿下遭此前古所無之變。乙夜憂悼。其何以處焉。此臣所以肝摧心裂。不知所以仰陳者也。第念此事其處之也極難。夫其大義。則固有不可以貸焉者。宜如物議之激發。而有不可以已焉者矣。然而在殿下而處之。或有所未盡。則不能不來天下後世之疑。而終爲累於聖躳者。又不可以不虞。誠不可以不愼也。伏願殿下博考前代帝王已往之蹟。深惟古聖人處變之道。酌輕重於權經。思不偏於常變。審至理之當然。求必安於聖心。使在我者無一毫之不慊。爲盡美而盡善焉。則竊恐今日處變之大法。斯其爲至焉。而增萬世盛德之輝光者。其必在此也。臣誠知天縱仁愛。痛切不忍。至情難遏。成㟖已定。非臣庸陋所敢容喙。而愛君敬君。本心難誣。一得之愚。不敢不盡。輒敢刳瀝而冒進焉。答曰。卿可調理。勿以未上來爲念。先生又上封事曰。今者臣竊復有得於春秋之義者。恐不能無補於睿斷之參商。臣旣有聞臣不敢隱。伏惟聖明留神焉。昔者魯襄公三十年。周景王有賊臣儋括造亂。欲立王子佞夫。佞夫卽景王之弟。實不知儋括之欲立己也。未幾事發。儋括出奔。尹言多劉毅等五人。共殺佞夫。非王命也。孔子書之曰。天王殺其弟佞夫。先儒論之以爲凡王殺不書。必殺無罪而後書。夫天子主專殺。佞夫之死宜不書。而書法如是。佞夫之不與聞。聖人蓋以無罪處之矣。其原情按法之意。豈不深切而著明也哉。且佞夫之死。初不出於景王。特莫之禁也爾。然而解春秋之義。而左氏則曰罪在王也。穀梁子則曰甚之也。杜預則曰殘骨肉也。其爲景王之累何如哉。然則景王之過。五大夫成之也。今日之事。偶然如有所髣髴焉者。其稚昧無識。則又非但佞夫之不知也矣。廷論不已。必欲奉命。則不又甚於景王之莫之禁也哉。其欲使聖上。將何以有辭於天下後世之講春秋之義者乎。此臣之所甚懼也。然蓋未有所深察焉耳。苟有所察焉。則納君於無過之地。人臣之大願。恐將回前日之論。而思將順殿下之至情者。臣知其必有所不能已也。伏願深諒臣前後所陳。而勿爲羣議所撓。以精大義。以全大倫。則聖心泰然而無憾。聖躳盡美而盡善。後世之視今。猶今之視古聖人也。咸來則焉。豈不盛哉。抑臣不能無私憂過計者。按律之啓方勤。而只許閭家之出。恩義隆厚。古所未有瞻聆所及。孰不感悅哉。但念幼騃脆弱。氣血未定。自深宮廣廈之安。忽處之卑湫狹隘之陋。寒熱不節。飢飽不時。思親戀居。鬱泣啼呼。莫聞莫覩。莫問莫捄。其不爲霧露之溘然者。安保其決不有是理乎。宋臣朱熹嘗謂其君光宗曰。漢文帝少失思慮。而尺布斗粟之謠。終身病之。雖賢主而不能自恕其過。此深爲今日之可憂也。殿下旣貰大恩。則願有以加念。俾就生道。俾無遺悔。不勝幸甚。且殿下之竭誠致敬於慈殿。一國臣民所共服咸仰者。而不幸凶變侵染。邪議橫生。使聖心瞿然而不安。臣甚痛焉。父子大恩。與天無極。其或處變。皆有道理。然常變不一。順逆異勢。在我酬應。亦有難易之不侔。一失機微。便成釁累。不可以不愼也。古之人臣。以過宮伏地。積誠格心勉君。而今之言者。乃以別宮異處請焉。臣所未曉也。然臣何敢盡其言哉。伏願殿下惟深思古聖人烝烝之意。必以舜之心爲心。謂天下無不是底者。而一無變於前日之所以事之者焉。則其所以爲舜。亦不越乎是。正惟加勉焉而已矣。蓋其所不得已者。宗社之大計。有以伸自盡者。母子之至情。其所自盡。不容多言。惟在包含隱忍。益堅聖志。設有行言。靡或敢近。極孝順之道。畢愛敬之理。至誠惻怛。積久不已。其不有藹然孚感者乎。處之至矣盡矣者。無出乎此。天下之爲父子者定。而舜爲功焉。其機專在殿下神化之運。夫如是則羣阻衆囂。廓然若雲消而霧散。沕穆歡欣。和氣冲融。豈不懿哉。何必異宮別處。有若不能無間者然。資外人之窺覘而生疑議哉。至於邪魅幻惑之變。不謂又生於聖明之下。道路傳說。甲乙不一。臣固不測其端倪。而亦不勝驚咄焉。然而果如所聞。正犯首惡。旣伏誅殛。則臣之愚意。波蔓餘孼。容或置之大度之中。以驗其情狀歸宿之如何。亦所以示吾毅然不動之意也。白日光明之下。正氣克塞。陰沴妖怪之灾。寧有所干焉者哉。臣所進言。皆已定於淵衷之獨見者。而敢復瀆冒。豈螢爝之微。欲補日月之明者哉。其亦不諒也哉。載病將退。望闕情馳。願進所懷。仰酬鴻恩。不諱難言。遂空胷臆。精誠所激。罪合萬死。疏旣封。旋返鄕廬以待命。時先生之子樟。方在都下。目見時事。奉疏悶慄。慶不克上。先生聞之。遂復憤鬱。卽又裁箚。幷封前箚以上之曰。臣前到湖西。病仆路傍。未遂前進。狼狽憂蹙。猥奉聖批。俾安愚衷。感激涕零。曳疾將退。而旣負當初奮身登道之願。臣子至情。不勝缺然。遲回累日。無以爲心。願將疎謬之見。一備睿覽。庶幾有以或酬春春向闕之誠。用具小箚。北望拜送而退來矣。臣旣返舊棲。病益沈綿。支離昏痛。尙不得出門戶。竊謂臣箚卽徹宸聽。日夜兢惕。祗竢嚴命之下。臣居竆僻。日下消息。末由得聞。臣箚未達。最久始知。蓋於其時。臣有豚犬之子。方在京師。見臣之箚。畏怵時議。恐臣必死號泣趑趄。遂不敢上進。非惟臣敎子無義。實由臣事君無狀。誠意淺薄。一得之愚。不得以上聞。反覆思惟。罪實在臣。臣病中憂憤。愧悼欲死。旋又幸聞聖上之所以處之者。蓋與臣箚。有若相符。其愚騃無識則處之以不死矣。別宮之議則寢止而不復有云矣。至於巫蠱之獄。亦斷治已訖。諸在告引之類。或蒙全釋。或蒙分配。仰惟聖德如天。聖孝無方。其晨夕之所以盡愛敬於慈殿者。蓋無所不用其極。而天顯鞠哀之念。有不容自遏於燕閒蠖濩之中。此皆臣前日所陳者。而爲聖心之所先獲者。此其爲王化大本。道心全體。臣民之所慕望愛悅。聖主之所深省加勉。皆不出此。賤箚不入。臣不宜深恨。而臣愚之惑。猶不能自解者。夫恒人之情。用尋常說話。寄諸等輩。聞或浮沈。則必介然不平於心。况國變非常。君上憂遑之日。以受國厚恩之臣。進刳瀝肝血之辭。而乃使不敎之子。不免爲禍福所動。而爲之中止者哉。使臣無愛君之心則已。如有一端秉彝之衷。則臣之情事。其復如何哉。古之人臣。積其誠意。或有以一言格君。而君德益光。則安知蒭蕘獻說。至尊虛受。不以人而廢言。將惟理之是求。所以彰聖德聖孝於無竆者。其或在此乎。夫如是則臣箚不入。豈不爲人臣願忠者之大不幸哉。臣數月以來。忘寢忘食。亦忘病之在身。忽忽若有所仰負者。誠以此也。臣深知今日之慢。有與彼時事機變換。而竊自循省。耿耿猶初。尙復媕娿。終不能爲吾君一誦而死焉。則衷情不白。遺恨莫洩。雖就地下。亦有餘憾。其不爲不瞑之鬼哉。玆不自揣。輒敢收拾舊章。重寫一本。冀必溷於聖聰。伏望慈俯燭微忱。諒臣所言。實出悃愊。一句一字。俱有古據。不敢以一毫私意。有所誣罔。而其於處之已盡而已美者。庶幾更圖所以益盡而益善焉。則臣所謂後之視今。猶今之視古。咸來則焉者。誠有其理。昭昭若觀火而無疑也。古之人君。非不聖且智矣。而如有言之可取。雖或在於狂瞽。猶不憚輒舍而遽從。其虛心無我之量。豈非所以益聖益智。而爲君德之最盛者乎。此臣之所以不以愚陋而自沮。敢伸追聒於側聽之下而不知止也。然臣所云云。非專爲臣言而發。誠願殿下必用是道。廣擇羣言。以弘聖德焉。臣方痼積病。又添寒疾。遍身痛楚。氣力難支。而追思中途還返之心。且念此時飛越之情。弸鬱懇激。有不能自已。用冒萬死。重籲天閽。臣無任戰栗之至。答曰。見卿兩箚。多卿非堯舜不陳之意。甲寅春。蘆谷失火。書冊數千餘卷及纂集諸秩。皆不免灾。惟心經發揮得出。卽移卜泗濱。乙卯夏。風疾遽作。右邊皆痺。鍼藥不效。累浴不驗。蓋數也。然而先生雖在難醫之疾。亦未嘗弛心於人事。而志氣精神。似不減於平昔。此豈恒人之所可萬一哉。丁巳戊午年間。朝廷有請廢大妃之事。先生草疏。辭意激切。會廢主答柳瀹等疏曰。昔在戊申。鄭某首倡全恩之說。掠取美名。使君上更無施恩之地。以亂國是。至今靡定。人心波蕩。國勢艱危。橫議之有害於人國家有如是耶。先生聞之。知其不可復有言而止焉。庚申正月一日。寢疾。日漸危劇。而尙不廢檢視禮書。五日酉時。終于泗上之持敬齋。遠近來哭者數百人。其前歲。伽倻山北角崩落。卒日之朝。泗上有木稼之異。人謂之其徵也。夏四月戊申朔二日己酉。葬于州南蒼坪山。卽先塋之東艮坐之原。會者四百六十餘人。京畿兩湖關東士子。亦多來矣。八月。廢主遣禮曹郞官。賜賻祭有文。時鄭造爲本道監司。先生卒而不爲啓達。故祭文有晩聞凶耗之語。天啓三年癸亥春。今上卽位。特加恩典。夏。遣禮曹正郞全湜。贈資憲大夫吏曹判書兼知義禁府事。仍賜祭。其文曰。惟靈屹然一世之望。旣作醇儒。寵以二品之官。仍釐鬯卣。降玆休命。冀乎有知。原夫小微降精。淸洛鍾液。心潛道腴。超然無慕於外。脚踏實地。卓爾有立乎中。規模繩直而準平。際會機鳴而籟應。凡厥聲猷之發。無非學問所推。屬戊申癸丑之年。有國家人倫之變。兩箚全恩之說。直氣寒朗後一人。平生辨奸之明。先見老泉與並美。純是夷虜之世。截然砥柱之功。大音難諧。同古磬之沈泗。淸標誰挹。有百梅之滿園。世道否泰之相乘。以一身而自任。節文詳略之有異。輯衆說而折衷。言念斯文之衰。式至今日而甚。道之將廢。未盡用其才。今也則亡。不同時有歎。典刑邈矣。懷想惄如。嗚呼。紹往開後。旣有衛道之功。致祭加階。宜示崇儒之典。秋。州人狀本道監司。啓請朝廷。從祀于川谷書院。蓋先生生質之美。固自秀異。而原其家世之積。則節行文學之氣脈。實有所自來也。又寒暄堂篤厚醇正之德。爲不斬之澤。其所以受其餘範者。無分內外之裔。則流灌濡染于鄭氏之承襲者。亦豈尋常哉。先生之得之家庭者旣如此。又早尋斯文宗師之所在。登退陶之門。聞淵源之學。而知有所歸宿焉。至其襲高風於南冥。承雅趣於大谷。有以資助其氣槩志操者。其亦多矣。夫世之所謂儒者。徒事口耳。不著心身。只知利達富貴之爲急。而曾不聞眞儒爲己之本業者。莫非科擧累之也。其或不自累於科擧。棲巖穴處江湖。躳畎畝隱城市者。間有其人。而彼乃淸高是尙。玄寂是慕焉。深求隱僻。過爲詭怪者有之。潔身亂倫。長往不返者有之。皆以其所自執守者。爲道理之極至。則終不過爲一節之士。左道之歸也。亦不知聖賢仁義中正修己治人之大業。則其可謂之儒之眞乎。先生旣知俗學之汨人才性。又知夫眞儒事業。平實廣大。不止於一節一藝之成名。不貴乎別法異術之反常也。於是。必欲追古聖賢全體大用之學而爲之則焉。故其志則未嘗自安於小成矣。其在吾東所親接。則以退溪爲準的。其在宋儒之大成。則以晦庵爲模範。所以制心律己。居家在官事君臨民者。一惟二先生是式焉。自以早失庭訓爲永憾。其事慈闈。一以養志爲孝。然而亦未得久於侍奉。則所以自致者。葬之以禮。克盡者。祭之以禮而已。先生在鴈行則季也。而以伯氏早夭。仲氏出繼。故遂自權攝祀事。終其身自用其誠焉。參贊公稟性醇正。志行敦確。業期遠大。而代執祖妣喪。過毁致歿。故先生常曰。吾二弟之人事。非可及於吾先伯矣。而不幸早歲。此吾二弟平生之痛也。先生悶其無嗣。與仲氏西川君議。取西川君第三子㮨以後之。又奉寡嫂于一家。事之一如老親。又嫁遣其兩女。必盡其情禮。晩又奉遷其墓於昌山。返襄于先塋之傍。手述其誌文。西川君後于大宗。宅于洛城。先生每以異居爲甚恨。其於往來相會之際。所以愛悅和樂。無所不至。故見者莫不欣服其旣翕焉。其行狀亦先生所述也。其視內外姪甥。曾無間於膝下之愛。推之爲睦婣任恤之道。隨其所遇。各盡其情。至於遠方賓朋。鄕閭黨屬。惟力所及。而必周必悉。少無闕遺。蓋其厚德實行。出於天性。豈勉强者所可彷佛哉。先生以爲此學眞訣。萃在眞西山心經一部。見其註解取舍有所未瑩。乃自裒取程朱及諸先生之語有以發明本義者。增入之。而多所損節於舊註。又足之以附錄。而目其書曰。心經發揮。精寫分卷。凡其遠近動靜。未嘗釋手。而朝夕常目焉。此非其心體神會之地乎。其與踵門之士。隨其人之所可及而開導之者。大槩不出于其書中所自得者矣。先生以明體適用之學自期焉。故出可以堯舜吾君。經綸斯世者。其志也。至於庶職之例供。州縣之小施。非所以致其志盡其業者也。故仕於朝。病告辭退者常多焉。任於外。終其瓜限者蓋鮮焉。其在宣廟朝。雖不可謂不遇。而亦不可謂克展也。其陞秩加資。亦皆因事酬勞之爲耳。殊非命德用賢之古道也。豈足爲先生稱德之爵位哉。其在廢朝。言不見用。得免於禍也幸矣。然則先生之志。其可謂之得行乎。先生幼時。自優其才。以爲吾人於宇宙間許多事。無不以爲己責。則事無大小精粗。皆不可以不學焉。至於筭數兵陣醫藥風水等說。亦必究知其理而得其大略矣。及其晩歲。一以講學著書爲專業。他無所屑也。爲文章。不以吟哦風月。藻麗浮華爲玩喪之歸。必爲著實平正之文。其措辭運意。大抵所取法於朱書者多矣。篤於好古。謂天敍天秩之典常。惟古人爲能盡之。而古人準範。都在於禮儀威儀三百三千之中。則生千載之下。遡千載之上。如接其人。如見其世者。以其所制所行之禮尙有存於方冊中。今亦可考而講行也。不然。後之人。當何以身古人之身。道古人之道。知有所立。知有所履。而有以從事持循乎哉。初據朱子家禮。遵行於一身一家。知其不可一日廢也。而究其大全。則有周公之儀禮。戴氏之禮記。乃其源流也。總之爲家鄕邦國。條之爲吉凶軍賓嘉。所以敍彝倫立儀則者。無不在是矣。殘缺雖多。可以推類而該之也。又參之以歷代增損之制。質之以兩宋諸儒之論。則禮之本末。於是乎備矣。此五先生禮說。卽其晩年所集。而至終身留意焉者也。其所抄定者。有冠儀婚儀葬儀及契儀等件。而好禮者今或倣而行之。亦可以見先生之禮學矣。先生與金東岡。年相近而居又邇。自少相從。交道若水。志同見合。兩無間然。推許信重。始終無射。其所以推高風於南冥。歸正脈於退溪者。乃其平日相與論定之語。故先生挽東岡也。以終天慕特地欽。致其所輕重焉。再爲文祭之。以攄其敬重之義。述其行狀之。以著其忠貞之道。又其同時在州者。旣多善士。而其在邇鄕。則金公沔朴公惺，郭公䞭。最所追從而講磨者也。鄭仁弘初亦以介士名。早師於南冥。稱其爲高弟。先生平日。亦頗許之矣。而爲人本自偏暗。及其老也。自執左見。言論乖悖。詆訾先賢。無所不至。而其所好惡者。大拂人之常性。故先生遂絶之。以此之故。彼反挾憾詬害。積其讎怨。及先生之歿也。不以爲惜而以爲慰焉。後三年。而果自敗於極律之誅。則先生取舍之明且斷。此可槩見矣。先生所著之書。有羹墻錄，聖賢風範，古今忠謨，洙泗言仁錄，心經發揮，五先生禮說，五服沿革圖，深衣制度，武夷誌，谷山洞庵誌，臥龍誌，歷代紀年，古文會粹。而火灾之餘。今存者心經發揮，五先生禮說，五服沿革圖，深衣制度，武夷誌，歷代紀年而已。又於所涖之邑。皆有誌。以記其邑之山川坊谷人物事蹟爲一冊者。而皆不保。又嘗就寒暄先生景賢錄。頗有所追拾增述。以爲續錄而亦灾焉。若其散文所著。旣失於兵火之日。又盡於蘆谷之火。餘存者無幾矣。先生雅好山水。遇適意處。倘佯不敢去。或屢往不已。或隨處設齋。以爲住息之所者。不止三四。皆門徒之措設也。夫人李氏。系出光州。考諱樹。訓鍊院奉事奉事。娶鐵城府院君嵓六代孫議政府舍人佑之女。生夫人。夫人溫惠淑愼。一以先生之心爲心焉。先先生十一年卒。生一男三女。男曰樟。登第爲全羅都事。亦先歿。女長適弘文館校理姜繗。次適濟用監奉事盧勝。次適府使洪澯。都事娶平安都事曹光益之女。生三男一女。長惟熙。性孝。代執先生喪。過哀致夭。次惟熟，惟燾。女適盧增。姜有一男曰有徵。生員。盧有一男曰亨遇。洪有一女。竊以爲狀先生之行。誠不可以不重其事。不擇其手也。如非深知其道。實尙其德。又能善言德行者。何可屬之以其筆哉。顯光亦尙德之誠。固不後於人矣。而第以晩跡門下。未及見先生早歲之事。又疾患頹靡。未嘗得旬月陪侍於講席之末。則其何以得詳其日用常行之巨細哉。况自見得於道理上者。旣不能精深。又何得以窺測先生道德之盛。能說出哉。今被謬屬。自不得牢辭。遂憑僉錄。敢就而綴成之矣。覽者據是大略。亦可以想知其述不盡之百行矣乎。至於恒敎常訓之與門人酬酢者。諸人各自有師門聞見錄。又各有敍述之長篇。以盡其平日所心服者焉。此則皆不入於是狀矣。天啓四年九月日。玉山張顯光。謹述。</text>
<title>大庵朴公行狀</title>,<text>公密陽朴氏。名惺。字德凝。號大庵。八代祖諱中美。麗朝密直君。密直之子諱。通政大夫和寧府少尹。娶玄風郭氏。仍居焉。卽縣西率禮村。高祖諱長孫。承議郎西部主簿。生諱成林。宣敎郎。生諱純。通德郎司憲府監察。生諱思訥。成均生員。卽公之先考。生員寬厚質朴。友愛睦婣。年三十三。罹內艱。毁疾不起。娶光山金氏嘉善大夫觀察使諱緣之女。卽公之先妣。金氏實有孝德。及孀。服喪九年。人服其貞。公生以嘉靖己酉七月朔日。公生有異質。五歲。能讀書。進退拜跪如成人。九歲。生員公殁。能守喪。哀慽動人。先夫人一日語公曰。汝父生時。以汝爲奇才。今則已矣。公遂請學。就師無闕日。世業豐饒。幼時。啖着必擇。自志學後。頓脫舊習。一味淡泊。自念士生斯世。當有事業。豈可悠泛度日。與草木同腐乎。益篤向學之志。丁卯。上庠榜會時。坐以榜次。公遂引席坐下。己巳。就裵洛川紳受大學。洛川見公語默動靜異常。乃起敬曰。寒暄之鄕。復有人矣。聞寒岡鄭先生從事正學。遂從之。講學質疑。大有警發。恐擧業壞人。迨免母喪。不復應擧。壬午。以薦除參奉者三。皆不赴。己丑。拜王子師傅不赴。辛卯。拜司圃。始謝恩。供職踰月。拜工曹佐郞。壬辰春。呈病南還。四月。除尼山縣監不赴。六月。以義軍有勞。陞工曹正郞。方從事招諭陣。招諭使卽金鶴峯誠一也。癸巳秋。除安陰縣監。在任十四月罷歸。丙申春。除刑曹正郞。冬。除衛率。戊戌。除經歷。己亥春。又除衛率。旋除翊衛。庚子春。除翊贊。辛丑春。除林川郡守。壬寅春。除刑工正郞者三。夏。除通禮院相禮。冬。除永川郡守。癸卯春。除軍資監副正。秋。除靑松府使。甲辰夏。又除工曹正郞。乙巳冬。除益山郡守。公自丙申春。挈入靑松周王山下。雖累有除命。皆不就。丙午八月。値先妣諱日。哭慟倍常。熱熾腫發髮際。至十月四日下世。享年五十八。奉柩還玄風。丁未春。以遺命葬于松林卯坐酉向之原。卽先塋下也。公娶驪州李氏通政大夫承政院左副承旨光軫之女。生一子而殤夭。遂取同七代祖之族士愼第三子後之。名以敏修。有二女。長適郡守李宜活。季適及第黃中允。側室女適金禮立。敏修前娶參議李潤雨之女。有子女各一。子曰東衡。女適許。後娶郭再祺之女。生子女各一。皆幼。李郡守有子曰皖。參奉女二。長適郭衛國。季適檢閱鄭杺。黃中允有二女。長適學諭曹挺融。季適鄭基德。東衡娶參奉李瑴之女。生女幼。公號庵以大者。謂反躳自慮。其氣質未能宏大。要以大之。又取程明道不欲以一善成名之義。用自勖也。每晨起。盥櫛冠衣。省萱堂謁家廟。然後靜坐讀書。事至而應。物來而接而已。儒士之踵公門者。或言公讀小學不輟。或言其愛玩四書。或言其將詩書禮記。終日誦讀。或言其常觀濂洛關閩之書。其言曰。讀書而無心得之實。雖讀盡萬卷。何益哉。蓋其嗜學積工。有如是也。晩年。深好論語。豈非味得其親切和平。有非他書比哉。在靑松。設草堂於溪上。揭號曰學顔齋。四勿名東寮。博約名西寮。常對論語於其中。公早孤。惟事母夫人積二十年。凡爲人子者職分所當爲。力分所可及。聖訓之所垂。禮經之所載。必欲自盡而後已。則其生事死葬及祭之皆禮。無非公所致誠也。已見所及。則無不力行。未嘗有目所見得而不行者。或有可疑。則必叩先知而質問。亦未嘗有疑而不質者。旣質而有定。又未嘗不竭誠踐行焉。如是而其有餘憾哉。一時見聞者之。莫不感動。固有以也。營新家廟。措設祭器。講究古制。一準儀式。人得創見其古禮之可行於今矣。不幸旋蕩於倭寇。及其深投僑泊之中。亦必爲奉主之所。必有享祀之具。隨處隨時。不廢常行之禮。平日嫁遣姊妹。篤盡和愛之情。或所難處而處之裕如。不形辭氣。家有庶母。妖邪叵測。又有孼弟悖戾莫狀。而亦不失撫戢之宜。使之革面而終身。有其子孫。抵今全保。莫非公之恩恤也。居家正內外之位。嚴男女之別。雖在流寓之際。異其土室而分處之。此亦家範之一條也。親戚雖疎賤。曲加恩禮。鄕閭應接。恭謹懇至。然莊肅自持。論議峻絶。虧行者畏避。橫逆雖至。平心和氣。隨分接應。悖理者致遜矣。方倭賊猝至之日。公在琵瑟山。必欲唱義擧事。頃刻之間。事勢變易。旣自無可柰何。則聞鄭仁弘募兵於陜川。金松庵奮起於高靈。郭季綏振起於宜寧。郭養靜從事於松庵。公以爲可就彼而同事。遂挈眷渡江。仍以調度自任。血誠募穀。繼餉頗裕。時金招諭始至右道。直到義陣。且喜且泣曰。圖存宗社。從此可期。遂請公爲參謀。公許之。期以死報。公與鶴峯議守牛峴。公謂鶴峯曰。此而不守。江右不可保矣。恢復無根柢。脫有不幸。何以處之。鶴峯曰。封疆之臣。當死封疆。此吾死所也。公則旣無官守。避之可也。公笑曰。伯夷，魯連。有何官守。况與招諭約同死生。其忍苟活於林莽間乎。鶴峯改容曰。善哉言乎。鶴峯之染癘也。賓僚皆避。公獨終始救藥。誠懇至到。鶴峯執手曰。固知君之忠信至此也。丁酉。寇兵再作。李相元翼以體察使辟公爲參謀。公曰。前佐招諭。終無補益。然身受國恩。豈敢爲苟活計耶。李相公待之甚敬。言必稱先生。公自安陰暫試之後。益驗世道之無可爲矣。投棲僻區。且抱沈痾。雖累被恩命而不就。若將忘於世矣。而憂國一念。未嘗弛於心焉。丁酉夏。莫耐忠憤之自激。遂枚陳十六事而致疏曰。明大義以斷和議也。親征討以殲讎賊也。勇改過以答天譴也。恤民隱以收人心也。擇保傅以輔東宮也。敬大臣以責恢復也。選良將以委軍務也。納諫諍以開言路也。正好惡以辨賢邪也。用賢材以立紀綱也。褒節義以植綱常也。崇廉恥以革貪婪也。信賞罰以厲中外也。嚴軍法以整將士也。擴仁恕以察寃獄也。省浮費以贍軍需也。此無非此時當務之急。刳肝瀝血之辭也。而竟未蒙體念而擧施。柰如之何哉。公每歎國勢之不振。朝紳之分黨。未嘗不慷慨噓噫。語及羣小用事。構誣羅織。戕殺正士。則辭氣激動。怒形於色。或遇國恤。製着衰服。西向而哭。此無非出於其誠也。好善惡惡。人之常性也。而能得其好惡之正者鮮矣。故公未嘗不加戒謹於此焉。其勖學者則曰。若不先好善惡惡。以興起其善心也。其戒學者則曰。喜言人過惡。當如後患何。此皆導之以好惡之正者也。公留心學問。晩歲益勵。常以變化氣質。躳行心得爲大要。蓋慮其有意和柔。則或流於弛緩。有意剛勁。則或偏於燥執。故務得其剛柔和毅之中。此公之用工處也。故君子之於公。未有不愛且重之。小人之於公。未有不畏且忌之也。蓋公發端向學之功。始於洛川。感發興起之機。得于寒岡者深矣。故其言曰。吾於寒岡。受恩實多。當以師友之間待之。以事兄之禮事之。東岡金公，松庵金公。最所愛慕。而存齋，養靜。同志同閈。眞道義切磨之心友也。至於鄭仁弘。從遊有素。又於義陣同事。初非不相悅也。而常慮其受病處作痼也。及其老妄誤入。則長書規責。非止一再。而竟不覺誤。則不得不絶之。彼果惡大罪積。自取敗戮於公亡之後。公之前見之明。至是驗矣。或勸聚門徒設敎。公曰。吾無學可敎人者。且吾見今世。或以門人輩不良。而招人謗惹身累者有之。與有此輩。不若無也。又有勸著書。公曰。不文何敢爲。且從古聖賢微辭奧旨。周張程朱無不闡明。學者苟能逐句而行之。百年之內。日不暇給。何待於著書哉。人謂宋儒之後。不必著書。此亦一道也。此亦公之着實處也。公之歿今二十七年矣。中間邦家未及全靖。葬未用誌石於壙中。又未遑碑銘於封前。公之胤子持一時門人諸君所述言行錄各篇。來示顯光。請集諸語爲一篇文字。以爲後計。顯光亦於公。分有深者。其敢以耄辭乎。遂就諸君之錄。領其略而萃之。因是追憶焉。則公之寓靑鳧也。顯光亦託一二友人。假寓於連溪之村舍。相便往來。積承晤誨。或就山畔。或於郊頭。或於泉石之間。把杯迓月。倚石觀水。或至暮共枕而散者凡有幾哉。迨今永恨者。旣有共棲同處之約。而終未遂焉。聞其末疾。而莫得執手以訣。今焉歆想。何以爲懷耶。嗚呼。凡人之患。知此善之必須當爲。而終不果爲之。知不善之必須不當爲。而終不能不爲。故皆不免流下之歸。鮮見向上事業者也。如公之志槩。則一向加意於篤實。豈有聞善而不果躳踐。知不善而或吝遷改者哉。惜其見祟於晩疾。僅過非夭之年而遽下世。此其志業之不得如其所初期望也。福善之天意。果如是耶。</text>
<title>迎春詞</title>,<text>三冬閉錮之餘。羣陰凝積之極。同鴻濛之未判。若長夜之不日。蟄余躳於竆廬。若心氣之莫伸。忽三陽之已發。喜乾坤之始春。余乃扶病出戶。仗藜臨軒。旭朝陽之生東。照余顔兮溫溫。泉有聲於石間。鳥和音於塢竹。梅抱香於南枝。柳蘊黃於水曲。信乎東君至矣。覺余懷之慰悅。爾其一歲之首。四時之尊。在氣而先。於德爲元。驅去山野中陰昏。發出天地間陽和。蟄者動兮藏者啓。甲者萌兮根者芽。使兩間飛潛動植。莫不含生意之融融。鋪張元氣。賁飾大和。總厥功造化妙用。鬼神能事儘厥工。若非爾春之生物。夏無所長。秋無所收。又何歲功之可藏於冬也。夫然則今日之來復。敢不歡迎於斗室。嗚呼。曰昔三皇之御宇。世道淳厖兮。大化沕穆。民皆囿於祥風。物咸沐於瑞雨。開春臺於普天。置壽域於率土。此則一元之春兮。吾未及見之。至如世經大亂之後。聖人掃淸乎一時。息斬伐兮專生意。櫜甲胄兮興禮樂。怨苦者謳歌懽悅。瘡夷者蹈舞踴躍。此則一世之春兮。何幸得見於當日。若乃晦盲否塞之人心。一朝善端之始發。羞惡辭讓之火。然惻隱是非之泉達。充之而心廣體胖。發之而面睟背盎。天下歸仁兮八荒我闥。春收肝肺兮泰然俯仰。此則一身之春兮。夙余有意而無得。玆焉一年春兮。歸來思悠悠兮難遏。迎之兮若之何。余自有一春行樂。日煖兮風和。痾去體兮愁散臆。春旣暮兮春服成。千山紅兮四野綠。懷杏壇四子之言志。深有契於點也之舍瑟。冠童兮五六七。續曠古之芳躅。浴于兮風于。詠而歸兮閒自適。遡千載堯舜之氣像。會千仞翔鳳之風格。此便是吾分內樂地。願不負乎佳節也。</text>
<title>世上無如人慾險</title>,<text>人皆知有形之險。鮮能知無形之險。人皆知在外之險。鮮能知在內之險。有形者目可睹耳可聽。引身而避之則可遠。在外者彼自彼我自我。用力而拒之則可免。豈若無形而在內者。避無地兮拒難力。不丈不尋。其深也莫測。非浪非濤。其變也難捉。走作則駟馬無及。飛揚則山川莫隔。不可以高城而囿閉。寧得用鐵索而拘縶。晦蝕而光明不露。流蕩而端倪孰識。如烟如霧。掩蔽之而無可隙。如藤如蔓。纒縛之而無以脫。奔舟也走馬也。莫容棹兮難施勒。深坑也大塹也。易爲溺兮不可出。是乃根我形氣。乘我知覺。由我情意。媒我耳目。因心而動。感物而發。如引如誘。如撗如逐。雖所感之多端。最可畏者惟色。其陷人也。先汨其羞惡之端。使我而失正路之脈。又錮其是非之鑑。使我而眩吉凶之別。沈淪我正位。左顚而右躓。壞陷我安宅。上桎而下梏。至使志氣昏濁。精神耗奪。如醉如痼。如癡如狂。耳失其聰。目失其明。體失其則。心失其靈。尊不知有君親。大不知有家國。嚴不知有天地。明不知有日月。終必至死亡喪。滅而後已。慘矣人欲之陷溺。吾不知天壤之間。孰有險於此欲。巫峽雖能覆舟。天下只一巫峽。瞿塘雖能溺人。世間只一瞿塘。近之者能愼則不陷。遠之者不往則無傷。惟此慾人人而有之。不溺者幾箇男子。彼愚頑固不足深責。重惜夫達人正士者。亦或不免於誤此。鐵石競剛之子卿。何見累於胡娥。日月爭光之澹庵。又何誤於黎渦。縱不爲大節之所傷。豈不是平生之一作。我固知此險之莫險。故見奪而不覺。訓諸詩而示戒。盍後學之佩服。嗚呼。莫險者人慾。見溺者我心。慾不自外。慾自我淫。防之有道。崇我心德。志以勝氣。理以制慾。如其不能。遠之爲得。苟能好德如好色。又何畏乎此慾。</text>
<title>百日紅 五言絶句</title>,<text>衆卉莫不花。花無保全月。爾獨紅百日。爲我留春色。</text>
<title>小魯岑</title>,<text>大聖生小魯。行潦與滄溟。何但魯地小。擧世風雨冥。</text>
<title>起予巖</title>,<text>耄性本自頑。名巖躬實警。起者何獨予。吾徒試共省。</text>
<title>日躋堂</title>,<text>成湯聖且敬。况吾初無志。恢築願及時。永作藏修地。</text>
<title>主靜齋</title>,<text>中正仁義功。主靜爲之本。人極此焉立。趣味愈在晩。</text>
<title>合流臺</title>,<text>二溪適相合。于我臺前流。人別同志友。亦足斯淹留。</text>
<title>隔塵嶺</title>,<text>風塵能汙人。無隔隨人入。幸此村口嶺。斷盡經來俗。</text>
<title>次張斯擧 光翰</title>,<text>收放心三字。功夫第一頭。君今有傑句。我欲師君收。</text>
<title>詠劍</title>,<text>吾劍得之天。腰間吼不歇。如得一試用。必將天下易。</text>
<title>次李汝唯冰山</title>,<text>奇禍胎盛名。劇疾根壯形。微陰聖人抑。寧可忽杳冥。</text>
<title>船遊日。贈徐精甫。思選</title>,<text>暮春伊水上。同我咏而歸。氣象眞吾道。胷襟脫世機。</text>
<title>溪上卽事 七言絶句</title>,<text>人俗寧宜賞澗淸。忘聲方可會眞聲。纖毫若有塵埃念。到此難酬造物情。</text>
<title>次謝金醫</title>,<text>求醫要砭脈靡宣。非謂能移壽夭天。幸値扁方攻豎去。從今直到武公年。</text>
<title>次朴大庵 惺</title>,<text>雲樹千重過過來。柴扉晩向碧山開。山翁不識當時事。閒說唐虞日月嵬。</text>
<title>觀漲</title>,<text>昨日小溪水未岸。今朝大野浪滔天。變化神權由造物。山河何忍久腥羶。</text>
<title>治履</title>,<text>雄翰豈宜叢木上。巨鱗寧合小池中。一朝若得風雲路。應贊乾坤造化功。</text>
<title>白髮</title>,<text>少年惟恃氣力剛。一蹴當竆萬里長。攬鏡如今驚白髮。乾坤回首此心忙。</text>
<title>次吳正郞 翼承</title>,<text>賤分當年職理荒。臨民卻愧視如傷。離懷欲說言難盡。更向秋風勸一觴。</text>
<title>和鄭生是頀韻</title>,<text>一藏一出莫非時。正是天翁指使之。這中固有無竆趣。我自不知人豈知。</text>
<title>和端午感興 次文文山韻</title>,<text>隨時順理自排愁。正與修城逐賊侔。夷險吉凶皆自外。道能無處不周流。</text>
<title>感興</title>,<text>此心如水意如波。動是浙江靜泪羅。若做敬功終始一。鯨藏風止淨如何。</text>
<title>祥桐</title>,<text>聞聞韶縣孔廟墟。有桐三十餘株自生。從位板行列而齊立焉。葢祥也。孔廟墟生不植桐。鍾精知是自蒼空。道從天地相終始。應見吾東振聖風。</text>
<title>草堂</title>,<text>旣就分中求樂地。世間何事作吾悲。契深一 缺 琴書伴。牕外溪山自四時。</text>
<title>次呈就適堂</title>,<text>柴扉長掩擁榛荊。醉裏高含太古情。兒戲滿前如不見。把杯猶恐暫時醒。</text>
<title>題明寂庵</title>,<text>雲際新菴鶴峀開。强扶耄病爲重來。老僧索句要留迹。黃髮秋光繞筆裁。</text>
<title>挽權强哉 克立</title>,<text>昔從巖畔相分日。把酒丁寧約後期。寂寞舊山無舊主。重尋他日復依誰。</text>
<title>挽申公 誡</title>,<text>樸實持心謹愼身。何曾一念欲傷人。此心固足存餘慶。一胤三孫性亦淳。</text>
<title>次贈裴明瑞 龍吉</title>,<text>殘魂經病已全銷。千里鄕關入夢遙。悄悄客懷無處着。隔牕溪雨聽終宵。</text>
<title>次贈李缶川</title>,<text>事孰爲卑又孰高。但隨吾義任他嘲。若逢世路難行處。歸臥藏身自有巢。</text>
<title>贈別李正郞君顯 彦英○五言四韻</title>,<text>禪房三晝夜。已覺隔塵紛。不得無來往。猶嫌有合分。歧千山外路。跡絶峽中雲。攜手出泉 缺。泉聲收莫聞。</text>
<title>次贈張仲順 悌元</title>,<text>跡系喧喧境。神遊浩浩空。乾坤何歎末。道義每逢中。着足皆平壤。回頭盡碧穹。隨時前路達。無處此身竆。</text>
<title>和懷友賦求友 次文文山韻</title>,<text>百年文物域。今日戰爭場。治必基方亂。興須兆旣亡。旋乾功可立。轉地業誰當。慷慨時將晩。豈宜但坐傷。</text>
<title>和新燕有感 次文文山韻</title>,<text>爾能窠有托。人亦宅安氊。亂敗迨今日。閭閻失昔年。飛盤枯荻暗。啼怨暮雲連。巢木曾觀史。此日驗果然。</text>
<title>和第九 次文文山韻</title>,<text>男兒夙抱志。日月浪悠悠。無計興周道。空悲困楚囚。身中天地責。心上國家憂。遵養隨時晦。吾何半道休。</text>
<title>和第十六 次文文山韻</title>,<text>順直惟天理。人何枉一生。私忘心始廣。慾盡志因淸。夷險當恒道。竆通不二情。怡然天壤內。到處不成撗。</text>
<title>和大光明正法 次文文山韻</title>,<text>眞精人得會。元有自光明。不待逃倫靜。寧須廢事平。靈源瑩自具。虛室白因生。道外何求道。功由敬字成。</text>
<title>和自歎賦自吟 次文文山韻</title>,<text>志大時逢否。寄身田社翁。吟餘眠白日。耕罷笑春風。神逸唐虞上。心休宇宙中。竆通何適莫。惟自仰蒼空。</text>
<title>輓李敬亭 民宬</title>,<text>厚重鎭浮薄。博通兼古今。匡時懷未展。天意固難諶。絶意紛華競。無心勢利爭。浮沈隨世路。樂道遣平生。冰院秋初講會同。龜村半日話閒中。臨分特致慇懃意。此別今成萬古終。</text>
<title>輓申亨甫 達道</title>,<text>溫容人所愛。恭行久彌親。正是粢盛器。堪爲班席珍。淸朝方戴獬。長道忽摧輪。此慟非私慟。邦家失吉人。</text>
<title>輓孫季進 遴</title>,<text>季進今何去。雲迷日暮濱。雄詞誰與伉。直舌世爭嗔。溪屋安竆命。江城試小仁。老夫猶未死。堪作哭君人。</text>
<title>輓呂陜川 大老</title>,<text>身世任寒暄。心胷絶怨恩。性疎繩墨地。蹤遠柄權門。仕擬祿中隱。休同物外騫。慶昌應在後。廬下滿兒孫。</text>
<title>輓朴鶴巖 廷璠</title>,<text>相知何最晩。知又拜難頻。共涉兵塵日。同爲暮境人。猶艱百里闊。况別九原窀。愧欠扶痾哭。聊憑短詠伸。</text>
<title>曹芝山 好益 輓 七言四韻</title>,<text>命途寧向達人言。處困能亨德始尊。廿載荒陲非己孼。七年戎馬爲君恩。歸來泉石從猿鶴。玩繹墳經尙昊軒。一夕芝園雲永鎖。老生無復聽深論。</text>
<title>輓申梧峯 之悌</title>,<text>良善從初出性天。心身元不設涯邊。溫恭雅度非虛矯。樂易眞情是自然。處世未嫌藏隅角。臨民無避少鷹鸇。當年何慽靡遐福。餘慶應須嗣胤賢。</text>
<title>輓崔眞寶 山立</title>,<text>人間小徑苦縱橫。寄跡深杯過一生。不向權門要進取。寧從産業有經營。畏存鄕曲風廉隅。愛在專城政簡平。大醉長眠乃素樂。吾雖悲子子忘情。</text>
<title>輓張仲順 悌元</title>,<text>琴棊詩酒間中業。貧賤憂愁不掛情。大醉高歌嫌世隘。妙吟姸畫致人驚。鶴山花月勤遙管。牛洞風烟懶自營。君識浮生眞一夢。那知先化勝餘氓。</text>
<title>輓蓴池門叔 嶸</title>,<text>痛矣吾門復喪良。此悲何獨爲先行。勑躬竟是全貞介。遇物何曾小害傷。盛世失名才忌命。稀年得胤德徵祥。若歸地下從先祖。贊祐殘孫保族長。</text>
<title>輓尹慶尹 孝全</title>,<text>賤浴前秋往蔚泉。路由州下再承筵。旣欽眞率違浮俗。更愛淳良出性天。仕學幷勤期大業。孝忠兼盡慕純贒。寵恩未報先捐館。禍福如何有或然。</text>
<title>輓高提督 應陟</title>,<text>竆通得喪豈須論。保得天眞是達尊。三八書中宗孔孟。方圓圖上尙羲軒。百年未有經營事。萬紙猶傳文字言。若爲先生悲滯屈。不承平日解乾坤。</text>
<title>題李缶川幽居</title>,<text>數間茅屋小溪濱。靜裏端宜着老身。翠色已交南澗柳。凉陰欲合北牕筠。趣成自到忘言地。意得眞如傲世人。飮罷松醪仍醉睡。枕邊啼鳥喚醒頻。</text>
<title>和所懷 次文文山韻</title>,<text>亂裏空添鬢上華。雖逢佳節醉誰家。碧天不改前時月。大地猶開昔日花。原野不堪寒骨積。丘墟那忍暮雲斜。此時何事開春興。手理荒原學種瓜。</text>
<title>秋山記行</title>,<text>蹇驢短策秋風路。盡日橫縱萬壑來。不醉紅光濃入面。未仙眞氣軟凝胎。澗貧堪聽瓊瑤碎。山富方看錦繡堆。邇患眼痾瞑已久。此行那得不常開。</text>
<title>輓李和彦 希雍</title>,<text>一見知爲順德人。顔貌辭氣露天眞。口恒善語心誠好。躬尙敦風性近仁。福在終身無怨惡。病非居世任竆貧。衰痾老暑難攀紼。爲寫荒詞寄穸窀。</text>
<title>次朴大庵</title>,<text>花開葉落臥分時。山外紛紜豈我知。宅上松聲來耳可。階前石澗照顔宜。扉常掩處看區邃。人不爭時覺業奇。猶慮調餘還有病。卻從偏性作良醫。</text>
<title>贈柳謙庵 五言長篇</title>,<text>夷險不二道。君子爲能之。斯言聞平日。其迹驗當時。一自亂離來。擧國同墜彝。所謀肥一己。爲國忠貞誰。頂金食玉者。餐素而位尸。惟我謙庵公。不爲時所移。雖在亂離中。己職期不虧。夙從退溪師。大義已聞知。立脚有定地。顚沛寧參差。曾宰玉山縣。首立冶隱祠。治務雖多端。忠孝爲根基。于時兵火後。尙屹砥柱碑。今守嶺底郡。百務叢于玆。公自益礪精。志不遺銖錙。黎庶日撫摩。軍兵勤設施。柔茹剛不吐。民懷吏莫欺。伯帥有謬令。論執不詭隨。土有梗化氓。設機痛鋤治。玆皆衆所怠。公乃力施爲。唯知職當盡。不怖世方危。在官盡如公。豈患恢復遲。竊揆一愚庸。廣度蒙不遺。今來遠致謁。敢伸懷慕私。疎迂荷憐恤。館留恩偏垂。遂令遊小白。慇懃備行資。俾獲觀覽快。暫脫塵累縻。又欲寫羲經。紙墨更蒙推。爻彖得細傳。四聖從可窺。時乘衙罷後。引坐同屛帷。或說往古事。治亂與盛衰。或論當世務。緩急竆毫氂。詞鋒凜秋霜。立懶振昏疲。離違顧在邇。豈敢無一辭。願言一終始。視民同嬰兒。孑遺誠可憐。益敦垂惠慈。爲政縱萬目。急重果在斯。公且弘籌畫。爲國思遠規。吾南三嶺下。要排三府維。高城大其池。用作關防司。此計擬疏陳。志與事俱奇。知公不久郡。行見立丹墀。</text>
<title>次諸君韻。題明鏡堂。</title>,<text>此理何偏此。天地古今通。世常過續際。身羣萬有叢。堂靜鏡益明。方寸那時忡。定性無將迎。這鏡乃是中。開卷坐肅然。直遡羲皇風。道固兼費隱。事過心還空。寂感非有意。惺惺主人翁。</text>
<title>謁金籠巖廟</title>,<text>奉命復無所。隻身當何適。性中有大路。一天恢恢域。此理貫古今。有誠靈應格。踵風賢繼作。孰誣人懿德。</text>
<title>次贈裴明瑞擬古 二首</title>,<text>我欲叫老暮。鐵腸非不剛。柰此世路艱。平陸成山岡。空含鄒衍恨。坐結炎天霜。發言倘有補。九死亦何傷。中宵動商歌。激烈聲遶梁。忽忽歲將頹。欲往終徘徊。夢覺月正中。起步東階東。緬懷桃源內。欲往路無從。神氣絶塵紛。顔面如芙蓉。仙區旣難到。世路多異同。棄置勿復道。一寐寂無聰。自衒亦失節。吾脚未宜刖。</text>
<title>謙庵柳公輓</title>,<text>痛我謙庵公。永捐謙庵樂。樂地旣在此。去之今何適。緬惟花嶽南。河水玆縈屈。公爰宅其中。湖山擅奇絶。自從退陶遊。內外輕重決。庵名揭以謙。此義公所執。早年辭場屋。未老謝州紱。歸來河上園。自享人間福。奉親敎兒孫。一室安且燠。姜被晩欲深。德義日相篤。芳樽趁汀洲。花朝復月夕。柰何造物猜。遐齡獨見嗇。堂上鶴髮垂。厓西鴈影獨。風悲繞宅松。光慘臨湖月。湖水去悠悠。一去寧有復。人亡庵已空。萬事皆陳迹。一哭情不已。敬裁輓一幅。</text>
<title>輓孫上舍 德甫</title>,<text>兩孝伻索輓。以我舊而知。君誠溫且恭。可愛無可疑。向人必開心。何曾置毛皮。每我往立巖。終始相追隨。把酒松下石。觀魚芳草湄。晃朗雪月夜。駘蕩鸎花時。笑談共遣興。須臾不相離。如今迹已陳。俛仰長噓嘻。聞君窆期迫。那堪涕交頤。君歸遇兩燮。應若平生怡。地下如有晤。倘可傳吾辭。君燮昔就壙。我纏姊喪悲。汝燮近捐閭。我被朝命縻。幷欠一哭訣。永恨迨在斯。今日臨君輓。宿懷煩兼追。舊知幷零落。獨立傷隻奇。長言豈盡情。釋筆淚更垂。</text>
<title>輓張斯擧 光翰</title>,<text>一自經亂離。族黨俱散落。惟公與仲順。住邇逢頗數。仲順旣先逝。君亡又何促。顧我獨在世。何以堪孤索。有憂誰與憂。有樂誰與樂。城洞飛浪川。自此無消息。聞君窆期迫。題輓寄窀穸。</text>
<title>輓鄭平甫 錘</title>,<text>鄭氏來達城。於君已五世。敦睦乃先風。繼繼能不替。一自喪亂後。族敗家鮮裔。多君承積善。無恙五昆季。鴈行君第二。友愛由能悌。追遠勖祀事。推恩明譜系。不有君先唱。豈振陵夷勢。貌溫而內明。行恭而言厲。柔不隨流俗。剛不畏强戾。義苟見當行。直前無凝滯。我亦君婣屬。更荷情相契。相從雖不常。愛此園中蕙。如何忽摧折。使我空反袂。一章贈爲訣。寫情和老涕。</text>
<title>輓李南溪 輔</title>,<text>持身早知方。端謹家鄕行。孝友性諸天。事父以事兄。所敦人事上。分外無經營。何以訓子姪。遜悌戒作程。作宰惠兩邑。遺愛存其氓。歸來共姜被。村野怡性情。處貧能不憂。談笑任閒淸。謂可範鄕閭。餘風息紛爭。云胡福止此。楹前遽豎旌。爲寫一幅章。感舊淚雙橫。</text>
<title>鶴浴潭</title>,<text>兩峽劈作洞。一潭成以石。上注懸於瀑。下流盈出積。淵泫更澄澂。一塵寧容得。凡蹤不可近。潭名卽浴鶴。鶴爲鳥中仙。水不淸不浴。遊必騰雲衢。巢必無人跡。肯從鵝鴨羣。不擇池汙濁。飛止自淸高。誰能馴逸翮。眞如遯世士。不處塵埃域。而今鶴何處。潭空山影夕。我來始濯纓。神魂爽碧落。夜歸夢仙客。缺 我同淸約。</text>
<title>石可坐</title>,<text>有石可坐臥。在我堂之前。行柳設淸陰。不須具茵筵。足以竆朝曛。積而送歲年。一杯長一杯。萬事歸醉眠。居然作私區。不與塵世連。豈涉外榮辱。可忘時後先。我能寡怨尤。豈尋吾咎愆。山林爲順境。始終失無遷。晩悟有自得。不作人世緣。優遊此焉老。性命于以全。</text>
<title>和遇靈陽子談道 次文文山韻</title>,<text>世有方外士。探眞謝公卿。蟬蛻人間累。遠引遊蓬瀛。吾道異於是。在世世莫嬰。不淫於富貴。不累於功名。動與理相遇。向誰煩約盟。道義日以重。利欲日以輕。鬼神讓厥靈。造化奪其精。觸處玄機應。隨時變化生。思入風雲妙。光幷日月明。至高在道尊。至壽由德成。足雖不離地。動乘天理行。何必靈陽子。求道出常情。</text>
<title>和蚤秋賦早春 次文文山韻</title>,<text>天地回元和。枯卉生意發。旅牕風日暖。羸體稍嫌褐。哀哉殍滿街。戰馬時尙秣。太平在何日。遺民望如渴。</text>
<title>輓金伴月堂 宗孝</title>,<text>有生孰無死。死有孝胤難。惟公兩胤孝。福中之尤難。誰將卿相貴。換得此二難。</text>
<title>寄張正甫 乃範 生辰韻 七言古詩</title>,<text>君生再去之癸亥。年到七十古云稀。有子有孫繼執酌。人間此慶非少輝。孝悌積行暮愈勖。勿失吾宗世傳徽。恨我耄敗無人事。書送此言爲相祈。</text>
<title>謝徐淸安 思遠 東國地圖</title>,<text>吾友徐淸安行甫。遺我靑邱一幅圖。是歲萬曆二十四。五載疆域屯倭奴。國不能國誠可痛。按圖不覺長於戲。肇自天開地闢初。東方實與中原俱。山明水麗風氣淑。地是天下之膏腴。君臣社稷上帝命。禮樂文物中華趍。擅箕以來幾千年。不曾沒作腥膻區。究厥基本不在他。邦人不失仁義途。鯨海如今勢滔天。誰將隻手崑崙扶。邇來人心失性眞。降禍由天機自吾。痛矣三百六十州。坐受凶醜一劍屠。幸賴皇威震日出。東民復見恢三都。尙念天心不悔禍。豺狼南北潛窺覦。此時如有君子志。腹中可無經綸謨。遠寄輿圖固有意。自顧其柰眞腐儒。故人珤貺不可忘。手自埽壁掛座隅。</text>
<title>和有感 次文文山韻</title>,<text>萬古千山萬古川。宇宙如今幾歲年。盛衰治亂電過天。聚似雲雨散如烟。來來去去總無邊。孰有一物長流傳。可憐役役苦相連。皆如一夢驚春眠。</text>
<title>和聞季萬至賦長歎 次文文山韻</title>,<text>人無賢愚與强弱。地無夷夏與秦燕。各性其性分其分。可以相安於一天。大朴一散利害立。宇宙塵埃息幾年。生民有欲天實使。可憐枯骨愁雲烟。</text>
<title>和五月五日憶三閭大夫 次文文山韻</title>,<text>志士尋常談笑時。若讀離騷淚必垂。况逢今朝五月五。千載尙有悲風吹。當時湘畔幾徘徊。竟抱忠貞投渺瀰。楚山崔崔楚水明。精英鍾出斯人奇。美質元從庚寅受。正則嘉名期不虧。芊業當年勢屼嵲。先生進退分安危。幾將孤忠抗衆猜。歲暮野外枯香芝。空吐琅玕訴白日。白日杳杳天無知。懷沙欲投復躊躇。苦吟幾望荃心追。煩雲殘日知已矣。忍見宗國歌黍離。不受汶汶謝漁父。魚腹直與彭咸隨。芝摧蘭折在須臾。忠魂毅魄憑漣漪。濁世苟生非子樂。一死便可遊希夷。至今人間名五五。感古非獨賈誼悲。君不見三閭大夫此日沈。熊繹舊業從而墮。</text>
<title>輓朴喚惺堂 演</title>,<text>昔我龍巖鳴文獻。公在鯉庭聞說熟。晩年操履最可稱。老師宿儒宜讓德。衛生方中對皇考。擊蒙編上傳心法。令胤賢姪迭左右。壁額床卷恒整飭。睦婣任恤根孝友。家法人稱古里朴。蓮堂主人吾純伯。龍巖嫡孫公之姪。學術行誼儘繼述。莫非賴公能啓迪。公歸地下報龍巖。餘慶世世應有發。顧余愚庸荷深愛。餘論每被賜振拔。如今無復承淸誨。聊憑荒詞哀暫洩。</text>
<title>輓宋學諭 遠器</title>,<text>在世吾今近七十。知舊零落殆無數。同衰賴有二三執。時與相逢說平素。去夏哭送徐樂齋。豈意重承學諭訃。傷今爲歎共誰開。思古有懷無對討。雖然歸化是常理。兩公地下好相遇。擲置紛紛汗漫遊。不復顧慮人間路。拓落寒蹤任支離。踽踽獨立愁城暮。聞公卽遠已有期。聊述短章憑便付。文章事業不須云。畢竟有散從有聚。</text>
<title>江齋偶詠</title>,<text>耄中尙有少年心。時或一分豪氣作。呼童收取杖屨來。扶出西墠玩飛躍。烏山依舊萬古趣。玉淵澄涵九天碧。此時秋盡冬始至。俯仰徘徊一場樂。浩浩天地古今裏。憂喜得喪何須覺。淸風明月飽投齋。案上數卷千聖迹。</text>
<title>泛舟不知巖 六言</title>,<text>上有天下無地。是何界超世間。世間幾般消息。雲外一鴻自閒。</text>
<title>擬疏</title>,<text>臣老病俱劇。斷無人事久矣。天睠隆深。歲有除授。而疾不去身。莫得一謝。常懷慚懼之心。日俟罪譴之加。而壬申之夏。慈殿昇遐。自訃建襄。終闕赴哭。今遭坤宮之恤。卽擬必奔。縱不獲達。路斃猶甘。而迄未果發。雖緣老病。尙存縷命。此豈分義之所得自安者哉。方亦待時稍暖。必須匍匐。又何能必其此願之入手哉。臣之一向病伏如此。世間大小事。人以委棄待之。不相吿語。己亦以聾瞽自處。不欲聞知。而就因街童之傳。竊聞古城之地。石有自動互遷之怪。至於土官報使方伯馳啓云。臣未知其果爾否也。此傳果爾。則去歲禮安之水。中流自絶。今歲古城之石。遷動易地。此豈非災孼之大乎。水非斷絶之物。石非遷動之物也。而今者水則絶流於中。石則遷動於地。此豈其水與石之性也哉。夫妖謂之變者。以其變於常道也。孼謂之異者。以其異於定理也。非常道非定理。而有其事有其物。則水之絶流。石之遷動。非妖孼而何哉。臣雖在耄病之中。憂國憂時之一念。尙未泯滅。就竊思之。變異之作。亦豈此理之外哉。先儒謂人者。天地之心。豈有心順而形不順者哉。又豈有心乖而形不乖者哉。臣未知近日天變之如何。今者水爲之絶流。石爲之遷動。則其爲變異之在地者。其果可驗矣。人失常道。故天地示之以反常之變。人失定理。故天地示之以反定之異。常道卽當行之道也。定理卽當然之理也。竊念國家之爲國家。朝廷之爲朝廷。關天地係宇宙。鬼神之所憑依。億兆之所歸仰也。一政一令之違常道。一事一措之失定理。亦莫非民物之共患。宗社之貽憂。況如政之大事之巨。係生民休戚。爲邦家輕重者乎。垂死耄臣。固未知某政失道。某官不職。果吾朝家能無違常道。失定理之人事。天變地異。夫豈錯施而誤發哉。水石之變。適在本道之邑。故臣得以聞之。觀象監之所達。四方之所啓陳。何止此哉。然則其故果何事何官之所召哉。人或以爲量田制賦之致失也。末世民風之日非也。臣則以爲此亦固足以召變致異。至於朝廷。邦域之大本也。士林。國家之元氣也。朝廷有濟濟相讓之德。然後同寅協恭之化。達於四方。士林有通和歸一之道。然後正大公共之義。維持國脈。君君臣臣。父父子子。夫夫婦婦。以至長幼朋友。莫不各迪。而至國得爲國。人得爲人。天地鬼神。莫不佑之。內賊外敵。不敢發矣。臣竊聞朝廷分裂。無相讓之道。士林角立。無歸一之義。噫。大本何從而立乎。元氣何由而壯乎。殿下歷觀往代。朝廷不和。士林相貳。而國家克享長治久安之慶者。其有之乎。臣則以爲天變地異之作。實由是也。若夫一政一事之失。亦足以召致變異者。其何止一二。而朝廷不和。士林相貳者。實爲召變致異之大綱也。立朝之人。自大官至庶官。莫不曰我實愛君也。我實憂國也。而實不知當愛之義。當憂之道。故治化之日缺卑下。宗社之日就危亡。如是而天地之示警者。卽如是也。然而朝廷士林之本。則都在於殿下之一身。殿下之身。則實機於殿下之心焉。此在殿下之自反而已。殿下之所心者。果在定理。而殿下之所身者。果皆常道乎。以殿下聰明睿智之聖。豈不精察於此理之定。此道之常哉。殿下之所心所身所家所國者。果皆常道定理乎。不待耄臣之枚擧。而殿下已自點撿之悉。夫所道常道定理者。不過曰吾人固有之性。事物當然之則也。如仁義禮智之四端。一有不擴充。則非當然之則也。七情有一差謬。則非當然之則也。大學之八條。一不如道。則非當然之則也。中庸之九經。一不如訓。則非當然之則也。殿下果能皆盡當然之則乎。雖於一毫一氂之未盡。不免獲罪於天地鬼神。況其所失者。不但毫氂微細乎。蓋天地萬物。莫非一理也。順逆在此。而感應在彼。甚可畏也。祥桑之枯死。雉雊之不災。熒惑之退舍。卽其驗也。今亦在殿下反躬自修。不然。歷代亂亡之跡。爲今日之鑑矣。夫吾人之至今獲免禽獸之歸者。皆由孔子之道。如天之日月。四時之流行也。如地之五嶽四瀆之經緯也。惟聖明一以學孔子爲心。然後可以傳三皇五帝三王之道德。而爲三皇五帝三王之事業矣。此下缺</text>
<title>擬箚 五條</title>,<text>一。筵講夫三才萬物之理。三綱五常之道。備於人而不可虧。經於世而不可墜。必須講而明之。體而行之。然後君君臣臣。父父子子。人得而人。物得而物。家得而家。國得而國者也。惟聖賢能明其理。能體其道。而有以盡夫修己治人之事業焉。其說皆載於方冊。後學若不從事於方冊。其何以爲講明之地哉。此所以須有學問之方也。然則修己治人之事業。人莫不責。而主其責者。人君也。故人君之學問。爲尤急且大也。而其要都在於經席之講焉。其可以輕其事乎。欲求道德之本。義理之源。非經學不可得也。欲知得失之跡。治亂之鑑。非史學不可究也。惟其講之也。必也章章詳說。句句理會。審解其條理。尋究其脈絡。硏窮其奧妙。探極其隱賾。惟其體用本末之咸具。始終先後之有序者。以之融洽貫通。昭晣著見於心目之間。然後可以爲體用之資矣。蓋聖賢千言萬語。無非理到而德發者也。實非有難行之事。不可以高遠而怠之也。實無非切近之訓。不可以迂闊而忽之也。玩而味之。其趣無窮。其精微之蘊。必發於參互辨難之際。且古今事變。未嘗有異。天下義理。亦無不一。以古證今。取彼觀此。不相値相合者鮮矣。可以爲心。可以爲身。可以爲家。可以爲國底道理。都不外於此焉。誠若親承訓誨於授受之際。躬聽言論於切磋之地。則千古聖賢。在今可對於方冊之中也。然則經筵之設。豈非出政之本哉。惟我殿下卽祚之後。開筵日三。無日或廢。卽所以致重於此也。第未知夫日三所講而明之者。果無所不盡。而又因其所講明者。果能體行於心身乎。臣固知殿下有擧一反三之明。有聞一知十之資矣。然而任旣重矣。道亦遠矣。義理無窮。事變靡常。若不多畜於前言往行。宿講乎常變經權。其何能酬應於急遽煩劇之際。而不失稱量。左右逢原哉。虞舜大聖也。而好察好問。顔淵亞聖也。而若無若虛。玆非所以爲大聖亞聖者乎。伏願殿下勿徒爲文具而已。日課而已。務要從容咨詢。反覆討究。必得其所當然之義。須會其所以然之理。二。聖志須遠大志者。事業之本也。事業之幹也。植木者必深其本。然後能就於茂實。有干雲參天之盛。築牆者必貞其幹。然後能就於高堅。有仰鑽難窺之勢。事業之成於志。固亦如是也。由其志之小大近遠。而所就之事業。從而爲之小大近遠焉。未有志自近小。而業能遠大者也。殿下之於今日。旣有此旋乾轉坤之事業矣。宗社幾亡而復存。倫紀旣墜而復振。生民水火而復拯。則殿下之初志。其果尋常而辦得此哉。然以古昔治平大道而言之。此只是開基而已。發端而已。然則殿下旣就之事業。固是可遠可大之始條理也。而將來極遠極大之事業。乃爲終條理也。臣恐殿下之立志。在今日尤當大之遠之也。後世之人。莫不以二帝三王之道。爲後王之決不可道。以唐虞三代之治。爲後世之決不可治。其心旣自畫焉。而不曾有道其道治其治者。故二帝三王之後。無復有二帝三王之聖。唐虞三代之後。無復有唐虞三代之盛也。孟子曰。人皆可以爲堯舜。孟子亞聖也。豈大言無當者哉。理固然也。凡在衆人。自能有爲。則無不可以爲堯爲舜。況以豪傑之主乎。惟能心二帝三王之心。則卽二帝三王之道也。事唐虞三代之事。則卽唐虞三代之治也。二帝三王之所以做唐虞三代者。非別有高遠難行之道也。只自是心焉盡心之理。身焉盡身之理。家而盡家之道。國而盡國之道。推之天下。極之天地。皆此理此道而已。此理此道。卽當然不易之理。當行不偏之道也。飢食渇飮。夏葛冬裘者。非其理耶。君仁臣敬。父慈子孝者。便是道矣。二帝三王所以爲心爲身爲家爲國者。載在方冊而具焉。今我殿下亦當心其心道其道而已。殿下天縱聖智。備剛柔健順之德。旣固有可爲之資質也。春秋鼎盛。年富力强。亦固有可爲之時節也。可爲而能爲。乃殿下也。可爲而不爲。亦殿下也。此皆在殿下而已。殿下旣有其始。其不思有其終乎。殿下在旣往二十年間。可謂備經險阻矣。所以困心橫慮者。亦豈少哉。所以慷慨激昂者。爲如何哉。所以自礪自奮。刻心績慮。爲後日圖者。乃如何哉。然則殿下其可今日而止乎。若曰。予志已就。予事業已大矣。當備平昔之儀章。當復全盛之文具。宴安之心。任其日滋。奢侈之習。聽其自肆。則非擧國所望于今日者也。必也常存不忘危不忘亂不忘亡之心。雖不得如大堯之茅茨土階。大禹之惡衣服卑宮室。卻思夫這裏有以做出光四表格上下。巍巍蕩蕩之大業也。有以致得東漸西被。朔南曁聲敎之至治也。則殿下必知其可尙之德。可法之道矣。而必以虛文末事。爲傷治害政之祟而痛革之也。是歲夏間。竊聞有衣服轎馬各物之禁。已到于四方。而弊習則依前焉。此等微細之令。猶未克行。則況於大弊其易去乎。臣恐殿下之志。猶未能出尋常萬萬。故無以激厲群下之心。三。人才在作成人君之作成人才。不惟爲國家之用。蓋亦所以爲輔相天地之道也。夫天地生許多人。莫不稟之以陰陽五行之秀氣。命之以仁義禮智信之全德。使之居天地之間。責兩間之事。盡孝悌忠信之行。辦家鄕邦國之業。雖在農工賈之小業。猶必待人而成焉。況士之業乎。修己治人。其道也。博古通今。其學也。致君澤民。其事也。人君之所與共天位治天職。致天下之太平。效位育之能事者。其才也。天地能生之而不能作成。惟能作成其才。使之不負乎天地之所賦畀責任者。人君也。此非輔相之大本乎。其爲國家之用。則俱收幷聚。列于庶位。大以責大。小以責小。文以責文。武以責武。人無遺棄之才。事無廢墜之務。則夫何患乏才之歎乎。此在作成而已。作成之道。人君先自修身。以建人極者。其本也。崇用醇儒。以責司徒掌學之職者。其綱也。修擧學校之政。敦勸知行之業者。其實也。惟其振作鼓舞之機。則又非凡科例條之所可盡者也。只在人君篤厚之敬。不二之誠焉。此豈聲音貌象之有得以神之哉。所謂篤厚之敬。不二之誠者。非別有道也。要在人主之一心。嚴恭寅畏。不偏不倚。光明正大。無間無隙。而萬里之遠。四方之廣。自不敢放肆怠惰。而相興起奮勵於罔知罔覺之中。凡在黎民。亦莫不於變時雍。況俊秀之成就乎。而宏才碩德。亦可必得於他日矣。此則預養之道也。預養者。所以爲後日之需也。若乃取當日之人才。爲當日之世用者。亦有其道焉。才不借於異代。只可用一時之人才。自足以備一時之事功者。理固然也。不待文王而興者。世豈常有哉。雖或有之。亦豈可多得哉。惟在人君能有以變化之而已。苟能有以變化之。則愚可明柔必剛。不才者爲才。不德者爲德。前日之不賢不良者。今可爲之賢良。前日之不忠不勇者。今可爲之忠勇。此亦作成之道也。其機果不在於上乎。所謂剛明才德賢良忠勇者。非果能爲人之所不得爲者也。止能盡吾人之可爲。夫以人而爲人之可爲者。乃人之常。則人孰不可以爲人之所爲乎。剛明才德賢良忠勇。本自是吾人人人之性分內道理也。職分內事業也。夫孰不可爲哉。四。用言須明斷人君。卽億兆上一人也。一人思慮。難遍於萬幾之煩。一人耳目。難周於四方之廣。故千里之謬。或萌於一毫之差。百年之患。或兆於一朝之誤。此古之聖人。不惟集天下之思慮。爲己之思慮。亦須用天下之耳。爲己之耳。用天下之目。爲己之目。故其思慮。無微不盡。其聽無遠不通。其視無隱不照。所以明四目。達四聰。集衆思者。不以是耶。然而上古之時。責言於天下之人。雖蒭蕘之言。亦皆擇用。則凡有懷有口者。無非得言之人也。至于後世。又特置言官焉。蓋汎責之言。言者或度時量勢。或有欲言而不得言者矣。至以言爲責而居其官。則雖欲不言。旣居其職。烏得以不言哉。此乃必設言官之意也。然則一世之中。事無大小。係國家關治化者。莫非言官之所職也。上自人君之一動一靜一語一默一政令一用舍。如或有過失有闕遺。皆其所當言也。故人君則惟慮言官有可言而不盡言。言官則惟恐臣子有言而人君不納。下常積誠而必言。上常虛己而必聽。則人君何患言路之或塞。言官何患聽納之或阻乎。言路無塞。聽納靡阻。則所謂天地交而萬物通。上下交而其志同。以成裁成輔相。左右民之亨泰者。在是矣。夫設官之欲聽。居職之欲言。其心一也。故上果有能聽之君。則下必有盡言之臣。其理當然也。君能樂聞而無言不聽。臣能盡言而無事不言。則雖百言百聽可也。言苟當。一言卽聽。亦可也。當不待再言也。言之至再。則言之之意已誠。而聽之之道已審矣。玆不可不決其聽也。一不聽。旣未安焉。況至於再不聽乎。一不聽而不止。至於再言。再不聽而又不止。至於三言。則可謂言之盡矣。是非可否之間。必是當言而不可已者。故其言之也。至再又至三矣。人君之聽之也。到此尤不可不決也。如其所言之事。設或有兩端難決之勢。亦當問諸大臣。採諸百僚。而決定其處置可也。言者過三。則涉於瀆矣。不聽至三。則滯於固矣。固與瀆。皆是病也。夫何苦而上下皆歸於病乎。夫其所言者。若非事係大關。則言不必至三而不已也。事苟係於大關。則聽何不決於一再。而乃至於三乎。言之者。固不可不審酌其事理之輕重緩急也。而聽受之道。則不可以緩且輕焉而忽之。以阻其言路也。臣伏見昏亂之朝。君之所惡者直。所好者侫。故忠讜者日退。諂邪者日進。上失設官之意。下失居職之義。病迫亡身。而瞑眩之藥。無由進焉。則此何道哉。五。分異同事一君。同仕於一朝廷之上者。同居天位。同食天祿。同治天職。則必須同心同德同好惡同取舍。然後可以同寅協恭。有以致庶績其凝之盛。成天地上下之泰也。豈可分作二邊三邊。不相同而爲相異乎。夫善惡邪正之分類。固其理勢之當然矣。而所不可不分者也。曰善曰正。理之順也。曰惡曰邪。理之逆也。好而取之者。在善與正。惡而舍之者。在惡與邪。則其理順。其道常矣。而人心之所服。鬼神之所祐也。不然。而好惡非順於理。取舍乃反於常。則逆理悖道。而其事能成者有之乎。惡去然後善存。邪退然後正進。此固不可不分而異之者也。如或不分善惡。不論邪正。好惡取舍。一任其私意。則其爲天下國家之禍者。可以勝言哉。夫分善惡邪正之明。而所好所取。在善與正者。此卽同之大者也。雖其所異之者。在惡與邪。而不害其爲大同也。不分善惡邪正。而好惡取舍。一任私意者。其同也小。而其所異之者。未必非大同之君子也。此下缺</text>
<title>與鄭君燮 四震</title>,<text>旱餘霖長。老姊爲候。尙保如前耶。且學問一事。篤加工程。是所深望。吾左右有志乎此學。亦已多年矣。其所自得於人所不及知之中者。則固非他人所可得而測矣。然竊於賤見病痛未除去者。蓋亦不少。此必未能痛加心力故然爾。區區者反省。其亦平生長坐此病。以至今日。雖常自憤。而又患不能焉。左右幸以頹靡者爲戒。而切勿泛泛以過歲月。如何。昔賢須從性偏難克處克將去者。可十分致意否。極禱極禱。</text>
<title>答鄭君燮</title>,<text>忽承專人遠喩。且認示來消息。顯光積苦之傷。發於還後。一向昏憊自不收拾。且以先壠春省。當往還星山。而是月中連有人事。似未能靜調。尤憫。各示別紙。幷得相諳中。汝燮示以有悔悟處云。想意思認得箇佳境。資益之方。不必求諸遠朋。黃卷中自有古訓。況相與講討服行於日用間。有君燮爲之相助乎。更願益自振勵。無墜此志也。君燮冬傷之疾。尙未快愈云。極用奉慮。且於調攝之中。能節了應接。以之收拾精神。聞看好文用之。滋養意思。亦莫非進學之地。願加意焉。</text>
<title>答鄭君燮</title>,<text>持己謙恭。待人忠信。此固德行中大題目也。其於處末世之道。尤爲穩切。前日相見。敢以奉吿。而乃蒙銘記。篤意踐履。深荷不忘於朋友之言也。願須日加意焉。第聞貴奴老少二口又逃去云。無乃爲家長之道。或有所未盡。以致奴輩之不得其安者耶。彼亦人也。豈樂逆而惡順哉。此不可專諉之於爲下者之自頑也。金水來此。猶順於薪蒭。是則左右之誠意有以動之也。但貴所已乏使喚。將欲送還耳。示近日所讀。乃入德之書。則想喫緊玩究於一篇之中。必有所融會者矣。極所賀也。然此書。文簡而意廣。志大而節備。非心融神會。實得其味。尙未有以見其效也。願加意焉。旣見功於此書之後。繼讀中庸。以二部文義旨趣。浹滑心口。夜夜巡誦。則終必有大驗也。未知如何如何。晦齋改定處。此亦未能詳記。然此不須急見。當以朱子所定者熟複焉。待後取彼而考閱。亦不晚也。此中方寫周禮一部。所借之本。有爛簡處。曾見巖齋所莊有是冊。故今以此本所爛者書送。可能考諸其冊。傳錄其簡。因後便寄示否。</text>
<title>與鄭君燮</title>,<text>頃日之伻。旣報以是月內當造巖下。及聞一道儒士爲先賢伸情事。當會此府。則躬雖不與其事。區區情義。不敢恝然他適。又聞星州李景發捐世。渠乃戚而切者。必須往哭。玆不得不少緩東指之程。遂致違約益遠。奉晤增遲。深所悚念。</text>
<title>與鄭君燮</title>,<text>巖棲之共。非敢忘焉。但以此中已始構茅之事。必須稍成形止。然後始當恣意遊適。不然。已開之基。終爲虛地。故不得不爾。願勿以稍晚相咎如何。然外間風塵或作。則不須拘此。而不徑入於深地。只當觀勢而已。強哉時未入山耶。山人不免塵念所引。煩往來於外路。無乃爲猿鶴之譏耶。可呵。</text>
<title>與鄭君燮</title>,<text>日前大水。近世所無之變。人家漂沒。浮過于江漲者無數云。令人慘目。被浸農民。隨處啼哭。天胡偏病斯人者至此哉。鄙人栖深寓僻之計。非不素也。況此外間日所聞見者。邇來益無吉好底事。最不樂淺區之住。而勢不得決然他徙者。以家累稍繁。不能不左礙右拘也。殊歎。厚僕願勿復送。一今守足以樵牧。且緣寓貧。不得資養。徒致其困苦之耳。亦豈寒分所安哉。聞賢左右。已被師傅之除云。果有傳者耶。雖深不寐之喜。亦不無爲相慮者。未審何以爲計也。</text>
<title>與全性之 以性</title>,<text>山房共夜。幸已多矣。路畔情晤。又可忘乎。第恨日暮峴疊。作別殊忙。後期亦莫的焉。餘悵方切。從來數友之還。欲過貴縣。敢憑草謝。</text>
<title>答張正甫 乃範</title>,<text>見書知。新況循度。可慰。練事。此中無書冊。不能備考。未知李君未及稟詳于星州耶。大槪哀子當練其服。則父主其喪。亦當有變服之節矣。然君家貧矣。不得多備其布。當世世俗。亦不能行得古人委曲之節。君姑隨俗而仍之。特練哀子之服。似不爲大失耳。所謂練之者。亦練其冠巾。練其中衣而已。衰衣裳則未之練耳。只變其升數而已。因明述之行。草此奉復。</text>
<title>與張斯擧 光翰</title>,<text>拙行昨午。始返元堂。卽問數日之況如何。相見之日。亦不能從容。別來殊悵。幸待事閒。一來穩晤如何。且祝處鄕處族。務須寛弘整恪。寛弘則人自愛。整恪則人自恭。能守此四字而不失。則旡妄之來。不足爲吾害矣。更須爲我珍信也。我亦欲過夏于不知巖茅舍。我未往之前。君須一來也。金烏之遊若作。則委通是計。</text>
<title>答臨皐書院</title>,<text>再勤友生。貺以盛牘。不勝悚怍。伏惟奉安新廟。固是斯文幸事。凡在同志。所當齊趨。況曾出入院門者乎。顯光老病近甚。莫得圖造于籩豆之下。區區只增惶愧。一二俯問之節。謹以賤見。奉報于別錄之空。</text>
<title>答臨皐書院</title>,<text>示詢享儀。此亦無所考。聞昨因玉山諸君。亦問此事。略以耄料草報。未知是否。其報以爲西岳。則前代賢廟也。方此國恤之日。亦不得全用吉儀。故行三獻不受胙。玉山則本朝先賢。故止用單獻無受胙。貴院恐與西岳同體也。若齋服則不易白衣白巾。祭服則用次吉服。其或宜乎。然僉須更加聞見商量。如何。</text>
<title>答臨皐書院</title>,<text>示喩立碑事。郡守尙賢之意盛矣。第須僉君仍請于郡守。求得碑文於當代巨手。則如其鐫豎之事措。惟在院中之能辦耳。鄙意則如是。餘惟僉侍善圖。</text>
<title>答金沙溪 長生</title>,<text>洛下獲接之幸。迨不敢忘。卽於懸遡中。遠承令惠書。幷蒙銘記賤懇。寄及纂行禮要。珍領之餘。尤感至意。就認召命連下。勢在必謝。區區益祝康寧之福焉。顯光亦被意外恩召。而宿患眼疾眩症。在今加劇。莫得爲趨謝之計。方深惶憫。此後承誨難期。豈勝瞻想。</text>
<title>與金沙溪</title>,<text>伏惟新春。道體佳勝。賀慰萬倍。生依舊伎倆。而但久生於世。少無興況。此中幽懷。難以盡寫。雖欲與高明一遭。以敍悁鬱。而雨散星離。悵望奈何。就中老孱。半生所業。雖志於學問。而妄自探索於象數之學。其於日用菽粟之味。視爲尋常。而不喫緊着意。近年似有迷復之悔。回頭住脚於切近處。始知小學家禮之書。不可不深究也。然年衰力緜。不能自得。又無三益爲之指引者。徒自倀倀。只冀進德彌邵。以副區區之望。退溪朱書質疑及牛栗庸學小註點絶冊。置貴案上云。亦須惠付。切懇切懇。牛溪集。可得惠付耶。宋新寧無恙否。傳布二字爲妙。</text>
<title>答李君顯 彦英</title>,<text>委遣伻書。深荷深厚。第見滿紙文字。馳騁出沒。莫測端倪。令人怳惚顚倒焉。顯光被此意外恩命。欲就則耄癃方谻。必不堪於道路。欲已則累召不謝。有莫安於分義。所以奉吿者。實望指敎之精切。而令諭若此。莫非言外之意。實有所珍重者也。寄來半月砂糖。旨領多謝。野菜之誨。計不墜失也。</text>
<title>答張文擧 鳳翰</title>,<text>擬於昨事。必得相見穩敍。生員獨來。仍承情問。爲慰則深矣。而豈若面開之蘇豁哉。所約祀事。無事設行。殊覺感慕益切。事畢。旣與姓中。約以各愼之意矣。第未知其果各能如所望耶。今旣違奉。後期須在春開。只冀此冬調養。千萬益珍。</text>
<title>與盧甥弘仲 景任</title>,<text>察訪之亡。慟矣慟矣。復何言哉。今失此人。內而吾一家。外而吾朋儕。皆爲之空矣。公私之痛。益甚益甚。其柩卽以措運。已權葬于故山。但以農劇之時。不得爲永葬矣。然待秋冬改窆。亦不爲甚難。幸勿致重念也。姊氏時尙支持耳。但止寓之所。彼此俱無可處。似當姑留炭池。以待御史之還。而爲之更謀以處之耳。大槪君兄弟之傷敗致喪者。皆以過用心慮之故也。凝仲最甚此病。故最先摧折。察訪亦以此病而致亡。今汝在世兄弟。亦皆應有此病。君自思之。可以自察其果然耳。人之血肉精神。能幾何矣。而日惟煎熬。其能支耶。此雖金石堅剛之質。必不勝銷鑠也。寧不懼哉。深願此後默戒于心。務遣百憂。不使之關懷。要以寛閒充泰。爲用功之本。此豈但養生之至術也。十分加意。極禱極禱。</text>
<title>答盧甥弘仲</title>,<text>阻音隔月。未知諸般消息。惟抱鬱陶而已。忽此得書。用破積念。小可慰焉。山寓幸無雜恙。但聞海陣敗沒之說。爲可驚愕。不得不廢書仰天也。君之退家在此時。固似未安。又慮有狼狽之虞。今審復就體營。似有致身之所矣。但此危劇之日。其爲俯仰計者。當如何也。又爲之懸念焉。如有營下往來。幸能頻付諭音。則可破深山中聾耳耳。</text>
<title>與盧甥弘仲</title>,<text>秋晚楓嶽。上下雲水之間。此時巡驅。眞可忘鞍馬之勞。而公私憂劇。想不得作興味看也。近日氣況。能支攝耶。寛抑之願。前於敬元行。支離言之。不知能審察而記憶否。今亦不得不申祝焉。吾則旣赴於朝。難於還退。遂於是月二十日到縣。縣以蕩敗殘邑。又有採銀築城等事。孑遺之民。無路全活。極可念也。同生相養於官家。自上不以爲非矣云。大邱姊氏。決意奉來。而但我大姊氏。以有御史爲朝廷人矣。受由請覲。必曰報恩地見母。則似未安云。此論如何。姊氏方在哭泣中。以老衰氣弱之人。決不可一日處於炭池。而無所可往之地。右論若不係於大利害。則決欲奉來。缺 御史之意。何如。可轉示爲望。巡行若抵原州近地。則與是縣不甚相遠。可以通人相示耶。且中切於面破者。滿於腔子。而紙筆難悉。奈何。姑且暫布切急之懷也。惟悉之。</text>
<title>與盧甥弘仲</title>,<text>再勤人馬。殊似未安。仍悉視公祥迪。此慰如何。州藏欠縮之物。誠非小慮。然須從容審察。隨宜處置。不可訶及前官。又不可一時刻懲於典吏。要在善斟酌而已。病躬椒浴之行。勢多嫌礙。計已停矣。今日又雨作。停之者或是得計也。雨止欲往不知巖。以迎新涼。留處旬望是計。</text>
<title>與盧甥弘仲</title>,<text>夜還。能無餘困耶。被劾事。豈可先自動乎。只當一日在官。則盡心一日之事而已。自外至者。順俟可也。天圖封付來便。此圖於觀象監有石本。經亂尙保云。求印本當得之。何必摹本之易失其眞哉。星獄。朝廷令本道覈啓。而方伯方在龍宮。移取其獄。故士子等。皆相通諭。齊赴龍宮。欲爲呈文云爾。各處相知之人。皆致伻奉候于寒岡寓處。君亦不可欠一伻。未知如何。餕餘當送沙村。而看事之人。不察事理。送于老親之物。泛付官人。在我甚無誠意。望召其吏。改封成錄送之。如何。州家出入不便。來咫尺之地。而不得造衙。其爲情事何如。</text>
<title>答李士優 善立</title>,<text>委遣愛嗣。貺札遠問。至意何以爲謝。某意外恩命方下。病不能趨謝。遂疏陳封上。惶憫如何。玉燈與瑱。俱領珤貺。但此等物。人家得有重件難矣。取人之有。爲己之有。非所安焉。玉瑱則奉留耄案。燈則奉還。</text>
<title>與李士優</title>,<text>秋陰連日。未認尊況如何。宅在江上。秋容正佳。豈與凡區同哉。追思往來之跡。等一夢中。瞻歡奈何。擧子諸人。應苞山所請之議。莫詳其首末矣。聞其大槪。則竊料其吿。應皆非得當也。然在尊侍。則只合自反而已。某從前奉勖。以勉與貴鄕諸人。必須一心同志。然後謀取大事。不爲敦本之道理耶。</text>
<title>與盧甥弘仲</title>,<text>昨冒夜還衙。其未有所傷耶。想到任之初。一州大小希望方多。須持重立威。不令有輕侮之心爲要。立威亦不必頻刑煩怒。在正己率物。簡煩文。嚴號令。重動止而已。頻刑煩怒。則反不畏服。此不可不愼也。凡事採取衆議。雖不可不廣。參酌折衷。在我權度。不可爲衆喧所撓。難斷之訟。又不可輕斷。須從容究覈其兩邊人之情實。必具由關稟於方伯而決之。則可以決得其當。而恩怨不專歸於我矣。要皆默識領要而處之。困甚姑此草喩。</text>
<title>與盧明仲，弘仲</title>,<text>公判之除。臺諫啓遞。蓋相愛者之爲也。拙蹤頃被工郞之除。以病重未出啓遞。又卽移除刑郞。方亦以病未出矣。聞易校垂畢。姑待其畢校進獻後。圖退以歸耳。寒岡鄭令公。必令同寓。故來寓好賢坊。而西川君捐館於是月中旬之中。以此頗有攪擾。不能安耳。</text>
<title>與李茂伯 潤雨</title>,<text>頃因偶値之便。短札奉報。未知其果得呈致否耶。今因崔季昇哭祥之赴。草此相候。竊想職居近密。夙夜靡遑。吾人平昔講守之義。政在賢契之今日。區區之祝。只是能奉持而已。</text>
<title>與李茂伯</title>,<text>追贈事。人謂可求。而顯光則不但不諳式例。身旣老病。不能供職。故求贈先世。莫之敢焉。頃承言及。玆敢具書先世諱氏封上。伏願詢問式例。或有礙勢。還付來便。雖無可礙。或朝家有撓。亦不須求之也。如何。伏希量處。</text>
<title>與鄕校諸人</title>,<text>此日陰霾。念未及晴霽於明日祭辰也。就又草陳耄料。吾鄕今日之所急者。聖廟重創事也。階砌坼裂。塡乾土以過。故每有急雨。諸生之在校者。恐怯壞陷之患。奔避下人之幕云。此豈一日在校者所得安心哉。切願明日享罷。議定重修諸執事。又於新使過行時。請助濟之訢。或可爲之耶。僉須十分酌措。幸甚。耄意都監則張乃度。議事則張慶遇，申佑德。別有司則朴胤武，李陽燦，張宗喜。耄料或有宜焉。則明日諸進。受帖于城主。乃第一條件也。僉須不獨此一款。凡校中大小處置。萬加商量。勉不失規範。勿爲隣官諸友之譏笑。幸甚。</text>
<title>答申晉甫 悅道</title>,<text>固知赴京之行。終不可免。則必當歸辭家廟。凡在尋常時月之別。必相敘慰。況於萬里溟海之涉乎。須計面別情實難已。而癃廢無人事。作動非所能也。所恃者。賢契志氣堅定。必不見撓於涉險。忠信素積。必能作孚於上下。今何用區區之祝哉。</text>
<title>答申晉甫</title>,<text>別示奉悉。本府城主遽被意外臺論。遂自棄歸。此事實出旡妄。其爲邑民。寃憫如何。竊想左右亦必想知民情。或可隨行接布。喩其不然之實耶。敢此奉懇。顯光耄委無人事宿矣。而旣聞朝家有大擧措。不可以垂死無一言。略陳耄懷。送呈于方伯。俾得轉達。殊悚出位之譴。</text>
<title>與申晉甫</title>,<text>顯光耄病方重。晝夜一睡。每念賢契遠宦朔偏。必不堪獨賢之苦。懸歎奈何。然旣作命吏。不當有厭遁之意。更須黽勉盡職。豈非忠賢分義也哉。毋以徑還爲念。</text>
<title>與申晉甫</title>,<text>積阻之苦。不須言。每想索栖寒村。豈堪無聊。卽因金訓長來。此友袖持諸圖。老病方困。雖不得詳察。惟其留意之勤。憑此可想。荷渠許留。當待病間。致閱是計。國葬。中間乍有進退之說。而不見公文。蓋是仍用卜定之期也。耄無筋力。莫遂赴哭。益切戀闕之痛。奈何奈何。應一旣自奴馬不具。頗有窘勢。擬以念五六間發程云。恐失偕行指敎之望也。賊勢不急。行由順路。不亦宜乎。貴鄕不協之勢。下示如此。豈容他人得議哉。從前知舊多員。無異共井。故妄出耄言。冀得舊知之回。而勢旣難合。則耄妄 缺 言。竟歸虛地。恨怍如何。</text>
<title>與申晉甫</title>,<text>顯光卽於意外。召命下來。旨中辭意。有不得以安坐。不敢計路上顚仆。擬以開初登程。此豈自必於得達哉。姑有縷命。分義所不可不動於巢穴故也。</text>
<title>答申晉甫</title>,<text>卽因院伻。獲承惠詢。深感深感。耄蹤脫身遠來。頗有外間雜議。益悚益悚。相愛之深。累荷戒誨。敢不銘心。此後所聞。不惜通示。急傳則專人諭及。無妨。</text>
<title>答申晉甫</title>,<text>前後來書。是日皆得見之。就審天將領大兵。臨到我國。大擧勦滅收賊云。此乃天下第一好消息。預慰預慰。適因趙察訪任尙之偕枉相顧。方以爲峽中勝趣。時議以尊公入京不速爲咎云。望須先作洛行。以防人口。然後待秋尋見耄跡。則爲幸如何。</text>
<title>答申晉甫</title>,<text>卽奉惠問。具領至意。蘇感如何。耄躬海浴。果欲爲之者。以身上病根未除。欲以滌去。比聞海上關東漁船往來者。多以染病致隕者云。故疑慮不敢爲必動計也。勸尊侍入洛事。適因所聞。暫言未安之意。明見如是。在自酌得宜耳。耄言何足用哉。第未知天兵消息。須於後便。示以所聞如何。此中峽寓寥靜。幸賜一枉。商議大小如何。調攝之中。念及耄躬。至於倩伻以詢。情感不已。</text>
<title>答申晉甫</title>,<text>苦待臨顧。而審來書。復認往過崔靑松葬事後。量勢始顧之意。此喪無人顧見者。尊左右不可不早往見。深幸深幸。顧此峽寓。豈有早晚乎。且所示瀋陽凡奇。果如所聞。則豈非天下之幸哉。</text>
<title>答徐行甫 思遠</title>,<text>頃聞尊從者已過岐山。恨不及相遇。久而猶缺。忽因仲裕轉致。奉領情敎。極用感荷。顯光果有分外之命。其大旨乃以經書校正事也。反復思惟。勢自難赴。不得已而依呈病之例。遂呈縣使得轉報以聞。方縮伏兢惶。以待嚴譴耳。昨日宋萬戶潑氏。路過於此云。尊兄亦被湖邑之除。想已聞知矣。但未知其得以又不就否。殊亦爲之慮焉。陶山曲新印。伏荷分寄。珍感何勝。他日糚卷。使張慶回淸夜詠歌。可以代琴瑟於几席之間。亦可以不出戶庭。足剩取江湖之興。爲賜到此。爲如何哉。中間一晤。固所深幸。而但賤勢似不得恣意遊適。玆以危歎。正甫乍有向意於讀書。但不免旋爲之乍撤。鄙人亦自坐怠 缺 奈何。此中一二人。欲讀心經而無質疑。貴冊未可限一旬見借耶。幸命搜付敬甫所 缺 僮。如何。</text>
<title>與徐行甫</title>,<text>積雨初霽。伏想高齋淸趣萬勝。瞻慰益切。顯光受氣偏虛。加以衰耗。値日久陰。最苦困滯。今年之霖。又不尋常。似將不可支吾者極矣。近因乍晴。暫覺欲蘇。今者又被恩命。除授縣職。一向固守。前疾跡涉。違慢極是。可懼且嫌。以不出爲自高其跡。尤所未安。鄙計欲一赴謝後。仍爲陳乞改遞。當局之昧。明者所患。況本自昧者乎。無乃貪戀仕進之心方發。而主張於中。迷不自覺者乎。伏願尊兄有以敎之。行期姑以二十一日定之。方俟相愛者之忠謀耳。</text>
<title>與權强哉 克立，孫吉甫 宇男，鄭汝燮 四象，君燮 四震。</title>,<text>昨者。行至靑松府前。唐人方呼突肆掠于府內。遂退宿于靑雲驛。今曉帶月而出。卽刻返于涑谷。大槪因路上人。詳問唐人之弊。則自安東四方八九十里之地。橫行官府閭閻。或奪人牛馬。怯人妻妾。搜人貨物。有或民人防止其所欲者。則或射或刃。頗殺之。其不類於倭患者幾希云。誠一大變也。蓋以楊麻諸將旣退歸之後。欲上還則在京邢尙書不許其還。欲留則我國粮供垂渴。而楊則又發心恙。凡措顚倒。下卒雖肆行。而莫爲之禁戢。故至此云耳。其作患如彼。慮於路上狼貝。遂思壯于趾。凶孚之戒。又念不遠復旡悔之訓。不得已而止焉。姑留于此耳。假令吾行幸而得達于彼。婦人之行。決不可出。又輸運粮資于彼。必用牛馬。而牛馬亦不可出於路上。則其如何哉。時變至此。益恨遠避之不預也。爲今之計。姑須挈家屬。入藏稍深。唐人所未到處。以待時勢。看其隙而遠遁可也。竊觀大勢。吾南終似無着身之地。不計早晚。必須脫身深入于金剛之下。乃上計也。立巖爲大路之傍。婦人不可暫留。須急圖移入也。但其近處。皆非深地。則姑來于此谷。又謀移入如何。㺚子兵三百名探賊事。已下慶府云。此兵乃作弊之尤者也。宜愼避之也。餘在善思而處之耳。糧資什物。亦皆堅藏也。</text>
<title>與權強哉，孫吉甫，鄭汝燮，君燮。</title>,<text>比因君燮伻報付小帖。想已僉納照否。卽未認僉調況如何。顯光拙保依昔。但似冬中或不得拜晤。復俟開春。殊爲迥曠。豈勝瞻悵。比見大學一書而玩之。其八目中修身齊家兩件事。乃是恒人日用常行底事業。吾儕如能自顧。身或有未修。家或有未齊。其可不自反其修齊以前之工夫。有所欠闕而然乎。毋自欺。愼其獨之戒。願須僉留刻意也。因朴生之赴海衙。敢令歷拜。仍致鄙辭也。臨臯移占事。鄙人亦參聞於亦顔之稟質矣。但所不親見形勢。雖明者難決彼此之優劣。不知何如。</text>
<title>與權強哉，孫吉甫，鄭汝燮，君燮。</title>,<text>此中所搆小舍。昨已蓋瓦。其爲地也。敞而僻。寛而幽。江而山。寂而曠。見之者皆以爲洛濱第一區。固知亂離時一間屋。其得全保。未可必矣。然旣作基址。終當爲我器物。設或造物者作戲於其間。亦付之於天而已。此拙漢今日所以强作而不敢撤也。然則賢兄之於鄙人之所留意處。尙靳一顧。未知於同憂喜之情分。如何。拙蹤於此月晦前。當留處此地。左右若不終舍。或賜一枉。則可仍此相攜。徧遊於仁星間。伏願僉亮。</text>
<title>答權強哉，孫吉甫，鄭君燮。</title>,<text>阻戀積矣。獲奉汝燮。蘇豁如何。承見僉札。似有共訪之約而未諧。深歎造物不樂成人之意如此也。汝燮又相笑纔一日。而別意甚堅。薄誠挽不得。奈何。不耐悵黯之懷。追而送之于月波樓上。樓邊四樹百日紅。爛擁軒檻。照矅杯中之酌。作別此時。尤起人之意思。豈以未奉强哉，君燮。旣是相笑中之一恨。而仍又遽別汝燮而茫然者。益不能爲情之地故也。賤疾近似不爲甚患。然未果拔其根。能保其小安。亦何必乎。</text>
<title>與鄭亦顔 四勿</title>,<text>獲奉前後惠書。辭意懇篤。令人豈勝感戢。聞合門齊進于興海。盛設萬壽之筵。竊想大膺無疆之慶。區區不勝遠賀也。顯光頃有省壠之事于仁星之間。事訖返寓纔半旬耳。前日圖說。拙業旣自手拙。又乏朋助。停撤已久。思左右益切。恨不得常同處而取資助也。竊聞僉友修葺立巖舊栖。至措留過之資。則厚意尤不可負。方思以爲終老之地。而比因此中人事。不免致拘。決歸不易。常歎。然須從是歲。躬先自往。略爲之料理泉石之事。若遂是計。當有一番合幷從容。預以料焉。</text>
<title>答鄭亦顔</title>,<text>玆奉惠書。仰審葬期定用前卜之日。而舊墓移奉。相及於同日之窆。其勢當便順。別紙之問。謹以淺料及所聞見者。別具以報。惟祝終禮倍愼。克體大孝罔極之情也。顯光未得造慰于哀所。豈曰託分之深乎。</text>
<title>答鄭孝翼 克後○丁卯</title>,<text>國事之痛。不須言。所大慮者。朝廷之所望於吾南者。實不尋常。比見近地成冊。似爲塞責而已。深可憫虞。貴府及永川。則一道所望。非若他邑之比。凡所措置十分雄辦。是所懇也。一番面商。豈不爲幸。而近復有從事官之行。當巡到各邑。無乃有乖違之患耶。移屯之事。詳在公帖。今則事勢稍異。姑令歸措裝束。如何。</text>
<title>答金謙可 烋</title>,<text>意外之辱。豈勝憤歎。但想經此一番逆境。亦不無懲益之喜。此則可慰。頃見貴男。頗有淸峻骨氣。爲賀最大。示問疏會齊聚事。諭意似皆得時勢事情之善酌。又先賢經常之義。果合於吾黨之分。要在隨時商量焉。但通文之出。旣在士林。則似當往聚會所。以今遣喩之意。悉通于會中。酌宜擧止。無乃是耶。若堅坐不動。只守己見。則其於應通文之道。有或未穩耶。示來別紙奉留。第顯光曾聞朝家以此事有所紛撓。故裁短疏封上。則自上批答。頗示不可不祔之意。故令孫輩騰寫封上。上意亦可據此而仰審耶。</text>
<title>答鄭孝翼</title>,<text>別示喪服之詢。就認恩義果重。前喪曾旣從重。則後喪固不可異同。而哀意旣定。豈容他議哉。第念哀侍亦非盛年。凡所自持。勉從權宜。圖所以支保。幸甚。</text>
<title>與權強哉</title>,<text>春晚山中。想佳趣自倍。日共君燮加意書冊。要得於寂寞幽閒之中。持身處家。自有規模程度之所樹立者。則此乃眞事業。他日老拙之就托。其蒙滋益。如何可量。切祝。君燮伻雖往來。未得兄書。豈不以尊居相隔故也。然所恃者。兄之心。書之來不來。有何加損於交道之深。顯光年益暮而學未進。只緣輔助之乏。以此思兄益切。懷難以寸牘可究。只祈操屨益篤。</text>
<title>答權強哉</title>,<text>獲承淸問。蘇慰無任。顯光不德之驗。宜不能免。至於聖廟之變。豈思慮所及。擬於去官之日。直赴巖寓。奉耦石田之耕矣。以拙蹤頃在奉安祭訖。卽送呈劾之狀。須不得已姑來于此。仍省老姊矣。今玆遠遣人馬。固邀不置。蓋此相愛至意。何以爲報。但業已到此。須當姑留此間。以待推考之終。且或慮有棄官之罪。方跼蹐待譴。若能畢竟無事。則顯光卽當先入齋下是計耳。事勢如此。乃致人馬空還。非不知尊兄有缺悵之歎。然相面亦不在邈。願勿以相遇未速爲恨也。顯光累約不赴。固知不信之責。無以自脫。然鄙人雖庸拙。豈於朋友短情。於巖壑少緣哉。東海之濱。吾所樂居。區區終老之境。非貴巖之上。則當周房之下矣。石田耦耕。溪路聯笻。非尊兄及君燮諸友而誰哉。爲面謀此事。近欲發程。而早熱爲盛。玆以自怯耳。</text>
<title>答權強哉</title>,<text>頃奉惠書。以前日赴試之行。不能相過爲歎。鄙人則不暇以不遇爲恨。而惟以左右之能大已其積患之宿症。能不墜名場振策之舊志。能作冒暑溽跋涉之遠行。迤邐馳騁於左右場之間者。爲深賀也。强哉之字。果於是乎驗矣。使吾強哉。移其强於旋車回轍之地。能停老境狼貝之步。能守立巖幽貞之栖。則豈但消釋其病根。亦必有無可比之樂地。人莫爭之閒趣矣。因謔費話。悚愧悚愧。爲荷酒魚之寄。獨酌自醉。暫排春愁。雖不言謝。亦豈無感。拙蹤此旬後至念後。當無出入。幸因日煖。侍者或同君燮僮馬見訪。則庶可開笑江干。且謀栖僻之事矣。以左右嚴冬兩赴試之氣力。其獨不堪於春和訪友之行乎。可呵。</text>
<title>答玉山書院士林</title>,<text>僉料得宜。且稟于府尹令公。依行如何。此時祭服。當用深衣。固合宜也。而深衣之服。我國之俗。不能徧行。奈何。方且國恤之日。卒哭已過。凡祀似不可廢。然豈得同於平昔哉。必須有從權減殺之節。但顯光亦無所考問。何能析得臨變從宜之道哉。此等事。不可不各稟于主倅行之可也。院享與鄕校大祭。事體不同。大祭則不可以國恤有所嫌避。若書院則當不無權減也。若西岳臨臯。前代之賢廟也。祀享禮貌。不與本朝諸賢同焉。致齊時素服。雖不可變。祭日之服。則似當用次吉之服。若當代先賢之享。則又異於此例。僉須議酌如何。鄙人以爲西岳則齊用白衣。祭以次吉。行三獻不受胙。玉山則行一獻不受胙。恐或宜也。玉山齊祭之服。亦同於西岳。無乃可乎。竊觀家禮。喪家於廟祀。以墨衰行一獻。於薦新節祀。三獻受胙之。時祭則不行焉。故今於我朝先賢齊服。則只着白色潔服。祭服則用次吉服。祭禮則只行一獻。不是今日之權宜乎。此邑亦有書院。院人問以享祀。曾以是答之。故依賤見敢稟。然此皆耄料也。不可據而爲是。亦望。</text>
<title>與玉山書院士林</title>,<text>崔監司有東史抄萃事。聞三國事實。在玉山藏中。思一閱過。固知院冊不可他出。而彼亦非爲閒看。有採取傳後之意。故敢請暫送如何。</text>
<title>答玉山書院士林</title>,<text>鄭上舍奉傳僉賜書。就認方會玉山。議措重刋之擧。豈非斯文中一幸哉。審知功役今已過半。則訖事之期。當在不遠。尤慰遙想。別錄所詢。聊用淺料。略致目下。若言外之意。進士當歸悉於僉座。大槪耄荒旣甚。思慮茫然。豈得商量此等事理哉。書末又索及耄言。此 缺 可聞命者也。區區文字。何足爲有無哉。伏惟僉恕。</text>
<title>答趙德勇 任道</title>,<text>伏承哀諭。奉認孝思懇篤之誠。令人感歎不自已。第聞哀侍執喪過中。似將不可以支持云。尤不任惻然而奉慮焉。竊以爲終孝之道。惟宜保存遺體。置立後嗣。以永其幹蠱追遠之業。乃其本領也。立碣事。不若姑以緩之。惟當持養氣力。待時而圖之。恐亦不晚也。若碣文之述。顯光本不可承當。而今又耄敗已極。雖欲仰副哀懇。不可得也。第因諸人之傳。哀侍之澌毀。近於傷生。故區區相愛之情。敢陳保護之願。幸可諒否。</text>
<title>答朴德一</title>,<text>行史作還之後。不審路上及旣還。爲況如何。奉慮不敢釋。玆承伻札。具認侍奉學況倶福。慰瀉。追思左右徒憑誤聞。來同旬朔。其果有所益耶。令人悚怍。久而不已。示中兩語之相酬。蓋亦適因問及。誦舊聞以吿之。非敢以爲隨證加藥之爲也。乃荷留念銘存。愈愧。竊見左右身經疾患頗重。故似乎神氣虛弱。尤合靜處保養得宜也。至於文辭。引誘古人。雖亦有之。蓋出於不得已也。初豈以文辭爲尙哉。此不可以片言相喩。只待早晚相對。病困之餘。又有歲時應接之煩。撥昏草報。未暇究懷。</text>
<title>與崔知遠</title>,<text>伏承遠惠盛書。仰認淸秋尊履萬祥。瞻慰何已。直指聚晤之約。許以必成。益感篤義。暮境一遇。最非易事。縱有微痾細冗。敢不撥置爲赴。第於邇日來。上候未豫之音。連聞於野外。雖在螻蟻。不得自安。玆未敢定其聚期。姑以緩之。則孟冬之望。亦非甚寒之節。山房數夜之會。未必不穩。未知尊意如何。此人來居近地云。彼此消息之通。似有便路。伏乞重寄惠敎。</text>
<title>與崔知遠</title>,<text>數年來。風便阻絶。紙上音息。亦無緣相接。鬱紆之積。只可相認。每想賢丈旣斷外視。一味內照。心源瑩淨。徹底無塵。蓋亦未必非末世中一佳境也。顯光衰敗已極。百疾來萃。左目全不見物。右僅半視。亦不看細字。若少延在世。寧保其不如賢丈之今日哉。前者寄來風巾。時加于白首之上。以擬淸範之接。深用愛戴耳。疾若不甚。圖歷得幽栖。奉數日眞誨。是宿計也。而只恐造物翁不許遂好箇幸會耳。</text>
<title>答金孝徵 應祖</title>,<text>官守之人。自無閒日。乃其勢也。奉接難頻。而音息猶續。亦非幸耶。此中疾病。比前差歇。而全安不易。此爲慮耳。蓮實雉首。當爲病中之用。至於米豆。聞其府儲未饒云。其能有餘推可及人耶。示諭鄕約。當此時能擧此等事。方爲貴耳。若其節目。不須盡同於古法。又不必一遵於他邑之規例。其或可增而增之。可減而減之。爲何傷乎。苞山約條中。學規居首。其所致重於學問之目。則用爲多士之式。如其導率齊民之方。特施於村閭。亦何不可哉。卽想留念勤重。</text>
<title>答金孝徴</title>,<text>昨聞府中諸友之語。始知雅計。似有不復還任。竊念此時非棄官之會。不堪怪慮。略裁小幅。因便奉稟。今承惠諭。府友之料果爾。無乃明斷或過於徑定耶。國家詔使未過。祥事已迫。內外大小官。不可違任於此際。自上若有非之之意。亦豈臣子之所安乎。些少嫌疑。姑當置之。以待事過。秋深從容爲去就如何。敢此申布。賤躬痢患。尙未斷絶。不免夏牖之杜。爲苦不少。</text>
<title>答金孝徵</title>,<text>去歲一別。今作隔年之阻。每歎人間事有如是者。卽承來書。就認脫盡絆身職事。歸臥故園。靜履倍祥。豈勝懸慰。謬索文字。恒若相負。秋初別紙之問。亦未克審視奉報。悚怍如何。示有新春枉顧之意。如果獲拜。當面謝。仍圖試思是計。今亦還自郊齋。不免忙報。</text>
<title>答安進士 遇昌</title>,<text>再賜枉顧。爲辱多矣。玆復貺書致款。益荷不遺。追想左右委過之意。豈不以顯光後死於斯世。或有所聞識者哉。顧以失學枉過之生。垂暮雖稍有惕省之念。旣在衰頹耗敗之地。無一分可觀者矣。其何以奉塞珤重意乎。暫謝貴製自警文。乃承寄示。復得以認悉進修之志。令人不勝歎服。伹詳玩文中語意。意果切矣。語果高矣。而似或過於着意爲文。少平易坦順之氣。此則轉步初頭。刻意奮進者之語勢然爾。若磨礲旣久。㴠養旣熟。此等小病。自爾混成矣。只願懋加工力。多識前言往行。反本體實。是區區之望也。旣蒙盛惠。敢此悃報。至於牘末依歸二字。不是賢左右之妄發耶。審回還在明。瞻悵莫已。更祈行李萬祥。老眼且疾。代以兒手。仰悚。</text>
<title>答李以直</title>,<text>吳山稠晤。未獲敍穩。迨有依悵。卽承惠幅。蘇慰可量。顯光耗昏日加。眼疾尤甚。先生行狀。有意起草。而尙緣疾患。稽遲至此。所草又不似體式。恐無以仰副僉同志之盛意。事甚重大。而其勢如此。豈是小慮哉。況此寒暄堂碑文。事係尤重。且郭稚靜所傳寒岡先生之言。雖曰先生自謙之辭。其致重之意。則可以想矣。先生所嘗謙讓。而在今居其後者。其得把筆而當之乎。至於顯光耄病斷事。其於先生行狀之述。其爲誤事。僉所共見。其敢復誤于此文乎。必須及時往求於當時典文之手。豈不幸甚。</text>
<title>與蔡琴灘 先吉</title>,<text>比因尊哀姪智妙孤。來省其祖母。獲聞尊況平福。仰慰。渠孤喪患火災之餘。艱搆數間幕。欲奉其祖母而歸侍之。聽其言。甚爲之矜惻。其情不可奪。故許循其願。約以此二十日奉行矣。第念渠孤孤弱莫甚。旣與僉慈之居。不相密邇。尤以爲念。未知其果能侍保老親。得自持守否。只恃僉慈顧護不置。而區區不得不爲老姊及孤寡。尙爲之奉慮焉。伏乞僉慈更加留念。料其家勢而示敎如何。如果可遂右日之行。則其措擔牽之具。亦必不易。想指敎穩悉否。敢此奉稟。</text>
<title>答孫季進 遴</title>,<text>卽承惠墨。稍豁曠阻之想。而況認宿愼有喜。蘇慰尤何如。某衰病不一。而眼疾齒痛竝作。苦不可言。頃於省姊之行。諸益畢集。實年來一勝事。而適値左右病不得枉。且緣賤行之忙還。未能進瀉滯鬱。只恨人間會合。蓋有不能全焉者矣。聞衆口呶呶。尙今不息。世間毀譽。雖不必介意。而只省吾自處之道。有所盡未盡如何耳。賢胤三加有期。而病未能樂赴於戒賓之末。不覺悚恨幷至。</text>
<title>答孫季進</title>,<text>阻已久矣。傾遡何量。玆奉專价垂惠。以一副情札。三種嘉味。感荷之深。無以爲謝。近因江右諸友。聞左右右文之治。始終匪懈。多有興起之望。以若牛刀恢手。何患於不及古人也。是賀是賀。</text>
<title>答孫慕堂 處訥</title>,<text>復承惠書。就認靜履平裕。欣慰如何。顯光見患老病。固非一端。而眼疾最劇。晝夜閉視。其爲苦憫可堪耶。以此迨未得閱了謬問長錄耳。但雖無疾。獲審示中首末。又安敢濫批於尊問乎。卽當封還。而猶疑俟眼歇。究觀一過。然後還之。故姑留。大槪試思之。凡鄕賢立祠事。其鄕之人自相議定。又須各出公心。不繋私意而定之。然後一鄕無異議。擧邦無後言。斯得元永貞之吉。庶可以旡咎旡悔矣。此則吾大邱一鄕之所當十分愼始者。鄕議旣定。咸以爲某賢某賢固合入祠。聞諸四方而無可間。俟諸百世而無可疑焉。則若立祠之所。雖硏經院傍。亦何至爲不可乎。淺料如是。故敢此略伸。</text>
<title>答張泰來 慶遇</title>,<text>今得紙上之音。蘇慰誠如面敍。慰慰。親舊之賞此地者不多。君則舊迹皆在。想惠念不特欲見耄物也。奉廟之來。遲俟六七日。何足多礙。況初六之發。亦豈遠哉。此中溪流方漲。人不得通。雖欲速發。得乎。君則加攝暑月。與朴參奉偕來如何。亦以此意喩朴參奉。故言之耳。</text>
<title>與張泰來</title>,<text>澩來已悉諸況矣。君之諸孫兒好行痘疫云。甚可喜也。今者澩還。德承偕之。凡事勿論大小。議度善措。甚幸。耄躬依守舊樣。但口中舌腫方䦨。飮食不便。憫憫。聞君欲來於近日。相見不遠。苦竢苦俟。餘在不言中矣。</text>
<title>與張泰來</title>,<text>秋節旣入。老暑乍退。令人鬱氣似遁。想君來見在邇。尤切預快。祭用西果生梨等物依受。深感至意。早稻則作餠。以薦於今朝。非君之惠。何以得此。餘在面敍從容。</text>
<title>答申晉甫</title>,<text>示喩耄疏。卽欲騰寫以呈。而便忙未果。良恨。疏中果有移別廟近太廟一款者。非以別廟爲當然之擧也。其不可追崇之義。則乃是天地古今之常經也。而當初雖有擧國之爭。終不得回天。本國旣上崇號。仍設別廟奏請皇朝。則皇朝隨許之。謬命方到。在今之世。則已定之崇號。不可還降。已設之別廟。不可還掇。而自上又以爲未足焉。方擬祔太廟入禰室。則此又失禮中之十分地頭。耄料以爲所定別廟之儀。則今不可復論其非禮。而今日所望者。只是主上之失。不歸於十分地頭。故假託就近之語。以寬主上之至情也。而聞有時論之呶呶。奈何奈何。此非筆所悉。</text>
<title>答權命世</title>,<text>自夏以來。消息仍阻。未認調治。司視之證。今則如何。今承示喩。似未快愈。豈非衰年凡疾。例難速效哉。耄躬自少時有頭風之患。這毒降入左目。幾作褊盲。所用者只右眼。雖欲撥衰圖治。耄疾得效不易。故不敢爲醫療計。其情可憐。而其勢則果爾。切願援我取伴。勿用過慮。如何如何。且聞東京志之撰。時未入正書。此必鎭川不暇於治眼。孝翼難辦於獨當也。亦乞調攝之暇。致念相勸。期於必成則豈不幸甚。府儒遠來。其意珍重。但耄昏無以應謬求。慚謝慚謝。日前適値新令尹歷顧。仍請施措。須令及時畢業。想必不爲泛視。大槪僉値賢使君。善興作斯文盛擧。其慰何可量也。</text>
<title>與李野老 淳</title>,<text>孟冬猶寒。伏惟尊體百福。顯光伏蒙下庇。尙保庸拙。但以分外疊被恩召。再三不止。惶悸憫迫。罔以自措。地似稍遠。未獲隨事奉稟。尤切伏歎。呂生挺男年已長而未娶。乃其家業。收拾無期。用是憫慮。遂與李居昌心一。議定親事。而無暇先稟。定後始達。極知未安。其勢自爾。只聽于天之爲耳。其期以十月十六日定之。</text>
<title>答鄭君燮 二節</title>,<text>作主。當及葬時。而時事未定。姑欲觀勢爲之。亦當理否。不爲作主。則似無題主之奠。然則無奠而返魂。情實罔極。未可假行奠禮耶。神主如及作焉。則不可預慮時勢而欠其大節。此時非若往者賊在境時也。雖或未作主。無題主奠。當返魂時不可不吿。則此時似當有奠也。國喪卒哭後。士子當着黑帶。則私喪期服者。當反其衰帶。未知如何。國喪若黑帶。則有私服者。帶其私服之帶。鄙意則似爲可耳。然出外時。不必衰帶。只帶白如何。</text>
<title>答金孝徵 一節</title>,<text>大斂註。取衾先掩左。次掩右。與左袵之義相反。何歟。所謂先掩左次掩右者。果非左袵之謂耶。</text>
<title>答金謙可 烋○三節</title>,<text>此處自大夫人違世之後。妻父祭。猶用素饌。此是先儒所定之禮否。事死異於事生。祭用素饌。豈禮也。裴羅州長子處士。先歿無嗣。以次子判官第二男幼章爲後。先世及處士神主。奉安於判官家樓上。判官之喪。已過三年。今欲同安於樓上。似未妥神主。姑權安於一堂。以待祠宇之成。如何。未設別廟之前。姑安於宗祠。何嫌之有。墓祭以四名日。非禮之古。而小生則先世已行。不可擅改。但先考封塋在遠。春秋省掃。固不可闕。端午正朝。行於家廟。如何。凡祭祀重在家廟。況元朝之事。非他節比。定行於家廟。不爲宜乎。</text>
<title>答申進甫</title>,<text>正服練布未及措。只欲練中衣。且依家禮。去首絰及衰負版辟領。未知如何。中衣及冠巾。皆當練之正服。升數稍細。亦當改之。若窮家難措則奈何。男子首絰。婦人腰絰。亦皆去之。衰負版辟領。亦依家禮去之。是耶。凡於大小祥前夕。例皆設奠。今亦依此爲之耶。此奠非禮文所出。時俗或然。從俗何妨。</text>
<title>答李叔發 天崶○三節</title>,<text>亡兄不幸無嗣。寡㛮以綸爲侍養。寡㛮之喪。其服制則雖不可加於不杖期之常式。亦與例服期者有異。葬後綸若出入時。則冠服何以爲之。麤布直領布笠草笠。不爲宜乎。亡女旣未見舅姑。又未見廟。其初終及葬事。天崶主之。則葬時祝文及贈玄纁。何人爲之耶。令李綸爲之。如何。葬時祝文。似當變文。幸下敎。以父吿子之式用之耶。亦令李綸之辭。吿之如何。</text>
<title>答本校 六節</title>,<text>五禮儀。州縣釋奠有幣篚。而不言州有縣無。或云縣不得具幣。其有所據而云耶。五禮儀。凡稱州縣者。包州府郡縣同用之儀耳。從享位數。則州縣不同。而儀幣則無所異同矣。或云縣不得具幣者。不知者之說也。犧尊醴。齊用於大聖。象尊盎。齊用於配位。山罍淸酒。用於從享。而各官或有俱用淸酒。無別於正配從之位。此亦無乃苟簡之爲耶。犧尊醴。齊用於初獻。象尊盎。齊用於亞終。元聖與四配位同焉。今之俱用淸酒者。不能備之爲也。山中未有考臆。想其然耳。凡祭各品排設之圖。羊腥豕腥。必各有俎。而各官或合羊豕腥於一俎云。此亦果有州縣之殺。而不敢各設其俎者耶。朱子州縣儀。許令兩俎羊豕各設。今之混盛一俎者。恐是苟簡。籩豆之制。其高與徑。旣有寸數。則其寸似當用造禮器尺。而依禮尺造之。其容數之度。似不合於古法受四升之規。是其寸與升之古法。失其正而然者耶。寸升之古。安保其不失於今耶。姑據周禮尺。恐不妨。脯鱐乃籩實。而鱐隨魚之大小。脯之制。又無定式。各官皆以尊崇之義。務須長大。旣不可容於籩中。則例皆橫置籩上。似與有容之義不協。此當如何而可也。脯之制。長一尺二寸。廣四寸。僕每到官所。必依此預造。用周尺本縣社稷。厲祭位版。亂後皆未復造。今當造之。而安置之所。未的其地。似各設所於壇傍。而亂離之餘。壇各空蕩。無傍近居民可以守護。則不得已須錯奉於縣舍。而頗有褻慢之勢。極所未安。不審何以處之。安置之所。旣以奉護之難。而未得各立於壇傍。則就官側別造淨室。奉安各壇祠版。臨祭舁奉而行。祭畢還安。旣嚴其扃鐍守直。且以次安奉。不紊序位。則未必不合於隨時之權宜也。如何如何。</text>
<title>答紫川書院</title>,<text>位版改造之由。前期幾箇日吿事耶。改造改題之由。旣造旣題。而奉安之日。具在吿文中。似不當前期。用別日有吿也。</text>
<title>答鄭壂 十一節</title>,<text>所謂練者。只練其冠及中衣耳。衰衣則不練。然衰衣雖不練。亦非仍用故衣也。以卒哭後冠。受其衰云。則其布用七升。亦非不改也。但貧不能備布。則何能從禮乎。若負版辟領衰。當依家禮去之。首絰旣曰除之。則豈有改爲之者哉。婦人止除腰帶。則首絰何除之有。練若用新服。則舊服旣除之。寧復藏置耶。婦人出嫁者。雖除喪服。當用布長衣終三年。豈可着吉服乎。祭祀之禮。一依家禮。不以練後而有異。屨與大功初喪同。則繩屨也。右各項節目。只依哀問。條報其古禮之然耳。非以爲必依此行之也。若從時俗而無大妨於義理者。則從之爲宜耳。大祥之後撤几筵。則雖除朝夕之奠。朔望之奠。似不可具廢。未知何如。朔望之奠。其不可廢也。固如來示。脫服後未禫前。冠服衣帶網巾之制。何以爲之。今人或以白笠者。或以蒿灰暫黑者。從何者而爲之耶。再期禫前巾服之色。先儒用黲。黲卽蒿灰色也。仍用爲忌日之服矣。三年前。祠宇未及建創。不獲已姑欲假安于草堂。亦未知何如。姑奉安于草堂。似宜。家父平日所著衣服則具乏。只有冠帶杖屨之屬。而亦幷遷于神主奉安之所耶。抑亦未安深藏于他所耶。姑皆藏于奉安之側。何如。</text>
<title>答或人 三節</title>,<text>淺見亦如哀見。以幷止上食之哭爲未安矣。但世多有幷止之者。此在哀侍之所從如何耳。變除之節後。人不能一如古禮。而葛帶之用。旣過當用之時。則追用恐不可也。婦人雖除絰帶。絞帶則未改。豈以無帶爲疑乎。網巾本非古制。而喪人不用。擧世皆然。着之恐駭俗也。</text>
<title>答安應昌 十三節</title>,<text>遭兄弟之喪。與有服親之喪於一室。或不遠之地。則祭祀當何以行之乎。雖非兄弟之親。方有有服親之喪。則初喪之內。如時祀決不可行。若忌辰則以素行祭可也。考妣祖先諱日。獨祭其日所祭之主可乎。是矣。妣位諱日。則有尊嚴之嫌。不敢幷請考主。而考位諱日。則幷請妣位亦可。祝辭祇薦歲事之下。加書謹以顯妣某封某氏配食尙饗。可也。古時襲用幅巾深衣大帶履副。而我國則不用此禮。只用平日所穿時服。而獨巾帶履副。則遵用古禮。禮旣舛錯。且嫌象生。以紗帽代幅巾。以品帶代古帶。以靴韈代履。權造用之如何。近者聞家亦多有用此規者。未知果合於禮意耶。雖有此嫌。從古可也。至於靴韈。乃是後世始創之具。不必强用也。俗人祭時。進茶後匙飯小許和茶。似涉瀆䙝。何如。點茶而已可也。事神不可瀆䙝。小斂後有括髮之文。而世人只束髮垂後。不爲括髻已散之髮。於禮無乃舛乎。禮有變殺之節。小斂後則依禮斂括已散之髮。可也。支子仕宦者或赴州縣。則移奉祖先神主可乎。雖違於禮。情猶可也。但祝辭云攝行祀事子云亦可。小祥後有止朝夕哭之文。故世俗多有罷上食之哭者。是果禮耶。所謂朝夕哭。指何哭耶。小祥後幷罷朝夕上食之哭。則殊無喪人主哀之意。不廢可也。所謂朝夕哭。初喪則有朝夕哭。朝夕奠哭。故葬後仍依此禮。每朝夕入哭。以此謂之朝夕上食哭。而幷廢之則不亦謬乎。見新物於外處。則薦獻難便。先食亦似不安。何以則可乎。旣在遠處。果難薦獻。依獺祭魚之意。不食其初見之物。而再遇則雖食之可也。幼穉之兒。幾歲以上。則使服正服可乎。雖過十歲。若不勝喪。則不使服之可也。家禮小祥後止朝夕哭下註云。惟朔望未除服者會哭。祥而未除者。指何服耶。中國地遠。傳訃未易。應服其服者。雖晚聞其訃。亦有稅服之禮。固當盡服其月數而除之。以此過小祥。而或有未除服之人。指謂此也。家禮奔喪易服下註。有裂布四腳之文。四脚施用之制。當如何。且散髮而行可乎。裂布爲四脚。兩脚結於頤下。兩脚結於腦後。如着巾形。而初聞訃散髮。行路時則括髻。至家散髮。禮也。奉祀之家無姓孫。不得已以外孫奉祀。則傍題可乎。雖庶出。如有姓孫。則使之主祀。若幷無則或可以外孫傍題。而此非禮也。夫爲妻。父在爲母者。十一月而練。十五月而禫。則當於何日行之。夫若有父母。則不可準行此禮。而祭日則或朔望。或擇剛柔日而行之。似當。</text>
<title>答朴一節</title>,<text>此中亦有生父喪。心制未終。而擬行子女嫁娶者主婚。則非其父也。而外議有不以爲是者。更問於知禮之人。如何。</text>
<title>答申景濯 活</title>,<text>祥服之用黲用白。似無大輕重。惟待哀侍之自定耳。大槪事非大害義理。從俗何妨。上年謬報。不能記。蓋以禫制章。無易服之文。而祭爲終制之事。自有哭泣之節。非爲純吉。故淺料以仍禫服行之爲諭。而實非有的見而言者也。至吉祭時。方可盛服矣。但祥服旣用時制。則禫亦從俗。似可矣。大祥後新主入廟之儀。其曲折詳在於家禮輯註中。參考用之。似爲穩宜。同堂之廟。祔位不便。奉祔于當祔各位。則例安于東西壁下。新主未入正位之前。姑安于東壁下。待吉祭訖。遂入正位。如何。若祫祭則士禮無見焉。以時祭當之者。似乎得矣。但其祝辭。似不可純用時祭恒用之文。須擧其迭遷之義。其可乎。</text>
<title>答孫瀣 九節</title>,<text>玄纁分置時。何者爲左。何者爲右。當上玄下纁。遷墓日前期。有吿廟節目。而今則疑有變禮。何以爲之。吿廟當依禮。下棺當先母耶。葬須先輕後重。遷墓時吿辭。一依儀節。而祝則令子弟爲之耶。當然。若不改棺。則勢當充棺。然後載轝。而啓棺甚未安。未知何如。改或不改。須當十分審勢而自致可也。祀后土時。以合葬事添入爲之耶。別爲改葬祝文。如儀節耶。當依合葬之吿。祔祭。今人或有闕之者。何所見而然耶。闕之者。非也。朝夕奠酌時。無執事則令女僕行之。事甚未安。未知何如。如無執事之人。則不得已喪主自奠。如何。喪主以下。俱出受弔。似未安。故只喪主受弔行禮。未知何如。或喪主獨出。或進士幷出。隨時爲之如何。</text>
<title>答趙又新 一節</title>,<text>三年之喪。爲士者只行朔奠。而不得行月半殷奠之制。載於禮書詳矣。然時俗多有俱行之家。雖爲違禮。而爲士者亦可行月半之祭耶。且禮記去麻服葛註曰。葬後男子去腰之麻絰而繋葛絰。婦人去首之麻絰而着葛絰。家禮斬衰三年註。楊氏亦因此爲正。而今無行之者。未知時俗廢此節目之由。玆敢轉稟。先儒用禮。多從時俗。故望奠同殷於朔。古禮則葬後有易服之制。而及練始改者。皆是從俗之爲也。且今之禮家。亦皆依用朱子家禮。則用古禮於此時。豈非駭俗之措哉。</text>
<title>答金慶長 二節</title>,<text>禫服制示下。禫服。卽黲布巾黲布衣黲布帶黲。卽淡黑色。巾今人用方巾。如程冠無翼。衣當用團領耶。過祥後。欲仍行朝夕上食。以盡禫月。如何。固知孝思無窮。然古禮自有一定之式。後人何得任情有加。禮大祥章曰。畢奉神主。入于祠堂。撤靈座。靈座旣撤。則其復有上食事乎。</text>
<title>答申活</title>,<text>練服之制。練其冠及中衣。而皆用稍細布爲之。上服雖不練。而亦用次等細布。而去負版辟領衰。則亦當改製。此古禮也。家禮。乃文公初年所著。而禮多從俗。文公晚年議論。皆以儀禮爲主。則後人尙禮者。遵用古制。恐未爲不是也。冠旣用練。則纓武及巾。亦須從練也。葛帶。乃卒哭所變服之用也。用之於練。服恐非宜也。禫祭。果無陳服一節。而吉服不可著。素服亦無著於古禮矣。旣於大祥時用黲巾黲服。則仍此服而行禫事。或未爲不可乎。不然則依儀節用素服。亦或可乎。</text>
<title>答玉山書院</title>,<text>中廟朝除拜敎書。節略上板。如何。此不須入錄。仁廟眞筆手札。尙在本家。其辭懇切。不可泯沒。今入新錄。如何。已在年譜中。不須別錄。宣廟下旨。雖在年譜。更置附錄中。如何。旣入年譜。則不須更附。贈領議政祭文。廟廷配享敎文。皆在年譜中。又在拾遺附錄中。今當盡錄。敢稟。兩文亦不須再錄。從祀文廟時賜祭敎。今亦新入。如何。此文不須錄。墓誌是鰲城追製。今亦錄之。如何。此不可無錄。然僉加商量。若入則當與行狀碑銘連錄。玉山書院春秋享祀文。似當入錄。而前日所用。或有未盡。伏請更改或字或句。如何。此文雖似未盡。恐不可更改。諸祭文。不必盡錄。而其中亦必有當錄者。幸指敎之何如。諸公祭文。亦不須入刊。諸書院祠廟記請額疏善政碑文等。當盡錄否。兩書院祠廟記。當入附錄中。請額疏善政碑文。似不須入。大學補遺。九經衍義等跋。雖在本書之末。亦當置附錄中耶。跋在本書者。亦不須再錄。無極太極書跋諸作五六篇。恐似太多。亦當盡錄否。跋語未在本書中。隨入其下。似或可矣。亦不須盡錄。西厓書御札後說。發明頗詳。今可錄刊耶。西厓說。其所以發明先生心事者。不爲偶然。錄入之。以諭後學可也。而第恐間有誤字。且慮工役之力。或未及也。五賢從祀議。雖非專爲我先生。其於從祀顚末甚關。亦刊錄如何。從祀諸議。恐亦不須入。辨誣劄。是漢陰爲兩賢陳啓之辭。仁弘毀賢之言。固不足數。亦不足辨。則不須刊布耶。辨誣劄。亦不須入。寒岡，大菴書。亦有可傳。而或有不必傳者。未知何如。寒岡書。謄書送于檜淵。其本書及朴大菴書。不須入刊。然須當藏在院中。以爲後考如何。東京志著述。果在此時。此時而欠述。後益無可據尋。僉須十分留念。俾無闕漏。幸甚幸甚。就聞國家已遣絶和之使於虜中。虜有必動之勢。僉須留念。亦幸。憊甚莫究別紙之問。又用別紙。報以耄料。何得是乎。只以奉稟焉。</text>
<title>答西岳書院</title>,<text>西岳書院。祀薛弘儒，金角干，崔文昌三賢久矣。而事蹟泯沒。後生莫有知者。今欲別刊三賢傳爲一冊。而其中金角干傳。在三國史者太繁。在東史纂要者太略。若取其要語。爲詳略之中。則未知如何。又三賢事蹟散在他書者。裒置傳後疑 缺 也。而但書籍或難備閱。則亦似疏略。未知如何則可也。傳旣刊出。又欲以立祠顚末。記而傳之。後日以所聚諸書及立院日月錄呈伏計。亦願留念命記如何。三賢實蹟。固不可無記。出入院中者。徒知拜謁。而不知其實蹟。可乎。況傳示後學。無記而何。須當聚爲一冊。或精寫或開刊莊之可也。切仰僉賢留念必遂。以其本示及耄昏。俾得伸其懷慕之思。幸甚。別紙孝悌忠信講論契。此乃此中契名也。顯光自數歲前。欲立此契。旣名之。題諸壁上而思之。但以身病沈緜。時勢亦有所不暇。不得始其事矣。今則身疾時似小康。欲從是歲內試爲之。此意如何。此契設立之旨。非若俗中所謂契者也。竊擬須廣大其規模。簡潔其節目。思與同志者共勖焉。非可一鄕一道內之士友而已。方欲草立其規模節目。而耄病中精神莫得收拾。切願僉契共亮耄意。立槀詳備。以待相見之日。議爲約首之文。如何。</text>
<title>答禮林書院</title>,<text>迂拙齋朴先生。佔畢齋門人也。松溪申先生。佔畢先生後學也。今者移建佔畢書院。兩先生奉安於一院。何如。奉兩先生配享于佔畢齋書院。乃貴府公議也。有何疑焉。耄料如此。願加僉商。三先生奉安祭文及春秋享祀時祝文製下。旣在耄荒之齡。而方臥重病之餘。廢斷文字。何得搆辭就文乎。悚仰悚仰。新書院奉安時。佔畢先生位版移安日時及吿辭節次。日時。當在貴鄕僉賢前期量擇。吿事。不須費辭。只述其不得不移之由。而其吿當在移安前一日。移安時。位版奉行器具及擔荷人物色。新舊院相距不邇云。必用神轝乃可。擔人當用院僕。而此時方在國恤中。只合取潔而已。不須色衣。移安時。儒生等道路陪後節次。本府儒生。必濟濟。不須疊行。其中執事者。當先到新院。其餘則後隨可也。移安時。入齋多士陪後與否。本府儒生。則齊聚舊院吿廟。然後齋宿奉行。他邑儒生。則至新院齋宿祇迎。可也。佔畢先生位版移安時。迂拙齋松溪兩先生位版書寫前期與否。佔畢先生位版。抵新院後當有別享。別享時吿文。當始致迂拙松溪兩先生配享之意。不爲可乎。兩先生位版。則前期寫塡。佔畢先生旣安後。卽就配位奉安。春秋享祀。他邑則例以仲月中丁行之。本院則以季月上丁行之。此有異於他邑。自新書院奉安後。依他用仲月中丁。何如。依他院用中丁。未爲不可。但未知貴院用季丁。無乃別有他義乎。迂拙齋之齋字。或作子字。兩字之中。何字爲是。用本府人所稱。無乃宜乎。院號 運禮 禮林 禮洞 屛巖院號。非疏遠耄荒所得定。只在稟問于博聞之人。或貴鄕議定。如何。就僉賢謬詢。依耄見率爾件報。固知未安矣。旣被僉所不遺。故敢此冒陳。第以自前有賤見此等事。當稟于府伯行之。雖其吿文。亦請製宜矣。不然。院長或院中僉賢。以精製用。不須求於他手。前亦有他邑之請。而鄙人每以此意相喩。如何如何。春秋享祀。例以季月上丁設行。而今年則院洞癘疫熾盛。故未行春享。今始稍安。享祀退行。如何。禮文有過時不祭之語。院享追行。恐亦未可也。</text>
<title>答洪西潭</title>,<text>進士是嫡子當爲後者。持平以繼體。應服斬衰三年。但其服制。一如子爲父之斬衰乎。或當有減殺乎。如衰負版等制。當如何。父爲長子之服。旣是斬衰。則服制自當依式。惟衰負版辟領。子爲父母用之。則恐不當用於父母爲子之服也。麻之麤細。亦恐有降殺。如何。苴竹杖。亦當用之乎。亦當依式。在喪次。當服平服如常時。別處或出入。當服何服。亦依倣斬衰爲之乎。或用生布直領。或白布直領乎。常時所着。則麤布直領。其宜於今耶。其子年十五。不可因喪而冠。當以童子服喪。則頭巾冠首絰。用之否乎。禮。童子當室則免而杖。況其年十五。在可冠之齡。則巾冠絰。似當具之也。</text>
<title>乞治願留人狀 在報恩時</title>,<text>縣監猥以不才。濫守非分之任。到任以來。國恩未報。而身罪日積。柔懦無剛。傷風敗俗之類。不見伏戢。昏昧不明。病民貽弊之路。反爲多岐。軍務解弛。無所訓鍊。境民流亡。日歸嶺南。加之以身病深重。曠廢職事。以此不才多病。若復冒居。則留一日而生一日之弊。留一朔而積一朔之弊。必至於一境空虛。罪又難容。玆不得已敢呈辭狀。本縣品官等。不計小民之病。共貪懦弱之守。刦發村巷之氓。欲欺道主之嚴。方此凍寒之日。驅逐寒餒之人。敢呈無據之狀。以瀆澄淸之政。末世弊風。莫此爲甚。此弊不除。民病難聞。弊起一縣。累及一道。實由縣監好諂好佞。不廉無恥。旣不能抑强扶弱。又不能立威畏人。其爲不職。據此可驗。極爲惶悚。若不自容。此實非出於齊民之心。乃發於一二品官。末世弊風。偏鄕僞俗。不可不治。冒呈議送者首倡一二人。道以各別嚴罪。以畏一道之民。以肅去僞之政。</text>
<title>自劾狀 在義城時</title>,<text>縣令不德無狀。到縣未數月。致有千古所無之禍。及於文廟。則傷聖化墜世敎。辱斯道恥吾儒者。擧在此一變。若言其罪。雖百誅千戮。有所不足。而朝廷特用寬典。止令推考結末。則時未敢知矣。設或朝廷終致之嚴律。其使至今靦然在職。豈理之宜哉。朝廷之旨。不過爲防姦杜凶。一時權宜之處置。而致孼之身。則其罪自若也。旣負此罪。尙敢苟冒。則其在瞻聆。何如也。其在名敎。何如也。縣令自雖無恥無覺。冥頑蠢愚。恬然不知可去。一縣之民凡有耳目者。孰不以爲可怪可鄙之物哉。惟在臣子分義。只當恭俟推考之終。而縣令素多宿病。今則眩暈昏亂之疾益甚。觸物矇然。臨事莫省。此尤不可一日在任者也。勢在必退。迫不得已。敢此冒昧。徑訴緣由。垂察及時罷黜事。</text>
<title>本府陞府後本校告文</title>,<text>邑陞府名。享從十哲。玆設各位。敢吿厥由。右吿大聖文府學配從。規有十哲。玆成位牌。行後東西。右吿四聖文府學從祀。邦有典常。十位玆安。以永斯式。右吿十哲文亂後事苟。典闕從祀。新牌始奉。各位玆安。右告兩廡文</text>
<title>吿河先生墓豎碣文</title>,<text>嗚呼先生。知有其義。不有其身。身後之名。豈須傳人。不負天地。惟其所欲。墓碣有無。何損何益。先人有豎。追慕之情。在今復之。罔墜之誠。若揚大節。片石焉悉。若章高義。寸毫曷述。揭虔無憑。只遵常式。理在宇宙。於昭無極。</text>
<title>檜原書院常享祝文</title>,<text>祥雲一過。瑞氣靡歇。泂酌時薦。永尙餘馥。</text>
<title>吿家廟立主文</title>,<text>昔値倭寇之變。家在兵火之衝。昧於智計。罔能保主。極天之痛。豈容言哉。及乎寇退。尙慮後難。不卽復立。凡於大小祀事。但設虛位而行禮。又何得而致如在之誠乎。今則還在舊基。已成新主。伏惟各位尊靈。憑依如舊。孫不勝追感永慕之至。敢以淸酌時羞。仍薦歲事。若顯祖叔考處士府君。顯祖叔妣星山李氏。仍設紙榜。顯妣星山李氏。舊主猶存。已奉配于禰位。</text>
<title>祭籠巖金先生文</title>,<text>後人之興慕先正者凡幾何。而莫不因其蹤跡所遺而致虔焉。若先生則旣自斷絶其蹤跡焉。後之人何從而蹤之。何的而跡之。此所以後先生數百載。而莫之有慕尙之擧也。今者本府人。始建祀宇於洛江之濱月巖之上。此乃先生舊閭近地也。豈非闡幽光發餘風者其有數哉。先生之遺腹支裔多名人。皆以奉承先生之志爲心。雖不敢有記傳。今在士類中。執籩豆於祠下者。爲不少矣。亦可見得仁之餘慶也。嗚呼。爲義之大。則天之經地之緯也。爲節之大。則日於晝月於夜。隔古國一江。而決一生於不返。則若非追孤竹首陽之志者。能之哉。人入祠庭者。自不得不凜然肅然。毛髮必豎。此何心也。乃秉彛之天也。然則此廟。其不爲天下之大關耶。時傳之言。莫得以盡意。玆敢申之。嗚呼。亦何得以盡之哉。</text>
<title>祭東岡金先生文</title>,<text>人之有才固美矣。而惟能有才。而不自有其才者爲尤美。有德固貴矣。而惟能有德。而不自居其德者爲尤貴。才而自有。則才非其實有之美也。德而自居。則德非其實有之貴也。惟公有高明之見。而持之以拙。有正直之道。而行之以遜。有伊洛之論。而出之以訥。有貞剛不二之守。而和之以柔。有强大不屈之志。而謙之以弱。夫世之所謂才者幾人。德者幾人。而其才之果才也。其德之果德也者。吾所不知也。而皆不暇於自恐其才之不見高於人。其德之不見知於人者也。以是而必欲陵加於人。以是而必欲誇耀於世。則其所謂才者。不亦賤乎。其所謂德者。不亦卑乎。惟公則實有其美。而不自有其美。實有其貴。而不自居其貴。則其所以不自有不自居者。豈非所以實有其美且貴者乎。不知當世之人。復有如公之才公之德者乎。所歎者。末路之人。能不失所秉之彝。而人有懿德知好之者鮮矣。則知公之美與貴者。尙不多見矣。況知夫公之尤美尤貴者。世幾人乎。宜乎徒見其所持之拙。而不識其有高明之見。徒見其所行之遜。而不識其有正直之道。徒見其出之之訥。而不識其伊洛之論。蔽於和之之柔者。不知其守之貞剛不二也。蔽於謙之之弱者。不知其志之強大不屈也。此乃公之一生禍福窮通之所由而然者也。顯光也知公最晚。而識公之心則不可謂淺矣。於公之亡也。其悲也烏得不甚。於公之亡而久也。其思也烏得不深。晚來一奠。非情之淺也。勢之然也。不昧者存。尙有以亮之。</text>
<title>祭謙庵柳公 雲龍 文</title>,<text>嗚呼。家承法訓。德敦孝友。就依有道。眞切聽受。佩符聲績。乃公餘事。爵止州牧。豈公盛位。昔我初拜。以民事公。多蒙誨發。積彼磨礱。頃避倭患。同入太白。山肴村釀。幾皆情曲。及其分還。詩示深眷。去歲再書。惠垂遠戀。那料德訓。竟不復承。哭想音容。情不自勝。</text>
<title>祭西川鄭相公文</title>,<text>嗚呼相公。孰不曰德人焉。慈祥惻怛性於人。愷悌樂易形自然。孝友睦婣。庶幾乎人不間於昆弟之言。順德之推。隨上下大小。惟所遇而皆敦。好人之善而若己有之。錄諸肺肝而不沒。惡人之惡而容隱之。何嘗一掛諸齒舌。寧失於厚。事之稍涉於薄者。衷所不忍。寧過於寬。量之少傷於阨者。心所實憫。惠可以及物。不惜乎損傷在己。力可以濟人。無憚乎勤勞在此。不屑屑於進退。所自盡者悃愊。不斤斤於取舍。所自布者懇惻。大勳由己出。未嘗形自有之色。時權不我近。深以爲自安之地。切好古之思。而無柰何於生晚。常要致天下之書冊。目不離於文字。篤親親之恩。而痛雲仍之昧本。必須究三韓之譜系。屬萬姓之氣脈。嗚呼。此乃相公之實德。人所共知而咸服。至於崇秩巍班。不必有德者皆居。何足爲相公之榮達。細行小節。自是厚德中流出。何必爲相公而稱悉。賤生贅門。積被眷恤。每承指誨。惻惻辭氣。云亡此日。私痛曷旣。適緣勢礙。未遂壙訣。酌以伸哀。敢冀臨格。</text>
<title>祭蔡兄 應鯤 文</title>,<text>嗚呼哀哉。我孑孑然本無兄弟。因五姊得有五兄。雖不得同居一室。而相愛也何間骨肉之情。五兄之中。盧兄先亡。五姊之中。崔姊早零。先妣在堂之日。或値諸姊之歸寧。共諸兄而談歡。每傷夫姊爲四而兄欠一。那料家運大否於近歲。使我益歸於孤苦單薄。歲在辛卯之冬。痛先妣終天之訣。時尙有四兄四姊。哭得同聲兮葬得同力。及壬辰之亂作。遭人亡物盡之日。擧國人固各有死亡。而我家見禍愈酷。崔兄死於途路。幷三兒而俱歿。呂兄一家。又盡於虐癘。纔一幼之獲脫。豈意避賊避癘。又免飢凍之吾兄。乃不起於山潰之夢。痛矣哉。歿不受其子含。窆不同於親壟。然此亦以人情而言之。在神道何有於得失。于今世變日極。生人之生。亦無賴於永久。先死者固得其所。又何恨夫兄之不壽。共三兄同遊於地下。是吾兄之長樂。兄則安矣。涼涼此身。寧不痛於孤立。嗚呼哀哉。前月星山。拾藏呂兄之骸骨。今日海鄕。又哭兄祥之已翌。悲哀此心。雖欲理遣而力排。豈中情之抑得酌以拜兮冀昭歆。琅然若兄語之有承。溫然若兄容之有接。</text>
<title>祭康知事 復聖 文</title>,<text>嗚呼。公其捐此世耶。顧我耄齡隻影。獨何堪其踽踽哉。其於汎知例識之亡。尙爲之悼傷。況在相知心事之間乎。自公善鄕之歸。住隔一江。而曾不能常往來。至于聞訃之初。旣不得赴哭。今聞卽遠在邇。而又不得往送。雖是老病。勢自不得不然。此痛又復何如哉。謹遣菲薄。代手奉奠。靈必鑑忱。尙惟顧歆。</text>
<title>祭寒岡先生文 代人作</title>,<text>嗚呼哀哉。遽失我先生。小子當何以爲心哉。嗚呼。先生之所造之地。所立之位。其出於恒人也。果幾何層也。非小子之所可得而測知者也。只以小子之平日所瞻仰者言之。惟其溫然之色。毅然之容。粹然之氣。坦然之體。可親而不可狎。可敬而無所射。離違之久。則其慕之也如飢如渴。寤寐乎瞻想焉。時進而侍。則其悅之也如繫如維。欲退而莫之敢焉。卽不知其何爲而然也。蓋豈非所尊之道。所積之德。充於中而動於外。致令頑庸如小子者。其鄙吝之消。慈良之萌。有不能自已於不知不覺之中而然也哉。此則小子之所嘗自驗於己。而有以測夫先生之德於萬分中之一者也。于今下世之傳一播。而遠近大小。一辭而相弔曰。眞斯文喪矣。莫不爲之痛且驚焉。則先生存歿。爲重輕於一世者。亦可因此而知矣。嗚呼哀哉。訃至之日。小子方抱癃疾。不得奔哭於殮殯之際。今當就轝之辰。而始來洩哀。小子之慟。當復何如哉。敢具薄奠。用伸微誠。音容莫接。所望於必歆者。惟有不亡之存焉。嗚呼哀哉。</text>
<title>祭參判柳公 景深 文</title>,<text>嗚呼令德。在古無媿。不爲人知。惟務自致。色侍椿萱。不傷親志。情敦常棣。必盡恩施。六載連憂。一誠廬侍。立朝事君。以敬以義。隨職殫誠。豈計躬瘁。如非實痾。未嘗吿僞。恭以接人。簡以制事。病人詭異。務自平易。憫人表襮。內自貞懿。剛立奔波。不流偏比。默守喧場。不和浮議。人不指目。我無顚躓。顧厥忠貞。夷險不貳。昔有南氛。大駕西避。千里行朝。幾官失位。公決隨駕。促鞍單騎。擧家呼憫。老衰顚墜。公曰不然。死非所忌。路死尙榮。苟生何意。遂行馳隨。終不有貳。是時公齡。七十三歲。神豈無相。竟不致沴。確然此義。懦夫可厲。念我私分。先人內弟。每撫庸頑。無異猶子。自惟無狀。忍阻千里。疾不來侍。喪不奔哭。雖緣勢礙。誠乃不篤。晚此一奠。豈盡情曲。尙恃不昧。庶昭斯臆。</text>
<title>祭鄭湖叟 世雅 文</title>,<text>顯光得見公最晚矣。一接風儀。聽其談論。則便知公非末俗中人矣。又獲聞公之行己處事。居家與鄕之節及夫壬辰大槪。則固有非庸衆人所可得以及者也。蓋公天分秀異。不由積力。而其親親泛愛之德。洽然各盡其情焉。好善惡惡之義。峻然有不可撓者。所以公在鄕閭。薄夫有恥。懦夫思作。爲善者有所恃而不自沮。爲惡者有所憚而不敢恣。則公之爲人。豈可易得於斯世哉。顯光往來此地。屢嘗歷候致敬。公亦辱許。或賜提壺。醉晤於泉石之間。其於談笑之際。竊有所感發者多矣。今其已矣。敦款之容。磊落之談。不可得以復接矣。敢資酒饌於朋友。奠致微誠。</text>
<title>祭姓叔 嶸 文</title>,<text>府君。乃吾先人之袒免昆弟也。顯光生有罪罰。不及事吾先人。纔八歲而見背。幸而免於夭折。遂至於形完而齒積。于今保得不肖無狀之軀。已五十有二齡矣。五十而慕。雖不能如大舜。其於爲人子之情分。亦何能獨嗇哉。此顯光所以得見吾族中在吾先人行者。未嘗不蹙然而增敬。怛然而增感也。今則大亂之後也。竊思夫兵亂之前。凡吾族中在先人行者。非止十許人矣。顯光竊觀其處心處身處家處鄕之迹。則蓋皆德人也。惟吾府君。乃其一矣。顯光得追隨於在家在鄕。或在他地者。寧可歲月計哉。熟審其云爲。則果德人矣。顯光之得之也。尤親切焉。今其喪矣。顯光之情懷。復如何也。嗚呼。如使凡在吾族中老少。其性情其持守。皆若吾府君。則必皆能體吾先世之慈德。而未有傷毀之者矣。必皆垂吾後裔之儀範。而未有墜失之者矣。寧有自侮而召人侮之人哉。又寧有自毀而致人毁之家哉。顯光於今日。益感吾府君之良善。誠不可忘也。嗚呼。明日。乃吾府君之就窆也。酌而哭之。其情有非片言之可悉矣。府君之靈。必有鑑焉而歆之矣。</text>
<title>祭任姊文</title>,<text>弟無兄弟。獨此一身。幸有五姊。致情天倫。二姊早世。三姊壽仁。亦各有從。相會難頻。是歲之秋。仲月下旬。弟來省拜。數日留伸。仰視顔貌。依昔笑嚬。起居語默。無變舊眞。雖有痰患。未爲常呻。私心慰悅。奉侍誾誾。拜辭之日。溫語諄諄。謂以冬初。歸會諸親。同我兩姊。聚過忌辰。弟卽欣慰。惟命奉遵。卜日斯吿。丁寧戒申。安知此辭。永訣之辰。違未一朔。訃吿隨臻。嗚呼我姊。君子婦人。幼有懿質。餘事組紃。貞靜爲本。齊以溫淳。歸于所天。婦職是循。咸順畢悅。族黨閭隣。含章藏美。益見其純。不受磷緇。剛玉貞珉。蓋於婦德。庶可謂均。非我私言。可質鬼神。而無胤息。孰信蒼旻。一生無歡。備經酸辛。身後寒封。寂寞千春。正固之守。慈良之淳。有積無報。此理難詢。卽遠有期。明將穸窀。音容永閟。更接何因。酌不盡情。敍懷仍陳。</text>
<title>祭盧察訪懼仲文</title>,<text>吾徒不幸。失吾良友。在余聞知。世鮮公右。公鄕一善。素稱東魯。名賢繼作。示我步武。惟公先府。早師松堂。庭訓有迪。公知向方。慈祥愷悌。乃公實德。孝友非勉。推爲婣睦。善必篤好。惡亦包容。謀忠交信。日省其躬。泛愛親仁。克佩聖訓。納善無厭。施惠不靳。世入亂離。人鮮自守。公能貞固。顚沛旡咎。郵官之出。亦爲親屈。牛羊必茁。日勤蒭牧。事多違心。計決歸田。天胡難諶。遽奪其年。德不見騭。爲惡何懲。嗟我懼仲。永舍吾朋。百憂悠悠。與天爲徒。萬事茫茫。斷在須臾。公其長往。在世者悲。余與一家。稚歲相隨。晚契逾深。擬作金蘭。相期老境。太平同歡。歸鄕他日。曷任形單。酌以永訣。敢吐肺肝。</text>
<title>祭張仲順 悌元 文</title>,<text>嗚呼哀哉。君其乃至於斯耶。年未及稀者四歲。則不可謂不壽也。而在我親愛之情。烏得以爲足乎。君我親愛之素。君所知矣。若言其所同。內外之姓。皆同貫也。而同源之分。皆未遠也。齡後我二歲。則亦幾於同也。鄕同也里同也。幼時所學同書也。長而所遊不同其方者亦鮮也。平昔相從。若非疾病遠出。蓋無日不相同也。夫如是則情分之深。爲如何矣乎。一自亂離以來。各奔東西者屢年。而歸鄕之後。我守舊基。君住隔村。則相遇之日。自不得不罕矣。常以此爲相歎。豈意於今就柩前而永訣哉。嘗見君雖入老境。髮不白而顔猶渥。謂必享遐齡焉。何緣促盡之遽爾乎。嗚呼。樹邱竹馬之事。誰與相說。把杯論詩之話。不復更聽矣。思至於此。曷任老懷之慽。一酌之奉。數行之詞。又何可以盡此情乎。嗚呼哀哉。</text>
<title>祭呂兄 倫 文</title>,<text>兄之在世。有德有行。雖一世以儒名者。鮮能比焉。以吾兄之德與行。受天道之福佑。固其理也。而家禍之慘。竟莫如兄焉。此不可知也。意者。國家之大運凶否。擧一邦人物。俱歸於消盡。天亦無分於善惡。兄丁此運而同於禍耶。其或未定之天。雖無何於此時。而已定之天。其有待於他日。則兄尙有此一兒。將爲善之報。猶未絶其望耶。兄兒來託於弟。僅連絲毫之命矣。然積傷於亂離飢寒。形氣萎乏。不能長成。知覺癡昏。不能開達。弟常以此念之。兄其冥佑陰扶。庶幾使此兒終能成立而開達耶。兄之門族。亂離中未有能保者。呂氏之祀。殆將絶焉。以吾兄平日之孝誠。其不隱痛於冥冥中耶。宜其保佑此兒者。無所不至也。嗚呼。兄在平日。視弟無異同氣。弟則無狀。兄亡之後。曾未有致其誠者。幽明相負。孰此甚焉。始兄之喪也。權藏於僕隷之手。而不能改葬。姊骨未入於木。而莫爲之計。三兒之骨。不能移託於兄側。一女之送。又不能擇可保之地。此雖莫非時難之致阻。亦豈非弟誠之自薄也。若使吾兄在世。而遭此等事變。必能爲之處置矣。豈若弟之今日置之無可奈何之地。而莫爲之力也。嗚呼。甑山一別。乃癸巳元月之初六日也。此日安知此別爲永別也哉。嗚呼。吾兄眞善人也。其不復見於今世矣。此酌。乃弟無窮之情也。嗚呼哀哉。</text>
<title>祭宋仲裕 後昌 文</title>,<text>嗚呼。吾君屬纊前一日。朝旣致書。至暮又復書來。兩書皆願見一訣之情也。辭意懇篤切至。精神少不見其耗減。謂可恃此。或延時月。乃其明日而計至。豈非抵死能不迷者哉。謹藏其兩書。將待君胤之稍解人事而與之。使之爲手跡之感也。嗚呼。人固全其福難矣。其爲生也險厄窮困者。例或饒於壽命矣。今君則其險厄其窮困。旣莫甚矣。而又不能饒其壽命。何哉。嗚呼。言不擇而身不檢。縱自逃於繩墨。性不戾而心不回。其亦可取者非一矣。早遊長者之門。時或有好聞見。晚涉經史之中。能記得古實。故每逢君於淸宵月夕。請言其所聞而聽之。則亦可謂吾一益也。今其已矣。那得更聽。嗚呼。顯光老且病矣。君疾不能頻問。君終不能來訣。生平難負之義安在哉。君之穉男。若稍有知覺。敢不盡心於指敎之方耶。酌以一奠。冀昭此心。</text>
<title>祭李景發 天培 文</title>,<text>公之厚重之質。向裏之學。孝友之行。敦睦之風。鄕閭之所曾同悅。云亡此日。孰無其惜。夫我則自有私慟之深於人者。吾外門其衰甚矣。邇世以來。不但門戶寒薄。人亦無多。惟其扶衰振微之責。獨賴有公之昆季仲發兄弟。而深有所致望矣。今也仲發兄旣以病廢自分。而公之棄捐我親黨。又如此其遽焉。則衰門之慟。豈但親族之例哀。知舊之共惜而已哉。況我疏庸。半世齟齬。偏荷公以心相許。而索漠之懷。或有開於相遇之時矣。于今又失公焉。踽踽之悲。其可堪耶。嗚呼。亂離寒蹤。流託遠境。公之歿也。旣違與斂。公之葬也。又闕臨穴。生平之恨。孰此長焉。嗚呼。玆數日來。顯光以事留于此日。共在此諸親。對或談笑。雖不敢每發於言語。而思公深痛。未嘗不藏於一邊。公其知此懷也否。今日當返。情不能自抑。玆請季發。令措酌羞。奠以吿衷。庶幾一歆。</text>
<title>祭朴孝述 弘慶 文</title>,<text>嗚呼惟君。性拙心順。貌恭言訥。稟質非不好也。累世積善之餘。早受家庭之訓。基福非不深也。而胡遽至此歟。年四十之上庠。在君何足爲慶乎。未五十之棄世。又何足爲壽乎。明鏡堂之肯構。龍岫庵之重修。君何遽輟其事歟。嗚呼。每我有善寓之往來。君必出孝閭下之路。煖酒相迎。或請止宿。以設鷄黍之供。又須追隨。送別于郊之外者。歲凡幾時也。此後行過于閭前。其忍爲懷耶。今我老病疚蟄。聞君卽遠在明。而不得躬哭于轝傍。送奠代酌。愧負平生。神其顧歆耶。嗚呼哀哉。</text>
<title>祭權強哉 克立 文</title>,<text>嗚呼。公之喪已逾朞矣。我之來也。在宿草之後。則哭雖不敢。情豈能自抑耶。嗚呼。昔我初見立巖也。公實爲之主而待我焉。我竊觀之。其容則樸拙。而所懷者忠信之德。其言則短訥。而所守者貞固之操。可謂中藏玉。絅裏衣錦者也。公愛巖下之村。石奇溪潔。谷邃境幽。旣在寇退之日。亦不返于山外。每請我共栖而同老。我以鄕遠勢礙。雖不能副公之請。其心則實不忘乎主人之良。泉石之勝。故歲必一至而遊焉。公每欣然相迓。日維徜徉其間。無林不跡。無石不坐。東峯月吐之夜。南畔雨霽之朝。醉晤或歌。終日竟夕者。凡幾春秋也。豈料同老之約未就。而公奄至於此也。嗚呼。溪巖舊樣。林壑昔趣。而所嘗與之共遊者。獨無其人。陳迹蕭然。音容宛然。則未死者之爲懷。其可忍耶。拙蹤昨過林皐來。敢借酒鷄於院廚。就奠一酌。略伸舊義。</text>
<title>祭鄭都事 樟 文</title>,<text>昔我初見公。公時十二歲。以童丱進退于庭矣。未幾而冠。冠而室。又未幾而仕。仕而宰縣者再。晚又登第。雲路旣拓。謂公福享應遠矣。朝露遽催。已至於斯。嗚呼哀哉。自我始見。今纔三十有五歲。而公之人事。奄然已矣。其爲世也。何其促哉。人生於世。短折者誰非不幸。而短折之中。先親而歿。爲尤不幸。孰謂不幸之尤。乃歸於公之身也哉。況公獨身無兄弟乎。所幸者。公有三胤在焉。此可以上慰慈衷矣。積德之下。公不能終孝。意者。餘慶之發。其在於後與。酌以敍哀。辭不盡情。嗚呼哀哉。</text>
<title>祭申應純文</title>,<text>公之生非晉代之乾坤。公何慕竹林之遺迹。末世譊譊兮。不可以俯仰。故一生醉鄕乎是託。送了光陰兮。陶陶兀兀。曾豈知夫人間悲樂。禮法之家。或有是非公者。旣不知人之是非。又焉知人之是非我得失。嗚呼。人皆咎公之莫念乎檢身。我獨取公之無心於害物。能無害物之心者。在今世其亦至德。生非公樂兮。死不足爲公悲。聊以慰乎一酌。</text>
<title>祭金季修文</title>,<text>遭離酷亂兮。孰無喪敗。而子之禍兮。慘不忍聞。哭父母兄弟於一刃。號天扣地兮。難泊故山之煙雲。將隻影之孑孑。寄異鄕之塵紛。塡胸滿臆兮。苦懷難伸。春草秋楓兮。憑寒冷而聊洩。孰云碩果之不食。哀朝露之奄忽。送一酌兮慰孤魂。風凄凄兮山欲夕。</text>
<title>祭崔重吉 喆 文</title>,<text>嗚呼哀哉。重吉爲人。豈可易得哉。而今遽失焉。相愛之痛。爲如何哉。才稟非不長矣。力量非不多矣。學可以造精深。業可以致遠大也。初所望於成就者。何嘗輕且淺哉。胡自爲造物者所祟。促耗其性命。遂至於斯。數也耶。嗚呼哀哉。復何言哉。君之在世。脫略細故。不欲滯介於胸中。我何必說盡往事。以撓冥聽哉。嗚呼哀哉。聞君疾劇。我適有莫動之恙。旣不得往問。今聞就窆在邇。而又不得往哭。我之此懷。君豈不自知於冥中哉。一爵遙侑。數行永訣。嗚呼哀哉。</text>
<title>祭土神文</title>,<text>顯光遭時兵亂。流失舊土。東西南北。靡有處所者。于今十有餘歲矣。竊愛此阜。後高山前長江。爲濱寂寞。爲野寬閒。乃思以爲栖息之一所。爰立三間。旣瓦其上。復欲結茅傍便。將有以置接家累焉。如蒙神佑。引脈深長。儲氣淳厚。克全護育之隆。永絶災沴之作。則庸老一物。庶幾携率童兒。任情漁樵。優游偃仰。送了此後之歲月。何莫非含弘光大之餘休哉。玆以淸酌時羞。敬伸薦吿。</text>
<title>祭立巖文</title>,<text>生於太古。與道俱壽。宛在中流。獨立宇宙。混沌眞面。不琢不雕。稟專正氣。至大至喬。雍煕天地。流峙奠位。巖於此時。拔乎其萃。叔季風雨。陵谷變遷。四字缺 鑽之彌堅。缺 閱存亡。缺 經興滅。千仞氣象。萬古如昨。況此名區。盤根得地。數魚淵上。招隱洞裏。儒宮所建。多士依歸。瞻之在前。儼然容儀。囂塵遠隔。造物麾呵。可擎杞天。亦柱頹波。靜中常對。卽有餘師。取則貞剛。敬以自持。觀象孤高。向上做去。修己工程。豈曰少紓。理存目擊。道契無言。增光林壑。表式文園。冥思物我。莫不有數。昔年慳祕。物若待主。此日重尋。人皆仰之。玆薦精禋。敷袵陳辭。惟巖降神。歆我馨香。保佑斯文。及爾無疆。生等遭此亂離。咸萃巖齋。不敢他適。惟巖是依。巖乎巖乎。豈獨垂資。佑我剛貞。克一險夷。敢用酌需。冀歆誠微。</text>
<title>祭申公 誡 文</title>,<text>嗚呼。鄕失一老。閭失一良。在今如公者幾人。而能持吾野之古俗也。往冬談笑之間。竊見衰敗殊異。猶以爲老人之例。不爲之深慮。安知數迫於窮。氣垂于盡。此別爲永別也。顯光旅遊他地。哭不及未斂。今又病矣。送莫伸於倚壙。生平此恨。其可旣耶。嗚呼哀哉。</text>
<title>祭朴風雷堂文 成一</title>,<text>嗚呼哀哉。昔吾純伯。卽我良友。良友旣亡。如我喪耦。幸可寬懷。爲公尙有。公繼純伯。先範克守。公之在世。純伯之壽。用是愛好。不啻出口。我尙勖公。勉加篤厚。學須爲己。動罔或苟。公能喜聞。虛己深受。庶蹈實地。收功積久。純爲純伯。龍巖有後。那知未暮。奄焉啓手。純伯再死。我信復某。酌以吿懷。公其知否。嗚呼哀哉。</text>
<title>吿立巖文 先生補缺立巖使居人致吿</title>,<text>竊見巖底受漲處。積爲亂石衝觸。未免損缺。仍成巨竇。其於剛大之德。無少撓傷。在人瞻睹。不得自安。遂謀諸人。拾取他石。敢用塡補。與傍齋所對。隔塵嶺腰。竝立三巖。共庇吾人。永有無疆之休。感仰功德。旣祭以謝。更備醴果。吿此事由。</text>
<title>誄洪將軍 天賚</title>,<text>嗚乎。余於幕巖尋眞之行入其境。先問洪將軍安否。訪以爲主人。武略赳赳。骨相超凡。忠義烈烈。名聲著世。惟我將軍。可謂榦世人也。壬辰島夷之亂。公年二十九。與花山君奮忠效死。自作先鋒。大捷永陽之戰。賊慴而稱之曰。天降洪將軍。何其偉哉。幾危社稷。賴公而扶。殆盡生靈。賴公而保。功無出其右。而公於其時病重先還。末終元勳專歸於人。吁可惜哉。公志節超世。不求聞達。職不滿其器而歿。人皆歎惜欽慕之弗已。況余親好之義乎。嗚乎慟哉。</text>
<title>吳山書院忠孝堂上樑文</title>,<text>廟宇之成。在丁未夏。正堂當以次第營之。而當時鄕校正堂未立。勢不可幷擧。則事須先校而後院。不免停而待之。至是校堂已建。遂復院役。仲春始事。而閏三月丁卯上樑。乃萬曆三十有八年庚戌也。今則吾書院正堂亦成矣。恨不得斯文巨筆以登嘉禱美祝之辭。而賁諸樑腹也。然嘉美之應。豈在於辭。作成之機豈在於堂乎。惟願升吾堂者。若皆吉人君子宏儒碩士。則其所講論者。必正當道理也。其所修爲者。必眞實事業也。能思明倫之義。不負忠孝之額。則豈不爲吾堂之幸。而吾院之光哉。又豈非國家右文之餘效。而當初創立者之本意。今日重建者之盛望哉。吾見寇亂之敗。莫甚是邦。十室孑遺。百廢莫興。而幸賴可志之共奮。宣化之繼助。維吾學宮。漸復其舊。是雖吾人知所重而先之。實誘其衷者。豈非天乎。其成也天。則天豈不終其佑於吾人哉。吾知院成之後。其果如今日之願者必矣。復何待於辭之麗哉。時衆材皆集。而所不得者大樑。本府無養材之山。求之他邑。遠不能致。則首匠拱手。衆難塞胸。其勢將以一材廢一堂。遲疑者積月矣。忽於己酉夏有漲。有一大木自上流流下。而來。泊于院北五里許不知巖上。漲止之後。鄕士適集。見其木之爲材也。從而量之。則蓋營尺五十其長也。大亦稱之。遂與之相賀曰。殆天其相吾書院。以畀此材。而俾之爲大樑哉。中截爲兩箇大樑。則長各二十二尺。而準堂內之廣者十有八尺也。幺麼一院廢興。不足爲上天輕重。而此材之得。不期得而得焉。則衆人之所謂天者。亦不可曰無是理也。此亦吾書院之一異事。故漫錄之。以爲後日之知焉。</text>
<title>瓦盆銘</title>,<text>理乎天。質乎地。虛以受。用不已。貯必浥。德之施何盛而可。玄酒之味。考之而鳴。大音之至。世方尙爾。天下淳厖。俗及輕爾。眞元乃戕。人陋其朴。我潔其眞。人賤其醜。我貴其淳。樂與布衣者從之。有若傲視夫王公。於是擲筆頹臥於竹根。瓦盆亦傾於花石。陶然不知山外之風塵。夢方甘於希夷之日月。</text>
<title>書籤題</title>,<text>敬則明。明則志氣淸壯。怠則昏。昏則精神散漫。一字一義。不可放過。一晷一刻。不可虛度。能做天下第一事業。方爲天下第一人物。</text>
<title>骨肉相愛論</title>,<text>論曰。骨肉之愛。天性也。莫不以相愛爲善。不愛爲不善。然愛之有道。愛必得其道。然後可謂眞愛。若徒知相愛之爲善。而不知愛之必有道也。旣曰愛矣。而不以道愛之。則其愛也畢竟爲不愛之甚者。烏足謂之愛乎。夫謂之骨肉者。人之一身骨肉而已。無骨肉則無是身。其重也如何。而子之於父。弟之於兄。一骨肉而分焉。則其相視也。宜無間於一身。骨肉相合。然後一身成。父子兄弟相合。然後一家成。此所以名之曰骨肉。而至情之所出也。故人之於相愛也。莫不欲其樂其心也。安其身也。壽其命也。夫能樂之以當樂。安之以當安。則其心誠樂。其身誠安。有以順乎天地生我之理。有以敦乎骨肉一體之道。壽命之享。亦可從而致矣。是則愛之眞也。其不爲福慶之基乎。如或樂之以非其道。安之以非其理。內而心汨天性。外而身悖天則。逆天地生我之理。戕吾骨肉一體之道。則此特行屍走肉而已。是可謂父有子兄有弟乎。然則不愛孰甚焉。余觀世人之於骨肉。全然無愛者。固不足言矣。所謂愛之者。亦未有能眞愛也。莫不欲樂其心矣。而其所以樂之者。情欲之恣而已。莫不欲安其身矣。而其所以安之者。逸豫之肆而已。情欲有所不充。則思有以充之。逸豫有所不足。則思有以足之。父兄之愛其子弟者以此。子弟之事其父兄者以此。嗚呼。世敎之廢也久矣。此豈相愛之道乎。孔子曰。人之生也直。罔之生也幸而免。夫相愛者之願。莫切於生之道也。而今之爲父兄子弟者。其相愛之也。以罔爲其道焉。此可謂之愛之眞乎。蓋直者。天地所以生我之理也。其理也正而不邪。直而不曲。存心不仁。非直也。處事無義。非直也。待人不恭。非直也。是非無別。非直也。如以情欲之樂爲樂。則心失其直之理也。以逸豫之安爲安。則身失其直之理也。恣而又恣。肆而又肆。無所忌憚。無所不至。小則自取羞辱。見棄鄕黨。大則身陷刑戮。辱親敗家。其故何哉。特以其父兄子弟。不能以道義相勉。德行相引。只相與長其情欲。導其逸豫而然也。如此則向之所以樂其心者。唯以喪其心也。所以安其身者。唯以敗其身也。其心已喪。其身已敗。而有能壽者乎。然則欲其壽者。乃所以促其亡也。旣謂之相愛。而引之以喪其心。導之以敗其身。以至於促其亡。則不但爲不愛之甚。其實骨肉而自相殘者也。相愛之與相殘。一何遠之甚也。此世人之所謂愛者。非吾所謂愛也。彼所謂愛。相害之愛也。吾所謂愛。相保之愛也。彼所謂愛。姑息之愛也。吾所謂愛。久長之愛也。彼所謂愛。不愛之愛也。吾所謂愛。眞愛之愛也。彼所謂愛。禽犢之愛也。吾所謂愛。吾人之愛也。凡吾所謂愛者。異於彼。子有惡。父正之。父有惡。子諫之。弟有惡。兄禁之。兄有惡。弟爭之。所相與引之者道也。所相與勸之者善也。非禮之聲。非禮之色。非禮之食。非禮之物。父兄不敢近之於其子弟。子弟不敢近之於其父兄。此亦非不欲樂其心矣。但不敢以喪性之道樂之。樂之以德義之味。此亦非不欲安其身矣。但不敢以敗身之事安之。安之以禮法之敎。然後其樂也長樂。其安也久安。不得罪於鄕黨州閭。不貽辱於父兄子弟。鬼神佑之。天地祥之。有吉無凶。有慶無殃。愛孰大於此乎。雖然。世俗所以相愛而誤之者。非固欲陷之於罪惡。而使之滅亡也。是乃己自無識。曾不知爲善之吉。爲惡之凶。只以己所樂者。樂其所愛。己所安者。安其所愛。故相與同歸於禍敗之路。而俱莫之覺也。其亦可哀耳。欲變此俗。惟以明人倫而已。人倫明於世。自無禽犢之愛矣。</text>
<title>鶴眠亭記</title>,<text>余往來于永陽之立巖。未及三十里。有古縣曰紫陽。縣在兩郡大山之間。與郡頗遠。爲境最深。有田可耕。有溪可漁。而宜樵宜採。宜盤桓宜嘯詠。下口有巨峯。左右相拱。溪流瀉出乎其間。山之自東者。群巒輳合。嶄峙斗斷乎溪流之上。而村莊在其下。郡人謂居是村者。自昔多耆老焉。時則有李上舍喜白。方奉其伯仲季三親。而仲乃其翁也。距八十只二歲矣。伯翁則已八十有三歲。而其季亦踰七十歲云也。上舍共其弟四人及其諸從。隨分取資。能兼志口之養。曾已孝友聞。而鄕人稱福者。必歸諸李門也。余於頃年。偕二三友人。進其門而納拜焉。卽其伯仲兩老也。凍梨浮垢。白眉皓鬚。朴然其像。玄然其思。誠貌古而心亦古。退歸而敬慕之心。不敢忘矣。去歲又過其閭而獲拜焉。兩老尙康寧。而容貌起居。不變於頃年。上舍於其傍。負岸臨水。始立草亭。邀余而坐之。酒數行。請號。余以鶴眠吿之。今年又過之。則亭已就修。而兩老坐於亭中。而楣額則乃去歲妄吿之號也。上舍又執酌而言曰。旣名之。又記乎。余不敢辭。遂因其名而敷其說。夫鶴之爲鳥。飛止栖息。不與凡鳥群。而必爲仙翁道士之所儷。則以老人擬諸鶴。有以也。上舍之亭。所耳所目可玩可賞者。非一物也。有賓有酒可話可樂者。亦幾事也。此則有亭者之共有也。何足爲斯亭之美哉。特其亭上鶴髮兩老。俱以最高之齡。一家之親。連牀而坐。接枕而臥。日與之怡顔。則亭必以鶴眠名者。亭之實也。其有那時見鶴之眠乎。山中風暖。起居時安。村家日晚。孝供已訖。子弟退休於私室。奴隷俱散於農畝。外客未至。庭鳥方噪。而兩老相對。話古談今之餘。神疲氣倦。則岸巾而瞑目者。此其時也。睡久而覺。視聽無施。而想古今之俛仰。繹平生之見聞。則自開闢以來。千變萬化之紛紜。曾一夢也。況今喪亂之餘。鄕黨老少。皆入鬼錄。而超然兩老。獨守舊面目之山川。其亦今日之遼鶴哉。上舍亦年垂耳順。其兩鬢已鶴髮矣。余知夫鶴眠之名。其將百世而長。嗚呼。且聞之郡人。兩老先世。皆以壽終。而兩老平日。其居家處鄕。積有敦實之行。鄕人皆以長老尊敬之。其所以世享遐福者。豈無其基乎。上舍有子有孫。亦必體家庭之訓。修胡福之原矣。亭其永有其主。而得不廢墜乎。李乃星山其本貫。山花先生其鼻祖也。余亦有連譜之分。而先世又與之同鄕。故今於上舍之亭。樂爲之稱道焉。亭後之巖。卽雲住山之一枝。而亭之所對。則騎龍山是也。</text>
<title>題明鏡堂四先生空字絶句後</title>,<text>就竊思之。宇宙以來。其常有而未常無者。惟理也。若夫形焉氣焉而爲物者。則有時而有。有時而無。不爲常無。不爲常有。其有其無之相半者。乃其常也。而所以有所以無者。卽其理之然也。則烏能常有。烏能常無。以其時無時有而理之順者。在乎是矣。或者有人病其爲有者。多所拘牽。則思必常無。病其爲無者。過於淡泊。則思必常有。嗚乎。惡有思無。惡無思有。亦莫非病也。有固不可常矣。而無亦安得而常乎。惟能有無皆以其時。不咈乎其理之順者。乃其自然一定之則。而體用不偏。本末俱備。而爲中庸之道也。今見諸先生絶句。其上云空字。乃無之義也。而卽指夫形氣之無者焉。非謂理之無也。其所致意於兩韻者。或懼其滯泥於形氣之有。或懼其流蕩於虛無之異。其大義都不出於二者矣。大抵人之所見。難定而易偏。見雖不偏。而發於言者。有或不能無少差焉。此則明者之所取正也。若吾後學。則只仰夫四先生所見之高。所得之實。而反覆吟詠。贊歎之不暇焉。何敢容其臆見者乎。不揣見卑言荒。妄次其韻。諸友又有從而和之者矣。其果不謬於四先生之見乎。龍巖先生之曾孫上舍弘慶孝述。繕寫諸詩。請余致語於其尾。以志其首末。玆用贅焉。</text>
<title>書祔廟上疏下批後</title>,<text>伏睹批旨。則上意以爲太廟之禰室方虛。皇朝之恩封已降。則受天子之命。祔方虛之位。乃今日情禮之恰當也。旨末特敎曰。勿爲泛論。更加精察。所謂泛論。乃以祔廟不可之議。爲守常之見也。所謂精察。卽以承皇命入禰位。爲情禮之得也。然而莫嚴者。宗廟之禮也。生時未嘗君臨大位。則歿後不可入繼宗統。故自古以來。其或有非正嗣而卽大位。雖以聖帝明王。不敢私其所生。追崇尊號。奉躋宗統者。豈非天地之常經。固不可干紊也哉。此則萬世不可易之大義也。大義之不可易者。自是常經也。則當初我國不可得以有其奉請矣。蓋道無古今。理無中外。則豈可以在古所不得行者。請行於今日哉。豈可以常經所不得犯者。請命於中朝哉。不可請而請之。則非下國之道理也。不當許而許之。則非上國之道理也。下國雖有其不可請之請。上國則何可有不當許之許哉。若以天下一家之理言之。則皇朝不可以外國視我東。而使之蔑天經也。又以君子愛人以德之道言之。則天子亦何可以我后謂非內服之侯。而使之失正禮也。此實皇朝左右。亦無的見守正之輔佐。故今有是命也。若以爲外國之事。不可責備而姑聽焉。則亦非一統立極之道也。此果非一時之權許乎。然則以正道大義揆之。在我國本分。初不當有其奏請也。旣有其奏請。而皇朝卽有特許之命。則在下國分義。亦不可不爲之感激矣。然而在今日道理。止當祇承皇命。用其恩封。奉以別廟於太廟之傍者。卽不失爲廟享之盛儀也。至於禰位之空。當日之事勢。有不得不空也。光海當初繼宣祖而居位。及其得罪宗祖而見廢。主上以宣祖旁孫。躬成中興之績。承大妃之命。受皇朝之封。入繼宣宗之統緖焉。則以孫嗣祖王。古亦有之。此非有違於常經。則太廟之無禰位。勢所不得免也。旣以勢所不得免其空而空焉。則何可嫌其空而彊援而苟 缺 之哉。主上雖在旁孫之列。値一時之變。而升乎大位。則所生之親依舊。是宣祖之支子而已矣。不過爲主上之私親。追崇於別廟。亦已過矣。其何可以入太廟而居正位哉。今雖有皇朝之恩封。亦當以別廟而致享可矣。又其別廟之爲安。豈與其不當入之正位爲不安。同乎。且雖以別廟享之。自不失爲主上所生之考焉。何可謂之無禰代乎。雖承精察之命。耄見畢竟不過如此而已。身在窮僻。不敢復瀆。玆用略說于旨下。</text>
<title>[書祔廟上疏下批後]</title>,<text>是歲秋末。朝廷諍論。涉月不止。至有竄逐之事。耄意不能自安。遂裁短疏轉達焉。其旨則專在於追崇旣過。祔太廟尤無可據云云。而疏末仍陳別廟與太廟相遠。今當移設於太廟傍近之地。不過如是而止云者。其亦自有所見。若至於祔太廟入禰位。則決不可云。而議者以賤疏中移設傍近之言。爲不當發而發焉。頗有一段喧非之議云。耄意則以爲耄料所陳者。在今日當然道理如是也。反覆思之。今尙未知其爲不可也。彼以耄言爲不可者。便是論追崇爭別廟之所見。橫着偏繫於胸中。故遂以移近之意。爲不可者也。耄見則固有以矣。若以此事之本分言之。則追崇固是大義之決不可也。別廟亦經禮之所未有也。不待智者。而皆知其必非矣。但以在今事勢言之。則有不得不爾者焉。其廟若在私家。而奉祀者私家人。則固當置諸所在之所。而朝廷則不爲議處可也。當初主上不能無蔽於私情。旣爲之排群議而自斷焉。追上尊號。排設別廟。又爲之奏聞于皇朝。皇朝亦許之。至於遣內臣賜勅矣。則別廟已不爲私廟。而主上當奉其祀事。今豈可一向以本分之不可者。而遂敢遠之哉。其在今日本國追崇之尊號。其可還收乎。別設之廟。其可毁乎。上國已降之封典。其可還納乎。主上今日道理。只合仍廟其廟而奉之而已者。不爲是乎。似不可視同私廟。而使不得接近於公所也。設或邇之於太廟。其所以不可祔太廟。不可入禰位之大分大義。初不以移近者而爲所壞亂也。夫所謂不可祔不可入者。以其未嘗登大位繼宗統。不過爲主上所生之親焉。今日之所當移近者。主上旣不得不親奉其祀。則又不可置諸閭閻間也。此乃現在之勢爾。但不若本分之安於大義也。然事已至此。亦將奈何哉。竊恐議者其或過也。或曰。子言則然矣。昔漢光武爲其私親。置廟於別地。今一別廟。何必移近於太廟乎。余曰。今日事勢。別於漢時。光武則未有追崇之事。其置廟於他所。未爲不可也。今日我朝。則旣爲之追崇焉。追崇之廟。何可推以遠之於別地乎。但雖追崇。實未曾登大位繼大統。則不可以追崇之廟。入太廟居禰室也。旣曰追矣。則非正統者在是也。旣曰崇矣。則又不可遠之者在是也。追崇兩字。可以見奉之之義。不得不別也。</text>
<title>書朴 仁老 無何翁九仞山記後</title>,<text>巍巍乎山也。層巒九仞。壁立有序。而高堅精厲。有若切磋而琢磨。龍盤虎踞。依然君子之儼若。厚重不遷。髣彿仁者之氣象。幽邃奇挺。有若神明扶持焉。仰之而彌堅。有似任重而道遠。瞻之而有等有節。亦如下學而上達。傳曰。爲山九仞。功虧一簣。何獨山也。人之於道亦然。浩浩乎道也。道之大原。出於天而寓於人。不偏不倚。卓然中立。包費隱兼小大。隱於無聲無臭之中。而見於日用動靜之際。爲人道之標的。爲萬化之機軸。存道者誰。參三才而特立。建一臺而高構。其臺則靈臺也。其主則惺惺翁也。臺之下有閣。所謂誠意關也。惺惺翁卽位於靈臺。號令於是關。是爲天君。好善惡惡。百體從令。修己治人之道。必自是關而始焉。然而往往爲害馬所誘。馳騖飛揚。不知所止。則茅塞乎此臺。蓁蕪乎是關。置於泥沙混蕩之中。而不知求焉者多矣。故古之聖神。於此懼焉。垂訓而敎詔之。人之求此道而明此道者。苟能潛心於格致。做工於誠敬。以九仞爲準的。進進不已。日新又新。得寸守寸。得尺守尺。眞積力久。左右逢源。則下學上達之效。徹上徹下之功。於斯盡矣。何患不至聖賢地位也。孔子曰。十室之邑。必有忠信。吾隣有稱無何翁姓朴名仁老。其爲人也。仁義人也。常誦夫子之言而責於己曰。朝聞道。夕死可矣。今雖老且病矣。豈可悠悠度日。與草木同枯。一朝奮然有志於大人之道。尋入九仞山。遍觀斯山之美。發憤忘食。不知老之將至。自我觀之。宜其爲東方之人豪也。曾以弓馬之才。佩銅符於邊陲。與士卒同甘苦。非義不取。秋毫無犯。政聲藹然。軍民愛戴。閱二載遞任而歸。歸去行裝。惟有防身一長劍。而頌德豎碑。聞者景仰。翁智慮高遠。辦局宏深。言行謹篤。見信於人。非但鄕隣愛之。亦見重於當世。大人先生。余病裏。曾聞翁作無何翁傳。竊欲造觀。以忘吾憂。深痼斯疾。願莫之遂。一日。翁惠然來斯。晤懷移時。余請觀其傳。翁出藁示之。則詞氣奔放。而敍事詳密。奇偉俊特。出尋常萬萬。而其中九仞山誠意關及問答之語。尤爲親切。玆傳也夫豈偶然哉。噫。如吾無似。加以病發。雖於翁之傳。不敢擬議。然秉彝好德之心。不能熄滅。置於座右。日三披閱。如癢得搔。甚快病懷。且於斯山也。惟仁人君子可以尋。則如吾庸陋。何以得見。幸於翁之傳。山之一二大槪。庶可得見。忘其庸陋。聊以跋後。朴公無何翁傳略云。翁不知何許人。人譏其闊於世情。謂之無何翁。翁聞智異山下有烏叟。往訪之。叟曰。九仞山中一靈藥。萬古猶香。人旣不識此山。又安知有此藥。採藥之道。必須誠意正心。然後可採。故禹湯文武孔孟相繼採之。其後採者寥寥矣。遂贈一律曰。萬壑春將暮。鳥啼花亂飛。九仞山何處。千峯近卻非。翁進曰。君子至論。小子何敢窺入德門。誠意關。願更問之。叟曰。入德門通于誠意關。爲一安宅而居之者。神明主人也。宅前大路。其直如矢。有目孰不可見。有足孰不可踐。苟能知之明造之深。皆可知所止而止。得所安而安。勿謂高遠。只在脚下一步地耳。翁謝曰。粗習弓馬。不事詩書。十載窮廬。徒切己矣之歎。何幸今夕獲承盛敎。今雖苦晚。請事斯語矣。</text>
<title>丙寅喪禮說</title>,<text>皇明天啓六年丙寅。我主上遭啓運宮夫人之喪。啓運宮夫人。卽大院君夫人具氏也。大院君。卽宣廟之庶子也。宣廟命封爲定遠君。今上卽位。追尊爲大院君。主上乃大院君之長子也。綾原君其次子也。啓運宮初喪之日。議主上喪服之際。朝議不一。有曰當緦麻。有曰當朞年。有曰當三年。於是。主上以杖期定之焉。或有問於顯光曰。朝議之定於三等者。果皆非矣。而主上之定以杖期者。果得其正耶。余曰。庶子王爲其母緦。固禮也。若大院君爲王。則於其母可以用此禮矣。今上之於所生母。則不可以此禮當之也。今日緦麻之議。豈不過於輕乎。至謂三年當伸。則是當降而不降。過於重也。或曰。所以當降者。何義歟。余曰。以大院君於主上。爲私親故也。夫國君之子。正體一人外。其下皆爲旁支也。與正體同母之弟。亦不得不爲旁支。況非同母之弟乎。旣爲旁支。則及其有室。不敢家王家。而便作私家矣。有子則便爲私家之子矣。其死也而父王無服矣。無服。所以旁支之也。若王室無正體之嗣。或有廢立之權者。須以旁支之子。入承王統矣。而顧其所生之父。則依舊是旁支也。其於入承大統之子。自非私親乎。私親之於承大統之子。有不得以子之之道。承大統之君之於私親。有不得以常道事之之道。此非其情之有所變也。正旁公私之大義。不得不然也。然則大義之下。私親之恩。何得以伸之哉。或曰。凡喪服有所降。必有所見壓之實故也。今日私親之降服。其何所見壓歟。余曰見壓於宗統也。或曰。始興之君與廢疾之子。而後祖爲君者。則於其父母之喪。皆無所降焉者。而旁支入承之君。獨降其所生。何歟。余曰。始興之君。宗統起自己身。故其父母自有不易之常經。其喪而子服自若也。廢疾父之子爲君者。其父雖未嘗爲君。其爲正體。則未嘗有變。而本不作私親。故其喪也。自當以常服服之也。若旁支之孫。入大統。繼祖王爲君者。則其父雖亦祖王之子。旣當別爲旁支。自爲私家。生不敢父其父王。不得宗其宗廟。死不得同兆於先王之陵園。神不得祔入於先王之宗廟。則雖其子入承大統。繼祖爲王。而其身則不得不自爲私親也。旣不免爲私親焉。則受宗統之重。而爲國君者。其得自身其身。自情其情。而復致其重於私親乎。此乃所以三年之服。有不得以伸其情者也。或曰。議者以爲今我主上。擧義反正。立非常之大功。入主大位。非尋常入承之比也。又主上所繼者。宣祖也。光海以父行之王。得罪宗社而見廢。則主上之於所生父母。有何所壓而降喪服乎。余曰。主上當日所立之功。固至大且非常矣。然其至大非常之功。止在主上身上。而旣居大位。則宗統之重。依舊自重也。所生之親。依舊爲私親也。其於重宗統降私親之義。在今日獨有所異乎。且夫主上之所繼者。卽列聖所傳之宗統。而今依舊自重焉。大院君。自是宣祖之旁支。而今於主上。依舊爲私親。則私見壓於公。恩見壓於義者。乃亦常理也。雖無父行之王。而宗脈之所傳。大義之所係。方萃於主上之一身。則豈可以此而沒壓降之道哉。今爲三年之議者。皆以大院君。不例之於私親。故其千言萬語。莫不以不降常服。爲不易之道焉。夫三代以下。國君之不行三年之喪者久矣。倫紀之不立。敎化之無本。皆由是也。有識者之所共傷者。常在是矣。如果無所壓屈。而徑短親喪。則孰不以爲痛心哉。惟以聖人於其所壓屈之地。又必爲之降之者。亦莫非義理之當然而不可易者也。當降而不降。與當服而不服者。其違禮背紀則同焉。當重而重。當輕而輕。輕重屈伸。隨處而變。隨時而異。豈容私意於其間乎。恒人之後於人者。旣致重於所後之家。則不得同隆其所生。況人君之入繼宗國者。其所居之位。何位也。所傳之統。何統也。位先王之位。統先王之統。而移其重於旁支之私親。其果聖人之所許乎。議者以唐之玄宗推位相王者言之。此固一道也。而此獨李唐之世偶一爲之者也。主上之於大院君。其形勢則似近矣。而又不全同矣。今又無其事矣。無其事而推而援之。以爲議事之資。則無乃開後弊於無窮乎。此又不可不戒者也。或曰。然則主上之斷以杖期者。何如。余曰。期則當矣。而所不可者。杖也。或曰。期之爲當者。何謂也。余曰。所生之親。雖見壓於宗統之大義。而莫得伸焉。亦不可以旁親擬之也。若擬之以旁親。則旁期。諸侯之所絶也。豈可以旁親之例。敢施之於生親乎。凡爲人後者。聖人令降一等於生親。降喪服三年。而爲之不杖期。國君之於生親。亦用此制。豈不爲中乎。若行三年於私親。則是忘宗廟也。降焉而又降於期。則是輕生恩也。故降止於期。則不妨於宗統之大義。有全於生育之私恩者。此也。朱子所謂入繼之君。爲其父母期者。誠正論也。若杖則聖人之定之也。自有當用之地。豈可率意而遷就之哉。此喪與父在母喪異也。恨不得救正之也。然則不杖之期。乃主上之正服也哉。議者每言入承。而必曰與出繼有異。夫承與繼。卽一義也。出而入。非二事也。出乎此則入于彼。入于彼者。出乎此。其果有異乎。然而出者本此而言。入者主彼而言。則入承之言。似尤重也。又況人君之承繼出入。豈可與恒人之作後同日語哉。關綱常係倫紀。其機如何哉。或曰。彼壓而降者。必伸心喪如其限。國君亦然乎。余曰。服則在身。當隨身所處之勢。而不得不隆殺之。若心則在中。自當各盡其本分之情者。豈有貴賤之異哉。或曰。主上之服則然矣。若群臣之於此喪。當何服乎。余曰。主上旣私親之而降之。則便是私喪也。群臣自無服矣。但哭慰之禮。似不可無矣。而哭之於大庭則不可也。喪在別宮。則就其宮而哭之。其可乎。且群臣雖無服。若在主上之前。而主上以喪服臨之。則群臣不當服吉服矣。用淡黑色爲宜乎。如宦官宮妾之昵侍者。當自有服矣。或曰。主上於大院君。雖爲長子也。而今旣被壓於繼宗統之義。降於朞服。故朝議以大院君之次子綾原君主其喪。此果是耶。余曰。是矣。主上何得以主私喪乎。綾原君以三年本服。自當主其喪。便是道理之當然。而亦不得推讓乎主上也。主上則情雖罔極。只合就其情禮之所可得以爲之者。而盡其誠而已。誠則三年之誠也。禮則期服之禮也。恩與義當拜行而不相悖者此也。或曰。葬禮祭禮。何以定之。則得其宜歟。余曰。葬禮則當以大院君之爵秩定之。祭禮則以綾原君之爵秩定之矣。若主上有別祭。則用諸侯之禮可也。或曰。然則廟又何所歟。余曰。當立于綾原君之宮也。蓋平日大院君之喪也。主上以長子主其喪矣。而今者啓運宮夫人之喪。則主上旣爲宗統之主。而不得主私親之喪。故綾原君當主其喪。畢竟奉大院君之祀者。綾原也。其廟得不在奉祀之家乎。或曰。議者以爲主上爲大院君之長子。當主其喪而終三年之制。又當奉其祀而立別廟。如漢宣帝漢光武故事。享之以諸侯之禮爲是也。此說非耶。余曰。此皆以大院君不作主上之私親而爲說者也。大院君固不得不爲主上之私親。則主上旣奉國家先王之太廟。又安得兼奉私親家之廟乎。漢宣光武。則果有別廟矣。上古三代之時。亦豈無旁支入承大統之君。而未聞有別廟者也。豈可以立別廟。爲當然必行之道乎。漢宣光武。雖有其事。非古制也。程子以爲漢宣。以小宗亂大宗者。是也。且今日之事。與漢宣光武之事。不盡同矣。不可據彼以爲證也。若姜嫄別廟。則有不可以常道言之也。姜嫄肇受奇祥。爲周家基慶之原。則乃亦周家宗廟之所尊所崇。周公闡別樣道理而立之。豈可爲後世之恒式哉。且夫祭用生者之祿。謂奉祀者之祿也。綾原君奉祀。則用綾原之祿。乃其常道也。豈可以主上當其爲祭主。而用國君之禮也哉。惟其備國享之物。用諸侯之禮者。卽主上之特祭而已。綾原君之私祭。則止用綾原君得行之禮耳。不可用國君之儀也。此豈主上誠短而然。卑視而然哉。爲有大義存焉也。公理當如此也。或曰。議者以爲宗廟之中。高曾祖禰之位。所不可闕者也。而主上之奉宗廟也。無禰位。此不得不以大院君陞備其位也。此說不爲是乎。余曰。不然也。凡處事之道。隨所値之時。順所遇之勢而處之。乃不悖於理也。因其有而有之。不可以有作無。因其無而無之。不可以無作有。於此豈容作爲於其地哉。繼宣祖而在位者。光海也。而光海不君取敗。位已空矣。主上以宣廟旁支之孫。崛起反正。遂登大位。所繼卽宣祖也。於是。宗廟之位。祖而止矣。禰代則空焉。非人空之。勢自然矣。主上之所生。卽大院君也。而大院君以旁支而不得位。其勢不得入于宗廟。則無如何於禰位之空也。若曰禰位不可空矣。須奉大院君入于其位焉。則於理可謂順乎。於義可謂合乎。於古有其事乎。此事爲何等分義之所係。爲何等體統之所紀。而乃敢以無作有。以空作實哉。位雖虛矣。而不得不虛者。亦理也則理未嘗虛也。代雖間矣。而不得不間者。亦義也則義未嘗間也。豈可以位空代間。而營爲於理義之外哉。惟此降屈之義。受壓於至尊至嚴至大至重之位。爲不得已之道也。而至以不父無父等說。加之於不敢加之地。此非失言之大者乎。失言於等敵之地。猶爲未安。況以加之於君父之身上乎。豈非不思之甚也哉。余旣應或者之問。錄而存之。以爲他日之攷焉。夫喪禮。有卒哭。有小祥。有大祥。有禫事者。是其復吉有漸也。旣葬而卒哭。則有易葛之節。朞而小祥。則有用練之節。再朞而大祥。則用禫服。又中月而禫。則卽吉矣。此禮惟在主喪之家。乃三年中之通禮。故凡二十七月而畢矣。若妻喪而其子以父在之故。爲其所壓。不得伸三年之制。則其服止於期。而不得爲喪主。故父乃主其喪焉。而喪畢於一朞矣。此期亦得有練祥禫之禮者。以其爲主喪之家也。故十一月而練。卽三年喪之小祥也。十三月而祥。卽三年喪之大祥也。十五月而禫。卽三年喪之禫也。此期所以異於旁親之期者。其子本服三年。而壓降爲期。故取三年喪之變節備用之。而但促其月數之限。得準於一朞之內耳。若其喪中有三年之服者主其喪。則持朞服者。安得以備用此禮乎。蓋一喪無二主。又無再練再祥再禫之義也。竊聞朝廷於啓運宮夫人之喪。特爲主上。定用練祥禫之禮云。鄕野之聞。無乃有誤耶。夫旣有綾原君主其喪而持三年之服。則其練以功朞。其祥以再朞。其禫以二十七月之式者。乃其當禮也。主上旣壓於大統之重。不得伸三年之制於私親。則自是朞服中人矣。安得自別有練祥禫之事。而致有二主再練再祥再禫之嫌乎。定無是事。所聞必誤也哉。姑存是疑。以俟詳聞。</text>
<title>人身說</title>,<text>吾人此身。居兩間之位。凡宇宙事物許多變化。其道理無不相應於己身之上焉。顧此身何從而得爲此身乎。蓋此道之爲太極者。本自有爲天爲地爲人之理。故遂得其爲人之理。而不得不有此身。人身亦物也。天地亦物之大也。以物推物。可以互認其理也。頭圓象天。圓者陽象也。天於上。故頭亦上也。足方象地。方者陰象也。地於下。故足亦下也。血則應於水也。肉則應於土也。骨則應於金石也。毛髮應於草木也。耳目口鼻之麗於頭面。應天象也。背部之多骨。應西北之多山也。腹部之多水。應東南之多水也。臟腑之具於內。手足之肢於外者。無不與剛柔五行之質之具於天地者相應也。耳收天下之聲而能辨五聲。目收天下之色而能別五色。鼻收天下之氣而能分五臭。口收天下之味而能定五味。臟必備五而腑係於臟。手足趾指。莫不有五。蓋天地之道。必待五行皆備。然後造化之功成焉。故五行之數。其在吾人。亦無體不具。此相應之妙也。蓋天以氣爲體。地以質爲體。人則受生於天地之中。稟氣於天。得質於地。合氣質而爲體。則頭面背腹臟腑手足。卽其質也。耳目之司視司聽。鼻口之出入吐納。手足之運動作止。血脈之上下周流。臟腑之精神魂魄。卽其氣也。夫所謂氣也質也之所以爲氣質者。莫非理也。而天不得不以氣爲體。地不得不以質爲體。人不得不合氣質爲體。故惟其道理之一焉者。則無不隨體而滿足。隨位而流行。此乃相應之機也。若以形而上者言之。其所以爲人者。本與爲天爲地者。同其理焉。則三才之道。豈有間哉。理之在於心曰性。性之行於身曰道。人之性。卽天之性也。在人之仁。是在天之元。在人之禮。是在天之亨。在人之義。是在天之利。在人之智。是在天之貞。則人之性。果天之性也。至於愛親之孝。敬兄之悌。盡己之忠。以實之信。當然之善。自謙之恭。主一之敬。眞實之誠。無非天理之充。則人之道。果天之道也。其相應之妙。有如是矣。故其相通之理。本無內外上下彼此遠近焉。吾身在此一處。吾心在我一身。而聖人能使天地位焉。萬物育焉。繼往聖於萬古之上。開來學於無窮之後。此非一理一道而然者耶。惟能盡性知命者。可以知此妙也。若夫有生必有死。此亦理之常也。如或以情欲汨其性。物撓戕其生者。不足言矣。至於生順死安者。道固然也。此乃理氣中有物之常道也。物雖有大小。其理一也。則天地亦何得有始而無終乎。吾人稟二五之秀氣。首臝族而特立。頭冠足履。上衣下裳。所性者。仁義禮智信也。所倫者。父子君臣夫婦長幼朋友也。所食者。粟米蔬果魚肉也。所居者。宮室第宅也。能以一心通萬心。一身通萬身。一物通萬物。一世通萬世。有與天地合其德。日月合其明。四時合其序。鬼神合其吉凶者也。參贊化育。其事業也。嗚呼。此身之最靈最貴。旣自如此矣。而不自知其靈貴。至於行屍走肉。乃禽乃獸。醉生夢死者。豈非可哀之甚者耶。</text>
<title>本校重修說</title>,<text>本府鄕校。慘燼於島夷兵火。酷亂稍定。承命重修。物力殘薄。莫致堅完。風雨擊搏。瓦飛砌坼。勢將傾頹。邑儒訴府。報使啓朝。朝廷特許移刱。遂卜新址。卽府舍東南數里許。所謂玉山之前也。山從公嶽鶴岑。爲嶺南之中腰。其西洛江縈帶。金烏對峙。前後左右。重擁疊繞。正是南方風氣之所儲聚也。去歲秋暮。伐材始役。是年夏。用御文奉安焉。據是思之。其在空阡閒陌。爲牛羊鷄犬之場者。閱幾星霜。而一朝變作大聖所位之殿。靑衿坌集之所。俎豆出入。衣冠升降。有數存乎其間矣。伏覩殿內之位。則大聖居上。四聖十哲。次第於東西兩廡。則宋代與本國諸賢也。有入室者矣。有升堂者矣。有後於世而私淑者矣。於戲。古今一此理也。吾儒一此道也。今亦孰非受此理而爲性。缺 此道而有身者乎。爲聖爲哲。何獨後人之所不能者哉。魯哀公問政於孔子。孔子對曰。文武之政。布在方冊。其人存則其政擧。其人亡則其政熄。蓋王政之擧熄。只在其人之存亡。其人。卽有道之人也。吾亦曰。聖人之訓。具在經傳。其人存則其訓行。其人亡則其訓不行。此所謂其人。非志學者乎。人莫不有秉彝之性。性非此理乎。人莫不有五倫之行。行非此道乎。吾黨之人。苟有志於聖人之學。經傳所載。卽其訓也。豈可他求哉。諸君子其勖之。若爾則三代上人物文風。庶可復見於今日矣。入吾校者。不思所以體盛朝右文之化。念先聖立敎之德。俱以作興振發爲心乎。</text>
<title>本校移建時示諸生說</title>,<text>皇明崇禎甲戌。以舊校傾頹。遂吿官啓朝。朝廷依啓許移建。是歲秋末始役。耄旅乃鄕人也。不以昏病而弛其慮。雖在病席。若遇鄕閭老少。必勖以各致誠於是役。或有來問者曰。公自以耄病斷廢百事。今尙眷眷於是役者。何意歟。余曰。君知父子乎。曰知。知君臣乎。曰知。知夫婦乎。曰知。知長幼乎。曰知。知朋友乎。曰知。余曰。君何由而知得盡歟。或曰。爲斯人者。居斯人之中。莫不有父子有君臣有夫婦有長幼有朋友。其可不知此五倫而爲人乎。不獨吾知之。人莫不知之。余曰。君果俱知此五倫之必在人矣。其果能知爲倫之理乎。其爲理也。受乎天而性於己。君亦人乎此理。性乎此理。故有以得知之者也。然其所以知之者。以其有明倫之敎。自古及今。未嘗一日不行於有人之世。爲人之身。故吾人得以父父子子君君臣臣夫夫婦婦長長幼幼朋朋友友。而爲是人居斯世矣。然則其敎也。孰使之不廢歟。此莫非孔子之遺化有以流行也。爲斯人者。其可忘乎。其可忘乎。若非孔子之遺化流行於天地之間。則人雖有父子君臣夫婦長幼朋友之常倫。何得有有親有義有別有序有信之道乎。此所以自中國至外國。知大聖之道之德。不得不致尙也。本府雖小邑。亦莫非五者人倫之所在。故亦有一鄕之校焉。校者。所以尊尙孔子之道德也。我雖耄病垂死。在今日。其可一日棄此倫而爲斯人在斯世乎。何得不致心思於此事哉。旣答或人之問。因記所答。以俟觀校役之訖工。且驗斯文之復興也。</text>
<title>仁義坊說</title>,<text>壽同古縣。爲仁同今府。其別號曰玉山。卽吾張氏籍鄕也。邑之地勢。從天城山之峙東作鎭。而枝分者有三。其一枝左行。起伏七里許。作岫於邑居之東南者。邑人稱之曰南山。其下卽今之仁義坊也。又其右一枝。亦爲之起伏圍護於邑居之東北。從北而西。蔓延八九里。至洛江之畔不知巖而止焉。其中心一枝。隆結于府居之後者。正爲此邑之主岳。岳底有微行一脈。或斷或連。抵邑城爲一小峯。卽所謂玉山也。豈非昔人奇其特成而號是邑哉。天城山之東南。有大山曰流嶽。流嶽旣低。而又起於邑之正南五六里邊者曰鳳頭巖。自巖西延至邑西南五里許而止焉。其下卽楊原也。邑之西郊十里外則大江也。江右又十里而有金烏名山。峻屹對峙矣。邑城沿革。邈難攷知。而爲仁同則蓋亦在吾宗家刱卜之後也。吾張氏宗家。在玉山之下百餘步之地。而東西南北皆大路。故謂其基曰玉斗形。蓋指其正方北斗。而山名以玉。故亦稱玉斗也。吾先世其所及知者。於微身爲卄代祖也。卽三重大匡神虎衛上將軍諱金用也。今有宗裔之在穉者。爲二十四代孫也。壬辰倭寇之來。是邑爲賊兵直路。而邑中公私家舍。俱灰於賊火中。今則卄二代宗孫進士慶遇。恢築其墟而宅焉。若顯光則吾五代祖考泗川兵馬節制使府君俁。以六代祖第二子。始卜于南山之底。主其山而案楊原之後山。其外對則金烏上岑之隆拔者也。以其主東向西。故名坊以仁義。里名在古曰仁善。今以義易善焉。距宗家一二里間也。我少時及見有閭閻間。故老指家前田畔曰。此古宅外大門也。旁有一靑石之廣且大者。埋塵土中。其一二隅呈露。滑澤如磨礲。乃曰此石之名。卽長命石云者也。又指點某處爲菜田。某處爲別室。垣牆之圍。自某邊至某邊。至今猶可想。認其昔時杖屨之所從容。車馬之所出入。何得不永慕而興感哉。自高曾至祖連三世。墟此舊宅。皆過百歲於星山外鄕。今未知有何事不可安於此。而必居星家乎。乃自我先考中年。始還是閭。新古屋而居之。又不幸而遇劇亂。燼滅無餘。寇退之後。自流竄中歸來。則蓬荻被墟。身無所依泊。幸賴門族鄕人之孑遺先還者。遂相與構設居止之所焉。而得到于今日也。顧我在今。老已甚矣。此後餘年能幾何哉。又念是邑。在本道之中。旣爲賊兵直路。故受禍最酷。而今亦時勢未及永靖。前頭禍機。殊不可謂必熄。則按堵舊居。有難定焉。故數年前。旣令繼兒復營星家。一女之適一善者。隨時來往。而未及置業於此矣。今我思所以長永傳承。用守坊名之義者。其不爲之深且遠耶。吾張居此土。旣歷二十餘代。而不知其爲幾百年。則又安知此後留傳。有幾世幾年哉。億載東方。豈無寧靖之時乎哉。惟古今爲人後裔者之保守舊基。遵奉遺跡。以爲永慕之地。有幾家哉。其在祖先口澤之器。手液之物。尙亦敬奉而不敢慢焉。況於其世世生長之鄕。居止之坊乎。固不可不爲之久遠計也。我見爲一時家長者。無不欲恩愛之遍及焉。則必爲之段分片割。其址隨其家衆子女之數而畀給之。使爲之各爲其己物。故其爲傳受之裔者。或未及疏遠。已不能親睦而離散。或衰殘單薄而莫守其舊。或因術家誑惑而移徙。此皆不恒厥居之道也。方其分異之際。或換或賣。竟使吾祖先所傳與之地。一朝不免爲他人之有。則其或先世之澤。未之斬焉。而後裔之情。已自絶矣。以致田園異立。邱隴荒頹。先世陳跡。蕩然眛然無可尋問。則如有遺持氣脈者。豈不爲寒心而痛骨哉。世固有離其舊土而能富貴者矣。然而狐死有首邱之義。禽獸且然。況此靈貴之人乎。然則人之不能守舊土。而舊土爲他人之有者。皆由其各作己物。擅自賣出之故也。今我迂計。雖姑分異於一時。使同氣同居竝生。可保百世無斁者。豈非慈願乎。然而只依世俗之例。區處分段。遂自爲己物則不可也。豈無擅賣他歸之患哉。惟當守常同居。則百世同之。或欲移徙。則空之而去。不歸他手。則己雖今徙。後或欲還。則其勢不難矣。己雖不還。或有同爲我裔者。不分內外。不分遠近。便可以來守我土。不絶其居也。況我泗川府君衣冠之藏。在此隔麓之原。而我先考先妣之封塋。實同其域乎。此固不可無吾裔於是坊者也。此吾所望於後裔者也。里名在古爲仁善。我今用義字。以代善字。而其說具在坊名本篇焉。此箇仁義二字。乃吾人之全道也。顧坊名而體履之。能不失於處心行己之間。則此可以基方來之萬福。而亦可以諒我耄願者。當無窮也。</text>
<title>坊名說</title>,<text>坊卽今仁同府之城底也。仁同在平時爲縣邑。而邑官卽監也。萬曆壬辰。倭寇擧島兵至。長驅過本道。連陷三京。我宣宗避住西陲。請救于中國。大明皇帝命發兵出救。癸巳。明兵先破平壤之賊。賊兵退屯于沿海各陣。我國始修各處山城。以爲備賊之地。本縣有古城頹廢者。名曰天生城。以其城在山頂。而四周皆石壁。只有東北一隅稍可容跡。故謂之天生。猶曰天作然也。丁酉。城始修補。倭賊渡海後。升縣爲府。所以重其城也。賊來之初。此邑爲直路。故邑破無形。視道內爲尤甚。吾張姓卽邑貫也。而獲與孑遺中者。僅有六七人。又其中數人者。來尋本基而栖止焉。我其數人之一也。在昔爲縣時。分邑內置二名。自館以北與西。謂之安泰里。自館以東與南。謂之仁善里。今在亂後。土民無幾。流寓者亦鮮。故竝二里而一之。我竊思之。人雖無舊。山川猶舊。不得無傷今思古之意。欲復其坊名之舊仁善之稱。而又念仁自有善之德焉。則不須復着善字。遂以義字易善字。坊名之主仁。卽因其地勢之自然也。仁固衆善之統。而孝悌忠信禮義廉恥之百行。皆出於仁。則何可一日無仁而爲人哉。主必有對。仁必有義。仁豈有無義之仁哉。或曰仁義之德。其大如何也。而乃爲區區一鄕曲村坊之號乎。不幾於僭冒。而賈人之笑乎。我曰。仁義。固道德之大矣。而自是吾人性分之固有也。自聖賢至愚不肖。自帝王至衆庶。莫不性焉。而爲道爲德。則身行仁義。至于希聖希天而不爲僭焉。取爲坊名。其於道理。爲何妨害。而可嫌不居乎。嗚呼。生天地爲人。不爲不幸。而生於偏方。莫得見中國文物禮樂之盛者。不可不謂之不幸耳。中國是三皇之所皇。五帝之所帝。三王之所王。周公孔子之所道所德焉。其不爲吾東人終其身所慕望宗尙者乎。地無海內外。人無世古今。有是身具是形。戴一天履一地者。莫不同受此三才之道者也。聖賢亦人也。我亦人也。有爲者當若是焉。則其可以爲今之人。生海之外。而自限其身於所居之地。所生之時。而不敢以聖賢之德。中華之道。自期待爲責任耶。或曰。子以主東向西之地。專許以體仁慕義之道焉。然則主仁向義。獨爲吾東方之所順。而南北西三方。皆莫之得焉耶。余曰。不然也。此止據吾東方之在海東者。適順於居仁向義。故主此地而言之耳。非謂主仁向義。卽我東方之所獨也。況居我東方者。其坊閭所排。亦豈皆得主東而向西乎。不論東西南北。固無不可爲仁義之人。仁義之鄕也。人皆可爲仁義之人。鄕皆可爲仁義之鄕。則中天地之間者。莫非此性中人也。豈有東西南北之分哉。今乃以仁義名吾坊者。非所以言夫性之理也。特因其所坊之地勢。適合於主仁向義之理。故名之以地勢焉。豈謂仁義之性。吾坊人之所獨性。而仁義之道。吾坊人之所獨道也哉。其意惟曰本坊之地勢。果順於所性之理。則居吾坊者。其可不顧坊名而思義。必盡其性分職分。爲居仁由義之俗耶。本坊所向。卽金烏山也。而乃江右之山之中。別爲一脊者。來抵洛江之西。特峙于本府之所對處也。仁同舊名卽壽同。沿革之籍。無傳焉。或云與大木郡小木郡。同時爲邑者也。大木小木。卽今之府屬縣若木也。或云若木中間爲仁州。而壽同爲屬縣也。或云壽同竝若木。爲興安府之屬縣也。興安卽今星州之舊號也。其詳不可得以聞焉也。</text>
<title>祭始祖仍喩姓中老少說</title>,<text>皇明崇禎甲戌十一月冬至後三日戊午。吾姓中老幼咸集。用紙榜書始祖考妣兩位。連設卓子而祭畢。顯光令祝吿與祭諸人曰。是日之事。乃吾姓中殘孫末裔。追思永慕。不得自已之擧也。設位陳饌。獻酌至三。拜參拜辭。如接神明。如聞誨戒。則凡在宗中者。其得無惕然悚然惻然隱然感動凄愴之心乎。此心何從而發乎。不是同得於天秉彝之性情耶。今日所及知者。止二十餘代。而其上所未及知者。又幾許代乎。中間凡幾經公私世代之飜覆。而猶存先世之血脈。以至于今日乎。方此數十年南北兵煽之餘。合姓幷族之全亡者。其有幾姓世族大家也。而猶幸吾姓中孑遺者。得保性命。得還舊土。此固國家隆厚之餘澤也。而若不有先世之積德極深且厚。其得至此乎。此吾姓中之不得不爲之感發。而顧無可奈何。故有是事也。祭始祖之禮。古未有載傳之文。而有宋先儒伊川程子。義起此禮焉。夫以冬至乃一陽之始。故行始祖之祭。立春乃生物之始。故行先祖之祭。皆所以象其類而有此兩祭也。晦菴朱子載之家禮。而晚年有言曰。某當初也祭。後來覺得僭。故不敢祭。謂始祖祭似國家之禘。先祖祭似國家之祫故也。然而以愚末淺見思之。禘則天子之事。祫則天子諸侯之事也。諸侯之於天子。與大夫之於諸侯也。士之於大夫也。皆是只隔一等連比之等級也。其於避嫌處。固不可不嚴矣。至於爲士者之於天子諸侯。其等級之間。遠甚矣。其所避嫌者。何可同於隔一位連比之等級哉。況其祭儀祭品。豈可同日語哉。然則晦菴之所以晚年不祭云者。特以嚴上下之分也。且今吾姓中所不幸者。茫不知始祖墓所也。他姓則世代雖遠。或能記知其墓所。而有時設祭。以伸其情事矣。今吾姓中則莫知封塋所在。致誠無所。此所以有今日之事也。且旣有晦菴之語。則不敢爲歲事之常焉。此乃偶一爲之者也。吾姓中諸人。但須共思餘澤之遠流。不忘先世世傳之善行。仍思所以不墜家訓。乃吾姓殘孫末裔今日之道理也。凡其得以各身其身。各居其居。有子有孫。俱得與齊民共事者。其誰之遺訓哉。姓中古有稧邇年以來。因亂致廢。事雖廢矣。約條尙存。今因是事。復爲之重修。僉須各省約中諸條。一一遵守勿怠。幸甚。一。同宗之人。一本流通。務相輯睦。勿或乖離。一。敬宗所以尊祖。須敬禮宗家。一。祭祀所以報本。須致誠謹。一。族中各有父祖兄弟行位。宜次第敬事。毋失其倫。一。適庶。均之一本。而其分則至嚴。宜有存撫之義。不可有犯上之失。一。嗜財謀利。理必人怨鬼怒。宗中老少。各自痛戒。</text>
<title>海說</title>,<text>崔上舍晛。一善人也。有文藝。有美質。士類多取之。其言曰。所聞與所見克符者。吾於海得之。是信名言也。夫名者。入於人耳。出於人口。憑虛而行。故其行也必速。其傳也必廣。其發也必過。行之速。傳之廣。發之過。故始雖微而終漸盛。始雖小而終漸大。此所以失其實者多也。至於實者。止存於所存之地。故微者實微。盛者實盛。小者實小。大者實大。微盛小大。莫非其所存之實然而已。微不能露。盛不能掩。小不能加。大不能縮。凡其所存之實。不能逃於十目之中焉。此所以稱於名者鮮也。若余則平生不見海。但以崔君之言。可想夫海之實。旣想海之實。益信崔言之得也。惟天地間爲物最鉅者。海也。載萬物者。地也。而海能環於載萬物之地矣。海之外。惟天而已。則其廣無際也。其深不測也。其大無匹也。此乃海之所存之實。故聞其廣之無際。而見其廣則果無際也。聞其深之不測。而見其深則果不測也。聞其大之無匹。而見其大則果無匹也。此崔君之所以發是言於觀海也。噫。物固有萬。而物之大者。無若吾人也。崔君之於人。其所曾聞而見者。凡幾何矣。而於人無所稱。獨於觀海而有是言。則當時人之名實能符。得與海而同者。果無其人。可知矣。嗚呼。竝天地參爲三才者。人也。以一身而首乎萬物者。人也。以其道而言之。夫豈有大於人者乎。物有萬而海爲最鉅焉。海最鉅而天地能藏焉。天地能藏萬物。而人又能藏天地萬物於方寸之中。則海之大。其何有於吾人之大乎。但人自小耳。夫旣不能充其道德之大。而自小其身。故有其形而踐之者小。存其名而稱之者寡。其間或有一善之稱。一藝之名者。而及其親見其人。亦鮮有克符於所稱所名者。則宜乎崔君之於人。獨無所稱者也。此豈崔君薄於人而厚於物哉。彼自不得不隨其小而小之。隨其大而大之耳。嗚呼。物莫大於人。而人莫大於聖也。聖亦人也。我亦人也。則我獨不可以刮崔君之目於他日乎。余聞其言而大之。遂發其意而自戒焉。</text>
<title>觀海說</title>,<text>余生未見海。乃於今年春。始往觀焉。所觀乃興海郡境也。郡在東海之隩。地勢欠縮。左右障礙。恨不能極目以得夫大洋全體也。雖然。亦可以見其大槪矣。欲以是日所觀者。形之以口舌。狀之以翰墨。則雖用如長杠筆力。參造化文字。亦難於稱其實矣。言其大則無際。言其深則不測。言其富則無盡。言其悠久則萬古常然。言其量則雖滔天之水。焦土之旱。未見其增損。言其壯則盡天下之有形有氣。罔能與之侔者焉。東其望者。但見日月之出而已。其外則天也。未有見其能外於海者焉。西其望者。但見日月之沒而已。其外則天也。未有見其能外於海者焉。九州不得以廣也。五嶽不得以雄也。雷霆不得以動之。霜露不得以加之。況其餘者乎。天下之有耳者。未有耳夫大於海者也。天下之有目者。未有目夫大於海者也。於此有欲以論波濤。語鵾鵬。談魚龍者。則是特其一端而已。一物而已。曾何足爲海之輕重哉。嗚呼。以此海而見振於博厚之地。則地固大也。以此海此地。而見包於一大之天。則天固尤大也。以振海之地。包地之天。而開闔於一理之中。則理又天地之所從出也。爲天地萬物之所從出。而未有以見其方所形體。故彊名之曰太極。太極者。非有耳者所可得以聞。非有目者所可得以見。必也觀聽之以此心之聰明睿知者歟。觀此海者。天下固多其目矣。其有以觀夫太極者。天下幾何人哉。以此而言。則海亦不得以爲大矣。海與天地之大。大以形氣者也。太極之大。大以不形不氣者也。宜乎大以形氣者。必有限量。而大以不形不氣者。其無限量乎。噫。水云水云。其大小深淺。豈特什百千萬哉。余平日之觀水也。於瀦則小而井湫。大而池澤而已。於流則小焉溪澗。大焉江河而已。以爲水之瀦者。無大於池澤。水之流者。無大於江河。今乃卽海而觀焉。則池澤江河。皆不得復爲水於吾目中矣。同是水也。而其不相侔如是夫。雖然。究此海之所以爲是大是深。則以其能不擇細流。積之積之。以至於是乎。若究其源。則卽是江河與溪澗也。故祭於水者。先河而後海。其以此也。於吾學。亦有是道焉。盡性知命。必本於孝悌忠信。窮神知化。亦由於灑掃應對。孝悌忠信。初非高遠難行之事也。而可以達於盡心知命。灑掃應對。只是淺近易行之節也。而可以至於窮神知化。則志遠大高深者。固當從事於近小卑淺。而爲近小卑淺者。又不可不充之於遠大高深也。願今日同吾觀者。因有形有氣之大。而會不形不氣之爲尤大。又知其大從積小而大。深由合淺而深。則今日之觀。豈但海而止哉。於是乎遂吿諸同觀之君子。</text>
<title>靑邱圖說</title>,<text>坐一室可以觀盡萬里之區域者。必有畫圖焉可憑也。余有一幅靑邱圖。卽吾友徐行甫昔所寄也。余寶而藏之有年矣。今者。病伏窮巷。鬱鬱無觀覽可以豁吾目焉。則遂搜舊藏。出是圖而揭之壁。於是。擧吾東之疆域。便在吾目中矣。試觀夫形勢樞軸。則環之以滄溟巨洋。際天無涯者。東西南三陲之皆海也。壓之以銀岑雪岳。揷入雲衢者。白頭山之雄盤壯峙于朔方也。加德，巨濟，南海，珤島等島。爲嶺湖之趾。靑邱地脈。此焉止矣。惟其地氣土脈。山精水英。遠與中國。隔海相通。異區同符。則眞所謂小中原也。若乃妙香之北鎭。九月之西聳。金剛之東秀。智異之南雄。太華之中盤者。其五嶽也。洛流之宗于南海。漢水，大同，鴨綠之朝于西海者。其四瀆也。乃其龍飛鳳舞。虎踞麟躍之勢。萃于西而爲平壤。萃于南而爲慶府。萃于中而爲松京。又萃焉而爲漢陽。其皆天所慳而發之。地所祕而啓之。祥雲瑞氣之所滃鬱焉。則宜乎我東方旺衰之大數。略與上國同其運者也。至於山川之宏深。原野之肥潤。人物之蕃昌。則兩南爲最。而與中國之江南比焉。地居四方之中。路均八道之會。物通水陸之集者。乃今之京都。而與中國之洛陽比焉。關西之豐衍廣厚。卽我東之咸陽也。關東之秀拔明媚。卽我東之隴右也。蓋無適而非樂土。無入而非嘉地。鄕鄕好風。邑邑美俗。則其所以讓於中國者無多矣。其豈非元初渾淪磅礴之氣。其隆厚純明之積者。乃做之而爲中國。其做中國。未盡之餘氣。又做之而爲我東者哉。故其所占方位。直與中原相竝。而日月所直。陰陽所均。寒暑以時。霜露以節。淑氣是會。陽德是鍾。盲風不起。怪雨不作。於是乎産而爲百物者。五穀阜而嘉穀實。六畜蕃而百貨通。魑魅遁藏。猛獸匿伏。於是乎出而爲人者。形貌端直。性情平順。質兼剛柔。德備中和。君子多而小人從。男子唱而婦人和。俗尙禮讓。士篤學問。頭冠而足履。上衣而下裳。所服者絲麻帛綿也。所食者菽粟魚肉也。吾人若不得生於中國。則生於我東。亦幸矣。而況人非華產。而同受天地之理。邦非大國。而同有通行之道。地雖海外。而同在此天之下。中國之人之性曰仁義禮智信而已。我東之人。亦莫不有仁義禮智之常性。中國之人之道曰父子之親。君臣之義。夫婦之別。長幼之序。朋友之信而已。而我東之人。亦莫不有父子君臣夫婦長幼朋友之常道焉。然則其可以海外而自外之哉。其可以邦小而自小之哉。今以已往者而攷之。則檀君之御國。卽我東無爲之化者也。而人於我東。國於我東。箕子之大聖。卽大禹九疇之傳者也。而以君長于我東。以敎化于我東。國焉而能致檀君之化。君焉而能盡箕子之敎。則化可謂至矣。敎可謂至矣。其何損於地海外而邦小邦哉。若夫瓜分之三韓。鼎立之三國。紛爭爲事。攻伐爲國。則吾東此時戰場而已。統三爲一。在高麗而王業可觀。推戴有國。入我朝而聖治極備。則固可謂上有其君也。道德之儒。不絶相傳之統。而無非師孔孟學程朱者也。文章之才。世出華國之手。而無非追韓，柳。接歐，蘇者。則亦可謂下有其人也。嗟呼。邇年以來。我東區域。久爲椎髻染齒者所汚穢。山河帶憤。風雲結羞。禍孼之召。其自我耶。抑亦吾東方氣數之難逭者耶。撫圖當日。不勝喟然。嗚呼。今日之山川。卽昔日之山川也。今日之境土。卽昔日之境土也。一山川也。一境土也。而治亂異跡。興亡異數者。何哉。今乃目是圖而指點曰。某都乃檀君致無爲之化者也。某京乃箕子施九疇之治者也。某州新羅。而某君興之。某君亡之。某府高麗。而某王開刱。某王顚覆云。此吾東已然之蹟也。不知自今以後。復幾有治亂興亡。而爲後人之所指點哉。今又爲之指點曰。某鄕生某賢。今有其子孫曰某也。某邑生某不肖。今有其子孫曰某也。爲人臣而忠者。生某地。爲人子而孝者。生某境。某子孫能繼其道。某子孫乃忝厥祖云。此吾東已往之人也。不知自今以後。又復幾有賢不肖祖孫。而爲後人之所指點也。於是遂爲之說。以爲覽斯圖者竝覽焉。</text>
<title>立巖說</title>,<text>故友鄭君四震君燮。姓貫延烏。身居永陽。嘗謂余曰。本郡東北有一村。以其溪畔有巖卓立者。故村名亦謂之立巖。巖邊有假居處。在溪南北。其南邊舊有居民。北邊則爲空地矣。其村有田可農。有澗可漁。有泉可汲。春有萬壑之菜。秋富百洞之果。人若無山趣則已矣。如有樂山樂水者。可以共居。余遂與其友同訪厥村。則果一如鄭友之言。其時先入構栖者。權君孫君。而斫後巘之木。各設草廬。收前浦之粟以爲糧。又緣二君而出入者。多其人焉。二君見余輩之至。遂酌山醪數器。然後饋以暮炊。飯則石田之粟。魚則前澗之鮮。菜則北巘之採。果則秋山之摘也。又海路不甚遠。故鹽薧亦所間陳也。自是之後。我或往來。無時不與友共之。此村又與邑家疏遠。故壬癸之賊。不能來犯焉。余於本歲春間。京城失守於北虜。脫身轉投。則村中溪石如故。百物依然。孫君則無嗣。只有養孫。權君則其子崶。其孫尙敏，好敏等五男。仍爲洞主。迎我相遇。若一家之人。又傍近諸益。設小齋於巖東十餘步許。指我栖過。蓋諸益之所共營措也。翌日。余共諸益就巖設祭。權崶乃強哉之子。鄭壂乃君燮之子也。俱以前後山長。掌此齋事。故令措酒果。請鄭佐郞好仁製吿文。請權鎭川應生，鄭上舍四勿，朴上舍暾爲三獻官。諸執事則令幼少諸君供事。而卜日行之。巖之東南近底。旣爲山水轉石觸損。方成巨竇。遂約大小人稍待農務之隙。錯石塡補。未知此約能遂於此歲內也。耄前於往來時。無石不坐。無隈不訪。遂立各處名目。從當構記置題。以爲後考之地。遂爲之贊曰。天開而開。地闢而闢。其圍與長。豈容丈尺。經過萬變。惟一其立。風雨以搏之。未有損缺。霜雪以汨之。未有傷絶。斧斤莫能近。五丁曷容其力。樵牧仰之而竦然。牛羊曷邇其跡。烜之以三皇之春。未嘗加其形。燠之以五帝之夏。未嘗出其榮。肅之以三王之秋。莫見其加成。苦之以五霸之冬。莫見其墮落。在古如斯。在今如昨。以無情爲情。其貞也不易。以不氣爲氣。其確也無敵。嗟此最靈。守不克常。不免飢渴之害。缺 耐干戈之場。所以於巖乎仰之彌高。鑽之彌堅。卓爾所立之健剛。</text>
<title>孫銢冠說</title>,<text>是日。銢首已加冠矣。此古禮也。冠者。責成人之道也。汝生壬戌。今則十有五歲矣。唐法。人年十五。則名之以丁。以成人處之也。凡人之道。卽此齡而成焉。冠者。所以表其爲成人也。所謂人之道。不過曰盡人之道。盡人之道。果何外五倫哉。汝今能盡五倫之道乎。於家其能善事父母。友愛兄弟。信於朋友乎。未久當作夫婦。其能以禮相接乎。人旣就成。君臣之義。在其中矣。汝果能盡之乎。汝其冠矣。我爲耄祖。爲汝慮焉。汝亦能慮汝身乎。敢發耄戒以與之。</text>
<title>卦名損益說 艮上兌下爲損。巽上震下爲益。</title>,<text>大成之卦。艮上兌下則曰損。巽上震下則曰益。惟其名卦之旨。則言其大槪於孔子之彖傳。致詳於程傳朱義矣。今以兩卦上下體觀之。艮上兌下之卦。所損雖在下體。而所益則在上體。巽上震下之卦。所益雖在下體。而所損則在上體矣。然則損之爲卦。亦有上體之益。卦名必以損。益之爲卦。亦有上體之損。卦名必以益。損不爲俱損。益不爲俱益也。而損益皆取其下體之損益。竝不取上體之損益者。聖人之意深且大矣。天下之損。莫病於在下之損。天下之益。莫重於在下之益。而在上者。每以損下益上爲心。而不計在下之受損。爲天下之大病。能不計在上之損。必以在下之受益。爲常道者鮮矣。豈不以在上之損。無傷於國家。而國家之大益。恒在於在下之益焉。在上之益。只是姑息之益。而在下之益。爲長久之益也。此所以兩卦之取名。皆以在下者而專取之者也。然則居天下國家之上者。若不識聖人名損益之義。則其可乎哉。</text>
<title>溪牀說</title>,<text>旅軒以旅軒自號。居無所主之室廬。但隨其所至而軒焉。頃自太白山來就一善月波津之東店。遂假寓焉。乃冷岳之底也。軒于此者近三歲矣。時遇炎夏。苦其堂狹。人稠蠅聚蟲侵。乃從諸少。散步於堂前。堂前卽小溪。溪自冷岳而出。未十里入月波津者也。至堂前稍深。纔可以沒人膝。廣亦僅丈餘矣。兩岸有古柳數樹。枝柯蒙茸。蔽覆其流也。愛其溪與柳相値。溪能做微爽。柳又布淡陰。於是謀其可以爲坐臥之地。則遂與諸少經度之。旣而借得橡木於隣友。其長可以跨溪兩岸者二榦。又令諸少。伐取小木可杖者數十條。長以經之。短以緯之。取葛蔓以結固之。於是牀乃成焉。以其跨溪而構矣。故名之曰溪牀。惟其地勢卑猥。無通暢開曠之趣。然鷄犬啾噪。塵雜庸瑣之狀所不欲聞見者。皆緣此而絶於吾之耳目。則亦所以助吾幽閒之味者。尤幸焉。況有冷岳峙臨其東北。而蒼崖絶壁。千仞干雲霄。古松老檜。森鬱乎巓壑者。無非起予思作予趣。而親切乎坐臥焉。則此足以爽煩襟而引眞興者也。於此乎偃息。於此乎俯仰。於此乎看書。於此乎吟詩。無不可者矣。或日欲晡。家童供以一器松醪。飮訖。胸滯自釋。天和浩發。遂起彷徨。岸巾開襟。仰面恣目。則山何高而低也。天何遠而近也。身不離於一牀之上。而神若遊乎宇宙之外者。其深致也。及其神疲氣倦。頹然枕肱。俯視溪流。則隊隊魚兒。逐微浪而上下。亦能自樂其所者。尤可玩也。如此而終日。如此而日復日焉。此吾溪牀之樂也。嗚呼。吾牀之設。初非有心於經營。而偶爾而成焉。任其樸拙。不事斲治。故直與吾相宜焉。又其不接於人居。不連於堂宇。跨寄溪上。不着於地。而常臨活水。晝夜不息於牀底。則其眞旅翁之所樂哉。凡物固不可無着處。而又不可繫泥於所着之地也。惟能任自然之道理。不爲外物所牽引。無將迎無適莫。攸遇而安。隨時而變。然後乃可以有着而不着。能有以自脫乎窮之悔矣。此旅軒之所以旅名其軒。而今日溪牀之設。亦樂其有不着底意思者也。旅軒軒于此旣三秋矣。則行且他適矣。不知溪牀尙不撤於吾去之後乎。略記之。以爲他日觀焉。</text>
<title>饋位官說</title>,<text>位官。掌田野之任者也。國家以兵火之餘。田野皆荒。自今年孑遺之民。稍爲農事。慮其有欺隱不輸稅者。令各道察量耕治之田。以立結卜之法。俾無脫漏者。如有脫漏而見露。則又將重其罪而懲贖之。嚴立科條。刻期督行。於是各邑。乃設各面位官。以掌其事。其事之行。是在季夏之月也。余在寓中。聞位官方至。里中前期各備酒饌甚優。及其至。里人齊出而郊迎之。擇屋而館待之。凡其所供山雉水鮮。家鷄海䐹。雖於常時祭祀賓客所不曾備者。是日皆辦之。排盤列壺。狼藉迭進。所謂勸農里正書員算員擁衛前後左右者。莫不醉飽然後止。而人人爭勸。家家迎請。故遲其事。留連數日。而日日皆如是。是曰位官之饋也。當此焚蕩之餘。民窮財盡已極。雖至養生送死之大禮。皆疏略其事。莫之能盛擧。而其於位官之饋。若是其盡力。何哉。蓋圖減其結卜之數。欲輕其稅斂之入也。噫。此豈非末世之弊風與。夫天地生斯民。其生養之資。出於土地。以土地之所生。養天地之萬民。固無所不足矣。惟其民有大小。人有上下。其大而上者。合境土而國之。統庶民而君長之。其小而下者。區百畝而私之。率其屬而家之。君治而民理。民實而君尊。則君民不可相無也。國立而家保。家安而國泰。則國家不可偏存也。於是。國有國用。家有家用。君有君食。民有民食。而國與家皆有其用。君與民皆有其食。惟以位上者事大。固不暇於兼下民之小事。在下者事小。力宜足於供在上之大人。此所以國之用。皆出於家。君之食。必賴於民也。然而使之大使之小使之上使之下者。莫非天地之理。而以是地所出之食。養是天所生之人者。皆其道也。惟在於上下各盡其大小之道。而要不踰於分限節度而已。此古之聖王。君長其民。國有其土。知夫國因於家。君因於民者。其理自然。其道常然。於是。節其中而酌定之。合四境之財。爲什一之法。使九常在民。一常在國。取四境什中之一。而國無不足。食百畝一外之九。而民恒有餘。下之民知德於上。上之人知功於下民。不以過取疑其國君。不以輕稅疑其民。上之人曰。此財下民之力也。吾不可以重其斂。下之民曰。此土吾君之土也。吾不可以私其穀。上以重斂爲懼。下以私富爲恥。君以民之心爲心。民以君之心爲心。君民會爲一心。國野合爲一財。此唐虞三代之時。上有阜財解慍之歌。下有含哺鼓腹之民。三年耕而餘一年之食。九年耕而餘三年之食。和氣致祥。陰陽調風雨時。天地位萬物育。山無寇賊。海不揚波。納斯民於仁壽之域者。以此也。詩曰。雨我公田。遂及我私。又曰。曾孫來止。以其婦子。饁彼南畝。田畯至喜。攘其左右。嘗其旨否。此皆君民一心。國野同財之意也。後世不然。君以境土爲己物。民以耕治爲己功。旣以境土爲己物。則其斂之也。惟慮其不多。又以耕治爲己功。則其稅之也。猶恐其不輕。上以剝下。下以怨上。賦愈急而國愈貧。耕愈勸而民愈瘠。以之而傷和致災。陰陽不調。風雨不時。天地降禍。鬼神滋妖。內賊起而外寇發。喪亡之至。其無日矣。此非君民爭利。財聚民散之致耶。方今大寇據境。窮民未蘇。田野之闢。曾不百一。而民未休鋤。禾未及秀。量田徵稅。方以爲急務。則不知爲當日國家計。果得乎失乎。彼無識之氓。爲酒食饋位宮。圖免賦役者。固不足言矣。至於上之人失政。使下民賂小吏欺國家。則其利幾何。而其害如何也。所求者細利。所害者大道。孰有大道害而細利成者乎。古人云。求利未得。而害已隨之。正此謂也。余見饋者與受饋者。其與祝雨公田之民。嘗其旨否之吏。公私之判。霄壤如也。故歎而書之。</text>
<title>諭鄕所文 先生在報恩時</title>,<text>亂離以後。人失恒性。鄕無古俗。惟吾三代直道之民。不幸而今日淪夷狄。歸禽獸。滔滔皆然。使有心者見斯世。寧禁痛傷。縣官叨宰此邑。此邑固沖菴，大谷之遺風。東洲之舊迹。可謂我東鄒魯也。雖在此時。豈與他邑同爲不善變哉。然開導振作。尙不可以無其方矣。而顧以縣監。自無動人之善。知不足取信於一境也。旣帶其任。不可以不能身踐。而廢所當言。玆用諭吿于鄕所。其惟鄕所。頒諭于各面有司。令先錄其所掌之面有德行者。不分士庶。俱報于官。使縣監知其名。使村閭慕其義。亦豈非勸善之一助哉。所謂德行者。善事父母。能保兄弟。男能事義。女能死節。飢能守志。富能活人者是也。其間或有敗倫賊義。最害彝敎者存焉。則亦當發吿。以示懲惡之法。此變移風俗。以亂爲治之大目也。其目之擧。旣在有司。而其綱之立。乃係鄕所。鄕所其不愼重其任乎。至於鄕吏書員。官奴婢中。亦擇其稍能謹愼者。主其倡率之任。各於其類。雖有小善。皆當聞官。其或不愛父母。不好兄弟。欺罔官員。謀害同類。作弊村民者。必皆現吿。嚴其懲罰。則未必無少補於邑治也。倡率鄕吏者曰吏察。令兼察書員之屬。倡率官奴者曰奴察。令兼察婢類。況又村民利瘼之陳。皆在面有司。官吏奴婢等寃痛之達。亦在吏察奴察。則其任之擇。不可不謹也。各件之事。勿以庸監之令而輕之。詳悉擧行。</text>
<title>[諭鄕所文]</title>,<text>中人以下。面不交則情不通。情不通則憂不同憂。樂不同樂。患難不知相救。疾病不知相扶。雖至親之間。必歸路人。況初非切親者乎。今以一鄕言之。生同一時。固相幸也。居同一境。亦相幸也。姓氏貫於一籍。戶口編於一袠。苦樂同其事。賦役同其力。則一家一閭之外。莫比者其一鄕也。然則境分東西南北。里別村閭巷谷。足迹不得常遍。面目不得恒親。則各在相忘之域。而情不得通焉。成常欲獨成。立不得俱立。此豈一鄕之義哉。我願是鄕自今立約。有月會之規。月朔則父老相會。事有利害。共相與是非之。人有善惡。共相與勸懲之。邑有弊瘼則議共去之。民有寃枉則議共伸之。守土者有闕失而共裨補之。任事者有違越而共糾正之。如是則扶鄕風美邑俗。其機不此係乎。月望則儒士相會。敦勉孝弟之道。勸勵禮義之方。善相師之。過相告之。各考其所做之業。相質其所讀之疑。或講說禮文。或討究義理。或尙論聖賢事業。或推詳歷代治亂。或相與詠歌詩章。或相與遊賞山水。如是則資學問適性情。其益亦豈少哉。況此亂離之餘。在世者皆是再生之人。源源相見。話舊開懷。亦不爲不幸也。父老之會。則鄕射堂固其所也。而此縣以鄕射堂爲接待使客之館。則會不必鄕射堂也。或縣內民家。或郊頭閒地。無不可也。儒士之會。則鄕校書院。固其所也。而縣旣無鄕校。修城之役。又在書院之傍。則會不必書院也。或溪澗之邊。或閒靖之地。無不可也。無狀縣監。倘或旬月復淹於非據。則獲受萬一之益。亦不敢不望於諸父老諸朋友也。其惟鄕所。盍以此意吿一鄕父老儒士。咸以爲不妨於事。則試相與行之。如何。</text>
<title>諭書院文</title>,<text>一自亂離。士廢讀書。書廢而衆理晦冥。百善泯絶。寧不痛哉。況屯難之濟。必由斯文。經綸之業。當責吾儒。當此時。豈非有志者自奮之秋乎。宋末航海蒼黃之際。尙有日講大學之臣。今日雖危亂。豈至如宋末乎。願與諸君子。始從事於大學。非謂諸君不誦是書。特欲以是書爲講明之大本也。鄙人於奔竄中。亦得傳寫一本。今者欲從諸君子而取質焉。簿書暇日。當就書院而聽其說。願以此意。播吿于院中諸賢也。</text>
<title>諭一鄕文</title>,<text>縣監到縣以來。負恩於國。得罪於民者多矣。撫安孑遺。朝廷之心也。而不能體其心。以行撫安之政。訓鍊兵卒。國家之務也。而不能急其務。以盡訓鍊之方。邑有先賢之軌式。而不能倡起士友。以致相長之益。鄕多父老之高年。而不能勸敦孝悌。以成順德之風。至於炮射手之抄。不得不峻。則一境於是乎騷擾。流亡人之債。不得不徵。則催督又患於傍被。任使之設煩多。而政務不簡。牌帖之出紛紜。而號令不明。吏作侵漁之患者有之。彊肆呑噬之毒者有之。是皆縣監不德不才不明不剛。事不知要。信不見孚。無可畏之威。有可侮之愚。故不職其職。不務其務。而瘼隨民滋。弊從日生者也。不德不才之驗旣如此。不明不剛之弊又如此。故知其久冒之難。又苦身疾之重。不免爲呈辭之計。則一縣之人。孰不知縣監其勢當去。其義當退也。奈何縣俗。亦不免末世浮薄之習。反以請留守令。爲厚美之風。一二人倡其矯情之辭。一境人不敢明其僞俗之非。遂驅凍疲之氓。以誤巡相之聽。則是不獨欺明時也。誤巡相也。實所以重縣監之罪。而深齊民之病也。縣監於是仰愧俯怍。若不自容焉。惟以世異平時。義難徑遁。尙此稽滯。以過歲月。念此今日。便是歲除之晦也。今日舊歲。明日新年。則其所以棄舊愆而圖新福者。寧不各思其道耶。縣監尙此假守此縣。則不可無一言以爲縣民新歲祝也。方今人經喪亂。寇賊在境。而皆懷姑息之心。不作長遠之計。其心不亦惑乎。其計不亦短乎。以此而士無勉學之志。兵無効技之慮。善無振勸之誠。惡無懲畏之念。農無力耕之意。村無奠居之心者。是何爲哉。是其所以自招憂患。自速滅亡也。天生斯人。使之各職其職。各道其道。惟在所憂而自盡耳。豈可以自外至者而有所沮挫乎。設令倭寇再熾。爲斯民者。其未顚仆之前。惟各盡其所當爲者而已。士當自守其學。兵當自守其技。善當益勸。惡當益懲。農當力耕。人當自定。而一聽於天之所爲矣。况天豈有終絶我東土生民之理哉。願我一縣之民。恃我皇天之在上。又恃我國家之深仁。勿以倭寇之去留。爲吾民死生之係。而務各職其職。道厥道。則福慶斯存。天神是佑矣。各里里約等。當以此意。開喩村巷之民也。今者新春始逢。白日載暘。生意之作。物物皆然。亟其乘屋。如播百穀。政其時乎。盍相與勉之。縣監雖無狀。其未歸之前。自不得不念我縣民。其有瘼之甚者。弊之大者。害之可去。利之可興。里約等隨其所掌之面。所聞之弊。所見之瘼。所思之務。而悉皆來告。如曰縣監不德不才不明不剛。雖有所告。必不能施焉云。則亦且柰何哉。</text>
<title>議復立遮藪文</title>,<text>頃者吾東不幸。國家中否。今者天日再啓。方致中興之運。於是家之敗者。宜各中興其家。邑之敗者。宜各中興其邑。旣曰中興云。則誠宜痛革中敗之迹。以復前昔盛時之基。可也。吾玉山爲縣。負天城而對金烏。縈帶之以洛水。立城置縣。固有得於風水之會也。而惟以前郊闊遠。似有疎於風氣之藏。則旣縣之必置藪於五里許。于以儲乎江山淸淑之氣。此其藪之名曰遮。而其立也古矣。風水之說。雖非識者所道。而凡一草一本之榮枯。亦莫不係於地運。則此藪之見廢於中間者。安知夫兆此邑運之方哀哉。然則贊今日中興之道者。重立此藪。乃非其一吉徵耶。嗚呼。今尙有吾父老之在世者。其不聞此邑前盛之事乎。三韓巨姓。一邦顯人。接踵繼起之時。所謂遮藪者。亦未嘗不茂焉。哲人俱亡。大族竝微。城殘閭敗之日。所謂遮藪者。亦爲之斬伐焉。此吾餘人之還土者。必欲先立此藪。以爲再晠之基者也。嗚呼。山川如古。丘墟不改。則世此土而貫其籍者。孰非所謂巨姓顯人之餘裔乎。吾祖先共此藪而前晠。則吾子孫共此藪而重光。非今日望乎。等於秋夕前五日。適會於靑雲橋上。感古傷時。不得不立乎此議。自餘規目。則都監之能事耳。</text>
<title>鄕校揭板諸條</title>,<text>鷄初鳴咸盥潄。乃一日之初大節目也。有親者。尤可重之。雖無老親。學中亦儒者修身養德之地也。何可一日不謹乎。如有不謹者。有司吿于訓長及上齋。治之如法。在學中之人。午前則專意於小學。午後則須讀論孟及詩書。其在家。亦不可不念此業。然此皆餘力之業也。若其踐履。則孝悌忠信之實行也。僉須勖之也。入是門坐此堂齋者。必謹言行。常若在齋戒中。然又不但入校內謹致。如在校案者。或於其居家。言行悖戾者。亦有司審察聞見。見當人峻責。甚者黜之。每於大祭畢。薦入新生。必須嚴重擧薦。毋令雜類濫參。門內。不但雜人不可攔入。雖在案儒生。如不以學中事來詣者。不可投宿齋房。貽弊校屬。凡在此堂齋者。若府政得失。外間善惡。不可掛諸口頭。惟講論事理。討究經傳而已。凡府吏犯禁者。不可就此堂齋論治。如或有不可不治者。移文鄕所治之。其間罪有不重者。則令首吏治之。凡鄕所。長老之案也。鄕校。幼少之籍也。旣爲一體。不可異同。或有異同之甚者。則一鄕衆論攻之。儒生居校齋讀書者無故。不可往有司廳。犯者罰三月不許入校。改心然後許之。設外人求見有司。有司不可迎入本廳。出接於下人家。有司或有犯之者。則笞庫直二十。庶輩不可自入於未招之前。入番儒生。逐日晨朝。令殿直開中門。周審牆內而出。着署然後還齋修業。斷不可冒居明倫堂兩夾室焉。如有犯此堂議者。有司察之。待僉會之日。吿而罰之。或有犯不吿。則當罰有司。</text>
<title>記夢</title>,<text>前夜夢。余若將買取孔子之宅于孔子之後裔。卽孔子四十七八代孫云爾。旣約其直矣。則亦不甚高。足容吾力可辦矣。於是。吾身已在其門外。卽將入審其門牆之內。堂室之間。則其聖裔之爲主人者。便出而待之。欲導余以入。余猶逡巡。先問其宅中所在之人。則以邱其姓者對之。試觀其宅。則最後。而如人家大門之設者。卽巨閣。其內左右。皆有縱舍。舍盡又有橫閣如外閤。閤內又有左右舍。舍盡又復有傑閣。所經之閣。已三重矣。其內之舍與閣。則又甚敞大。蓋其正堂。故規模之備。爲最於前矣。其後亦有累重之屋。而余未盡觀也。旣至於此。回望四周。則主山團圓平正。左右諸山。踴躍起伏。擁衛拱包。無有空缺。而左翼之襟括水口者。巖崖如飛鶴之揚領也。余顧而樂之。若固有之。而所謂邱姓之人。則未之見焉。旣覺而思之。聖裔之孔年可二十餘。面目森然可記也。其屋則老矣。而制度高古。地勢宏雄也。丘字卽聖諱也。而以姓言之。莫知其何義也。己酉八月十五日。在立巖萬活堂手錄。此固異夢也。余以末學庸愚。雖其平生所宗仰而慕戴之者。固未嘗不在於天縱之道德也。而顧其去聖人也遠矣。海外晚生。邈乎其不可及矣。乃有是夢。何哉。獲麟之年。于今二千有二百有餘載。則闕里之宅。其古也如何。其舊宅則已壞於魯恭王之時矣。其復幾世而重建之哉。而其聖裔之隨世襲爵。以奉聖緖者。其果世宅其基而守之耶。皆所不得以知之也。就以理思之。聖人之所大宅者。乃中庸之道也。是宅也。乃自羲軒以來。堯舜禹湯文武周公聖賢相傳之宅也。世有聖人。則宅其宅而居之。世無聖人。則是宅爲之無主矣。由宇宙來。凡幾宅其宅。而幾爲無主之宅乎。然則爲其主者。非聖人乎。易曰。君子依乎中庸。遯世不見知而不悔。惟聖者能之。能之者。非孔子而誰哉。然而宅其宅者。固聖人也。而得窺其門牆者。亦皆可謂之聖人之徒也。況旣入其門牆。而能升其堂者乎。三千之徒。七十二子者。是也。固以此道。卽吾人所性公共之理也。其爲宅也。人皆有可宅之分焉。惟在人擇守之能不能如何耳。以是言之。今余之有是夢者。蓋亦其平生所宗仰慕戴之深而出者也。而我豈亦理外之人哉。嗚呼。中庸之道。何時而亡乎。天不亡是宅。亦未嘗亡矣。而但人自不宅焉爾。余亦民鮮中之一民也。敢不惕然而感奮乎。旣記其夢而因書焉。卽日筮得山雷頤卦。六爻皆不變。壬申八月上旬。宿仁義坊書堂。夜夢。我在別區。仰見白日。靑空有白雲一片橫飛。距地似不甚遠。其雲一頭掛在屋角。夢中自語。古說有謂人滿百數。則其上有氣。今非百人之聚。而或有其氣耶。領得其地。則似是伽倻山畔。於是。我從小徑。步向西偏。及十餘步許。有一坑坎。當路而在。見坑坎中。有金龜三首。三龜中二龜。則自頭至尾。長可周尺。尺有餘矣。自背至腹。圍可亦尺有餘矣。一小龜。纔可譬人一大拳許者。全體皆金質。而色兼黃黑。始則若鑄金爲硯滴者也。終忽似皆有生氣。我甚奇而愛之。傍有一皮器而金其蓋。遂幷收三龜而盛之。似我方有還歸之意。欲令一奴負龜前行。覺而思之。則方留心於羲禹河洛之妙契。其得有將來之可驗者耶。龜是壽物。或添牛馬之齒耶。崇禎壬申仲秋初九日甲戌朝。手錄。</text>
<title>宇宙要括帖</title>,<text>會眞帖第一						會眞帖第一																										一原帖第二						理無極而太極萬變萬化之樞紐萬物萬事之根柢																										俯仰帖第三						天地日月星辰五星二十八宿衆星水火土石泉澗井澤雨水四瀆四海木火石火金火䨓火油火丘陵墳衍原濕山林川澤巖石亂石五嶽衆山二氣五行四時二十四節七十二候十幹十二枝鬼神造化暑寒晝夜風雲雨露䨓電霜雪方圓奇耦大小上下動靜闔闢經緯健順屈伸消長往來升䧏盈虛聚散出入隱顯																										中之帖第四						人形體臟腑氣質精神魂魄天命性情道德事業心道理數學一心一身一家一國天下萬世父子君臣夫婦長幼朋友三綱五常禮樂敎化聖人賢人衆人士農工賈貧富貴賤善惡壽夭夷狄禽獸蟲魚草木																										傳統帖第五						天皇地皇人皇伏羲神農黃帝帝堯帝舜禹湯文王武王周公孔子顔子曾子子思孟子濂溪明道伊川橫渠康節晦庵太古唐虞夏殷周秦西漢東漢蜀漢西晉東晉南北朝宋齊梁陳魏西魏後周東魏北齊隋唐五代梁唐晉漢周宋南宋元大明																										載道帖第六						三墳八索九丘易書詩周禮儀禮禮記春秋大學論語孟子中庸太極圖說通書西銘皇極經世書啓蒙小學洪範皇極內篇河圖洛書八卦九疇方圖圓圖先天圖後天圖太極圖周大度數置閏之法天地一元之數陰陽剛柔動植之數黃鍾數八陣圖一二三四五六七八九十百千萬億兆																										景慕帖第七						純臣皐陶夔稷契伯益伊尹傅說呂尙忠臣龍逄比干微子箕子屈原義士伯夷叔齊魯仲連張巡許遠岳飛文天祥隱逸巢父許由泰伯仲雍四皓嚴子陵陶靖節陳希夷人傑張良諸葛亮文人賈太傅司馬遷司馬相如楊雄班固韓文公柳子厚歐陽永叔蘇老泉東坡詩人李太白杜子美																										傍搜帖第八						陰陽家道家法家名家術數家佛家仙家任俠家兵家鄕原家五霸齊桓公晉文公秦穆公楚莊公宋襄公霸佐管仲晏嬰異道老聃莊周列禦寇釋伽墨翟楊朱荀卿雜書太一太玄潛虛參同契元包洞極																										遠取帖第九						天覆地載山高海深日光太虛元氣和風慶雲時雨秋月寒水淸冰玉壺嚴霜明鏡止水生龍活虎轟䨓龍鳳龜麟金玉松柏芝蘭																										反躬帖第十						能做天下第一事菐方爲天下第一人物博文約禮靜存動察謹言敏行日乾夕惕嚴以持己和以待人義以處事理以應物中正平易明白坦豁寬大雄確渾厚敦實</text>
<title>標題要語</title>,<text>眞爲萬善之宗。一爲萬數之首。虛爲萬實之府。靜爲萬化之基。貞爲萬事之榦。淸爲萬物之高。謙爲萬益之柄。儉爲萬福之原。						如山不動。不動之中。有不息之功。不動則不息者益强。						如川不息。不息之際。有不動之體。不息則不動者益確。						敬敵千邪。						誠消萬僞。													博學反躬。						深體服膺。						凝道。順理之謂道。凝非口耳之所到。						畜德。積善之謂德。畜非朝夕之可能。						奉親。愛敬兩至。						御下。慈嚴竝施。						通天地。契造化。一古今。貫事物。格鬼神。化木石。其機都在方寸中靜一虛明眞宰。是戒愼恐懼而謹獨。中和位育爲能事。						學問道德日通透。事業文章月成就。災殃妖蠥霜見暘。毀謗怨咎燎逢雨。						男兒生於天地。當以宇宙間事業爲己任。不可以身邊眼前際之。又不可以一日一歲一世限之。嗚呼。爲此兩間之男兒者。亦幾人哉。爲斯人而能察得及此理者。有幾人哉。</text>
<title>方寸持存法</title>,<text>淨淨瑩瑩。無籤毫私累。廓廓浩浩。絶一端邪思。綜綜貫貫。萬妙無不通矣。條條脈脈。萬緖無不備矣。其於事物。則不隨其旣往而復有所留滯。不逆其未來而先有所期待。至其方到。則又不隨其當前而偏繫。其於道理。則思慮所及者。必極於無始。無始之前。其有始乎。知覺所該者。必極於無終。無終之後。其有終乎。至於上下四方。則明睿所達者。又必極於無際。無際之外。其有際乎。此乃吾必中一太虛也。</text>
<title>吾人常接</title>,<text>吾人位天地之間。莫不俯仰天地。居人物之中。莫不傍臨人物。此乃生於一世者所常接矣。高明在上者。天也。博厚在下者。地也。戴天履地而中立者。人也。得血氣而橫首飛走者。動物也。著根於土而萌作百卉者。植物也。此卽天地人物之形像也。至健恒易。資始品彙者。天也。至順恒簡。資生物類者。地也。盡性至命。成己成物者。人也。生成以時。順遂歸化者。物也。此卽天地人物之性情也。於穆不已。各正性命。使之保合者。天也。持載承天。含弘光大。使之咸亨者。地也。參贊位育。繼往開來者。人也。供材致用。隨時效需者。物也。此卽天地人物之事業也。夫孰莫之見哉。至於成象於天者。日月星辰也。效法於地者。山嶽川瀆也。機無停者。二氣也。序順布者。五行也。時焉有春夏秋冬。不失節候也。日焉有晨昏晝夜。不差刻分也。雨暘霜露之時行也。風雨雷霆之時作也。無非天地之化也。吾人則頭目背腹之體質也。臟腑氣脈之貫通也。仁義禮智信之爲性也。喜怒哀樂愛惡欲之爲情者。無不同焉。物有聲色氣味。而吾有耳目口鼻以受之。氣有溫涼暑寒。而吾有冠服裳屨以備之。物之植者。必有根莖枝葉花實。物之動者。必有皮毛膚肉骨角。莫不爲公私之用。善惡邪正之在心身。是非得失之在事物。治亂成敗之在家國者。皆吾人所經驗也。</text>
<title>附說 六條</title>,<text>理非有體段之可擬者。有十五般也。惟是理之一者。其妙至備。不可以片言隻字。得盡其至備之妙。故必須萃集此十五字之義。然後庶乎其盡之也。凡此十五字。加減一字不得也。十五目見經緯說						氣非此理。何得以爲無窮之氣哉。命非此理。何得以爲不已之命哉。性非此理。何得以爲萬 缺 之性哉。心非此理。何得以爲知覺之心哉。仁非此理。何得以爲衆善之長哉。義非此理。何得以爲品彙之萬哉。功非此理。何得以爲有爲之勤哉。業非此理。何得以爲生成之效哉。						理之有氣。如國之都城。人之第宅焉。有以寓着安頓者此也。如器械焉。有以造化品彙者此也。如使喚焉。有以致力應務者此也。如技能焉。有以形形色色。精粗巨細。無所不備者此也。如貨財焉。有以用之不竭。產之無窮者此也。如乘載焉。有以無遠不到。無處不及者此也。如日月星之在太虛。如嶽瀆之在地。如草木之在土。如飛鳥之在風。如魚族之在水。						先陽者。陽爲主陰爲佐也。一二。以數言也。全半。以體言也。動靜。以性言也。健順。以德言也。剛柔。以質言也。上下。以位言也。淸濁。以氣言也。明暗。以象言也。盈虛。以實言也。升降。以變言也。晝夜。以日言也。善惡。以類言也。淑慝。以驗言也。贏縮。以用言也。前後。以經言也。左右。以位言也。男女夫婦。以人言也。先陰者。陰爲母陽爲子也。闔闢。以機言也。聚散。以功言也。屈伸。以情言也。往來。以運言也。寒暑。以時言也。晦朔。以月言也。虛實。以道言也。牝牡雌雄。以物言也。本帖所載出入。以勢言也。浮沈。亦以氣言也。偏正。亦以道言也。順逆。亦以性言也。厚薄。亦以德言也。貴賤。亦以分言也。通塞。亦以道言也。						人皆以爲末世災沴。其出無常。不足駭也。物上變異。各因其物。不係於人。此皆無識之言也。古今一理。物我一道。天下豈有無善之福。無淫之禍哉。善焉必福。惡焉必禍。歷觀已往。其理必然。則何獨末世災沴。其無召也。物則無情。人則有情。無情之應。必由有情。何可諉之於無情。而有情者不自反乎。						人又以爲天地無耳目。萬物各形質。天地萬物。自爲天地萬物。豈與吾人相涉哉。若然則孔子何以曰。出其言。善則千里之外應之。出其言。不善則千里之外遠之。言行。君子之樞機。樞機之發。榮辱之主也。言行。君子之動天地也。人固與天地萬物。不相通乎。雖然。言行。是聖人特指其人所共聞共見者而言之矣。至於思慮精意之作。只出於方寸之中。而天地鬼神。無不知之。蓋其道理相通而無間。不待耳目之聞見。形質之同然而然也。上下彼此。一道理流通故也。</text>
<title>晩學要會 原集性理說篇目中。亦有晩學要會。此編卽初草也。篇目雖同。文則不同。</title>,<text>五言宗旨						性惟善。受天之謂性。純仁義禮智之謂善。						道惟中。率性之謂道。準事理物則之謂中。						德惟敬。凝道之謂德。表裏一於正之謂敬。						心惟誠。主身之謂心。用意克盡之謂誠。						學惟思。治心之謂學。推致窮到之謂思。													上古聖人。造書契設文字。以之立名目明旨義。大名目中。又各有小名目。大旨義中。又自有小旨義。其類不億。其變不窮。聚而爲章句訓謨。積而爲方冊經傳。無非所以開發精微。昭著義理。而用 缺但言邊存 斯人也。然而因不億之名目。有無窮之旨義。苟不領得其要。理會其實。則當何以知用功之方。得詣極之術哉。今以在吾人分上。爲儒家宗旨者言之。受于天者。性也。率其性者。道也。凝其道者。德也。主其德者。心也。治其心者。學也。夫所謂性也道也德也心也學也五者。豈非名目之大且切也。而其所以知之率之凝之主之治之者。其果不領其要。不得其實而能之乎。性之實。善是也。道之實。中是也。德之實。敬是也。心之實。誠是也。學之實。思是也。得其實則要在其中矣。純仁義禮智之謂善。準事理物則之謂中。表裏一於正之謂敬。用意克盡之謂誠。推致窮到之謂思。此卽五者之旨義也。故惟性可以當善之旨義。而惟善可以盡性之名目。惟道可以當中之旨義。而惟中可以盡道之名目。惟德可以當敬之旨義。而惟敬可以盡德之名目。惟心可以當誠之旨義。而惟誠可以盡心之名目。惟學可以當思之旨義。而惟思可以盡學之名目。若外善而言性。外中而言道。外敬而言德。外誠而言心。外思而言學。吾未見其得其實領其要者也。能於五者之名目。得夫五者之旨義。則其於大小名目。大小旨義。何究而不得其實不領其要哉。						性者。人物之所以爲人物之理也。爲人者。必須奉持存守。然後人得以人也。然而能奉持存守者鮮矣。則豈非其不能眞知其性故也。或有謂人之性惡。或有謂人之性善惡混。惟孟子獨道性善。以明其爲本然之眞。秉執之常也。性果有不善者乎。卽堯舜桀紂之所同得也。其理卽太極之理。而天得之爲天之性。地得之爲地之性。生于天地之中者。亦莫不性此理也。性一也。止有孟子所道之善者而已。豈有他性哉。至宋程張子。始又有氣質之性之說。則似與本然之性不同。而疑於有二者之性矣。然此非謂其體也。元有二性之幷立也。特就其體用經緯之分。而見其有不能相同者。乃指其爲體爲經者曰本然之性。指其爲用爲緯者曰氣質之性。然而氣質之性。本在於本然之性之中。而所稟乎天地流行之用者。必皆有不齊之端。故亦名之曰性矣。而其爲性也非眞性也。則止自爲一物一時之性。而非天地萬物公共常存之性也。蓋理本自一也。而其致用也必以氣。故理不得不有氣以爲用焉。然則氣之出。出於理也。非別有理外之源也。惟於爲氣致用之際。不能無變化作用之機。故其流行之間。必有精粗厚薄之不一。聚散盛衰之難常。而品彙之所値者。淸濁粹駁剛柔善惡之有萬不齊。則固未見其有秉彝之一焉。是故。張子復曰。氣質之性。君子不性焉。然則不性之性。終可謂之性乎。其所以必曰氣質之性。而稱性於氣質者。恐人以氣質之稟。爲元有之性。而有以性惡與善惡混等說。亂吾本然純善之性也。然則所以稱氣質之性者。乃所以著此本然之性。而有以發明孟子性善之旨者也。性果有二性。而其有不善者乎。我故曰人止有本然之性而已。孟子所道之善。是也。						子思曰。率性之謂道。所謂率性者。所以順吾所性之理。以之存諸心。以之行諸身。以之應諸事。以之接於物者是也。有是身則有是道。自生至死。無非由此道之歲月日時也。理固無時而無。無地而無。無事而無。無物而無。故吾身所遇之時。所處之地。所觸之物。所當之事。無非體道之所也。所謂道。卽當行之理也。遇此時。當盡遇此時之理。處此地。當盡處此地之理。應此事。當盡應此事之理。接此物。當盡接此物之理者。卽其當行之道也。道之本。藏於性道之機。係於情道之發。由於耳目口鼻手足之司。道之用。遍於家國天下之大。天地古今之遠也。性卽仁義禮智信之五常。情卽喜怒哀樂愛惡欲之七情也。夫五常。人所共性也。七情。人所共情也。耳目口鼻手足。人所共體也。時地事物。人所共當也。家國天下。人所共居也。宜其所由之道。無彼此也。無古今也。一皆歸於大中至正之準的也。而惟聖人能立人極。建諸天地而不悖。質諸鬼神而無疑。有以爲三才之主焉。其次則有賢人焉。其下則有衆人焉。又其下則有下愚焉。而下愚之惡。非一種也。又其外則有異端焉。而異端之類。亦非一種矣。則其故何也。此不過曰不得其中而然也。所謂中者。事物當然之則。是也。所謂事物當然之則者。卽其平常之理。是也。惟其以人行人之道。不是平常之理乎。父子而親。君臣而義。夫婦而別。長幼而序。朋友而信者。便自是當然之則也。順牛之性而用之耕焉。順馬之性而用之騎焉。順鷄之性。使之司晨。順犬之性。使之司夜。若用馬於耕。用牛於騎。司夜以鷄。司晨以犬。則豈是當然之則。平常之理哉。夫其當然之則。平常之理。各在其事物之中。而非可他求。則不難知也。不難行也。而其所以人鮮由之者。何也。此固以氣質之稟於二氣五行者。有不能齊焉。而其機則七情之發。有中節不中節也。七情者。根於性而行於言行者也。七情中節。則五常得其常。言行得其正。而大中至正之道。斯以立矣。七情不中節。則五常失其常。言行失其正。而大中至正之道。斯以晦矣。所謂中節。卽喜怒哀樂愛惡欲者。當發而發。當止而止。當重而重。當輕而輕。是也。所謂不中節。卽當發而不發。不當發而發。當止而不止。不當止而止。當重而不重。不當重而重。當輕而不輕。不當輕而輕。是也。當發而不發。不當止而止。當重而不重。不當輕而輕者。道之不及者也。不當發而發。當止而不止。不當重而重。當輕而不輕者。道之過者也。過與不及。均之爲失中矣。失中者。失其道者也。然則道之得與失。只係於七情而已矣。道不外乎言行事業者也。吾人事業。無不由言行而作焉。言行。無不由七情而出焉。其爲機不爲要乎。道卽理也。以其固有而謂之理。以其常行而謂之道。以其在物而謂之性。以其在事而謂之義。以其至中至正至當至善而謂之太極。隨其所指。異其名目。而擧一名目。餘皆在其中。則今曰道焉。而所謂理也性也義也太極也者。卽此而一也。統而言之。天地萬物之理。合一太極也。分而言之。天地萬物。各具一太極也。天地萬物。固未有出此太極之外者。而其多違道。何也。夫道一而已矣。非有千岐萬徑也。惟以得其中者鮮。故違於道者多也。中無別處。卽其一箇合當恰好十分盡頭。是中也。過而上。非中也。不及而下。非中也。偏於前偏於後。偏於右偏於左。皆非中也。非中則非當然之則。非一定之理。故不可行也。不可行者。果爲道也耶。中有全體之中。有一端之中。一端之中。以事而言也。全體之中。以人而言也。一端之中。雖恒人有時而得焉。全體之中。非聖人不得也。得全體之中者。未有失於一端之中。而得一端之中者。不可必於全體之中矣。然積一端之中。然後可以致乎全體之中。則其可以一端而忽焉哉。凡所應無非事也。凡所接無非物也。凡所處無非地也。凡所遇無非時也。而義理之所値。隨事隨物隨地隨時。而異宜於彼者有或不宜於此。宜於此者有或不宜於彼。宜於前者有或不宜於後。宜於後者有或不宜於前。事或同矣。而在我當應之義或不同焉。物或同矣。而在我當接之禮或不同焉。此則隨時隨地而不同者也。應之者皆我。而所値之事不同。則應之之義。不得不不同焉。接之者皆我。而所遇之物不同。則接之之禮。不得不不同焉。此則隨事隨物而不同者也。然此皆一端之中也。若夫全體之中。乃是中天地之間。而盡吾人之職分者也。順五常之性。正七者之情。通大藝敦五倫。自心而身。自身而家。家而國國而天下。參乎天地。貫乎古今。此非聖人而何哉。一切反是。而人焉不人。道焉非道者。卽下愚與異端。是也。彼異端與下愚。亦豈性外之人哉。其初不過七情之失其中。而至於爲下愚爲異端。終作天地間一大賊而莫之覺也。若聖人生得中和之氣。故性之發爲七情者。自無不節。而達而在上。則權度旣立。執其兩端。用其中於民。窮而在下。則依乎中庸。遯世不見知而不悔。此聖聖相傳之道也。賢人則學聖人之中者也。衆人則惟其在上者之所率而已。至於下愚。則其所稟之氣質。乃是至濁至駁者也。性發而爲情者。雖不出七者。而剛者則乖戾顚錯。倒施逆出。發非當發。重非當重。而常過於中。柔者則昏墜荒亂。冥頑無覺。當發不發。當重不重。而常不及於中矣。當然之則。平常之理。有不足言焉。則其於道。豈不遠乎。如異端則又稟其怪戾之氣者也。亦非不性五性。不情七情也。而其所喜所樂所愛者。隱僻也詭異也邪僞也。所惡所怒所哀者。中正也。禮法也平常也。似仁而害仁。似義而害義。似智非智。似信非信。又安知嘉會之禮哉。究其病原。則下愚與異端。蓋皆出於七情之欲也。情之有欲。初豈非理也哉。無欲則人亦無異於木石也。人得天地生物之心以爲心。故生之理動。而遂爲性之欲焉。自一身之食色衣服。至於天下之事天下之物。無非是道之所包所該也。其思有以遂其則盡其理者。非此欲之爲乎。欲焉而中其節。則乃爲是道之大端。豈爲道之病哉。彼下愚者。不當欲而欲之。又肆行妄用。故至於汨喪天理。而不之止焉。或 二字缺 怠退。甘於自棄而不之恥焉。其何足道哉。爲異端者。其所欲者是高出聖賢之上。賤棄彝倫之職。以虛無爲至貴。以寂滅爲至樂。惟隱是索。惟怪是行。則只自以絶生人之理。缺 聖賢之敎。戕天地之道者也。非大賊而何哉。此亦失於欲逆於情而至於此也。其差也毫氂。其謬也豈但千里哉。卽霄壤之判。幽明之隔也耳。然則失中而離道乃如此。余之以中爲道之的者。此也。至哉中乎。理之極也。義之盡也。性之常也。情之則也。卽此是道矣。有以達事物。有以通天地。有以一古今。前乎千古之往聖。後乎億載之來聖。外此無他道也。此堯舜禹之相傳。此中而已。豈非百王之準的乎。中之理則然矣。而不明於理。中難知也。不進於德。中難執也。然則何以知之。何以執之。姚姒之精一。孔子之博約。曾氏之格致誠正。子思之明誠。乃其法也。						德者。有善之謂。仁義禮智信之五常。受于天而性於己。則謂之明德。克明此性。全而盡之。則謂之大德。盡之而無以加焉。則謂之至德。至於一言一行之善。亦謂之德。故德有大小高下。苟非聰明睿智。自誠而明之聖者。必須修之然後成也。修之者。必由小而大。自下而高。曰入德者。自外而入也。曰進德者。自下而上也。其入其進。皆修者之事也。而或言其工夫節目。或言其次第等級。然而究其實。則莫要於敬。惟敬。其作聖之基本。成始成終之大方哉。夫以常爲進修之妨。心身之病者。莫非怠惰解弛。放肆橫奔之患也。敬則是一切收束心身者也。心身果在收束之中。則千邪退伏。萬善形見。凡所謂怠惰解弛。放肆橫奔者。何得復爲之患哉。外焉整齊嚴肅。內焉虛明靜一者。收束之實也。光大寬和。生意活潑。而仁之德立焉。其內旣直。其外自方。而義之德立焉。斂抑寅畏。謙恭遜順。而禮之德立焉。淸明洞澈。照燭微隱。而智之德立焉。主一無適。始終無間。而信之德立彦。五者之德旣立。而言有物。行有恒。處事之詳。接物之恭。居上之謙。居下之順。不待勉强。自有其則焉。中和位育之事業。亦可以此而致矣。此非此敬之極功乎。或曰。敬之爲德之實如此。而其不列於五常之性之目焉者。何也。旣不列於五常之性。則只是人之自做者耶。曰。敬雖是吾人自做。然後得之其實。則理之元自有者也。夫眞而無忘。正而無邪。一而不二。常而無變者。非此理乎。敬自是克持此理而已。非別有他事也。五性者。就理之中而分其條脈。以情之愛而知其理之爲仁。以情之宜而知其理之爲義。以情之讓。知其理之爲禮。以情之別。知其理之爲智。以情之實。知其理之爲信。信亦不自各其條脈。而寄存於四性者也。惟敬。亦不自爲條脈。而五性之所以爲德者。實以此敬爲之力焉。則其於信爲近焉。但信之爲德。則實而已。敬之爲德。則不止於實。乃有高明嚴正之義焉。其非理之自然者乎。													理之爲理實而已矣。有爲天之實理。故有是天。有爲地之實理。故有是地。有爲人爲物之實理。故有是人物。天以實理爲心。故其氣之下降也著於地。地以實理爲心。故其氣之上升也交於天。天地之道。一至誠而已。故造化生物之理。博大周遍。雖至於至微至細。莫不生生化化。而性其性所其所焉。又其不息無間。故往者過來者續。今日如昨日。日積而爲月。後月如前月。月積而成歲。今歲如去歲。歷萬古而常然。日月星辰。常於天。山嶽川瀆。常於地。草木群生。常於兩間。是何爲而然哉。不過曰誠之爲也。固以有誠。然後有物。故不誠無物也。吾人以藐然之身。居於萬物之間。其得與天地流通。與萬物發育。與鬼神感通者。何也。亦此誠也。誠之所藏者。何地乎。則此方寸之心也。苟非一箇誠。其何以一方寸之知覺。能辦得宇宙間之事業乎。心焉而不誠。止作人腹中方寸之一臟而已。其何異於木石之塊哉。所貴乎誠者。以一身而通萬身。以一物而通萬物。以一世而通萬世。立萬古之下。而徹萬古之上。在億載之前。而昭億載之後。無大不格。無遠不屆。無高不達。無深不入。亦不以近小卑賤而有所忽遺焉。夫以理存之處。誠無不通。理固無事而無。無物而無。無地而無。無時而無。則此誠其有未之通者乎。所謂誠者。何物歟。謂之理耶。謂之道耶。謂之德耶。莫非心也。而其有或誠或不誠。何也。曰誠。是實而已。理實故爲道。道實故爲德。而此心則知覺之在我。而主此理出此道。爲此德者也。心之在人。各自爲一身之心。故以其人能實其心。則爲道爲德。而斯爲誠。以其人不能實其心。則不道不德。而斯爲不誠。此其誠與不誠。在人而已者也。聖人則與天地爲一。故自無不誠。所謂肫肫其仁。淵淵其淵。浩浩其天。經綸天下之大經。立天下之大本。知天地之化育。而盡其性。盡人性。盡物性。可以贊天地之化育。而與天地參者也。賢人則思誠。而能勉夫誠之之功者也。衆人則不知誠之爲理。而任其貿貿者也。夫實理不可誣也。故一心全任其僞者。無可應之理。或有一分之誠。則必有一分之應。況至誠之無息者乎。有以通金石。感異類。動天地。格鬼神者。而況於同胞之人。同氣之族。同心之際乎。允恭克讓。而黎民於變時雍者。大堯之誠也。紹堯韶成。而鳥獸率舞。鳳凰來儀者。大舜之誠也。思兼三王。坐而待朝。而天無猛風。海不揚波者。周公之誠也。此皆聖人而在上位。故其應在天下也。然而聖人之誠。亦非別有道也。不過曰盡其心之理而已。其理。卽恒人所同有之理而已。則聖人豈有他誠哉。但能無少欠缺。無時間斷。而爲全體之誠也。然若能思誠而致誠之之功。則其初雖從一偏之誠而致之。致而又致。積而爲全體之誠。則亦可以與聖人同其形著明動變化之功用矣。然則心法之要。豈外於此誠乎。立誠之要。須從不欺而始焉。不欺者。知善必爲。知惡必去之謂也。如或知其爲此善彼惡。而不爲不去。便是欺也。旣先自欺。而終必至於欺人。豈非可戒者哉。若曰誠者。天道也。聖道也。非吾常人所可得以做焉者也。不自用功於不欺之地。則其心旣失實理矣。道不行於父母兄弟妻子。況其外之人乎。學。所以收治此心。講明此道。進修此德。全盡此性者也。思卽知覺之動。義理之緖。而有以推究乎四方上下始終者也。思之然後當知人有是身必有是心。有是心必有是性。有是性必有是道。有是道必有是德。知是德之不可不爲之進修。而思所以進修。知是道之不可不爲之講明。而思所以講明。至於思所以收治此心。全盡此性。而著力做工。爲賢爲聖者。無非此思爲之機也。若生知之聖。則自誠而明。不思而得。固無待於致思之工矣。自聖人以下。不思何以有得哉。夫是道也。自至小至於至大。自至卑至於至高。自至淺至於至深。自至近至於至遠。其事萬端。而隨端異應焉。其物萬形。而隨形異分焉。其機萬變。而隨變異裁焉。時有不一而隨時而殊焉。地有不同而隨地而別焉。其體至隱。其用至費。放之則彌六合。卷之則退藏於密。此可不思而能識其要乎。且道也者。書所謂厥中也。易所謂敬義典禮也。詩所謂物則也。大學所謂至善也。朱子所謂事物當然之理也。偏於左偏於右。皆非道也。倚於前倚於後。皆非道也。過亦非道。不及亦非道也。仰鑽高堅。瞻忽前後。則此可不思而能得其權度之精乎。至哉思乎。可以察無內之小。可以極無外之大。可以燭無倫之微。可以窮無窮之遠。可以測不測之深。可以領不盡之變化。可以會不形之賾隱。天地鬼神。古今事物。無所不通。無所不該。無所不悉。故吾人眼目之達。心地之明。步武之高。德業之盛。實由此思而能之也。大學之三綱領八條目。中庸之三德九經。孰不出於此思之致乎。有思然後能有知。有知然後能有行。則道德事業之機。都在於思矣。然則以思爲學之要者。果不爲得其實乎。蓋思者。心之運也。理之推也。凡宇宙間之事物。無非理也。吾心亦理也。人惟能明此心。能運此心。而以此心之理。推事物之理。則其有外於吾心所秉之彝乎。此思之所通。固不可窮也。而思之之功。寔從九思而始焉。九思苟能各得其則焉。則高深遠大之理。亦不出乎當然所以然之常也。此則思之正也。亦有所謂邪思者。心之在人。本是活物。凡有是心者。其孰無思哉。但其有邪正之異。故思之所成。不能無君子小人之別。此又不可不思者也。如或所思。非所當思。而卑者。物欲是拘。所思恒在於食色勢利之間。高者。隱僻是求。所思必在於虛遠詭怪之境。二者淸濁雖殊。莫非邪思之爲也。則其悖於理違於道也遠矣。爲鄙夫爲異端。終不免天下之惡之所歸。而得罪於聖人者。亦皆出於思之邪也。則不爲可懼哉。不爲可戒哉。如知其可懼可戒。則只在能省察於思之方動處。卽此而旋思其所思者。果出於義理之正乎。或無乃橫作於私欲之邪乎。揆之以本然之權度。則辨之不難矣。其所思果是正也。則擴之充之。須極其至善而後已。其所思便是邪矣。則遏之窒之。必拔去其根而後已。然則其所以辨之者。亦莫非思也。思其可不愼乎。然子思言誠身之功。愼思在博學審問之後。明辨篤行之前。則必須學問以博其義理。然後思可以愼焉。而其思也正。又須辨之明行之篤。然後所思而得者。爲吾所有。而身心可至於誠矣。究其始終而言之。豈非居敬乃是成功之要也哉。</text>
<title>錄疑俟質</title>,<text>題目曰錄疑俟質。夫疑者。不敢自定之辭也。旣有愚見。姑備一說。錄而存之。以俟夫後之君子。有以取舍焉。豈自是己見。而必蹈僭妄之罪哉。覽者恕其情則幸矣。													大學中庸二篇。本在戴記中。有宋兩程子始尊信而表章之。大學有經傳三綱領八條目。而舊本多錯簡。兩程各有改正。而朱子又就兩程所改正。復爲之序次焉。						知止物有兩節。在經首三綱領之下者。元本也。明道伊川皆仍之。晦庵亦仍之。						子曰一節。元本在止於信下。明道改正則上連詩云瞻彼。詩云於戲二節。在平天下章詩云節彼節之下。伊川改正則下連此謂知本此謂知之二節。在經文之下。晦庵改正則以爲釋本末而置之止至善章之下。						此謂知本此謂知之二節。元本在經文之下。明道則仍之。伊川則上連子曰一節。亦在經文之下。晦菴改正則置二節於子曰節爲本末章之下。而上此謂則曰衍文。下此謂則以爲結格致章之語。若格物致知傳之全文。則以爲闕焉。而取程子之意。爲著間嘗一段。以補其亡矣。						其後董文靖公槐，葉丞相夢鼎，王文憲公魯齋栢。皆謂傳未嘗闕。遂以經文知止物有二節。歸之於子曰節之右。合之爲傳四章。以釋格物致知云。則晦庵所正釋本末爲第四章者沒之。而格致一章。於是乎无闕焉。蔡虛齋淸。又以爲諸先生所正。亦有未安。當以所謂致知在格物者八字。加于物有節之上。而爲之章首。然後次之以知止節。又次之以子曰節。終之以此謂知之節。						黃慈溪震。字東發。著日抄。蔡虛齋著蒙引。方正學孝孺題大學篆書正文。後吳郡都穆有聽雨記談。皆各有是說。而備載於盧蘇齋編集改正大學中。						我東方本朝儒先晦齋李氏彦迪。其所見大略亦符於此。其改正序文。有曰愚嘗讀至於此。每歎本文之未得見。近歲聞中朝有大儒得其闕文於篇中。更著章句。欲得見之而不可得。乃敢以臆見。取經文中二節。以爲格物致知章之文。旣而。反覆參玩。辭足義明。无欠於經文。而有補於傳義。又與上下文義。脈絡貫通。雖晦庵復起。亦或有取於斯矣云云。於是。遂以物有一節爲章首。而曰章首。疑有所謂致知在格物者八字而今亡矣。次之以知止節。又次之以此謂知本節。而曰程子曰衍文也。終之以此謂知之節。而曰結上文兩節之意。又以子曰一節置之經文之末。而曰從伊川所定云。													此亦格致章无闕之論。而不別立本末章。則傳文止爲九章者也。						愚自幼始讀大學。不但傳中格致章全文之闕爲可恨。經首三綱領三句一節之下。遽繼以知止物有兩節。似非倫次。上下文義。涉於牽合。有未洽當焉。此非作意求之而然耳。知覺所及。自有如是。而旋思夫古文元本。旣自定來。則必是後生愚劣。未達本義。故有是疑焉。乃敢强守舊說者定矣。晩來循繹。亦未透得其果爾洽當。則疑未嘗釋矣。乃後始聞晦齋改正如上。復聞中夏後儒亦旣有其論。則疑似釋矣。爲後學之幸。其可量耶。自是以後。誦讀大學。依改正之序。而循繹不已。則固覺其快洽矣。而所懼者。有不合於程朱之定也。然而愚見又猶有可疑而當質者。子曰一節。明道置之平天下章之中。伊川竝此謂二節。置之經文之下。晦庵別出爲本末章。置之止至善章之下。後儒皆以爲格致章之文。而爲第三節。我東晦齋依伊川所定。而復置之經文之末矣。今以愚見則此一節。固當不離格致章之中。而似次於章首物有節之下。繼之以知止節。終之以此謂物格此謂知之二節。則尤爲洽當焉。試爲排定如左。													所謂致知在格物者。物有本末。事有終始。知所先後。則近道矣。						此從蔡虛齋及李晦齋所定。						子曰。聽訟吾猶人也。必也使無訟乎。無情者。不得盡其辭。大畏民志。此謂知本。						此當爲第二節者。卽愚見也。						知止而後。有定。定而後。能靜。靜而後。能安。安而後。能慮。慮而後。能得。						此當爲第三節者。亦愚見也。						此謂知本。													愚見知本。恐當作物格。然則此節不爲衍文矣。						此謂知之至也。						此從晦庵格致章之結語。○知本二字。若作物格。則兩此謂之句。當合爲一節也。						或問曰。物有一節。必以爲章首者。何也。曰。經旣曰致知在格物。則物之理。當先言之。若言物之理。理之在物者。不擧本末。無以盡其體用。故曰物有本末。旣有物焉。則物必有事。而事之理。不出於終始。故曰事有終始。苟能明乎物之本末。事之終始。則當先者。本始也。當後者。末終也。知及於此。則循序而進。可以適道。故曰則近道矣。此一節。其爲章首。不亦當乎。曰。舊本。無所謂致知在格物者八子。而虛齋晦齋始加之。子又從之。其果可乎。曰。按傳文釋經之法。其於綱領三章。則章首皆無所謂之語。至於條目五章。皆加所謂某條之語於每章之首。則格致一章。居條目之上。在綱領之下。故其或記傳者。仍綱領傳之例。而誤欠首語。遂無其所謂云云者耶。旣失其例加之首語。無以別其爲格致之釋。故因爲錯簡。同知止之節。誤入於經首三綱領止至善之下耶。然揆諸綱領之文。兩節之就其下。不見其爲洽當。而歸諸格致章之闕文。似甚的合。則八字之沒。宜復挑出。就加於物有之上。以循條目章首之凡例。無乃是乎。蓋古人作冊者。多用竹簡。故編連之際。或失照管。以致誤錯。而凡其錯簡誤字。亦皆有所因以致謬焉。以此章言之。章首八字之沒。因綱領傳三章之皆無頭語。故物有一節。不得爲章首。而知止一節。因經首止至善之語。誤入於其下。故物有之節。亦誤居其次矣。曰。今以首語八字。加之物有之上而爲首節。則何遽以子曰一節。次之於則近道矣之下歟。曰。竊詳其傳文釋經之排序。則每於章首。先擧其大綱。又必用可證可驗大關之語以實之。如明明德章。先擧康誥之語爲之端。則次擧太甲之語。以致其實。而帝典之引。則擧其效也。新民章。先擧湯之盤銘爲之本。則次擧康誥之語。以致其實。而詩云一節。則擧其效也。其下每章文勢細詳之。則皆然。故知子曰一節。居此章首節之次。卽其類例也。首節旣以物有本末。事有終始言之。則明明德於聽訟之先者。卽其本也始也。能聽於有訟之後者。卽其末也終也。此非本末終始之可驗者乎。此而推之。則天下未有無本末之物。無終始之事也。蓋爲本爲末。有始有終者。莫非自然之妙也。物具本末而爲物。事得終始而爲事。則事物之理。固不出於本末終始矣。旣能於物物事事上。見得其本末終始。則吾之知。其有不致者乎。至善之當止者。都在吾心目之中矣。以其後六條言之。誠者。意之至善也。正者。心之至善也。修者。身之至善也。齊者。家之至善也。治者。國之至善也。平者。天下之至善也。旣知夫至善之所在。則意固不可不誠也。心固不可不正也。身固不可不修也。至於家之不可不齊。國之不可不治。天下之不可不平。皆此道理也。然則六條目之至善。其有不基於格致者乎。故言格致之效。必曰能定能靜能安能慮能得。定者。誠意之機也。靜者。正心之機也。安者。修身之機也。慮者。齊家治國平天下之機也。得者得其理也。其機旣立。其理旣得。則道果不已近乎。易乾卦九三文言曰。知至至之。可與幾也。知終終之。可與存義也。然則至之終之之本始。皆在於格致矣。此所以知止之節。爲格致之效。而合居於子曰節之下也。或曰。上此謂之節。知本二字。何以曰當作物格與。曰。此謂兩節。舊本在經文之下誠意章之上。而晦庵亦置誠意章之上。上此謂一節。則從程子而曰衍文。下此謂一節則曰致知之結語。其於補亡之末。則曰此謂物格。此謂知之至也。愚竊思之。此謂知本者。乃子曰節之末語。而在本章之中。故誤襲其語。疊作知本。然其實則物格二字。乃其本語。而晦庵補亡之結。爲得之耳。然則加八字於物有節之上而爲首節。置子曰節於其次而爲第二節。置知止節於其次而爲第三節。置此謂二節於其末而爲一章之結文。於是乎格致章之全文。不待補而自完也。或曰。今取經文二節。爲格致章之文。則格致章。得有全文。仍無闕矣。其於經文。果不爲欠段乎。曰。大學之道。綱領之而爲三。條目之而爲八。綱領者。條目之綱領也。條目者。綱領之條目也。不先言三。無以統其八。不後言八。無以實其三。此其文義言序。當有先後。當相連比也。旣擧其三綱領於首節。則又須卽敍其八條目於其下。然後綱領之統條目。條目之係綱領者。必相貫屬。必相參照。故去知止物有二節於其間。則古之之節。便入於首節之下。而三綱領之爲八條目之綱領。八條目之爲三綱領之條目者。遂相附比而無所隔礙耳。且觀知止物有二節。其立言命義。蓋自爲別段文字。似不合屬於三綱領八條目之間。苟如元本所排。則謂之上係於三綱領乎。謂之下連於八條目乎。知止之止。雖同於止至善之止。固不當於三綱領中。獨擧止至善一句。而徑說其功效也。又知止能得之事。皆在下二節八條目功夫功效之中。則不須先發於八條目之上也。至於物之本末。事之終始。則自當出於傳中說事物之章耳。經文則方排序其綱領條目。恐不先及於物與事也。然則上不合係於綱領。下不合連於條目。豈若去之於經而無欠。歸之於傳而有全也哉。或曰。子言則似矣。然兩節之在三綱領八條目之間者。乃是舊本。而俱經兩程子至朱子。皆無異說。朱子註釋。則以物有本末。事有終始一節。爲上文兩節之結。而物則以明德新民當之。事則以知止能得當之。如是則此兩節。不可不居於三綱領之下者也。此豈非十分定見。而後儒所見。何得過於程朱之心眼哉。余曰。竊嘗反覆。紬繹其文義。則明德新民之爲物者。似非本義。而事又不可單指其知止能得之語也。凡物與事。都在下文八條目之中。則安有徑擧而參錯之哉。蓋朱子篤信舊本。牽出此義以釋之者也。看書之法。不拘舊常。不起私意。惟其自愜於天衷之知覺者。便是看得是處也。又曰。經文。首擧三綱領。繼之以八條目。故曾子述傳文。自第一章至第三章。旣釋三綱領。遂及八條目。此格致章所以居第四。而爲止至善章之次也。格致章。固接於釋止至善之章。故後人誤以格致章物有知止二節。互易其先後。從經文首節止於至善之語。而遂作經文第二節三節。則後儒諸先生。皆因之而莫正其誤焉。乃及最後。便有以爲二節。自是格致章之脫簡。當還于傳文止至善章之下。以塡格致之闕文者。誠似無疑也。子曰一節。自當爲格致章第二節。而上承物有本末。事有終始之文。下接知止而后有定之文。然後一章之旨。辭備而義足。格致之功。爲有實證矣。蓋格物致知者。明在物之理。知是道之當止也。物之理。不外乎本末。事之理。都貫於始終。而明明德新民。實大學之綱領也。使無訟。不由於己德之克明乎。聽訟。不爲新民之末治乎。然則物之本末。事之終始。皆在於此矣。旣於此能會其本末終始之理。而知所當先。知所當後。則其餘萬事萬物之則。亦豈有外於此乎。至善之當止者。擧在其中矣。然則此節本在於知止節之上。故舊本誤隨其五止字。而錯在於止於信下。今復還之。不爲是乎。非若別出爲本末章者。有違傳文之凡例也。或者又以爲旣移二節爲傳文格致章。則經文上三綱領無結語。此不爲欠乎。余則以爲不然也。夫綱領者。條目之綱領。條目者。綱領之條目。則綱領之統條目。條目之係綱領。其間自不當容有結語。必也以綱領而臨條目。以條目而承綱領。然後三者爲八者之所本。而八者爲三者之所包也明矣。綱領三者。旣擧於首節。而條目八者之工夫功效。又旣畢敍於兩節。然後遂以經末二節致結焉。此正言序之當然。文勢之必然者也。若曰綱領之下。自須有綱領之結語。條目下二節。則止爲條目之結語。則是綱領與條目。爲非一事也。豈可乎。誠意章第二節之末。有曰此謂誠於中形於外。讀者常以小人不善之實於中者。爲之誠焉。至於晦庵論誠而其答或人之問及此語。則曰自其天理之大體觀之。則其爲善也。誠虛矣。自人欲之私分觀之。則其爲惡也。何實如之。而安得不爲之誠哉。是則晦庵亦以惡之實於中者。謂其誠也。竊嘗思之。殊覺未安。夫誠者。眞實无妄之謂。則此誠字。當著於道理之正處。不可著於爲惡之實也。本節。主小人爲不善於閒居之時。而不能掩於見君子之後。故以誠於中。爲指其爲惡之實矣。然反覆詳認其文義。則所引誠於中形於外之語。非指其欲掩不善。而不能掩者引之也。乃爲其欲著其善。而不能著者發焉。以其中無爲善之實。而外欲著之。則終不可欺於如見肺肝之眼。故引此語以證之。謂必能爲善之實。旣積於中。然後爲善之驗。乃能形於外耳。若無爲善之實於中。則豈得爲善之形於外哉。故遂繼之曰。故君子必愼其獨也。此非所以爲其爲善而引是言乎。況次章。乃釋誠意者也。誠意之誠。卽孔子所謂誠之之誠。而未能眞實无妄。欲爲其眞實无妄之道也。首節所謂誠其意者。毋自欺也。如惡惡臭。如好好色。此之謂自慊。故君子必愼其獨也者。誠之之功也。曾子曰。十目所視。十手所指。其嚴乎者。誠之之戒也。末節所謂富潤屋。德潤身。心廣體胖。故君子必誠其意者。誠之之驗也。然則一章言誠。無非就夫道理之正而言之也。何獨於其中一節。指小人爲惡之實。而亦謂之誠哉。如以惡之實於中者爲誠。則爲眞實乎。爲无妄乎。非眞實非无妄。而謂之誠。可乎。晦庵終復曰。但非天理眞實无妄之本然。則其誠也。適所以虛其本然之善。而反爲不誠耳。愚竊以爲非眞實无妄。不可以得誠之稱。非天理之正。不可以當眞實无妄之實。然則天理之外。豈有他誠乎。惡之實。自爲惡之實而已。決不可擬之以誠也。晦庵所謂反爲不誠者。卻是得誠之本也。故愚則曰所引誠於中形於外者。特明小人之見君子而著其善者。徒飾其外。外飾者。終不能欺人。故善必誠於中者。乃可形於外也。此所以申言君子之必愼其獨以勉之也。						中庸費隱章。舊說多將聖人不知不能處做隱說。朱子不取。而以體之微釋隱。愚意以爲舊說。無乃是子思本義耶。夫費隱二字。皆借用之言也。費者濫施之謂也。隱者。藏匿之謂也。道何嘗有濫施者哉。何嘗有藏匿者哉。子思以此道之用。其遍於卑淺近小。而無所遺漏者。有似乎濫施。故曰費。其極於高深遠大。而難於測度者。有似乎藏匿。故曰隱。又或費隱字。不須借用。古者字少用多。故以一字而兼諸數義者多焉。安知費字實兼卑淺近小之義。隱字實兼高深遠大之義。故子思用之。以明此道之用哉。下文所謂愚夫愚婦之與知與能者。卽其費也。聖人之有所不知不能。天地之大也。人猶有所憾者。卽其隱也。費故有天下莫能破而其小無內者也。隱故有天下莫能載而其大無外者也。此固費隱。有以盡此道之用也。故其下引鳶飛戾天魚躍于淵之詩。而曰言其上下察也。此亦借引。以證此道之上察下察而無所不在焉。非謂鳶之戾天。果極於道之高深遠大。而魚之躍淵。果盡於道之卑淺近小也。特取其爲上下察之證焉耳。至章末結之之文曰。君子之道。造端乎夫婦。及其至也。察乎天地。所謂造端夫婦者。非卑淺近小之費乎。所謂察乎天地者。非高深遠大之隱乎。凡天下之事。自至卑至至高。自至淺至至深。自至近至至遠。自至小至至大。無非君子常行之道也。有上無下。非道也。有下無上。亦非道也。此所以於章首。必用費隱爲語頭以冒之。而置而字於二字之間者。以明夫高卑深淺遠近大小。通爲此道之全體也。故其下各章所以推廣反覆之者。無非費隱之義也。然則子思所以言費者。非令學者忽愚夫愚婦之所與知與能。而不爲之也。所以言隱者。非令學者求知聖人之所不知。求能聖人之所不能也。謂其於命於天性於己。日用常行。不可須臾離焉。而所當必知。所當必行之道。則不以卑者淺者近者小者而有所遺焉。不以高者深者遠者大者而有未致焉。然後能事畢。全體得。而性分職分。于以盡矣。或曰。然則道之費者。衆人固可知且能焉。而至於隱則聖人天地。亦有所不盡者。何歟。況學者乎。曰。天地聖人之有所不盡者。非其知思力量實有所不足者而然也。又非不欲盡也。特以勢有所不通焉。知思力量。用不去故耳。然則其在勢所不通。而知思力量之用不去處。雖以天地聖人。亦無如之何矣。苟知思力量可容透做。則聖人豈有不知不盡之理哉。故道之可知可能者。聖人未嘗不盡焉。學聖人者。其不以聖人之所知所能自期乎。果能自愚夫愚婦之與知與能者。而知之能之。以至於知聖人之所知。能聖人之所能。則程子所謂終身用之。有不能盡者。不在是歟。此道之所以爲中爲庸者。以此費隱故也。道非中庸。其果能徹上徹下。周盡萬事而無欠缺乎。旣至於此。則雖於聖人之所不知者。吾亦不知。而不害其爲中庸之知也。於聖人之所不能者。吾亦不能。而不害其爲中庸之行也。況於天地之有所憾處。人得如之何哉。特言夫道理之無窮者然也。或曰。費隱。固皆以道之用言之。則是止言用而不言體也。道豈有無體之用乎。曰。不別言體。而其於言用之地。體未嘗不在其中矣。不必對擧而幷言之。然後知其體之有是用也。程子曰。其書始言一理。中散爲萬事。末復合爲一理。放之則彌六合。卷之則退藏於密。又曰。體用一原。顯微無間。旣曰一原。則不可二之也。旣曰無間。則不可間之也。若其本書大旨。要在於分別體用。則旣言體。又須言用。方言用。又須言體者。文勢當然也。此篇。惟以明道爲要。則道者兼體用合顯微之謂也。言體而用在其中。言用而體在其中。豈有無用之體。又豈有無體之用哉。理者。道之體也。事者。道之用也。道之用。散爲萬事。故將言其萬事。必本於一理。旣言其萬事。終歸於一理。所以終始於一理者。用不離體。體常幹用也。夫所謂始言一理者。卽天命之謂性也。此則性於人者。本乎天也。所謂終言一理者。卽上天之載無聲無臭也。此則德於人者。一乎天也。然則始言之一理。乃中庸之道之原也。終言之一理。乃中庸之道之極也。原者。始之謂也。極者。終之謂也。原固此理。極亦此理。則理非中庸之道之體乎。若夫其用之在事業者。則所謂費而隱。是也。旣曰費。則卑淺近小之事。無不盡矣。又曰。隱則高深遠大之業。無不擧矣。在身爲身之道。在素位爲素位之道。在家爲家之道。在國爲國之道。在天下爲天下之道。在萬世爲萬世之道。其爲費而隱者。果如何也。然而所以費者。以理而費也。所以隱者。以理而隱也。夫旣費以理費。隱以理隱。則費隱何嘗離理而費隱哉。用由體出。體在用中者。非中庸之道乎。然則費隱。皆爲道之用矣。而體未嘗不在其中焉。何必分費隱。作一體一用。然後爲體用之備乎。方言此道之用。察于上下萬事。而兼擧體以對用。則其爲體也。不或涉於褻乎。篇首已言其體之本篇。末又將歸宿于其體之微。則豈可竝言於中間言用之際乎。費隱之旨。誠富矣哉。或言費而致乎隱。或言隱而包乎費。縱橫錯綜。層見互發。試提擧之。則道不遠人也。而孔子自以爲未能焉。行不出素位也。而至於無入不自得焉。妻子好合。兄弟旣翕。非不邇且卑也。而至於父母其順焉。視不見聽不聞之鬼神。有體物不遺之用焉。大舜文武周公之道。不出庸行之常。而以至於爲聖人爲天子。宗廟饗其先。子孫保其後焉。知所以修身者。以至於知所以治天下國家焉。獲乎上而治民者。必由於明善誠身也。愚必明柔必剛者。必由於人一己百人十己千也。贊天地之化育者。始由於盡己之性也。動變化之德。初由於致曲也。博厚高明悠久之業。始於不息也。發育峻極之道。由於三百三千之積也。廣大之致而精微是盡焉。高明之極而中庸是道焉。徵庶民。考三王。建天地。質鬼神。俟百世者。本諸身焉。篤恭而天下平之化。由於衣錦尙絅焉。然則一篇之中。何往而非費隱哉。其在二十六章曰。今夫天斯昭昭之多。及其無窮也。日月星辰繫焉。萬物覆焉。今夫地。一撮土之多。及其廣厚。載華嶽而不重。振河海而不洩。萬物載焉。今夫山。一卷石之多。及其廣大。草木生之。禽獸居之。寶藏興焉。今夫水。一勺之多。及其不測。黿鼉蛟龍魚鼈生焉。貨財殖焉。此一節。其爲費隱之全體者明且詳矣。所謂昭昭也一撮土也一卷石也一勺水也者。非費之謂耶。所謂無窮也廣厚也廣大也不測也者。非隱之謂耶。故費隱。卽一理也。費達於隱。隱該於費。無費則無隱。無隱則無費。其所以然者。便是理也。何必以體之微。當諸隱然後體得爲體乎。自當竝費隱爲道之用。則體之自在其中者。不爲尊且神乎。篇首篇終所言之一理。蓋於是乎一貫矣。						至於二十五章首節曰。誠者。自成也。而道。自道也。其註曰。誠者。物之所以自成。而道者。人之所當自行也。愚嘗反覆參究。終有所未瑩者。妄意以爲自成之成。當是誠字。而謄寫者誤去偏旁之言。遂爲成字。蓋以下節有自成之文。故旁照移涉而致誤也。詳認其文義。則須作誠字。然後其旨明快矣。此篇言誠。自二十章始發。而誠者。實此篇之樞紐也。此節所謂誠者。卽二十章天之道之誠者也。下節所謂誠之。卽二十章人之道之誠之者也。將言人不可不致其誠之之功。故章首先言聖人之誠曰。誠者自誠也。而道自道也。蓋理之在天地者。本自眞實无妄。故天地之道。誠而已矣。而聖人之得於天地。爲性之理者。亦自眞實无妄。卽所謂誠者自誠也。至其性發爲情。流行於日用之間者。不出勉强。不由修爲。而無非當然之理。卽所謂而道自道也。旣曰自誠自道。則正所謂天之道之誠也。誠之理如此。故凡物之爲物。必待誠而能始能終焉。卽所謂不誠無物也。君子之必以誠之爲貴者。此也。誠之者。以其未及乎天道之誠。而須盡在人之道。以求至乎天道之誠也。然則自誠之誠。有以爲誠之者之準則也。若曰自成。則成者。從未成而致其成之謂也。誠則本自誠矣。聖人從有生之初而誠已立焉。則何可以成言之哉。故曰自成之成。是誠字之誤無旁言也。						中庸二十章之末。有曰博學之。審問之。愼思之。明辨之。篤行之。此言擇善固執工夫之目也。其下文曰。有不學學之不能不措也。有不問問之不知不措也。有不思思之不得不措也。有不辨辨之不明不措也。有不行行之不篤不措也。人一能之己百之。人十能之己千之。果能此道矣。雖愚必明。雖柔必剛。朱子章句曰。君子之學。不爲則已。爲則必要其成。所謂不爲則已者。指釋有不學有不問有不思有不辨有不行五句之意也。所謂爲則必要其成者。指釋學之弗能弗措問之弗知弗措思之弗得弗措辨之弗明弗措行之弗篤弗措也五句之意也。又曰。如云有不戰。戰必勝之類也。此則引他文。證此文勢也。故讀之者。常以有弗學有弗問有弗思有弗辨有弗行。爲指其全無意於學問思辨行之事。而斷不爲之者也。其句末不爲則已之已字。乃全無復可望之意也。就其下學之問之思之辨之行之之各二字。便作頭語。提起以勸學者。抵今無不從之矣。竊以愚意而思之。上文旣歷言五者工夫之目矣。故有下文隨其五目而條勉之。詳其文義。若曰後學果有所不學。則必須從今學之。其所不能者。不敢措而不學也。果有所不問。則必須從今問之。其所不知者。不敢措而不問也。果有所不思。則必須從今思之。其所不得者。不敢措而不思也。果有所不辨。則必須從今辨之。其所不明者。不敢措而不辨也。果有所不行。則必須從今行之。其所不篤者。不敢措而不篤也。此其文義之因上文而申勉之者。有順無曲矣。何必擧不學不問不思不辨不行者而卻之。然後用勸他學問思辨行之人哉。夫非不勉而中。不思而得之。聖人孰不有其所不學不問不思不辨不行之節目哉。有所不學。則必有其所不能矣。有所不問。則必有其所不知矣。有所不思。則必有其所不得矣。有所不辨。則必有其所不明矣。有所不行。則必有其所不篤矣。於是。果能不措其不能而必學之。不措其不知而必問之。不措其不得而必思之。不措其不明而必辨之。不措其不篤而必行之。則始焉不能者。終無所不能矣。不知者。無所不知矣。不得者。無所不得矣。不明者。無所不明矣。不篤者。無所不篤矣。雖其困知勉行者。自能倍功百千。可以至于成功之一也。此聖人之意也。故以有不學有不問有不思有不辨有不行等語。作下文各目起語。而勸令必學其所不學而無所不學。必問其所不問而無所不問。必思其所不思而無所不思。必辨其所不辨而無所不辨。必行其所不行而無所不行。此非其文義之明著者乎。						聖賢著書立言。一章一句。莫不有一定之宗旨。而古人文法簡奧。義趣圓闊。非若後世文字辭淺意露。易解易了。故編之者或失照管。錯認誤續。讀之者測度牽擬。多失本義。雖以通識達見。或不免循常放過。或有所釐正未到者。則移改復正。不可得已也。而議者或以爲先賢之所曾著眼。所旣經手。後學不可容爲之異同可否於其間也。此固篤信儒先。其意好矣。敬重經傳。其論確矣。然義理之公。人所同得。雖在至愚極陋。亦或有一條路通得。直一般義見得是處。則當在所取焉。大舜之好問察邇而爲大知者。不以是耶。大學中庸二書。固經程朱之眼與手也。而明道所正。伊川旣不盡從。兩程所正。晦庵亦不盡從。而不以不盡從爲自嫌焉者。公共義理。各發其所見。乃亦分內事也。不敢不自盡焉。以俟後之君子者。豈是得罪於先賢哉。其亦先賢之所許可也明矣。嘗觀周易一書。傳文出於伊川。本義出於晦庵。同是發明經旨也。而本義之言。亦不盡從傳說。或有別用己見處。夫尊尙伊川。孰如晦庵。而臨文異。同有如是焉。則非所以好異於先儒。以公義所在。有不得不爾者也。況所異者。文義間微細曲折耳。道理之大頭腦處。未嘗不一也。</text>
<title>平說</title>,<text>平說者。不立題目。遇有意思。則輒錄之。蓋壬癸以後書也。知理氣最難。理所在。氣亦在焉。氣所在。理亦在焉。無處非氣。亦無非理也。無物非氣。亦無非理也。無時非氣。亦無非理也。旣無無理之處。則焉有無氣之處。旣無無理之物。則焉有無氣之物。旣無無理之時。則焉有無氣之時。欲知理。非氣無以知也。欲知氣。非理無以知也。求理於氣之外。非所以知理也。況安有氣之外哉。求氣於理之外。非所以知氣也。況安有理之外乎。宇宙之間。有形無形。若大若小。凡所耳聞目見手接足履者。無非氣也。昨日今日之間有夜。前月後月之間有晦。去歲今歲之間有冬。前天地消剝。後天地未生。其消剝未生之間。元氣閉闔而爲混沌。然而消剝之中。便有萌作之幾。纔消剝卽萌作。靡有間隙。氣果無時而無矣。氣無時而無者。乃理之無時而無也。故不可不分者。理氣也。而不可得分者。亦理氣也。升降往來者。氣之運行也。凝成形質者。氣之聚結也。有運行。不得無聚結。有聚結。不得無運行。所以運行。所以聚結者。理也。天於上而日月星辰。地於下而水火土石者。聚結之大而正者也。經於時而暑寒晝夜。施於化而風雷雨露者。運行之大而正者也。其或日月薄蝕。星辰失度。水火爲災。土石崩壞者。形質之變也。寒暑晝夜之失序。風雷雨露之無節者。運行之變也。必有聖人純乎天地之理。合乎天地之氣。能有以參贊位育。上下與天地同流。然後乃可得以致其常道而無變矣。人者。得理氣之正。爲萬物之首。而聖人者。又得夫秀之秀。正之正者也。天地合其德。日月合其明。四時合其序。鬼神合其吉凶矣。若衆人。亦莫不與聖人同受天地之理。同得天地之氣。以有其形。以有其性。而或爲愚爲不肖者。非聖人受理獨多而爲聖。衆人受氣偏多而爲愚不肖也。蓋聖人衆人。雖同得於一理一氣。而氣之流行於天地者。不能皆純且正。而雜且偏者居多焉。故得其純且正而爲聖者。世不常有矣。其下則偏雜中多少分數。雖有不齊。而其不歸衆人者鮮耳。天地生人。豈不欲皆純且正哉。又豈有厚薄其心哉。其所以純少而雜多。正少而偏多者。氣之流行。自不得齊也。故河圖洛書之數。惟一無對。而自二以下。皆雜焉。八卦之畫。惟乾爲純陽。而自兌以下。皆有陰焉。聖賢少而衆人多者。亦其理也。但衆人之於聖人。當知其同性一理。共形一氣。理無不可通者。形無不可踐者。各因其才。求以致曲。則雖不能皆爲聖爲賢。亦得爲聖賢之徒。而免於暴棄之歸也必矣。言大小。則理大而氣小。以理無限而氣有限也。言長短。則理長而氣短。以理無盡而氣有盡也。然氣之有限有盡者。其亦理焉耳。氣雖有限。限外又有氣。氣雖有盡。盡後復有氣。則固以理無限無盡。而氣不得限於限盡於盡也。有許多限。故爲無限。有許多盡。故爲無盡。此理氣之二而一者也。凡爲物者。大則不小。小則不大。高則不卑。卑則不高。其爲始終衆寡虛實。皆各一定而不可易焉。若理也者。大莫大而小莫小。高莫高而卑莫卑。始莫始而終莫終。一莫一而衆莫衆。實莫實而虛莫虛。雖不可以大小高卑始終多寡虛實等字。偏著而擬言之。若又不合大小高卑始終多寡虛實等字而活觀之。亦無以見其全耳。然則此理也。果是何爲者哉。天地萬物之所以爲天地萬物者。是也。陰陽萬變之所以爲陰陽萬變者。亦是也。天地萬物未生之初。此理爲之根柢。天地萬物旣生之後。此理爲之綱紀。陰陽萬變未作之初。此理爲之宗統。陰陽萬變旣作之後。此理爲之樞紐。然而此理也。根柢焉綱紀焉。而不與天地萬物而俱往焉。宗統焉樞紐焉。而不與陰陽萬變而俱過焉。天地萬物也者。畢竟都有窮盡。而此理不隨而窮盡。陰陽萬變也者。大小皆有限度。而此理不隨而限度。此生生化化之機。變通不已之妙。不可得以端倪。不可得以究測者也。此其所以至中至正者也。至順至直者也。至公至一者也。至平至常者也。至易至簡者也。此卽所謂理之爲理也。聲然後耳聞之。色然後目見之。臭然後鼻臭之。味然後口取之。形質然後手接之。方所然後足履之。若理也者。非聲也非色也非臭也非味也非形質也非方所也。無聲而爲萬聲之主。無色而爲萬色之主。無臭而爲萬臭之主。無味而爲萬味之主。無形質而爲萬形質之主。無方所而爲萬方所之主焉。聞於有聲。知所無聲。見於有色。知所無色。嗅於有臭。知所無臭。取於有味。知所無味。接有形質。知無形質。履有方所。知無方所。此乃知夫理者。不出乎有聲有色有臭有味有形質有方所者耳。高明覆幬。天之然也。博厚持載。地之然也。日月星辰。象之然也。山嶽川瀆。質之然也。寒暑晝夜。時之然也。風雲雷雨。氣之然也。動植飛潛。物之然也。觀其然則可知其所以然矣。有其所以然。故斯爲所必然矣。有其所必然。故斯爲所當然矣。有其所當然。故斯爲所固然矣。有其所固然。故知其爲所自然矣。起於所以然。成於所自然。而所必然所當然所固然者。在其間矣。所以然者。原其始也。所必然所當然所固然者。指其實也。所自然者。要其終也。立此五箇然。而理之爲理。可識矣。然理非有待於五者之序而成也。人之所以認取此理者。須用五箇言。順其相因之序而竝觀之。然後庶可以有所據而得其實矣。五箇所者。有定之辭也。五箇然者。形氣之著也。曰以曰必曰當曰固曰自者。互驗之目也。然則外天地萬物萬變萬化而能觀理乎。惟在吾人能默會之耳。理之爲字。散出於書者。或訓治。或訓條理。古無有深言之者。惟於易說卦中。孔子始發窮理之文。蓋指夫萬物萬事之理也。物而有千形萬狀。事而有千條萬緖。各形其形。各狀其狀者。幷育而不相害。各條其條。各緖其緖者。竝行而不相悖。則非此理而能然乎。觀其形形狀狀條條緖緖。則萬殊者理也。觀其竝育不害。幷行不悖。則一本者理也。隨事隨物。各具不紊者。旣爲燦然之用。則源頭總會。一本萬貫者。豈非渾然之體乎。一本之中。具萬殊之理。而不見其有餘。萬殊之處。合一本之理。而不見其不足。本立於無物之前。則觀萬者不可徒泥於有物之後。各具於有物之後。則會物者不可徒求於無物之前。善觀之道。惟在看得活耳。合宇宙而遡觀之。其初惟一而已。一之所以爲一者。爲百千萬億之祖。則豈但常止於一而無變哉。本必有末。始必有終。體必有用。大必有小。所謂一者。便自有無窮之變化。聖人於是立文字以發明之。不得不別其許多名目焉。見者須能活看。不自拘泥於名目之各立。然後有以會夫一原萬殊之理。而爲不失聖人之本旨矣。以其統體者。謂之太極。以其本然者。謂之理。以其作用者。謂之氣。以其流行者。謂之道。以其賦與者。謂之命。以其秉彝者。謂之性。以其發出者。謂之情。以其自得者。謂之德。以其著見者。謂之文。以其能爲者。謂之才。隨其所指而異其稱。因其所稱而異其字。其實一也。太極者。至眞至實。至中至正。至善至順。無所不包。無所不通。無以有加之謂也。推之於始而極於始。推之於終而極於終。推之於大而極於大。推之於小而極於小。推之於上而極於上。推之於下而極於下。無所不極。無所欠缺。無時間斷。故曰太極。太極者。卽所謂一也。一不得不分而爲二。於是爲三爲四爲五。至爲十百千萬之無窮焉。物焉有本末。事焉有始終。道焉有體用。分焉有大小。末出於本也。而末勝則戕其本。終原於始也。而終流則悖其始。用生於體也。而用偏則害其體。小統於大也。而小過則賊其大。見其勝而戕。謂之本自本末自末。見其流而悖。謂之始自始終自終。見其偏而害。謂之體自體用自用。見其過而賊。謂之大自大小自小。可乎。要使之末常順其本。不至於勝。終常顧其始。不至於流。用常主其體。不至於偏小。常承其大。不至於過而已矣。太極。一太極也。而元初統體之太極者。體也。萬物各具之太極者。用也。統體之太極。旣立於元初。故各具之太極。隨物而有定焉。各具之太極。本之則統體之太極也。統體之太極。推之則各具之太極也。然而統體之太極。未嘗有加損。而各具之太極。不能無或偏於所各之專耳。土石之爲物。有形質矣。而無生意無血氣無知覺無言行。有者一無者四。草木之爲物。有形質。有生意矣。而無血氣無知覺無言行。有者二無者三。禽獸之爲物。有形質有生意有血氣有知覺矣。而無言行。有者四無者一。吾人則有形質有生意有血氣有知覺有言行。五有具矣。但止有形質者。塞之全也。二有三無者。塞之次也。四有者。雖稍有知覺。而旣無言行。則亦止爲塞之類矣。惟五有備矣。然後乃得爲最靈最貴矣。此萬物之不齊者。莫非自然之理。而使之有不齊者。其亦太極之用也。於是。土石而順土石之性。草木而順草木之性。禽獸而順禽獸之性。吾人而順吾人之性。則不齊之中。可齊者存焉。而太極之用。不害其爲不齊矣。於人之中。亦有昏明粹駁之不齊。因而爲愚智賢不肖之不同。固以陰陽氣也。而自有淸濁之別。剛柔質也。而自有精粗之異。故稟得爲人者。自不得以齊焉。惟聖人者。得陰陽剛柔之正。備通明中和之德。而立此人極矣。然陰陽之有淸濁。剛柔之有精粗。亦莫非太極之用也。非是淸而精者。只出於太極。而濁而粗者。不出於太極也。變化流行之妙。自有不得不爾者矣。然而人則異於土石草木禽獸之爲物。頭天足地。中立而三之。耳能收天下之聲。目能收天下之色。鼻能收天下之臭。口能收天下之味。手能爲天下之事。足能遍天下之地。心能通天下之理。故苟能自有有爲之志者。當無不可爲之事焉。此聖人設爲學問之術。敎誨之方。使昏愚者變爲明智。駁雜者化爲純粹。蓋以太極之全體。亘古亘今。曾無加損。而人能與天地相竝耳。非若土石之不可有生意。草木之不可有知覺。禽獸之不可有言行者也。道而有萬化。事而有萬緖。物而有萬彙。萬化之中有精粗。萬緖之中有輕重。萬彙之中有貴賤。此大小之分所以定也。然則精粗皆道也。輕重皆事也。貴賤皆物也。爲大爲小。其理則一耳。在大化則天地大而萬物小。在一世則君后大而臣庶小。在古今則聖人大而衆人小。在一身則心官大而衆體小也。小之不可無大。亦若大之不可無小也。無小則大何能獨自爲大乎。以分則固有大小。而以理則本無大小。不可相易者。分之定也。不可兩無者。理之一也。要須大以統小。小以承大。大小相濟。然後天下之理得也。天地不可無萬物。而萬物不可不順乎天地。君后不可無臣庶。而臣庶不可不順乎君后。聖人不可無衆人。而衆人不可不順乎聖人。心官不能無衆體。而衆體不可不順乎心官。心官居內。摠主乎義理者也。耳目口鼻四肢居外。各司一體之職者也。摠主義理者。固是天則。而各司一職者。亦莫非天則。不可謂大者只理。而小者非理也。義理之行。非耳目口鼻四肢之各職。則固無所憑倚而有爲焉。而各司一職者。若不聽順於義理之主。只據其所司。自主張其職。則未有不敗其職事。僭越心官。而喪失性命者也。然心官若能先立其紀綱。一以義理。管攝各職之小司。則小司之在外者。孰敢不奉職而承命哉。此所以大者不容無小者。而小之陵大。皆由於大者不能自立也。故心必能自官其官。然後衆體得以各職其職矣。孔子始言太極。說出此理。無以加矣。濂溪周子加無極於太極之上。而仍着而字於其間以通之。則其又說出無極。無以加矣。周子非以孔子所云太極二字。爲有所不足焉而加之也。蓋以爲所謂太極者。橫看豎看。大看小看。微看顯看。遡看引看。惟眞惟正。惟善惟順。無以復加之名也。而旣曰極則人或疑於形象模範之可擬。故遂曰無極而太極。無字與太字相應。旣有太字。無無字。不得。太者。言此理之實也。無者。言此理之隱也。謂太則恐其過疑於爲有。謂無則恐其過疑於爲無。故必曰無極而太極。然後太爲不着於有象。無爲不落於虛無。太而無無而太。極之爲極。形於不形之中。名於不名之際矣。中置而字。又所以發明前後極字之非二極也。此固有宇宙來。無孔子不得。有孔子來。無周子不得。如大堯止言允執厥中四字。大舜加之以人心惟危道心惟微惟精惟一十二字。而允執厥中之旨。斯以明矣。不是大舜以四字爲不足。而加十二字以自多之也。然則此理之所以極焉。而無焉太焉者。果何如哉。所謂眞也正也善也順也者。非其有形狀之謂也。不可以目視。不可以耳聽。不可以手探。而獨可以心會之矣。然後視以不目。聽以不耳。探以不手。其隱可以明之。其妙可以契之。可測其不可測之體。可窮其不可窮之用。大焉而大。小焉而小。高焉而高。深焉而深。內焉而內。外焉而外。上焉而上。下焉而下。近焉而近。遠焉而遠。旁之而無際也。遡之而無始也。引之而無終也。天地未開闢之前。卽此理也。天地旣開闢之時。亦此理也。天地已窮盡之後。必此理也。豈特天地哉。物物此理也。時時此理也。處處此理也。此理之外。其有物乎。其有時乎。其有處乎。此所謂無極而太極也。旣曰太極。凡所謂大小顯微高深遠近者。皆在其中矣。又曰。無極。其不與所謂爲形爲氣。有盛衰盈虛屈伸消長者。同有窮盡矣。此其所以爲理也哉。聖人作爲文字。以立萬變萬化萬物萬事之名目。夫一事一物。必有體用本末。精粗表裏。故體用本末。不得不異其名。精粗表裏。不得不異其名。隨異立名。隨名異字。而同中有異。異中有同。惟其名目之各立者。聖人非故異之也。蓋莫非自然之理。自然之勢也。而其有以異之者。乃所以明其同而致其一也。至於後學。膠於耳目。泥於心思。知異者不知其同。知同者不知其異。畢竟不知理之一者無處不一。道之同者無時不同。則其所以離失聖人之意者遠矣。嗚呼。有文字。所以開耳目也。而今反爲之膠焉。立名目。所以通心思也。而今反爲之泥焉。此豈聖人之誤人哉。人自誤也。此不過以文字觀文字。不能以理觀文字。以名目觀名目。不能以道觀名目故也。非窮理知道者。豈能與於論變化之要。審事物之原哉。易大傳曰。易有太極。是生兩儀。兩儀生四象。四象生八卦。其所謂生者。言其畫卦之初。只因加倍之法。而自一爲兩。爲四爲八。以成三爻也。八則就四而分爲八也。四則就兩而分爲四也。兩則就一而分爲兩也。八則四也。四則兩也。兩則一也。非若父生子子生孫之相禪代也。此其所以有變化無窮之妙也。一焉而非不足也。二焉五焉。而非有餘也。卽只是合分言之。要明其理焉。此聖人之敎也。俯仰宇宙。但見其確然隤然茫然渺然紛然紜然而已。初豈有所謂太極二氣五行之名目哉。又豈有曰理曰氣曰道曰命之稱號哉。特聖人爲斯人。要以微其顯闡其幽。使之順性命之理。故目之曰是爲太極。是爲二氣。是爲五行。是爲事物。是爲道德焉者耳。要在人看得活。分得細會得一哉。元氣之陽。運於外者。天也。元氣之陰。聚於中者。地也。天地旣定位焉。則日月山澤雷霆風雨者。其造化之具也。一晝一夜一寒一暑。升降往來屈伸消長者。其流行之用也。遍滿充塞於山野水陸高深內外之域。或淸或濁或粹或雜或厚或薄或精或粗。不容相無。不能皆同者。流氣也。隨其所得之氣淸濁粹雜厚薄精粗之不同。而所生之物。不能無善惡偏正大小貴賤之不齊焉。氣之所以不同。物之所以不齊者。亦莫非理之自然也。固非此理之外。別有他箇物事。乃自用事而爲濁爲雜爲薄爲粗。使之有偏有惡有小有賤者也。惟其淸粹精厚者。氣之本。濁雜薄粗者。氣之末。得其本者。爲物之善正貴大。得其末者。爲物之偏惡賤小。此所以物之善正貴大者。爲之主而統御之。偏惡賤小者。爲之屬而受制焉。善正貴大者。非聖人乎。偏惡賤小者。非衆人乎。此聖人爲之君長而統御之。使衆人之偏惡賤小者。不得不囿於善正貴大之化。而不敢自心其心也。於人一身之中。亦有貴賤大小之不齊焉。聖人之爲聖人者。蓋亦能以貴御賤。以大統小而已。所謂賤者小者。非耳目口鼻四肢之任乎。所謂貴者大者。非性命所宅之心乎。其貴賤大小之分。旣能不紊於一身。故能不紊於家國天下。而有以盡人物之性。贊天地之化育焉。嗚呼大哉。理也者。有眞無妄。有正無邪。有善無惡。有順無逆。眞故爲萬變之主。正故爲萬化之原。善故爲萬事之宗。順故爲萬物之本。以其眞正善順。故謂之理。苟或間之以一毫之妄。一毫之邪。一毫之惡。一毫之逆。不可謂之理也。如其無眞正善順之理。天地人物。雖一日不可得而爲天地人物。況得爲萬古之天地。萬古之人物乎。天萬古而天。地萬古而地。人萬古而人。物萬古而物。高明者常高明。博厚者常博厚。頭圓足方者常頭圓足方。橫首下頭者常橫首下頭。則形之常也。動健者常動健。靜順者常靜順。靈貴者常靈貴。偏嗇者常偏嗇。則性之常也。此皆理自眞正善順。而理中之物。各有其常者然也。眞則無渝。正則無缺。善則無敗。順則無斁。故理之爲理也。經萬億代而未嘗窮盡。産萬億物而未嘗耗費。天地有窮而理不窮。人物有盡而理不盡者。眞正善順而已也。或曰。人之爲人。物之爲物。莫非此理中人物也。而其有妄邪惡逆之作者。何也。蓋末勝本。用克體。賤戕貴。小賊大。於是。爲妄爲邪爲惡爲逆而不可制矣。如水火本是五行之大用。造化之眞具。而水或有滔天之孼。火或有焦土之災。其何足怪哉。然而眞正善順者。理之常。故妄者必亡。邪者必殞。惡者必敗。逆者必凶。暫時雖若勝眞害正傾善陷順。而及乎天定之後。眞未嘗不勝妄。正未嘗不勝邪。善未嘗不勝惡。順未嘗不勝逆。此眞正善順。乃理之常故也。嗚呼。理可易乎。可易則非理也。其誠眞正善順矣哉。無物不本者。理之全也。無事不宰者。理之妙也。無所不通者。理之周也。無時不然者。理之常也。蓋眞正善順者。以德言此理也。全妙周常者。以才言此理也。理固不可以才德言者。而如欲用言語而說出之。苟非此等文字。無可得而參驗焉故也。此理無微不在。無暫或息。咸有無闕之中。自有本末大小貴賤輕重之分焉。常運無息之中。又有長短久暫動靜緊歇之要焉。此其不容無不容息之間。乃有不可紊不可易之道也。不容無不容息者。經也。不可紊不可易者。緯也。不可無而無。不可息而息。則理失於虧闕間斷。不可紊而紊。不可易而易。則理失於乖戾錯亂。此敗亂滅亡之所由作也。故聖人之所以聖。治世之所以治。順乎此理而已。易乾卦卦辭曰。元亨利貞。孔子以四德言之。彖傳所謂萬物資始。乃統天。是元之事業也。雲行雨施。品物流形。是亨之事業也。乾道變化。各正性命。是利之事業也。保合大和。是貞之事業也。文言所謂善之長。嘉之會。義之和。事之幹。是元亨利貞之實也。蓋天道之目。四者而已。長其善。會其嘉。和其義。幹其事。而天下之道。斯以盡矣。資始焉。流形焉。各正焉。保和焉。而天下之物。斯以畢矣。此與陰陽五行。異其名者。陰陽五行。以氣言也。元亨利貞。以德言也。元亨。誠之通則在氣而陽也。利貞。誠之復則在氣而陰也。然則陰陽之外。有四德乎。元之資始萬物。是木之氣行也。亨之流形萬物。是火之氣行也。利之各正萬物。是金之氣行也。貞之保合萬物。是水之氣行也。四德之皆實其用。是土之氣行也。然則五行之外。有四德乎。二氣之往來。五行之順布。無非四德之所以時行也。以屈伸言。故謂之陰陽。以變化言。故謂之木火金水土。若以其德言之。則曰元亨利貞。固非二氣五行。四德各有其道也。然四德之所以分而爲四者。非於理中本有此四片區界也。只就造化流行之際。便有此先後始終之序次分限也。四德。本一理也。初豈有所謂元也亨也利也貞也之可名乎。及其發於功用也。資始之而曰元。流形之而曰亨。各正之而曰利。保合之而曰貞。只一太極也。而可以元可以亨可以利可以貞。故當元斯元。當亨斯亨。當利斯利。當貞斯貞。以德之首而言。則爲亨爲利爲貞者。卽一元之變也。以德之終而言。則爲元爲亨爲利者。卽一貞之化也。亨與利之在其間者。卽所以承元而就貞也。德止於四也。而上焉盡天地之道。下焉盡萬物之性。豈非四德一太極也。吾人也。位天地之間。首萬物之中而有是身。卽理氣之爲天爲地者。又聚於其間而得其秀者也。質之凝成百體。一定不易者。人之地也。氣之周遍充滿。運行不息者。人之天也。是如元氣之輕淸者爲天。重濁者爲地。地在天氣之中。而爲其所擧持。天依地質之上。而爲其所附着者也。筋骨血肉毛之體於外者。是五行之質也。心肝脾肺腎之臟於內者。是五行之精也。膽焦腸胃膀胱之六腑於腹中者。是山林原野川澤之爲天府於地中也。耳目口鼻之七竅於頭面者。是日月星辰之爲天象於太虛也。執持焉有手。行步焉有足。而肱股各兩。兩儀數也。其指各五。五行數也。物必有形色。故此有目以應之。物必有音聲。故此有耳以應之。物皆有氣臭。而此有鼻以應焉。物皆有滋味。而此有口以應焉。耳目鼻口。竅各以兩。亦兩儀數也。口有咽喉。亦兩竅也。目辨五色。耳辨五聲。鼻辨五臭。口辨五味。亦皆五行數也。所以必有六腑者。有以滋補於五臟。而潤養乎百體也。所以必有五臟者。心藏神。肝藏魂。脾藏知。肺藏魄。腎藏精。然後能主宰。能知覺。能思慮。能記識。能靈應。然後當喜必喜。當怒必怒。當哀必哀。當樂必樂。當愛必愛。當惡必惡。當欲必欲。於是內外之質具焉。大小之體備焉。貴賤之司該焉。合而爲一身。人之爲人者成矣。故能視天下之色。能聽天下之聲。能嗅天下之氣。能食天下之味。其於天地萬物之理。能無所不知。其於宇宙間之事業。能無所不爲。其所以首乎萬物。參爲三才者。不亦宜乎。此非人自能之也。理之本然而受得其全。故其爲形質體象者。內外無不備。大小無不具。貴賤無不該。而其爲性情才能。無不通。無不爲矣。夫心爲五臟之一。而作一身之主。謂衆形之君者。蓋魂魄精知。雖各主於四臟。其所會合而宅舍焉者。心也。故是心也。主乎一身。君乎衆形。性秉彝之天。情萬物之權。統御耳目口鼻。役使手足百體。而致中和成位育者。無非其責也。貴哉人乎。大哉心乎。理之在天地者。曰元亨利貞。其在人者。曰仁義禮智信。天地而元。卽人而仁也。天地而亨。卽人而禮也。天地而利。卽人而義也。天地而貞。卽人而智也。天地而四德之實。卽人而信也。此非以在天之元。爲在人之仁。以在天之亨。爲在人之禮。以在天之利。爲在人之義。以在天之貞。爲在人之智也。故在天在人。隨其所形而其理自具焉。天地而有元亨利貞者。初非有他物在天地之先。乃以四德授之。蓋有天地。則其理固自然也。人焉而有仁義禮智信者。實非天地。乃以五常授之也。蓋有人則其理亦自然也。非若斯人之彼授此受而得物也。所謂賦與云者。天地爲理氣之大原。而其間受生有形者。人有人之理。物有物之理。人人物物。莫不皆然。誠若隨人隨物。命之令之。有以分付之者然。故謂之賦與。設若授之然後受焉。則豈得人人物物。均有之而無欠闕者乎。此所謂固有者也。其公共之名稱。則曰理也太極也。而其各在于成形之中則曰性也。其爲各形之主則曰心也。此莫非所得本然之善。故曰德也。旣爲固有而不可移易。故曰常也。藏諸中而此理。發諸外而此理。言諸口而此理。行諸身而此理。接於物而此理。應諸事而此理。乃爲日用之所常由。故曰道也。天下之物無數也。而此仁皆包之。天下之事無數也。而此義皆制之。天下之分無數也。而此禮皆序之。天下之理無窮也。而此智皆別之。天下之情莫測也。而此信皆固之。五者得以盡兩間之萬變。故其目止此。此理也者。人物之所同得也。聖愚之所共有也。然而有人物之別。聖狂之分者。何也。理固有體用有本末。無事之前爲體。而有事之後爲用也。無物之先爲本。而有物之後爲末也。事隨變而多緖。物因化而多類。多緖者。精粗厚薄之所以不一也。多類者。偏正大小之所以不齊也。此造化之産。不能皆人。而物居多焉。吾人之類。不能皆聖。而愚亦衆焉。物偏而愚蔽。故偏者反於正。蔽者戾於聖。於是乎理之體。不得不失其全。理之本。不得不失其常。然則五常之理。雖未嘗虧欠。而人物所得。不免有偏蔽。近於仁者。或遠於義。近於義者。或遠於仁。其於禮智信三者。亦皆有近遠者焉。韓子所謂上焉者之於五也。主於一而行於四。中焉者之於五也。一不少有焉則少反焉。其於四也混。下焉者之於五也。反於一而悖於四者。是也。然則仁義禮智信之五常。非聖人。孰能盡焉而全之哉。故必須聖人者。居君師之位。掌敎化之柄。然後能使不仁者歸於仁。不義者歸於義。不禮者歸禮。不智者歸智。不信者歸信。而人物之性。斯可得而盡之。此非理之體元自不損。而理之本元自不易者乎。今以理之一字。究其極至。可得以心會。而莫可得以口舌說出者。卽所謂道德性命之原。而不可以道德性命目之。爲中正平直之本。而未見其有中正平直可指之體段。爲眞實易簡之根。而未見其有眞實易簡可驗之端倪。只是無聲臭。無方所。而不可易。不可違者存焉。此乃無體之本體。無極之太極也。及其爲天爲地爲人爲物。然後爲之命。爲之性。爲之道。爲之德。各隨其所指而名目立焉。目人之性。曰仁義禮智信也。而方其一理而渾然也。初豈有仁義禮智信之別哉。用旣著矣。緖脈已分。故始認其爲仁爲義爲禮爲智爲信而可以目之。仍有以知夫五者之性。本自具於渾然一理之中。而理之所以咸包悉囿。無所欠乏者是爾。發於用矣。而仁是仁。義是義。禮是禮。智是智。信是信。則所謂中正平直者。卽是道也。而其或流而爲不中不正不平不直者。因可以辨之矣。眞實易簡者。卽是道也。而其或離而爲不眞不實不易不簡者。因可以察之矣。五者可以摠括乎天地間事物。該貫乎宇宙來道理。五者之外。其有事乎。其有物乎。其有道理乎。夫仁也義也禮也智也信也者。以在人之性名之者也。而五者之理。則天所以爲天。地所以爲地者。皆此理也。天有四德。流行於四時。散布於這裏。而元亨利貞。幷其誠而爲五德。地有五行。對待於四方。質具於其間。而金木水火。共中央之土爲五行。雖其以在天在地而殊其名目。此理之融通條貫。則未嘗不一也。至於日月星辰之布列。風雷雨露之錯施。朝暮晝夜之禪代。無非此理以經緯之也。然則仁義禮智信者。非始生於人也。初具於一原渾然之中者。有天而爲天之理。有地而爲地之理。故有人於天地之間。則此理便在於人。而爲五者之性焉。然五者豈止爲形而上之道哉。凡爲氣爲形爲器爲物者。無非此理之爲也。橫之直之。上之下之。內之外之。精之粗之。無往而非五者之理矣。以一身而統言之。臟腑肢體之流通相應者。仁也。大小上下之有序。內外輕重之有分。咸具畢備者。禮也。小係於大。下統於上。外聽於內。輕承於重。而相制相順者。義也。耳解聰。目解視。口鼻之解嗅喫。手足之解持步。而不待敎令者。智也。實有是形質體象。實有是精神運用。而無人不然者。信也。分而言之。耳目口鼻。共爲頭。左右手足。共爲身。血肉筋骨毛。合而成體。心肝脾肺腎。備而爲臟者。皆各有五者之理也。以七情而統言之。當喜覺喜。當怒覺怒。當哀樂愛惡欲。而覺哀樂愛惡欲。惻隱而動者。仁也。旣動則以喜怒哀樂愛惡欲之情。發諸辭色。措諸行事者。禮也。其發而措之也。隨其物之大小。因其事之輕重。節焉中之。宜焉止之者。義也。其發之初。知其事之當喜當怒當哀樂愛惡欲。而不錯於應之。方發之時。察其情之能節與否。而要必中之者。智也。其能當發必發。當節必節。不悖於人情天理者。信也。其在事業。則智以知之。仁以行之。禮以敍之。義以制之。信以成之者是也。其在五倫。則父子之親。仁也。君臣之義。義也。夫婦之別。智也。長幼之序。禮也。朋友之信。信也。豈惟人哉。鳥獸蟲魚之爲物。亦莫不形此理。性此理者。而特偏塞不通。故虎狼之仁。蜂蟻之義。雎鳩之別。鴻雁之序。雖或明於一隅。而不能全於五者矣。至於草木之麗於土者。莫不有根條枝葉花實。順四時之生長收藏者。亦此理也。固以此理之外。無復他理。故凡有形氣。凡有性命者。皆五者之所咸該也。然則五者之性。本一理之元具者也。五者之中。加一不可。減一不得。離五無物。外五無性。其在人者。表裏固皆是也。精粗固皆是也。根於心謂之性。發於心謂之情。行之謂道。得之謂德。爲之謂事。任之謂業者。無非以五者而擧之也。蓋貫天地事物者。仁也。而在人愛之理也。序天地事物者。禮也。而在人敬之理也。制天地事物者。義也。而在人宜之理也。明天地事物者。智也。而在人別之理也。孚天地事物者。信也。而在人實之理也。五者而天地事物。可以盡之矣。自心而身。身而家。家而國。國而天下。天下而天地。天地而古今。古今而萬萬世者。皆由此理而通之矣。五者之道。不其大乎。不其遠乎。不其要乎。所以謂之秉彝也五常也。旣曰彝也常也。而品彙之中有人物。吾人之中有善惡。至有不仁不義無禮無智無信者。何哉。此理也。有經有緯。無古今。無彼此。一定而不易者。經也。有精粗。有重輕。多端而不一者。緯也。經不能無緯。而緯之不一者。終不害爲經之一也。夫所謂理者。豈常無事無物。徒無聲無臭而已哉。以其爲萬事萬物之根柢。故謂之曰理。故理之一者。必有流行變化之用。然後造化出焉。所謂變化者。陰陽而已。陽便是天地之仁禮也。陰便是天地之義智也。蓋陰陽。一先一後。一唱一和。必有互根相濟之用。而又有一彼一此。一左一右。終不能無偏正之殊焉。以氣言則陽淸陰濁。以質言則陽剛陰柔。其所以爲氣爲質淸濁剛柔。亦莫非此理之不得不然者。而旣有淸濁剛柔。則又有多寡不齊之分數。有純淸純剛者。有淸濁剛柔相半者。有淸多濁小。剛多柔小者。有濁多淸小。柔多剛小者。有專濁專柔者。此所以理之爲緯者多端而不一也。於是。有或仁或不仁。或義或不義。其於禮智信。皆有相反者。而其間分數。亦有什百千萬之不齊者多矣。其能仁義禮智信者。淸與剛之類也。不能仁義禮智信者。濁與柔之類也。然則何以見其仁與不仁。義與不義。禮智信之存不存哉。卽曰七情而已。如其果能當喜而喜。當愛而愛者。仁也。不當喜而喜。不當愛而愛者。不仁也。當惡而惡。當怒而怒者。義也。不當惡而惡。不當怒而怒者。不義也。當哀而哀。當樂而樂者。禮也。不當哀而哀。不當樂而樂者。非禮也。當欲而欲者。知也。不當欲而欲者。非知也。當不當之中。信不信在矣。又七情之動。皆得其當者。仁也。動而皆得其施者。禮也。施而皆得其節者。義也。節而事過卽已者。智也。動施節已之無差忒者。信也。反之者。不仁不禮不義不智不信也。性之發於七情。情之見於辭色。著於德行者然也。情有七者。而所從而發。則順逆二境而已。欲愛喜樂四者。從順境而發者也。惡怒哀三者。從逆境而發者也。其所欲愛喜樂者。皆在於善。其所惡怒哀者。皆在於惡。則順逆之應。得其常理。而其果能仁義禮智信者也。或以惡爲其順境。而爲欲愛喜樂之地。或以善爲其逆境。而爲惡怒哀之地。則是順逆之應。反其常理。而爲不仁不義無禮智與信者也。欲愛喜樂。皆在於善而已。心安焉。天下服焉。天地應焉。鬼神格焉。惡怒哀。皆在於惡而已。心快焉。天下畏焉。天地明焉。鬼神順焉。凡囿於理氣中者。孰不歸於仁義禮智信之中乎。中庸位育之功。必本於中和之致者。此也。七情之反其常理者。其應之自外者。亦無不反於常道。而悖倫亂紀之俗作。殘人盡物之禍起。人不人。物不物。天不天。地不地者。皆由於七情之蕩。而五性之鑿矣。若聽其流蕩。任其悖亂。不爲變化之道。則人而禽獸。必至於喪敗殘滅而後已。故聖人者。立治敎之法。設學問之方。使之約其情而復其性。則濁者淸。柔者剛。不仁者仁。不義者義。無禮智信者。皆可以禮智信矣。豈非本一之理。不以智愚賢不肖而有加損者。常自若歟。此所謂理之爲經者。一定而不可易也。然則五者之性之行與不行。其不由於七者之情之節與不節歟。所謂四端者。孟子特就七情上。指其從性中直出底發露初頭。不犯私意者而言之。故曰端。謂仁義禮智之發見。如物種之始有萌芽爾。然四端。卽是七者中之情。豈七情之外。別有四端之情乎。然七情則固不能皆爲達道之和者也。其發也而有或非其事。其事也而有或非其時。其時也而有或非其節。則不免喜流於妄。樂流於淫。愛流於溺。欲流於肆。惡入於甚。怒入於暴。哀入於傷。此卽七情之挾帶己私。爲用所勝。而五者之性。失其中正平直眞實易簡之常理。仁爲不仁。義爲不義。禮爲非禮。智爲不智。信爲不信者。十常七八矣。人或疑其性之固有。而不知本一之理。爲經不易者。未始不一於善而無惡也。故聖人惻之。遂爲四端之。說使人知夫此性之元有而本善。以擴其端見之眞。必約其用勝之流焉。四端者。便是人與物交。隨觸卽感。有不忍之事當前。則惻隱之心斯動。非理之事當前。則羞惡之心斯動。非分之事當前。則辭讓之心斯動。善惡之事交前。則是非之心斯動。非要人譽。非靠己利。不知不覺。由中發出者。固仁義禮智四性之呈露。故不謂之情而直謂之端。非謂在一心。有四端之一門。有七情之一門。而若東西與南北之異戶也。情一情也。而其始發而眞未失者。卽所謂端也。旣用事而岐善惡者。卽所謂情也。四端。卽性之初動。情之未成者也。情則不止爲端。自成一用者也。端爲初動。故不雜於惡。情已成用。故不能皆善。所以有端與情之別言爾。所謂四端擴充之者。非有他路也。其亦就七情。而使之能不失其眞耳。其眞。卽仁義禮智信之本性也。然則四端之發。初不外於七情。而擴充之功。亦在乎七情之能約也。四端難充。故曰擴。七情易蕩。故曰約。擴之。所以明其本也。約之。所以正其用也。擴在於約。約在於擴。其實卽一事也。或以四端七情。分作兩項物事。恐未然也。至於人心道心云者。亦非有兩箇心也。元初惟一心而已。一思慮也。而由天理而發者。道心也。因己私而行者。人心也。私易牽故曰危。理難明故曰微。察二心之交。而毋或錯認邪正者。所謂精也。守道之正而不爲二三者。所謂一也。人之所以受天地之中以爲人者。道而已。旣得形氣。自爲一物。則或不能光大其心。以體夫中正之道。而反爲有己之私意所蔽。故聖人所以慮其微而憂其危。必以允執精一等語。丁寧於授受之際者也。孔子之格致誠正。子思之明誠中和。孟子之擴端養氣。皆其傳也。若以人心道心。爲人一心道一心。一身之中。元有兩項頭尾。則豈知三聖相傳之心法乎。元初惟有道心之一心。故精一之後。還有道心之一而已。惟一之語。所以爲聖功歸宿之地。而中之所在也。允執者。執此而已。允者。其聖人之誠乎。</text>
<title>究說</title>,<text>究說者。會透理氣之一源而推說之也。宇宙之爲宇宙者。常在于氣之升降中耳。合而言之則一氣也。分而言之則二氣也。以其同出於一理。則謂之一氣可也。以其爲或陰或陽。則謂之二氣可也。大槪一而二。二而一者是也。惟其升降有大小久近。故大升降中。必有小升降。久升降中。必有近升降。夫一元中之升降。升降之大也。元分爲會。則自有會中之升降。會分爲運。則又有運中之升降。至於運分爲世。世分爲歲。歲分爲月。月分爲日。日分爲辰。莫不有自中之升降。又至於小而辰以下。分氂毫絲不可分之際。又推而上。至於一元以上不可窮之域。亦何嘗無升降於其間哉。此乃爲氣之不得無升降者也。然而氣又有體用焉。夫其升降往來。無時停息者。體也。卽經氣也。其間聚散旺衰。或明或暗者。用也。卽游氣也。晝夜寒暑。古今不易者。非經氣之爲體乎。時有否泰。物有精粗者。非遊氣之爲用乎。體有常而用無常。體必一而用不一者。亦莫非自然之常也。則不可謂之無常。不可謂之不一也。故經氣之中。亦有常變。游氣之中。亦有常變。皆不可以一槪言也。所以然者。何莫非自然之理也哉。然則其所以爲游氣者。非別有一種氣也。是亦經氣中之變化者也。若不有經氣爲體於升降之中。則游氣何從而爲變化之用哉。嘗念天地始開闢。厥初無人物之時。乃自有氣化之人物。故及其成男女牝牡之後。因爲蕃息。以至爲品彙之千萬族類之億兆也。此豈非天爲父道。地爲母道。八卦之三陽爲男。三陰爲女。而相盪交媾。遂爲孕産之本哉。此非經緯體用之氣實。是造化之機者耶。又曰。天地萬物之理。其表裏精粗之妙。實皆具於吾人一身之中焉。宇宙之所以爲宇宙者。皆出於理氣也。而旣爲宇宙。則又有以盛載理氣者也。宇宙初何嘗有宇宙之名目哉。乃是吾人者。仰觀俯察。能有以會得夫理氣之自然者。而指目其上下四方。古往今來之元範。而名之以宇宙者也。于其間也。不分微顯大小。凡所作爲曰事也。不分巨細貴賤。凡爲形氣曰物也。不分彼此內外。凡爲區域曰境也。不分先後久近。凡所遭遇曰時也。然則自至微至至顯。自至大至至小。其爲事。豈容算得哉。自至巨至至細。自至貴至至賤。其爲物。豈容枚悉哉。自某彼至某此。某內至某外。其爲境。豈容量得哉。自最先至最後。最久至最近。其爲時。豈容計得哉。夫所謂數者。本所以盡物變。計多少者也。而數亦有莫之及者焉。蓋事前有事。物前有物。境前有境。時前有時。則凡幾宇宙之已過。而方有此宇宙哉。事後有事。物後有物。境後有境。時後有時。則今此宇宙之後。又復有幾宇宙於將來乎。此所謂生生之易也。然其爲道理。則一此道理之爲。夫豈有此道理之隨變而爲別者哉。吾人與萬物。共處於兩間。其所據而爲安者。地之載也。所仰而爲依者。天之覆也。擇其樂土而居止焉。田其原隰而衣食焉。取水陸物産而備百用焉。被日月之光而晝夜焉。得星辰之遠而時歲焉。其所倫序焉者。族類親疏也。其所道德焉者。性命賦畀也。其所事業焉者。職分當爲也。以之而家鄕邦國焉。以之而生長老死焉。然則吾人之得爲吾人而世其世者。蓋莫非寄生天地之間。受德於覆載之化也。古之神聖。其言高不出造化鬼神之妙。實不過人事日用之常。聖人之意。以爲人居覆載之間。能盡其覆載間之道理。則其事業自當畢焉。故必擧其恒人思廬之所可及。聰明之所可到者而言之爾。然而果能自盡夫吾人思慮之所可及。聰明之所可到者。而有以的見。有以實踐。則其思慮之所未及。聰明之所未到者。其理亦自不出此當然之常道故也。此聖人敎人之法也。至於異端之學者。未必不爲高遠曠絶之論焉。而彼則乃於此道之外。僞作一種根脈。別設一場世界。而爲說則彼非以理氣之實而言之。便就此道此理之外。指其虛無闊遠。離禮法捐彝倫。自謂之道德。自謂之世界。乃是太極常理之外也。太極常理之外。果有道理。果有世界乎。干出於陽。其數十。以陽數十也。支出於陰。其數十二。以陰數十二也。蓋獨陽寡陰。皆不能成功。故干支莫不有陰陽也。干支納音之五行。亦莫不有陰陽之幷行焉。所謂相得如兄弟。有合如夫婦之妙。在於干支之中矣。此乃太極之理。無處不在。無時不存。故陰陽五行。實爲太極之大用也。而干支者。便是陰陽五行流行變化之節序機軸也。閼逢旃蒙柔兆强圉著雍屠維上章重光玄黓昭陽十者。卽干之始號也。困敦赤奮若攝提格單閼執徐大荒落敦牂協洽涒灘作噩閹茂大淵獻十二者。卽支之始號也。其所以爲號者。莫不因其理氣變化自然之實而稱之也。若其干爲甲乙丙丁戊己庚辛壬癸之別。支爲子丑寅卯辰巳午未申酉戌亥之殊者。卽所以合干支交乘之簡目也。然則干支之必須幷行相乘者。初非聖人用己意造排之也。惟其理氣之妙。不得無變化。不得無生克。故特爲之章。別以立其號目者也。此固陰陽五行之爲干爲支者。自須不相紊雜。不相離析焉。旣無無干之支。又何有無支之干乎。故小而日辰。大而歲月。莫不有干支之幷行者。而但其有大小遠近之異範。而不能無輪回疏數之不同者也。如辰之干支。則五日而巡盡。故一月之內。凡六巡也。日之干支。則六十日而巡盡。故兩月而一巡也。月之干支。巡盡於五歲。歲之干支。巡盡於再世者。同一規也。以此而推之。元會運世之干支。亦當不出於此理此氣矣。其何有間哉。元有十二會。會有三十運。運有十二世。運之數三百六十。世之數四千三百二十。則其所以干之加於支者。可以推知其始於某干某支。終於某干某支矣。會則其數止於十二矣。吾人之方生於此元之中者。旣不知前一元之子會始於何干。亥會終於何干。則安知此元中之會其爲子也。亦始於何干。其爲亥也。亦終於何干哉。又安知夫後元之自子至亥。所加之干爲某干哉。蓋必有幷行相承者也。而此元之人。未得知之也。不但會中之干支也。其爲元也。亦不出於此理此氣。則亦豈無陰陽五行之干支。爲大循環者哉。此亦非此元中吾人之所可得以考知者也。然其理氣之無窮焉。則亦可以認會得也。嗚呼。其無窮也其無窮也。一曰閼逢。閼。氣始發而未通也。逢。不失時也。言是氣雖微。而時則不失也。二曰旃蒙。旃。氣稍著也。蒙。未明也。言是氣稍著。而猶未及明也。三曰柔兆。柔。氣未堅定也。兆。始可驗指也。言是氣雖未堅定。而兆可覩驗也。四曰强圉。强則氣始堅定也。圉。已有範圉也。言是氣旣就堅定。而方有力量也。五曰著雍。著。氣有根基也。雍。充厚也。言是氣已及完固。方將充厚也。六曰屠維。屠。氣始塡塞也。維。四隅也。言氣方塡塞。遍滿四隅也。七曰上章。上。盛極之意。章。功就章成也。言是氣盛極。功就化成也。八曰重光。重。推致之意。光。章之益揚也。言是氣不但章明。而又加發越也。九曰玄黓。玄。氣到十分也。黓。晦暗也。言氣滿極而無有光景也。十曰昭陽。昭。明發之意。陽。向長之陽也。言旣復之陽。抵此益昭也。一曰困敦。困。窮乏之意。敦。向蘇之機也。言舊運旣窮。新機復作也。二曰赤奮若。赤。陽色也。奮若。振起也。言陽動之機。到此益奮也。三曰攝提格。支至第三。勢位已大。當爲十二支之樞機。乃與攝提之星。居北斗之前。管十二次之要者同。故曰攝提格也。四曰單閼。單者。衰薄之意。閼則未通之陽氣也。至此時。餘陰衰薄。陽之未通者欲通也。五曰執徐。執。堅緻之意。徐。引暢之象。言其氣勢之盛長也。六曰大荒落。大荒。邊境也。落。至也。言其氣勢盛壯。其化無所不至也。七曰敦牂。敦。盛大也。牂。戕也。凡爲氣勢。旣至盛大。則必有戕損之幾。此卽其辰也。八曰協洽。協。和均也。洽。充足也。言其老陽方昌。微陰伏藏。萬區協和。大和充洽之節也。九曰涒灘。涒。水深闊也。灘。水不息也。支到協和。又繼以金。有如水旣深闊。又復不息也。十曰作噩。作。成就也。噩嚴緊也。言其物皆堅實。各定性命也。十一曰閹茂。閹。收閉也。茂。繁華也。言其脫落繁華。物色閹然也。十二曰大淵獻。大淵。水之瀦也。獻。奉進也。言其金必生水。以終歲功也。曰甲。甲氣始也。曰乙。乙未發也。曰丙。丙轉明也。曰丁。丁亨壯也。曰戊。戊深厚也。曰己。己完實也。曰庚。庚遂利也。曰辛。辛致精也。曰壬。壬止束也。曰癸。癸成終也。右以氣言也。 曰子。子形始也。曰丑。丑畜養也。曰寅。寅動作也。曰卯。卯出外也。曰辰。辰振起也。曰巳。巳事立也。曰午。午方盛也。曰未。未敦育也。曰申。申致重也。曰酉。酉收斂也。曰戌。戌藏密也。曰亥。亥靜極也。右以形言也。又曰。甲。種坼而芽萌也。乙。芽屈而未生也。丙。始出而呈見也。丁。莖作而充長也。戊。枝葉之密比也。己。榦固而卉定也。庚。物堅而向實也。辛。實成而味就也。壬。顆分而子孕也。癸。水盡而爲木也。右比植物之生長也。又曰。子。新意也。丑。滋保也。寅。質明也。卯。門開也。辰。變化也。巳。事事也。午。殷務也。未。致實也。申。加勉也。酉。門閉也。戌。戒嚴也。亥。藏固也。右比人家之晨昏也。干支之目。未知定出於何代何聖。而其所以契陰陽五行之道者。實得其妙焉。分之愈細。而其序不紊。積之愈久。而其氣不錯。其眞陰陽五行之情也哉。蓋陰陽不幷。無以爲造化之樞機。五行不備。無以敍鬼神之功用。此則干支之常經也。凡干支之相配者。陽干之五。交於陽支之六而爲三十。陰干之五。交於陰支之六而爲三十。幷之爲六十也。在歲則六十歲而一周。在月則五歲而一周。在日者。與在歲之數同。在辰者。與在月之數同矣。其氣候之流行者。凡在歲月日辰。每周必同。而其有不能相同者。何也。蓋歲以上至于世運會元。辰以下至于刻分氂毫。莫不有所屬之干支。而大小運之不相燮者常多焉。故其流行之氣候。相同者必小也。此則干支中之緯氣也。此又不可不知也。蓋二氣五行。皆因其有始終盛衰。不得相同相燮者。其勢之自然也。惟其有不相同不相燮。故相生相克之道。于以出焉。而互行互濟。造化之功。于以成矣。況相生者。不至於相旺。相克者。不至於絶息。此乃生生變化之妙也。若夫參天地贊化育者。吾人事也。吾人旣自有參三之責。則使其不燮者終歸於必燮。不同者竟合於必同。豈非其裁成輔相之責哉。如日月之當食而不食。災孼之當作而不作者。皆聖人之能事也。在上者其可不自盡哉。虛實。似可以形而上形而下者而分之也。凡爲形質者。卽所謂形而下也。凡爲道理者。卽所謂形而上也。凡爲氣候者。常在於形而上形而下之間。自道理觀氣候。則氣候爲形而下者也。自形質觀氣候。則氣候爲形而上者也。故曰氣候常在於形而上形而下之間也。然則形質者。定是實也。道理者。定是虛也。氣候者。居虛實之間也。然而虛中有實。實中有虛。虛實未始相離爲虛實。故形質雖主於爲實。而亦自有形質中之虛實。道理雖主於爲虛。而亦自有道理中之虛實。氣候居虛實之間。則又豈不自有虛實哉。其爲形質者。必有剛柔動植大小精粗之一定者。其實也。然而形不徒形。質不徒質。莫不各受太極之一理。爲形質之彝則。仍爲生化之常道焉。則其爲形質者。正爲受理之殼子。載道之舟車。此非其虛乎。況其有形質者。莫不有四方上下之虛境。然後作吾實體之完所。則實豈無虛而自立哉。此則形質之虛實也。若夫氣候之爲氣爲候。則常有充滿之全體。而曾不見其充滿之模象。常有運行之大用。而曾不見其運行之蹤跡者。其虛也。惟其聚精會英。生生化化之不窮者。非其實乎。至於理也者。無形貌聲色之可覩。無方所限際之可尋。則其爲虛也。孰過於是哉。惟其宇宙間之爲氣候者。無是理則莫得有根柢矣。宇宙間之有形質者。無是理則莫得有模範矣。其所以爲根柢出模範者。孰過其爲實哉。然則虛實二者。實未嘗相離焉。舍虛而言實。不可也。棄實而言虛。亦不可也。惟能言虛而實在虛中。言實而虛在實中。然後其言不偏。而其道必有常矣。嗚呼。惟知道者。可以知虛實之正矣。而能有以當虛必虛。當實必實。其所以體虛實之道理者。得其自然之妙也。如或虛實不相爲用。徒虛而不知虛出於實。徒實而不知實出於虛。虛者守虛。實者守實而已。則畢竟何得爲平常之道理哉。然則虛實二字。可以盡天地人物之情矣。以吾人言之。所不可不虛者。此心也。又不可不實者。此道也。心焉不虛。則無以盡天下之道理。道焉不實。則無以盡天下之事物也。此非虛實中之大端乎。噫。心外無道。道外無心。此正虛實之眞境哉。道理之妙。固無窮矣。必須有虛寬之剩數。虛寬之數。終爲不用之數也。實數者。正是入用之數也。而實數之入用。須待於虛數之竝備。然後遂得爲入用之實焉。此亦道理之不得不然者也。竊觀造化之道。則可驗者多矣。以天地言之。日月星辰所出入之限。晝夜寒暑之所分。風雷雨露之時行者。固是昊天施造化之區也。而其餘上下四方之外。莫知其幾何爲域也。九州五服之內。舟車所至。人力所通者。固是人物居止生育之所也。而其餘八荒四海之外。不毛無物之境。莫知其幾何爲界也。至於品彙之中。人爲靈貴。道參三才。有士農工商之各業。爲君臣父子夫婦長幼朋友之大倫者。固是一日不可無者也。而其餘羽毛鱗介中。麟鳳龜龍爲祥物。牛馬鷄犬羊豕爲六畜者。固不可無也。其外各蟲之必皆有三百五十九。而其所以繁息盈滿於兩間者。亦何其雜糅也。象于天者。日月五星之爲緯。二十八宿之爲經。其餘一千五百二十名星之外。至有數萬無名之星。燦滿于太空者。何也。山有五嶽及名岑峻嶺之外。其爲許多邱陵之纍纍者。何也。水有四瀆四海之外。其餘湖澤溪澗井泉溝渠之或瀦或流。縱橫交湊於大地者。何也。人之在上者。天子諸侯。大小統緖。各有繼承。公卿輔弼。內外百執事。必共天位之外。其餘僭號割據。盜名竊位。僞官謬職。有不可勝數者。何歟。若其聖賢才德。正人君子。作一世師表。爲斯人耳目。則天不可不生。固不可不有。而至如賊仁悖義。傷人害物。爲別種異類者。亦産於五人之中。戕敗彝倫。俾無忌憚。何也。百穀百菜之爲五人生養之具者。固所當有。而至於彌滿山野之植物。何爲其蕃茂也。百果千實之爲世間大小之用者。固皆造化生成之奇功。而枝莖花葉之盛長。非一朝一夕之所就。至有終年積歲而後得其實者。何也。造物中此類。不可悉擧。其所以入用者不多。而不用者爲多。何歟。此莫非道理之不得不然也。此乃所以有入用實數之外。必須有虛寬之剩數者也。不用者。常爲致用者之所賴。似可無者。終爲當有者之所助。此非小知淺慮者之所可測度者也。一元有十二會。一會有三十運。一運有十二世。一世有三十歲。一歲有十二月。一月有三十日。一日有十二辰。一者。在數爲綱之綱也。一分爲十二焉。十二分爲三十焉。三十又分爲十二。自是以往。分而又分。分至於不可分者。無非十二與三十之相仍也。惟其最首之一。爲綱之綱。而其分爲十二。又其十二之一。爲次綱。而其分爲三十。其下轉次爲綱。愈分愈細。而十二與三十之轉轉相生者。則未嘗有紊錯焉。夫十二者。陰數也。三十者。陽數也。陰常生陽。陽常生陰。故本數十二。則必生三十。本數三十。則必生十二。陰陽互行。故數未有窮。而往過來續。宇宙生生之化。無時息焉。若夫十二與三十。必皆爲本數中之一。然後乃爲分得之數者。爲綱。分目之序。乃亦自然之勢也。然則十二三十。兩紀陰陽之數。其在辰下者。旣至於細而不可分。則其在一元之上者。又何得而窮之哉。雖其細爲不可分焉。巨爲不可窮焉。而其數則不可謂之無也。但雖知之。無所用矣。吾人當此所遇一元之時。居此所生宇宙之內。惟隨其吾知覺所能知得及者而知之。吾力分所能行得盡者而行之而已。豈可漫費精神於所不可知得及者而致思焉。漫用心力於所不可行得盡者而望驗也哉。惟其所不可不識者。道理之無窮者爾。若以吾知覺力分之所不及者。而謂之無道理。則大不可也。此義則吾人亦不可不知也。余嘗著無窮說。其說曰理固無窮也。而氣之出於理者。亦隨之而無窮焉。爲之域者。豈有無理氣之域哉。爲之時者。豈有無理氣之時乎。夫天地雖大。所覆所載者。止有兩間之萬物。所通所貫者。止有兩間之古今。則天地亦自爲一物之大者爾。理固無窮。而氣亦隨而無窮。理氣之通上下四方。通往古來今者。其有窮乎。以是論之。言上下四方於天地之間。言往古來今於天地之內者。不可謂之知理氣之實也。蓋有形象。有體質者。旣必有窮處。又必有窮時。故皆不得無窮焉。若理也者。無形象。無體質。則惡得有窮處。惡得有窮時哉。此固爲無窮者也。氣則乃有昏明通塞。則不可謂之無形象也。旣涉於形象。則又不可謂之無體質也。然則其得無窮處窮時乎。此不可竝與理而爲無窮者也。惟其爲氣者。亦有統體之氣。有致用之氣之殊焉。其爲統體之氣。則未涉於形象體質。故止得以奉承此理。必準此理。爲其常分。故理無不在之處。而氣亦爲之無處不在焉。理無不存之時。而氣亦爲之無時不存焉。此所謂統體之氣也。如其統體中致用之氣。則旣不得無區分彼此焉。又不得無始終久速焉。此亦準乎理之大用。而爲之區分。爲之始終者也。然則無窮者。其非此理之全體與此氣之統體乎。人之知覺思慮。每局於所遇之時。所處之地。所聞之事。所見之物。故莫之能達觀焉。惟能脫四局。然後可以達觀理氣之無窮也哉。無窮太虛之中。其有大聚散者。乃天地之闔闢也。其所以大聚散者。亦自有數存焉。有如晝夜相際。寒暑互代也。當其後天地之將聚也。前天地之大散已久。舊數旣盡。新數當繼。否運垂退。泰運將復。元氣之儲畜旣積。閉塞之大限已過。於是。聚精會英。化作一大首出之物。以爲造化之局。生物之府。是所謂天地也。惟其天之爲體。則浮而實。動而常。輕而確。淸而完。團圓旋繞。轉運迅速。南北爲縱。東西爲緯。蓋惟大氣之緊束者耳。未知圓厚之積。渾合之全。凡爲幾萬重。而其穹窿之中。空圍之間。上下四方。亦爲幾萬理哉。此不可以億度容數焉。蓋其高深遠大。一任理氣之自然。理氣之自然。其可窮乎。惟其剛健中正。實得理氣之當然。理氣之當然。其可隙乎。天之所以爲天者。此也。夫其大氣旋轉不息。如環無端。則其中必空。空亦游氣所儲也。游氣積久。則滋潤成水。水積登氣。蘊熱成火。水火旣交。作滓成土。則精結於中而爲金鐵。英發於外而爲草木。此乃五行之質。相備合聚。遂爲大地於積氣之中。而與天作配。天包上下四方。地在天中。天地旣成而分位。則太陽之精。爲日司晝。太陰之精。爲月司夜。二十八宿。分排九野。而占天之度焉。五星兩曜。錯行前後。而爲天之政焉。五嶽峙列於中原。四瀆經緯於九州。於是乎二氣五行。幷行互序於兩間。而造化行焉。品彙産焉。吾人則參乎天地。首乎萬物。以宇宙間事業。爲己任者也。三皇之做三皇事業。五帝之做五帝事業。三王之做三王事業者。無非所以盡其己任者也。至於孔聖之贊前經修春秋者。其事業。實皆不外乎就此理氣之流行。而明其正宗焉者也。余有上古說。其說曰。上古在書契未造之前。則其君臣興作。國都年代。何以記傳於後世哉。今有外紀所謂盤古氏天皇氏地皇氏人皇氏之號。亦必皆出於書契旣造之後。採取其前古相傳之說。而追號之者也。想其時所生人物。必多聰明睿智生知之神聖。則自當據象會理。見色知心。聞聲識意。觸物照性。遇事明義。日有所明。月有所變。歲有所化。天皇之世。明於盤古之世。地皇之世。明於天皇之世。自人皇以下。則可以不言而敎。無法而順。莫不性其性道其道。故亦自有未書契。而有可傳之實。遂憑其說而號其君者也。或者乃據天開於子。地闢於丑。人生於寅之說。以天皇爲子會之君。地皇爲丑會之君。人皇爲寅會之君。今以理求之。天雖開於子會。徒天未地。何以有造化。地雖闢於丑會。方其所以爲開闢者。爲二會之事業。則何得有造化人物耶。皇。大也。君長之作。必待夫人衆物多。其勢若不有爲主而統率焉。則不可得以人爲人。物爲物矣。於是乎始有君長而統御焉。此非天地中自然之理勢乎。旣有人物。必有君長。爲億兆之元首。非臣民之所可比擬。故特稱之曰皇。此乃君天下之始稱也。其謂之天皇者。以其始明天道而指敎之耶。知五日爲候。三候爲氣。六氣爲一時。四時爲一歲。而隨時應務之道。自是而立矣。天皇氏明此道而敎之。故謂之天皇者耶。地皇氏則明地理而垂法。如東西南北氣候之不齊。郊野原濕高下之異勢。而居止避擇之方。收採取舍之式。有不得不辨焉。此所以州天下而九之。區率土而萬之。使之各所其所。俱利其利。而以之生生焉。此時。地皇氏明此理而敎之。故謂之地皇者耶。若人皇氏之世。則天道地理。俱已明矣。而所未明者。豈非人道乎。人有仁義禮智信五常之性者。爲天下之大本。則此不可不立其中矣。喜怒哀樂愛惡欲七者之情。爲天下之達道。則此不可不致其和矣。父子之親。君臣之義。夫婦之別。長幼之序。朋友之信。乃天下之大經。則不可不爲之經綸焉。人皇氏明此道以敎之。故謂之人皇者耶。惟其三皇之世。雖無文字之行。法制之備。而不明乎天道。則人不知日出日入暑寒之必時矣。不明乎地理。則人不知居止往來之其當矣。不明乎人道。則人不知性情之在心。職分之在己矣。此三皇之事業。不外乎三才之道。而所以書契之後。各以其所先明者而次第之也。然則三皇其各爲首出之君。而統御一時者也。其所謂兄弟者。其各有輔佐之職耶。其各有分長之任耶。皆不可知也。其後有巢氏。以構木爲巢而號之。燧人氏。敎人火食而號之。則三皇之號。亦出於實績所傳。可以知矣。嗚呼三墳九丘之書。不傳於後世。豈非宇宙間一大欠也。凡虛者。實之本。無虛。寧有實乎。然則虛者。此理之本體也。是理未嘗不爲萬實之本體。夫所謂實者。氣也質也形也。萬物莫不有氣然後有質。有質然後有形。氣有動靜厚薄。質有剛柔美惡。形有大小貴賤。若無一虛爲之本體。則其爲萬實也。孰使之爲哉。蓋以其虛者。爲此理之本體。故於是乎不得不爲氣。不得不爲質。不得不爲形。然後虛者之事業。不得不有氣也質也形也之萬實焉。自天地以下。凡其爲之氣。爲之質。爲之形者。無不從虛中來矣。爲吾人者。但見其實者爲人爲物爲動爲息。而以爲人自人。物自物。動自動。息自息焉。而莫知夫爲天爲地爲人爲物爲動爲息者。其實則莫不從一虛爲之本體。故得爲是實也。是不知虛實爲一源也爾。天地中。自有天地中太虛。至於人物。莫不各有其中之太虛。以人言之。子思所謂喜怒哀樂之未發謂之中者。非此境界耶。吾人自當理會此心之太虛。未嘗不與天地之太虛。同一境界。而喜怒哀樂之自外至者。便是吾心太虛中往來者耳。果能虛其虛而實其實。則天地可以位焉。萬物可以育焉。此乃虛實之妙也。今余爲此說者。亦莫非吾心太虛中所發也。適値新朝無事。左右有把筆之手。遂呼思慮所及者而書焉。</text>
<title>冠儀男子年十五至二十。皆可冠。必父母無期以上喪。始可行之。大功未葬。亦不可行。○主人。謂冠者之祖父。自爲繼高祖之宗子者。若非宗子。則必繼高祖之宗子主之。有故則命其次宗子。若其父自主之。○若宗子已孤而自冠。則亦自爲主人。○孤子冠禮。庶子冠禮。別見。○非宗子而冠其子者。亦別。○宗子而冠其子者。亦別附註。</title>,<text>筮日。古禮筮日。今不能然。但正月內擇一日可也。						筮賓。古禮筮賓。今不能然。但擇朋友賢而有禮者一人可也。○古者筮賓。在戒賓之下。今不得不先擇賓。故令次於筮日之下。													告廟。戒賓之日。主人先告祠堂。						前一日。灑埽齊宿。厥明。夙興詣祠堂。設酒果茅沙盞盤盥洗之類。如常儀。 主人以下。盛服序立。男女分立東西重行。俱如常儀。 主人盥帨升。奉出諸考神主。主婦盥帨升。奉出諸妣神主。主婦以下。先降復位。主人詣香卓前降神。搢笏焚香。再拜少退立。執事者盥帨升。開甁實酒于注。一人奉注。詣主人之右。一人執盞盤。詣主人之左。主人跪。執事皆跪。主人受注斟酒反注。取盞盤奉之左執盤右執盞。酹于茅上。以盞盤授執事者。出笏俛伏興。少退再拜。降復位。參神在位者皆再拜。主人升。搢笏執注斟酒。出笏立於香卓前。再拜興立。祝執版出於主人之左。東向跪告詞。維某年歲次干支幾月干支朔某日干支。孝某孫具官某。敢昭告于顯某考某官府君顯某妣某封某氏云云。某之子某年漸長成。將以某月某日。加冠於其首。謹以酒果用伸虔告謹告。 畢興。主人再拜降復位。辭神。與在位者皆再拜。奉主入龕。乃徹退。						戒賓						是日。主人詣賓第。掌次者引之次。主人盛服。出立於大門外之西東面。賓盛服。立於阼階下西面。儐者盛服。進於賓之左北面受命。出立於門東西面曰。敢請事。主人曰。某有子某。將加冠於其首。請某子敎之。稱號隨宜 儐者入告。賓出立於門左西面再拜。主人東面答拜。主人曰。某有子某。將加冠於其首。願吾子之敎之也。賓對曰。某不敏。恐不能共事。以病吾子。敢辭。主人曰。某猶願吾子之終敎之也。賓對曰。吾子重有命某。敢不從。主人再拜。賓答拜。主人退。賓再拜。主人不答拜。逡巡退。或地遠不能自往則書初請之辭。爲書曰。某上某人執事。遣子弟致之。賓禮辭如於主人。乃許以復書曰。吾子有命。敢不從。某上某人執事。						戒贊冠者。以戒賓之明日 如戒賓。						宿賓													前其三日。宿賓如戒賓之儀。但辭曰。某將冠於某之首。吾子將莅之敢宿。賓對曰。某敢不夙興。○或不能自往。則書其辭曰。某上某人執事。遣子弟致之。賓書答辭曰。某上某人執事。						宿贊冠者。以宿賓之明日 如宿賓。						爲期。						前一日夕。爲期于廟門之外。主人立于門東。兄弟在其南。少退西面北上。執事皆盛服。立于西方。東面北上。儐者進立於主人之前。東面請期。執事一人。自主人之右進告曰。來日質明。行冠事。儐者以告兄弟及有司。執事者一人。告事畢。儐者告期于賓贊冠者家。						陳設						贊者率執事。灑埽內外令肅潔。以帟幕爲房於廟之東北。無廟則廳事。○或廳事無兩階。則以堊畫而分之。 掌次者設次於大門外之右南面。用帷幕設席如常。						陳服器						其日夙興。贊者設洗於阼階。東南當東榮。南北以堂深。罍水在洗東。加羃篚在洗西南。肆 肆陳也篚實巾一爵一枓一加羃。 席於東房內西牖下 牖牆。 陳服於席東。領北上。黑團領，黑絛帶，黑靴子。○紅團領，黑韋帶，黑鞋。○深衣，大帶 具五采絛。 方履 靴履各在服南。 簪，網巾，總。縫繪束髮。 同篋。櫛實于簟。莞筵二 緇純 在南。設尊於房戶外之西。兩甒有禁。東淸酒西玄酒。○禁承尊之器。 脯醢。陳於服北。用豆籩 ○程子冠 一匴。 笠子 一匴。 緇布冠，幅巾，筓 一匴。 各一人執之。○設主人席於阼階上西面。賓席於西階上東面。						迎賓						質明。賓與贊冠者至。掌次者引之次。賓與贊冠者。具盛服。諸行事者。皆盛服。掌次者。設賓主拜位於大門外之東西。執尊罍篚者。皆就位。執三冠者。立於西階之西。俱南面東上。主人立於阼階下少東西面。兄弟親戚僮僕。在其後重行。西面北上。儐者立於門內道東北面。將冠者童子服。在房中南面。在器服之東。當戶而立。 贊者立於房內戶東西面。賓及贊冠者出立於門西。贊冠者少退。俱東面北上。掌次者入告曰。賓至大門外位。儐者進立於主人之左。北面受命。出立於門東西面曰。敢請事。賓曰。某子有嘉禮。命某執事。儐曰。請入告。入就主人之左。北面告。主人出立於大門外之東。西面再拜。賓答拜。凡行禮。必贊禮者相之。 主人揖贊冠者。贊冠者報揖。主人揖賓。賓報揖。主人先入。賓入。贊冠者從之。每曲揖。至于廟門揖入。三揖至于階三讓。主人升自阼階。賓升自西階。主人立於席東西面。賓立於席西東面。贊冠者及庭。立于洗西東面盥。升自西階。入東房立於贊者之南。俱西面。執三冠者。東面北上。						始加						贊者筵于房外尊東南面。引將冠者出房。立於戶外之西南面。贊冠者取總簪篋及櫛簟。跪奠於筵東端興。席東少北南面立。賓揖。將冠者卽筵南面跪。贊冠者進筵前北面跪。爲之櫛合紒。設簪包網巾。興復位立。賓降。主人降。賓東面辭曰。願吾子不降。主人對曰。公降辱。敢不從。賓至罍洗盥手訖。詣西階。賓主一揖一讓升。主人升復初位 東序端 西面。賓筵前跪。正網巾興。降西階一等。執冠巾者升一等。東面授賓。賓受冠筓。右手執項。左手執前。正容徐詣冠者筵前。北向立乃祝。令月吉日。始加元服。棄爾幼志。順爾成德。壽考維祺。介爾景福。 跪乃冠。固之以筓。贊冠者以巾跪進。賓受加之。興復位。西階上東面立 贊冠者結巾纓。興復位。冠者筵前興。賓揖之適房。解童子服。服深衣加大帶。納履出戶西。正容南面立良久。						再加													賓揖。冠者卽筵南面跪。贊冠者北面跪。脫冠巾置於簟。櫛紒網巾如初畢。興復位立。賓降主人降。賓辭主人對。皆如初 賓盥手訖。詣西階。賓主一揖一讓升。主人升復初位西面。賓筵前跪。正網巾興。降西階二等。受笠子執如初。以詣冠者筵前。北向立乃祝。吉月令辰。乃申爾服。敬爾威儀。淑愼爾德。眉壽萬年。永受胡福。 跪乃加。興復位。贊冠者結纓。興復位。冠者筵前興。賓揖之。適房釋深衣。服紅團領。加韋帶着鞋。出房戶西。南面立如初。						三加													賓揖。冠者卽筵西南跪。贊冠者北面跪。脫笠子置於簟。櫛紒網巾。又如初畢。興復位立。賓降主人降。賓辭主人對。皆如初 賓又盥手訖。詣西階。賓主一揖一讓升。主人升。復初位。賓筵前跪。正網巾。興降西階三等。受程子冠。執如初。以詣冠者筵前。北向立乃祝。以歲之正以月之令。咸加爾服。兄弟具在。以成厥德。黃耉無疆。受天之慶。 跪乃加。興復位。贊冠者結纓。興復位。冠者筵前興。賓揖之適房。贊者徹櫛。執事受笠子。贊者徹筵入于房。冠者釋紅團領。服黑團領。加細絛帶。穿靴。出戶西南面立如初。													醮冠者						贊者改筵于房外如初。賓揖。冠者就筵。筵西南面立。賓降主人降。賓辭主人對。幷如初 賓盥手跪。取爵於篚。興洗詣西階。揖讓升。主人復初位。賓詣酒尊所。贊者酌酒。賓執以進冠者筵前。北面立乃祝。旨酒旣淸。嘉薦令芳。拜受祭之。以定爾祥。承天之休。壽考不忘。 冠者筵西。南面再拜受爵。賓還西階上。東面答拜。贊冠者薦脯醢於筵前。醢東脯西 贊冠者就立於西階上賓之左少退。冠者卽筵南面跪。左手執爵。右手取脯。㨎於醢。祭於籩豆之間。祭酒 不用柶 興。筵末跪。啐酒執爵興。降筵西南面跪。奠爵 薦東 南面再拜興。賓東面答拜。冠者遂拜贊冠者。贊冠者賓左東面少退再拜。						字冠者。						賓降當西序東面立。主人降當東序西面立。贊者引冠者降自西階。立於西階之東南面。賓少進字之。禮儀旣備。令月吉日。昭告爾字。爰字孔嘉。髦士攸宜。宜之于嘏。永受保之。曰伯某父。○仲叔季唯寄所當。○賓或別作辭命以字之之意 冠者曰。某雖不敏。敢不夙夜祗奉。冠者再拜。賓不答拜。						賓出						賓出。贊冠者從之。主人送于廟門外。主人西面請賓曰。公辱執事。請醴從者。賓曰。某旣得將事。敢辭。主人曰。敢固以請。賓曰。某辭不得命。敢不從。賓就次。主人入。						見廟						主人以下。詣祠堂序立。如儀 主人盥帨升。奉出諸考神主。主婦盥帨升。奉出諸妣神主。主婦以下。先降復位。主人詣香卓前降神。搢笏焚香。再拜少退立。執事者盥帨升。開甁實酒于注。一人奉注詣主人之右。一人執盞盤詣主人之左。主人跪。執事者皆跪。主人受注斟酒。反注取盞盤奉之。左執盤右執盞。酹于茅上。以盞盤授執事者。出笏俛伏興。少退再拜。降復位。參神。在位者皆再拜。主人升搢笏。執注斟酒訖。立於香卓前告詞。某之子某。今日冠畢。敢見。 冠者進立於兩階間再拜。主人出笏。乃降復位。辭神。在位者皆再拜。奉主入龕。乃徹退。						見于尊長。						父母於堂中南面坐。諸叔父諸兄在東序。諸叔父南向坐。諸兄西向立。 諸婦女在西序。諸叔母姑南向坐。諸姊嫂東向立。 冠者北面拜父母。父母爲之起。同居有尊長。則父母以冠者詣其室拜之。尊長爲之起。還就東序。拜諸叔父。諸叔父爲之起。就西序。拜諸叔母姑。諸叔母姑爲之起。東序。拜諸兄。諸兄答拜。西序。拜諸姊嫂。諸姊嫂答夾拜。冠者出見于觀禮之賓。冠者拜。賓答拜。如有先生執友誨之。則對如賓之辭。且拜之。先生執友不答拜。						禮賓						賓主旣釋服更衣。賓主皆紅團領 贊者改設賓席於楹間近北南向。主人席於阼階上西向。介席於西階上東向。設衆賓席於賓席之西。各南向東上。坐不盡則東面北上。又設堂下衆賓席於西階上東面北上。設尊一於賓席之東北少退。實以酒醴。加勺置篚於尊南東肆。實以爵觶。籩豆在尊南。實以脯醢。設洗於阼階東南如初。設贊者於東階東西面北上。贊者主人之屬 設訖。主人迎賓與贊冠者。賓與贊冠者出次。立於門西東面。主人出立於門東西面。主人揖賓。賓報揖。主人先入。賓贊及衆賓從之。至階一揖一讓升。主人立於阼階上西面。賓立於西階上東面。贊冠者及衆賓。立於西階西東面。						獻賓						主人適篚。跪取爵。降洗。賓降主人坐奠酌。辭曰。願吾子不降。 賓對曰。公降辱敢不從。 主人坐取爵。適洗南面。坐奠爵于篚下。盥手洗爵。賓進。東北面辭洗。願吾子勿洗 主人坐奠爵于篚。興對。將爲公酌敢不洗 賓復西階下東面。主人坐取爵。沃洗者西北面。卒洗。揖賓升。賓北面拜洗。主人坐奠酌。北面答拜。主人適尊。跪實爵賓之席前。西北面獻賓。賓西階上北面拜。主人少退。賓進受爵反位。主人阼階上拜送爵。賓少退。贊者薦脯醢於賓席前。脯西醢東 賓自西方升席南面立。贊者設折俎。賓跪。左執爵右取脯。㨎於醢。祭於籩豆之間。祭酒啐酒興。降自席東。適西階上。北面跪。卒爵興。跪奠爵遂拜。執爵興。主人答拜。						賓酢主人						賓降洗。主人降。賓坐奠爵。興辭。願吾子不降。 主人對。公降辱敢不從。 賓坐取爵。適洗南北面。主人阼階東南面辭洗。賓坐奠爵于篚。興對。主人復阼階東西面。賓東北面盥。坐取爵卒洗。揖讓如初升。主人拜洗。賓答拜。適尊跪。實爵主人席前。東南面酢主人。主人阼階上拜。賓少退。主人進受爵復位。賓西階上拜送爵。主人少退。贊者薦脯醢於主席前。醢南脯北 主人由席東自北方升席。贊設折俎。主人跪。左執爵右取脯。㨎於醢。祭於籩豆之間。祭酒啐酒興。自南方降席。復阼階上北面跪。卒爵興。跪奠爵遂拜。執爵興。賓西階上答拜。主人跪奠爵於東序端。						主人酬賓						主人適篚西。跪取觶降洗。賓降。主人辭降。賓不降。立當西序東面。主人卒洗揖讓升。主人實觶酬賓。阼階北面。跪奠觶遂拜。執觶興。賓西階上答拜。主人跪祭。遂飮。卒觶興。坐奠觶。遂拜。執觶興。賓西階上答拜。主人降洗。賓降辭。如獻禮 升不拜洗。賓西階上立。立人實觶賓之席前。北面賓西階上拜。主人少退。賓起拜。主人跪進觶於薦西。興復阼階上位。賓進席前北面。跪奠觶於薦東。興復西階上位。						酬幣						贊奉幣升。授主人於序端。賓北面再拜。主人進前於楹間南面。賓進立於主人之右。俱南面。執事二人。執皮攝之。內文。左手幷執前兩足。右手幷執後兩足。入庭中三分庭。一在南。立庭釋外足見文。賓受篚退復東面位。賓之從者三人受皮。坐攝皮。適西階下。主人還阼階。北面再拜送。賓降自西階。從者迓 迎也 受幣。主人降立於阼階下西面。賓立於西階西東面。						獻介 贊冠者爲介						主人進迎介揖讓升。主人詣東序端。取爵降洗。介降。主人辭降。介辭洗 如賓禮 升不拜洗。介西階上立。主人實爵介之席前。西南面獻介。介西階上北面拜。主人少退。介進北面受爵。退復位。主人於介右北面。拜送爵。介少退。主人立于西階東。贊者薦脯醢於介席。介自北方升席。贊者設折俎。介跪左執爵右取脯。㨎於醢。祭酒執爵興。自南方降席。北面跪。卒爵興。跪奠爵。遂拜。執爵興。主人介右答拜。													介酢主人						介降洗。主人復阼階降辭如初。卒洗。主人與介揖讓升。授主人爵于兩楹之間。介西階上立。主人實爵。酢于西階上。立於介右。跪奠爵遂拜。執爵興。介答拜。主人跪。祭酒飮。卒爵興。坐奠爵遂拜。執爵興。介答拜。主人坐奠爵于西楹南。復阼階上位。						酬弊						如酬賓禮。但無儷皮。主人降。立於阼階下。介降立賓南。						獻衆賓													主人於阼階前西面揖。衆賓遂升。適西楹南。跪取爵降洗。賓長一人辭洗。升實爵。進於西階上獻衆賓。衆賓之長一人升西階上。北面拜受爵。主人賓長之右北面拜送。贊者薦脯醢於其席前。賓長升席跪。左執爵右祭脯醢。祭酒執爵興。退西階上立飮訖。授主人爵。降復位。主人又適尊。實酒進於西階上。南面獻衆賓之次者。如獻賓長之禮。又次一人升飮。亦如之。主人適尊。實酒進於西階上南面。獻堂下衆賓。每一人升取爵。跪祭立飮。贊者薦脯醢於其位訖。主人受爵，降奠於篚。													徹俎						主人揖讓升。賓厭介升。介厭衆賓升。衆賓序升。卽席。贊者適阼階上東面。受命于主人。主人曰。請坐于賓。贊者北面告於賓曰。請賓坐。賓曰。唯命。有司徹俎。賓主人各就席坐。贊者降復位。乃羞無算爵。主人之贊者與焉。						賓出						燕訖。賓主俱興。賓以下降自西階。主人降自東階。賓以下出立於大門外之西。東面北上。主人送於大門外之東西面再拜。賓贊冠者不答拜。逡巡而退。主人入。使人歸俎於賓家。</text>
<title>婚儀</title>,<text>納采。采。采擇之禮也。													儀禮。有納采問名納吉納徵請期五禮。行於親迎之前。家禮從簡。止行納采納徵。而楊氏復以爲請期一節。亦不可廢也。三禮行事。必用昕。古者。受諸禰廟。今若無廟。當從便行之。古者。主人筵几于戶西者。爲神布席也。今若不行於廟。則不須設神筵。似當受禮後。依家禮告于祠堂也。												納采。用雁具書。儀禮。無具書之文。今依家禮具之。書用牋紙。書云。某頓首某官執事。某伏蒙尊慈有惠。貺室某之子某也。某有先人之禮。謹遣使人納采。伏惟尊鑑謹狀。某年月日。答云。某頓首某官執事。某之子惷愚。又不能敎。乃蒙尊慈有命。某不敢辭。伏惟尊鑑謹狀。某年月日。 主人 壻家主昏者 夙興。奉以告祠堂。祝版云。維年月日孝子某。敢昭告于顯某親某官府君。顯某妣某封某氏。某之子某。若某之某親之子某。年已長成。未有伉儷。已議娶某官某郡姓名之女。今日納采。不勝感愴。謹以酒果用伸虔告謹告。 使者盛服至女家 古者服玄端。今當用黑團領。						大門外東面。從者以雁進。使者受。從者又以書從。主人如賓服。阼階下西面。儐者出請事。辭曰敢請事 賓告。告曰。吾子有惠貺室某也。某有先人之禮。使某也請納采。 儐者入告。以賓辭告主人。 出對。以主人命對曰。某之子惷愚。又不能敎。吾子命之某。不敢辭。 主人出大門外。西面再拜。賓不答拜。主人揖入三揖。至于階三讓。主人以賓升西面。賓升西階當阿。東面致命。曰敢納采。 主人阼階上北面再拜。賓授于楹間。南面幷授。先授雁。從者以書進于階下。賓受之。又授主人。主人先受雁。又受書。還阼階上。 賓降主人降。賓出就次。主人遂奉書以告于祠堂。祝版前同。但云某之第幾女。若某親某之第幾女年漸長成。已許嫁某官某郡姓名之子某。今日納采。不勝感愴。謹以酒果用伸虔告謹告。 又出迎。賓旣升。以復書授賓于楹間。賓自左南面幷受以降。主人降。賓出就次。儐者出。請醴賓 辭曰子爲事。故至於某之室。某有先人之禮。請禮從者。 賓對。曰某旣得將事矣敢辭。 儐者。入告。又出固請。曰先人之禮敢固以請。 賓許。曰某辭不得命敢不從也。 贊者筵于戶西東上。側尊甒醴于房中。有篚有籩豆。主人又出延。賓入。揖讓如初升。主人北面再拜。賓西階上北面答拜。贊者酌醴。加角柶面葉。出于房。主人受醴。面枋。筵前西北面。賓拜進受醴。復西階上位。主人阼階上拜送。贊者薦脯醢。賓卽筵坐。左執觶。右手祭脯醢。以柶祭醴三。始扱一祭。又扱分爲兩祭。 西階上北面坐。啐醴建柶興。坐奠觶遂拜。主人答拜。賓卽筵奠于薦左。降筵北面坐取脯。主人辭。賓降主人降。賓授從者脯正。禮畢。賓請退。主人復請升堂。以俗禮禮之。其從者亦禮之。別處賓出。主人送于門外再拜。使者歸。執脯以反命于壻父。曰某旣得將事矣。敢以禮告。主人唯。曰聞命矣。						納徵 徵成也						幣用玄纁。多不踰十。少不過兩。 儷皮具書。但不告廟。不用雁。書云。某頓首某官執事。某伏蒙尊慈有嘉命。貺室某之子某也。某有先人之禮。儷皮束帛。謹使人納徵。伏惟尊鑑。謹狀。某年月日。答云。某頓首某官執事。某伏蒙尊慈。順先典。貺某重禮。某不敢辭。敢不承命。敬領盛儀。伏惟尊鑑。謹狀。某年月日。 使者至大門外東面。從者以幣帛加書進。使者受。從者二人執皮攝之。內文。兼執足左首。儐者出請事。賓告。曰吾子有嘉命貺室某也。某有先人之禮。儷皮束帛。使某也請納徵。 儐者入告。主人出迎賓如初禮。執皮者隨入。西上三分庭一在南。使者升堂致命。曰某敢納徵。 執皮者釋外足見文。主人對。曰吾子順先典。貺某重禮。某不敢辭。敢不承命。 北面再拜。遂進受幣于楹間。亦南面幷受。 士受皮者。自東出于後。自左北面受。坐攝皮。主人還阼階上。授執事者書幣。受皮者逆退。適東壁。賓降主人降。賓出就次。此後皆同前禮。						請期						請期。用雁具書。書云。某頓首某官執事。某伏蒙尊慈有賜命。某旣申受命矣。惟是三族之不虞。謹使人請吉日。伏惟尊鑑。謹狀。某年月日。答云。某頓首某官執事。某旣前受命矣。惟命是聽。玆敢固請于貴使。旣聽吉日。某敢不敬須。伏惟尊鑑。謹狀。某年月日。 使者至大門外東面。從者以雁進授。又以書從。儐者出請事。賓告。曰吾子有賜命。某旣申受命矣。惟是三族之不虞。使某也請吉日。 儐者入告。主人出迎。如初禮賓升堂致命。曰敢請吉日。 主人阼階上北面再拜。賓授于楹間。如初禮 賓還堂阿位立。主人還阼階上對。曰某旣前受命矣。惟命是聽。 賓答 曰某命某聽命于吾子。 主人對。曰某固惟命是聽。 賓答 某使某受命。吾子不許。某敢不告期。 曰某日。主人對。曰某敢不敬須。 以復書授于楹間。如初禮。 賓降主人降。賓出就次。此後。皆同前禮。						筓						女子許嫁。筓。年十五。雖未許嫁。亦筓。 母爲主。前期三日。戒賓 賓亦擇親姻婦女之賢而有禮者爲之。 以牋紙書其辭。使人致之。辭曰。某有女。將加筓於其首。願某親之敎之也。 賓以書復之。曰。某不敏。恐不能供事。以病某親。然旣承命。某敢不從。 前一日。宿賓亦書其辭。使人致之。辭曰。某將加筓於某之首。某親將莅之敢宿。 賓又復之。曰某敢不夙興。 厥明夙興。布席於中堂。如衆子之位。陳服于房中西牖下。東領。服用圓衫。 冠筓。冠用葉帽。 以盤盛之。陳于西階下。屨用時鞋。主母盛服。立于阼階下西面。親戚婦人。在其後重行。西向北上。筓者。雙紒長衣。房中南面。賓至。主婦迎于門內。不用贊筓者 主婦西面四拜。賓東面答拜。迎入。主婦升自阼階序端西面。賓升自西階西序東面。將筓者出房南面。贊者奠櫛于筵南端。賓導將筓者卽筵坐。遂櫛正䯻。興降西階。受帽筓執之。正容詣將筓者前向之乃祝。大槪如冠禮始加之辭。 坐加之。興復位。贊者導筓者適房。服圓衫納履。出房南面。醮用酒。奠于房戶之間。兩甒玄酒在西。加勺南枋。篚在南實爵。賓取爵于篚。自酌筵前北面。筓者筵西南面。拜受爵。賓西序位東面答拜。贊者薦脯醢。筓者卽筵坐。右執爵右祭脯醢。祭酒興。筵末坐。啐酒降筵拜。賓答拜。筓者奠爵于薦東。立于筵西。賓就次。主人以筓者見于祠堂。告曰。某之第幾女。今日筓敢見。 筓者進立於兩階間四拜。乃禮賓。						陳器饌													親迎則陳器饌。當在壻家。而今從俗不親迎。故婦家有是陳也。												期初昏。陳三鼎于寢門外東方。北面北上。其實特豚。合升。去蹄。擧肺脊二。祭肺二。魚十有四。腊一。肫髀不升。皆飪。今不得正牲腊。則代用似無妨。 設扃鼏。設南北二洗於室東隅。饌于房中。醢醬二豆。菹醢四豆。兼巾之。黍稷四敦。皆蓋。太羹湆在爨。尊于室中北牖下。有禁。玄酒在西。綌冪加勺。皆南枋。尊于房戶之東。無玄酒。篚在南。實四爵合卺。						壻行告祠堂 告儀如前													儀禮。無娶妻告廟之文。而朱子依左氏說行之。												壻盛服。壻家主人告于祠堂。祝版前同。但云某之子某若某親之子某。將以今日往娶某官某郡某氏。不勝感愴。謹以後同。						醮子						先以卓子。設酒注盤盞於堂上。主人盛服。坐於堂之東序西向。設壻席於西北南向。壻升自西階。立於席西南向。贊者取盞斟酒。執之詣壻席前。壻再拜。升席南向。受盞跪祭酒。興就席末跪啐酒。興降席西。授贊者盞。又再拜。進詣父坐前東向跪。父命之曰。往娶爾相。承我宗事。勉率以敬。若則有常。壻曰諾。惟恐不堪。不敢忘命。俛伏興出。						壻至告祠堂。告儀如前。													儀禮。納采問名納吉納徵請期。皆主人筵几於廟。而拜迎於門外。以聽命於廟。及壻承命以迎。主人又筵几於廟。而拜迎於門外者。所以敬愼重正昏禮也。今雖不能親迎。而其事則重。不可不致告于祠堂也。												壻至女家。俟于次。女家主人。告于祠堂。祝版前同。但云某之第幾女。將以今日嫁某官某郡姓名。不勝感愴。謹以後同。						醮女													儀禮。父醮女而俟迎者。其父於西面位。必正衣若筓而戒之。母於西階上。施衿結帨而勉之。庶母及門內施鞶而申之以父母之命者。所以重其禮也。今雖不能迎歸。醮而戒之。則不可闕也。○若宗子已孤而自昏。則不用此禮。贊者擇親戚婦人習於禮者爲之。凡壻及婦人行禮。皆贊者相導之。												女盛飾。姆相之。立於室外南向。父坐東序西向。母坐西序東向。設女席於母之東北南向。贊者取盞斟酒。詣女席前。女四拜升席。南向受盞。跪祭酒興。就席末跪。啐酒。興降席。西授贊者盞。又四拜。姆導女出於母左。父西面命之。曰。敬之戒之。夙夜無違命。 母起又命之。曰勉之敬之。毋違婦道。 女俛伏興。						奠雁						賓大門外東面。從者以雁進。賓受執左首。儐者出請事。賓對。曰吾子命某以玆初昏。使某將請承命。 儐者入告。出以主人命對。曰某固敬具以須。 主人盛服。迎于門外西面再拜。賓東面答拜。主人揖入。賓執雁從三揖。至于階三讓。主人升西面。賓升北面奠雁。主人侍者受之。賓再拜稽首。降立。						同牢													同牢婦席醢菹醬汁腊爼黍會魚稷會席壻醢菹醬汁腊爼黍會魚稷會																										儐者引賓入于室。女從者布席于奧。賓卽席。姆導婦尊西南面。女從者沃壻盥于南洗。壻從者沃婦盥于北洗。贊者徹尊冪。擧者盥出除鼏。擧鼎入。陳于阼階南西面北上。匕俎從設。北面載執而俟。匕者逆退。復位于門東。北面西上。贊者設醬于席前。菹醢在其北。俎入設于豆東魚次。腊特于俎北。贊設黍于醬東。稷在其東。設湆于醬南。設對醬于東菹。醢在其南北上。設黍于俎北。其西稷。設湆于醬北。壻從者布對席。贊啓會。卻于敦南。對敦于北。贊告具。揖婦卽對筵。皆坐皆祭。祭薦黍稷肺。贊爾黍。授肺脊。皆食 食黍 以湆醬。皆祭擧食擧也。三飯卒食。贊洗爵酌酳壻。壻拜受。贊戶內北面答拜。酳婦亦如之皆祭。贊以肝從。皆振祭嚌肝。皆實于菹豆。卒爵興坐。奠爵皆拜。執爵興。贊答拜。受爵再酳如初。洗爵至受爵皆同。 無從。三酳用卺。亦如之。贊洗爵酌于戶外尊。入戶西。北面奠爵拜。壻婦皆答拜。坐祭卒爵拜。壻婦皆答拜興。婦還。壻脫服于室。婦從者受。壻從者衽于奧。婦從者衽。良席在東北上。婦從者餕壻之餘。壻從者餕婦之餘。贊酌外尊酳之。						壻見婦之父母						厥明。女家主人。夙興盛服。阼階上西面立。壻升西階。東面再拜。主人答再拜。見主婦。主婦闔左扉。立于其內。壻立于門外東面。主婦先一拜。壻答再拜。主婦又拜。壻出。贊者筵于戶西東上。側尊甒醴于房中。有篚有籩豆。主人迎壻升。主人阼階上北面再拜。賓西階上北面答拜。贊者酌醴。加桷柶面葉。出于房。主人受醴面枋。筵前西北面。賓拜進。受醴。復西階上位。主人阼階上拜送。主婦薦脯醢。賓卽筵坐。左執觶。右祭脯醢。以柶祭醴三。始扱一祭又扱分爲兩祭。 西階上北面坐。啐醴。建柶。興坐奠觶。遂拜。主人答拜。賓卽筵。奠于薦左降出。若親迎則此禮當在婦三日廟見之後矣。而今不親迎。則其翌日壻見父母。不可無禮以相見也。故恐當行此禮也。若婦見舅姑。舅姑醴婦。婦饋舅姑。舅姑饗婦等儀。當在于歸之後也。						婦見舅姑						婦夙興盛服。儀禮。纚筓宵衣。家禮。止言盛服。 舅姑坐於堂上東西相向。儀禮。舅席于阼。姑席于房外。今依家禮東西相向。 各置卓子於前。家人男女少於舅姑者。立於兩序。儀禮。兄弟姊妹。皆立於堂下西面。此依家禮入兩序。婦進立於阼階下。北面四拜。執笲 緇被纁裏 棗栗。升自西階。進奠于舅前卓子上。舅撫之。儀禮。舅興答拜。 侍者以入。婦降又四拜畢。詣西階下北面四拜。受笲腶脩升。進奠于姑前卓子上。姑擧以授侍者。婦降又四拜。儀禮。升進拜奠于席。今依家禮拜然後升奠卓上。													舅姑醴婦 家禮舅姑禮之如父母醮女之儀今依儀禮用醴儀						贊 女贊 席于戶牖間。側尊甒醴于房中。婦疑立于席西。贊者酌醴加柶面枋。出房席前北面。婦東面拜受。贊西階上。北面拜送。婦又拜贊薦脯醢。婦升席。左執觶。右祭脯醢。以柶祭醴三。降席東面坐啐醴。建柶興拜。贊答拜。婦又拜。奠于薦東。北面坐。取脯。降自西階。出授人于門外。						婦見于諸尊丈						同居有尊於舅姑者。則舅姑以婦見於其室。還拜諸尊丈于兩序。每列四拜。少郞少姑皆相拜。													冢婦饋舅姑						是日食時。婦家具盛饌酒壺。儀禮。有特豚合升側載。而無魚腊無稷。他如取女禮。今依家禮。止言盛饌。 婦從者設蔬果卓子于堂上舅姑之前。儀禮。舅姑入于室。今從家禮以堂上。 設盥盆于阼階東南。帨架在東。舅姑就坐。婦盥升自西階。洗盞斟酒。置舅卓子上。降俟舅飮畢。又拜。遂獻姑進酒。姑受飮畢。婦降拜。遂執饌。升薦于舅姑之前。侍立姑後。以俟卒食。徹飯。儀禮。卒食一酳。無從。今依家禮。舅姑就坐。婦卽獻酒。遂進饌。 侍者徹饌。分置別室。儀禮。婦餕北牖下。今依家禮以別室。 婦就餕姑之餘。儀禮。婦餕舅辭易醬。婦食卒。姑酳之。家禮略之。 婦從者。餕舅之餘。壻從者。又餕婦之餘。													饗婦 家禮。饗婦止如醴婦之儀。儀禮。謂舅姑共饗。婦以一獻之禮。故今從之。						贊者又席于戶牖間。側尊于房外。篚在東。有二爵。薦饌于房。儀禮。有俎。今止用脯醢。舅姑及婦。各有薦。 設舅洗于南。姑洗于北。婦洗于直室東隅。篚在東。婦立席西南面。舅盥。酌獻婦。婦拜受爵。舅復位。姑盥薦脯醢。婦升席。左執爵。右祭脯醢。祭酒三。降席東面坐。啐酒。興又拜。婦盥。更爵酢舅。酌進舅前。舅受。婦自薦脯醢。舅祭酒飮卒爵。婦又拜。乃取前爵。酌酒自飮畢。洗爵更酌以酬姑。姑受爵。婦拜。自薦脯醢。姑奠爵于薦左。禮畢。舅姑先降自西階。婦降自阼階。													饗送者						舅饗送者以一獻之禮。酬以束錦。姑饗婦人送者。酬以束錦。今不能皆用古儀。則止依俗可也。						婦廟見 古者。三月而廟見。今用三日。						三日。主人以婦見于祠堂。如子冠而見之儀。但告辭曰。子某之婦某氏。餘幷同。</text>
<title>奔竄中事亡儀略</title>,<text>顯光不肖無狀。罪大惡極。兵火之中。神主不保。于今卽當改造。而賊猶在境。後保難必。玆竊以待時平。故用潔紙方裁。題某考某官府君神位。某妣某人某氏神位。隨代隨位。各有其紙。潔器藏留。臨祭開設。考忌則配妣。妣忌則單位。祭物不定味品。不限器數。凡魚肉菜果。隨得用之。飯羹酒醢。隨備設之。與其不備而不祭。不若只用疏食菜羹猶祭之也。且有其誠。則難得之物。雖不可得。至如菜物。尙可措也。雖用菜物。如能盡誠致潔。尙蒙臨饗。雖或物無不備。器無不具。誠有未盡。且不致潔。豈有臨饗之理哉。且或不量力分。要其必辦。營求之際。不能無苟且干索之患。其在吾心。少或未安。則所祭之神。亦必不安。孝子其可爲之耶。忌日最不可虛過。墓祭。如其奔竄遠地者。必不得時省。如或有往來之力。則雖不可盛備。只將魚腊脯肉果物等及粘米數升麴末數合。臨時釀之炊器。經宿開見。亦甚簡易。所貴有其誠而已。俗節之薦。亦當隨時有得則薦之。仲月大祭。固不可行於此時。雖欲行之。非旅中可辦。只當於其月內。因新薦略行。如俗節例。可也。顯光於寓中。可得以行者。猶鮮停廢之事。至於墓祀。則考妣墓在仁同。或得時省。而祖考妣以上墳墓。皆在星州。亂離來。一不歷埽。常所痛憫者此也。凡忌祭。有位紙有香火茅沙。則設位陳蔬果酒饌後。乃設位紙於位上。焚香酹茅而告曰。今以某親某官府君。或某人某氏。遠諱之辰。伏請尊靈降居神位。恭伸追慕。告訖再拜。無位紙無香火茅沙。則設位設蔬果酒饌後。只告以其辭。再拜則同。又參神再拜。進饌備三獻。具祝文。則初獻讀祝再拜。亞終獻各再拜。單獻無祝文。則獻畢。只誦祝辭而告之。再拜則同。侑食再拜。有門則闔門。無門則俯伏。少頃進熟水。辭神再拜。若祭神主。則奉出時。先告其辭。旣出卽參神。若節薦。則各設代位。陳時需後。設紙位于各位上。降神再拜。參神再拜。斟酒再拜。有祝則讀祝後再拜。退伏少頃。辭神再拜。若幷祭外祖考妣及無後姊夫姊氏及姊子姊女。則先祭宗位及宗祔位。旣撤。又設位以祭外祖考妣以下諸位。設位不必求茵席。陳饌不必求床與盤。人家茵席床盤。鮮有潔淨。只可用油紙鋪設。無紙則用新布接幅鋪之。無布則用新茅潔藁。又皆不妨。器皿亦不必求鍮沙器。只用柳笥子。亦無不可。余欲得大竹截其節爲盞。而此地無竹。未能成也。省物減禮。固是未安。然奔竄之中。無物不難。雖尺紙寸香。亦不易得。則不可欠此而虛過是辰。且物旣不備。而乃欲備禮。則徒逐虛文。又豈合於悤率草亂之日乎。文質彬彬。誠是可貴。然有質然後有文。上古之時。質而已矣。三皇豈不知夫文亦不可無也。惟以在上古之時。則質而足矣。故不待文而道已盡耳。中古風氣漸開。人心稍薄。必待文然後可明。故五帝三王始爲之具其文也。今者世經亂離。百物俱盡。百爲皆廢。當在此時。必須尙質而殺文。一遵上古之俗。然後似乎得矣。願以是意。仰質于有道君子也。萬曆二十二年甲午秋。草于聞韶寓家。</text>
<title>甲子趨朝錄</title>,<text>天啓四年二月十五日。聞賊适已渡臨津。大駕奉宗社南行。駐于公州。卽發行。三月初五日。以掌令肅拜。上御資政殿引見。上曰。聞名久矣。擧義後欲相見謀國事。渴望其上來。而屢召不來。反躬自責。今日見謝恩單子。予心甚喜。顯光對曰。臣罪甚重。其在山野。心常惶憫。遭此無前之變。不敢自安於家。奔赴行在。而鑾輿已回。臣老病不能追及。行到近甸。又聞恩命。罔知所措。今始來謝。惶懼靡容。上曰。予之願見之誠。副提學鄭經世知之矣。顯光對曰。鄭經世遇臣於途中。具言筵中之說。臣惶恐待罪。無地措躬。上曰。國事至此。何以爲之。顯光起拜而對曰。自上有憂民之意。公卿以下。必體上意。各自盡心。此後民生。必慰顒望矣。上曰。公卿大夫所言。皆是尋常底事。欲聞新語。顯光對曰。大小僉同之言。必是當行之事。就此而篤實行之。則必有大效。上曰。諺有之。當局者迷。朝廷之人。皆是擔當者。恐或未及思。自古方外之人。靜養之中。必能洞燭其是非。顯光對曰。先定大機軸。則節目間事。自是措置中所爲耳。上曰。所謂大機軸。何事。顯光對曰。古今常行之道。公卿僉可之言。乃是大機軸也。但在奮發振作。同寅協恭而已。公卿百執事所達之外。小臣有何所見。唯以公卿百執事所達之言。篤行不怠。而一心盡誠。各思夫致賊之所以然者。必由於己矣。咸自日新其心。則必有其效。承旨曰。此言甚當。大小臣僚。各有此心。則豈非日新之道乎。上曰。朝廷間處置。何事爲失。而致此變歟。願聞之。顯光對曰。小臣抱病山野。有何所聞。就令有聞。何可以塗聽之說。仰達上聽乎。大槩君臣上下。各思其致天譴召民怨之故。則思過半矣。小臣此外。有何奇語。上曰。以今言之。何事爲急務。而民弊何事爲最歟。顯光對曰。事未得其要。則措置之間。反爲擾民。今當姑如回將滅之燼。數年務爲息肩。可也。上曰。此言甚是。今日事勢。適値軍興。不可束手安坐。且毛文龍所索極多。責應雲委。不能不取給於民。故民怨由此而甚多。此可慮也。顯光對曰。民雖至愚。寧不知此。但以前時色目。因之徵索。且奉行之人。號令多門。故事致騷擾。臣之所聞於外方父老之言者如是矣。百姓騷擾。誠爲憂憫。騷擾之機。不可不洞察而深去之也。上曰。國家元無蓄積。有若貧民隨獲隨食。雖逢凶年飢歲。减省爲難。且値兵興。雖欲休民。末由也已。如人經大病。必須蘇復元氣。而形勢如此。知而不能爲。最可憫也。顯光對曰。聖上果能憂勤如此。則大本立矣。何太平之難致乎。但其騷擾色目。不可不速除也。臣親承下問。且以村野間耳聞於人者陳達。而廟堂必能善爲設施。自上益加勉勵則可也。有何奇異之言。上曰。所陳數款語皆好。欲依此爲之。外方之事。已得聞之。朝廷間。何事爲弊。顯光對曰。外方病伏之人。何能與知朝廷大事。屢承召命。而一未來謝。常以爲憫。今遭此變。不能退安。扶曳上來。而此非供仕之年。況此本職。尤不堪當。前此屢召未就。恐或朝廷以爲筋力可逮。有所裨補。故欲一出。而使見者知不堪於世用也。同月十三日。以執義肅拜。上御資政殿引見。上曰。頃日上疏。已省之矣。疏中所陳。無非緊切之語。當力行耳。顯光對曰。臣老病日甚。無可爲之事。敢達淺近之言。而自上優容。不勝感激。上曰。人心世道。已至於此。太平不可望。若賴賢士之共濟。則可期於庶幾。而乃欲見幾而作。予甚憫然。顯光對曰。人心世道。豈無可矯之理乎。此在聖君賢相。能有爲而已。如老病而退。非見幾而作者也。臣自顧精神筋力。已至衰乏。故不得已求去。豈欲强爲去計者乎。人主以至誠御世。則愚夫愚婦。莫不感動於神化。而實無難處之事矣。上曰。都中人心。與南方何如。顯光對曰。都民之心。臣實不知。但聞都民。皆自疑懼。不能自定云。此必纔經變亂之故歟。承旨以偷竊國儲者與反側不自安者爲言。顯光曰。小民無識。何知義理之所在。自上蕩滌之。使反側者自安。則可以定矣。都中。四方之本。都民定則四方亦定矣。上曰。迎賊附賊之輩。切勿更問事。屢次傳敎矣。顯光對曰。申下此敎。務定都民之心。可也。上曰。南方賢士某某。可用之人。切欲知之。人之爲才。大小各異。不知而誤用。則亦爲欠事。顯光對曰。聖意求之如渴。則自有可聞之路。器使惟公。則當見稱才之實。但於亂後。鮮有力學之士。雖自好之。人亦不易得。只可就其中。拔其尤者而用之。能盡其才而已。人才固不可易得。而自上能盡作成之道。則雖平平底人。必爲可用之才。此在作成之如何耳。上曰。作成。乃聖帝明王之事。如予寡昧。則必待大賢。方可望此等事。顯光對曰。聖上臨御一世。不宜推讓於古人。小臣以往昔明王之事業。深有望於今日。明王事業之大本。惟能自修己德者是也。上曰。予於賊适。徒知其有才。而不知其異志。用人如此。何可謂知人。若知之而駕御有方。則逆節必不敢萌。頃者致變之故。皆予之罪。尙誰怨尤。顯光對曰。古人有言。小人難其爲小人。如使賊适不得逞其凶計。當無今日之變也。聖上自反之意。如此其盛。在朝之臣。莫不以自反爲事。則轉亂爲治。亦何難乎。至如一耄癃之微臣。其何足爲有無哉。使之退伏田園。亦一善政也。上曰。南方人才。朝廷遠未之聞知。南中第一人。可以擧之耶。顯光對曰。此時安得第一人。若能取用其次。而心誠求之。則賢士自至矣。亦須朝廷百執事。同體此意。然後庶可以必得而能用矣。上曰。朝廷之上。若杜循私怠惰之習。則或可望治。顯光對曰。上敎允當。事之不理。皆由於怠與私。果杜此習。則何患乎不治。一政令一擧措之間。可以振起人心。自上旣有誠心。則在下之人。孰不欲盡誠。四月初九日。肅拜。數日前。元子遣司鑰致語。故是日。爲謝元子而出。先肅拜。 仍招講學廳書吏。令通告于元子。元子曰。當見顯光。遂詣講學廳。入門。元子降庭中東路。迎引以陞。元子陞由東階。顯光陞由西階。堂東西幷有拜席。元子先就席。顯光亦就席末。元子再拜。顯光亦再拜。各席北。又各有方席。元子就坐。顯光亦就坐。元子曰。聞有歸計。然乎。顯光對曰。老病不能供職。故欲退歸耳。元子曰。願毋歸。顯光曰。老而耄矣。病而痼矣。不得不歸也。仍進言曰。顯光名屬僚末。而老病不能供職。故亦未曾得詣於講廳。得侍于講席矣。乃於意外。猥承下問。慚悸旣深。今日又蒙賜見。悚感何勝。老病耗昏。雖不得仰審玉貌。尙瞻容止雍容。神采瑩秀。誠有孚於吾東他日之所大望。寧非儲國家無疆之休慶哉。竊聞廳上方講之書。卽朱文公所編小學云。此書。集經傳子史中格訓嘉言至德善行。實惟彝倫之模範做人底樣子。聖賢道德。帝王事業。都根柢於此書。伏願熟讀而體行之。國家之幸。如何哉。旣訖起敬。移刻而告退。遂出。十三日。上辭疏。卽發程。及渡漢江。命牌追來。病未克進。疏批又追到路上。及暮。工曹郞官以上命馳來。宣諭于良才寓處。十四日。裁疏陳病甚莫進之憫。遣應一呈政院。批答卽下。二十五日。過海平書堂。暮還南山弊廬。往還凡六十五日。留京凡四十日。</text>
<title>丙寅趨朝錄</title>,<text>甲子赴京時。除授工曹參議。病不得就職。屢辭不遞。遂裁疏告歸。不待批答而退還。還後至六月。始聞職名尙在於身。遂呈本府。報使馳啓。乃復下旨不遞。又不得已裁疏控達。然後得遞。其秋。又除授吏曹參議。卽呈病轉啓。未蒙遞命。繼又具疏陳懇。然後獲遞。乙丑夏。除授同副承旨。又呈病轉啓。不遞而召旨又下。遂不得已戒行登程。至善山地。路上馬仆。仍傷輟行。裁疏封達得遞。除副護軍。仍下旨慰答焉。冬末。聞啓運宮證勢危重。主上露立禱天。至自刃手指。滴血試救。丙寅春正月。啓運宮喪訃。播及鄕野。顯光雖以老病。退在僻遠。旣聞主上遭至痛。在罔極中。其於臣子心情。自不得自若於寢食。思須一番作動。匍匐進詣都下。候知聖躬常度之靡愆。然後退還。則庶得以少伸區區情悃。有以自安於心矣。旣措求騎僕與其粮物。猶以身疾疊作連患。莫能刻期就路者連朔。至三月中旬。自上除授刑曹參判。召旨繼下。揆之事勢。似不可較避細嫌。決意赴謝。遂撥病作行。四月初六日。辭家廟。十九日。肅拜。退投倉洞沈交河潗空宅。二十一日。上辭職疏。是日。移授大司憲。遂連上二疏。疏凡三上而不改。又呈辭至三。復加給由。勢不敢已。乃出肅拜。拜訖。又卽上辭疏。而批敎愈重。遂連疏至三。而不蒙許改。旋復呈辭又三。於是始得遞差。遂除副護軍。此五月十三日也。又病未得肅拜。至十七日。禮葬發引。大駕當哭送于郊外。百官陪出。而顯光獨以未肅拜之官。不得隨行。又不敢安坐於城中之寓。乃於發引前一日。先出門外止宿。夜半而興。行祇迎禮。是時禮葬雖過。而未卒哭之前。主上一如初喪時。不入外言。故旣具辭疏。而不敢進呈。至二十七日。卒哭祭畢。主上還宮。然後呈疏。二十八日最晩。批答始下。批中有少留都中之語。遂復具短疏。又陳其不可得少留之勢。以魂宮有祭。不敢卽呈。六月朔日晩。竢主上還宮。然後得呈。批答卽下。因有明日引見之命。是前自初喪至卒哭。未曾有接見臣僚之事也。二日曉。始行副護軍肅拜。拜訖引進。從承旨史官。入至御座前席上。主上命進來卽詣榻下。起拜而告曰。小臣素有重聽之疾。出路上頗甚。今則人之恒言。皆不得聽察矣。今就榻下。必不得仰悉上敎。益用惶憫焉。自是主上有語。承旨輒傳敎。然後遂得審聽而有以仰酬焉。主上曰。比日。卿疏所陳。予旣具悉矣。惟其疏陳之外。又未有可言者耶。如有之則予欲聞之。顯光起拜而對曰。前疏所陳者。旣擧其大槩矣。臣今於暫時之頃。以口舌之末。豈得事事焉枚之。節節焉申之哉。天下之事。自有大本源大綱領。所謂本源綱領者。豈非殿下之一心一身哉。殿下之心所體者天德。殿下之身所行者王道。則忠言不期集而畢集。善策不待求而爭獻。內自朝廷之上。外至郡縣之官。各出其誠。各盡其心。各效其能。各展其才。俱收並取而用之。何患夫國政之不擧。王業之不立乎。此在殿下心身上轉移之幾而已也。上有答語。而顯光不能聽得矣。仍又有數端語。自上擧詢。顯光仰酬者。而俱不能追憶。蓋其爲事不甚緊重。故莫之能記得也歟。自上又垂調理勉起之語矣。顯光因曰。小臣所常仰望于殿下者。殿下惟能不忘廢朝時閭邸中慷慨自持之心。又能不墜反正初奮發自立之志。則幸莫甚矣。彼時耳所聞。無非無理之聲。目所見。無非無道之狀。殿下十餘年於其間。憫默於昏亂之中。危疑而莫能發於言。憂憤而莫能形於色。臨餐不敢味。在寢不穩席。蓋殿下之心。常自有所在。造次焉此心。顚沛焉此心。晝思焉此心。夜度焉此心。獨居焉此心。對人焉此心。凡天地間可喜可欲可懼可怒之物事。擧無得以易得殿下之此心者矣。然則殿下之此時此心。何如哉。旣撥其亂。始反于正。則其位乃列聖所居之位也。其緖乃列聖所傳之緖也。幾亡而纔存。幾絶而復續。則當時殿下之志。其立也豈得尋常哉。其敬天也。必欲一思念一意慮之無所欺。其得人也。必欲一片善一小藝之無所遺。其愛民也。必欲一弊一瘼之無所及。其發政也。必欲順天理合人情而無所違。則殿下之此時此志。何如哉。殿下這心不忘。則其於凡所不當爲者。雖微必無所爲矣。這志不墜。則其於凡所當爲者。雖難必無所不爲矣。此豈非臣民之幸。國家之福。宗社之慶也哉。上曰。卿言是也。予當體念焉。顯光又曰。小臣之意。竊以爲方今若行鄕約。則於時務最爲宜也。殿下反正之後。前後政令。大小科條。似無不擧矣。而惟於敎化之政。一無及焉。此今所大欠闕者也。且今號牌之令。已頒於國中。大小人名目。皆載於簿籍。若於此時。專以軍丁之急括。賦役之要密。爲第一事件。則甚非所以慰悅民心者也。又非所以政得其本者也。姑緩他務。先之以鄕約之行。使之知夫德義之不可不尙。廉恥之不可不勵。有以興起其愛親敬長忠君報國好善惡惡之心。待其衆志稍定。生業稍遂。然後編之爲軍旅。勸之爲賦徭。則人皆知有身之不可無役。爲民之不可閒遊。而自安於分義之當然。職事之素定。終無有怨上之意矣。况風俗之美。習尙之正。乃皆出於本然之性。而只係於導率之機。則凡有血氣者。孰不歸於敎化之中哉。敎化旣行。而天下國家有不治平者乎。此臣之欲行鄕約於今日也。上曰。卿言是也。予當議爲也。顯光又曰。今日喪禮。當初旣皆上下其議。而參酌講定焉。則其在一定之後。不可復爲之異同於其間。而旁議之作。今尙有撓。故儀度節目之間。似無紀綱之的定者。此不似國家體貌。殊爲未安也。承旨繼之曰。此事果爲未安。當行之禮。旣爲之論定。則豈可以一二人之說。便可變動焉。而不無異議之橫撓者。此事甚爲未安也。上曰。人之所見。有不同故如是耳。顯光曰。當初論議未定之際。各陳所見。以備採擇。固可也。今在旣定之後。有復云云。則或是或非。疑此疑彼之間。事無其統。措失其常。有如不綱之網。萬目乖紊者矣。此豈國家典常之體範乎。言終而未得詳聞上答之語矣。上曰。卿今出時。須見東宮有所誨也。顯光對曰。臣之入來也。已自東宮。亦下引見之命矣。今又承殿下之特命。敢不進聽命于東宮然後退乎。但臣耄病昏聾。旣莫能有所啓沃於榻前。亦何能有所開發於東宮哉。辭訖而退。纔脫玉色衣。還着朝服。卽有東宮召入之命。乃進于東宮。顯光曰。顯光竊聞邸下往年行冠禮。行入學禮。其爲慶也大矣。而顯光老病退在遐鄕。莫致趨賀。其無人事如此也。今者承主上哀疚中召命而上來。因被邸下召見。顯光不勝悚恧焉。因曰。邸下卽今所到之年歲。卽古聖人志于學。幾遠大之時節也。卽謂之志。則心一於所之。不爲他岐所惑。直以聖賢自期待。而必常有不爲堯舜。則不敢已之意焉。區區所望於邸下者此志也。願邸下其立之也必篤焉。又曰。主上極擇有學有道之人。用爲宮僚。故一宮諸僚。又各盡心盡誠。進講日業之書。解釋文義。開達道理。誠宜邸下亦虛心專意。詳聽而熟讀之。以之積日積月。則其有造詣之驗。何可量乎。又曰。惟我聖上建反正非常之功。隆繼述無窮之業。可以爲舜文之大孝矣。吾邸下克體聖上之心。克嗣聖上之業者。其基址根本。寔在此時。擧國所仰望於邸下者。爲如何哉。願邸下勉勵焉。言訖。拜辭而退。翌日發還。卽六月初三日也。十五日還故山。往還凡六十八日。留京凡四十三日。</text>
<title>金文節公神道碑銘</title>,<text>公諱淡。字巨源。金氏籍禮安縣。曾祖諱方軾。奉善大夫修巡衞精勇護軍。贈通政大夫吏曹參議。祖諱輅。左右衛保勝郞將。贈嘉善大夫戶曹參判。考諱小良。永柔縣令。贈資憲大夫兵曹判書。三代之贈。以公貴也。妣平海黃氏。資憲大夫工曹判書有定之女也。公生於永樂丙申十一月丙辰。卽我太宗朝也。宣德乙卯春登第。卽我世宗朝也。階陞例秩。特命超除。雖多履歷。今爲公何足陳哉。諡曰文節。蓋取其平日躬行衆知之實而用號焉。旣曰文。又曰節。必非泛加之稱也。我國家聖繼神承。培養敎化。人才作興。在世宗朝最盛。公於當時。出與集賢殿羣英齊名。其生其達。豈非應時者乎。墓無鐫刻。公之五世孫前正郞友益。遠來索銘。顯光本無筆力有以發揚人善。况此耄荒癃痼。斷事久矣。其何能做得傳後之辭哉。辭之旣固。懇猶不已。誠不忍直拒。玆不獲已敢爲之效拙塞望。就按狀公之行者。權公鎔也。文不溢美矣。有曰生而穎悟。幼好讀書。則資稟之秀也。有曰襟懷溫雅。學問精明。則見識之貞也。有曰出牧三州。入典銓衡。簡而有制。直而有容。則宦業之亨也。至於田稅加减之制。曆筭推步之法。必待公手而定。則其以公輔材器。愜于僉曰之擧者明矣。及其末年。特授銓長之職。而終不就其志。亦可想矣。然則諡以文節者。非其實得耶。卒以成化甲申。在歲四十九歲。公娶成均直講文獻之女。有四男。萬石，萬鈞，萬枰，萬引其行也。有五女。李秀亨，權瑀，柳大承，金啓昕，琴致湛其序也。其後內外諸裔。多名人。至有德位俱尊。有以鳴世範俗。則豈非餘慶之必有也哉。銘曰。偉人之作。豈是尋常。功存社稷。法垂朝堂。公出應運。佑我東方。土順地理。遺澤無疆。辰分天象。裁輔有綱。若其細行。不言而章。事載國乘。何待銘揚。賓洞山下。榮流深長。</text>
<title>廣平君李公碑銘</title>,<text>公諱能。字未傳。李氏籍星山。乃星山大姓之一也。曾祖茂材。司宰同正。祖永。奉順大夫。考杜文。判樞密院事。嗚呼。世代旣遠。記載並逸。公之德行事業。末由攷知。而人若道本州姓氏人物。則公未嘗不擧焉。豈惟公之爵位尊顯哉。蓋必有實績之著赫當世者也。况在今積歲莫記年之後。有此興慕修壠之事者。亦豈非餘慶流澤之可驗也哉。有子曰希廣。女適小府尹李緘。皆有後裔。今不可盡記。封塋改築。已涉多歲。而邦撓未靖。不遑設碑。今始豎焉。墓是今州城北十許里巖浦山之原也。方其土役也。崔侯山立。牧州而莅其事。今此石役也。柳侯時會。臨治而致其誠。二侯皆公之外裔也。事訖。有祭參事者。內外諸裔之近居者也。凡若干人。銘曰。嗚呼。封塋閱幾星霜。而乃至於覆隍。又閱幾星霜。而復見其若堂。人皆謂之數哉。君子謂之天也。其頹也其修也。不期然而自不得不然。此理非天而然耶。其將百歲而五患莫及。蓋取諸大過者。于以得焉。</text>
<title>觀察使鶴洞李公墓誌銘</title>,<text>公之胤前郡守民寏。奉公行狀。來索壙銘。顯光辭以耄荒。則郡守强之益堅。玆不獲已。遂據本狀而約之。公姓李氏。貫永川。諱光俊。字俊秀。其先有諱暉。當高麗忠烈王時。討哈丹賊有功。授別將。累官至上護軍。其子永堅。典工判書。卽公九代八代祖也。數世後。自永川移居于軍威縣西村。曾祖諱宗林。贈通訓大夫通禮院左通禮。祖諱世憲。成均進士。贈通政大夫承政院左承旨兼經筵參贊官。考諱汝諧。贈嘉善大夫吏曹參判兼同知義禁府事。三贈皆以公貴也。妣一善金氏。卽判事諱成美之後。諱亨孫之女公。生於嘉靖辛卯七月己未。自幼篤志力學。登壬戌文科。由成均學諭。例陞至典籍。歷刑曹佐郞正郞，河東昌寧縣監，林川醴泉郡守。時兩親俱在巍齡。公克致專城之養。萬曆壬午。丁內艱。甲申。丁外艱。服闋。除靑松府使。轉成均司成，內資寺正，江陵中和府使，掌隷院判決事忠州牧使，刑曹參議，江原道觀察使。是公履歷也。歲己酉七月某日。終于正寢。享年七十九。朝廷遣禮官。賜弔祭。明年正月。葬義城西霞峴兌坐震向之原。公天性剛方。律己以正。其在成均。多士莫敢侮焉。居官守法。不畏强禦。壬辰春。拜江陵。赴任未幾。倭寇充斥。列郡瓦解。公厲氣治兵。爲必守計。賊將吉成傳檄而行。持檄者來府。公卽令斬之。遂領軍據山。賊兵突至。終日力戰。斬獲甚多。行在所聞而嘉之。褒賞陞秩。旋以本道巡察憚公剛直。誣啓被罷。公於是直赴行在所。時海西中和郡。其在賊初。私相團結。討賊甚力。以此被燹尤酷。朝廷褒以忠義。特陞爲府。仍命擇宰。公以副擬受除。旣赴任。擧境丘墟。儲無斗粟。天兵絡繹。粮餉克艱。加之以饑饉癘疫。餓莩枕藉。公卽令吏民之潰散者。刻日聚集。莫敢少後。乃自削衣貶食。日夜拮据。拊循瘡痍。賑救飢荒。又大設屯田。措給農具。操練卒伍。繕治軍器。重刱學校。營建公廨。事皆各有條理。一境戴若父母。盡心趨令。未數朞。流亡畢還。民物繁庶。荒蕪四闢。倉庾盈實。屢蒙嘉奬。特加表裏。瓜旣滿。又仍三載。府民建碑致慕。及聞公歿。聚哭設奠於碑下焉。公自觀察使期滿而還後。婆娑優遊者幾十年。雖在高齡。猶康寧無衰氣。兩子立朝。頻來省覲。朝夕列侍。怡愉如也。見者榮歎焉。夫人平山申氏。高麗太師壯節公諱崇謙之裔。曾祖允完縣令。祖宗輔奉事。考權宣務郞。夫人治家嚴而有法。敎訓諸子。一以義方。鄕里稱之。生於嘉靖己丑。終於萬曆己丑。享年六十一。合公墓。贈貞夫人。生三男一女。男長民宖。承仕郞。次民宬。文科左承旨。次民寏。文科前郡守。女適鄭士信。文科判決事。承仕郞娶部將周命新女。生一女。適士人金光岳。承旨前娶士人權文淵女。後娶察訪南以仁女。俱無出。養弟之子廷機爲後。民寏前娶生員李山岳女。早歿。後娶郡守洪龜祥女。生五男四女。男長廷相。生員。次廷橚，廷機，廷材，廷彬。俱業儒。女長適士人李襑。次適察訪朴羾衢。次適進士申弘望。次適士人宋世彬。判決事生二男二女。男長億。早夭。次侙。進士。女長適洗馬柳褍。次適士人金時忱。曾孫男女。總若干人。公剛明端重。識量幹局。不但百里之才。而位不稱德。然壽考福履。世罕與比。天之餉公者。其亦不爲不厚也哉。銘曰。起自鄕村。早躋朱門。可謂擢也。八莅專城。治必有聲。可謂績也。玉飾衣冠。方面任官。豈非達乎。祿及庭英。贈賁所生。豈非赫乎。三胤成行。仲季顯揚。慶之發也。壽享高齡。終待時平。福之益也。內外有孫。宜綿後昆。香火之陳。寧有熄哉。</text>
<title>左承旨敬亭李公墓誌銘</title>,<text>李氏籍永川。其一派遷居軍威。有七世。又分而遷義城。抵公爲二世。公諱民宬。字寬甫。曾祖贈承政院左承旨諱世憲。祖贈吏曹參判諱汝諧。考行江原道觀察使諱光俊。妣貞夫人平山申氏。高麗太師壯節公諱崇謙之後。宣務郞權之女。公生于隆慶庚午十一月壬申。幼而聰穎。僅七八歲。已曉文義。器度端重。藻思發越。見者已識其爲非凡。遂能致勤積功。以至成就。己丑。丁內艱。丁酉。登廷試。授承文院正字。辛丑。拜承政院注書。壬寅。除世子侍講院說書。陞司書。差奏請使書狀官往還。癸卯。拜禮曹佐郞。移兵曹佐郞兼知製敎。甲辰。陞正郞。乙巳。朝議欲補天官郞。爲當路者惎擠。以公應濟州點馬之命。人有唁其過海之危者。公笑應之曰。濯足南溟。振衣漢挐。豈不快哉。旣到州。鈴束從人。嚴飭三邑。點馬之外。一無所撓。纔竣事。卽發廻船。辭朝四十餘日而復命。遂托以親病。挈家南歸。戊申春。除司憲府持平。時朝廷方罪權奸。並黜其趨附。公論事公平。一時詿罹。賴公得免者亦多。有一諫長。構暗昧。將劾相臣李德馨。公終始力折之。俾不得發論。未幾。遞拜文學。其冬。復拜持平。賜暇湖堂。己酉。選入玉堂。差遠接使從事。以親病不赴。秋。丁外艱。癸丑。拜禮曹正郞，弘文修撰。陞校理。鄭造以掌令發論。請別處大妃。欲因爲廢黜計。獻納柳活附會之。公與一二僚上劄。極論造活之罪。公論莫不韙之。李爾瞻亦構陷李德馨。公極救之。終不能止。仍坐罷而歸。甲寅復拜校理。辭遞。乙卯。拜修撰。爾瞻又欲論李元翼。公知不能止。辭疾南歸。前在光海追尊生母時。百官進賀箋。公以知製敎。有魯國成風之語。爾瞻論以不敬。削奪官爵。自此閒廢多年。左右圖書。晝夜讀玩。殆忘寢食。癸亥反正。卽以宗簿寺正兼司憲府掌令。拜奏請使書狀官。當由海路。人皆危厲。公怡然就途。及至皇都。朝論乖張。沮遏百端。而呈文辨誣。周旋得宜。竟得請而還。甲子。以成均司成。陞秩除刑曹參議。病不赴。乙丑。拜同副承旨。未幾。陞左承旨。丙寅秋。辭遞復拜。又病辭。丁卯冬。又拜承旨。戊辰秋。辭遞。前後任喉舌數十箇月。夙夜宥密。啓沃良多。事務雲委。擧行如流。院中皆稱道之。己巳夏。除刑曹參議。辭以病。八月十五日。疾終于正寢。享年六十。訃聞。自上震悼。特命致賻。中外士流。莫不嗟惜。其年十一月三日。葬于先大夫塋下。卽義城縣西霞峴兌坐震向之原也。翌年庚午秋。公之季前郡守民寏。來謂顯光曰。葬兄之日。不及致銘于壙。故敢以請焉。顯光亦嘗有知許之分。不敢牢辭。遂奉閱其行狀。則大槩如右。公以英特之姿。加文學之博。通遍古籍。該貫無遺。留意世務。儘有商量。可謂適用之才也。知公者。皆望其大有展布矣。而公於勢利所在。謙退遜避。若將凂焉。故進寸退尺。前後出入臺閣。黽勉而行。旋卽退歸。是以未嘗淹三年在朝。唯以杜門燕居。看書吟詩爲事。平生著述。無慮累千篇。淸新雅健。有古作者風。今收拾無所失墜。圖所以傳之也。然文章特其餘事耳。公之孝友。乃其所立本也。而行己也端。發言也和。處事也審。接人也寬。此皆實德也。公前娶士人權文淵之女。後娶察訪南以仁之女。俱無出。以郡守之子廷機爲後。方在几筵下。銘曰。生挺器材。幼礪志操。宦業外由。豈公之奧。無心俗營。絶意苟冒。不喜紛華。恒戒放倒。懼己流頽。疾人驕傲。豎立旣貞。自有攸好。貫穿書史。今古胷中。撰詠是事。追古人風。一味恬靜。俗子時同。沈淪猶適。心懷常融。退思雖堅。人望益隆。天奪遽促。萬事雲空。遺篇留世。必有知公。</text>
<title>洗馬鄭公墓碣銘</title>,<text>公諱某。字某。延烏鄭氏。十七代祖諱襲明。高麗毅宗朝。樞密院知奏事。以直諫見忤。仰藥而死。事在高麗史。七代孫諱仁彦。典工判書判書。有兄諱仁壽。其曾孫曰諱夢周。仕麗末。以道學節義。從祀聖廟。鄭氏自此尤赫大。判書生諱光厚。判尹。是生諱瑛。是生諱文備。是生諱卿緇。於公爲五代六代七代八代祖也。高祖諱聞英。曾祖諱世弘。承議郞訓導。祖諱琚。成均生員。考諱三變。中癸酉司馬兩場。丁丑。登別試文科。辛卯。爲居昌縣監。値壬辰倭亂。以討倭功。陞受工曹正郞。旋以時事日急。不宜遞易。仍任縣監。娶星山李氏。隴西公裔也。以丁卯八月二十日。生公于慈仁第。公生而穎悟。氣宇淸高。書不多讀。已稱爲善屬文。萬曆辛卯。捷鄕解。不利于覆試。仍廢擧業。專心學問。有或勸以赴擧者。公不肯從。蓋以爲學有眞實地也。癸巳。丁內外艱。雖在喪亂中。葬窆奠祭。哀禮俱盡。見者悅服。服闋。與同志諸人。入紫陽洞上流。共卜幽居之所。卽今立嚴村也。邀我卜鄰。余遂挈眷來寓。公爲之接遇。一出誠款。余之卷入太白山中也。公非有故則皆從之同遊。相長之樂可掬也。乙巳。名聞于朝。除王子師傅。辛亥。除洗馬侍直。皆不就。蓋其初志不變也。歲丙辰。以疾終于伯氏宗家。其日實六月二十一日也。余聞其疾篤。馳往相見。氣息雖奄奄。精神猶朗如也。綢繆之情。臨訣之言。念之如昨日也。噫。時移事變。老夫今更入巖。而良友不在。斯道益孤。吾當作何如懷也。公孝友出天。篤實過人。奉祭祀誠敬。一遵禮文。立約門族。春秋拜墓。雖其外宗代遠之墓。亦必以時展省。至於事兄如事父。視兄家猶己家。敦睦族姓。有事必盡誠相顧。雖嘗不樂仕於朝。而一念猶惓惓於向君憂時。慷慨出於血誠。及其遭懿仁王后及宣廟喪。皆用朞制。而其持身處家。與服三年者無異。每遇國忌。必終日行素。凡玆行誼之篤。實人所難及者也。嗚呼。以公資稟之美。志尙之正。操守之確。踐履之篤。卒之從事於斯學。其成就之卓卓。豈可量哉。而不幸中罹痼疾。天不假年。曷不爲千古慟也。公享年五十。以某月日。葬于某山某坐某向之原。公娶月城金氏將仕郞軍資監參奉澣之女。生三男六女。內外曾玄孫男女若干人。銘曰。有生孰無天畀。畀焉勿失墜者固鮮矣。爲人孰不居人倫。倫焉能盡職分者亦寡矣。公之在世也。未嘗不曲盡於人事天理之當然。雖謂之行全而德備。亦可矣。非我私之而有是言。惟其德行。果自如是矣。</text>
<title>進士朴公墓碣銘</title>,<text>君名弘慶。字孝述。系出密陽。高麗三重大匡都僉議右政丞諱華之後。中世移龍宮地。高祖成均進士諱某。聘于善山府海平縣古里村居金海許氏之門。因居焉。曾祖諱某。成均進士。號龍巖。師事松堂朴先生。聞性理之學。晩又屢馳書講質于退溪李先生。李先生乃以神交許之。及終。銘墓碑。祖諱某。成均生員。克持庭訓。不幸歿以无妄。不克大其成就焉。考諱某。早孤。未及受訓於庭。而自能志學。在十六七歲時。已登于退溪門。有所聞矣。家居樂善。以觀書敎子爲業。至壬辰寇亂。有義旅功。授軍資監參奉。丁酉。遇賊不屈而見禍。妣平壤趙氏。宣務郞仁復之女。君生於萬曆甲戌。兄弟四人而君其長也。癸丑。兼中生進二榜。君稟質柔順。旣承世傳之家訓。又受室於退溪之孫直長安道之女。遂有餘敎之襲。知夫義方。固可以有爲矣。而幼經喪亂。遭家酷禍。心氣太傷。莫能用力於繼述之業。未到半百之年。致疾不救。卽天啓壬戌四月也。是年十二月。葬于愚谷後山子坐午向之原。無胤男。君嘗取其季晉慶第四子愃養之。臨歿。遺命呈禮部。女二。長適德水李。次未字。後三年乙丑。碣而銘之。愚谷之村。君永弗諼。謂爰將老。買屋開園。今玆幽宅。屋上之原。群巒疊疊。衆流源源。有寧體魄。福延孫孫。</text>
<title>進士高公墓碣銘</title>,<text>公諱某字某。姓出安東。某官諱得宗。其遠祖也。曾祖碩仝。禦侮萬戶。祖識。不仕。考贈朝散大夫司導寺僉正諱夢耼。娶東萊鄭氏敎授世亨之女。嘉靖甲申。生公于善山府之海平縣。八歲受詩。十七歲。隨父母遷居于尙。尙多聞人。公就爲之師友。公之兄弟六人。而公及杜谷公最名焉。公以家貧親老。篤志擧業。所居必有書室。以爲講讀之所。或羣居取益。或靜栖獨做。一年在家僅數箇月。自弱冠。凡擧於鄕試者。殆鮮欠榜。至甲子。始占上庠。可謂困矣。志旣莫遂。無以爲爲親計。則乃求掌訓鄕學。其志可謂窮矣。拘於家勢。不得住家累於親庭之側。則其距一息程矣。或緣疾故。省覲不能躬焉。則走人候問。未嘗曠停於其往返。必下堂送迎。酒食與饋。辭意懇惻。故雖至愚僕僮。値大寒暑。無敢有厭苦意。辛未。丁內艱。廬于壠下。日共諸兄弟。上墓哭拜而退。以終三年。萬曆己卯。遭外艱。廬守終孝。一如前喪。時公年近六十。羸毀難支。親舊固勸從權。終不從。只用藥餌以支持焉。然憂哀之餘。遂成病根。及丙戌秋。疾作。丁亥正月五日。終于丹邱之居。公性質篤厚。容儀端嚴。言不急遽。行無崖岸。於書鮮不涉閱。於事殆無闕遺。其誠於追遠。則必謹齊戒。不接外人。値忌悲哀。如在初喪。謹於奉公。則租賦徭役。聞令卽行。不或後時。儉於自奉。則非有祭祀。不着苧紬。非有賓客。不設重肉。厚於待人。則人無大小。自盡悃愊。公平居。必正席置案。案必有書。書冊筆硯。必令整頓。冠巾几杖。必有常處。居室有窓向北。公晨起衣冠。終日其下。故自號北窓。子弟雖燕侍。不許褻服。晩歲敎導幼少。從學者常數十人。講說開曉。至忘寢食。此皆家居之業也。所述先世譜牒。逐年日記及凡前後製作。積成卷袠者。俱失於兵火云。公配昌寧河氏。習讀應澄之女。先公四年而歿。二子。長騁雲。業文早鳴。累擧不成。季𩥇雲。生員。騁雲二子二女。其長太虛。進士。次太建。長女適士人李遠樹。生三子皆幼。次適文斐然。其子博。進士。女幼。𩥇雲子太和。女適朴履慶。生四男一女。亦幼。公臨命。以不得祔葬先塋爲願。懼其孤以告諸諸父。則杜谷公定其議。尙之擧鄕及遠近親舊與曾從受業者。共出財力。以其三月歸葬于僉正公墓下。乃古人洞艮坐坤向之原也。翌年戊子。二孤又竭力經營。遂遷其妣墓。奉祔于公塋之東。頃在兵火之後。騁雲歸自流離。直抵松楸哭奠之餘。仍思所以時省便宜之計。則遂卜近塋之村以居之。今又具碣請銘焉。銘曰。人爲子職。不須顯揚。隨分盡心。亦足有常。惟公志業。終始其藏。敦信自持。取重鄕邦。有胤能幹。不墜終命。豎碣鐫銘。以永瞻敬。</text>
<title>金秀才 爾後 墓碣銘</title>,<text>秀才名爾後。字子承。高麗朝太子詹事金龍庇。其十二代祖也。曾祖贈通政知中樞府事亨胤。祖宣務郞軍資監主簿安繼。父近。當世之儒林老成。娶禮曹正郞權暐女。萬曆乙巳生秀才。秀才質美而篤學。於俗習脫如焉。朋儕皆親愛之。今聽秀才慈君之言則曰。秀才嘗欲略倣禮文。著爲一家喪祭恒式。而未及果焉。臨屬纊。口號四言文字。其首語。卽孝悌忠信也。則蓋其平生志也。夭於崇禎辛未之孟夏之中旬七日。翌年二月四日壬申。葬于內林山丑坐之原。配密城朴氏。進士弘慶之女。祖軍資監參奉遂一。曾祖成均生員灝。高祖卽龍巖公諱雲。公受學於朴松堂之門。爲一善聞人。閭前有孝子碑。母李氏。退溪先生之曾孫女。朴氏生以甲辰。歿先秀才二歲。葬在義城地。今乃遷同於秀才之墓。有一男曰喬齡。方六歲。李氏在堂。痛傷其夫婦之俱夭。圖其傳後之要。旣具短碣。來請數語於耄昏。情不敢辭。又甚悲其慈意。遂以銘。生連甲乙。美同天質。配作夫婦。幽宅一穴。</text>
<title>佔𠌫齋金先生神道碑陰識</title>,<text>右銘具序。乃洪相公貴達撰也。先生事業文章。其大槩俱在其中。豈容後人文字瀆贅之哉。本府人慕其德業。鐫豎於故閭前矣。而不保於壬辰兵亂。亂定之後。鄕人咸思重建而不暇焉。今府伯李斯文惟達。依府儒之齊懇。取刊舊文。豎諸舊道。府人仍欲陳其首末。幷錄於銘下。故書此而遺之。嗟乎。先生歿後。不幸昏朝亂政。權奸煽禍慘至。禍及泉壤。尙忍言哉。雖然。先生之道。有何損哉。竊聞當時名人俊士之輩。出其門者不止十數焉。寒暄一蠹兩賢。皆其所奬拔也。今者府人。慕尙不已於經亂之後。適値賢府使之莅府。而獲遂其宿願。又擬移卜廟院于吉地。以爲師宗之所焉。蓋亦斯文之亨運也。</text>
<title>芝山曹公行狀</title>,<text>公諱好益。字士友。曹爲昌山大姓。麗初有諱謙。尙高麗太祖神德王后女德興公主。爲門下侍郞平章事。以下繼爲平章者八代。爲少監者五代。至十八代。有諱益淸。爲左政丞。歿後配享廟廷。高祖諱末孫。官至通訓大夫平壤庶尹。曾祖諱致虞。通訓大夫司饔院正。祖諱孝淵。通善郞禮曹正郞。考諱允愼。本職司直。以遺命不錄。後贈資憲大夫議政府左參贊。以公有宣武功推恩也。妣仁同張氏。嘉善大夫都摠府副摠管延福君末孫之孫宣略將軍仲羽之女也。嘉靖乙巳十月二十一日庚戌。生于昌原府之私第。生而岐嶷。端厚沈重。不妄笑語。八歲就學。能解文義。家有一小房。獨處其中。未或少倦。其家人以爲小房子云。稍長。篤於爲己之學。少無速化之意。經傳子集。無不博通精究。十六歲時。求邵子皇極經世書朱子大全於周斯文博。周以此書非年少所宜觀。不許借。公退益惕厲。杜門靜處。必須終卷就食。夜則懸䯻警寢。至於事父母。日必晨昏定省。朝夕奉養。無不躬焉。少有不安節。則不脫衣帶。不甘寢食。友于備至。雍睦異於他人。鄕里共敬服之。公不屑擧業。而爲親黽勉。遂魁夏課。連貫三場。丁卯。陪退溪李先生。赴于京師。適値明宗大喪。歸昌原家。辛未。丁父憂。壬申丁內憂。哀毀過制。幾不能支。乙亥春。以國喪未卒哭。不行禫事。三月。崔滉以本道都事到昌原。差公爲檢督。一日。迫納閒丁五十名。公充納家奴十五名。而方在重病中。不克就庭。則崔益發怒。捽致嚴杖。其明日推捉不已。而公病甚不能造。崔怒益急。遂以土豪名之以啓。仍配邊遠。公談笑登程。不少有咎崔之語。委之於天而已。及至配所。構屋數間。名以遂志齋風雷堂。堂南有溪。臨溪築鳴玉臺。深衣幅巾。默對性理諸書。以終日繼夜。此其事業也。至學徒坌集。無可容止。則卜地建院。將享以晦庵朱子。從以退溪。未及請額於朝廷。而値亂停之。與其學徒設筵具位。敎以鄕飮酒之儀。又立學規。導以孝悌忠信之行。當時寓契淸寒。不免屢空。而處之裕如。或有饋遺。公辭之曰。邑有公債。足以資活。不必相煩於私救。崔雖妄咎於一時。致公至此。常深後悔。至或奏解於經席。一日。公受由行過京城。崔遂投謝曰。聞公在江東。不少語及於前事。此尤賤妄受殃之地也。言不容口。悔意溢於言表。此可以見公之以直報怨之德也。至壬辰五月。宣祖聞難西幸。至松都垂問訖。除金吾郞。召赴行在。而其後恩眷不可盡記。如屬以倡義之任。賞以遷職之命者。非止一再。階至折衝。爵陞三品。當時有聖旨曰。爾自中和。盡誠討賊。平壤旣拔。旋赴北道。轉鬬南下。能致斬獲。予甚嘉悅。玆遣宣傳官。賜鹿皮一令。用表爾功。爾其體予至意。更加戮力。其爲聖寵恩眷。有若是矣。若其經任者有五邑。曰本道之大丘，星州。關西之安州，成川，定州也。除授而未赴任者有二邑。曰本道之善山。湖南之南原也。其在定州也。先塋之在昌原者。被倭賊拔掘。以公病重。慮聞變加重。不卽以告。公疾愈還至竹嶺。始聞其變。徑赴昌原。營修舊墓。一依改葬儀。事訖。歸寓于永陽陶村。留過四歲。又以村近大路。頗有不靜時節。癸卯春。移卜郡南芝山洞。結茅齋。名以拙修堂。用朱晦庵詠蘇詩之意也。堂南有小池。名以桃花潭。置小艇。池岸別立一間。揭號玩餘。右築一壇。種以花竹。名以忘懷。又鑿小塘于傍。種蓮數莖。又築知魚臺於西偏。其東有峽口巖，琮琤巖，逍遙石。皆其所自命名者也。公齋居玩索之餘。有時乘興。杖屨逍遙於各所。或有冠童在傍。則令詠陶山十二曲。以助閒中之趣焉。每於初昏。仰觀天象。時閱周易而弄筭焉。外人則莫之知也。己酉八月。始嬰疾。痼毀日甚。而不廢看書。易簀之暮。扶坐取看案上書。卽朱子大全也。顧謂左右曰。此冊子。必以老翁不在爲憾也。言訖。氣盡不復起焉。其日卽八月十八日酉時也。享年六十五。其冬十二月二十二日庚午。葬于郡南松靑山震坐兌向之原。從先壠也。郡中諸儒。將設講堂於拙修堂之東。爲其講論之所。未及訖役。公忽見背。及其襄事之訖。仍爲之修畢。以癸丑十二月五日。行奉安之禮。嗚呼。此錄。乃公門人朴君暾明叔之所述也。公十七年於配所。南還之後。上舍以同郡之人。受業屢年。其所見得者深焉。豈有阿其所好而爲之說者哉。竊看古今世中。稟受之美。人或有之。從事於學問。而能有其終者。蓋鮮矣。公之所得於天者。旣異於恒人。而其言曰。本自有經傳癖。則其所自得於黃卷中者。爲日月已多乎。其於十七年間。潛心默會於聖賢言語中者。爲幾何哉。想其自咎對人者時節許多。而無一言或及於崔怒之妄。一以命數委之。則此豈凡人所可得而能之哉。及其南歸鄕邑也。日用常行之事。莫非古人之遺範。而若以家間祭祀者言之。凡百具需。臨時新備。雖有餕餘之庶羞。必命一少分遣親舊。不令有餘遺。臨祭之日。不但自身及諸幼齋潔致嚴。雖其婢僕兒童。亦令前期齋沐。裹其口鼻。然後具饌執役。其餘器皿諸具。無不致新致謹。或不如意。則嚴加警飭。此等凡措。豈處事不能精詳者所敢爲哉。然則十七年置諸逆境者。莫非造物者爲公爲之平生地也。人皆謂之不幸。而我則以爲幸也。至於宗家廟屋。燬於亂離而更修焉。從弟善益。沒盡家累而無後。使之皆有所區處焉。此亦無非公所經營者也。豈恒衆人力量所及哉。公先娶金海許氏縣監磁之孫。許氏先公歿於關西。公每以不克歸葬。言于門下諸人。繼娶居昌愼氏。皆無後。以其仲兄生員希益之第三子以需而後之。以需有一子輐。輐亦有女無男而夭。公聰明過人。見書必記。故博覽異於世儒。常以開解後學爲意。所著有家禮考證，心經，質疑考證，周易釋解，雜問近十編。而亂中亡失。今所存者。惟理氣，儒釋二辨而已。大學童子問答。性理大全。亦有考證。惟大學童子問中。平天下一章。未及卒業焉。顯光晩拜於永陽之陶村。一接容儀。知公學識非俗儒所及。而自顧已入耄病之境。公之暮住頗深僻。而不享永壽。故莫得悉聞緖餘。今因明叔所錄。述其大槩如右。</text>
<title>贈參判砥柱軒李公行錄</title>,<text>德山李公諱奎文。字士彬。號砥柱軒。六代祖諱愉。嘉靖大夫咸吉道觀察使。五代祖諱師孟。永樂十有二年太宗十四年甲午。以生員登第。戊戌。書筵正字。同年注書。世宗辛丑。正言，吏曹正郞。丙申。舍人，副提學，兵曹參判贈吏曹判書。諡溫惠公。高祖諱云顯。縣令。曾祖諱昐。縣監。祖考諱叔明。忠順衛。考忠順衛諱衡 缺。兒時受業於樂齋徐思遠之門。才氣過人。素有文詞夙就之名。當世推望矣。十七歲。投筆。人皆愛其蔚然宏遠之稟質。百般喩止。不聽。十九。登武科。宣廟朝萬曆二十年壬辰。洪原縣監。甲午。扶安縣監。丙申。星州牧使。丁酉。軍威縣監。癸卯。鍾城府使。又爲江界安東。乙巳。行折衝將軍全羅左道水軍節制使 缺。壬辰有破倭之功。甲寅。有翼社之勳。受錄券二件。及卒賜祭禮葬焉。贈嘉善大夫兵曹參判兼同知義禁府事。公深於學問。常以淸白居官。故當時儒賢。莫不許之。公早遊宦海。治績多方。可知其宇量之宏達。才器之兼備也。歷宰八州。撫摩善治。指揮戎事。多樹軍功。郭再佑之投檄遠示。自邀合勢者。亦有水鏡照月之鑑矣。大抵壬辰之亂。若非如此堡障秉忠之節。則國家安危。孰能可辦。公之子允元。卽我門弟。而感其先君之往事功績。恐或無傳。請余記實。而我亦於公交情友道。益倍生時。豈無山陽之感涕乎。噫。曩昔裵楔事。或有鄕友之論。而身被莫重國恩。當此亂時。而不無君臣朋友之一毫差間。閫職之臣。臨變則秉忠。處鄕則有信。何可深說於此時兩難之際耶。公之友道。擧一可知者。大邱人李昌仁。合眷避亂於公之衙所。而分廩救活。則况是同井之友乎。赤羅之治。有士林餞別之序。椒井之浴。仙査之遊。是皆道德眞儒。而相與賦詩作序。李公之深學可知。而居官淸白。亦足想矣。文以武兼。道以交友。人之最難者而悉行之。仕朝處鄕。特立適義也。略敍萬一如斯云爾。</text>
<title>就正錄[門人趙任道]</title>,<text>昔在庚子歲。陪先君子。訪堂姊夫梧峯申公之悌于下川里。歸時歷道傍林亭。一洞少長多會。梧峯公亦侍其尊人在座。其中一大人顔如渥丹。目容端正。視瞻無回。言動有則。從容和毅。沖澹凝遠。竊觀其溫厚平易之中。有確乎不可拔之操。恭遜謙虛之中。有截然不可犯之象焉。任道雖在垂髫童稺之年。未有知識。而心實異之。歸而問先君子。答曰。張報恩也。曾以學行遺逸。擢拜報恩縣監。汝尙識之哉。任道獲接先生道德輝光。蓋始於此。辛丑壬寅年間。移寓仁同佳樂洞。時或陪先人。往來從遊於先生之門。一日。先生來過佳樂洞。任道名以幾道呼之。先生曰。幾者。近辭。人能近於道。亦不偶然。但以學者立志言之。則似乎未盡。便當求造其至極之地。何可止於近而已哉。先君子卽以任字易之。丁未初春。先生從寒岡鄭先生。來遊道興江上。因與忘憂郭右尹相會。同泛於龍華山下。鄰鄕士友之來會者三十餘人。吾父子二人。亦參其中。龍華同泛之日。忘憂郭右尹。笑語寒岡鄭先生曰。以吾所見。旅軒賢於寒岡。寒岡先生答曰。令公之見也是也。是吾鄕老。鵲溪成公年齒最高。以手麾之曰。姑舍是姑舍是。吾但知有吾師而已。靈山李斯文畏齋丈顧謂右尹曰。令公之論。有同西河人。相與一場劇談而罷。由今思之。右尹之言。質朴無邊幅。寒岡之答。廓然無私吝。鵲溪之姑舍是。畏齋之斥西河。亦出於尊師衛道。斯文盛會。其可再得乎。癸丑。拜先生于遠懷堂。先生令嗣子未冠者行酒。任道避席苦辭曰。此杯止於先生。則子弟奉杯宜矣。及於小生則不敢當。請使婢僕代之。先生不許。且諭以移居卜鄰之好。任道起謝曰。擇地處仁。固所願也。但念慈父旣歿。松檟隔遠。以此爲憂耳。先生再敎曰。此地濱江。而先壠亦在水涯云。若辦一隻輕舟。春秋省墓。往來甚便。何不可之有。任道起拜唯諾。終不能決。到老思之。常以爲平生之悔。甘居下流。未免聾瞽。白首紛如。悲歎何益。甲子秋。謁先生于不知巖。任道闋服逾年。而有遷墓改窆之計。尙未脫素。先生曰。昔閔子喪畢。見於孔子。援琴而絃。切切而哀曰。先王制禮。不敢過也。孔子曰。君子哉。先王制禮。安敢越也。遷墓改窆。則臨時變常。自有規例。不可因此逾制。且此等苦節在我。則出於至誠。而在外則人或起疑。此亦不可不念也。去歲相見。曾欲說破。而感君餘哀未盡。不敢開口。今日亦已過矣。相愛之間。不得不告。任道聞命惕若。歸與妻妹。一時變通。上書回報。又聞先生累被召命。兼陳愚見。景閔以心經附註疑晦處。質問于先生。先生旣爲之論說。又曰。吾於心經。亦頗有未曉處。語錄之類是也。中國之有語錄。猶東方之有俚語也。先儒諺釋語錄者。或多行世。然初非校正於中國而知之。直因文勢歸趣向背。而爲之訓解。未必其櫬合本義。蒙學之士。未易讀也。而世儒好高。非心經，近思錄。則恥問於人。只爲別人耳目。初不知修身大法。入德規模。不出四子小學之外。甚可歎也。學要切近。不貴泛遠。如爾晩學。熟讀論語，孟子。可也。一日。任道問於先生曰。嘗觀大學衍義。皆所以勸戒時君之語。似非衍大學之本義者。何也。先生曰。天地之內。萬事萬物。皆在大學範圍中。大學之外。無他萬物。而衍義中。許多條貫。無非包括衆理。則安見其非衍大學之義也。且西山之著是書。本爲格君心地耳。何得不以勸戒爲主。先生問任道年齒幾何。對曰。今年四十歲。蓋古人不惑不動心之時也。而一向空空。學昧向方。恐不免虛過一生。先生曰。吾聞晩做者。方能遠到。爲之在己。不由於人。願勉旃毋自畫。先生謂任道曰。吾聞論語二十篇。幷輯註讀之精熟。則於進學得力儘多。蓋先生自以其平日體驗收功處。爲後生詔之。而先生謙德。猶不欲自爲主張。故止曰吾聞古人所謂將赤心片片說與人者。此也。乙丑秋。任道隨從兄熙道。拜先生于遠懷堂。先生語從兄曰。尋常遇景煥。未嘗不喜。今日之喜。倍卻前日者。携致遠來故也。任道侍話移時。先生顧從兄曰。致遠言出於天理。每聽之。未嘗不爲之傾心。任道辭謝遜避。他日以先生言。質諸潘渚張丈則曰。先生所謂出於天理者。語皆實的。無回互矯飾之謂也。庚午秋八月。任道在不知巖。修巖柳季華適至。滯雨同侍先生。任道語及中朝喪禮大壞。貪風大熾。其弊難救。仍曰。竊恐其禍出於陸禪懷襄天下之餘烈。先生正色曰。吾人力量。詎能憂及中國。但當爲吾所當爲底職分而已。蓋先生爲學。專用力於反躳守約。而以泛問遠思。爲學者大病。任道瞿然愧縮。不敢復言。先生又曰。學者苟能先立乎大者。則外物不能奪。邪說不能惑。酬酢萬變。自有妙用。任道與季華。聯枕者五夜。季華語任道曰。昔我先君。於亂離中遇先生。諦觀其所爲。愛之曰。此人凝定渾厚。對之令人心醉。異日爲名世大儒。主盟斯道者。必此人也。乃命袗受學於先生。袗受論語若干篇。但未卒業耳。任道曰。以余觀於先生德行忠信之實。可質諸鬼神而無疑。大中至正之學。可百世以竢而不惑。外人之不知者。或以先生不露圭角爲疑。此論如何。季華曰。外人誰敢窺其襟量哉。英氣甚害事。何用圭角爲。知幾其神。著於易。明哲保身。詠於詩。其默足以容。處衰世之智也。竊觀西厓父子兩賢數語。庶幾知先生。而季華之論。尤明快親切。季華一日請問曰。嶺中士夫改葬父母時。於父則服緦。於母則只用素帶素巾。習俗已成。不可卒變。未知如何。先生答曰。在人之事。吾不敢與知。設以身當此事。則於母亦用緦服。柳君唯而退。異日又問曰。徐樂齋嘗釋中庸二字曰。中便庸。此論是歟。先生曰。非也。正道與定理。雖未嘗相離。而亦豈無些子差別而鶻圇說了也。折之曰中也庸也。似乎無病。季華又問曰。有朝士姓李。以易學名者。說易師之上六曰。大君有天命。遇此爻。則用此爻義。開國承家。小人雖遇此爻。勿用可也。猶乾之初九潛龍勿用之義。敢問此說如何。先生曰。此爲彖象總辭。則或人之說似矣。此乃上爻終辭。爻各有象。象不云乎。大君有命。以正功也。小人勿用。必亂邦也。若如或人之說。則亦與程朱文義不合。此論恐無據。辛未夏。謁先生。先生以疏章御批。付於任道。使之傳致於李參議潤雨丈。蓋於是時。國有追崇之擧。先生上章力爭。而李丈求見其批答。故先生送之。甲戌冬。謁先生。先生曰。似聞君近有除授齋郞之報。謝恩之行。恐不可已。何以處之。對曰。暮齒無兒。一身之外。無他攝祀者。寧得罪於聖朝。不欲羇宦遠方。久闕先人香火。以重不孝之罪。愚意欲上一疏。陳情辭職。因獻一言。以替獻身。爲謝恩之地。未知如何。先生手取案上花潭集與之。跪受披閱。則集中有擬上靖陵疏一篇。蓋花潭爲厚陵參奉時。草疏而未達者也。先生之意。不以上疏爲非。故使之參考矣。丙子冬。任道侍先生于仁同黌舍。張上舍泰來請曰。先生所著宇宙說答童問經緯太極等說。一向深藏。外人不得窺見。門人小子。亦莫有得聞緖餘者。何先生藏閉之固也。先生曰。我之深藏。豈有他意。方在暮境。猶不自信。唯思所見或長所得或新。則欲有所點化。故未輕出。泰來曰。吾乃今日得先生微旨也。昔伊川易傳旣成。久而不出曰。尙冀有少進。先生不出著述。蓋亦此意也。是日。任道問于先生曰。曾子以魯見稱於聖門。魯字之義。朱子釋之曰鈍也。愚意孔子之喪。曾子年僅廿六。一貫之旨。已得聞焉。則安見其鈍也。質鈍之人而能有是乎。先生笑曰。吾恐鈍字之義。非今駑鈍之鈍。特不能純粹明睿。如顔子之聞一知十云爾耶。且曰。今日與君論及孔顔事。豈偶然哉。安得每日如此慰悅我心哉。任道一日侍先生于不知巖。從容請曰。孟子謂人皆可以爲堯舜。又曰。乃若其情。則可以爲善。都是勉人爲善之意。愚意下所論則恰恰的當。上所論則似乎太過。今夫文章。一小技耳。古人比之雕蟲篆刻。猶未見家家而有之。人人而學之。况大聖人事業。蕩蕩巍巍。直與天地日月。同其廣大高明者乎。先生曰。好資質難得。而氣質之變化尤難。孟子所論。不過曰其理如此耳。自非天賦之美。學力之至。何能容易入聖人閫域也。任道一日侍先生於不知巖。語及漢唐絶學之弊曰。人心危動而不安。道心微妙而難見。唯其不安。故易流於惡。唯其難見。故易至於亡。非至明。不能擇而精之。非至剛。不能執而一之。漢唐七百年間。非無賢臣良子節義廉退忠信愿慤不爲非義之士。而特不能察危微之際。加精一之功。其所以爲學者。不出記誦文詞之間而已。故質美者。不過爲善人而止。可人而止。先儒所謂美質易得。至道難聞者。政爲此也。况高談大言於白日之下易。戒懼省察於幽暗之地難。君子小人於此焉分。道之明不明。學之成不成。於此焉決矣。先生喟然歎曰。此說極好痛快。令人喚醒。日與遊處。必多資益。恨不令有識者聞之也。壬寅年間。先生與鄰邑士友二三子。泛舟游於不知巖下。酒半。先生作六言小詩曰。上有天下無地。是何界超世間。世間幾般消息。雲外一鴻自閒。雲外一鴻。蓋先生自况。此先生豪氣呈露處也。任道少時甚愛此詩。書于道興船舷。吟哦咏歎。先生丁未之遊。偶見此詩於船上。初意不知巖所乘之舟。或是道興商船。而詩則一時同遊之士所書也。任道於十餘年後。具白其由。先生聞而奇之。任道一日率爾請曰。近聞時事。太平無眹。先生雖出。恐無着手處矣。先生默然久之曰。時事余莫之聞也。老病不能出則已決矣。追而繹思。以先生高識遠見。豈有莫聞時事之理。此正所謂其默足以容也。任道問曰。近世知禮之家。或於墓祭。不設飯羹。未知如何。先生曰。家禮墓祭條。無侑食一節。故知禮家不設飯羹。致有君疑問。然墓祭用飯羹。亦有何妨。任道曰。嘗觀家禮墓祭註。朱子書戒子塾曰。比見墓祭土神之禮。全然滅裂。吾甚懼焉。旣爲先公託體山林。而事其主者。豈可如此。今後可與墓前一樣菜果鮓脯飯茶湯各一器。以盡吾寧親事神之意。勿令其有隆殺云云。觀朱子此書。則墓祭之用飯茶湯無疑矣。先生頷之曰。吾亦曾見此註矣。任道遊先生門許多年。未嘗見疾言遽色忿厲之容。且未見酒前酒後言貌之變。亦未見因酒引飮。或於微醺之後。有些豪氣發於外。陳說古今。引諭義理。聽之甚樂。旋復收斂。凝然寂然。瞑目端拱而坐。先生定力之有常。於此可見矣。昔有僧見尹和靖嚴整有常曰。吾不知儒家所謂周孔爲如何。恐亦知如此也。任道於先生亦云。先生平生不服藥餌。不用鍼灸。一以存心養性。節飮食愼言語。斷嗜欲整思慮。爲終身攝養節度。故和氣充滿。眞元不渴。一日侍食於先生。問先生食量多少。答曰。少時不過半升。衰境亦不减半升。任道曰。半升之外。未可增加一匙乎。先生曰。欲加則非不能。而半升之外。不復增减。以此觀之。則先生於飮食。亦有工程。任道嘗問曰。願聞先生入道次第與爲學之要。先生曰。吾於學問上。全未有得。或於觀書時。粗有所見。而隨得隨失。焉能爲有無。因曰。學云學云。口耳云乎哉。世儒往往專事枝葉。不務根本。或以文字。或以言語。知或有餘而行反不逮。詳於講究而略於踐履。心口不相應。言行不相顧。始終參差。內外胡越。畢竟其人與學。全不相似。甚可寒心。先儒曰。曾子之學。誠篤而已。吾意誠篤二字。學者之所當爲準而用力處也。先生十七八歲時。已有志大事業。便以古聖賢自期。不欲以一善一藝成名。手撰宇宙要括帖。其目凡十條。書于其末曰。能做天下第一事業。方爲天下第一人物。至於晩年。又以古語自警。書不重則不威。學則不固。溫而厲。威而不猛。恭而安。望之儼然。卽之也溫。聽其言也厲。溫良恭儉讓等字。置諸几案。目寓而心思焉。任道嘗窺見而得之。可見先生主意所在。先生年八歲時。先府君判書公歿。服喪如成人。事偏親至孝。壬辰之亂。方在母夫人憂。背負神主。流離竄伏。執喪唯謹。至於朝夕朔望。奠祭未備則。雖餰粥菜果之微。隨所得祗薦之。必哭盡哀。聞者感歎云。先生於飢餓困頓之際。容貌不枯。顔色潤澤。終日讀周易。聲未嘗聞斷。氣未嘗餒乏。識者目爲神人。蓋先生稟氣厚。而充養得極好。義理爲主於內。不被飢火所惱。故能如此。朱子稱延平先生曰。粹面盎背。自然不可及者。此也。先生於亂離中。嘗過宿靑松地山谷間。主人村翁。以蜂蜜來獻曰。請補藥用。先生不受。主人固請。則姑受之。良久。招主人與之曰。此物已爲吾有。以客所有。還贈主人。不亦可乎。官供雜物。油淸最貴。汝其藏之。一充官納。主人無辭而退。先生辭受取與之不苟。亦可見矣。先生平日厭煩喜靜。安儉素。絶奢靡。凡絹帛之屬。華美之飾。不加於體。所居之室。無扁額圖畫。庭無花木雜卉。只見丌上有書若干卷。階下有梅兩三株。淡然相對而已。出遊則有輕裝三四擔。到處相隨。不離座側。蓋先生平日著述文藁及古今書籍之緊於考證者云。先生膂力過人。而身若不勝衣。識慮超世。而言若不出口。溫恭簡默。唯日欽欽。聞人譽己。則斂然辭遜。雖小善不居。學已成矣而常若不及。德已尊矣而逾自謙抑。林居八十年。不言朝廷是非。時政得失。人物長短。鞱光鏟彩。沈晦內修。人莫能知其所蘊。平生所見所得。盡在所著文字中。玩究詳味。則庶幾窺其所蓄矣。先生德宇崇深。德容充完。疏髯秀眉。神彩睟盎。氣厚質重。聲宏色和。威儀風度。凝嚴舒泰。儼然人望而畏之。雖年少浮薄之輩。望其容光。則自然畏戢。先生天稟甚高。氣質無疵。語默動靜。自然中理。隱見行藏。唯義與比。視富貴爵祿。如浮雲之過空。德量不可窺其涯涘。律己嚴而待人則恕。於人必察其有可取之實。然後與之。不以人之毁譽而輕爲與奪。其胷中涇渭之分。蓋不可以淺見測識。任道一日侍先生于不知巖。先生語及南冥先生高處曰。高處不但在辭爵祿樹風節。議論出人意表。識見加人數等。其資器學力。超絶卓越。任道對曰。先生之命則幸甚。一邊人欿然於高字。向者高風正脈之辨。是已。先生曰。高之爲義。不爲不好。但以正脈字較之。則有些分別。故論者云然。然此爺高處。誰能跂及。任道問曰。小生謬被士友妄推。冒忝新山山長之任。欲以金東岡配享書院。且欲刊布經筵等書。爲斯道羽翼。未知如何。先生曰。甚好甚好。又問曰。東岡之於南冥。親炙最早。贅爲孫壻。非他泛泛出入者比。配食一廟。於禮亦宜。第念申松溪在聯享之位。士論若曰東岡之於南冥。孫壻也門人也。配而享之宜矣。松溪之於東岡。獨可晏然臨之乎云爾。則柰何。先生曰。此則不然。新山書院。本是爲南冥設也。松溪則客耳。亦何妨乎。吾意松溪在左。則東岡位於西序。松溪在右。則東岡位於東序。似乎無妨。先生勸人以酒曰。酒之爲物。使人和暢血氣。血氣和暢。則脈不壅遏。而病無由作。飮以德將。則莫良之藥。用之不節。則莫大之病也。只在人斟酌之如何耳。此理人鮮知之。先生晩年嘗語及人物邪正之難辨曰。年少時。或於眸子。辨人邪正。及今衰境。兩目眵昏。不分黑白。况能辨別人眸子瞭眊乎。且語任道曰。平生每以不見頭流爲恨。至今夢想來往不已。反而思之。吾衰已甚。雖獲登覽。莫由遠望。見之無益。爲之慨然。先生平日喜聞人長處。其短處則置而不論。客有稱人之善者。則喜動顔色。亹亹忘倦。訾毁譏謗之語。則聽若不聞。以笑答之而已。梧峯申公嘗語先生德美於任道曰。德行內腴之實。雖等之古昔大賢。亦不多讓。吾嘗觀其理裝戒行。觹礪針線繩索之細。亦皆致察領會。處事縝密。置水不漏云。人有難處事就問。則先生開陳利害。扣竭兩端。明白痛快。根據義理。平易着實。雖無奇談異論。驚天動地。聳服人處。而使人疑解惑祛。恚消忿釋。事皆平順。尤悔不生。玆豈非冲和之氣。信順之德。充積於中。而發見於外者乎。先生在宣廟朝。嘗再爲守宰。皆未滿一考而歸。廢朝時。不應徵辟。亦無陳謝疏章。聖朝臨御以後。雖暫到京師。而義各有在。曾不濡滯。此先生出處之大略。而一於義而不苟。位躋正卿。而實未嘗受祿供職。脫然無一毫係累。其去就進退之際。綽綽有餘裕。隱然若頽波之砥柱。翔千仞底鳳凰也。任道於先生。雖未嘗執經請業。出入門牆。觀感則有之。見先生語默動靜。則驗先生體道之妙。見先生氣貌容色。則驗先生養德之實。見先生存養省察。則驗先生持敬之熟。見先生辭受取與。則驗先生裁義之精。在困窮流離之際。而操履之貞可見。處名利爵祿之際。而風節之毅可見。當波蕩風靡之際。而腳力之固可見。任道悅之願學而未能。今其已矣。</text>
<title>拜門錄[門人申悅道]</title>,<text>丁酉秋。先生來訪先君子於陶巖。余以童子。趨隅而拜。先生敎以正坐。癸卯。先生莅本縣。每朔望謁聖。鷄三鳴。已到鄕校。諸生祗迎杏壇下。謁聖訖。坐明倫堂。與諸生行相揖禮。訓長及諸生。以次前坐。童蒙又次之。先生與之講論經旨。諸生有未曉者。反覆敎誨。有質問者。酬答如響。語音洪暢。一座傾聽。余以童蒙。挾冊坐席末。仰見先生氣象渾厚。威儀嚴整。令人肅然有畏敬之心。先生爲政。以明倫善俗爲務。對諸生則敎之以敦孝悌主忠信。遇父老則勸之以力農桑勤賦役。民風士習。庶幾有丕變之漸。不幸莅任五箇月。遽爾棄歸。邑民未克蒙至治之澤。惜哉。時有聖廟之變。先生率諸生。哭于廟庭。退處私次。屢呈辭狀。朝廷不許。遂投印徑歸。士民遮道不得挽。立碑頌淸德銘曰。莫淸者冰。莫潔者玉。嗚呼我侯。冰淸玉潔。辛亥春。拜謁于南山。因留侍二日。竊見先生每早起盥洗。整衣冠。儼然端坐。几案必正。動靜有當。晷刻不廢看書。及其接人笑語。溫溫一以恭謹爲主。侍坐終日。雖未有諄諄之敎。令人肅敬。非僻之心。自不敢萌焉。甲寅。疊遭大故。先生致書慰問。勉以無死。葬時及練制。稟問疑禮。先生下答詳悉。丙辰九月。先生姊氏任僉樞夫人棄世。先生聞訃卽至。望哭而入。旣入。號哭不絶聲。銘旌初以淑夫人書之。先生命只書本貫姓氏。蓋僉樞非實職故也。及葬。先生躳臨營辦。情禮備至。僉樞素無嗣。夫人養從子景尹奉祀書之。而喪畢入廟時。僉樞內外神主。以正位奉安。至其子孫親盡後遞遷爲宜云。余稟問是禮有所據否。答以義起。且以稟議於寒岡先生。爲敎。丁巳冬。與仲氏進謁于南山。崔正言戚叔晛。已在座矣。翌日。先生命駕不知巖。兄弟陪往。留侍二日。先生下示五言一絶。令各和呈。不知巖在洛江東畔。當流陡起如砥柱。可坐五六人。上有斷麓平衍而不甚高。卽巖齋主山也。西拱金烏。東揖遊鶴。十里長汀。明沙浩渺。乃洛江第一勝地也。昔有進士徐錫年居之。生涯只一張琴一漁竿云。鄕人爲先生構小齋。厥位面陽。冬月恒暖。齋西有臺。環以松竹槐柳。雖盛夏。凉氣逼人。先生有時靜棲。或經旬月。每春暖夏晴。攜冠童。臨流消遙。或駕舟沿泝。觴詠而歸。怳然有浴沂氣象。戊午仲冬。拜謁于不知巖。袖進金孝徵書。先生覽訖。因言孝徵愼重人也。留侍二日。講質心經疑義。時爾瞻輩謀廢國母。完鰲二相。相繼竄逐。先生聞之。憂形于色。金上舍澃來言。完平謫在驪州戶長家。織席爲業。戶長妻死。指揮治喪云。先生笑曰。以領議政。治戶長妻喪。於戶長則侈矣。其於世道何。一日暮。先生散步松壇。余獨侍立。先生爲誦鰲柱擎天天妥帖。鰲柱傾折奈天何。北風吹送囚山雨。雨未多於我淚多之句曰。此挽鰲相詩。而不知誰所作也。其傷時慷慨之意。形於辭氣之間。己未夏。與仲氏來謁于善山元堂。留侍十餘日。先生下示所著易學圖說。仍敎曰。今人開口便說理氣。其知理氣分合之義乎。仲氏對曰。理非別物。爲此氣之所以然。而在此氣之中。自不相雜。而亦不相離。旣知其不相離。又知其不相雜。則庶不悖於分合之義乎。先生曰。古之聖人。說理氣旣寡。又未有分理氣爲言者。蓋析而分之者。名目之設也。合爲一體者。理氣之常也。若因其名目之分。而遂以爲界別相對之物。則理氣便是各自爲本。雙立並行於宇宙之間也。理豈得爲氣之理。氣何得爲理之氣哉。余進曰。誠如下敎。則天下無無氣之理。亦無無理之氣。眞所謂二而一。一而二者。先生曰然。仍稟宗子三年喪內。祖先祭祀。何以爲之。答曰。喪三年內。不可祭也。又稟父母喪內。當祖父母忌辰。几筵似不可用肉。如何。答曰。葬前。象生時行素祭。葬後。從神道用肉饌。又稟外家無後。則外孫主祀否。答曰。外孫主本宗祭祀。長子勢難並行。又不可別立祠廟。次子主祭可也。又稟戰亡人虛葬如何。答曰。此於古無之。世人因金籠巖返靴虛葬。或有倣而爲之者。然不如只造主奉祭之爲得也。庚申春。與仲氏拜謁于南山。因往弔寒岡先生喪次。還路更謁焉。仲氏稟問聖人不制師服。但使申心喪之制。近世退溪先生之喪。禹秋淵諸賢。但以布笠縞帶終三年。今日寒岡門下之服。似過重。未知如何。先生答曰。孔門弟子。弔服加麻。乃是師服。執弟子之禮者。固當如是。至於遠方未及門之人。亦爲白巾者。非禮矣。辛酉春。先生爲省墓。駐星山巖浦。余自南山轉謁焉。李都事天封亦來。語及寒岡東岡兩先生並享一廟事。仍曰。新安人有譏侮東岡者。可痛可惡。先生答曰。二先生德行事業。雖不敢輕議。並爲廟享。似無異議。一時浮言。何足深較。壬戌春。與仲氏來謁于南山。夕陪往不知巖。留侍二日。講質近思錄疑義十餘條。仲氏問南秋江達可親經二姓王之句。何如。先生答曰。吾東文獻無徵。秋江想未得其詳而云爾。豈可以此而疑圃隱乎。仍問曰。世傳按廉公與吉冶隱。攜手同歸云。有諸。仲氏對曰。先祖與冶隱。爲道義契。見麗季政亂。並轡南下。先祖居尙州。冶隱居善山。世代已逖。今無所考證。然以勝覽所載皎潔其身。能得行藏之道等語觀之。則流傳之言。似有所據矣。先生再三稱歎。余稟問金鶴峯夫人之喪。諸孫及曾孫成服者。皆爲衰負版辟領。或云三年服。當爲衰負版辟領。而如朞功以下之服。恐不當爲之。未知孰是。先生答曰。孫若曾孫。爲祖及曾祖服。雖有輕重。俱是正服。似當爲衰負版辟領矣。是冬。與仲氏來謁于不知巖。留侍二日。余進前曰。朱子以四端爲理之發。七情爲氣之發。其所爲說。各有地頭。不可混而同之。比而合之否。先生曰。四端自是性觸便感。不犯私僞。故以理爲所發之主。七情或涉私僞。不能純善。故以氣爲所發之主。然七情固莫非四德之用。而四端亦非外七情而別自爲端者也。以四端言之。則惻隱卽七情之愛與哀也。羞惡卽七情之怒與惡也。辭讓施於喜怒哀樂愛惡之際。是非別於順逆輕重之境。則其於七情之外。別有四端乎。以七情言之。則愛哀欲。是仁之發也。怒與惡。是義之發也。喜與樂。是禮之發也。七者。隨事隨物。感應各當。是智之發也。其於四端之外。別有七情乎。仲氏對曰。四端之發。非不資於氣。而理有以主張。七情之發。非無與於理。而氣有以用事。遂就其所重而分別言之。蓋其所從來。各有苗脈。故朱子之言曰。七情不可分配四德。恐不必牽引配合而强爲一說也。先生曰。朱子不可分配之說。蓋以四端感出純善。七情或涉僞私者言之。然其釋中和之義曰。喜怒哀樂。情也。其未發卽性也。性發而爲情。則孟子豈外七情而言四端乎。特就其七情之中。擧其直從本然之性。純善無惡者而名之曰四端。苟能精究而熟察之。則所謂四端。果不出於七情之中矣。後先生自著四七分合說。丙寅夏。先生因啓運宮喪入都。余亦追赴焉。先生舘於倉洞。余與仲氏日進謁。或陪宿。公卿大夫傾朝來謁。啓運宮發引時。大駕哭臨露梁。先生不入班。祗迎于南郊路傍。先生草疏萬餘言。極陳人君建中建極爲治化之本。命余參看淨寫以呈。上優答焉。六月初二日。先生登對于資政殿。首陳本原綱領之說。又請行鄕約。東宮引見時。亦以爲學立志等語進誡焉。旣退。有衣資色綃之賜。初三日。先生南還。上命一路護送。余及仲氏陪往。至麻田浦。經宿而還。丁卯冬。與仲氏來謁于不知巖。仲氏袖進在圍中時所陳疏草。先生曰。士君子一生事業。盡在是矣。屢加嘆賞。戊辰夏。余以冬至使書狀。將浮海朝天。拜辭于南山。先生出示贈行詩序。仍敎曰。吾平生不作此等文字。如崔監司赴京。亦不爲之。今不勝情切。略構拙語。愼勿示人也。又敎曰。赴京使行。每以兌換物貨。爲華人所嗤鄙云。雖書冊。亦不必貿來。又曰。能善飯否。對曰。能喫七合飯。先生笑曰。如是則無虞矣。出坐廳上。酌酒敍別。申命愼重愼重。己巳七月。先生車馬自立巖至。余新自天朝還。遂迎謁于氷山道左。夕抵書院。先生詢問天朝事情及一行往還始終。翌朝謁廟。先生題名于尋院錄。年月日。命余細書。因與諸生講論經旨。是日駕向龜智。是冬。拜候于南山。以朝天時日記及呈文等冊呈上。先生覽訖。仍曰。此行可謂酬男子四方之志矣。庚午春。余遭妻喪。稟問疑禮。先生下答詳悉。十月。拜謁于南山。稟問期之喪。十五月而禫。禫後不撤几筵否。答曰。几筵三年不撤。仍行朝夕上食。可矣。問如此。無害於禮否。答曰。此是權設。所謂禮宜從厚者也。又稟今於妻喪之後。子婦几筵。欲從便移設于一廳。而但幷列未安。分設東西。間以障蔽。未知如何。答曰。如此無妨矣。又稟風水酷信。爲今世痼弊。其說果有理否。答曰。山川風氣。有聚散凝結處。氣聚則聚。氣散則散。固其理也。若一聽風水之說。至於過時不葬。則大不可。第審其風氣之聚散。山川之凝結處而用之。未爲不可矣。辛未初夏。來謁于不知巖。留侍一日。先生出示平究說，易學圖說。翌日。陪還南山。時追崇大論方張。左相金瑬忤旨見罷。余稟問追崇如何。答曰。周之時。大王王季文王。皆有功德。周之有天下。自三王始。故周公追尊以王禮。若無周三王之功德而追崇之則非禮也。其後先生陳疏剴切。甲戌二月。來謁于南山。與諸益語及輿地事。先生敎曰。吾東載籍不備。居在此邦。不知此邦故事。可乎。諸君各撰地誌。俾有所勸懲。可矣。因命余撰聞韶縣誌。蓋先生嘗宰聞韶。有意修輯而未就故也。七月。進拜于金烏書院。蓋先生前此與尙善諸老。約會于此。余因柳持平袗書通。赴會則先生已駕臨矣。其翌日。約會諸老。由水路至商山。則全慶州湜，金永川知復，趙參奉光璧，柳持平袗，金參奉秋任，全都事克恒。仁善則張丈乃範，金彦陽寧，金丈羾，朴㥣，朴愰，朴悏，李垣也。先生出坐樓上。與諸老談話不倦。先生曰。吾欲與朋舊修講信契。以時團聚。名以講信。何人不可參哉。諸老皆以爲當。以或有意外指目爲慮。不果焉。乙亥仲秋。來謁于南山。先生出示皓首吟一絶云。皓首猶存赤子心。此時方會一源深。眼中天地都眞界。外誘何從得我侵。因敎曰。此說盡吾老來心境也。妄意於此可想先生人欲淨盡。天理流行之妙。正孟子所謂大人者。不失其赤子之心者也。先生語及柳持平之不淑。慨歎善人之難得。余稟亡兒立後事。答曰。古者。人心淳厚。祖與父命之立後。則子孫遵行。固無異言。今則不然。須出公文。可以永久無弊矣。又稟呈禮曹出公文者。必有兩邊父母呈狀而爲之。此則旣無父母。孰爲呈狀也。答曰。然則毋令立後遺書子孫。以正位入祠廟。親盡後遞遷。可矣。丙子春。來謁于南山。先生以不廢講學爲敎。又曰。今吾耄廢。所恃者。惟君二三子而已。益加修飭。毋負此意也。是年仲夏。來謁于不知巖。金敎官光繼。已先到矣。日晩。返駕南山。余與金敎官陪來。是日又與金敎官及金德承，朴通彦，張仲孝諸人。因先生命。偕往不知巖。乘月泛舟。沿流而下。夜半泊吳山。盡興而歸。七月。聞先生被安車召命。卽馳謁焉。先生因諸友餞別。連日進酒。余冒稟進食少而進酒多。恐或因此致傷。不可不慮也。先生曰。酒力之保養老人。猶小兒之飮乳。不得不爾。然君言亦佳。當致念矣。道伯沈公演。爲進餞盃。酒三行。命止之。因駕安轎發程。余陪到松津而還木城。先生行到咸昌疾作。陳疏停行。自元堂乘船而下。余自木城。出待于飛山江上。翌日迎謁于羊灘。奉候起居。命饋酒。鄭丈四勿，鄭師傅克後，金進士瀁，金進士羾，朴參奉晉慶諸賢同舟。尋泊不知巖。先生出示紀行長篇。因命余和呈。翌日。駕返南山。余辭退。先生敎曰。聞倭國有秦火前書。要信行覓來可也。時金公世濂爲通信副使。路由聞韶。故有是敎。丁丑二月。余自南漢病歸。時先生駕向立巖。留龜智有日。遂進候焉。客散後。先生歔欷發歎曰。古今天下。寧有此事。吾欲周流四方。顚死溝壑。遺命子孫。毋得厚葬。只免爲烏鳶食而已。因出示告墓文。有無天無日。有往奚適等語。因陪往立巖。留數旬而還。仲秋。進謁于立巖。先生曉起明燭。酒數行。嘆曰。天地閉矣。彝倫斁矣。中華文物。今不可得以復見矣。因語及鄭參判蘊事。先生曰。如我耄廢。未嘗一日立朝。只合如是。從前供仕之人。似不必潔身長往也。余對曰。麗末冶隱。見幾而作。鄭公之意。無亦有見於此耶。先生曰。冶隱官微。故奉身而退。如圃隱。以社稷大臣。欲扶顚持危。而終至隕身。出處之義。難以一槩論也。時先生新製深衣幅巾。蓋用曹芝山好益，韓淸州百謙之制也。命余着而見之。又出示所命洞中巖號帖曰。此間山水之勝。何如。對曰。勝似白雲洞。可以甲乙於陶山矣。辭退時。敎曰。巖齋狹隘難容。欲築土室數架。爲遠近朋友止宿處。冬間可從容來棲可也。季秋。先生患報至。卽趨診焉。先生疾已革。使侍者扶坐。敎曰。相間之地。此意良勤。又曰。吾病不可支。吾晩年相從。自此已矣。惟願賢契益自勉勵。毋負老夫臨訣之意也。越二日壬申。先生易簀于晩勖齋。前夕有雷雨山崩之災。是朝。又有天日晦冥。盲風震盪之變。嗚呼異哉。仍伏念小子之出入門下。殆將四十年。叨奉杖屨。不爲不久。親承提誨。不爲不切。而昏愚無狀。尙不能開發其萬一。每中夜以思。不覺憮然自悼。玆敢略敍及門以來年月始終及耳目所逮應酬答問之節。以寓西林不盡之感云爾。悅道嘗侍坐。先生曰。凡人爲善與爲不善。各有報應。爲善者。雖無一時利益。終免於羞辱。爲不善者。雖無目前大害。終必有災殃。福善禍淫之理。信不可誣。人人可不勉於爲善哉。先生每當夏月。聞雷震。則雖夜必衣服冠而坐。老僕相謂曰。進賜所爲。吾等亦效之云。先生一生鞱晦。人莫能窺其際。又不以師道自居。門下出入之人。待之如賓。凡所著述。人不能窺見。外人稟問疑禮。鮮爲可否。晩年始修答焉。先生一生安貧。簞瓢屢空。而處之怡然。雖蔬食菜羹。必與學者共之。先生遭母夫人喪。水漿不入口者累日。哭聲猶不少衰。先生奉祭祀。事無巨細。必誠必愼。朔望參謁。四時大祭。一皆依禮。墓祭。每於三十月上旬行之。遠祖墳塋。亦不廢焉。年及大耋。猶必躬行而不攝。至於冠昏喪祭之儀。略倣家禮。參互儀禮及註疏。悉遵古禮。各著其儀。以爲家範。</text>
<title>聞見錄[門人申圾]</title>,<text>旅軒先生宰本縣。設儒生朔望講。先君子以童蒙。挾冊從之。端謹如老成。先生異之。使之讀小學。先君子每對旅軒先生文集。必盥手跪讀曰。吾一生從事。猶有未盡之恨。但當奉讀遺集。佩服終身。以寓羹牆之慕。或問旅軒先生理氣之論。與退陶立言之旨不同。何歟。先君子曰。理是形而上者。氣是形而下者。則固不可相雜。說理氣。理無氣。無所寄。氣非理。無所成。則亦不可相離。看理氣。以其發處言之。理與氣各有所從之苗脈。而以其合處言之。理與氣亦無相對之界限。由此觀之。二先生立言之旨。各有攸當。而其曰理發而氣隨之。氣發而理乘之者。非判異相對之謂也。二說互相發明。終歸于一。與他認氣爲理。理氣無二之說。大有別矣。今人於理氣。未易分曉。不可妄加雌黃於先賢定論也。</text>
<title>記聞錄[門人張乃範]</title>,<text>余年十餘。以先君之命。受學于先生。請問爲人之道。先生敎曰。人道必自坐起進退應對上始。一坐一起一進一退。須當必謹。先生曰。愛親敬長。人道之大節。非但初學之士。雖成德君子。亦不外此。又曰。學者必須以忠信爲本。一日。先生謂門弟子曰。諸君講學。務要探賾高遠。甚非所以切問近思也。假如有見。終非實得。不可躐等。先生曰。人於物接時。便有所累。淸心之要。無過於讀書。壬辰之亂。宗家俱歿。先生以兄亡弟及之義。命不肖承統。條定家儀。先生曰。族契。我先君與竹亭公。有所施設。而亂後廢絶。不勝慨恨。君其復設也。又曰。學宮。所以綱紀儒敎。振作士氣。則不可不念。必規正學宮。而復建講堂也。先生曰。墓道省埽。所以寓霜露之感。而報本追遠之大節也。吾先世墓所。皆爲亂後失守。今識認者。惟是星之蘇野禾谷數處而已。則省埽之節。尤可盡誠也。先生曰。始祖祭。伊川義起。而朱子晩年不行。先賢雖已有定論。今當亂後。不識始祖墓所。愴感之心。不能自已。一行始祖之祭。以伸追遠之情。可也。先生奉母夫人。進飯則必親甘旨。就寢則必親寒溫。雞鳴而起。省顔色審起居。然後退而淨埽室堂。整頓衣冠。常對四子六經心經近思錄等書。沈潛反復。循環不已。余暮年。結茅於磻溪邱壠之下。以爲幽遯之地矣。先生來見題詩曰。疏竹植軒前。貞松擁宅後。坐作此間人。托盟要永久。壁上節義字。畫從高皇手。</text>
<title>記聞錄[門人李彦英]</title>,<text>先生道德文章。如天覆海涵。固不可以形容矣。然其笑談親俗。彷彿於邵康節。座上春風。庶幾於程明道。而確然所守之志。則可以託六尺之孤。寄百里之命。臨大節而不可奪。信乎君子人也。君子人也。丁巳。彦英侍坐。論聖門諸子去就之正。彦英曰。敢問子路何如人。先生曰。聖門高弟也。曰。何以死難於無父之國乎。英則不欲仕於無母之朝。先生歎息久之。</text>
<title>記聞錄[門人朴吉應]</title>,<text>先生嘗獨坐。吉應讀論語於前。先生使讀小註。吉應曰。大註猶厭多。小註何暇讀。先生微哂曰。小註旣傳于方冊。古之人。欲後人讀也。吉應嘗侍坐。適方人。先生曰。器小者易盈。量大者致遠。先生嘗爲書戒之曰。讀儒家書。要不作口耳之資。宇宙要括帖序曰。於戲。古人不云乎。宇宙內事。卽己分內事。己分內事。卽宇宙內事。此旅軒張先生宇宙要括之所以作也。先生學識之高。規模之大。踐履之篤。睹十帖可想焉。於戲。先生標題。亦深造自得之要語也。余於癸巳秋。爲騎省右侍郞。繕寫要括及要語。獻于吾君。蓋冀吾君知吾師也。宇宙要括帖疏略曰。伏以臣雖疏闊。素志則儒。臣雖衰病。願忠者國。食芹而美。猶可獻御。有言益於吾君。則敢不樂告。臣嘗受學於故儒臣張顯光。得覩宇宙要括及標題要語。誠宜悅心而常目也。亡師文集。刊行於世。獨此一錄逸焉。臣今繕寫以進。伏願殿下留神焉。要括十帖。惟反躬帖最宜體認。伏願殿下垂察焉。</text>
<title>記聞錄[門人張慶遇]</title>,<text>壬癸之亂。余以童蒙。從先生之後。流離竄伏於左峽四五邑之間。其窮戹困苦何如。而先生處之怡然。少無急遽苟且之意。余兒時。陪先生于報恩衙中。及其解歸。先生於路中。命誦陶元亮歸去來辭。至雲鳥之句。再誦之。先生顧而微哂。余曰。陶彭澤歸有三逕。先生歸無一室。其淡泊視古人何如。先生曰。陶彭澤使妻穉在家。吾今率妻穉食於官。是可羞也。棄官未久。有就理之命。先生卽時發程入京。果有定配之議。時相李某以爲待賢之道。不當如是。啓達特免。先生賦歸之日。邑氓相聚。圍衙願留。先生令衙眷掩面步出。余兒時。陪先生遊伽倻。西川，寒岡，東岡三爺。竝會海印寺。先生命余日記遊山錄。三爺稱嘆不已。先生曰。諸公幸命以名字。遂名以慶遇。字以泰來。嘗受讀中庸。至不誠無物。先生三復歎曰。不誠則天地尙不能成物。况於人乎。况於學者乎。嘗受讀大學。至平天下章。先生愀然憑几。余請問曰學問之法。知行二字。又受讀論語。至回也不愚章。先生咄咄無語。余掩卷向隅。先生曰。汝知吾咄咄之意乎。對曰。先生生世苦晩。不得爲魯邦之士也。先生不答。因復取卷擊節。先生自年少時喜易。積功已多。至於亂離波蕩之日。亦隨處玩易。每中夜起坐。默誦諦視之。有俯仰狀。見其工夫尤篤於宴息之時。先生於書無所不讀。而尤用心於性理之學。以易，庸，學，周子通書，太極圖說，伊川好學論，明道定性書，張子東西銘，邵子無名公傳及朱書等書。中夜默誦。循環不已。日必有課。咀嚼飽飫。不知年歲之不足。先生曰。學者欲求此心本體之微。當於夜氣淸明之時驗之。亦豈無惕悟感發之端哉。先生曰。自暴自棄之人。不足與言。而雖有志之士。每患立志不固。作輟無常。故未見其進也。學者之所可懼也。先生曰。道豈難知哉。非高遠難行之事也。只循吾所稟之性。而施諸日用云爲行事之間。言其大目。則孝悌忠信。言其工夫。則誠正修身。故孟子曰。堯舜之道。孝悌而已。先生曰。學者須要有實見得。若無實地上得力處。而徒掇拾於古人之言。往復於書札之間。談論於相逢之際。以爲一場好話。是豈踐履之道哉。學者所當戒也。慶遇與德勇侍坐。慶遇請讀太極圖說。先生顧謂德勇曰。此是近世學者之大患也。學者須讀小學四子程朱等書。何必太極圖說爲哉。小學。是做人之樣子。大學。是入德之門路。不可不熟讀也。又曰。學者須要下學人事。下學人事盡。則自然上達天理。又曰。學者須有着己近裏之工。斯無外走之患也。慶遇與趙澗松侍坐。慶遇語及晦，退造詣。先生曰。先輩造詣。初學後生。何敢容易說到。但當尊信之而已矣。因曰。晦齋。學問平實。透得大意。退溪。學問精純。門路正大。學者有所據依。易以爲學。先生曰。天地至大也。吾身藐然也。中立上下。並爲三才。人之道顧不重歟。然則生天地之間。昧爲人之道者。寧不懍然可懼也。先生曰。道理不是高遠難行。只在日用間。雖聖如堯舜孔孟。亦就本分上。盡其當行者而已。此外非別有所謂道理也。先生嘗曰。仁愛之心。是人性中固有者。其在鰥寡孤獨之窮。昆蟲草木之微。亦當推而及之。實吾心之全體。而天地之大德也。此理當於闖發時見之。先生曰。男子事業。際天地極宇宙。而其本則此心而已。先生曰。學者切不可放過。日月如流。時不再來。如許等閒。如許悠泛。畢竟作何等人也。先生曰。男兒生此世。自可擔當天地間事業。先生曰。末世。以科目爲大事業。視此外更無事業。見識如彼。他日事業從。可知矣。求名謀利之習。日以益痼。其間雖有有志之士。鮮能自立於流俗之中。士趨之卑。世道之汚。良可歎也。先生自志學之年。至易簀之日。無一日而非學問。無一事之非工程也。尋一線之脈。探千古之域。洞觀物之眼。窮造化之原。雖其資品之有超詣於人者。而亦豈非探索之勤。思辨之力有以致之者哉。先生接物慈詳。而老少上下。咸得其情。處事精密。而巨細精粗。無不曲當。先生處家。截然於男女內外之別。在鄕。不與於是非善惡之辨。先生在不知巖精舍。趙澗松來侍。余請于先生曰。此友適來。願先生出示宇宙說，答童問，理氣經緯，太極等語。如何。又曰。先生平日立言著書。一向深藏。雖以門人小子。亦莫有得聞緖餘者。何也。先生曰。其所以深藏。豈有他意。方在暮境。猶不自信云云。昔伊川易傳旣成。而不出曰。尙冀小進。先生之意。蓋亦類此。余早登先生之門。多年趨走於函丈之間。其誘掖之方。敎戒之道。有如天地生成之德。而才本魯下。不能遵行其萬一。而斯文不幸。遽失依歸。終天之痛。曷有窮已。乃以晩悔自號。因略記其平日所聞見者。以備省覽。</text>
<title>記聞錄[門人鄭克後]</title>,<text>宇宙要括帖識曰。於戲。昔我先生聞道甚早。十五六時。已有志聖賢之業。至十七八。摺紙爲帖。手畫爲圖。列書其中。而目之曰宇宙要括。常置几案。凡有行必隨之。然人莫知其何許文字也。克後與家兄四勿。昔嘗侍坐於玉山之南山精舍。一日。出諸巾笥而閱示之。竊仰先生立心之早。規模之大。而少選之間。還櫝而藏之。雖有望海願學之心。而莫得以傳其詳也。迨先生易簀。是帖也仍在篋中。及門之士。咸得而窺焉。克後亦從而謄寫一本。又取先生所嘗標題。而人所共見者。聚爲一錄而藏之。以寓景慕之懷。而亦將傳諸家以爲寶也。今先生文集旣已刊行。易學圖說。又方入梓。求先生之道者。必於是。百世之下。知先生之心者。亦必於是。而顧此要括一錄。誠博而約。遠而近。後來知先生之事業。莫切於此矣。若標題觀省之語。亦足以知先生用功之始卒。此吾黨及門之士。尤不可不知者也。嗚呼。靜室焚香。敬對是錄。想像先生之睟盎。怳聞先生之警欬。追慕感歎而淚繼之矣。如此則豈但傳諸家而已。且將以諗于同志。</text>
<title>敬慕錄[門人金烋]</title>,<text>先生體貌魁偉。顔采充潤。接人之際。和氣靄如。然其中有儼然不可狎處。初配卽寒岡鄭先生姪女。寒岡尋常稱號。不以名字。必曰旅軒。其見敬重如此。先祖考參議府君。嘗謂烋曰。張旅軒德宇天成。不露圭角。謙恭樂易。少無作爲底意思。古人云外爲常談而內實惺惺。於張某見之矣。先生每謂烋曰。古人自年少時旣有志於學矣。其於事事物物上。無不備習而周知。故旣長則皆可爲有用之成才。今人卻不然。甚可歎也。至於算數一事。雖涉末藝。其用智之巧。量物之妙。非聖人不能作也。以至少而量無窮之多。以至約而度無限之廣。至於山川之闊遠。天地之高大。四時日月之推行。亦可以此而度量。推而極之。則其所用。可謂大且神矣。君年富力强。讀書之暇。必須留意着力。備盡其術可也。俗所謂耳掩。世皆用毛。而先生獨用黑綿爲之。一日烋問曰。敢問先生必用黑綿掩耳者。何也。曰。吾有眼疾。素不能用毛。綿子。取其輕溫。且是目前易措之物。亦取其簡儉也。烋曰。浮薄之輩。或有以此而訾議先生者。先生笑曰。以外貌取人。固不可。况外飾乎。以外飾論人。固不可。况此外飾之微者乎。欲以此而輕重其人。則不亦過乎。此雖細事。觀此所答。亦可見大人之德量。歲丙辰春。余侍先生于遠堂。宿余池亭。夜已深矣。萬籟俱靜。間有讀書聲自遠而來。起而尋之。則先生方誦周易。整襟危坐。發聲淸雄。隨辭玩味。逐爻諷詠。無一字放過。于時雪月交輝。梅影半牕。雖在傍之人。情思灑落。怳若身入伏羲之乾坤也。先生凡飮食。取蔬菜淡泊之物。雖或厚味在盤。所嗜不存焉。烋嘗侍先生於冷山累月。寺僧得山菜以供。則必卽欣然下筯。常令僧輩斸來山菜之適口者曰。是物正合我腸胃。膏粱雖美。食後頓無淸凉之氣。非我所欲也。其在本第。朝夕自供。草薄殊甚。至於賓客。不問貴賤。戒勑婢僕。供饋之物。務令備潔。然亦隨有無。不必强具虛文。凡衣服。好用升麤綿布。燕居出入之服。皆用直領。而制度甚古。先生身長八九尺。自是魁偉丈夫。高冠大衣。拱手正立。溫然而可觀。儼然而可敬。毅然而有不可犯之色。見之者莫不目接心醉。充然自滿而歸。先生可謂天挺人豪也。丙辰春。侍先生于遠堂。烋時方看孔子家語。晝所觀。夜則必使背陳於前曰。吾有眼疾。久廢看書。今欲憑君之口。而入吾之耳。入吾之耳。而會吾之心也。所貴乎讀書者。只在於心會而身踐爾。目耕與耳農。奚擇哉。笑謂烋曰。如君每置吾傍。則可不勞吾眼。而耳有所得矣。七八年前。余拜先生于南山本第。先生出示一小錄。乃易學類說目錄也。呼而使前。以手指點而誨諭曰。易道微眇。最難意會。而諸賢發明圖象。散出各書。余每病其未易參證。玆敢廣搜博採。各以類編。河圖所論。則錄於河圖之下。洛書所論。則錄於洛書之下。餘可推此。 間用臆見以附之。蓋欲取便於考覽。與我同志者共之。本非求多于前人也。以至天文地理陰陽卜筮醫藥兵法諸術家。或有則象取義之處。則無不採輯。以爲附錄。名之曰旁流。蓋以易道之廣大。無所不在也。君若身無疾故。得遂累月同處。則可以重加考證。亦不無問難開悟之益矣。而得一會合。每患悤卒。未有數旬淹留之隙。是極可恨。烋自承此敎之後。切計埽除萬事。專心進侍。獲聞緖論。以畢平生至願。耿耿一念。恒在腔子。而懶慢成習。憂患敗意。膠擾走作。優遊放浪。今日明日。若將有待。歲不我與。神不我謀。旣纏風樹之哀。旋遭山樑之慟。至于今日。身且病矣。悔將曷追。亦將何咎。嗚呼痛哉。辛酉季夏。烋子萬雄 小名 生纔數月矣。先生下臨于餘次寓所。命出抱之。因敎其母曰。此兒骨格淸俊。神彩動人。可賀可賀。然愼勿護養太過。恐爲他日疾病之祟。亦非敎養成就之道也。余在兒時。育于窮家。性且疎放。絶無溫飽之念。未嘗厚其衣。亦未嘗美其食。寒不着襪。踏雪過冬。朝夕之飯。只喫蔬糲。以至長成。故至今身無疾病。臟腑淸凉。汝之養兒。亦能如老夫所爲。則不惟無病而得壽。所以成德做事之基。亦在於此矣。萬雄未成童時能畫。隨物輒寫。有筆力。有精神。先生亦嘗奇之。一日。拜先生于南山本第。先生命給素牋。使退而寫進。其目有八。一曰帝堯茅茨土階。二曰帝舜南薰殿彈琴。三曰周公坐而待朝。四曰孔子杏壇授受。五曰周濂溪庭草交翠。六曰程明道傍花隨柳。七曰邵康節安樂窩。八曰朱晦庵武夷精舍。凡此八目。固皆盛德至理之所在。是知大先生用意處。有非凡人所能窺測。雖在末事小技。必求諸聖賢事業上。以寓窮格之意。本不取好奇玩物而止也。先生於人。內則固少許可。而外不爲過激之論。凡取人。先觀其大者。微疵小失。或有所不問也。嘗謂崔公重吉曰。爲人心地開豁。善觀書。講論之際。多有相長之益。謂金公孝徵曰。爲人外柔內剛。不易得也。余於病中。得先生所著經緯說，宇宙說，晩學要會三書以來。余已疾篤。雖不能逐字看過。或於神定時。認得其中一二語。始知平日所以窺測我先生者。不啻若持杯酌海。而自以爲知海者。堪可笑歎。余今氣息奄奄。雖欲因先生之書。而學先生之道。有以盡事物之理。極天地之變。庶幾爲宇宙間不虛生之人。其可得乎。姑識所感于此。以竢命物者處分也。先生平日所賜簡札。憂患奔遑。或多散失。不能謹藏之罪。烋無所辭。只增悲恨。夫復何言。幸此若干紙。得以保存於今。烋實寶之如拱璧。敬之如神明。將欲淨寫累件。以圖萬全。而適余病篤。今姑未暇也。爲吾子孫者。倘能以此心爲心。重加證正。十分謹護。使不至於亡失。則庶可謂吾其有後矣。</text>
<title>敬贊先生畫像</title>,<text>心涵乎理。貯月秋水。德發於容。滿室春風。如岳之喬。莫知其高。如海是臨。莫測其深。行藏在己。進退惟義。濂溪灑落。邵子安樂。</text>
<title>言行日錄略[門人趙遵道]</title>,<text>萬曆丁酉六月初三日。先生來臨。時先生與朴大菴先生。講易于四勿寮。侍講席累日。多所叩質焉。丁卯。虜大槍。時先生與愚伏先生爲號召使。差余爲義兵將。要與共贊兵謀。拜先生于義城。先生使之定義兵條約。甲戌三月。與從弟致遠。拜先生于遠懷堂。先生謂致遠曰。君當有謝恩之行。何以處之。致遠曰。欲上一疏。於義何如。先生取花潭集與之。欲使致遠參攷也。</text>
<title>景遠錄[門人金慶長]</title>,<text>景遠錄者。錄景遠之懷也。余之髫髮。今星然而白。祛騃關。脫䳡藩。粗解農馬之知者。秋毫皆我夫子賜也。門屛一生。奉以周旋。則其蠡測管見。縱未能萬一。而勺流容光。猶不爲濡染涵覆之所外。薰陶旣久。歲月滋多。一心欽慕之誠。有不能自已者矣。嗚呼。晨歌一發。斷響無徵。俯仰人世。已成今昔。弊廬偃息。惟冥是懼。敢述若干言。以著平日所景慕云爾。戊午春。將赴省圍。詣先生告行。先生曰。古人於宿舂之行。尙有贈語。今當遠路。將可無一言。因取案上朱子詩。擧一試奔忙天下士。三年冷暖世間情之句贈之。且曰。君有老親在。亦有所敎乎。仍對以臨發時家君所戒之訓。先生歎曰。眞可謂義方之敎。庚申八月。謁吳山尙賢祠。因留侍數月。時方讀大學。拈出誠意章愼獨二字。特書座右。先生聞之。顧謂門下曰。金某今讀初學入德之書。而有意於愼獨工夫。異日必有成就矣。先生天資弘毅。氣象渾厚。平常燕居。如臨康莊。儼然望之。皆知其爲有道君子也。先生燕居。渾然一團和氣。而終日欽欽。自有不可犯底氣象。先生處己應物。一以誠實。根之以孝悌。修之以學問。持之以篤恭。內外交修。體用渾備。絶無一毫虛假意思。先生德器天成。未嘗有師承傳襲之門。而斯文衣鉢。自有所不能辭者。一代儒賢。莫不推許敬服。先生德量宏偉。規模纖密。格致則窮事物之理。誠。正則盡性命之蘊。此則蓋先生自得之妙。而身修家齊。皆從這裏推去。觀感所及。便有過化底氣象。先生雅性。不喜紛華。而綜理周密。褻衣服。不嫌縕弊。要令澹泊而已。至於珮用觹礪之屬。亦未嘗去身。以備緩急。其處事精詳。皆此類也。先生敎人。未嘗不先自近者易者。自灑埽而至於窮理。自閨門而達於邦國。其要只在知行二字。而必以敬爲主。不令一步放過。見人有一善。喜形于色。向人輒亹亹說道。見人有不善。輒合眼含口。未嘗貶絶。而亦未嘗假借辭色。是以賢者進。而不肖者自戢。門庭肅如也。先生嘗恨生晩季世。未克做三代事業。及其晩年。孚尹自達。不能無幡然之意。而久於朝。非其志也。是以。觀其居官莅衆。則以興學校敦風俗爲先務。而不拘於文法。立朝事君。則以堯舜君民。挽回世道爲大要。而無意於苟容。愚伏鄭先生嘗以爲有古大臣風度。先生嘗謂學者曰。諸君知夫學乎。學貴多聞。而徒聞不如實踐。學貴實踐。而其實必由窮理。是以。君子大居敬而貴窮理也。此學者不可不知也。蓋先生平生學力。都從實地頭做將去。日用之間。自有獨覺其進。而人不及知者。故擧此以勉人。於乎至哉。先生晩年。尤喜讀易。每中夜靜坐。俯仰妙契。窮探萬化之源。優遊羲文之域。其與學者解說。必自理上推去。未嘗及數字。一爻一辭。淹貫該穿。如掌斯指。往往有發程朱所未發焉。先生一日坐精舍西軒。門徒十餘人列侍。時晩雨初收。江山霽豁。仍推案上一卷書。指示豁開雲霧見靑天之句曰。諸君知此爲何等地位乎。衆皆未對。先生徐曰。此是知行分處。開雲見天。固是人欲淨盡。天理流行。十分透得底地步。而猶未到這地位。旣見得。必須到得。是盡頭處。一日。有京洛一士。服御甚鮮。厮徒甚豪。請見先生。因問處身之道。曰儉。問莅衆之道。曰寛。其人旣退。終無一言。蓋先生鄙其爲人。不欲費辭以對。而其所答問。皆中其病。余於甲戌。除先君喪。餘哀未盡。仍處堊廬未撤矣。先生手書以慰曰。聞君三年之餘。尙未撤廬。此固孝子終身之慕。自不得不然。而恐欠中行之道。所謂情雖無窮。而分則有限者也。仍寄近思一部。先生抱負一世重望。每承召旨。輒怵惕靡安。朝野之人。皆以出處。占時運之休否焉。先生退處草野。而當世之憂。未嘗忘也。每因朝紙。聞朝廷施爲取舍得當。則喜形于色。如或未得其當。則輒愀然不樂。蓋先生樂行憂違。立朝之日無幾。而志切君民。未嘗以進退爲間焉。先生嘗論出處之義曰。君子出處。不可以執一言之。學未優則可以處也。學已優而時未可。則可以處也。時則可而禮未可。則可以處也。有時乎爲貧而出。則此固仕之權也。其要只在不可冒進而已。世之人。或藉不仕之名。自以爲高致。而殊不知亂倫之歸。夷考其中。竟空空如也。此則鄙夫。不足與言出處之義也。先生淡於自奉。而祭祀致其豊腆。卑於自牧。而德業致其崇廣。躬自厚而薄責於人。律己嚴而盡恕於物。以故人無智愚賢不肖。皆不外於範圍。與被作成之美焉。嘗曰。吾平生未嘗有過人者。而惟是固窮。循分隨遇而安。晩來但覺胸中無事而已。於乎。余之生也晩。未及見於三代人物矣。先生其殆庶幾乎。丙子夏秋之交。太白連月經天。象變累見。先生玩易愀然。因命杖屨逍遙。北望長喟。悵然有天津聞鵑之歎。至冬果驗。遂令境內士子。發文募義。亟就勤王。及聞漢圍已解。則慨然傷嘆。無復有意於當世。蹈海之行。於是決矣。先生嘗著易學圖說。上繹羲文之奧妙。旁通程朱之訓釋。往往有發前人之所未發。書幾成。而一意韜晦。雖當日及門之人。有不得見焉。丁丑仲秋之月。余候拜入立巖。仍寄侍晩勖齋。先生命使前。出以示之。卽其書也。仍曰。此吾平生精力所萃。而未克卒究。昔伊川嘗著易傳。七十乃出。今吾八十。尙爾未遂。此吾不及古人處也。余因事告還。先生杖屨步蹀。出洞門逍遙而送之。於乎。竊想平日撫摩提誘之恩。無間骨肉。而到玆白髮紛如。無一肖似。感念今昔。有怛在中。玆敢撮其大略如右。庸備他日之考省云爾。</text>
<title>景遠錄[崔轔]</title>,<text>嘗侍旅軒先生。講論語四勿章。先生曰。許氏勿字如旗腳之說。可謂妙矣。而勿字。從兩刀。有斷制截去底樣子。所當猛省。其後余作勿字說。以廣先生此義。嘗聞或不能出主。以紙牓行祀。則雖祭而與不祭同。先生曰。朱子曰有誠則有神。無誠則無神。雖紙牓。齊潔誠至。則便有享之之理。神主所以主神也。紙牓所以象神也。古者立尸。亦此意也。故退溪李先生答或人問曰。旣設神位而有紙牓。則神亦在是矣。先降後參。不妨矣。某家亦如是行之。問。周以天子禮樂賜魯。程子曰。成王之賜。伯禽之受。皆非也。遂使季氏僭佾。三家僭雍。以成王之明。伯禽之賢。有此大失。當時有如召公畢公君陳之賢。而終無一言格非。何也。先生曰。成王封微子於宋。成湯之廟。當用天子禮樂。而恐有僭擬之失。作誥命以誡之於宋。如此則魯豈獨賜之乎。林氏曰。豈周室旣衰。魯竊僭用。託爲成王之賜。伯禽之受。斯言甚有理。若眞有受賜。則周書魯頌。必有其賜禮樂誥命矣。問。月令是呂氏挾商賈。竊秦相位。無以自託於天下。蒐羅遺逸。招致賓客。作爲十二篇紀。漢儒取補禮經之闕。而後世君子多有採用其說者。果是不以人廢其言之道歟。先生曰。然。但其所言。未必皆合道理。故明儒曰。存其一二於千百耳。問。進學之工。何者爲最切己。先生曰。自下學至于上達。都不出一誠字。以誠則何患力之不足哉。欲窮千里目。更上一層樓。似知道之語。當深味之。</text>
<title>景遠錄[門人李𦁖]</title>,<text>先生十七歲時。已有志大事業。便以古聖賢自期。手撰宇宙要括十帖子。葢渾淪無眹之原。太極動靜之機。二氣五行四時造化鬼神之妙。吾人性情道德三綱五常禮樂敎化之懿。堯舜禹湯文武周孔顔曾思孟有宋羣哲相傳之統。三墳八索九丘五經河圖洛書八卦九疇先天後天之學。古昔純臣忠臣義士隱逸人傑文人之類。道家法家佛家仙家陰陽術數老莊楊墨之辨。天覆地載山高海深和風時雨秋月寒水嚴霜轟雷生龍活虎松栢金玉之取象。謹言敏行日乾夕惕靜存動察博文約禮之要法。無不包括於其中。其初程體段之宏博。眼目之高遠如此。先生當昏朝。泊然無復當世之念。爲省先壠。將適星州。宿路傍知舊家。吟小絶曰。冬夜苦漫漫。天地何遲曉。群鼠亂床邊。宿客夢自少。此可見先生憂世之意也。先生爲政。專以開導勸懲爲務。至於官吏中擇其純實者。目曰吏察。官奴中擇其謹良者。目曰奴察。凡有善惡。皆令聞之。以爲賞罰之地。以故先生之在縣也。吏民爲之謠曰。自在春風和氣中。先生爲義城縣令始赴。設施一如報恩時。有日省錄曰。治以政法。化以德敎。靜以制動。簡以應煩。敬以持己。恭以接物。又曰。公正剛明以立威。慈祥惻怛以施惠。又曰。和易近民。嚴重禦吏。此先生爲政之大略也。赴任未幾。遭校變。先生以布衣詣校而哭。報聞于方伯。待罪村舍。累狀自劾而歸。時寒岡先生致書曰。聞頑吏不堪於淸明之政。爲此兇惡之變也。祭成大谷墓。每喩士子讀書。援以舟中講大學。葢以時猶不去亂也。祭禮。一遵家禮。凡祭祀。前期致齊。掛謝客牌於門外。婢僕之類。俱令致潔。饌需之具。皆自點視。先生曰。衛武公年九十。猶箴儆不撤。古人進德修業之意。如此其篤。人何可以一善而自足也。又何可以衰老而遂懈乎。又曰。吾少時以爲皐夔稷契。生於書契之前。而能做聖賢事業。何必讀書爲哉。惟在高其趣尙。廓其胷次而已。後乃悟前日之非。觀書益覺親切。又曰。心經近思錄等書。爲學之指南。古人喩之以神明。等之以四子。學者不可不熟讀。又曰。吾讀易。多不由程傳朱義。別出意見。亦似不悖於義理。先生嘗曰。聖賢書中。有無窮義理。無限意味。沈潛久之。不但心志快活。便覺容體舒泰。又曰。讀古人書。葢將以躬行心得。要與古人同歸。讀了猶是舊樣人。何必讀書爲哉。先生時或中夜而起。命燭而坐。講說義理。評論古今。至於忘寢。先生敎人。嘗曰。吾人自有眞箇事業。入必孝。出必悌。言必忠信。行必篤敬。幼而習之。長而行之。是也。又曰。資稟雖美。不學無以成其美。有是資而無學問者。尤可惜也。先生嘗曰。學者隨時隨處。當有不輟工夫。若要事物斷時。賓客靜處。方是專一做去。事物無時可斷。賓客無處可靜。卻於何時何處爲學。先生曰。古今懷才負氣者。不得於時。則詩酒相尙。淸虛相高。或身罹禍罟。或跡歸猖狂。士之生斯世也。遇不遇。命也。名敎中自有樂地。何必乃爾也。又曰。嗜酒慕色。恬不知愧者。其身已在萬仞坑坎。何待失足然後墜落也。又曰。廣結朋徒。往來交遊。作爲言論。譸張遑惑者。不知其胷中安靜否。先生嘗曰。聖人千言萬語。何莫非切要。而夫子之博文約禮。孟子之求放心。程子之主敬。尤所當用力處也。又曰。辨析義理。至精至密。到朱子而後極矣。無意於學則已矣。若有志。則朱書不可不熟讀也。先生嘗曰。吾少也。頗有意於象數之學。枉費心力矣。近思無益。有迷復之悔。復取四子程朱等書而讀之。更覺親切。精神自倍。先生自弱冠威儀嚴恪。不喜言笑。專精學業。探討蘊奧。循下學上達之序。究天德王道之要。尤喜易學。至忘寢食。先生平居凝然如塑。儼然若思。渾厚具體。粹盎生色。進退周旋之節。動靜語默之際。自然不踰於規矩矣。盎乎春噓。百物皆茁。氣象之和也。淵乎海涵。不見盈縮。度量之雄也。尋一線之脈。躡千古之域。此其造道也。運明睿止智。探鬼神之妙。此其明理也。折衷羣賢。展也大成。惟復有而不有。謙而又謙。故人鮮有知先生者。柳季華嘗語人曰。先生之所不可及者。其惟人之所不見乎。</text>
<title>景遠錄[門人張𣴴]</title>,<text>余年二十二。以策偶捷增廣初試。先生曰。汝知少年登科一不幸之義乎。對曰。小子志欲堅而行欲勵也。先生曰。苟無見得。何能及是。年二十七。當丙子南漢之圍。先生曰。凡爲民道理。不必待立朝事君。然後有以致君臣之道也。惟當各盡其職。以不負國家囿育之恩。是一大義也。招邑中賢士。倡起勤王師。命余爲義兵將。余辭以親老。先生曰。忠孝一致也。且親命旣許赴。則不必强辭爲也。余不得已率義旅。行之商山之北川。聞講和報。擲劍痛哭而歸。時先生已入永陽之立巖。余趁卽趨造拜謁。先生曰。汝還在幾日而行中俱好還否。不幸老物生丁此世。忍見臣子所不忍見之事。已矣已矣。先生辭氣之間。磊磊卓卓。有不可犯這氣象。</text>
<title>景遠錄[門人張澩]</title>,<text>余年七歲。以先君命。受學于先生。先生敎曰。課業以誠心做去。日日不懈。是爲學則。余年十六加冠。卽日拜謁。先生曰。汝知冠重乎。對曰。願聞所以重。先生曰。冠者。成人之始也。人之所以爲人者。自有其道。汝之成人之責。自玆始矣。豈不重耶。余作而對曰。先生是敎。非但訓加禮之重。所以警小子也深矣。一日。請學春秋。先生曰。春秋。治天下之大經大法也。在學者固所講究。然不切於日用常行。且聖人之筆削微權。未易窺測。因授以心經。兵燹之後。黌舍頹廢。先生每以慨恨。議于鄕中。移建于玉山之西。落成之日。命余書鄕校二字。揭之于門上。先生嘗謂余曰。讀書須當務以虛心徐究。曉得文義。而聖人立言旨趣。逐字討過。勿以穿鑿附會。壞了本意。自有進步處。對曰。文義討過處。須當順理看。不爲穿鑿否。先生曰然。嘗燕侍。先生從容謂曰。汝終是發越底氣有餘。沈潛底氣不足。當義以裁之。敬以持之。涵養久之。然後可以變化氣質。余起而對曰。請終身服膺。又曰。初學之士。必以知行二字爲踐履工夫。誠敬二字爲存養工夫。則自然無中道廢弛之患。亦爲入德之要道也。嘗受讀大學。至誠意章。先生歎曰。至哉。誠之義也。對曰。唯聖人。只是自然之誠。天理渾然。而無一毫之私。一息之停。至於學者。可不以毋自欺三字。爲用工之道乎。先生曰。其知誠也。先生方寢疾。余有事在京。先生日問澩來否。至則執手以訣臨終。有夬夬敦臨之語。</text>
<title>景遠錄[門人權崶]</title>,<text>先生自丙申尋巖之後。日與先生所稱四友。講討經籍。不知山外兵塵。顧謂在座同志曰。此誠古人舟中講學之意也。若無四友之請與共栖。何由得此。先生著易學圖說。未嘗示人。謂諸子曰。以俟後世之子雲。先生每著書。文辭浩汗旁暢。至於此書。鉤深賾玄。不放下一字。一生精力。盡在此書。先生每與知舊問答書。輒自手寫。隨人學力材器。對症投劑。深得敎誨之義。及夫面命之際。人莫不覿德而心醉。鈐束而欽聳焉。封書粘膠之後。餘粒或在掌間。露出窓外。則山鳥飛坐。啄啄不疑。此雖微事。葢驗夫忘機之久也。先生講學之規。間以俗語。諄諄諭解。故辭不費力。而人易釋疑。或神疲氣倦。步出堂下水石之間。嘯玩二十八處諸勝。取水磨白石一片。題姓名表德。列書四友。藏之立巖。以示夫永矢不諼之志。而有蹈東海之微意焉。先生不喜題詠。立巖山水。可謂甲於東方。而只有精舍詩數篇嘗誨小子曰。詩不過言志。而貴在平澹。神鎪鬼剜。不足取法。昔朱夫子與張南軒遊南嶽。而僅解戒詩之令於罷歸之日。吾輩不必專意。至分踐履尋究之工焉。先生命門人製深衣。先生平居用時服。取居魯縫掖之義。而至是有退藏之意。故出舊嘗織布所貯者製之。先生補缺立巖。使巖下居人致祭。其文曰。竊見巖底受漲處。未免損缺。仍成巨竇。其於剛大之德。無少撓傷。在人瞻睹。不得自安。遂謀諸人。拾取他石。敢用塡補。與傍齋所對隔塵嶺腰。並立三巖。共庇吾人。永有無疆之休。更備醴果。告此事由。先生與諸子講論語。至顔曾問答處。先生輒不語移時。諸子莫知其意。先生曰。汝知吾不語之意乎。時張丈慶遇氏在座。起而對曰。莫是先生悲生世之晩。不得爲魯邦之士乎。先生微笑而不答。小子嘗受讀中庸。至不誠無物章。先生三復而歎曰。不誠則天地尙不能成物。而况於人乎。此可見先生勉人不息之意。丁丑再入立巖之日。先生顧語小子曰。今吾永辭先壠。而卜居于玆。將欲與立巖而終老。汝其肯與我共之。如昔年先公在時事乎。小子自此日侍先生。永爲依歸。此可以仰覰夫子蹈海之志也。先生臨終時。呼諸子之侍疾者曰。吾儒之學。本之於心而修之於身。自灑掃至知命。自格致至篤恭。其間大節目。不過事親敬兄忠君悌長。做得十分恰好底道理向上去。無他別法。諸君勿以老夫之不在而忽焉。以體吾將死之言。丁丑十月。先生靷行還故里。隨喪者五百餘人。不但當時交遊名碩所共慟悼。至於野叟村婆。悲泣於行過處。大德感人之深。固如是也。</text>
<title>趨庭錄[子應一]</title>,<text>先君嘗曰。宇宙內許多萬有。無非吾人分上事。何可局此身所在之地。限目前所見之物。而不爲之把握擔當哉。人須是氣象好。方有所立處。如孟子巖巖。康節英邁。千載想見。不覺精神自倍。吾人自有眞箇事業。彼役役於聲利之間。營營於口體之養。以爲能事者。良可悲夫。慈祥愷悌者。一以愛人爲事。在我亦自有求福之益。陰險忌克者。動以害物爲心。未必不招損於己。許多事物裏面。儘有條理分明。應之多顚錯了。只是心不存。人於憂喜事上。不得不動。而動便失節。只緣學無定力。涵養少而粗暴勝。喜至和而理。憂至靜而理。此兩句眞至論也。不齊者。氣質之偏也。變化者。學問之功也。今人自不識氣質之偏處。又不肯着意於學問。何時變化。得好氣質。毀譽。人之所不免也。自外至者。寧動得我哉。在我者。惟其自盡。則毀譽亦徒爾耳。易之書。無所不有。易之道。無所不備。易之理。無所不包。看易。便盡天地萬物之情。伏羲畫卦。大禹敍疇。便是聖人神妙不測處。牗世立民之意。吁其至矣。學者一日須有一日工夫。一歲須有一歲工夫。作輟便非工夫。容貌辭氣之際。務要和平。和平中萬善備焉。百福生焉。處心處事。當光明正大。人無不可見。己無不可言。到得這境。灑落如靑天白日。言論之間。要須的確。不宜廻激。大言高談。君子之所不爲也。心只是一箇物。聖賢千言萬語。皆從心上惓惓者。豈非以銛鋒悍馬之難制也。天飛淵淪之難持也。學者試將聖賢論心處看。方識心病。有謂婦人見出於夫家者。聞其夫喪。奔喪。禮也。吾以爲不然。婦人以禮持身。平日旣不得爲其家之婦。則今日又安敢以身之也。惟其自盡者。服喪當如禮而已。私意在處。無不誤了。在身誤一身之事。在家誤一家之事。在國誤一國之事。在天下誤天下之事。人能打破此關。無所係着。則身而家而國而天下。將亦裕如矣。人於物欲上。最難擺脫。若使一分査滓。自在這裏。旣不得開眼見一物。又安得擧足向一步哉。奢侈最妨於爲學。學者如以乘肥衣輕之心。存在一邊。便是外馳。浸浸然入其中。自與學不相關。持己謙恭。待人忠信。此固德行第一件事。其於處衰世之道。亦爲穩切者也。狹隘之人。持論太高。作事太過。無含容廣大之氣。有峭截急迫之病。其流未必不害物傷人。觀近世亦有取敗者。此自是氣質偏駁。而學問矯楺之功。未得力也。詩者。性情之發。而吟詠之間。又足以頤神暢志。此堯夫之吟所以發於月梧風柳得意之時者也。若專事吟詠者。只是玩物。文章。亦一事也。辭須莊重。意須通暢。不可學奇尙險。專精役志也。濂溪周子敎二程。每令尋仲尼顔子樂處。所樂何事。便見古人爲學直是如此。可謂切己。忮心最所當戒。今日一起。明日一起。遇事便作。在處便作。終爲險詖不測底人。豈不懼哉。古人爲學。以居敬爲主。學者試看莊敬時此心如何。放肆時此心如何。可見古人親切用功處。知行兩進。先輩論之詳矣。二者闕一。則非學也。學問之道。全在知行上。讀書須要仔細理會。若只是尋行數墨。雖讀盡萬卷。何益。此所謂買櫝還珠。學者所可戒者也。資之穎悟者。功過半矣。然恃其才而不着實做工。其爲害反有甚焉。此又學者之不可不知者也。立志須期遠大。吾人一身。是何如抱負。而委靡昏墯。自安於下流之歸乎。古人工夫。多在閉目凝坐上。此不但收斂身心。亦有箇涵養渾厚底意思。人不可以小成自安。苟有自安底意。規模氣象。已是可知。畢竟如是而止耳。何足與望道也。心。活物也。虛靈而具衆理之妙。感應而通天下之故。是以善養心者。虛明澹一。周流不滯之爲貴。學問之道。必由得其端而入。聖賢之所以發端示人者盡矣。門路階級。次第分明。學者何患不得其端哉。學者多以無資輔之益爲歎。殊不知黃卷中自有嚴師賢友在。待人接物。須有誠意。若誠意不足。便是僞。聲音笑貌之見信於人者。未之有也。人家盛衰相仍。極衰之餘。將有復盛之理。此是天道至公無私處。豈可以挾一時之貴盛而忽微賤哉。輕躁浮淺者。圭角太露。聲色俱動。無韜光晦彩之意。無凝道畜德之象。其趨也不長。其止也有限。是以君子大其力量。雄其氣度。厚其蓄積。時而出之。事當峻截處。不失其峻截。宛曲處。不失其宛曲。兩件事實。非有兩件道理。峻截中自有宛曲處。宛曲中自有峻截處。不可不愼其時措之宜也。學者討論經傳。講求義理。是誠己分事。彼時政得失。外間善惡。何可出諸口哉。鷄鳴盥櫛。乃一日之初大節目也。有親者。尤不可不飭意行之。奉先。人子之大節。徒饌。末節也。徒儀。虛文也。惟以至誠極敬爲主。此身。生於父母也。父母。生於祖父母也。推而上之。雖百世之遠。一骨肉也。一氣脈也。一父母也。聖人制禮。雖有隆殺之不同。爲子孫者。何可不盡乎追遠報本之誠哉。人家大綱領事。只在訓子弟持門戶。見今營田宅買僕隷。以爲貽後計。而全然無敎者。是誠何心哉。吾生晩天地。不得身游聖人之門。地偏東隅。不得身爲中國之氓。此心所慨然者也。吾十七八歲時。排帖作一冊子。名之曰宇宙要括。平生志意。亦略見於此矣。兒時。每到水石淸潔處。便覺意思自好。吾十五六時。見鶴渠案上有皇極經世書。問之則乃朴松堂家藏內賜冊子也。因請讀之。如有所會心者然。吾先子志行峻整。遇事强毅。非吾所可及也。吾生八歲。先子下世。時吾已受笞敎矣。險釁孤露。早失庭訓。念吾得有今日者。實餘慶也。吾少時讀書。短於課誦。但領略得大義。差與輩流不同。吾少時作文。以古人自期。猶恐其早熟也。吾衣弊袍而心安。飯蔬食而味甘。終身以之而不知其苦也。吾疾病之外。無夜不誦。夜或有故。則曉來又誦之。至老不廢也。吾王父以先君晩無嗣子爲憂。每中夜禱天。吾輩子遺殘孫。保有今日者。豈非餘慶也。此身卽先祖之身也。凡吾子孫。寧可不愛其身。以貽忝厥之羞哉。吾王母柳氏。生長京族大家。備知酒食之宜。且王父博記菜果種植之方。殽饌烹飪之節。躳執甘旨。能養于曾祖父母。其孝行懿德。豈後嗣不肖者所可及哉。今其手筆冊子尙在。每置案上。以爲寄慕之地爾。吾不幸而不克永侍。先妣諸姊中。伯姊享年近百。旦溫雅淑愼。克肖先妣。吾愛敬之。以事先妣者。事之也。宗家有子有孫。將至蕃衍。吾常喜之。視宗孫與吾家子弟等。吾張氏相傳至二十三世之久。此特其所及知爾。又况以上耳目所未及之世乎。殆非先世積善食德之報也耶。凡在我宗中者。可不各勖奉先之孝。益基福祿之遠乎。先祖墓八世以上。則不知在。所未伸瞻省之忱。此吾每所抱恨者也。世數寢遠。祭祀亦廢。則其不至忘失者鮮矣。吾意以爲凡樹墓道之碣者。並記其先墓之處。使後裔知者。此亦孝思之一道也。吾外門零替甚矣。吾爲外家子孫望其成就者。與吾兒無間也。世降風澆。分門割戶。厥初同根之人。至爲仇讎之歸。亡家覆族之事。無出於此。雖在人家。不願聞也。其在吾姓中者。盍以愼之一字相勉哉。吾先世不甚淸寒。而到吾如許淸寒。吾雖淸寒。而亦足以終吾生也。分定故也。吾平生自覺安分之意多。是以絶無分外營爲也。吾於易學。有似性近者然。平生讀之。未嘗有厭斁時也。吾旣冠有冠名。後乃思之。兒時名。卽先君所命也。冠不當改也。遂仍舊名。吾字初用輝字。後來更覺晦字爲好。遂易之。嘗聞諸蔡姑氏曰。吾弟自在髫年。岐嶷凝重。已如成人。人有見者。莫不異之。器量雄渾。不喜言笑。幼時。從吾讀字訓。折楚受笞。儼然若師弟之爲。其志行之順。有如是者。生八歲而孤。其哭泣飮食之節。殊不類童子。十四五時。已能盡孝敬之道。先妣凡有訓責。輒拱手伏地。聲訖始起。以凡人言之。先君早歿。且無他兄弟。其狎恩恃愛者。宜無不至。而顧乃承順敬謹如此。又從族人之長聞之。曰。先生十七八歲時。已爲族黨所敬重。凡有論議。雖長老靡不從之。先生年十八。建議族中。每月朔望。咸聚宗家。設七代祖畫像。參拜後。會族人子弟之小者。讀書製文。各因其才。以爲勸懲之方。先生未踰弱冠之年。儀度宏偉。氣象嚴截。終日正坐。未嘗出一言。儼然人莫敢近。每日鷄初鳴。盥櫛正冠帶。謁大夫人問起居。因進酒食。退歸書室。拱手端跪。對案讀書。報朝餐。始入侍飯。出書室而亦如之。日中又入省。復進酒食。退亦如之。將夕。就大夫人之竈。檢其點火。適其冷熱。侍夕食如朝。遂昏定而退。復業沈潛。夜深始寐。觀其自處也。整齊嚴肅。若不可犯。而其在大夫人之前。和容遜色。言笑晏然。所以慰悅者備至。賓客有來訪者。寒暄相敍之外。無一言及於外間事。先生厚於德。從前相知者死。則雖在里巷之賤。必遣僕存慰。且有賻遺。沈靜寡出入。足不及鄕隣。時往族人家敍話。言語簡重。動作有節。不與人苟合。人或有笑弄相加者。先生不動聲色。自守益堅。謙恭遜順。盛德日著。無不終囿於範圍之化。先生不事産業。家計蕭然。而至於祭祀。必致豐潔。祭器床卓。亦無不備。朔望每有參薦。始冠。赴安東都會。考官。於諸生中。遙見先生。相謂曰。此誠間世人物。不是尋常詞客也。及考製。先生亦在其中。考官大喜。又嘗赴會試。至樓巖。舟行遇風。且遭舟破之變。一舟中失魄顚倒。先生獨不變。靜以鎭人。趁有歸舟來救。能濟其危。其御僕隷也。恩威幷行。無不孚感。雖在盛暑之月。未嘗見解衣箕坐。雖處親昵之中。未嘗聞放言相謔。潛修獨詣。深藏若虛。充積旣久。闇然日章。令聞已赫然矣。朝家令州縣有擧賢之政。於是衆議始以先生應之。柳公雲龍宰本縣。獨禮遇之。時爲冶隱建吳山書院。凡事與之謀而定焉。柳公卽西厓伯氏也。其後西厓屢薦先生於筵席。其寓太白山下也。築石澗畔松陰。以爲徜徉之地。讀書之暇。乘興而往。樂且忘歸。或至終日。飄然若不知世亂者然。又作數曲歌。時値月夕風宵。命學徒唱之。歌意亦無非固竆自樂。隨遇而安者也。寇氛稍靖。率我孑遺之生還舊土者。重修族稧。節目粲然。吉凶憂喜。隨力相顧。尤致重於雍睦之義。春秋相會之日。未嘗不以是惓惓焉。愈久彌懇。率以爲常。今日吾門之不大壞者。皆先生賜也。又聞姊氏之言曰。祖母寢末疾。不能轉側。先君與先妣共扶持。每易衾而鋪之。淚濕兩腮。緣鬚而下。如是者踰半歲。及在艱。葬前啜糜粥。晨夕不離殯。坐薦腐濕。請易不許。因此以致亂中危症。又嘗聞諸先妣曰。先生事先姑至孝。每手撫膚體。傷其衰瘠。凡飮食之養。必先嘗而進。以至枕席之設。衣衾之斂。亦身親爲之。諸姊之嫁居異境者。又輪請共侍。得其歡心。丁憂以來。不見先生面。一日忽入內曰。聞海寇下陸。不可不奔。先詣祠堂藏主。次瘞祭器。躬負先妣神主以行。行中所持。只易古文一冊。喪服一袱。蒼黃山谷之日。隨其所炊。雖饘粥必奠于主。以象平時上食之義。其在金烏山時。先生忽定下山之計。衆争止之曰。山高谷深。下此非計。是夜。先生强而他之。相隨者亦族人數家。明日大兵探山。全被殺掠。雖在流離困苦之中。手未嘗釋卷。有人譏之曰。當此死生地頭。讀書何爲。先生笑而不應。但以冷地不可久坐。辭謝而送之。先生嘗讀易不輟。是以吾亦慣於耳聞。頗能誦易文字。其爲縣也。雞鳴而起。正其衣冠。端坐讀書。平明坐衙。日沒始入。讀書亦如之。至夜分就寢。顧不以爲疲。反以爲樂。先生平日自奉。以淡泊爲味。雖在官之日。無以加之。前後爲縣。僕隷省粮料。且嚴防其出入。絶不得行私。解歸之日。無不相喜。嘗火延先壠。先生立令奴輩往救。因自蒼黃步至山麓。時天日淸明。了無雲翳。忽飛雨驟至。亦不多注。僅滅火而止。先生平居絶不衣帛。惟祭祀。服以行事。雖過不暖之年。亦爾也。先忌用黲巾服。春秋上墓。用白衣帶。四時吉祭及季秋禰祭。用黑公服。凡祭服別藏之。不與褻衣渾。每於先忌。哭泣悲慕。戚容滿顔。終日有餘哀。出入必告祠堂。若久而還。則又必有參禮。亂後貧無以爲禮。廢朔望之參。中年復行無間月。若有恩命。則必因參禮。告于祠堂。祭祀陳器之數。一如家禮圖。無則或損。有亦不加。凡有祭祀。前期齊沐。掛謝客牌子于門外。戒婢僕入宿致潔。饌需之具。無不親視。寢不解衣。聞雞盥櫛。率子弟執事者陳饌。質明行事。將撤。亦有序而不紊。至於晩年。亦不以筋力而小惰也。人有饋遺。一不敢以自奉也。雖祀事隔遠之時。必命藏之。至於山海之族。或不能生藏者。則又命曝之。以待後用。凡祭需之類。不置家人僕隷之手。爲別藏以封之。是以。家雖有屢空之歎。而祭祀之豐。鮮有與比者矣。如外家祭。每値忌日。必致祭需。爲之助焉。會宗人內外子孫。祭始祖于宗家。命之曰。此祭伊川義起。而朱子晩來不行。先賢雖已有定說。今者宗子復立宗家於宗基。悲感之思。自不能已已也。况吾輩不識始祖墓處。一伸追遠之誠。又烏可以已哉。每遇國忌。雖在病中。未嘗不行素。家人若忘之而進肉。則曰今日某王某后忌也。輒卻之。至於遠祖忌辰及親舊死日。所嘗及識者。亦皆爲之用素。是以。一月之內。肉饌之日少。雖在晩年。亦以爲常也。名其室曰慕遠堂。以室在先祖舊基。而先墓又在家後也。用寓永慕之思焉。平居。凝然如塑。儼然若思。渾厚粹盎。進退周旋之節。動靜語默之際。其可見於外者。壹是不越乎規矩也。一室蕭然。蔬糲斷續。而處之裕如。未嘗有一毫營爲。家人知其意。亦不敢以艱乏聞。杜門終日。未嘗廢書。有時瞑目兀坐。默然靜會。中夜。默誦易古文，庸學，周子通書，太極圖說，伊川好學論，明道定性書，張子東西銘，邵子無名公傳，韓子原道等書。每循環不已。迨近易簀之時。猶孜孜也。每以不得見上世三墳五典八索九丘等書。爲之慨然。聞人有善。終日喜動顔色。或聞不是處。戚然不安。苦厭村居喧雜之地。每取靜於山寺江閣學舍等處。杜門端居。或觀書或著書。未嘗有等閒時。門徒爲卜地於洛江之濱。置講堂。卽不知巖也。暇日每肩輿而往。明牕靜几。左圖右書。融然有自得之樂。冠童六七。時登江岸。悠然有風詠之興。有時或命藍輿。登山臨水。惟意徜徉。酒意纔醺。天和微露。雖農談野話。無不酬應。便自有樂天理上下同流之意。有隣氓老且盲。鰥而獨。無親戚可以依賴者。每遺以酒食。又解衣衣之。及其死也。命同里墐之。凡有老人。必加眷存焉。每歲除夕。出斗米壺酒魚需。爲舊僕隷之無嗣死者。令老奴祭之。里閭。嘗有戮辱其繼母者。卽命報知于官。以法治之。聞凡民有孝友行。則必招致奬慰。且令鄕任事者。聞官賞賜。至蠲其役。國家曾頒行鄕約條目。先生取而觀之。甚喜。以爲末世衰薄如此。化民成俗之方。未必爲無助。凡遇守宰及士人。以設施勸懲之道。惓惓焉。晩歲嘗喟然歎曰。世道汚矣。人心喪矣。孝悌忠信之理。是固得於天者。而人鮮有知之者。此不可不講也。欲與同志學者定議。裒錄古人之能行四者之行者。相率講論。有若今日立契之爲者。而不幸未就。嘗欲作爲儀式。整頓家範。以行一家之內。而終亦不行。衣冠尙儉。不隨俗變易。登對之日。上見而好之曰。有上古衣冠。足以丕變侈俗之語。擧足必先左。圍帶亦先左。嘗曰以天道之左旋也。嘗曰。易曰天行健。君子以自强不息。此卽誠之者。人之道也。舊傳族氏之譜。不保兵火之日。深恨少時無見慮。不能廣寫圖存也。德謙而禮恭。行敬而言遜。閉其視聽。斂其蹤跡。故昏亂雖如戊申之後。而終有无咎之吉。嘗引書之危微精一。易之敬直義方。中庸之戒愼恐懼。莫見莫顯。大學之克明顧諟。丹書之敬勝怠吉義勝欲從。書諸座間。又書道理無竆。吾不可以耄病自畫。必須要日有新得。庶或免醉過一生二十六字以自勉曰。吾居常。此志不容懈也。晩來眼昏。不便看書。所居書室。每待西窻陽透後看書。時令子弟讀而聽之。每遇族人。必勉之以睦愛之義。其視竆殘不能自立。矝恤之有加焉。先君設敎。專務實行。故不以詞章導子弟。亦不以科目得失。爲之輕重也。深疾巫覡之流盛行閭閻。誣民害敎。令學宮貽文鄕射堂。一切禁之。朝家政令。一有合宜。則喜形於色。聞或怫理。則愀然如有失。前後國恤。擧哀于學舍等處。自成服至喪畢。望哭如儀。未葬前。雖値私忌。不設魚饌。只奠單酌。葬後遇吉祭之月。則行事只如節薦之儀。三獻受胙之禮。皆不備。其赴朝也。已踰七十之歲。相接者日至百人。而禮貌迎接之勤。不以尊卑有差。如此者殆月有餘。而未見其少懈也。引接之日。儀文習熟。進退合規。入侍諸官。皆以爲非若山野人也。本府校宇基址偏側。風雨崩坼之變。且將不測。時朝廷嚴防各邑移校之弊。先生以不得不移之勢。力言于按道之人。具啓得請。卜其安穩之地。卽擧移建之役。先出布以助之。又勸邑中子弟。各出其力。有時躳臨。以勞執役之人。至誠勤懇。始終如一日。邑雖殘而功易就。及其奉安。儀章節文。皆出先生酌定。後數日。舊廟因雨傾圮。邑人俱幸之。嘗疾篤。命門人曰。吾雖在危劇之中。嘗思至中至正之道。此外無他念也。死生何足恤乎。不肖出身。來見先君。加公服坐中堂。見之曰。以有新恩故也。仍戒之曰。此後。汝卽立朝事君之人也。吾所爲汝慮者。視他時自別焉。又命之曰。人臣旣已許身。則自有分義。今吾雖老且病。汝只可往來相見。不可一於退也。嘗命子應一曰。古人書看來。孰非親切者哉。春秋一書。明於善惡心術之辨。公於是非予奪之義。人臣事君者。不可不知。吾欲汝讀之也。應一免新之行。作訓戒之詩贈之。且命之酒曰。汝宜珮服。追惟明命。尙洋洋盈耳。而顧自無狀。不能一日遵守。終天之痛。更何言哉。詩見原集甲子有逆适之變。大駕南遷公州。先君作奔慰之行。中路聞賊魁就戮。大駕已還。轉趨都下。至郊外。受掌令有旨。是二月晦日也。三月初五日。詣闕肅拜。引見。上曰。諺有之。當局者迷。朝廷之人。皆是擔當者。恐或未及思。自古方外之士。靜養之中。必有洞照其是非。先君對曰。先定大機軸。則節目間事。自是措置中所爲耳。上曰。所謂大機軸何事。先生對曰。古今常行之道。公卿僉可之言。乃是大機軸。但在奮發振作。同寅協恭而已。旣出。命賜衣資粮饌。丙寅。赴朝陪行。時禮判李廷龜來拜。問時政先務。老親以格君心爲言。李公因誦周易數處而欲質疑。老親以呈病乞遞。不敢閒漫講論。故隨問隨答而已。丁卯膺號召之命也。以忠義倡之。人皆興起。令不煩而兵粮已積聚矣。癸酉七月。雷震夜作。有變于殿內。上震驚。下求言之旨。先君上疏言恐懼修省之道。且就周易六十四卦中。特取其震卦或居下爲貞。或居上爲悔者十有六卦。別爲一冊上之。丙子聞變之初。卽曰。事機蒼黃。朝家雖無命令。南方之人。不可不奮義。遂令邑儒通書于道內。又自出力。以助本府義旅。不遑寧處。漸至憂悴。及聞南漢之報。涕泣痛切。終夜不寐。丁丑二月十七日。拜辭先壟有告文。旣退。憩于山麓。從者以日暮告。先君曰。古人云遲遲吾行也。今日是也。三月十九日。抵永陽之立巖。是舊棲之所在也。以地僻峽邃。外間事罕至。故安之。命門生爲文以祭立巖。蓋尙其特立不挫於狂瀾衝突之中也。仍命之曰立卓巖。又命門生遍植桃花。使爲一區桃源。亦其微意在也。觀書著書之業。猶不廢也。手書康節先生四事吟。揭之壁。堂臺洞壑。舊嘗命名。至是各有吟。欣然有若將終之志。先生嘗欲製深衣。病世之人各出意見。不合古人之制。織布而未之製也。至是參考家禮禮記儀禮。命門徒製之。裳用古制。序心法十二目。書揭于座壁。總目之曰座壁題省。八月二十五日庚申。寢疾。以九月七日壬申。易簀于晩勖齋。前日夕。有暴風大雷雨之變。先君嘗曰。喪家自辦挽幅。廣求於人。此甚浮薄事也。故不肖不敢以求於人。人自備致者若干章。先君所著。有易學圖說，理氣經緯說，太極說，晩學要會，宇宙說，平說。晩著答童問錄，疑竢質究說，易卦總說圖書發揮。竝十有餘書。而或有累卷合爲一冊者。或有一卷自爲一冊者。要皆已成之書也。非門生小子分門排類。移此入彼。而得爲篇袠者也。嗚呼。先君所著。此足以見其崇德廣業矣。有德業者。必發於云爲。又足以知其粹言懿行矣。然則書傳也而德業斯著矣。德業著而言行斯存矣。固無待於錄爲矣。且以先君嘗自晦藏之意言之。亦未必區區於是錄。而第以一言一行之或恐泯沒者。是亦出於至情者然也。又烏可已乎。遂以得於家庭之際者。與夫聞於族人之中者。以下缺</text>
<title>正宗朝賜祭文 親製</title>,<text>維歲次乙巳二月辛巳朔二十一日辛丑。國王遣臣禮曹佐郞柳畊。諭祭于文康公張顯光之靈。我東鄒魯。寔維南紀。眞儒蔚興。吾道有恃。卓乎文康。挺生仁里。養性林樊。潛心經旨。淵源有自。陶山退水。爰曁寒岡。契道同志。氣緯理經。立言垂示。發揮圖書。啓鍵抽秘。濂翁胷次。勉齋心地。鄕俗敦朴。士林興起。粵在仁廟。寤寐儒士。首膺旌招。禮遇勤摯。三登經席。格言大議。畀以崇秩。王曰嘉爾。退遂初服。淸風百禩。逮予叨基。曠世興思。曷起宿德。以濟艱否。睠波院宇。洛波瀰瀰。高名崒乎。永世仰止。玆遣禮官。享以盎簋。不昧惟靈。庶幾歆此。</text>
<title>士林祭文[門人申弘望]</title>,<text>恭惟先生。受天間氣。一心向道。學以爲己。眞知力踐。義精仁熟。淸純渾粹。不露圭角。德宇冲襟。充然自得。爲世師儒。遠紹正脈。操修之功。至衰彌篤。樂彼巖頭。爰構數椽。仁山智水。妙契心天。下有游魚。上有飛鳶。冥會在斯。富貴浮煙。白髮韶顔。頤養幾年。一部羲經。俯讀仰思。寤寐周孔。硏深極微。沈潛涵泳。探盡天根。吟邊風月。靜裏乾坤。優游遲暮。謝絶塵紛。蒲輪屢至。鶴書斯勤。飜然一起。朝野拭目。咫尺天顔。言意懇惻。丹鳳暫儀。白駒難縶。遠辭脩門。婆娑初服。羣情缺望。聖心如失。雲龍際違。霖雨思極。雖未設施。表儀家國。云胡不淑。遽至易簀。山林寂莫。吾道誰託。邦無蓍龜。士失宗師。天之將喪。慟哭何追。粵我先人。分義甚厚。肆余小子。最承恩遇。瞻仰德範。何日忘之。科場汨沒。世累奔馳。不得長侍。杖屨之側。貿貿至今。禽鹿視肉。撫躬自悼。雖悔莫及。往歲之春。天地飜覆。軒車徂東。住駕龜池。拜候牀下。承誨移時。那知一辭。便成永訣。道里阻隔。事故纏縛。歿未及斂。葬未執紼。奔赴後人。築室無因。余懷之悲。有淚霑巾。烏山峩峩。洛水汪汪。氣象森然。愈遠難忘。茫茫宇宙。荏苒流光。初朞載屆。感念益長。田園秋晩。松菊荒凉。單杯薄奠。曷罄寸心。一慟筵前。冀賜昭臨。嗚呼痛哉。</text>
<title>士林祭文[門人韓德及]</title>,<text>惟靈超然造道。粹乎凝德。接周程統。延晦退脈。士林冠冕。王庭厖碩。衣錦尙絅。在家必達。有聖當宁。求賢側席。時可展施。禮隆蒲璧。鳳凰乍儀。萬目爭拭。宸眷彌勤。素志難奪。丁玆不辰。禍亂孔酷。手足倒懸。君臣蒙辱。盍亦長往。彼巖斯託。武夷雲影。濂溪草色。吾道可傳。英材是育。域內烟塵。山中禮法。天不慗遺。忽摧樑木。國無人焉。疇任厥責。顧惟不肖。叨守弊邑。獲邇德門。浼跡仁宅。靈轜載前。已矣莫及。爲公痛甚。哭吾私切。肆薦悃愊。庶歆菲薄。</text>
<title>士林祭文[姜弘重]</title>,<text>太白巍巍。峻極于天。扶輿鬱積。磅礴蜿蟺。凝精鍾淑。應期千秋。降我先生。生此靑邱。金堅玉潤。德宇如春。山立淵澄。睿智若神。允矣先生。展也大成。馨香遠聞。鶴書來頻。晩卜幽貞。住此舊庄。惟此立巖。水碧雲蒼。淸風埽席。白日盈牀。左右圖書。講學論道。凝神靜坐。樂而忘老。顧余蹇劣。宿仰高風。頃承天恩。奉節來東。値國多難。不遑其私。公時歷縣。遺以一書。傷時憫俗。發言形詞。拭目三過。不覺歔嘻。當竢務隙。久侍門牆。寧知一夕。遽至云亡。初奉旣忽。更進竟未。嗚乎曷從。孰知余思。下哭吾私。上爲國慼。斯文將晦。吾道誰託。一哭瞻望。宇宙漠漠。</text>
<title>士林祭文[金孝可]</title>,<text>嗚乎。東土僻矣。世道卑矣。先生之存也。身則竆也。道則否也。先生之歿也。哭於朝曰。邦國瘁矣。哭於野曰。民彞喪矣。賢者哭其無恃。愚者哭其不幸。東土益以僻矣。世道益以卑矣。信乎大君子存歿。關時運之盛衰。係斯文之興喪者。有若是夫。孝可旣哭人之所同哭。而又哭吾之私哭曰。自古大賢君子。功名事業。非不燁然而日星揭也。至於出處之時止。門路之偏正。工夫之疏密。造詣之淺深。則必竢知者之知。而有期乎百世之下。希音待償。至寶待顯。其理固然也。始吾先人之狀。屬託於寒岡鄭先生。文未出藁。遽作絶筆。惟先生辱賜一言之跋。闡揚幽潛之懿。夫所謂出處門路。功夫造詣。歷歷在前。燦然可指。先人得有朝暮之遇。而小子不患百世之竢。則其所以含恩刻骨。圖報而無涯者。爲如何也。嗚乎。夤緣出入。屢襲蘭薰。敷腴容物之色。幈幪示眷之辭。論人而祗取其長。談事而必本之厚。處恭則若不勝衣。柝理則如決江河。此固先生之餘事。而小子之所心服也。嗚乎。春風依舊於丈室。玉色已遠於泉臺。如將見而莫及。渙余涕之漼漼。烏山高兮洛水長。風萬古而立懶。薦菲薄而虔誠。庶肹蠁而右我。</text>
<title>士林祭文[門人張以兪]</title>,<text>嗚乎。仰先生如北斗。視先生如喬嶽。而先生之生也。吾道依而存焉。先生之歿也。吾道隨而亡焉。吾道之存亡。在於先生之存亡。則摳衣函丈之下。而奉荷先生之敎育者。不知何所託而何所依也。若夫追述先生之德容。則是管窺而蠡測也。贊掦先生之德業。則是繪地而摹天也。惟我先生必待五百年出者也。淸淑之氣。鍾而爲生。和順之資。賦以爲形。存心養性。以爲入德之門。主敬立誠。以爲着脚之地。起舜雞而孜孜。惜禹陰而兀兀。所造者正。而不欲以一善得名。所就者大。而不欲以小道成己。有若無而實若虛。謙於己而恭於人。進進不已。以至道已備而德已純。如玉之潤焉。如酒之醲焉。天之生先生於斯世。畀以才德之全者。固不偶然。則蘭不揜香。珠不藏輝。湯聘雖勤。莘起尙遲。囂囂之樂。惓惓之念。未嘗不在於畎畝之間。而緇銖軒冕。弊屣浮榮。衣弊縕袍被道義之輝光。簞瓢屢空。不願人之膏粱。而國有變故。義不得不赴。飜然而起。始在甲子之歲。而宣室半夜之召對。足以糠粃乎經綸。則君上之所以爲柱石者。在於先生也。廟堂之所以爲蓍龜者。在於先生也。士林之所以爲師表者。在於先生也。不幸使先生不得享百歲之壽。而斯文之禍。忽至於丁丑。丁丑何歲。在春而君上播越。生民魚肉。在秋而又奪我先生。使我君上失柱石。廟堂失蓍龜。士林喪師表也。老天茫茫。不能主張乎福善禍淫之一理。偏禍我邦國。而又酷我斯文也。雖然。乾坤陷淪。禽獸逼人。吾旣披髮左袵矣。厭世溷濁。去而上仙。神遊汗漫之域。陟降無何之地。周流磅礴。洋溢四表。陰隲於皇天。默佑於后土。使吾東禮讓之俗。還復夫前日之美。而天得以爲天。地得以爲地。人得以爲人。於千萬年其永垂惠。則先生之道。先生之德。先生之壽。其與東天而當終始矣。嗚乎。小子姓中一忝。以情則叔姪。以誼則師弟也。年在八歲。始得納拜。出入門下。葢將三十有餘年矣。今春永陽之行。得半旬留侍之樂。歸未一月。凶訃忽到。季路請禱。小子未及。桓榮奔喪。小子居後。董事執役。每在朋徒之下。築室之牆。亦有愧於前人。感念生平。顔厚有忸怩。文以代贄。哭徹泉下。爲邦家也。爲士林也。爲吾道也。爲小子也。嗚乎痛哉。</text>
<title>士林祭文[門人洪昕]</title>,<text>吾道東方。生民先覺。濂洛遺派。退陶正脈。傳授其勤。繼開其功。四方師則。一視仁同。遯世无憫。隱居求志。不知巖下。不慍君子。卓立巖中。凝堅道體。雲谷茅菴。濂溪草砌。遭時罔極。爰得其所。天胡喪斯。後死不與。山頹此日。吾將安仰。道墜明時。吾將安倣。緬懷經敎。所過幾化。自國而邑。學序庠舍。餘化攸及。孰不誠服。而我無狀。未克卒業。登堂奉奠。有淚沾臆。謹以酒饌。用伸虔告。</text>
<title>士林祭文[門人裵尙龍]</title>,<text>嗚呼先生。早有令聞。爲士類稱道。小子自在弱齡。已能聞而誦之矣。辛卯春。先生聘吾外家。以從姨母繼室。小子鞠於外家。童心益覺親切矣。中間將命於我寒岡先師之門。先生來造先師。歲且不一。每於稠廣之中。特賜慰諭。至動顔色。感結危衷。迨若隔晨。庚申春。響輟於泗濱。先生詩以挽之。文以祭之。又狀以記之。諸院奉安之文。多從先生出。使先師盛德懿行。不至湮沒。其爲斯文之幸。小子之感。何如也。小子庸瑣孤陋。於人事無所曉得。而尊賢尙德之誠。彝性猶存。親戴先師。如家人父子。先師棄背。無所依仰。則敢以事先師者事先生。雖衰敗遲暮。不能朝夕在庭。而區區寸心。有不在人後。每叨丈席。猥荷優容。以質疑難。以開昏惑。如醇酒浹肌。如香蘭薰人。雖未能執經受學。煦濡之親。啓發之勤。亦足以變化移易。而土牆無施巧之地。朽木非受刻之材。終不得服膺萬一。而含恩感德之私。又焉有紀極哉。秋初。始得展拜於立巖精廬。陪遊於避世臺上。顧眄指點。移時而罷。豈料一場勝償。爲平生永訣乎。嗚乎先生。資質之美。造詣之精。有不可管窺蠡測。而以曩時觀感者。今日追慕者而言之。日長山林。玩心高明。眞知眞得。實踐實驗。用力積久。充養該盡。發於外者。渾然和順。凝然重厚。蘊諸中者。本體瀜活。弘毅宏達。裁制萬事而有餘。酬應萬變而無竆。措諸施設。見諸事業。則開闔轉移之功。有未可易以涯測。而時不得自擅。命不得爲謀。使弸鬱戀闕之誠。有若果於忘世者。噫。理勢到此。其孰使之然哉。嗚乎。自先師歿。先生獨任斯道之重。年彌高而德彌邵。世愈降而道愈亨。導率儒林。扶植彝敎。障塞橫流。援濟昏墊。以至趨向一而士習美。名檢尊而俗尙正。虹樑一摧。長夜昏黑。人各異心。士各異論。是非何從而正。臧否誰得而別。爲善而無所奬。爲惡者不知忌。貿貿蠢蠢。靡有畔岸。爲斯世長慮者。恐不暇哭其私也。先生製作。積在巾篋。無非載道之書。明理之文。爲斯道準的。爲後學指南。而未知斯世復有闡揚先生之道。如先生之闡揚先師否也。先師遺稿。遵先生之命。釐正編次。先生草序。時値絶筆。一語之識。亦未果焉。豈非吾黨之遺恨。而斯文之欠事也。嗚乎。陋巷簞瓢。人不堪其苦。而得聖師依歸。不改其樂。小子爲學不誠。信道不篤。固不敢取而自居。而愛悅之篤。倚信之至。心有所拂鬱。則思就以開達。事有所徑廷。則思就以分解。至於憂患困竆之苦。而亦能有所恃而聊賴。萬事已矣。尙何言哉。幽宅旣營。衣冠將閟。像想疇昔。依然僾然。單杯之奠。一聲之慟。焉得以盡小子之情也。嗚乎哀哉。</text>
<title>士林祭文[門人呂爾載]</title>,<text>嗚呼先生。吾東方夫子也。道德夫子也。文章夫子也。出處事誼。皆夫子也。則夫子之大。小子何得以言。昔在乙卯之春。先君來莅是邦。是時小子年十六。著作年十七。先生許以同遊。循循然善誘以學。非不悅先生之學。正惟弟子不能學也。三年之後。小子從而西還。則雲山隔以萬重。道路脩以千里。恨不得致身於函丈之間而摳衣問道也。厥後先生。兩造京邸。未旬月而返于鄕。一爲甲子之變。一爲丁卯之亂。而奔問時也。小子幸得以日一至焉。或再至焉。叨奉盛誨。而猶未得其從容也。不幸前歲。因避兵之嶺南。嶺南非舊鄕也。孑孑孤影。靡所底止。行到一善之地。卽拜先生於道。先生將向立巖。行李已戒矣。先生憐小子羇旅困頓之極而慰諭之。勉諸友而相救。小子之寄寓玆地。寔先生命之也。雖不能朝夕踵門。而猶以道塗之不遠爲幸。景仰尊慕之意。如在左右。頃於五月之初。進謁先生於軒下。先生賜之坐而與之語。歷擧巖中山水之美而敎之曰。某峯奇。某潭深。某臺高。皆予之所名而玩好者也。小子於是與冠者二三人。浴乎風乎詠而歸而歎賞之。旣而信宿而辭。又以秋來爲更拜計也。適小子有事於京。自先壠歸到城中。先生之訃。已聞於朝。而朝市已停矣。嗚乎。天欲喪斯文歟。胡先生遽至於斯。泰山已頹。何所瞻仰。吾道已喪。何所依歸。天地閉矣。長夜於世。則先生之道。與天地同閉耶。</text>
<title>士林祭文[門人金光繼]</title>,<text>嗟我東方。邈在一域。自檀逮羅。貿貿蔑蔑。麗運欲末。圃老首出。昭揭文明。覺我後覺。二三大賢。相繼而起。奇禍踵之。未究厥施。至于退翁。倡道東南。羣賢蔚興。鶴子和音。惟我先生。聞而知之。士得宗師。國有蓍龜。有巖斗起。于洛之干。不知其名。考槃之寬。泌之洋洋。可以樂飢。左圖右書。俯讀仰思。千載默契。先天後天。羹墻周孔。寤寐羲文。演繹微義。畫圖作說。紹述前賢。嘉惠後學。令譽施身。旌招沓至。我簞我瓢。不渝其志。遠近聞風。高山仰止。如何一夕。梁木其摧。邦國殄瘁。士林御哀。曰余小子。早承謦欬。欽仰高風。三十餘年。汨沒塵冗。歲月推遷。負笈從師。有愧古人。無路質疑。久未親仁。丙子之夏。決意南征。投刺門下。欣然出迎。陪奉從容。留止旬日。德氣薰人。心悅誠服。退伏衡門。鄕往益切。精誠感通。夢寐相接。庶幾源源。以期卒業。遽失依歸。小子何托。南望悲號。視天漠漠。疾病沉綿。未離床席。再朞已迫。尙未奔哭。緘辭寓奠。痛澈心骨。不昧者存。鑑此衷曲。</text>
