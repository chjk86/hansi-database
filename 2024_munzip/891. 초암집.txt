<title>寒食省墓還途中紀感 甲申季冬。遭家囏于湖縣。卜兆於淳昌郡北畢老里。守制於南妙法村。丁亥二月喪畢。三月値寒食。往展墓所。感涕以志。</title>,<text>此夕不可住。更堪鑽火新。春山獨歸路。血泣未亡身。微雨故過嶺。孤雲如送人。流年與時物。一一損精神。</text>
<title>上巳遣懷</title>,<text>江畔佳辰獨自頹。雨中春與病相催。官橋細草斜陽路。幾箇遊人稧飮回。</text>
<title>溪上散步。登至山麓。把酒有作。</title>,<text>浴罷淸泉振素衣。晩風高樹更忘歸。紅桃着岸花初落。碧柳侵堤絮欲飛。病後山中新酒熟。春來門外故人稀。極知身計成幽隱。溪鳥何嫌未息機。落日淸溪緩步過。蹔携春酒倚巖阿。林花靜處幽禽在。野菜香時晴蝶多。自是田園甘寂寞。休將身世怨蹉跎。小山攀桂眞初志。未擬簪纓換薜蘿。</text>
<title>暮春强半。花事闌珊。遣懷急成。興盡而止。十五首</title>,<text>紅杏家家自亂飛。東來西去點人衣。丁寧蛺蝶休閑過。明日枝間覺漸稀。枉擬梅花傲歲寒。春還寒盡未全闌。淸香寂寞今猶在。輸與櫻桃一色看。最愛紅桃灼灼英。天然嬌麗惱人情。牧丹縱是花中貴。那得兼居國色名。昨夜山庭月色濃。今朝風雨正愁儂。梨花雪落幾多日。一歲一春難再逢。常恐庭株盡落花。更無生理慰貧家。南隣已得移紅藥。最晩開時也足誇。昨日隣翁載酒來。秪憐春事滿園催。憑語枝頭莫輕薄。明朝有約更㘅杯。林下扶藜日欲低。綠枝丹蘂揔堪迷。飛烏不解春禽性。獨向山前枯樹啼。堦下移栽海石榴。想應丹顆滿淸秋。千紅萬紫渾開落。愛爾新靑未盡抽。曾傍松齋理藥畦。芎藭苗長地黃齊。應須更蒔香蘇葉。亂揷新篁護闘鷄。棘籬茆屋傍東陂。脩竹蒼蒼長幾枝。春後不愁幽興盡。石田新雨笋生時。十日苦雨五日晴。暮春佳辰一半贏。細雨朝來還似霧。夜深應有屋簷聲。可道春來鷰不知。小堂空幕舊巢危。今朝始見輕輕入。怪汝含泥計較遅。溪上人家傍短堤。綠楊枝下有村蹊。莫搖輕絮隨風去。恐起流鸎盡日啼。已向西峯賦卜居。傍池將結數間廬。山家日永料無事。卧聽新荷小雨踈。門巷高槐漸欲淸。晝鳩鳴處急春耕。強來村社聞人語。傳道西疇新水生。</text>
<title>哀南生 幷序</title>,<text>南生名老一。玉川鄕人。有才好學。長余一歲。去年遘瘧夭。始二十四歲矣。臨當葬爲之挽。樗生有靈壽。蘭秀無晩隕。伊人竟夭枉。玄理良孔閔。睠言金玉質。植堅操亦敏。下國産英妙。高軌待脩畛。逆旅始祛吝。託期幸已允。蕭條平生意。溫儀永幽泯。寧知臯復日。値余廬嚴愍。及踰纖冠月。聞君素綍引。去年余居憂。未克往弔。今禫月旣過。君喪始塟。 慼異達容顔。情懣迫肝腎。昔狂固云歌。今我諒不忍。撫道將復遣。堅脆同歸盡。</text>
<title>雨中尹生 時亮 携酒來訪 三首</title>,<text>小雨庭前過。空齋起病身。餘花一樹濕。芳草滿堦新。野客時携酒。山人不用巾。莫嫌成酩酊。聊此惜殘春。屋上桃花滿。鳴鳩盡日催。春應雨後去。客是病中來。吟苦談還少。愁多酒任頹。眞慙問字日。兼爲勸深杯。已與人徒謝。那聞車馬喧。鳴禽集高樹。脩竹滿幽園。計欲唯開圃。身應不出門。看君亦靜者。相對却忘言。</text>
<title>尹生來說江居。口占一律以贈。</title>,<text>聞君住灘口。沙際有茅廬。試說春江興。何如病客居。孤舟逐紅浪。夜雨上黃魚。欲問山家趣。林間長碧蔬。</text>
<title>山齋春盡。忽覺暑氣。記事。二首</title>,<text>殘春易徂謝。永夏近淸和。白水陂塘滿。靑條桑柘多。村人語隣社。野犢上山坡。向晩東郊路。時聞勞者歌。便覺春衣重。空齋景復遅。雲歸欲雨峀。風動落花枝。已謂芳將晏。還爲暑所欺。觀書兼偃卧。閑懶是生涯。</text>
<title>四月一日</title>,<text>客去春兼去。愁來雨復來。鳴鳩綠樹裏。似亦勸人杯。</text>
<title>同伯氏。讌集妙法僧舍。</title>,<text>一樹木瓜花自開。兩僧精舍客初來。空庭晝靜雲生澗。古砌人稀鹿踏苔。林下折蔬香入飯。石間看瀑冷侵杯。頹廊凈掃堪留卧。歸騎斜陽目莫催。</text>
<title>槐下月夜。被隣酒。</title>,<text>月華已滿地。槐影復重重。犬吠猶未了。鵑啼何處峯。村醪邀客坐。隣杵向宵舂。取醉不歸去。閑談方及農。</text>
<title>和荷浦楊和彦燈夕見投 二首○用韻</title>,<text>默坐山中正寂然。故人相見了無緣。從他月色還今夕。記得風流是昔年。病渴只應思玉碗。齋心不爲佞金仙。是日浴佛 聞君憶我同懷者。獨倚江樓倦夜眠。赤城霞氣興悠然。欲去非難謝世緣。瓊樹正思長渴日。荷衣不待退修年。絶交中散還耽酒。招隱淮南更好仙。早晩輕舟江上棹。鷺鷀驚破夕陽眠。</text>
<title>荷浦辱惠詩。甚有貧窮不平之意。答而解之。用韻</title>,<text>自昔高才世莫知。長卿流落買臣飢。當時只是終塡壑。何地還能可置錐。蜀郡乘車身未老。會稽懷印計非遅。君今定借扶搖勢。豈向蓬蒿但伏雌。</text>
<title>自述。重次荷浦。</title>,<text>飮露餐英秪自知。不須顑頷怨長飢。世途到處危炊劒。童智從他急競錐。賈誼少年懷策早。劉琨壯志着鞭遅。看君亦有豐城氣。變化何時雄合雌。縱處簞瓢樂可知。比來求道渴兼飢。心因得法常如鏡。股爲拋書不受錐。未信風塵走干謁。秪從丘壑卧棲遅。妻兒莫視張儀舌。游宦羞烹百里雌。</text>
<title>宿潭陽竹軒</title>,<text>軒曷名爲竹。南庭立萬竿。此君長對好。餘樹亦堪看。躑躅紅將落。梧桐翠自寒。重重老槐影。山月曉來殘。</text>
<title>遊剛泉寺</title>,<text>絶境將窮値講塲。老僧齋罷出溪傍。尋山盡見多花樹。入刹唯聞異國香。松鶴不知何日返。湫龍應有昔年藏。歸依欲識無量處。須向眉間察寶光。</text>
<title>奉寄潭陽沈明宰 𪗆 丈 幷書</title>,<text>日蒙嘉招。獲叨盛讌。歸來亦自榮詑。至今累日。每想竹軒之淸灑。日哦亭之高爽。未甞不與風流而並懷之也。其時拙句。每愧慢藏。誤露几案。下情又不自抑。輒貢近體二首。豈足贖前辠哉。秪再慁高明爾。皇恐。凉軒竹色夜庭前。對酒張燈到曙天。當日正留高士榻。至今疑覓孝廉船。已思景物皆如夢。那道風流不是仙。却悔題詩玷几案。只宜焚棄未宜編。述竹軒大府由來不易治。使君猶愛日哦詩。一間亭在浮雲外。四月寒如欲雪時。秋嶽羣巒形盡拱。金城千堞勢全卑。政成多暇延賓客。琴酒風流兩自宜。述日哦亭</text>
<title>敬賢上人。與沙彌處祥見訪。時余已有歸洛之計。急題贈之。</title>,<text>綠樹黃鸝脩竹前。烏巾不整只昏眠。老僧忽與沙彌至。詩法兼將偈義傳。顧我出山方入洛。羨渠開定復安禪。草堂今日焚荷計。相對談時已赧然。</text>
<title>同諸友。登赤城江上快哉亭作。</title>,<text>層厓百丈壓江廻。俯視澄流思快哉。坐處靑山當樹出。吟邊白鳥向人來。風塵聚散浮雲遠。杯酒登臨落日催。明發秦城千里路。霞標應已隔天台。</text>
<title>赴洛日留別。送行諸君子。原作四首。依昭明選例。合爲一。</title>,<text>夏園晝方淸。樹木繞茅茨。踈松蔭南臯。密竹被東籬。窓前對烟霧。閣裏閟琴棋。久客返京國。含悽從此辭。豈惟丘園別。兼以親友離。其一。 親友欲將我。相携叩柴荊。雞黍爲暫揮。言談適復淸。興至染枯翰。憂來命深觥。惻惻傷今悰。勞勞念宿情。綢繆未云盡。徒旅告我行。其二。 我行不可留。相送出郊林。夕風吹幽薄。屯雲蔽層岑。孤獸爲哀嘷。離鳥亦悲吟。逝川怨滔滔。浮驂惜駸駸。處子無善言。贈我有德音。其三。 德音不可諼。銘之心胷間。智士貴仁里。貪夫戀微班。此鄕固多善。安得緩吾還。雖慙辭薄祿。永擬守故山。願君跂相待。思苦莫凋顔。其四。</text>
<title>贈別鄭柱南</title>,<text>君向五里送。我向千里歸。我發君亦去。依依空夕暉。</text>
<title>戱作孟郊體。贈別尹侃如進士 侃。</title>,<text>靑燈五更夜。美酒百年心。危世太行路。高人梁甫吟。雷公龍泉劒。伯子高山琴。欝欝誰看氣。峨峨絶知音。臨歧一長歎。湖山深復深。</text>
<title>拜墓十六韻 五月初三日行次。先墓下一家。哭辭而去。</title>,<text>四載遐鄕伏。終天至卹含。一家歸欲北。孤墓寄仍南。在禮固當哭。此行良不堪。奠觴參拜再。環域泣號三。畏暍仍貪路。茹哀強促驂。端陽知又迫。蘋藻未親餤。忍捨無涯恨。生爲不孝男。京華久非志。松檟死應甘。隣里皆相慣。風烟已自諳。最憐氓夢說。頗賴老張曇。並里人名。 泉石靜宜築。棧厓危可藍。高瞻墨山寺。深瞰白雲潭。稍涉堪輿理。傍聞卜史談。乘生懼未謹。擇地欲重探。方有求山遷兆之訃。 倘不終移兆。當期此結菴。遅廻心獨語。洒涕自成嵐。</text>
<title>泰仁披香亭 五月五日</title>,<text>五月來亭上。菱荷已滿池。橋邊競渡戱。天畔遠行時。出水金鱗鯽。牽風白藕絲。靈川留美績。讀盡去思碑。靈川子申公潛有碑。記美政。</text>
<title>途中。贈別尹鴻衢，宋世傑兩秀才。</title>,<text>五月南風漲黃埃。道上赤雲凝不開。倦馬初踰雲住嶺。行人晩飯流觴㙜。君家舅甥有深情。憐我遠行相追來。此地逢君未曾道。造次且得開懷抱。聯鞍不覺炎暍苦。有如氷壺滌煩惱。詩山縣裏池舘淸。菱荷葉齊凈如掃。醉後却望長安路。眼中離別令人老。</text>
<title>丁亥歲。自玉川歸京筮仕。途中言志。</title>,<text>伊昔家京師。年少志高揭。簪纓無宿情。林泉有素計。幸逢休明代。謬忝賢良第。甲申。對聖策登第。猶古賢良方正之科。 身名未足誇。心迹已相盭。南服俄遭釁。田園遂留滯。結廬三載餘。仍得少休憇。稍悅圖書翫。兼愛桑麻蓺。山澤日周覽。親朋時造詣。庶遂衡茅願。不改芰荷製。如何謝此去。復向風塵逝。我非隨世網。世網自相蔽。欵欵謝友生。勞勞戒徒隷。去鄕動深悽。辭墓揮淸涕。間關將老母。辛苦携伉儷。原隰一何暵。沙塵漲以曀。凱風吹林偃。油雲出岑翳。昨宿壺山郭。明渡錦江汭。恭聞朝理靜。明兩曜旈綴。犴狴殛姦㐫。宮闈屛妖沴。願言斯道泰。傾否及此際。忠言匪壅閼。黨比自消閉。揆分安所需。陳力固不逮。朗詠招隱作。長懷故山桂。</text>
<title>丁亥五月大旱記事</title>,<text>旱氣侵凌逐日增。密雲無雨只相凝。山川玉帛雖皆遍。天地神明恐莫矜。灾異漢廷求策免。領相乞解。 側修周室想中興。小臣獨爲蒼生泣。澒洞憂心不可憑。</text>
<title>守宮 月課</title>,<text>管領靑蛾獨主功。修成兩歲度天中。盆間衇衇能緣壁。杵下團團幾搗紅。金屋寵稀那盡得。玉肌痕在不曾空。可憐秘術終無驗。赤鳳看他入漢宮。</text>
<title>飰牛歌 月課</title>,<text>南山隱隱玄豹遁。白水有魚長幾寸。我生不逢堯舜遜。吁嗟日與王道遠。我命之阨誰復怨。驅牛趵趵下田畈。終朝不食心內悶。獨恐牛飢勸牛飰。世莫知己身濁溷。祿不入心牛肥健。齊國賢君獨可勸。談王吐霸宿昔願。片言卿相功業建。媒拙豈能身自獻。牛兮捨我毋我困。</text>
<title>送李主簿 重國 督祥雲郵</title>,<text>荒歲誅求政若毛。循良胡不試牛刀。秋來民物多魚腹。子去官銜似馬曹。白首無媒空潦倒。丹丘有路且遊遨。賦成尙可傳吳客。東海歸看八月濤。</text>
<title>簡寄玉川鄕友楊和彦 汝梅，薛榮之 長榮，薛一以 貫道 三進士。長句。</title>,<text>老楊愛我才。今夏寄詩來。家人發凾失其封。令我不得長跪開。新秋篋裏忽見之。手跡宛然生塵埃。乍驚豊獄雄劒出。俄賀秦關白璧回。况復兩薛情有餘。千里同傳尺素書。向來瓊樹恨長飢。秪今桂薪憂貧居。京邸貧居誰復問。吾友三君獨不踈。憶昨春時尙爲客。論交且喜同晨夕。憐我兄弟憂病久。携醪輒到吾家酌。赤城叉魚江水漲。剛泉跋馬巖花落。我時初向王國去。良辰遠別仍相惜。兩薛俱爲九里送。欲發不發離亭宿。飛書府中促五馬。把酒張燈進炮炙。酒闌少薛恣顚狂。薛一以年少。故謂少薛。 興來不作中情惡。安知水漿汚車茵。地忍潭州二千石。是日。潭州使君來設餞。少薛醉飽。誤遺席上。故用漢張安世傳郞醉小便殿上事。及丙吉馭吏吐茵事以戱之云。 世間歡樂固可咍。明朝上馬山河隔。長安大路三月雨。泥汚人衣不得白。不如田園歸去早。西風凄凄松竹老。故人濁醪山中飮。秋水扁舟湖外道。大薛氣尙豪老楊。少薛詩格好。好相待門巷。蒼苔爲我掃。</text>
<title>寄玉川生徒</title>,<text>問爾猪灘上。秋來食有魚。燃松過凉夜。閉戶讀何書。</text>
<title>許生員大父挽詞 三首</title>,<text>大嶽名家胄。陽川相國孫。許文貞公琮之玄孫。 騰驤阻霄漢。貞吉養丘園。世祿恩雖歉。高年道實尊。從來陳寔里。尙有德星存。自出吾先子。遺孤獨此生。澹然纔過隙。臯某忽升榮。冥漠魂應合。哀傷骨已驚。蕭條蓼莪痛。蕪沒渭陽情。童稚堂前拜。于今十五年。風塵會無日。骨肉逝如川。故國來遅也。重泉去漠然。縻官阻飛。洒涕送江船。</text>
<title>婦病甚。夜坐排悶十四韻。</title>,<text>夕靜人逾寂。更深意不佳。牀虛堪聽蟻。室小恰藏蝸。婦有纏身疾。醫無應手差。壯邪深入腹。危喘只存骸。氣逆疑奔馬。痰交怯怒蛙。涔涔初似懣。凜凜轉成痎。婢急衣添纊。僮忙竈積柴。熨身荀太苦。遺肉朔能諧。檢藥增虛惑。懸燈助悄懷。踈砧調遠郭。嚴鼓警通街。稍稍迎風幔。寥寥遅月階。此生常懊惱。何地且安排。止酒心猶醉。爲詩語或俳。非關學省卧。竟近太常齋。</text>
<title>秋夕。差孝陵典祀官。呈申齋郞 𣲒 宗丈。</title>,<text>白首文園客。秋天夜雨時。相逢如逆旅。一姓異宗支。陵寢功名拙。蘋蘩職事宜。齋郞與大祝。典祀官兼大祝。故云。 不必較差池。</text>
<title>祀孝陵</title>,<text>星斗昭回宿雨空。吾王誠感與神通。明禋肅肅蘋蘩潔。仙寢森森象設雄。半載登遐民喪考。千年應運聖生東。重華已去時將晩。敷袵何由問上穹。</text>
<title>重陽日。朴主簿太玄 守玄。邀餞伯氏公山行。南驪州伯圖 翧，朴典牲仲厚同會。</title>,<text>寒城下馬對壺觴。短日嚴霜菊自黃。聚散居然同半載。風流况復値重陽。仙曹近作諸州牧。傲吏多爲列署郞。取醉不須驚此別。君看錦水乞 去聲 恩光。</text>
<title>曉過雙嶺 丙子之戰。南兵沒于此。</title>,<text>雄劒親身試據鞍。曉天寥落衆星殘。荒原月黑人聲少。古木烟靑鬼燐寒。當日山河軍敗死。于今道路客行難。可憐徒旅心猶恐。不敢多時立馬看。</text>
<title>馬上用前韻</title>,<text>荒村濁酒戒征鞍。馬度前山曙色殘。宿霧抱橋溪似暖。陰風豗野嶺偏寒。才名擧世雖無數。勳業平生未覺難。堪笑子雲還尙白。欲將玄語與誰看。</text>
<title>奉送閔 聖徽 尙書赴燕㙜</title>,<text>右相辭朝遠赴燕。仍聞副价屬時賢。路經廵察關西地。身下尙書斗北天。遼塞朔雲多戰氣。薊門寒雪少人烟。時危筋力寧知瘁。頭白驅馳已十年。</text>
<title>讀曹公傳二十韻</title>,<text>每展靑編讀未終。古來唯有一姦雄。誰知漢末遷都計。竟是黃初受禪功。當日挾孤終鄴下。初年仗義起關東。燃臍市上屯遺孽。掬指舟中露帝躬。此下。叙蕫卓死而傕汜亂。操迎帝遷許以後事。 大計獨能來奉駕。諸侯空自坐治戎。諸侯。指袁紹等。 英豪已足羣才馭。智略兼宜擧世籠。指顧奉暹楊繡定。橫行兗豫冀徐通。下邳水至衝波白。官渡兵來列炬紅。征伐四垂威已震。勳榮九錫望仍崇。椒房刃䝱除宮婢。指弑伏后事。 黃屋權移客寓公。布置腹心如鬼蜮。剪除喬木視蒿蓬。寧容異議西曹琰。會殺高名北海融。縱得一生爲揖遜。能令萬世作盲聾。董承討賊元非叛。荀彧徇名未是忠。新莽謙恭還得似。周文服事敢言同。操言吾爲周文王。故云。 金刀舊業輸身後。操死而丕簒。故云身後。 銅雀殘粧在眼中。丕叡傳家眞小子。關張無命奈高穹。山陽未冷陳留廢。獻帝死。肉未冷而曹奐已廢。 炎運纔消典午隆。大盜不知何代乏。老奸還有爾家風。老奸。指司馬仲達。 如今孰與征西墓。寂寞西陵亦已空。</text>
<title>隋宮和李義山</title>,<text>玉殿千秋帶紫霞。山河舊是普茹家。何年鳳曆移天上。當日龍舟在水涯。荒苑廢㙜春走鹿。古堤踈柳夜棲鴉。宮中萬木皆成老。誰道曾經剪綵花。</text>
<title>病瘡行 戊子夏作</title>,<text>去年頰有瘡。今年瘡復從耳傍。每當春夏苦成癤。况乃日夜長搔痒。偶因六淫侵肌理。此豈三虫出肺膓。煎膏沸湯孰爲功。毒草惡木何多方。已從閉門仍小事。其奈盈罇不敢甞。自矜年少容鬢盛。誰知造次顔貌尫。嗚乎疥癬亦何陋。支離之疾有所忘。</text>
<title>兒病瘡行 用前韻</title>,<text>我面已瘢兒復瘡。兒生三月在我傍。汝父美疢猶不堪。况汝纔能知痛痒。豈無毒藥可探囊。但恐腐爛初生膓。見人悲號欲匍匐。踏破衾裯迷四方。頭瘍未落毛盡脫。禿鶖啼來索乳甞。人情慈愛無老少。父憂母瘁成羸尫。君不見老牛生犢尙能舐。幼子之疾不可忘。</text>
<title>觀朝雨效謝玄暉</title>,<text>繁陰翳頹景。水木含微凉。昏見雲潤礎。宵聽雨洒廊。淸晨啓虗牖。垂絲猶搖颺。南山旣昏濛。城闕復微茫。煩襟稍已祛。沉痾亦已忘。窮年常力田。聞道愧大方。物情厭孤賤。時事多蒼黃。將返海濱居。豈希雲路驤。</text>
<title>賦得披香堂。寄呈伯氏。堂。卽公州客舘。</title>,<text>畫堂南畔夢中還。荷葉亭亭可再攀。池凈晩凉來座上。日晴香氣襲衣間。硯因洗墨尋常瀅。蒲已裁鞭自在閑。傳道采菱歌調急。謝公應憶始寧山。</text>
<title>端午病起書感</title>,<text>朝來強起戴烏紗。節物關心感慨加。萬里沅湘存國俗。一尊風雨卧京華。新看白紵吳兒服。舊識紅榴漢苑花。蒲酒綵絲天上出。中官應送侍臣家。</text>
<title>金學士眠湖見和前韻。復次以呈。二首</title>,<text>吳姬謾道浣新紗。忽得新詩麗更加。沈約多愁身自瘦。潘生休宦鬢將華。眠湖置散已三載 松泉近戶添茶味。荷沼當階潑墨花。寂寞閉門經歲月。傍人解比子雲家。朝來薄霧細如紗。急雨蕭蕭向晩加。遂有靑山生爽氣。那無濁酒送芳華。琴絃未絶誰聞水。劒匣空懸獨看花。阮籍醉時多白眼。不妨車馬斷貧家。</text>
<title>苦雨卧病。懷眠湖奉呈。</title>,<text>扶病中宵坐到晨。閉門多雨卧經旬。終年幾索長安米。無宅常爲傳舍人。叔夜養生元是懶。子雲聞道只堪貧。湖南故墅憐渠在。叢菊幽筠滿地新。鷄鳴風雨氣如昏。伏枕頻驚病客魂。他日西州陪別墅。今朝北海阻淸罇。與余爲從舅甥。故用謝安羊曇事。 新荷可摘知臨沼。醉竹方移幾上園。辰日竹醉 更有詩篇多雜體。江淹應已擬黃門。繁陰漠漠獨愁余。苦雨離心耐索居。錦水琴罇懷卧閣。家兄宰公山 玉川花竹夢歸廬。全無奇字來相問。幸有新詩枉不踈。咫尺可能時月阻。會須騎馬到階除。</text>
<title>楊花渡 二絶</title>,<text>楊花渡口渡船稀。江上商帆無數飛。盡向露梁漁店過。明朝江市販塩歸。津人指我是陽川。江上人家生暮烟。官去欲知投處近。隔林公舘已聞蟬。</text>
<title>蜘蛛雖巧不如蠶十韻 月課</title>,<text>手把床頭爾雅探。傍簷蛛子笑他貪。經綸有手形還細。機巧多端性自諳。隙處橫遮羅已密。暗中伺擊戰方酣。應憐纏縛空爲蠒。莫取辛勤敢較蚕。得食爾纔同暮四。課功誰復似眠三。勞身只爲謀生急。利物方知到死甘。命了仁心絲盡吐。功成毒腹網猶含。役當始處眞相比。業到終時定獨慙。大抵微虫皆異類。各於他技不能堪。愛憎翻恠關人意。藩鷃何曾羡適南。</text>
<title>祗役龍津斗尾棧。値大雨。乘舟十里方霽。</title>,<text>馳傳江臯下棧行。客程風雨似追兵。將呼遠艇心猶怯。暫揭孤篷眼始明。帆急洩開雲霧氣。浪生添報鷺鷀聲。向來冠服從霑濕。可是無塵更濯纓。</text>
<title>戊子。秋九月。自湖西還。荊妻患心痛。累日苦甚。戱成。</title>,<text>風霜潦倒授衣辰。遠客還家意轉辛。只有嬰兒啼乳急。誰敎醜婦捧心顰。明時久欲無吾輩。窮鬼何緣識此人。濁酒不妨成一笑。夜來新熟問西隣。</text>
<title>團扇 月課</title>,<text>一箑盈盈一尺紈。美人珍愛比琅玕。輕雲想自機中剪。明月還從袖裏團。歌殿舞樓當暑處。象床瑤簟爲君寒。莫辭零落秋風早。從古恩情晩更難。</text>
<title>遺榮入道</title>,<text>忍別金鑾戀聖明。却尋丹訣養元精。山多恠草能延老。湖有恩波可放生。物外豈知朱紱貴。人間謾說赤松名。二䟽當日無仙骨。千載猶傳祖道榮。</text>
<title>遊錦江夜還 二絶○丁亥冬</title>,<text>畫檝迎波上。淸江送月來。不傾千石酒。那便棹舡回。痛飮公山酒。拍浮錦江舡。駄紅沙外路。吹笛月明天。</text>
<title>送別族兄尹享始</title>,<text>小閣三更雨。寒花十月杯。今朝催騎去。昨日泛舟回。</text>
<title>伯氏縣齋夜飮</title>,<text>高堂挾瑟董嬌嬈。銀燭金鑪舞袖飄。地主風流多暇日。天涯會合永今宵。寒生晩菊霜偏重。月照空江葉盡凋。但遣他鄕成酩酊。不知雲雨散明朝。</text>
<title>宿林川聖林寺</title>,<text>野渡潮初退。禪房日已曛。僧鳴半夜磬。客卧一樓雲。</text>
<title>還宿南臺菴</title>,<text>雨罷山仍凈。江空夜轉淸。波濤連百里。星月動三更。普寺名雖舊。南㙜眼始明。僧飧與禪榻。益覺旅懷輕。</text>
<title>戱答張察訪。次其韻。張有薦枕者逸去。</title>,<text>一夜情懷倍悵如。月斜鍾斷五更初。巫山片雨元因夢。洛浦輕塵似是虗。鸚鵡放來金鏁冷。鳳凰挑罷玉琴餘。恒娥去後應多悔。千載誰尋桂殿墟。</text>
<title>公山縣齋送友人</title>,<text>琴繁酒盡別離催。燈燭寒天霰雪來。紅妓豈知留客飮。仙舟直待汎江回。</text>
<title>錦江分路贈友人</title>,<text>虹橋欲渡夕陽頹。錦水淸波滿眼來。歧路只應千里隔。壺觴聊復蹔時開。津澌臘月舟行斷。沙岸寒風馬去催。不惜勞歌添客恨。暮雲飛雪恐難裁。</text>
<title>所沙村贈郭士會</title>,<text>急雪回風亂客愁。一宵歡意似公州。依然旅舘寒燈話。半是仙舟錦水遊。曾與郭。同遊錦水。</text>
<title>戊子春。蒙恩暇來省公山。初渡漢江。</title>,<text>湖關一去隔神京。猶喜萱堂會弟兄。二載微官思自劾。五旬恩暇極知榮。風塵謾有窮途恨。江漢那無戀闕情。錦水春來花鳥好。酒杯應與卧治淸。</text>
<title>晩踰車嶺</title>,<text>孤舘天安夜雨鳴。行人車嶺午風淸。山田燒黑痕仍舊。溪柳條靑葉已生。啼鳥似歌供晩興。濕嵐如霧掩前程。錦江春水應憐我。三月京塵未濯纓。</text>
<title>有人示畫梅扇。忽起玉川之思。</title>,<text>吾家湖外在。最憶是園梅。驛使春猶阻。羅浮夢幾回。何來湘竹上。忽爾滿枝開。對此能無興。因之強把杯。</text>
<title>小雨</title>,<text>小雨催芳節。江城景物滋。春風携客地。高閣望鄕時。塘欲添新水。花應發古枝。異方還有伴。隨意倒深巵。</text>
<title>聞都事李子西。携諸人舟錦江。獨不要余。書此爲簡。</title>,<text>雨歇明湖凈似苔。岸花堤柳一時催。衣冠暇日陪蓮幙。笙皷春風下錦堆。曲水秪敎名士集。扁舟誰覔孝廉來。空城獨坐朝醺盡。乘興須君快騎回。</text>
<title>和伯氏縣治南。有名屛巖。巖頂稍平。可坐可步。景致佳絶。公餘蹔至其所。日已夕矣。元澤標爲無限臺。取夕陽無限好。只是近黃昏之義。</title>,<text>歌姬舞鶴共徘徊。暝色蒼崖坐不回。暇日㫌麾宜出郭。夕陽花木好登㙜。文星謾許今昏見。輿地誰傳我輩來。乘興可追商隱句。近治元有柳州才。元韻 竹堂孤峯一頂可徘徊。晩景登臨惜未回。雲色欲藏靈隱寺。天光漸近月明㙜。人烟羃向平蕪去。鸛鶴盤將遠勢來。解道夕陽無限好。尊前况有義山才。</text>
<title>伯氏縣齋讌集。得塩字。</title>,<text>擊鮮盤上設吳塩。風送楊花亂拂簷。玄鬂秪從傾白帽。朱顔偏喜訪靑帘。江將錦色添尊淥。客有金聲動筆尖。向夕待看庭際月。不敎燈燭照重簾。</text>
<title>遣興</title>,<text>久客迎春地。如何又送春。花飛經雨樹。樓倚望晴人。京口封書少。江邊置酒頻。晩來臨眺好。詩助得無神。</text>
<title>晦日游南穴寺洞口。食春菜作。</title>,<text>錦江城南滿邑花。春郊載酒控鳴騧。尋花渡水不知遠。忽見溪回巖洞遮。細穿危逕或逢樵。深入空林不見麚。臨流解帶坐盤石。愛聽飛湍濺圓沙。厨人四出采蕨薇。盈筐溢筥爭相誇。行尋不肎厭嶢崅。誅折豈復論萌芽。俄頃抱歸亂登盤。有如虞人獻鹿豝。香莖嫩苞實鼎鋁。石火敲出焚枯杈。山梁之膏入湯沸。佐以甘鹹味不差。羹成稻飯一時熟。古詩。羹飯一時熟。 坐客指動涎生牙。紛紛錯陳匕箸下。軟滑塡喉如嚼瓜。公山官醞白如乳。演口誰能索春茶。腐儒麁糲苦遭飢。一飽又恐膓神奢。從遊二姪亦殊佳。復有軍將鳴琵琶。何似吾兄行賑飢。日見疲氓來擁車。忽聞洞裏僧舍好。路繞一轉良非賖。酒酣猶能上馬去。風前肎嫌傾烏紗。老僧歡喜掃禪榻。延我中堂具袈裟。却憶去年湖外遊。妙法寺前春日斜。會客臨溪煑新菜。看花縱步相喧譁。座中酒徒皆故人。不知身在天南涯。卽今游宦尙落拓。只願歸卧山中家。况復三月日已晦。如何獨不傷年華。年華捨人無奈爾。停杯不飮令心嗟。</text>
<title>奉和伯氏披香堂夜坐書事</title>,<text>池面溶溶漾素瀾。客懷隨月在雲端。西風去歲黃花席。北渚今朝白露蘭。秋至湖山重對酒。夜深河漢獨憑欄。瑤琴尙有江南思。一曲荷香寂寞寒。元韻 竹堂風幔翻池自夕瀾。夢回虗閣思無端。紅房露冷凋香藕。紫蔕花殘墜木蘭。人靜水禽飛近渚。月明隣笛傍高欄。早秋已切歸山興。荷服修初詎及寒。</text>
<title>奉和伯氏拱北樓 二首○次用本韻</title>,<text>睥睨平如掌。哀笳動早秋。長年爲客處。何日不登樓。山接雞龍氣。江連白馬流。廢興千古地。身世謾多愁。羇旅偏多病。窮途已覺秋。難橫賦詩槊。獨倚望京樓。當泣悲歌激。關心逝水流。濁醪豪氣盡。聊爲試深愁。</text>
<title>有老妓喚眞眞者。頗說京師舊事。</title>,<text>淸歌一曲喚眞娘。曾向京師入敎坊。惆悵錦江秋月夜。白頭猶夢舊紅粧。</text>
<title>吳仲輔 挺垣 以石城宰。將有洛行。過錦江。適余從伯氏訪臯蘭。舟中次伯氏韻以別。</title>,<text>斜陽蹔住一橈蘭。莫遣秋風送急灘。五馬欲行舟欲發。片時知隔幾重山。</text>
<title>宿臯蘭寺 輿地云。高蘭寺。</title>,<text>高樓獨坐正岧嶤。靜夜名香轉寂寥。一點燈殘漁舫雨。數聲鍾動寺門潮。江臯露白蘭芳墜。上界秋淸桂子飄。興廢已成千古事。老僧猶自說前朝。</text>
<title>扶餘懷古</title>,<text>望海高樓樂未終。臨危方悔棄成忠。兵來泗泚潮聲壯。運去扶蘇王氣空。寒雨幾經花落後。古城猶在月明中。落花岩。半月城。皆古蹟。 可憐唐將無奇策。還勒東征第一功。有蘓定方碑。</text>
<title>靑陽途中。別趙參奉。</title>,<text>同舟那再得。逆旅便長分。白馬潮連海。靑陽峽入雲。禪房淸夜梵。別路醒朝醺。唯有千山隔。蟬鳴處處聞。</text>
<title>復登屛岩絶頂。是余名無限臺者。</title>,<text>雄州亘百里。帶山復回谿。谿山豈不娛。游子倦窺躋。玆臺信奇秀。而不煩輪蹄。絶頂若靈界。官道非迂蹊。草木上蒙籠。高標與雲齊。松昏識巢鶴。葛密知藏鼷。險仄難容武。飛步絶丹梯。自古在人境。尋咫跡共迷。榛蕪稍剗去。朋侶屢招携。昔來春始暖。今至秋已凄。谷幽淸泉駛。峯陰白日低。林端出江舟。雲表聞城𥀷。夕蟲一何繁。翔禽亦復啼。觴促惜留歡。絃急感餘悽。煩痾散高矚。曩想懷幽棲。紫芝羡肥遯。靑雲困推擠。歲暮傷白露。天路曠東西。佳期久已愆。安事趨塵泥。</text>
<title>奉酬伯氏八月十三夜。同元澤泛舟蒼壁。</title>,<text>波底星河欲碎光。五更風露滿漁榔。江成素練誰知錦。壁化瑤㙜未辨蒼。蟾影漸圓今夜魄。桂香將半一秋霜。客遊多病身難健。慙媿舟中對百觴。元韻 竹堂灘遠舟輕泝灝光。峽深風定響鳴榔。已知江月中秋白。復有岩崖萬古蒼。星斗滿空寒似水。嵐烟落渚凈如霜。一宵強半今年暮。餘興須君急盡觴。</text>
<title>宿蒼岩寺。次伯氏韻。</title>,<text>夜泊蒼岩下。霜林踏一蹊。冷烟和露凈。遙瀑逐風低。古塔尋僧跡。閑房伴鶴棲。頓令心想了。終欲學菩提。</text>
<title>復次絶句</title>,<text>供奉亭前江潑油。舍人岩畔月如洲。使君有酒兼携客。不羡郞官舊泛舟。</text>
<title>池中小嶼。有木蘭樹。</title>,<text>搴阰已愛騷人詠。傍沼還憐隙地寬。根到小山應接桂。氣通幽谷更求蘭。靑林布葉朝陽暖。紫蔕垂花夜露漙。焉得沙棠爲畫舫。與他搖曳錦江干。</text>
<title>將往椒井。雨不克行。</title>,<text>聞說椒泉水。全勝王女湯。冷堪驅肺熱。淸復滌頭瘍。久病唯高枕。今朝已宿糧。未成晞髮計。風雨滿城凉。</text>
<title>椒井傍有小澗。每夜無眠。甚愛其聲。伯氏賦聽澗。次韻和之。</title>,<text>細澗晴如雨。寒聲侵客燈。派從靈井別。色借素秋澄。露滴疑聞響。風來暗有稜。故山泉石興。爭得一宵勝。元韻 竹堂暗澗連孤枕。淙淙到曉燈。源深流不斷。地凈性逾澄。爽覺敲窓隙。寒疑凍石稜。縣齋他夜夢。淸想定難勝。</text>
<title>獨樂亭</title>,<text>逕仄孤亭逈。湍廻缺岸高。片雲依晩渚。殘日入秋舠。俛仰皆陳跡。登臨復我曹。岩間有丙穴。玆興似觀濠。</text>
<title>翰林亭</title>,<text>風前孤棹倚沙汀。隔岸漁歌卧自聽。一帶寒松秋色裡。舟人猶識翰林亭。</text>
<title>舍人岩</title>,<text>蒹葭雨葉濕秋衫。風打孤舟不可帆。午酒醒來篷底卧。槳聲應過舍人岩。</text>
<title>尹奉事母夫人任氏挽 尹奉事名湋。余姊壻也。</title>,<text>帷殯初年鬂雪盈。猶聞餘景保康寧。高齡實有神明祐。末疾俄無藥餌靈。小子升堂如事母。郞君同爨卽爲兄。早知閨範將傳述。幽隧何人掩刻銘。</text>
<title>次贈梁正字 燾 歸湖南</title>,<text>送君何得蹔時留。我亦歸心鄕國秋。此去霽岩湖上望。弊居松菊近寒流。</text>
<title>贈下第生歸湖南</title>,<text>菊酒歸應晩。江鄕飯又菰。何須爭一第。吾已悔窮途。</text>
<title>晩秋公山。卧病書悔。</title>,<text>新秋爲客卧湖山。又見黃花縣裡斑。名下一身多白眼。病中三月减紅顔。風塵冉冉終難去。雲路迢迢未可攀。誰識馬融官不達。欲將詞頌擬揚班。</text>
<title>愼徽上人自鷄嶽來。以詩卷謁余。題此謝之。</title>,<text>碧雲佳勾謝高僧。媿殺江淹病未能。飛錫下山逢夜雨。旅窓聞法對秋燈。衣生嶽色烟霞古。䫉現禪心水月澄。爲客久無簪組累。不妨檀閣許同登。</text>
<title>銀㙜午吟</title>,<text>雷皷隆隆午睡餘。侍臣多暇諫臣踈。公車盡日眞無事。唯見觀㙜奏變書。㙜諫。累日不來。</text>
<title>許砥平內室洪氏挽</title>,<text>姑亡舅沒禍相因。天道冥茫定孰親。早得抱孫仍抱子。久聞宜室復宜人。衰麻泣血悲哀日。琴瑟驚心斷絶晨。永 一作更 向泉㙜修婦禮。褻衣那用斂時陳。</text>
<title>朴察訪 瑍 挽 登第落拓。以大同察訪。棄官被罪。仍配大同。竟沒配所。</title>,<text>孤櫬新年返九原。逐臣何日復承恩。郵亭一斥身仍遠。關路重尋事更寃。欲向家人求作傳。難憑上帝命招魂。當時吏卒皆垂泣。不必靑蠅解吊翻。</text>
<title>朴咸陽大夫人挽</title>,<text>盛事流傳在搢紳。一堂華髮敬如賓。龜齡鶴筭元相配。芝馥蘭薰並是珍。晝哭暮年成疾疢。夜㙜今日會精神。春來故宅庭萱冷。柴毁王戎泣血新。</text>
<title>哭全州沈府尹 𪗆○三首</title>,<text>一夕龍藏大澤隈。詞林寂寞友朋摧。精從箕宿嵩山降。器自商彜夏鼎來。人物已知高四海。勳名須待到三台。上天不與公明壽。何必空生濟世才。文體中興振海東。當時塲屋士林雄。長篇每出諸生伏。高第重登等輩空。公科塲之文。冠於一時。再擢宏詞科。 華國已推燕許手。治民還有趙韓風。靈車竟出攀轅路。遺愛千秋滿沛豊。每閱詩篇記勝遊。南州酒席最風流。登高授簡眞知忝。劇飮淸談未敢酬。師禮秪今惟哭寢。仙姿何日更同舟。平生欲廢宣城路。不忍重經謝晀樓。</text>
<title>初脫鎖直。登駱東寓舍園亭。漫錄。呈伯氏。</title>,<text>晴鳩欵欵喚游人。試涉林園岸葛巾。一宅開花還似富。數錢沽酒不論貧。拘情久厭蘭㙜直。歸意長思少室春。官事自嘲癡已了。只堪休沐偃風塵。</text>
<title>李參奉 四亮 挽</title>,<text>今世文窮孰似君。士林爭欲訟劉蕡。空將直道羞爲吏。終見高才未拔群。兒子獨留張祐宅。故人誰掩孟郊墳。白頭慟絶尊公在。其奈嘉賓喚不聞。</text>
<title>廵軍獄。贈梁燾正字。己丑三月。以藝文舘檢閱。掌殿試儒生考官。以儒生入庭差晩。請勘四舘。以特命繫獄。梁乃校書舘正字也。</title>,<text>同時對策詣公車。泣血南鄕萬死餘。禁裡又聯楊子閣。獄中猶講夏侯書。將身臲誰憐我。到處追隨最笑渠。知道生前緣未了。幾時歸伴霽川漁。往在甲申冬。余對策中第。梁君爲同年。無何余居憂于湖南之玉川。君亦遭制于帶方。去夏余在槐院。君入芸閣。同處禁中。及余直翰苑。相距益邇。朝夕從遊。甚密也。今又以四館被罪。俱詣金吾。嗟乎一世同憂樂。孰有如君與我者哉。吾廬玉川。實與君家隔水。卽所謂霽川也。他日倘蒙恩釋。罷官南歸。漁釣之樂。當與君共之。是用識。</text>
<title>將往玉川舊居。途中次伯氏韻 三絶。</title>,<text>一入紅塵戀碧山。白雲三載鎖松壇。如今官罷尋山去。始覺休官計較難。松桂蒼然閉草堂。只應歸對道書床。湖關一去靑牛遠。誰識周家舊守藏。平生只解愛吾廬。此去端宜賦遂初。竹色溪聲能似舊。世情時運不關渠。元韻 竹堂爾去湖南訪故山。今年端午免爲壇。瘦馬短童千里路。傷魂不獨別離難。想到山庄檢草堂。燕泥蛛網遍空床。須將金匱抽書手。自曬芸窓萬卷藏。園裡千竿竹擁廬。正看新筍出包初。憐他每戒童來折。到日丁寧更囑渠。</text>
<title>所沙村。別郭進士士會。</title>,<text>此路長爲客。孤村幾訪君。那堪今日別。又似去年分。野鶴盤空渚。河橋帶晩雲。北歸應未遠。重與約慇懃。</text>
<title>過利仁驛樓有感 去年伯氏宰公山時。余屢與利仁督郵金君光厚。游讌此樓。今已遆去。</title>,<text>朝來停棹錦江邊。惱殺風烟似去年。竹色荷香留醉地。驛樓南畔更依然。</text>
<title>龍安都氏池亭口占 主人翁病酒發狂。赴水而死。已三日云。</title>,<text>高閣深池倚客愁。綠蒲蒼菼似汀洲。榴花日暖鳥相語。荷葉風殘魚自游。海氣繞村常欲雨。水光侵檻乍疑秋。主人已逐謫仙去。應爲吾醒笑不休。</text>
<title>仁祖憲文烈武明肅純孝大王輓詞 十首</title>,<text>赤伏舂陵日。橫庚代邸辰。鳳飛那戢翼。龍御肎潛鱗。屬望謳歌久。因時禮樂新。夏殷周至治。二十七王春。帝畏三綱墜。民安一怒功。全恩放昌邑。首罪殛共工。社稷光前後。人倫正始終。千秋史臣筆。大義亘高穹。孝至終身大。恩推九族光。含飴安馬后。同輦愛梁王。達禮遵居堊。追尊寓見墻。仍聞周妣化。當日被詩章。圖畫登賢佐。詩書用老儒。轉環皆直諫。前席爲訏謨。德已安群庶。刑無上大夫。四方纏至痛。何異放勛殂。厄驗離宮歲。灾徵下殿時。始梟朱泚叛。終解白登危。復漢寧無策。宗周永有辭。敎書頻罪己。黎首至今悲。業大光宣祖。仁深協孝陵。易名觀世室。垂統在重興。壽爲勤勞减。功因禍難增。繼明方諒闇。遺烈定丕承。四海開東域。千年降聖人。不瞻天日表。那識帝王眞。澤物溫如煦。臨朝儼若神。起居叨昵侍。猶想玉音諄。白日驚西墜。蒼梧哭上昇。世非千歲厭。夢欠九齡徵。流水經營久。因山宅兆曾。嗣王遵儉制。眞似漢文陵。國普終天痛。陵垂五月成。滕廬哀夕臨。殷廟躐朝行。綵仗凝風色。寒笳咽雨聲。龍胡攀莫及。永負小臣情。曉月宮車動。仙飈羽葆催。華胥空杳邈。方丈遂徘徊。萬劫皆應盡。孤忠秪自哀。慙無造父力。能御八龍回。</text>
<title>都景昌挽</title>,<text>莫道沉冥喪性靈。古人泉下幾多醒。醉鄕不向公侯換。何况兼過六十齡。憶昨南遊訪習池。風流自恨較來遅。榴花藕葉堪留醉。不及仙翁勸酒時。</text>
<title>李汝洽挽</title>,<text>負米栖栖日。天倫半已亡。凄凉荀氏里。李初有八兄弟。 哀絶濬冲床。滅性應非願。多才秪可傷。海門秋色老。孤壠是他鄕。</text>
<title>送張使君 仲仁 牧綾州</title>,<text>朱墨何曾惱吏情。白頭休恨絆專城。且看嶺外梅花句。正是湖南竹樹行。亭觀更從春日勝。酒杯還共使君淸。漁陽政化應非遠。三月村郊麥秀晴。</text>
<title>朴都事  挽</title>,<text>童稚通家似孔融。七年前已哭瓠翁。雞林得姓新羅後。烏府題名舊殿中。遷寢乍聞疑未定。升榮忽報恨無窮。春宵禁直殘更盡。薤曲何人咽曉風。</text>
<title>送睦參知 行善 出洪州</title>,<text>名士朝廷第一人。暫辭華省出湖濱。亦知去作循良吏。盡欲留爲侍從臣。今日聖心徒得重。向來儒術可治民。政成合待徵還旦。須課農桑及暮春。左遷南去主恩新。爲是先朝乞養身。竹馬來迎小童子。板輿侍奉大夫人。登盤海市魚堪薦。卧閣公庭鳥自馴。三載直中官不滿。被他長笑送行頻。</text>
<title>送任郞中 翰伯 宰星山</title>,<text>春日城頭雙玉甁。使君五馬五絲靑。西曹夜動郞官宿。縱落南州亦是星。才名不獨掌絲綸。方爲知制誥 㙜閣常爲諫諍臣。聖主今同漢宣帝。欲將經術試治民。</text>
<title>二月卄三夜苦寒</title>,<text>春寒悄悄下重帷。坐待宮簷上曙曦。紅杏凍含將綻萼。綠楊風剪欲繰絲。難成昨夜江南夢。恐賦明朝雪後詩。明主如今勤日接。侍臣那得縱深巵。</text>
<title>德敏詩卷。用五峯韻。送歸楓嶽。</title>,<text>皆骨知名寺。經年作夢遊。春山望飛錫。明月憶登樓。到院松應長。開經鶴不愁。向來塵外想。終愧付緇流。</text>
<title>奉送伯氏以知申事乞暇省墓玉川</title>,<text>天賜知申暇。霜增孝子情。重揮攀栢淚。一罄薦蘋誠。松菊吾廬在。壺觴野老迎。還應脩竹下。八月不禁淸。附次韻 竹堂松榟三年別。風塵久宦情。南雲揮涕淚。北闕鑑精誠。官帶新恩去。人從故里迎。到時還憶汝。獨對竹林淸。</text>
<title>鄭伯基內室挽</title>,<text>名門淑德世方聞。五福多理孰云。海蚌有胎珠始脫。因産後病逝。 匣龍無迹劒長分。堂帷寂寞堪誰託。箱篋凄凉只可焚。臨歿一言那更說。遶床群稚屬郞君。</text>
<title>陞拜成均館典籍</title>,<text>祿食由來不爲飢。秪緣樗散感恩慈。三年近侍才何有。六品陞遷望止斯。凾丈每朝隨祭酒。廟庭初日拜先師。人生卄七官非拙。肯使諸生笑退之。</text>
<title>楊持平 時晉 內室挽</title>,<text>名族諸楊獨擅南。閨儀更道冠從三。憂傷禍難神明鑑。皎㓗心膓雪日參。齊素終身今古少。詩書敎子丈夫慚。往年湖外陶家客。遠寄哀詞涕自含。</text>
<title>梁博士 燾 挽</title>,<text>同榜題名十九賢。那知吾子奄黃泉。詩篇浩蕩才無敵。旅食淹留宦不遷。四世傳家今已矣。百年投閣意茫然。往時梁獄漁樵約。更與何人伴霽川。</text>
<title>奉和伯氏獄中書事</title>,<text>欝欝玄雲閉晝昏。棘叢鷹隼亂紛紜。詩同巷伯傷而作。道在尙書死亦聞。須信凈緣來地獄。故應司命有星君。往時弟宦從兄進。明日沮田耦溺耘。</text>
<title>次韻許進士遷見寄。兼索扇。故題扇却寄。</title>,<text>少日才名子長遊。如今心事儘悠悠。交情貴賤何曾變。世路東西莫謾求。炊桂有憂難卒歲。轉蓬無迹畏逢秋。枯魚只作途中泣。多愧餘波力未周。海樹江雲別舊遊。尺書雙鯉恨悠悠。遞筒遠寄仍相和。團扇題封爲所求。想見離懷對明月。莫敎恩愛斷淸秋。蓬門得此消長夏。瓦枕生凉化蝶周。</text>
<title>端午西郊卽事</title>,<text>川原漠漠稻田靑。漏日殘雲下晩汀。歌哭萬人西郭路。幾人菖飮幾人醒。</text>
<title>送李御使錫爾 慶億 按覈濟州 三首</title>,<text>今上初臨軫島氓。先朝廟議首先行。儒臣撫禦便宜遣。武吏倡狂倉卒生。事在外藩須按驗。人稱御史最嚴明。蠻荒未覺天門遠。歸奏從容動聖情。滄溟畫鷁上重霄。御史乘騘震百僚。心似氷壺臨辨覈。口含綸綍訪風謠。山城對酒逢秋雨。蠻舘題詩聽早潮。更那王程淹滯日。北堂長憶倚門朝。一點孤靑漢峀浮。中流渺渺見瀛洲。河邊獨訪乘槎路。天畔長登望海樓。千樹瘴烟垂橘柚。萬山朝日放驊騮。霜威到處淸殘暑。水國蕭蕭已覺秋。</text>
<title>戱奪任鼎卿玉簪。以詩謝之。</title>,<text>明珠䯻上誰能解。白璧秦中已見欺。只爲慵梳防髮亂。况多沉醉礙巾欹。燈前色借琴書潤。睡後凉生枕簟宜。待到九秋君更取。簪他還有菊花枝。</text>
<title>同伯氏從舅氏金學士仲擧，金上舍延之兄弟，任文學鼎卿，鄭騎曹子濟遊曹溪。</title>,<text>城東學士多閑散。提携出郭皆良伴。同官騎曹俱休沐。招尋但畏暉景短。穿林渡水不知遠。揚鞭飛鞚寧辭懶。是時秋山正淸瘦。群巒聳紫如新澣。古磴縈紆入雲間。蒼檜森然束箭簳。捨馬攀厓跨捷疾。登陟豈復論險坦。飛湍噴沫灑百丈。白虹倒掛無時斷。人言水潦尤壯觀。恨我正値秋陽旱。洞裡崢嶸僧舍雄。丹靑耀壁無漫漶。入門先瞻兩足尊。黃面赤脚仍偏袒。高亭突兀臨絶壑。縹緲仙官張綵傘。若無香山八節灘。人境如斯應見罕。魂迷眼暈坐咨嗟。名下無虗語非窽。却喜淸流挹瓊瑤。相對塵顔驚濯盥。長林畏佳動枅圈。空翠啁啾沸絲管。安得菊花揷千株。遍勸香醪泛百椀。嗟余禁直知幾月。長夏春坊困病癉。去年蒙恩窺國史。頭白寧期斷編纂。每牽于役眞可憐。忽得玆遊豈曾筭。川原不愁歸路迷。風日兼欣亭午暖。商山采芝竟冥漠。武陵種桃徒虗誕。紅顔簪笏安足恃。素計林泉久已緩。須知三角實淸絶。處處佛寺皆可欵。安能局促作轅駒。終日不得舒憂懣。詩成座上如不續。罰以深杯莫辭滿。</text>
<title>重陽前一日。獨坐春坊。對酒有作。</title>,<text>手採黃花綴滿枝。強催詩興泛深巵。已知萬事難如意。唯有重陽不負期。紅葉漸看堆上苑。白衣空想送東籬。龍山落帽年年會。明日風流付與誰。</text>
<title>連日靜坐觀心</title>,<text>隱几天明到夕暉。此中眞與世相違。客來便去緣何事。殆見先生杜德機。鍊己修丹仔細詳。靜中安坐是良方。床頭一部參同契。千載無人識伯陽。</text>
<title>辛卯九月二十三日夜夢。到一峯上。峯勢甚超絶。下臨大江。江與海門相接。縹緲高絶。眞仙境也。與數三道人。對碁松下。俄而風雨大至。江渚晦暝。又月上海口。金波動搖。淸冷爽豁。不可形容。余與道人罷碁起立。見白粉花片。蔽空飄下。滿濕衣裾。道人云此乃松花也。余卽口占一絶。朗吟良久。覺而盡記。</title>,<text>海月初生江雨鳴。上江下江半陰晴。松花飄盡玉碁冷。山與道人無世情。</text>
<title>辛卯冬。抵罪罷官。次己丑春韻。呈眠湖。</title>,<text>商量此物豈欺人。還覔平生漉酒巾。有事不如無事樂。罷官何異在官貧。東城小舍新乾土。南至潛陽欲動春。栖息從今身計足。任敎簪笏閣凝塵。</text>
<title>何處今宵雪 十二首</title>,<text>何處今宵雪。偏宜上帝家。庭堆九州璧。苑綴萬年花。池豈追周宴。㙜須戒夏奢。共言憂旱德。應驗有年嘉。何處今宵雪。偏宜富貴家。貂裘輕似霧。獸炭烘如砂。豈識途中凍。唯聞帳裡譁。任他深一尺。溫室擁脩姱。何處今宵雪。偏宜學士家。硯水頻撥火。甁水恰煎茶。曙色迷銀燭。寒光借白麻。朝來將賀瑞。嚴皷候趨衙。何處今宵雪。偏宜將帥家。鴨池功自大。羔酒事堪誇。煖氣生氊罽。寒聲動箭靫。城南明獵火。應爲射林麚。何處今宵雪。偏宜詩老家。竹摧聲窸窣。松偃鬂鬖髿。凍筆漸難泚。濁醪猶可賖。騎驢人不識。獨訪古梅査。何處今宵雪。偏宜處士家。洞門藏玉府。林樹散瓊葩。已失千峯瘦。纔通一逕斜。還思訪安道。溪棹未云遐。何處今宵雪。偏宜妓女家。小窓眉吐月。深幔臉生霞。爐煖方添炭。街深已沒車。此時留狎客。淸唱和琵琶。何處今宵雪。偏宜遊宴家。杯深光澈玉。帷密暈生紗。賦必傳梁苑。歌應學麗華。五更喧蠟炬。劫劫散鳴騧。何處今宵雪。偏宜佛子家。當階沒錫杖。入戶暎袈裟。雲碓沉銀虎。風鈴睡玉蛇。老僧寒不寐。山月缺蝦蟆。何處今宵雪。偏宜漁父家。天寒飢鴈鶩。洲冷死蒹葭。短艇氷連渚。空籬月隱沙。夜深簑漸重。窺得幾魚叉。何處今宵雪。最憐貧士家。無眠學凍鱉。不食伴飢鵶。暎字書惟蠧。藏身室有蝸。無人問生死。永夜獨長嗟。何處今宵雪。無家倍憶家。覊心驚塞柝。客淚墮城笳。水宿氷黏鬂。風餐凍脫牙。孤臣將戍卒。都是在天涯。</text>
<title>灞橋吟詩 課作</title>,<text>終南風雪掩茅廬。不覺前蹊已丈餘。銀漢暗連氷澗合。玉峰高揷暮天虗。泠然絶境那無我。忽爾新詩更起予。卧壑崩橋埋螮蝀。沒雲殘月凍蟾蜍。衰髭撚斷將愁鶴。病骨扶來付蹇驢。竹死已無聲窸窣。梅寒獨有影扶踈。關心是處堪賖酒。縮項何江可釣魚。舊業秪殘三畒宅。明時曾上十年書。浮生冉冉空催老。客歲看看已逼除。吟興漸淸肩漸聳。傍人識我意何如。</text>
<title>送南承宣伯圖令公赴韓山郡 幷序</title>,<text>南承宣令公。元年爲海西道觀察使。自承宣也。二年爲韓山郡守。自承宣也。然公不以觀察。易郡守何哉。以尊府太公方爲錦山郡也。錦何在。韓實近也。太公由侍郞出。公又自承宣去官。亦左矣。朝廷不以是爲詘。親故不以是爲歉。何哉。以公父子政事之才。能使兩邑全活。冲遜之性。不欲一家常顯也。雖然。公一家在內。足以揚歷㙜省。外足以旬宣藩翰。得已則吾欲公一家之在內。不得已。寧欲使兩路之民。繳惠於公家。則與其兩邑僕魯人也。不能修辭於其行。直述其事以爲之贈。且告之曰。爲我吊稼亭父子墓。名門誰得有寧馨。出入聯翩動漢廷。治郡早聞庖發刃。隔湖還見鯉趨庭。蠙珠滿浦江潮白。雉乳隨車野麥靑。願割君家雙美政。盡分州縣被生靈。西藩按節是前年。南郡分符更左遷。盡欲銀㙜留近侍。不知鈴閣卧神仙。春還海市皆螺蛤。吏退公庭但管絃。稼老牧翁俱有墓。經過應爲一悽然。</text>
<title>稷山道中</title>,<text>馬上驚時節。當春始發雷。孤村留遠客。細雨把深盃。吏退閑如社。官愁坐似灰。懸知東閣裏。落盡一庭梅。</text>
<title>礪山道中</title>,<text>淸晨整駕出壺關。回望秦京已萬山。溪霧欲晴春不雨。林花未拆晩猶寒。蹔遊湖海身方倦。漸近田園母亦歡。明到營中當上謁。折腰聊復強愁顔。</text>
<title>寒食。省墓于畢老里。仍投元日庵。庵卽伯氏宰公山時元日省墓。仍以爲號。</title>,<text>揭名茲舍是吾兄。元日曾留五馬行。亦可名爲寒食寺。少郞今日又專城。</text>
<title>省墓後。元日庵口占。</title>,<text>一道崩崖瀉石泉。竹輿聲在雨僧肩。空庭晝靜雲猶合。深樹人稀鹿自眠。心地乍閑方悟了。首丘將別更茫然。莫言官事驅將去。危得浮生半日仙。</text>
<title>秋城酒席。奉次舍兄去冬玅村酬唱韻。呈晩洲使君。晩洲。卽鄭令公昌胄號。</title>,<text>風流曾說玅村盃。怪底湖南我又來。自是行藏隨處似。非緣物色與時猜。飛騰尙有千篇賦。潦倒那堪百里才。五馬留連難撥去。却愁朱墨案生埃。天涯不謂共今宵。景物還從我輩饒。高閣竹深凉露重。小園花暗晩香飄。琴當五夜方知促。酒到千鍾未覺澆。歸去莫愁雲雨散。遆筒明日路非遙。春心伴燭欲成灰。每被仙娥喚起催。銀海有情終不合。玉山何事漸敎堆。偏憐素指調絃急。更喜靑蛾洗盞開。見說籍中名獨擅。一生長得竹軒陪。竹軒。卽潭陽東軒。此和衆妓怠睡。竹婢獨寤。原詩附下。附元韻。玅村酒席。呈晩洲，芷潭兩使君。竹堂靑燈竹屋煖寒盃。怪底湖南我輩來。秋嶽豈當霜簡峻。雪山應與冷官猜。留連酒態平原飮。汗漫詩篇鄴下才。自笑歸田差已晩。况堪鞍馬更塵埃。嬌絃急管閙淸宵。陡覺山村喜色饒。歌板入林將竹響。舞腰當戶共梅飄。寧羞短髮分花篸。但要窮愁得酒澆。五馬明朝那受縶。閉門還是獨逍遙。連夜劇飮。衆妓怠睡。竹婢獨寤。使君亟稱其良。戱爲一律。樽罍倒盡燭殘灰。艶舞纖歌罷却催。獨有竹光團在席。可堪花影睡成堆。紛紛莫笑金鈿落。耿耿須看翠睫開。聞說笁峯飛步遍。使君何處不敎陪。</text>
<title>次晩洲韻。奉送玉川林明府 聖翊 解歸錦溪。</title>,<text>我住何村名玅法。村在淳昌郡五里。一生好爲山澤遊。足跡不入賢侯治。我宰雪山公在淳。掣鈴交通前月始。高談雄辯白日暮。斗酒千鍾中夜飮。定知分野客星動。醉必從公股上枕。政事施爲無不學。二邑皆被公之德。自幸從今得依止。只願投印歸林麓。歡娛未幾公忽去。造物相猜咄咄逼。昨日暫醉潭州瑟。細雨仍橫錦城笛。相逢之席是別筵。論交說懷何顚狂。下馬臨溪急題詩。篇篇句句皆鏘鏘。各天他時成一夢。輿地何人記玆遊。勝事由來不可常。官齋獨坐還生愁。借問吾邑諸父老。明日攀轅意何如。欲知游刃一年手。須見豊碑五丈餘。行塵可望不可及。高山一上空一吁。縱成歸計將安仰。可惜薄相眞無福。吾侯吾侯歸去。何物最堪戀。赤城之魚剛泉鶴。吾侯吾侯歸去。何者最難別。潭州錦城其人玉。吾侯吾侯歸去。何事最可樂。錦水錦山逍遙自閑適。吾侯吾侯歸去。何處最爲快。酒徒南公爲地主。其子亦佩隣州紱。吾侯聽我四最言。欲去未去踟躕發。未發好歸去。雪山亦有相思月。</text>
<title>詠歸亭。贈敬賢師。</title>,<text>高亭偶與高僧話。寃氣還隨喜氣深。從古蛾眉多見妬。禪門何事亦關心。師與戒皓禪師。屢謁於玉川。皆有三宿之戀。余今宰雪山。賢師方住縣境觀音寺。戒皓在淳昌蓮㙜庵。使觀音寺僧邀皓來。而寺僧頑悍不肯從。令杖其首僧兩人。賢師不能無憾。戱贈此。</text>
<title>戒皓師來訪雪山縣齋。次伯氏韻贈之。</title>,<text>吏退庭休諍。山僧忽到門。相看兩相笑。空境又空言。</text>
<title>縣齋書懷呈晩洲</title>,<text>春來唯有日搔頭。荒歲憂民愧未周。簿牒自然稀嘯詠。江山那得許優游。庭閑尙聽爭田訟。樓靜還聞滿野謳。見說潭州甚淳古。使君無處不風流。附次韻曾陟蓬萊最上頭。大鳴餘響動今周。胡爲捧檄淸時屈。要作肩輿暇日游。春滿一同深雨露。政成三月足歌謳。想應衙罷高吟處。千里長江衮衮流。頃與晩洲酒席。評隲古今文。晩洲戱問君自謂何如。余曰。吾文如長江千里。時見波瀾。晩洲大笑。此詩末句。盖戱余耳。</text>
<title>次晩洲見示韻</title>,<text>多時命駕幾還休。節序堂堂看易流。盃酒從容那更得。簿書纏繞竟難抽。民饑每恐公倉竭。吏退唯欣小閣幽。覊抱向來無處寫。待君同泛霽湖舟。</text>
<title>又用前韻。效微之以州宅誇樂天體。二首</title>,<text>危樓徙倚不宜休。金碧搖光盡日流。春晩樹花高下亂。雨餘池藕後先抽。平川繞榭琴書冷。列峀當窓几席幽。滿眼風烟圖畫裏。一家疑泛鏡湖舟。淸遊隨意可能休。霽水梯川滿眼流。魚膾下盤銀縷散。筍香登筥玉簪抽。樓㙜影亂中天遠。皷角聲殘盡日幽。不似金城徒嶄絶。雷封無處覔乘舟。</text>
<title>醉中漫吟。又誇于晩洲。</title>,<text>雄州佳麗固難形。小邑風光亦可聽。雪巘未慚秋月嶽。竹軒應羡詠歸亭。雖無細鯽甘如蜜。蜜鯽。卽潭州産。 亦有文鱗爛似星。更愛樓㙜跨絶境。白雲終日在窓欞。</text>
<title>奉謝潭州鄭使君惠蜜魚</title>,<text>茂宰多高義。親厨送細鱗。何須割去乙。不必飪加辛。軟嚼宜衰齒。甘呞合病唇。更蒙珍重意。常欲繼庖人。</text>
<title>簡寄鄭柱南</title>,<text>六曲朱欄對夕暉。隔林時見晩花飛。閑來欲睹山陰墅。要借君家一局圍。</text>
<title>三月三十日酒席作</title>,<text>錦瑟蛾眉怨別筵。折花携手更悽然。明朝詩裏無春字。今日休辭賦百篇。</text>
<title>燈夕。以彩燈雞酒。送鄕校儒生。</title>,<text>鸎花佳節暮。雞酒使君分。爲報靑衿子。今宵醉到醺。</text>
<title>早朝大明宮 擬李商隱當句有對體。</title>,<text>萬年花發五更風。靑瑣高開紫殿通。雲影暗隨旗影轉。漏聲遙逐佩聲空。虞庭禮樂瞻周冕。秦甸山河繞漢宮。螭陛退朝歸鳳沼。一身榮寵近重瞳。</text>
<title>縣齋夜卧口占</title>,<text>中宵不寐到天明。還愧憂民亦吏情。虛舘寂寥簷雨亂。隔窓添得後溪聲。</text>
<title>夜雨止</title>,<text>急雨纔收屋角鳴。夜深氷簟夢魂淸。閑階寂寂人蹤斷。卧聽官蛙閤閤聲。</text>
<title>勸農出西郊作</title>,<text>烟火微茫積雨晴。勸農終日傍溪行。白鵝無數中流泛。慣聽螺聲儘不驚。</text>
<title>以節扇分送京中</title>,<text>色色形形㨾不同。別唐油漆白靑紅。恩從九族推鄕里。禮自群僚達相公。蔀屋可能忘大暑。巖廊更願贊薰風。緘封暗向心中祝。肯似尋常俗吏工。次韻 觀海竹骨雲膚箇箇同。乾坤正屬一鑪紅。權移造化回微冷。惠徧衰羸出至公。已荷餘波驅酷吏。卽知窮蔀播仁風。山陰六角兼留蹟。秦女乘鸞哂畫工。次韻 孤山孤竹雲孫表裏同。能醒溽暑醉顔紅。揮蠅寶座情偏重。救暍窮途意甚公。捲却看時唯勁節。舒來隨處播仁風。霜秋莫道無功用。擧障西塵更覺工。次韻 泥翁趁節緘封列郡同。炎天爲滌汗珠紅。流傳自昔誰違俗。隆殺因人亦出公。已識漢庭驅大暑。故令荊國被雄風。由來此物關民力。却恐群情較拙工。</text>
<title>冒雨渡方梯川</title>,<text>馬首鳴螺向晩征。驛程風雨暗江城。連天積翠千峰色。拔地洪波萬壑聲。漏日飛虹相滅沒。禿鶖孤鶩自分明。從今已識滄浪趣。不必臨流更濯纓。</text>
<title>光山白日塲考較卽席。呈尹使君 得說 令公。</title>,<text>麻衣如陣筆如鋒。白戰方酣日下舂。霑暍硯間氷皛皛。催題席上鼓鼕鼕。荊山美璞終非石。渥水神駒定是龍。借問箇中誰第一。持觴先祝壯元峯。壯元峯。卽光州前山。</text>
<title>昌平溪亭。贈朴使君 烶。二首。</title>,<text>茂宰能留客。高筵可直金。殘雲歸大嶽。流水帶長林。野萼紅方綻。官槐綠正深。向來鞍馬遠。輸與買登臨。地濶秋城野。天低瑞石山。軒楹臨爽塏。枕席俯潺湲。銀鯽抽黏網。靑瓜擘滿盤。從來游刃地。兼得審鯢桓。</text>
<title>晩夏書事</title>,<text>荇葉田田渚澤深。樹陰西日亂蟬吟。案頭唯對詩書字。門外常休鼓角音。長孺卧治緣末疾。淵明歸去負初心。官居偶與江鄕近。未到秋風興不禁。</text>
<title>伯氏將有燕㙜之行。乞暇來省。旬日旋返。追別於金溝。伯氏在途。連寄二律。次韻追叙。</title>,<text>高閣明燈坐五更。一池香藕露珠傾。琴樽十日牽詩興。鞍馬三秋動別情。遼海暮雲臨古塞。雪山凉雨掩空城。離膓縱斷還應續。曾送扶桑萬里征。伯氏。曾使日本。故云。行軺不謂此宵將。賓舘笙歌咽雨凉。衾枕幾時還共卧。壺觴明日豈同甞。餘生已失俱存樂。中歲頻因遠別傷。莫說零丁增感涕。恐敎離恨轉盈睚。附原韻。元澤追別金溝。竹堂凉天雨色過三更。琴酒殘時燭淚傾。客路未分猶是樂。歸鞍相背若爲情。蟬聲碧樹侵關塞。馬首靑山擁縣城。從此燕㙜五千里。可能頻作夢南征。塗次紀懷寄初菴長路何爲故遠將。獨來賓舘倍凄凉。罷眠每擬呼渠起。進酒頻言勸汝甞。已爲零丁難離別。更因衰老易悲傷。曾前不識燕山道。錦水回舟亦淚眶。</text>
<title>東軒小集。書席上卽事。</title>,<text>颯颯纔聞細雨鳴。芙蓉池上已無聲。氷輪忽捲纖雲出。銀燭還當午夜明。紅袖小兒揚妙瑟。畫堂淸酌動深觥。酒闌更憶從軍樂。喚取鐃笳奏太平。</text>
<title>尹生鴻衢。從余兄弟游學。雖憂愁困阨之中。不在傍者少矣。今年來見余於雪山。爲赴擧告歸。書此贈之。</title>,<text>中元月白泛秋觥。上舍槐黃促曉征。十日留君秦趙飮。三年從我蔡陳行。桓譚縱欲尊楊子。小陸終慚比士衡。錦水玉川俱往事。他時兼記雪山名。錦水，玉川。皆從遊處。</text>
<title>自高敞試院。向益山試院。萬頃途中作。</title>,<text>官事驅馳不暫閑。又催乘傳度江關。西風乍冷秋猶早。南燕將辭客未還。野外香粳連萬頃。海中烟樹擁群山。故人作吏今相近。覊抱都忘在此間。萬頃。縣名。群山。島名。</text>
<title>權進士尙勛。約同遊霽湖。是日値都事灾傷覆審之行。不果赴。</title>,<text>江頭風色晩蕭蕭。岸葦秋深葉自凋。文簿恐遭官長罵。壺觴難赴故人邀。山陰幾日堪乘興。彭澤今朝謾折腰。魚蠏政肥新酒熟。待君重理霽湖橈。</text>
<title>奉和伯氏燕行九日登統軍亭韻</title>,<text>王粲思鄕賦七哀。那堪秋日氣悲哉。征途白髮催人老。故國黃花爲底開。塞上風霜聊對酒。江城歲月謾登㙜。南州已負茱萸會。更待歸期及早梅。</text>
<title>宿龍興寺</title>,<text>前後南行四五年。經過幾借上方眠。重來老宿猶無恙。依舊靑山似有緣。僧靜竹廊鳴落葉。夜深雲碓搗飛泉。已知朱墨勞人意。鞍馬驅馳更可憐。</text>
<title>伯氏燕行。至瀋陽。用前韻寄來。聊用奉和。</title>,<text>若爲長夜聽寒更。關路迢迢歲易傾。明月伴人懸塞夢。朔風吹鴈送鄕情。書傳雙鯉來湖縣。身逐孤槎滯薊城。休念少游當日語。男兒須事四方征。歧路何時免遠將。容顔此裏漸蒼凉。空憐羽翮難追逐。無奈風霜獨備甞。書札讀來聊自慰。詩篇和罷更堪傷。瞻望只是長垂淚。恨殺人生有兩眶。</text>
<title>雪山縣齋。夜雪獨吟。</title>,<text>黃昏微霰洒空城。漸作蕭騷到五更。似月當窓寒有暈。爲花堆院靜無聲。開爐煖酒誰相勸。擁被哦詩亦不成。試待明朝憑檻望。雪峯淸絶稱山名。</text>
<title>觀閱武於南原</title>,<text>來如風雨退如潮。令下轅門士不驕。賈勇競馳驍騎逐。角雄爭摭勁弓超。㫌旗逈拂蛟龍嶽。組練斜通烏鵲橋。但使將軍能赴敵。不須兵法敎嫖姚。</text>
<title>江行 七絶</title>,<text>五月洪流不可當。兩船夾縛如飛艎。今朝水淺膠魚艇。唯見群魚跳石梁。江中鯉魚纔一尺。天寒水淺躍不得。爾命甚微何足嗟。直愁凍合龍王宅。環眼重唇數尺餘。土人呼之爲訥魚。氷下挺叉差可樂。桃花春浪最堪漁。江邊老翁八十餘。夜宿寒潭携鱖魚。朝來官吏打門叱。不爲携魚那見渠。江上蔓菁千畒田。賣菁生活當豊年。朝朝攫入官厨去。誰與園頭索一錢。雙鴨對成稚子浴。禿鶖來作老翁啼。鸕鷀鸂亦何事。纔向東飛還向西。無盡藏空衰草死。合江亭廢暯烟生。古人已去今人俗。只有風淸與月明。無盡藏合江亭。皆古亭名。今有遺址。</text>
<title>簡鄭進士搏仲。求寫東坡集題目。二首</title>,<text>新得蘇詩卄五編。編中句句儘堪傳。煩君卷寫東坡字。要揷牙籤置几前。細束猩毛竹一枝。緘封相贈爲臨池。知君弱腕纖無力。指下蛟龍動欲飛。</text>
<title>伯氏燕行。回到龍灣。書至志喜。復用前韻。</title>,<text>淸晨讀札到三更。喜極還看涕淚傾。北塞已還餐雪使。南鄕猶切望雲情。定知復命朝宸禁。旋見陳章出漢城。爲問燕㙜五千首。何如前日賦東征。</text>
<title>夜聞吳生讀史記</title>,<text>枕上醒殘夢。聞君讀史聲。分明魯連傳。歷歷射聊城。</text>
<title>讀馬史贈吳隣哉 名相胄</title>,<text>昔我挾史堤川村。終宵兀兀聲徹天。隣家老婦不能寐。隔籬罵我何無眠。先秦西漢七十傳。讀或千過與半千。明年輟卷試所得。揮毫百紙如雲烟。俄然得第如摘髭。滿城爭呼新少年。世人誰知讀史好。問之功效皆茫然。今君讀史當我齡。我有衣鉢須相傳。伯夷名待靑雲顯。屈原光將白日懸。周衰獨留道德言。韓削空傳說難篇。子貢當年行結駟。平仲令人願執鞭。智勇須看藺相如。奇偉孰似魯仲連。商君法行竟死秦。昌國功高還去燕。儀秦游說能佩印。范蔡善賈由多錢。馮驩劒鋏初甚貧。毛遂錐囊方見賢。春申上書荊國存。信陵竊符邯鄲全。擊筑悲歌憶荊軻。臨檻疾呼思優旃。虞卿不敢重趙相。孟軻未能干齊宣。李斯黃犬歎何益。子胥鴟夷忠可憐。垓下起飮氣尙雄。井陘鼓行功誰先。故客能令張敖出。義士盡從田橫穿。酈生三寸亦雄哉。陳平六計頗密焉。卽山終成吳濞反。請地誰傾武安權。季心任俠盖關中。灌夫交通橫穎川。王生韈解廷尉重。黃石履墜留侯仙。徙吳袁相飮無何。居代馮郞官不遷。李廣何能夜獵歸。安國還爲死灰燃。汲黯纔堪老淮陽。去病但得踰居延。鄧通一錢難得名。陸賈千金戒不鮮。俠客無居郭解右。酷吏莫出張湯前。神仙可致由少君。大宛之迹自張騫。書成平準識耗財。傳作匈奴志開邊。獨有貨殖爲網羅。銅鐵舟車皆不捐。最後自序擬春秋。金櫃置之名山巓。嗟吾所記亦大畧。餘外一一何能編。請君讀此千萬過。腹中自有文如泉。</text>
<title>除夕墓下</title>,<text>丘墓當除夕。蘋蘩薦及晨。昊天難報德。春露更逢新。荏䒣悲前日。零丁歎此身。客心非守歲。明發爲懷人。</text>
<title>夜歸</title>,<text>截竹然爲炬。時聞霹靂聲。林禽馬首散。木鬼道傍驚。暗谷深如漆。明星亂似枰。驅馳一年事。筭過八千程。</text>
<title>贈羅都事聖章</title>,<text>促斝懽終夕。明燈坐到晨。兩朝淹簿領。應有吏民嗔。</text>
<title>睡起</title>,<text>晴簷日晏罷朝眠。列峀浮光滿几前。瓦屋雪消呈舊縫。石鐺烟煖報新煎。官閒每愛琴書靜。身病猶憐杖屨便。坐想南橋波漸漲。欲携春網踏溪船。</text>
<title>偶閱白氏長慶集。戱吟。</title>,<text>自笑行身似樂天。慢爲官事喜詩篇。縱無酒戶猶躭飮。不是僧房亦坐禪。妻勸諫時常厭聽。友留連處每酣眠。若敎更得香山社。何必閑居待晩年。</text>
<title>朴南原 濠 大夫人申氏挽詞</title>,<text>銅章左右奉堂闈。玉樹聯翩耀彩衣。九十二齡天下少。府州郡養世中稀。鸞書帶濕泥猶在。龍匣沉淵劒已歸。珍錫聖恩還較晩。共嗟餘閣减光輝。宰相有以夫人壽。白于上。命賜食物。未至夫人卒。</text>
<title>飮濁酒戱作</title>,<text>少日每嫌長鬣徒。濁醪近口便沉鬚。如今飮必將髭拭。猶向兒童問有無。</text>
<title>春日甚寒。兼苦痔瘻。閉戶不出。已過旬日。簿書乍閑。忽思西軒池水正漲。伯氏雖卧病。興亦不淺。卽命小肩輿。同至聽雨亭。梅花已爛熳矣。余方止酒。尙進一盃。伯氏先賦短律。依韻奉和。</title>,<text>蹔試尋春屣。林間破綠苔。若無臨沼興。空負滿園梅。只謂婆娑在。誰知取次開。此時那忍斷。須覔酒盃來。殷仲文曰。老樹婆娑。無復生意。原韻 竹堂卧病春遊簡。林亭試踏苔。不知前夜雨。已發數枝梅。嫰蕊那堪負。芳樽且蹔開。還悲十年事。頭白又南來。</text>
<title>過故宋贊成俛仰亭</title>,<text>巋然華構俯淸灣。魚鳥猶疑怪俗顔。南極老人曾一出。東山太傅更誰攀。乾坤浩蕩昇沉際。今古咨嗟俛仰間。暫欲憑欄發孤嘯。征驂載我肯敎間。</text>
<title>法聖浦 二首</title>,<text>孤山背海地偏高。一面呑湖勢更豪。此去漢京通畫鷁。何來蓬島跨金鰲。徒言白粒輸官苦。不見黃梅轉漕勞。向夕澄江鋪素練。急風吹剪利幷刀。晩看洲渚霧昏濛。漸黑不知西復東。月出纔分一帶雪。潮來忽覺萬帆風。金波散碎孤光盪。山木悲鳴衆竅空。枕上五更聲自撼。却疑身在怒濤中。</text>
<title>昨自監稅。歸憇所舘。潮生月上。悄然岑寂。忽憶伯氏獨卧池亭。但對數株梅花。仍復歎曰。安得與兄駕高檣大艑。飮百斛酒。共此夜乎。停盃不飮。悵然久之。今晩伯氏便用前日賞梅韻。演爲近體。伯氏知我昨夜情否。遂信筆和呈。</title>,<text>湖邊有客獨停盃。池上何人共掃苔。且可空明泛新月。誰堪寂寞對殘梅。春還米市朝爭集。雨後商帆晩亦開。安得樽中三百斛。珂峨更載我兄來。原韻 竹堂風花一別罷銜盃。雨後閑庭長碧苔。爲問海倉催稅米。何如池閣共觀梅。愁時縣郭人烟冷。暇日樓㙜蜃霧開。吟興未因公事减。遆筒猶喜好詩來。</text>
<title>同友人悼亡</title>,<text>百年同是盡。存者獨悲亡。相逢今夜酒。淚涕落盃觴。</text>
<title>伯氏與諸客。遊詠歸亭。余獨病寒不能出。</title>,<text>詠歸亭子臨淸湍。復有琅玕碧萬竿。春暮冠童皆出浴。病餘衾枕獨愁寒。定知園菜香登筥。仍想溪鱗細下盤。爲報風流莫浪謔。懸余一醉更能拚。</text>
<title>李通禮 垶 挽</title>,<text>先朝近侍起居注。今代南州詩禮家。官品正三猶道屈。生年六十豈云遐。神明留化遺民泣。諫諍違心志士嗟。于役在身遅一哭。海倉前日路非賖。</text>
<title>逢朴眞卿胤子其昌</title>,<text>梨花樹裏對郞君。深夜瑤絃亦可聞。安得更携殷栗老。淸樽細酌共論文。</text>
<title>春</title>,<text>東郊迎春逢立春。正月東風淑氣新。土牛休耕靑輅旋。銀幡散出千門晨。小桃抹紅纔欲笑。高柳着黃猶未匀。二月田家聞社皷。烟雨濛濛浥輕塵。金錢初罷千官會。劫劫香街散朱輪。白苧衫薄絨索輕。競誇鞦韆度芳辰。三月長安天氣新。繁華最說曲江濱。光風淡沲蘭葉轉。捩開柂檣弄白蘋。林園膩綠巢鶯暗。梨花落盡愁殺人。</text>
<title>扶侍還京。途中阻雨。</title>,<text>天雨日涔涔。孤村人滯淫。水聲愁裏亂。山色望中沉。周歲官仍拙。兼秋病轉侵。脩門生願入。未暇戀園林。</text>
<title>暮投駒城有感 先君曾宰此縣。吾兄弟共處一茅齋。扁之曰一樂。</title>,<text>芋葉參差敗晩霜。磵聲凄咽入寒塘。孤城古木人重到。匹馬西風淚數行。徒旅豈知今日恨。吏民猶識舊時郞。齋名一樂應無恙。不忍思來更斷膓。</text>
<title>羅都事 緯文 挽詞</title>,<text>我欲哭送君。哭聲斷絶不可長。我欲歌送君。不知我者謂我狂。人生五十豈稱夭。爲官且至尙書郞。君今不愧見先人。身後諸兒亦成行。我獨胡爲歌怛化。只欲忘情却不忘。我歌請從先公始。賊臣弄權淪綱常。陰虹不開杳冥孽。砥柱獨障洪流攘。大明初昇照泉壤。著于甲令稱忠良。承家有子是白眉。竗歲才名已莫當。初從下國動京邑。竟以明經闡科塲。謂言天衢騁驥足。誰遣塩車涉羊膓。在位無人推貢禹。爲郞終不招馮唐。安能落魄久風塵。一朝謝病歸故鄕。自古聖賢多不免。兒童項領亦何傷。東關寂寞三秋蓮。西省凄凉五夜霜。向來膠漆許末契。自喜雲龍逐四方。夜雨同聽禁門鍾。秋風共對城南床。憶昨觀梅訪縣郭。春日絃歌咽畫堂。世事蹉跎成一笑。詩興浩蕩傾百觴。秪今憂患伏衾枕。長年涕淚盈衣裳。正聞君歸秋月下。秋山欝欝秋樹蒼。我歌此曲遙送君。君兮歸去莫彷徨。秋月。山名。</text>
<title>送尹鴻衢入京</title>,<text>江城秋已盡。此別不勝情。凍雨埋峰色。飢鵶喊竹聲。一官覊絆久。千里夢魂驚。怪爾風塵裏。南還復北征。</text>
<title>縣齋卧病。示薛榮之。</title>,<text>卧病初冬半。尸官二載餘。厨如貧士食。齋似野人居。夜雨泉鳴枕。寒峰雪照書。看君亦靜者。相訪莫敎踈。</text>
<title>縣齋夜坐書情 二首○癸巳八月。慈氏先歸京舍。是冬以官冗身病。久未解歸。將以歲後發行。故篇內云。</title>,<text>默筭遙程歎未歸。寒宵獨坐待晨輝。城邊淚傍南雲落。㙜上魂隨朔雪飛。不去秪緣淹郡紱。昔來端爲奉親闈。預將行日傳消息。還恐新春計又非。百念皆從悔恨生。欲言歸字便心驚。京華斗祿非無養。湖縣專城更爲榮。萬事乖張前後計。兩鄕分別去留情。文書未了身仍病。不是窮冬畏遠行。</text>
<title>思歸用藥名作 斷續子，天南星，前胡，當歸，忍冬，知母，羊躑躅，白斂。</title>,<text>斷續雪霏霏。天南孤客悲。春前胡不去。歲暮便當歸。可忍冬經臈。遙知母念兒。早行無躑躅。三白斂寒威。</text>
<title>自雪山縣。承召還京。途中題寄午山主人。吳添喜。</title>,<text>冬白花殘橘葉靑。知君靜坐讀黃庭。應憐解紱歸來日。却入蓬山較五經。</text>
<title>舊寒食常在淸明前一日。今年始用時憲曆。寒食却在淸明之後。是日風雨甚疾。始信曆家之不誣。把酒漫題。</title>,<text>今年寒食後淸明。頗怪星家舛五行。冷雨凄風還有信。啼烏噪鵲亦多情。初聞海燕喃喃入。已見山桃點點輕。窮巷更無人迹到。濁醪聊自慰平生。</text>
<title>送任鼎叔 重 還縣</title>,<text>五馬還歸去。雙鳧不暫留。何如更日直。夜夜夢滄洲。</text>
<title>三月七日。春塘㙜親臨試射。令文臣製詩。混方忝玉堂。適被政院詆斥。與同僚草䟽辭免。不敢操筆。退呈諸學士。</title>,<text>鑾輿春日下春塘。仙蹕晨嚴禁衛張。射士開弧臨太液。詞臣授簡賦長楊。花間逈拂旌旗影。仗外輕飄翰墨光。自笑龍鍾叨近侍。抗顔唯草控辭章。</text>
<title>吳應敎 挺緯 母夫人柳氏挽</title>,<text>詩禮名門整壼儀。奎精婺彩曜當時。芝凾晩賀新封誥。萱室長驚舊殯帷。雙隧千秋刊翠石。一家三世近丹。何人錯比螟蛉說。自是鵷雛入鳳池。</text>
<title>館中有怪石。使館吏呼韻。疊成三首。</title>,<text>山中何處賞芳菲。忽見蓬壺興欲飛。愛爾安排隨地分。看來琱琢出天機。形因醜惡名爲怪。骨自淸癯識者稀。須信一拳皆竗用。也生苔蘚已成衣。盆池通頂長芬菲。不借泉源一道飛。始信天成經鬼手。何論竗斲運心機。偏憐細草丰茸密。獨恨孤松寂歷稀。坐見烟霏生晩壑。却疑膚寸化爲衣。莫向春山覽衆菲。長憐霞氣檻前飛。蓬萊自産童男藥。河漢寧支織女機。萬古仇池藏不得。一峯天笁見應稀。携來暝色生襟袖。詩興還驚在我衣。</text>
<title>朴承旨 吉應 丈。集經傳中顔子語及濂洛諸賢論顔子處。合爲一編。名曰學顔錄。要余跋其尾。復寄二絶。次韻和呈。</title>,<text>欲識簞瓢不改難。此心常在仰鑽間。先師博約諄諄誨。一部新編對學顔。鄭聲千載日淫蛙。誰取虞韶化魯家。心法獨能傳四勿。莫言男子世無多。</text>
<title>親癠乞暇赴松都</title>,<text>拜䟽辭丹禁。催裝向白雲。來趍老病母。回望聖明君。厨傳行人視。刀圭內府分。內賜臘劑。 感恩何以報。終愧負山蚊。</text>
<title>長湍客舘</title>,<text>小郭無林樾。空廊鳥下庭。誰言都護府。却似縣丞廳。繰繭烟光白。移秧野色靑。崧山遙在眼。策馬又長亭。</text>
<title>朴眞卿赴海西縣。過宿松都。共酌九杯亭。次其韻。</title>,<text>燭盡須藏跋。杯行且愬停。故人爲傲吏。此別又高亭。林露侵衣潤。池凉入面醒。秋成聞報政。鳧舃返靑冥。</text>
<title>泥翁守松都。初菴自禁直乞暇省覲。螺山將赴海西縣。相迕於聚勝堂。臨別聯句。泥翁方有簿領。所續較少。共十韻。一字無非坐間語云。</title>,<text>門外驪駒促。樽中蟻子傾。螺山。 人生遅暮易。此別夢魂驚。海邑分憂寵。蓬山乞暇榮。初菴。 故都那送客。零雨欲留行。泥翁。 雜樹藏官舍。陰雲蔽驛程。螺山。 當杯傳莫緩。續句語難輕。初菴。 咋舌傷身事。低顔畏俗情。泥翁。 乾坤吾輩在。江海一麾征。初菴。 離索詩應廢。瞻望月獨明。螺山。 分司還簿領。初菴。 牽率任君成。泥翁。</text>
<title>申富平 濩 挽</title>,<text>歸公保相卽支宗。胄自伊溪繼駱峰。家襲祖風推孝睦。吏通儒術本雍容。治同穎守還多鳳。德比荀君校减龍。共惜明恩遅叙復。朅來田里竟堂封。歸來先生之孫爲伊溪。保閑相公之孫。爲駱峯。富平以伊溪曾孫。爲駱峯後。</text>
<title>沈佐郞  挽</title>,<text>衿佩初年步武遙。二毛誰道歎郞僚。兒兼女子皆孤稚。身與才名共寂寥。只有龍泉埋古獄。豈無蟾桂在雲霄。平生親友多淪沒。悵望巫咸不下招。</text>
<title>奉次伯氏聚勝堂書事韻</title>,<text>樹底樹頭花已稀。風光轉眼皆依依。池荷歷亂後先出。簷燕參差高下飛。耽睡唯堪消日永。懶遊何惜送春歸。莫嫌一盞常先醉。等到陶然忘是非。</text>
<title>煑酒呼韻</title>,<text>知君錫爵舊名歡。文武爐中是將壇。蠟色浮黃看冷冽。椒香排暑覺平安。停杯好取靑梅摘。泛椀眞疑露菊團。日午凉軒成獨酌。詩膓從此不愁乾。</text>
<title>恩暇留松京。陳章乞遆。批諭不許。外舅守江都。屢有書餽。不得往拜。抒情一章。</title>,<text>偶從恩暇省沉痾。西望分司路豈多。錢浦潮聲連甲串。尼山雲氣接天磨。書來屢喜雙魚並。興發空思一葦過。更耐歸朝嚴後命。禁城回首恨如何。</text>
<title>題屛風大獵圖行</title>,<text>繡膊豹櫜傍畫戟。獠奴負鞬生獻縛。步者加彘銀鞍上。騎者操弧馳赭白。一虎人立穴其胷。一虎地卧跳而攫。鳴弦顧射奔豕背。側身俯逐驚麏足。赤捧在手黃犬前。鞲上胡鷹整秋翮。靑騘玉勒亦何者。似是生少幽燕客。麗龜尙持弓月滿。負嵎寧當刃電擊。力盡搖尾箭沒羽。勢急豶牙血洒臆。猛氣高跨百戰塲。寫作屛風只六幅。請君休讀一字書。早向南山射白額。</text>
<title>端午。奉和伯氏韻。</title>,<text>傾都士女雜喧騰。列隊分行競欲凌。試看通衢馳馬劇。應從前代擊毬仍。鞦韆最愛腰肢細。角觝偏誇勇力增。未賞繁華憐我病。閉門空對酒罇凝。</text>
<title>用前韻</title>,<text>閑庭不許一塵騰。小雨初排暑氣凌。強欲詩因興俱廢。那堪愁與病相仍。壺觴舊習風流减。簪組浮名歲月增。却憶蒲葵霑內賜。衷情獨向紫宸凝。</text>
<title>滿月㙜懷古</title>,<text>獨向荒城訪古蹊。登㙜一望轉含悽。螭階半圮當時石。䲶瓦全埋幾處畦。牧笛聲中山雨暗。野棠花下蜀禽啼。靑松黃葉俱寥落。莫取興亡較鵠鷄。</text>
<title>雨後入紫霞洞。至仙人橋上開酌。坐中恨無春秋二景。題此解之。</title>,<text>十日炎霖苦欝蒸。仙橋忽若馭風升。徐移杖屨臨淸瀑。乍展壺觴蔭綠藤。縱有春花與秋菊。那兼煑酒及寒氷。玆行最得平分景。莫悔先時恨未曾。附次韻 竹堂飛泉洒落滌炎蒸。橋逈端宜赤脚升。花洞豈如陰匝樹。楓崖未及綠垂藤。雖無細蕨兼筐果。亦有朱櫻與碗氷。時景拚來心已愜。春遊秋賞願何曾。</text>
<title>送尹子壽歸海南。子壽見余呈外舅之什見和贈。故重用其韻。</title>,<text>養素丘園似養痾。時人豈識著書多。冥鴻高擧無矰繳。良玉深藏不琢磨。獻策合承螭陛寵。學詩曾對鯉庭過。平生有道歸鄕里。恨未同舟可奈何。</text>
<title>經歷初度日赴飮。翌朝用前酒解酲。次伯氏韻。</title>,<text>寒簷蠟燭罄殷勤。倒載鳴騧夜已分。慙乏持羊生日賀。謾霑浮蟻翌朝醺。窮途旅泊誰相問。故國逢迎實可欣。家釀不知餘幾斗。泥君重欲細論文。</text>
<title>次曺長淵 臣俊 八絶句</title>,<text>西去覊懷苦未開。故都今日喜重來。掃門欲作曺侯客。肯許歌呼日把杯。閑時丹墨費硏磨。晩境看書着力多。遠峀繞窓松雪冷。夜來吟興十分麽。早年吏隱風塵際。晩節歸休田舍中。敢勸先生參大尹。唯堪好事問楊雄。霞洞仙橋石作扉。中和堂向此間依。崧南卜築今還近。剛恨臞仙去不歸。朴瀑磨岑倚碧空。身難到處眼難窮。騷翁慣作烟霞主。幾度驅將入卷中。驪珠八顆自無隣。箇箇携來手裡珍。未許應劉專鄴下。獨將家業暎千春。未識霜毛海外姿。先吟雪曲郢中詩。欲酬高唱爲漫刺。恐不通名泥見知。詩似滄洲必有神。江河灑落綺羅繽。方知宅相能傳業。曾見明珠掌上珍。曺丈爲車滄洲雲輅壻。有子錫能文。</text>
<title>宿雲居寺。贈汝靈上人。</title>,<text>招提一逕白雲遙。暮過寒磎雪滿橋。唯有老僧迎客宿。起敲淸磬報中宵。</text>
<title>觀音窟</title>,<text>迢遶天畔雪中峯。一逕唯通釋子蹤。入磴鳴藍飛似鳥。下潭幽瀑卧爲龍。香銷石竇千年佛。日照氷崖太古松。滿袖長風肌骨冷。却疑身與羽人逢。</text>
<title>送洪經歷 鐘韻 拜掌令赴召</title>,<text>通都官屬喚登仙。况我流離値別筵。日暮栖烏飛更急。似隨君入栢㙜前。</text>
<title>除夕書懷。次伯氏韻。</title>,<text>詩書在腹豈憂貧。只悔將身竊告身。早識臯夔元有命。晩知楊馬更無隣。眼看天地道王大。迹作東西南北人。萬事思量堪一笑。不如且進滿杯春。</text>
<title>春祝</title>,<text>城東一畒築居寬。瓦枕藜床分所安。新歲罷官眞吉語。可能隨例祝高官。</text>
<title>同迎慰使龍川，价川兩使君，大同督郵。登統軍亭。四君皆湖南人。僕亦舊家於湖。謂之同道會。</title>,<text>弭節西關地盡頭。華筵暇日且淹留。衣冠本自湖南出。鞍馬俱爲塞外遊。從古登臨多客恨。秪今離合復鄕愁。那堪薄暮哀笳動。遼野蒼蒼水自流。</text>
<title>用前韻。酬李督郵。</title>,<text>十日西關欲白頭。恠君周歲尙遅留。雲霄偶失扶搖勢。湖海空思放浪遊。遠樹荒灣殘照色。鳴笳擊柝古城愁。殷勤莫遣佳人唱。唱到江南淚自流。</text>
<title>自義州竣事回程。所經山川。皆若未曾見者。迺來時夢中所過也。馬上口占。</title>,<text>來日昏昏醉未醒。歸途渾似不曾經。山城聳馬圍天險。灣水拖龍劃地形。滿目蓬蒿皆戰壘。傷心楊柳幾離亭。長安此去猶千里。愁恨艱難鬂欲星。</text>
<title>龍川聽流堂。贈李使君 益達。</title>,<text>列炬迎征盖。開襟得小軒。使君賢地主。吾榜武魁元。林籟凉生席。巖泉碧近樽。向來灣舘客。相對洗煩昏。</text>
<title>車輦舘。戱寄李督郵。二首</title>,<text>紅粧減得十分輝。却怨東風馹騎飛。共向浿江思舊侶。珂峨誰載莫愁歸。貞心誰辨石非珉。辛苦藍田採玉人。何似至香終不變。能將國色殿三春。</text>
<title>百祥樓 三首</title>,<text>百祥樓下是淸川。今古登臨閱幾年。煬帝戰還無片甲。忠王遊罷有遺篇。牙旗節度三千士。瑤瑟佳人十二絃。坐中。有伽倻琴。 醉後凭欄却成睡。昏昏水底眼花玄。颯颯江頭細雨鳴。輕雷一月始聞聲。身如羽化昇空去。境似氷壺徹底淸。百里雲烟埋大嶽。千檣風浪撼長城。樽前不辨崦嵫色。畫角烏烏哀怨生。此身危得神仙骨。眞躡瓊樓境界寬。滿地江山如有助。炎天風雨爲誰寒。文章自倚登高賦。關塞焉知行路難。半夜三淸凉似水。瑤琴時向夢中彈。三淸閣名</text>
<title>練光亭</title>,<text>素練平開十里波。遙看孤嶼聳綾羅。一聲檀板樽前起。百丈牙檣檻外過。從古西京稱絶勝。至今南浦有悲歌。留連不覺王程緩。江上其如返照何。</text>
<title>瑞興道中</title>,<text>腷腷晨雞唱。林間兩炬明。旅人衝雨色。征馬踏溪聲。報答終無力。驅馳易喪生。覊愁與殘暑。日覺一分輕。</text>
<title>平山客舘。寄延安鄭使君 榏 子濟。當出待平山站。而未及來。</title>,<text>軺車計日爲君忙。賓舘今宵感恨長。縱有新詩誰可贈。非無旨酒與同甞。親交落落晨星散。雲海冥冥夕雨凉。更向江西尋舊約。會須重理碧瀾航。右詩十二首。灣上紀行也。甲午六月十三日。余忝在玉堂。承差問禮官。迓客使於龍灣。盛暑中暍。星行至灣病少已。始有唱酬。歸途所賦亦尠。皆口占無藁。還朝僅二旬。以譴授安州學。旅寓無事。遂手寫次之。其百祥樓三作。發於鞍馬罇俎之間。頗不循平昔法度。然其橫放跌宕。亦自謂有之。獨末篇造語。實未自曉。其曰滿地江山如有助。謂江山爲我詩助。而本張燕公謫岳陽時語也。曰關塞焉知行路難。謂登高作賦。杯酒驩樂。不知有行路之難。而實豈知關塞有此難行之路也。余之貶謫。適來斯地。不數旬而兩語皆符。詩有讖豈不信哉。令人憮然輟卷。因是攷之。初發義州作末句。悽惋困悴。亦不類奉使還歸者語。豈當時我雖不知。已有知者使然邪。淸明在躬。志氣如神。至誠之道。可以前知。釋氏之神通。能不妄其想也。童子至無知。而謠必應之。其心不喪也。工詩者必專心壹志。不爲外物所汩。以發其天機。故時有應於事。若符讖之可徵。余之於詩。亦所謂工者邪。然事必前定。故能前知其定者。天也。死生禍福。莫不由於命。命實天也。知此則足以爲求利。而不知命之戒矣。吾於是益釋然。是歲九月下澣。大加山人書于薩水寓舍。</text>
<title>中秋日。初到安州。見月有作十六韻。</title>,<text>不知千里共。但覺一年明。浩蕩高乾廓。蕭踈朔漠淸。誰將古龍劒。爲磔老蟇精。豈直均臨照。還宜戒滿盈。波濤空滉瀁。河漢謾縱橫。敢以微雲綴。那持爝火爭。蛟螭驚水宿。熠燿罷霄征。關樹遙分影。臯禽遞送聲。巧當樓上望。偏傍隴頭行。歸思看刀絶。愁顔對鏡驚。流年慈母老。遐裔逐臣輕。牢落當時志。沉吟此夜情。已經箕子國。初宿薩江城。興異觀濤客。才非進牘生。更誰吹塞管。不復縱秋觥。莫問乘槎路。通津接玉京。</text>
<title>義州迎慰使張僉知 仲仁 丈。歸路歷訪。因寄聲松都。</title>,<text>良苦龍灣使。征途爲少留。槎回八月夜。江凈百祥樓。獨鳥雲通塞。孤蘭露墜洲。經過故都日。說我畔牢愁。</text>
<title>和伯氏秋夕見寄韻。伯氏在松都寄詩。有序曰七月二十五日。余在韶陵椒川。夜懷元澤。啽囈之間。得一句云秋燈遙結弟兄情。時元澤近侍在京。道途僅百里。歸寧有期。卽此語意不妥。改作他句。成詩無何。元澤獲譴出爲安州敎授。塗次作別後。得驛報聞以八月十五日到任所。是夕余再抵韶陵。遂以前句。足成一絶。豈所謂詩讖者邪。仍錄以寄詩曰離君日日計行程。正到安陵宿塞城。寂莫江天聞鴈夜。秋燈遙結弟兄情。是夜余始到謫所。而此詩末句。偶成當日之讖。殆非異邪。吁嗟久之。追賦以和。</title>,<text>寒燈不寐數歸程。更漏沉沉月滿城。還怪詩翁耽覔句。早時料理此宵情。</text>
<title>和伯氏望月見寄韻</title>,<text>淚眼還添別恨新。寒城獨坐對秋旻。已知明月臨秦塞。何事淸湘吊楚臣。萬里星河空有路。五更魑魅此爲隣。唯應不寐終宵望。薩水崧山共一輪。明月。關名。不寐。一作兩地。</text>
<title>感懷 三首</title>,<text>今朝晏方起。有使過我棲。手持一袍贈。兼有素書齎。書來自親舍。未開意已迷。上言別二旬。音徽曠東西。邊城常苦寒。風氣日應凄。新衣今始寄。裁用篋中綈。下言加餐飯。臨觴戒如泥。臂病已數月。安得自封題。封題倩少妹。辭短心更悽。讀罷長歎息。彷徨行復啼。衣以身上服。書以袖中携。自我別故都。于今已兩旬。奈何同氣子。分形各一身。音徽邈難嗣。天路隔參辰。今朝展一札。令我憂悁伸。况有相思作。悽愴難重陳。憶昨初來日。秋月正滿輪。娟娟浸大江。皎皎當高旻。沉吟寫篇章。欲寄嗟無因。詩來獲我意。身遠意益親。始知千里外。相感有精神。何當復會合。圓魄缺又新。坎壈貧士妻。終年恒苦飢。飢羸成疾疢。無有一分肌。懷中有稚女。膝上有嬌兒。蒼黃就嚴程。棄之去若遺。別來今幾日。存亡未可知。兒病女亦瘦。藥餌那及時。桂玉無供給。連日或不炊。丈人守江都。迎去已有期。在禮固歸寧。斯計卽爲宜。所媿學詩書。室家不扶持。悲哉可奈何。已矣天實爲。</text>
<title>長樂寺</title>,<text>杖屨同行只兩三。捫蘿直上白雲菴。山僧乞食空扃院。殿佛留塵不掃龕。遠浦夕陽連鴈沒。近林霜葉向人酣。更憐碧甃澄寒玉。城市無由致一擔。安州水皆鹵濁。唯長樂井水澄洌爲第一。</text>
<title>鄕校諸生。爲余設酌。主倅枉駕來會。聊呈一律。兼示諸生。</title>,<text>衿紳酬獻迭成行。禮意逡廵愧莫當。共說左官由禁掖。敢論師道有門墻。壺觴却似玄經宅。絲管還疑絳幔堂。自喜文翁爲地主。願資儒術化玆鄕。</text>
<title>將訪太白。到鐵甕。遇寒不克行。憤悶書事。</title>,<text>只作香爐夢。虗登薩水舟。西風昨夜雨。落木已深秋。病怯登高頂。寒愁騁遠眸。旅程淹伏枕。空憶攬貂裘。</text>
<title>九日留鐵瓮。欲於藥山東㙜。作登高會。雨不克行。赴東軒酒席。呈李使君 英發。二首。</title>,<text>香爐秋雨苦相猜。連日雨。不得往香山。 鐵瓮寒花底獨開。且爲佳辰聊汎酒。不妨孤客倦登㙜。留連強作殊方樂。潦倒羞稱侍從才。自笑生涯蓬轉甚。馬蹄明日更思催。連宵山郭雨淋浪。咫尺東㙜阻擧觴。逐客何曾諧一事。殊方空自對重陽。江雲薄薄初含凍。野菊鮮鮮晩吐芳。不有使君桑落酒。定敎吟鬢剩成霜。</text>
<title>題藥山石</title>,<text>把酒重陽後。題詩落木邊。山僧休借問。我是謫來仙。</text>
<title>遊藥山。宿棲雲寺。</title>,<text>淸江上游地。太白最高拱。蜿蜒氣南走。藥山當其壅。匪惟流峙會。兼以關防重。孤城繚睥睨。衆壑委堆壠。初聞魂先爽。欲躡心方悚。披雲入蒙籠。躋險緣嵱嵸。僧廊架幽崖。佛殿耀脩栱。遂登東㙜頂。下視羣山冢。聯緜盡輻湊。環向如尊奉。前流可俯飮。仄倒難容踵。高秋動泬寥。雜卉凋丰茸。香爐揷天起。飛雪先冬擁。凌兢積陰風。百里聲洶洶。江澄島嶼出。海黑波濤湧。天長已窮眺。地盡猶思踊。筵從主人設。觴許妓女捧。淸歌列燕趙。哀管雜羗隴。翻思在覊縶。堛塞生憂恐。危途苦難冐。跛步一何勇。秪欲效忠鯁。焉知辜恩寵。幸蒙天網恢。得免梏與拲。悲膓結九回。淚自流雙瞳。唯思脫拘囚。豈憚置閑冗。愧彼林間鳥。棲息養其氄。望鄕脰空悁。吟詩思獨聳。暮歸方丈宿。月出鳴幽蛬。靜思邊郡瘁。仍念朝議訩。耿耿不能寐。憂端非一種。</text>
<title>次韻。謝李使君 正英 子修九日送官醞。枉詩相問。</title>,<text>白衣人送滿甁開。黃菊花看繞舍栽。故友獨憐同病在。佳辰不分異鄕來。關山杳杳終難越。風雨蕭蕭謾自催。且欲期君定江上。留連未擬棹船回。</text>
<title>將訪太白途中。逢方伯文移。知有定州考較之役。還到嘉山。次李使君子修韻。</title>,<text>秋來濟勝病猶能。檄到如今道未曾。漢時行文書云。檄到。如律令。令音靈平聲。 且向嘉州逢傲吏。何須太白訪高僧。佳期兩作重陽節。歸夢同成半夜燈。却憶玉堂叨伴直。午門嚴皷聽騰騰。</text>
<title>九月十五夜。定州迎春堂。對月作。二首</title>,<text>八月秋之望。飄零到塞城。新安今夜雨。圓魄再回明。露菊循階凈。風烏繞樹驚。不知蓬轉地。又見幾虧盈。的的臨淸沼。溶溶漾素華。姮娥元獨宿。遠客亦無家。妓席看胡舞。軍門聽塞笳。異方今夜曲。秪益旅情嗟。</text>
<title>同州倅嘉山遊大定江還。錄寄嘉山。幷序。</title>,<text>鄙人自來安州。抱病不出。已月餘矣。昨日大定江上之遊。得陪舊學士僚長。又有明府通判在坐。良辰美景賞心樂事四者幷矣。豈惟鄙人之榮。實關外未有之盛會。比古郞官名湖者。未必遽讓。但無謫仙之筆。可與大別俱磨滅也。輒忘蕪拙。搆似近軆一章。冀博高韻。宮袍嘯傲倚江船。塞外風流更可憐。不必湖名爲學士。且敎人喚作神仙。罇罍亂瀉黃花底。歌管輕飄白鳥前。取醉莫辭歸騎晩。夜來還有月團圓。</text>
<title>密城書懷。用伯氏韻。密城。卽安州別號也。</title>,<text>流落深慙負主恩。密城南畔閉柴門。詩情已减渾無賴。酒暈初醒乍有痕。江晩朔風吹客淚。夜凉微雨攪離魂。虗勞日夕鄕關夢。雲白山靑海氣昏。</text>
<title>次曹唐劉阮再到天台韻。示童子崔湛。</title>,<text>舊遊如夢又如眞。仙界難通下界塵。滿地烟霞空有路。上天笙鶴已無隣。雲扉不鎖桃花水。蘿洞長留藥竈春。想得瑤池明月夜。瓊漿持勸更何人。</text>
<title>夜夢煩。覺而記事。</title>,<text>夢踏華筵閙一塲。大兄起舞袖低昂。分明記得家人會。似爲高堂奉壽觴。卧向晨燈睡更成。嬌兒忽在眼前行。嗔他戱劇將笞逐。却被乾啼夢已驚。</text>
<title>謝龍崗李景一 齊運 見餉魚蛤。兼寄襖衣具。聊述二律。</title>,<text>秋盡關河客意辛。宦游誰念廣文貧。寒暄問札虗多枉。生死交情晩更親。恨未裁縫煩少婦。須將烹飪戒庖人。空慙欲報無明月。唯願還珠化日新。邊城日日朔風高。潦倒那堪逼二毛。只有馮驩彈劒鋏。誰從范叔解綈袍。堆盤却恐生空釜。開篋先思試剪刀。荷製菊餐徒自潔。肯將憔悴效離騷。</text>
<title>灸後六日。雪夜無憀。獨酌數廵。漫題。</title>,<text>有酒不善飮。無酒則不可。善飮世多有。嗜酒無如我。酒巵不離右。蠏螯常在左。朝酣始晏飯。暮醺方夜卧。昔在京華日。猶不改懶惰。矧玆關塞隅。捨酒將欲那。昨來憂病脾。忍灸艾頭火。連日斷此物。形神覺不妥。飮食日無味。肚腹空成果。中宵百憂集。起向寒燈坐。細酌安能禁。醫言實幺魔。三壺舊所藏。次第解包。蒼頭煖小鐺。鑪火生揚𥳽。初嘗意未快。再御興已頗。俄然膓內轉。有如船運柁。不自歎塊獨。焉知念轗軻。相傳水土惡。酒病最爲禍。我言止酒害。百體成攣跛。當其飮兀兀。豈復論瑣瑣。且斟莫更疑。窓外雪正墮。</text>
<title>又吟 四絶</title>,<text>自笑先生無病灸。欲令元氣煖丹田。試飮三杯膓已熱。方知枉覔艾三年。憶昔山妻諷戒頻。有時忍斷杯中春。如今獨酌還成笑。何代能容諫諍臣。我昔西來羅綺叢。老親戒酒婦言同。母憂疾病眞爲愛。妻妬風流未是公。安州妓女手如酥。應笑先生不解呼。此興在杯那在手。蒼頭持勸也傾壺。</text>
<title>送成書狀 楚客 赴燕</title>,<text>何事臨歧淚滿衣。去留俱說戀親闈。燕㙜只是三千里。猶勝安陵久未歸。</text>
<title>奉次伯氏奴回具說謫居。仍述長句十二韻。</title>,<text>詩來官况說皆如。我亦丁寧爲更書。斥逐敢論宜水土。遷移纔得遠城閭。二三門有從游子。五百官分給使胥。泉鹵唯堪澄汲桶。饌腥常不厭沉菹。軒扉早墐霜嚴後。巾屨方晞霧罷初。地苦多霧。 舊墮文風那免廢。新修學制尙多踈。稀聞絲管緣耽靜。乍接壺觴爲病虗。可使將軍容揖客。州帥尙存體面。 誰敎好事問貧居。身同謫戍非無俸。計似山僧幸有魚。尙喜枉臨通判駕。秪愁迎候按廉車。官長獨有按使。每至必冠帶迎候上謁。 衣能禦凍休憂薄。粟要充飢莫問餘。行患行夷皆素位。信知先聖不欺余。</text>
<title>重述謫所。終前篇末反正之意。</title>,<text>聽說謫居應惘如。箇中風味且須書。官唯學校尋常政。宅是街坊第一閭。塞俗漸能親羯羠。鄕音猶免借鞮胥。淸川露蠏堪持酒。佛島霜菁好入菹。雪嶽高看秋雨後。自九月雨後。山頂必有雪。 風濤遙聽夜潮初。幸無防禁那愁縶。亦有音書莫歎踈。每取講論隣寂寞。唯將藥餌補羸虗。何嫌暫向佳人醉。實愧爭呼學士居。乘傳故交時枉駕。比隣太守或分魚。徒然廩俸糊三口。月俸計給三口 只可行裝載一車。敢忘全生恩未報。方知至死罪猶餘。安眠飽食眞僥倖。此腹便便恐負余。附原韻 竹堂謫居消息定何如。近得奴還勝驛書。官到學中稀士子。舘因城外選民閭。居多服役州奚遆。隨例炊烹校婢胥。俸廩一分唯稻粒。盤蔬諸種等菁菹。未諳風土那遷所。自飽酸寒漸異初。水惡飮盂頻戒濁。霜嚴衣絮急防踈。難將大谷除消渴。縱有彭蜞畏冷虗。索莫未招聲妓從。優閒唯伴學徒居。將軍好事時分酒。通判多情數餽魚。幸不冷看遷客室。或然譁聽使臣車。須知到處生全得。莫忘當時死罪餘。身健神安眞喜報。更無一事可愁余。</text>
<title>次嘉山有懷見寄韻</title>,<text>握管仙郞擅考功。當朝聲譽久摩空。官同懷縣非因拙。詩到宣城更覺工。儒化已知漸異俗。騷人還見起頹風。斯文盟主吾何敢。來往猶堪遆報筒。子修詩。有廣文端合爲盟主。太守猶堪聽下風之句。結句答之。</text>
<title>風雪斗寒。定江之遊。不可復續。用前船字韻。寄嘉山。</title>,<text>靑蛾更欲載湖船。歲晏風光共惜憐。不盡山陰王子興。空懷河上李膺仙。驚潮畏起開帆裡。密雪愁侵對酒前。記得舊遊還似月。邇來虧缺未成圓。</text>
<title>風雷 十月初六日</title>,<text>十月風雷壯。三更天地昏。應從夏澤起。恐有土囊飜。勢拔重溟倒。聲聞萬兩奔。龍蛇難俯蟄。鳥雀浪驚喧。磧雪將沙走。關雲帶雨屯。竟誰爲主張。那敢問乾元。憂怖曾成疾。覊孤更斷魂。衣冠須自整。匕鬯孰能存。流落國西塞。淹留江上村。空懷裨大冶。無力報明恩。</text>
<title>十月初八日得家書</title>,<text>近得慈闈札。多從驛使將。初傳驚動色。乍讀淚交眶。病自深秋减。情因久別傷。携來懷袖暖。未覺北風凉。</text>
<title>見家書。異兒學甚懶。同兒病復苦。率爾遣悶。仍奉伯氏。異兒名大異。方從伯氏養。同兒名同同。在母家罹疾。自松都繼藥餌。</title>,<text>二子何由見。家書近始傳。同惟憂疾日。異未學詩年。懶惰從渠長。羸傷最汝憐。多慙爲父道。只仰我兄賢。</text>
<title>宿肅川小雪堂</title>,<text>黃葉隨風度屋廊。素華流影滿池塘。今年始識西關道。十月重來小雪堂。</text>
<title>府伯新聞超授滿浦鎭 府伯。卽肅川府使李汝發。</title>,<text>都護年纔三十餘。新遷大鎭拜天書。逢君欲脫龍泉贈。紫氣衝星欝不除。</text>
<title>放歌寄呈伯氏</title>,<text>泥翁先生四十餘。位列亞卿如窮儒。愛酒非關長似泥。但要萬事拋空虗。幾年文章賦遠遊。東到扶桑北幽都。十卷深藏不肯售。恥令魚目嗤明珠。今年分司守神崧。祿捧僅足供親厨。先生有弟不好俗。一生但尊先生書。自號初翁字元父。意欲元氣返太初。至今行年三十強。兒飢無粟妻無襦。補衮論思豈其職。得罪放逐眞爲愚。先生力古猶未已。獨乘騏驥行天衢。弟也爲文稍欲黠。時出詭怪趨殊途。頃者一編名塤箎。唱酬今看百篇俱。自從中原王李死。無復斯文並世須。奈何如今生一家。嘲弄萬物皆凋枯。時人莫識天獨識。欲令分異東西居。幸不捉擲向天外。隨風我落關塞隅。敎授官卑不憂飢。詩書且有從游徒。昨來淸溪仍卧病。正値天寒雪擁廬。先生遠遣鈴下奴。問我歲暮今何如。開緘夜半驚照室。故知舊習終難除。中秋一律方和來。謫居雙章能續無。人情有欲天不違。豈得各處長囚拘。行當朴淵對氷瀑。請賦新篇更屬余。</text>
<title>淸溪。次李進士命殷韻。</title>,<text>欲作西征賦。空傷旅寓情。艱難經九死。漂泊任餘生。塞邑多諳俗。郵亭盡記名。安巢愧林鳥。風雨不搖傾。</text>
<title>妻送家釀三壺。喜賦一律。</title>,<text>釀自山妻氣味眞。殷勤遠寄獨醒人。應憐此日艱難甚。不作常時諫戒頻。甁口乍看題署密。甕頭空想撇開新。持觴更祝還家飮。賣盡釵環莫厭貧。</text>
<title>淸溪遇雪寄呈伯氏</title>,<text>牢落襟懷不易裁。窮陰亂雪日相催。孤臣卧病淸溪縣。故國書傳滿月㙜。澤凍蛟龍空自蟄。江寒鴻鵠爲誰哀。仲宣只有登樓賦。梁苑焉知授簡才。</text>
<title>淸溪行</title>,<text>昨爲安陵囚。今作淸溪客。奈何數月間。遑遑不安宅。安陵風土異。泉水生鹵潟。居人且不堪。客子靡所適。况我職敎授。勸講乃其責。所領十郡縣。皆當遍行迹。周廵入講堂。傲然坐師席。巾紳似魚貫。列隊皆挾冊。招來問大義。瑟僴試抉摘。纔如蚯蚓鳴。俛首顔騂赤。茫然烟霧裏。南北失廣陌。吁嗟太鄙野。此實難誘掖。愁眉苦未開。隨事如食蘗。主人神明宰。高義聞宿昔。憐我同朝士。失迹遭貶斥。舘我城西隅。告歸無太迫。僕御多供給。盤餐亦絡繹。物情厭下流。何獨念窮阨。感子結綢繆。欲去復顧惜。商歌發激烈。浩蕩風雪夕。</text>
<title>野棠自發空流水 以下六首課作</title>,<text>海內兵塵尙未休。三吳墟落但荒丘。東風滿地棠花發。盡日無人野水流。寂寞香憐孤客恨。潺湲聲帶夕陽愁。何時復見春農急。雨足村畦聽晝鳩。</text>
<title>過故斛斯校書莊有感</title>,<text>他鄕重過校書莊。哀壑無光夕照凉。只有家人奏封禪。不聞車騎薦長楊。門前竹逕添新綠。閣上芸籤掩舊香。知己向來淪沒盡。白頭愁絶賦山陽。</text>
<title>竹窓幽戶有佳期</title>,<text>谷口鸎啼春晝遅。提携爲有野人期。窓含竹翠淸琴韻。簷動花香襲酒巵。康樂阿連還共和。羊甥謝傅亦相隨。良遊不是尋常得。今日休辭倒接罹。</text>
<title>歸舟風月夜深寒</title>,<text>烟霞已改昔年看。僊境誰言再到難。是處桃花流水出。徒然蘭檝向宵寒。微風乍起靑蘋岸。缺月孤懸白鷺灘。唱罷漁歌人不見。更堪回首隔林巒。</text>
<title>佇立黃樓上</title>,<text>此夜聞君擅勝遊。簿書初罷上黃樓。羽衣如雪獨凭檻。漁篴向風遙棹舟。聖女山前洪百步。謫仙人後月千秋。不須共引靑絲纜。且惜踈簾下玉鉤。</text>
<title>曲阿後湖遇風</title>,<text>季野卿念我胡爲。見迫湖水中季野。猶不念便欲投君。君已窮此舟之人。同遇風知君滓穢。干天翁招灾致譴。由一躬季野醉興。公泣卿當念反如。聾何不尋君遂初。賦悲啼呫囁兒女。同噫嗟嗟孫興公。</text>
<title>暫往松都省覲。途中憶嘉山李使君。奉寄。三首</title>,<text>不謂西州客。暫從東道歸。君恩無桎梏。母病在堂闈。望國兼悲喜。逢人畏是非。脩門焉敢入。只爲近王畿。馬首欲東去。如何回顧頻。俱爲遠游客。獨作暫歸人。積雪崧山路。孤雲大定津。知君縣齋夜。相憶倍傷神。有意嘉山宰。頻存薩水居。不知移几席。虗欲枉瓊琚。素魄中天滿。幽陽至日初。旅程當此夕。誰復送浮蛆。</text>
<title>回瀾石歌</title>,<text>君不見吾助川邊回瀾石。削成芙蓉千仞壁。川回湍激奔不得。瀉作澄流一帶碧。上有穹窿三丈碑。云是隆慶詔使之所作。此石從古在道傍。行者掉臂誰顧惜。一經品題比砥柱。坐令山川驚動色。東人愛華仍愛石。別起龜螭留刻畫。至今經亂八十載。野火不燒苔不蝕。許太史魏給事。淸風灑灑猶如昨。方今中原豈乏才。但恐無人繼此迹。</text>
<title>在松都日。東陽郭使君 之欽 寄詩問訊。病未能酬。歸途相遇。未免致詰。題此答之。</title>,<text>新詩詠罷慰窮愁。客裡沉痾愧未酬。珍重夜光猶在篋。肯敎虗作暗中投。</text>
<title>西京途中 二首</title>,<text>汀洲草色已萋萋。日向行人送馬蹄。大抵春風無近遠。不應先到浿江西。梨花欲動過西京。雨後春泥踏滿城。無數伶倡爭度曲。一時簾幙弄新晴。</text>
<title>覲省後。回至薩上。嘉山李使君子修。寄詩見問。率爾和謝。三首</title>,<text>鞍馬西來訪故居。春風涕淚滿衣裾。多慙到處知名姓。尙免當時畏簡書。身世難同華表鶴。人情久厭武昌魚。嘉州近日應煩惱。官况君還較不如。春還薩水又離居。魂夢長驚舊絶裾。潦倒那堪寒食節。殷勤獨有故人書。願飛安得凌風翼。將死甘爲處涸魚。顔䫉向來憔悴甚。莫將消息問何如。龜策何曾可卜居。欲從虞舜整冠裾。賈生分作三年謫。殷浩虗爲四字書。浮世窮通翁失馬。晩途憂樂子知魚。此間偶得瓊琚贈。頗覺覊愁更豁如。</text>
<title>邊城三月行</title>,<text>邊城三月春色早。昨日淸明風日好。淸川逐客不知愁。欲向河橋踏靑草。縱無繁花與弱柳。猶堪一飮江頭酒。約束冠童六七輩。如此良辰豈可負。晩來輕陰還漠漠。小雨東風入簾幙。銀鞍細馬那得試。坐展壺觴亦不惡。夜眠不覺衣被重。寒氣中人如刀鏃。今朝小院門晏開。唯見千山雪作堆。千山啼鳥皆好音。一夜凍死山頭岑。佳人且莫裁春衫。此時狐裘直百金。昨夢江南訪梅花。氷肌玉骨仙子家。覺來邊城何所見。却怪淸冷無等差。邊城春日只堪愁。愼勿更向邊城遊。</text>
<title>初寓長樂寺。以今夜初聞長樂鍾爲韻。七首</title>,<text>騎馬投何處。黃昏到石林。浮塵十年事。深省悟於今。休作異鄕愁。且經長樂夜。踈鍾日暮時。遠客投僧舍。中年常落拓。頗悔讀詩書。秪有招魂作。無心賦遂初。爐灰冷夕熏。椀茗醒朝醺。夜半僧敲磬。泠泠亦可聞。不愁春夜短。恒苦春日長。山靑雲自白。何得望家鄕。安州水皆惡。最好是長樂。一掬飮瓊瑤。禪房聊可托。試禮諸天佛。聊聽上界鍾。閑看雲際月。高卧鶴邊松。</text>
<title>嘉山使君。頃被謝使麟坪大君之招。赴百祥樓酒席。醉卽逕去。不枉鄙居。用前韻。爲二律以嘲。</title>,<text>高駕何曾訪索居。華筵實爲曳長裾。以赴藩邸酒席。故首句用曳裾。 樽前未就留連飮。篋裡空尋問訊書。巴嶺此時猶跋馬。湘江幾日共叉魚。知君百罰難辭醉。莫遣佳期更闕如。歸途不許枉貧居。悵望那能摻別裾。縱似山陰乘興客。休爲中散絶交書。花園雨過堪篘酒。江岸春深好網魚。預報風光惜流轉。欲將孤棹去翩如。</text>
<title>長樂寺寓居</title>,<text>杖屨逍遙只在山。烟嵐不出戶庭間。江湖蕩漾春帆沒。巖洞蒼茫夕鳥還。</text>
<title>七佛寺絶句 幷序</title>,<text>世傳隋兵討高句麗。至薩水。無舡可渡。有七僧褰衣行涉。隋將見之以爲水淺。從而渡。卒皆溺死。東人謂佛擁護之功。遂立寺置七佛像。寺今在江上。此說未知出於何書。而考諸史。隋兵之敗於此。由乙支文德之計也。功烈如此。而世無爲一間祠宇者。顧信不經之說。至今寺像宛然。習俗之陋。有足慨者。因撫時興歎作一絶。庶後人有與余同志者云。江頭誰酹乙支魂。江上空傳七佛尊。佛力若能長護我。豈容飛渡有金元。</text>
<title>孤寓禪房。遙想今日。正留通判酣飮聞健不已。寄呈嘉山李使君。</title>,<text>小縣常多暇。淸遊足判年。應留半刺駕。同上大寧船。山鳥驚歌板。江花媚舞筵。肯憐孤寺客。終日只昏眠。</text>
<title>來自山寺。被酒病卧城外。簡金通判述初。</title>,<text>宿酒仍成病。羇遊不定棲。唯須事痛飮。何用作乾啼。晩雨鳩藏樹。微風燕墮泥。山翁知有興。聽唱白銅鞮。</text>
<title>嘉山責以負約。有詩相問。次韻謝之。</title>,<text>江頭尙阻故人期。橫槊何時共賦詩。萬事苦遭窮鬼笑。三春不與逐臣宜。紅顚雜樹風前亂。靑染羣山雨後奇。良會佳辰俱已負。愧君書札問來遅。</text>
<title>子修又答詩。有同賞香山之意。再次酬之。</title>,<text>舊約纔違更後期。報書新至卽淸詩。烟霞浪跡吾容易。朱墨抽身子便宜。香嶽建標夷夏濶。檀神開國古今奇。燃燈浴佛何須羡。且趁殘紅去莫遅。子修詩云。八日觀燈聞最壯。征鞭且莫暫時遅。故篇末答之。</text>
<title>招西谷子同賞香嶽</title>,<text>白頭超超走勢來。結成香嶽何雄哉。鎭玆三韓國西維。上有古初檀君㙜。香爐遠出玄圃外。瀑聲白日聞風雷。其中梵宇八萬區。金碧照耀連崔嵬。我昔初登百祥樓。莾蒼仙山眼暫開。高秋鐵瓮倚孤城。却向香爐擧一杯。徒然瞻望不可往。僕夫懷歸余馬尵。卧病三春始出門。落花如雪漫天廻。靑雲學士西谷子。謫來每憶遊蓬萊。昨日題詩問我行。知君興在烟霞隈。夜夢仙人鞭彩鳳。下招吾輩凌風埃。丹丘福庭眞可樂。竄身西塞非爲灾。行登玉京朝紫皇。與君高擧相追陪。</text>
<title>香山歎</title>,<text>去年香山秋興發。鐵瓮城中雨不絶。今年香山春色深。淸川江上十日霖。固知天意薄詩人。無乃山靈羞逐臣。飛花落絮太悠揚。玄霧黃雲何淼茫。心之憂矣令人狂。</text>
<title>价川道中</title>,<text>村南村北麥風長。雨後濃陰滿樹凉。怪底山蜂來趁客。馬蹄猶有菜花香。</text>
<title>入香山</title>,<text>緣溪路轉百餘里。入峽山圍千萬重。終日微茫但烟霧。半天蕭瑟盡杉松。前橋却渡後橋水。近寺還聞遙寺鍾。欲向丹丘逢羽客。攝衣飛上最高峯。</text>
<title>四月初十日入香山。聞是日春塘㙜親臨庭試。書感。</title>,<text>春塘去歲侍龍顔。考試兼趨供奉班。法酒傳宣仙仗下。天花散出彩麾間。恩霑異數眞知忝。歡洽宸情且未還。今日何人叨盛事。小臣流落在香山。</text>
<title>宿普賢寺</title>,<text>松杉古道夾巑岏。鍾梵聲中凈界寬。嶽雪未銷春已盡。巖雲初散晩猶寒。歸依漸欲聞三乘。懺悔無緣棄一官。向夜枕邊飛澗過。誤疑風雨在林端。</text>
<title>上院庵。待李使君子修。時聞子修已到鑯瓮。連日無聲。</title>,<text>知君留滯已三朝。日望延州路豈遙。爲問東㙜看綵妓。何如上院聽仙簫。飛流絶壁思同賞。鐵鎖雲梯且未邀。却恐前溪阻舟楫。無由借送半空飈。</text>
<title>上院</title>,<text>香爐實奇秀。上院亦其亞。靈區處幽奧。天路絶塵駕。伊余樂冥搜。玆賞値閒暇。懸雲有鐵鎖。福庭尋可藉。危㙜蔭密覆。佛殿露高架。晴空掛三瀑。飛雪灑長夏。奔流極噴薄。氣勢不相下。其中最奇者。石壁滑難跨。誰令一步地。着此千古罅。潛龍秘其宅。開侔造化。內成無底窟。外納羣潨瀉。眞如海上虹。下向珠宮射。陰沉杳難測。無乃長昏夜。或恐虗無界。復有神明舍。山僧時見之。蜿蟺誠可怕。躍見固不常。斯言豈非詐。吾疑龍已去。姦物乃久假。亮欲俟其出。誅斬不少赦。顧乏伯昏分。欲進安敢乍。將與知者論。勿向世人詑。</text>
<title>佛智庵</title>,<text>淸溪數十里。溪遠意彌閒。山行無獸蹄。緇錫自往還。禪房在閴寂。幽徑易躋攀。谷風方夏冷。深廊當晝關。森森洞檜暝。馥馥林花殷。前峯不可數。濃翠浮烟鬟。峞峞天柱石。植立冥濛間。疑是共工觸。牙欵恣其頑。巨靈竊負走。跨海置此山。鴻荒固難稽。玄宰信所慳。安能提健筆。力足搥孱顔。悄然發孤嘯。余懷實苦艱。</text>
<title>內院</title>,<text>山行旣幽邈。山氣轉氤氳。凉風來亭午。溪壑無垢氛。樛枝糾以合。陰磴杳難分。僧來導我行。鍾梵淸已聞。前看上方豁。始覺西山曛。高㙜瞰淸流。衆峯聳層雲。廻廊與浮屠。周覽亦云勤。躑躅千萬叢。離披劇芳芬。覊愁久未破。玄賞實所欣。無由謝君親。去矣難同羣。</text>
<title>靈神庵</title>,<text>淸晨過金華。登陟皆峻岡。藤蘿交我前。杉檜夾我傍。冥冥無朝夕。頃刻失四方。雪留太古白。葉覆去年黃。前尋劃開豁。突兀見高堂。顧視所經險。散漫如卧羊。吁哉非鬼輸。安得有棟樑。豈惟施人力。亦以資無量。羣山下低昂。巨海極淼茫。明當昇絶頂。揮手凌八荒。</text>
<title>香山雲舍。送睦來之 來善 入京。</title>,<text>香爐朝日紫烟薰。一馭泠風謝世紛。欲向峯頭望君去。長安千里盡浮雲。</text>
<title>題西山師影堂</title>,<text>靜公空門傑。乃是西天雛。盈盈薩水精。孕出摩尼珠。弱齡善文詞。瑩然風骨殊。州官携至京。遂廁觀國儒。高才久蹭蹬。逸志難攣拘。超塵謝朋侶。探勝窮寰區。頭流水石淸。楓嶽峯巒癯。虗心味禪寂。受戒剃髭鬚。起應南宮選。獨冠曹溪徒。纍纍懸兩印。朅來風塵途。喟然忽興歎。此豈榮於吾。西遊入香山。高步凌方壺。倚巖結金剛。披雲上毗盧。潛身丈室中。萬念遺錙銖。庶以淸凈敎。廣開迷惑愚。麗藻惠休能。玄言支遁敷。羣公日聞名。札翰來傾都。漢庭有逆節。楚獄多連株。妖辭妄告引。欵要明姦誣。中使徵詩卷。淸篇進座隅。蛟龍動御墨。賜出淇園圖。翛翛風雨枝。曉色浮香爐。雲卧未云幾。蠻酋忽長駈。三都淪賊塵。萬姓撑枯顱。師時投袂起。泣向行宮趍。募其忠義輩。願與官軍俱。聖心愍衰老。勞勉再三吁。援師薄平壤。窮冦夜喧呼。前登牡丹峯。所遇多斬俘。尙恨行長遁。不卽鯨鯢誅。京城旣克復。扈駕隨豼貙。自嗟筋力瘁。未堪久執殳。拜辭陳陛前。臣今從此徂。臣徒政與英。請以軍事輸。飄颻一故衲。解劒投弓弧。徒賜普濟號。褒賞非所須。高義聳天將。威名讋倭奴。歸來眞兜卛。十載安兩趺。空堂有遺像。歲久無糢糊。淸風生玉麈。道氣凝團蒲。臨當涅槃時。自戱其形模。題作數句偈。滅形入虗無。弟子各留眞。霜眉暎雪膚。政也最精爽。翩翩頷下胡。時危能自奮。師道信不孤。儒嫉無君父。每欲排浮屠。顧師忠與勇。無愧烈丈夫。向來名敎地。豈能皆捐𨈬。如其所傳授。吾不論精粗。更讀安心碑。臨風一踟躕。</text>
<title>香爐峯 二首</title>,<text>迢遶絶境極攀躋。飛步何論萬丈梯。天足風雲埋上下。地連江海際東西。蘓門學道方堪嘯。謝眺驚人始可携。却恨平生無眼力。長安咫尺路還迷。天東絶域國西隅。俯視鴻濛但一呼。厚地已窮猶指點。淸都雖近定虗無。維靑海大難分岱。長白山低可見胡。自笑平居眞蟻垤。向來何處覔爲儒。</text>
<title>回至賓鉢庵。次桂琛上人韻。</title>,<text>古寺行尋石逕幽。香爐一下思悠悠。高僧不出終年定。俗客還誇半日遊。流水院邊雲影合。夕陽林下梵聲休。浮生已是飄零甚。肯信重來在九秋。</text>
<title>檀君㙜 古記云東方初無君長。釋帝桓因庶子雄。降于太白山檀木下。生子曰檀君。唐堯戊辰歲卽位。周武己卯。封箕子於朝鮮。檀君還隱於阿斯達山。</title>,<text>空桑巨迹儘傳疑。檀木神蹤此有之。東土生民思長上。西方大聖運慈悲。垂衣昔日齊唐帝。脫屣何年避父師。最是荒㙜猶突兀。玆山留作古今奇。</text>
<title>自朝陽宿午灘</title>,<text>無盡㙜前缺月懸。行人夜宿午灘邊。朝來却出朝陽峽。回望香爐已別天。</text>
<title>順川客舘。被酒夜起。</title>,<text>一樹薔薇初着花。月高庭院澹橫斜。中年得酒便生病。遠客入門如到家。枕上難成京國夢。衣邊尙帶香山霞。淸宵不寐倚樓柱。離恨三更雙鬢華。</text>
<title>亭上遇雨 殷山澹澹亭</title>,<text>朝雨晩猶纖。陰雲當捲簾。暫敎琴匣潤。好與硯池霑。小市人依岸。深林鳥近簷。高吟聊自得。未覺異鄕淹。</text>
<title>謝成川使君惠五味子，蜂蜜。</title>,<text>楚峽雲常近。漳濱疾久淹。那知五味顆。更帶百花甜。本合脾家喜。先除肺氣炎。仙樓如飽此。何異鶴州兼。</text>
<title>聞子修使君。以直獲過。將抵罪。不勝驚歎。情見于詞。</title>,<text>恩譴經年尙未遷。聞君竢法意茫然。一言縱惑曾參殺。三黜方知柳下賢。直氣寧因狐鼠屈。深情獨似駏蛩憐。邊民此日皆思訟。號訴還應徹陛前。</text>
<title>贈崔湛</title>,<text>擧擧崔家子。爲詩宿昔能。童年唯一笈。客夜共分燈。已喜逢區冊。還誇得武陵。玆鄕信非陋。變化在鵾鵬。</text>
<title>九思 幷序</title>,<text>乙未歲仲夏月。寓居殷山縣。余之貶斥。將一朞矣。流離覊旅。不定厥居。憂悶之至。作詩九章。以紓其思。始之以君不敢後。終之以身欲自反也。放平子四愁子美七歌。名曰九思。我所思兮在長安。欲往千山萬水難。美人嬋娟感我心。報君唯有靑琅玕。朱明逝矣猶延佇。持之未獻空長歎。嗚呼一思兮思自激。仰視皇天涕汍瀾。我所思兮在堂闈。山川杳杳音書稀。家貧女病憂不堪。况我淹留久未歸。念母日日望兒來。對案不食空歔欷。嗚呼二思兮思欲絶。悵望西山白日暉。吾兄吾兄氷雪襟。爲我獨操幽蘭琴。但恨分形各一身。十年落落如辰參。浿水揚波岊嶺高。隔月寄書空浮沉。嗚呼三思兮思不舒。長江湛湛靑楓林。姊姝三人隔遠方。二年不見何時忘。最憐少者實英秀。遘疾沉綿在母傍。顔回短折冉牛病。恐汝壽命難久長。嗚呼四思兮思彌苦。因汝念母增憂傷。蓬萊尙書許我婚。結髮齊眉入我門。辛勤井臼十餘年。苦遭飢寒無慍言。君今病死誰收骨。我方流離未招魂。嗚呼五思兮思更悲。援琴欲奏溪風喧。有兒有兒字異同。頭角稍稍殊羣童。大兒學書不好弄。小兒烱烱明雙瞳。但無疾病幸成立。詩書自是吾家風。嗚呼六思兮思正長。愼勿狂踈似乃公。有女有女弱與稚。弱者十三稚周二。篋裏衣裳應自縫。床下斑襴已能戱。母病經年令汝憂。何况阿爹今遠離。嗚呼七思兮思難忘。汝無羽翼無由致。我自南歸今歲餘。胡爲奔走關河途。故山凄凄松栢冷。寒食何人薦一盂。天長路遠時序遷。生死空憐首丘狐。嗚呼八思兮思孔傷。安得解官南去湖。男兒生不中州世不古。沾沾齪齪何足數。少日功名可立致。晩歲文章空自苦。豈知吾心有樂地。死生貴賤眞糞土。嗚呼九思兮思始放。大笑出門天日午。</text>
<title>失馬</title>,<text>年來人馬共屯邅。爾死荒山絶可憐。曾愛紅粧歸帶月。每思銀燭走朝天。春深柳陌嘶風度。氷凍楡關傍雪眠。今日弊帷空寂寞。病夫徒步更茫然。附次韻 竹堂關山一去道回邅。宛馬還爲欵段憐。憶趁曉鷄趍紫陌。愁隨秋鴈放寒天。心關棧豆飢因瘦。眼被風沙病不眠。可識莊生齊物論。須將得失付悠然。</text>
<title>溪上</title>,<text>淸溪一曲縣城頭。長夏園林興更幽。已有亭㙜能避暑。况兼棋酒可銷愁。跳波每見村童浴。帶月時聞野老謳。詩律倦來還欲廢。漸敎魚鳥任悠悠。</text>
<title>林居</title>,<text>野望開三面。林居絶一塵。灘聲宵自近。鳥語晝相親。座有携魚客。門多問字人。觀書仍復枕。間懶任吾眞。</text>
<title>靑湖李侍郞 一相。頃過淸川。約以拙詩追寄。厥後憂病益甚。闕然數月。承枉書問。且責前債。奉謝一章。</title>,<text>迢遆河梁送使車。春風淚灑芰荷裾。空慙白雪難高唱。不意靑雲有遠書。交態方知一貧後。離膓已斷九回餘。窮愁到底詩還廢。莫怪郵筒累月踈。</text>
<title>浣花亭 有序</title>,<text>殷山縣有溪。甚淸可愛。其下數里爲澄潭。其西有岸斗起。主人李君希尙。築亭其上。以亭扁問於余。余以浣花名之。取少陵浣花流水水西頭。主人爲卜林塘幽之語也。關西一路。負山帶海。延袤千里。其間流峙之勝。不爲不多。曾未聞有一人卜築如斯亭者。豈其俗朴而然邪。觀主人質而不野。偃蹇林泉。足不入城府。盖隱君子也。余方羇旅是鄕。久縻不出。樂斯溪之淸。又愛主人之賢。安得草堂貲。卜隣于玆。作浣花溪上一狂夫乎。彼邛蜀僻陋之地。亦待人而勝。余言得無當之否。溪亭眞似浣花頭。爲愛林塘數畒幽。安得茅茨隣卜築。更携棋酒散覊愁。靑郊綠峀高低出。白鳥文鱗上下浮。聽取滄浪歌一曲。早須料理買漁舟。</text>
<title>卽事。諸生呼韻。</title>,<text>昨夜蛟龍闘峽江。驅雲曳霧過前窓。高亭喜雨吾將賀。爲問誰家有酒缸。</text>
<title>奉和伯氏見寄。次香山韻。上篇叙入山。下篇述僑寓。皆答來詩之意。</title>,<text>分司一別猶千里。京邑相思更萬重。香嶽暫尋雲際寺。天磨憶倚雪中松。已將朝服輸荷服。難把僧鍾當禁鍾。何日却蒙恩赦去。駱村春酒話靑峯。離恨欲書徒自惱。僑居且說不嫌重。渚淸常對田田荇。園靜唯聞謖謖松。多病猶堪高客枕。習慵無復候晨鍾。鄕關已是千山隔。何用分身散上峯。附重和元澤疊香山韻。見寄。竹堂出峽音書傳稍稍。僑居風味說重重。境無車馬門宜柳。溪有蓴鱸水敵松。問字人來開曙幌。乞詩僧去動昏鍾。就中忽惹鄕愁劇。紫翠秋凋米豆峯。傳聞客路猶遷次。旅泊淸溪亦已重。雨沼獨看千柄藕。烟臯常對萬株松。城陰帶夕愁吹角。山氣含商畏吼鍾。若到安陵心更折。中秋莫擬上高峯。</text>
<title>出峽回至安陵。逢權文伯旋別。投肅川池亭。有懷却寄。</title>,<text>莊舃思鄕久越聲。安州亦有故人迎。憐君醉舞當時態。愧我詩篇半世名。相別客亭唯痛飮。獨來池閣倍深情。虛疑昨夜笙歌沸。雨後官蛙秪自鳴。</text>
<title>肅川新別舘成。爲南使君賦。二首</title>,<text>冠盖通灣塞。州城直驛程。行車如押至。司里告充盈。制作須佳政。經營順物情。良謀匪民力。農月且能成。宿昔卑湫地。誰言見此堂。香粳齊負郭。垂柳半低墻。淋雨軒窓凈。微風枕簟凉。已傳賓從喜。皆說使君良。</text>
<title>再來淸溪</title>,<text>昔別淸溪縣。今來月七彎。侍兒新㨾䯻。明府舊懽顔。止水何時鑿。高亭試一攀。使君新鑿池。構小亭。 客遊多物色。無那鬂將斑。</text>
<title>聞李子修纔配春州。又移江西。用前韻書事。</title>,<text>東遷纔定忽西遷。來是悠然去適然。關吏皆知行客姓。邑人猶慕使君賢。往時鶼蟨眞相似。今日夔蚿更欲憐。編配除名應不恨。赦書還下限年前。</text>
<title>亡姪祥日書感 去年練日。奉使龍灣。</title>,<text>憶昨湖南送汝喪。如今歲月轉頭忙。豈知人世逢夫日。每在邊城憶故鄕。灣上使車空涕淚。海濱孤舘倍悲傷。墳封不臨期無哭。多恐重泉結恨長。</text>
<title>答李學士子修初到江西配見寄 二首</title>,<text>江西忽有故人書。遷謫知君意自如。直道無傷三黜後。新詩不廢十生餘。猶勝墨綬曾爲吏。獨恨靑衫久困余。何日共成歸隱計。石田春雨耦長沮。官名纔免載刑書。編配休論更不如。我自俸錢唯取足。君今糶米豈求餘。漂流到處俱爲客。離索多時倍跂余。相望却愁徒步往。信知行止有能沮。時無馬故云。沮字當從上聲。而韻書多通用。依來韻押。</text>
<title>良隱上人。將訪李學士謫居。過訪余於淸溪旅次。記余夏初同學士入香山。上人亦從遊者。仍出學士嘉州時所贈。次韻送之。</title>,<text>爾出裝中什。深情信所云。靑眸尋遠客。赤脚踏 一作破 炎雲。香嶽曾相遇。淸溪又一分。如逢謫仙問。爲我道慇懃。</text>
<title>早秋。寄李侍講謫居。</title>,<text>西關重出意何如。聞道昭陽萬死過。澤國火雲當晝合。海門金氣向宵多。袁公河朔難逢飮。劉幹漳濱尙卧痾。會待賦成秋興後。看余彪鬂轉蹉跎。昭陽江在春州。彪通作髟。僕今年正及二毛。故末聯云。</text>
<title>次李子修七月一日見寄</title>,<text>海上西風一笛愁。覊懷忽覺對新秋。嚴程昔見淸霜下。客舍今逢大火流。天道寧無思反復。人情只有悔愆尤。知君昨夜商聲發。詩罷孤吟自白頭。</text>
<title>早秋。夜坐書懷。寄子修。</title>,<text>虛閣微凉思悄然。井邊高柳夜聞蟬。西風洗瘴無中伏。新月臨關欲上弦。一臂方交驚遠別。二毛初見惜流年。賈生當日傷王室。詞賦空令萬古傳。</text>
<title>謝价川崔使君惠銀口魚</title>,<text>撥剌銀鱗一尺長。昔年風味最難忘。久逢虜饌愁遷客。忽作南烹憶故鄕。乍瀉氷盤堪動色。旋投梅鼎已聞香。知公亦起湖中興。憐我同懷却遣甞。</text>
<title>七夕。同淸溪李明宰。登池上新亭。</title>,<text>君猶卧疾我思家。强起樽前送歲華。梧井乍凉初墜葉。藕池新綠已開花。新池。種蓮晩開。 山河去國逢秋早。風雨留人向晩加。醉興不知身是謫。欲從銀漢汎仙槎。</text>
<title>老親初度日有感</title>,<text>桐葉纔翻西井樹。萱花長照北堂春。遙憐此日家人會。却恨樽前無此身。</text>
<title>龍岡李使君慶一。將訪陋止。中道阻水而還。有書及餽。走筆奉謝。</title>,<text>獨坐愁誰語。繁陰苦不開。河梁驚已拆。㫌旆悵空迴。天與吾曹薄。人無舊雨來。一壺兼尺素。應爲旅情裁。</text>
<title>寄魚川睦督郵來之</title>,<text>聞君謫宦似山居。峽樹溪雲興自如。問馬方知官是馬。觀魚未覺子非魚。香爐老釋應相識。鐵瓮名姝且莫踈。絶勝安州貧敎授。日高空腹講詩書。</text>
<title>寄李學士子修 二首</title>,<text>秋陰慘不開。秋氣颯已凉。鼃魚生我庭。蟋蟀鳴我堂。我行歲已周。覽物增悽傷。所懷同心子。留滯共一方。川流豈云廣。欲濟非無梁。沉痾久未釋。婉孌結中膓。君今有縲絏。焉得置我傍。昔爲王庭臣。今成西塞傖。昔在金閨裏。今居窮海鄕。寸心望終貸。明曜仰末光。耿耿中夜憂。非君誰能量。昔我遊京輦。猥廁金門伴。君時在天曹。屢賜仙郞管。相見必稠衆。未能出深欵。幸叨同院直。居然席未煖。遇事實倉卒。吐詞何狂誕。譴逐俱跋疐。胸懷兩平坦。篇章喜相屬。歲月成編纂。當君再抵法。令我長懷懣。萬死見重來。天意諒不但。我身尙無梏。還往豈云斷。苦爲霖雨滯。復因炎暑癉。蟬鳴昨已凉。庭樹凄風滿。躊躇感心曲。有如衣匪澣。爲君歌商聲。重奏廣陵散。</text>
<title>次子修韻</title>,<text>川路非關遠莫從。故人相望阻相逢。蒼黃未作當時別。枯槁應存此日容。秋至山河悲擧目。病餘杯酒怯澆胸。詩篇已絶爭名意。見待何須更淬鋒。</text>
<title>又戱爲一律</title>,<text>文非西漢曷吾從。詩到黃初恨不逢。楊馬門前曾退讓。曹劉壇上敢雍容。天池久息三千翮。雲夢難開八九胷。已向中原休角逐。恐君大國尙加鋒。</text>
<title>八月一日。自淸溪還安陵。去年是日。遭譴就途。今忽一期。感懷書事。</title>,<text>生涯萍梗苦流離。薩水今來歲已朞。荏苒仍逢遷謫日。蒼黃尙憶拜辭時。朱顔鏡裏看將老。畫角城頭聽更悲。同罪逐臣多放赦。此身終愧負恩私。</text>
<title>戱簡通判求麯釀酒 三絶</title>,<text>家家麵磨屑如霜。客裏空思試麴方。敢向主人煩此物。會看新釀瓮頭香。官家恰割三升麴。遠客能謀五斗醇。會待釀成分半飮。不須留作庫中塵。安陵官酒烈於灰。日日敎君腹吼雷。欲識廣文家醞否。不妨秋夕月中來。</text>
<title>風雨</title>,<text>鷄鳴猶不已。風雨亦凄凄。暗室無燈燭。嚴城斷皷鞞。潛蛇方入窟。獨鶴苦遭泥。歎息秋將半。飄零尙浿西。關西。本高麗浿西道。</text>
<title>中秋遇雨 二首</title>,<text>去歲中秋月。初爲出塞聲。去年中秋。初到安州。見月有作。 殊方仍此夜。淫雨苦無情。兔沒長河渡。輪沉白道行。故園千里外。能得異陰晴。不恨秋爲客。唯憐月伴人。豈知今夜雨。埋却半江輪。未有登樓眼。空成伏枕身。遙懷靑駱下。杯酒定誰親。</text>
<title>安州秋夜</title>,<text>落葉在中庭。秋聲那忍聽。長憐薩水月。獨伴鬂毛星。故國悲遊子。歸途數驛亭。西遷行待滿。莫惜歲華零。</text>
<title>和安特進侍遊延之</title>,<text>崆峒載問道。汾水美平政。皇心睠畿縣。善遊協往聖。鳴鑾黃屋崇。淸蹕緹騎盛。神飈扶彩舫。溟漲堪靜鏡。黃龍助后威。魚躍悅文性。雲霞忽澄朗。川嶽相廻暎。環洲組練明。遵渚簫鼓競。珠翹列趙舞。藻弁騰洛詠。廣筵樂方湛。法觴儀俱敬。非唯良辰會。實感昭世慶。顧己妨朝列。蒙恩仰嘉命。願言同魚鳥。咸若及翔泳。</text>
<title>黃州城樓。別具通判次山 崟。</title>,<text>相逢非故國。此別倍深情。我已經年客。君今半刺名。孤雲簇錦水。落日正防城。獨下山樓去。那堪畫角鳴。</text>
<title>行到松京見伯氏。纔以使命來此。聞余行。留詩以去。次其韻。</title>,<text>聚散眞成閱一塲。崧山欲過更回望。星軺去日留篇翰。絶勝家書報數行。冬末春初。會于松都。故首句云。</text>
<title>次鄭白也示韻。時白也自嶺南解謫還。病未相見。</title>,<text>嶺樹關雲共白頭。羡君今免畔牢愁。東還不見西征促。未信人生有兩眸。</text>
<title>乙未秋。休告省覲。病卧京邸。數月不作詩。歸途感懷有成。</title>,<text>寒雨不成雪。陰雲時近人。玄冬復遠役。白髮奈慈親。羇泊三年宦。間關萬死身。終南如夢裏。來往恐非眞。</text>
<title>至夜 呼韻</title>,<text>雲滿寒山雪滿城。一燈雙劒坐天明。長安此日朝冬至。千里孤臣五夜情。</text>
<title>戱簡金通判</title>,<text>家在平原大道南。玉肌春暖絳唇甘。生憎薩水盈盈女。一箇妖姿換得三。</text>
<title>簡謝龍岡李使君 二絶</title>,<text>紙帳生寒午夢驚。尺書雙鯉故人情。孤城雪裏門長掩。今日山窓眼暫明。聞君决意向田廬。却被公家有簡書。尙勝平原留滯客。屈平今作病相如。使君將棄官。以奴婢推刷之令。不果行云。</text>
<title>旅窓戱題</title>,<text>寒厨卄指備炊烹。一室如阬午始明。盡遣門徒非避謗。時以病謝遣生徒。 厭隣官妓爲專精。床頭只見懸燈迹。庭下難聽履雪聲。閹亦有妻僧有儷。此身生理喚何名。</text>
<title>至晦。約金通判會隱寂寺。路上作。</title>,<text>白雪滿山逕。溪流含亂澌。慇懃一斗酒。遠赴故人期。妖姬載我後。紅袖暎朝曦。時適以妓樂自隨。 行矣且不惡。聊用慰所思。</text>
<title>平原旅次。雪夜卧病。排悶三首。仍奉伯氏。</title>,<text>南人不耐邊城苦。逐容仍逢臈月交。肺病酒杯難强進。眼昏書帙亦長拋。山前郭外風摧木。溪上簷端雪擁茅。千里鴈行空杳杳。五更鷄唱自嘐嘐。經年羇宦病相仍。災疢思來日戰兢。文酒琴歌俱棄擲。雪霜風土共侵凌。離人欲度平原臘。鄕信難通浿水氷。此夜旅愁徒展轉。向時詩興頗飛騰。淸川一病久濱危。病源因淸川水土。 年紀雖强太半衰。顔䫉可能妻友識。死生長遣母兄悲。須知賦命天應薄。敢望蒙恩地更移。除却憧憧不平事。靜中安卧是良醫。</text>
<title>冬夜</title>,<text>冬至至前陽已萌。至後猶無一分生。羣山漠漠氷雪亂。長夜漫漫星斗橫。人家冷死燈火焰。城郭寒沉𥀷皷聲。詩翁眞箇强解事。謾道秋天不肯明。</text>
<title>守申日</title>,<text>臘近年殘未。宵長日屬申。三尸爾多事。雙淚我何人。壁冷唯燈焰。城孤更月輪。天邊浿薩上。又逼歲華新。時寓平原。在浿水北薩水南。故云。</text>
<title>苦寒行 三首○十二月十三日。平原旅次作。</title>,<text>去年平原雪一丈。北望淸川不可往。今年平原多雨雪。殺氣森森連莾蒼。生來不識邊城苦。慣客南方處炎壤。竦肩縮頸那敢出。爐火未覺焦手掌。一身至小無所庇。天高地厚徒自廣。何不凍殺魑與魍。關山十日常五雪。北風日日號天末。窮陰塞野車馬絶。厚地如瘡處處裂。虎豹深藏不敢橫。蛟龍遁迹潛其穴。居人乍出刑禍酷。鼻酸脚皴遭劓刖。西邊卄載休兵甲。送迎誅求浚膏血。三尺角弓徒似鐵。暮春東海永不開。是年三月。關東海水成氷。 自古以來無此災。比年苦寒民不堪。無乃皇天運自催。西人秋熟多木綿。平居得保耉與孩。南人歲歉不得衣。肉凍骨折良可哀。是年。三南大歉。兩西稍豐。 夜長天黑無燭龍。直愁西北崆峒摧。杲杲朝日東方來。</text>
<title>卽事回文 二首○十二月十三日作</title>,<text>中庭小雪落騷騷。永夜深愁但薄醪。風角一聲寒戍遠。空懸缺月塞城高。寒窓夜色月瓏玲。暗逕幽扉雪擁庭。彈劒一歌長下淚。殘尊冷酌小燈靑。</text>
<title>無書</title>,<text>遠客無家信。他鄕近歲除。應知三丈雪。足阻一行書。目斷昏鵶後。魂驚曉角初。平安憑夢卜。愁夢恐成虛。</text>
<title>明夷</title>,<text>地卽平安道。人今病死鄕。來非好消息。去是幾炎凉。朔氣通遼左。音塵隔漢陽。明夷本玆土。箕子昔曾傷。</text>
<title>自傷 幷序</title>,<text>余不類。幸奉先人敎訓。克至成立。自遭憂以來。疾病尫羸。重以世故。遂怠墯棄學。歷仕內外七八年。唯乾沒苟容。無長可稱。忝侍經幄。論思失職。遭譴西來。將二期矣。念先人平日義方。不䕤於科第。文藝而止。不肖不謹承其命。貪祿冒榮。迄底于罪。上負聖君。下憂老母。忠孝已兩壞矣。思之不覺慄慄。歲終病滯平原。先人諱日奄隔一旬。瞻望家廟。乃心如隕。忌日喪之餘。君子於是月。不宜吟詠。顧憂愁之極。無以抒懷。凡有不平。不得不發諸篇翰。聊爲自傷詩。以道其志云。憶昔四歲初避胡。先人挈我南遊湖。昏晨畫肚敎以字。所記不獨之與無。居然膝上成五言。坐客比之摩尼珠。九齡十齡思已壯。詞賦欲追班楊徒。平居勉勵皆忠孝。豈願唯爲君子儒。射策初入白虎殿。南謁庭闈綵衣趨。痛迫終天身不死。泣盡空山眼欲枯。甲申冬。對策登第。榮覲湖縣任所。無何。遭大故。 自從多病便怠勌。日覺古道歸榛蕪。三年太史眞竊忝。諫官憲職空糊塗。出宰小縣非見斥。庶令甘旨供慈厨。晨羞夕餐嗟無狀。文書鞭扑令人吁。玉堂徵還衆所羡。丹陛論思徒自誣。一官西遷亦僥倖。但覺榮枯變須臾。寒飢疾病何足云。微命曾寬漢市誅。嗚呼小子不謹承。中夜深思涕交鬚。去家那堪夫日近。夫日。謂忌日。見禮記。 對食忽忽忘朝晡。此身恐爲長逝者。未免人間不肖孤。</text>
<title>寄李學士子修謫居五十韻</title>,<text>故友誰同病。斯人共異方。山川數亭障。時序幾星霜。伊昔趨金殿。非才上玉堂。駑𩢠猶駕馭。騏驥本騰驤。並迹陪帷幄。聯名奏牘章。廷論須白黑。上譴遂蒼黃。事與牽裾異。誠非補衮忘。嘉山眞棄擲。敎授實凄凉。跋涉雖先後。艱難兩備甞。平原初秉燭。薩水又含觴。入學余方歇。之官子更忙。俱爲遠流落。且作暫乖張。絳帳弦歌席。黃堂簿牒床。新詩還往復。良會亦尋常。露菊垂寒蕊。霜楓帶晩香。江名古大定。天氣後重陽。落日歌姬扇。微風舞女裳。催傳竹葉斝。穩泛木蘭檣。稧事逢三月。仙居敞百祥。是年上巳。同赴麟坪大君百祥樓上酒席。 梁園非舊客。楚醴愧前行。下筆成鸚鵡。調絲奏鳳凰。語從方朔謔。醉任次公狂。暫試尋山屐。同携采藥囊。香爐昇縹緲。巨海接微茫。直跨風回碣。遙臨日出暘。龍藏雲氣壑。鳥下梵聲廊。鐵鎖攀崖滑。藍輿入磴妨。掃苔題石縫。摘葉染林香。釋帝傳應妄。檀君迹已荒。古記云釋帝之庶子雄。降于太白。生檀君。此必妄傳。 歸鞍度谷口。別酌展溪傍。乍惜稀音問。俄驚抵咎殃。曾參慈母惑。鄒衍賤臣傷。東配嗟何罪。西遷竟此鄕。江村炎雨阻。澤國火雲翔。去去思浮海。行行類過湘。天涯復知己。歲暮尙相望。一病因風土。三冬不死亡。詩書空寂寞。道路▣棲遑。廩食無餘粒。僑居已幾坊。形容久憔悴。魂氣自飛揚。小子誰從蔡。先師亦畏匡。眞同歎卑濕。不異竄淸漳。雨雪侵烽燧。氷霜覆女墻。徒然徂歲月。何計會參商。更有篇章否。嗟無信使將。猶聞保家室。莫恨在邊疆。梨澁嬌通子。杯乾泥孟光。定知詩意好。那識旅愁長。信美非吾土。浮生任彼蒼。新年有春色。歸夢在滄浪。</text>
<title>奴自京來。始得家書。三首</title>,<text>驛使朝朝過。家書望望疑。浪驚吠巷。虛訝鵲翻枝。素札開盈把。蒼頭跪致辭。喜心終不寐。還似待來時。信阻長爲念。書來秪益悽。老親猶菽水。病妹又榛笄。臈破年光盡。關寒客意迷。新春故林色。難到浿江西。未作數行復。先敎方寸紛。妻兒何足道。生死欲無聞。失學嬌同子。長飢病稚君。休令更惱我。書到只須焚。</text>
<title>臘月二十日。得驛報。已蒙恩旨。召拜成均典籍。感泣有作。</title>,<text>聖主明如日。微臣涕似嵐。三危昔分北。六月更圖南。敎授恩猶活。成均職未堪。新年梅柳色。先入醉顔酣。</text>
<title>恩命還朝。有懷李侍講老兄。枉道闕別。因成長句奉寄。情見于詞。侍講。卽李嘉山正英。時謫江西。</title>,<text>同來逐客尙塵泥。赦罪移官意自迷。身被明恩趨日下。夢隨殘月到江西。憐君再折曾傷翮。顧我初伸一蹶蹄。但使湘流免懷石。敢論雲路復登梯。氷霜滿目傷爲別。尊酒關心惜已睽。宣室徵還暫問鬼。鹿門歸去擬携妻。春生象魏瞻新法。寒盡江潭想獨棲。聖德足知均滌蕩。暫時留滯莫長悽。</text>
<title>留別諸生</title>,<text>山西自古材多武。天下如今俗棄儒。數子詩書還間出。二年貧病得爲徒。逃空我似聞跫者。海畔君同逐臭夫。從此歸朝一千里。夢魂長在浿江隅。</text>
<title>留別金通判</title>,<text>北闕優新渥。西關起逐臣。招邀得別駕。寵餞住征輪。笛動梅花雪。罇浮栢葉春。今宵苦牽挽。猶作未歸人。</text>
<title>贈別諸生</title>,<text>只謂君送我。那知我送君。明朝大歲日。獨卧浿江濆。</text>
<title>初直騎省</title>,<text>流落關河已二霜。忽承新渥入明光。初從騎省連雲處。却聽鷄人報漏長。當日周南留太史。今宵漢署忝仙郞。自嗟筋力婆娑甚。何路將身奉聖王。</text>
<title>奉次伯氏舊時僑舍主人送酒韻。末寓戒酒之意。</title>,<text>廉吏安可爲。高官不足藉。豈識侍郞窮。隣無斗粟假。新春駱峯下。枵然卧空舍。枯膓喜得酒。寶勝丹砂姹。一飯尙報德。千金豈論價。甚荷居停惠。開壺便傾瀉。長安貴香醞。品味此其亞。題詩罄裏曲。意重瓊瑤謝。我言酒雖好。臨觴只可乍。酒徒聞此論。倔强不肯下。嗜酒必喪生。令人足悲吒。吾方戒此物。抱病經長夜。附元韻 竹堂貧仕忽停俸。竟月無所藉。三日斷炊烹。四隣不貸假。老妻搔白首。淸晨走親舍。閉戶獨長歎。無面對女姹。塩薤已不繼。况復論酒價。不知僑舍主。有何情輸瀉。遣奴勤致問。酒壺盈欲亞。顧豈饞貪人。開酌不及謝。一酌到三酌。形與神親乍。始覺吾人手。酒杯難放下。假如日一壺。無食亦不吒。兒飢何足憂。醉睡終今夜。</text>
<title>送吳永川 熽 之任</title>,<text>潘岳哀傷賦悼亡。一麾聊復宰河陽。永川新喪配。 登樓嶺嶠三春遍。卧閤絃歌四境忙。朱紱不妨兼嘯傲。靑霄莫惜阻騰驤。誰憐抱疾歸朝日。郞署空移謁告章。僕新自西關還。忝兵郞。以病呈告。故結云。</text>
<title>申兵使夫人挽</title>,<text>芝誥增封貴。萱闈晩節康。但看餘玉樹。誰見閱滄桑。人世悲懽盡。泉㙜契濶長。少年叨截髮。哀淚向高陽。</text>
<title>外從祖東村金參判挽 二首</title>,<text>禮樂傷吾道。詩書檢此身。巖廊論不到。丘壑意彌親。史籍淸芬久。詞林殄瘁新。崑崙如返顧。能復紲騏驎。小子生還日。先生適去時。傾河嗟莫及。列宿恨難追。尙記閒居語。空吟見贈詩。外家零落盡。懷舊益悽其。</text>
<title>朴眞卿挽</title>,<text>萬世猶成朝暮遇。唯君與我幸同時。鍾期聽罷令誰聽。劉尹知深勝自知。芸閣冷官親友惜。桐鄕遺愛吏民悲。夜㙜亦絶論文會。應卧春山獨詠詩。</text>
<title>李佐郞 華封 挽</title>,<text>雲閣鑾坡共一觴。浿關咸嶺各殊方。尙嗟故國生還晩。誰料重泉死別忙。身命恰當丁壯歲。官銜還記騎曹郞。哭君父子猶人世。却筭流年未十霜。</text>
<title>僑寓駱山下。病卧不出。偶起見二花。感而口占。</title>,<text>春來無日不愁風。病骨稜層似老翁。賴得迎暄憑檻望。已看紅杏滿墻東。小桃初動到山家。經歲沉痾鬂欲華。簾下試憑兒子立。一庭春事在櫻花。</text>
<title>黃鳥賦</title>,<text>嗟黃鳥之麗質。實品族之寡伍。鍾中央之正色。披陸離之奇羽。旣珍姿之外施。又慧才之內輔。引巧觜而唳音。弄柔嗌而轉語。然而鳴不常聞。飛必時出。始候陽而鼓翼。終涉火而結舌。雖應氣而變化。若卷舒之有節。於是春日載陽。薰風已至。雲消雨霽。水白煙翠。喬柯萋其欲茂。灌條蔚而方陰。整習習之新翰。學蠻蠻之初音。循幽樊而詎息。眄嘉樾而爰尋。曄秋枝之綴菊。燦新礦之鍊金。乍逗翮於花梢。卒遷趾於柳標。俄隨絮而欲颺。復逐絲而相繞。圓睛顧睞。妙頸昂矯。逸思將吐。柔音自掉。傳喉卽淸。過舌皆巧。或間間於縹緲。時欵欵於杳窱。初如澁而更流。末將終而未了。遠嫋娜而飄揚。近纏綿而窈窕。惜紅園之易暝。愛靑堤之將曉。掩啼鵑之淸怨。奪語燕之圓滑。忽響絶而翅起。望鮮翎之已沒。于時南鄢佳侶。東淄妙選。綠水將陳。陽阿欲薦。對影意沮。聆言色變。琴輟珠徽。歌停紈扇。是故見者愛其色。聞者懷其聲。時非一致。感自百生。入上林而喈喈。出章㙜而嚶嚶。媚宮娃之豔游。陶俠少之芳情。彼西閨之懷遠。復南浦之送行。離人爲之泣下。思婦爲之心驚。悲歡異態。不可殫名。韻節殊聽。無能悉形。惟玆禽之輕小。胡美妙之多聚。詎讓彩於鴛鴦。將媲慧於鸚鵡。非鳲鳩之敢擬。矧博勞之焉數。迨靑陽之旣謝。覽綠卉之滋繁。尙毛質之未變。憐反舌之無言。託微軀於造化。雖凋喪其不怨。終隨時而藏默。庶斯道之長存。</text>
<title>入圈擊彘賦 月課</title>,<text>考席珍於更僕。斯迫辱之可遠。苟儒行其敢侮。誰見毆於獸圈。相其衣之裒如。持禮義而爲干。游齊魯而誦詩。去解頤於長安。嗟焚坑之屬耳。又黃老於其間。雖殘編之可綴。曷能曉其嘵嘵。論纔罷於馬肝。聞自公於東朝。五千言之前問。如枘之不入。道其道而非吾。固儒家之所黜。胡老婦之盛氣。思大窘而甘心。將納諸於彘食。云格彼於上林。天子愍而無奈。聊與刃而助汝。何昔日之粥粥。今直似夫武士。紛利鋩之方接。奄猛牙之已殪。其何辭而復罪。幸履虎而不噬。噫漢廷之待儒。道盖絶於尊禮。皇雖察其直言。奈躬尙乎玄嘿。矧大道之同異。匪主饋之攸及。固乃舅之嫚罵。宜兩生之不行。亦有責乎轅生。何自浼而自輕。㫌非招而不往。醴忘設而可去。士所貴者誠然。焉耻辱之斯取。迨耄期而不休。徒見嫉於曲學。彘入廁而不去。吾反取其伉直。</text>
<title>秋月 八歲作</title>,<text>夜坐見秋月。月明照我衣。愛此不能寐。劇於十五姬。</text>
<title>幽居 以下九歲作</title>,<text>寂寂幽居閉。蕭蕭落木飛。携琴坐白石。明月照人衣。</text>
<title>採蓮曲</title>,<text>江南採蓮葉。江上女如雪。桂舟蕩綠水。春風吹羅衣。可憐時節暮。歡子幾日歸。悵望關山路。垂楊暗如霧。</text>
<title>出塞詞 二首○以下十歲作</title>,<text>北塞風塵起。戎車遠出征。鴈飛傳朔氣。雕散識胡兵。衣捲嚴霜冷。烽燃積雪明。將軍戰月窟。虜頸係長纓。胡馬飮靑海。天兵下朔方。彎弓懸落月。拂劒照秋霜。鐵甲寒難着。鈴旗凍不揚。明朝屠大漠。種落自奔亡。</text>
<title>宮詞 二首</title>,<text>漢闕高千尺。樓㙜入碧空。雕楹渭水北。畫壁隴山東。紈扇歌飛燕。羅衣舞紫宮。君王長夜飮。歡樂萬方同。長信宮中月。昭陽殿裏霜。金輿曾不到。玉淚幾成行。錦帳添新恨。羅衣歇舊芳。忽聞歌吹發。惆悵紫霄望。</text>
<title>塞下曲 十一歲作</title>,<text>孤城一望大荒秋。萬里黃河水自流。朔風烈烈吹黃葉。胡馬啾啾牧海頭。</text>
<title>南亭射 十四歲作○軍威縣南亭觀射。爲聞韶李進士子愼。作效李長吉高軒過。</title>,<text>朱軒桂樓臨烟渚。輕帷羅幙生香風。堂中武士氣如虹。猿臂虎拳懸雕弓。紅韝綴日白羽輕。玉皷壓雲聲玲瓏。聞韶才子風流宗。金骨綠髓顔桃紅。太淸星辰下胷中。天門昔唱黃金榜。聲價一日磨層空。他日龍門捧袂人。面目應是作詩童。</text>
<title>銅燭㙜 己卯冬</title>,<text>君不見刻鏤銅燭㙜。燭光玲瓏如玉山。山水屛間影凌亂。千巖萬壑相斑斑。暝中漁舟却照火。樹下行人日暮時。南郭眞人申元澤。沉吟對此寫其詩。此中無一事。靜誦南華經。飮酒一盃曲其肱。夜未央燭淚零。</text>
<title>次韻贈李幼平 以下庚辰</title>,<text>梅牎佳雨醉談煩。捴爲樽前意氣存。數日論文探學海。三杯落筆倒詞源。山村日暮初生暝。城郭烟沉欲閉門。莫說萍蹤無定地。江潭早晩託香蓀。</text>
<title>送李幼平歸砥平</title>,<text>曾於文賦見奇文。二十如君亦不羣。白也詩篇成一斗。羲之筆陣掃千軍。芝蘭宿願心方副。苽葛新情意更殷。別恨無端雙袂濕。驛亭歸路夕陽曛。</text>
<title>雨</title>,<text>水國風濤壯。晴天雨氣分。紅翻滄海日。黑起太山雲。漸漬魚龍窟。渾驚鳥獸羣。高齊非一處。有酒至醺醺。</text>
<title>葡萄馬</title>,<text>漢使曾從西域還。神駒出自大宛間。葡萄千石來時載。背上猶留數點斑。</text>
<title>詠畫雙白鷺</title>,<text>雙鷺下沙際。柳汀春水生。人驚不飛去。猶有羡魚情。</text>
<title>霽後訪黃老野居作</title>,<text>槐夏風正薰。麥田雨初足。朝來喜新晴。庭草變舊綠。田家把鋤犂。南畒散籉笠。呼兒飯吾馬。淸晝訪隱客。緣溪扣柴扉。松逕薔薇落。入門笑相迎。譚玄共破寂。炊粳炙山梁。情味兩相極。他飯不下箸。此餐忘枵腹。還傾單瓢飮。曲肱至日夕。牛羊下古道。鳥雀噪簷隙。卿眠我且去。幽興自可樂。明朝儻相思。肯許勞馬策。</text>
<title>食蓴膾</title>,<text>槐夏魚正肥。絲蓴澗底生。羹蓴膾肥魚。當晝飯香粳。紅肌美轉新。紫莖甜且滑。雖無萬錢費。一味亦可悅。呼兒酌蘭英。聊以滌吾口。江東張達生。能知正味否。</text>
<title>夏雨病中。偶結魚網作。</title>,<text>雨砌絶纖埃。園禽俱好音。風軒卧夕凉。養痾對長林。吾觀天網踈。隱几唯憑化。臨淵適羡魚。愧彼忘機者。</text>
<title>申右尹水墨畫扇歌</title>,<text>中原畫工不知名。自稱會稽樂癡生。水墨淡掃高麗扇。寫出山水俱有情。陰崖幽壑窈窕間。斷藹微雲未分明。長松磊落蔭其間。根骨盤囷走縱橫。子䂓暮啼新月窺。山瀑洌洌寒泉鳴。蒼茫遠樹韻天籟。五月聽之如有聲。峯回逕轉不見寺。惟有歸僧松下行。癡生筆法乃如此。可與虎頭龍眠爭。吾宗申侯得此扇。重之不减崑山精。龍仁縣舍一開眼。令我對此心神淸。反思今春間。侯自瀋陽還。此物應從異域來。摩挲筆跡還生哀。申侯求我贈一歌。屬我病瘧廢吟哦。侯兮侯兮奈侯何。</text>
<title>贈人留別</title>,<text>我彈朱絃琴。君唱白頭吟。吳歈且莫聽。越謳且停音。琴聲歌曲兩相宜。一彈一唱千黃金。君不見買臣五十始身榮。窮達在天天難諶。君不見主父五鼎食五鼎烹。一身倚伏交相侵。李斯空歎咸陽市。屈原謾死湘江潯。當年稅駕苦不早。斧鑕在頸難爲黔。餔糟啜醨亦能醉。何用自投汨羅沉。男兒當作執金吾。明日亦可投其簪。歸來田畒爲老農。養痾頤神任苓蔘。男婚女嫁自成就。妾能歌舞妻能絍。烹鷄炰羔歲時飮。仰天烏烏斗酒斟。人生會須行樂耳。莫學無機如漢陰。不然且作一都護。將兵五千吾能任。不能詞賦學宋玉。不能草檄如陳琳。張弓射殺左谷蠡。大漠一呼淸妖祲。功成長揖解斗印。何須駟馬驅駸駸。共傳漢朝方朔星。復道商家傅說霖。功名如今未可須。神仙從古誰能尋。也知人情共猜疑。也知世路多嶔崟。人情世路君莫論。我欲無言如病瘖。悲來不飮還不彈。中夜思歸撫劒鐔。心如依風馬。身似繞枝禽。何時歸飮隴坂水。且須飛棲荊山岑。沛郡長者漢天子。魂猶思沛悲不禁。沛中擊筑歌大風。泣數行下因霑襟。當時已知皇帝貴。遊子思鄕古猶今。嚴冬十月忠州道。北風吹雪凍蹄涔。寒雲四捲天色高。杵聲處處鳴霜砧。滿堂回遑皆變容。彈絃撫節哀且淫。可憐城南擣衣裳。可憐城北把線針。城南城北兩相望。此時遠客寒無衾。月沒星稀馬蕭蕭。人生從此分辰參。請君且停白頭吟。贈我一言當所箴。君言得喪不關心。丈夫行事貴如此。何憂巧言令色與孔壬。作詩贈君君莫咍。我輩豈肯生無所成老山林。</text>
<title>次李幼平述懷見寄四十韻</title>,<text>才士今無數。家聲舊最喧。文章余豈伯。材力爾爲昆。天驥蹄將放。神鷹氣必鶱。名高常仰斗。學奧敢窺藩。舊好心難展。新愁恨欲呑。交非庾亮座。客卽李膺門。一劒輸肝膽。千金奉諾言。追携慙小技。感激動深恩。江蘂紅於錦。山花白似礬。樓㙜臨水勝。魚鳥入春蕃。醉舞衫交亂。新歌曲共翻。方知意固合。每覺道殊尊。一別歸砥峴。砥平別號也。砥。亦有平押。 三秋發義原。堤川別號。 俱關趨定省。各自返丘園。王室堪流涕。微誠但 但一作竊 負暄。出兵非馬邑。遣使爲烏孫。勃海樓船泛。遼陽戰騎屯。蹉跎計已誤。歎息氣長濆。江漢飄零久。池塘景物繁。憂忘傾魯酒。興遣鼓秦盆。述作曾蒙惠。文詞更憶論。披牋應吐鳳。瀉墨定飛鯤。枉翰遙知數。開緘敢憚煩。別離心獨苦。遊說舌猶存。旅食家家寄。行裝處處奔。炎凉環四序。日月改三元。秋色凋霜菊。陰風折露蓀。名園當野店。別業得山村。遂有淵明逕。仍爲段木垣。信然商嶺地。不必武陵源。踈懶山林託。腥膻宇宙昏。踔行憐萬足。小腹果三飧。鳥雀知歸藪。鳧鷖喜在亹。雖云石投水。本倚玉生崑。坐語思更僕。招尋擬改轅。途窮還痛哭。夢罷只驚魂。失侶眞同鴈。沾衣不爲猿。北歸今幾日。南麓卽淸軒。高盖誰相問。貧交竟弗諼。峩洋絃尙在。莫歎對空樽。</text>
<title>贈自隱上人 余五歲時。遇師於忠州地。</title>,<text>扶蘇山下一沙彌。佳句流傳世亦知。估客何慙寶月釋。詞人已許遠公師。湖鄕識面纔能記。城市談禪本不期。日暮碧雲離思苦。愧無江子擬休詩。</text>
<title>赴奈堤江上作</title>,<text>暮日暉暉短。寒風陣陣吹。行人看向少。羸馬去逾遅。鷺浴無氷浦。鴉棲有雪枝。江行多勝景。應溢錦囊詩。</text>
<title>送懷德趙使君 松年 還任</title>,<text>使君軒盖返湖西。楊柳依依春鳥啼。五馬初來秦女陌。斗珠終載泰娘堤。野鴛逐鴨元相樂。歸鳳求凰本並棲。廣漢能聲山簡酒。風流兼得孰能齊。</text>
<title>贈金進士延之 壽蕃 五百字求和</title>,<text>周道昔無章。雅頌刪已畢。屈原賦離騷。唐景皆祖述。漢興得賈馬。接跡升堂室。揚子曰。賈誼升堂。相如入室。 四言作於鄒。五七相繼出。建安盛文章。鄴中能者七。自晉迄于梁。才士多俊逸。摛翰綴春葩。辭意麗而密。中間陶謝輩。最於風雅昵。沈約忌詩病。上尾與鶴膝。沈約曰。詩有八病。獨上尾與鶴膝最忌。聲律之文。自休文始。 陳隋極艶薄。藻思競芬苾。哀音悟防露。大旨歸淫泆。唐家振六朝。沈宋首尙律。李杜並高蹈。流輩驚且怵。堂庭陳廣樂。節奏叶八佾。餘波及中唐。文源益湓溢。漫涎抵趙宋。風氣奄昏窒。搜奇竊陳編。聲格已全失。大明復煕運。皇天實陰隲。異才共鱗躍。從龍雲氣霱。禮樂始可述。彬彬炳文質。東方尙儒化。羅麗悉冠鞸。國朝二百年。作者不可悉。前輩屬休明。逢秋吟蟋蟀。繼者有金子。高材無等匹。弱植操卓犖。刻意窮幽帙。嶷然大賢度。已見童稚日。矯矯雲中鶴。獨立埃𡏖軼。文選賦。軼埃𡏖之混濁。 詞鋒利發硎。所往皆揘觱。賦詩選試席。奮藻苦捷疾。蘭成射策年。夫子除其一。金十四歲。擧進士也。 南金顧不重。聲價輕百鎰。四方所共仰。誰道山崒𡷏。攬君百韻詩。車許堪愧㥾。車天輅，許篈也。 一唱而三歎。如聞淸廟瑟。史記。淸廟之瑟。一唱而三歎。 健筆力排空。一作昊。 夔獝困捎抶。剞劂巧般倕。法律深寗郅。大海蛟龍挐。秋天鵰鶚鴪。點竄古今文。百家用陟絀。或如卉蔓。或如薌呹肹。光風轉碧蕙。白露滴香橘。近體尤所工。往往逼摩詰。談論折殉華。䟽屬解拘桎。元龍慕豪氣。彭澤愛眞率。睠彼東駱下。山色帶蓬蓽。晴窓檢古書。巾屨俱淸謐。余亦志典墳。頗能愛文術。雖則稱才學。濫吹愧無實。屬美具短札。端爲衆所咥。紀射元非巧。學妙始穿虱。投瓜要報瓊。因灑如椽筆。</text>
<title>送蔡別坐 得沂 歸咸昌 家在洛東江之西</title>,<text>獨憐䆠遊子。飄零行役頻。休官非失路。移第只緣貧。嶺雨龍泉駛。江雲洛樹春。杏林歸後種。囊藥驗應神。蔡善醫術。故結句云。</text>
<title>春日閑居感物遣懷。奉次伯氏駒城出獵遇雨之作。</title>,<text>自古悟至樂。榮公與南郭。禍福馬喪塞。名利舟移壑。所以二子心。遺情與世薄。日出羣生動。終日勤苦作。偃息茅齋下。村酒堪可醵。虛簷棲鳥還。卧對南山脚。觀書雖所懶。聊以慰索莫。偶然入佳境。眞意誰能度。一生且如此。欲辨還自噱。</text>
<title>三月三日。感懷有作。幷序。</title>,<text>去年寒食。旅游京邸。偶遇上巳佳節。時春日未暖。京城內外。並無杜鵑花。索酒不得。塊坐無聊。竟日吟哦。亦不成一字。索莫而歸。今春客駒城縣。又値是日。縣之前山。多杜鵑花木。素號花山。而節候尙寒。不見一花。問之邑人。皆言此花寒食時始開。而今年上巳。適在寒食前。故節早未開云。而前年淸明後。亦無消息。使余落莫者。豈非造物之好魔耶。適得薄醪數器。酌以遣懷。此亦前年所未有也。比歲客遊東西。曾不得一歡。明年此酒亦難期焉。把筆成章。聊以自慰。每歲玆辰賞杜鵑。登山臨水興悠然。去年烟火淸明後。今歲風花寒食前。佳節再回俱錯莫。春時一醉亦夤緣。人生好事年年變。從道今年勝後年。</text>
<title>月夜懷兩兄</title>,<text>新春忽忽度芳辰。客夜寥寥待月輪。遙想二兄同戀弟。可堪千里更思親。東曹滯宦空招謗。南嶠移家只爲貧。聞道星槎通海域。才膺專對果誰人。上年。議遣信使日本。伯兄以從事末望擬進。適以退定。還下其望。今聞信使將行。慮兄又入注擬中云。</text>
<title>奉寄伯氏日本奉使之行</title>,<text>萊州地接大波頭。城外微茫馬島浮。皷角聲搖明月浦。樓㙜影落彩霞洲。春回靈運臨池夢。海入虞翻去國愁。津口掛颿三老喜。今朝風勢利行舟。滄洲萬里靜風烟。漢使乘槎向日邊。富士山高常見雪。琵琶潮遠欲浮天。鄒生不覩環瀛海。方朔徒聞有上仙。千古何人能到此。歸來獨著壯遊篇。香爐仙梵共重重。日照東頭第一峯。海氣曉侵權現墓。沙彌朝扣道塲鍾。烏回金榜祥雲集。蜃作銀樓彩霧濃。天設靈區知有待。靑丘學士筆揮鋒。遼山蠻海別寰區。天地東西盡一隅。華表往年窮去鶴。扶桑今日趁翔烏。明時不是無才俊。忠節元宜奉聖謨。預道行人專對妙。漢廷誰復數張蘇。</text>
<title>讀簡易堂集</title>,<text>辭嚴意簡字排安。輕薄爲文句亦難。若使是翁詩更好。一時才子孰登壇。</text>
<title>讀五山詩</title>,<text>巨壑狂風動地旋。滔滔下筆掃雲烟。蛟螭蚯蚓何須哂。謝范文章亦應天。</text>
<title>讀石洲詩</title>,<text>休道當時數許車。淸華穠豔亦成家。潘姬醉後嬌無力。羅韈輕搖步步花。</text>
<title>讀東岳詩</title>,<text>提衡秇苑舊程文。宗岳詞塲更出羣。自有幽燕沉欝氣。隴西無愧李將軍。</text>
<title>簡邀宋秀才世昌</title>,<text>雨洗薔薇淑氣晴。流鶯啼盡夕陽生。幽居寂寞無人問。課取新詩手自評。落花芳草小園陰。睡起山窓春晝深。沽得東隣一壺酒。世間何者是知心。</text>
<title>寄遠</title>,<text>本意作春衣。遠付西歸使。衣成無使行。秋去猶未寄。嚴霜委百草。北風中夜至。念彼游子寒。晨坐不能寐。開箱出故衣。更破縫線跡。人心異於此。寒暑無厚薄。欲着數寸纊。淚下成行落。一行縫十行淚。百行千行情未極。不惜妾淚零。但恐衣上淚痕成。游子看時心自驚。</text>
<title>七辯 十三歲作</title>,<text>玄虛先生耽居巖穴。避世陸沉。藏景匿響。澄慮怡心。觀化乎衆妙之門。遊意乎至道之根。有耽華公子聞而將往說焉。披輕裘佩金章。駕雲車驂驌驦。軼埃𡏖越陵崗。遂至玄虛之居。其居也左絶巘右重岫。千巖糾紛蔽其前。萬壑聧衆經其後。松竹蓊欝竦其谷。蘭蕙幽藹被其坂。乃弭盖攬輿于巖畔。見先生而陳辯曰。盖聞君子疾沒世而泯名。智者不倍時而棄利。生必激淸光於天壤。沒則耀華名於靑史。當時羡其榮。後世稱其名。今先生竄身荒谷。絶迹遐粤。棄父母之恩。絶繁華之慕。生旣猶瓠瓜之不食。死將與草木而同腐。何異𩿪鶠之隨藩籬。蝦蛭之遊沮洳者乎。今將語先生以四海之所共歡。齊民之所共樂。翫于辯囿。以釋其惑也。先生豈欲聞之乎。曰子旣不遺。遠賜辱臨。蒙雖不敏。毋玉爾音。公子曰。鏌鎁之劒。楚工所營。耶溪之銅。鐵柱之精。陸斷牛馬。水截蛟螭。飾以珠犀。彫以文龜。琉璃明月之環。玳瑁碧玉之匣。七彩文縠之裳。九旒黼黻之服。驪珠華組之纓。錯金紫鳳之舃。佩飾繽紛。長短相雜。或綴以珠玉。或㓒以朱綠。或薰以蘭麝。或被以綺繡。垂文散耀。薌澤遠布。馳騁則許史見而心慚。周步則毛施爲之回顧。此盖衣服之至侈者。先生豈從我而御之乎。曰。余不好此。未能從耳。公子曰。將爲先生。使伊尹爨鼎。易牙調羹。炊大梁之黍。楚山之粳。任子垂竿。由基飛繳。招白鶴落黃鵠。釣魴鱮出黿鼈。胹月窟之玄兎。煮雲間之神鵲。封熊之掌。肥狗之膓。齎以桂椒。冒以棗薑。鱠則靑尾素鬐紫鱗丹腮。饔子揮刀。新刃若飛。素膚雪疊。紅肌花落。亦有秦川之棗。上谷之栗。春則朱李靑梅。秋則黃橙綠橘。酒有玉醴，浮蟻。淥醽，若萍。肴羞旣陳。命進瓊觴。可以和神怡體。可以悅口娛膓。此亦肴羞之至味者。先生豈從我而甞之乎。曰。余不嗜此。未能從耳。公子曰。龍門綠桐。託根高岡。輪囷盤屈。蕭瑟穹隆。脩幹扇雲。高標拂日。夏則霜皮溜雨。冬則香葉經 一作宿 雪。孔翠之所鳴跱。鸞鳳之所棲息。乃使般倕斫其根。師襄按其律。鍾子期聽其操。雍門周奏其曲。若乃大火西流。蓐收按節。白露夜凝。凉風夕冽。於是洞房淸宵。高軒良醼。履舃交錯。杯盤雜進。乃有鄭衛邯鄲之色。北方東家之屬。新衣燦麗。佩組鮮芳。絃調柱促。逸響高張。初發綠水。終涉陽阿。飛纖指而破撥。撫朱絃而淸歌。歌曰。望好仇兮天一方。思悠悠兮不敢忘。佩瓊琚兮爲誰解。雲路長兮我心傷。此亦音曲之至妙者。先生豈從我而聆之乎。曰。余不樂此。未能從耳。公子曰。間宮邃宇。突兀糾紛。玉樓迎風。璧㙜翳雲。彤梁倔佹。畫璧玲瓏。華堂磊砢。碧房靑葱。珠軒黝糾。文柱彫瑎。廣廈渠渠。層簷䡾䡾。上則璇題金㮰。繡栭彩桷。穹隆巃嵸。瞳矓明滅。燦若崇山戴朱霞。怳若皓天耀白日。下則翠階凌虛。丹梯若飛。錯以金華。絡以珠璣。玉女攀星於綺窓。金娥納月於雕櫳。爾其嘉木交植。芳草雜生。紅葩紫菂。綠葉朱莖。花迷桃李之蹊。水溢芙蓉之塘。於是乘桂舟戱水濱。下高翰出潛鱗。擢綠芰採白蘋。然後皷蘭枻擊牙檣。吹孤竹奏空桑。鳧鷖散驚鰓躍。遊女奏採蓮之詞。漁人唱欸乃之曲。樂以忘憂。遊以卒歲。此亦池舘之至麗者。先生豈從我而處之乎。曰。余不耽此。未能從耳。公子曰。歲將晏時旣晩。天地閉草木凍。戎馬肥筋幹勁。僕請爲先生。馴紫燕之飛駟。駕朱輪之輶軒。左烏號之强弓。右魚鬚之旗竿。屯羽隊於金郊。齊彀騎而方襄。於是夷崤陵蹴巒崗。布網罝張罠罿。圍廣壑而列刃。畫脩谿而羅兵。下無遺跡。上無逸翮。然後鳴金擧鉦。獵徒四集。馳騖出入。雷迅電奔。鳴鏑星馳。流矢雪翻。於是裂貙背摧熊蹯。擢豹尾拔犀角。接飛猱捎遠鵠。踐狐兎曳麏鹿。別有白猸靑兕。㹮𤡓猰㺄。狂彘鑿齒之徒。相與磨牙奮鬣。怒氣未息。乃使公孫之疇。崩林磔石。索岩探穴。生抽象齒。手拳貅額。或折脊而碎腦。或分肩而斮足。毛羣積而掩澤。羽族崩而塡壑。於是解網撤圍。收卒弛㫌。車馬雲合。殷殷轟轟。因饗獠者。張羅幕駐金節。炮山梁炙野鴨。啖生彘酌犀杓。酒酣飮畢。收鳶而還。此亦田獵之至娛者。先生豈從我而觀之乎。曰。余不悅此。未能從耳。公子知不可說以利。乃曰。余聞君子。奮義而忘生。志士。殺身而成名。是以荊卿遺命於燕丹。漸離報仇於秦皇。聶政皮面於韓府。專諸擘魚於吳宮。魯朱脫季布於髡鉗。虞卿從魏齊於困窮。此數子者。皆奮氣揚義。交賢結豪。起讐杯酒。擲身秋毫。萬乘裭魄。華夏賢高。先生當此之時。豈能從我而交之乎。曰。余不願此。未能從耳。然而有起色矣。公子遂進之曰。若夫魏之信陵。趙之平原。虛己下士。騰道飛仁。是以朱亥抽鐵椎而睥睨。毛遂奉銅盤而周旋。侯嬴自剄於夷門。李同戰死於秦軍。玆故六國慕義。世主願臣。氣淩虹蜺。威重鼎呂。指揮則動山嶽。慷慨則變霜露。此眞古之賢公子也。先生豈從我而效之乎。曰。余斯願也。直恐爲後人累耳。公子曰。齊桓，晉文。功右五覇。尊王攘夷。一匡天下。扶危濟亂。威慴隣國。語未及終。先生稱善而有喜色。公子少得間。乃曰。此詭譎之道。未足稱也。甞聞龍興澤而雲起。虎嘯谷而風冽。聖人作而萬物覩。王者挺而名世出。是以伊尹保衡於成湯。傅說寅弼於武丁。周武有十亂而王諸夏。漢高得三傑而臣萬方。方今聖明在上。良宰輔翼。德參天地。光並日月。澤被牛馬。惠播草木。越裳之雉來。西旅之獒人。而聖上猶憂鴻恩之未廣。懼德化之不洽。采英髦於草野。徵俊乂於巖穴。於是。擧寗戚於扣角。載呂尙於垂綸。東山無高卧之士。箕山無恥隱之民。遵周公之禮樂。採孔氏之文章。移風正俗。國安民康。是以鳳凰鳴於林。蛟龍游於塘。甘露降而醴泉湧。南風薰而卿星光。此至治之世而雍煕之辰。先生不願仕陶唐之朝。而將爲羲皇之逸民歟。於是。先生愀然改容。茫然如有所失。攘臂奮袂。跽而言曰。大哉言也。向子誘我以侈心之服。說我以腐膓之食。娛我以鄭衛之樂。誇我以丹之屋。馳騁游獵。節俠覇術。欲以敎我。反使余惑。及聞聖德嵬蕩。王道炳爀。衣冠濟濟。文物郁郁。天地交泰。嘉瑞畢臻。上有泣罪之君。下有擊壤之民。渙然自覺。爽然自責。蒙雖愚陋。與子同服。</text>
<title>驪山賦 十一歲作</title>,<text>余登驪山。其上盖有始皇冢云。土木燋丘陵平。朽骨暴蔓草縈。盜賊劫寶玉兮。精靈兮竟何託。牧童來攀登兮。誰識帝王之宅。於是僕本志士。慷慨不歇。仰思秦皇。幷呑八荒。叱咜則虹蜺變。指揮則風雲生。按雄劒而虎視兮。莅諸侯而蠶食。繫百越而鞭笞兮。跪六王而匍匐。起長城於臨洮兮。至遼東延袤萬里。收兵刃而鑄金人。隳名城而誅俊士。諸生埋土。百家成灰。起阿房之百步兮。高萬丈之崔嵬。寫西蜀之丹靑。發北山之白石。載荊楚之靈材。用江南之金錫。象天極之絶漢。㨖南山兮壓凾谷。起複道之西橫兮。枕上林兮周馳。綺梁凌虛。雕甍若飛。玉女攀星於翠窓。金娥納月於雲楣。龍盤綉柱。鳳飛畫閣。粉壁玲瓏。玉樓崛岉。網戶煌煌。丹陛崿崿。金戺彤庭。綉栭彩桷。罔象爲之眩目。陽烏爲之廻翼。擬萬世於子孫兮。又欲求道而長生。遣童男與童女。採僊藥於蓬瀛。乘樓船而浮海兮。攫玉弩而射長鯨。渡東溟而送日兮。鬼神鞭石而爲梁。廵天下之名山。延壽命兮禱神靈。於是秉玉戚抗金㫌。駕玉龍乘紅纓。夔皷砰磕。聲如雷霆。彀騎煌煌。戎車轟轟。叱雨師兮灑道。𠹭風伯兮淸塵。君王乃乘金輿揮玉鞭。樹仙仗曳星旃。出鳳闕建九旒。而公孫古冶之徒。孟說中黃之疇。帶雪劒聚霜戟。集照日之赤羽。張滿月之繁弱。入乎泱𣾘之地。越乎崢嶸之山。千騎飈掃而蹴踏。萬乘雷奔而紛紜。乘輿乃臻夫岱宗。登雲閣兮昇日。觀李斯侍君而從。趙高奉璽而行。胡亥中立。扶蘇築城。從陰道之委蛇。上梁父之屹立。遂登封而降禪。除圓壇之妥帖。登碧墠而拜俯。列筵席兮作衆樂。考鍾皷之鏗鍧。奏絲竹之煒煌。鳴孤竹之簫管。皷空桑之琴瑟。設醯醢兮籩豆。獻珪瓚兮琛帛。奉金泥兮銀繩。封石檢兮玉牒。祝天神兮地祗。享月妃兮日君。旣頌功德封白雲。反龍㫌廻鸞車。南至會稽。北抵瑯瑘。臨浙江遊平原。鎬池一夕。白璧遺君。祖龍死於沙丘。鮑魚臭兮一石。改紫泥之天書。令儲皇而自殺。於是盡木石於驪山。起玄宮之嵬嶪。發隱宮之刑徒。詔魯斑兮公輸。斫梗楓豫章兮爲𣠢楱。老弱負土兮喧呼。韓魏翼其前兮。齊楚衛其後。甲卒穿壙。其上則周廻五里。嵯峨十丈。千金立碑。百璧爲宮。錯玄龜雕黃龍。下錮三泉。內藏珍物。其中則荊玉爲棺。蜀石作槨。紵絮㓒丹。金鏤珠柙。餙翡翠被綺帛。星羅㓒燈。鴈浮銀海。埋良工之萬數。殺玉女兮宓妃。其形也則五嶽秀出。三山削立。下鎭坤維。上磨碧落。又比乎猛虎之棲。哮噉兮崒兀。雖使造化爲工。神鬼爲役。精衛銜木。列缺驅石。雪作斧鋸。雷爲車轂。斫八荒之千材。載四海之萬物。以天地爲宮舘兮。日月爲棺槨。猶壯麗之未如此也。一瞑目於黃泉兮。永不視於萬世。自謂雖天荒地老而不朽兮。安知夫暴露於外。遂至周章百萬之師。項羽八千之人。掘高墳兮盜珍寶。剽錦繡兮金銀。斧斤入於九原。雖設機而何益。燒宮舘兮發棺槨。委玉體於草萊。骨暴塵土。豈不哀哉。自古厚葬者。必有掘塚燒棺之灾。是以大禹埋於會稽。黃帝葬於橋山。皆木車茅馬瓦器陶人。高不盈尺。穿不及泉。所以千秋萬歲無有掘者。嚮使秦尙仁義修德化。進忠直退邪曲。澤無遠而不施。明無幽而不燭。則名與天壤而相弊兮。光爭日月而不絶。而乃棄三王之儉德兮。非五帝之禮樂。死爲厚葬。生用苛法。國爲丘而身死。七廟墮兮不血食。墳墓毁壞。荒城埋沒。松栢茂兮荊棘生。螻蟻聚兮狐兎穴。行人悽愴。牧兒躑躅。余千載而來登兮。攬遺跡而太息。遂爲之歌曰。蕪草離離。悲風䬃兮。暮雲容容。白日匿兮。秋雨蕭蕭。鬼嘯哀兮。擧杯欲酹。魂不來兮。</text>
<title>亢龍有悔賦 十三歲作</title>,<text>若知夫天地之道乎。剛柔相蘯曰陰與陽。陽極陰生。陰極陽生。一消一長。動靜有常。故夫龍之爲物。昭昭者也。其德。正中。其靈神恠。千變萬化。莫測其倪。朝發南溟。夕至崑崙。皷舞則千里飛沙。噓氣則六合生雲。乘風雨於九萬。突驚濤於三千。及其上不能窮於蒼蒼。下不能還於漫漫。仰視高天于其背。俯看重溟而不及。亢而不動。悔之無益。此乾道之所以窮於上九者。所謂神龍失水。與蚯蚓無異者乎。夫神物尙不可久。而况於人乎。是以君子居上不驕。居下無憫。進退盈縮。隨時變化。知至至之。知終終之。合鬼神其吉凶。奉天時而不違。而衆人莫之能達。競貪利而不止。紆靑拖紫。食肉刺齒。金印如斗。華盖擁雲。朝鳴玉佩于紫陌。夕騁翠轂于黃塵。權侔人主。位加公卿。功彰名遂。志驕氣揚。自謂身安逸樂。終始富貴。子子孫孫。能守其業。雖天荒而地老兮。傳萬世而無絶。意欲至而無變。終窮極而災至。昔者勾踐棲越。種爲大夫。辟地殖糓。深謀遠圖。以亡爲存。因辱爲榮。功成不退。卒遂其殃。至如商鞅相秦。明法嚴刑。批患折難。强主霸國。名高四海。光燭六國。乘至盛而不返。竟車裂於秦市。及夫李斯說秦。幷呑八極。功盖天壤。名留竹帛。物太盛而還衰。事與時而偕極。苦稅駕之不早。歎黃犬而何益。此皆乘高不下。居溢不卑。忍不能自離。疑不能自决者也。是以范蠡成功。長辭越王。超然避世。變名鴟夷。朝登靑雲。暮作白衣。乘扁舟而去留。浮五湖而散髮。淸光激於萬代。美名留於六合。至若張良事漢。爲韓報仇。食萬家邑。爲天子師。辭丹鳳而拂衣。從赤松於窅冥。捐生前之富貴。撥死後之功名。若乃二䟽乞歸。抽簪解冠。朝辭閶闔。夕歸田園。遺顯榮而若無。散黃金而不留。流芳爭於日月。遺烈光於編籍。此皆不留逸欲。能與道俱。知止足而止之。可謂明哲保身者矣。是故龍至神也。人最靈也。在下位則神恠莫測。而及其亢則往不能自返。退儉約則聲名光輝。傳於千歲。而及其溢也則支解車裂。妻子爲戮。一得一失。人與物其無異。嗚呼世路險𡾟。太行羊膓。宦海風波。彭蠡瞿塘。車摧舟覆。項背相望。滔滔千載。勇退何人。未得之而患得。旣得之而又患失。此何異龍之信而不能詘。上而不能下者乎。是知吉凶憂吝。天道之常數。得失憂虞。人事之必然者也。故城復于堭。陽變陰生。先否後喜。小往大來。其惟聖人乎。知進退存亡而不失其正者。其惟聖人乎。</text>
<title>感靈賦 十五歲作</title>,<text>歲在戊寅建酉之月月方朏。申子方閒坐小閤。憑軒閱文。晡食之後。日離陰雲。精騷神散。月色髣髴。怳惚遠望。如有所得。覩一美丈夫。狀貌奇異。綽約若處子。意不自識。心有所記。於是撫氣呑息。閉目正襟已後。視其人。仰之無形。俯之無影。聽之不聞其音。憮然不樂。茫然如有所失。顧謂侍童曰。汝亦有覿於曩者虖。童曰否。其狀若何。曰其始來也。㬣兮若松桂舞幽谷。其少退也。燦兮若翠霧丹霞照赤城。偈兮若神女乘雲過高塘。泠兮若雨。凄兮若風。宛兮猶龍。奮兮若鴻。忽兮改容。爛兮如淸水出芙蓉。須臾之間。變化無窮。童曰唯唯。其容可得聞歟。曰普矣盛矣。萬物茂矣。麗矣好矣。諸美備矣。偉矣恠矣。難測究矣。古旣無聞。今所未覩。童曰唯唯。其說可聞歟。曰唯。甞聞之。天地之間。有人曰神。似去而來。若亡而存。此其人也。乘風御龍。上下太淸。逍遙乎杳冥之上。汗漫乎九垓之外。以遊無垠。此寧待車馬駕馭而發乎哉。入不言出不辭。上無天下無地。傍無日月風雲草木山川。此至道之精而至氣之榮。曩吾所夢。豈非是人耶。童曰唯唯。先生試賦之。曰唯。賦曰。夫何閑夜之漫漫兮。新月皎其垂光。白露旣下楓林兮。奄又披此微霜。草木憭慄其菸䓃兮。蘭朱芽而菊艶黃。風蕭蕭而四起兮。天慘慘而欲陰。步西淸而周覽兮。中怳惚其魂淫。心煩憂而自憐兮。望美一人兮水中央。思君子而欝陶兮。君不來兮心未忘。歲苒苒而將莫兮。心慌惚而瘀傷。專思君而孔默兮。心遑遑其遠望。物髣髴而相現兮。蒙復明而荒荒。時瞹瞹以近萃兮。聲欝律其將將。心欣欣而有所覿兮。神其來而皇皇。披羅幔而背立兮。心迋迋而逈迎。排蘭戶而請御兮。願須臾之假顔。回長袂而斂袵兮。云余身之不閑。人間不可以久淫兮。將汝約乎崑之山。擧玉舃以微動兮。若將進而復還。旋魂踰佚而失據兮。禮倒顚乎衣冠。心遑遽以瞀迷兮。仰彌高而不可攀。風泠泠以遠擧兮。羽衣翂其明滅。魂焭焭而迷返兮。心耿耿以未歇。仰浮雲而無見兮。步月光而長吁。時容與而偃蹇兮。中結軫以欝紆。悼余意之不適兮。幽獨守此空牀。心俇恙以不寐兮。起跕屣而彷徨。衆籟喧以愁余兮。蟋蟀鳴彼枯篁。鴈噰噰而宵征兮。鷄噭噭而晨鳴。心思君而莫往兮。願黃鵠之高翔。獨懷人之無極兮。展悲思之不可長。</text>
<title>神遊賦</title>,<text>混自甲戌秋。寓嶺外數年。不得西歸。悒悒不樂。旣賦感靈後。復悔其少作。聊因神人御雲氣傍天地。周流四方。動靜無常。故復以神人自寓。以廣其志。前篇有崑山語。崑山帝居在西方。故且以喩西歸京城。昔宋玉有神女賦。屈原有遠遊賦。悉倣其體。亦採其名。名曰神遊賦。其辭曰。惟神人之偃蹇兮。殊不可以物儀。生旣有此盛德兮。中又遵䂓而未羇。吾方周覽于九州兮。從風龍而高馳。駕旬始而左驂兮。騎蠛蠓而上征。樹靑林之翠竿兮。総白狼之素㫌。左陽靈而右素威兮。前熛闕而後玄冥。徵含靁而部句陳兮。詔蚩尤使抃矞皇。驫猋飍焱芔以䮅䮋兮。靸霅狂猤以轇輵。偨俿蛭飈以㫚霍兮。驋驈略躩以詘折。蓁蓁哦哦鱗遝以羽翋兮。𠹍𠹍吮吮票至而電發。屯余車于南埃兮。方玉䭾而騈馳。招長离以挾轂兮。欝紅采之陸離。雲師嚊而屛翳馳兮。炎霧蒸而雨沛澧。登靈㙜而揭太虛兮。拱赤帝乎離宮。祝融當蹕而淸氛蒙兮。靑艧含轡而委蛇。陵扶搖而上薄兮。極倒景而下馳。跨岐海以俯仰兮。澹容與乎珠崖。海沆浪以泱渀兮。漫涆涆而無央。石溺溺以瀺瀺兮。聲砰砰而硼𥗞。滐中起以匒匼兮。若碣石之望扶桑。鯨鯢騰以吹吸兮。蛇蛟糾而踧蹜。䱎鰫魼鰐哈㖤喁喐兮。揚鬐掉尾潛處乎穴窟。黿鼉𪓹鼈屓贔以開呀兮。往來儵忽呑人哧魚以爲食。南方不可留兮。朝濟乎東溟。駕靑龍綠螭之蚴蟉以蜿蜒兮。蟜蠖旖旎而蠼蠳。靈威仡仡其施策兮。伏皥唫唫以執蕤。吾將駕見羲氏兮。制大一誅飛廉刑雨師。雲車轞𨏊其轟𨏰兮。鳴玉璆之𤨿𤨿。鸞輿乃臻夫方壺兮。跨員海而濟歸塘。漂重瀛而駕蒼津兮。麾黿鼉以爲梁。伏天吳以安流兮。前陽侯使將行。馮夷輵螛而髣髴兮。蝄蟓蜩蟉以恍惚。吾令精衛涉予兮。亢鳥䀪而魚躍。沐余髮於咸池兮。朝余晞於暘之谷。海滈瀑以瞳朧兮。炎氣焜而上燻。金烏䫜顟其扶羲駕兮。六龍赳螑以虯蟠。回余車而下馳兮。秣萬騎乎芝田。登員嶠以遠矊兮。百神來而皇皇。駟玉虬之婉婉兮。鳴八鑾之譻譻。帶金莖之兮。綷翠芝之煌煌。孔鸞紛其先導兮。流羽旄以方襄。咸容與而往來兮。齊燕語於玉堂。衆各有此所美兮。吾獨胡爲乎彷徨。東方雖樂不可以久留兮。吾將觀乎北垂。旋華旃以電迅兮。紛容裔而蕤。征光紀而反句芒兮。按六駁而齊馳。陳衆車而沛艾兮。將往過乎天池。駕玄武之碣磍兮。馭黑螭之參差。瑤光按轡而獷㺒兮。風后振策而煟煌。齊轟𨏱以轠轄兮。響輣軋以軯軨。使玉衡悉部衆神兮。少煕前導而栗陸後行。旣登北垠受玄關之風兮。遊太陰而從帝陽。屯萬騎於幽都兮。直先馳於鍾山。步冰湖之陰潛兮。傍寒門之壇漫。曳鵬翼以爲輅兮。跨鯤背以爲航。畔岸勃鞮之湠浟沖瀜兮。汗漫瀚海之𣺰𣶞漻洋。燭龍含耀而電兮。差赤鱗其孱顔。吐火炎其慘懔兮。䗊齗齗以蟺蟬。颶颮以衝沙兮。凍雨滂其霡霂。雷師列缺叱吸嘯𠻜兮。豊隆其。閃玉女之嚂噓兮。聲砰磕而砊硠。曾氷𡼗峍乎嵒突兮。霰雪紛其無央。玄冥之寒不可以淫兮。盍朅來乎西嬉。靡魚鬚之長旓兮。還翠羽之華旗。齊蒙茸以電回兮。貫奔飊以遠馳。駟白虎之敦圉兮。六素蛟之襂纚。左玄囂以當兵兮。右蓐收以挾糓。守河伯使淸津兮。俾夸父以施策。凌蜉蝣以駿馳兮。軼輕驅乎三危。跨重岵以紲馬兮。攀峻岫而廻遅。下平原之迤靡兮。騖峛崺之委蛇。孔扇而翠盖兮。辛夷車而繚桂旗。薜荔衣而蕙帶兮。播芳椒而翳紫芝。孔翠翼而來萃兮。鸞鳳紛其承旆。百神降以並迎兮。鳴玉佩之噦噦。跨弱水之汀濘兮。躡流沙之皚磑。左不周之迤迆兮。低余馬以儗礙。瞻崑崙之岪欝兮。崪群峰之嵔㠑。上鴻溶而䨴兮。下坱坑而靅靉。揚淸蒙而歷倒光兮。觀夫僾僾之無窮。方金較而軼驅兮。咸羽盖而蒙籠。曳屈虹之飛梁兮。馳六虬而偈登。風而送轄兮。𦑶若鳥之飛空。夕宿帝郊兮。會食離宮。吾乃今徧觀八極兮。心尙未泰。排閶闔而入角門兮。仰紫辰而少憇。於是乎金城石室。寔稱紫府。帶以赤水。繞以玄圃。左望東坑。右跨西極。嶰谷更其南。神泉湧其北。鬼室蔽其前。濛汜營其後。抱閬風以爲基。抗天柱以爲宇。𡹔𡹔𡻱𡻱。嶢以㟴㠜。崯崯峩峩。屼以岪㠨。碨碨礧礧。𥕖以砊磕。磳磳磌磌。磊以𥐙𥑫。滮滮涆涆。滃以淜瀯。浩浩泪泪。潰以濩汃。於是乎乃有神龜瑇瑁。伏蛟潛龍在焉。鳥有鵾鷄希有翡翠鸚鵡鶄鳥鷬鶴鷫鸘王鶤。外有雲芝芳蘅菖蒲蕙苣䔾車江蘺杜蘭。披香吐芳。郁郁。內有璜瑌㻿玉水精蚌珠碧沙金銀。含耀隱采。。木有木蘭。不死椅梧松檜㯶栢紫檀沙棠。蟠桃裛葉。菌桂挺莖。綠荑披芳。丹椒敷榮。瑤樹交植。瓊草雜生。白蔕朱莖。紅葩紫魄。風靡雨洗。夏蓲冬蘛。於是乎虎豹穴其陽。鸞鶴棲其陰。麒麟齕其草。鳳凰游其林。孔雀鴪而下上。鸑鷟鳴而好音。白虎交頸而群戱。玄猿䝱翼而永吟。又有珠浦璧塘。繞以金堤。翠柳蓁蓁。靑蘊萋萋。綠荷交映。碧芡紅蓮。芳𦆈素毛。味羞僑佺。於是乎秘宇彌山通海。雲詭水譎。因石緣林。依山而成洞房。淸室則有蘭廈蕙宮。綴以翡翠彩鴦琳珉珷玞琦璜瑌𤨟明月之光。玄玉火齊。錯落乎中堂。朱檻綺屛。迤迆乎相屬。畫爲禽獸神之行。靑龍蚴蟉於東淸。白虎蚭於西箱。翡翠䲶鴦翋𦑶於刻桷。仙人安期之倫。暴於上榮。仰杳渺而無見。俯髣髴而難形。軼羲和之倒景。貫列缺之浮光。乃有蘭房砥室。璇題綺櫳。網戶碧牖。羅幬繡籠。孔翹彩綴。翠璧靑葱。朱筵綺席。薦以臯蘭。翡翠珠被。琥珀在焉。復有大廈。神扶化立。夷𡽀而增成。離宮別觀。耳哤聒以心聾。目瞟眴以神亂。冬房溫以服絺。夏室凊而含霜。列雲霓之彤楹。畫龍蛇之髹樑。刻木蘭以爲軨。離文杏以爲榱。罔石蘭以爲鎭。餙女蘿以爲帷。錯碔砆之碝石。緻瑤象以爲除。羅瑰木而實庭。植碼𡱝與珊瑚。蜚廉仡仡其淸氛蒙兮。開玉扉曳不周之風。枇碧柯以相軋兮。聲欝律其玲玲。撼金鋪之噌吰。颺木蘭與芎藭。豊隆霮䨴於棟宇。五采髣髴其昸曨。落英紛其被麗。醴泉湧於庭中。於是乎銀床玉井。圍以金闌。虎豹九重。傍通五門。玉堂連甍。瑤㙜接礎。華闕雙立。丹樓相據。珠簾僾僾。翠幄藹藹。靑娥於是乎往來。素女於是焉宴語。若乃春秋迭代。吉日良辰。旨酒時肴。燕敖嘉賓。其果蔬則有交梨，火棗，龍眼，荔枝。盧橘。冬華。甘橙秋垂。碧桃春結。朱李夏成。紫榴罅紅。綠橘就黃。白蘋含露。丹茱負霜。紫蘇蔓莚於蕙圃。香薑薆薱於蘭唐。其酒食則有綠醽浮蟻。玉醴接萍。釀以蘭英。酟以桂榮。芬芳酷烈。味兼烏程。玄觚觩䚧。象酌羽觴。玄霜絳雪。綺𧖅瑤漿。瓊禾玉食。薦以銀床。吮沆瀣以爲飮。嚼流霞以爲羹。咀玉山之瑤華。嘰瓊田之芝英。若其厨饌則有丹鷚之膓。玄豹之胎。或燀丹椒。或冒靑梅。金膏玉脂。臭絶醒葷。甘芳越歷。穰穰誾誾。胹龍炮鳳。炊桂燻若。和酸苦醎。以爲勺藥。於是有方之士羡門陵陽廻屋。西母列坐中堂。於是乎促席縱酒。陶濯娛心。士女雜進。亂而不淫。肴羞未進。女樂先起。二八曼姬。齊容異制。弱顔華鬋。娛目姱耳。脩眉曼睩。雜纖羅柀霧紈。戴翡翠之華勝。振瑇瑁之珠冠。褕輕綺之雲袿。曳紗縠之霞裾。離瑤碧之孔翹。踐金華之鳳舃。珥翠組之珠琚。蹲蹲。衯衯裶裶。蜿蟬眇婧。垂髾掩帶。䠥𨇨蹁躚。𦑲𦑶翽 。坐淸謳而起白鶴。左鼖鼖而右笙簧。靈媧皷瑟。毛女撫箏。嘈嘈。噰噰譻譻。哮哮呷呷。若三軍之衆。車馬之聲。於是酒闌樂酣。步自蘭堂。阿軨曲檻。俯臨金塘。引桂舟櫂蘭檣。榜人唱棹謳發。金皷鳴簫籟咽。江妃起舞。漢女擊節。洛神撫琴。湘靈皷瑟。乃命支離羞水餐。釣玄龜出紫鱗。捎白鶴下黃鵠。渚禽散沼鱻躍。乃使麻姑萼華之徒。理曲而歌曰。涉江采菱兮漾輕舟。握芳懷華兮遺所思。所思在遠道。馨香袖中衰。俄而白日西頹。背塘而歸。客稱蟋蟀。主賦露晞。於是乎蘭膏明燭。列坐閑房。竽瑟狂會。鍾皷齊鳴。徘徊黃竹。惆悵陽阿。樂厭厭之飮。發坎坎之歌。歌曰。皷我坎坎兮。舞我蹲蹲。朱明承夜兮。娛樂不廢。優哉游哉。聊以卒歲。西方自有此樂。羗難得以盡擧。若乃瑤池石室。實惟靈窟。遠則炎女翰腋。近則周穆止轍。赤松用之家。金母爲之穴。珍恠奇麗。殊不可緖。未覩此美者。庸曷爲之覼縷也。亂曰。世有大人展美西眞。繭風縡龍蛻垢塵兮。巾游服流俛仰中州。背陰涉陽朅遠浮兮。震嬉羲鱗坎擾池鯤。陽朝炎谷暮寒門兮。凉燠不離廣徧無依。廻轅反繯術希歸兮。周馳黝唐西騖崑岡。徘徊白閌澹翺翔兮。排閶屛闔仰瞰紫極。金城四匝拗嶰谷兮。鄧竹蒙籠雲籟風。被山帶岅欝穹嶐兮。閑宮邃宇綴瓊紲羽。阿壁突屋坎綺戶兮。雲圖靈畫爛齊采繪。丹靑銀鑠火齊在兮。組筵珠袵冬燠夏凜。紅茵翠被琥珀枕兮。氷槽凍薌玉酤瑤漿。犧尊象罍實兕觵兮。華羞旣設女樂亂列。黃竹先唱揚荷發兮。二八姱娥垂纖舞羅。曼容婘嬧目騰波兮。絲竹交鳴左瑟右笙。搖箎考鍾梓琴橫兮。合尊促席士女相雜。圍碁六博呼五百兮。坐堂瞰池俯臨淸漪。桂舟蘭橈漾水涯兮。酒酣樂極日將逮夕。搴芳採菱發新曲兮。蘭膏明燭金釭列壁。摻袖入閨倚文席兮。懈容亂髮買醉累月。樂飮長夜費白日兮。陶心濯神五情宣湮。延年益壽千萬春兮。</text>
<title>移太白山文 十七歲作</title>,<text>盖聞宣尼大聖。小鷄渾於泰岱。太史文章。藏鳥迹於名山。斯則辭綜鏤氷。語涉雕虫。流名尙在。仰德可畏。若乃巢由之峻節。夷皓之抗行。或洗於穎。或隱於箕。或餓首山之薇。或療商嶺之芝。故已騈輝耀靈。侔精陰魄。遂使川嶽生媚。岩谿動色。流精發華。綿世不泯。姬劉之所稱美。蒙魯之所頌歎。詎不麗哉。僕甞聞窮善達濟。治進亂退。古之道也。是故。寗子懷其智愚。蘧伯施其卷舒。殆庶之不改陋巷。專美之致君堯舜。其道一也。若乃潔身亂倫。豈君子之所欲。昔周望釣於渭濱。商說築於傅野。伊尹耕於有莘。此數子者。時有遇不遇也。故曰可以仕則仕。可以止則止。吾於三子者觀矣。詩曰。鶴鳴九臯。聲聞于天。傳曰。天將以夫子爲木鐸。苟士患不能自修。寧患不聞。是以太公卒顯文武。傅說終佐高宗。伊尹保衡烈祖。此士之所以砥行礪學。孶孶日夜。不敢怠者也。混衣布帶皮之士也。淹中問俗。稷下談道。易質九師。禮稽二戴。至若名山海上之書。濟南河間之篇。靡不畢考。唇腐手胝。口與手不能自釋者。于今十餘年矣。然而學蔑干祿。資匱代耕。冬毛夏葛。鶉不掩脛。朝鹽暮虀。采不盈膓。空懷杞天之憂。未動凌雲之價。然而上覽羲易蠱上遯五之義。下取古人寗愚蘧卷之道。甘分無禽之井。耻泣亡羊之岐。將懸車卧山。餙巾待期而已。顧天下之名山。莫過乎我東。東國之名山。莫如我足下。足下禀槖籥之靈。包大塊之氣。南津溟海。北控長白。龍盤虎踞。𡷏欝穹崇。星漢於是乎回薄。日月由是焉蔽虧。盖山嶽之神秀而聖之遊化也。足下之於東國。由天下之有泰岱也。吾請爲足下小天下於東國可乎。若其斟酌古今。俯仰一世。進退行藏。隨時得宜。不慽慽於貧賤。不汲汲於富貴。此乃僕平日所蘊也。其或時與運乖。命與才違。有如太公不老之日。伊尹未聘之辰。則當投簪掛冠。拂衣長往。歸而著書。藏之足下之所。然則足下之聲價。奚獨讓乎天下之名山。腐儒之文章。亦自許於東方之太史。今將借子雲壑。訪子烟霞。松桂與爲友。猿鶴以爲朋。誅吾茅結吾廬。擬爲吾終焉之所。顧南山仕宦之逕。北嶽林澗之慚。生貽一世譏。沒供千載笑。腐儒之今日也。竊恐以此復爲足下羞也。故口不敢道。足不敢進。趑趄囁嚅。俾玆志泯世不抒。詎不惜哉。今廼攖情泉石。絶戀軒冕。冒哨譏忘慚靦。勒移馳烟。先候下風。惟足下尙留察焉。毋膠拒也。</text>
<title>南生傳</title>,<text>南生者。南方人也。名靈。其先有佛耳子者。炎帝時。命大求天下草野士。悉試其材。授官品高下有差。佛耳子亦預焉。炎帝一見大異之。命置高品。且欲圖畫其像以示後。時被徵者一日見黜至七十人。佛耳子恐累及身。乃乞免官歸。遂逃之於剪髮文身之鄕。子孫因居於南。故姓南氏。後漢將馬援征交趾。聞南氏之賢。令軍士環其田三十里。無得入。親拔其秀異者。使與同郡解蠡子載後車。援多病。委任兩人。兩人盡力。多所補益。及援卒。南氏耻見俘獲。亡歸故土。獨解蠡子與喪入中國卒。使援蒙身後之謗。南人以此益多南氏。後四十世。而生始徙居日本。生好自隱無名。未甞有名稱。至是日本人。以其多靈異。故號之曰靈生。亦曰是善名我也。遂以靈爲名。生頗學神仙之術。雖爲烟火食乎。然善形解。能乘烟氣遊八方。莫知其所終極。神宗萬曆中。有望氣者言東方當有異人來。以苛酷爲政。天下皆尊用之矣。後數歲。靈隨海商游東萊。東人見其坐市中。奇之曰。此必望氣者之所云也。遂請生以歸。生旣至。無所知名。寄食於民家數月。士大夫家聞而往請之一見。輒許其臭味。自此交道日廣。通遊縉紳間。久之天下皆稱其名。帝聞之。召見於南薰殿。歎曰。此子盡禀南方之異氣。眞醫國之上材也。命左右取火浣袍以衣之。每朝罷。侍臣皆退。獨宦者二三人及靈。常侍御鑪側。帝晩節病不視事。多患積滯。使靈治之。數日皆决。常時時直諫曰。臣所謂苦口者也。上虗心納之。其見親用如此。初拜治中。又封廣野君。每賜暇歸田。至秋復入朝。歲率爲常。靈爲人內多毒少平淡。人或厭之。然一與交。無不終身愛之。以肝膽相信。故長安中諸公稱之曰。與南生交。如飮醇醪。自不覺醉。又不肯觀勢俯仰。自公卿大夫。下及閭巷卑賤僧尼巫醫百工之人。一請皆卽往。不憚煩。衆庶稱善不絶口。上寵愛日隆。放鄧通郭况故事。命賜銅山金穴。五日一洗沐。世皆榮之。靈自以年老恐見棄。乃上書曰。臣以草野踈迹。幸叨剪拂之恩。屢被吹噓之力。乃得出入喉舌之任。待罪腹心之地。今者賤質衰陋。氣力耗損。恐一朝捐溝壑。以負結草之心。願乞餘日。退耕於野。以養子孫。上憫其老而許之。靈旣歸明年卒。子孫分散。或在中國。或在東國。或在日本。皆能繼父祖之業。其在日本者。最知名。太史公曰。世皆言佛耳子者。卽南生之始祖也。出於傳聞。未可信也。始高辛氏之孫。有封於南方者。生豈其後葉耶。夫以蠻夷之殊種。起壠畒之中。取封君如拾芥。何其易也。雖天資酷烈。然其直諫有足多者。古之所謂瞑眩。何以加玆。及其成功。以老自退。名顯夷夏有以也。</text>
<title>忘憂亭記</title>,<text>廣陵去京不能數十里。山水之絶。往往而稱近而美。士大夫亭榭之勝宜多矣。宋君元鎭墅於廣世矣。君始胥土而除之。因爽塏爲基。別搆小亭。覆茨易瓦。制度從不侈不陋。亭左右兩峯矗矗若對立。皆奇巖嶄絶。韻卉恠木。蓊䖇不可數。南庭下。有溪淸駛。繚而流。引漑注巨野。野豁曠。自亭頫眺。地僻而不湫隘。眞隱者之所居也。於是向之某山某水與某亭之尤者。咸寂然無聞。噫。地亦有待而然歟。旣成。名之曰忘憂。有見而悅之者來謂余曰。宋君之亭則美矣。宋君眞知忘者乎。余曰。吾聞忘有道。太上壅聰膠視。倥倥侗侗。無有一物。宋華里子最其善者也。次之有託於事物。心固慕之。志不暇它騖。外物無自而入。若君子則見道分明。樂之如不及。不曾以其外累者。留我淸明之地。奚復託焉而後忘之哉。吾於宋君固慕之者。十年於鄕曲。雖不得一接其容。自謂聞而得之則有矣。進有司不得意。終不慍不畫。讀書矻矻不輟。力耕其畮。家屢空。常怡怡也。使處之穴室。伸一膝之地。猶且忻忻若終身然。况加之軒楹淸爽。蕭灑絶塵之處者哉。余視今世竊江山者。占一隙搆一宇。必曰將退休也。或曰。時爲游觀之所。其身則役役於形勢之途。足迹未甞到。今宋君獨棲息偃仰。耕前而穫。樵後而爨。釣採其中而茹。逐逐於巖磎雲水間。不知憂之自遠樂至。輒囂囂曰。憂忘我耶。我忘憂耶。宋君豈不眞知忘者哉。雖然。斯亦托於物者。宋君何托爲哉。意其實托於道而然。且曰。托於亭者乎。抑未知在此不在彼耶。彼與此。唯宋君自勉之。旣語客之數日。其弟世昌來求記。遂書此以歸之。</text>
<title>遊島潭記</title>,<text>丹陽四郡之魁。島潭一邑之首。夫以四郡山水之勝。獨爲之稱首。散迹遊閑之士。宜其抵掌而不休也。余自婦家寓堤之村。歲不下一來者四。堤四之一也。之島潭者。不三飧而返。疾病憂故之所抑。不得一步其武。則憧憧不往來者無日矣。今秋得陪數君子從往。於斯日初及晡。渡所謂麥浦者。余之鞭已促。及纔登岸。三島矗然已在余馬首矣。驚而諦視之。大者高可十數丈。峭崒凹盎。枯松黃楊。側生石罅。其上若頭角嶄然列立。左者亦十丈許。若拱立向前。右者亦如之。而其傍有恠獸蹲伏飮流狀。潭之得名盖以此。殆造物翁勞神役智。逞奇於此地也。余乃背岸岸幘而坐。至暮烟霏霏。踈星澹澹。洲渚沈墨不可辨。乃罷。翌朝拏舟環島而行。江深而益澈。山峻而益淨。遠峰蒼翠微茫內。向者小白。當下流也。泝江數百步。有壁劚立爲大穴。虹貫其上。望之若洞天石室者。石門其傍也。又過一灘。有巖斗起若架。可容舟楫廻旋者。隱舟巖其曲也。其間約數里。層巒絶壁。楓楠松檜。若張錦屛而繚雕墻。或有奇巖堊色。倒垂若墜。俯之玲瓏然珠宮貝闕。凜人肌骨。雖工畫者。必望之而走。然後知天鐘美於是。自關以東。緸寃蜿蜒之氣。流走而窮於此。不容造物翁▣其巧爲也。于時微波不興。夕禽相喚。網紅鱗而登盤。飛羽觴而下籌。水天與霞鶩俱美。賓主共風流兼得。不知曲水黃泥之勝。可以當此否也。噫嘻亦甚矣。余之癖於山水。而何相見之晩。一至此哉。中國人有云願生朝鮮。一見金剛。夫金剛去中國萬餘里。然猶樂聞其名如此云爾。余之於此相去財數十里。日月不爲不多。汩汩於塵冗。未甞一償其願。今之來亦偶然爾。其不爲中國人之聞而笑之也亡幾矣。行矣謝此。明年此時。將拂衣於萬二千之峯矣。庶乎吾知免夫。</text>
<title>贈宋秀才 相衍 序</title>,<text>吾尙少於文。不能自力進。况勉人以進者乎。宋生徵余文奚哉。盖將以自勉而使之勉之也耶。不求於先進主文者之門。而必待余之一言何也。豈以吾所以知生者。不後於先進主文者乎。抑生之欲勉者。科擧耶。將文章也。文章亦小技耳。前輩至謂之不幸。若至於立言不朽者。豈科第之文比哉。生如有意斯文乎。則僕亦甞折肱者矣。其敢以不知辭。竊聞文章之道有本焉。氣脉之所屬 音燭。習性之所變。如螟蛉之類蜾蠃。仲尼之鑄顔回。必有所肖焉者。故自古文章之士。必有族有門。遷之父談。而其孫爲惲。固之父彪。而其弟爲昭。其他鄴中昆季。二陸三謝。皆類之甚者也。至如愈之門有翺籍。蘇之門有秦黃。此又鑄之善者也。我東文士蔚然。操觚家無適而非隋珠荊玉。就其世主宗盟者。如韓山之李。昌寧之成。永嘉之權。陽川之許。高靈之吾世族。往往出大方家。然其父子兄弟俱擅其秇者。必稱鄭之系出溫陽者。其先有北窓，古玉，叢桂堂。以詩名於世。桂堂之父礥。有降仙樓芙蓉堂諸詠。膾炙一時。至其孫東溟翁。始高大其門。生卽溟之甥也。往在己卯歲。余自南來京師。見生纔十餘齡。以早喪怙。學於其外家。天資俊邁。下筆成藻。固知其嶄然有成立也。其後不見數歲矣。今以其業來投余。其文詞奇健典麗。且善爲騈偶之辭。氣與習盡傳外家法。是其生之類溟耶。溟之鑄生耶。不然。何奪得外家胎若是逼耶。昔江淹夢以懷中錦數尺與丘遅。自是才盡。或者溟之錦幾盡。而生分之耶。然生之先太夫才藝冠當世。積學博聞。妙年取高第。將見其大有所就。不幸而早卒。宜其遺風餘習。至生而不斬。不獨其外家故也。余旣愛生之才。又嘉其志不卑。甞以溟自期。獨恨其不能溟之道也。吾聞溟之始學也。廢寢食徹宵晝。讀書無不千遍。卒之奮發而有成。以生之才。加之勤如此。其所進必不溟而止耳。雖然。使生誠至於此。掉鞅於棘塲。立幟於翰苑。揚揚取甲第掌文衡。震蕩眩曜於今世人之視聽則足矣。若比之古之立言者。豈不大相僇乎。楊子曰。務學不如務求師。今世雖無可師者。生姑求之六經義理之文。必有汗下處矣。生未弱冠耳。何必逐逐於擧子業。枉費功力哉。生乎勉之哉。我不自勉而欲人之勉。其亦惑也已。</text>
<title>答宋生 相衍 書</title>,<text>昨惠書。良慰。雨雪不止。日候失和。僕中寒不能出。久闕趨問。休罪休罪。來書慰喩懃懇。以僕不遇知。意欲增益其不能。使立於世。僕不幸。雖從事文墨。何敢當來示所云耶。自讀古書。粗知嚮方。所與還往甚少。賢者固不與僕爲友。庸者僕亦耻之。又不敢執贄交謁於先進之門。以是墨墨不敢言。左右何從而得此言耶。且君子得其時顯名者。固不暇論。不得于時而傳于後者。自孟子以來。非大賢必大才。僕雖誖妄。何敢遽以是自處乎。每與左右言。以爲知我者。唯世昌一人。今又不知我耶。已矣其休矣。又所謂著書自珍者。尤非所責於僕也。僕治筆硯。未甞作應人文字。時時下筆效古文。旣成自爲好。欲示之具眼者。猶恐其不合也。投諸篋笥。經月而尋之。輒自笑其初心。取火而焚之。豈非私意久而公心生者耶。數年來。患名不掛榜眼。葫蘆東文。爲定式之製。以示所親。小知者或好之。大知者大笑之。不知僕之箒。當享千金否乎。子無勉我。無怠子志。僕雖素輕於世。然觀今世。與世昌年輩上下者。有世昌之才鮮矣。又未知有世昌之志者果誰耶。苟用力。可到古人。合於古。無患違於今。唯是之望。餘竢口悉。不宣。</text>
