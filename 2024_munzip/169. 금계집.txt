<title>嚴川村</title>,<text>天嶺凌晨發嚴川逐水西。亂山隨處好。幽逕去邊迷。石老蒼藤合。林深怪鳥啼。風光爭觸撥。淸景可無題。</text>
<title>泣洞</title>,<text>幽谷元無路。新芽只自香。陰崖深貯雪。懸瀑亂飛霜。古寺欹巖隱。孤村宿霧藏。興來唯所適。矯首望扶桑。</text>
<title>靈神寺</title>,<text>出雲飛寶閣。難律奏風琴。剔蘚連碑讀。開窓近竹吟。山昏藏雨氣。泉凈照人心。白足應嫌我。庭苔印屐深。</text>
<title>安中寺。次李松齋堣韻</title>,<text>英雄過去如飛鳥。屈指如今歲月遼。何處月明驂鶴馭。空留秋寺葉蕭。詩有安中寺裏洪黃我。丙午年中事已遼之句。巉巉衆峭散西東。氣勢爭雄自不同。獨有三峯天作對。齊抽玉筍聳雲空。三峯</text>
<title>伽倻山。次金慕齋韻。</title>,<text>亂磴縈回滿屐苔。玉簫吹徹鶴徘徊。崔仙一去無消息。黃葉西風月滿臺。致遠臺</text>
<title>小白山郁錦路中。次晦菴韻。</title>,<text>行穿綠野芳郊外。興入蒼藤亂石間。正是淸和新霽後。錦溪初漲碧潺湲。</text>
<title>金堂菴。次武陵韻。</title>,<text>獨倚三間屋。平看萬里天。孤僧眉似雪。擁褐小窓眠。</text>
<title>次退溪贈暹上人</title>,<text>靜聽松風對佛燈。孤懷欲說恨無憑。解裝披讀溪翁句。千里襟期月照氷。</text>
<title>次贈郭上舍大容同遊山中</title>,<text>攻文眉目舊襟期。聯袂仙山亦一奇。蹴踏煙霞君益捷。較量筋力我差衰。冥思得喪元無定。看透閒忙自可知。淸水曾聞肥勝肉。結茅雲壑伴棲遲。</text>
<title>妙峯八景。次退溪贈宗粹上人。</title>,<text>千疊靈山鬱鬱姿。九華屛。向一菴圍。石牀吟撥煙霞語。不覺餘寒透衲衣。巖巒遶屛雲外泉飛亂石巓。濺霜崩雪半空懸。出山應恐塵泥涴。寺下渟潭照老禪。溪洞瀨玉霧滋雲蒸勢混幷。微茫天地一滄溟。世間桑海須臾事。河伯觀來亦大驚。洩霧漲海暎曰浮空起片雲。橫拖銀竹半乾坤。無心潤物歸無迹。添得飛泉響洞門。歸雲拖雨浮嵐滴翠亂雲重。黛色新粧淡又濃。自是風煙多變態。肯同梳洗悅爲容。隱見濃蛾鳥邊斜日掛殘紅。縹緲湖山眼不窮。留取恨無憑仗物。詩肩畫手兩難功。平遠落照紺宇玲瓏揷斗邊。雲房宿客夢淸圓。老僧半夜驚呼起。簷角奇光月上天。月星掛簷霆震雲間響隱空。餘音那得警心聾。冷飆吹入層霄月。往往天香落桂宮。鐘磬響空</text>
<title>次贈權生櫎</title>,<text>半畝風漪動柳邊。夢涼荷露瀉珠圓。小窓誰喚騷人至。吟對黃梅細雨天。</text>
<title>題揖仙臺 石崙寺洞口</title>,<text>稊粱身世寄塵寰。炊黍功名夢一般。擬問長年尋綠髮。誰分大藥駐朱顔。長房天地藏壺內。禦寇車輿出世間。帝籍姓名今在否。初平終欲入華山。</text>
<title>次贈寶器上人</title>,<text>海外三山探涉遍。十年甁錫臥頭流。風煙說盡皆無恙。令我眞成訪舊遊。頭流之景。一一說盡。慰我舊遊亡懷</text>
<title>途中。次仲溫先生韻。</title>,<text>識面何相晩。斯人是古人。同吟孤寺夜。共醉一江濱。詩妙無聲畫。仁深有脚春。平生欣若舊。來往不嫌頻。</text>
<title>宿載岳菴</title>,<text>窮尋百折上危岑。滿耳驚雷殷石林。湖嶺溪山輸一眼。小看東魯盪貿胸襟。</text>
<title>白鶴山書院</title>,<text>名留白鶴感前賢。爲斸雲根架數椽。風月入窓專几席。鳶魚一氣自天淵。幾年荒草開絃誦。半夜晴虹射簡篇。珍重群英須着力。藏修非是利名牽。</text>
<title>次權生好文松巖韻</title>,<text>晩翠松陰鎖碧岑。巖棲淸致識高心。澗邊亦愛吾廬好。十里風聲夢裏尋。</text>
<title>次臨皐書院落成宴韻</title>,<text>仁賢一去事堪傷。古社碑殘草樹荒。好德良心眞一致。尊師新廟喜重光。靑篇虹貫明書幌。華額龍拏耀畫堂。從此諸生知景仰。力扶元氣永流芳。</text>
<title>慶山南川亭。換號雙虹有作。</title>,<text>嫌却亭名俗。雙虹換二川。偶然偸勝賞。聊爾濯塵緣。澗漱玲瓏玉。松鳴窈窅絃。主人猶未返。何處嚲吟鞭。</text>
<title>病中。次朴生春卿。</title>,<text>晩年無地托風期。逐臭如君喜見之。病裏黯然無一語。黑雲含雨正催詩。</text>
<title>贈送韓地主仲溫。次其韻</title>,<text>召杜歌騰闔境歡。誰敎宓宰罷淸彈。憂民不識居官樂。涉世應知行路難。琴鶴輕裝風袂冷。湖山佳趣草堂寒。相思不隔吳州月。千里襟懷雨地看。</text>
<title>次盧仁父見和 時盧牧星山</title>,<text>圭葉初零報換時。幽人病肺尙支離。心頭舊學全然廢。鏡面新絲久矣衰。往事難追看墮甑。時情易變似彈棋。神交賴有風斤手。遠信頻投幼婦詞。</text>
<title>幽居三絶。次李退溪賦閔筮卿閒榻。</title>,<text>名場誰復歎沈淪。舊業詩書德照隣。溫飽臥閑眞上策。窮通休問下簾人。儒冠素志未全淪。萬卷藏書不借隣。敎子已看頭角出。蚌胎明月儘驚人。曾記穿雲訪隱淪。醉吟松下月爲隣。如今回首迷歸路。却訝桃源避世人。</text>
<title>雨後秋初野行</title>,<text>積雨初晴雲氣收。黃雲綠霧半平疇。求田問舍歸來興。白葛含風滿袖秋。</text>
<title>次李退溪讀王梅溪和韓秋懷韻。遣懷 十一首。</title>,<text>猗蘭種九畹。露葉看薿薿。獨保空林色。風披馹未已。白露戒涼宵。玄商驚容耳。幽芳坐消歇。寧復新心起。采之難寄遠。恐與蕭艾似。深根擬歲晩。天道亦難恃。看來起遐襟。物我同一軌。寒暑自有常。榮悴寧悲喜。又嚴霜半夜飛。豐草一時悴。傑然東蘺英。金錢開滿地幽。香含晩節。不怕風雪恣。特立非敢後。賦性元自異。莫言植物微。不變斯爲貴。秋日苦暉暉。秋夜漸曼曼。蒼茫歲暮悲。嗒然坐忘飯。寒蟲亦何心。良苦助我歎。逝水無回波。流光不偕願。自分鷦一枝。肯羡鵬九萬。葵藿雖抱誠。芹曝不堪獻。幽貞苟自保。肥遯復何怨。快鶻雙嗣遠。飛隼秋霄凌。利口掃飛蚊。點玉驅寒蠅。天定理必勝。蒼昊伊誰憎。季世反天明。斲方觚無稜。薰蕕混同塵。天地籠爲罾。高飛恨不早。鶴唳聞何能。又霜鴻夜墮音。松鶴露頻警。攬衣抱影吟。愁恭寒宵永。學陋坐鹵莾。心頹減豪猛。獵智慙漏網。汲深倚短綆。固窮我猶堪。肆志天借幸。來日倘可追。征邁甘幽屛。又日月轉雙輪。寒輝承短景。復此對搖落。孤吟夜窓冏。焚和祗柢自煎。狂走因誰梗。塵容老羞抗。世路蹙靡騁。歸愚幸有地。雲壑不待請。夜深群動息。燈殘四壁暗。肱枕自有樂。衣敝吾無憾。怡然神守都。肯怕鬼來瞰。枯桐信手彈。聲希味方淡。夜氣養灝元。情瀾戒觴濫。希顔志雖願。作聖功非暫。登途車可停。上瀨舟何纜。稽古發新知。陳編事讐勘。投種望有穫。逢年見盈甔。九秋月滿規。復見明陛軒。飛騰日復夜。誰繫羲娥奔。年至悟昨非。撫事如忘言。少涉聲利場。狼狽羞後前。晩作折腰吏。怠事饞素餐。養指反喪背。回首愧靑編。言行動矛盾。悔尤常百千。剩添鬢毛換。飽嘗世味酸。已知萬錢食。不慱一牀眠。虛名謝箕斗。櫟杜期終年。又東野到骨寒。狼仙常釜乾。商聲出金石。琢句響明玕。元公灑落胸。伯子和氣團。絶學啓關鍵。淵源深汗瀾。苦心亦何異。歸趣殊所安。畫餠米果腹。小技眞弄丸。勉爲君子儒。道遠毋停鞍。天機默自運。天聽杳無聲。凜凜風霜勁。迢迢星漢明。上下理昭陳。沕穆根一誠。俯仰發長嘯。宇宙幾虛盈。春功管一元。秋氣司金兵。歲功不久居。物理豈長榮。世無金石堅。一順天所令。軒頭挺苦竹。歲暮顔色好。池心擢朱華。霜飛萎敗早。同是君子友。天胡不共保。易替是繁華。持久唯枯槁。但使稟賦全。遲速何足道。</text>
<title>居昌軒次 至日</title>,<text>燈下靑編任卷舒。吟詩愧乏學三餘。風生薕幕江聲遠。夜靜窓扉月影虛。容裏光陰無可奈。梅邊消息政何如。曉來啜罷蕪蔞粥。遙向家園憶倚閭。</text>
<title>和永陽守李公幹</title>,<text>鏡裏朱顔漸覺非。天涯去住兩依依。展禽官小寧懷憫。元亮園荒欲賦歸。愁譬散絲千緖亂。夢隨遊絮滿天飛。遙知對飮江樓月。驅使風光弄化機。</text>
<title>知品院。次任相韻。</title>,<text>野城朝發眞安去。九十程頭五十川。幽鳥不曾啼俗韻。好花還似向人姸。湍崩峽束如無地。雲散林開忽有天。行路甚難頭欲雪。迷途此日更茫然。</text>
<title>汾川愛日堂。次李監司彦迪，李先生景浩韻。</title>,<text>駐景高堂九十春。晩年還着退休人。潯陽歸去陶元亮。鑑水風流賀季眞。日煖芝山挑玉甲。煙開汾曲網銀鱗。江湖不管憂時責。猶向彤闈入夢頻。巖着仙居號是聾。時聞靈籟發天聰。人間良貴全三樂。林下高風棄萬鍾。雲岫煙波增舊態。芝蘭玉樹長新叢。淸秋更得澄江月。蘇老舟橫赤壁中。堂新舊制。泛舟汾江。使誦赤壁賦。蒼巖仙老倂稱聾。臥睡應無患耳聰。達孝已看堂愛日。高名何待勒洪鍾。歸田聖澤湖千頃。老圃秋容菊幾叢。驅使風煙多健筆。只將淸景攬胸中。</text>
<title>靈芝精舍。次安挺然李相公韻。</title>,<text>曾宅聾巖點勝區。更新精舍得淸遊。廟堂籌榮從前事。丘壑風流歲晩謀。閑客對棋晴晝永。談僧揮塵碧山幽。松窓茶罷吟淸興。明月疏簾不下鉤。</text>
<title>梨湖。憶金慕齋。</title>,<text>梨湖春盡翠煙消。惆悵何時鶴返遼。宿草斜陽無漬酒。一江風月屬漁樵。</text>
<title>題保樂堂</title>,<text>俯水危欄費幾金。經營妄擬百年心。樓臺寂寞無人到。唯有昏鳽滿北林。</text>
<title>丹丘。次蘇相 彦謙 韻。</title>,<text>軟紅塵裏夢初回。白玉屛中眼忽開。物外雲山牽興去。斜陽十步九徘徊。</text>
<title>次弟君擧韻</title>,<text>翅短鵰籠同病鶴。心閒沙渚愧眠鷗。遲遲去國非三宿。自是難牽上瀨舟。</text>
<title>自丹山至冀江九十九灘 下舟黃楊坂</title>,<text>秋風京國啓南行。十日何曾見一晴。九十九灘多少險。捲蓬飛雪夢中驚。</text>
<title>簟巖石上。次聾巖相公醉時歌。周景遊，任調元，李公幹同賦。</title>,<text>靑嵐冉冉飛木末。千頃澄江涵一碧。一天風日最淸和。萬里乾坤政軒豁。亭頭更有老仙臺。翠壁立松陰密。千古蓬壺分物色。靈芝瑤草紛交錯。翩翩何處四儒仙。相逢一笑同杯勺。金章韋帶混一席。爲問溪山誰主容。烹銀膾玉酌仙桃。跌宕風流俱坦率。玉局爭來白日遲。淸詩吟處江天濶。山銜片段斷霞紅。風散餘春飛絮白。還搖桂楫蒼劈煙。弱水三千誰病涉。徐牽上瀨復泝游。浩浩欲向銀河泊。波心有磐平如掌。張天爲幕石爲席。紅潮入面春滿坐。隔岸猶喚靑絲急。舞袖回風爭落日。歌響停雲雜淸角。浮鷗狎人鶯勸留。款曲提壺林外促。好事從妁婥隨。纖手琵琶任推却。落霞孤鶩入淸吟。引滿瓊漿酬又酢。爲我更彈歸來辭。淸風颯颯寒竹裂。齊聲爭唱興欲狂。拍手相看同擊節。仙遊已覺骨非凡。下視諸兒如鳥咽。江空月黑試回棹。煙水蒼茫空惜別。留題非是擬子安。要作他年重記憶。</text>
<title>宣城雙碧亭。次調元，景浩先生。</title>,<text>朱甍影落碧江濱。千古佳名喜更新。畫裏江城餘物色。風前玉樹舊詩人。忘機日狎翹沙雪。擧網時看入膾銀。翠竹蒼松添晩碧。官居還有葛天民。江城畫裏。用宣城事。王樹風前。用謝家事。</text>
<title>舟宿月溪</title>,<text>風恬水面鏡新磨。雲盡瑤空月散華。一笛片舟歸客興。夜來分占白鷗沙。</text>
<title>次周佐郞士安 怡 次粲字韻見贈</title>,<text>浮生等尺箠。百年欲强半。客窓對寒燈。中夜獨興歎。流光疾壑蛇。肯許容把翫。輕狂少年志。不願溝中散。好古恨生晩。鶴鳴羞鷄伴。一折彭澤腰。塵機旦復旦。書籤手不觸。蝸蠹專几案。朱墨溷米鹽。冥茫神憒亂。每思一枝棲。淸坐臨溪盥。尙饞斗粟淹。空知衣帶緩。有懷强豎起。寸勇還尺愞。吾兄早趨庭。百氏窮一貫。已能辨肥臞。寧復置氷炭。如逢武陵面。草次恨賓館。高亭喜新築。冬日猶姸暖。登臨對詩尊。遠懷開一粲。</text>
<title>大遷亭。又次士安見和。</title>,<text>長江上連漢。灌注南州半。鳴鞭峽東路。偶發川上歎。吾友懷月翁。專壑寄心玩。詩淸何水曹。琴妙嵇中散。暫辭世網纏。江社鷗爲伴。邂逅揖仙臺。一陽灰飛旦。江山助意氣。景衆輸几案。鳧鷖好風標。松竹影凌亂。釣石漱餘酣。詩壇忝奉盥。坐待月華明。任從風力緩。賞心荷高誼。神明金石貫。忘形剝毛皮。湔拂振衰愞。龍鍾笑身世。茹抱同呑炭。三徑未成資。一城聊假館。龍山蕨芽抽。錦水桃花暖。歸尋魚鳥盟。肯索長安粲。</text>
<title>贈送金生 命元 歸寺讀書</title>,<text>三日霧豹兒。早懷窺牛志。墮地騏驎雛。昻頭欲千里。紫纓好年少。源委渺無涘。老蒼已成人。承家眉宇似。志學趣造奇。不饒蛙井喜。風雲散蛛絲。騷韻是餘事。枵然我何有。訪道勤學子。簿領苦塡委。茅塞無餘地。暇日共披尋。白魚鑽古紙。緖論喜相長。淨似氷生水。花山對牀語。豈爲丘壑美。臨溪看萬竹。不翅供吟思。金風碎井梧。容懷中夜起。行將過甥館。負笈尋煙寺。風穴好濯熱。沛源淸洗耳。舊學發新功。渾化融査滓。驅車萬里途。刮目相待士。</text>
<title>與雲長，應順。醉吟竹閣。次韻醉中</title>,<text>花山好風煙。豪士來溪亭。溪亭明水竹。幻出白玉京。風流句漏令。世念秋毫輕。官閒樂勝日。對竹流霞傾。淸談灑玉屑。雅韻飛金聲。壺中路非枉。醉鄕門不局。百年有今夕。爾汝相忌形。靑山已落照。老蟬鳴更淸。浩歌雲外響。枯笛風前橫。眇眇秋天濶。迢迢華月明。月落續虹燈。波臣驚火城。夜深露霑衣。容散鷄初鳴。賞識幾今古。溪山應有情。玆遊未陳迹。好士應留名。</text>
<title>挽李復古相公南還</title>,<text>平生蹤迹寄名區。十載風霜老楚囚。白首丹心懸北闕。靑春紅旐返南州。屈伸有數天難恃。通塞關時我豈尤。綱目一封肝膽在。直將公議待千秋。</text>
<title>遣懷。奉寄謙仲。</title>,<text>梅雪飄香柳線長。簿書叢裏老風光。囊中縱有毛錐子。花下無心作戰場。</text>
<title>次寄吳仁遠</title>,<text>斗粟吾猶戀。佳辰意未歡。園林三月暮。風雨五更寒。鄕國迷千里。雲霄隔萬山。芳隣無季子。懷抱若爲寬。</text>
<title>次退溪公未大竹擬作詩筒筮筭詩韻</title>,<text>灑落襟靈絶俗緣。爲末霜簳豈徒然。筒輸風雅追刪後。筭置縱橫玩畫前。分竹每嗟違面命。殺靑何惜示心傳。一生眞積功多少。述作應須繼簡篇。</text>
<title>二絶。次退溪韻</title>,<text>一派靈源遶屋除。玉虹光射米家書。龐公上冢來何暮。門掩蒼苔草閣虛。適公上冢求歸故云山屛溪練錯成圖。滿地煙霞石路蕪。想得高懷居養好。灑然秋月貯氷壺。</text>
<title>二絶。次退溪携壺見訪於聾巖下。</title>,<text>對酒春江擬祓除。高談還勝十年書。唯看物色堪腸斷。江寺巖臺悵久虛。滿榻琴書四壁圖。一生淸節似萊蕪。機心已斷成鷗社。閒脚何勞趁漏壺。</text>
<title>次退溪讀易吟</title>,<text>丹竈陰傳哂怪癡。邵探羲畫出希夷。那知講掇皐皮後。復見梅窓點露時。</text>
<title>次退溪元日見寄之作</title>,<text>餞臘迎春欲曉天。山齋獨坐意茫然。行臨蘧瑗知非歲。已到鄒軻不動年。聖處工夫難下手。頭邊光景劇奔川。何緣免被他歧惑。正路前頭試着鞭。後醉屠蘇若病狂。客懷多緖轉堪傷。經心世變憂無奈。進步誠關力不强。愁對霜毛添鏡色。喜看瓊句映銀光。唯從吾好餘無望。試問臞仙學善藏。</text>
<title>人日。次退溪和高蜀州見寄之作。</title>,<text>五年坐嘯慙黃堂。焚魚喜入雲水鄕。龍門何幸御李君。談論自足充枯腸。淫書不必學杜預。已覺襟靈湔俗慮。求名學道古難全。貴識肥臞輕重處。浮生枉過又一春。此物豈欲長趨塵。自詑幽棲近仁里。要作雲間耦耕人。</text>
<title>次李退溪遊月瀾菴見寄之作</title>,<text>平生丘壑足風流。理屣重來蕭寺幽。當檻文華晴接昊。傍簷淸洛凈涵秋。挑乏采朮尋眞興。弄月吟風得意遊。空愧病腰饞斗粟。雲泉回首意悠悠。</text>
<title>又次李退溪韻</title>,<text>虛名何益爲身謀。沐漆還嗟解末由。容髮鏡中非舊面。楓花霜後已殘秋。流光未繫辭弦矢。末學如登上瀨舟。何日焚魚結社。爲將眞樂靜中求。</text>
<title>咏草堂</title>,<text>花竹成林草閣幽。溪寒山翠撲牀頭。巖眠露坐心猶快。風捲重茅百不憂。</text>
<title>謝蔡居敬臨訪于汾水亭時聾巖大人在上座</title>,<text>身落一區偏。心馳九有廣。槐安喜夢驚。泉石恣心賞。東風蕩塵裾。飛榭陪靈杖。人在眞仙居。天開活畫障。韶光媚一春。遠眼窮千象。愁思洗沈痾。詩情迷俯仰。蒙齋會不期。嶺海欣相訪。竹葉灔芳樽。桃花流彩舫。採山玉登盤。漉水銀薦網。觴政亂無巡。林亭覺增敝。微雲遠岫重。疏雨飛鷗兩。冷侵松陰斜。靑浮麥葉長。嵐收暮島晴。天豁高臺爽。狎坐共忘形。酣觴極抵掌。淸吹風北來。華彩月東上。依然憶勝遊。恨未挽歸鞅。他日約重逢。停雲懷盡暢。</text>
<title>送周城主景遊赴。召還京 乙巳至月</title>,<text>日下路千里。斗南公一人。丹忠懸白日。霜鬢入紅塵。惠化終難諼。心期久益眞。乾坤陽已動。聊贈一枝春。</text>
<title>次退溪雜題</title>,<text>游刃前頭百不疑。神明隨處爲扶持。燒香盡日茅齋靜。閒對陽和看北枝。</text>
<title>竹嶺。新築矗冷臺。</title>,<text>仙區道左沒寒煙。覷奧眞人偶顧憐。可惜風流來不又。高臺愁絶倚雲巓。</text>
<title>次退溪韻。贈妙峯菴宗粹上人。</title>,<text>春靜溪頭無俗物。神交方外有宗師。應知磵戶驚敲日。正是梅窓讀易時。霧戶雲扃關不關。妙峯高臥覺神安。看他索食爭名輩。僧俗勞勞兩未閒。</text>
<title>次李退溪在洛寄詩。以月下長吟久不歸爲韻。時遊修道菴○六絶。</title>,<text>恭承日邊書。披讀巖頭月。擲地作金聲。霜風宸林樾。秋高客窓涼。月明風露下。遊神翰墨場。會有揮斤者。仙鶴霜毛整。秋霄萬里長。寧同巢幕燕。隨意占炎涼。霜磨風露洗。烱似高人心。穾兀憑書幌。應懷不盡吟。長吟倚桂叢。不見謫仙久。珠璣落九天。來自無何有。澗月凈氷襟。巖風淸刮骨。碧山未負吾。焚魚悔早不。</text>
<title>次退溪 時爲大司成 和林石川贈金季珍兼示周武陵趙松岡 六絶</title>,<text>鈴閣眠紬夜。金門待漏朝。羽鱗難會合。鵬鷃各逍遙。故人千里遠。明月兩鄕皆。欲把淸光贈。天高不可階。此道非高。人多曲逕尋。要須明正學。便可牖人心。苦憶舂陵叟。相逢喜不眠。南來驚歲晩。幾見望舒圓。松岡聞好信。臥對屋山雲。愛竹留佳句。淸風揖此君。愛吟石川句。風調如古琴。慇懃謝漆水。筒裏寄淸音。</text>
<title>紫陽洞書堂。贈金上舍應生。</title>,<text>升堂不要醉裙紅。只喜絃歌繼古風。餘事文章眞小技。讀書須着養心功。</text>
<title>送權悅可還朝</title>,<text>稽古多年志未成。粃糠猶足活遐氓。桐鄕父老藏心愛。鳥道楓花照眼明。增秩褒名英主事。停杯惜別故人情。天涯同病如相憶。幸倩南鴻遠寄聲。</text>
<title>獨坐軒西偶吟</title>,<text>水滿橫塘秋滿山。淸溪瘐石入吟寒。斷橋斜日無人渡。倒浸備篁一萬竿。</text>
<title>次安生景福 所寄詩</title>,<text>江東渭北杳幾里。遠夢未傳相思意。日暮闌干回首頻。天借南鴻傳尺字。疏慵多病少相許。公獨慇懃人衆棄。鏗鏘珠唾灑天風。一一金聲生擲地。想子投閒日無事。超然不受浮名醉。風流孤嘯翰墨場。一畝四壁猶不治。肥臞義利判勝負。輕重身名知表裏。騷情不帶寒瘦氣。建安思追六士子。專心況是爲已學。點檢毫末分誠僞。萱闈春日吹塤箎。一家樂事且兼備。裒然聲價聳士林。幾人設榻推徐穉。頃薦一名淹管庫。風儀逈與尋常異。炊梁夢罷隱城市。閉闔不關爭名事。時時霧豹露一斑。華采驚人如孔翠。善藏良庖。刃可恢。論事古人猶不愧。衝天應作三年鳥。垂耳莫　愁千里驥。奬許誠知愛我過。斷金交情荷高誼。自笑蹇拙不偕俗。散材正與溝斷類。十載靑袍寵竹使。怠事受直空饞饋。懇惻王言緘在髓。北望堯天揮感淚。溪山幸占一段奇。偶契平生湖海志。倚杖風巖潄飛瀑。謝屐穿盡雲林邃。秪緣離旱不成秋。發棠未周溝壑墜。監門一圖進無階。瞻仰旻天偏靳賜。南康荒政講不暇。宓宰彈琴那得企。心勞政拙宜自劾。夕惕恐負分憂寄。因思處世自膏火。夢幻不啻槐根睡。病腰懶折彭澤翁。養生頗學漆園吏。一焚銀魚謝塵械。匹馬秋山吟信轡。昨夜星奚報消息。溪南松竹荒憔悴。鷗盟久寒鶴怨多。沮溺已約聯杖植。千詩猶詑萬戶輕。一竿肯把三公比。客窓逢秋感多緖。聊綴狂吟酬厚記。</text>
<title>久病書懷</title>,<text>鈴齋晝亦靜。庭草雨餘靑。山近對秋色。病多忘宦情。理人違夙志。迷悔前行。有夢先余意。臨溪戲濯纓。</text>
<title>次退溪見寄</title>,<text>新恨遣詩猶鬱怒。古胸澆酒尙巍峩。何須應俗勞牽尾。夢入春山笋蕨多。歲事行看除盡。蟾光幾度虧盈。遠雁時傳一札。明珠價重連城。</text>
<title>次金季珍和退溪月下長吟久不歸爲韻之寄</title>,<text>三秋半夜愁。獨對前峯月。賓鴻墮孤音。驚鵲移疏樾。又一天銀漢橫。萬瓦淸霜下。無心彈古琴。怕有過門者。又露石寒溪淺。穿巖萬竹長。孤吟思玉友。一別幾炎涼。又凈掃雲煙氣。明開天地心。安能逢二妙。尊酒對高吟。又枉過半生人。趨塵十載久。瓢不厭屢空。名於我何有。又棲雲多野情。食肉非侯骨。鷗社許吾群。山英移我不。又萬山無不隔。千里此同輝。一片詩消息。聊憑白雁歸。</text>
<title>次權學官應仁見贈。時遊伽倻山。路星州。</title>,<text>靑春眉宇許相知。十載流光逝莫追。當路城殘唯水竹。暎谿松老有茅茨。專精翰墨能攻藝。牽風尾風塵不到詩。他日一尊携手處。菱花雙對較先衰。權生號松谿</text>
<title>次林和靖八梅花韻 李監司淸有詩命次</title>,<text>寥落乾坤閉塞時。小園孤艶獨催詩。輕盈月下氷千點。蕭灑簾前雪一枝。春氣未應先臘透。風姿無奈稟天私。巡簷祗恐凶飆。玉笛悲涼忍使吹。孤根封植去榛荊。素艶仍敎雪月拜。窮谷偏開春外色。寒籬獨秀聖中淸。金蘭風調何人識。氷玉襟懷不世情。落處擬看粧半面。猶愁朔吹捲票飄英。</text>
<title>宿宣城縣。次壁上韻。</title>,<text>夢回孤燭翳還明。料峭寒威入寢屛。啼破北窓新竹月。杜鵑終夜自呼名。</text>
<title>避寓宣城縣村舍</title>,<text>一月離家猶靡家。偏驚瞥眼年光過。文華雪盡暮山出。淸洛氷消春水多。巷柳含煙欲弄色。江梅綴玉將飄華。孤吟燈下蒙頭。睡明發東窓昇日車。</text>
<title>平安馹滯雨三日</title>,<text>碧天如水雁飛秋。一葉寒聲滿驛樓。半夜無端溪雨急。隔江三日客窓愁。</text>
<title>宣城家種竹</title>,<text>綠玉寒相倚。孤根不識春。看時休問主。移日要占辰。君子爲知已。淸風是故人。交情看歲晩。氷雪助精神。</text>
<title>種竹菊</title>,<text>黃花種譬陶彭澤。綠竹愛深王子猷。衡門不鎖俗塵絶。明月淸風同氣求。</text>
<title>次景浩先生郡齋移竹</title>,<text>使君淸標雪中竹。胸次都無一點俗。耕雲釣月是雅懷。不學趨塵事匍匐。承明殿裏謝手板。養眞菴中披野服。偶向雲林作吏隱。小白山南錦水曲。地人稀鈴索靜。山雨夢回蕉底鹿。爲斸新篁散穿裁。粧點荒庭幻淇隩。歲寒高節箇箇同。披拂荒煙挺群木。愁如首陽困採薇。喜似商霖辭版築。故人明月影碎金。知已淸風聲振玉。固知植物感依依。堪向俗人醫碌碌。益友憐深王子猷。君子愛譬周茂叔。喜看抽籜長南風。忍折生孫饞口腹。也足唯宜詠一軒。如椽不必誇三蜀。已許江梅作弟兄。何嫌石蒲爲輿僕。行看彩禽食佳實。應遣涼陰過隣屋。更收淸氣入詩脾。千載風人猶可續。齒牙颯爽靈府寒。淸光華藻爭煜煜。堪嗟苦節少心賞。拂面爭看富貴牧。紛紛斬刈不待榮。歲暮空山唯汝獨。迂生冷淡世相疏。十年湖海藏龜六。種得千竿翠拂雲。寄傲忘形契已宿。眞知此君不可無。錯道何人不如肉。簫森夏榻起予吟。琤戛風窓助我讀。他時若許問主看。松下開尊和露菊。</text>
<title>乙巳夏秋。無日不雨。次蔡相孝仲。</title>,<text>陰沴窮年不肯收。慣看江海變高丘。排空濁浪希文恨。蔽日浮雲太白愁。欲濟無梁何所往。居高不聽向誰尤。乘陵正恐坤倪裂。憂歎民生到死休。</text>
<title>軒西竹林。折盡大雪。有感寄退溪。</title>,<text>饕風虐雪戰林端。摧我溪西玉萬竿。蜀將斫頭羞屈膝。殷臣强項慘刳肝。枝空練實辭儀鳳。林斷寒聲失古彈。餘潤到根肥臘笋。竚看飄籜拂雲寒。</text>
<title>錦溪路。歇坐樹林間有作。</title>,<text>勝日尋春穿石林。臨溪一洗塵愁侵。風暄禽語自酬唱。春晩花容爭淺深。輕碧何辭入面醉。蔫紅不怕盈頭簪。安能遺世脫塵網。永償生平湖海心。</text>
<title>喜還亭</title>,<text>遷客南還日。脩門北望心。風煙新闡勝。山水舊知音。慣作連牀話。因成夢草吟。天游眞得意。不復問昇沈。</text>
<title>次盧仁父述懷</title>,<text>催年烏兔替飛騰。老大迂儒一未能。衒俗恥同趨市女。養閒甘作在家僧。著書才拙愁無奈。問字人來懶不譍。已識封侯非我骨。臥牀聊復學陳登。</text>
<title>次南上舍景見贈</title>,<text>雲樹十年成一面。瓊琚數日已連篇。無憂環堵貧原憲。正坐窮詩老玉川。</text>
<title>丁巳二月。與金生箕報。宿昌樂郵軒。時除丹山。赴京。</title>,<text>寒山尙擁藍關雪。古館長吹巫峽風。宿客攬衣眠不得。冤禽何事呌窓東。</text>
<title>次陽智軒韻。贈主人李公光澤。</title>,<text>山縣春猶淺。墻陰雪未殘。竹風鳴浙瀝。松籟響潺湲。肱枕眞知樂。形勞可小閑。幸逢靑眼舊。杯酒話悲歡。又春回公館日華遲。倦容來憑睡正宜。囊底蜼無金換酒。夢中新得草生池。倘來聲利皆天幸。老去蹉跎豈數奇。自笑壯圖今落拓。好從鷗杜結深期。</text>
<title>望華山臨漢津有感。次朴生應烈韻。</title>,<text>一落南中北闕遙。今來始喜望雲霄。微茫一水鎔銀濶。縹緲三山覆鼎高。樓觀出林雲影濕。輪蹄交道市聲囂。從前物色渾如舊。七載孤臣鬢換毛。</text>
<title>三月初一日。宿無極驛連雨。</title>,<text>糓雨連宵不放晴。閑披襏襫傍泥程。縱橫狂潦漫平陸。紫翠層巒展彩屛。路倦東西吾已老。堠磨雙隻眼猶明。孤懷耿耿無人會。雲漏斜暉照此情。</text>
<title>二日。到維新。寄金重遠遊俗離山。</title>,<text>古徑無人紫蘚斑。山非離俗俗離山。如今喜得知音賞。攀桂尋眞數月閑。仙山奇絶我曾攀。飛瀑懸崖六月寒。聞健淸遊違竝屐。十年詩夢落雲端。高觀山海盪詩胸。吟入煙霞第幾重。如見小山眞隱者。爲言携手去相從。遊食桑門盡屬厭。書生攻苦只虀鹽。庠田量出知多少。不比從前歲取廉。金以學田量事。來報恩等地。 神交半世阻風髯。稽古松林吏隱兼。想得吟懷添一倍。落花微雨捲疏簾。時成悌元爲報恩倅。兼致問之。 雙璧曾分泮水春。存亡悲慶話無因。過門偶値歸山日。宿草還慙漬酒人。時洪仁祐弟仁祉亦從遊。祐已下世。過門未拜其弟故云。經世謀身一未能。愧將前瓦忝交承。飛揚臺閣靑雲客。寥落江湖白鳥朋。曾與金屢爲交代云卄載名場已宦成。一麾猶得管仙城。煙霞三島龜潭勝。更倩騷人寫翠屛。邀金來訪。金已許之故云。投閑南嶠十年歸。洛下逢人識面稀。枉把死生成市虎。人間毁譽是耶非。諸友以我誤聞生死。故戲之。西原風物惱儒仙。鐵石曾遭一笑牽。寂寞中原雲雨散。客窓春夜擁衾眠。右十絶。金曾悅於西原物。故戲</text>
<title>重三日。與金權雨生坐水濱。次金生韻。</title>,<text>手折巖花擷野芳。尋春衣袂襲淸香。酒徒詞客成奇會。何羡蘭亭一詠觴。</text>
<title>三島。次金生韻。</title>,<text>潭心三朶湧崢嶸。伎倆天工信手成。日暮江天回棹去。移家還媿李司評。</text>
<title>沿牒赴永春路中。效演雅。</title>,<text>孤店疏籬喚午鷄。篁茅山逕馬行迷。蔫紅滿樹濃猩血。軟緣薰衣壓麝臍。人斷溪橋留虎迹。雲埋林麓聽猿啼。羊腸世路吾曾涉。何日焚龜返故棲。</text>
<title>德峴紀行。憩曹生亭。</title>,<text>客行去路迷。半日蒼山根。谿澗亂不記。亭午聞哀猿。千盤踰德峴。孤店不成村。地勢類瓮盎。亂石驚虎蹲。剝樹代陶瓦。折柳爲疏籓。窈宨考槃思。錯認桃花源。喜客囚首翁。輟耒爭追奔。臨溪展破蒲。樹陰春正繁。靑蔥薦盤飣。濁醪無杯樽。擧網得素鱗。燔灸喧兒孫。將雨蟻出垤。款曲移茅軒。拾橡護杻籠。筧泉注瓦盆。成山花錦爛。開牖蜂衙喧。山炊間黃梁。勸客頻加飱。因言生事艱。一夫千徭煩。未決樂土去。隣亡餘我存。涸魚死已晩。困瘁何足論。峻斂過正供。空文不成恩。愁冤僻谷裏。無路呌天閽。歎息涕交頤。愊塞吐還呑。漫郞宰窮山。奈爾難手援。初來喜淳古。語竟還銷魂。寄語觀風者。須採野人言。</text>
<title>次永春軒韻</title>,<text>迷路荒尋古峽春。一區籬落占淸淳。田頭饁婦爭看客。花下眠尨不吠人。輕薄桃花一泛春。仙源消息漏漁人。峽中從此通租賦。猶是秦餘舊俗淳。遨頭喜客眼如藍。雨後嬌紅間彩嵐。黍酒半醒風力軟。滿舡春興下臺巖。</text>
<title>次琴和受</title>,<text>山擁江寒地自幽。暮春風氣似深秋。草荒江閣無人到。誰識鳴琴樂處憂。</text>
<title>苔潭泛舟。聞主倅趙子修彈琴。</title>,<text>宓宰鳴琴老一官。江舡携客發淸彈。落花飛絮撩春杳。流水高山入指寒。千歲驪龍吟瀨下。半空笙鶴唳松間。坐中亦有鍾期耳。須盡心聲洗客酸。</text>
<title>次琴和受</title>,<text>老紅新綠影交加。九十韶光瞥眼過。寒結薄陰天欲暮。半簾疏雨燕橫斜。</text>
<title>丹丘南遊路上</title>,<text>沿溪南轉恣遊嬉。古峽飛湍曲曲奇。萬疊丹霞迷路處。千般紅錦滿林時。蒼松有蓋迎人喜。亂石多情閣馬遲。十日到官行九日。吏民應笑使君癡。</text>
<title>和琴和受見寄</title>,<text>一宵談勝十年書。況望瓊章訊起居。花謝成陰春去後。鳥鳴求友夢回初。金蘭有分投深契。得喪無心付太虛。雨後蕉心新欲展。憑危探賞興何如。</text>
<title>次妓巖韻</title>,<text>俯鏡淸潭靚玉容。揷花螺髻舞春風。還疑三島開仙會。羅襪江妑出水中。</text>
<title>次蒼石臺韻。退溪所名</title>,<text>道院新裁鶴氅冠。仙舟暮泊紫霞山。冷風吹迸回仙笛。知在江天第幾干。</text>
<title>次柳希魯韻</title>,<text>翠葉題詩紙。蒼巖坐客氈。松間一杯酒。遙楫退溪仙。又風恬江面鏡新磨。日暮靑巒爽氣多。蒼石臺高籠翠靄。赤城山近鎖丹霞。身游汗漫疑超世。舟放蒼茫擬泛槎。煙火生涯人易老。洞天何不學餐砂。</text>
<title>龜潭路上口占</title>,<text>元氣西蟠壯一邊。開張靈境蓄風煙。磨銅噴雪淸連漢。矗玉圍屛峻極天。二島至今留勝蹟。一官從古號登仙。年來欲乞丹砂俸。骨相元非食萬錢。</text>
<title>次寒碧樓韻</title>,<text>元氣雄蟠領地靈。憑危斗覺病魂醒。寒潭匣出菱花鏡。翠壁雲開水墨屛。風露滿空驚老鶴。星河涵影散流螢。神遊汗漫超塵界。何羡乘槎向帝庭。</text>
<title>嚴城路上</title>,<text>緣崖石棧傍江潯。步步酸腸怯俯深。世路崎嶇君識取。笑中還起九疑心。</text>
<title>陪李退溪。遊陶山亭基。次口占韻。</title>,<text>暫輟雲臺讀易牀。冠童春服陟南崗。仙蹤放浪煙霞外。天眼披尋水石傍。專壑耕漁眞樂足。滿川風月道心長。林間異日開精舍。肯許承顔一飮芳。</text>
<title>水山路上。遇雨志喜。</title>,<text>涉夏全慳澤。臨秋始散絲。衣霑吾自樂。膏潤物先知。生意元無盡。神功豈有私。餘氓差可慰。天汝不全飢。</text>
<title>丹山憂。初到丹山。民流野荒。</title>,<text>從古丹丘擅世間。到今料理轉愁難。九空閭井征無地。半死疲癃役未閑。綰綬恐妨眞隱逸。逋詩慙負好江山。誰言仙境官居樂。歡未形顔鬢已斑。</text>
<title>丹山樂。次前韻。恩書一降。民有生意。</title>,<text>九死民生水火間。汪恩如海欲酬難。風茅破屋方謀蓋。封棘荒田始闢閑。鴻雁離群應集澤。豺狼當道要驅山。朋尊相慶看天日。江上秋高野色斑。一郡設會。以慶再生之樂故云。</text>
<title>榮川椒井</title>,<text>宿霧籠山趾。靈泉湧石陰。椒辛薰病骨。氷冷濯煩㯲。坤闡醫人寶。天隆活物心。神皇嘗草意。更覺體仁深。又白嶽蟠千疊。椒泉擅一隅。漉生坤媼乳。噓出蟄龍珠。毛起瓊華粟。身輕羽化鳧。十年司馬渴。澡雪氣全蘇。</text>
<title>次琴和受見寄</title>,<text>光鰧牛背謝金鞍。來往山蹊或水干。夢斷紅塵蝸殼鬧。身棲丹峽鶴天寒。吟窮物象雙肩聳。捻盡風煙一笛斑。吏隱不如眞隱好。心馳咫尺見君難。</text>
<title>盧星山仁父來訪于丹丘。詩以謝之。</title>,<text>酸寒吏隱只餐砂。千里同聲玉友過。龍虎已分丹鼎藥。衣巾半染赤城霞。粧山錦繡秋成畫。夾路金錢菊吐花。塵世舊緣磨已盡。碧雲吟寄洞仙麼。</text>
<title>與仁父遊龜潭。舟上次韻。</title>,<text>懸崖峭壁欲騰空。長劎新磨揷鏡中。誰喚詩仙橫月艇。醉拈秋兔幻神工。</text>
<title>又次退溪見和</title>,<text>多事秋容一掃空。玉屛高揷碧波中。何人解喚溪仙到。共賞神刓鬼刻工。</text>
<title>山芥封餘。送退溪有作。</title>,<text>嵌巖蒼雪長瓊苗。葉裏淸霜尙未消。氷蘗高懷同氣味。溪廚分送助淸標。</text>
<title>承退溪和復次</title>,<text>雪芥霜英動雅吟。淸寒次骨響鏗金。誰言文字工無益。滿慰湖山歲暮心。</text>
<title>次贈金公富倫</title>,<text>相馬曾聞冀北空。孤鴻猶逸網羅中。何嫌日下空歸去。吟入仙句益工。</text>
<title>次和受</title>,<text>紫陌抛香夢。丹丘理弊廬。風爐雲泛茗。煙艇玉叉魚。偶作仙都主。時遊野客居。淸談忘夜久。松月影扶疏。又擬草淵明賦。因成太史留。蒼生愁未解。紫綬老堪休。幸伴山中客。頻成物外遊。瓜期猶未卜。湖月幾回鉤。</text>
<title>次金上舍惇敍月夜見贈</title>,<text>秋宵喜得君談話。客恨何須酒破除。更誦自家庭草句。淸新辭氣近黃初。滋蘭功至難爲茂。剪棘心勤未易除。非是二端元對起。胡然不似降生初。</text>
<title>次題外舅碧梧軒</title>,<text>鳳枝圭葉老庭陰。不學峨洋遇賞音。領得一般淸意處。秋空霽月烱當襟。</text>
<title>題竹嶺檜院石犬</title>,<text>匠斲靑山骨。尤蹲古嶺腰。喪家依廢院。昂首對荒橋。伏虎應驚廣。眠雲不吠堯。安能如汝壽。萬刧指崇朝。</text>
<title>石窟會張伯勳</title>,<text>天上乘槎客。雲間叱石仙。丹丘欣會面。石室斷塵緣。</text>
<title>次琴和受</title>,<text>山輝川媚理欺。深淺功程我自知。萬里驅車憂道遠。半生回首歎行遲。雲間自有閑田地。世上元無平路歧。好向靜中觀物化。勞形奔走竟何爲。</text>
<title>喜見丹丘人有樂生之業。次和受。</title>,<text>籲天民瘼徹宸旒。雨露鴻私沐一區。剝地征徭非舊日。荒田禾忝有新秋。懷居已見茅升屋。繁蓄難期谷量牛。治學烹鮮經十載。可能安集答分憂。</text>
<title>次友人韻。述懷感古。</title>,<text>天意茫茫未可原。乖張好惡孰讎恩。芝蘭九畹蒔難茂。荊棘千林剪更繁。怪雨獰飆多歲月。和風晴日少乾坤。循環一理終無定。謾對陳編嗒不言。又比屋封時盡佐王。淳風一去士隨亡。行藏合義惟諸葛。氣像如儒有子房。洛水淵源開道學。文山忠烈貫氷霜。古今人物無多子。三復才難謾自傷。又嘐嘐好古落偏區。十載孤蹤困畏途。虛老風塵雙短鬢。空憐湖海一迂儒。金鑾天上非吾事。草屋雲間稱野夫。驚世文章果何用。陳編時復講唐虞。</text>
<title>夢周景遊。有感。</title>,<text>死別呑聲動五年。夢中風彩尙依然。山陽已愴隣吹笛。遼海還驚鶴幻仙。墓左靑芻違漬酒。琴中白雪斷哀絃。分明表我長相憶。不信詩魂隔九泉。</text>
<title>次琴和受見寄 四首</title>,<text>其二郡舍居何陋。詩情動不禁。霜巖全露玉。寒菊正攢金。騎鯉仙風爽。成羊道氣深。高談忘日暮。一笑破窮陰。其三風攪窓扉語。終宵不寐思。關心憂滿世。開口笑何時。暮景戈難駐。疲氓藥未醫。緬懷陶靖節。此日賦歸辭。其四得喪天休問。輸嬴自我知。折腰陶不肯。枉尺孟何爲。名上曾迷路。書中已得師。空懷歸未勇。心緖亂風絲。</text>
<title>送金生玏讀書行還</title>,<text>秀氣超塵表。靑年已老成。無瑕藏美璞。未琢價連城。汗馬三冬業。驅車萬里程。東歸驢背興。雪嶺凍銀屛。</text>
<title>別後。又承天章伻問。寄謝。</title>,<text>山疊雲深愁渺渺。關嶺相思咫尺令人老。握手傳杯成一笑。天鷄忽報荒村曉。風雪離懷江渭杳。目斷魂銷自恨知音少。世事牽人須却掃。阻池麗景吟靑草。右蝶戀花一闋雨地江山分楚越。客裏風光又逼靑春節。郡閣閉門天欲雪。一行雲篆紓愁結。日下天南成遠別。縹緲音塵各怪添華髮。聚散怱怱歡電掣。謫仙謾憶吳州月。又一闋</text>
<title>次宋生福基月夜投絶</title>,<text>雪月明夜。淸光動萬山。高吟倚書幌。身世出人間。又天凈開銀闕。窓寒對雪山。幽人淸不寐。獨鶴唳松間。</text>
<title>贈金生玏等諸儒</title>,<text>從師今誤擇。才子到門墻。碧海鯤將羽。靑萍刃欲霜。聰明加厲志。利害莫回腸。文墨眞餘事。存心要勿忘。</text>
<title>人日。寄呈盧星山仁父。二首</title>,<text>誰道餐霞可學仙。流光無賴鬢飄然。空添蘧瑗知非歲。枉過鄒軻不動年。夜帖桃符傳古事。朝燃楡火變新煙。人間潦霽何須卜。早決行藏莫問天。又盤中細菜映新靑。送盡蛇年客意驚。百歲光陰添老算。五更風雨打愁城。梅粧古樹非前面。鳥喚寒林變舊聲。人日題詩傳四印。孤斟臘味擬同傾。</text>
<title>新春有雪。次金生韻。</title>,<text>新春誇物色。積雪幻山河。極地鋪瑤席。盈林綴玉花。寒沙迷落雁。老樹噪飢鴉。臘白曾呈瑞。應添頌歲華。又誰剪瓊瑤散太淸。漫天學舞鬪輕盈。微風不動千林靜。白玉花開樹樹明。</text>
<title>次公州軒韻。贈兩使君。</title>,<text>湖外逢君話十年。明尊對酌聖兼賢。留連錦水仙遊地。搖落楓林歲暮天。半畝荷香生碧沼。九皐禽唳送靑田。別來應見吳州月。雲樹相思兩杳焉。</text>
<title>次大興蓮亭韻 以試官歸。偕而立行。初逢見叔。</title>,<text>一笑相逢若有緣。悲歡歲月幾推遷。三秋好景楓如錦。九日淸遊酒似泉。松籟挾風寒醉面。何香和月爽詩筵。金蘭勝會歸描畫。莫向兒曹取次傳。</text>
<title>扶餘。次軒韻。泛舟白馬紀行。</title>,<text>千年王迹弔荒城。更泛輕舟泝月行。白馬江寒流咽恨。落花巖老斷腸情。秋連海口銀潮立。霜染山顔錦葉明。算却興亡猶未了。皐蘭寺裏送鐘聲。又山水無情似舊時。伯王成敗月盈虧。蒼巖若解花飛恨。風雨年年幾度吹。</text>
<title>次古迹 九絶</title>,<text>飛渡天兵壓小城。風花何處亂飄零。千年巖下珠沈恨。分付秋江一笛聲。右落花巖鴆毒迷人自毁家。淵龍雲雨竟難誇。釣臺猶着蜿蜒迹。千古風濤不盡磨。右釣龍臺獸炭貂裘煖似春。何煩扁石自溫身。酣歌日夜流連地。不念窮村凍死民。右自溫臺妄動王師敵小邦。猶鐫勳業詑無雙。塔邊缺字誰摩拂。不武眞同殺已降。右定方碑天厭民離勢已孤。唐羅兵合蹴扶蘇。扼吭制敵謀何晩。一死猶成烈丈夫 右弔成忠遷都據險壯城池。忍見頑童自壞時。鐵瓮堅城同瓦解。空留半月照頹碑。右半月城賓送羲娥此築臺。幾年推步敬天災。孱孫幻作酣歌地。國破千年照綠苔。右迎月臺城頭古寺枕寒潮。半夜鐘鳴翠壁搖。珠樹繫船投一夢。何如張繼泊楓橋。右皐蘭寺氣挾風霜奏一封。眼如巖電挫兇鋒。棲雲古社荒秋草。卓立千峯凜改容。右石灘李正言存吾舊居</text>
<title>次樓船白馬江韻</title>,<text>翠壁排紅錦。長風漾畫舟。興亡嗟已逝。魚鳥豈知愁。花落巖空立。龍亡水自流。分明殷鑑在。留作後王羞。</text>
<title>次懷德軒韻</title>,<text>軒前物色入吟邊。竹凈蘭芳正可憐。明月滿庭風露下。夜深來嗅火地蓮。</text>
<title>見鷄龍山</title>,<text>朝發公城過孔巖。爲憐山色卸征驂。騰身安得凌雲頂。突起空看萬仞巉。</text>
<title>訪龍淵瀑沛 永同</title>,<text>水簾廬岳見何曾。此地奇觀愜素稱。天上倒傾銀漢落。地中擎出玉虹升。飛流響入蒼巖裂。餘派匯成古鏡澄。欲把狂吟書翠壁。還嫌濺沫洗徐凝。</text>
<title>駕鶴樓。與盧仁父次軒韻。</title>,<text>高樓猶未碎。物色到今留。芳草洲邊長。晴川檻外流。吟成黃鶴句。興遶白雲秋。擬喚騎鯨客。同成汗漫遊。又紅流洞裏洗緇塵。幻作乘風鶴背身。邂逅江樓拚一醉。秋山相對畫中人。</text>
<title>遊冷泉亭</title>,<text>袖裏全携駕鶴樓。餘酣又作冷泉遊。斜陽回首無窮意。倂入峯頭一笛秋。</text>
<title>見成處士運於大谷書堂。次贈成子敬韻。</title>,<text>離岳雲深處。來尋學古翁。生涯霜下菊。心事竹間風。樂在安貧處。功成宴坐中。何嫌相見晩。卽此盪塵胸。</text>
<title>次成處士健叔韻</title>,<text>靜便雲壑棲神穩。飜覆名途着脚危。此意不須山問答。滿庭風月好傾巵。成詩有此意問山山不答之句又霜酣楓錦絢。風戛竹絃豪。盡醉君家酒。同看月上高。</text>
<title>次報恩軒韻</title>,<text>昔日曾尋火洞天。東臺風袂訝昇仙。層巓回望神飛動。楓葉黃化興杳然。</text>
<title>次靑山軒韻</title>,<text>露菊金全坼。霜楓火欲燃。秋山一杯酒。相對話前年。</text>
<title>次懷仁軒韻</title>,<text>孤城如斗掩重崗。峽裏凄風透袂涼。庭小任敎苔上砌。官淸安得酒澆腸。淹留湖海音書遠。搖落楓花歲月忙。髀肉已消無寸效。何如坐穴幼安牀。</text>
<title>歇馬溪邊。紀所見。</title>,<text>沙明岸上驚攢金。錦繡粧成白玉岑。坐愛澄溪淸入骨。濯纓忘却日移陰。</text>
<title>巖上有黃花可翫。下馬三嗅。</title>,<text>求利爭名雨不遑。何人着眼翫幽芳。可憐周道空巖畔。浥露臨風滿意香。</text>
<title>舟入黃江。寄淸風守宋貞之。</title>,<text>亂峽秋光勝畫圖。扁舟歸興滿淸湖。應嫌江閣無留景。不許遊人折簡呼。</text>
<title>訪桃花洞</title>,<text>物外乾坤別。壺中世界寬。桃花名古洞。眞入武陵間。</text>
<title>鳥道瀑㳍</title>,<text>路轉峯回入亂松。驚看飛瀑瀉雲中。雷奔嶽面傾銀漢。龍掛巖腰飮玉虹。剗地澗風吹不斷。燭天山月映還空。遨頭氣味應非俗。共躡煙霞興未窮。</text>
<title>次槐山軒韻</title>,<text>寒山落照下亭亭。亂雪東風客入城。掣肘只應違素志。勞筋未必濟蒼生。自憐張翰多歸興。誰信王公少宦情。暫借高軒肱枕臥。難將眞樂博虛名。</text>
<title>次晴川縣韻。六言</title>,<text>攀桂思從隱。馭風何慕飛仙。好花驚照昏眼。幽鳥喚醒午眠。醫國但令有藥。澆愁豈恨無錢。彫蟲未免童習。奇巧休爭一聯。</text>
<title>路中。見金巡察秀文之行。次杜詩留華門篇。金公善禦濟州。有古人風。</title>,<text>海島黑齒夷。輕生一劍決。航溟若履平。織路無虛月。狗鼠每逞狡。蜂萬速自伐。獸心未足校。含垢縻不絶。關市利漢財。琛貝連北闕。和在息邊氓。天胡産此物。去年犯湖島。殺氣蔽天日。元戎喪師律。國恥未快雪。復此烽火警。寡妻更愁咽。廟堂得處置。小醜談笑折。將軍且英才。死國心皎潔。疲卒變精彩。危城扶壯烈。焚香重民命。鎖鑰壯王室。海戍困刁斗。兵氣日蕭瑟。</text>
<title>次健叔家成子敬韻</title>,<text>風充山太守。酩酊習家池。月黑江村夜。誰看倒載時。</text>
<title>再訪冷泉亭</title>,<text>疊壁沿江玉揷天。崖晴谷秀貯風煙。武夷千古難高下。誰和文公九曲篇。</text>
<title>謝朴同年延安使君來訪</title>,<text>日下暌離後。湖西邂逅辰。爲携村店酒。同醉驛樓春。穠李彈纖手。夭桃柝絳唇。眞成靑眼久。不是白頭新。又江鄕逢玉友。客路會芳辰。越女三年笑。郵亭一夜春。哀絃鳴玉指。艶曲吐櫻唇。向晩仙臺去。兼酬物色新。</text>
<title>訪延安於仙亭</title>,<text>水石開仙府。風流擅使君。亭迷煙浦柳。舟泛晩江雲。夢斷麒麟畫。情親魚鳥群。何勞喚喬晉。笙笛月邊聞。</text>
<title>次永同軒韻</title>,<text>琴閣梅初謝。譙樓景會奇。山明摩詰畫。江凈謝公詩。遠客憑欄日。遨頭柱笏時。春風觀物化。端可起癃疲。</text>
<title>次成子敬韻</title>,<text>神君治化濟寬嚴。山水風懷滯米鹽。楚璧已知藏國器。趙囊何必穎錐尖。迂生自幸蘭通臭。雅量深降水比廉。只恐外狂妨內直。須端表裏聳觀瞻。成公有莫把外狂疑內直之句故云</text>
<title>次贈成健叔</title>,<text>灸手爭名日。抽身遯世翁。山無藏用徑。谷有子眞風。猿鶴忘機外。琴書樂靜中。再投牀不拜。披豁古心胸。</text>
<title>春暮靄潭路上</title>,<text>遲日薰天暖。韶華滿地濃。煙條元自嚲。露艶爲誰容。只怕花飛減。寧辭酒盞空。輕陰天易暮。惆悵立東風。又步屧江村路。薰人淑氣濃。乾坤開繪事。花柳極春容。光景難長駐。芳華怕易空。未遑泥飮樂。遙揖詠歸風。</text>
<title>訪琴和受幽居</title>,<text>生涯已卜赤城天。表裏江山屋數椽。古往今來生且晩。朝耕夜讀樂猶全。又山人偃蹇厭塵羈。咫尺城西見面稀。夜對小軒看月落。應驚風露濕荷衣。右謝枉見又錦水琴山小洞天。茅簷影鎖白雲邊。丹砂石髓猶牽我。客宦春風又一年。右憶舊遊</text>
<title>二樂樓觀漲。次諸生韻。</title>,<text>經旬梅雨積江皐。轉石崩山卷海濤。已把雄觀傾八九。浙江巫峽浪非高。又翫世談諧笑朔皐。潘江陸海只波濤。須敎學積榮華發。心眼高時筆自高。</text>
<title>書錦江試院契軸</title>,<text>鄕圍戰藝屬黃花。高會西風醉帽斜。心眼共勞朱墨考。風流俱入畫圖誇。同時宰宦交曾慣。此日朋簪分益多。記得蘭橈沿泝處。霜楓紅漾錦江波。</text>
<title>觀物吟</title>,<text>休將豐悴寄悲歡。人物榮枯總一般。流水未回前逝浪。蔫花非復昔開顔。肥身利祿皆鮦餌。耀世文章只豹斑。天賦不貧眞樂在。淸涼心事覺安閒。</text>
<title>次丹陽東軒韻</title>,<text>坐忘終日學顔回。銅印苔深久不開。花影照山紅會合。松陰當檻綠徘徊。又陶寫淸詩媿子山。官居風味似郊寒。稚川已乞丹砂俸。飛舃王喬不作難。又山秀江寒夏亦秋。鵑啼白日意添幽。雙巖三島龜潭勝。病守慙非第一流。又十日江山九日行。吏民相怪笑先生。濯纓歌罷眠松石。添我淸虛遠世情。</text>
<title>春日登樓</title>,<text>天風收積雨。雲日掛虛簷。吏散重門掩。靑山自滿簾。</text>
<title>久雨乍晴。次諸生韻。</title>,<text>積潦晴猶暗。終朝蔽日君。林霏飄作雨。山靄羃成雲。土潤衣全濕。苔深路不分。何當看凈掃。風氣扇南薰。</text>
<title>次維新慶迎樓韻。贈崔見叔。</title>,<text>月嶽金川擁勝區。出雲樓觀壯方隅。楓花滿地千層錦。煙雨昏山萬疊圖。靑眼乍回成一笑。紅雲遙望獻三呼。琴臺仙子遊何處。飛舃尋眞路不蕪。</text>
<title>訪琴和受</title>,<text>萬二千峯物外秋。尋眞人是謫仙流。一頭應讓丹丘守。囊底煙霞較遊。</text>
<title>次扶餘懷古</title>,<text>檀箕千載舊山河。角上蠻觸分三家。溫王英武殆天授。胥宇南遷年紀多。狡童忝祖逞侈忕。舞榭歌臺藏綺羅。飛渡那知有擒虎。昏酣只解耽麗華。從天兵下壓孤墉。大澤龍亡巖墜花。興亡無迹物獨壽。苔蝕斷碑荊埋駝。倚樓賢守愛容深。月艇載酒聞漁歌。臨風懷舊一長嘯。扶蘇木落江生波。</text>
<title>扶餘白馬江</title>,<text>浩浩長江入海流。蘋花蘆葉幾經秋。珠沈龍去無消息。月滿潮頭送客舟。</text>
<title>天政臺</title>,<text>玉皇無語只蒼然。衰世難逢夢卜賢。憸小滿朝爭誤國。謾憑神道恣欺天。</text>
<title>路中</title>,<text>氷壓寒江雪擁沙。乾坤淸氣一時多。聳肩不覺歸來晩。群玉峯頭湧月華。</text>
<title>與李方伯泛島潭</title>,<text>山明楓葉水明沙。三島斜陽帶晩霞。爲泊仙槎撗翠壁。待看霜月湧金波。</text>
<title>過龜潭。寄而盛。</title>,<text>雪晴江路凈雲陰。隔水千層白玉岑。峽裏回仙橫一笛。隨風來和灞橋吟。船閣寒沙欲渡難。雪深無路訪袁安。吐呑風月專丘壑。莫怕明珠按劍看。</text>
<title>與見叔訪李相。次野舊居。</title>,<text>江山從古地仙區。亂揷瑤岑帶玉流。惆悵謫仙今已逝。空林猿鶴幾回愁。</text>
<title>次龜翁</title>,<text>愛靜退翁還故隱。逃名龜老獨眠巖。多慙久乞丹砂俸。未決焚魚匹馬南。</text>
<title>贈李上舍山海來覲龜翁</title>,<text>鸑鷟在菢已成彩。騏鱗墮地知爲龍。牧老雲孫有英物。早振大雅追芳蹤。庭堅八年謫人間。長吉七歲鳴神童。詩非學到抉海鯨。筆自天成揮彩虹。澗松元自貴晩翠。良庖幾日藏奇鋒。靑春眉宇自老蒼。萬里驅車行不窮。老仙年來厭塵鬧。結茅江上之靑峯。湖光山綠吸詩腸。翠簑靑笠眠雲松。趨庭遙指赤城霞。仙袂快馭冷風。承歡膝下樂最眞。淸夢肯落城埃紅。玉屛千疊畫圖高。石窓一面星辰通。仙岑瑤岫競獻狀。磵戶風巖如改容。欲揮天筆寫綵雲。擬驂玄鶴尋木公。驚人騒墨兩增奇。五色可補龍華蟲。病我生平才識面。三島洞天欣再逢。風棚月艇散瓊唾。高山流水鳴枯桐。紫芝同時不恨晩。東野四方期長從。五斗空慙折腰潛。雙鬢不貸飡砂洪。高堂八耋曠溫淸。故園三逕荒蒿蓬。明朝去住便湖嶺。神交莫使分西東。</text>
<title>次退溪見寄</title>,<text>松竹溪堂一畝寬。肯敎兒輩損淸歡。閒中得計曾投紱。靜裏游神獨正冠。慱約深工希陋巷。誠明絶學講新安。猶憐狂簡迷歸趣。爲摭微言寵許看。</text>
<title>次碧梧感舊 五絶</title>,<text>槐龍千尺葉初舒。亭下澄潭百頃餘。垂釣晩煙誇得雋。濠梁何必羡觀魚。右觀魚亭壇上緋桃憶盛時。盤擎金母舞僛僛。芙蓉仙去花無主。風樹孤懷不盡悲。右蟠桃壇天機環轉不停留。逝水何曾一息休。活潑道源昭在眼。淵天從此合歸求。右如斯灘獨對春風皷瑟希。爲邦何似浴淸沂。江流物色無今古。欲向師門一詠歸。右浴沂橋間世風流享達尊。晩年遊賞屬祗園。斜陽半壁留遺墨。愴入羹墻慰後昆。右臨江寺</text>
<title>錦溪亭基</title>,<text>屈折沿淸澗。縈回渡斷橋。凍雲生石竇。寒雪罥松梢。展席巖形古。圍屛岳面高。春來一茅屋。歸老伴漁撨。</text>
<title>次退溪</title>,<text>昇沈何必問蒼天。枉過光陰愧餙邊。多謝相公呼寐覺。百年同病荷相憐。新闢溪源小洞天。茅簷擬卜白雲邊。虛名未必爭眞樂。乾沒何須受衆憐。高臺塵淨漲春波。茅棟才成物態多。擬趁韶光披點服。詠歸風味政如何。</text>
<title>遊錦仙臺</title>,<text>巖亂鋪玉扃。怒澗倒流氷紈。一樽痛飮臺上。紅紫影搖春山。</text>
<title>次基城軒韻。贈盧仁父。</title>,<text>玉字霜飛夜。寒山木落時。相逢千里面。各誦十年詩。大府恢牛刃。殘城困繭絲。離懷秋易夕。衰鬢兩差池。</text>
<title>贈金彦純 明一 告歸</title>,<text>大雅姿。英爽超等夷。鯉庭學詩禮。蘭室吹塤箎。儒林振芳譽。王立持淸規。試尋竹溪雲。初識紫芝眉。名下果有人。千頃難窺涯。假館近門墻。投契通襟期。一曲古流水。爲我彈朱絲。操戈指堂奧。摘髓遺毛皮。切問荷子勤。俗學慙人師。對牀討幽經。鑽硏不知疲。與墳發蘊微。圖書窮晦疑。緖論喜相長。淸水生氷澌。妙質厲强矯。豈因窮達移。更鞭稽古力。事業要及時。誠當金石貫。志合鬼神知。養心在寡欲。進德先自卑。人獸判操舍。義利分毫釐。眞樂非在外。空文竟何爲。勤行與敬守。聖訓不我欺。勉哉跂前脩。共保無磷緇。</text>
<title>次金生韻</title>,<text>今古到深更。咄咄書空意未平。世事棋翻隨手改。人情紙薄到頭輕。三書光範嗟身屈。百頃成都可力耕。淳朴山川猶屬我。莫將眞樂換浮名。</text>
<title>幽居</title>,<text>田字窓臨口字池。竹陰松影碧參差。小童喚報門前客。正是硏朱點易時。</text>
<title>次權生應仁</title>,<text>黃梅雨歇曬琴書。宇宙淸風一草廬。高臥靜看雲起滅。炎熇不到野人居。窮到詩工語可驚。衡茅深臥未藏名。松鳴地籟溪涵月。想得逍遙玩世情。</text>
<title>次李承旨默齋吟</title>,<text>端居深宅絶談諧。甁守金緘恥行乖。要學顔生常默識。寧同司馬每言佳。復圭高弟銘深戒。隱几眞人蘊至懷。逢着賞音才一唯。洗心終日坐寒齋。</text>
<title>寄李承旨遊伽倻山</title>,<text>伽山束鬱伽水淸。貯祥孕秀生賢多。精忠壯節著前代。文彩淸名傳古家。謫仙眉宇舊風雅。手分天章凌絳河。含香演誥荷天寵。靑雲白日蜚聲華。黃庭坐誤落下界。捲却餘輝榮澗阿。蓬蒿落拓一枝棲。誰識古侯來種瓜。吟成澗泉落琮琤。揮罷玉樹交撗斜。屢空顔瓢養眞樂。希聲點瑟融春和。隱豹多年炳霧雨。老鶴萬里愁塵沙。仙山秋晩錦成畫。岳靈喚取騷翁過。胡僧導前童子後。杖屐翩然凌紫霞。紅流洞口濯纓罷。鸞音裂石驚棲鴉。高攀星斗下雲雨。如上鵬天乘月槎。古胸披豁氣成霞。寶訣隨風淸齒牙。知音邂逅有山斗。斫桂懷月同婆娑。自笑風流愧靈運。能使江山同永嘉。靑囊飱玉未試法。水雲鳧舃還成魔。煙霞宿債阻重尋。古逕苔老愁楓花。靑山紫綬竟誰勝。柱笏西望空嵯峨。我亦前時牧羊客。寄語孤雲休謾誇。</text>
<title>感古吟</title>,<text>長嘯宇宙曠。吾生嗟晩季。鳳麟旣不至。聖達復誰在。天衢景欲晏。世道日漸替。二氣怛失度。三光欲沈彩。頹波蕩無津。淳風邈不繼。世運豈長否。人心應未改。塡海志空勞。支厦力不逮。顧瞻四方蹙。憂至無人解。</text>
<title>次權松溪東亭韻</title>,<text>九十韶光沒簿塵。憑欄惆悵岸綸巾。蜂迎亂絮縈詩筆。燕蹴香泥落繡茵。衰鬢鏡添千點雪。好花風散一簾春。孤斟魯酒難成醉。苦憶扃門覓句人。</text>
<title>次李子發</title>,<text>靑衿簪篕共論文。講罷黃堂酒欲醺。微雨乍晴禽語軟。一庭花絮亂紛紛。</text>
<title>次風詠樓韻 乙巳三月</title>,<text>古國春將暮。亭軒景正明。靑山當檻入。碧草滿池生。瓊句金成響。神君水比淸。只要隨處樂。何必貴虛名。</text>
<title>端午雨</title>,<text>安石花明柳拂絲。鞦韆庭院欲斜暉。林鳩啼黑前山雨。一味輕寒透葛衣。</text>
<title>立春日。次子發韻。</title>,<text>南至元宵又立春。官居令節遞相新。病夫亦發風流興。更爲梅花笑巡。</text>
<title>和李子發贈遊仙巖韻</title>,<text>尋花問柳興難窮。路入春山紫翠重。鐵壁削成千仞立。玉虹飛出一條通。磯邊膾雪魚猶動。松下傾銀酒若空。仙境未攀歸隱計。回頭煙渚羡鳧翁。</text>
<title>次成健叔尋梅韻</title>,<text>歲暮空山裏。先春第一叢。孤根猶護雪。冷蘂不禁風。玉質來姑射。仙娥下月宮。西湖知已逝。零落瘴煙中。</text>
<title>戲呈吳子强</title>,<text>紛紛撗目逐番新。寂寂空過五百春。珍重深功希博約。聖門今喜有斯人。唯甘溫飽事荒嬉。卓立門墻豈易窺。愛誦高人嘗有語。落便宜處是便宜。</text>
<title>錦陽精舍</title>,<text>石竇蒙泉出。孱顔錦樹開。秋風故山興。一醉絳仙臺。</text>
<title>次贈趙上舍穆</title>,<text>至理昭陳語未傳。一潭風月政堪憐。千年欲泝淵源去。須向瀾頭看逝川。</text>
<title>春日卽事</title>,<text>始葺三椽舍。新修年畝塘。雲天光上下。魚鳥樂簪翔。雨送靑荷氣。風生翠竹涼。晩來幽興動。桐月照詩腸。</text>
<title>遊頭流山紀行篇 乙巳夏四月。遊山川。</title>,<text>風馬春脫羈。野鶴秋開籠。軒昂自任宇宙寬。誰鎖玉脛鞭雲𩮀。崑崙萬里刷雪羽。華陽落日驕花騘。堪嗟俗學晩回首。管豹一班慙悾悾。低回井天一蛙黽。生死塵編老蠧蟲。旣不學低眉伏氣摧心顔。往掃人門能曲躬。又不能刓方斲朴變操節。巧把好竽求齊工。孤蹤素食廁鷺序。七載倚席忝周癰。一場槐夢覺莊生。再臨胡學慙陳公。尙喜天公借我子長遊。愛山心如粥面濃。況乃三韓方丈聞天下。第一位號先瀛蓬。蠟屐飛騰興已顚。欲仗靑蛇倚崆峒。學士樓中弔詩魂。崔孤雲，金季溫，曹太虛。皆守天嶺。有學士樓 嚴川路上橫孤筇。暖風晴日慰我欲山行。夾路照眼花如烘。巨壁斷神斧。嵌崖張翠屛。驚波怒濤倒瀉雙石谾。雲古逕細秋毫。險如鉅齒形摐摐。龍遊一潭忽躍出。極巧雕鎪誰所攻。逶迤暴石鯨。顚倒臥玉龍蜿蜒神迹見分明。更有千層躑躅粧石縫。臼樽散落孰來飮。漫郞千載留遺蹤。山門一夕踏翠陰。寒溜飛灑裘蒙戎。白頭南走分遠脈。馬川東下翻驚潒。十分佳色暮山來。幽禽得意啼春叢。祗林坐峯亂石扶結搆。靑煙起處鳴晩鐘。厐眉苾蒭荷稻田。迎坐上方褰珠櫳。飽飯靑精香。寒漱淸川淙。荒尋石磴度亂溪。在在靑山如改容。懸瀑穿雲幽竇深。或噴瓊瑰。或磨靑銅。崩崖曲澗春色晩。靑紅正好鬪纖穠。天台已度石橋雲。靈源忽泛桃花紅。弱蘿纖葛手幾援。千盤百折撗還縱。高林蔽葉日欲陰。老樹駢立根疑同。淸流當道知我渴。盤石在前知我慵。東邊一片巖。手拭千年苔。鴉棲亂墨毫生鋒。枯槎挂壁礙前頭。瑤草環澨爭蔥蘢。白日驚人走鼪鼠。隔林側耳聞猿狨。馳坑跨谷歷沮洳。數里蒼竹。間以靑楓。背汗喘息困怐懋。忽驚面上生巃嵷。離離佳實滿林垂。鳴鳥未聞疑我聾。丘民濟飢食之旣。遲爾一下朝陽桐。竹實滿林。飢民採食。有實者皆枯。 高原處處半間茅。伺鷹設械如編蓬。禽荒毒民彼不仁。凌霄逸翮胡罹罿。怪底螺蚌附巖腹。人言曾被洪流洚。麃麃鹿豕行作友。騶虞化已覃五豵。徑到山堂却訝極崢嶸。仰視不盡靑重重。崖懸山市勢立立。松鳴古樂聲融融。轉石千仞雲根動。吐嘯半嶺鸞吟雄。登玆有小魯心。下視積蘇塵雝雝。正見晩靄漫山夕陰寒。紫翠萬狀爭溟濛。也知龍眠亦難畫。迷神擲筆愁忡忡。新齋數楹創誰手。捨財乞靈哀愚蒙。金華臺邊黽餘力。上窺石門憂心忡。躋攀尺寸到上頭。始得三山第一峯。時當首夏亦凄緊。氣候蕭索如深冬。花心未動褁春深。樹木拳曲枝皆童。陽和不到太古雪。嵐霾晝夜藏沖瀜。三間古廟不避風雨簛。板扉無主繚壞墉。糢糊石軀帶瘢痕。開眉如喜來人跫。誰敎左脇産凶雛。呑卵開商慙有娥。西域妖神豈遠到。無稽怪語還朦朧。爭將靈驗擬神明。明燈灌酒能致恭。無心媚竈禱已久。肯向幽冥推吉凶。須臾急雨散銀竹。一掃積陰開昏瞢。纖埃點塵自不干。如跨鶴羽翔層空。固知天意勞遠遊。豈謂正直能感通。萬界湖山一一露眞狀。濈濈湊首咸來宗。爭抽碧玉筍。亂揷靑美蓉。浮空遠岫有無間。點波孤嶼蒼茫中。昂頭老虬渴欲飮。拔地長劍光如礱。翩然舒翼舞鳳凰。逸似振鬣嘶騄駥。西瞻小白白雲飛。北望華岳祥煙彤。列城依山點黑痣。衆水縈林橫螮蝀。入眼乾坤尙嫌隘。一杯滄海誰云洪。紛綸巨細覽無餘。蜂窠蟻垤難爲崇。區區峭嶽各自名。雷封眇然如齊楚之於邶鄘。只有般若峯高翠磨空。讓頭不敢爭比隆。高攀老人星。下瞰雲飛鴻。呑胸小八九夢澤。噓氣蟠萬丈晴虹。扶桑咫尺可飛到。長江若爲春醅饛。悠悠塵世笑壤蟲。浩氣直欲參玄穹。飄乎乘月槎而御風伯。曠然麾列缺而驅豐霳。仙娥冠雲酌霞觴。子晉步虛吹鸞箜。揖我謂我仙。令騎太微朝天翁。坐余淸都白玉筵。交梨碧桃金盤充。銀毫寫就碧雲篇。折寄琪花葉蒨蔥。良晤未闌金烏翥。追思邂逅成奇逢。中夜魂淸發深省。靑熒殘燭懸金釭。風雲戰摶響砉欻。寒氣挾霜侵衣襛。起看六合一瀛海。靑煙白霧渾夢夢。萬形無眹蘊沖漠。一氣未闢成盲矇。漸見紅光盪射海字翻。暘谷欲明先曈曨。鷄子初分大樸全。三皇首出猶倥侗。金輪湧空驚魎魍。淸旭驅陰散錦幪。文明赫赫正當中。昭揭九萬開天聽。羲和賓餞歌出作。唐虞民物登熙擁。聊憑日觀覷天步。推此可驗一元之始終。可笑下土蟣蝨臣。有懷捧手傾葵茙。畜眼年來最奇絶。心醉怳若酣醇醲。詩豪安得李謫仙。驅使物象吟渢渢。臨風欲賦愁大巫。態存寒瘦如秋蛩。忽有西風駕腋訪落星。竹外斜暉時下舂。僧殘寺古㙮半摧。溜雨空階陰翠榕。紫霞應是赤城標。爛熳天際疑張烽。行穿木末出半身。扶登雙石煩呼僮。西南衆峯此來會。宛如春江得雨魚喁喁。褁氈縋下又數里。膝行不前心怔忪。臺擎仙掌入重霄。山聳詩肩凌九嵕。此間從古畜神怪。靈溪玉泉流溶溶。曾聞中使屢行香。至今信惑多愚憃。老僧要我留玉帶。少僧勸我加朝饔。千尋迦葉日邊影。刃斫亦被島夷兇。民生血肉不堪說。石木胡然逢鞠訩。天生聖祖爲濟時。一揮蕩滌如決癰。靑林玉岑認鶴洞。夜警風露聲嗈嗈。高人底處臥松陰。歌斷紫芝春芃芃。應有飡霞飛步如應眞。藏橘覆棋如巴卭。仙曹自古遠塵囂。世人迷路知何從。但見丹崖萬疊樹參天。樵丁無計戕斧銎。風磨石刻半微茫。有雙溪石門四大字。孤雲所書。 松纏翠絡垂髼鬆。良田數掌樣平。濕可秔稻。高宜稑穜。欲喚孤雲訪消息。仙遊何許飛靈踪。抽身禍網振華藻。風聲沒世欽淸丰。千秋一人韓錄事。快如騏馬不受絡頭絨。高麗韓惟漢棄官。携家入此終焉。以避崔忠獻之禍。累徵不見。 老賊門前拜卿相。獨擧物外妻孥共。飛書誰起避地龎。閉戶還如推印龔。丘壑無人水空咽。唯餘壞垣荒蒿芎。多小珠林各占勝。古道無媒零露震。參差畫楝古非古。出沒巖扃封不封。嗟哉靈境阻山海。每費吟魂思盪胸。今將寸珠投此玉京裏。非復向時吳下儂。生平謾負湖海志。欲跨禹迹尋幽窮。摳衣直泝泗源。開襟恰受關閩風。登臨五島見象山。徙倚岳陽看吳淞。生世難逃世累牽。探奇未了歸心勿。噫嘻造物初開張。雄奇秀麗。胡爲此山兮獨鍾。領會元氣。經紀雨儀。屹立萬古誇穹窿。夸娥巨靈不得動一髮。豪縱造化工陶鎔。精聚應多産寶藏。金銀氣上牛斗衝。若使移在中華峙土中。峻極不讓華與嵩。燔柴望秩祀玉皇。泥金檢玉銘神功。又有登岱之宣聖。樂山之朱張。聯踵蕙路披丰葺。誤落偏區名未大。祗說神山海東。秦皇昔日銳求仙。湘山風雨回蒙艟。童男不返徐市亡。靈區未許來凡庸。山乎有靈獨拔萃。要爲王國勤輸忠。澤民功利效泰嶽。降生申甫齊高崧。雨暘無災乎愆伏。賢俊爲國之笙鏞。鎭我靑丘壽不崩。千秋聯美周岐酆。爲問山都知耶否。孱顔不老幾閱人憧憧。紛紛割據屬詩家。綰結煙霞吟料供。潛思今古閱萬刧。細推物理無歡悰。浮雲過鳥迹杳杳。晨鐘暮鼓催鼕鼕。中有一生誰壽天。膏火自煎良可恫。其上有狗骨之杞。人形之蔘。流膏入地。五鬣不杇之長松。採根食實制頹齡。何難飛到廣漢宮。逆理偸生非所安。奈此浮生如寄傭。太上立德大人事。景行千古爭顒顒。逢時策勳亦偶爾。圖形肯數雲臺肜。玩物騷人效刻猨。衆作喧噪多午蜂。徘徊歲晩無柰何。日月昭昭臨我衷。自分庸材散樗櫟。誰憐下體收菲葑。不羡終南進捿徑。不願渭陽載匪熊。龍劍何須遇雷煥。燢桐不必逢蔡邕。行路太行非岌岌。世濤灔澦浮洶洶。牽犬何嗟赤族斯。潛郞空歎白頭馮。開荒數畝專一壑。圍螺髻兮臨琤琮。乘春桃菜當列鼎。携鑱斸藥扶衰癃。茶烹陸羽破白雲。荷折象鼻傾碧筩。元亮風窓撫短桐。樂天醉筆傳詩筒。禍福唯任塞翁馬。得亡都付楚人弓。戕生可戒食蓼蟲。懸鉤庶免貪餌鮦。銀臺金馬在何許。雲關石扉開玲瓏。將身已超榮辱境。滿世虛愁誰內訌。神閒意靜樂自饒。信天安命心愈豐。身處人寰心出世。何羡喬松白日雲天沖。</text>
<title>龍遊潭。與兪同年子玉偕行。</title>,<text>流水桃花滿洞春。聯裾劉阮共尋眞。潭邊袖盡驪珠去。爲報神蛟莫我嗔。</text>
<title>君子寺洞</title>,<text>一水中開兩峽雄。深山物色正春風。靈源忽到尋花客。玉洞疑逢採藥翁。錯落奇巖勝畫幛。泓澄深竇隱神龍。靑山如奪紅塵夢。好結巢由此祕蹤。</text>
<title>金華巖</title>,<text>一徑松杉合。陰深訝日曛。樵夫不到處。鼯鼠自成群石磴專無地。山顔半是雲。長吟猶未了。哀猱隔林聞。</text>
<title>天王峯 二首又得感字</title>,<text>飛舃頭流頂。晴林露自零。滄溟天外盡。銀漢眼前明。日月升沈見。溪山遠近平。臨風欲大嘯。還怕玉皇驚。又凌天高冢倚孤筇。忽有冷然滿袖風。一望雲山何所極。四方融結此爲雄。東隅日出光蒸海。南極星臨彩映空。幾向彌高勞仰止。今來登岸盪心胸。世傳極星臨此山又頭流獨天王。挺拔靑萏菡。天地割鴻濛。陰陽變舒慘。湖山爭拱揖。雲霞積藹晻。數日仰翠微。飛猱步爭敢。今來懸屐底。氷雪生肝膽。元氣自古今。秀色盡迎攬。高觀入靑霄。幽矚窮玄坎。神廟揷危巓。橫飆欲掀撼。敗壁畫靑紅。毁板墨渨淡。東南際巨海。昏霧籠暗黮。鵾鵬自盪擊。日月此明暗。坤靈偏積厚。造物應有憾。破裂分股肢。小大迷觀覽。迂儒實孤僻。半生守鈆槧。絶頂一飛揚。佳味嘗橄欖。難窮萬里眼。興盡還生感。</text>
<title>香積寺</title>,<text>古寺空山靜。無僧雲半扃。斜光疏雨照。秋氣晩涼生。荒殿留殘祴。寒泉倒破甁。幽尋如慰我。孤㙮語風鈴。</text>
<title>唱佛臺</title>,<text>靑山起層雲。嵌竇瀉急瀨。一徑入窈窕。寒翠飛晻藹。有臺自天成。聳立出空外。滄溟擬杯潦。積皺如曹鄶。眼盡杳不窮。山氣此交會。天王自無對。高絶靑丘最。巖前千丈壁。水墨訝新繪。氷雪蟄花木。嵐霧困松檜。輕風動衣袂。鶴羽時翽翽。遺矢認羚羊。有草類書帶。登臨盪塵胸。淸嘯起靈籟。自慙管仲小。猶嫌伯夷隘。俯歎人寰卑。未信天地大。逸興躡飛仙。吟思濕靑靄。累號自緇流。胡僧語荒昧。遊人幾今古。懷舊愁無奈。浮生足優遊。吉凶誰卜蔡。</text>
<title>靑鶴洞</title>,<text>望裏仙區是。巖巒似會稽。溪翻秋滿壑。松暝鶴尋棲。振袂風斯下。尋眞路不迷。高人在何許。空聽白猿啼。又飄然仙鶴出雲霄。文彩千秋見鳳毛。華表月明魂不返。寒松風起夜蕭蕭。憶孤雲</text>
<title>尋眞洞</title>,<text>三杯豪氣發。飛下碧雲端。急瀨喧猶住。閑花獨還。輕身超世外。回首望人寰。正帶煙霞晩。行吟興未闌。</text>
<title>答成天齎 時天嶺守成公夢說。以書問行。戲答之。</title>,<text>來倚千峯第一頭。笑看寰海等蜉蝣。聊將物色分留去。寄與詩仙後日遊。</text>
<title>贈法行上人 隨我指行于天王峯</title>,<text>共聽金臺半夜鍾。數聲靑鶴呌疏松。吟窮風月三千界。踏盡煙霞一萬重。物外有緣聯杖屨。人間無音較窮通。秋深楓岳紅如錦。更躡蓬萊最上峯。秋來約訪金剛。故及之。</text>
<title>題黃仲擧遊方丈山紀行篇後 退溪</title>,<text>方丈仙山非世間。奏皇徒慕漢空憐。不緣變化因丹藥。那得飛昇出紫煙。感慨躊躇靑鶴洞。逍遙遊戲大鵬天。半生未試囊中法。猶幸神遊托巨編。</text>
<title>俗離山法住寺 丙午春三月</title>,<text>仙遊來物外。佳境愜前聞。印屐穿蒼蘚。扶筇破彩雲。吟淸非俗韻。神曠出人群。誰住東林寺。鳴鐘報夕曛。</text>
<title>水舂</title>,<text>空溪鳴杵急。木甖瀉風湍。響動春山靜。寒驚客夢殘。胡僧眠月下。水伯役人間。會結雲林約。無憂擣玉難。又奇巖玉立漱飛泉。九曲風煙別有天。鐵鑊鑄成何歲月。石槽橫壓此山川。堂容佛骨千尋壯㙮語風鈴萬壑傳。自笑留題狂賈島。每逢山寺聳吟肩。寺有鑊槽。可容千尉。 山有九曲。各成一洞。東坡所謂古人雖恣暴。作事今世驚。世朝鑄鑊不能如此大。命止之。</text>
<title>福泉寺</title>,<text>玉輦曾遊地。珠林久擅名。虹橋跨八渡。玉筍擁千屛。雲暝僧迷路。松寒鶴振翎。眞成離俗遠。寰海杳冥冥。又霧捲春山王四圍。苔深石逕見人稀。眉間映雪僧來謁。屐底生雲客未歸。鑑澈碧潭心共凈。天遊靑鶴興兼飛。憑君莫說風塵事。老不寬人有是非。</text>
<title>白雲庵</title>,<text>衆峭巉空外。寒光耀劍鋩。長松生自直。苦竹意猶涼。坐石吟淸料。臨溪浣俗腸。金房何代物。碑古雨痕荒。</text>
<title>淸涼山安中寺。次李松齋 堣 韻。丙午秋九月</title>,<text>千年石竇湧深淸。一洗昏愚變作明。我欲澡心觀大易。可能聽睿似顔生。聽明水捫蘿行盡半天高。病脚耽山不厭勞。來臥白雲雲作伴。夢中糞土已全抛。白雲寺入雲巉骨依無地。十九名藍隱石縫。淸氣創開銀世界。神光削立玉芙蓉。江澄一派專明月。木落千峯盡遠空。三夜仙都投客夢。身輕恰似馭泠風。卓立峯</text>
<title>金生菴</title>,<text>奇絶文華愜舊聞。籠山淸水隔塵氛。寒花夾徑霜猶晩。亂靄依林日已曛。世上榮枯看落葉。人間得喪笑浮雲。崔臺金寺名空在。眼碧胡僧一炷熏。</text>
<title>致遠臺戲點</title>,<text>千斛聰明瀉硯滴。手輝卓筆書動石。滿月臺前弄玉簫。應有崔仙來夜月。硯滴，卓筆，動石，玉蕭，皆峯名仙山遊賞秋冬好。今古遊人未易兼。錦葉未殘眞骨露。全收一眼恐傷廉。峯尖競秀金生筆。石澗爭流致遠聲。共結煙霞塵不染。高名端合此崢嶸。</text>
<title>伽倻山。次金慕齋韻。丙午秋八月</title>,<text>吟風松檜響簫簫。九疊屛中錦樹交。袖裏靑蛇奇氣發。高吟飛過武陵橋。武陵橋石上飛泉走玉虹。更流淸淺蘸崖楓。丁寧留與風煙約。要看春山躑躅紅。紅流洞怒瀑懸崖響轉雷。山顔如畫錦成堆。橫吹鐵笛蒼巖裂。更喚山都沽酒來。吹笛峯長虹截破翠巖開。習習光風拂面來。上有赤城霞建標。始知東海有天台。光風瀨寒泉洌洌穿巖眼。金菊英英滿地錢。丹竈無人留宿火。唯應採藥傍雲眠。白雲臺千層嵐翠抹輕紈。九曲溪寒響急湍。灑灑仙風吹袂擧。不妨吟聳浩然山。金華臺盤平白石書勝紙。墨盡淸溪硯未乾。彩筆揮來龍躍出。仙山風雨未應刓。泚筆巖松鳴寶瑟鳥來歌。楓錦增光水鏡磨。寄謝山靈勤慰我。爲邀騷客幻雲霞。戲書石上雲林佳處盡爲家。華藻高名此不磨。袖坲荒苔題舊石。仙遊風致可追麼。題詩石</text>
<title>小白山郁錦路中。次晦菴韻。</title>,<text>阪田經火偏和石。茅店依巖半帶雲。小洞荒涼生事窄。居民何得樂耕耘。輕陰軟綠細如紗。裛露花香襯紫霞。蠟屐春衫隨意去。不知行入下伽陀。下伽陀路中觸撥煙霞倚短筇。雨餘寒翠落前峯。三杯醉後生豪氣南岳風流續晦翁。千林紅綠影離離。倚杖前頭欲上遲。吐嘯危巖生浩氣。濯纓淸澗洗塵思。悠揚雲葉飛多態。偃蹇山容立不移。物理觀來皆自得。更携同志遠相隨。次退溪韻霏微煙靄滿林端。亂踏懸崖紫翠間。步趁飛猿僧脚健。力扶枯竹客心酸。峯名懽海仙蹤至。鳥號鉤輈俗駕還。多謝化翁施鉅手。鐫鑱圭角作奇觀。懽海路。次武陵韻。擬趁三杯興。將乘萬里風。頑陰天作祟。昏霧晝漫空。雲與衡山暗。人誰吏部同。明朝登最上。紅日望昇東。右次武陵韻甁無粟粒挂空囊。荷祴懸珠對佛牀。槁木縱然無實用。巢雲還勝絆塵韁。雨送千峯洗遠天。開襟空外盪塵緣。從今尤信居移氣。東魯山川渺眼前。夢斷淸都虎豹關。野情眞欲老雲山。同參白社非吾事。有意來尋錦水干。右三絶。次退溪贈暹上人。涵氷泉脈漱雲根。荷衲臞僧貌似猿。笑說林間無隱逸。小山叢桂已生孫。泉生巖竇滿汙樽。得意藤蘿掩石門。結夏高僧飛錫去。空留㙮影臥松根。右二絶。明鏡寺贈勤上人。笑口人間幾日開。郤慙羈宦强遲徊。誰敎鶴乘秋放。聊謝林猿待我回。風灑洞天塵拂去。筇尋蕙路月迎來。病夫已作雲泉主。白足休嫌惹屐苔。石崙路。次武陵韻。誰將丹穴鳥。牢鎖紫霞顚。千仞凌霄志。多年化石堅。槍楡飛斥鷃。棲棘老荒煙。何日生風翮。來儀五彩鮮。右鳳頭巖。次武陵韻。翠靄靑嵐染客裾。奔湍危峭護僧居。楣間古墨知余否。屈指曾遊廿載餘。次石崙寺</text>
<title>上元歸路。次武陵韻。</title>,<text>憂患縱橫滿世間。風塵容易損朱顔。何如雲臥霞棲好。爽氣長輸水石山。一徑尋幽度亂峯。巖扃石室照玲瓏。丹空金鼎仙翁逝。僧去機泉水伯舂。賞識雲山管後先。南皐棲磵兩儒仙。永嘉山水千年會。靈運風流萬口傳。武陵，退溪，皆綰郡章。遊賞此山。詩在萬口。亦一遇也。</text>
<title>次武陵退溪所名諸峯韻</title>,<text>國望峯高入太淸。孤臣西望眼增明。天低鶻沒龍門外。落日紅雲是玉京。右國望峯驂鶴豪情象外飄。赤城回望建霞標。休辭進步殫心力。著脚高時眼轉高。右紫霞峯寒松老栢雜靑楓。更著巖頭躑躅紅。芒竹遊人峯下路。豈知身在畫圖中。右紫蓋峯散髮風前入混茫。淸寒徹骨凜如霜。緘書靑鳥問仙侶。我亦驂鸞遊八荒。右揖仙峯聳空鑱骨玉爲峯。峻絶無緣著短筇。來賞一逢新霽後。滿前花木悅爲容。右石廩峯元氣鴻厖積幾年。橫分關嶺翠磨天。長風吹散漫空霧。獨立蒼茫我欲仙。右上峯萬古無眞賞。何年喚作臺。名區眞一幸。得見愼翁來。我亦躡芳躅。坐覺襟宇開。只恐灑落地。不在南溟杯。安得無極翁。共與論心哉。右光風臺海嶽溟濛外。乾坤快豁開。滿輪明霽月。淸氣逼瑤臺。右霽月臺陽和不到處。蒼雪留孤峯。靑靄雨非雨。白雲封不封。右白雪峯飛揚膚寸掩千峯。山澤蒸成潤物功。莫學世情多變化。無心長對屋山東。右白雲峯雲間第二上元峯。㟮起猶爲衆嶽宗。尼父泰山雖小眼。相如雲夢足呑胸。右上元峯物外棲身鶴共輕。移文不怕北山靈。靑霞吸盡餐山綠。空翠渾身夢亦靑。右憩中峯雲昏霧漲失前山。桑野俄翻碧海漫。造物厚人須報謝。陰晴前後盡奇觀。右見石崙寺朝霧聯袂穿雲巘。開窓坐月宵。明河光耿耿。蒼檜響蕭蕭。共話千年戲。相看雪鬢飄。萍蓬更何地。嶺海兩迢迢。右次贈靈琇禪。禪住俗斷寺。疏影臨池破臘寒。老梢爭爲政堂攀。可憐玉色氷霜面。換作爭春桃杏顔。右政堂梅。姜淮伯所植。逮事前朝云。相携白雪紫霞春。指點雲山一暢神。更約秋來楓岳去。玉芙蓉裏盪餘塵。贈雲師聞道荒蘭徑。來尋趁夏初。菴僧能敬客。山桂爲招余。香熟靑精飯。肥烹紫玉蔬。臨分要乞語。聊傍翠巖書。右贈俊師。山中供午餉者。聊爾從遊物外天。三生豈是有前緣。藍輿古事須重葺。肩我要登絶頂前。右次贈明師</text>
<title>武陵，退溪兩先生皆和昌黎衡岳廟。以賦小白。忘拙敢賡。</title>,<text>奠開川嶽謝天公。氣凝淸淑橫雲中。神光秀色亘今古。登覽氣岸恢奇雄。靑丘小白壯南紀。磅礴厚地根無窮。蒼蒼積氣渺浮空。灌注雲雨馳雷風。萬里崧岱勢爭高。三韓方丈根相通。每恨塵蹤挂夢想。興隨俊鶻摩蒼空。春衫始趁汗漫期。雲根纔躡心神融。冷飆披霧露面目。飛澗漱壑鳴商宮。風巖遠近貯氷雪。石林高下粧靑紅。杯看塊視近尺五。一辦仙遊天誘衷。欲携長鑱采玉芝。占斷一壑安微躬。浪迹寧擬兩賢躅。賡吟只喜聲臭同。早知行藏任潦霽。肯累溫飽憂長終。緬懷先哲訪南岳。臨別更勉修省功。聖言賢訓揭日星。禪談釋語多矇矓。朗吟三篇較同異。不覺皎月昇天東。積翠浮空黛色寒。雙崖飛瀉玉潺。源頭掬手濯纓罷。爽氣先生眉宇間。草菴胎峯㳍噴玉巖縣崖危磴倩筇扶。脚底煙霞是坦途。放意天遊眞有樂。嬰身塵網笑非夫。鴻冥層漢彈何及。松老嵌巖匠不虞。藏拙幽居欣得地。一區樵採可完軀。胎峯前。有可卜地。山風先我闢松門。寺廢僧亡佛獨存。白石影搖紅躑躅。丹崖香老赤崑崙。盤平蒼石自成臺。玉峽雷湍孰鑿開。風雨十年詩挂壁。儒仙一去不重回。右二絶。草菴寺次周武陵，鄭湖陰。補天餘片滑無稜。屹立崩湍動不能。鐵笛聲轟笙鶴響。蒼崖吹裂白雲層。白雲臺風駕崔巍雨腋輕。歸來猶自夢巖扃。還愁功甫探奇過。愛入膏肓癖已成。聞大容病足臥。戲之。</text>
<title>謝李彦浩酒不遇</title>,<text>病夫長臥北窓風。偶入雲間一盪胸。空媿丈人來問遺。花間獨醉小槽紅。歸尋三徑媿前風。爲謝王弘浣古胸。擧白謝君應發嚔。衰顔猶借少年紅。曾鞭鸞鳳馭雄風。一洗平生芥滯胸。吐氣渾成嵐嶺翠。埋頭誰歎洛塵紅。</text>
<title>妙峯八景。次退溪贈宗粹上人。</title>,<text>無窮境界寄孤僧。八景名中豈盡稱。風度磵松淸籟合。月篩軒竹碧雲凝。窓明雪嶽千層玉。巖凈茶泉六月氷。直待霜秋楓錦爛。高憑快閣見崖稜。八景補遺戲贈之</text>
<title>次周武陵李退溪韻。贈熙上人。</title>,<text>見詩如對周翁面。光霽風流已矣哉。文望斗高留誦說。吟魂誰喚九原來。溪翁襟宇涵氷日。詩韻琮琤落澗泉。不意吾師蒙一可。卷中盈把贈蘭荃。焚魚學士早歸田。放浪湖山似樂天。自笑荒詞無適用。戲拈枯管寫僧篇。深藏西嶽鎖巖扃。面壁觀空索杳冥。已把眞源歸寂滅。欲從何地覓虛靈。休向名流苦索詩。自當求道法門師。連編妙語渠何用。依舊緇顚一老熙。</text>
<title>兜率峯夌菴寺 丁未初■</title>,<text>人世誰勞役。風塵此息機。蒼松留鶴老。翠壁閣僧歸。秋氣生靈籟。吟懷動夕暉。霜楓爛紅錦。更此叩巖扉。</text>
<title>次贈希安上人</title>,<text>遠脫風塵羈。早縱山海靶。高風動禪林。足迹半天下。衛城謝庚癸。松菴來結夏。雲收太空秋。月印千江夜。早晩投簪來。共結香山社。高人夜傍松菴棲。淸曉茶煙帶雨濕。。相看三笑破蒼苔。碧蘿影搖山水綠。</text>
<title>次贈寶器上人</title>,<text>雲外祗林遇湯休。風神淸出氷壺秋。堂頭送唄澗風急。簾外坐吟山靄收。窮尋萬里費行脚。來臥一庵初白頭。病我元非貪佛宿。憐渠苛挽聊淹留。</text>
<title>慧雲庵</title>,<text>萬里平看處。雲巖隱小林。山靈號兜率。佛幀指觀音。玉井三庚凍。風松永夜吟。投簪思避世。塵夢莫相尋。</text>
<title>尋眞臺</title>,<text>尋眞半日逐寒溪。雲鎖藤垂去路迷。古澗長苔神瓦在。幽林無號怪禽啼。雲低天末山橫帶。松老巖頭鶻占棲。獨立西風吟不盡。直噓豪氣作虹霓。僧云。澗有神瓦積。久動則風雨作。且不能常見。空外泠風透袂寒。抽身逈出碧雲端。粧林紅豔春留景。削鐵蒼崖錦點斑。滿目雲山眞快活。千盤世路自蹣跚。仙翁釋子休相訝。已決焚魚老翠巒。</text>
<title>御風臺 卽上峯</title>,<text>二白峯精搆一團。東南元氣此雄蟠。靑螺素練相經緯。野馬飛禽自往還。谿壑晦明隨處變。煙霞紫翠入吟寒。三杯飛下心猶歉。欲駕長風上泰山。老樹中藏太古陰。風傳天籟和孤吟。巖懸石疊無餘地。霧散嵐開露遠岑。千雉石城民剝血。一泓靈液旱爲霖。高高進步看尤遠。回首祥雲萬里深。峯上石城環周。稍下又有靈泉。禱雨有應。</text>
<title>載嶽山途中。次仲溫先生韻。甲辰冬初。與朴君世煦。往觀朴時宰密山</title>,<text>胸海深千頃。儒林第一人。沈鱗溟海北。怪物大江濱。未遇風雲會。虛經少壯春。衝天飛有日。看鏡不須頻。右贈安孝思。時敎密山。蒼松翠竹暗然霏。懸瀑層崖玉一圍。緣磴扶筇苔徑滑。雪花和雨涷蓑衣。右路中遇雪。披簑往觀。蒼茫煙寺鎖殘霏。無限淸愁酒解圍。耳熱終敎窓半啓。巖風吹雪點寒衣。時宿載嶽巖</text>
<title>白鶴山書院</title>,<text>升堂衿佩儘希賢。映壁銀鉤筆似椽。古洞開荒成講榻。狂瀾回障作文淵。存心要體詩三字。主敬當師禮一篇。玉澗風臺淸特地。詠歸春興自相牽。白鶴山。乃魏了翁講道之地。而此山之名。偶與之合。淸爽絶塵。眞奇遇也。乃架屋若干。挂退溪扁。藏書置田。贍寶給役。以爲士子游息之地。使院長，學長。幹其事。冠童挾冊爭趨。始知讀書之樂。多至四十餘。一鄕父老。創見而喜。晝力增級。期以傳久。每於月朔。課其所讀使之感奮。喜有變魯之望。書此示諸生續和。</text>
<title>次權生好文松巖韻</title>,<text>結舍松林壓翠岑。寒濤淸籟爽塵心。要看歲暮風霜節。肯使牛山斤斧尋。</text>
<title>病中。次贈朴生春卿。</title>,<text>中年學道晩全灰。得子談論更撥開。我病柳生君又去。未拚携手把離杯。商顔才子好襟期。華藻還能潤退之。多病秋風吾欲去。何年雲樹更談詩。病榻燒香落燼灰。淸詩吟罷好懷開。知君已有凌雲氣。鱗角何曾老一杯。</text>
<title>次安生景祿風月亭</title>,<text>久忝山翁宰。頻遊習氏居。柳藏陶令宅。山遶謝公廬。當暑秋風爽。通宵霽月虛。眼前無俗物。高臥學三餘。又溪山傳世地。風月故人居。已作元龍臥。殊非仲蔚廬。琴書聲滿榻。松竹響生虛。驅使詩鋒在。乾坤入醉餘。</text>
<title>次玉峻上人詩卷</title>,<text>華山坐嘯媿生顔。五載空添兩鬢斑。猶詑披榛尋勝境。仙舟巖瀑倂廬山。始得仙舟巖瀑名精靑丘故云病裏逢師已破顔。香材又贈鷓鴣斑。重回碧眼知何日。已決焚魚返故山。</text>
<title>贈曹處士植杭疏末端。有朝士詠詩褒美之作。</title>,<text>九天恩命降書三。高尙襟懷臥一菴。披盡血誠封白簡。愧將華髮困靑衫。威收聖主能容直。責重朝紳可發慙。士氣渝來成碌碌。天敎鳴鳳警群喑。</text>
<title>竹醉日移竹。次郭大容見賀韻。</title>,<text>移根煙雨歲寒姿。醉裏都忘荷鍤隨。好向梅邊成益友。春風新長釣竿枝。愛竹騷人句亦奇。淸標不學俗難醫。東隣消暑從來事。要看他年老鳳枝。</text>
<title>次安大孚遊關東錄律三絶二 時銀溪馬官滯古東州云</title>,<text>吟遍關東山水州。眉頭寧惹容中愁。尋眞楓岳煙霞老。弔古東州樹秋。物外風流心得得。人間糞土夢悠悠。半生不識瀛洲路。披讀淸篇羡勝遊。桂苑聲華早擅雄。發硎霜刃氣摩空。更看射策丹墀董。誰歎潛郞皓首馮。身挫名場非道屈。眼探仙界要詩工。從來一句輕千戶。滿篋珠璣語不窮。詩如瑞露齒生津。椒桂擣殘肯厭辛。仙界煙霞窮勝蹟。江鄕風月樂閑身。已鋤松竹開三益。好伴琴書作四隣。新蓄錦囊應更富。少陵非獨語驚人。小白峯頭憶舊遊。遙看楓岳王浮浮。神遊更借東行錄。少解仙山引領愁。地勝吟豪兩得兼。騷翁腹腸稿日頻添。聯芳瓦注知無愧。怕有虹光貫夜簷。大孚亦竹溪之安。故用安文敬關東瓦注集事。</text>
<title>次盧仁父見和 時盧牧星山</title>,<text>隨風珠王散華牋。松瘦毫尖兩鬪姸。想得玉川淸拔俗。茶餘詩興挾飛仙。南風吹送碧雲牋。秀句如承笑語姸。安得伽倻同理屐。盪胸空外訪崔仙。盧公有同訪伽那之言故云隔歲襟懷鬱不開。奮飛無術苦低徊。一行書札憑風送。千里瓊琚帶雁回。東閣彈淸知晝靜。西山氣爽認朝來。相憐同病情珍重。頻送星奴破錦苔。携手華山菊吐金。別來羲馭走駸駸。寒暄縱隔年前面。氷雪猶堅歲晩心。携被擬成塘草夢。澆胸漫憶玉船斟。喜憑風雅看眉宇。矯首天南一暢吟。欣披玉版對殘釭。散地金聲落小窓。詩比照隣推第一。人非江夏愧無雙。專城暫試言游手。遠宦休嗟吏部瀧。秋漲洛江雙鯉在。寄聲頻使我心降。窮簷深樹雨頻來。孤悶愁腸日九回。藤几竹牀無事臥。蠧書塵槧幾時開。思聯仙袂驂鸞馭。欲借培風駕海桅。浪費狂謀難縮地。靑蛇匣裏半生苔。官居浪費買山謀。始返衡茅得自由。黃卷素琴元亮物。銀篿玉膾季雁秋。禽魚慣識溪翁面。象馬誰乘巫峽舟。修拙養眞聊爾耳。倘來軒冕懶相求。生爲士子立乾坤。明著衣冠道自尊。行事恐於忙裏錯。放心常向靜中存。妙探物理斯窮格。明察天機是本原。眞積深功收汗馬。莫敎遺實騁空言。北窓風裏覺周公。無踵明珠落一封。治劇神拳應有暇。騷壇吟伴戰詩雄。兩地思情寄一吁。肺肝相照剝皮膚。酒錢更得中心貺。搖蕩愁懷瀉玉壺。</text>
<title>次退溪。贈宗粹上人。師住妙峯。不出山。</title>,<text>楓染琴山一半濃。欣逢碧眼照秋空。澄神靜慮功相似。博律談玄道不同。方外已專無價寶。雲間新住弗根蹤。來過風雨霑霞袂。門外慙無放鶴童。冒雨來訪。適我出遊。翌日復來故云。</text>
<title>次權學官應仁見和。復次二絶一律。</title>,<text>十載庚朋對遠牋。烏絲彩筆兩爭姸。知君游藝非衰我。翰墨場中伴老仙。欲繫流光寄帝牋。年華客寓不長姸。圭摧雨砌濃煙葉。鬢老風林蛻骨仙。滿壑松陰撥不開。幾聞淸籟舞徘徊。四時山簇當簷展。半夜泉絃遶檻回。詩界眼隨雲外去。書聲風送月邊來。何年更訪紅流洞。謝屐先尋古徑苔。權號松谿。請賦故云。右伽倻歸路。</text>
<title>謝黃察訪國藩惠大柿</title>,<text>梁園大實滿筠籃。染露添霜盡意甘。適市肯同荊客橘。藏懷擬作陸郞柑。瓊漿噀齒腸先潤。虬卵盈盤手自探。想得豪吟揮彩筆。堆林落葉正紅紺。</text>
<title>白雲洞。醉次金地主彦喜韻。乃九月修稧會也</title>,<text>稧事重修古澗濱。千年遺迹未成陳。驚看席上豪吟客。誰問尊前醉吐人。楓染靈龜粧半面。雲開小白露全身。逢場啓齒眞難會。月下金英裛露新。</text>
<title>次權伯斗菊花呼韻</title>,<text>九秋風露濯金英。一席鋤成滿地馨。世上花無霜雪操。梅兄應結歲寒盟。氷霜歲晩結幽盟。雪萼金葩貯異馨。獨立忍寒非敢後。恥隨春物鬪繁英。黃中正色德俱馨。百卉前頭獨主盟。莫道過時醒醉後。淸霜籬落見英英。璀粲霜葩未落英。梅花粧帶國蘭馨。牀頭已斷遊蜂信。杯面還尋處士盟。右白菊</text>
<title>幽居五絶。次李退溪賦閔筮卿閒榻。末四絶賦四時之景</title>,<text>風塵身世苦漂淪。欲惜閑田此卜隣。萬疊煙霞似雲谷。開堂宜著讀書人。霧滃靑巒似渾淪。花張紅錦侈芳隣。孤㪺混沌眠春晝。自在幽禽喚起人。春林間茅舍浸淵淪。暑榻風淸過竹隣。邂逅田夫談杜曲。未妨農作閒人。夏山回楓錦水淸淪。釀熟魚肥會比隣。一壑風流誇得意。勞形應笑宦遊人。秋深山短景覺先淪。群玉峯回作四隣。滿路瓊瑤人迹斷。梅邊會有覓詩人。冬</text>
<title>送郭大容之白雲書院</title>,<text>東隣有玉友。英爽舊姓郭。善學度流輩。淸騷繼前作。天意欲晩成。國器猶抱璞。擔笈向書院。白雲應滿壑。口耳不足學。先賢尋著脚。炳霧自不掩。泥盤會一躍。淵源與事業。上達泝伊洛。丈夫抱遠大。胸襟要磊落。流俗是非口。何事惱憂樂。歸來三冬富。刮目驚非昨。</text>
<title>次大容見寄</title>,<text>風窓夜語雪飄綿。愁緖絲多客未眠。若向靜中尋至樂。曲肱疏食亦欣然。孤懷寥落病沈綿。萬事無營隱几眠。賴有東家騷客在。起予衰懦便醒然。</text>
<title>徐公九江爲榮川敎訓。畜人之物。故戲之。</title>,<text>鵬風壯志寄鷦林。湖學千秋繼涷吟。茗飮雪窓低唱澁。幾思羔酒帳中斟。</text>
<title>次盧星牧仁父送筆橘魚致謝</title>,<text>未就繩樞舍。全收夢錦才。慇懃縛霜兎。千里寄聲來。又玉友心中貺。金苞雪裏黃。文園半夜渴。仙果喜新嘗。又永味叨頻惠。荒詞汗瀉呈。二年江渭思。深淺較東溟。</text>
<title>謝琴上舍伯材 梧 見寄六絶一篇惠及新粲</title>,<text>松生幽澗老風霜。古鬣蒼髯萬丈强。扶厦奇材空臥壑。龍吟風雨伴枯桑。書史胸中撫古今。峩洋無耳奏枯琴。閒中會發雲林興。陶寫時開磊磈襟。聲華少日逈超群。雲漢天章手自分。閒夢懶尋桃李徑。空山秋桂散淸芬。此三絶。賦幽居。心勞政拙懶修邊。坐嘯華山送五年。吟興未酬千畝債。奉親偏荷一城專。焚魚歸去謝塵氛。依舊南山見出雲。秋掩蓽門人不到。燒香燕坐禮心君。年華黃落桐先讖。容鬂紅殘鬢易知。病裏襟懷吟不到。一秋新得起予詩。此三節。兼述懷。富人稼易熟。候晴先秋穫。堆場藹黃雲。擣玉明蒼雪。囊盛感厚貺。嘗新嗅餘馥。怡愉顔屢開。藜莧腸已足。邂逅鷄黍期。慇勤風雨夕。多病我已歸。十畝耕所獨。吹竽愧竊祿。伐檀期食力。尋幽往學稼。酒白霜楓赤。</text>
<title>又惠酒材。次謝琴上舍。</title>,<text>生涯我拙謀。日計常不給。投簪學假步。潦霽猶未決。不如老農圃。無耕何所獲。自分簞屢空。敢希學忘食。甚荷丈人厚。信使綿日月。忘年義已重。授粲情又篤。瓊唾落天風。宮商時間作。時思醉爾酒。釀作眞珠滴。潤我十年書。詩胸發奇馥。懷哉苦無悰。安得凌風翼。</text>
<title>淸景驛。次任監司武伯韻。</title>,<text>駐節棠花十里陰。君親兩地最關心。有時消息憑殘夢。隨處溪山入雅吟。歲月不禁頭上盡。桑麻唯喜雨中深。年來遠客同含恨。看到瓊詞一滌襟。</text>
<title>月城僧三道中。次任相韻。</title>,<text>荒涼故國草如藍。水咽山愁問莫諳。曾是昔年佳麗地。千年王業姓傳三。</text>
<title>雨中望洋。次任相韻。</title>,<text>氛霧沈沈氣自昏。漫空雨脚勢傾盆。風驅萬疊銀山立。舟入千層雪浪翻。出沒鯤鵬掀地軸。吐呑烏兔撼天根。如今始識難爲水。江漢區區不足言。</text>
<title>夜飮後樂堂。次任相韻。</title>,<text>跳玉游鱗得絮肥。白沙蒼竹映苔磯。筆橫詩壘爭挑戰。酒灌愁城自解圍。山月冷驚鷗夢覺。江風淸拂醉顔微。前身疑是金華客。共向仙區躡羽衣。</text>
<title>靈芝精舍。次安挺然李相公韻。辛丑</title>,<text>廿載東華白盡顚。笑尋鄕國舊林泉。家北有山尤絶處。興來携杖代吟鞭。雲關岫幌幽棲靜。利戶名樞俗慮攻。已賦歸來山與約。北山應不竦攢峯。</text>
<title>簟巖。次退溪任相。巖有流觴曲水</title>,<text>題品亭臺盡命名。一區形勝幻壺瀛。蘭舟劈浪魚驚躍。雪客翹沙眼轉明。觴泛會稽飛醉興。雨催工部動詩情。眞仙高會應傳說。留取金聲滿耳淸。</text>
<title>濯淸亭。次李先生。</title>,<text>新斸荒巖揷一亭。慣將遊賞送閒生。風鳴錦瑟蒼松動。露重仙盤翠藕傾。金甕香雲賓取醉。玉枰晴雹客來爭。疏櫺暫借元龍臥。氷簟秋回夢自淸。歲晏湖山客倚亭。寒林落木感懷生。一聲笛喚西岑暮。千古胸澆北海傾。半枕邯鄲驚易老。滿樓風月喜無爭。退溪佳扁聾巖韻。添却高軒一倍淸。</text>
<title>梁山雙碧亭。次李相季雅韻。</title>,<text>桃花飄泊逐春流。翠竹猶含萬古秋。驅使湖山吟欲老。傍人看作范公愁。東風吹破晩陰昏。隔水淸林翠羽喧。一半光陰行裏盡。歸心還逐嶺雲奔。</text>
<title>次蔚山軒韻</title>,<text>輕寒小雨結微陰。紅綠扶春上遠林。芳草渡頭魚店小。亂峯天際海門深。乾坤有恨催年矢。山水無人解鼓琴。千古胸襟空磊磈。一傾東海洗愁心。</text>
<title>次淨襟堂韻 時黃君國軒爲宰</title>,<text>黃堂欣邂逅。靑眼話襟期。岸竹鳴寒玉。風簾捲碧漪。暫成湖海夢。聊伴鷺鷗嬉。山雨休催我。淸談勝好詩。又客路春空盡。仙區會有期。秋聲生竹岸。鷗影破漣漪。對月成三飮。臨流散百嬉。荒詞何强索。滿目摠新詩。</text>
<title>登彈琴臺。次周先生景遊。以下。甲辰春乘舟上京。</title>,<text>臺前江水海茫茫。落日空山樹自蒼。天上瑤臺分物色。海中蓬島幻風光。淄澠無辨川空咽。翰墨留名寺已荒。黃鶴白雲仙不見。月明何處倒霞觴。達川味居第二。又有金生寺。故及之。</text>
<title>孤舟</title>,<text>無人橫盡日。風雨一江孤。滿載中天月。相携泛五湖。</text>
<title>舟中記所見</title>,<text>日落江天淨。雲收岳色寒。牧童舟小犢。鳴櫓過前山</text>
<title>廣津渡遇風</title>,<text>風擊蒼煙浪拍空。孤舟出沒怒濤中。慇戁爲報操舟子。早泊前山候順風。</text>
<title>三田渡</title>,<text>風滿蓬窓盡日憑。客懷淸似一條氷。東看嶠嶺蒼龍隔。西近雲霄紫鳳騰。霞散半天金縷縷。沙呑明月玉層層。三山咫尺疑飛到。一洗塵間五鬼陵。</text>
<title>次恭陵壁上韻</title>,<text>一片秋聲碎井桐。蕭蕭蒲柳著愁容。空山歲暮無知已。千尺松吟半夜風。空山啼血訴何哀。一別巴山久未廻。孤客有愁還似爾。白雲鄕國夢歸來。</text>
<title>新川途中 乙巳春。來觀紀行。</title>,<text>天際飛雲正起子。故園東望賦歸歟。桃花紅雨迷官路。芳草靑煙染客裾。傾盡督郵愁未醉。看窮雲雁恨無書。浮生何必勞形役。養拙唯宜臥獘廬。信轡新川上。微風拂面吹。流年花欲老。芳草路分歧。落日歸心壯。春郊倦馬嘶。雲山迷望眼。惆悵暮江湄。</text>
<title>三田渡口。見風舟。</title>,<text>岸上靑山花煉熳。岸下晴沙幾蒿眼。煙沈古渡散平野。水泛靑天流入漢。沙汀跋馬望日沈。行人爭渡影凌亂。彩鷁纔移風更狂。逐波飄泊依西岸。人間底處非至險。眼見顚危心緖惋。風塵擾擾自爾老。悠悠江水成長歎。</text>
<title>初見杜鵑花</title>,<text>春風開遍萬山花。曲澗崩崖映彩霞。開落年年元有數。騷人枉費惜年華。</text>
<title>無極馹借宿</title>,<text>古沼蛙喧皷。荒村客借眠。茅簷窺缺月。松籟聽鳴絃。身世如飄梗。文章不直錢。孤燈寒照壁。歸思正茫然。</text>
<title>落花</title>,<text>東風小雨作輕寒。江燕斜飛日欲殘。遠客如今添一恨。連林花落滿空山。</text>
<title>茅院路中</title>,<text>驢背吟初了。孱顔日欲曛。澗泉經雨響。江路向田分。麥短偏和石。花寒半帶雲。人家知在近。林外午鷄聞。</text>
<title>次唐詩多慶樓韻。賦丹丘峽。</title>,<text>遠客迷歸路。銀屛挂落暉。遊神飛廓落。凝睇入纖微。壁削天成畫。岑危鳥畏飛。銅磨江北走。鳥迅颿西歸。蕩漾銀千頃。崢嶸玉四圍。灘豪雷聒耳。浪激雪濺磯。路峻星辰近。巖懸草木稀。怳疑尋玉洞。徑欲款仙扉。靑鶴松老。黃精帶露晞。乾坤開別境。煙火隔塵圻。蓬島名先後。晴川賦庶幾。古今較地勝。融結壯天機。流水尋桃蘂。飛鳧躡羽衣。人間身血肉。物外夢依俙。白首期句漏。紅塵免受鞿。</text>
<title>丹丘。次蘇相彦謙韻。</title>,<text>丹丘名勝到天台。千古風煙物外開。羅帶江圍寒瀉鏡。銀屛壁立聳成臺。尋眞蓬島雲無迹。迷路桃源客未回。長嘯劃然淸籟發。更棲鴉墨拂巖苔。奇巖亂石矗成山。束峽飛湍夏亦寒。從此不貪蓬島遠。抽身棲向碧霞間。</text>
<title>登丹丘峯</title>,<text>高岑逈出衆山顚。俯視塵沙路幾千。雲靄涳濛來不極。藤蘿合束去無前。高攀淸漢心猶隘。獨立泠風氣欲仙。擾擾人寰空老死。醢鷄甕裏幾窺天。</text>
<title>次寒碧樓 乙巳夏。與周先生景遊。舟行如洛。同賦。</title>,<text>劈峽開流謝巨靈。便敎塵夢灑然醒。風欄人倚眞仙府。山雨天成醉墨屛。穿月客帆飛宿鷺。點江漁火亂流螢。稚川句漏他年計。燒盡丹鉛上福庭。虛閣凝寒碧。詩魂病亦豪。仙風淸徹骨。江月白生毫。煙濶孤舟小。天空一雁高。鷗波浩萬頃。回首愧塵勞。又偶躡王喬舃。飛來萬里秋。雲生學士筆。風滿庾公樓。山靄層層碧。江煙淡淡浮。一行成一集。今古辦淸遊。</text>
<title>宿淸心樓下</title>,<text>世事空搔首。迂儒一未能。西陵風正急。東谷日切昇。舟楫波濤重。光陰老大增。冤禽不解事。啼罷雲層。時仁廟初位</text>
<title>次仙人巖</title>,<text>江上巉巉抽亂笋。江心了了留沙眼。鷗驚寒夢起圓沙。魚嚔靑菱動蒲簡。煙村回望鬱高下。蘋末淸吹起余懶。風光漸近玉京佳。滿前物色無可揀。坐上濂溪一團春。風月滿懷胸坦坦。銀川才子舊倚樓。懷月小仙珠璣滿。風塵百世一勝遊。愧我寒吟襪線短。安得抽簪老煙渚。紛紛是非都不管。時周斯文怡，趙上舍軫。亦同舟去。</text>
<title>廣陵次景遊公。</title>,<text>荒城千里隔神京。五載孤臣白髮明。天意亦知三宿戀。故敎霖雨滯行旌。時景遊公應製天使。竣事還豐基。書此以餞之。滯雨留行故天。</text>
<title>廣津。泝舟還鄕。乙巳夏。罷官下來。携家舟行。與弟秀良，李公大用同來。</title>,<text>徐牽百丈傍林丘。荷雨蘋風送去舟。境斷市聲酣午睡。興飛仙界豁吟眸。携家誰歎炊難熟。涉世元知名是浮。出晝尙懷三宿戀。孝陵山色夢中愁。</text>
<title>次舍弟韻</title>,<text>寒葦蕭蕭動晩風。雙橈鳴處起驚鴻。鱗生水面淸光溢。鬟靚山顔翠色重。幾道飛泉雲外落。一林楓樹澗邊紅。天敎看盡湖西勝。萬里秋霄鶴放籠。</text>
<title>承和復。次月夜泊沙口。</title>,<text>歸棹搖搖颭晩風。飄然南北學賓鴻。光磨古鏡開千頃。畫就新屛揷萬重。詩思雲催頭上黑。愁顔醉借酒邊紅。憑風喚報奏淮社。何似沙洲月夜籠。</text>
<title>沙口暮泊</title>,<text>沙洲爲逆旅。看盡好山溪。乘舟無限好。只是散鳧鷖。</text>
<title>次張華使宿淸心樓下</title>,<text>遠岫浮空眉樣尖。壓江華搆絶塵纖。霏微疏雨西帆沒。徙倚危欄北極瞻。平楚雲開靑勝染。晴沙月印白鋪鹽。心期一宿探淸賞。領盡湖山恐不廉。</text>
<title>滯雨驪口</title>,<text>煙濕蓬窓雨滿船。驪江江口倚愁眠。故園今是招魂日。樹下人應火紙錢。秋初未望日。俗號招魂日。</text>
<title>興原江口雨晴</title>,<text>萬山秋色雨初晴。屈指歸期數百程。東去西來長道路。夕陽空自送人行。</text>
<title>嚴城遷。次大用。</title>,<text>驚濤翻雪屋。疏雨暗蓬窓。細棧工添石。危巖欲墮江。黃楊生古道。蒼檜臥寒矼。他日鳥川子。應懷白鳥雙。</text>
<title>路中。儒生饋大桃。走草以謝。</title>,<text>路指桃源小洞天。桃花春盡路茫然。盤中誰獻崑崙核。大實分明王母傳。</text>
<title>題鶻頭巖 丹陽淸風二邑之交。有巖削立玉屛。甚奇絶。</title>,<text>西風知我訪名區。吹送歸槎著鶻頭。怳惚瑤臺移碧落。分明蓬島點靑丘。鐵成峭壁穿雲漢。玉立浮屠臥月洲。天向此間殫巧妙。故敎仙客辦奇遊。曾聞湖外有仙區。今到蓬山第一頭。水躍琉璃連碧漢。山回劍戟護丹丘。乘槎已得窮三島。驂鶴何勞戲十洲。手抉潛蛟橫挂壁。直須騎氣作天遊。</text>
<title>次玄風樓韻 周先生同賦</title>,<text>迎月氷池玉鑑開。詩情牽我上高臺。千年玄圃佳名在。半夜淸霄白鶴來。梅飄香玉坐先開。晩翠松篁鎖石臺。遠客登樓驚歲暮。夕陽長笛喚愁來。</text>
<title>次壁間韻。書黃岡郵亭。</title>,<text>一片黃岡地。千秋擅勝名。東坡人不見。赤壁月空明。有石壁春歸詩有恨。人遠雁無聲。多少關心事。書空對月明。</text>
<title>次安瑞仲樓韻</title>,<text>元龍樓上臥遊閒。兩後終南亦好顔。啼鳥晩醒湖海夢。熏爐夕換鷓鴣斑。瑤琴彈月心猶古。黃卷披風客未還。蘭室更敎文會友。已知襟韻斷機關。</text>
<title>次若木縣黃公韻 黃君啓沃。於我再從父。十九登第。選補集賢。詩文雅古。美如冠玉。多載東文選中。惜無後嗣。遺文不多。見此追感。謹次尾書。</title>,<text>惆悵詩魂喚不來。汝南無復見顔回。環山殘壘林間隱。映壁明珠蚌裏開。華表幾時看化鶴。洛江依舊出孤桅。憑風撫迹成追感。仙骨唯應化綠苔。詩有披荇有時藏白鳥。隔江猶見出孤桅之句。劉郞此地幾歸來。物色依然一夢回。飛絮不禁春色散。好花如慰客懷開。流光忽忽絃辭矢。身世飄飄舟失桅。烏岫淸風吹滿袖。高蹤吾欲訪蒼苔。</text>
<title>禧陵。次尹長源。</title>,<text>抱瑟彈明月。懷蘭贈美人。風塵衣易染。歸興落鴻賓。</text>
<title>次長源贈羅齋郞</title>,<text>抽身九街深。走馬江路永。山門褰宿霧。風廊夏猶冷。舍漪簟翻浪。拂雲松弄影。興入湖海夢。心出榮辱境。風流遇羅隱。涵懷氷玉凈。靑衿老詩書。汲古引脩綆。虀鹽話舊遊。茅塞開山逕。獵德恢禮羅。養賢烹大鼎。卑官屈下惠。雲衢驥未騁。順命不怨尤。陶寫輸風詠。擧扇西風塵。幾憶雲林靜。</text>
<title>光陵執事。次李公光澤韻。</title>,<text>一宿僧房首屢回。萬山明月客登臺。鏗金淸磬雲間落。噴玉飛泉天畔來。渭北離懷傾一蓋。隴西豪氣倒千杯。唯將意氣酬瓊玖。詩思何關片雨催。</text>
<title>光陵路。次長源。</title>,<text>曉色光陵道。蔥蔥瑞氣蟠。江流煙霧裏。山勢有無間。逗雨雲垂黑。懸林露滴寒。醉魂醒未了。殘夢續征鞍。</text>
<title>奉先寺。次長源。有客宦添愁之句</title>,<text>行可行行休可休。誰將羈宦費淸愁。萬山雲木皆靑眼。九陌風塵易白頭。淸磬月高僧臥榻。碧荷珠瀉客臨流。翛然剩有煙霞想。回首都忘富可求。</text>
<title>集勝亭十詠 巫山一段雲體。次崔東原演。乃安上舍承宗亭。</title>,<text>郡城曉角萬落鷄鳴早。千山曙色催。江城畫角逐風來。星漢正昭回。悲壯聲非惡。和平聽不哀。滿懷幽興撥難開。一嘯上高臺。煙寺晩鐘亂岫高還下。靑煙淡又濃。幽林絶壑擁千重。誰報夕陽鐘。雷動驚殘夢。風傳度遠峯。尋聲祇社擬投蹤。雲逕杳難從遠林白煙野色來虛閣。春光上遠林。煙村十里弄輕陰。白氣望中深。風引分千片。雲和失半岑。畫欄吟立意沈沈。飛割見歸禽。鷄橋落照碧草眠晴野。長虹臥淺沙。溪風獵獵漾金波。紅日半天斜。隱映連靑靄。蒼茫鬪紫霞。誰揮彩筆落棲鴉。望眼欲生花。堂洞春花暖氣回窮谷。和風振槁萊。粧林紅紫照天開。爛熳錦成堆。芳信三春麗。神功一雨催。直愁衰謝散飛埃。留賞倒千杯。鶴峯秋月天豁孤亭夜。風高一雁秋。滿規蟾彩湧岑頭。珠箔爲懸鉤。佛氏迷銀界。仙曹認玉樓。戲將杯酒當詩籌。驚鷺起沙洲。蘆浦牧苗煙暖蘆芽短。春香細草柔。短童橫笛過前洲。泥足挂牛頭。解喚詩翁夢。相和採女謳。世濤翻覆善沈舟。樂子老林丘。箭灘漁火山雨朝仍急。風窓夜不扃。漁燈散燄遠熒靑。天水混明星。金柱光爭倒。紅雲影暫停。囂人語隔林聽。巨鯉躍沙汀。北山行雨濃翠陰垂柳。輕黃實著梅。遠山銜日半邊開。白雨過江來。膏潤千畦稻。聲轟一笑雷。此間詩界正恢恢。不待片雲催。江天暮雪垂地寒雲凍。連江積縞凝。漫空玉屑亂崩鰧。塡壑更盈塍。狡兔迷三窟。銀山聳百層。夜窓還訝曙光外。詩興正來乘。</text>
<title>送原仲之宣城</title>,<text>我說宣城樂。官閒似隱淪。絃歌風化美。形勝物候新。春巚抽瓊朮。秋江薦玉鱗。鳴琴松桂影。況是讀書人。</text>
<title>星山館。次南景雲韻。</title>,<text>醉鄕何處訪無功。望眼還敎礙遠空。紅散殘花千點雨。香飄飛絮一簾風。家山消息春眠裏。客子光陰去路中。何幸披襟南八在。浹辰猶得笑談同。</text>
<title>金莊臺。次南景霖。</title>,<text>百五春方好。高臺倚半空。山河千乘國。談笑一時雄。雪斫銀鱗白。花蒸粉面紅。興亡多少恨。驅入醉筵中。</text>
<title>鷄林玉苗。次影霖。</title>,<text>簾捲春雲霽半空。一聲飛徹海天風。吹殘黃葉淸商裏。落盡梅花廢苑中。悲咽唯餘前日恨。繁華時做昔年容。無情舊物愁如許。慘目遺墟恨曷窮。</text>
<title>海雲臺。次李相季雅。</title>,<text>誰言弱水隔蓬瀛。身馭泠風到五城。天末有山看馬島。眼前無地俯滄溟。晴開白日雲猶暗。怒捲銀山浪自驚。襯坐紅霞春正好。客來猶幸及淸明。</text>
<title>薺浦泛舟。與季雅相公伯圭。醉和。</title>,<text>江天上下鏡磨光。賓主談鋒動夕陽。豈必風流無謝傅。方知詩賦有曹郞。輕鷗緩泛隨歸楫。落絮晴飛拂豔粧。物色樽前輸醉墨。南來誰復歎空囊。</text>
<title>過英陵。次李懷麓韻。</title>,<text>寒聲高樹動靈颸。盛德追懷不盡辭。雲暗漢陵春幾換。汗生唐馬夜應騎。勳華東土陶甄日。禮樂周家制作時。雨露松楸佳氣在。千年淸廟繼新詩。</text>
<title>復次</title>,<text>扁舟西下颺輕颸。酣酒橫汾憶舊辭。査上張公河可泝。風前列子氣堪騎。煙籠寒渚秦淮夜。月小淸秋赤壁時。已覺塵愁殆洗盡。纜前佳景勝新詩。</text>
<title>送舍弟君擧還鄕</title>,<text>家山千里遠京師。客裏偏驚歲暮悲。更被南鴻雲外去。西風吹撼脊鴒枝。</text>
<title>舟宿大灘下</title>,<text>露下空江宿霧收。月華天影共沈浮。輕舟欲放中流去。恐入銀河犯斗牛。</text>
<title>梅鶴堂。次退溪韻。黃上舍耆老亭公善書</title>,<text>處士風流不減前。孤山梅鶴傍湖邊。瓊華肯受緇塵汚。羽客非貪世網牽。逸少洗硯魚潑墨。謫仙問月酒明船。一丘須借無家客。鷗社盟寒二十年。</text>
<title>聾巖元日會。次韻。</title>,<text>木公高會入壺天。餘興驚看白玉篇。已把千齡爲一日。休將喜懼算親年。投簪卄載臥江鄕。峻節淸風聳四方。郭相兒孫多止頷。莊生魚鳥樂想忘。</text>
<title>寄吳仁遠馬官 時歸安東賑飢不來</title>,<text>東風引興過城南。花柳爭姸草似藍。拾翠遊人看兩兩。連明疏雨近三三。新詩獨詠誰相和。薄酒孤斟我未酣。回首驛樓春欲老。尋芳何日返征驂。</text>
<title>甁梅寄吳謙仲 守盈</title>,<text>折得新春第一香。氷壺淸水浸寒光。疏枝正似橫溪影。絶豔懸非傅粉粧。不怕臨風吹玉笛。從敎得月照詩腸。何郞豈必看東閣。玄酒雷樽凜在傍。</text>
<title>遣懷。奉寄謙仲。</title>,<text>春暉長與客懷長。已送靑陽一半光。病客如今春興小。何堪遊戲少年場。東風燕子日舒長。夜讀何須借壁光。陶寫間懷非玩物。不妨遊藝戲文場。</text>
<title>次蔚山軒韻。贈李君景瑞。</title>,<text>想思千里夢江南。靑眼初回興正酣。海國風煙秋已半。客燈談話夜將三。雲生彩筆銀光滑。杯凸流霞玉色涵。爲吏一行多俗態。共期携手挂張帆。</text>
<title>贈送仁遠解郵官去</title>,<text>幾日同憑水竹欄。風傳談笑響珊珊。窮秋又作知音別。冷落茅簷失好顔。韋布爲官本不期。詩書餘敎一分施。著鞭又向他方去。郵吏應深去後思。坐嘯花山落木時。殘城羈宦鬢如絲。今朝又別風斤手。愁借黃花醉一巵。</text>
<title>次權上舍賦竹軒韻</title>,<text>水竹團成特地淸。瓊琚擲作珮環鳴。還嫌物色分多少。袖盡華山一半靑。騷人襟韻似夷淸。肯學寒蟬聒耳鳴。只恨未成華國手。虞庠吟老萬松靑。喜君心與韻俱淸。論秀端宜宴鹿鳴。萬里雲衢行可躡。照人眉宇鬢雙靑。四年愁鬢映霜淸。又聽沙鷄振羽鳴。邂逅玉人吟撥興。病眸猶得一回靑。夜深天氣近秋淸。月戶時聞爽籟鳴。病眼只緣妨早起。對吟辜負亂峯靑。</text>
<title>次退溪讀易吟</title>,<text>心硏太極洞無疑。算入天行日月遲。一一昭陳如指掌。微辭不必問包羲。回頭嗟晩少聞知。學易多年未得師。喜見先生推點畫。直抽關鍵發玄微。無形理數孰窮原。錯綜盈虛未易言。若識羲文圖象意。可探元化到神存。</text>
<title>又次退溪。復和前韻。</title>,<text>茅塞胸襟一掃除。怳遊雲谷講朱書。從今似會游心地。且向明窓學靜虛。妙契微言闡易圖。方知聖路未榛蕪。若探至理輸眞樂。逃世何須入藥壺。</text>
<title>謝退溪送貫碧演成園字韻</title>,<text>瓊句傳風落蓽門。貫魚駢首自文園。十年肉食慙空飽。唯願林居咬菜根。</text>
<title>梅鶴亭八景。爲黃台叟。次林石川韻。</title>,<text>金烏晩翠孱顔紫翠層。滿畫難形處。高人已蟬蛻。寂寞山無語。鳳溪暮煙霜寒樹葉稀。野濶村煙起。搖曳雲和光。飄揚風使氣。寶泉錦莎風吹燒痕生。雨化枯荄出。南浦綠和煙。王孫來幾日。月波風帆貫月査窮河。搏風鵬擧翤。欲借半帆歸。煙濤渺無迹甘湖採蘋舟橫洛浦煙。岸覆楊花雪。採蘭歌數聲。淸風起蘋末。片巖釣魚靑簑晩雨濕。素練秋江澄。爲問磻溪叟。何如張季鷹。長林春雨晩日靑林濕。春空白雨懸。未妨催客句。莫使潤琴絃。沙島夜月露洗秋空淨。沙明夜月奇。江湖藏不得。淸氣入詩脾。</text>
<title>次申駱峯韻。贈黃台叟梅鶴亭。</title>,<text>妙墨傳神獨絶倫。湖亭高臥幾回春。浮沈宦海無歸夢。浩蕩鷗波不受馴。映竹一枝香入句。巢松孤影舞迎人。豪才勝景雙增價。賞識留題有老申。</text>
<title>次李退溪遊月瀾菴見寄之作</title>,<text>投笏歸來謝岳靈。溪堂高臥伴鴻冥。人間得失渾閒事。聖處工夫要篤行。忘味讀書深造胾。虛心觀物妙通聲。想應靜對陽生夜。潛運天機兩不停。舊隱歸來鶴不驚。笑尋叢桂散幽情。磵阿岑寂無人競。朝市紛挐莫我攖。落墨細看松共瘦。好詩眞對眼雙靑。林居興味知多少。水鏡胸中霽月明。</text>
<title>又次李退溪韻</title>,<text>行藏常恨不同謀。千里承顔計末由。積學功深非一日。停雲望苦已三秋。藩籬已分槍楡鷃。林壑寧藏濟世舟。披霧升堂曾有約。襟期懶向俗人求。</text>
<title>聞退溪入淸涼山讀書。次前韻送之。</title>,<text>高懷脫俗與山謀。拂袖松關意有由。負笈匡廬尋舊日。著書雲谷繼千秋。含情謾憶春天樹。乘興空思雪夜舟。比及宴居能解綬。藏山文字要深求。</text>
<title>又次退溪韻。述懷。</title>,<text>打窓風雪夜沈沈。四壁孤燈愧照心。黑綬未禁催白髮。丹砂無計幻黃金。盟寒久負湖山債。習懶寧遊翰墨林。賴有溪仙頻寄問。時吟淸韻濯煩襟。</text>
<title>詠退溪</title>,<text>九曲寒溪剗地淸。鏘鳴如聽櫂歌聲。一川風月洋洋趣。留得高人遠世情。</text>
<title>咏菊 皆退溪之玩</title>,<text>晩節歸田道更高。手鋤佳菊伴淸標。仙潭不羡南陽壽。自有靈源爲灌苗。</text>
<title>次北谷琴上舍伯材</title>,<text>千疊雲霞北谷幽。遡風回首思悠悠。白頭靑眼三年別。露菊霜楓九月秋。入手風煙欣有債。到頭光景愧無酬。年來若許身閒使。林下行尋隱者流。</text>
<title>贈黃上舍大受之丹陽</title>,<text>古院莊修地。逢君數日留。無雙江夏客。第一竹溪秋。雷轉談鋒壯。泉深汲綆脩。明春相刮目。携手訪丹丘。</text>
<title>次琴伯材謝擬後村之名</title>,<text>浮生寄逆旅。不啻雲生滅。唯有鳴詩人。泥鴻乍留迹。後村亦作者。上與風雅薄。妙語幾驚人。盛名跨獨躍。騷翁後千載。名字偶相托。錦囊貯千篇。名場辭斗粟。佳名知不忝。吟魂應屈膝。</text>
<title>送禹彦確赴湖西幕</title>,<text>吾侯姿大雅。風度何瀟灑。學問少游夏。文章壓王謝。儒林挺梧檟。大材可支厦。胸中幾間架。浩氣雲漢跨。風雲時一假。鞰玉已售價。射策超蕫賈。摶風學鯤化。月桂露華嚲。感袍柳色射。倚閭親燕賀。白日光猗那。靑冥縱高靶。筍班擢金馬。丹墀臣一介。滿袖爐煙惹。談王斥陋覇。正誼補君過。簪紳嬰洛社。歸夢白雲下。暫虛直靑瑣。湖西寄幕佐。聖恩如天也。捧檄喜無耐。涼秋一葉墮。拜辭動高駕。丹扆戀婀娜。回望五雲朶。忠孝還可詑。此行天所借。歸思浩難捨。馹騎寧小卸。中原舊桑柘。父老爭邀迓。北堂拜親座。晝錦光耀坐。甘旨羅酒炙。燕胥會姻婭。玉妑獻雲帕。王母薦壽斝。深恩報生我。勝事無比者。方岳更多可。望高靑紫拖。胸海深測叵。風儀眞蘊藉。游刃才小亞。攬轡汪恩播。持衡嚴考課。詢俗茇棠舍。春陽惠孤寡。秋霜畏權詐。儒風立頑懶。愚俗脫罟擭。淳風入陶治。田里獲安妥。高唱待君和。異禮應虛左。協心去偏頗。發政務寬大。況當旱爲禍。秋郊荒䆉稏。碩鼠食我稼。罔念吾民癉。勝殘用剛果。發棠急窮餓。仁聲民戴荷。神明與純嘏。分餘剩多暇。探勝酒頻瀉。淸風三島臥。明月琴臺夜。丹丘雲繞榭。錦江春淡沱。琉璃泛蘭舸。絲管嬌兒姹牽興恣吟破。天章落珠唾。造化共猜訝。物色困陵簸。淸吟薄楚些。小巫愁啞啞。男兒事磊砢。如公見未夥。自幸容樸野。同席澤宮蜡。攻玉荷切磋。襲臭倚蘭麝。龍門齊玉駄。濫廁在前瓦。勞生煎膏火。衣上緇塵涴。漫刺謝慵懦。覆餗從嘲罵。光陰旋蟻磨。壯志日頹挫。鄕關隔西華。病鶴愁籠鎖。羡君情不奈。會面猶恨乍。落莫我佩瑳。別愁尤可怕。恨無贈蘭若。荒詞慙侈哆。秋江舟可貨。擬鼓南遊柁。相逢手更把。停雲懷盡寫。</text>
<title>送李公幹宰永陽。次盧仁父韻。仁父亦送行以此韻。繼先人作宰桑鄕。皆榮之。</title>,<text>嗟爾樂哉永之陽。雷封百里何微茫。靑蓮粘斗公嶺秀。碧玉涵秋魚水長。罨畫樓臺白鷗邊。盾威六月風含涼。居民從古稱富庶。田蠶織作無少遑。少年爲客記前度。偶將一夢投黃堂。鉤簾高憑海天秋。眼豁萬里吟風光。憶曾吾相屈爲親。割鷄難初試發鉶鋩。闔境煙火頌杜母。十行札蜚天香。某丘矧是舊桑榟。榮光何羡錦還鄕。當時善政尙餘風。父老猶飽恩波洋。如今簪笏五十載。已草歸去投金章。芝山汾水點淸遊。至樂不換侯與王。承家白眉是寶樹。人道瑞世麒麟祥。蓮池桂苑早蜚英。靑年壯志酬蓬桑。周籒筆下是非嚴。秦鏡胸中邪正彰。蓬山璧水步花甎。靑錢玉筍推賢良。霜風白簡烏府客。帷幄籌邊騎省郞。奔風逸足騁長衢。穩步煙霄鬢未霜。靑雲難奪白雲思。爲乞左符辭鵷行。一郡連世作靑氈。傳家淸德追遺芳。當年耆老未成塵。竹馬喜迎羅漿。公餘剩做水雲趣。江樓勝賞輸眺望。況此宣城去無多。趨庭奉歡非爲妨。銀鯈薦網箭抽萌。北堂爲捧瑤池觴。君親盡職此一擧。男兒事業猗嗟昌。聊將片語道爲郡。繩民刑律聞未嘗。民生愁歎賦碩鼠。撫字一責今誰當。移風導俗本敎化。穎陽不必威豪强。絃歌武城要得人。因循弊政時更張。專城百里志可展。分憂共理公宜蘉。會見高名入史香。襄陽淚碑追前羊。自笑迷津身作寄。臧糓不悟俱兩亡。溪山有約鷺盟寒。天地無情駒隙忙。高堂負米是何日。南望嶺雲空涕滂。半世浮名何草草。一生忠孝愧三綱。更被孤鴻離舊侶。獨留紅塵心若忘。去矣吾私肯暇計。好扇仁化隨春陽。黃紬頻夢九重天。莫怪棘林棲鸞凰。西歸如有隴頭人。折寄南枝慰斷腸。</text>
<title>贈姜學士順之 罷官與吾同時。會面商山。坐席吟奉。乃乙巳冬也</title>,<text>菁川舊學士。神秀驚罕世。關門曾棄繻。霄漢早攀桂。弱齡抱國器。高名爭擁篲。霜凝鐵硯毫。夢翻紅藥砌。籋雲騏驎才。鏗玉風騷製。城塵幸卜隣。鷺序欣聯袂。三危挹淸露。九畹滋芳蕙。屢尋詩酒盟。長懷歲寒契。澗松欲遲遲。流俗多泄泄。子非坐負丞。天應憂進銳。城南雀戶寒。錦里柴門閉。隻字尙難傳。一歡寧更繼。蕭蕭卉木摧。颯颯霜風厲。優游兩無恙。邂逅眞不計。先春柳眼靑。未雨蕉心啓。開顔上榻懸。落月下庭際。對酒撥塵愁。會心遺外係。雨宵交足眠。壽席登堂拜。聚散本無常。萍蓬元不繫。短夢杳先飛。歸思浩難滯。古今足悲歡。光陰喜遷遞。相期槐夏時。恨望浮雲逝。</text>
<title>次贈李同年大引送還鄕</title>,<text>窮通吾欲問蒼天。才大難容子可憐。千古淸風言志點。一生窮巷屢空淵。已知行止關時運。寧托昏冥伴灑仙。意氣不須文字外。芝蘭同臭已心傳。</text>
<title>新寧野坐。與任武伯飮和。</title>,<text>芳郊藉草侈文茵。擧眼韶光一度新。高柳擺風鶯拂羽。淸池戲鴨水生鱗。旅窓消息雲邊雁。故國煙花夢裏春。適意人間皆可樂。腰圍何要耀金銀。</text>
<title>彈琴臺。次朴昌世。</title>,<text>眼謀形勝入窮探。雨後山光映蔚藍。味混淄澠空逝水。精傳繭紙只荒菴。秋涵碧玉天連一。氣射丹霞島接三。千古眞仙遊賞地。假容塵迹謾懷慙。</text>
<title>送張仲紀之興海</title>,<text>曾舍棠陰嶺外春。乞符還向海天濱。郡民歡迓新城主。南土爭看舊幕賓。惟孝已知施有政。爲親應更保斯民。黃紬頻夢丹墀月。好扇仁風慰遠人。</text>
<title>送任調元之宣城</title>,<text>歸程風雨暗蕭蕭。竹使愁分嶺路遙。長孺豈宜麾薄邑。言游聊欲試牛刀。烹鮮可作治官法。化俗休論穎郡豪。松桂讀書多暇日。習池風月訪三高。</text>
<title>送金季珍之錦山</title>,<text>識面嗟吾晩。風裁聳鷺聯。專城新紫綬。入幕舊紅蓮。秋色關河遠。離懷歲月綿。遐氓恩杜母。時夢九重天。</text>
<title>送周城主景遊赴召還京 乙巳至月</title>,<text>胸次梯雲客。淵源無極翁。面陽移聖廟。得地占新宮。民士薰陶內。鳶魚活潑中。考亭歸去後。何日見曾公。白鹿院廟。曾致虛重修。故及之。分憂五載鬢如絲。大化嵬嵬小白卑。仰哺民生思杜母。稽疑朝著取元龜。衝寒鳥道山多雪。入望桃源路有歧。從此煙霄能穩步。緇衣誰古人詩。武陵桃源。公之所居。又河南寧借寇公歸。西望堯天意已飛。俗學無由開白日。春風誰復浴淸沂。商顔雨雪逢人少。京口雲煙入夢稀。莫把吾私空惜別。且從風月見天機。</text>
<title>次蔡相孝仲韻。席上走筆。</title>,<text>吏隱年來二白陽。仙槎西指覲虛皇。雲開嶺路忠應赤。春近江城柳欲黃。推火古人留別語。蒙齋詩老擧離觴。靑樽且莫辭深醉。洛木華山兩渺茫。</text>
<title>送金獻可赴關東</title>,<text>山水關東入幕賓。風姿應是謫仙人。羽陵梨棗千年實。楓嶽煙霞萬古春。幾處棠陰鳴彩筆。隔年槎影下銀津。高秋共蠟尋眞屐。鶴馭凌空出世塵。</text>
<title>次朴佐郞希正 明易故云</title>,<text>一笑相逢豈偶然。客燈前夜點花燃。向來茅塞尋山逕。此日雲披見碧天。精義已窮先聖易。苦心應笑子雲玄。多情江雨能留客。更對高談日半邊。</text>
<title>次宣陵申景魯韻</title>,<text>牽輿氷渡漢流長。如躡銀橋謁玉皇。只喜紅塵聊暇日。豈知靑眼是齋郞。松陰鎖逕原陵古。蔬甲登盤匙筯香。寒照一燈談十載。新蟾眉似轉西廊。</text>
<title>送金景和赴嶺南幕</title>,<text>伽倻秀氣鍾儒仙。玉立風姿間世賢。刮目驚非三日別。斷金交許十年前。溪山潤色添詩藁。原隰咨詢贊化宣。依舊宣峸松桂在。吏民騎竹迓爭先。</text>
<title>次朴希正覓楮生</title>,<text>水曹眉宇照靑春。剩使胸襟擺俗塵。薄物不堪供雅藻。折書猶可謝陳遵。</text>
<title>次許漢佐韻</title>,<text>風寒雨急雪交加。寺上蒭醪不可賒。鬢髮添霜緣客恨。光陰掣電已春華。無心物色酬詩債。不耐雲陰長睡魔。世事算來如意少。夢尋鷗社戲煙波。</text>
<title>次長源</title>,<text>暖覺春衣重。深聞杜宇啼。靑州呼不至。愁夢夜凄凄。</text>
<title>次贈奉先寺志雄師</title>,<text>暫辭韁鎖臥雲間。雪月雙淸動萬山。風竹忽驚湖海夢。歸心還愧老僧閒。</text>
<title>送曹善卿赴光陽倅</title>,<text>靑春丹桂喜簪。十載悲歡隔玉音。風颺雙鳧湖外去。月明千里夢中尋。割鷄可試言游手。謀野應彈宓賤琴。經濟平生男子事。褊方猶足展初心。</text>
<title>送韓啓彦朝燕</title>,<text>男兒早負桑蓬志。肯學蛙潛井底天。貫月星槎秋素漢。臨風玉樹路經燕。周家禮樂觀吳札。禹迹山川訪史遷。萬里歸來春浩蕩。錦囊休惜倩人傳。</text>
<title>送崔景仰之京 之京。一本。作朝燕。</title>,<text>千年秉禮國靑丘。萬里來朝齒列侯。仰戴堯天辰北拱。欣趨舜化水東流。便蕃寵賚皇恩洽。報謝恩光下使稠。此日早鷹專對命。明廷應選誦詩儔。立之文捷驚高浪。子玉神淸凜素秋。許國一身難豈避。桑弧四海志能酬。山河佳氣瞻城闕。天日威顔覲晩旒。九奏韶蕭聞季札。千秋石鼓見成周。高才可草班生賦。遠迹因成太史遊。貫月槎回春正好。區區應笑井蛙囚。</text>
<title>次謝鄭君直臨訪</title>,<text>哀切彈琴日。春深怯酒杯。幽棲甘索寞。好客爲遲回。玉露隨風落。明珠照眼開。披懷或不媿。溪約肯尋來。</text>
<title>次退溪雜題</title>,<text>雲林高臥解名賓。浪撫回琴一院春。只恐東山終不免。起來還是濟斯人。柱笏南樓看岫雲。溪山佳處散淸文。庭前戛玉千竿碧。應向東風待使君。點易牀頭獨玩時。騷淸墨妙兩能奇。淵源自此窮沿。溯始信天心未喪斯。種黍王基屬野人。鬼呵荒寺好藏眞。興哀墟廟心非假。會見新祠妥聖神。龍泉寺傍。新開麗祖祠。故及之。游息諸賢志致君。洋洋絃誦竹溪春。年過五百寥寥久。湖海英雄有幾人。指白雲書院硨磲風力不禁强。天借賢侯一臥牀。從此淸飆吹萬里。聞風頑懦凜寒霜。梅窓半日飽談論。擿埴其如未得門。末學自慙回首晩。茅菴新占錦溪村。</text>
<title>次退溪韻。贈誾上人。乃小白山僧也</title>,<text>採藥尋眞路未迂。病纏煙火媿凡夫。茶泉澗蔌春方好。蠟屐遊人到也無。入望仙山。久未往遊。故云。</text>
<title>引通菴</title>,<text>霧捲圓峯翠。波添錦水寒。高僧看壁坐。一衲擁春寒。</text>
<title>次退溪韻。贈妙峯菴宗粹上人</title>,<text>師是曹溪第一流。解裝詩貺響精璆。憑風試喚溪翁道。已洗塵蹤可自由。溪翁。有欲洗夆蹤不自由之句。而今已高臥林泉。故云。哀切彈琴患採薪。欣逢碧眼暫怡神。連篇華藻驚三絶。滿把新蔬感五辛。結社未成靈運計。留衣還媿退之人。落花啼鳥煙霞路。擬做天遊一盪塵。</text>
<title>次贈信牛師</title>,<text>年來窮鬼困詩翁。暫借松窓半榻風。祭宿壇邊春不到。倚雲桃杏裏深紅。</text>
<title>又贈牛師 開菴者也</title>,<text>闡勝三淸界。尋幽一逕深。雲菴摩北斗。飛澗漱東林。鶴唳孤松露。茶煙半嶺陰。高僧灰世念。一衲擁寒吟。</text>
<title>次贈惠仁上人 住小白山</title>,<text>松風山雨寒生座。袖卷鳴筇見惠仁。一味淸臞吾自取。玄談妙法不須詢。坐睡春慵苦不聊。仙山歸思綠迢迢。從渠擬試穿雲屐。悵望層崖雪未消。</text>
<title>又恣惠師</title>,<text>世路到頭險。雲山隨處安。塵機如擺盡。高蹈未應難。</text>
<title>次贈奉城倅 乃出身錄事者</title>,<text>玉山淸洛挺風神。餘事高才墨戲新。刀筆豈嫌西漢相。絃歌應化武城民。開顔幾許驚三歲。投轄從敎客半旬。飮罷蔘茶仙興足。一官句漏可全眞。</text>
<title>送高英之之沃川 吾亦南來</title>,<text>田里冤號徹九天。分憂南服屬儒仙。彈琴謀野君餘事。推孝興仁政最先。詩興豈隨公事了。梅花煩爲故人傳。明朝我亦南州去。相送江頭倂著鞭。</text>
<title>次聾巖相公贈碁僧道明</title>,<text>趨名逐食兩紛爭。僧俗迷塵混累情。須向雲泉前利垢。橘中間樂送三生。僧好碁而能服賈。乃碁也。非詩也。從余强索。故戲云。名利場中早罷爭。世間無物累高情。臨江寺裏逢僧話。詩興還從一局生。</text>
<title>次李退溪在洛寄詩。以月下長吟久不歸爲韻。時遊修道菴</title>,<text>不寐臨淸夜。相思托素輝。何當一湔祓。携手月同歸。</text>
<title>次退溪 時爲大司成 和林石川。贈金季珍。兼示周武陵，趙松岡韻。八絶</title>,<text>有美淇園竹。無心古澗松。虞庠非簿領。遺帙討陳農。珠光潛澤媚。玉氣潤山含。喜見心聲古。如歌月出三。公詩如嚼雪。讀過覺淸涼。不分投明月。端宜補舜裳。風掀老杜屋。霜落謝池荷。也識歸田夢。應尋某水涯。楓花紅慘惔。松竹綠參差。坐嘯愁吟老。溪翁會有詩。桑落澆胸後。槐根罷睡餘。冥思安樂法。第一臥蓬廬。學海談經士。儒林任重身。一番時雨化。豪傑幾多人。鄒師好辯日。韓愈抗章辰。捄世能垂敎。彈邪不顧身。</text>
<title>贈裴希顔下第來過</title>,<text>風塵靑眼幾時回。憂旱傷春兩不裁。十室絃歌慙我拙。三年眉宇喜君來。要知人爵難輕取。豈是天門未洞開。眊矂更加稽古力。藏刀時復用恢恢。</text>
<title>紫陽洞書堂。贈金上舍應生。</title>,<text>勝日溪堂趁晩紅。一區絃誦振文風。高名千古紫陽上。無負先生啓後功。莊修諸彦面皆紅。豪氣能摶九萬風。潦倒如吾回首晩。那堪涵養發新功。</text>
<title>贈金生命元見訪</title>,<text>一別秋城暮。重逢刮目人。論詩驚起我。學道喜通神。入冶金將躍。蟠泥蠖欲伸。焦殘三尺木。擬子發陽春。</text>
<title>出效偶吟</title>,<text>命駕出經丘。因成省斂遊。千畦荒宿草。雙鬢颯新秋。山堋閒雲起。林深倦鳥休。黃花剩籬落。歸思自悠悠。</text>
<title>書琴背</title>,<text>枯桐鍞蛛網。無處覓淸賞。松風半夜過。自作峩洋響。</text>
<title>雙溪夜行。次樓上韻。</title>,<text>曉窓殘夢績征鞍。缺月疏星夜向闌。多病思歸秋又盡。浮生擾擾幾時閒。</text>
<title>次退溪見寄。</title>,<text>千里雲鴻遠寄聲。日南陽動雪初晴。喜看翰墨傳心印。遙想風流付菊英。千古服膺顔氏學。一生堅節伯夷淸。塵間冠蓋爭蓬勃。收取高名獨遠征。霜竹映溪風浙瀝。雪山當檻玉嶒峩。歲寒氣味眞奇爽。絶勝煙花滿眼多。虹光貫筆三江渴。泰岳蟠胸萬丈峩。斧藻舜裳餘彩發。郵筒佳句辦多多。平生稽古經綸大。咫尺隆儒殿閣峩。已喜文星環北極。休論懷舊夢歸多。回首晩來慙學俗。半生過了愧冠峩。鑽硏訓詁猶嫌陋。獨對遺經感歎多。竹外孤枝傍水栽。瓊華要待好詩催。時披秀句風前讀。應喜逋仙換骨來。</text>
<title>仙舟巖瀑。次金應順二絶。</title>,<text>靑山界破徐凝句。銀漢飛流太白詞。千載廬山曾說盡。何言更賦八公寄。揮盡千峯筆。吟成萬瀑雷。千張白石紙。深鎖黑雲堆。</text>
<title>次採蓮堂韻。永川司馬江</title>,<text>江蘸崖楓映晩沙。滿前詩料壓陰何。涉江歸去芙蓉老。飛向蓬山醉紫霞。風顚霜落起塵沙。一片秋香奈晩何。縱使無人終立槁。肯甘桃李絢朝霞。溪含秋色粲金沙。一醉秋風興若何。倒載不知山日暮。戲牽詩興入靑霞。</text>
<title>三老歌 吾鄕李上舍大圭氏。於我爲丈人行。每爲我言吾家有三壽物。鷹坐十稔。馬眠一紀。我已從心。皆無恙。到今眞奇遇也。幸爲一言。傳諸好事。余旣重李請。押盡三字。非以誇多。欲令續和者。因難見奇爾。</title>,<text>小白之山高拔地。浮空萬疊蒸雲嵐。輝含珪璞金銀氣。材出杞梓樟梗楠。竹溪之水此濬流。源深派遠常泓涵。金沙玉礫明洞府。古鏡淡淡開新函。秀氣鍾物不足當。偉人喚起山之南。九皐鳴鶴非鷄伴。氣岸骯髒眞奇男。千年喬木毓慶餘。早占水竹開茅菴。淸池花愛茂叔蓮。草堂樹古工部柟。閉門攻學癖已成。五車書史期窮探。稽古年多汲綆深。掇英摛華勤咀含。身砥風槪氷與蘖。家肥孝友和且湛。却把窮通視寒暑。相如四壁無盈甔。紛紛蒲柳望秋隕。鬱鬱松栢雲天參。百戰雄心老益健。孤嘯藝苑如彪甝。秋江一夕採芙蓉。華藻翕赫看爭耽。淸深古辭薄楚騷。雅妙新詩窺葛覃。我時披讀心眼快。如嚼洞庭凝霜柑。山潛霧豹露一斑。霜華少試龍泉鐔。蒼顔紅頰是德潤。人道此翁飡菊潭。忘年病我意莫逆。肝膽兩照情相諳。最憐古貌心又古。脫落塵械如瞿曇。門外頻勞長者車。幾回載酒同醉酣。剌口論事欲醫俗。忼慨不效呑炭喑。勸仕炎門輒掩耳。羞見詭隨爭貪婪。自言神物畜一家。服勞歲久情難堪。風流傳後亦好事。慇懃乞我題雲藍。少用老棄仁不爲。正宜紀迹留劇談。追風駿骨不凡材。上下夷險爭驂驔。永蒭乞箕戀主恩。不願天閑屬車驂。雖愧明駝一顧價。遠勝服鹽垂耳儋。著鞭辨途經一紀。恩襲蓋帷誠無慙。霜飛玉立決雲兒。逸氣肯嚇腐鼠貪。星眸劍翮掣秋空。下視鵰隼猶鶉䳺。城狐窟兔怯老拳。一朝獲十猶耽耽。十年馴養飽不飛。一點雪羽垂毿毿。主人眞是矍鑠翁。學得沈生誇成三。據鞍呼鷹雪打圍。不翅老饕饞肥甘。嘯傲物外聊爾耳。皺眉不作憂如惔。鄕推耆碩壓坐席。奉身無愧武城澹。如公器業合晩成。誰運鑪錘冠朝簪。老驥應懷千里志。鷹揚涼武知能戡。周獵難逢歲華晩。豈識力量堪負擔。雖然不琢非玉病。且理琴書拂塵龕。一耕釣足滋味。春山筍蕨盈筠籃。善養靈根曳龜尾。杜鏡休看雙鬢鬖。嗟我迷塵走俗狀。世務纏裏如桑蠶。荒年無策我猶饑。塵簿堆案心如憨。又因多病廢鉛槧。几案塵封專蠹蟫。心懸古溪夢松菊。戀苦謫仙違商參。焚魚歸去共結社。期作人間彭與聃。龜尾用公所住里名</text>
<title>俛仰亭次韻 宋相純之亭</title>,<text>天藏活畫好山川。亭爲詩仙忽墮前。三逕松篁爭掩映。八窓風日此留連。寒沙月照秦淮夜。瑞石雲迷蓬島煙。俛仰乾坤吟得意。風流不必倩人傳。名途著脚早知難。占斷煙霞第一巒。當暑軒楹秋颯颯。撩春花絮雪漫漫。瑤琴彈月心猶古。玉唾隨風筆未乾。一起蒼生猶重臥。夢隨鷗鷺戲江干。妙覷天慳始卜幽。菟裘將老一江頭。憂關廊廟君民重。夢入湖山樹竹稠。彭澤豈淹元亮駕。吳州應趁季鷹秋。何當登眺隨仙舃。滿眼風煙一盪愁。</text>
<title>次霽勝亭宋居士 絪。純之弟</title>,<text>幽人買斷玉岑西。占秀風欄竹外低。龜縮已灰名路夢。鶴枝何羡上林棲。投竿煙渚忘機坐。桃菜春山信杖躋。賞識更逢詩老眼。未妨琴酒日提携。幽居小洞足煙霞。咫尺鴒原望未賖。芳塢雨繁抽錦籜。靈源春漲泛桃花。世情不管年年改。遊興從誇已日加。潤色又增光價重。老仙揮筆字如鴉。</text>
<title>與吳仁遠遊仙舟巖</title>,<text>携手詩豪踏紫煙。玉虹晴影挂飛川。披榛又覓仙遊地。添卻壺中一片天。是日得揖仙臺奇絶處仙舟巖瀑似廬山。始破天慳播世間。泓下老龍眞蹴踏。半峯飛雨迫人還。翠鳳羽毛翻緣竹。玉龍鱗甲飮奔流。何嫌地窄長沙舞。七十風煙讓一頭。敝邑有竹與瀑奇絶方外仙區隔世塵。桃花流出武陵春。年來未學囊中法。試問雲間採藥人。</text>
<title>次退溪見寄</title>,<text>何時請告拜堯軒。更對溪堂物色欣。曾見兩三竿手種。籜龍今已長成羣。時遊翰墨騁雄豪。虹貫詩筒玉氣高。披向小軒風動竹咀呑一半笑吾饕。</text>
<title>次權學官應仁見贈。時遊伽倻山</title>,<text>勝地名遊未易遭。凌秋仙袂脫塵勞。雷霆震壑聲容壯。劍戟磨空氣勢高。媚日楓花晴照眼。吟風松檜老崩濤。孤雲去後無人往。獨倚高臺首一搔。</text>
<title>謾興</title>,<text>無才能濟世。多病轉支離。林下饒閒味。逍遙只自知。</text>
<title>次南上舍景見贈</title>,<text>花下風流傾綠酒。筆端風雨散烏絲。一鳴定有驚人日。三刖休嗟泣玉時。行要琢磨爭星日。詩豈工硏被管絃。莫把窮通悲白首。都將得喪付蒼天。雷奮南維萬物春。一蹊桃李擅芳辰。可憐秋木芙蓉老。不學新粧解媚人。</text>
<title>次仁遠見贈</title>,<text>晴暖韶光滿日南。病夫喜客眼如藍。幽懷暫寫北山北。淸景又逢三月三。自歎年衰添白種。誰敎風妬損紅酣。明朝野外行春去。共向芳原一卸驂。</text>
<title>次聾巖見贈</title>,<text>境愜天遊靜。心空世累營。瑤琴彈古意。玉局運心兵。格老孤松韻。騷淸瑞露零。半年違杖舃。圭葉已秋聲。</text>
<title>次聘君見贈</title>,<text>不寐終宵坐。非關世慮營。天災連歲旱。邊報籍民兵。憂鬢淸霜落。流年白露零。更愁消息斷。還喜遠傳聲。</text>
<title>戲次花山府伯 六絶</title>,<text>客裏光陰換物華。逢春花木寵光多。官梅東閣偏桃興。回首楊州憶老何。露入松間帶月華。夜深偏覺爽懷多。孤吟驢背無相和。回憶詩仙路遠何。奉檄三城鬢已華。百年甘旨悅親多。臨民只有慈詳意。毁譽紛紜若我何。心灰世慮絶紛華。猶愛吾廬入夢多。歸去田園荒栗里。蕭條坦屋老蕭何。催春一雨占芳華。柳岸桃蹊淑氣多。唯有鬢霜消不得。崢嶸頭上不饒何。紅粧百隊鬪穠華。楊柳櫻桃惱客多。南館悄然孤夢破。衡陽雁過夜如何。</text>
<title>次郭大容見寄</title>,<text>蓬門晝掩似張羅。臥看簷間雨腳斜。曠野泥融啣燕子。小庭春老落梨花。紅殘綠暗纔回首。壯去衰臨似擲梭。好事何人相載酒。隔籬騷客少來過。滿窓煙雨對崇朝。盈耳金聲破寂寥。觸撥病懷愁欲濯。飄揚詩思興尤驕。鳥啼花落春應老。氷亂霜寒鬢未消。最晩桐華行欲謝。思君才步意無聊。</text>
<title>次林和靖八梅花韻。李監司淸有詩命次</title>,<text>不假朱鉛自靜姸。豈知桃李鬪春園。霜添淸瘦心湔累。雪助精神眼洗昏。姑射肥膚傾國色。伯夷風骨爽詩魂。池邊孤影眞堪賞。爲傍寒香吸酒樽。擧世趨炎迷沒乾。物中如汝在人難。飡風嚙雪蘇卿節。忍凍推衣師道寒。冷影愛從籬落見。高標恐等牧丹看。空山幽獨誰知己。索笑騷翁爲卸鞍。蕙蘭俱被肅霜摧。漏洩春光有早梅。玉色輕寒爭雪耀。冷香吟嗅繞枝回。風前便恐吹馨去。醉裏唯知踏影來。得月寒梢疏更好。瓊葩閒嚥當啣盃。疏疏玉豔綴枝頭。步月中庭笑未休。一片陽春何處至。數聲羌管許多愁。詩翁不俗動淸興。明月多情爲少留。無數世間紅紫麗。若論標格摠含羞。貪梅一癖已神迷。探賞何辭雪沒臍。灑落高枝臨水發。玲瓏片萼受風低。天然本自殊根性。高致何須待品題。人去西湖消息斷。恐敎疏影落荒蹊。冷落疏枝向歲殘。園林風洌倍淸寒。月窓橫影終宵玩。雪逕香葩盡日看。鼎裏。和羹酸未改。隴頭傳信露初乾。崢嶸鶴膝塵埃表。玉碎還愁節序闌。</text>
<title>次金景和久旱喜雨 時金守禮安</title>,<text>陽驕雲散又從風。燔稻焚秔火日紅。瞻昊幾占星有好。傾瓢還作雨其濛。未論戰蟻愁漂垤。惟喜農夫賀歲功。老楚自能豊畏壘。虎頭非復起龍公。</text>
<title>彩霞呼韻</title>,<text>河邊玉女織天章。爲作天孫雲錦裳。一隔銀河消息斷。剪他千片散朝陽。</text>
<title>次朴重甫見贈</title>,<text>炎威謝六合。碧天纖雲掃。新涼可疏櫺。一葉秋聲早。遠客發長嘯。坐縶風塵惱。城中一年强。逐隊空潦倒。樗材合斷溝。俗學愧聞道。謝將演誥手。丁寧寫深抱。驪珠光奪目。豈學迷邦寶。精思振大雅。健筆忙腸稿。眯塵眼忽明。餘彩可斧藻。昨夜過戴門。門前溥露草。三更月欲微。星漢森淸昊。叩門怕驚周。空負一段好。惟思和白雪。吟久硯欲槁。松林氣漸佳。幽興當面考。弱弓絃未控。敢擬穿魯縞。</text>
<title>避寓浮津村</title>,<text>年光荏苒隙駒奔。愁共新春到十分。灘響忽高晴日雨。松陰自轉暮山雲。簞空疏糲猶安樂。羅設門庭豈避群。閒對靑編供細續。夜窓風打雪紛紛。</text>
<title>夜歸臨河奴舍</title>,<text>草草携家去。高低石逕賒。夜深欷倦馬。村近吠寒猧。新月鉤全曲。明河練半斜。和眠投小店。松燭散棲鴉。</text>
<title>燈夕在京師</title>,<text>萬牛難挽隙駒過。驚見篝燈映綘紗。啣火燭龍明月爛。麗天星斗彩雲斜。歌鐘沸夜騰和氣。士女塡城拂豔羅。京洛風流從古是。故園今日問如何。</text>
<title>平安郵舍。次壁韻。</title>,<text>西風吹雨送秋涼。旅館愁懷覺夜長。孤夢頻驚雲外雁。寒吟相和砌邊螿。名途不識居官樂。嶺路惟知歸思忙。怊悵楓花愁欲老。自嗟萍迹負年光。</text>
<title>戲贈李同年大引</title>,<text>白髮驚秋病又添。十分愁思到眉尖。孤鴻多事呼殘夜。片月無心透畫簷。解謗可能家一喙。吟詩不直字三縑。强投木李要瓊報。詩老唯應怪不廉。</text>
<title>蓮葉酒。送姜順之。</title>,<text>眞人遺我蓮葉船。泠泠秋露香初傳。人間一飮壽千年。一壺付與姜菁川。一傾長醉入壺天。伴我石室芙蓉仙。</text>
<title>次李生瑞老</title>,<text>壯志空銷列宿年。到頭聲利只修邊。驚秋白髮天無賴。警露疏松鶴未眠。宇宙浮生忙歲月。湖山歸夢隔雲煙。九街何苦衣塵染。窓下淸風不用錢。</text>
<title>次朴重甫見寄</title>,<text>迷津半世困平沈。咫尺城南萬里深。玉友正永三歲艾。懶夫慙負百年心。傳聲已寫停雲思。入手還驚擲地金。吟肺漸蘇秋更好。一樽傾月洗塵襟。</text>
<title>朴重甫見和。次韻。</title>,<text>一吟佳句已痾沈。胸海應知千頃深。萬世淸名顔巷學。一生高義杜陵心。秋深澤國魚跳玉。霜晩東籬菊吐金。飮月佳期君勿負。不堪羈思入孤襟。</text>
<title>丹楓。次伯邃。</title>,<text>誰將天酒著秋容。醉盡千林半夜風。蜃結高樓環海赤。霞穿殘日照天紅。晴光倒水魚遊錦。晩色連雲火爍空。一段玄機元妙巧。龍眠詩老兩難工。</text>
<title>梳篋落髮誤投江戲占</title>,<text>人寄區中汝寄人。紛紛衰謝困風塵。歸來好結江娥髢。長占仙家鏡裏春。</text>
<title>戲與周城主景遊往復走筆</title>,<text>五雲回首熱中腸。有似莪葵向大陽。虛負半生稽古力。白雲深處坐穿牀。崎嶇世路似羊腸。吏隱年來太白陽。收盡乾坤湖海氣。喚回先聖坐聯牀。一片忠誠老杜腸。汲公寧意薄淮陽。鈴閒東閣淸關閉。一任光風拂古牀。欲搜文字只枯腸。井底蛙天愧子陽。恰得明珠光滿目。醉人何必飮糟牀。霽月光風自滿腸。醉翁亭上臥歐陽。欲知此老遊心地。點露硏朱易一牀。</text>
<title>中秋月。期順之。不來。</title>,<text>晴昊無繊靄。氷輪轉素規。明河開暗淡。淸露發晶奇。對影孤吟處。啣杯一問之。姮娥應有笑。吾友負佳期。</text>
<title>次柳彦遇</title>,<text>旅食城塵久。西風已北風。怯寒疏葉柳。濃翠拂雲松。呵硯輕氷散。開樽綠酒空。跫然羅崔戶。猶足慰無悰。</text>
<title>次金大容</title>,<text>天時去未挽。客愁多不掃。凄飆稔敗絮。嚴霜夭豐草。紅樹失秋容。芳蘭愁欲老。徘徊傷歲晩。鏡中潘鬢早。欲破蘧廬天。獨立風塵表。混沌不可鑿。淸漢無歸路。怡然靜一室。黃卷友千古。</text>
<title>次書長源屛</title>,<text>一派橫羅帶。千層揷翠鬟。捲來千里勢。移入一窓間。霜落林猶密。天空鳥不還。道人鳴鐵笛。猶想滿江寒。</text>
<title>永川敎坊謠。代公幹</title>,<text>仙籍蜚名第一人。紫芝眉宇照靑春。鵷班獨挺朝陽鳳。嶺海驚看瑞世麟。三島煙花增態媚。雙溪風月入吟新。金盤擬獻千年實。一闋荒詞愧效嚬。</text>
<title>校儒謠 永川</title>,<text>元精間氣孕儒仙。穩步雲霄向妙年。玉階承綸分召陜。天香滿袖散爐煙。晉賢夏日威聲著。齊相春風惠潭宣。狂簡濫叨霑樂育。皇華原隰和詩篇。</text>
<title>福城君夫人挽 福城以罪廢。蒙宥仁宗朝。改夫人葬安一阡。命文官製挽。</title>,<text>千里孤魂寂寞濱。白楊衰草怨無因。萍漂楚澤偕君子。花謝春風哭美人。移向一阡聯玉葉。會敎雙釰化瑤津。靈輀新駕商顔路。水咽山愁助慘神。天涯空抱首丘悲。三十年來宿草衰。謫客賜環非厭世。賢郞裕蠱卜遷龜。人間未遂偕生約。泉下應成共穴期。追遠哀情天亦感。月明雙鶴下提提。</text>
<title>落梅</title>,<text>隴上難逢使。江南已放春。榮枯元有數。莫怨弄簫人。</text>
<title>外王父敎授挽 丙午季冬</title>,<text>日月久不居。流光急如水。祥期已近止。永遷今有事。音容愛莫親。幽明隔九地。挽柩痛長辭。泣道平生意。宗派出檜原。大相始振起。承家子若孫。麗季崇官位。八葉有皇考。尼山元嫡嗣。祥原任司誨。襄陽娶林妣。誕生我大人。景泰之丙子。稟性淑且眞。有埶無邪僞。宇量重而弘。宜爲致遠器。靑年早志學。廣業唯爲己。螢雪十年勤。貫穿經與史。華名振儒林。時輩爭推倚。鄕圍屢中選。可期拾靑紫。正坐憎命達。卞玉終未市。誤身年未中。不就有司試。酸寒敎虞庠。郡邑曾莅四。末官非爲口。悅親奉甘旨。西山苦不待。怨慕悲風樹。六載躬奉祀。悲憂不見齒。節日常薦誠。厚味必先祀。孝忍盡自致。至行動鄕里。夫人永嘉權。無違善主饋。宜家廿載餘。鼓琴和樂只。壽夭不容人。信誓忽中墜。長女歸鄭門。一男嫁徐氏。其次適黃家。第三吾毋是。崔郞配季女。滿堂無夭死。眼前見曾孫。內外五十二。海邦得朱女。一兒完而已。市櫛二十霜。潤屋多委積。連亡不偕老。宗家兩遭燬。惠連又先背。荊樹花憔悴。無窮友于情。幾泣姜肱被。內患旣多嬰。外物寧挂思。睥睨營勢利。與世相疏棄。晩得一老媼。僅能奉帚侍。蕭蕭數間茅。風雨猶不避。衣敝纔掩脛。不羡孤狢侈。他人自難堪。晏然不介志。必逸自日休。俯仰兩無愧。平居歌一曲。非分彼富貴。圭竇食藜羹。所樂元不異。樂天又知命。坦然而居易。風窓一短桐。彭澤羲皇趣。遺經滿古牀。義理涵浸漬。言動自近信。面背頗盎睟。生來所爲事。對人說無恥。擧此一端看。庶可窺素履。性又敎不倦。秀士曁庸鄙。提撕且引誘。啓發曉所指。漸波有深淺。及門無遠邇。白山黃相公。受業亦於此。他餘擊蒙輩。皆能涉文字。鄕隣敬齒德。薰化羞不義。比之如高山。不運有功利。行己與律身。宜稱隱處士。迷孫長膝下。小少懷抱裏。禦寒解我衣。擧案椎我食。開蒙納自牖。髫歲解文理。情何若翁分。愛均猶子視。弱冠折蓮葩。卄四名黃紙。衰遲稍欲振。特爲吾門喜。逮我生世日。看汝佐范轡。六年國子監。蹉跎屢垂翅。丁寧戒當官。不卑小官仕。小心謹夙夜。言行要一致。佩服不敢諼。驚惕心自矢。商顔謫宦來。猶得供滫瀡。氣體尙康寧。耳目未昏憒。謂當享上壽。及此行作吏。專城盡奉養。佳味薦肥胾。一朝患無妄。牀褥困勞悴。風雪百十程。冒夜馳爰至。開眼慰遠涉。泫然雙下淚。二豎我不免。後事爲汝寄。豈弟神所勞。一老應憖遺卄焚香祝蒼昊。半夜旋歸竢。微誠天不格。瞻仰徒怨彼。乙巳臘卄二。易簣正終始。擗踊痛何及。茫茫靡所止。長身戢一木。隕心冤入髓。襄事稱有無。殫誠共喪庀。摧慕愴履霜。金風變朔吹。今二十九日。丙午冬之季。味谷坎坐原。小白南走峙。鬱鬱松楸合。五尺新塋纍。匍匐感地主。麥舟荷監司。送終禮無憾。永窆儀已備。靈輀奄駕言。悲笳不堪耳。孤旌颺北風。九泉益深邃。華屋落夜臺。空山閉幽隧。靈乎莫肯顧。謝世如脫屣。有德竟無位。有才終未施。九旬還靳百。兒孫慳錫類。靈也何負天。天乎如好戲。還思一浮生。夢寐曾不啻。彭殤孰脩短。萬古如隙駟。逝者浪無情。生人獨哀毁。靈乎有知無。遡風流涕泗。</text>
<title>聘母李氏挽 丁未孟秋</title>,<text>奕葉全城李。蟠根蝪遠枝。三韓名閥閱。五子奮天池。判院重恢緖。賢孫不棄基。花山鳴雁日。南戶結褵時。吉慶調琴瑟。休祥夢虺羆。明珠光粲粲。芳蕙美猗猗。慶篤生莘女。翁才比太師。丰姿驚出世。淑德稟生知。端慤無攸遂。齊莊有令儀。鳴鷄初罷櫛。濩葛是爲絺。椿樹無留景。萱花未死悲。欒欒愁弔影。孑孑泣孤嫠。有分雙溪客。于歸汾水湄。徽音承太姒。令德敎周詩。穠李歌車肅。夭桃賦室宜。舅姑誠奉養。兄弟色和怡。主饋中唯吉。閑家悔豈隨。三州從五馬。一室侍偏慈。黽勉勞千慮。周旋竭百爲。厦成來賀燕。屋潤積豐貲。春澗蘋蘩采。窮隣賑貸施。宗親依厚惠。藏獲戴鴻私。寶樹庭中瑞。叢蘭膝下滋。家聲應赫赫。婦道孰嬉嬉。君子蜚名譽。亨衢可立期。門闌何暇念。學問不知疲。負笈魚千里。穿牀歲幾朞。滫瀡無闕也。要襋必親之。兩美情相契。千秋祿可綏。孤孀天不憖。一老命還奇。草土三年血。羹牆永世思。高蟾才見屈。羅隱鬢空垂。夢斷爭名地。情深愛日暉。林泉眞所適。禴祀庶無隳。家占新豐樂。車從古國移有亡生自遂。和順意無虧。玉潤聯三秀。鸞停長一兒。畢成韓子嫁。欣見紫芝眉。兼愛均諸子。同堂共一炊。自期仁得壽。誰料病難醫。結氣纏臟腑。膏肓錮肺脾。千方無見效。萬灸竟何裨。魂氣飄無迹。慈顔痛永辭。河橋今夕會。人世此時離。命矣嗟何及。天乎有若斯。幽閨空落寞。虛幌冷凄其。花澁悲明鏡。風披泣素帷。幽明從此隔。司造問伊誰。善惡違人報。天神信我欺。古今俱怳惚。瞻仰重歔唏。石火光催轉。長年世孰持。雲霞旋起滅。花木替榮衰。壽夭人難力。彭殤智莫窺。哀榮全始末。五十好生涯。偕老雖違約。浮生足止玆。魂應乘氣母。靈亦駕雲輜。霞佩遊仙界。鸞驂捧月妑。佳山占宅兆。吉日啓靈輀。洛水橫前案。芝山散衆支。藪林環翠幄。龍岫舞蒼螭。庀具誠無缺。安神禮不遺。泉臺長醉夢。冥佑荷神祇。伊我慙庸劣。吾親視等夷。十年分手線。百世仰貞姿。未報三春澤。偏驚一夢非。解官親會葬。執紼淚橫頤。至德憑誰見。淸姿竟莫追。哀歌悲月曉。丹旐颺風吹。顧乏長林手。難題婦德碑。含情心壹鬱。和淚瀉哀詞。</text>
<title>苦雨。次聾巖韻。</title>,<text>連旬瓦溝雨聲豪。憂旱餘懷首反搔。暑雨析寒人易怨。天公施惠亦應勞。</text>
<title>光陵宿齋廳。次齋郞。</title>,<text>中夜淸寒入敝裯。滿山明月擁虛樓。風塵半世人將老。夢到江湖和白鷗。</text>
<title>京宦。次聾巖守歲韻。</title>,<text>林泉幾度見春回。靜裏光陰未信催。塵世舊顔時共變。德門新慶歲從來。風吹仙袂尋芝舍。江泮層氷邀釣臺。自笑趨名壯役役。迎陽今日負新醅。</text>
<title>會飮洪濟院。次仁父韻。</title>,<text>東皐勝處會文龍。北海樽中酒不空。靑倒杯心山藹藹。翠連原上草茸茸。蘭亭更會羲之禊。沂水重尋點也風。日暮城中塵擾擾。回頭物色但蒨蔥。</text>
<title>次盧仁父韻</title>,<text>虛室光明洞八區。何勞司馬賦遐遊。將身有道君民計。學古無心利祿謀。方冊聖賢思尙友。昭臨天日豈欺幽。齊門殊好吾何病。亦有煙沙釣月鉤。</text>
<title>迎祥中宮殿</title>,<text>東風吹送五更寒。春信潛通雪已殘。半夜梅花驚舊豔。一年雲物喜新看。祥隨靑帝迎應早。德合黃裳頌亦難。令節幸逢陽道泰。收將遐福入椒盤。</text>
<title>白雲洞。次景遊先生。</title>,<text>風聲雲散水空悲。千載神交會有期。始信斯文天未喪。白雲深處拜先師。</text>
<title>次景濂亭</title>,<text>寒輸衆峭色。碧壓一溪聲。風月無邊趣。乾坤一小亭。</text>
<title>次李城主退溪</title>,<text>牛刀來割武城鷄。壯節軒騰不少低。靜坐燒香看易處。月蒒梧影碧萋萋。</text>
<title>次竹軒</title>,<text>竹洗琅玕凈。荷傾玉露團。窓間人獨宿。新月滿簾寒。</text>
<title>罷官舟行。次仁父韻。</title>,<text>西風黃葉太無情。驚破南柯夢裏榮。一舸編蒲輕颺去。洛城誰是丹靑。</text>
<title>酒中。次仁父擬古。</title>,<text>聞道太古風。風淳飮樽臼。南薰藹賡歌。杏壇彬師友。東京尙淸議。竹林徒崇酒。關閩生不時。正學困多口。況乃世益替。翻覆雲雨手。疏荒恨晩出。素志成掣肘。胸中志萬古。篋裏書半部。空飽大官羊。名途丞自負。絃直尙未渝。猶師三黜柳。春風多好山。何爲强趨走。吾憂非所宜。爲君聊擧酒。</text>
<title>次景遊先生</title>,<text>呑胸幾雲夢。游刃一庖丁。心古催頭白。名高映汗靑。東丘明霽月。南土見文星。始信天扶世。千秋有考亭。</text>
<title>屛巖次</title>,<text>無眼埋荒草。逢辰起奐輪。命名金華客。開講謫仙人。溪老詩篇古。如僧氣味眞。壁間留歲月。嘉靖戊申春。</text>
<title>歸淸涼路過相公。謹次。</title>,<text>得酒黃花好。逢秋素髮華。淸涼雲未躡。先到地仙家。</text>
<title>次李相送西菓韻</title>,<text>霜雪蜂脾團作菓。氷漿瓊液快難如。慇懃培出調羹手。非是園丁抵鵲餘。</text>
<title>次聾巖贈雄師</title>,<text>師顔不見只名聞。心妙還憑滿軸文。麾進任他方外友。玄談不必待渠云。師如秋漢橫雲鶴。我是春山泣血鵑。邂逅相逢江寺晩。坐看新月印蒼煙。</text>
<title>次調元戲贈萬寶娼</title>,<text>萬寶粧成憶舊時。哀絃彈出白頭詞。琴聲不逐流年改。無耳峩洋只自知。</text>
<title>見先人植物。感歎而作。</title>,<text>淚眼悲霜露。牆陰菊自花。慇懃親植物。寂寞度年華。風急掀疏竹。池寒凍敗荷。傷心鯉趨地。獨立數昏鴉。</text>
<title>聾巖壽席。次誠齋贈益公韻。</title>,<text>春光長駐地仙家。孝子何勞愛日華。壽祝南山歌白雪。樽開北海泛黃花。老星有意臨中坐。王母多情侑九霞。五福一家千歲慶。誠齋益老未專誇。</text>
<title>續九老會。次李永陽公幹韻。</title>,<text>洛中千載會高年。帽落龍山杞菊前。翠栢蒼松眞氣味。童顔鶴髮儼神仙。星芒赫赫臨南極。霞液泠泠挹玉泉。勝事一家今再見。占天奇瑞史應傳。</text>
<title>次退溪贈信宗師 師創麗祖寺</title>,<text>春靜茅齋方宴坐。無端雲衲叩門來。只憐溪老心聲古。淸出氷壺不著埃。手築王基五百年。松京秋草鎖寒煙。千年玉色安新宇。賢守興哀定有緣。</text>
<title>外除之後。攬鏡鑷白。因次君直句。</title>,<text>憂患侵凌骨聳山。忽驚華髮損紅顔。名途最是催人老。閒味唯應理釣竿。</text>
<title>乙卯夏。倭寇湖南聞敗將陷沒。有感而記。</title>,<text>烽火通宵報虜圍。湖南六月戰塵飛。疲氓負羽軍容蹙。健婦持犂穡事微。僨將已嗟輕失律。元臣猶幸重持威。正當主辱臣何惜。迅掃無令黑齒歸。</text>
<title>挽聾巖李相公</title>,<text>玉立文華帶洛淸。鍾成間氣出名卿。身全位德隆時望。老占林泉滿世名。靈氣百年歸造物。佳城千古閉元精。仙根奕業猶餘慶。有道從知不愧銘。</text>
<title>竹皮席一雙。送李退溪。</title>,<text>收將棚脫風前錦。織得淇園一片雲。踐踏輕涼知不稱。送來溪榭發淸芬。</text>
<title>次諸生遊春韻</title>,<text>山雨催紅綻小桃。燒痕草覆亂靑袍。遨頭戲發風流興。欲向花前弄醉毫。韶光晴暖屬夭桃。花覆千山著錦袍。只怕穠華風雨損。急須探賞入霜毫。</text>
<title>承和復次 時有別擧。諸生不無羡歎。故二首云云。</title>,<text>聞道諸君醉碧桃。靑春柳色射恩袍。榮光莫羡登三級。學問要窮析一毫。高蟾莫歎種仙桃。季路何羞衣敝袍。方寸工夫高泰岳。到頭聲利小秋毫。</text>
<title>次贈麟角僧信師 二首</title>,<text>東風微雨扇輕寒。怊悵韶光減好顔。薄命桃花霞片片。無根柳絮雪漫漫。浪仙只憶遊山寺。靈運唯思漱石湍。邂逅談僧來破睡。初平還欲入華山。澗雨巖風入座寒。鳴筇携卷見師顔。來從麟寺春將暮。見說靈碑字未漫。一徑松杉思理屐。千層躑躅想飛湍。何須更問西來意。對啜烏甌看碧山。</text>
<title>錦溪路。歇坐樹林間有作。</title>,<text>朝來穀雨掃春陰。繫馬芳郊坐樹林。花似妖姖留蝶舞。松如病我倚風吟。塵纓濯澗驚神爽。春服宜人喜步尋。那羡永和脩稧事。騁懷遊日足娛心。</text>
<title>次權相國士遇喜亭韻</title>,<text>聖恩天大許歸耕。卻向林皐占小亭。朔雪關雲腸已斷。伽山洛水眼還明。早年功業黃梁夢。晩歲風流白鳥盟。鸞翤定知非久鎩。佇看霖雨起蒼生。</text>
<title>挽張應門細君</title>,<text>門慶生莘女。翁才比太師。德音車載轄。賓敬案齊眉。琴友纔和樂。凰飛忽解携。遡風悲粲者。長夜曉無期。</text>
<title>次書盧仁父遵海錄後。皆和樓題也。拜寄權生應仁。與同行相和。</title>,<text>窮陰風雪閉關時。病眼偏明玉友詩。超海高情應始副。驂鸞豪氣不曾衰。兩雄酣戰鋒交直。列宿楊芒彩倒垂。載酒幾挑黃鶴興。尋芳戲續紫雲詞。五湖探勝天遊遍。三島尋眞客路遲。幸托長篇重點檢。臥遊成趣亦新奇。公事揮斤了。仙遊引興長。秋容歸錦樹。詩夢繞林塘。醉盡葡萄碧。嘗新橘柚黃。虹竿跨海釣。鳧舃馭風翔。更簸雲鵬翼。誰謀澤雁梁。想應鈴閣興。頻入水雲鄕。</text>
<title>次矗石</title>,<text>三韓方丈號仙區。第一溪山起畫樓。風月八窓長灝氣。詩尊千古幾名流。七年登眺成重憶。一笑身名誤兩浮。只領淸奇添潤色。兼全何用鶴錢州。簿領光陰坐上消。偸閑遊賞做逍遙。揮毫海月虹光動。倚釰邊風紫氣高。物外煙霞蓬島夜。夢中雲雨楚天朝。周南滯迹眞堪詑。五采驚人散鳳毛。</text>
<title>次鷄林韻</title>,<text>遺墟草樹發天香。更値鷄林葉隕黃。失鹿豈云關氣數。孱孫先自毁堤防。剝民千㙮非神運。喪國三風是色荒。萬古分明殷鑑在。興亡休說電飛壯。</text>
<title>次贈權生</title>,<text>半世窮愁意未平。照秋華髮鏡添明。行窮海國穿雙屐。撚盡吟髭斷幾莖。扶厦松摧溪上臥。濟川舟老渡頭橫。憑君莫羡趨塵客。能似騷人不朽名。</text>
<title>次八月三五夜見月吟</title>,<text>不隔三秋月。相思兩地明。詩尊容一問。風露發雙淸。遠見山河影。空傳桂樹榮。故人霜夜詠。應會此時情。</text>
<title>次通寺韻</title>,<text>千章松檜洞門深。一徑煙霞古寺尋。滿地天香飄月桂。穿巖石澗和風琴。眞仙異境嫌僧管。山水奇觀喚客臨。雅賞未容貪佛宿。高棲聊爾濯塵襟。</text>
<title>次柳太浩</title>,<text>蓬門何幸枉荊州。戴玉峩冠暎黑頭。道眼天謀山水境。朋珠風散海雲秋。憂民幾願回豐歲。對月應勞夢畫樓。面目新篇傳四印。起予衰懦解窮愁。</text>
<title>寄慶尙監司兪綘之 時適休官在家</title>,<text>十年眉宇舊風流。官燭燒殘話未休。老杜胸中藏萬卷。良庖眼底欠全牛。天涯遊倦詩挑興。日下思歸夢遶愁。自歎沈鱗難附翼。停雲吟立水西頭。注意朝家第一流。紆籌宣化兩難休。寧辭玉節衝風雪。爭覩星槎入斗牛。路上光陰驚歲暮。詩中消息寫羈愁。遙知海國春光動。折與南枝寄隴頭。新卜幽貞俯錦流。不才多病合行休。謬官曾忝恩分竹。稽古唯思讀汗牛。要識行藏修拙計。肯謀溫飽費虛愁。靑陽又是催殘臘。鏡裏新絲已牛頭。右自遣廟堂籌策付名流。安樂風流法四休。夢斷紅塵爭走馬。春尋綠野穩騎牛。抽身羿彀差爲幸。飮羽危機只自愁。力穡可無田數頃。謀生何用橘千頭。</text>
<title>承和復次</title>,<text>汚渠多愧暎淸流。辱報瓊琚笑未休。經國有才宜結駟。服箱無效愧牽牛。食人從古分人患。避世全忘滿世愁。命也昇沈何足道。未回靑眼雪渾頭。</text>
<title>次仁父冬至韻</title>,<text>剝盡群龍正翕坤。雷鳴子半闡陽尊。仁心可驗從中起。夜氣須要靜裏存。千載圖書如指掌。一元消息孰窮源。堯夫已逝雲臺遠。奧旨思同識者言。</text>
<title>次權應仁賦退溪溪堂 二首</title>,<text>軒冕榮何慕。雲山志不降。聲華推四海。胸次眇三江。雪掃題詩石。梅看讀易窓。上牀承一笑。勝拜鹿門龎。古道尋遺緖。流光撫逝川。玉虹靑貫壁。寒鏡凈涵天。名實懸輕重。行藏孰後先。無窮菴裏趣。不向俗人傳。</text>
<title>待仁父不至。留贈宣城。</title>,<text>一片雲才隔。遲君浹半旬。花山期已誤。春樹會無因。只是牽公事。非眞負故人。應憐同病客。湖外寄聲頻。</text>
<title>樊江道中</title>,<text>悄悄春寒結薄陰。凌兢驢背聳肩吟。敲氷晩樊江口。驚起沙邊倚睡禽。</text>
<title>挽琴生員元貞 公常稱酒狂</title>,<text>學士雲孫不忝先。豐髯三尺望如仙。倚門鏗瑟狂曾態。脫帽揮毫醉旭顚。天上詎催才子記。甕間應縳舍郞眠。風流寂寞劉仱鍤。螻蟻烏鳶問孰偏。</text>
<title>謝李大奎惠雉</title>,<text>來臥山村作老饕。呼鷹雪裏想風毛。山鷄驚罷羊蔬夢。欲謝深情愧凍毫。</text>
<title>次琴伯材幽居見寄</title>,<text>曾記仙居特地幽。野情林趣動悠悠。紅塵末路無歸夢。黃葉孤村獨掩秋。吟入元筒多玉唱。才收江錦愧金酬。春來擬趁桃花節。一向靈源泝上流。</text>
<title>甲寅中秋。無月有歎。</title>,<text>悵望今宵月。佳期動隔年。雲昏三夜冷。蟾沒十分圓。索寞登樓興。蕭條把酒眠。應供玉闕會。不許照詩筵。</text>
<title>春日。登小華山望靑。</title>,<text>慣看芳節興猶飛。觀化尋眞對翠微。開謝林花含底意。浮沈沙鳥自忘機。暖風晴日春長好。綠髮紅顔老漸非。雲物得時行可樂。浴沂何必待春衣。</text>
<title>龍山高。效永叔次廬山高。壽聾巖李相公生辰韻。</title>,<text>巍乎高哉。龍首山根盤二百。氣接海上之三山兮。怒虬攫挐渴飮乎汾江。江連銀漢東注海。淊淊浩浩源遠而流長兮。平鋪銅鏡磨。怒捲玉斗撞。鞱璞藏珠不自擅。扶輿淸淑孕精而毓秀兮。鍾爲間世之英物。碩士之奇厖。高人雅量素契洞府淸遊地。卜築耕釣臨空谾。桃花泛春仙源杳。枸根漱玉靈 一字缺 淙。蒼松老栢伴吟乎崖澨。瑤草猗蘭弄影乎寒矼。東山不免起蒼生。暫辭煙霞魚鳥之舊盟兮。畎畝蹤迹小試世路之喧哤。煙霄穩步五十載。讜論紆謨著績乎四朝兮。一向忠孝前頭竪願憧。秋風布帆趁蓴鱸。臥對明農歸去之舊圖兮。高風壯節落落無等雙。伊我平生景高山。飮分砂井菊潭之餘波兮。每從牀下拜老龎。聾巖臺下小閣明。童顔老仙棲眞乎是間兮。文華爽氣淸涼秀色。日夜拱揖乎雲窓。賀淵湖邊風半帆。芝含裏酒一缸。歌赤壁舞琵琶。唱罷款乃山水綠。時見寶唾眞訣錯落鳴琳玒。誰得知朝爲堯舜臣。暮作羲皇叟。不學懷寶終迷邦。嶠南山水文獻地。玉筍瑤簪競秀而齊抽兮。願公一頭盡向龍山降。有如壽兮山不崩。使我長年拜木公。衆星夜夜環天杠。</text>
<title>湘靈鼓瑟 弘文館月課</title>,<text>遠客奇歡入楚山。輕帆帶雨艤湘灣。竹枝舊恨歌三疊。楓岸殘秋月幾。追憶重華巡鳳輦。多情二女哭龍顔。愁深湘水千尋碧。血盡篁林萬點斑。目極帝鄕無馬迹。魂依水國奏琴彈。疑聞韶石鏗鏘響。細和鈞天縹緲間。灑泣鮫人停夜織。明粧漢女擲瓊環。楚雲鵑呌腸添斷。巫峽猿哀涕自澘。紅樹露垂凝臉淚。蒼梧雲捲綰娥鬟。乾坤此恨消難盡。我意安能石似頑。</text>
<title>遊仙舟巖。次吳韻。</title>,<text>病無適俗韻。迂少濟時能。回首嗟雖晩。專心喜有憑。覇君羞管晏。垂敎慕顔曾。鹵奔業難進。衰遲名不稱。狂圖還齟齬。世路轉嶒崚。孤宦飄蓬梗。霜毛對鏡菱。折腰彭澤令。負職藍田丞。夙尙耽丘壑。名山誇岱怕。支頤吟不盡。蠟屐氣愈增。撥霧生風腋。橫簫漲鳳膺。桃源迷客路。蓮杜訪香燈。玉澗淸宜漱。雲巖凈可凭。竦身沖漢鶻。矯翮得霜鷹。吐嘯響成答。府深魂屢兢。煙霞尋舊約。詩酒領佳朋。鶴洞謝羸馬。仙舟橫瘐藤。紳垂飛瀑壯。荀揷亂嶺嶒。倒挂氷紈匹。平磨玉局稜。羽儀群鷺振。鱗甲玉龍騰。直瀉九天漢。輕拖六月氷。源由泉混混。酒作 一字缺 澄澄。未賦玄暉練。難描靈運綾。怒霆驚海若。飛雹逐波馮。花爛光相盪。虹明氣上蒸。風翻疑地撼。雨急怕崖崩。絶境搜榛覓。層臺挽葛陞。眞人來憩息。石室敞恢弘。下笑槍楡鷃。應騎運海鵬。幾年藏祕密。今夕破緘螣。滁上追歐老。黃沙臥禹偁。塵襟聊爾濯。遐想浩然興。泓下蛟潛蟄。深蟠不可罾。雲間鴻墮響。冥擧孰能矰。聞谷蘭堪愛。憑風絮可憎。雲根飄苒惹。石髮長鬅鬙。牽興吟難就。凝神喚不譍。生涯會有極。身世不相應。脫屣歌遺世。聽松思曲肱。自期遺溷濁。誰問混淄澠。叢桂堪攀結。長風可御乘。驅羊金華裏。種玉亂雲層。赤茯飱千載。黃精試九烝。仙方難可學。世累乃相仍。祗喜探奇去。時能共客登。坐吟金盞地。揮筆彩雲繒。盡醉傷春酒。難謀繫日繩。輕陰天邑晩。奇彩月華承。玉鏡淸逾逼。氷壺冷不勝。胸襟呑海嶽。區宇隘曹滕。浪欲飛過去。何殊羽化昇。遊仙詞壯朗。招隱亂飄凌。只恨尋眞迹。俄成過耳蠅。夢尋懸瀑石。疑聽隱雷砯。康谷思元晦。香爐憶少陵。瓊詞吟李白。惡語愧徐凝。剔蘚書遊客。留題起老僧。智仁心滿慰。湖堪海矜。脫略辭韁鎖。紛綸笑斗升。世情常指染。名路警䪥懲。決意焚魚去。何曾變九徵。</text>
<title>疑塚 月課</title>,<text>東京失馭紊綱維。柄落西園成倒持。榻外非復漢乾坤。蠭起奸雄爭朶頤。老瞞乘時敢行詐。如鬼如蜮人難窺。潛移神器恣欺天。幾許狐媚欺孤兒。自知罪惡不容誅。就木慮有人鞭屍。身免燃臍亦大幸。尙爲枯骨紆長思。戀幻虛實七十區。因山叢塜看纍纍。紛紛智愚蓋棺了。豈向身後容奸欺。分香賣履計已疏。用智丘壠終何爲。天人怨怒罪難貰。陰誅顯戮非一時。拔盡堂封必居一。祕藏豈謂人難知。機弩未庇秦皇骨。徙牀不免林甫夷。已知作孼不可逭。何苦稔惡甘蹈危。飮鴆噉葛亦類此。三十里智還太癡。君不見蒼梧萬古思重華。聖林千載飮宣尼。風聲沒世益追慕。況有表德齊天碑。</text>
<title>續陶潛止酒詩</title>,<text>高人止一官。早年得知止。步止松菊下。臥止衡茅裏。樂止撫素琴。詩止書甲子。生止屢空樂。事止安分喜。性唯未止酒。止酒心不起。覆杯强欲止。如病止腠理。終知止爲善。矢詩止繩已。愛酒止應難。止者眞鮮矣。後生此仰止。安能止涯涘。受戒願續止。止可用諸祀。</text>
<title>衢樽律 月課</title>,<text>帝德通三極。人心體一元。醇風酣宇宙。醺化釀乾坤。聖澤濃春酒。康衢溢海罇。飮醇從滿腹。設醴取逢原。斟酌薰人髓。涵濡醉聖思。淺深應自得。飢渴有誰冤。湛露霑皆洽。汙罇俗尙敦。衢中和氣遍。天下頌聲繁。勿謂巵言誕。從知旨妙存。屯膏時久否。澤渴世奚論。浚血民多瘠。酣身主獨昏。臨風歌旣醉。回首憶羲軒。</text>
<title>次眞安鴨腳臺 辛亥○此下南征錄</title>,<text>參天老樹蔭層臺。萬里靈飆拂面來。捲盡朱簾飛海燕。吹殘玉笛落江梅。夢投雲水淸涼地。吟入煙霞紫翠堆。唯有胸襟空磊磈。要傾東海倒千杯。</text>
<title>次海晏樓 寧海</title>,<text>畫閣翬飛蜃市邊。登臨恰似戲鵬天。千山已盡鶉墟地。一髮遙看馬島煙。曉旭湧空驚魎魍。風潮掀枕破愁眠。百年正屬波恬日。海若休敎颶母顚。鉅海東涵大地浮。石臺如掌壓驁頭。雲連蓬島三千界。風簸鯤池九萬秋。無術變桑添算屋。唯思破浪斬呑舟。文章宇宙猶難朽。牧老遺辭在上流。右觀魚臺紅旭騰光海底來。霱雲散盡碧天開。宵吟剩覺玉樓聳。霽月領得銀潮回。右望日峯</text>
<title>次淸心樓。盈德</title>,<text>地極東溟界。春回古野城。屛開千嶂秀。樓壓一江淸。竹凈秋生岸。梅飄雪滿庭。半窓湖海夢。驚斷九皐聲。庭有鶴故云簾捲風軒半夕陽。淚斑枯笛弄瀟湘。晴沙翠竹江天夜。輸與閒鷗管鏡光。</text>
<title>次海月樓。淸河○舊名臨溟。改扁海月。</title>,<text>臨溟曾記十年遊。玉斧重修月滿樓。晴隱雷霆聲撼地。寒垂星斗氣涵秋。未攀霞鶩王公詠。謾作君民范老憂。自笑腐儒微寸效。春風多病未歸休。</text>
<title>次望辰樓</title>,<text>客倚孤城暮。詩魂病亦豪。南溟天外立。北極日邊高。春事花將盡。憂端酒半消。壯心驚寂寞。無意釣連鼇。竹外梅花糝白鹽。半庭飄雪恨飛廉。隴頭人遠無憑寄。吟嗅淸香立月簷。</text>
<title>次迎日軒</title>,<text>生期當五百。文敎大東開。正氣扶人極。忠魂落海隈。有功同列聖。無廟可陳杯。古社荒煙草。斜陽我獨來。見圃隱古里無半間廟遠臣瞻辰戀闕。遊子望雲思鄕。山鳥喚回詩夢。風花減卻春光。西陽猶未落。夕靄已生陰。身遠還多病。棲危更俯深。驚潮飜海國。啼鳥動春林。對景無佳句。多慙王仲任。</text>
<title>次長鬐軒。號蓬山</title>,<text>路入蓬萊一片城。捲簾山海眼雙明。思驂輕鶴窮三島。擬駕長風破九溟。塵外到頭皆勝境。世間何物是浮名。天涯春色還無賴。催送年華惹起情。一介麗朝李正言。少年抗疏動天門。長沙謫宦非投死。怒眼能驚老賊魂。乃李存吾忤旽謫居之地春風行萬極靑丘。獨立蒼茫碧海頭。興入扁舟思把釣。無心留作濟川桴。</text>
<title>緘書聾巖案下</title>,<text>相如多病坐春慵。一醉仙舟興未窮。行盡海山芳信老。畫簷空想杏花紅。</text>
<title>書奉退溪案下</title>,<text>春到茅齋靜。深居學古窮。溪雲閒度嶺。磵竹凈含風。樂在安貧處。功成宴坐中。相思江路永。梅信若爲通。</text>
<title>甘浦。次聾巖大人韻。點馬時</title>,<text>千里鶉墟地。三春馬首東。山形臨水盡。眼力極天窮。乘興思超海。懷仙欲馭風。一身多世累。取舍似魚熊。汾水煙簑一釣船。江湖風月自無邊。如今魚鳥相忘久。滿世爭歆大雅賢。詩有浮沈隨意忘機鳥之句鷗如笑我近樓前。結社盟寒已十年。浩蕩難馴非爾獨。病夫曾欲賦歸田。</text>
<title>次大和樓樓船韻</title>,<text>穀雨初晴宿霧收。太和樓下放輕舟。晴川芳草無崔顥。日暮空吟白鷺洲。</text>
<title>次機張軒</title>,<text>晉嶺看雲客。堯天望斗人。愁添半夜雨。飄盡一簾春。</text>
<title>次東萊海雲臺及東軒</title>,<text>巖頭松老鶴梳風。繡地山茶照海紅。縹氣籠霞迷去路。醉來揮筆彩雲中。牆角梨花照眼明。感時傷別客心驚。殘春風雨愁堪老。又聽啼禽變舊聲。</text>
<title>沒雲臺。次朴仲初韻。</title>,<text>臺高天濶海氛收。做得仙區壯浪遊。袖盡東南山海去。遊人應怨少分留。不作奔忙苦。來遊汗漫天。半年城市客。一日海山仙。紅嚥扶桑旭。靑吟對馬煙。奇觀攬不盡。豪氣挾鵬鶱。</text>
<title>海雲浦水營。次任武伯。</title>,<text>山西重鎭壓蓬萊。物外風煙擅一臺。興跨鵬遊凌▩漫。吟探仙界任安排。二儀高下疑相混。孤島煙嵐望漸開。欲借長風驂鶴馭。瑤笙吹徹盪胸來。</text>
<title>次燕子樓韻 三首</title>,<text>古塞春將暮。高樓月共登。黝雲驅萬里。妖㙮鏟千層。濩落心空壯。衰遲病欲增。山河添一恨。凡楚幾相仍。樓前有西域伽㙮。人皆賞歎。夏景開新綠。春粧駐老紅。憑危高興發。吟入海雲中。古事傳村老。荒城落晩紅。丁威消息斷。和恨夕陽中。</text>
<title>涵虛亭。次曹建中。</title>,<text>水影離離映畫梁。卦分丹柱體圓方。雲天涵碧自今古。松竹生寒留雪霜。淸漢派分石齒碎。圓荷露瀉吟魂涼。待看山吐四更月。吸得一亭虛白光。亭之體備方圓八卦</text>
<title>次天城定遠樓</title>,<text>一朶蓮峯揷半空。倚山開堞鎭威風。斑衣小醜何勞問。已入朝家妙算中。加德設鎭。民利甚重。鯨波不動皷無聲。玉塞樓高倚月明。唯有客愁春永洗。擬將北斗酌東溟。怪雨腥風撼海寒。孤颿出沒怒濤間。人間踏地皆生險。半日危途鬢欲斑。海渡極險</text>
<title>次鎭東樓 熊川</title>,<text>登樓把酒倚華筵。落日熊津恨杳然。軹道降王曾獻地。海邦夷醜謾欺天。乾坤百戰山河裏。桑倜柘千村雨露邊。將士眠春關不鎖。閒抛兵艦作漁船。兵備甚疏故云</text>
<title>自薺浦渡永登</title>,<text>薺浦城邊穀雨晴。熊神江口晩潮生。旗翻西日山雲亂。帆駃東風海若驚。巖老舂撞稜角瘦。鷺新澡雪羽儀明。遙看一髮徐生島。想得求仙採藥行。</text>
<title>次巨濟軒</title>,<text>山水窮千里。乾坤此一邊。蜃噓樓蔽日。鯨鬪鬣掀天。人狎舟中敵。官居橘裏仙。耕犂迷海戍。聖化不期然。東接島夷。南環橘島。故云。</text>
<title>次挂弓樓韻</title>,<text>千層浪裏鷗群戲。萬里天涯我獨賢。山海淸奇探討遍。吟鞭還指白雲邊。</text>
<title>自水營乘舟。歷二浦。渡蛇梁。風甚亂。</title>,<text>厭跨揚塵馬。還乘貫月槎。鯨鯤掀海嶽。忠信仗風波。仰面看雲鵠。高吟送暮鴉。輕鷗難與友。底事浴盤渦。</text>
<title>彌助項軒。次李相公重仰。</title>,<text>百二雄關鎭海門。金蛇陣裏擁千軍。耕春桑柘連荒塞。航海宗荷聖君。彈劍朗吟增意氣。倚風高嘯盪妖氛。蒼茫馬島鯨波外。地割華夷到此分。</text>
<title>送孫知鍊</title>,<text>海天微雨濕紅旗。萬里東風畫角吹。百二山河圍鐵甕。三千城鎭整魚麗。高歌幾喚孤舟夢。善謔頻開遠客思。挂席鯨濤好歸去。柳營槐夏更相期。平地抽身出九天。雄談豪氣正靑年。變强三百眞餘事。應作干城壯一邊。右公以鄕貢登武擧。善射有氣</text>
<title>南海。次軒韻。</title>,<text>海畔孤城別一區。風吹客袂上危樓。寒潮夜撼馮夷窟。芳草春眠杜若洲。小店腥煙鹺戶近。亂峯香霧橘林稠。半生剛被塵間惱。此日眞成物外遊。山回孤堞海茫洋。鯨蹙銀山動畫梁。老偃蒼虬經歲短。新抽錦籜拂雲長。趙樓吟處風生袂。桓笛吹來月滿牀。物外雲煙要領略。昆明征斾不須忙。</text>
<title>次昆陽軒韻</title>,<text>靑山環粉堞。綠水臥虹橋。一鑑磨天影。千竿碎玉條。風綿飄遠恨。春鳥和淸謠。獨倚危欄夜。空瞻雲漢昭。海風吹盡軟紅塵。擧目雲煙撥興新。草長江南迎立夏。花明樹底駐殘春。登樓攬鏡狂揮筆。把酒澆胸醉吐茵。靑眼故人今吏隱。十年眉宇舊風神。時辛公馹爲宰愁看赤日漲黃塵。此夜甘霖潤物新。壟麥風翻千頃浪。山花霞散一番春。荷池魚喜添寒鏡。竹徑苔斑濕錦茵。過眼年華酬不暇。猶逢樂事暫怡神。久旱得雨。喜可知己。</text>
<title>次矗石樓近體及長律</title>,<text>造物殫功創一區。畫圖圍裏著仙樓。靑分方丈鬟如沐。寒瀉靈源鏡不流。瓊佩響從煙浦送。彩雲痕在竹林浮。東行山海窮奇壯。淸絶應先晉一州。樓上風煙自四時。英雄鳥過只留詩。名區物色無今古。故國風流幾盛衰。晩泛桃花移棹緩。春斟竹葉放杯遲。騷人解和澄江句。歌妓能調白雪詞。憂樂范公心豈負。行藏杜老鬢空垂。夜深誰棯回仙苗。添却江天一段奇。</text>
<title>次涵玉軒李復古</title>,<text>天豁雲消夜氣淸。靜中詩興偶然生。何人襟宇淸如許。霽月澄潭上下明。</text>
<title>三月晦日。送春矗石有感。</title>,<text>鳳山落照江樓邊。斷送春光隨逝川。拾取花香只綠葉。消殘顔赭無靑年。漫空風絮欲何向。將老蠶絲徒自纏。慣聞方丈有仙府。三十六峯何洞天。</text>
<title>次月影臺及軒韻 昌原</title>,<text>快馭長風海上來。仙臺愁霧到頭開。孤雲飛去還無日。明月虧來滿幾回。故國煙荒空寄恨。殘碑字缺孰剜苔。英雄登眺無今古。繼作淸遊莫放杯。壠麥抽胎杏子酸。天涯春盡客憑欄。根封氷雪年午冷。影落雲天一鑑寒。謝眺好遊山屐遍。休文多病帶圍寬。鳴琴幸會神交客。十載風期話未闌。</text>
<title>次咸安軒韻</title>,<text>窓孕新蟾一半明。竹林吟伴鳥呼名。今朝更上高樓望。百里桑麻雨滿城。百年形役浪經營。宇宙何人立大名。晩翠松篁含雪月。輕飛花絮繞簷楹。三春病裏孤臣遠。萬事心頭兩鬢明。山鳥不知民事急。綠林風軟奏繁聲。</text>
<title>次裴上庠 任○檜山</title>,<text>靑煙變楡火。煩襟覺日永。濃陰結夏帷。幽鳥啼綠影。攤飯破孤夢。簿掃公庭靜。悄然忽相思。老樹鴉催暝。送春何處見春歸。飛䋈殘紅點客衣。節換淸和今日是。長繩誰解繫殘暉。</text>
<title>次靈山軒回文及絶</title>,<text>淸溪小岸抱村東。客倚樓邊花影重。晴日靚鬟雲濕岫。夜窓淸管竹鳴風。靑岑湧月簾鈎玉。白鶴驚秋露滴松。鶯老一春行邁遠。瀛壺勝賞獨誇雄。孤城寥落接山村。脩竹家家綠掩門。尋磬松菴要訪古。塵蹤恐勒北山文。傍有松寺。可聞淸磬。風扇篁林拂面塵。病消詩興語多陳。燒殘官燭縱橫淚。靑眼回看十載人。時許牧煥爲宰</text>
<title>次贈韓注書仲明</title>,<text>一別城塵遇海邊。萍蓬離合信關天。卻將紫禁銀臺夢。閒對靑樓雪嶺眠。吏散公庭靜。簾開綵燕嬌。雲連山海暗。風到竹松高。夏淺鶯聲亂。樓危客興豪。長空飛獨鳥。何許一枝巢。</text>
<title>次秋月軒</title>,<text>樹影天光一鏡涵。拂雲脩竹翠勝藍。殘花繡地春强半。霽月氷襟夜已三。吟似寒竽聲自澁。心如老鶴鬢空毿。分司寄重無毫補。徒擁靑騘祇發慙。</text>
<title>次林石川對月書懷 四首</title>,<text>千里承綸客。三春抱病人。關河津問幾。勳業鏡羞頻。萬事催霜鬢。孤懷對桂輪。補天功未效。宜臥一溪濱。不隔千山遠。相思兩地皆。虛名笑箕斗。大塊囿形骸。骨相無廊廟。風流足澗崖。還舟日月遠。呼酒濯愁懷。夜靜風生竹。簾開月滿軒。乾坤專灝氣。身世隔塵喧。詩夢迷塘草。歸心呌帝魂。天公嗔勝事。已遣黑雲呑。風香荷氣泛。吟冷月華侵。老鶴翻淸露。驚烏起茂林。懷人思正苦。憂世涕難禁。携手憐同病。書空抵夜深。</text>
<title>次昌原西軒韻</title>,<text>飛軒高棟近雲霄。三里春城俯野橋。雨著工夫粧翠黛。風生意氣湧層濤。九成簫奏篁林密。百和香連花影交。一臥海天驚節晏。壯心寥落鬢雙飄。病臥數日始調有吟</text>
<title>屛見申元亮墨竹</title>,<text>滿幅秋煙翠色寒。風枝雨葉動窓間。毫端賦物眞身出。此老胸中有幾竿。</text>
<title>屛見李童山海八歲所書</title>,<text>涪翁八年謫人間。長吉七歲吟高軒。元氣天成童子筆。硯池揮出黑龍蹲。</text>
<title>落花 凝川孫貢士有詩聲。題以落花。語甚拙澁。用韻次之。</title>,<text>無情風雨損春光。蝶遶蜂喧秖斷腸。輕墮石樓金谷面。笑投宮井景陽粧。辭枝解作三行舞。落地猶成百和香。天向瓊華元不惜。較來人世幾多長。</text>
<title>次玄風軒韻</title>,<text>城遶苞山洛水開。地高玄圃列瑤臺。淸池蓮葉天香滿。月夜眞人跨鶴來。山將靑眼向人開。松桂陰濃月滿臺。自是雲林無隱逸。蒼崖苔滑不曾來。開襟舒嘯喜登樓。屈指曾遊歲十周。雲畜暖風天似醉。日薰飛絮汗如流。百年懷抱空雙鬢。一笑身名悟兩浮。聞道苞山瑤草長。拂衣歸去倘容留。</text>
<title>花圜縣。次曺牧韻。</title>,<text>風塵撲面病仍侵。寥落誰知遠客心。滿地綠陰春去後。一園花事恨難尋。湖學曾經十載遊。繡衣今日暫遲留。殘城依舊人民改。惆悵丁威古柱頭。</text>
<title>次百花軒 四首</title>,<text>百花飄盡散香塵。松竹當軒翠映旻。驅使風煙詩興動。消磨光景鬢毛新。誰將了事譏癡漢。未效分憂愧使臣。獨臥天涯驚物候。夢趨金闕拜楓宸。十載溪山入眼靑。舊遊如夢思冥冥。酸寒氣味彈馮鋏。跌宕風流醉錦屛。花爛春軒鳴綵筆。紅流秋洞瀉銀甁。少年客興今寥落。匣裏苔文蝕綠萍。曾敎星學故云京山雄麗擅南州。高棟層軒老幾秋。拂袖仙山懷舊隱。牽裾昏主揖前修。丹誠庶效涓埃補。素志寧爲溫飽謀。隨處韶華寬似海。嚴程猶足做淸遊。鶯語淸和欲午天。一簾飛絮送芳年。雲籠竹葉涵杯面。花襯粧娥繞舞筵。霞起仙岑通縹氣。日曛村巷驀炊煙。樓臺勝處堪成醉。千載騷醒未必賢。</text>
<title>次竹軒</title>,<text>戰碧千竿玉。排炎獨扇涼。能持蘇武節。不變仲由强。夜靜淸簫動。風微細粉香。何年垂鳳實。會見下朝陽。</text>
<title>次風詠樓</title>,<text>樓含秋氣爽。夜吐月華明。鏗瑟天機動。吟池春草生。山依仁者靜。風學聖之淸。五載重臨地。兒童識姓名。</text>
<title>次退溪韻</title>,<text>沙伐風煙自古今。商屛洛帶抱長林。涼生快閣飛雲畫。聲散淸詩擲地金。歌斷紫芝霞外興。春還沂水聖門心。詩狂剩發悠然趣。和卻高枝好鳥吟。騘繡叨榮御史行。只饞傳食竟何成。民生猶水濱枯涸。世事如雲喜變更。經濟才疏憂謾大。江湖心遠夢還淸。迎人故作前時面。竹外靑山不世情。三春踏遍舊山川。到處登樓賦仲宣。堆案簿書園已解。澆胸杯酒興難傳。池邊詠竹寒聲颯。雨後看山翠色鮮。豪氣猶堪誇俗輩。任敎行止信蒼天。</text>
<title>商山喜雨。次前韻。</title>,<text>春後驕陽迄到今。始聞鳩婦喚東林。暝含山翠昏如霧。潤入梅黃爛似金。擧酒蘇亭賢守喜。賀年周雅野人心。遙憐水檻添新漲。桐葉三更伴獨吟。</text>
<title>次浮翠樓。三有</title>,<text>光陰送盡驛塵間。半日憑危借暫閒。當暑裳衣輕白苧。晩涼樓閣近靑山。燕鶯簾額相酬唱。雲鳥天衢自往還。回首羡他雙雪客。煙波無地著危艱。忙奔東北未偸間。馬上光陰逆旅間。倦客倚欄驚午夢。眼明沙鳥與靑山。身如老馬戀天閑。北望雲霄紫翠間。才盡恨無驅使筆。臥聞松籟響前山。</text>
<title>旱甚。聞諸壇祈雨有感。</title>,<text>水旱連災食土毛。徂春維夏久屯膏。汲渾井水人猶渴。望斷山雲陽愈驕。十雨五風治世事。三齋七戒聖躬勞。流民遍野無圖進。罪歲哀聲徹九霄。</text>
<title>屛畫八帖偶題</title>,<text>玉露輕和古墨香。杜陵詩諱亦何妨。酒痕半著楊妃睡。殊異人間富貴粧。海棠空谷幽姿玉露漙。淸香欲嗅悵難攀。黃雲薄莫山風起。猶怕吹香落世間。蘭繞槊蒼雲密不開。何人成癖卜巖隈。休嫌歲晩無知己。未作虞簫鳳已來。竹何卽風格逋仙骨。疏影依然竹外枝。桃李倚春梨帶雨。耐寒孤豔賞心誰。梅橫篆斜陽萬里秋。數聲占斷暮江頭。人間亦有閒田地。秋水蘆花別一區。蘆雁霜落煙林秋水多。一江風雨亂蒹葭。漁翁亦未忘機者。盡日垂竿不脫簑。漁翁斷靄孤煙起晩林。蒼山綠水自高深。休言圖畫非眞色。只見丹靑興不禁。山水昂昂雲外離風塵。誤落虞羅反附人。日暮妖狐爭渡水。幻形金瓜恨無神。鷹</text>
<title>次醴泉軒</title>,<text>綠槐銀杏滿庭陰。千古襄陽擅至今。簾捲新晴看翠巘。鳳含佳實下靑林。峴山墮淚碑何處。習氏名園草幾深。自笑病來詩力退。無端習氣又成吟。</text>
<title>次退溪書趙監司倦遊錄後</title>,<text>霽月當軒景象明。寵承眉宇醉金屛。倚樓佳句千年事。琴鶴淸風萬世名。</text>
<title>次金院長亭韻 三絶</title>,<text>高臥紫纓客。幽居長占閒。一溪流散月。九疊屛圍山。林泉身自在。何處更求閒。事業專雲洞。風流管白山。十載風塵裏。身心兩未閒。何時亭上臥。簾外看靑山。</text>
<title>還家偶紀</title>,<text>庭草軒花隨意春。閒情已與物相親。碧梧陰重苔錢濕。幽鳥午窓啼喚人。</text>
<title>錦溪茅齋。憩吟。</title>,<text>松竹參差擁一丘。三春錦水夢中流。自臨釣石灑然濯。魚鳥見人應解愁。揮盡松間喝路人。靑山不許雜紅塵。自知野態無侯相。宜著杯塘寂寞濱。一澗棲身亦自寬。石田茅舍背靑山。浮沈鷗鷺雲飛鵠。閒意高風未可攀。</text>
<title>次錦溪茅齋韻。書行錄後。退溪</title>,<text>驂鸞無術覓三丘。且向雲間漱石流。好是風流騘馬客。錦溪時到濯塵愁。來訪窮山抱病人。淸詩孤範兩無塵。何妨暫輟溪雲伴。去作霜風振海濱。作期歸隱正須寬。荊玉應非鞰在山。歲晩來看溪竹長。故人無愧許追攀。</text>
<title>丁巳二月初七。又踰竹嶺。</title>,<text>橫分湖嶺勢磨天。劍戟崢嶸雪滿顚。更値獰飆掀巨壑。驚雷晴雹殷雲邊。</text>
<title>初八日。自水山過黃江。</title>,<text>氷堅石棧轉迢遶。峽口春寒透敝袍。便面遮風詩眼閉。滿前形勝恨全抛。縱橫亂石礙歸途。瘦馬頻隤倦僕痡。十載畏途曾著脚。臨歧何必嘆崎嶇。</text>
<title>初九日。渡㺚川</title>,<text>七年重度㺚川邊。沙觜依然雪客眠。辨味人亡波尙咽。品題誰擬惠山泉。岐路悠悠日半邊。據鞍人倦續春眠。風埃蓬勃鬚眉汙。一出山中笑濁泉。</text>
<title>次用安景遊</title>,<text>雪滿荒郵夜。風顚曠野時。長空一飛鳥。飄泊欲安之。</text>
<title>初十日。自用安宿竹山。路中値雪。</title>,<text>剪出寒花撥玉塵。篩風灑地忽無垠。飄疑梅藥曾經臘。舞認楊花未放春。閉戶羡他烹茗客。騎驢學得聳肩人。寄言行路休嗟怨。潤得春畦宿麥新。</text>
<title>十一日。宿竹山。次軒韻。</title>,<text>篁林如朿鬪淸新。看處何須問主人。樓上縱無棲彩鳳。池邊聊可坐佳賓。窮詩有鬼常從蔡。旅食無魚勝在陳。形役百年今再誤。風塵鞍馬只傷神。官居何羡水雲鄕。翠竹寒松擁小塘。日暮高林投鳥雀。春晴長阪散牛羊。登臨有客聊成趣。題詠何人遠播芳。只恨殘城生事窄。要醫民瘼在循良。</text>
<title>十二日。宿板橋院。路見載箠者。</title>,<text>盈車笞楚問何之。云是秋官讞獄箠。刑少完膚多枉死。斯民寧見泣辜時。</text>
<title>登濟川亭。次朴生韻。</title>,<text>樓前淸漢接河湄。此是靑丘第一奇。弱水三千飛過處。瑤臺九萬縱吟時。忽牽騷客銀甁倒。驚起眠龍鐵笛吹。乘興擬尋黃鶴去。傍人休笑葛巾欹。</text>
<title>入城。金季珍來訪。有約遇。雨詩以謝之。</title>,<text>十年詩眼乍回靑。更展蕉心約已成。卻怪天翁多善戲。滿城風雨阻尋盟。</text>
<title>月卄八日拜辭。宿新院。到漢江有感。</title>,<text>拜辭螭陛抵江潯。垂地春陰日欲沈。出晝未禁三宿戀。薄淮寧有一毫心。十年朋舊離觴滿。孤棹滄波別恨深。多事平生南又北。還思住脚臥雲林。</text>
<title>卄九日。宿陽智。雨中路濘。</title>,<text>傍險衝泥去路遲。棲棲遠客問何之。縱橫雨腳隨風轉。濃淡山容逐地移。信命不須歌扣角。回車何必泣窮歧。苔封塵匣龍猶吼。自笑疏狂老未衰。</text>
<title>宿守山驛。聞迎人角聲戲云。</title>,<text>投簪三載臥溪莊。遇事難堪習懶康。性似爰居驚皷角。形如猿鶴㤼軒裳。早年要識行藏適。晩歲慙謀口腹忙。聞說丹丘砂井在。可從句漏學傳方。</text>
<title>在三島招黃仲文 二首</title>,<text>然林躑躅映漣漪。露骨巖形特地奇。石路苔深驢不進。小肩擔重幾篇詩。神山三點半淪漪。鬼刻神鎪別樣奇。卻怪騷人探勝懶。驪龍潭底恐貪詩。</text>
<title>路上。觀物有感。贈舍弟。</title>,<text>窅默高居日幾周。玄機旋斡自春秋。思均雨露非偏厚。化妙生成孰巧鎪。花卉萬殊根大本。川源一貫會支流。昭昭至理寧難見。活潑常存俯仰頭。</text>
<title>次書古琴背</title>,<text>焦尾珍材遇賞音。古調彈盡伯牙心。隴西方藁宜春記。論直應須勝百金。</text>
<title>苔潭舟中。次敎官韻。</title>,<text>千層蒼壁展銀屛。十里淸潭鏡面平。賓主一時歡盡意。滿船簫皷泝空明。杯盤狼藉月當天。客倚蘭舟一扣舷。翠壁花明成赤壁。淸遊不減舊蘇仙。</text>
<title>聞草笛</title>,<text>葉裏回仙笛。唇邊紫鳳吟。山風飛一曲。吹散暮天陰。</text>
<title>濟川亭。贈別朴生應烈。</title>,<text>孤嘯荒郵夜。欣逢白面郞。狂如言志點。詩到起予商。北學從師遠。東風去路長。江樓一罇別。車笠可能忘。</text>
<title>次書遊仙巖</title>,<text>一入金華幾劫灰。巖扃石室鎖蒼苔。驂鸞更訪曾遊地。太勝榴皮畫壁廻。臨江玉扃兩邊平。立立峯回削鐵成。巖下水深紅鬪碧。松間躑躅帶霞明。曾向三山訪木公。還從石室覓仙蹤。靈源滌胃氷於冷。異卉薰人錦勝紅。已楫喬眞遺寶訣。疑驂鸞鶴御泠風。塵氛煙火元相隔。身在瑤臺第幾重。蠟屐探奇石棧斜。路逢危險費緣蘿。貪山除道同靈運。拔地名區勝永嘉。</text>
<title>次朴生見寄</title>,<text>吾眼何時見泰和。一元消息占年華。唐虞世遠生嗟晩。悵望天衢日已斜。山靜風暄似泰和。鳥吟花笑做繁華。餐砂病守猶乘興。江閣鳴琴到日斜。道合年齊得石交。卜鄰何日對陶匏。江頭一席堪容膝。底用三重杜屋茅。</text>
<title>贈普印師。次竹巖武陵韻。</title>,<text>聞風爲謁竹巖廬。求道良心應未斷。可惜先生好僧言。不將名敎加湔盥。人間一別武陵翁。袖手峩洋絃欲絶。披看僧卷見留題。詩似韓豪胸玉潔。邇來不欲浪吟哦。凍合寒牀筆欲裂。破戒今朝戲一書。謝渠頻踏蓬門雪。雲游方外少閒時。擺俗超塵亦一奇。雲自無情心有主。戲言休信武陵詩。養閒溪舍懶干時。自笑胸中未有奇。唯有門前僧履滿。喜談山水强求詩。</text>
<title>次贈淸凉寺僧</title>,<text>雲水光中碧眼僧。爲尋三島踏登登。知渠善幻能通術。要乞刀圭學化昇。</text>
<title>蒼石臺。次雲長。</title>,<text>丹砂肯博首山銅。三島仙遊滿袖風。從此直窮銀漢去。不知曾在積蘇中。</text>
<title>又次蒼石臺韻</title>,<text>傍人休笑醉欹冠。誰識支頤愛看山。莫遣伶人橫急管。恐驚沙鳥割江干。</text>
<title>次柳希魯韻</title>,<text>窮達何須問彼天。登瀛未必摠眞仙。藏珍玉汝元非薄。大器成材貴晩年。出宰丹丘遠謝天。三山今日會羣仙。臨分更別蒼巖上。仙去臺空已十年。</text>
<title>次寒碧樓韻 有退溪韻</title>,<text>淸虛灝氣滿襟靈。憔悴何曾學楚醒。江作夜窓風雨響。山回宴坐畫圖屛。尋眞有興思驂鶴。寫景無才愧聚螢。此去斷成湖海計。休將假步勒山庭。樓觀淸風勝。江山逞好顔。新屛濃滴翠。古鏡湛凝寒。迎爽支朝笏。臨流把釣竿。一區堪送老。何苦絆塵官。</text>
<title>黃江路上。汵寄崔見叔。宰維新</title>,<text>湖西同宰忝芳鄰。披霧開顔不隔旬。天使吾儕長會合。葉舟沿泝莫辭頻。舟可往來故云地控湖山邑最雄。盈庭訟牒咽秋蟲。發硎游刃君能事。唯恐妨他學道功。琴臺仙去絃應斷。㺚水人亡味鮮知。東去西來空自老。幾逢沙鳥笑吾癡。燒空烈日欲焚人。渴肺騷翁滿面塵。膏火人間煎自急。不如閒臥養吾眞。槐根夢覺臥山村。半日襟懷對一罇。還羡幽居多興味。翠雲籠野麥波翻。晩年回首學無聞。敝境憂民手未援。此是淵明歸去歲。焚魚何日理荒園。躍鯉抽篁愧不如。七旬慈母食無魚。知心玉友能分餉。及老深情正起予。三島龜潭又赤城。一麾猶得上蓬瀛。憐君汨沒風塵面。一掬靈波試濯纓。巉巖亂石路無歸。跋馬江頭歎險㠊。郤羡沙鷗飛浩蕩。煙波無地著危機。十年眉宇阻城塵。邂逅中原喜露眞。郤恨丫鬟非越笑。只留行客過三春。</text>
<title>陪李退溪遊陶山亭基。次口點韻。</title>,<text>一臥溪堂歲月深。買田移卜闢雲岑。淵源洛水傳文獻。淳古陶山蔭樹林。風月剩添光霽趣。簡編長對聖賢心。從遊外客猶堪詑。假步門墻得賞音。</text>
<title>雨中踰竹嶺</title>,<text>山雨林霏鎖翠微。密雲深谷馬知歸。風蓑顚倒春衫濕。狂潦縱橫古路非。震壑怒霆飛澗落。奔川渴驥亂岑圍。崎嶇叱馭何論險。太勝將身觸禍機。</text>
<title>送李生之京 得城字</title>,<text>平生句漏願。一麾來赤城。食貧但坐嘯。適我丘壑情。卜鄰舊石交。眉宇秋江淸。結茅松桂間。月釣而雲耕。尋眞繹河迷。灑玉烏絲明。爲拂焦尾塵。一奏流水聲。世緣浪走人。黃帽催西行。風江揖歸袂。高興翔鴻冥。漢流未解渴。桂魄看幾盈。側。席正虛左。天網恢羅英。詩書鑄糠粃。騏馬騰雲程。虛名誤丈夫。豈必皆簪纓。勞形與養眞。得喪人難評。好尋牧羊伴。不愧琴高名。</text>
<title>六月念五。領兵丹丘路上。</title>,<text>頻起周家六月師。門庭冠患在當麾。爐烘大地焚巫日。塵塞長川渴肺時。力負刀槍兵已困。囊空糗糒士多飢。天心不欲民安枕。卵此凶雛毒海陲。可隱巖前白雨過。喜沾甘澍脫輕簑。渾忘驢背吟肩濕。貪看銀屛散彩霞。</text>
<title>黃江曉行</title>,<text>雨晴江口水初生。畏暑騷翁戒曉行。星月影搖吹畫角。魚龍羣竄避松明。絺衣冷逼山風透。倦夢寒驚露葉零。奔走勞形今已半。高眠爭似北窓淸。</text>
<title>榮川椒井。次君擧。</title>,<text>榿林楓葉擁冥冥。十日深山不一晴。凍合檻泉氷齒戰。雷喧石澗震崖傾。旅懷斗覺愁眠冷。秋風先知夜鶴驚。不耐久留陰峽苦。離人避地豈眞情。</text>
<title>八月旣望。泛舟靄潭。</title>,<text>翠峽楓新染。寒潭鏡不流。瑤空輝素月。玉露洗淸秋。漸近黃岡渡。如登赤壁舟。西風旣望夜。繼作老仙遊。</text>
<title>過買浦</title>,<text>浦欲捐金買。山疑削玉成。路荒人跡斷。秋入半林明。</text>
<title>次見寄</title>,<text>誅茅爲屋草爲氈。白石淸江寄暮年。朔吹翻江驚歲晩。寒窓聽雨破宵眠。靜中功業吟千首。燈下光陰讀幾編。爲我林間開小閣。上床擕手拍觥船。佇見華名徹細氈。雲山肯許永忘年。全收紫陌飛揚氣。來傍黃紬寂寞眠。三島煙霞窮勝覽。五車書史閱陳編。風流已入眞身畫。垂釣寒江雪滿船。枯筇蠟屐朁游鞍。一點塵機不敢干。滿地煙霞丹竈冷。半江風雪石磯寒。探收萬象囊尤富。驅掃三彭鬢未斑。自笑愁眉伸未得。萬人爭處出應難。</text>
<title>與仁父遊龜潭舟上。次韻。</title>,<text>霜落丹崖秋水空。扁舟人入玉屛中。千般融峙無窮狀。畫老詩仙兩未工。句漏淸風俗事空。餐霞高臥赤城中。故人不爲尋眞到。吟盡風煙奪化工。</text>
<title>又次退溪見和</title>,<text>溪閣淸虛淨掃空。浩然眞樂滿胸中。餘光又被吾山水。潤色應須補化工。</text>
<title>二樂樓。次送盧仁父。</title>,<text>伽倻太守最風流。妙手堪修五鳳樓。芒竹三秋尋洞府。珠璣百斛散汀洲。霜磨水面靑銅凈。雲破山顔玉扃幽。仙界已留君物色。萍蓬離合莫深愁。</text>
<title>山芥封餘。送退溪有感。</title>,<text>無緣擕手月同吟。過嶺瓊詞重萬金。蟬蛻片時書榻畔。渴來堪解夢江心。陶山雲出對聞吟。一逕寒香滿地金。瓢飮古潭猶足樂。掇英時復酒澆心。</text>
<title>金公富倫來過。見和次贈。</title>,<text>江山淸氣助豪吟。一紙瓊琚直幾金。歲暮他鄕懷悄悄。孤燈風雪話開心。</text>
<title>謝聘翁來訪丹丘</title>,<text>方外風煙擅一區。淸秋尋勝謫仙徒。山容有意粧紅錦。雨腳無情灑碧梧。正撚吟髭添潤色。應忘叱馭度崎嶇。身如繫馬心先騁。客裏重陽遠隔湖。</text>
<title>次金生</title>,<text>慣隨角鳥照龍章。古獄先騰射斗光。沂水已逢言志點。聖門重見起予商。千金敝帚雖蒙賞。半額蛾眉愧過當。明日共尋江寺約。丹崖楓菊擷幽芳。寥落寒齋曉。風傳好信來。仙篇和白雪。山紙雜靑苔。已覺醺人醉。何心進酒杯。淸宵吟帶月。絶勝剡溪廻。</text>
<title>金生員母曹氏挽 三首</title>,<text>翁才比太師。婦德繼周詩。相國官曾顯。夫人秩豈卑。孤鸞深抱怨。雙鳳未高飛。一閉泉臺夜。空山鶴弔悲。穠李名門望。夭桃詠于歸。宜家元有則。主饋本無非。擬奉萱堂樂。俄淪月殿輝。杯棬餘口澤。誰慰棘人悲。高門名望閥。令德協幽貞。榮配金章客。光生寶樹庭。孤鸞悲幾日。百歲靳遐齡。賴有微音在。張林勒好銘。</text>
<title>次龜潭而盛 三絶</title>,<text>山水優游客。煙霞自在身。只應誇物色。元不厭淸貧。江山能養氣。聲利不謀身。爲問朱門富。何如陋巷貧。虛名何益我。眞樂最關身。羡子頤閒地。探幽道不貧。</text>
<title>次金上舍惇敍見贈</title>,<text>漸生弦望滿輪明。奇彩元非一夜成。誰遣淸虛光照地。些兒陰魄一邊生。行空陰魄代陽明。十二虧盈歲自成。月窟天根探躡斷。人豪空憶邵先生。</text>
<title>叱石臺</title>,<text>一叱澗中石。成羊餘幾片。咄嗟築高臺。驚湍飛面面。</text>
<title>次權生再見寄</title>,<text>久設陳蕃榻。今逢孺子臨。交情非藉口。友德諒知心。玉韞春山媚。珠藏碧海深。明揚頻側席。肯許老雲林。</text>
<title>上津舟上。次雲長。</title>,<text>楓岳奇觀擅海東。尾蟠融結此專雄。霜磨銅鏡拖千面。玉削芙蓉擢幾叢。鐵笛穿巖聲震壑。仙槎泝月氣凌空。靈區作主誇題品。未借間田老此中。</text>
<title>次曹豐基善卿見寄 一首一絶</title>,<text>捧檄吾何樂。愁端剩上眉。慈顔老未養。民瘼痼難醫。夢繞淵明菊。盟深子建詩。唯思自劾去。丘壑任棲遲。顚風吹雪勢掀空。玉嶺崢嶸隔幾重。對酒論文期已誤。只憑雙鯉朁詩筒。</text>
<title>贈送金生玏讀書行還</title>,<text>浪走身河益。歸求自有師。學期窮聖域。詩豈漏天機。功業時難再。光陰疾若飛。平生丈夫志。元不在輕肥。</text>
<title>次贈鄭寧天章 二首</title>,<text>十載停雲思。三杯披霧時。君顔非舊渥。我鬢已新絲。風雪關山險。煙霞嶺路危。萍蓬更何地。迢遽渺難期。靑眼相逢地。玄冥欲盡時。紅裙歌白雪。彩筆寫烏絲。共倒村醪醉。渾忘客路危。明春佳麗節。更趁義林期。</text>
<title>氷渡上津。雪月雙明。紀所見。</title>,<text>瓊瑤滿地月華明。一帶長氷掩水聲。騷客不煩投杖術。銀橋飛步上三淸。</text>
<title>次宋生福基月夜投絶 二絶</title>,<text>文擅東西漢。詩輕大小山。五車書讀盡。方出凹窠間。掘盡千尋井。功成九仞山。男兒能事畢。無愧立人間。</text>
<title>拜掃先祖塋。先祖父常擬不肖以興衰爲托。故云。</title>,<text>簪紳餘慶嘆衰遲。先祖當年眷少兒。置膝幾摩文度背。興家常擬紫芝眉。孤身已荷鴻恩重。三尺應高畫角吹。雞酒奠前披宿草。亂松風雪惹生悲。</text>
<title>春雨彌日。澗谷漲溢。</title>,<text>春淺乾坤未逞顔。懸繩急雨勢翻山。陸沈狂潦迷歸路。雷隱飛流倒石湍。萬斛瓊琚堆澗口。千行鸛鶴舞雲間。風蓑半衽征衫濕。叱馭危途鬢幾斑。</text>
<title>送曹城主善卿</title>,<text>東閣看梅後。靑春解綬還。鄕關千里遠。雨雪幾時乾。未作情親別。空嗟世路難。詩筒見何日。相憶恨漫漫。</text>
<title>次靑陽軒。贈主人金同年仁原。</title>,<text>日下三年別。湖西一笑同。官居專一壑。應有長詩功。</text>
<title>鶴駕樓。與盧仁父。次軒韻。二首</title>,<text>勝地名猶在。仙禽跡不留。臨風思羽客。把酒俯江流。高鳥平看背。脩篁乍出頭。塵埃人易老。安得鶴天遊。蒼壁層層揷。澄江面面包。憑欄夢羽客。擧酒話神交。得意雲生峀。無心鳥返巢。夜深吾欲臥。風竹莫喧敲。</text>
<title>崔見叔約舟上。不來。吟寄。</title>,<text>昨夜寒江雨半篙。峽天回望興飄飄。仙舟只欠同聲友。獨對秋山瀉碧濤。</text>
<title>次延豐軒</title>,<text>壺中物色儘吟材。藻思何勞擊鉢催。竹外梅花披雪動。澗邊松籟和風哀。練江不減玄暉賦。紳瀑須邀太白回。只恨五丁開鳥道。人煙線路始通哉。爲報經邦廊廟材。褊城安忍趁科催。蒼生命蹙波臣涸。白屋愁深澤鴈哀。宦路征塵無日了。康衢淳俗幾時回。腐儒謾負君民寄。揮涕中宵愾歎哉。</text>
<title>春寒卽事 一首一絶</title>,<text>春半風猶峭。重綿凜不支。巖花收笑臉。岸柳蹙愁眉。雪嶺仙禽瘦。氷江白鳥饑。無人吹暖律。調爕問伊誰。寒鎖春天雪擁林。滿山花卉閉芳心。方知陽氣先溪柳。已弄風條欲嫩金。</text>
<title>槐山路中</title>,<text>山逕逶遲雪袞風。强鞭羸馬意怱怱。耦耕谷口人相笑。應解棲棲歧路中。</text>
<title>路中</title>,<text>三春芳信屬佳期。正是東風百五時。綴樹江梅飄玉雪。糝條仙杏坼臙支。溪漂殘白層氷散。岸拂輕黃弱柳垂。斗粟淹吾勞倦駕。罇前應起遠人思。身如孤月桂湖天。嶺外迢迢信不傳。春夢惱人愁緖亂。無心驢背聳吟肩。</text>
<title>春雨連日</title>,<text>漠漠連銀竹。沈沈鎖翠微。溪狂深沒馬。簑漏凍沾衣。病客呼船渡。棲鴉濕翅飛。春澇吾不恨。歲事幸無饑。</text>
<title>般若寺。次主人韻。</title>,<text>夜醉仙樓月。朝尋古寺春。瑤岑元逈俗。石澗不生塵。結夏眠雲衲。棲霞想羽人。何緣置茅宇。林壑養吾眞。</text>
<title>訪延安於喚仙亭</title>,<text>不識陽山路。仙區喜見君。風塵驚蟻夢。琴酒臥湖雲。魚鳥難長狎。驊騮豈老群。他年小范子。西賊怯名聞。</text>
<title>槐山路中雨晴</title>,<text>陰壑輕氷散。春山晩雨晴。潤粘花氣發。掀動草芽生。宿麥抽新色。寒江漲舊聲。只憐吟病客。衰髩却添明。</text>
<title>寄李上舍約而</title>,<text>吾友壟西子。儒林聳孤標。淵源少董賈。器業輕管蕭。靑春屢擧秀。白日聲華超。意氣許忘年。輸心非一朝。䪥鹽泮齋春。風雪僧窓宵。笑他雲雨手。擬奏峩洋調。那期運海鵬。見笑搶楡鷦。學優富淸製。小敵行可驕。高才仇命達。屢擲輸三梟。坐屈羅隱第。謾賦高蟾桃。衿佩老詩書。農圃甘漁樵。澤珠岸容媚。澗松風聲颻。卜鄰近牛鳴。肯待雞黍邀。高談散鉅屑。宿霧披層霄。古壘挺盆盎。威鳳超羣鷯。憐才身未振。懷寶鬢空彫。誰磨薦禰墨。心惻藏庖刀。大夫有事業。所貴非金貂。道德千古事。虛名等雲飄。巷瓢樂揚揚。莘耕志囂囂。良貴蔑王侯。勢利難蕩搖。期公解外膠。服膺經訓昭。道遠蓋棺了。隙駟催不饒。超然立物先。緖論探領要。賸馥薰里閭。眞樂堪逍遙。唾視飽侏儒。羶慕春氷消。戴履樂爲男。枉過慙寂寥。瞢心浪走肉。祇速膏火銷。策勵仰玄訓。師承明斗杓。自嗟韁鎖纏。斗粟饞折腰。山蹊茅久塞。道腴腹空枵。短綆愧深汲。古胸酒難澆。疲氓藥未醫。薄俗言多嘵。句漏塵猶惹。丹砂顔未韶。身宜魚鳥伴。骨豈麒麟描。石友斷問訊。雪嶺橫瓊瑤。有興訪剡溪。無驢吟灞橋。焚魚返舊隱。春物弄晴嬌。好結雞豚社。頻成茗椀招。簪纓是何物。歸思日來挑。</text>
<title>次崔見叔泛舟島潭</title>,<text>東風應解做仙遊。吹捲陰雲宿雨收。晴旭照山明錦萼。春江拍岸漾蘭舟。尋眞逸興窮三島。聯袂佳期指九秋。萬古名區元自在。幾多兒輩浪沈浮。</text>
<title>買浦路上</title>,<text>正是淸和月。新晴物色嘉。山明開繡畫。江靜拭菱花。風軟鶯相和。林深鳥自歌。東君猶按節。留得老芳華。</text>
<title>長林路上。次舍弟。</title>,<text>紅紫粧林少醜枝。東風綠柳漾輕絲。行春太守尋芳晩。落日晴郊信馬遲。</text>
<title>訪幽居</title>,<text>桃花添雨半篙肥。還棹漁舟日下歸。朔雪久違鴻鴈影。東風好趁脊鴒飛。</text>
<title>次琴和受見寄</title>,<text>江路懷君永。閒愁自不堪。烹魚開素尺。盥露復圭三。意氣今猶少。風流古豈慙。羇蹤懷吏隱。淸夢落城潭。山屐嫌秋遠。詩囊阻手探。襟披風自北。書待鴈翔南。幾日知音會。相擕向小菴。</text>
<title>二樂樓觀漲。次諸生。</title>,<text>蕭條病宦寄林皐。肯犯摧檣巫峽濤。更得詩豪來起我。丹丘光價覺增高。窮爲孔孟達夔皐。不貴輕身犯世濤。試上泰山山頂望。滿前丘垤未能高。筆端風雨散江皐。倒瀉三巴萬丈濤。一洗臙膋加著力。曹劉詩壘未全高。</text>
<title>次退溪贈誾上人</title>,<text>飄然飛錫躡雲端。萬二千峯訪海山。愛說九龍兼萬瀑。三庚病榻覺生寒。</text>
<title>雨中登樓觀漲</title>,<text>疊浪翻山隘五湖。輕舟西出似飛鳧。騷翁獨上層樓望。遠勝江南煙雨圖。</text>
<title>春日登樓</title>,<text>鳥割蒼煙去。人橫落照來。他鄕春欲老。多病一登臺。</text>
<title>有感</title>,<text>金鞍困無力。嶺路繞愁腸。秋月何時滿。相思夏日長。</text>
<title>夏日雨晴</title>,<text>雨洗三庚熱。風來一榻寒。隔江靑數點。方好捲簾看。</text>
<title>三春有霜雪</title>,<text>三春風氣少暄和。急雪繁霜夭物華。時過日中陰欲長。何人捧手返羲車。</text>
<title>次維新慶迎樓贈見叔</title>,<text>井蛙元自守區區。晩學無成愧反隅。狂走風埃違拙計。養眞林壑是良圖。接鄰只喜知音在。披霧何煩折簡呼。萬里驅車須著力。千年聖路久榛蕪。</text>
<title>次燕歧軒</title>,<text>星河影轉曉凄凄。起攬重綿喚酒擕。風戛萬松絃斷續。霜酣千樹錦高低。半生謀食慙雞口。晩歲全生擬馬蹄。行止在人非繫命。物情從古自難齊。</text>
<title>次淸州軒</title>,<text>桐邊缺月吐奇光。墻下金英裛露芳。榣落殘秋行欲盡。蕭森凉夜未全央。窮通已識齊寒暑。鳧鶴何須較短長。老子今宵興不淺。孤吟猶愧欠成章。</text>
<title>恩津試院。次韻。</title>,<text>文圍試罷登高閣。賓主同時勝賞兼。活畫溪山撩彩筆。淸商松竹奏風簷。酒因離恨芳罇倒。天借宵歡霽月添。分手他年頻夢處。小庭花影對疏簾。</text>
<title>次錦江樓船孤興 一律三絶</title>,<text>繡畫秋山映練江。奇觀秀色亂虛窓。笙歌醉興爭飛動。金石吟懷自擊撞。蘭舸正宜橫月棹。布帆安用挂風杠。投簪擬辦臨流卜。種秫閒田釀滿缸。玉友逢三益。纖歌直萬錢。秋風湖上會。應記暮雲邊。霜楓明畫錦。露菊散金錢。詩酒江船興。龍山落照邊。寄世眞如客。虛名不直錢。且憑江作酒。揮筆彩霞邊。</text>
<title>燕歧路上。次柳仲濟。</title>,<text>三秋佳節客中過。馬上光陰鬢易華。摵摵驚風翻落葉。蕭蕭殘蝶戀寒花。唯將素志悲年暮。豈有長繩繫日斜。到處問津徒自苦。淸閒不及在貧家。</text>
<title>戊午九月卄日。大雷雨雹。</title>,<text>蕭索乾坤暮。風霜十月交。驚雷掀大地。急雨暗平郊。金火連空掣。明珠積地高。陰陽如未爽。沾濕敢辭勞。</text>
<title>送李執義公幹還京</title>,<text>羇宦秋懷滿洛城。興隨賓鴈向南征。君恩寵許澆松拜。門慶榮看戴玉行。待主霜英籬下馥。翹沙雪客眼邊明。嚴程騘馬催歸袂。扳送江頭悵別情。</text>
<title>龜潭贈李而盛</title>,<text>卜勝開天奧。松棲鶴伴吟。海雲迷客夢。江月烱詩襟。脫落區中戀。逍遙物外心。百朋無價寶。千刧有知音。</text>
<title>與大用夾之。遊三島。</title>,<text>丘壑淸奇勝永嘉。出遊皂蓋碍頻過。乘舟攬鏡魚行水。拂石題詩鳥篆沙。二妙風流尋洞府。九秋光景絢楓花。佳辰喜得聯君袂。三島斜陽醉紫霞。</text>
<title>送李而盛龜潭薄氷未涉。吟擲二絶。</title>,<text>雪擁銀屛江半氷。剡溪風致興堪乘。仙居便隔三千水。高臥丹霞第幾層。瑤岑千疊映寒氷。仙袂凌風鶴可乘。踏破瓊田橫一笛。共看山月玉層層。</text>
<title>贈文廟畫僧</title>,<text>金堂寶刹映湖山。風雨黌庠只數間。文運百年重煥日。借師揮手更生顔。粹老棲霞不出山。聊憑卜吉謝雲間。禪林拔汝應非俗。未見渠師見爾顔。爲人性癖愛溪山。慙把虛名困世間。錦水春歸耕釣處。一筇詩信可開顔。</text>
<title>聞和受入金剛泛舟龜潭</title>,<text>萬二千峯海上奇。凌風仙翮趁秋期。下山芒竹行應倦。月艇高吟訪我龜。</text>
<title>月夜獨坐</title>,<text>山氣江聲一樣淸。滿輪霜月照牀明。舂陵胸次堯夫意。千載何人會此情。山寒紅葉催秋色。霜落黃花放夜明。老子逢辰興不淺。新蒭淺色且頻傾。夜寂凉風動。窓虛缺月明。淸商驚客夢。起聽是松聲。</text>
<title>次友人求怪石</title>,<text>道士囚巖著薜荔。伏菟飮羽眠莓苔。平泉若要鳩淸玩。一遣詩奚帶雨來。</text>
<title>書族譜尾</title>,<text>祖先種德流餘慶。名動儒林世有人。莫墜傳家詩禮敎。篤生江夏踵芳塵。</text>
<title>次李龜老韻</title>,<text>淸霜已換鬢邊春。日夜羲娥老送賓。學到蓋棺終是了。功垂銘鼎竟誰眞。窮通外事寧關我。富貴危機恐逼身。蘇郤殘城歸去地。種瓜收秫未全貧。</text>
<title>次金彦彬對影堂退溪韻</title>,<text>身誤儒冠志未攄。一區耕釣世緣疏。風欄高凭忘機處。魚鳥飛沈得自如。雲林占勝此經營。對影名堂意不輕。散百成三非取義。獨行應怕愧虛靈。元氣蒼蒼積洞天。知音山水卜何年。居閒食力眞堪樂。莫羡城頭飽肉鳶。春巒騰翠似龍攎。花影重重竹影疏。我欲投簪同結社。小山叢桂問何如。百年形役笑蠅營。誰復眞知外物輕。已草歸辭成小隱。憑君爲報北山靈。斯文興喪實關天。雲洞宏模秘畿年。憶得景濂淸絶處。天光雲影看魚鳶。</text>
<title>次新寧新竹閣韻</title>,<text>華山曾忝綰章銅。十載歸來一夢中。朿玉篁林應似舊。淪波草閣已成空。神君試手恢詩界。虛檻橫溪引澗風。對笑筠軒知不俗。遠投荒句愧非工。</text>
<title>謝昌樂馬官</title>,<text>朔風吹雪凍衰顔。氷棧千盤鬢欲斑。覓醉借乘超險過。何如驢背聳肩山。</text>
<title>淸風凝淸閣。次退溪。</title>,<text>仙閣絶纖塵。古鼎燒心香。開窓俯玉鏡。雪月雙淸凉。寒松奏古彈。灝氣凝虛堂。靑眼對詩豪。玉壺傾杜康。一宵話十載。情親形兩忘。飄如做天遊。煙火食未嘗。因憶謫仙翁。丹丘乞銀章。淸韻逼蘇州。大宇蛟龍翔。塵蹤忝芳跡。同好餘峩洋。來遊莫嫌頻。山水無封疆。</text>
<title>大雪</title>,<text>歲暮窮陰近臘天。六花盈尺幻山川。瓊瑤萬里無餘地。桂玉千家有幾錢。潤入野田饒宿麥。寒添騷客聳吟肩。鵷斑想點朝回袂。獨臥江城一黯然。</text>
<title>見而盛窓對龜潭</title>,<text>雪壓丹崖萬丈寒。開窓正好隔江看。若非玉立程明道。使是巖巖孟泰山。道氣靈風滿谷寒。瑤岑玉帶靜相看。仙區尙有閒田地。老眼先探第一山。聯吟二妙夜光寒。窓對高峯盡意看。外客尋眞柯爛去。數竿斜日下前山。</text>
<title>次巖松</title>,<text>霜根鐵幹貫蒼巖。力戰饕風翠正酣。喚起老仙成夜舞。隔江淸籟奏韶咸。</text>
<title>與而盛乘雪馬</title>,<text>乘梮氷江泝上游。瑤臺玉局做仙遊。占天太史今知否。應奏星槎犯斗牛。誰向驚濤詑善游。雲耕月釣是天遊。誅茅古洞當華屋。挑菜春巒勝殺牛。曾從學海早優游。晩節還成物外遊。得失無端看塞馬。閒忙殊趣見陶牛。風衮瓊花弄晩晴。茶爐燃竹翠煙生。開窓最喜幽居靜。人斷行蹤鳥不鳴。風掃鵝毛玉宇晴。凍雲時自石間生。氷江十里平如掌。咿軋遙聞雪馬鳴。雪岳氷江雨鬪晴。靜中恰有好懷生。猶慙假涉非眞隱。還似家雞伴鶴鳴。層氷耀日穔江玉。輕雪回風驀地雲。吟對小窓傾臘味。梅邊春色已三分。</text>
<title>與見叔訪李相。次野舊居。</title>,<text>曲曲淸瀾遶玉岑。移家仙客想胸襟。誰言此境無奇絶。自是遊人不肯尋。間世風流過耳蚊。江山文藻揖淸芬。老翁飽閱人間事。笑指寒空起滅雲。</text>
<title>中原司馬同年會。次魚景潤。二首</title>,<text>蓮榜知音會。中原擅勝遊。杯罇無禮數。歌管謝喧啾。靑入春盤嫩。黃歸柳線柔。逢歡難衮衮。客路爲淹留。風懷元不隔。玉友會無期。喜鍊三冬雪。情輸十載詩。窮通都外事。聚散豈前知。歲晩深藏器。應看刮目時。</text>
<title>與崔魚公氷遊彈琴臺</title>,<text>氷江乘梮恣西東。亂峀參差雪萬重。槎近瑤臺疑犯斗。風轟鐵笛怕驚龍。人牽勝境罇傾海。天借歡宵月上峯。草草仙何足問。直須騎氣盪吟胸。</text>
<title>黃江路中</title>,<text>敝盡狐裘馬亦疲。棲棲遠客向何之。衝寒江路吟髭凍。正是窮陰雪漲時。</text>
<title>次龜翁幽居</title>,<text>盟深泉石世緣輕。千里移家對玉屛。丹峽風光藏太古。赤城霞氣幻三淸。心安淡泊能全樂。夢斷芬華懶取名。忝管仙區眞不分。馳煙猶怕北山靈。</text>
<title>張伯勳母氏挽</title>,<text>桃李穠華詠好逑。宜家婦德著徽猷。榮生膝下二千石。壽靳人間七十秋。煙暗兩龍津上會。月明雙鶴坎邊愁。兒孫雷哭寒笳咽。慘目華堂落一杯。淑德承中饋。家聲詠嗣徽。於菟方霧隱。孤鳳正雲飛。喜動山城檄。悲淪桂殿輝。杯捲遺口澤。孑孑慟春暉。</text>
<title>雲巖 六絶一首</title>,<text>奇巖攢玉筍。古澗瀉靑虹。一笑五雲石。松間花正紅。峭壁磨蒼玉。飛湍挂白虹。霞觴挹仙袂。更發少年紅。春服初成麗景明。紅雲巖下濯吾纓。山英爲助遊仙興。石澗風松奏古聲。石潭洗客心。松風淸客耳。安得一間茅。送老丘壑美。矗矗山長立。泠泠水自流。奇觀吟不盡。今古幾來遊。華山牧羊客。一粒藏世界。揮手謝人間。嘯傲風塵外。花源尋客路。松頂挂春衣。大石銀光滑。巉峯玉槊圍。香傾霞液灔。雪斫膾材肥。句漏三生願。仙遊勝浴沂</text>
<title>次龜潭主人</title>,<text>四海龜潭勝。眞知造物豪。團成元氣壯。斲出玉屛高。帆駃分淸鏡。花明戰碧濤。欣逢避世客。松下倒香醪。</text>
<title>次韓李裴尹諸公遊三島韻</title>,<text>三朶峯涵一鏡澄。仙遊豪氣入雲層。風流不減蘇坡老。模寫須憑杜少陵。天眼幾時披異境。化翁於此試良能。酒船沿泝穿花去。占勝移家恨未曾。</text>
<title>上瀨口點</title>,<text>緣崖牽纜泝驚灘。分寸躋攀步步難。始喜乘流如捨矢。那知上瀨劇登山。衝波狼石江天暗。捲海雷湍白日寒。目擊道存須近取。功程移向進修看。</text>
<title>送金上舍命元之平海省兄</title>,<text>鴒原東望隔千山。幾日連牀對好顔。遙想詩襟淸一倍。萬松明月海天寒。病夫深臥紫霞山。何意經過對舊顔。半夜孤燈談未了。峽天東望眼應寒。</text>
<title>二樂樓。對而盛和受。</title>,<text>喜客回靑眼。登樓對碧山。瓜分蒼玉嫩。氷嚼水精寒。道氣三庚爽。淸談半日閒。催詩天好事。風雨暗江干。</text>
<title>邀和受不來。戲送。</title>,<text>偃蹇高人不肯臨。茅簷唯見隱雲林。靑山不學君情薄。翠色晴光自入吟。</text>
<title>次呂上舍世潤見贈</title>,<text>百年湖海見英雄。千里尋師馬首東。珍重緖論人似玉。崢嶸詩律氣成虹。雲間已得從陶叟。物外何嫌訪木公。若許病慵收衆棄。仙巖擕手一罇同。</text>
<title>次李龜翁松棚</title>,<text>飄然身世出人間。結榭風林夏亦寒。相對郤疑松頂鶴。羽衣如雪映山顔。松簷橫架碧霞間。首氣仙風六月寒。苦熱人寰方扇暍。鶴天高臥獨怡顔。</text>
<title>復次李生山海</title>,<text>天敎仙客謫人間。三峽驚濤筆下寒。應爲丹丘添潤色。品題山水逞新顔。</text>
<title>承二和復次二仙韻</title>,<text>靜臥松風亂峽間。詩胸吐出夜光寒。碧雲佳句吟來斷。應對心經討孔顔。</text>
<title>謝山海公屮草之贈</title>,<text>書入鍾張伯仲間。卷中風雨颯餘寒。應乾峽水揮天筆。氣助江山發好顔。天筆峯名</text>
<title>林川試院。次壁上韻。贈柳牧使涉。一律一絶</title>,<text>淸霜秋著樹。萬景一番新。湖外懷歸客。周南久滯人。聊持桑落酒。共賞菊花辰。江渭明朝別。相思夢也眞。作賦何人似子虛。斜陽千卷亂庭除。花容深淺元殊品。造物無心任自如。</text>
<title>呂上舍世潤見和。復次。</title>,<text>淸標邂近白雲中。泥蟠鱗甲皆成龍。脫落回仙幻眞骨。英爽伯恭追遐蹤。風流戍削聳流輩。碌碌餘子皤猶童。連鰲射蛟志早奇。明月爲鉤竿杉虹。幾歲龍虎鍊神丹。十年鷿鵜銛霜鋒。阮生蠟屐遠探勝。仲蔚蓬門甘固窮。習隱還嫌寄城市。晩卜西湖湖上峯。迎春桃李爛成蹊。古鬟獨秀寒澗松。輝山美璞深藏器。炳霧於菟思嘯風。碧桃仙杏笑含恨。芙蓉戲折秋江紅。尋聲千里爲聞道。禮法場裏看從容。義理肯綮迎刃解。造化樞紐潛神通。游心直欲泝淵源。屈首誰復註魚蟲。眞樂元非在溫袍。良貴亦可輕王公。珠玉何妨照短褐。屠釣自有風雲逢。儂今多病晩歸來。古意只憑三尺桐。長篇小字何珍貺。雲龍上下要相從。風高客窓碎井梧。半夜歸夢尋射洪。分飛燕鴻隔千山。獨立湖海搔雙蓬。他時同病若相憐。幸許見月懷牆東。</text>
<title>冬初。渡上津。</title>,<text>繁霜白於雪。深峽日未昇。篙師縮如蝟。呵手敲輕氷。中流對巨壁。正色凜無朋。雕鎪費化工。蕩磨涵千層。赤城帶紫霞。蒼石纏古藤。十洲近咫尺。三島連嶒崚。橫槎泝眞源。白日可飛騰。吾猶血肉人。瞪目神思凝。</text>
<title>李習讀賢佑壽筵口占</title>,<text>儒仙白日錦還鄕。千載汾陽慶未央。榮動棣華霑睿渥。光浮鶴髮醉霞觴。山頭短景留三舍。霜後殘英剩半粧。授簡催詩非好事。須聯九老依傳芳。</text>
<title>次退溪韻。贈李司評而盛居龜潭。</title>,<text>霜鴻嶺外傳新札。雪馬江頭憶舊歡。病臥多時添白鬢。仙遊何日對黃冠。田園我已歸元亮。山水君方起謝安。宿契煙霞如未解。冷泉風月好次看。</text>
<title>次贈送聘翁赴關東馬官</title>,<text>門闌好語報除官。汾上淸遊罄一歡。竹谷來過重把酒。驛塵行色試彈冠。橫天雪嶺書應罕。掀枕鯨濤夢未安。直待金剛春爛熳。高吟勝迹倩人看。</text>
<title>次退溪見寄韻</title>,<text>催年烏兔雙飛鳥。垂老江山一病翁。早去勞形違素志。晩來回首愧深衷。牀前未究詩書業。筒裏全抛翰墨功。悵望陶岑空寄憶。蒼茫風雪歲將窮。</text>
<title>冬至日</title>,<text>重陰風雪閉難開。一點陽和地底回。豆粥薦盤驚子夜。繡紋添線動葭灰。流光不貸催霜鬢。世事無心進酒杯。始信在家貧亦樂。牀頭點易看窓梅。</text>
<title>次李而盛見寄</title>,<text>綠煙淨掃靑銅鏡。紅葉新粧白玉巖。專壑風流眞樂足。肯將詩夢送天南。</text>
<title>理氣吟</title>,<text>太虛寥廓氣無窮。人物生生橐鑰中。若識一原同處異。許君親質紫陽翁。</text>
<title>五次退溪韻。奉寄。</title>,<text>別後流光劇轉丸。承顔何日做眞歡。鑽硏有志慙燕說。雕篆無成笑越冠。名路不妨三舍退。幽居猶喜一枝安。窮陰又是陽催發。披雪梅花竹外看。</text>
<title>立春日。奉呈李執義公幹。</title>,<text>朔雪丹丘峽。東風紫陌塵。相思成白髮。兩地共靑春。客夢飛南嶠。葵忱拱北辰。山深鴻鯉斷。無路附書頻。</text>
<title>錦溪卜亭基</title>,<text>尋源終日坐苔磯。壺裏乾坤隔翠微。物理靜觀皆得意。我心隨處自忘機。</text>
<title>次子强</title>,<text>朽質何堪運郢斤。纖才還似負山蚊。塵中歲月空多子。聖處工夫亦一分。道在彝倫當踐實。心存誠敬詎談文。惟思湔拂風埃累。共抱遺經隱白雲。</text>
<title>己未元日立春。寄郭大容。二首</title>,<text>除曉鐘鳴早。春盤菜入靑。餞寒梅蕊動。迎歲柳條輕。世事悲衰鬢。流光怯暮齡。窮通須信命。不必問君平。多病誰相問。流年不貸人。愁顔聊借酒。衰鬢又逢春。夢斷芬華地。神安寂寞濱。林廬藏萬卷。願作太平民。</text>
<title>喜雨</title>,<text>雨脚橫銀竹。溪流起縠紋。香生花染血。膏潤麥連雲。蛙鼓傾池鬧。田歌隔隴聞。手鋤荒逕盡。心鼎換爐薰。</text>
<title>看花</title>,<text>梅花飄雪杏花開。桃李繁英次第來。不是春殘貪結子。榮枯如代自相催。</text>
<title>戲寄伯斗</title>,<text>煙霞古洞臨溪別。桃李春風滿院香。不覺韶光飄夜雨。董帷應爲讀書忙。</text>
<title>次退溪</title>,<text>崎嶇世路自風波。宴坐山中樂事多。偶向春風成一笑。餘音淸絶倒陰何。</text>
<title>遊錦仙臺</title>,<text>探勝襟懷洞入窓。詩才何必借潘江。虹明澗瀑飛晴雪。錦擁煙花照石矼。小白雲霞誰第一。仙臺風月自無雙。爲披春服尋芳去。倦倚松陰倒玉缸。</text>
<title>七月旣望夜。泛舟丹峽。</title>,<text>皓月昇東山。奇光在西嶺。輕舟擊空明。亂碎銀千頃。露霑白苧涼。鶴驚空山靜。盤餘水精鹽。玉壺猶未罄。鐵笛起龍眠。江風吹面醒。誰能記勝遊。名與長江永。試問壬戌秋。蘇仙呼不應。且待東方明。瀉盡平生興。</text>
<title>又次君擧韻</title>,<text>散策丹丘峽。維舟紫霞嶺。靑天月萬古。白鷗波千頃。謫仙杯可問玄暉練似靜。葛巾已墊露。松醪未告罄。且尋竹林醉。誰誇楚澤醒。吟隨鶴唳淸。興與江流永。起舞長松摧。高歌山谷應。試問赤城遊。何似黃岡興。</text>
<title>又次杜納涼韻</title>,<text>輕陰天易暮。坐待月華遲。紫液傾秋露。靑莎濯錦絲。回仙橫笛夜。坡老泛舟時。興有江山助。休催擊鉢詩。</text>
<title>題對影堂詩卷後</title>,<text>開亭占斷好林泉。竹翠花香擁檻邊。一榻圖書深結習。蒲園芋栗當逢年。雕龍只解空談白。禿ꟙ誰知擬草玄。最喜用心勤到老。風流詩句倩人傳。病來扃戶息交游。判得塵間萬事休。環堵僅容元亮臥。窮途不作杜陵愁。頻過陋巷慙虛禮。屢贄明珠怕暗投。何日買山專一壑。野翁爭席共春秋。</text>
<title>書竹溪八景後</title>,<text>白山元氣此蟠根。多少名區散洞門。流水桃花無恙否。乘風吾欲訪仙源。</text>
<title>次謝對影送詩與菊</title>,<text>幽人無事臥林坰。愛酒貪詩癖已成。問柳尋花閒興足。春來撚斷幾鬚莖。蓬門長閉綠苔深。宴坐都忘應俗心。帶犢擔花驚剝啄。野翁詩興想難禁。霜英分斸裹蒲編。正帶靑梅細雨天。何日金錢開蒲地。摘斟桑落醉花邊。</text>
<title>送李公幹掌令之京</title>,<text>恢恢宇量廈千間。小日聲華聳鷺班。泣血西山雙鬢雪。懸誠北闕寸心丹。霜風爭避乘驄客。柏署重峩笏角冠。賀水禽魚休悵憶。君恩酬了乞身還。</text>
<title>次基城軒韻。贈盧仁父。</title>,<text>基城堪吏隱。黃綬未沈淪。山水雄南服。雲霞近北辰。彈鴻琴作伴。訓俗德爲隣。境僻無塵事。長吟岸角巾。</text>
<title>燈夕有感</title>,<text>去年燈夕丹丘郡。二樂樓上忝先登。星篝火樹粲文光。酒徒詞客多風稜。笙歌動塵沸寥廓。豪吟縱醉何瞢騰。今年燈夕錦水村。小院閉門風露凝。疏星缺月助燈焰。桐花影裏明層層。萱華春茂映高堂。樓萼韡韡輝彩增。山醪野蔌自眞率。橫笛鳴琴搖五繩。恰愉深夜斗欲轉。諧笑氤氳和氣蒸。家居落跖不須嗟。一門三樂非人能。荷沼浮錢政可憐。柳風撲綿堪生憎。淸和佳節罄承歡。豈學照佛傳燈僧。浮生處世貴適意。倘來軒冕難驕矜。追思舊遊似隔晨。却添衰鬢霜鬅鬠。金龜已損換一斗。太倉無心糴五升。一瓢猶堪樂顔巷。千詩不必驚杜陵。優游卒歲聊爾耳。他年何處看春燈。</text>
<title>臘後雪道上</title>,<text>盈尺呈祥臘未殘。忽驚塵世失江山。瓊瑤界濶吟爭潔。桂五家貧食想難。不恤飢烏號古木。只愁寒竹挫脩竿。皺眉嶺路吟驢背。何似茅簷凍臥安。</text>
<title>送吳祥之赴燕京</title>,<text>鰈域朝天使。觀周季札才。槎從銀漢去。旌指玉京廻。白鶴遊仙柱。黃金市駿臺。桑蓬酬壯志。氛霧到頭開。</text>
<title>謝徐善原惠松簟百箇</title>,<text>千年松露滴成珠。金釘蒸生箇箇殊。誰料淸貧饞太守。滿筠分百飽香膄。</text>
<title>次公幹令公韻</title>,<text>上山陰雲鎖。簷間積雨鳴。羈愁驚旅枕。歸思滿秋城。一別年三換。重逢月幾盈。行藏應未卜。輿望屬蒼生。</text>
<title>竹山軒。次贈李景安。</title>,<text>心交邂近水雲鄕。正値猗香滿井塘。日暮亭林棲鳥雀。秋晴長坂下牛羊。靑燈話舊聞山雨。白酒篘新掇野芳。千里燕鴻何足恨。佇看嘉會賀明良。</text>
<title>分行驛。次韻。</title>,<text>風撩雨脚透蓑衣。冒險衝泥怯禍機。丹陛豈禁三宿戀。白頭猶乞半符歸。低顔縱愧趨名市。高蹈何能脫世鞿。不待被彈還舊隱。免敎猿鶴素盟非。</text>
<title>維新蓮亭韻</title>,<text>秋空雲洗月三更。草閣無塵盡意淸。手折靑荷成少飮。滿池香露正盈盈。</text>
<title>中秋無月對友歎次</title>,<text>十二回圓月。淸輝此夜多。氷輪邀太白。金殿祕姮娥。興減登樓咏。愁因把酒歌。來秋應更好。只怕鬢添華。</text>
<title>京師。次金季珍詩帖韻。</title>,<text>相憶俱頭白。重逢倂眼明。秋風吹別恨。天意戲浮生。倻嶺千層秀。溪亭一帶淸。盍簪期未卜。剛被縳虛名。</text>
<title>次贈權松溪應仁詩帖</title>,<text>風騷壇上步摩肩。試問秋來有幾聯。材合棟樑支大厦。分甘樗櫟保天年。南華只道空談白。西蜀誰知事草玄。正値明揚恢網日。行看推轂慶登賢。騷淸墨妙儘堪傳。玉樹臨風照眼前。偃室思君無日至。僧窓見月幾回圓。休嗟老大難諧偶。從古文章少曲全。遙想習池秋正好。山翁擬倒醉吟鞭。溪流一曲護靑山。松下茅簷隱映間。讀罷午窓吟欲瘦。幽居身世不全閒。種竹栽花架揷書。故溪回首愛吾廬。憑誰喚取丹靑手。一幅雲山幻舊居。春曉鳩鳴雨滿山。桃花籬落武陵間。仙源不遣漁郞入。長占煙霞物外閒。高情超世喜登山。興入寒林紫翠間。亂揷黃花欹醉帽。風煙吟弄不曾閒光分雪榻夜看書。僵臥無人爲掃廬。茗罷尋梅詩興動。高懷寧夢帝王居。幽蘭不恨在空山。散落淸香滿世間。更聽新聲追雅操。薰人餘馥飽淸閒。製錦才疏困簿書。寧無愁歎叫窮廬。何當掃了公家事。載酒徑尋水竹居。</text>
<title>戲送妓於湖西使華</title>,<text>玉恨花嚬嶺海頭。空將錦字織閒愁。從今好作吹簫伴。明月丹丘話舊遊。湖嶺相思欲白頭。奮飛無術惹生愁。雙鳧安得乘風翥。三島淸秋共勝遊。</text>
<title>與權松溪。雪後觀獵。</title>,<text>北陸寒威壯。西山霽雪新。風飜旗脚火。杯散馬蹄銀。狡兔愁深穴。飢鷹樂附人。斜陽園欲解。野酌亂無巡。</text>
<title>次謝李梅巖送紅梅揷罇</title>,<text>微紅玉色先春天。遠揷雷罇的的鮮。疏影暗香驚起我。雅懷知是舊逋仙。對酌梅花細雨天。溪鱗野蔌正芳鮮。高憑畫閣笙歌裏。謾擬風流舊酒仙。瀟灑亭開物外天。可挑山菜釣溪鮮。箇中自有安心法。眞樂人間勝列仙。</text>
<title>次南亭韻。與李子發張仲紀。崔世業同登。</title>,<text>尋芳踏翠小溪傍。更上亭頭第一岡。彩筆揮雲淸興逸。瑤琴彈月古心長。松篁半嶺風傳籟。桃李千村雨送香。江渭十年今會合。褒城何必醉逃觴。</text>
<title>次仲紀韻</title>,<text>欣逢金石友。爲掃簿書叢。柳眼先春碧。花心向客紅。未成三日面。還別十年容。更會知何地。相看未作翁。</text>
<title>又次前韻</title>,<text>醉臥佳人錦瑟傍。莫愁斜日下前岡。江雲春樹逢場喜。豪竹淸彈引興長。牆角粧紅花勝錦。溪邊織翠草生香。風塵開口從來少。共挾飛仙侑玉觴。</text>
<title>李大用梅罇還霜芥戲呈</title>,<text>桃李千家滿樹繁。南枝何處返香魂。還將白雪靑春面。換作淸霜碧玉罇。</text>
<title>戲送李雲長歸三樂亭訪李大用</title>,<text>曠省高堂意轉迷。行尋三樂訪幽棲。短簑遠冒河濱雨。羸馬愁穿洛野泥。松籟和灘窓外落。桃花含露竹邊低。亭中不作陽臺夢。握手應須到曉鷄。</text>
<title>次贈高監司英之</title>,<text>山水關東作使賓。前身定是謫仙人。蔚陵梨棗應偸實。楓岳煙霞幾問眞。羽蓋星槎天上客。棠花沙路海邊春。伽峯空極停雲望。縹緲無因躡後塵。</text>
<title>遊仙巖</title>,<text>天公戲我盡奇觀。飛雨前峯亦好顔。玉局橫波虹飮間。紅雲羃地錦粧山。謫仙豪氣詩罇裏。老守風流水石間。待得澄溪楓倒影。高攀玉筍俯塵寰。</text>
<title>遊伽倻山。次先風瀨。</title>,<text>自臨盤石俯驚湍。旋掬深淸洗醉顔。春晩洞天花似海。詩盟知不負靑山。躑躅成山照眼明。紅流仙洞愜佳名。花前已做紅裙醉。更遣騷人彩筆鳴。雷鳴飛瀑震林岡。花染猩紅滿樹香。大醉巖頭揮彩筆。黑雲深鎖石千張。簿書叢裏脫身跳。已向天台過石橋。流水桃花春正好。人間誰道武陵遙。孤雲千載躡芳塵。一醉紅流洞裏春。騷客莫嫌仙分少。三生曾是牧羊人。石樓明月夜鳴鐘。淸夢初回俗慮空。何處玄裳一道士。戞然飛過小窓東。客自金華駕鶴來。蒼巖喚作牧羊臺。從今莫討孤雲迹。詩石棋磐半已摧。紅紫漫山縹氣蒸。石橋虹跨白雲層。平生未識桃源路。今日尋花過武陵。錦溪曾構一間茨。不許襟期俗子知。羈絆一官歸未得。白山遙望翠參差。</text>
<title>南宮誠監司謠</title>,<text>狂簡何曾識鳳麟。喜看金玉照靑春。家傳詩禮蜚英日。運際風雲荷寵身。鵠嶺已聞流渥澤。鶉墟今見布絲綸。棠陰揮刃眞餘事。時雨菁莪化一新。洛水星巒擁一丘。京山從古擅雄州。千年詩禮存遺俗。四達輪蹄集上游。邊圉近來兵益蹙。天災是處歲無秋。欣逢攬轡咨諏日。好扇仁風摠解愁。</text>
<title>次臨風樓紀四時</title>,<text>陽和一點自東來。登眺風欄亦快哉。少女花張紅錦障。王孫草織碧雲堆。綺羅勝事移金谷。賓主吟懷壓玉臺。誰識遨頭憂處樂。芳辰聊復倒霞杯。懶吟佳句破神慳。晩倚疏櫺永日閒。襟受涼颸來北陸。簾通爽氣近酉山。赤瑛盤薦氷桃爛。紫玉簫攢淚竹斑。彈送飛鴻塵事少。不須麾客閉淸關。凄凄霜露泬寥天。四野黃雲喜有生。錦樹金英明客眼。銀絲玉膾薦賓筵。倻岑木落呈眞面。洛水波寒捲綠煙。對月酣觴騷興動。風流遠勝竹林賢。歸藏底處見玄功。剗地氷霜凍太空。雪後光輝添霽月。梅邊消息動香風。騎驢不用吟橋上。放棹何須入剡中。凝對玉峯寒次骨。煖斟羔酒與君同。</text>
<title>樂益亭。次退溪爲李大用賦。</title>,<text>溪山淸絶卜居幽。小閣虛明影玉流。風詠可追沂水樂。逍遙何慕漆園遊。聖賢功業終身事。聲利機關一笑休。欲向梅窓論太極。還慙俗學晩回頭。</text>
<title>次贈周士安棄官</title>,<text>爭走紅塵似病狂。獨超群醉出名場。湖光侵榻琴書淨。花氣薰人杖屨香。彩筆吐虹凌紫電。靑蛇藏匣凜淸霜。江風山月閒田地。幾日登臨倒玉觴。高人不是次公狂。豪氣能橫翰墨場。春枕一炊驚短夢。秋容三逕愛寒香。憂民自笑心如火。閱世空添鬢似霜。何日倻山楓錦爛。共携仙袂醉霞觴。</text>
<title>次辛大丘致遠次樓韻。見贈。</title>,<text>暫麾神手試雄州。吏隱何妨臥一丘。東閣梅飄詩興動。公庭草長簿書休。專城庶答君親寄。遠宦翻懷進退憂。擬待琴湖秋月滿。仙舟沿泝共遲留。憑欄時寄興。詩眼想增明。政有神君化。風餘閱道淸。碧山頻入夢。黃綬肯貪榮。屢負湖亭約。慙吾亦世情。</text>
<title>次致遠蔡上舍溪亭韻 二首</title>,<text>習氏池亭好。山翁酩酊留。奇光先得月。爽氣早驚秋。玉唾隨風落。螺鬟入鏡流。何當共登眺。春色酌羅浮。別占仙區祕。時邀客上留。湘簾朝捲雨。蘄笛夜鳴秋。酒滿罇傾海。詩雄峽倒流。因君傳勝迹。魚鳥想沈浮。</text>
<title>次致遠三一堂退溪韻</title>,<text>不逐仙飆馭汗漫。早期茅宇臥雲間。風流肯愧東西陸。騷雅堪追大小山。許國一身方繫望。故園三逕未投閒。君歸我亦乘秋去。莫惜郵筒遞往還。</text>
<title>次退溪天淵臺夜玩月韻</title>,<text>高堂秋夜靜無風。霽月流空玉鑑空。爲報謫仙休問月。乘槎共上斗牛中。泝沿伊洛障橫流。林壑深藏濟世舟。眼底風煙輸雅量。胸中星斗照淸秋。千年雲谷聞餘論。數日寒泉忝共遊。假步巖扃慙有累。惟思憤發樂忘憂。</text>
<title>秋賞伽倻。次持僧軸。</title>,<text>客懷難禁繭絲多。一入牛頭賞磵阿。浩浩雲山皆是樂。茫茫元化本無涯。楓花未老秋容好。光景如流令節過。日暮酒醒還悄悄。松窓催喚少僧茶。春山躑躅爛臙支。秋澗楓花錦繡披。領盡奇觀輸一眼。風流老守不全癡。溪毛山菓滿秋盤。玉澗凄風透袂寒。一醉流霞凡骨換。衰顔何用借金丹。</text>
<title>錦溪闢精舍基。先占一絶。</title>,<text>雲間精舍絶纖塵。夜讀朝耕樂最眞。落盡桃花春寂寂。尋源來問更無人。</text>
<title>暮秋泛菊。送曬史朴希立。</title>,<text>露摘黃金菊。香傾白玉醪。殊秋逢遠客。要結歲寒交。</text>
<title>次贈朴曬史希立</title>,<text>幾日懷康樂。今朝得惠連。黃花一罇別。應憶暮江邊。</text>
<title>次送吳子强之京 二絶</title>,<text>人歸詩有恨。天遠雁無書。何日逢君笑。梅窓半夜虛。常存一字敬。莫讀五車書。到得功成了。盎然浩太虛。</text>
<title>仙巖次裵景餘</title>,<text>尋源終日入山來。才到源頭眼豁開。須信勝區眞在險。莫將高步半途回。玉立千層劍戟寒。孤撑天日出雲端。莫言平地難容力。拳石能基九仞山。林居常學養精神。一出山來便著塵。今日虎巖逢勝友。不妨風詠樂餘春。</text>
<title>次李天樞</title>,<text>三春一雨正時哉。花滿前山酒滿罍。風軟小軒禽語樂。何人有意抱琴來。</text>
<title>次李子發</title>,<text>謫仙佳句爛星文。邵子天眞任半醺。紅綠滿庭山雨霽。坐看桐月白紛紛。</text>
<title>過金烏山有感</title>,<text>烏山高似首陽山。鳳水淸於七里灘。此是昔賢棲隱地。行人須解洗眸看。</text>
<title>次送南宮方伯</title>,<text>白雲西望苦思歸。祖席春陰易夕暉。客路關心回首處。四圍紅袖羽觴飛。</text>
<title>次送宋礪城明仲遊伽倻山</title>,<text>亂鴉啼散玉屛寒。鸑鷟乘風下碧山。怊悵鳳毛看未了。更尋丹穴白雲間。契托庚明久襲蘭。仙遊峽口罄心歡。天涯日下相思夢。應在風巖水穴間。詩如古磬頤巖叟。宋 文似春雲萬里仙。時徐崦亦會。號萬里軒云云。 堪笑錦溪蓬鬢客。閒吟不直一文錢。幽棲曾卜錦溪東。羈宦三年約久空。欲待秋風抛斗粟。江山元不使人窮。</text>
<title>又次</title>,<text>霽月寒潭明古鏡。光風淸瀨吼驚雷。逢場詩酒眞難又。急喚山都沽酒來。面面屛回曲曲雷。騷仙貪勝去還回。紅流洞口逢雙玉。知是山都換酒來。神斧劖成玉岫攢。銀河千尺挂風灘。探遊山水尋常事。詩酒曾無此日歡。</text>
<title>送舍弟歸關北敎</title>,<text>蕭蕭風雨暗離愁。遠送鴒原欲白頭。牢落后山頻對鏡。伶俜王粲幾登樓。家山夢繞靑燈夜。關路書傳白雁秋。好去加餐歸太早。遐蹤足繼子長遊。</text>
<title>次柳彦遇同宿江亭</title>,<text>霽色橫天素月流。銀河玉露洗淸秋。明輝恐被狂雲妬。半夜憑欄獨自愁。</text>
<title>南郊行春遇雨</title>,<text>行春皂蓋入郊墟。小雨催詩密復疏。堪笑騷家餘習在。晩風橋上獨騎驢。</text>
<title>謾興</title>,<text>世路繁華志已灰。閒將黃卷讀千回。箇中義理無窮事。還怕悠悠歲月催。</text>
<title>題夢遊桃源屛</title>,<text>滿洞夭桃蒸水開。東風吹拂紫霞堆。騷人定是神仙骨。夢裏尋眞記得來。桃花輕薄不藏春。夢逐漁郞見避秦。洞裏風煙屛上畫。仙源消息孰爲眞。</text>
<title>贈迎鳳書院鴨脚亭諸賢</title>,<text>文杏陰濃翠幄成。溪風吹散讀書聲。歸來只怕黃昏近。辜負方塘霽月明。</text>
<title>次鄭逑金澕畫聖賢眞</title>,<text>流傳圖像半非眞。再幻丹靑用意新。要欲遺經常對越。聖賢心法揭千春。</text>
<title>嶺南樓。和鄭使君礥。</title>,<text>第一仙區著晝樓。分明物色楚江秋。千竿風送淸湘岸。九畹香生杜若洲。佳句未酬明月贈。遠懷先入暮雲頭。遙知柱笏高吟處。爽氣淸光翠欲流。曾馭仙飆歷汗漫。謫來猶臥鶴天寒。何當一跨靑鸞去。風月江樓共倚欄。</text>
<title>元日。次于發韻。</title>,<text>光陰莫恨去堂堂。喜見春還化日長。金毋致書添海算。木公通籍送霞觴。蓬門肯羡居華屋。簞食無心糶太倉。想得陽回精力健。瓊章寶墨勝圭璋。坐謫仙經誤。幽居又一春。庭梅工獻笑。岸柳巧含嚬。天借吟詩債。門空問字賓。陶心隨處樂。窮巷不全貧。</text>
<title>書權花山士遇畫屛索題</title>,<text>水渙蒲萄碧。山蒸錦繡紅。堂開綠野倚晴虹。爭席半村翁。曲水羲之稧。淸沂點也風。芳春樂事古今同。觴味興何窮。右江墅春興霜落靑楓岸。風微白鷺洲。一聲長笛夕陽樓。搖蕩滿江秋。美酒沽村店。輕舟喚渡頭。更邀明月泛中流。疑挾羽仙遊。右津樓秋望松竹千年地。桑麻一曲幽。風欄高臥賦三休。金玉映林丘。魚鳥忘機樂。鷄豚結社遊。起來還試廟堂籌。歸思夢驚秋。右椹村幽居束鬱蒼龍躍。蔥籠瑞靄滋。松楸寓目輒生思。風樹慟何追。霜露傷時感。羹牆觸物悲。鍾祥蓄祐産靈芝。錫類慶無期。右松楸永慕斷岸臨溪盡。晴川袍野流。霜楓露菊映蘋洲。白酒正新篘。藍澗題詩日。龍山落帽秋。甁空更換鷫鸘裘。肯信此生浮。右伊水登高萬落炊煙碧。千門落照紅。崢嶸雉堞帀晴虹。樓觀軼雲空。洛水天池濬。倻岑地軸雄。笙歌響動綺羅叢。樂事與民同。右煙中城郭畫障濃坍黛。松門隔翠微。金宮寶刹爛生輝。虹影半空飛。石澗雷霆鬪。楓林錦繡圍。一筇歸去踏煙霏。禪榻兩忘機。右伽倻遠寺半夜陽生後。千山雪漲時。呼鷹牽狗傍木馳。電掣百夫追。觸網驚麕倒。衝人錦翼披。割鮮分臠醉香危。乘興放鞭遲。右雪後射獵</text>
<title>竹軒。次涪翁和父種竹韻。</title>,<text>幽軒占三畝。沙地明瑤席。循除種琅玕。風裁挺群植。蕭蕭煙雨姿。凜凜歲寒色。孤松映獨秀。遠岑和寸碧。脫稝露新綠。漆身涅深墨。霜鞭過隣迸。繭栗觸牆側。病守苦炎甑。公餘喜淸適。天籟耳邊聞。淸飆坐檢得。醫俗比益友。凝神對佳客。風窓愛宴坐。月庭時散屐。砥行學堅節。虛心師守默。不羡名園看。肯嫌官屋僻。龍孫恐騰翥。彩羽遲棲息。來過幾詩流。沙篆無留迹。團欒入夢靑。回首思鄕國。</text>
<title>醉和高學士夢中韻。贈李敬差伯春。</title>,<text>風神如鶴挺鷄群。快上高亭話夜分。拔俗襟懷懸水。鑑驚人眉宇炤星文。古琴彈出洋洋曲。彩筆揮成靄靄雲。一見謫仙長恨晩。天敎奇會更逢君。玉立風標逈出今。華名高價動儒林。詩鋒壯似千鈞弩。國器端成百鍊金。傾蓋玉京曾識面。開罇星館許論心。明朝客路風鞭急。桐雨秋宵奈獨吟。</text>
<title>承和復次</title>,<text>天上仙才逈不群。絳河雲錦手初分。千鍾酒發風流興。萬卷胸蟠黼黻文。知己百年輸夜榻。離懷幾日阻江雲。屋樑明月軒前竹。髣髴淸姿若見君。一雨三庚尙到今。漫茫江海沒重林。才分玉友成千里。爲擲瓊詞抵萬金。幾日行旌臨峽口。多時歸思滿琴心。嘉城水竹雙奇絶。天遣騷仙盡意吟。傾倒天瓢雨勢加。任敎行蓋雨中過。客窓更負平安問。瞻望南天恨轉多。靑年意氣欲超群。老去工夫欠半分。南服未成歸去賦。北山還愧勒移文。一生多病如司馬。半世談玄謝子雲。何幸晩年知己在。紫芝眉宇喜逢君。</text>
<title>贈別李敬差伯春 時過洛東亭</title>,<text>聞說湖亭擅上游。荻花楓葉媚晴秋。休憑詩酒貪驅使。少放風煙一半留。爭向驚濤較善游。湖山風月自春秋。今來好結江鷗社。不許機心一點留。龍鍾何幸托交游。風雅襟懷玉鑑秋。一別江雲千里逈。要牧瓊句篋中留。孤雲臺上訪仙游。正値楓花第一秋。芒竹穿雲禪榻靜。何如冠蓋集頭留。絃歌治化愧言游。斗粟淹人又一秋。歸去通明今已晩。布衣從古足封留。</text>
<title>次賀淵見和咸寧韻 三首</title>,<text>四老商山會。千秋更討探。紫芝歌曄曄。華髮舞毿毿。榻裏碁初罷。樓中酒正酣。鴒原傳勝事。桃實認偸三。曾共咸寧宰。淸秋恣賞探。欣逢眉著暈。相對鬢垂毿。露菊金錢滿。霜楓錦繡酣。停杯空問月。幾憶謫仙三。風雨重陽近。楓花阻一探。流年嗟荏苒。愁鬢映鬠毿。夢繞林泉勝。心灰富貴酣。淸秋辜斷送。更約賞三三。</text>
<title>和鄭使相八溪</title>,<text>東洛仙舟送使賓。瓊詞寄與隴頭人。何時玉節臨東閣。梅下尋詩雪作茵。灑落襟懷似洞賓。春山眉宇炤驚人。同時不恨吾生晩。忝得論文接綺茵。</text>
<title>和贈盧公瑞</title>,<text>久假三秋入幕賓。烏知非有謾欺人。會心爲樂名爲幻。好見駄紅醉客茵。</text>
<title>和贈安生景福</title>,<text>玉帳淸嚴少雜賓。後車唯載一詞人。詩情不似風情薄。莫笑沈酣謾汚茵。</text>
<title>次贈趙上舍穆</title>,<text>仙袂重逢嶺外春。艶詞酬唱摠騷人。誰知客裏風流戲。試把高情混世塵。</text>
<title>次賀淵韻 二首</title>,<text>簿裏抽身出。樓中擧眼探。荷珠香濟濟。柳線露毿毿。光景隙駒駃。功名戰蟻酣。靑山看欲暮。坐待月成三。爲訪言游室。憑欄共討探。靑眸雙炯炯。華髮兩毿毿。節序秋將老。襟懷酒半酣。團欒風月夜。不覺報更三。</text>
<title>次別周士安 二絶</title>,<text>誰敎衝畏日。莫使負秋風。淸詩滿歸路。要拾錦囊中。渭城歌罷袂將分。湖嶺迢迢隔暮雲。爲報秋風歸去早。投簪共入白鷗羣。</text>
<title>伽倻路中</title>,<text>蕭颯西風颺鬢絲。楓花影裏馬行遲。野人不解憂民斂。爭道秋風覓好詩。</text>
<title>秋夜</title>,<text>涼秋山吐月三更。露洗霜磨盡意明。吟苦客懷淸不寐。寒螿何事向人鳴。莫遣鷄人報四更。要看霜月滿輪明。坐來添却吟魂爽。警露松梢獨鶴鳴。</text>
<title>移種紅桃</title>,<text>灼灼成蹊萼。移根竹塢東。酡顔嬌醉日。紅袖笑臨風。蒸樹霞光亂。籠香露氣濛。唯愁貪結子。葉裏掃殘紅。</text>
<title>贈別碧梧虎巖</title>,<text>再到拜州四十秋。舊城雲物惱詩眸。西風遽作松亭別。談笑風流夢也不。</text>
<title>紅樹院。次李御史光甫韻。</title>,<text>雲暗山橫路不分。杜鵑啼血隔林聞。揩眸野館淸霜句。千里相思對夕曛。</text>
<title>憩小蓬臺</title>,<text>斷山跨海自成臺。松老巖頭鶴化胎。海外三山應第一。何人錯道小蓬萊。</text>
<title>戲呈賀淵二月種梅</title>,<text>瀟灑高齋傍水開。不栽桃李種江梅。孤芳已恨春風晩。臘雪應看好句催。</text>
<title>過野城有感。紀所見。</title>,<text>滿野黧顔拾翠人。誰分勺水活窮鱗。東風不識逃亡屋。開遍桃花艶上春。</text>
<title>次</title>,<text>千年王業屬三家。淳朴遺風此夜多。半月城中花似海。天工戲做一繁華。百戰溪山老欲秋。千年遺事夕陽樓。興亡宇宙元如代。不用臨風費客愁。</text>
<title>次僧來</title>,<text>甁分小白山泉月。訪我深林草土年。鶴駕煙霞携滿袖。重逢碧眼照湖天。</text>
<title>次贈 爲陶山相公幹書堂二絶</title>,<text>治生我亦拙於鳩。未遂平生一壑謀。辦了陶山餘刃在。爲吾粧點錦溪秋。憐汝經營飽險艱。來過正帶雪風寒。解裝又得溪仙句。思入雲山縹緲間。</text>
<title>次丹陽題詠</title>,<text>鳥喚鈴齋午夢回。捲簾頤笏對山隈。風爐濤起烹雲液。藤面香生織水苔。淡泊愛他心事靜。優游忘却鬢毛催。仙家物色渾詩畫。肯向陰何學撥灰。束鬱巉峯秀。橫流怒澗通。天機魚動鏡。仙興鶴盤空。粧抹勝西子。吟懷勇北宮。臨風欲大笑。怕作貫船虹。</text>
<title>次登岳陽樓</title>,<text>巴陵新霽露芳洲。晩倚危欄豁遠眸。全楚煙霞地勝。三江風浪拍天流。名高子美乾坤句。價重希文進退憂。日暮君山來鐵笛。回仙飛過洞庭秋。</text>
<title>次</title>,<text>雨歇江聲壯。雲收岳色佳。橫琴彈宓宰。擧酒拍洪崖。結社盟雖晩。餐砂願已諧。悄然成大笑。風至憶無懷。</text>
<title>題忠武錄後</title>,<text>龍臥南陽志自奇。風雲佳會草廬時。高名大義三分國。白日靑天兩表辭。王佐本非雙管仲。雄才何啻十曹丕。長星不爲炎精駐。抱膝空吟珍瘁詩。</text>
<title>訪退溪不遇</title>,<text>雲捲月川沙似雪。風恬浮浦水如苔。主人難待靑山暮。何處黃花醉不廻。</text>
<title>題金主射獵圖</title>,<text>混同江頭鞭赭馬。白頭山下創戎功。終敎大獵中原土。立馬吳山第一峯。</text>
<title>復次曹牧韻 辛酉○此下拾遺</title>,<text>黑綬難禁白髮侵。浮雲鷄肋已無心。猶饞斗粟淹歸駕。錦水烪霞夢裏尋。有分京山再宦遊。看花古縣更淹留。楣間拙字知余否。佩印重來雪滿頭。</text>
<title>謹和賀淵戲退溪七月旣望之作</title>,<text>壬戌新秋旣望中。希蹤赤壁正奇逢。無端風雨翻爲戲。有約江山自不容。作賦蘇仙誇得意。題詩李白歎成空。扁舟明月中秋好。爲續淸遊擅海東。中秋旣望。若做淸遊。不須多讓於蘇仙。而又見阻礙。可嘆。轉達陶山。以資一場笑囮。如何。</text>
<title>戲贈郭兒卽</title>,<text>鍾生天上玉麒麟。秋水淸眸影照人。他日窺牛奇氣在。已知英物挺風神。風塵安得見祥麟。老去空成伎倆人。膝下提孩吾有望。養全天賦保精神。</text>
<title>贈大容</title>,<text>風格眞如一角麟。高談淸韻動驚人。須知聖處饒眞樂。功做精深妙入神。不分仙區綰玉麟。囊中無藥活瘦人。唯思歸臥溪雲畔。夜讀朝耕足暢神。</text>
<title>白雲書院。次退溪韻。</title>,<text>殷師千載道重興。景仰高山問幾層。尊禮晦菴人未有。創開書院事何曾。溪心印月淸光合。壁裏藏書寶氣騰。今古仁賢留敎地。令人深省惕淵氷。</text>
<title>越松亭</title>,<text>碧海連天地盡東。明沙十里蔭長松。吹簫仙子來中夜。散屐遊人至下舂。月碎枝稍驚白鶴。風翻鱗甲起蒼龍。袖中卷得寒濤去。自詑吾非舊日容。滿簾空翠送前山。碧海風濤撼坐寒。三島尋眞來有約。六驁連釣計非難。芳春消息花邊雨。遠客光陰鏡裏顔。最是恭桑懷舊恨。墟煙喬木莾蒼間。糸出于此。寓居于他。感念而作。</text>
<title>次望湖樓韻。辛亥○監軍御史時</title>,<text>綠樸炎蒸苦不任。遠懷多緖老侵尋。著書司馬元多病。作客陳生幾俯深。謾向雲林馳夢想。誰將山水奏琴心。胸堆磊磈消無地。唯信昭昭白日臨。</text>
<title>次伴鷗亭韻</title>,<text>花山粧䯻簇千頭。淸洛磨銅遶檻流。望入遙空飛鳥沒。圖成平楚晩煙稠。留連風月撩詩興。跌宕琴尊散客愁。擬借疏櫺觀物色。機心還怕舞輕鷗。</text>
<title>奉和 爲李艮齋</title>,<text>忙裏光陰水走東。可憐人老百憂中。逢君華岳三春暮。剩喜衰顔借酒紅。</text>
<title>夏日卽事 時在丹山</title>,<text>吏散鈴齋靜。重門自不關。隔江靑數點。方好捲簾看。</text>
<title>題陰城客舍</title>,<text>江路衝炎景。山城辟午暉。飮水消熱惱。呼酒解愁圍。身逐浮浮雲走。心慙倦鳥飛。何時林下去。涼吹襲荷衣。</text>
<title>影岳山路中</title>,<text>在在秋山展錦屛。遊人如入畫中行。不將靑角鳴前道。郤怕松梢睡鶴驚。</text>
<title>守在四夷賦 月課八角律 威德漸被。蠻夷率服。</title>,<text>一人有道。四夷是歸。知慕義而自守。孰挭化而我違。耀德不觀兵。已絶虞之警。修文以偃武。自有不怒之威。思昔惟皇撫世。爲民立極。敷至仁於烝黎。覃玄化於動植。皆在我闥。萬方共惟帝臣。盍歸吾仁。百姓徧爲爾德。玆以小懷大畏。西被東漸。慶泰運之復覩。仰盛化之均霑。南面何爲。但垂衣而端拱。北辰居所。爭會極而欣瞻。於是。百蠻來賓。九服獻瑞。晏三陲兮絶塵。混八方而同軌。我疆我理。竝囿覆幬之包容。自北自南。咸仰日月之光被。至使永鎭金城。不鎖玉關。藏地利於廣漠。結人利於夷蠻。閒鋤桑畦。奠民枕於壽域。堆塵武庫。安國步於泰山。是知王本無外。夷在不治。威不恃於甲兵。險豈誇乎城池。舞干虞階。自格三苗之逆。獻雉周廟。坐致重譯之夷。豈比內修無策。外征不率。紛徒事於干戈。已先撥其本實。患起宮掖。奚翅徙戎之謬謀。禍胎蕭牆。何補防胡之虛築。安得 十字缺 字以按堵。綏獷俗以臣服。永使外夷。不隔藩籬。自守封域。而免無辜於邊塵之魚肉也哉。</text>
<title>挽詞 二首 退溪</title>,<text>早騁詞華晩改求。仕中爲學欲兼優。勤劬積日千痾集。歸去中途萬事休。陶舍宿心違講習。錦溪幽抱失藏修。朱書每與人同讀。幾憶平生淚共流。穎脫爲文出俗姿。天胡賦命獨多奇。靑雲正似點竿日。綠綬還同鳳棘時。謗有丘山飄衆喣。家無甔石濟窮慈。如君晩節尤堪尙。後有同心只自知。</text>
