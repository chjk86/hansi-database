<title>次具相 仁垕 壽席韻</title>,<text>南極星光動。人間此會開。門留六十客。爭道少年來。</text>
<title>孝廟瀋陽行次時。公以弱冠。儒生諸縉紳。聯句別章。次韻。</title>,<text>西郊細雨君臣淚。北闕凝雲父子情。</text>
<title>投筆時</title>,<text>大醉高歌行路難。腰間三尺劍光寒。關中未有蕭相國。一作丞相 誰勸吾王築將壇。</text>
<title>曉吟</title>,<text>獰風驅雪曉來深。寒透將軍病臥衾。平明強起彈弓坐。惟 一作猶 有陰山大獵心。</text>
<title>挽李參判 袗</title>,<text>此世朋知半已空。餘生只自泣無窮。依俙楊柳橋邊路。立馬呼君似夢中。</text>
<title>桃花馬 公平生所騎</title>,<text>龍種產出渥洼津。走入桃源避虐秦。背上落花憐不掃。至今猶帶武陵春。</text>
<title>卽事。二首。</title>,<text>秋天日暮遠山微。橋上行人歸不歸。深樹寒蟬鳴振翼。草間涼露滴霏霏。露草寒蟲夜夜愁。城頭殘角報新秋。長空雨洗浮雲盡。月引詩情上小樓。</text>
<title>次李延陽 時白</title>,<text>聞君又賦月波亭。雲外列峯幾點靑。夜泊蒼梧吹玉笛。眠鷗驚起下沙汀。</text>
<title>行人四戒</title>,<text>過山須杖劍。渡水莫爭舟。曉發隨人後。宵眠傍馬頭。</text>
<title>題洪南坡 宇遠 梅藏</title>,<text>査古中仍樸。枝長盤更斜。尋春猶未早。惟見落來花。</text>
<title>閱兵</title>,<text>踏雪軍開營。侵星將出城。洪陽都護府。十月大觀兵。</text>
<title>雨後望野。效半山體。</title>,<text>德山無夕照。禮山有夕照。浮雲之所爲。夕陽無遍照。</text>
<title>魯宮</title>,<text>人渡桃花岸。馬嘶楊柳風。夕陽山影裏。寥寂魯王宮。</text>
<title>題李參議 時敏 扇面</title>,<text>學士來何晩。將軍醉欲眠。出門 一作停杯 催上馬。疏雨夕陽天。</text>
<title>乙酉使行。降仙樓酬唱。二首。</title>,<text>閣上朝雲起。臺邊暮雨收。羽衣公子至。知是降仙樓。山石崩還立。江波斷復流。貴人多宿志。此日早登樓。</text>
<title>大君次</title>,<text>巫峽春風起。淸江暮靄收。客中多少興。長笛一聲樓。</text>
<title>李兵使次</title>,<text>地坼平湖遠。春深花雨收。醉携紅粉妓。乘興又登樓。</text>
<title>題野堂壁上</title>,<text>蝸室纔容膝。疏籬僅面遮。靑靑看柏葉。艶艶對黃花。吟病因憂國。忘身不念家。平生懷壯志。老去報恩何。</text>
<title>卽事</title>,<text>敢說淮陽薄。還憐滯海頭。歸心今夜月。衰鬢一年秋。濩落終何用。蹉跎欲自羞。飛騰猶未已。長嘯倚高樓。</text>
<title>書繡衣衣背</title>,<text>半夜殘燈道姓名。自言京洛李書生。將軍欲獵陰山野。莫向邊城作虎行。</text>
<title>謹次李忠武 舜臣 閒山島韻</title>,<text>號令山河動。功名日月高。如今破壁上。夜吼舊龍刀。</text>
<title>贈李生 爀 夢中詩 復官爵時</title>,<text>吾王推食解衣衣。生死君恩也莫非。明時罪大終難逭。魂到丹墀舊秩依。</text>
<title>挽章[睦來善]</title>,<text>將軍曾抱杜郵冤。欲說庚申不忍言。何幸天心憐至痛。特宣哀札慰忠魂。靑烏改卜新開域。大鳥悲鳴幾繞墳。感激泉臺寧有極。相應抆淚拜新恩。</text>
<title>挽章[金德遠]</title>,<text>人情最恨壞長城。復見皇天白日明。涅背遺忠今武穆。登壇宿望老營平。冤消斗氣輝新渥。位極台垣換舊旌。秪是喬山看漸遠。他時墓樹盡東傾。</text>
<title>挽章[李觀徵]</title>,<text>十載幽冤鎖夜臺。衝霄劍氣尙崔嵬。曾悲大樹寒風颯。幸見佳城白日回。粉字新塡追秩煥。祭文親製至尊哀。恩榮備盡人難作。餘淚偏沾志士顋。</text>
<title>挽章[吳挺緯]</title>,<text>晉陽忠節家。勳庸傳累葉。嶷然有是子。頎頎見玉立。起身戎馬間。翰墨臻古法。孝廟大有爲。銀臺儲頗牧。八座長金吾。元戎典機密。三朝荷殊寵。一節思報答。虐焰彌天地。貞亮禍幷及。聖意在保全。宵人爭潝潝。甘心武穆死。激烈尺劍什。疾風天有意。三軍紛雨泣。廣陵滯藁葬。遺言遲一甲。冥理竟不爽。白日照閶闔。九重下哀詔。生死恩波浹。追官極上台。賜誄煥御帖。鳳穴有好毛。拔擢畀湖邑。便蕃寵賵儀。葬祭無不給。魂魄倘有知。感淚泉臺濕。顧余同庚友。念舊增於悒。壁上歸來辭。英儀怳再挹。傷心漢江水。嗚咽西湖接。</text>
<title>挽章[沈梓]</title>,<text>累朝殊遇卑戎垣。却縠詩書自將門。往事忍言三字獄。聖恩終雪十年冤。親頒鳳藻哀榮備。兒佩魚符緖業存。聞說湖岑移宅兆。可堪臨挽淚聲呑。</text>
<title>挽章[柳命天]</title>,<text>獰飆撼地晝光昏。是日將軍便斷魂。武穆精忱丹未泯。萇弘哀血碧成痕。風儀尙憶三朝奮。天道重伸十載冤。御製數行眞惻怛。泉臺想亦拜新恩。</text>
<title>挽章[柳命賢]</title>,<text>河魁驚坼日光寒。往事追思骨亦酸。崑玉焚來心獨烈。鄷刀埋處氣猶干。回環天道初伸枉。負戟軍情轉作歡。遙望岳王墳上草。楚招凄咽淚雙汍。</text>
<title>挽章[李鏶]</title>,<text>千古烈士痛。十年天道回。追褒煥宸藻。新渥溢泉臺。岳結玄雲在。江虛白馬來。猶餘舊部曲。專轄愧非才。</text>
<title>挽章[兪夏益]</title>,<text>道濟長城武穆忠。三朝一介老元戎。興言忍及庚申事。淹涕偏傷乙巳同。祭以宸章天語懇。贈之台揆主恩隆。卽今誰任師中古。匣閉蛟龍劍獨雄。</text>
<title>挽章[鄭維岳]</title>,<text>文武全才貫日忠。三朝輦轂作元戎。權兇側目陰謀慘。聖主傷心贈典崇。事到十年天理驗。名垂百世國言公。英魂毅魄重泉下。長衛宗祊靖海東。去年趨哭廣陵墳。宿草荒涼日向昏。默想儀形如可見。欲追哀誄更誰聞。殘原淺土埋遺恨。改隧封塋荷聖恩。幕裏舊賓今白首。獨揮衰淚望南雲。</text>
<title>挽章[權愈]</title>,<text>百弩環身日。孤忠抱恨時。悃誠臨命見。才略議兵知。江畔埋冤久。湖中卜吉移。不訾那可償。長道後人悲。</text>
<title>挽章[李義徵]</title>,<text>老臣衷赤聖明知。三至人言母竟疑。爲軫忠魂茹舊痛。故茲哀贈霈殊私。空深部曲悲涼恨。不見將軍矍鑠姿。玉塞長城嗟已壞。九重今日倍興思。</text>
<title>挽章[姜碩賓]</title>,<text>當時奇禍尙何言。墓樹枝南武穆原。天道十年回泰運。主恩今日雪幽冤。城東舊葬衣冠出。湖左新阡石槨存。也是哀榮俱可涕。不堪春草送靈軒。</text>
<title>挽章[睦昌明]</title>,<text>西湖墳樹盡南枝。十載行人指點悲。天日幸回幽谷照。衣冠俄奉吉阡移。宸章賜誄追思切。血嗣調官盛渥滋。啓事忠魂猶不暝。寧陵無路答隆知。</text>
<title>挽章[權瑍]</title>,<text>一夕獰風大樹零。將欹廈屋復誰擎。氣衝星斗冤方結。禍殄天心悔已萌。哀誄親切新寵札。移防官庇舊封塋。英靈定擬冥塗報。長作金湯衛漢京。</text>
<title>挽章[李玄錫]</title>,<text>弓刀家世好男兒。柳大將軍走卒知。曉達兵流兼傳癖。歷敭卿列佇台司。身罹網罟忠無賴。氣壯山河志不移。恩贈滌冤哀詔惜。九原堪慰十年悲。</text>
<title>挽章[沈檀]</title>,<text>慘矣庚申不忍言。最 缺 無罪老將軍。身居笠轂功招忌。火烈崑岡玉未分。公議幾傷長夜恨。天恩幸雪十年冤。三階峻秩添槐棘。九地榮光動苾芬。聖代寵章收一子。德門餘慶屬諸孫。罹殃始痛天無驗。福善終看理有存。更向漢南移舊窆。卽從湖右卜新原。欲知此老平生事。看取吾王手製文。</text>
<title>挽章[黃徵]</title>,<text>此挽題何忍。玄穹問莫因。先朝曾托重。名將古無倫。望叶登壇際。班高曳履辰。文章餘事業。忠孝自天眞。制閫恩威著。參機算略新。誰敎禍網密。遽報將星淪。部曲宜垂涕。都民亦愴神。覆盆遲照日。寒谷久無春。幸賴乾心悔。恩推地底人。追銜躋大秩。哀誄悼良臣。紫誥溫綸煥。丹書厚怨伸。軍情瞻壘激。睿想聽鼙頻。支廈思樑棟。承家睹鳳麟。殊恩知曠世。長夜恨無晨。卜地新阡吉。呼天孺慕純。微才蒙翦拂。大度作陶匀。已褫庚申魄。猶全壬戌身。十年空撫臆。中夜獨沾巾。恨負幽明訣。情司骨肉親。哀辭非敢擬。衷曲薄言陳。</text>
<title>挽章[朴慶後]</title>,<text>彩晦河魁問幾年。滿襟哀淚尙潛然。當時事跡昭千載。今日恩榮賁九泉。知有何人操禍欛。休將此理質皇天。幽明不盡親知慟。強寫悲懷綴一篇。</text>
<title>挽章[權珪]</title>,<text>茫茫天理問無因。淺土蕭條已十春。立石何煩三日達。戴盆終看一朝伸。黃扉贈處台文煥。玄宅移來塚木新。宦跡京師違執紼。欲題哀挽更沾巾。</text>
<title>挽章[李瑞雨]</title>,<text>靑門部曲摠星離。往事重論涕自危。壯氣不摧千蜮弩。英靈應逐五丁 一作神 旗。檀亡可惜長城壞。繓死誰明短臂支。欲向西湖望新塚。山光水色使人悲。</text>
<title>挽章[權歆]</title>,<text>杜郵當日事堪憐。天道回環奄十年。忠悃尙留臨死語。宸心偏悼侑靈篇。粉書新煥台文耀。玄窕遙通劍氣連。況復聖朝延世興。定敎英烈泣重泉。</text>
<title>挽章[李玄紀]</title>,<text>自是山西出將家。中權世世領軍牙。便蕃禮數三朝秩。震疊威名一國譁。貝錦成來群哲盡。丹書洗處異恩加。近聞賢胤遷幽兆。哀挽臨題涕淚斜。白日昭丹悃。恩書下紫宸。天心十年改。公議一朝伸。曠世哀榮極。重天寵命新。誄文尤異數。堪與豎碑倫。</text>
<title>挽章[吳始萬]</title>,<text>聖朝懸金日。師中得儁材。平生孫武略。餘事子昂才。宿望銀臺峻。威名玉帳開。三朝仗忠節。八座領河魁。忽罷靑蛇夢。翻罹白貁災。風驚大樹折。雨泣一軍哀。尺劍空留詠。長城奈自頹。亨衢星紀轉。陰谷日光回。優誄分宸翰。追恩贈上台。十年移兆宅。知有此時來。</text>
<title>挽章[李玄祚]</title>,<text>三字無端殺岳王。千秋讀史每悲傷。孤忠更落奸人手。卽事重摧志士腸。八月陰風應泄怒。中天白日竟回光。凄涼一曲西湖唱。和淚題來轉激昂。</text>
<title>挽章[李萬元]</title>,<text>內外純忠本將門。山西韜略有名孫。籌猷軍國安危注。敎鍊親兵節制尊。偃月陰謀機乍駥。滔天橫禍痛誰原。長城謾入檀公恨。三字終含武穆冤。玄理回還逢泰運。丹書夬洗慰英魂。黃扉襚爵超崇秩。紫綍延英及後昆。鳳藻伸哀仍盛典。牛岡改卜且殊恩。追思曩日叨簪筆。忍說當時憫戴盆。自是理冤由聖鑑。敢言封疏採輿論。悲風暮起將軍樹。瞻望寧陵洒血痕。</text>
<title>挽章[鄭樸]</title>,<text>玉石崑岡火烈時。廟廊橫折棟樑姿。天道十年猶轉禍。王庭群議亦無疵。白日恩光回九地。朱門餘慶付孤兒。卜吉牛眠移厝處。不堪和淚寫哀詞。</text>
<title>挽章[姜鋧]</title>,<text>詩人錯道逐鴟夷。埋骨西湖亦不悲。往事已看雲水白。孤忠惟有日星知。宸情懇惻哀榮至。賵贈便蕃惠渥垂。最是錦江如解意。暮濤嗚咽訢恩私。</text>
<title>挽章[姜銑]</title>,<text>蘭艾俱摧玉石焚。雪冤宸章軫忠勤。孤魂九地涵恩澤。壯氣千秋化雨雲。昭代哀榮劉節度。英雄遺恨李將軍。靑山似戟迎丹旐。宛爾當年擁虎賁。</text>
<title>挽章[睦林儒]</title>,<text>擬報寧陵國士知。深誠敎鍊羽林師。當年玉寒長城倚。夙歲銀臺令望推。內外家風彰虎烈。中間媒孼慘鵰兒。蓮鋩幾入秦人惜。藁葬空餘漢將悲。何幸聖朝回泰運。竟看幽壤照昭曦。登台襚爵紆恩渥。錫奠雲章切愴思。灰骨鵠亭遺恨釋。妥靈牛臥舊塋移。追懷往昔叨軍佐。挽語難禁感涕洟。</text>
<title>挽章[睦林一]</title>,<text>西湖山色十年悲。武穆精忠涅背知。丹筆洗冤回聖鑑。白麻榮襚煥台司。梧丘已違窮泉恨。藁葬新定吉壤移。無復齋壇聞敎鍊。至今深痛羽林兒。</text>
<title>挽章[權重經]</title>,<text>兜鍪家世自山西。禮樂登壇望實齊。道濟有功扶宋代。亞夫無罪死漢狴。乾坤慘澹風沙暗。壁壘蕭瑟秋色凄。追記至今心欲折。不堪回首數行啼。極知天道有回環。聖主臨朝憶武安。哀誄自題垂睿藻。上台仍贈冠朝班。龍驤塚壓新移域。驃騎營空舊築壇。壯士歌中違坐引。一哀悲劇淚潺湲。</text>
<title>挽章[李文興]</title>,<text>梧丘十載泣幽魂。往事驚心豈忍言。陽道重亨朝著日。天光改照夜臺昏。伏波葬禮終無憾。武穆精忠已雪冤。前後哀榮紆聖念。秖應冥寞感殊恩。</text>
