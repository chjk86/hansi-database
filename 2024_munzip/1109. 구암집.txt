<title>畫</title>,<text>梅梢老鶴立。顧眄意何如。萬里秋空闊。飄然逸翮舒。</text>
<title>逍遙</title>,<text>閒來無事步村墟。春日淸明小雨餘。遠近風光都領略。草堂長晝且看書。</text>
<title>夏日偶吟</title>,<text>炎夏虛堂午睡回。淸飀陣陣四邊來。箇中老子都無事。臥看紅花日日開。堂前有百日紅</text>
<title>下雞雛</title>,<text>伏雞時日久。將子始成羣。黃白纔交化。雌雄姑未分。未論仁智德。先見化成源。不必求家利。呼童護養勤。</text>
<title>巢燕</title>,<text>白屋人誰到。三春燕占棲。捲簾便出入。借壁任高低。可喜當簷語。不嫌落案泥。靜觀綢戶處。終始用功齊。</text>
<title>忍飢</title>,<text>我性疎慵飢固宜。飢來莫若忍之爲。細思一切人間事。羞辱多從不忍飢。</text>
<title>挽農窩權丈 爾麟</title>,<text>先子忘年契。故家異姓親。况兼同社好。偏荷擊蒙頻。泣玉關時命。耕田任素貧。庭梧鸞鵠峙。餘慶卜他辰。</text>
<title>挽李戚五應 奎東</title>,<text>謂君未敢死。胡忍遽重泉。祖服朞年內。親闈百歲前。子淵嗟不幸。伯道柰無傳。戚記詞場契。性安涕汪然。</text>
<title>挽族叔 逑贒</title>,<text>我欲駕長風。陟戲訟瑤皇。有善未必慶。有惡未必殃。驗之於吾公。此理何茫茫。天公若有意。厥初降非常。平生眞實姿。得來非勉蘉。家庭盡愉怡。宗黨推敦良。處己以沉靜。接物無畦疆。本地旣耿介。餘事兼詞章。揮手走龍蛇。開口吐鳳凰。弱冠遊文苑。聲譽動州鄕。儕類視模範。門戶倚棟梁。謂宜假之年。成就不可量。那知邂逅疾。沉淹經二霜。神鬼竟不仁。靡效試靑囊。三旬白駒隙。一夜風燈忙。猿腸痛斷寸。鴈影悲失行。可憐閨裏孀。結縭二載強。哀哀三時哭。行路猶沾裳。况復一塊餘。非所望構堂。宜豐反嗇報。宜壽還殀殤。誰謂天可必。到此歸荒唐。忽焉念疇昔。有淚自滂滂。親雖叔姪分。情與兄弟當。公以吾稍長。文義時確商。我以公多藝。筆畫資潤光。公憐我之孤。我襲公之芳。無時不相隨。無處不相將。今焉嗟已矣。萬事都亡羊。最惜吾門內。文運日凋喪。先輩次第零。後生迷向方。吾儕若干人。聚首事文房。從今更何爲。便同失路倀。有時對道叔。無意啓書緗。嗟吾未四十。人事悲黃粱。客春景綏逝。看公涕盈眶。云胡數月裏。公又繼之亡。公亡嗟未幾。五應遽北邙。未知九泉下。與之共徜徉。幽明旣殊制。卽遠已束裝。攀紼不忍訣。回首問彼蒼。蒼穹竟不語。曉月照西廂。</text>
<title>奉別金府尹 尙集</title>,<text>吾州壬癸餘氓在。牙纛重看自古家。丘壑濟來傳手段。巷閭興起復弦歌。深山正穩厖眠戶。歸路應敎鵲擁車。連世桐鄕偏荷奬。離亭斜日感懷多。</text>
<title>挽辛丈 命祉</title>,<text>早辭場屋卜閒居。竹巷蓮堂處士廬。靜裏無關當世事。牀頭時閱聖贒書。康寧足令人咸羨。仁壽從知理不虛。戚誼更兼先契重。攀輀回首謾沾裾。</text>
<title>挽李丈 文鐸</title>,<text>憶在童稺日。我遭先君喪。有客匍匐至。慟哭拜靈牀。哭訖摩我首。嗚咽言之長。曰余乃翁友。交誼非尋常。戚以叔姪講。情與兄弟方。黌堂花月夜。荊圍風雨場。隨處共聯翩。往事悲峩洋。說來涕蔌蔌。使我摧肝腸。于今三十載。寤寐猶未忘。夤緣獲出入。粗得窺藩牆。本地旣醇正。餘事兼文章。謂宜享遐福。柰何多乖張。鵬圖失摶遠。螟祝旋遭殤。七耋休云稀。五鬼終不祥。公猶不慽慽。隨分自娛康。樂彼三笑地。蕭灑數椽堂。山靜水更淸。暇日聊翺翔。末俗鮮有知。小子偏仰望。竊喜有考德。默祝享康強。天神竟不仁。耆舊嗟云亡。回首舊林泉。滿目空凄凉。柩前故人子。俯仰謾徊徨。上爲先契痛。下爲小子傷。</text>
<title>送別曲江倅葉西權公 ○幷序</title>,<text>曲江倅權公。莅郡五載。邑民謠誦。又以其崇儒餘化。施及隣境。吾州之士。賴而興起者彬彬然。而樹仁被奬進亦多矣。今於賦歸之日。謹詠一絶。爲道州士悵惘之情。兼叙己懷云。淸流應酌曲江潯。千里歸裝澹一琴。立望行塵同悄悵。隣州人士亦何心。</text>
<title>挽崔進士 天翼</title>,<text>襟懷蕭灑出風塵。餘事文章又逼眞。天畀聦明資聖世。地因偏窄老遐濱。科名得小心還厭。經籍竆深味更新。貧且無兒人莫慽。此翁眉睫不曾顰。</text>
<title>挽李瞿軒 裕中</title>,<text>明活山光秋更好。夕陽回首憶公儀。騷壇闊步曾追伯。蓮籍香名且付兒。人世漸看先輩落。鄕邦不盡後生悲。一聲䪥露摧心處。風詠亭高汶水湄。</text>
<title>挽族叔 觀臣</title>,<text>好箇江山好主人。平生接物見天眞。可憐六八光陰促。行路何心涕滿巾。</text>
<title>敬次湖叟公韻。贈鄭若水。</title>,<text>烏川家學有源頭。忠義傳來板蕩秋。孤城火聳千兵勢。斷麓詩藏萬古愁。却將大樹將軍意。仍作桐江處士流。褒奬聖恩前後降。風聲南國未應休。</text>
<title>挽活山南公 龍萬</title>,<text>山待高人活景明。淸泉白石摠神精。餘事文章傳奕葉。晩年眞樂敎羣英。十目經綸虛素志。六閒身世謝浮榮。門閭慶弔何須說。達識由來已忘情。</text>
<title>次活山南公題先祖殉節事蹟韻</title>,<text>堂堂鼻祖烈。昔我府君承。尺劍衝西浦。冠巾葬武陵。忠心天日皎。義氣秋霜凝。西望君門隔。孱孫感慨增。</text>
<title>旌贈日次館學諸生韻</title>,<text>忍言蛇豕逼京城。退據南邊縱復橫。先祖百年留實蹟。孱孫幾世泣虛塋。泉臺毅魄蒼天格。旌楔恩光白日明。遙望楓墀稽首謝。吾王萬壽共南溟。</text>
<title>次藥南李丈 憲洛 玉院耆老會韻 幷序</title>,<text>乙巳暮春。藥南丈偕四五長老。會話于玉山書院。樹仁叨參是席。沿溪尋芳。盃酒團圝。亦勝會也。藥南丈醉吟一律。索余和之。忘拙謹次。五老三百歲。淸遊一席同。引觴浮大白。攜杖玩千紅。別界忘憂樂。浮生任塞通。仁堂相勉意。卻憶同安鍾。</text>
<title>安幕洞煑蕨會。卽席 二首。○幷序</title>,<text>乙巳夏。以先祖旌閭竪碑事。伐石于安幕洞。吾社中諸員。爲觀是役。兼設煑蕨會。班荊列坐。盃酒團圝。遂忘拙口占。以識一時勝事。惜春春已去。芳草更堪憐。麥氣浮晴日。鸎聲帶晩煙。天慳太古石。人訪武陵仙。滿酌須同醉。塵繮輒易纏。洞在武陵山下。山中眞率會。芳草綠陰辰。煑蕨羞瓊液。班荊坐碧茵。淸談聊竟夕。白酒亂無廵。莫惜樽前詠。玆遊未可湮。</text>
<title>見石工斲石偶詠 碑役時</title>,<text>斲得巉巖用短釘。千敲萬打益求精。由來學問應如是。不息工夫政有成。</text>
<title>次玉山會中韻</title>,<text>春暮溪山集衆贒。風流遠倣永和年。鏗鏘瀑響何須瑟。平鋪臺盤不用筵。景物應爲詩句助。幽懷足以酒盃宣。仙區好會吾無分。其柰匡牀一疾綿。</text>
<title>次地主林公 濟遠 盤龜臺韻</title>,<text>冠蓋紛紛絡一區。鮮知民瘼等閒遊。分明太守如傷意。物外江山到底憂。</text>
<title>憶從弟嚮五 樹福</title>,<text>半世萍蹤已可憐。晩來鱞狀更凄然。嬰孩滿室將誰哺。甔石無儲未繼饘。患難極知相別苦。貧竆那得至情宣。脊令詩句吟哦久。謾倚書牕白日眠。</text>
<title>謹次徐參判 仁忠 贈職慶讌韻</title>,<text>丈夫提劍誓蒼天。十八人中倡義先。氣化虹霓撑北極。身爲保障抗南邊。恩褒泉路增三品。公議儒林待百年。樹立風聲從此大。不須麟閣畫圖傳。</text>
<title>訪安國寺。仍上西菴。乙巳夏。嚮從在幕谷遘疑疾。余與從兄入救。向减後遊歷山寺以紓懷。</title>,<text>笑他奔逬跡。仍得訪禪扉。鸎語淸人耳。花香上客衣。煙霞曾有癖。遊歷可忘機。雪衲高僧在。相留更未歸。</text>
<title>又呈從兄 樹勳</title>,<text>昆季衰年樂。逍遙幷短筇。仙區疑世外。佳節是天中。萬事皆吾分。前程任化工。何時蘇病弟。談笑與之同。</text>
<title>丙午元朝有感</title>,<text>居然四十八春秋。人世光陰水共流。莪蔚平生孤露恨。萍蓬骨肉別離愁。任他分劑蒼天定。羞我經營半道休。衰懶如今宜閉戶。且令兒子免裾牛。</text>
<title>次虎溪書堂韻</title>,<text>天爲閒人限別區。愚溪不妨遠王都。竹園喜聽幽禽語。桃岸恐敎俗客呼。泉石尙依先輩跡。軒楹留待後昆扶。藜筇十里頻來往。滿壑風煙摠慣吾。</text>
<title>次申義士 虬年 行蹟韻</title>,<text>醜類憑凌左海疆。丹陽孤節幷睢陽。血痕草莽留餘恨。氣作風霆埽不祥。九夜潛光公議鬱。百年遺躅野人傷。由來顯晦關時運。早晩天門聖澤滂。</text>
<title>挽孫亨甫 應龜○二首</title>,<text>江湖梅落春無痕。雪裏寒䕺生古根。風撼瓊枝飄葉葉。餘香消歇月黃昏。端陽時節送君歸。黃鳥嚶嚶芳草菲。十里江東雲樹恨。五更殘月更依依。</text>
<title>釜谷煑蕨會 二首○幷小序</title>,<text>去年夏。煑蕨于安幕洞。今年又設是會于釜谷。眞率之趣。一如去年。又吟二絶。雨歇江郊芳草齊。綠陰深處黃鸝啼。山肴白酒優眞趣。天際輕雲日未西。煑蕨烹鮮興有餘。江郊物色雨晴初。年年此會眞奇絶。鸎夏佳辰每不虛。</text>
<title>次權君 昌植 山齋韻 三首</title>,<text>離羣何必訪衡廬。愛此溪山興有餘。滿篋圖書搜古蹟。小牕梅竹護幽居。鳥啼花塢靑春暮。厖睡茅簷白日舒。長在水聲松籟裏。是非人世不聞諸。晩計都將付草廬。蒔花種竹不求餘。林泉可是從吾好。龜策何煩卜所居。山色好看楓欲醉。岸容先訪柳將舒。閒中四序無竆興。爲向斯翁細問諸。三笑遺墟處士廬。縛茅編竹數間餘。柴門晝永誰來往。石榻風淸任起居。枕下幽泉寒更綠。簷端宿霧捲還舒。年來我亦尋閒界。一半靑山欲乞諸。</text>
<title>挽鄭蒙巖 熺○六首</title>,<text>卓爾昆峯行業高。儒林百歲更誰蹺。幸看趾美贒孫在。君子家聲不寂寥。文章餘事未須論。眞箇工夫靜裏存。聞說靑衿相聚語。吾鄕師表有蒙軒。蓮籍浮名在少年。桑楡餘景付殘篇。煙霞洞裏逍遙興。成就羣才樂又全。誰將琬琰薦明堂。卅載林泉鏟寶光。抱負終然歸寂寞。空留殘藁篋中香。高門頻見棟梁摧。魯宇先公又夜臺。獨有白頭常友在。相逢知舊說悲懷。松下年來未問童。自憐蹤跡世憂叢。冠巾邈矣成千古。回首霞岑碧數峯。</text>
<title>不如深閉戶 二首</title>,<text>素性吾虛弱。出門易見傷。暑寒多酷患。風雨或乖常。跋涉勞膂力。驅馳撼腑臟。不如深閉戶。無事對書緗。素性吾恇㥘。出門柰不安。山林憂虎伏。江海畏螭蟠。履險沮神色。臨危凜肺肝。不如深閉戶。端坐整衣冠。</text>
<title>病裏惜春</title>,<text>惜春春已暮。調病病猶遲。紫玉山深處。杜鵑花幾枝。</text>
<title>春日遣懷</title>,<text>西疇宿麥尙遲黃。近日寒廚煙不揚。莫笑吾儂生計拙。淸貧元是士之常。</text>
<title>梅 二首</title>,<text>皎皎淸輝雪裏春。百花頭上獨精神。看來莫認西施白。玉色分明是伯淳。淸臞枯淡隱人流。浮世榮華爾豈求。自是東君憐介節。慇懃用意百花頭。</text>
<title>謾興 寓大朴時</title>,<text>山窩無事坐。天日更淸明。兒隔竹林戲。蟬藏松樹鳴。耕夫埋野色。溪女送砧聲。此地多幽興。欲語卻忘情。</text>
<title>挽徐丈</title>,<text>平生詩酒好風流。第一江山竹樹幽。斜日故亭人不見。晩楓蕭瑟白鷗愁。</text>
<title>次無名翁崔丈 柱泰 暗谷溪亭韻</title>,<text>千秋名顯柳溪愚。何事英靈怨被誣。竹塢長親幽鳥語。苔扉遙隔俗人呼。暗中十目森神鬼。丌上羣編列唐虞。須識日章君子德。工夫只在不欺吾。</text>
<title>吾所居屋子。歲久頹廢。而謀拙未葺。丁未秋。族父進士公鳩材指畫。俾構數架于正寢東。諸親無不合力。纔一朔幾至斷手。聊倣古人屋未就詩先成之意。詠一絶以道懷。</title>,<text>門親憐我老無居。爲結三間小草廬。從此晩年閒養足。明牕靜几好看書。</text>
<title>靑蓮菴。與權進士太初 運標 夜話。占燈字相和。</title>,<text>蕭灑山牕暎佛燈。良宵兼得對良朋。五更興味千峯月。一片襟期萬壑冰。談笑可令忘世慮。詩思不必較才能。衰年漸覺無餘事。甘作人間粥飯僧。</text>
<title>翼日夜。李孟涵 鼎容 又來同話。用前韻以示。</title>,<text>靑眼重開一點燈。山房添坐百年朋。中宵興味淸於水。半世塵愁渙似冰。竆道尙堪安素分。明時還自媿無能。偸閒數日同吾黨。笑殺東坡話院僧。</text>
<title>是夜。又與太初用魚字韻。述懷 二首。</title>,<text>平生空作蠧書魚。神舍荊榛苦未鋤。一部西銘眞實理。擊蒙千古有橫渠。尙父當年去釣魚。鹿門曾亦荷田鋤。丈夫隨處多眞樂。奔走名場可笑渠。</text>
<title>三綱祠奉安日。謹次先輩韻。</title>,<text>何處荒原劒血痕。山河壯氣菀干雲。睢陽只有忠臣蹟。綿竹猶無烈女䰟。爭似一家三節卓。同扶千古大綱尊。旌恩享禮終無憾。光寵非徒李氏門。</text>
<title>朝起見積雪詠懷</title>,<text>朝來推戶見。白雪滿乾坤。安得此爲米。炊煙遍萬村。時歲荒民飢故及之</text>
<title>遣懷</title>,<text>行年今半百。身世儘悠悠。計拙全無事。家貧或寡尤。靜中應有趣。分外更何求。茅屋垂新刱。村童是我儔。</text>
<title>懷友人 回文體</title>,<text>日又日日又日。君思我我思君。極眼望望眼極。雲外山山外雲。</text>
<title>丁未三月。自廵營特念文武科生進之最貧者。給米以濟之。僕亦與焉。笑詠一絶。</title>,<text>平生志業太虛疎。小得科名負我初。荒歲始知稽古力。數包倉粟到竆廬。</text>
<title>見前路走市人馬有感</title>,<text>爲是浦場百貨堆。紛紛人馬日相催。若令趨義皆如是。三代民風可復回。</text>
<title>詠屋後柹木</title>,<text>屋後古柹木。先人手所植。托根幷桑梓。亭亭高且直。陰淸可休憇。實甘可摘食。邇來數十年。空帶憔悴色。風霜謾搖落。鳥雀不棲息。兀然餘數株。摧剝亦已極。老榦尙有。庶幾復生殖。碩果理必回。何爲長惻惻。</text>
<title>次蔡光汝 ▣▣ 墳菴落成韻 二首</title>,<text>雲仍追孝在思成。霜露松楸感易生。堂構百年瞻有覺。祖靈邇處聽無聲。山房夜靜尋遺籍。花樹春深叙至情。堪歎此生纏世累。落筵曾未稱華觥。百年丘墓肯堂成。夙夜應無忝所生。門對松楸時物色。樓宜絃誦故家聲。藏修不爲偸閒計。規畫專由報本情。早晩遊筇尋邃壑。山齋春日酌深觥。</text>
<title>饑歲竆春憶從弟</title>,<text>長時離索已傷神。荒歲生涯柰値屯。鰥屋有無誰黽勉。客鄕求貸倍酸辛。嬌兒索飯聲應苦。稺女憂糧眉更顰。哿矣奠居兼有室。不須長歎老兄貧。</text>
<title>課兒初學</title>,<text>閒中無事業。朝暮課兒書。量力參多少。隨時適卷舒。不憂脣舌弊。惟冀聽聰疏。莫若平心氣。從容善誘渠。</text>
<title>見老翁老婦摘麥 古體</title>,<text>翁婦相攜筐。田中摘麥穗。自言朝未炊。男去西疇事。</text>
<title>東都懷古。和李用晦 養吾 韻。</title>,<text>徐伐雄都陳迹成。至今遺址但傳名。寒星虛照荒臺榭。半月猶依舊郭城。四十王朝人盡去。一千年事鳥相鳴。夕陽孤客遲驅馬。何處風傳玉篴聲。</text>
<title>次金進士 龍翰 韻</title>,<text>一別居然四載餘。逢場握手意何如。壯年易遂團圝好。衰境旋悲音信疎。憐我竆廬纏俗累。羨君淸案滿羣書。佳辰得與良朋話。泥路吾行也不虛。</text>
<title>次成興海 大中 詠花藏幽居韻</title>,<text>數間精舍敵高樓。十里風煙一眄收。千卷詩書閒契活。滿園花竹自春秋。莫嫌人世浮榮晩。剩得林泉景物幽。滚滚冗塵吾未脫。羨君眞趣似丹丘。</text>
<title>次鄭忠臣 大業 丙子赴亂時遺家人詩韻</title>,<text>壯士忘身板蕩時。長歌激烈鬼神悲。忠誠只爲邦家急。行色肯因妻子遲。隻手綱常能自任。專城符節所難爲。千秋不盡英雄淚。易水人還未有期。其遺書。有易水不復還之語。</text>
<title>滯雨客舍遣憫</title>,<text>一雨關人十日連。無端旅舍坐頹然。愁聽屋角懸流聒。忽見源頭㬥浪濺。毋使客心生熱火。恐敎村裏斷炊煙。也應輕發多顚沛。留待天晴道路平。</text>
<title>奉別金廵相 尙集 韻</title>,<text>南土頻年饉。明時每遣公。汶波深 缺 澤。淸閣更觀風。治政光前躅。仁聲溢老癃。藩宣纔半歲。恩譴自皇穹。千里芒轎冷。三庚火傘紅。桐鄕偏落莫。茅屋有悾恫。月課曾優奬。春廵復軫竆。棠陰期永庇。華蓋去何怱。葵悃天應鑑。霆威日豈終。歸情猶憺憺。別意柰忡忡。卻歎虫懸鵠。未堪蠅附驄。願須經濟手。協贊聖明聰。推此一方惠。俾吾八域同。寒蹤長受賜。耕鑿頌洪功。</text>
<title>避暑乘月夜行。和孫肅玉 星岳 韻 二首。</title>,<text>午憇靑林下。黃昏帶月行。炎威那逼爍。心氣自澄淸。瀅淨看天色。潺湲聽水聲。不須竆夜興。且待曉光生。苦待隆炎熄。乘昏幷轡行。月華同晝白。夜氣勝秋淸。幽咽草虫語。驚飛水鳥聲。看看村店近。燈火隔林生。</text>
<title>季夏望。來到墳菴。權君太初見訪。仍吟一絶索和。</title>,<text>六月紅炎擁小齋。衰翁懷抱鬱難開。故人適與淸風至。起坐推牕爽氣回。</text>
<title>奉呈八峯李丈 憲沈○三首</title>,<text>無極太極非兩截。不容分別後先評。也知周子言無意。祇恐人間認有形。卻把有無分作二。伯陽談道入荒唐。慇懃辨說開來學。千古眞儒有紫陽。一毫一息無空間。太極先天更後天。若道晦冬爲太極。其無太極晦冬前。</text>
<title>見童子捕蟬</title>,<text>飮露蛻塵殼。深棲在碧樹。祇緣聲聒聒。見捕童子手。</text>
<title>挽權丈 爾鳳○三首</title>,<text>契中人事變滄桑。先輩年來次第亡。哭盡公家伯仲季。如今誰復丈人行。早謝荊圍結草廬。呼僮耕野課兒書。尙平至願終難遂。千古泉臺恨有餘。親忘異姓契忘年。咫尺村庄杖屨連。卅載人間瞻仰意。秋風垂淚立荒阡。</text>
<title>夏日北牕。對客詠淸風。</title>,<text>蕭然茅屋日長時。客至元無可療飢。賴有淸風當好饌。餉君終夕自忘歸。</text>
<title>次商山祠奉安時韻</title>,<text>綠林㬥客亦聞知。高士風聲下世師。山爲綺翁傳舊號。人思孺子起新祠。一生忍默存心事。二字睡聾想德儀。從此南鄕崇祭社。九重恩典更何時。</text>
<title>戊申元朝。五十吟 四首。</title>,<text>五十無譽與衆同。平生志業已成空。雖然五十猶非晩。九十而箴有衛公。伯玉行年五十時。能知四十九年非。莫嗟五十吾年老。四十年非細細思。童心依舊我無知。五十知天敢自期。惟是貧竆驅不得。吾無柰矣且安之。重華五十慕猶深。大孝終身赤子心。忘卻劬勞吾未報。鬢邊秋色已相侵。</text>
<title>贈金正郞 復仁 行中 正郞忠州人。卽泮中從遊之舊。而別後登大科。又爲蔡樊巖伸救疏。名動士林。時適南遊來訪。而時余病未得送別。以詩贈行。</title>,<text>芹宮一別幾年經。匹馬行裝春日淸。溟海忽驚鵬已擊。朝陽爭賀鳳先鳴。炎凉向背羞時態。山水東南適素情。憐我匡牀違送別。紫溪煙樹恨難平。</text>
<title>病疽詩</title>,<text>此生多疢疾。如何背又疽。男陽氣屬背。𧖴絡皆關於。轉側自不任。回顧那得視。叫伏在匡床。暗暗思所致。人言積忿懥。往往祟此病。亦云血或滯。毒氣乃所硬。自顧無怨怒。直緣失調攝。卻憶初發時。微細如粟粒。不覺一搔爬。手爪還自傷。是時數點灸。消毒可無妨。不忍一時苦。馴致漸成腫。粟粒變柹子。濃爛不堪痛。治方百其端。取舍令人惑。隨聞輒欲試。無效還肆毒。莫如愼所聽。良餌收十全。推思世間事。所忽多生瘨。滔天自涓流。燎野起爝火。曷若愼厥始。防微絶其禍。苟憚暫時勞。細憂終自大。救患亦多方。輕信還有害。誰知一背腫。堪爲世患戒。作詩聊自警。庶免他時悔。</text>
<title>閉門</title>,<text>閉門緣一疾。能得靜而虛。只惜春光謝。不妨人跡疎。假眠須短枕。消寂有殘書。習此如成性。何曾羨隱居。</text>
<title>贈族弟道叔 樹敏○二首</title>,<text>毒瘡與毒感。同病倍相憐。尺地還千里。三旬便一年。良辰春欲暮。淸夜月方圓。此際無聊意。沉吟坐兀然。病魔偏作苦。衰老更堪憐。虛度重三日。無聊半百年。藥包須擺脫。花樹共團圓。分劑知應定。何爲慽慽然。</text>
<title>經霖客舍。歸路入東江書院。</title>,<text>強穿泥濘路。來上濯淸樓。雨後江山興。憑欄對白鷗。</text>
<title>挽李定叟 憲鎭</title>,<text>滿庭梅菊滿牀書。料理茅堂樂有餘。人事滄桑容易變。忍看他日草生墟。</text>
<title>病起惜春去 二首</title>,<text>騷客病纔蘇。江山春已去。惜芳無限情。林鳥向人語。莫嫌春色去。晩興亦堪誇。軟綠淸和節。勝於紅紫華。</text>
<title>入玉山敬玩遺跡。有詠 六首。</title>,<text>莫以觀魚處。認爲濠上遊。天淵無限趣。應向此中求。右觀魚臺澄盤明似鏡。雲日共徘徊。靜裏尋源處。看他活潑來。右澄心臺世人一點垢。不染幽人纓。猶向碧溪上。朝朝濯更淸。右濯纓臺識得盤銘義。臺名乃可知。洗心猶浴體。日新又新之。右洗心臺昔年龍臥處。巖闢自成湫。未作商霖恨。石泉鳴不休。右上龍湫下湫深幾許。俯瞰惴心思。幽獨戰兢意。須看百尺危。先生詩。有曰幽獨危微倍戰兢。○右下龍湫</text>
<title>五月初。共客入玉山。</title>,<text>來此溪山不厭頻。百番尋玩百番新。行穿綠樹當湫坐。便覺胷襟滌舊塵。</text>
<title>遣寂</title>,<text>衰年何所事。長日苦難消。未習田疇役。不關城市囂。酒盃非素嗜。碁局尙無聊。案上詩書在。猶堪遣寂寥。</text>
<title>寓中謾吟</title>,<text>擺脫塵繮強入山。入山三日破愁顔。誰知癘鬼鴟張處。驅遣斯翁反得閒。</text>
<title>喜晴</title>,<text>十日陰霖苦。今朝霽景鮮。千山開宿霧。萬里豁靑天。得意高低鷰。和鳴遠近蟬。定知當夜月。光彩倍嬋娟。</text>
<title>挽李孟涵 二首</title>,<text>詩禮家庭豈弟人。可憐埋沒北邙塵。浮生半百猶非夭。其柰高堂八十春。黃髮垂垂獨倚門。悄然猶待問晨昏。爲傳贒季多方慰。莫向庭前帶淚痕。</text>
<title>挽李參判 憲默○四首</title>,<text>故家玄胄兩朝臣。三達俱全五福均。今日哭公無限痛。楓墀誰復老成人。靑年高策駟騑騑。歷覽中州萬里歸。移得薊門煙樹闊。雲衢步步坦而夷。由來貴不與驕期。貴到那時驕自隨。佩玉頂金榮已極。人言公似布衣時。從古箕都粉黛場。男兒到此少剛腸。春風五馬西遊處。無數江花謾自香。</text>
<title>挽李進士大集 鼎勳</title>,<text>名家八葉士林秀。詩禮餘風不寂寥。雅趣幽蘭香馥馥。淸儀瘦鶴影翛翛。人間名止紅蓮籍。驢背吟高白雪橋。汶上淸遊誰與共。可憐明月透寒寮。</text>
<title>重五日。權正郞益謙 應範，崔正言仲蘊 璧。要不佞與吾進士族父。作玉山遊。一宿而還。聊吟一律。</title>,<text>好是天中節。攜朋到玉山。行穿林影嫩。坐帶水聲潺。塵世曾無暇。仙區暫得閒。高樓淸夢罷。日晩遲遲還。</text>
<title>訪東山孫丈 升九。翼日爲雨阻。更留一日。</title>,<text>偸閒三日訪詩仙。惜別明朝意惘然。賴有天公知此恨。滂沱好雨小留連。</text>
<title>挽徐舜甫▣▣ 二首</title>,<text>俗態滔滔競外華。如君醇質世無多。偏嫌福善難兼美。多子而康壽未遐。長憶君家近洞天。有時䰟夢水雲邊。他年短策尋眞路。松鶴爲誰報客先。</text>
<title>挽李丈 鼎宅</title>,<text>故家常棣並聯芳。眉白風儀見最良。詩禮自來傳軌範。聰明元是出尋常。科名有數歸年少。亭趣無爭遣日長。望重儒林稱巨擘。運衰門戶惜摧梁。人間未闋三年制。地下應隨仲氏藏。忍見諸孤垂血淚。空餘二弟割肝腸。平生虛擲桑蓬志。畢竟同歸草木場。稠疊一堂贒從慽。寂寥吾黨丈人行。六旬未足爲仁壽。三子須看積善昌。哭送靈輀重九節。階前殘菊爲誰黃。</text>
<title>挽族叔 翼龍○二首</title>,<text>武班儒者味。今世古人流。跡阻靑雲路。身閒白鷺洲。塤篪平日樂。鰥獨暮年愁。未與孤孫訣。九原餘恨悠。吾宗百世親。南北若干人。族鮮情冞篤。居分意更新。先行凋欲盡。後死痛無垠。寥落古亭在。徘徊涕滿巾。</text>
<title>兒病</title>,<text>無端兒子病。難狀乃爺心。獨木橋邊過。千尋壁上臨。猶甘分苦痛。那忍見呻吟。念昔吾多疾。貽憂父母深。</text>
<title>挽權丈 爾復</title>,<text>耆老嗟無幾。鄕隣賴有公。沉凝長者度。醇質古人風。俎豆追先孝。芝蘭種德功。遽然天不憗。誰復眷愚蒙。</text>
<title>庚戌元朝遣懷</title>,<text>冄冄光陰半百餘。今朝又是一年初。生涯淡泊三間屋。志業蹉跎萬卷書。人世幾多崎險路。天眞須葆等閒居。年來老漢都無事。時對迷兒卞魯魚。</text>
<title>吟示李童君實 二首</title>,<text>愛君聰慧夙成才。齠齔離庭負笈來。始覺人師爲患大。庸工無乃誤奇材。學業須從幼少年。淸流豫導出山泉。區區章句還餘事。童子眞工灑埽先。</text>
<title>尋道德菴。翼日遇雪。</title>,<text>竹杖尋春春尙早。山中未見一枝花。天翁嫌我詩情沒。頃刻能開萬樹葩。</text>
<title>懷忍窩族父 述贒○時以事在京</title>,<text>千里經冬又半春。望望懷思定酸辛。卽今世路羊腸險。須早歸來好覲親。</text>
<title>聽村翁話舊</title>,<text>黃髮老翁坐落暉。向人能說少年時。眼前人物渾遷變。惟有靑山是舊儀。</text>
<title>挽李審窩 敦中</title>,<text>詩書傳祖業。聲譽自齠齡。笑言人不厭。詞章世並驚。五旬纔免夭。三子未俱成。最惜邙山路。凄凉處士旌。</text>
<title>挽李小峯 憲銓</title>,<text>風韻寥寥古審軒。庭傍玉樹一枝存。靑氈有譽能傳寶。白璧誰憐又抱冤。暮境旨甘應不樂。終天血淚尙餘痕。年來雲樹無竆恨。新起何山數尺墳。</text>
<title>省先妣墳塋</title>,<text>一訣慈顔四十年。夙宵心目每依然。不惟大孝終身慕。孤露人間血淚漣。</text>
<title>摘新麥</title>,<text>老妻攜筐立。摘麥後園田。欲待齊熟取。數日柰如年。所媿爲家長。生計太屯邅。猶爲勝未炊。相對且怡然。</text>
<title>白沙崔公墓道竪碑之日。後孫翰汝 柱範 有韻語。追聞和呈。</title>,<text>鄕先生可祭於社。沙老吾知其在斯。一家爲政常行盡。盛世求忠異數宜。儒林矜式寧無地。香火尊崇合有時。子姓百年不匱孝。須看墓道起豐碑。</text>
<title>乞梅</title>,<text>蝸屋新移杜巷西。老夫端合寂寥棲。交遊已向人間息。卻憶西湖處士妻。</text>
<title>種梅後次權翁韻</title>,<text>竹君本與梅兄隣。霜雪高標總可人。寄語竹君君莫怨。明年取醉待佳辰。</text>
<title>庚戌八月。朝家設慶科。東山孫丈與鶴城李用晦相逢於玄風試邑。詩酒團討。無擧子奔忙之態。不佞適至。次用晦韻。幷呈東山翁。</title>,<text>東山詩酒老。匹馬更何求。爲覩邦家慶。渾忘塵世愁。江山留太古。風月遻中秋。得失還餘事。荊圍莫競投。</text>
<title>和藥南翁太平感恩歌 幷序</title>,<text>在昔唐堯之世。有康衢老人作擊壤歌。歌太平。曠百世無和之者。惟我聖上太平之十年庚戌。王世子誕降。朝野共懽抃。上以宗社莫大之慶。特先優老之典。時藥南李公以朝紳耆老與焉。公蓋早擧司馬。仕十年餘。歸老于家。以短策蹇驢。逍遙于藥山之厓康村之衢。詩酒以自娛。蒙恩之日。韶顔白髮。玉佩緋帶。百拜感聖恩。作太平感恩一章以歌之。直與古康衢歌。越千古幷其美。眞盛矣哉。雖然康衢之歌忘之也。公之歌感之也。忘之者無心。而感之者有思。則公之歌得無異於康衢之歌乎。噫何傷乎。彼康衢之老。不過耕鑿之一野叟。公則旣祿于朝。又蒙超資之典。生老太平之樂。不但耕鑿而已。則雖欲忘之得乎。此康衢之所以忘。而公之所以感之也。而况太平聲氣之感。俱是自然而然。則忘之與感之。夫孰非不同而同者乎。至如童子粒烝之謠。亦有所不能忘者。則歌自樂其樂也。忘不忘又何必同。顧余小子。亦生長於今世之康衢。夙在童子之列者也。敢忘僭率。叙公作歌之意。因以和之。粤若唐堯太平世。康衢老人歌太平。唐堯太平百代後。復覩吾東時運亨。試聽藥山太平歌。何似康衢謠鑿耕。維年上章聖復降。繞井祥光萬目瞠。朝鮮國本勢鞏固。直與華岳埒重輕。宸心欲答上下喜。優老恩數綽有贏。黃金白玉瑞聖世。楚人休誇丹實萍。是時藥山老臞仙。七耋之年少年精。螢牕讀破萬卷書。赤幟騷壇曾主盟。牛刀十載試二縣。鞭撻不忍施黎氓。年來歸臥故山下。靜聽林泉猿鶴聲。紅塵遙隔洞裏天。主翁風味十分淸。墨綬銅章已脫卻。依舊環堵布衣生。風流詩酒任自適。不信靑蓮騎海鯨。有時蹇驢康衢村。田歌野謳聊相賡。人間悲歡已相忘。幸見淸朝王化成。匀天雨露一時洽。昨夜光增南極星。韶顔黃髮耀紫緋。遙望秦京佳氣橫。桑楡倍切獻芹忱。聖世將何答寵榮。但願聖壽千萬年。千萬年年長措刑。瑤琴一曲感恩歌。戛雲聲聲金石鏗。小子和歌歌已闋。起看中天煙月明。</text>
<title>茅屋</title>,<text>三間茅屋五年營。梁桷生緇壁未成。懶拙人間堪自笑。臥看林末鵲巢精。</text>
<title>和權太初書堂十景韻</title>,<text>翠蓋亭亭遍一山。竹筇隨處可盤桓。淸標不待凌霜後。看取颼飀六月寒。右滿壑松風谷口春光楊柳先。迤邐嫰綠近前川。河南千古逍遙樂。想像風輕日午天。右谷口陣柳山木蒼蒼山鳥嚶。嚶嚶隨處自然聲。聲聲剩得天機活。何必嘈嘈絲竹鳴。右樹裏鳴禽淨似琉璃圓似彎。川流停此不潺湲。自在秋天明月夜。千年心法更誰看。右前川澄潭平沙皓皓一洲開。望裏明珠白玉堆。看到夕陽落鴈處。箇中光景絶奇哉。右中洲明沙十里長洲落晩霞。沙如鷗白鷗如沙。鷗邊漁篴一聲起。雪翮分明向白波。右長渚白鷗霏微煙起趁朝晴。山下平郊點點生。細逐輕風籠遠樹。俄看紅日照分明。右平郊朝煙玲瓏朝日耀天東。影入淸江江水紅。海上扶桑還不遠。分明只在此江中。右明波照暾山上羣山疊出成。懸知造物亦多情。爲嫌靜裏奇觀少。雲作千峯色色呈。右遠峀出雲目下平平坦坦逵。前人行處後人隨。爲言多少行行者。莫向崎嶇傍路歧。右道路行人</text>
<title>辛亥元朝遣懷</title>,<text>桑楡每惜歲華飄。餞舊迎新又是朝。膝下兒齡髫始長。鏡中翁貌鬢先凋。親朋遠近疎星點。羣從東西落葉漂。國步幸看盤石奠。天時惟祝雨風調。迂疎不與流年變。持守恐爲外物搖。賴有詩書案上在。且將吟諷遣無聊。</text>
<title>敬次從兄 樹德 寓中見寄韻</title>,<text>擺脫塵囂棲碧山。吾兄猶得暫時閒。淸齋自適煙霞勝。浮世非關道路艱。身外虛名飛鳥過。人間萬事塞驄還。簞瓢活計何須病。夫子當年獨許顔。</text>
<title>題畫扇</title>,<text>林外蒼苔石逕斜。騎驢騷客帶煙霞。平湖十里虛舟在。好向蘆洲得月多。</text>
<title>次林明府 濟遠 春日吟。呈別筵。</title>,<text>數年琴鶴強淹留。爲紓東都蔀屋愁。千里客情多感目。一春花事又搔頭。幸看儒化騰絃誦。胡遽童遊憶水丘。他日北牕閒臥處。夢䰟應復繞南樓。</text>
<title>次柳進士 榮魯 韻。詠龜院檀香樹 二首。○龜院廟內。有紫檀香樹頗挺秀。枝條之內向者。至廟簷廡。皆倒頭回旋。若勿褻然。見者異之。</title>,<text>霜綃一幅玉溫儀。襯廟檀香亦可奇。樹木無知猶覿醉。至今庭下倒枝枝。覿醉講堂號如揖而旋勿褻儀。苾芬庭下紫檀奇。儒冠倘忽尊崇地。還媿蒼蒼一樹枝。</text>
<title>淸窩李公 景漢 墓碣改竪日。吟呈姓孫會席。</title>,<text>天賦莊嚴百尺身。生丁壬甲亂離辰。忠誠幷與勳名著。孝謹終敎福祿臻。五世誰云遺澤斬。百年重見顯劖新。幽堂自此增光彩。指點斜陽行路人。</text>
<title>挽藥南李公</title>,<text>歎息東都運。邇來甚屯邅。凋零耆德老。去去北邙顚。活山還寂寞。安溪空潺湲。今公亦已矣。不憗柰蒼天。紫玉贒季宅。孝友是家傳。聰明出等夷。華譽自齔年。靑春遊國學。流輩莫之先。謂宜鑾坡上。絲綸筆下宣。雲路何迢迢。鵬圖失三千。邃文終見憎。命也抑何瘨。贒者需時用。不必事高騫。擢跡由草茅。淸班衛胄筵。牛刀亦少試。游刃恢恢然。歸來休老日。閒居興更專。藥山雲深處。鳩杖任躚躚。有書長几案。有酒混聖贒。嶺東雖非所。江山亦有緣。忘情西河慽。天和猶自全。高歌太平曲。君恩晩更鐫。韶顔暎紫緋。爭道地上仙。悠然厭世囂。飈輪伴喬佺。逆旅應無憾。鄕黨最可憐。黌堂虛丈席。於何考德焉。以余愚騃甚。不爲長者捐。從來世誼好。雙胤共周旋。夤緣被容接。龍門在龍田。先祖衣冠藏。仙庄水石邊。時節頻來往。趨拜每不愆。從容承誨地。搜閱古簡編。轉頭成陳跡。祖道丹旐翩。溪山花正闌。滿目春興牽。夕陽來小子。垂淚古堂前。攀紼不勝悲。荒詞題一篇。</text>
<title>挽李都事 時逸</title>,<text>佳期漸近菊花辰。疎雅風流憶故人。君恩幸早觀光日。府檄還遲問寢晨。羞從捷徑要淸顯。甘守竆廬任素貧。孤露六旬公莫恨。庭鸞並峙碧梧春。</text>
<title>癸丑立春日龜院會中。和權太初韻 三首。</title>,<text>新春勝會伴同年。衰暮團圝不偶然。志業蹉跎中道轍。流光儵忽下灘船。三陽暖氣候緹室。百世溫儀挹苾煙。起視東天雲物好。豐徵相賀菜盤前。雲樹離懷倍暮年。一樽相對便欣然。應知杜老春朝案。猶勝蘇仙秋夜船。陽動葭灰消薄雪。月明梧樹捲疎煙。臨分握手重留約。須趁韶光未暮前。老來何用祝新年。萬事吾儂任自然。長誦晦翁憂國帖。且燒韓子送竆船。園梅吐蘂衝深雪。溪柳含情待晩煙。自此閒人詩料足。沉吟度了東風前。</text>
<title>次孫肅玉贈李戚行眞韻</title>,<text>富貴難將智力尋。古人詩句爲君吟。生涯莫歎無恒幹。寢處須思不媿衾。分內有餘安宅地。愁邊無幾好光陰。年來况得螟蛉祝。膝下斑衣足悅心。</text>
<title>欲赴親知約會。坐無馬未果。吟成一絶。</title>,<text>竆儒代步苦難求。運動殘骸可自由。世路邇來多險阻。不妨跧伏謝交遊。</text>
<title>次忍窩族父和汶亭會中韻</title>,<text>逍遙花外小車輪。十二行窩處處春。千古風流惟邵子。一生塵累柰吾身。名區近隔如千里。勝友何當會十旬。惆悵借乘猶未見。佳期虛負上元辰。</text>
<title>遣憫</title>,<text>隔牕風雪冷侵膚。終夕無聊坐擁爐。消遣閒愁頻假寐。搜來佳句謾撚鬚。荒年倍覺生涯窘。暮境深知世路嶇。無可柰何安素分。任他鄕里笑爲愚。</text>
<title>挽三從祖 益初○二首</title>,<text>吾祖同堂弟。每如吾祖呼。秖緣宗祀重。偏恤後生孤。梁棟今還折。門楣更孰扶。爲先無限痛。遷盡長房祧。小孫非敢議。敦行竊嘗欽。半世黃香扇。十年姜氏衾。課兒騰譽早。到老養精深。棹楔巋然在。追先見素忱。</text>
<title>赴親知約會。歸後覺誤乘他騎。爲之一笑。親知之聞者。有或傳笑。謾詠數絶。聊以解嘲。</title>,<text>驢背詩情春日遲。悠悠萬事付希夷。歸來謾被傍人笑。胯下蹇蹄異去時。牝牡都忘三載騎。叔敖恬淡未爲癡。眞癡可笑還如淡。換卻他騎不自知。</text>
<title>詠御賜濟衆丹 時癘疫遍行。自上命內局別製丹。遍賜草野臣民。</title>,<text>堯舜博施猶病諸。吾王聖德又贒於。山龍袖裏靈丹妙。惠我靑丘億兆蘇。</text>
<title>到汶亭偶吟</title>,<text>衝炎驅馬訪虛亭。赤日初沉新月生。侵夜倚牕仍不寐。爲聽檻外小溪聲。</text>
<title>深夜枕邊。聞兒子誦書聲。喜詠一絶。</title>,<text>晩來深恨未攜鋤。貧鬼應隨案上書。兒子誦聲猶喜聽。平生性癖未全除。</text>
<title>謾詠</title>,<text>濩落生涯歲大饑。一旬能得幾番炊。平生慣識安貧字。今日方爲得力時。</text>
<title>挽李正字 鼎牧</title>,<text>悲號鶴髮怨朱衣。多事渠頭點我兒。名譽謾敎司命忌。公然奪去我兒奇。</text>
<title>挽朴汝明 煕百○二首</title>,<text>年來知舊半凋零。䪥露康衢又一聲。此別茫茫脩夜隔。人間何處更論情。移家南渡幾時回。杜宇聲中白髮催。葬近故山歸去路。首丘遺願未全乖。</text>
<title>挽辛戚丈 炅</title>,<text>蕭疎苦竹傍山畦。風致昂然不肯低。詩禮剩傳先世業。水丘遙占別區棲。人間萬事螟蛉祝。身後三更杜宇啼。孤露渭陽餘感在。秋風和淚短詞題。</text>
<title>題贈聞韶申生堪輿書卷末</title>,<text>靑烏家學世爭求。禍福人間一指頭。還恐此書眞入妙。化翁權力一朝休。</text>
<title>詠十月菊</title>,<text>十月東籬花正黃。佳期莫恨過重陽。孤芳愈晩愈奇絶。看取冬天傲雪霜。</text>
<title>十二月朔考講後吟一絶</title>,<text>蕭然茅屋講筵開。八九童冠濟濟來。披卷從容論難處。卻忘門外吏徵催。</text>
<title>病妻織布</title>,<text>病妻憐我冷無衣。雪屋朝朝耐上機。攣膝僅伸懸屩引。瘦腰半减帶弓圍。杼因臂澀揚還重。筬爲腸虛打更微。強刮昏眸尋墜緖。頻呵凍指理殘徽。身兼井臼難專力。睇向簷牕每惜暉。終夕不多針尺量。盈旬應得剪刀揮。有㜎豈是貧家望。無女堪爲暮境唏。苦待明年新婦入。老姑方是少休時。</text>
<title>兒子加冠日有感。兼示訓意 三首。</title>,<text>生兒苦晩見成人。孤露餘懷一倍新。可爾終身無至恨。吾衰猶幸在今辰。舐犢慈情幾望長。看渠七尺已軒昂。三加禮席還多媿。爲父吾無敎義方。莫謂冠巾成得人。成人元不在冠巾。人能體得人倫道。然後成人方是眞。</text>
<title>帶兒子醮行馬上。憶先人遺藁句語。不勝感懷。先人元朝詩。有吾年五十餘。汝年今十二。恰過五六年。始可見汝娶。蓋以不肖未及成長。故憫然有是詩。</title>,<text>白頭行色爲兒饒。終日馳驅不說勞。恰過五年先藁語。至今追憶血沾袍。帶醮行。俗呼爲饒客。</text>
<title>挽李僉樞 憲復</title>,<text>南厓白屋任蕭蕭。黃髮人間萬慮消。棐几常尋詩禮訓。柴扉遙隔市城囂。儒林長德曾推望。樞府恩榮不待徼。煙火終非仙儷界。尻輪誰挽玉京朝。</text>
<title>寄贈崔生乞竹</title>,<text>山家曾見傲霜姿。玉立牕前箇箇奇。莫惜兒孫分野老。胷襟俗氣十分醫。</text>
<title>敬題圃隱先生畫像糚帖後 幷序</title>,<text>永陽龜溪鄭生家失火。圃隱集亦入於灰燼。獨其卷中畫像一張紙。飛掛於園中樹梢。四面火痕。不侵於方圈圍內。吁其亦異矣哉。無柰鬼物扶護於冥冥之中。而烈火不敢逼者耶。鄭生奉以糚帖之。期以永傳。要余數句。謹以近體一首塞其請。以寓欽慕之忱。山斗精神水墨傳。百年尊閣弁遺篇。分明鬼物猶冥護。半夜狂炎不敢延。身後丹心難化土。圈中圖像亦凌煙。傍孫至意糚新帖。長使來人髮竦然。</text>
<title>挽鄭縮窩 一銓</title>,<text>淳雅風流迥出羣。薰陶知自大方門。鶴姿並與中心潔。花甲仍隨卲德尊。上舍浮名猶小事。中樞天爵是洪恩。人間莫恨螟兒夭。肯構故堂幸有孫。</text>
<title>濫入道薦。承召命將赴京。次孫雪坡肅玉贈別韻。</title>,<text>點檢平生夥悔尤。不才那意聖明收。虛名還覺貧爲病。謬薦偏羞學未優。恩命極知難冒竊。行裝非敢故遲留。贒良故宅人多抱。會見淸朝贊大猷。</text>
<title>赴召中路吟一絶</title>,<text>白頭行色冒炎威。爲重恩招不敢遲。一次天門登對後。歸期應在菊花時。</text>
<title>筵對退後有吟 二首</title>,<text>深深閶闔九門通。咫尺龍墀五彩濃。慚媿平生無學術。一言無足動宸聰。時務何知白面生。邇筵敢引聖言呈。芻蕘幸見明王取。從此微臣至死榮。</text>
<title>筵對後歸路有吟</title>,<text>對罷龍墀七日回。遲遲行色漢江隈。山林應有高人笑。不有忠言往復來。</text>
<title>歸路承除授之命。非分之恩。尤不敢承當。卽欲下來而有涉望望之嫌。意欲謝恩後辭歸未晩。故更爲回馬赴京。吟一絶言志。</title>,<text>除官恩命有難辭。羸馬旋尋紫陌逵。故里黃花休笑我。歸來未晩數旬期。</text>
<title>入仕日吟一絶</title>,<text>靑袍烏帶束全身。投刺公門禮數新。白首折腰堪可媿。始知靖節最高人。</text>
<title>入直時馬上口占一律</title>,<text>仁天雨澤及枯査。遲暮榮光春後花。半减瘦腰圍角帶。分明白髮戴烏紗。山林或恐高人笑。街路還羞下卒呵。只爲聖恩多感激。故山歸計漸蹉跎。</text>
<title>直中遣懷 二首</title>,<text>家事非關官府居。自憐羇思未全除。新孫璋瓦無分別。阿子詩書幾卷舒。十世先塋違灑埽。一門親黨閴音書。衰年謾被浮名誤。還媿人情太闊疎。官齋無事似家居。九陌黃塵強半除。庭滿紫花須得句。牕開棐几好看書。階梯豈待三年限。身世猶閒十日餘。吏隱高名非敢擬。自知幽致未全疎。</text>
<title>贈李掌令養重 鎭宅○二首</title>,<text>洛城千里客。汶社百年交。斗祿君非戀。天恩我豈徼。鄕音旬月斷。秋夢五更遙。賴有慇懃意。旅牕破寂寥。白頭爲遠客。靑眼有親朋。鄕信遙千里。交情倍一層。抗言君有志。監事我無能。乾沒須存戒。竆通分劑仍。</text>
<title>余所掌在假監之職。故詠一絶以自嘲。</title>,<text>邦家爲設考工監。凡事要須著實堪。別有假監添一座。不妨尸素假名參。</text>
<title>親舊以余泮主之貧。勸移他所。余笑而不應。仍吟一絶。</title>,<text>炎凉世態已多顰。肯爲家貧謝主人。梁上君看歸舊鷰。年年不厭主人貧。</text>
<title>訪族弟李海南顯甫 運春 旅館。顯甫拈示門字韻。要余步贈。卽吟以塞請。</title>,<text>百代親親自一門。况吾孤族若干存。子姓誰非連氣𧖴。支流不是別根源。孱裔尙餘先世慶。遐鄕俱被聖朝恩。旅燈共討微衷激。千里歸心未敢言。</text>
<title>退溪先生祠版。將向奉祀孫任所。歷路抵京城。自上使禮官致祭。多士祇迎。百僚駿奔。實曠絶恩數也。樹仁濫廁道內執事之列。欽覩縟儀。不勝聳歎。聊詠近體一首以志。</title>,<text>澤及玄孫墨綬榮。先生祠版路京城。生前不盡南山戀。身後應伸北闕誠。致侑洪恩千古曠。祇延盛禮滿朝傾。明時尙德於斯至。基業無疆億萬齡。</text>
<title>菊</title>,<text>我來考工府。適値重九日。忽見數䕺菊。當牕階上列。黃黃始開花。可愛凌霜質。我起循階除。摩挲重歎息。爾是花中隱。從古有題目。山野幽僻地。結根於爾合。如何來此爲。城市囂塵雜。可怪貞正姿。有嫌干進入。詰問旣移時。乃覺非情責。非爾違素性。爲人所栽植。雖來官府中。不是自求得。中操苟自保。何處非所適。終不與桃李。春花爭先發。古有城市隱。所處何須別。爲爾勤解嘲。知爾惟我獨。從今結爲友。相看終日夕。</text>
<title>黃紫二菊吟</title>,<text>紫菊生於黃菊邊。黃菊猶遲紫菊先。由來正道多遲就。遲就方能耐久全。</text>
<title>謾詠</title>,<text>自慚愚陋質。叨荷聖恩多。斗米徒虛費。靑袍亦已奢。鄕愁添白髮。詩興對黃花。鎖直空齋夜。臥聽五鼔撾。</text>
<title>商山李典籍 瑛 除咸鏡都事。將赴任。洛下遊宦親知。多以詩贈別。惜其年少才行之士屈於散官。不佞適巧違。未克送別。追和李監察 秉烈 贈詩韻以慰之。</title>,<text>關河千里不須愁。我道君行得意秋。天借淸閒無事爵。地宜名勝少年遊。靑春佐幕元非屈。白首潛郞此可羞。遲暮相逢旋有別。洛城秋日獨登樓。</text>
<title>客愁</title>,<text>九秋新月色。千里暮年情。有夢歸鄕井。無書到洛城。方知爲客苦。不信做官榮。賴有詩中趣。黃花入眼明。</text>
<title>數番入直後歸意已决。而以騎率之未到。少稽時日。聞有一臺官以儱侗等語見加。故不覺一笑。仍成二絶。</title>,<text>儱侗二字善形容。可見臺評自有公。從此晩年題目好。不妨自號儱侗翁。爲憐疏逖自蓬門。微分難堪聖旨溫。始覺含弘天地大。庸庸此物有何存。臺疏批答。以所存二字。庇藉微臣。自顧愚庸。不勝惶媿故云。</text>
<title>見家書</title>,<text>客榻驚愁夢。鄕廬送好音。先看平一字。大覺勝千金。書喜阿兒筆。衣憐少婦針。始知今夜寢。方可穩披衾。</text>
<title>棄歸</title>,<text>京城數月曳裾遲。爲重天恩未便辭。匹馬今朝南下路。沛然歸意自家知。</text>
<title>在京時。孫雪坡肅玉。又步前尤字韻寄贈。曲江鄭進士晦而 炅。亦次是韻同贈。僕迫於歸期。未卽和。歸後謹次以謝。</title>,<text>向來行止只招尤。暫出荊扉跡未收。三召難辭恩數曠。一毫非曰行能優。曾嫌聖世爲長往。旋覺名場不可留。屑屑往來東海老。故人應笑欠謨猷。</text>
<title>挽鄭丈 一鑽</title>,<text>梅山未及炙春輝。古韻猶看玉樹奇。詩禮祇承君子訓。棟梁虛老太平時。光先宿願無餘債。稀古天年不短期。最惜仙庄遊賞計。雲車先向玉京之。</text>
<title>挽李命安 鼎凝○三首</title>,<text>旃檀一樹大如樟。人道奇材是棟梁。畢竟同歸凡草木。雪蒼斜日古壇凉。孝悌名家福履期。云胡仁壽未躋耆。雖然五十猶非夭。更有兒郞多俊奇。我行千里君將之。君向九原我未知。千里我行歸有日。九原君去何時歸。</text>
<title>鄭府尹 元猷 有詩五絶。以詠朴君時平五六世世德。朴君要余追步。別爲五言古風。以塞其請。</title>,<text>昔我龜巖公。摳衣巖棲軒。一時稱高弟。章甫所共尊。况此雞林域。至今遺愛存。創立先贒祠。儒化終難諼。當日桐鄕士。有誰親炙薰。常恨百載下。孤陋無所聞。忽此深巷裏。客來自孝村。出示敬靜子。五絶詩七言。言其六世祖。學問有本原。武城弦歌日。詠歸泗水濱。從容函丈間。斂跡名利紛。及遭梁木摧。悲痛酹有文。優游以沒世。趾美在後昆。匪躳衛素王。不辱兵火燔。義倡赫居廟。千秋肇苾芬。世德足可尙。此詩所以云。令人三復玩。起此老病惛。昔贒遺澤地。師道可尋源。歷觀嗣後蹟。可驗遺風敦。惜哉湮沒久。曾無士林論。拙吟聊續貂。以贈故家孫。</text>
<title>挽李汝淸 憲白</title>,<text>滄桑人事淚盈眶。送盡江天鴈一行。長歎儒林今寂寞。謾懷琴巷舊峩洋。眞淳性質羞邊幅。詩禮家庭學大方。甘守丘園安分劑。早辭場屋厭奔忙。銀臺遣子承天寵。竹塢移家伴月光。半世簞瓢貧匪病。殘年缶鼔樂無央。孝廚未及專城養。仙轄還催萬里裝。到底親朋如有失。况玆情志自非常。靑春託契相追逐。白首離懷倍悵望。多感鞭驢經過路。頻尋羅雀閴寥堂。自玆陳跡成千古。何處靑眸更一場。一曲山陽無限感。寢門斜日寫哀章。</text>
<title>挽權聖文 鼎煥</title>,<text>曉月空梁憶舊顔。塵愁曾不上眉端。平生剩保丹田好。晩計何傷白屋寒。桑梓故墟移几榻。蓬萊何處倚闌干。山陽一曲無竆恨。飛盡秋風棣萼殘。</text>
<title>烏石亭 李友元述亭號</title>,<text>龍田處士臥茅亭。晩計烏公與石生。日裏陽精玄古色。雲間老殼丈人形。虞庭孝感傳奇躅。栗里神交挹醉名。世外等閒公物棄。山中留與主翁幷。數羣每自西林至。片面常從北麓呈。心爲忘機能狎戲。身緣不動更堅盟。聯翩白屋猶公道。磅礴竆厓宛故情。最愛幽棲隣寂歷。偏憐瘦骨共崢嶸。緇非涅也全天賦。磨不磷焉見素貞。上苑一枝無所望。建康三品肯同評。吉凶或有先人報。輕重元無與物爭。闇處文章還可見。靜中磈磊輒相傾。看來頓覺閒愁遣。枕處猶甘晝夢成。滄海霜毛何必玩。鍾山鏗韻不須聽。或還或往皆眞率。相望相親無送迎。子夜啼堪傳樂譜。南山爛可和歌聲。爲羣異類應非樂。寡友竆居自不平。安得共君兼二美。兩忘身世送餘齡。</text>
<title>忍窩族父闋制後居外寢。有感慕之懷。詠一絶以示。余謹忘拙以和。</title>,<text>彩舞當年白髮垂。承懽幸及六旬時。竆天至痛猶多間。寬譬公懷以我爲。公則承懽膝下。在於耆年。而顧此孤露之痛。在兒時故云。</text>
<title>次李戚洛應 奎五 見贈韻</title>,<text>支離浮世喪吾眞。自笑昂藏無用身。鏡裏衰容空對雪。床頭懶習任生塵。荒年尙記淸和節。蓽戶偏驚故舊人。芳草綠陰猶可賞。詩家興味未全貧。</text>
<title>次崔生見贈韻</title>,<text>晩來詩思懶成篇。驢背風流媿浪仙。每惜春光催九十。自憐霜髮強三千。生涯已擬康衢老。經濟應須盛世贒。竆巷未全無好事。故人瓊什有時傳。</text>
<title>題聖留窟片石 崔進士景至遊關東。取聖留窟片石而歸示余。蓋聖留窟。宿昔飽聞。欲一遊賞而未遂者。摩挲諦玩。仍成二絶。</title>,<text>人自煙霞窟裏回。蒼然片石袖中來。竆廬半世無聊客。頓覺今朝靑眼開。平生聞飽聖留奇。一片瑰形坐得之。一羽可見文彩異。鳳凰全體不須窺。</text>
<title>玉院會中。次南進士子雲 景采 韻。</title>,<text>邂逅故人來。黌堂勝會開。春光多澹蕩。詩思覺胚胎。聽水襟仍洗。看山首幾擡。淸談猶未了。分手故遲徊。</text>
<title>翼日將罷歸</title>,<text>聯衾春睡濃。朝起已高舂。可柰將分手。不妨暫住筇。洗襟須活水。得句倚蒼松。臨別仍相勉。同安有古鍾。</text>
<title>挽權益謙 五首</title>,<text>郞署厖眉是好姿。男兒終古數多奇。偏憐廿載爲貧仕。畢竟竆廬旅櫬歸。遲暮深知世路艱。宦情家累摠非關。悠然脫屣尋仙去。好是丹山碧水間。逆旅羇䰟且莫嗟。浮生元是宿桑過。許多病死家人手。行路操文復幾何。輕重能知內外分。多君踪跡謝朱門。何妨世俗嗤迂拙。自有人間識者論。重泉絡繹故人輿。俄者隨君又太初。如使故人靈有識。還憐人世若干餘。</text>
<title>挽李丈 洛範</title>,<text>也宜舒嘯盤桓處。蕭灑荊扉遠俗譁。先院偏深宗仰慕。古衢遙和太平歌。淸貧活計安吾分。天爵恩榮謝外華。月社光儀今寂寞。東都耆德倣於何。</text>
<title>九月十六日。卽吾生朝。而今年又是回甲也。兒子爲設壽酌。有感詠懷。</title>,<text>流光儵忽六旬催。孤露生年月日回。風樹餘悲空隕血。桑蓬夙願已成灰。常嫌一命叨非分。敢恨明時棄不才。卻歎衰遲成懶習。胷中依舊有塵埃。</text>
<title>次旅隱權君 範龜 韻 三首</title>,<text>旅榻忽相逢。聲華聞已早。昂昂野鶴姿。媿此一凡鳥。又白頭扶短策。踰越幾岡巒。世德靑城舊。生涯旅榻寒。交情無老少。詩興不孤單。晩節相期處。黃花霧裏看。又幷州到處摠家鄕。莫道家鄕道路長。百世猶能歸故國。殘年何必陟高岡。浮生大抵皆羇旅。萬事如今已夕陽。籬有黃花罇有酒。莫將愁思攪詩腸。</text>
<title>奉和尙忠祠奉安時會中韻</title>,<text>男兒忠憤濟時艱。不斬長鯨誓不還。萬里殊勳蠻海外。百年公議士林間。長虹壯氣衝南斗。故壑新祠重華山。濟濟祼將瞻仰地。分明海月是公顔。</text>
<title>哭崔卿玉歸路口占</title>,<text>六宜堂上性安來。卿玉如何去不迴。相逢每道仙區勝。一約那知鬼物猜。湖山物色空如畫。詩酒風流已化灰。半世襟期數行淚。夕陽驅馬獨遲徊。</text>
<title>謹次是庵任公 華世 墓道竪碣時韻</title>,<text>松湖風月至今辰。先輩聲光尙未陳。靑雲仕路無知己。白石山阿有主人。鸞驂已返三淸界。蝶夢誰尋太昊春。三尺龜趺追建地。子孫奚獨感懷新。</text>
<title>挽李參議 鼎德</title>,<text>公來若與大人期。太歲涒灘慶會時。中道又隨龍馭去。人間萬事哭公私。</text>
<title>謝孫肅玉贈靑竹杖</title>,<text>故人憐我漸衰羸。爲贈牕前綠玉枝。松逕獨隨明月夜。荊扉閒倚夕陽時。化龍未學仙翁術。扶老空吟處士詞。軟腳從今行十里。江東雲樹待佳期。</text>
<title>挽畸窩李丈 象遠</title>,<text>聖代終虛老。名家故有孫。天姿儘豈弟。家學好淵源。浮世少知己。僑居晩避喧。殘篇咀古訓。先藁泣餘冤。恬養常關戶。沉深素寡言。貧竆分已定。年德望俱尊。到處能安土。他鄕便故園。那知積善宅。旋作萃殃門。不盡西河淚。幾傷東野䰟。尋常無况緖。排遣有淸樽。天上催仙馭。人間謝寓軒。平生磊落氣。埋沒寂寥村。後進尋文獻。誰從聽緖論。荒詞替一痛。西望哭聲呑。</text>
<title>挽族弟道叔 四首</title>,<text>庭訓君承好古翁。一家詩禮有餘風。堪嗟連代淸修士。埋沒空山草莽中。浮名得失視尋常。逆旅寄歸無短長。如使鄧攸終有子。時人不必怨蒼蒼。浮世從吾殿十年。歸期奚獨在吾先。歸期我亦知非久。其柰相思蓋棺前。相忘貧病有殘書。衰晩年來共卷舒。此樂人間今不復。若爲消遣此生餘。</text>
<title>庚申除夜詠懷</title>,<text>非爲庚申苦不眠。老夫情緖又新年。春暉欲報終無地。龍馭難攀遽上天。白首弟兄風葉散。靑氈基業海桑遷。池塘詩句傷春草。江渭盃樽隔暮煙。萬卷詩書違素志。別區雲水負仙緣。新庄未就三間屋。南畒誰耕數頃田。塵冗謾敎兒課廢。風邪偏遣內憂纏。從知分數皆先定。萬事都將付自然。</text>
<title>見年少局戲。書示一絶以戒。</title>,<text>爭奇鬬巧欲何爲。謾費光陰一局碁。百勝終無毫髮益。妨工喪志最堪悲。</text>
<title>孤坐謾吟</title>,<text>淸貧自與俗人疎。咫尺康衢便隱居。寂寂柴門終日掩。不妨閒坐獨看書。</text>
<title>次李用晦韻 二首</title>,<text>相逢江上村。聯袂到黌軒。五老堪傳畫。三山欲與言。分明中夜夢。重對別區樽。歲暮離羣恨。愁聽獨鳥喧。落照明漁村。相尋竹裏軒。逢場如有約。歧路卻無言。臘雪添雙鬢。江雲杳一樽。若爲從子所。盤谷謝煩喧。</text>
<title>挽權來應 龜煥○二首</title>,<text>老松瘦竹魯溪濱。蕭灑茅堂有主人。人去堂空松竹在。暮天寒月見精神。如公竆獨不須悲。從古文人命道奇。百世能伸追遠慕。也應無憾九原歸。</text>
<title>曲江新榜進士李君孝相。卽吾同宗也。赴聞喜筵。鄭進士晦而吟近體一首以示。忘拙和呈。</title>,<text>紅蓮十丈見烏頭。老眼分明宿霧收。樽酒客霑明主渥。煙花僮奏太平謳。長郊草色聯衫翠。九曲江聲和篴流。兼得座中交誼好。暮年歡笑一場遊。</text>
<title>挽李公亮 鼎寅</title>,<text>蓬島變桑舊號留。地仙來自雪山秋。故家詩禮傳長物。浮世功名笑附疣。一樂曾非南面比。多孫又是子儀儔。韶顔不似塵寰老。雲轄還應閬苑遊。向日芳馨聯棣萼。幾年零落盡山丘。八旬華甲無疆福。九夜行裝不足愁。只有山陽歌一曲。更添䪥露淚雙垂。君居康社新移井。我宅臺庄近辨牛。老去身家偏臲卼。邇來情地倍綢繆。靑山不盡收知舊。白雪誰將更唱酬。龜社相邀成故事。虎溪佳約自今休。梅牕有信回春意。蓬巷無心出白頭。可喜藍田多寶樹。不關冀北老華騮。漳濱蒿里違相送。江樹應含別恨悠。</text>
<title>南進士子雲，崔進士景至 南復 來汶亭。子雲次板上韻要和。余與景至繼和。時則壬戌暮春旣望也。</title>,<text>暮春者汶上。靑眼爲君開。談席慇懃合。詩筒絡繹回。佳期難再得。歸意莫相催。明月今宵在。何愁白日頹。</text>
<title>乞得梅友來。植階上 二首。</title>,<text>倚杖柴扉靑眼揩。一株瓊樹伴童來。慇懃老子栽培意。要見寒葩雪裏開。從我新基更有誰。梅兄知己許相依。吾儂晩計於斯足。莫恨門前人跡稀。</text>
<title>挽李持國 鼎扶</title>,<text>蘧然中夜夢。分明故人儀。若非黌齋會。定是禪社期。團圝文酒席。歡如平生時。喔喔一聲裏。驚起涕沾髭。可憐吾持國。儕友雅望推。名贒故家裔。淳默好天姿。孝友源百行。詞翰又重之。其器非不利。荊圍柰數奇。元無必得心。何曾到老馳。到老猶不倦。案上書與詩。詩書爲長物。傳之有兩兒。鄕里罕見面。園圃足自怡。優游以卒歲。微斯吾與誰。託交三十載。襟期許相知。相逢討論處。不是拍肩嬉。及此同衰暮。非復曩時隨。十里雲樹隔。動輒時序移。那知人事變。奄忽至於斯。半百非仁壽。一疾竟難醫。同堂聞喜席。還聞屋呼悲。贒門稠疊痛。昨送承宣輀。慶弔相洄泬。遠近所同咨。此行將卽遠。便成千古離。白首人間友。悲不幾時遲。夢寐知不虛。應是發於思。屋梁落月吟。聊添䪥露辭。</text>
<title>挽崔孝如 璥</title>,<text>忠贒奕世好家聲。六十光陰老太平。竹塢課兒書滿架。棣床湛友酒盈觥。華梁賀燕三春晩。仙路歸驂白日驚。雲樹多年仍此別。上元明月若爲情。</text>
<title>謹次孫肅玉家傳雞川君御賜三寶韻</title>,<text>霄漢恩波滴水分。玉龍呑下雞川雲。墨池雨露流餘澤。故宅彬彬幾世文。右硯滴天上琪花瑩不斑。何年結子落人間。勳盟不重黃河帶。一串纓珠報寸丹。右珠纓弔詭神鋩或躍如。飛飛學得化龍魚。何如一片君家寶。十世恩光照有餘。右刀子</text>
<title>次鄭進士晦而韻</title>,<text>男兒同老太平辰。湖海逢場氣槩伸。半世襟期猶淡泊。三春物色更淸新。光陰惜我愁中遣。學業多君妙處臻。暮境偏深雲樹思。便風無惜寄音塵。</text>
<title>弄孫歌</title>,<text>笑矣乎六十五歲翁。如今始見兒孫生。翁抱兒孫坐夕陽。無限欣喜情。旣而長歎發一聲。待兒成長日久矣。翁已去佳城。去佳城亦何嗟。惟願兒孫無恙長。他日學業成。</text>
<title>忍窩族父得藤木杖一枝。頗有奇文甚愛之。詠一絶以示。忘拙和呈。</title>,<text>登軒驚卻蜿蜒蛇。熟視孤藤戶外斜。九節遠從仙鶴洞。輕身不待喫胡麻。</text>
<title>家有柏木杖。無文彩可觀。惟取質直。仍復吟呈忍窩族父。</title>,<text>文章未有近龍蛇。天質猶能不曲斜。好是夕陽村巷裏。相隨步步訪桑麻。</text>
<title>從弟嚮五回甲吟 四首</title>,<text>四老人間三百年。蒼顔皓髮一行連。仙風敢擬商山隱。自笑同堂四老圓。孤露餘生幷七旬。白頭相對血霑巾。至今風樹無竆慟。吾輩還爲久視人。大抵乘除分有常。莫將貧困怨蒼蒼。向令吾輩能安富。未必如今共此觴。閱盡風霜半百年。人間萬事已知天。從今活計應無幾。祇有殘書數十篇。</text>
<title>次曲江倅文會韻 幷序</title>,<text>曲江李倅得江設文會。相邀甚勤。余與南止淵仲殷往焉。觀其所居。軒外鑿池種蓮。其中作小亭以壓之。亭傍設假山像金剛山。又鑄銅成筒。懸流作瀑布聲。坐間取蓮葉酒一封以進。眞吏隱風味也。試士後再宿而歸。歸後李倅以四韻詩見贈。遂忘拙步謝二首。江城吏隱簿書稀。君子新亭耀彩輝。㶁㶁筒流檻掛瀑。薰薰葉酒酌含馡。千秋慶節仍開席。十載幽蹤暫出扉。秉燭連宵未盡興。夕陽驅馬遲遲歸。杜巷深深人跡稀。海天梅月送餘輝。金雞古樹欣傾蓋。玉井新華好襲馡。東閣日長開藝苑。西峯地縮對禪扉。至今夢寐煙霞趣。疑是身從別界歸。</text>
<title>詠懷示烏川童</title>,<text>此物元非道所存。求師何必我之門。向來魚魯粗分別。老去精神太半昏。脩束固辭還迫切。經帷強說柰支煩。人家好子能無誤。患在爲師古聖言。</text>
<title>挽權同知 昌祚○進退格</title>,<text>積善工夫巧鍊丹。君看八耋駐童顔。眉齊老婦重回禮。頭點兒孫每問安。詩酒風流非俗韻。紫緋華秩是仙班。人間三達將安倣。悵望雲車向汗漫。</text>
<title>挽蔡子文 奎</title>,<text>皚皚山色遠囂塵。處士幽庄竹樹鄰。長枕白頭同氣友。一床黃卷古人親。荊圍落拓關時命。農圃逍遙任素貧。從此海山遊賞路。樽前誰復倒迎賓。</text>
<title>次趙同知 相抃 回榜宴韻 二首</title>,<text>上甲蓮華籍。重逢上甲年。靑衫恩復帶。黃髮畫堪傳。再擧呂巖客。三尊洛社贒。仙風餘百世。松鶴覩爭先。靑年司馬客。白首更靑年。北闕重華照。南闈舊榜傳。已優天畀爵。何恨野遺贒。君子無疆壽。重重甲後先。</text>
<title>挽李潭陽 憲儒○二首</title>,<text>雞林仙鶴洛江臯。蘆荻蒼蒼歲月遙。胡不歸來歸碧落。夕陽華表謾招招。黃驪逸足擬靑冥。百里殊非遠到程。十載專城俱慶養。斑衣墨綬亦云榮。</text>
<title>挽李養重</title>,<text>世人榮君靑雲路。柏府淸華近蓬瀛。世人榮君五馬駕。松都名勝古王城。別有平生故人爲君榮。不在靑雲路五馬駕。只在塞北三千風雪程。人生顯達浮雲耳。誰知聖明恩譴庸玉成。嶺海自古多君子。七十生還亦云亨。逆旅可是無餘憾。送君何必涕霑纓。</text>
<title>挽鄭進士文希 夏濬</title>,<text>杜巷白頭西望哭故友。傍人還笑白頭癡。渠且同歸無朝暮。何暇更爲他人悲。此言大抵達於理。此老非不知。可柰一日未作同歸客。不爲斯人哭之慟慟爲誰。斯人卽我平生知己者。奕世贒門生此好箇姿。旣有好姿重以詞華美。雅望曾爲儕輩推。浮世功名元有數。小得奚論蓮一枝。好是菟裘傳守地。肯構精舍紫湖湄。暮境非關人世事。一壑煙霞聊自嬉。案上經訓竆究處。故家風韻餘塤篪。詩禮靑氈且分付。庭畔寶樹次第奇。吁嗟非龍非蛇今之歲。斯人之壽止於斯。卻憶靑春託契始。東廂委質近我一門楣。夤緣華旆源源到。握手逢場頻有時。娓娓論討輒忘倦。臭味不啻蘭與芝。年來衰病苦相阻。一嶺雲樹懸懸思。前秋一札寄竆巷。滿幅無非慇懃辭。苦待淸和好時節。扶杖盤旋是前期。卽今正是淸和節。好鳥嚶嚶芳草 缺。云胡人事忽已變。滿目風光增凄其。千金舊札尙在篋。一字一涕空垂垂。老無新知舊交凋已盡。踽踽人世將何爲。靑山底處埋玉樹。羸病無路送靈輀。長號一聲嗟已矣。他日相逢只在九夜逵。</text>
<title>挽李都事 憲愚</title>,<text>漢樹蒼蒼漢水連。招招䰟魄洛江邊。洛江亦是非吾土。䰟兮歸來歸雪川。一本兮作魄。來作歟。</text>
<title>次甲山孝婦閣重修韻 二首</title>,<text>誠孝須看倉卒時。頑童誰使惻然悲。曹閭不待黃絹解。絶好蠻書六字碑。欽慕芳聲自齔時。古閭風雨每過悲。玄孫肯構誠冞篤。從此生光數尺碑。</text>
<title>挽趙同知</title>,<text>童顔不學鍊丹仙。積善陰功紫籍編。松鶴風聲非俗韻。樵漁興味是家傳。陞資寵渥追先世。回榜榮名壓少年。昨夜忽驚南極晦。人間三達更誰全。</text>
<title>丁卯三月三十日。訪鄭南窩季常 東弼 於溪堂。一宿而歸。於其別也。留贈一絶。</title>,<text>忽聞此日春將去。急向山中訪故人。相見故人一笑語。不爲虛度今年春。</text>
<title>次孫肅玉追詠玉山會韻 幷小序</title>,<text>前歲臘月望。與江東西八九老。會話于玉院。而會中無金谷酒令。是蓋急於談討。不欲令人聳肩撚鬚作苦澀態。亦澹然眞率底意也。歸後竊欲以數句語傳筒。追補風流欠事。而緣頹惰未果。肅玉先獲焉。豈不欣倒歎賞。謹次瓊韻以呈。第驪龍鱗甲。非頷珠之敵。此則惟在君恕之也。長吟雲樹守空堂。歲暮佳期一會場。九老閒情明月夕。大贒遺躅紫溪陽。猶疑洛社風流席。不羨蘭亭水曲觴。卻笑向來年少事。漢城風雨共奔忙。</text>
<title>又以別後思想之懷。吟成一首添足。</title>,<text>悄然回首紫溪堂。三宿團圝一夢場。俄者林巒飄白雪。卽今時節轉靑陽。若爲知己重攜手。相與論文輒倒觴。賞及良辰須勿失。春光如客每怱忙。</text>
<title>謹次屛庵盧公 奉天 殉節時韻</title>,<text>忍說崇禎赤鼠牛。大明臣子一天羞。兵前獨有詬臊口。城下終無歃血喉。湖上月來東海影。竹橋風送睢陽秋。至今激烈山河句。長使人間志士愁。</text>
<title>訪止淵溪堂。留贈主人南仲殷 景羲。</title>,<text>造物於人獨靳閒。三公易得一區難。世間難得君能得。騎鶴何須得好官。</text>
<title>丁卯除夜。兒子病劇。數日得差。因吟一絶。</title>,<text>新歲吾年古所稀。人間萬事摠非希。惟希一子尙無恙。好向庭前舞彩衣。</text>
<title>戊辰六月晦。以文會考閱事。會于玉院。孫肅玉以忌疾未參。以詩寄悵惘之意。歸後和呈。</title>,<text>佳期每欠故人同。長爲西神怨不竆。浮世希音傳白雪。高樓興味助淸風。年來媿我冬烘狀。老去多君夜燭工。安得一樽談討樂。人間萬事擺怱怱。</text>
<title>挽崔漆原 心健</title>,<text>天意茫茫未可知。斯人胡遽至於斯。英華始驗栽培理。霜露旋驚短折期。三載微官猶自效。千秋傲吏彼何爲。相逢有淚東都士。不獨沙梁一門悲。</text>
<title>挽崔君常 宗燮</title>,<text>龍山好會謾經營。此日如何送子行。一代老成儒者味。百年淸白故家聲。芝蘭可驗無竆蔭。蓮桂須看未艾榮。遲暮親朋誰復是。邇來小阮亦佳城。</text>
<title>挽東山孫丈 五首○孫丈癖於詩。尋常說話。每及於詩。故挽語亦段段提綴。</title>,<text>人間齒與德兼尊。三達三分有二分。莫道一分人爵欠。浮榮元是等虛雲。滿腔都是惻然仁。今世誰知有古人。看取明時遺佚惠。猶施凍裸與竆鱗。古人情性古詩風。好處須看淡泊中。白雪未全無和者。靑雲知己有泥翁。洪判書良浩序公詩集。東山今古較風流。絲竹何如翰墨遊。留取篋中千首詠。一生功業勝封矦。詩債人間已盡酬。鸞驂何處采眞遊。碧桃千樹琪花雨。遙想山肩倚玉樓。</text>
<title>挽孫乃貞 容九</title>,<text>黃梅細雨山陽篴。疎雅風流憶故人。浮世奔忙非我事。一生閒放任天眞。雲間已了高亭興。海上應尋閬苑春。贒季贒咸餘白首。老懷將與說悲辛。</text>
<title>擬梅湖孫公贈南寓庵體。寄濟州通判孫山甫 應虎。</title>,<text>孫山甫吾嘗聞乃祖梅湖公。有詩贈別南寓翁。寓翁舊作耽羅吏。片帆將擧溟海風。公是寓翁平生知己契。一曲峩洋分手時。是詩首尾數百字。字字寫盡無限思。當世絶唱傳樂譜。至今膾炙騷人口。我送君欲贈言。虫吟敢擬洪鍾吼。三誦遺音三歎息。爲君擊節竊有一語賀。不賀君五斗祿。不賀君墨綬拕。最是漢拏神仙界。乃祖詩中拳拳處。人生壯觀亟有稱。夙債應在瀛洲嶼。知君此行亦不偶。爲吏明時乃於斯。分明造化翁尙記。百年故家奇絶詩。故令君越層溟三千里。辦得雲間汗漫遊。男兒投筆大事業。何羨班生萬里矦。孫山甫莫永懷。我道君行得意秋。爲君賀止於此。一語更有慇懃付。借問寓翁遺化地。古州風謠今存否。</text>
<title>謹次雪坡翁換杖吟。寄贈古風一篇。</title>,<text>東有雪坡老。西有杜巷老。兩老一生交契淡如水。人世元無長物好。及此同衰暮。手中各有一杖枝。雪坡杖聞說神仙洞裏得。有椒其馨胡考宜。頎然而長鏗然響。不事雕餙磈磊奇。杜巷杖敢誇道德山中採。吾栗須吾戰兢持。巖臺閱盡風霜苦。枯瘦其形猶不斜。杜巷杖如杜巷。雪坡杖如雪坡。物主相得似不偶。尋常不許他人拕。雪坡老來訪杜巷老。一場歡笑對黃花。兩老臨別默無語。只有彼此杖。瞠然相視手摩挲。杜巷杖雪坡付。雪坡杖杜巷捐。傍人莫笑且莫嗔。不是戲嬉好博學少年。我好君君好我。時月不見相思猶黯然。况此暮境分手後。雲樹離懷倍可憐。故將手裏物。要替意中人。不妨彼來此此去彼。彼此相隨兩老身。杜巷如見雪坡面。雪坡如見杜巷面。從此此兩老出入動靜。無處無時不相見。</text>
<title>意猶未盡又呈一首</title>,<text>雪坡杖一枝。杜巷杖一枝。兩老各一杖。尋常行處輒相隨。逢場一笑遂相換。分付別後故人思。佳山麗水逍遙約。美景良辰追逐期。此杖已證同心契。百年膠漆應不變。不學世人結交須黃金。黃金多少交深淺。而况朋友之責貴善導。不啻冥行瞽有杖。于今吾輩日暮道且遠。努力前程相倚仗。媿我懦弱無效益。須君信實勤輔導。世路多艱亦多歧。指揮燥濕無顚倒。此別有意相持贈。倚杖狂歌重一唱。莫效市上掛錢行。掛錢亦已放。莫效方外荷篠植。荷篠亦云固。葛坡化龍太白解虎何足羨。摠是荒誕非吾道。千載最仰夫子杖。叩脛有警原壤夷。用舍行藏隨所遇。可誦先輩銘杖辭。屈曲不失正直體。杖家杖鄕行止綽有餘。假號杜陵何敢擬古杖引。木瓜聊以報瓊琚。</text>
<title>族弟祥應 樹發 挽辭</title>,<text>吾其忍祥應挽乎。挽者悼死之詞。祥應其果死乎。七十之老我不死。少於我二十之祥應先死。死生之理反常甚矣。吾寧付之於曠達而不欲爲祥應挽也。雖然祥應之死。終有不曠然於懷者。夫以祥應豈弟之姿。文雅之美。門親之所期待何如。而畢竟一名未遂。百竆咸萃。屢空顔瓢。再叩莊盆。繼之以積年沉痼。奄忽不救。噫噫祥應之竆。一至此哉。若乃親老而養未終。兒長而娶未及。此尤幽明無竆之痛。而遠近親知之所共悲者也。矧余親爲族從而情若同堂。年間老少而契若朋友者。烏可無一言於千古訣別之際耶。此吾所以不忍爲祥應挽。而不得不爲祥應挽也。辭曰。噫吁戲慘乎痛哉。祥應胡遽至於斯。祥應得年今五十。五十不稱夭折爲。吾今哭之還同少年夭。祥應之死絶可悲。天賦祥應亦不貧。穎脫其才端好儀。夙承家庭勸勉意。弱冠之年能文詞。吾南鄒魯樂育地。一隊士流咸稱奇。父兄倚仗曾不少。光我門闌是所期。邇來廿載巨創後。胖合連慽身世崎。蕭然白屋貧非病。二豎如何相侵欺。沉綿牀席十寒暑。眞元漸鑠肌骨羸。知命今年長逝去。萬事人間棄如遺。最是幽明無限痛。我欲言之雙淚滋。有親有親年八耋。西日看看迫崦嵫。朝門暮閭望子情。彩衣返面何遲遲。有兒有兒年已長。旭日佳期尙差池。慘慘衰服未成人。行路見之猶齎咨。亦有庭傍二三弟。敎導迷蒙知有誰。此恨耿耿歸泉下。泉下應無合眼時。親朋到底輒相弔。矧此情地如何其。相愛不曰疎昆季。晩契還如友于嬉。以我蒙昧一日長。幾多文字與質疑。無論一堂同硏槧。長記詞場共逐馳。君居况復返故庄。卻喜餘年同鄰比。有時病席躳往訊。款款情話心曲披。豈料歸期元無定。少者君先去。老者吾猶支。如今往事成陳迹。何處更覩玉樹姿。踽踽白首俯仰間。長歎吾門文運衰。庚申奪我道叔去。曾未十年君又隨。虛堂斜日少與晤。獨對殘篇無限思。楓丹菊黃九秋節。此時那堪送征輀。征輀且莫催前導。䰟向庭闈不忍辭。此老人世亦已無朝暮。別不幾時復何噫吁戲。</text>
<title>戊辰除夜。次嚮五弟韻。</title>,<text>嚮五弟近寓大朴庄。每年除夜。必來同寢餞迓矣。是歲爲狂風所戲。未得越峴。有詩一絶以贈。故次其韻二首。年來割半痛難堪。中夜時時起撫衾。浮世餘存猶散落。白頭今夕若爲心。常時離索已難堪。况復今宵未共衾。獨對孤燈無限感。君詩畫出老兄心。</text>
<title>次雪坡見贈韻</title>,<text>長日空齋睡有餘。牀頭驚卻故人書。南茶不啻傳靈草。片脯能令卻野蔬。物態閒中觀變化。交情病後識親疎。年來頓覺人寰小。安得仙區與卜居。</text>
<title>伏聞元子誕降。不勝喜抃。詠一絶。</title>,<text>海東重現彩虹禎。天佑今周慶篤生。豈待大贒聞甚喜。蚩蚩蹈舞秉彝情。</text>
<title>次徐淸汝 活 溪亭韻</title>,<text>周王仙界近。徐孺隱居深。扁額皆前訓。工夫只此心。苟能尋絶響。何恨寡知音。野老偏多羨。臨風爲一吟。</text>
<title>挽金悅卿 輝祖</title>,<text>孰謂今世上。無復好人存。須看自好老。遐僻巘陽村。此老好箇姿。一生任眞淳。儕友皆稱好。豈獨自好云。好意隨處見。流出百行源。旣有好山水。亦有好田園。逍遙以沒世。好向扶老原。昔我相與好。惜未久討論。邇來各衰暮。幾年賦停雲。常恨好顔隔。那知惡音聞。年前哭夢八。如今又送君。好人去復去。何處更慇懃。</text>
<title>庚申四月望。止淵翁以玉院洞主。要余同宿院中。是時久旱之餘。適有甘霈。吟成一絶以贈。</title>,<text>暮境懸懸思故友。旱天望望待甘霖。甘霖故友同時至。終夜無眠此老心。</text>
<title>是歲六月日。同南仲殷曁諸友。往橫溪時。塤篪集方就刊。莊閱之餘。謹次集中韻。</title>,<text>桃花古洞挹淸塵。步步尋幽石逕因。浮世七旬無暇日。別區三宿有今辰。皋比已邈藏書地。迷路誰開埴人。不朽幸看遺集印。也知吾道壽千春。</text>
<title>次崔氏孝子公鍾洞壇祀韻</title>,<text>烏啼何意白楊寒。不見空山孝子冠。風聲足聳三綱重。天理俱全一死安。閭旌幸有遺墟在。墓表嗟無後日看。於彼此乎求陟降。孱孫誠敬乃爲壇。</text>
<title>病起</title>,<text>一疾幾乎與鬼鄰。七旬翁復起爲人。起來能復幾何久。且喜殘篇更埽塵。</text>
<title>鄕飮禮後。次鄭季常韻。呈府伯李公 采○二首。</title>,<text>禮編遺敎置郵傳。鄒魯吾南聖化先。百拜德將無醉酒。三歌聲好不繁絃。偸光客席人非稱。忘貴州家我識贒。辭讓此心皆可擴。善端看取本緜緜。禮飮須觀鄒魯鄕。東隅卿月倍生光。一樽太古醇風在。百拜昇平化日長。揖讓千年君子國。威儀三代聖王庠。分明立象皆天地。政敎行看有紀綱。</text>
<title>挽權都事 昌益</title>,<text>丹山謂有地行仙。仁壽如何未百年。自古榮名多重晩。况今優爵復光先。游魚觀盡磯邊雨。逸鶴迎歸海上天。好與臺翁行作伴。故庭詩禮喚兒傳。</text>
<title>次李 之翰 壽宴韻</title>,<text>杏亭回甲設芳筵。重午良辰上巳年。靑雲紫陌雖無分。碧水丹丘信有緣。多男是福何須富。千首能詩不必仙。高戶田文賓客散。莫如今夕醉樽前。</text>
<title>挽權退之 昌愈</title>,<text>吾嶺交遊屈指誰。許君才望少年時。紅蓮一萼名還薄。白雪千莖髩忽欺。萬事羊亡臧穀路。靜觀魚在濮濠湄。幽明此別應無幾。浮世殘齡我亦耆。</text>
<title>挽李大憲 鼎揆</title>,<text>雲路孤鶱海鶴姿。百年良佐舊家耆。龍樓淸讌賡歌日。翰閣風流草制時。天地至今弓劒痛。江山自古採漁宜。寢門白首潸然淚。非獨區區爲哭私。</text>
<title>挽金丈 邦潤</title>,<text>儒雅風流一隊推。靑氈十世未全隳。襟懷坦蕩貧非病。氣貌冲和老不衰。大耋寧非仁者壽。多男自是善家祺。欲知先誼何如好。訣語須聽奄奄時。</text>
<title>甲山會中。次孫進士國甫 鼎九 贈別韻。</title>,<text>會老多康健。前期易有時。停盃分手處。相對不須悲。</text>
<title>挽權友</title>,<text>月明滄海夜。誰識有遺珠。書籍竆千古。漁樵老一隅。舊遊疑夢境。此別柰冥途。攜友魚臺計。今焉已矣乎。</text>
<title>菊</title>,<text>可愛庭前菊。老夫手所栽。金莖承露重。瓊蘂冒霜開。酒味添香絶。詩情得韻回。餘年淸賞足。更有臘天梅。</text>
<title>紫菊</title>,<text>秋華正色外。奇絶化工栽。德號眞君降。神光老子來。醉分陶令面。糚謝越娥顋。燁燁庭前秀。分明霧眼開。</text>
<title>挽武陵族 益燁○二首</title>,<text>武陵山下老。人道地行仙。期以無疆壽。如何未百年。失意暮年業。傍通亦一家。君看季主說。能令賈生嗟。</text>
<title>次崔景至白蓮亭韻</title>,<text>霞帶金華紫氣回。玉亭光景便瓊臺。浣西水檻當魚俯。峴上山門爲鹿開。境接盤龜須曳尾。名留僧社亦澹懷。仙鄕只在琴書案。何必笙歌鶴背催。</text>
<title>壬申元朝有感</title>,<text>孤露人間一縷頑。忍看今歲復涒灘。卻思齠齔攀號痛。白首那堪血淚潸。</text>
<title>懷孫肅玉</title>,<text>十里江村近。離違歲有餘。長爲痘虎窘。還與友人疎。擺脫應無累。沉潛只有書。何當時氣凈。相訪水雲居。</text>
<title>懷鄭季常</title>,<text>人在煙霞谷。長年不出扉。可憐衰暮迫。偏忌痘炎圍。黃卷存探賾。囂塵隔是非。前秋重九節。一約恨睽違。</text>
<title>懷南仲殷</title>,<text>聯枕經三夜。分歧又一年。家傳螟子娶。恩荷柏臺遷。已了人間債。眞成物外仙。桃花紅雨裏。垂釣在溪邊。</text>
<title>宗人李華宅於其先祖所植三槐下。構精舍以寓追慕之懷。要余賦詩。爲亭中故事。吟近體一首以贈。</title>,<text>忠勳故宅有三槐。玉友金昆好手栽。德蔭已從同氣發。靈根留待後人培。風聲惜未登天陛。雨澤何由徹夜臺。誰識孝孫無限感。涒灘是歲肯堂開。</text>
<title>次雪坡翁寄贈韻 與雪坡屢有水雲亭相會之約。而連有魔戲未遂。</title>,<text>佳期每失水雲齋。有數仙區一笑諧。造物豈終乖好事。明秋竹杖水東涯。</text>
<title>挽權聖晦 煕</title>,<text>人與魚臺勝。天慳紫海東。眞淳儒者味。文獻故家風。川上詩情富。樽前世慮空。浮名曾不屑。一樂久彌融。纔闋三年制。仍踰七耋隆。靑氈須繼繼。寶樹摠芃芃。泉下應無憾。山陽獨有恫。鶴姿雖罕接。蘭臭已相同。雲水丹丘渺。桑楡白日怱。有懷難命駕。極目謾瞻鴻。虛負三春節。誰招九夜中。未須悲此別。儂亦禿頭翁。</text>
<title>挽鄭嘉山 蓍○三首</title>,<text>常山齰舌是前身。聖世嘉山斷臂臣。從弟眞卿曾並美。如今父子乃三人。鄒魯吾南節義饒。百年無事久寥寥。獨靑松柏寒然後。喬木風聲徹九霄。平生莫恨未承顔。不死公猶在世間。從此靑丘千里域。秋霜烈日摠嘉山。</text>
<title>缶溪洪友某歷路見訪。一宿而去。臨別見贈一絶。卽次。</title>,<text>好客來自好門楣。白首逢場聽好詩。可惜臨分無好意。殘年不復易前期。</text>
<title>次權明應 宗洛 韻</title>,<text>水東不是海難超。尺地如何百里遙。老境謾爲孫子伴。佳期每失故人招。六塵憐我生涯泊。八景多君興味調。雲樹離懷驚歲晩。秋聲昨夜葉搖搖。</text>
<title>挽南子雲 二首</title>,<text>南厓桐樹中於琴。質直而文有古音。一曲採蓮非得意。誰憐白雪響沉沉。白頭俱是故家兒。事契非徒我輩隨。俯仰滄桑無限感。相看止老夕陽時。</text>
<title>梅花牧丹吟</title>,<text>梅花樹畔牧丹開。人道牧丹絶勝梅。若使斯言題品可。許由爲下五矦魁。</text>
<title>同忍窩族父守歲</title>,<text>今夕又當除。頹齡復幾餘。衰容羞片鏡。方法謝千梳。胷次元淡了。視昏何病諸。我論公可聽。案有古人書。</text>
<title>挽李國叟 鼎嵒</title>,<text>白首吾同儕。存者亦無幾。同吾協洽降。君與聲應是。吾於此二老。非獨年紀比。雅趣非敢倫。拙性頗相似。蓋此三人者。浮世好交誼。同得六十九。七十隔一歲。嘗聞七十壽。自古稀於世。乃於今年春。君與聲應逝。人間一大夢。怳然今始悟。才華與聲譽。君已前塵付。得失何足論。竆通何足道。獨恨衰暮境。十里隔雲樹。一場文酒會。宿約竟虛負。恬靜豈弟儀。已矣今難覩。惟有九泉下。相逢知不久。君歸見聲應。此語傳之否。</text>
<title>挽鄭晦而 三首</title>,<text>北海遺風絳帳垂。一方魚隊有依歸。人嗟亦近龍蛇歲。愁寂江樓夜月輝。浮名何必較贏輸。南省東堂一夢虛。看取自家好事業。中庸一部有圖書。烏島非奇海鶴奇。幾多車馬曲江湄。從今海鶴乘雲去。便恐曲江車馬稀。</text>
<title>挽權彝叙 東範</title>,<text>默念平生友。歷歷皆可數。孰如吾彝叙。情契深且厚。憶昔吾叔祖。奬進後學幼。君年十二三。挾冊攀戶牖。頭角我稍似。魚隊共先後。小少仍追逐。無處不相偶。荊圍與黌舍。促膝更攜袖。冄冄桑楡迫。兩人俱白首。有時相逢處。喜色敷面皺。那知邂逅疾。遽促七旬壽。浮世餘老醜。誰復靑眼覯。如君眞實姿。叔世儘罕有。怡怡奉老慈。兄弟如足手。早謝奔競場。童蒙亦善誘。頭點滿眼孫。眉齊偕老婦。一堂三皓老。鳩杖列左右。優游以卒歲。此樂無與耦。悠然乘化去。逆旅復何疚。往在淸和節。令季初度晬。我與諸老友。聯翩扶杖就。君時在牀褥。強起同樽酒。臨別丁寧語。後會期以復。孰謂當日別。遽隔厚夜九。恨不更留連。襞積相與究。吾年亦已稀。同歸知不久。</text>
<title>止淵壽席 二首</title>,<text>千卷詩書萬斛霞。山家活計亦堪誇。從今有主靑氈寶。兩綬通矦不足華。生世我無兄弟懽。陋居無水亦無山。羨君白首弟兄在。塤唱篪酬山水間。止翁回甲日。率嗣胤於丹山。仍設宴稱慶。</text>
<title>戊辰重陽日。南仲殷與朴佐郞 鼎元，孫竹籬秉魯 會玉山。僕亦與焉。拈韻得陽字。</title>,<text>風流千古足誇張。好會人間此一觴。龍山未必衣冠勝。香社無傳日月良。丹楓晩菊含盃好。白石淸泉引興長。皓首臨歧無限意。眼前光景摠斜陽。</text>
<title>挽南止淵</title>,<text>多士吾東都。自古稱冀北。最是汝南宗。文明異他族。寓老與活翁。世世傳名德。得君詩禮家。藍田果生玉。天然好箇姿。穎悟更超卓。一覽記有餘。五車書在腹。弱冠遊藝苑。宿儒已脅息。三十觀國光。摶風始展翮。謂宜瓊佩華。淸廟簠簋餙。用材無良工。楹棟還爲杙。子猷笑馬曹。馮唐厭郞直。名利已無心。山水素有癖。慳祕別一區。暗谷生明色。一鑑方池邊。蕭灑數閒屋。弘景饒煙霞。孟嘗富花竹。箇中無限趣。非爲景物役。同氣有良朋。怡怡上舍伯。風物入錦囊。唱和塤篪樂。淸朝柏府除。頭髮先皤白。天上玉樓招。巫陽何催促。榮枯付南柯。仙遊在廣漠。斯人不復見。今世誠罕覿。風味挹醇醪。詞藻猶糟粕。平生一片襟。淡淡止水若。孝弟行有源。學問推餘力。環堵乏甁儲。滿案皆經籍。俯讀仰而思。默契人誰識。眞率本無矯。行己自寬綽。迂拙亦何傷。生涯任淡泊。世事都無關。一念在奬學。鄕塾有主盟。鑑衡咸推服。年齡雖向衰。氣貌未甚爍。稀壽終未躋。誰謂仁者得。靈櫬自故庄。行路猶慽慽。暮庭啼孤螟。空牀怨寡鵠。巋然舊溪堂。物物傷心目。學子失仰望。迷路疇秉燭。鉛筆未了債。幾多案上積。訃出遠邇驚。有痛此老哭。兩家先人交。事契自宿昔。易世逮後生。排行好追逐。不慚駑蹄。與羣騏驥足。少壯情非疎。遲暮意冞篤。玉洞秋月夜。汶水春風夕。隨處好相觀。不是肩袂拍。有時款段行。乘興訪剡曲。伯氏在中堂。鼎坐參諸益。吟筒輒相傳。呼童書諸冊。山中故事留。君言怳如昨。此事俄往閒。果已故事作。那知二年來。棣華幷零落。况復今夏晤。在君宗姪宅。談笑宛如前。疑義亦相確。分手未一旬。蘧然聞皋復。亦我嚮從歸。與君數日隔。支離吾不死。涒灘此何戹。割半孔懷情。失侶永歎息。已斷伯牙絃。忍聽山陽篴。相對說凄凄。忍窩吾族叔。浮世一夢場。于今始大覺。先後不須論。畢竟同歸宿。知君亦達觀。逆旅無不足。身後亦何悲。肯堂有所託。文豹死有皮。不朽在巾櫝。</text>
<title>病後次李戚洛應見贈韻</title>,<text>虞琴彈罷邈薰風。二豎偏侵禿頭翁。十日鬼關猶不化。百年人世竟何功。回看萬事皆雲外。遮眼殘書亦霧中。多謝故情尋寂寞。有時詩話與之同。</text>
<title>次萬歸亭韻</title>,<text>簷後蒼厓檻外江。仙家亭子樂浪邦。名山可敬金兄案。畫閣應羞玉女牕。試頫萬川終有合。方知一理本無雙。九旬老子前遊處。夜夢依依渡石杠。</text>
<title>月城崔氏於其先祖八友亭遺墟竪短碑。是夕與鄕人共飮宴。仍行鄕飮禮。崔景至詠近體一首。要座客酬和。忘拙和呈。</title>,<text>八龍餘澤栽培新。桑梓百年物色彬。一榦分時知本本。千枝連處見親親。羹牆孝思遺墟石。揖讓淳風故國春。花樹韋宗非盛會。未聞酬酢與鄕人。</text>
<title>挽安琢之 璞重</title>,<text>可愛人如玉。琢之字不誣。連城無價寶。三刖有司辜。美質終埋土。幽冤曩失珠。他山一老石。獨立更誰須。</text>
<title>挽李丈 朝範</title>,<text>密邇先生院。蕭然處士廬。歌從擊壤和。嘯好登皋舒。遐壽仁從驗。多孫慶必餘。自今鄕黨裏。誰復古人歟。</text>
<title>挽李用晦</title>,<text>雲樹蒼茫十載思。忽驚華鶴上仙期。百家汎濫遺科學。千首風流逼古詩。誰遣磻溪藏僻處。等閒漁父老明時。山陽一曲吾無淚。笑指桑楡日影垂。</text>
<title>挽李汝敬 曾範</title>,<text>櫟翁爲遠祖。竹老有曾孫。家世遺風舊。鄕黌宿望尊。交情元自別。戚誼不須論。暮境相尋好。已矣送九原。</text>
<title>挽洪丈 載文○二首</title>,<text>厖眉黃髮貌淳淳。疑是洪荒上古人。惆悵古人今不見。老松瘦竹謾傷神。枌楡古社好相親。先隴同行十世鄰。厚誼將來應不替。小孫攜卷往來頻。</text>
<title>挽崔仲蘊</title>,<text>質庵天質素。文雅更添光。妙歲龍頭榜。淸朝雞舌行。殤䰟呼不得。仙馭去還忙。相弔東都士。止翁亦已亡。</text>
<title>挽李乃彬 宜煥</title>,<text>平地丹丘邃。誰知有逸民。杜門常守拙。環堵獨安貧。鐵畫心要直。霞觴味得醇。病牀曾厭聒。尻轄竟尋眞。裕後兒傳業。逾耆壽驗仁。肩隨同隊誼。心許一生親。幾望停雲暮。旋驚落月晨。荒詞替䪥露。遙送北邙窀。</text>
<title>次李參奉 野淳 寄贈良洞諸益韻</title>,<text>詩中一字苦難容。枉費敲椎手裏筇。豪士風流驚句句。高樓百尺臥元龍。</text>
<title>挽孫肅玉</title>,<text>雞川餘澤遠。玉滴有傳孫。十世愚翁宅。百年晦老村。風聲元是舊。天賦亦云敦。器宇殊沉靜。襟懷更敞軒。恰愉源百行。遲重愼庸言。文翰兼華實。工夫漑本源。匡山杵費鍊。荊璞玉生溫。爲重庭闈命。不辭場屋喧。沼蓮華已晩。風樹淚餘痕。閒歇桑楡境。逍遙水竹墩。雲根奇作峀。冬葉翠成藩。雅調琴三尺。豪情酒一樽。貧寒分素定。年德望俱尊。每忌西神逼。還遭二豎怨。稀年非怛化。惡境遽驚䰟。地下兒相對。家中長孰存。三時孤寡哭。千古幽明冤。可惜楩楠質。空埋草莽原。圖書餘舊壁。花卉任荒園。後死寧無痛。久要不可諠。交情如水淡。俗態恥雲飜。詞藝歸前戲。塵編好細論。尋常資直諒。萬一警愚惛。老去稀聯榻。年來各閉門。詩筒頻往返。書尺每寒暄。四老丁寧約。一遊雲水軒。不留重九節。虛度再三番。塵網苦難脫。仙輧忽已鶱。有誰靑眼對。無處白鬚掀。應逐止淵駕。周旋紫掖垣。相看老阮淚。忍向雪山蹲。先後丹旌發。慘悽白日昏。同歸也不遠。此別復何忳。悔禍他年慶。應知在後昆。</text>
<title>甲戌春。遘疥疾首尾三朔餘。苦不可言。及其稍間。沉吟得古風五十韻。以道其憫鬱之狀。</title>,<text>老人苦多病。如何又疥瘡。此疾主搔痒。人所不堪當。况復七十老。其苦何可量。原其所染來。必於他人傍。翁已廢蟄久。不與人徜徉。緣何得此爲。其故不可詳。從前行乞人。往往寄宿堂。此翁性素柔。不爲牢塞防。多與同寢席。或此致不祥。始發手指間。點點必成行。漸次遍一身。甚至目之眶。稍大如豆菽。微細如粟粱。厥或栗子大。濃爛似癰瘍。尋常不堪痒。手爪長爬揚。一刻未暫休。欲忘不能忘。有時燥火上。直欲發出狂。手容何能恭。色容何能莊。無以攝威儀。無以整冠裳。亦或痒少定。寂寞守空房。卻恐貽害人。不近鄰舍牀。有人間或來。起去還怱忙。方其恣意搔。快樂殊未央。搔極必見血。刺痛還自傷。果然昔贒語。快事必爲殃。問人試醫治。治藥百千方。隨問輒欲試。取舍迷短長。衆人大同言。都不如砒礵。砒礵亦至毒。誤用或致戕。人生萬病中。此何氣不臧。月令載是病。以寒暑乖常。近聞州里間。此症多劻勷。職緣時氣失。燮理孰主張。大運固如此。身戹那可禳。自分無可柰。到此誰怨望。乃知一忍字。第一藥之良。古人有定力。禍患恬钁湯。况此幺麽疾。何必生㥘恇。猶勝疫癘虐。比比多死亡。忍之復忍之。時久當出場。推之世間事。勤苦皆可嘗。如今吾所苦。亦已越關梁。莫愁人厭避。獨處也不妨。俚俗閒雜語。太半耳欲障。莫恨己莫出。老醜堪伏藏。門外一步地。世路多羊腸。靜裏好披覽。案上有書緗。卷中羣聖贒。至訓猶洋洋。灑然洗胷襟。不啻服淸凉。從玆尋坦道。餘日聽蒼蒼。技癢堪自笑。詩句且激昂。</text>
<title>竆居老病。又添疥疾。獨與梅兄爲伴。聊吟一絶。</title>,<text>老翁搔疥坐竆廬。門巷蕭然俗迹疎。獨有西湖淸瘦貌。朝朝相對故人如。</text>
<title>挽李修撰 元祥○三首</title>,<text>大雅名家範。宏詞禮部才。人間金馬待。天上玉樓催。仁壽蒼穹靳。聲譽造物猜。相逢多士弔。吾嶺運何頹。判非今俗士。眞是故家孫。先訓傳無忝。平居行有源。未終十世慶。何恨九泉冤。感激歸䰟淚。冥途亦曠恩。浮名猶外物。良貴自天眞。蓮桂人爭慕。芝蘭我所親。早知逢沴鬼。寧恥遁昌辰。垂淚白頭老。客冬廁賀茵。</text>
<title>自橫溪書社。送塤篪先生文集。欣感披玩。詠懷二絶。</title>,<text>河南伯叔又尼陽。一部塤篪寶匣藏。看取兩鍾更唱和。絶絃餘韻復洋洋。杜巷蕭然晝掩扃。誰尋白髮老儒生。書從太古窩中至。獨帶春風不世情。</text>
<title>懷鄭季常</title>,<text>止翁已去雪翁隨。浮世知音更有誰。只有煙霞谷口老。于今不見再周朞。</text>
<title>挽崔景至</title>,<text>冰蘗家聲玉樹姿。南州雅望月朝推。名場小得非長價。學社新糚儘好規。香案應驚同室老。絳帷還失一方師。此行若見止淵輩。爲說斯翁踽踽悲。</text>
<title>挽權虞卿 東卨</title>,<text>梅社遺芬遠。農窩隱德傳。儉勤安素履。書籍護靑氈。贒幹應支戶。稀齡可必天。從前事契厚。追憶倍潸然。</text>
<title>挽克難齋權士規 濟敬</title>,<text>先德曾薰有道門。百年家範見仍孫。循循認是蘇湖弟。昔我逢場問不煩。</text>
<title>荒歲歎</title>,<text>歎息復歎息。歲運何極否。嘗聞歲饑穰。十二一大至。禹湯尙不免。何代無災異。吾生今八耋。歉荒亦屢値。刱見今甲戌。大殺無與譬。太甚旱熯災。粤自壬申始。壬申及癸酉。荐飢兩年比。民生旣艱辛。天災亦可止。那知今年夏。大地無麥穗。三農十旬間。赤地方千里。稻秧半未移。移者亦半瘁。秋霖又浹月。田疇水瀰瀰。農民何所收。十百無一二。村村少炊煙。况復竆春匱。富人或難繼。可柰貧窶子。處處行乞人。連絡走街市。朝暮覓飯聲。喧聒亂人耳。千山葛根掘。萬落松皮剚。女衆搜菜茹。刮盡原野地。白晝大路中。行劫羣起恣。賣妻與鬻子。殃禍及墓隧。或有弱肉呑。人類爲虎豕。斗米過二百。未見前古史。酷寒兼毒癘。四境連殭屍。氏族不可分。無人來撿視。居民不勝墐。野獸爭相飼。朽穢觸處積。行人皆掩鼻。哀哀萬赤子。聖代胡有是。不意垂死年。遇此不淑矣。儒冠迂拙客。豐亦啼家累。老羸當此歲。糊口其何以。惟恃獨子養。奔走反哺食。每月一石糓。國恩無涯涘。自媿無用物。徒爲倉粟費。白屋任艱苦。漆室謾憂思。當今廟堂贒。誰復鄭俠似。畫此飢民狀。獻之九重裏。遠想三代盛。預爲水旱偫。常時三年食。必有一年置。九年餘三年。府庫常儲峙。所以當世民。無有溝壑棄。我朝留庫積。亦古聖王意。遵守四百年。邇來漸解弛。徵出罄蔀屋。操縱在逋吏。倉積可哀痛。太半是糠粃。一遇如此歲。捐瘠何可庇。或恐不軌徒。嘯呼羣黨萃。未論前古蹟。試觀西北事。西北數年前。凶荒政如此。果有城邑掠。畢竟王師出。乃知飢饉極。其禍致凶器。猶幸我嶠南。未聞枹鼓起。或言鄒魯俗。不同西北鄙。我知父母邇。盛澤浹民髓。蓋此聖世災。莫詰所以致。自古水旱遇。聖德非不摯。氣數或不齊。先儒有定議。生靈自無祿。戹會有難避。雖然古聖后。不曰時運痞。虞帝引警予。殷王切責己。固知吾王聖。前后同一揆。宵旰警戒意。從此益倍蓰。民食重邦本。輔相愼燮理。中和位兩儀。雨暘順五氣。轉災爲吉祥。天運可必耳。豐年百糓穰。將見萬億秭。節用昭儉德。儲積後患備。金石堅舊制。倉鼠無或肆。充溢紅腐積。文景豈專美。斗米三四錢。不獨貞觀治。環東億兆民。共躋仁壽址。野老獻𣌑誠。自有不容已。癃疾此一物。須臾願無死。康衢好煙月。含哺擊壤喜。無疆宗社福。千禩與萬禩。</text>
<title>次忍窩族父見贈韻 二首</title>,<text>辭歸今幾日。幾日如三秋。每對開靑眼。暫離搔白頭。最憎強鬼逼。謾戲老人遊。可惜東君節。先歸不我留。歲荒重以沴。春景凜如秋。大地無容足。深村故縮頭。溪依三會笑。川逝舊交遊。且待時憂霽。筇鞋任去留。時寓虎溪傍。此吾兩老與洪川權友所遊之地。而人事忽變故頷聯云。</text>
<title>虎溪寓所謾吟。示同棲權君文玉 瓚煥。</title>,<text>七旬浮世少開顔。三笑遺墟半月閒。苔磯日永觀魚戲。竹塢風淸聽鳥𠴨。忘年好對靑春伴。懷舊難追大夜還。溪山一半眞吾願。安得攜家老此間。古人懷亡友。有懷舊賦。此悼洪川權友。</text>
<title>次許貞𥳑公父子旌閭時韻</title>,<text>恭惟貞簡許先生。父子貞忠日月明。賀席無心啖肉味。危樓有淚聽鵑聲。黃麻渙渥須神聖。靑史榮名等朴成。桑梓舊墟連彩楔。何人不激秉彝情。</text>
<title>次忍窩族父韻</title>,<text>人間七十亦無多。吾輩行年况復加。公道不曾饒白髮。神方未必驗胡麻。康衢剩得昇平樂。昃日何須大耋嗟。抱月飛仙猶不羨。達觀終古有東坡。</text>
<title>乙亥秋。李進士士溫 鼎基 以玉院首席。招邀數十老伴。一宿于院。轉宿定惠寺。又宿龜岡院。暢叙而罷。士溫詠近體二首。李進士望道鼎儼 又拈韻詠二首以求和。士溫又詠望道韻寄示。故幷和以呈。</title>,<text>君招適我願。羸馬促治裝。八耋還忘倦。三庚便覺凉。逍遙無俗累。酬酢有詩章。眞率耆英會。何須羨洛陽。右和呈士溫 在玉院不盡溪堂興。筇鞋更理裝。元非尋寂默。直欲到淸凉。洗濯徵臺號。光輝想日章。偏憐人少一。鄰篴聽山陽。右更步前韻 在定惠寺千秋覿醉地。罇酒又移筵。時節西郊迓。風流洛社傳。團圝須竟夜。交契摠忘年。別後相思苦。知君亦復然。右和呈望道叵耐寂寥巷。難回笑語筵。有懷詩句和。無計酒盃傳。相別非多日。前期異少年。蒼顔與白髮。秋夜夢依然。右更步前韻三宵團討後。可耐別離筵。顔範難常對。音徽且續傳。忘吾先一日。得子伴餘年。歲暮相期處。壇杏翠菀然。右用望道韻。和呈士溫。</text>
<title>避沴氣寓處于大洞故從弟嚮五家。獨坐感念。詠二絶。</title>,<text>君其何逝我今來。架上塵篇不欲開。獨坐虛堂眞夢境。依然顔面百千回。孤胤連仍獐榜中。兒孫次第鳳毛奇。嗟君地下知耶未。獨我人間喜且悲。</text>
<title>次權義士遺事韻。義士名復興。享忠烈祠。</title>,<text>蒼蒼松柏歲寒時。烈士風聲憶險危。蹤跡不敎妻子識。精衷應使鬼神知。其行乃是蹣跚者。一死元非倉卒爲。欲識忠臣眞配偶。君看彩楔與豐碑。</text>
<title>客冬寓中。與忍窩族父有唱酬韻。族姪觀永次是韻以獻。而此姪適遭夭慽。語甚悲苦。吾於是姪。期待不少。而恐其意思索寞。有害於前程。以是韻寬譬之。</title>,<text>黃髮棃顔八耋翁。癡心欲與少年同。後生胡比殘齡老。先輩猶稱小學童。莫遣竆愁沮意向。且將經訓灌胷中。郕師亦數西河罪。蓋以殤哀失兩瞳。</text>
<title>李君 之翰 來訪。留近體一首。遂次其韻。</title>,<text>十日陰霖杜巷廬。故人相見喜何如。夕餐淡泊還忘肉。夜話從容勝讀書。愧我梧臺巾裏石。憐君草野璞中琚。白頭倘及明春暮。杏下輕風面上噓。</text>
<title>次李南廬望道贈鶴城李正郞 覲吾 韻 幷序</title>,<text>李上舍與諸同志作東南遊賞之行。尋正郞家。爲數日飮。及還。主人以酒贈行而盛以鐵甁。上舍笑而戲曰此甁吾當不還云。歸後爲詩。乃還其甁。亦一風流好事也。爲余道其事。要余次之。遂步以呈。從事靑州亦蔚州。鐵腸風味勝瓊舟。守時忍默仁人口。擊處長歌烈士喉。主老三酬情貺溢。南翁一笑戲言休。靑絲好結同心契。作伴詩筒取次投。古人以玉盃爲玉舟。而今以瓊字代用。蓋倣杜詩以金盌爲玉盌之體也。</text>
<title>挽鄭立齋 宗魯</title>,<text>嶠南賸得鍾文明。奕世名家又篤生。保養已從林下秀。光輝不待柏臺榮。江山自古多經濟。鄒魯如今失老成。賴有瑤琴藏寶匣。玉溪餘韻大其聲。</text>
<title>次龍山書院賜祭時會中韻</title>,<text>風霆烈烈是何年。名節遙思險水天。丹心未老龍蛇後。白首還忘虎豹前。遂令宇宙綱常重。不與皇王世界遷。九重興感重回甲。地主宣恩祭祀虔。是時風雨雷霆。連作十日故云。</text>
<title>次聖山祠奉安時會中韻</title>,<text>烏川夫子海之東。杖屨遺墟俎豆宮。義起陳徐尊祖禮。文從鄒魯尙贒風。先生斯可祭於社。鄕里非徒號曰公。自此靑衿添矜式。玉山西面紫霞中。</text>
<title>次李洛應韻</title>,<text>慇懃東郭老。竹杖訪苔庭。春暮期風詠。月朝恥俗評。畦畛君不設。囷廩我須傾。遙憶周卿士。求箴在耋齡。</text>
<title>忍窩族父有共會迎春之約。以余適有疾不赴。因吟示一絶。謹和呈 二首。</title>,<text>老病乘寒涉月留。佳期虛負菜盤遊。從今肺腑收春氣。且待元辰共迓休。八耋殘年意思新。自家靈腑亦回春。須從此日日新了。百歲和風滿一身。</text>
<title>挽孫漢五 星德○四首</title>,<text>去年寒食達田庵。七日連牀共笑談。叵柰今年寒食節。嗟君獨向達田南。簷前松樹舊庭培。孤直風標老不頹。畢竟同歸凡卉盡。雪蒼寒月獨徘徊。名家舊寶有靑氈。十世慈孫潤色鮮。了得一生尊祖事。也應無憾報重泉。白頭俱是故家兒。先世交情爾我知。一語無猜遺挽語。吾今又作送君詞。</text>
<title>挽孫進士天弼 星說</title>,<text>八耋吾知哭死癡。斯人非慟慟爲誰。彬彬翰墨君餘事。淡淡襟懷我素推。蓮籍曾看連代耀。棣華那意一時委。殘年此別應無幾。卻爲東都後進悲。</text>
<title>次孫乃遠 弘九 韻</title>,<text>竆廬忽到故人行。忙下匡牀倒屣迎。濁酒家貧慚未進。新詩老健謝先成。常時不見憧憧思。猝地相逢脉脉情。遲暮前期那易說。向來餘恨水雲亭。雪坡在時。屢有雲亭之約而未遂。翁已作古。今乃遠又有是約而未可必故云。</text>
<title>挽李聖應 鼎濟</title>,<text>安得長風駕。爲君訟玉京。膏肓必欲殺。聰敏若爲生。莫試宏詞策。終歸處士旌。忘年黃髮老。秋鞠倍傷情。</text>
<title>次安國寺會中韻</title>,<text>雲住山中雲淡天。靑衿十里綠陰穿。英材妙選東都士。耆老渾成別界仙。剩得浮生閒五日。不知塵世是何年。可憐杜巷一黃耇。香社同參未有緣。</text>
<title>次題雲住山韻</title>,<text>名山安國梵王都。慧眼何年指衆愚。嶺衛將軍誰敢侮。峯鄰道德不爲孤。中天偃蹇俱瞻爾。平地昂藏自笑吾。可惜英靈招異類。煙霞好處入浮圖。</text>
<title>次耆老會韻</title>,<text>文垣高設碧雲巖。座上耆英什二三。山䔩芳香非肉飽。石泉淸滑似酥甘。風情壓少詩先唱。雪鬢回春酒半酣。五日留連猶未足。仙筇又向德溪潭。</text>
<title>次雲谷會中韻</title>,<text>前遊雲住已超然。雲谷今遊穩勝前。名德揭虔新廟宇。大贒留詠舊林泉。佳辰雨霽黃梅月。別界風噓紫錦煙。三日團圝文酒會。他年故事自今先。</text>
<title>虎溪祠會中。次李望道韻 二首。</title>,<text>勝會曾聞洛社傳。風流今覩景齋筵。楡陰不畏三庚節。紅樹還忘八耋年。遺馥好尋梅舍裏。古圖休詫虎溪邊。玆堂好事從今始。來歲佳期且勿愆。文會溪堂滯雨時。老人無怪不言歸。殘年每歎離羣久。勝地還忘作客遲。入戶泉聲喧鼔吹。懸簷溜沫散珠璣。明朝各自歸家後。一夢依依長在斯。</text>
<title>虎溪文會。孫兄乃遠有行聲而竟不至。罷會後以詩遞贈。故次韻以謝。</title>,<text>華旆先聲有浪傳。欣然扶杖赴溪筵。徒勞企佇經三日。自覺齟齬伴少年。短髮空搔霖雨裏。片心長繞水雲邊。殘齡一會其徐緩。黃菊佳期且勿愆。</text>
<title>次李洛應韻</title>,<text>吾儕盛會太平年。少一罇前爲悵然。明日筇鞋移北院。可能淸旆賁文筵。</text>
<title>次蓮龜亭韻 忍窩公所居</title>,<text>平生康濟抱。遲暮小丘盤。軒敞宜迎月。牖寬好對山。雙龜常捧枕。六甲幾循環。大隱於斯足。何須洞壑間。公有雙龜枕</text>
<title>次東湖書社韻</title>,<text>鴈鴨湖亭半夜開。千年名奪鳳凰臺。浮草繁華何處去。孤雲風月有傳來。景以淸新多得句。會因眞率數傳盃。琴書最好江山裏。別有斯翁獨樂哉。</text>
<title>戊寅春。有中樞加資之恩。吟近體一首。示座中求和。</title>,<text>八十之年百不爲。人間一蠧太遲遲。先朝已荷非常寵。衰暮那堪又特資。緋紫榮光誇里閈。斑斕舞袖戲孫兒。滿觴春酒皆恩賜。遙祝南山萬壽期。</text>
<title>感恩歌</title>,<text>懸玉之日。有四句韻語。而未盡多少蘊蓄。遂復詠長短一篇。不拘格律。惟意所發。荒蕪之語。兼以昏耄。聊以自叙。聖上臨御十八年。杜巷老人年八十。老人生長太平老太平。康衢白日閒出入。人間榮寵夢已斷。只待閻家符牒朝暮到。忽於春王正月夕。丹鳳含來紫泥誥。蹶然而起忙下牀。雙手擎來伏而覩。糞土微臣姓名下。大書通政大夫者。蓋此聖世優老典。凡庶年限九十也。以吾曾忝一半級。比他凡庶先十載。微衷感激果如何。環顧其中不勝忸怩媿。生來性質極孱劣。木偶襟裾無半解。先朝宣召一命寵。在此愚臣猶分外。如何此生太支離。又煩恩數及老耄。老而無聞久不死是爲賊。聖師猶責原壤老。亦已久不死。今又添以爵。此物終歸名器盜。腰緋頂玉里閈間。恐被傍人拍手視。雖然傍人且莫笑。此爵自與他爵異。王家爵命何等重。多見靑雲人力致。紛紛東郭乞憐兒。白晝驕人誠可恥。人生壽夭在司命。非我求之天所賜。不出門外一步地。九重恩渥乃自至。飜嫌海上八十老。漁釣至周亦多事。而况是爵最淸閒。正合吾儂迂且懶。旣無一公事黜陟。何預治與亂。又無一斗祿。尸素誰譏在家食。在家惟孝友兄弟。素王爲政亦不在干祿。相當吾職此莫過。不換三公之貴寵。此語非誇聊自慰。更有孤露無竆痛。先人行德在公誦。餘事文華擅一代。壽不稱德名未遂。至今東都士夫慨。何圖不肖謬通籍。又以年高優寵渥。乃知先庭種德不食報。留與後來餘慶及。多謝鄕鄰同此慶。慇懃賀客屨相接。此夕不可無我酒。樂與親知同酬酢。貧家設饌任眞率。杯盤何必計豐薄。佳辰正値仲春殷。庭梅爛熳山花灼。中堂兀然坐金狄。四座親朋非疇昔。春天行鴈已歸盡。芳草池塘多感目。賴有座上同室老。棃顔鶴髮俱八耋。共閱滄桑無限變。長吟短唱悲喜溢。鄕閭二三情厚交。不妨年紀稍間隔。沾沾談笑坐忘形。不覺西山白日沒。從玆餘日問幾何。卽今歸化無攸恨。秖恨靑春黑頭日。虛送光陰垂大限。別有天爵高於此。德義之尊窺未得。比之衛武作箴日。此翁猶是少年客。在我誠心苟自盡。未死之前須努力。猶恐鸚鵡徒能言。不患桑楡餘景迫。荒詞蕪語作此歌。西望長安百拜祝。涓埃寸忱報無路。惟願聖壽千歲萬歲無竆極。</text>
<title>玉院會席。口占二絶示座中。</title>,<text>一生偏愛此溪山。乘興年年每往還。八十年來凡幾次。棃顔又此綠陰間。靑山不老水悠悠。物色無非舊日遊。今夕登臨誰故伴。滄桑人事使人愁。</text>
<title>次崔子成 玉 龍潭精舍韻</title>,<text>聞說龜山之北厓。故人亭子窈而佳。鬧中久厭爭先路。靜裏應尋向上階。題詠無非情性發。池臺不是等閒排。仙區似隔三千里。白露蒼蒹謾寄懷。</text>
<title>戊寅除夕詠懷 同忍窩餞歲</title>,<text>二老分明夙世因。一門生長九回旬。年年此夜同迎送。歸日應同百世春。</text>
<title>次李士仰 鼎搢 子舍聞喜宴韻</title>,<text>幽香不掩揭軒楣。擢桂榮光寶樹枝。具慶北堂康健日。重煕東國聖明時。十年經學行將試。奕世家聲定不虧。好是綠陰芳草節。觴歌爭和鹿鳴詩。</text>
<title>次孫君 翼謨 韻</title>,<text>槐翁不祕篋中琚。川鯉含傳巷老居。八十已忘名利釣。故人詩句敵璜書。</text>
<title>次孫乃遠重牢宴韻</title>,<text>南國夭桃際盛時。仙家伉儷舊佳期。天上夙緣雙吹篴。人間偕老再交巵。彩舞猶依靑鳥妙。珍羞不啻玉飴奇。浮世百年稀有慶。分明積德驗於斯。</text>
<title>挽鄭季常 四首</title>,<text>歲運長吁値白龍。鄭鄕千古大儒終。如今又哭公之逝。何似當年哭鄭公。雙峯爲祖魯庵昆。詩禮遺風學有源。追孝百年能事了。知君無媿故家孫。煙霞洞裏棟梁姿。蓮籍浮名姑舍爲。別有彙編書一部。晩年功業在於斯。遲暮交情倍少年。那堪衰病兩相纏。藍輿一會終虛負。從此前期指九泉。</text>
<title>次李進士仲謙 鼎益 龜巖精舍韻</title>,<text>幽深古院洞。蕭灑小亭宜。眞樂尋山水。虛名恥斗箕。甘華隨分劑。竆究到衰遲。爲賀林丘遇。斯翁乃取斯。</text>
<title>挽閔進士聖則 誾○二首</title>,<text>靑松白鶴古仙區。雅行君非叔世儒。隨分斕衫安淺淡。潛心黃卷玩膏腴。堪嗟故壑虛三秀。何計荒山奠束芻。種德由來餘慶遠。須看寶樹滿堂隅。論交卻憶少年時。傾蓋還同竹馬知。已覺心期先有脗。更看名跡輒相麗。殘齡久斷停雲望。浮世那堪逝水悲。冥路若無頭嶺隔。逢場握手未應遲。</text>
<title>贈李洛應徵五 奎鎭○幷小序</title>,<text>積年老蟄中。康村諸友頻頻辱訪。且要我慇懃。吾亦爲紓鬱計。以端午日扶筇往尋。以做數宵團圝。是亦殘年勝事也。臨別贈近體一首以識之。自笑風流及耄年。康衢步步太平煙。佳辰強記天中節。老醜休稱地上仙。幽抱暫開尋晩契。厚情多感設深筵。重來此後非吾料。只願諸君每賁然。</text>
<title>挽權晩洲无悔 以復</title>,<text>未及摳衣厚老門。故庭猶見典刑存。鶴松仙分無塵累。詩禮儒風有本源。璧沼採蓮非展抱。靑山埋玉尙餘冤。至今情貺長扶我。時復摩挲拭淚痕。</text>
<title>挽任持國 萬濟○二首</title>,<text>東都冀北士稱多。才俊如君復幾何。浮名得失非輕重。虛老良騏有足嗟。鰲背仙區有主人。風流詩酒任淸眞。遙憐鶴上昇雲處。寥落寒塘物色顰。</text>
<title>挽孫乃遠</title>,<text>山陽一曲淚無痕。此別榮君向九原。皓首重婚宜伉儷。靑氈遺業好兒孫。雲亭興盡三宵枕。閬苑行尋萬里轅。只惜東都無處士。暮年詩酒更誰論。</text>
<title>次忍窩族父韻 三首○歲前遇篤疾。沉綿月餘。暫有减勢。族父以詩寄賀。呻吟中僅僅和呈。</title>,<text>莫謂殘年病暫瘳。暫瘳還怕久遲留。鳩筇追後猶云幸。龜壽無疆敢望俱。兩老年皆八十餘。歸期莫問更何如。存亡姑舍他年事。離索那堪此世居。幾處重房幾累茵。園林只詠雪花新。多公白屋恬寒苦。一念先憂天下人。</text>
<title>挽崔翰汝 二首</title>,<text>孝友家聲翰墨俱。東都一代老成儒。可憐璞玉終埋沒。殘月凄凉弔石湖。兒女于歸不必隨。如何行色暮年爲。畢婚恰遂尙平願。碧水丹山去不遲。</text>
<title>挽詞[李憲錫]</title>,<text>宿德嶠南數我公。半生堅坐下眞工。剡章名徹上庠士。壽域恩添大耋翁。交道何須齒德稱。心源每許贒愚同。十年不見公先逝。獨立春川淚眼竆。</text>
<title>挽詞[李鼎益]</title>,<text>人間三達得兼稀。學力生平有所歸。始也其豐終也驗。資之彌博施之微。晩年徵士天恩重。華秩僉樞地望巍。觀化一廵今適去。雍容何處見依俙。</text>
<title>挽詞[李奎五]</title>,<text>文章德業重吾南。東有止淵北懼庵。二公幷赴瑤皇召。寂寞儒宗慟不堪。</text>
<title>挽詞[李鼎儼]</title>,<text>名利關頭賺幾豪。冥行肉走噫滔滔。微茫大雅千年後。文學吾林一士高。居是山臺君子壽。災於木稼衆人咷。水流花發今何夕。獨立番風白髮搔。</text>
<title>挽詞[權德煥]</title>,<text>三達人間獨得尊。文章餘事不須論。忠臣故宅贒孫在。晦老遺鄕丈席存。先子昔年歌白雪。後生今日泣丹旛。芳隣杏社將安仰。泰華山愁月弔原。</text>
<title>挽詞[李鼎基]</title>,<text>家庭儒雅豔鄕閭。華佩繽紛襲瑀琚。本地慈良存赤子。工夫敬義在丹書。汝南標榜元超了。陋巷簞瓢自晏如。八十四年猶一日。文章咳唾是其餘。僻矣山南寒士家。洞照重天日月華。招旌自是無因至。圈玉終能有隕加。五福康寧宜爾厚。一方成就賴誰多。吾林士友驚來集。嶺運今年大耋嗟。噫噫渭陽萬事非。靈光近日我爲歸。詩因寡和偏容拙。書就多疑幾剖微。每道居常衣不勝。旋看遇境筆如飛。從今耆德惟龜老。病枕殘懷倚夕暉。</text>
<title>挽詞[李奎鎭]</title>,<text>不睹常存戒懼情。更要觀省揭庵名。文章舊業承先子。誘掖眞工啓後生。心有淸凉希邵老。樂夫天命賦淵明。厖眉郞署何須歎。令德人間永有聲。</text>
<title>挽詞[權東鎭]</title>,<text>金精玉潤淨無塵。留作懼庵席上珍。當世文章傾地望。自家言行任天眞。徵贒異數九重陛。優老恩光八十春。臺社百年同契誼。招䰟今日倍傷神。</text>
<title>挽詞[鄭夏源]</title>,<text>一𣌑芹忱賦遂初。晦翁鄕裏守竆廬。任他分數常咬菜。收爾心身獨抱書。天爲達尊增壽爵。士推文丈式門閭。前冬面誨仍成訣。哭我公私涕滿裾。</text>
<title>挽詞[鄭雲休]</title>,<text>皎潔風猷頌達尊。淸安家學自成門。嶠南雅望今徵士。魯泮高名舊壯元。好把簞瓢安素履。且將經籍養眞源。堪嗟運氣都衰歇。連戚私哀未暇論。</text>
<title>挽詞[南鳳陽]</title>,<text>居今之世古人如。蕭灑林園處士廬。誰遣姓名登薦剡。獨將心眼寄殘書。東都擧仰模楷久。後學咸嗟丈席虛。鄕里少年今白髮。春風攀紼涕盈裾。</text>
<title>挽詞[崔玉]</title>,<text>柳暗花明百五節。懼庵夫子欲何之。想應化鶴靑城路。且道揮毫白玉楣。鄕乏文章空寂寞。士無楷範共漣洟。杜巷深深春晝永。茅廬淡淡淸風吹。淳眞氣貌辭邊幅。疎雅襟懷恥詭隨。木榻欲穿當膝處。簞瓢自樂養心時。騷壇執耳人咸誦。蓮榜掄元士共推。富貴元非人力致。孝慈惟有天翁知。鳴騶入谷旌招至。皋鶴聞天好爵縻。退守東岡安素履。歸來北海設緇帷。待人接物心肝討。處世居家敬謹持。掠美眩能皆俗士。安常守拙自天姿。臞眉皓髮誠難老。紫帶銀纓若有期。淸案好看陶玉集。勝筵頻誦塤篪詩。弗流弗劌由情性。匪惠匪夷合矩規。御衆敦親家政美。課忠責孝孫謨詒。文瀾滂沛言符實。筆勢淋漓理勝詞。顧我鹵姿多埴。賴公嘉訓牖聾癡。吠雲願作淮南犬。附尾曾隨涓市騏。龍院連槧偕老少。玉山講義分毫釐。絲麻菅蒯無相棄。玉樹蒹葭多倚毗。幸得龍潭楣上記。能爲鯫子卷中師。微誠只祝神精旺。是日飜驚極宿虧。八十餘年非曰嗇。二三吾黨更依誰。從今不復開蒙吝。自此無人質晦疑。門下幾多築室士。庭前幸有稱家兒。竆村病伏違攀紼。題送征鴻涕自洏。</text>
<title>挽詞[李儒祥]</title>,<text>我佩之長我服華。旌忠閭外讀書窩。稠中澹澹風儀見。靜裏惺惺氣味多。先子同庚誰大耋。昌朝徵士獨名家。東都考德今無地。寒食西郊聽䪥歌。</text>
<title>挽詞[李必祥]</title>,<text>杜巷故徵士。黌堂老宿師。簞瓢安素分。冰玉暎襟期。陳陛承恩奬。解經釋衆疑。東都今寂寞。先誼可堪悲。</text>
<title>挽詞[李岳祥]</title>,<text>君子東都國。高風此老傳。膠庠騰早譽。剡牘薦遺贒。活計書中粟。淸標地上仙。吾林安仰慟。先契倍潸然。</text>
<title>挽詞[徐致勳]</title>,<text>文章連世自成家。踐履平生又不瑕。論到敬誠先輩證。訓因節愛聖王嘉。林園獨善躋耆耋。木稼爲災慟邇遐。咳唾猶看留篋裏。知應嘉惠後生多。</text>
<title>挽詞[李泰祥]</title>,<text>故國山川淑氣長。降生贒士斐成章。高年好爵尊三達。玉操蘭姿集衆芳。依賴後人看魯殿。慕從先契拜龐牀。儒林自此蕭條甚。回首東風淚滿眶。</text>
<title>挽詞[趙曾燮]</title>,<text>雅襟容末契。半世許心期。名行宸聰達。文章後學師。急流能勇退。衡下任棲遲。仙鶴歸華表。家聲付胤兒。</text>
<title>挽詞[趙廣燮]</title>,<text>憶曾梅塢草堂前。一拜龐牀識雅贒。才合經綸廊廟剡。學究詩禮法門傳。昭融義理披雲日。淡泊襟期暎玉淵。可惜儒林依仰處。飄然臞鶴遽登仙。</text>
<title>挽詞[徐活]</title>,<text>不待師承學自成。白頭豪士坐竆經。留心淡泊塵機斷。持己矜莊道氣亨。閑署推贒因地望。西樞優老豈公榮。後來應有子雲鑑。好將遺書考乙丁。</text>
<title>挽詞[趙龜燮]</title>,<text>東都大夫士。無不禮於門。學行先王眷。文章後輩尊。小成題柱馬。高尙賦初孫。但恨蓮臺下。未遂聽語溫。</text>
<title>挽詞[金觀進]</title>,<text>儒學流傳信有源。文元鄕裏見斯贒。溫恭望表仍知裏。酬酢推誠不餙邊。一命潛郞非滿德。重褒崇秩寵高年。歸來恨晩藏珠櫝。書卷空留几案前。</text>
<title>挽詞[權]</title>,<text>空花曼浪未嘗裁。水態山光本面開。腹飽詩書粱肉去。心甘理義豢芻來。蟬秋薄宦堪辛壈。彪世雄文止乙魁。壽爵雖榮難塞望。蒲輪安得到泉臺。</text>
<title>挽詞[權度稱]</title>,<text>白髮蕭然望若仙。故人稺子拜牀前。平生踐履淵冰篤。餘事文章錦繡鮮。昭代一啣違碩望。僉樞三品慰高年。公亡實係吾南運。末學提撕更孰傳。</text>
<title>挽詞[孫星寀]</title>,<text>山河淑氣降鴻儒。鳴世文章範世模。聲在九皋聞北闕。望尊三達重東都。恒臨棐几貧猶樂。時叩洪鍾有若無。南極前宵光忽閟。相逢多士涕盈鬚。</text>
<title>挽詞[李在恒]</title>,<text>琅玕爲質蕙爲裾。徵士高風老讀書。身與簞瓢藏歲暮。名將簪紱等雲虛。玄亭寂寂生涯薄。疏屬洋洋講說餘。先契舊遊零落地。忍翁把手恫潸如。</text>
<title>挽詞[李蓍祥]</title>,<text>小子三加記昔年。禮容溫雅見初筵。自慚鹵莽忘賓祝。多喜光輝繞壽躔。文藻忽空徵士宅。風流誰賦耆英篇。滿隅一胤能承述。依舊靑氈說太玄。</text>
<title>挽詞[門人權周煥]</title>,<text>忠勳故里先生宅。學半家庭後進師。性理長時茶飯在。行藏聖世葛裘宜。塢梅晩託成眞趣。梁木晨歌慟哲萎。吾輩從今安仰望。將歸入揖涕漣洏。</text>
<title>挽詞[門人崔璛]</title>,<text>朝廷鄕黨及居家。竊覸先生動靜何。醫國術因宣聖訓。接人氣帶伯淳和。文章做得淸寒耐。誠敬論成踐履過。欲學未能安不學。終摧梁木淚如波。</text>
<title>挽詞[門人辛學成]</title>,<text>一辭郞署臥茅廬。終古簞瓢樂有餘。四字嘉謨提孔訓。兩輪眞訣得朱書。能於耄耋箴猶篤。不以愚蒙敎或疎。此日山梁難耐痛。追惟髧髮束脩初。</text>
<title>挽詞[崔宗卨]</title>,<text>白屋琴書意味淸。一牕梅月小塘晴。播名藝苑尸牛耳。降渥天門徹鶴聲。溫潤光聯頭上玉。提防工篤意中城。贒哀幹蠱收遺稿。也識奎文不閟精。</text>
<title>挽詞[孫綸九]</title>,<text>戒懼平生志。自非外慕人。但傷曾抱玉。先擧舊傳薪。司馬方酬債。靈龜自任眞。詩書知活計。德業利安身。俯仰能無怍。飢寒亦不貧。心潛千聖旨。聲徹九重宸。千里馹騎召。一言時務陳。所存學力是。誠好聖褒因。臧氏焉能沮。儒居自有珍。三年羞志穀。一命謝恩綸。怵惕懷章奏。歸來修佩紉。執經戶屨集。存省壁圖新。歌詠康衢月。簞瓢杜巷春。甘棠設飮禮。刺史邀嘉賓。孝友家爲政。模楷世所掄。仁齡必壽考。平地乃神仙。人爵從天爵。韋紳換紫紳。達尊皆我有。令望復誰倫。且誦淇三興。猶期衛九旬。生薑何處樹。觀化太平辰。後學投疑箚。相逢攬涕巾。顧余聯戚契。憶昔貳齋茵。丈席得陪久。黌堂承誨頻。後來凡幾歲。進見不多廵。虛走藻葩臼。又違䪥露晨。悲歌追一曲。故宅鎖松筠。</text>
<title>挽詞[尹秉頤]</title>,<text>擧世趨營拙自守。一生堅坐讀書茵。肯爭科第方爲貴。只道文章卻失眞。定力看他長矍鑠。工夫做得極酸辛。悠然觀化公何感。付與靑氈且有人。</text>
<title>挽詞[族弟運斗]</title>,<text>吾宗老夫子。儒雅古家風。閱書百紙盡。論文八斗豐。弱冠刷勁翮。蕭灑出寰中。獨步數十年。詞林有主翁。八叉符溫氏。一場冠王公。再拜辭闕下。還守古坡東。盧屋只數間。蘇飯或二紅。手把聖贒書。澹然不醜竆。文章非纂組。學術到磨礱。仙鶴下人間。淸唳徹蒼穹。曉日摛文院。下士禮數隆。造膝論時弊。一言動宸聰。聖代無遺逸。淸啣付繕工。上林秋色晩。翩翩伴冥鴻。荒凉三姓國。淡泊一畝宮。箇中何所樂。銖寸積眞功。望尊志益卑。年卲德彌崇。晩被優老典。鬢玉自玲瓏。桂坊皆年少。杞院已衰癃。舍達元有命。眞襟只是冲。實工從豎腳。質行見操躳。閒居八十載。一箇赤子衷。老來猶勉勉。今去太怱怱。玉樓催長吉。山篴送馬融。憶昔花樹會。余在少年叢。蕭然儒者象。老鷟坐梧桐。屹若中流柱。吾黨賴帲幪。棟梁今摧折。嗚呼萬事空。寂寞靑山路。音信絶不通。宿舂地非遠。相紼事未終。空餘江上骨。秋風兩鬢蓬。俯仰成陳迹。泣涕灑空濛。</text>
<title>挽詞[三從叔象贒]</title>,<text>吾儒風味最淸臞。薰德令人鄙吝無。巷裏簞瓢尋至樂。篇中芻豢喫眞腴。榮名不是吾求者。仁壽從知可必乎。臺榭門楣今寂寞。病違攀紼涕沾鬚。</text>
