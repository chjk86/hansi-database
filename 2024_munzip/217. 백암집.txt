<title>次歸去來辭</title>,<text>歸去來兮。千里鄕關今始歸。式瞻桑梓而敬止。心一喜而一悲。鴻冥冥兮遠擧。弋人篡兮何追。脫人間之羈馽。謝名場之是非。安步足以當車。綉冕爭似荷衣。愛琮琤之幽谷。開一室於翠微。心甘燕息。念絶波奔。蒼松蔭砌。綠竹護門。簞瓢雖空。至樂猶存。時携園友。共對汙尊。敍夙昔之懷抱。驚老少之異顔。擡醉眼於日邊。望彼美於長安。山蒼蒼而多木。烟霧鎖於巖關。仰千古而長嘯。閱萬象而流觀。雲北去而有期。水東流而不還。雖白髮之種種。尙丹心之桓桓。歸去來兮。從所好而優游。卧北窻之天地。羌不營而不求。消甲子於閒中。伴魚鳥而忘憂。當春日之載陽。和氣藹乎綠疇。維山有屐。維水有舟。朝搴手種之樹。夕登釣遊之丘。日容與而自適。專象外之風流。寄浮榮於泡幻。任身世於浮休。吁嗟乎。東華擾擾少知己。雖信美兮不可留。百爾思不如我所之。溪山元自在。風月來如期。聊沈光而晦彩。付一生於耘耔。誦肥遯於羲易。歌考槃於衛詩。樂天放兮終天年。萬事聽天何更疑。</text>
<title>止水賦</title>,<text>淨胷海之智水。泝淸泠之一源。警峽流之驚沸。憫涇波之多渾。豈本源之固然。是狂瀾之橫决。覽止水之澄深。悟眞源之活潑。寂微飈之不興。澹纖埃之未起。涵萬象於上下。洞一色於表裏。鏡光明兮泂澈。玉彩寒兮淸瑩。含雪月之晶輝。落天雲之光影。旣天理之昭融。自全體之呈露。澄不借於投膠。靜何待於貯器。知此理之非他。諒厥本之如是。苟推測於吾心。豈本體之有異。始流出於天命。乃淵停於腔子。旣性源之泓澄。詎情瀾之汎溢。藹元化之含蓄。湛外感之潛寂。金井虛兮風恬。玉淵明兮塵淸。襲夜氣之沆瀣。挹秋月之虛明。體雖隱於無迹。物何微而遁形。始修淨於方寸。卒彌滿於六合。誰知一靜之天機。實應用之叵測。幹事物之浩浩。宰萬類之濈濈。信廓然而大公。故物來而順應。是必寂而能感。孰無止而有定。援物我而永思。慨淸濁之無常。活水源頭。淨半畝之方塘。夜雨扁舟。溢滿江之風浪。苟不育於泉達。竟未免於波蕩。然厥本之不泯。豈澄治之無術。倘一敬之涵養。自千邪之渙釋。何下學之混濁。眛一心之歸嚮。由欲浪之滋長。奄理源之汨喪。始涓涓於濫觴。乃湯湯於滔天。此下疑有缺句。 邈余生之汲古。惕下流之同歸。歎原泉之子輿。仰川上之仲尼。知浴德之有方。捨茲水而何求。水哉水哉。聊與爾而同流。</text>
<title>卧龍菴行</title>,<text>廬山高哉幾千仞。靄靄蒼翠凌紫穹。上有千尺銀派傾。下有百丈蛟螭宮。何年造物騁神巧。石竇隱隱潛黃龍。細看鱗甲欲飛動。千古萬古奔波中。謫仙一去山寂寞。奇觀勝賞誰能窮。流傳一夕忽有遇。先生杖屨來秋風。臨流盤礴不能去。俯仰今古多悲衷。佳名遙憶漢丞相。好事寄與西原翁。數椽精舍靜且深。一幅遺像藏龕籠。仙翁釋子亦相攜孤尋獨眺。往往吐氣如長虹。當年夫子濟世志。一起雷雨開鴻濛。如何一官便歸來。欲與魚鳥甘長終。天高慘慘白日遠。九廟漠漠烟塵蒙。大聲三叫龍不起。堪嗟已矣行天功。</text>
<title>次韓中材岳王墓詩韻</title>,<text>偃城金牌連翩來。百萬䧺兵氣蕭瑟。將軍萬死只爲國。十載奇功寧易擲。徘徊不忍回馬首。喋喋盜言終罔極。忠何爲罪虜何親。萬事由天未人力。安危猶冀白吾君。藉寇戕賢如鬼蜮。中原元是乃家事。骨肉爲囚堪憤激。長城一壞欲何爲。血汙蓮花光晦蝕。年年寒食西湖路。碧草東風行客泣。英精毅魄不可作。羊馬半沒蒼苔石。</text>
<title>金子瞻 聸 別舍。和示子瞻及宋壽玉，金子昻。睟○甲子</title>,<text>誰識傷春恨。偏從客裏深。嶺梅迷去夢。城柳絆歸心。鳳彩聯羣袂。風帘擲數金。天南雲入望。那復戀華簪。</text>
<title>偶題 戊辰</title>,<text>新秋雲氣盛。凉雨已連朝。獨向西風立。幽人恨未消。</text>
<title>退溪先生輓詞 辛未</title>,<text>才全德備學兼醇。千載吾東秖一人。秉筆百年能衛道。開衾一夕已全身。窻梅自老愁前臘。庭草空榮憶舊春。小子那堪文喪慟。靑山萬古寄芳塵。</text>
<title>溪上葬訖。治任將歸。贈同列。</title>,<text>義重同門友。山頹五內崩。他日相思夢。應飛下馬陵。</text>
<title>和鄭執義子中 惟一 別詩韻</title>,<text>許國深衷百鍊剛。乘驄攬轡向何方。彩雲天北懷金闕。凉月溪南戀草堂。未盡朋情移晩日。不遑王事犯晨光。西風相送江郊路。何日重來共擧觴。</text>
<title>朋來亭。琴上舍以病未赴。作詩送之。次其韻。</title>,<text>年來喪禍病纏身。感舊蓮臺跡已陳。衮衮天機催勝日。悠悠世變遞遊人。江城鴈老秋光暮。里社雞肥酒味新。晩醉寒崖懷抱惡。北山回望隔淸塵。</text>
<title>金正夫席上。以病先歸。卽呈琴上舍。</title>,<text>山家梅柳澀餘寒。春色偏生醉裏顔。抱病歸來愁欲老。隔巖淸唱逗雲間。</text>
<title>次琴上舍韻 柳修撰而見來陶山有詩。上舍和之。</title>,<text>四海斯文喪。千年瑞日昏。鳳麟無復見。松菊爲誰存。川嶽雲迷樹。乾坤月滿軒。傷心絃誦處。烟水繞平原。</text>
<title>次呈宋學長</title>,<text>學書還學稼。閒卧說羲農。肯把希賢志。甘爲媚世容。山居今久隔。書室舊相從。秖有心中事。深期澗壑松。</text>
<title>再和</title>,<text>四望黃雲色。田家未畢農。雨餘肥水面。霜後醉山容。落帽佳辰過。談懷野老從。谷深人不見。空有百年松。</text>
<title>追次錦溪先生韻 二首○壬申</title>,<text>忠厚勤心誨。昏蒙愧面牆。受恩輕海嶽。承敎積星霜。舊壠空回首。陳編秖斷腸。儀刑時入夢。遺訓矢無忘。不才蒙鑑賞。勤誨懼無成。幾日留淸席。多年滯赤城。篇章裁闊狹。經學峻功程。敎訓猶盈耳。端宜寫素屛。附原韻從師今誤擇。才子到門牆。碧海鯤將羽。靑萍刃欲霜。聽明加礪志。利害莫回腸。文墨眞餘事。存心要勿忘。秀氣超塵表。靑年已老成。無瑕藏美璞。未琢價連城。汗馬三冬業。驅車萬里程。東歸驢背興。雪嶺凍銀屛。</text>
<title>丹陽有蘇息之望。錦溪先生作詩。追次其韻。</title>,<text>血灑靑箋動冕旒。蠲徭恩典降偏區。愁眉爲有重舒日。弊邑寧無再造秋。巖罅新居眠夜犬。林間舊畝駕耕牛。三年父母留遺愛。十載安閒不解憂。</text>
<title>聾巖 李賢輔 愛日堂韻</title>,<text>世事紛紛我願聾。江聲松籟耳偏聰。巖奇始信神功鑄。人傑從知異氣鍾。日下勳名槐罷夢。林間風味竹生叢。百年忠孝堂猶在。鶴唳時聞水月中。</text>
<title>壬申孟冬。與閔伯嚮 應祺 過丹陽長堠。次其韻。</title>,<text>曉過江頭第幾巒。紅生峽角露仙關。行行未了平生事。愧殺年年負此山。</text>
<title>權景仰 斗文 慶席</title>,<text>良辰開勝席。堂上秀眉黃。杯瀲仙廚味。花飄月殿香。斯文來上客。新寵荷明王。忠孝君家事。聲華動一鄕。</text>
<title>次贈閔伯嚮 癸酉</title>,<text>峽裏淳風近渾淪。雲窻霧戶自成鄰。年年春暮桃花落。應怕尋溪更有人。</text>
<title>贈閔伯嚮</title>,<text>管領烟霞作主人。山齋棲息樂天眞。雲生野屐來新蕨。雨入溪竿得素鱗。琴榻風淸心太古。書燈夜靜夢先民。平生剩取尋花興。天地多情又一春。</text>
<title>次閔伯嚮 二首</title>,<text>烟霞奇癖屬閒人。夢見仙山面目眞。多少雲房聯蟻垤。高低雪嶽襲魚鱗。定逢吳市知幾子。便過秦時避亂民。峽裏光陰非世上。縣知松桂尙留春。右遊山愚溪一曲臥詩人。畵出西湖處士眞。松露重時看竦頸。梅風軟處玩游鱗。千年蠹簡爲文士。四海蝸廬是逸民。十載知音吾豈得。琴中喜作舊陽春。右述懐</text>
<title>西臺 在宅西</title>,<text>古杏西牆畔。繁陰落小臺。短桐橫夜月。時有好風來。</text>
<title>諸君寓伊山院。送蓮葉酒。因寄詩。次其韻各呈。</title>,<text>分醞不須多。得懷聊自足。玉度荷相知。瓊篇甦病客。右次金汝敬秋雨不成寒。暗催一夜熟。消息政如何。臨風嗅淸馥。右次金道盛 隆玉瓮三更暖。瓊漿半日濃。憑誰傳妙法。知自醉仙中。右次金雲夫大葉貯小春。正遞風中馥。入喉便欲仙。浪詠雲和曲。右次張山甫 汝𡸜誰將彼君子。交結此紅友。馨德坐成醺。何關式燕又。右次金文昌 鳴盛千荷媚日綠陰分。葉裏香醪稱意新。手把刀圭憑玉檻。山中仙侶不全貧。右次黃光遠 曙</text>
<title>退溪先生祔家廟時。次李君美 㝯 韻。</title>,<text>道德千年配遯翁。皐比堪恨久成空。精靈已在蒼蒼上。儀範初臨奕奕中。霜露情深悲歲往。羹牆慕切憫時窮。佳期五百無由得。萬世恭瞻正寢東。</text>
<title>諸兄携酒訪權昌寧 東輔 兄弟有詩。余以病未赴。追次其韻。</title>,<text>池館留嘉客。溪山夕照明。琴成感恩曲。詩作擲金聲。嶺外三秋盡。樽前萬里行。相思問何處。寒月滿都城。</text>
<title>伊山院廟奉安後一日。李逢原 安道 李宏仲 德弘 金道盛宿話于烽寺。余以忌齊不與焉。諸君各賦四韻。追次之。</title>,<text>一心分理欲。終始不同流。霽日當朝出。陰雲入夜浮。仁須由己得。道豈與人謀。自暴端宜戒。前言肯念不。</text>
<title>次許城主 忠吉 醫局重修韻</title>,<text>六年收盡濟人功。餘力還推藥圃中。辦得一方仁壽域。應將此手鑄吾東。</text>
<title>二月念九。雨中孤坐。黑石寺小奚來傳朴子澄 漉 書。時嘯臯先生將赴鷄林。來過家山。僅隔一日。詠懷呈之。甲戌</title>,<text>錦衣分綬過東皐。故國春心入小桃。千里望雲今幾日。知君夜夜夢先勞。</text>
<title>次靑巖亭韻 二首</title>,<text>巖居日日野懷寬。玉峽屛開錦水環。鑿谷幾敎山鬼泣。披雲方遣地仙看。憐池閣道要須闢。喜客山扃不許關。風檻斜陽陪勝賞。松醪溪䔩薦金盤。履險能全帝降衷。如今往事轉頭空。冰霜高義雷霆下。雲水孤亭宇宙中。柳影滿簾春得雨。荷香撲枕夜多風。年年物色渾如舊。至樂相傳矢未窮。</text>
<title>輓許城主 忠吉</title>,<text>規步芹宮播德音。危言祟禍屬焚林。千重北塞風霜老。百里南鄕雨露深。殉義餘名騂鬼面。尊賢遺敎醉人心。休休嗜善平生事。灑淚難輸紙上吟。</text>
<title>柳應見 雲龍 精舍壁間有詩。問之老衲。對以而見 柳成龍 所書。因次之。乙亥</title>,<text>入峽初無路。芳洲忽有村。川回疑地盡。壁立訝天翻。山鳥將雛過。沙禽得友喧。風花千古興。宇宙一孤軒。</text>
<title>次具栢潭 鳳齡 柳西厓 成龍 韻。書僧軸。</title>,<text>敲門驚罷午榻眠。淸癯知是休糧禪。衣穿紫霞有宿痕。手携玉軸求新緣。問爾遙筇自何山。笑指鶴峰之西巓。山中寒桂開又落。碧殿凉月今千年。明朝談罷忽辭去。片雲孤鶴皆天邊。</text>
<title>坐栢巖齋舍</title>,<text>林花送一春。風雨連三日。深榻卧詩人。流光何太疾。</text>
<title>基城次具栢潭韻。贈主倅裴汝友。三益○丙子</title>,<text>握手還嗟別恨隨。只緣人世事多歧。朝畦雨過驚禾黍。夜閣風生動柳枝。官對亂峰仍作堞。村依積石自成籬。遨頭治化須寬惠。山郡從今變鞏基。又雨歇雲猶黑。溪通水漸淪。村農歌草野。國老賀楓宸。祖稅堪輸郡。饔飧可借鄰。遨頭無一事。端合岸高巾。</text>
<title>贈別栢潭</title>,<text>聯裾應少日。分手太多時。話別要須酒。舒懷只有詩。驛程連翠巘。官柳拂靑絲。此日催仙馭。翩翩向鳳池。</text>
<title>嘯臯先生文臣廷試韻</title>,<text>晴曦滿院樹木稠。玉殿凉生錦葉秋。鳳尾揮來塡寶牒。虹腰撐罷動新帿。遊觀餘事何曾益。並用良規可豫求。出入從今皆將相。王猷萬世衍鴻休。</text>
<title>次黃景明 暹○二首</title>,<text>平安消息問誰因。九日思親我二人。聞杵夜愁生枕席。看花秋意滿綸巾。金城風雨連南極。玉宇星霜近北辰。時有好音飛素榻。相思咫尺鬢垂銀。愁邊流序兩鄕心。消息天涯直萬金。北極鴈寒留夜月。南園桐老滯秋霖。居閒事業多中廢。誰病工程禁外侵。相會一城天日近。阜民無計贊虞琴。</text>
<title>竹嶺偶占 丁丑○此下西征錄</title>,<text>基城朝發軔。竹嶺晩飛筇。地拆東南迥。天開左右通。客程連日下。家國隔雲中。離恨堪長嘯。遙臨萬里風。</text>
<title>嶺路得趙月川 穆 韻</title>,<text>百年有片心。四海唯孤影。浪走問何方。居然又竹嶺。</text>
<title>夕投丹陽次東軒韻</title>,<text>雲嶺南橫夢欲飛。旅程三日不如歸。遲遲幾恨客愁苦。綻盡年年慈母衣。</text>
<title>過白洞先生 黃應奎 精舍 精舍在圓塘</title>,<text>玉峽千重錦水回。雲窻偏向翠微開。南州詩老無消息。只有山僧採藥來。</text>
<title>石門 巖首有門如虹</title>,<text>江西仙府石門成。霧往雲來寶舃輕。一啜流霞千日醉。碧桃深處不知扃。</text>
<title>西巖次鄭承勳善述韻</title>,<text>我愛文華擅斗南。仙舟同汎落花潭。明朝上馬多塵事。靦向人間播美談。</text>
<title>過可興倉</title>,<text>食力供漕運。田租各有征。官能收地出。民不負天生。取旣隨豐歉。分宜有重輕。王家斯命脈。惟願軫宸情。</text>
<title>古腰潭</title>,<text>千尋疊浪石窺舟。舟子驚呼欲燥喉。過險不知當避險。人間何處有安流。</text>
<title>向晩風逆。舟不得行。</title>,<text>驚浪隨風鬨。輕舟澀不行。江神知有意。故故止西征。</text>
<title>夕詠</title>,<text>薄宦驅人向玉京。江天日暮最多情。窮涯舟動魚猶駛。極浦風多鳥自輕。萬里行裝書一束。兩鄕消息夢三更。北堂寒燠誰能省。陟岵遺詩願再賡。</text>
<title>宿加近村</title>,<text>水多牀席冷。山近子規啼。露重村籬濕。風柔野麥齊。夢魂長嶺右。舟檝每江西。惆悵身何處。南天曉氣迷。</text>
<title>曉望江居</title>,<text>嚴程扣枻傍淸濱。隔岸茅簷未見人。牛放不知江草夜。雞閑猶識水村晨。朝炊契闊餘三頃。晩釣生涯仗一綸。只恨催科煩俗吏。此身長憶武陵春。</text>
<title>偶占</title>,<text>人生一世間。事業各有司。農宜職納租。士當心濟時。而我獨無與。出世將何爲。承訓負趨庭。問學慚失師。氣質未全性。疾病難逢醫。免死亦吾幸。志穀非我期。居然逐一名。纖材何所施。吹竽未解譜。素食惟有詩。不能身退縮。寧無心忸怩。老母况在堂。沈痾今重罹。藥餌蹔相扶。氣息纔如絲。私情已自切。公事還相維。南鄕忍爲別。一舟將何之。向日情耿耿。戀親行遲遲。靑山自無言。芳洲有所思。槐陰已入夏。僚官可相嬉。望闕雖近御。倚門奈傷慈。風埃老日月。醉生堪長嗤。</text>
<title>舟人</title>,<text>家住湖山曲。虛經種麥春。寄生三版足。牟利一江因。身是鴟夷子。心隨隴斷人。年年多涉險。鬚髮半成銀。</text>
<title>過半野村</title>,<text>老翁往採魚。少婦歸抽蕨。雞犬亦隨人。藩籬空蔽日。</text>
<title>驪州</title>,<text>王畿千里地。有府控江城。名大州居狹。官高職事淸。樓臺香霧冷。陵寢彩雲輕。風急舟難泊。虛抛夢想情。</text>
<title>望英陵</title>,<text>龍顔何日棄臣氓。十里園陵寶氣生。私悃不堪稽首過。夕陽松栢望中靑。</text>
<title>夜泊江郊</title>,<text>泊近芳洲暮靄微。篷窻飛雨乍霏霏。遊人半夜凌波夢。暗逐寒雲嶺外歸。</text>
<title>朝雨滯舟</title>,<text>崇朝舟未發。寒雨絆歸心。潤草牛脣滑。沾沙鳥跡深。客情南又北。江興古猶今。漢曲明朝至。風塵滿面侵。</text>
<title>喜晴</title>,<text>滯雨江郊恨未消。風生浦口豁層霄。寒眠僻渚鷗情懶。斜點平波鷰意驕。江接漢陽靑瑣近。山連嶺右白雲遙。行藏浮世成何事。遊子朱顔一半凋。</text>
<title>偶占</title>,<text>遊人家嶺外。慈母病多嬰。白雪辭銀闕。黃梅向玉京。倚門千里恨。陟屺一生情。公事關孤賤。私忱耐遠征。別知愁擧爵。騎馬惜臨程。劇飮樓中酒。仍投嶺下城。遨頭交契密。携手笑言淸。翠嶺朝霞絢。丹丘夕照明。風流逢吏隱。雲月露山精。靑鳥今爲使。黃庭古有經。泠飇三島冷。淸鶴一舟輕。仙樂流餘韻。香車喜蹔停。中原唯一夜。鄕夢又三更。浦口留輕棹。江頭住遠行。簫歌還有恨。杯酒欲無醒。玉浪船初放。金灘險已經。雲欺江日色。風遞棹謳聲。供飯煩朝汲。求魚駐晩汀。村籬多舊識。臺榭認遺名。古寺閒中興。先陵望裏誠。雲低全堞老。風利半颿橫。懷苦愁聞櫓。詩多喜滿籝。官人空役役。船路每盈盈。愧負桑弧健。非關寵祿榮。地窮仙嶽出。天近彩雲生。許國身猶遠。思家夢自驚。孤蹤慚薄陋。聯契憶豪英。禁樹經初夏。庭槐弄晩晴。明朝塵滿面。人事怳如酲。</text>
<title>夕次</title>,<text>遠峀半邊紅。平江千頃綠。舟人善候風。背向西崖泊。</text>
<title>詠麥</title>,<text>野老多閒事。東皐種麥忙。風揉珠穗重。露潤玉莖長。入夏交深綠。將秋帶淺黃。田家惟日望。是月可登場。</text>
<title>杜鵑</title>,<text>化得寃禽歲月遲。孤身猶憶萬乘時。魂飛劍北無歸日。怨逐江南有別思。夜入靑山雲似海。春生芳樹月如眉。啼來淚盡還成血。留與遊人惜遠期。</text>
<title>望道峰山</title>,<text>雲興雨洽海東氓。鳳舞龍趨漢北城。山下靜菴遺廟在。巖風壑月滿空庭。</text>
<title>贈別李逢原。次許美叔 篈 韻 此。下南征錄○爲護送官時</title>,<text>迢迢羈夢度千巖。隴上飛雲嶺以南。晩歲功程君自得。當年句讀我同參。齋郞官冷趨香榻。溪舍書閒揷寶函。千里燕鴻歸路異。西郊落日願停驂。</text>
<title>金典牲惇敘 富倫 來餞東門外。次呈其韻。</title>,<text>龍庭拜命到城頭。留對淸風意自悠。寧親萬里兼觀海。暮雨長程不解愁。</text>
<title>楊根東軒韻</title>,<text>官居南畔俯平湖。峽裏仙村俗事無。人帶遞郵長作客。山含過雨欲成圖。牛貪野草知將犢。鳥愛松陰解引雛。節到三庚行色苦。白雲遙望強歡娛。</text>
<title>驪州淸心樓。遇金廷寶兄弟。次安璲二十韻。</title>,<text>行到三淸界。時當六月天。窻臨宜晩樹。簾望自晴川。嶽霧開三面。谿霞照一邊。鷺過沙影動。魚避水痕圓。龍奮江城雨。鴉飄野店烟。寺幽寒樹老。陵近彩雲連。駐蹕遺蹤在。行香舊事傳。興超黃鶴外。夢繞白鷗前。淡月棲孤鳳。泠風挾老仙。登臨慚薄陋。吟嘯想前賢。香霧留朱檻。流霞醉繡筵。俯江分玉礫。瞻壁愛瓊篇。笑語聯雙璧。襟懷隔數年。逢場眞偶爾。心事最依然。夜凭凌河枕。朝看入洛船。微陽斜極浦。寒靄失層巓。玄圃疑迷路。胡麻欲種田。淸歡纔掛一。修道又經千。客去含離恨。樓存續好緣。人間眞有累。容易擧南鞭。</text>
<title>彈琴臺。共金裕慶善餘遊賞。二首</title>,<text>三夜西江雨。層臺勢不降。風烟連鳥嶺。舟楫接驪江。萬里孱身獨。千山醉眼雙。琴仙消息歇。餘響水淙淙。玉峽開新眼。金樽豁舊襟。雲霞朝復暮。山水古猶今。鶴去松風老。龍藏澤霧深。不成靑瑣夢。無愧白鷗心。</text>
<title>丹陽二樂樓。次鄭善述席上韻。</title>,<text>玉溪寒雨洗瑤岑。六月泠風洞府深。逢著仙朋留一醉。閒情欲問白鷗心。</text>
<title>善山東軒韻</title>,<text>遊子懷家夢不成。南天新月始生明。烏山白日千年色。鯨海黃雲萬里情。花竹光風專一榻。樓臺香霧控全城。郊園時見耕田叟。自愧將身逐利名。</text>
<title>高靈小樓韻</title>,<text>羈遊萬里尺書稀。客欲歸時夢亦歸。路轉荒城炎霧合。地窮腥海瘴雲飛。荷飜露葉傾新蓋。竹引風叢拆故衣。蕭灑小樓無俗事。心源何處接非幾。</text>
<title>陜川東軒韻</title>,<text>遠遊羈恨不全消。登眺危欄故國遙。雲補層崖山影重。雨添寒渚水痕高。知時禽鳥隨天序。樂業人民荷聖朝。觀物任敎詩眼大。笑將川嶽比秋毛。</text>
<title>梅月樓 樓乃魚灌圃得江所經營</title>,<text>闡勝人雖遠。名樓意可尋。有梅方職節。無月孰知心。繞郭山門闊。縈林水府深。臨風多少恨。天地寄孤吟。</text>
<title>三嘉淨襟堂韻</title>,<text>楊柳三嘉縣。梧桐七月期。雲窻唯疊嶂。風檻有回漪。燕老驚秋社。人閒作水嬉。千年餘物色。懷古訪遺詩。</text>
<title>晉州雙淸堂。遇裴同年晦甫。應褧</title>,<text>曲堞臨長野。層欄出遠空。江寒能得月。山近自生風。夢接三淸上。魂遊萬界中。朗吟秋已夕。明日海山東。</text>
<title>矗石樓韻</title>,<text>立立蒼崖控勝區。茫茫四海有高樓。風光度峽雲霞動。天影沈江日月流。遐矚始知千界闊。高遊轉覺一生浮。雙眸領取湖山興。不必從今夢岳州。</text>
<title>昌原宣化樓韻 二首</title>,<text>地極滄溟客遠來。腥風橫浦瘴雲開。防胡十里城池壯。護邑千重海嶽回。露色欲晞鮮紫樹。兩痕纔過老蒼苔。蕭蕭空館無餘事。坐對靑山獨一杯。一馬南來客味酸。閒將秋興乍憑欄。繁紅百日花風暖。留翠千年竹露寒。眇看塞山能眼大。雄呑邊海自胷寬。驅馳脩路令人困。一夢天涯夜欲闌。</text>
<title>金海燕子樓韻 三首</title>,<text>平生夢想一高樓。試倚危欄意轉悠。萬里羈遊池館夜。千重關戍海山秋。寒城石老人民朴。古國雲荒歲月流。莫向靑山問興廢。滄洲一望使人愁。到底奇觀恣意探。危樓詩眼渺東南。靖邊軍律如山屹。懷遠天恩類海涵。久喜時平無豕突。還思仙化共鸞驂。千年雲月蒼茫外。一枕長風客夢酣。䧺州壯堞客來尋。海嶽當樓試一臨。萬刦興亡悲邃古。百年生息喜方今。潮通剩取魚蝦利。地暖偏宜樹竹陰。驅使風光三日興。平生意氣一長吟。</text>
<title>東萊溫井韻</title>,<text>天生水火各炎凉。怪底溫泉獨異常。拆地幻成仁壽域。薰人凌倒泰和湯。通靈身欲登鸞鶴。換骨頭無著雪霜。摠把疲癃歸逸樂。林林飮啄荷蒼蒼。</text>
<title>和郭彦慶 彦慶時在浴所</title>,<text>濯熱誰知反取凉。儒仙寶訣最超常。浴沂怳憶嘐嘐點。洗垢仍思慄慄湯。淪骨氣蒸霏細霧。脫身魂爽逐輕霜。從今擺落塵埃去。佇看乘風聳彼蒼。</text>
<title>次板上排律十韻詠蓬山</title>,<text>紫雲迷海嶽。香霧擁樓臺。堞老凌千古。潮驚駕八垓。絳苞珠顆拆。紅蔕玉蓮開。刀劒攢天雪。簫笳動地雷。候風看月暈。扶旭見雲頹。向北星躔暗。圖南鳥羽摧。懷仙空躑躅。悲古乍低徊。極海雲蹤隔。淹程日馭催。囊閒餐玉法。詩負擲金才。一嘯秋天外。羈愁自未裁。</text>
<title>偶吟寄郭彦慶</title>,<text>日邊迷曉夢。關外向秋陰。月黑金城暗。雲黃玉塞深。海腥魚作隊。山顆橘成林。有客同懷抱。俱爲萬里心。</text>
<title>水營飮話用溫泉韻</title>,<text>䧺臨海嶽納新凉。勝地開筵信不常。敎練一時多虎豹。高深千古壯金湯。香生玉斝飜秋露。膾入金刀落曉霜。出塞一聲歸興晩。平安火裏夜蒼蒼。</text>
<title>次板上韻詠靖遠樓</title>,<text>玉峽雲飛鰈海中。千年鶴去錦樓紅。波頭戴日天猶側。港口呑山地轉窮。戍浦烟閒民水靜。蠻船風利貨泉通。楡關物色非吾土。笑倚層欄世界空。</text>
<title>壁上三十五韻述懷</title>,<text>長安老羈宦。曉色迷漏閣。纏疾志坎坷。縻塵氣摧折。鶴病困棲息。龍蟠斂機軸。自恨百年身。不作千里跡。送往幸拜命。遠遊時無失。窮途愧慟哭。冒漲驚䟽鑿。行行日不淹。遠遠鞭堪著。官柳結翠幕。驆樹張靑幄。遙天入雙眼。峻嶺輸一握。每苦老暑侵。再看新月白。客路極邊塞。地勢臨溟渤。高遊酬壯志。冥觀得奇策。蓬山景物富。香樓雲雨軼。三淸信有地。九丹非無術。粉堞並海浮。錦嶽隨天落。世運有升降。官事多沿革。懷頑聖道洪。極浦纖埃絶。珠顆實皆騈。瑤花香未歇。鰈海平似掌。馬島渺如髮。城戍久高枕。耕斸皆安宅。操弓志鞱鈐。挾書能誦讀。東臨敎化洽。南顧頑酋懾。治安在廟謨。所貴登夔契。兵火必自焚。何須論衛霍。方今得此道。邊荒皆几席。况茲海道衝。文武留州伯。兵機在談笑。蠻貝空往復。有客滯孤蹤。渺然海一粟。天涯喜逢人。羈懷相對說。雲窻弄銀波。風廊飛玉屑。君恩感夜琴。塞聲悲曉角。楓宸與萱闈。消息今何若。神遊海雲臺。夢接扶桑木。周遊少子長。豈謂無所得。茫然在何處。東西南北客。</text>
<title>郭彦慶誦海雲臺一詩。俗傳魚無迹所占。仍次其韻。</title>,<text>宇宙蒼茫玉峽開。孤雲昔去我今來。雷奔地窟潮頭壯。雲拍天根嶽面回。穿海眼高鮫婦怯。懷仙胷鬱祝融堆。漁簑不管人間事。花月松風老一臺。</text>
<title>和郭彦慶別詩 彦慶得洞庭西望楚江分之韻</title>,<text>客寄天涯曉夢分。塞聲吹動古城雲。明朝踏破靑山色。海月蒼茫不見君。</text>
<title>黃山江 舟于黃山。達于密陽。</title>,<text>一夢梁州夜。秋颿又洛川。山河根大地。雲雨拍高天。路接江頭驛。商通海口船。芳洲將解纜。欲問嶺南仙。</text>
<title>密陽嶺南樓韻 二首</title>,<text>誰敎分割岳陽天。富媼神功太古前。彩檻魂遊黃鶴外。晴川興在白鷗邊。雲鬟遠聳還呈態。玉燭高縣不起烟。驅使風光須健筆。孤蹤此日愧當筵。樓藏玉峽豁秋天。萬里乾坤几席前。臨水要知長不盡。看山須到遠無邊。彈驚睡鶴飜松露。漁起眠鷗蹴浪烟。收拾風光渾滿袖。微痾還復醉重筵。</text>
<title>樓船韻</title>,<text>探奇誰道入山居。最愛樓船任所如。移渚老虬愁劈霧。橫灘懶鴨怯呑魚。魂交太乙凌靑葉。夢接君平駕紫虛。若使快舒沿泝興。長天爲紙詎能書。</text>
<title>走次金藥峯 克一 攬秀亭韻 二首</title>,<text>嶽海高遊積恨平。寧敎淸夢入東明。亭洲老樹垂長蔓。臺沼新荷出半莖。枕上風光襟抱冷。樽前月色鬢毛橫。行當領取煙華去。林下長收晩隱名。東明。槐院門名城戌塵淸足太平。閒中雲物亦分明。風梳野鶴粧踈羽。露沐庭芝養瘦莖。驛滯遠荒三月盡。床留舊業一經橫。遊觀剩得關身事。壯士從來愧小名。</text>
<title>次凝香寢韻</title>,<text>滿襟雲物不須詩。洛浦秋生亦一奇。欲識靜中淸絶處。要看新月過江時。</text>
<title>奉呈藥峯 二首</title>,<text>樓仙貪玉屑。牙頰靳神方。開闔妨天地。呼噓滯海洋。醒愁潤霞液。興撤講雲章。風月應相祟。嘲啾反有傷。藥峯時患偏風。牙關腫緊。不能開闔者二十餘日。久抱樓居興。難通羽化功。宵魔寒入肺。秋瘦淡生容。度檻雲辭鶴。留窻霧護龍。儒仙相顧問。詩至玉爲封。余患痰核頭痛。不能登程。留滯半月。</text>
<title>石榴 凝香寢東石榴當窻</title>,<text>香寢庭東卧古梢。暖根無恙近南郊。夭魂泣露粧紅蘂。老殼愁霜蹙絳苞。割腹紫精輕白雜。開心酸液軟甘交。安能共作流霞飮。手倩麻姑捧玉肴。</text>
<title>次望湖堂韻</title>,<text>羈懷欲展不堪題。鳥亦催歸盡意啼。玉漲負船靑影出。金風挾樹碧痕低。寒城雲去惟孤鶴。曉店星稀已數雞。病枕尙留雲外夢。美人相望一天西。</text>
<title>次樓板二十韻。呈藥峯。</title>,<text>行當槐夏歷梧秋。踏盡南中數十州。萬里山河皆屬漢。千年文物悉從周。凝川壯冠三韓國。府伯榮超萬戶侯。天始陶基須鬼力。地能興産豈人謀。靑郊欲斷連孤堞。翠峽將低接畵樓。潭惜西傾留浦口。嶽嫌南缺起峯頭。香烟裊裊飄金瑣。仙佩摐摐響玉璆。月色盈虧天地老。風光變化歲時遒。楚雲纔結纖娥醉。秦鳳初飛寶曲稠。孤跡自多冠舃住。一生猶幸夢魂酬。遐觀眞覺孱身遠。高出尤知世界浮。露顆登盤朝可飣。霜鱗入手夜猶舟。雲移靈嶽隨玄鶴。霧聚神潭老翠虬。鷗鷺一盟留極浦。菱荷數唱隔芳洲。乘風始喜抛塵累。餐玉還愁足病疣。人傑望符今皁蓋。天恩命賜舊丹丘。文章本自無心取。爵祿元非有意求。蒲質幸蒙垂意問。風痾還愧稱情遊。催歸夜鳥猶煩怨。欲老秋蟬強噪啾。若入西城人事出。平生遊賞負江流。</text>
<title>留別藥峯。次望湖堂韻。二首</title>,<text>一秋同病卧。愁入採菱歌。寶屑流靑鳥。豪吟抉絳霞。人閒樓自夜。魚靜水空波。日出行將戒。怱怱世事多。捧裾忻鳳彩。辭榻愴驪歌。遠謝紅樓月。孤瞻白嶽霞。塵蹤隨曉析。風想逐秋波。莫怪朱顔改。人間別恨多。</text>
<title>發行之朝。奉話藥峯。次前韻。</title>,<text>每聞愁處詠。幸聽醉時歌。弄翰餘華電。開樽老紫霞。風林堆古幹。雨艇閣新波。病鶴尋巢去。西山道路多。</text>
<title>淸道遇黃景明歸覲。次東軒韻。景明時爲舒州守</title>,<text>幸接平生友。忻成數日留。詩庭梧井雨。琴閣海山秋。作吏寬思霸。憂時夢見周。何當謝王事。桑柘兩浮遊。</text>
<title>河陽聳碧樓韻</title>,<text>百嶺脩程一馬遙。中秋爽氣豁層霄。雲留巨野金千頃。雨過長川玉一條。軟翼怯霜蟬自懶。纖哨啄黍雀初驕。遊人萬里思親意。病夢難成夜自朝。</text>
<title>次黃景明黃江留韻 戊寅</title>,<text>我不見舒川守。江南日望湖西路。平生氣槪兩相孚。江雲海月空朝暮。恨君枳棘棲鳳鸞。愧我塵埃逐鵷鷺。有親皆在地南涯。一路歸寧庶相遇。夕投黃江問行色。昨過無能追駿步。江天寂歷夜亦雨。古驛愁緖連雲樹。君歸春已過。落地花無數。知君暗解我所思。先把溪藤染秋兎。今君相愛誤相許。莫將言語浪流布。前年携手又一年。年年遠懷看詩句。君才流落世所羞。潛龍幾日騰雲霧。懷君可歎亦可慰。海邦三年沾化雨。</text>
<title>題宋德久 福基 襄陽卜居。次李賀淵 仲樑 韻。二首○己卯</title>,<text>人世悠悠歲月流。同裯舊抱自靑眸。淸朝對坐看新旭。九月霜晴薜荔洲。醉憐霜菊下中庭。要伴閒人話舊情。遠卜山居今十載。東華應笑逐浮榮。</text>
<title>題靜庵 黃松澗應奎所構</title>,<text>先生多遠想。觀物眼猶寬。小屋臨天地。孤身出海山。支頭朝枕暖。觸手夜書寒。須識雲霞裏。憂時有寸丹。</text>
<title>留宿黃舒川景明靜菴。仍書一律。</title>,<text>幾年京洛逐緇塵。栗里閒情最是眞。翠峽中蟠名白洞。晴窓高臥姓黃人。風連古嶺金生響。霜薄寒松玉作鱗。一夜同裯心事足。無端別恨又明春。</text>
<title>朝發丹陽郡。舟向淸風。此下西征錄</title>,<text>嶺險艱關到赤城。懷親一夢夜頻驚。黃楊路滑郵鞭疾。丹峽波平站艇輕。山日未紅雲自宿。谿陰欲黑雨將橫。區區靦向風塵去。白鷗洲邊愧此生。黃楊坂名</text>
<title>龜巖過李司評舊居有感 幽居消息已無存者。而野人田之。麥且成矣。</title>,<text>李謫仙歸去。愁雲秖獨留。巉巉天地立。浩浩古今流。邃壑槐迎夏。幽基麥過秋。遺魂時駕鶴。淸夜月同遊。</text>
<title>偶次屛上韻</title>,<text>江山眞入畫。雲物摠歸詩。一棹蒼茫外。愁人獨去遲。</text>
<title>凝石寺。敬次嘯臯先生韻。庚辰</title>,<text>上方微月洞天明。一勺要須盡意傾。歸依十載今承敎。雲物猶知一夜情。附原韻千里山河兩眼明。一軒談笑百壺傾。居僧莫怪今宵話。螢雪相從十載情。</text>
<title>江頭見陶器積置。吟示權景仰。此下南還錄</title>,<text>河濱餘舊業。勞力在晨曛。掘土陶淳質。燔柴露漆文。泥痕留手足。煙氣襲衣裙。趨市船堪載。謀炊共細君。</text>
<title>江郊見二婦理麥</title>,<text>種麥依山麓。携鉏女伴隨。江風梳鬢髪。山日鑠膚肌。綠浪經春晩。黃雲入夏時。登場宜酒食。不羨錦閨姬。</text>
<title>次權景仰笠巖船遊韻</title>,<text>瑤臺千古興。輸盡一孤舟。護鶴松欹立。藏龍水慢流。遊仙渾去住。淸月自春秋。浪詠雲和曲。終輕萬戶侯。</text>
<title>雨中過龜潭。有懷李舊隱而盛。之蕃</title>,<text>玉界山空已十年。松花寂歷繞江天。麻衣細濕橋邊雨。老鶴應驚李謪仙。</text>
<title>過溪上有感 辛巳</title>,<text>遠憶趨門日。淸塵已夢中。乾坤絃誦地。今古退陶翁。花重溪南雨。雲輕隴上風。山空人不見。惆悵夕陽紅。</text>
<title>桃村孤山。次南景祥 夢鰲 贈別韻。</title>,<text>一樽孤島晚。風色十分奇。處士多閒事。遊人有遠期。西湖梅老後。南浦草薰時。醉興兼離恨。淸篇幸可貽。</text>
<title>贈信藏師</title>,<text>近歲渠鄰寺。今年我故園。憂時關漆室。求道屬緇門。野榻秋無數。山樓月有痕。同遊不同趣。長嘯倚乾坤。</text>
<title>送成敏甫赴京</title>,<text>深情不用作離憂。倚劍長途賦遠遊。禮樂要觀周氣象。治安須問漢風流。關心最覺傷時恨。觸目還成弔古愁。霽日東邊明寸赤。何當捧詔誡回輈。</text>
<title>送韓勉叔之蓬山 二首</title>,<text>聖世交隣護送迎。君今踵我去年行。山河迥極扶桑海。城戍遙臨細柳營。洛浦有風菱葉老。蓬萊無雨橘花輕。遊觀又驗詩三百。肯把深情惜遠程。瀛海詩仙一笑迎。多君此日奉綸行。魚龍變化西南島。虎豹騰凌左右營。漢水暖雲梅雨重。楚天涼月竹風輕。從今一別應時換。莫使歸鞭滯海程。</text>
<title>送宋德求赴鏡城判官</title>,<text>君懷經世手。人道濟時艱。近寵辭銀署。邊憂屬鐵關。旗亭連曉郭。驛路轉春山。應有思親夢。淸宵獨往還。</text>
<title>送李德甫赴平壤</title>,<text>聖念留西鄙。分憂屬我公。敎條尋遠迹。耕鑿問遺風。返朴要新化。扶衰倍舊功。行行王事急。私恨轉忡忡。</text>
<title>送李子任 軸 赴任禮安</title>,<text>宣城吾本貫。淸蓋指南關。地僻雲霞富。民淳簿牒閒。武城絃誦處。句漏鼎爐間。爲是寒棲近。相邀可往還。</text>
<title>次洪就夫 以成 韻 癸未</title>,<text>驚風打岸閉北牖。書帷晝靜寒眠時。半庭跫音攪我耳。溪友入眼驚仙姿。歲暮淸樽撥幽興。天翁故作瓊花飛。相携莫嫌盞底深。百年愁緒如春絲。醉裏天地一大笑。驅使風煙歸我詩。孤身迥落世事外。誰將玉界移於斯。一夢唯在淸渭濱。天西美人長相思。</text>
<title>權燕岐 東美 巖亭。同權彦晦 春蘭 次徐鎭之韻。甲申</title>,<text>主人好問客。巖畔亦花開。醉耳暗生響。寒塘春水來。</text>
<title>宋寡尤 言愼 到家宿話 二首</title>,<text>醉對春風獨笑言。城南遠客打柴門。寒裯又共山中夜。七載銀臺舊酒痕。戊寅秋。與寡尤同在銀臺。當年把筆演王言。秋夢蕭蕭近閤門。醉裏飜知身共遠。詩成七字淚雙痕。</text>
<title>次李逢子雲</title>,<text>峽口人將到。關河夢已通。危途投倦策。虛館倚寒風。道眼滄溟闊。詩魂雪月空。行裝催歲暮。遙指草堂中。</text>
<title>次宋德久，朴子澄，金道盛諸契韻。</title>,<text>舊識追隨日。溪山雪月時。討懷同倚榻。探景共牽衣。只喜吾心靜。休言世事危。何當携玉友。一擧十觴飛。</text>
<title>寧海西軒。次李子雲。丙戌</title>,<text>二月寒梅樹。春心已自知。況當山外客。來入夢中時。夜雨添津渡。江靈禁別離。愁邊有今日。前此謾相思。</text>
<title>嘯臯先生輓詞</title>,<text>河嶽千年淑氣全。文皇委照斗南天。詞源浩浩回三峽。胸海汪汪納百川。已把靑蒲辭北闕。還隨丹旐向東阡。傷心小子難形德。公議須從竹史傳。</text>
<title>輓內舅果齋張公 壽禧</title>,<text>勳門終始保家聲。鄕里咸傳孝友名。伯仲有孤加愛撫。蒸嘗無託盡虔誠。詩書敎子能隨分。鷄黍迎賓各稱情。末路何人推隱德。空將賢範付冥冥。</text>
<title>次金希之 大賢 悠然堂韻</title>,<text>巷接城南路。溪通郭外灣。幽憂非遯世。佳興在看山。月色天晴好。雲情日暮閒。從今詩眼大。醉墨有時斑。</text>
<title>次任卓爾 屹 龍潭韻 丁亥</title>,<text>我愛蒼龍骨。蜿蜿若有情。奔崖斜轉迥。渟水俯臨淸。鬼力披雲豁。人功剗石平。風煙來道眼。收拾作詩城。</text>
<title>送金公緖 纘先 赴海美</title>,<text>大營臨小縣。軍務屬人和。聖渥頭堪戴。蚩氓手可摩。爲臣王事重。處世別離多。愁殺長安雨。遙沾海嶠花。</text>
<title>魯陵懷古</title>,<text>往事悠悠歲幾更。靑山無語夕陽明。啼鵑去後愁寒樹。暗帶悲風故作聲。</text>
<title>伊山書院爲趙月川作</title>,<text>何事狂風半夜寒。歸家雖易入京難。三杯益覺眞情在。豆粥明朝又一盤。月川赴京。是夜風亂。而止有豆粥之戲故云。</text>
<title>寧越東軒別席。次嚴景鎭韻。己丑</title>,<text>老少同場鼓吹繁。遠斟東海祝吾君。民勞六載無深譴。邃峽偏知誤聖恩。</text>
<title>謝金道盛送菊</title>,<text>九月江城秋未歸。一逕寒香忽滿衣。分與數叢知有意。歲寒心事欲相依。</text>
<title>次韋蘇州韻詠懷 二首○癸巳</title>,<text>邦家多變故。萬事與心違。二載空垂涕。三春獨掩扉。郊頭已綠草。王孫何日歸。楚國妖塵暗。秦墟曉月籠。南鄕遺庶在。西塞渺行宮。痛哭淚未盡。悠悠流水東。倭賊未退故云</text>
<title>輓金道盛 甲午</title>,<text>高才媒一命。人事儘關天。老劍餘三尺。寒燈遞十年。歲遒悲薤露。陽動弔梅煙。情好從誰託。遺孤更可憐。</text>
<title>淸風次柳西厓韻</title>,<text>腥氛奔突已三年。獨有澄江今古碧。柳老憑欄有危涕。天柱誰撐千仞壁。新亭慷慨屬我輩。寸心如血頭如雪。西天今夜渺入夢。南望飛雲不可極。</text>
<title>次鄭藥圃 琢 漢陽感事韻 六首</title>,<text>愁邊吟嘯發孤衷。喚起疏慵感慨同。荒薺滿城悲歲暮。枯柴繞殿泣時窮。兵戈久老風霜裏。煙火遙通海嶠中。觸目危途多少恨。蕭蕭白髮自成叢。寒城流景照幽衷。江曲悲呤老杜同。千里山河佳氣歇。三年帷幄壯圖窮。宮橋寥落鐘鳴外。輦路荒涼鬼嘯中。汛掃廟朝應有日。肯敎刑棘又生叢。欲尋遺跡惱深衷。禍變千年孰與同。雷撼三都天柱折。煙埋八路地維窮。山河慘惔晴霜裏。文物依俙曉夢中。獨立荒墟無限淚。隨風灑向荻花叢。世德相傳永配京。傷心亂後說昇平。煙稀市肆留殘戶。霜拍關門臥瘦兵。華表鶴來沾老淚。新亭人去失雄名。悲詞豈繫興衰策。自是孤誠出性情。冷煙枯荻沒王京。倚劍長天叫不平。細柳營寒宵振鐸。石壕村黑夜呼兵。民懷奠枕今無地。殿到垂衣只有名。慷慨此生何報效。一城愁日照丹情。百二金城繞玉京。靈威遙暢海濤平。忽驚函谷來胡馬。誰向長安住漢兵。街市變遷愁問路。衣冠零落少知名。白頭孤嘯斜陽裏。滿目風煙不禁情。</text>
<title>次藥圃韻奉送月川丈 二首</title>,<text>寒棲邃谷保天衷。愁鬢凝霜野鶴同。晩歲養眞心益苦。亂時懷寶道何窮。舂陵危懇三篇裏。工部孤誠一飯中。瞻望紅雲吾事畢。南歸要賞桂花叢。南涯烽火接西京。倚劍山中意未平。經賊亂書還整帙。輟耕殘僕又添兵。三年寤宿無眞況。千里行裝豈累名。聞道長安回法駕。拜天遙貢望辰情。</text>
<title>正師隨摠攝義將。誠心討賊。其去也將此以贈。</title>,<text>我識爾名宜行正。君親大義留心曲。除兇一劍須更磨。漠漠頑雲關海黑。</text>
<title>次凝淸閣韻</title>,<text>雨打芳洲作層波。江靈得水不嫌多。今來洗郤腥煙盡。漁店新晴有數家。</text>
<title>寄鳳城倅金恕卿 忠男○乙未</title>,<text>黃堂塵簿對靑山。一半騷騷一半閒。那似霜臺首座客。全身渾沒是非間。</text>
<title>贈唐將汪參軍 鳴和○軒號鳳南自稱儒者</title>,<text>萬里隨戎幕。經年隔草廬。腰橫三尺劍。胸蓄五車書。論道眞能事。懷夷亦緖餘。勒銘應有鼎。何必上狼居。</text>
<title>輓黃同知 應奎○戊戌</title>,<text>福壽人爭頌。屯艱我獨哀。雲衢通晩步。塵簿屈雄才。事業閒中過。恩榮望外來。遠遊懷德範。菴月夢初回。</text>
<title>東浦十六景</title>,<text>好事澄江緩緩流。橫拕匹練過平疇。今朝借得西山雨。催郤歸心到海頭。右平江鋪練流泉出洞細無聲。一帶瓊瑤分外淸。手弄寒波心自淨。何須趺坐讀盤銘。右小澗涵玉一朶孤靑削玉成。千年梅月夢中明。誰敎海鶴尋和靖。試拂霜翎盡意鳴。右孤山別鶴穩睡非關夢稻粱。閒情偏愛軟沙長。還驚半夜漁人火。叫罷秋光入渺茫。右寒沙驚雁東望仙峯遠似眉。海雲遙送玉輪飛。寧同人世都無信。夜夜看來若有期。右文峯湧月宿雲初起洞天深。漸沒春山第幾岑。莫道隨風多變態。須知來去總無心。右烽岫飛雲瓊花密密接江城。深壓高松霽色明。枝枝重處寧摧折。不學藤蘿附物生。右松崖密雪溪雨蕭疏過柳堤。剩添春色幾高低。閒人醉倒渾無管。喚取嬌鶯好品題。右柳堤疏雨古渡東頭水草多。晩橫長笛動雲沙。眞樂自縣牛口下。一生那解學商歌。右渡頭牧笛夕陽聲急理新秔。亂入鉏頭滿意靑。莫言長短皆閒漫。要待登場納地征。右浦口耘歌剗却巖松作意成。龍腰遙接水雲程。閒忙莫向行人問。影倒晴波夕照明。右斷橋人影望中蘭若隱深松。謾撓孤僧拊古鐘。我識太空元寂寂。欲尋遺響已無蹤。右古寺鐘聲晴波擎出玉芙蕖。雨去風來澹若虛。人逝千年無愛賞。誰知馨德濯淸渠。右臨池賞蓮魚遊石竇細波寒。坐倦還忘一釣竿。已遣此身超象外。傍人莫作客星看。右坐石觀魚溪山遠勢聚孤峯。住舃平臨廣漠中。物色自隨流序變。田家眞興四時同。右南臺遠眺石床淸睡晩來醒。暫倚飛筇步步輕。道眼已窮雲水外。遙天盡處是蓬瀛。右西岸晩步</text>
<title>秋月亭八詠</title>,<text>揮鞭遠遠過溪湄。橋外春晴細草肥。莫怕睡餘山日黑。柴門有路老牛知。右黃橋牧牛廚人炊黍曉鷄鳴。喚起殘僮帶月行。雨入新泥盈數尺。還斟白酒勸深耕。右南陽勸耕浮空高岫接西城。縹緲孤烽遠似星。對榻自勞經亂目。喜將邊信占昇平。右西林夕烽僧推板戶動寒雲。汲取淸泉曉月分。乍點新茶吹活火。繞山煙氣正氤氳。右石寺朝煙立立空山碧玉姿。朔天風雪打疏枝。賴有主翁心事苦。故移寒影入書帷。右珠嶺雙松雲生浦口海風微。汎汎蒲帆兩兩飛。潮欲落時魚市晩。更煩篙手動橈歸。右岐浦片帆山靈泄霧祕春峯。幻出新粧黯黮中。霽日忽開眞面目。海天高拄玉芙蓉。右魚城宿霧雲雨交爭氣勢雄。江翻海倒失前峯。須臾風定還無跡。依舊山容碧幾重。右聖山驟雨</text>
<title>蒼石亭八詠</title>,<text>往事消沈一鳥過。市朝荒落入悲歌。愁雲老石渾無語。欲問興亡日已斜。右靑驍古堞何年衿佩討遺經。月照荒墟夢亦驚。惟有交風留玉樹。悲吟還作讀書聲。右白鹿遺墟醒後奚兒報夕陽。忽驚山影轉書牀。遙憐一片羊公石。漸趁寒鴉入杳茫。右峴山落景蹔出山門做大霖。還尋舊壑亦無心。芝田似欲藏春信。飛度西岑一半深。右商嶺浮雲一落泥塗瑞氣空。千年骨角謾龍鍾。時來豈是池中物。會駕風雷上九穹。右龍池小嶼雨打長洲白色斜。始知新漲蕩寒沙。半邊留得瑶空月。還訝晴霜夏夜多。右酉水乎沙雨後春光問幾何。柔條嫩葉已交加。莫嫌五柳還成剰。滿壑淸隂不厭多。右長洲翠枊向晚凉陰度板扉。方知昨夜長新枝。嫌他世路多炎熱。故帶霜風特地吹。右曲砌蒼筤</text>
<title>落花巖 己亥</title>,<text>風雨何年入古城。巖花寂寞一時零。江流不盡人亡恨。潮打秋山半夜聲。</text>
<title>釣龍臺</title>,<text>珍潛大澤衛王家。失勢神權未足誇。风雨千年愁欲老。臺邊遣跡不全磨。</text>
<title>孤山精舍。敬次退溪先生韻。庚子</title>,<text>遙向孤山信馬歸。閒情宿約兩無違。江吞日月光猶動。壁立乾坤勢欲飛。玉殿乍分丹鼎藥。石壇還拂綠蘿衣。雲煙已入陶翁筆。尙帶當年道德輝。</text>
<title>懿仁王后輓章 二首</title>,<text>淑德潛爭寤寐中。母臨東土婦儀隆。行宮中露三年隔。寶殿回鑾萬福同。樛木永期歌女史。公桑無復獻蠶功。傷心馬后留遺範。擬演徽音詔不窮。毓慶名門福祿崇。夙陞坤位贊天工。鳲鳩推惠終無間。葛藟垂恩久益隆。萬世冊辭傳御札。千年燕翼仗儲宮。孤臣淚盡難形德。信筆應留竹史中。</text>
<title>以冬至使將赴京。權景仰之任杆城索詩。書此以歸之。壬寅○此下朝天錄</title>,<text>此生人事幾時休。萬里行裝又一秋。我去更逢君去日。海山應作夢中遊。</text>
<title>肅寧館偶吟</title>,<text>舊日蓮亭左舍人。風流行色歲庚寅。寒花不解天時變。猶向東牆分外新。庚寅秋。余以中書郞。膺搜銀之命。嘗過此館。亂後物色不變故云。</text>
<title>納淸亭。次板上韻示書狀。宋錫慶</title>,<text>溪水乘秋不禁淸。風生高樹老枝橫。三杯益覺丹心苦。莫問燕雲萬里情。</text>
<title>到龍灣。重九日。舟遊九龍潭。聞副使 金時獻 過淸川江有詩。次其韻。二首</title>,<text>披襟試下樓。羈思不禁秋。風拍蛟龍窟。寒凝薜荔洲。燕雲遙入望。琴酒蹔成遊。明日催歸棹。江靈亦護舟。畏惱不登樓。淸江亦有秋。風高回雁岫。霜重采蓮洲。匣裏千年劍。杯中萬里遊。長歌地盡處。將艤過江舟。</text>
<title>鴨綠江舟中醉吟</title>,<text>一江曾怕過江愁。況是三江碧玉秋。渡盡三江又萬里。遼天一鶴共悠悠。</text>
<title>留玉河館。主事請詩。以寒夜思鄕及明月照積雪爲題。主事見詩。語通事曰。汝使臣詩。如新織廣厚之錦云。</title>,<text>萬里關城路。千年禮義場。山河窮地勢。宮府接天章。日月飄蓂莢。風霜打鷫鸘。自憐寒夜夢。遙落水雲鄕。右寒夜思鄕凍雪宜明月。相隨到臘前。淸光連大地。寒影接高天。醉榻開雙眼。吟橋聳兩肩。只緣懷抱苦。偏攪客中眠。右明月照積雪</text>
<title>玉河館憶養眞齋 齋卽東浦書堂</title>,<text>萬里關河一夢過。山齋景象近如何。遙知凍雪無人掃。留得空庭月色多。</text>
<title>呈禮部主事</title>,<text>十載觀周計。皇州幾夢魂。孤蹤迷鰈海。長路接龍門。北斗縣高望。南宮領屬藩。自多蒙獎賞。何地答洪恩。</text>
<title>重興寺極樂菴。次李五峯 好閔 韻。此下華山錄</title>,<text>名利初非第一關。半年何事不歸山。泠風喚起閒中興。雲在西峯自往還。</text>
<title>又次五峯</title>,<text>翠嵐成晚涼。遠送西山雨。睡罷放疏扉。曙色留寒樹。扶策下重興。步步雲生屨。</text>
<title>露積峯</title>,<text>立立乾坤白玉蓮。神磨鬼削問何年。從知杞國無奇策。一朶能撐九萬天。</text>
<title>宿敬陵旁室</title>,<text>龍去何年寶座空。多情松檜護玄宮。十年兵火開新運。雲日高縣瑞氣中。</text>
<title>僧伽寺醉吟</title>,<text>奇峯玉立聳層霄。洛浦眞仙坐可招。鳥沒長空天地闊。雲生上界海山遙。酌來寒井魂先爽。讀罷荒碑鬢欲凋。有意山靈留好客。靑嵐吹作雨蕭蕭。</text>
<title>過蕩春臺。列坐溪邊。劇飮而罷。</title>,<text>福地藏眞境。群峯四面圍。溪行淸入屐。石坐冷侵衣。飛雨催詩興。輕雲弄夕暉。近城佳氣滿。翹首望天扉。</text>
<title>重興僧詩軸。次五峯韻。</title>,<text>世事絲棼問幾端。令人無日破愁顔。西城乍買郊邊屐。北極遙尋象外山。已喜巖雲縣脚底。還嬚塵劍滯腰間。秖憐龜鶴思歸夢。夜夜南飛不暫閒。</text>
<title>輓金公濟 蓋國○癸卯</title>,<text>隣好姻情總得宜。良資美德許深知。臨民兩月通神化。持服三年盡孝思。君似芝蘭先委折。我如樗櫟又衰遲。可憐孤寡終誰託。泣向南岡賦短詞。</text>
<title>桃村李庾氏孤山。敬次嘯臯先生韻。</title>,<text>星精落池偶然成。不待營爲已作亭。嵐翠滴衣知樹密。波紋潑眼覺風行。三杯入手人忘我。衆岫當筵物自形。莫怪奇巖沒題目。欲尋溪老亦無名。</text>
<title>送尹僉知 存中 赴京</title>,<text>至日朝天我所先。那知此別又今年。情深世契論交處。義重離亭仗劍前。憂國心縣靑瑣裏。思親望極白雲邊。風儀應拭華人目。一路爭傳使者賢。</text>
<title>次耆老所韻 二首</title>,<text>莫道鮐文自享年。須知宿德在人先。匡時已作淸朝相。脫世終成福地仙。坐上獨留方丈日。飮中還占混沌天。好將花月相邀約。驅使風光入繡筵。象外何煩禮數加。笑談隨意不嬚多。盈簪鶴髮皆相似。屈指龜齡各有差。飮可淺深飛玉露。吟能長短散瑤花。千年洛社傳佳會。畫出風流分外誇。</text>
<title>同道會次李五峯韻 甲辰</title>,<text>南斗開文運。年來不墜聲。周王多吉士。湖學識先生。血疏排雲懇。汪恩入彀榮。東郊遠相送。江日亦含情。</text>
<title>輓金昌遠 弘微○乙巳</title>,<text>去年相送國門前。湖海深情雁信傳。豈料醉鄕成大夢。還驚蓬島作眞仙。堪嗟世道歸何地。每歎賢人不弔天。愧我獨專樗櫟壽。哭君兄弟淚如泉。</text>
<title>輓藥圃鄭相國 丙午</title>,<text>忠勤終始在王家。德美還膺壽福加。事業一時登鼎鼐。勳名千載指山河。丘園許退殊恩重。葬祭從優禮數多。豈獨史書賢相傳。應煩樂府入絃歌。</text>
<title>舟遊輞川。次權士遇 行可 韻。二首</title>,<text>探勝何須七月秋。好隨梅雨放輕舟。飮中又得詩仙話。象外還從福地遊。幽賞已知千界靜。高吟尤覺一生浮。山靈有意呈新態。霽後風煙散不收。塵世光陰劇逝川。還從赤壁學眞仙。夢驚孤鶴橫江夜。興逐蘇翁作賦年。此日風流推我輩。他時行樂屬誰邊。縣知勝事無人會。應待龍眠畫裏傳。</text>
<title>輓趙月川 丁未</title>,<text>溪齋鼔篋喜相隨。信道多年得我師。立雪庭前垂敎日。承風座上詠歸時。簞瓢有契還堪樂。爵祿無心本不期。墜緖茫茫何處託。一川寒月自生悲。</text>
<title>輓西厓柳相國 二首</title>,<text>已將心事任穹蒼。應把平生謁玉皇。脫灑塵埃氷出壑。精深謨議鳳鳴陽。懷忠撥亂勳名著。蘊道投閒佩服香。莫說無人傳學訣。從知太史不埋光。儒門事業繼先師。還際艱危失遠期。至澤及人民庶服。精忠在國鬼神知。應將絶學傳千載。豈但淸名聳一時。畢竟開衾皆得正。欲成哀唱更無辭。</text>
<title>同姜侯 綖 遊一壺堂 戊申迪○堂在鵝川。主人全景。</title>,<text>藏巖花柳正暄姸。蹔駐朱幡綠樹前。莫道村耕春省晩。天敎閏月在今年。</text>
<title>送黃判決 是 赴京 庚戌</title>,<text>羈愁滿京洛。旌旆出封疆。燕地關河路。周官禮義場。半生書劍老。千里佩衿香。此後從遊日。應知在嶺鄕。</text>
<title>與李正郞 璈 金上舍 忠慤。 遊寒松。此下臨瀛錄</title>,<text>天開玉界覆蒼松。寒色全輸古寺中。直待明沙花雨細。好將春酒與君同。</text>
<title>與李正郞 璈，金參奉 德元，金敎授 義民，權參奉 守經，鄭參奉 弘緖，楊正字 萬古。飮酒梅花下。二首</title>,<text>客裏光陰換物華。煩君須唱落梅花。餘生不覺隨年老。逢著春風不厭多。一臥滄洲問幾時。鄕園消息夢先知。南歸只恐春將晩。要及梅壇向北枝。</text>
<title>遊鏡湖。權同知，黃上舍 珽 崔生 大進 李生 日馨 與俱。</title>,<text>地作淸區絶一塵。更添寒雨洗新春。天然百物皆生色。本自無心不管人。</text>
<title>題鏡湖堂 二首</title>,<text>二梅標格出凡塵。獨占西湖十里春。節迫淸明花未吐。應知羞澁入京人。鏡湖亭畔數枝梅。何事當年手自栽。寂寞空庭人已遠。獨知佳節盡情開。</text>
<title>湖海亭。次李玉山 瑀 韻。三首</title>,<text>地極東頭接大溟。遊仙醉夢入昏冥。千年桑海唯三島。萬里乾坤有一亭。天上瑞雲經外檻。月中香桂落前庭。應知湖水連河漢。莫把輕槎犯客星。幾洗塵寰倒八溟。散仙奇跡入沈冥。雲和慣聽風前笛。鶴馭欣登水上亭。心匠已能開棟宇。耳孫無復護門庭。巖扃久鎖春宵月。湖海茫茫落曉星。濛濛元氣起重溟。萬里仙槎入眼冥。鵬背晴天臨大地。鼇頭斷岸戴高亭。湖山巨細皆當戶。雲日高低已滿庭。暗想詩人吟嘯處。欲談奇勝鬢星星。</text>
<title>示諸生</title>,<text>孜孜爲善惕鷄鳴。過眼光陰幾晦明。寄語諸君期遠大。莫將些刻擲功程。</text>
<title>次柳西坰 根 贈別韻</title>,<text>恩賜溟洲舊國墟。東來新月已盈虛。興生鯨海遊仙宅。夢接鵬天太上居。肯把夜郞愁李白。還將栗里付阿舒。他鄕襟抱如相識。醉後厖容似泰初。</text>
<title>次李正郞詩帖韻</title>,<text>去歲東遊屬斷壺。邊關境界入虛無。歸雲暗接靑螺外。出日冥觀碧海隅。塵臼行藏知是分。仙區蹤跡不曾圖。況從君子開襟抱。造物何妨與作徒。</text>
<title>金剛山正陽寺。聞杜鵑。</title>,<text>四月山中花正稀。冤禽啼血染何枝。孤臣白髮餘生在。舊感塡膺不自持。</text>
<title>摩訶衍詠石峯</title>,<text>立立乾坤聳玉筍。千年義士是眞身。若敎峻節如渠直。出世應無愧怍人。</text>
<title>送金參奉 德元 還京</title>,<text>離亭惜別把征衣。西望都門已夕霏。白髮丹心全未眛。憑將老淚寄君歸。</text>
<title>東浦書堂 二首○壬子</title>,<text>晩來蹤跡脫塵途。偶卜新居臥一區。盤谷盤旋同李愿。孤山孤絶似林逋。謀閒不問詩多少。破憫寧論酒有無。憂國寸心終未眛。每呼殘僕促輸租。偶從深壑築幽基。懶向人間說是非。雨過江波魚亦樂。春生梅樹鶴先知。風光滿眼吟成癖。世事關心夢作悲。獨自覺來還獨酌。任將行止聽天爲。</text>
<title>自遠堂。次黃承宣 是 韻。</title>,<text>洞天留照少微星。人辦幽居玉作欞。造物好猜天亦閟。神仙有府地皆靈。春生琴榻楊花白。月入杯樽竹葉靑。珍重主人堅臥壑。應無移檄到山庭。</text>
<title>次金伯昷 瑮</title>,<text>閩洛儒宗總在斯。西山道德卽吾師。遺篇廿秩藏書篋。妙旨微言未易窺。求見眞西山集故云</text>
<title>次李中立 蒔</title>,<text>凌風踏石度淸溪。山鳥驚人不敢啼。我亦先知眞境趣。新居又築碧江西。</text>
<title>次金子彬 叔文 集中韻。奉別子彬。癸酉</title>,<text>寒泉分袂易驚秋。不獨離亭管別愁。病裏益知懷抱苦。他時見月各登樓。</text>
<title>輓權定甫 宇○庚寅</title>,<text>知君相厚意。不厭過門煩。鸞鵠高才逸。圭璋美質溫。二年成旅宦。千里作羈魂。曉月迷東浦。牽輿灑淚痕。</text>
<title>次奉安使徐相公 渻 韻 丙午</title>,<text>仙幢遙自九衢回。一席淸樽滿意開。士女亦知麟鳳彩。嚮風爭踏上階苔。</text>
<title>李叔平 埈 來訪龜臺。賦一絶。次其韻。</title>,<text>蒼崖斷處作回灣。雲水生涯有釣竿。世事不曾來入夢。心閒方覺此身安。</text>
<title>輓詞[鄭逑]</title>,<text>師友淵源知有自。兩朝勳業汗靑留。居閒歲暮憂中樂。琴鶴高風映百秋。樽酒龜城同五老。敍懷時詠隱侯詩。寢門重灑無從淚。抱病窮廬獨自悲。</text>
<title>輓詞[李好閔]</title>,<text>憶過龜鶴間。喜公善躋攀。近聞能飮酒。晩飮多得壽。公豈久遜荒。都人方屬望。雖使在林壑。可繼聾巖躅。居然報云亡。世道令人傷。天胡不憖遺。永結吾徒悲。昔別敦義門。夜雨鳴春園。沈沈動小酌。此爲百年訣。向來音問疏。知公倦作書。蒼顔尙無恙。觥籌頗張旺。亞卿夫豈庳。七十非不耆。在公稱不滿。公德不止斯。天意邈難恃。士林歌殄瘁。靑山白日徂。誰來撿布幠。平生不欺忠。死爲赤心風。萬古長已矣。三更月在水。孤臣負聖明。待罪平山亭。天恩保衰嗄。三年在洛下。悠悠愛公心。不以俗士襟。嶺海朝暮去。緜漬懷無處。有淚不勝揮。千里緘哀詞。</text>
<title>輓詞[李恒福]</title>,<text>每羨金都憲。田園五福宜。靑雲絶塵想。白日閉松扉。世外遺天地。人間没是非。行違兩有裕。收淚賀榮歸。</text>
<title>輓詞[沈喜壽]</title>,<text>頤吉年來得遯亨。盟深龜鶴保幽貞。田園亦占公侯樂。嶺嶠猶縣魏闕誠。入手光陰身已倦。轉頭榮辱夢堪驚。少微星忌南州月。側耳如聞薤露聲。一望溫恭是德隅。明經學士際都兪。柏臺論禮嚴威動。叢棘號冤解澤敷。野老黃冠爭席會。臞仙白首要人扶。西淸舊伴今衰朽。何日泉途執袂娛。</text>
<title>輓詞[李光庭]</title>,<text>秋水精神海鶴姿。才華藉甚騁明時。貳銓公道人皆仰。峨豸危言老不衰。薰德陶山資講習。養眞林壑得棲遲。蒼茫嶺外相思久。承訃難堪涕淚垂。</text>
<title>輓詞[李尙毅]</title>,<text>偏荒古遺直。聖代老成人。許退恩如海。歸耕道不貧。少微今寂寞。大雅復沈淪。目極南溟闊。乾坤一愴神。</text>
<title>輓詞[奇自獻]</title>,<text>宿德當時冠搢紳。蜚英臺閣兩朝臣。五年投老歸南國。一病終身望北辰。浮石來尋蒙厚款。玉山存問見情親。自從遺郤斯文後。東土還稀直道人。</text>
<title>輓詞[鄭昌衍]</title>,<text>南極球琳美自然。藉時光價有誰先。金貂榮宦紆天眷。龜鶴高風壓地仙。兩世交情千里夢。八旬流景一場眠。迢迢絮酒無由奠。題送哀詞泣涕漣。</text>
<title>輓詞[柳根]</title>,<text>昔賦高亭遠寄將。塵埃魂夢隔南鄕。蓮堂秉燭同淸讌。玉署聯裾惹御香。文字久違靑眼會。詩書忽付白眉良。七旬又七仁差驗。耆舊那堪今則亡。</text>
<title>輓詞[鄭經世]</title>,<text>憶得先生撥亂年。枕戈猶御日三筵。掄才講讀公爲長。時公爲副提學 討奧羲文我未賢。筵中進讀周易。而臣經世時爲檢討官 貞諒久知同氣味。衰遲長恨間山川。星巖寂寞今誰主。白首僚官淚徹泉。</text>
<title>輓詞[申湜]</title>,<text>洛水淸而駛。儒林世有人。鵬程曾退步。龜壑久頤神。強起非初計。危言豈爲身。九原人已矣。吾道日荊榛。</text>
<title>輓詞[柳袗]</title>,<text>勁如松柏粹如金。講索功純造益深。德合剛柔神所勞。家肥孝友世爭欽。三年嶺海憂時淚。千里江湖戀闕心。慟哭老成今已盡。溪門遺緖更誰尋。</text>
<title>輓詞[趙纘韓]</title>,<text>鳳凰高鬱岪。龜鶴繞冤延。學自陶門邃。名從嶺外先。登敭躋顯赫。遭遇屬周旋。講榻論思切。銓帷出入專。郡城便養日。宮醞特宣年。異數超時哲。三司握世權。亂離期捧日。衰疾哭崩天。更倚先朝舊。寧遺在野賢。危言歸黯黮。誠意坐迍邅。奇禍罹方慘。洪私荷曲全。遲遲辭輦轂。悄悄到林泉。白首南鄕臥。丹心北闕縣。村歌強笑語。社酒慰幽悁。杖屨聊隨俗。池臺數敞筵。自慙爲郡忝。何幸受知偏。每到停杯語。頻看出涕漣。皇天胡不憖。吾道與誰傳。一病違三哭。孤吟有數篇。落花猶舊砌。流水自前川。破月靑山曉。唯餘若斧阡。</text>
<title>輓詞[趙緯韓]</title>,<text>淑氣扶輿太白山。鍾生豪傑錫東韓。早登廊廟功名耀。老臥江湖歲月閒。吾道未窮天或憖。斯文將喪國方艱。曾叨龜鶴亭前醉。瞻望南雲涕淚潸。</text>
<title>輓詞[李㙉]</title>,<text>維嶽曾生呂。何天遽奪楊。文章麟瑞世。讜論鳳鳴陽。晩節安丘壑。孤懷付酒觴。登門今不再。往事摠堪傷。</text>
<title>輓詞[李埈]</title>,<text>師門經術本來醇。此老高資更絶倫。心似澄淵寧著滓。器成良玉本無磷。高名後世應瞻斗。大運前年忽在辰。河嶽從今收間氣。煙霞誰復管東濱。才調無倫學有源。早年聲采動朝紳。皁囊論事風霜肅。絳節宣恩雨露新。龜納九江曾作瑞。鶴歸三島已尋眞。樽前別語今猶記。萬事悠悠一愴神。</text>
<title>輓詞[金涌]</title>,<text>儀容辭氣德之符。莊重安舒鄙倍無。惟孝友于家政事。盡忠貞耳國訏謨。溪深臺下靈龜隱。山對軒前瘦鶴孤。誰識傳神長在此。丹靑何必寫眞圖。二品還鄕孰不欽。稀年致仕遂初心。安閒自是身無累。淸白唯應帶有金。雲寢水寮塵外靜。玉堂銀闕夢中深。莫言庭樹榮枯異。交映孫枝觸目琳。</text>
<title>輓詞[金坽]</title>,<text>白髮垂肩雅志乖。菟裘煙月送生涯。千尋正直憐蒼柏。一瞬榮華夢大槐。淸洛臥龍空負望。佳城跑馬更傷懷。文章事業知難泯。會向龜溪勒石崖。幽尋泉石白鷗邊。疋馬奚童喜靜便。鄕里不知爲宰相。溪山剩許作神仙。耆英雅範氷紈繪。大傅風流錦瑟絃。惆悵一朝賓閣閉。玉潭無復泛觥船。</text>
<title>輓詞[李民宬]</title>,<text>靈芝衰歇醴泉枯。世道將誰賴共扶。終始分明傳太史。平生景仰在吾徒。淸時自樂園林勝。晩境非耽酒賦娛。可但區區私悼切。聖朝方乏老成儒。</text>
<title>輓詞[李民寏]</title>,<text>昔年杯酒醉華堂。談笑優容小子狂。事去浮雲隨逝水。夢回涼月滿空梁。後生矜式嗟誰在。前輩遺風耿不忘。欲誄始終殊草草。將來史筆照煌煌。</text>
<title>輓詞[金榮祖]</title>,<text>溪門多碩士。宣祖勵治功。厓鶴翺翔竝。先生德業同。霜臺飛白簡。瀛海泣靑楓。萬古龜巖水。淸流定不窮。斯道何淪落。皇天不欲治。林泉容舊德。廊廟失元龜。血盡傷時淚。春溫接物私。公心如美玉。不獨外含滋。</text>
<title>輓詞[趙靖]</title>,<text>儒林楷範國蓍龜。餘事文章出等夷。道直何妨三見黜。憂深無奈五成噫。寬閒勝致兼龜鶴。瀟灑幽懷託酒詩。運屬龍蛇驚往歲。沈冤非但爲吾私。</text>
<title>輓詞[成安義]</title>,<text>生稟精英聚。夙成鸞鳳姿。淸操人標準。正議國蓍龜。江海身何病。丘園心自怡。已知羹鼎遠。聊與酒樽隨。文若未全喪。天胡不憗遺。臨風萬行淚。非但哭吾私。</text>
<title>輓詞[全湜]</title>,<text>不憗周家老。云亡漢世儒。惟天寧復怨。斯道已堪吁。白玉樓何在。蒼生望太孤。誰非後死者。題輓最沾襦。</text>
<title>輓詞[盧景任]</title>,<text>公是文節後。承家有素業。慈祥出自天。愷悌而惻怛。早歸有道門。大義飽咀嚼。晩來始釋褐。聲名殊藹蔚。高步入要津。翺翔遍臺閣。爵秩止亞卿。豈是位滿德。最後握憲章。危言動金石。退來臥故山。龜鶴享安樂。詩酒娛餘年。世路心自絶。兒孫簇滿堂。伏臘稱壽爵。八旬未盈三。無疾亦一福。念昔東浦暮。拜公且告別。儀刑已杳然。仙馭難追及。抱病滯遠地。瞻望山河隔。意未趨執紼。情禮嗟俱缺。揮涕寫新詞。遙拜寄窀穸。</text>
<title>輓詞[崔瓘]</title>,<text>早世南州擅席珍。于今誰是老成人。高標共喜同朝日。晩節爭推去國辰。身際龍蛇歸永夜。亭餘龜鶴鎖深春。短章豈盡平生事。華衮他時有史臣。</text>
<title>輓詞[金允安]</title>,<text>不惑年幾近。峨冠釋褐初。平生勿欺志。允矣大人徒。臣直如金箸。君恩賜鏡湖。南星今又晦。吾道再嗚呼。</text>
<title>輓詞[申之悌]</title>,<text>憶曾鳧舃出東門。冠蓋傾朝送帳喧。直道無虞三黜路。孤忠不禁九陞魂。夔龍久讓同寅席。龜鶴還開獨樂園。驚歎如今南極晦。白楊何處閉荒原。</text>
<title>輓詞[崔晛]</title>,<text>洛中曾說群英會。冠佩聯翩嶺路間。一代聲名歐學士。兩朝尊老謝東山。淸時謇諤非沽直。晩節優游自養閒。嚮五又添身後美。古今全福孰能攀。</text>
<title>輓詞[李介立]</title>,<text>廊廟懷才器。江湖伴鶴龜。四齡多孔壽。雙胤少朱兒。考德嗟無地。稽疑更向誰。題名壁上在。瞻仰淚空垂。</text>
<title>輓詞[任屹]</title>,<text>一簡風霜柏府寒。天威難測死生間。孤臣恩謫大關嶺。北望長安千萬山。</text>
<title>輓詞[睦長欽]</title>,<text>早年聲價擅斯文。玉佩峨冠近五雲。泉石有緣身自遠。風塵無夢路曾分。淸標昔日空深想。凶問今朝豈忍聞。鄕黨老先生事業。幾人千載拜高墳。</text>
<title>輓詞[金友益再從姪]</title>,<text>運氣家邦屬否屯。星沈南極晦人文。霜臺俊彩傾朝右。山斗高名溢海垠。十載從師薰道義。三年仗節效忠勤。題詞不耐公私慟。寥落龜亭銷暮雲。</text>
<title>鄕賢祠奉安文[金榮祖撰]</title>,<text>粤惟剛州。水秀山明。淑氣扶輿。篤生群英。恭惟文節。夙志綸經。功存經界。政察璣衡。道合賢流。爲世名卿。文星未晦。嘯皐大鳴。稟質厚重。氣量淵宏。螟蛉後學。不倦作成。柏老晩生。實國之楨。彝倫是正。進退惟貞。三已無慍。心鑑愈精。惟我三賢。猶斗於星。高山仰止。遠邇同聲。顧我鄕邦。尙有典刑。建祠崇報。允叶群情。龜城南畔。有儼戶庭。日吉辰良。黍稷惟馨。不顯其光。祖孫師生。洋洋來格。歆我虔誠。千秋萬歲。牖我昏冥。</text>
<title>常享祝文[金奉祖撰]</title>,<text>功存衛道。志切扶綱。鄕薰其德。沒世不忘。</text>
<title>有明朝鮮國嘉義大夫，吏曹參判兼同知經筵，義禁府，春秋館事，五衛都摠府副摠管。贈資憲大夫，吏曹判書兼知經筵，義禁府，春秋館，成均館事，弘文館大提學，藝文館大提學，世子左賓客栢巖金先生神道碑銘。[權公撰此文時。墓在才山。後移窆益谷。故更求于豊原趙相公。]</title>,<text>昔我宣廟。以右文之化。陶一世而作成之。於是。鴻龐魁碩之士。蔚爲時需。雲蒸龍變。以協贊中興之業。時則有若栢巖金公。用經術行誼。受上知。遇時板蕩。竭節中外。其風猷事業。至今炳烺人耳目。眞不負其所學者哉。謹按。公諱玏。字希玉。栢巖其別號也。金氏系出禮安。其先有諱淡。以文學顯。我世宗，文宗之世。官集賢殿學士。世祖朝出尹慶州。尋徵拜吏曹判書。不起。卒諡文節公。生諱萬秤。成均生員。贈通禮院左通禮。是爲公曾祖。祖諱佑。贈承政院左承旨。考諱士文。刑曹佐郞。贈吏曹判書。妣貞夫人仁同張氏。判書公有弟曰士明。成均生員。娶昌原黃氏。是實生公。判書公無子。取以子之。公幼有至性。十歲。丁父憂。能致毀自盡如成人。叔父士皥有人倫鑑。每撫之曰。是子也。他日必張大吾門。稍長。遊退陶李先生之門。從事學問。益自奮發。以眞知實踐爲務。雖以親故不廢擧業。而未嘗以此役志。嘉靖甲子。陞上舍。萬曆丙子。釋褐。由槐院入翰苑。爲檢閱。歷待敎奉敎。陞成均館典籍。累遷禮曹佐郞司諫院正言兵曹佐郞。選知製敎。拜弘文館副修撰。轉司憲府持平直講吏曹佐郞。在玉堂。箚論時政。忤上意。至命召詰責之。公對益切直不撓。上愈怒。會近侍爲陳白。上意解。宣醞慰諭而罷。嘗出爲高山察訪。以親老陳情蒙遞。至是爲養乞郡。得寧越。先是。郡有祟。守至輒死。公旣下車。首謁魯山墓。爲置齊房。典祀必誠潔。訪得收葬魯山君者後。令守塚復其戶。自是郡以寧謐。又疏條郡瘼。施罷以便民。於是郡大治。特賜表裏以褒之。尋以校理徵還。歷執義司諫檢詳舍人司成掌樂司僕正修撰執義。陞同副承旨。乃辛卯歲也。公於前席。訟崔處士永慶冤。忤時議遞。俄拜刑曹參議。明年壬辰夏。倭寇旣陷東萊。長驅北上。旬月之間。八路瓦解。公受命安集嶺南左道。至則江左數十州。淪爲賊藪。守令民庶。皆鳥鼠竄。邑里空虛。乃爲文布告列邑。激忠義陳禍福。辭甚懇惻。於是。士民見者。莫不感激泣下。交相奮勵。而義兵起矣。公以朝命不通。大小官吏。率自耑。若膠守常法。不有以節制之。體統不立而事不濟。迺狀陳狀。請以便宜制置。遂權行黜陟。有缺者。辟才能以補之。民之失所者。勞來以撫摩之。其不從令者。用誅罰以威之。於是。官吏之竄匿者皆出。兵民稍稍還集。保境扞禦。竹嶺一路諸郡。得以全安。而賊莫之窺矣。秋。知安東。旋命仍前任。兼管賑恤糧料等事。時兵燹之餘。歲又大饑。公私俱赤立。公日夜經紀。生財聚穀。令各邑皆有積蓄。以賑以餽。不至闕乏。於是。民無顚壑。士不呼庚。閭左行間。莫不頌德。癸巳。進階嘉善。拜嶺南右道觀察使。時天兵留鎭本道。糧料使李誠中病卒。公又兼管之。凡招集流散。激勵義勇。調糧賑飢等事。悉因江左時規畫而稍廣之。至於繕城池練甲兵。爲一面保障之策者。又加纖悉。殫心竭慮。動合機宜。江右人心。恃以爲固。冬。以都承旨召還。未至。改大司諫。轉右尹大司成。甲午。由大司憲。進階嘉義。拜吏曹參判。會臺諫追論鄭澈殺崔永慶事。一二臺官有爲澈地者竝引避。上特除公副提學。令論列是非。箚辭嚴正。公議韙之。乙未。遷大司憲。箚陳興復十六策。上嘉納之。尋拜副體察使。視師嶺南。丙申。以張夫人憂去官。丁酉。倭警復急。有旨起復公爲安集使。公以卽今本道事。與難初大異。列邑粗定。朝令無阻。按臣帥臣。各自經理。剩一官適以擾之。於公無益。在私有敗常滅禮之罪。上疏乞終喪。至再益懇。許之。戊戌。制除。拜大司成。遷大司諫副提學。時西厓柳文忠公以首相爲上所倚重。不悅者日夜傍伺。謀所以擊去者萬端。及丁應泰誣奏事起。朝廷議遣使陳辨。於是。簧舌迭進。謂文忠爲國大臣。不自請行。以感怒上意。惟上亦不能無疑。公慨然陳箚。明文忠無罪姦邪欺蔽狀。遂以此坐罷。明年。爲天將接伴使。病免。尋由刑曹參判授湖西觀察使。斤斤持三尺不撓。一道肅然。及瓜。拜刑曹參判。辛丑。改戶曹。壬寅。以賀節如京。兵部以我又請兵。將倭情虛實。本國形勢。發五難。令使臣條對。公一一臚陳。辭明意懇。尙書以下咸嘖嘖稱使乎使乎。遂奉皇朝約束日本勅旨以歸。癸卯。拜大司成。甲辰。出知安東府。乙巳大水。州旣濱洛。又當靑眞兩水之衝。受害益甚。壞廬舍漂人畜。不可勝算。公以州據上游。爲東南一都會。國家緩急所恃。非他列邑比。乃請使臺。大發旁郡丁。築兩大堤以防之。州至今賴之。丙午。遞歸。戊申。宣廟賓天。光海新卽位。徵拜大司成。未幾病免歸。庚戌由右尹爲大司憲。光海追崇所生母。立別廟祀之。號奉慈殿。祭畢。陳賀頒赦。公乃啓論。追崇之典。雖不得已。至於品節。宜從降殺。光海大怒。貶江陵府使。臺諫爭之不得。壬子。逆獄起。囚家文字。有南中領袖。亦以追崇爲不可之語。故事及於公。被逮庭辨。乃曰。別廟品節之宜省。在臺職嘗論之。他不知也。光海怒甚。事將不測。會白沙，漢陰，一松諸公。爲光海言某無可問。遂削職歸田里。尋以白沙公言。還授職牒。公自辛亥以後。屛處榮川之龜臺。所居有亭臺水石之勝。亭實據龜臺。而與鶴峯相對。故遂扁其亭曰龜鶴。日夕嘯詠以自適。若無意於世者。而每傷時憂國。未嘗不仰屋歔欷。丙辰十一月十六日卒。享年七十七。毌論鄕邑。卽旁郡之薦紳章甫。父老孺子。莫不涕泣相弔。及葬。會者殆數百人。後四年。鄕人爲立祠。以公之先祖文節公，嘯臯朴公曁公並享之。仁祖改玉之明年甲子。遺禮官賜祭如儀。孝宗四年。以公宣武原從。贈吏曹判書兼經筵義禁春秋成均兩館大提學世子賓客。配仁同張氏。司饔院主簿順禧之女。先公三十年歿。有二男四女。男幾善。安奇察訪。止善。生員壯元。都事。女權來。監正。李伯明，李有道，金是楨。是楨生員。側出二男四女。男潛善，從善。女李德良，李友益，李榮煥，黃中俊。幾善一男鋻。生員。止善五男。鋆，鎣，鐆，鑾，鋈。三女金溍。生員。琴好謙鄭而武。權來二男。尙忠，世忠。五女李榮基，金榮祖。參判。權鱉，金珌，金煃。別檢。李伯明一男長茂。李有道四男。崶。進士。訔，巖，耑。二女權克堪，黃震亨。金是楨一男烋。參奉。一女金時聖。潛善，從善。皆有男女。內外曾玄男女幷五百餘人。始公之諸子。葬夫人于郡北賓洞之兆。葬公于其南十里文丹里。今上七年。公之曾孫宗衍等。用卜人言。遷公及夫人之墓。合葬于安東府才山縣不老谷丑坐之原。公有至性。事張夫人。敬愛兩至。歿而含斂窀穸之禮。必誠必信。性沈凝敦慤。未嘗遽喜慍。居平溫慈。若言不出口。而遇事嶷嶷有樹立。光海之追崇奉慈。實幽閉東朝之漸。公之力爭於儀節之間者。意在防微。而卒以此見斥。及公旣歿。廢母之論起而彝倫斁矣。人莫不服其先見。其按湖也。有武人朴震元者。取人婢爲妾而敺其主。將置之法。有一宰爲震元致書曰。震元之妾。爲東宮密親。奈何輕辱震元爲。公不答。臨海君又貽書求解。又不應。竟坐之。其在安東也。臨海君奴驕橫列邑。按臣莫能制。嘗至府。騎馬直馳入。升堂謁公。公叱下堂。格殺之。於是。奸猾屛息。法令大行。公旣親炙大賢。得君子事君行己之道。故立朝四十年。能忠勤貞白。終始一節。卓然立名績。爲國之藎臣。鄕之長德。壽考令終。子孫衆多。嗚呼休哉。銘曰。凡士處約。讀書窮理。患不得時。而行其志。及其遭契。當官設施。而或憒憒。卒莫有爲。有斐金公。早得依歸。涵渟秩積。學以爲基。蔚爲華英。黼黻于國。翔于翰苑。鶱于臺閣。日贊王猷。以諷以直。歲在壬辰。長蛇荐食。三京淪沒。八路蕩析。王睠于南。命公安集。公乃爲檄。馳告列邑。激以忠義。諭以禍福。披膽敷肝。悲慨懇惻。民彝所同。孰不感泣。風聲丕振。義旅雲合。敵我王愾。殲彼兇賊。而卒克復。繄誰之力。王維材公。卽重公倚。按嶺嶺謐。巡湖湖理。內則經帷。憲司諫垣。迭長其席。而貳于銓。公持一節。夷險不遷。遘時昏穢。歸老于鄕。崇阿起亭。曲流浮觴。左龜右鶴。隨意徜徉。皤皤大耋。裕樂令終。鄕人尸祝。先祖于同。有子有孫。食德無窮。才山之縣。不老之岡。銘詩紀績。百世彌光。嘉善大夫司憲府大司憲兼同知經筵春秋館事藝文館提學權瑎撰。</text>
<title>神道碑銘[趙顯命]</title>,<text>上之二十二年丙寅。筵臣有言宣廟朝宰臣金玏朝京師。大明神宗皇帝特賜大學衍義一部。至今寶藏其家者。上卽命宣索。公之六代孫士人弘運。祇奉詣闕下以獻。時神宗皇帝不血食且百年。而御寶紫泥如新。上披閱感傷。下特旨以諭意。仍命還給。又別賜內藏大學衍義以遣之。異恩也。於是。搢紳大夫相與太息言曰。皇朝文物。惟此書獨全於四海腥膻之間。譬若剝上不食之果。嗚呼。往復消長之會。或者此書將爲之兆也歟。公字希玉。自號栢巖其先禮安人。四世祖諱淡。世宗，文宗時。爲集賢殿學士。光廟受禪。以吏曹判書徵。不就。贈諡文節。曾祖諱萬秤。成均生員。贈左通禮。祖諱佑。贈左承旨。考諱士文。文科刑曹佐郞。贈吏曹判書。妣仁同張氏。贈貞夫人。皆以公貴也。判書公之弟曰士明。成均生員。娶昌原黃氏。是實生公。判書公無子。取以子之。公幼聰警莊重。異凡兒。十歲。遭父喪。執禮如成人。叔父士皥歎曰。是必大吾門。立先墓碣。白而不文曰。將有待也。旣長。師事李退陶先生。嘉靖甲子。中生員。萬曆丙子。釋褐。分隷槐院。入翰苑。歷檢閱待敎奉敎。陞成均典籍。遷禮曹佐郞。尋拜司諫院正言。除高山察訪。不赴。復典籍兼西學敎授。屢轉爲弘文館副修撰修撰。又由典籍爲司憲府持平。遷成均直講吏曹佐郞宗廟署令。常帶三字銜。其在玉堂。疏論君德時政甚切直。上召詰公曰。爾謂予英銳太過者。何據也。對曰。如今日之事是也。上益怒。左右爲公謝。上意解。賜酒慰遣之。甲申。乞養爲寧越郡守。先是郡有怪。守宰至者輒死。公首訪魯山墓。齊沐具牲幣以祭之。修潔祠宇。立神位。以宋夫人配之。又疏陳邑弊十事。悉擧罷之。居三年。郡怪息而有麥穗之瑞。以校理還。陞司憲府執義。轉司諫院司諫議政府檢詳舍人成均司成掌樂司僕正。間爲搜銀御史。用特旨復入玉堂。旣而擢拜同副承旨。轉右副左副。拜刑曹參議。壬辰四月。倭寇大至。公受命安集嶺南。時一路瓦解。吏民逃散。邑里虛無人。公至則傳檄列邑。以鼓發忠義。以便宜行黜陟。辟置守宰。令各保守境土。身出入賊屯間。呼召散亡。稍自成軍。於是。郭再祐，金沔，權應銖等義兵繼起。而朝廷命令。始通矣。秋。拜安東府使。翌年癸巳。進階嘉善。拜慶尙右道觀察使。時歲飢。天兵在境。而無見糧。民飢死相枕藉。公給餉賑飢。日不遑暇。而繕城池練甲兵。爲一面保障之重者。益加纖悉焉。冬。拜都承旨。遷大司諫漢城右尹大司成兼五衛都摠府副摠管。甲午。拜大司憲。陞嘉義拜。吏曹參判。特拜副提學。復移大司憲。上箚論十六事。皆時務之急也。遞付西樞。又以大司憲爲體察副使。丙申。丁張夫人憂。丁酉。倭再猘。有旨起復。公復安集嶺南。公以賊勢稍緩。乞終喪。再疏乃許。外除。以大司成赴朝。在途移大司諫。已而拜副提學。時朝廷將遣使辨國誣。西厓柳文忠公以不請行。爲不悅者所中。公爲上力辨之。坐是罷。己亥。爲天將接伴使。病免。歷刑曹禮曹參判。出爲忠淸道觀察使。有武人坐不法。公將按治。有言其爲東宮私親者。而王子亦致書求解。公不應。竟致之法。庚子。還刑曹參判。改戶曹參判。壬寅。以賀節使朝京。先是。朝廷以倭情形可虞。有請兵之奏。至是兵部設五難詰之。公條對詳懇。有曰。寡君以大朝爲父母。夫子有急而不能盡其情於其父。一朝至於塡壑。則其父寧不大痛於心。而傷其不我告也。此寡君所以遠叩王門而不能已也。天子感動。降特旨約束倭酋。使不敢復動。而大學衍義之賜。實在此時也。復命。拜大司憲。再出爲安東府使。有王子奴橫甚。無敢誰何者。奴騎馬直馳入府中。升堂拜公。怒叱下堂。格殺之。豪猾慴伏。州濱洛。患水齧。公曰。此東南大都會也。國家緩急所賴。不與他等。遂築兩大堤以遏之。州民至今賴之。光海初。連拜大司成左尹大司憲。光海追尊其所生母爲恭聖后。立別廟。號奉慈殿。獻賀頒赦。一如宗廟禮。公爭之曰。追崇非禮。而群下不匡。固群下之罪也。今祭禮不殺。疑於宗廟。又烏在其爲別廟也。光海怒。出公爲江陵府使。壬子獄起。有云非議追崇者。以公爲領袖。遂被鞫。公抗辭不撓曰。品節則臣固爭之。而追崇之初。臣適在外。未及論。光海怒益甚。禍將不測。賴諸相臣救解。事得已。自是公無意世事。放浪山水間。日夕嘯詠以自適。丙辰。疾卒。享年七十七。配仁同張氏。主簿順禧女。後公一年辛丑生。先公三十年丙戌卒。壽四十六。贈貞夫人。有二男四女。長幾善。察訪。次止善。禁府都事。女適監正權來，李伯明，李有道生員金是楨。側室二子。潛善，從善。四女。適李德良，李友益，李榮煥，黃中俊。內外孫曾以下。今至四世五世。多不能盡記。而察訪生鋻。生員。鋻生宗準，宗衍。宗衍生鼎夏，鼎元。鼎夏爲宗準後。生斐然，穆然。鼎元之子生弘運。爲斐然後。此其世嫡之次也。公爲人沈厚溫恭。體若不勝衣。顧確然有內守。立朝能面折人主。爲政綜密有風稜。處患難危逆。所樹立率卓卓可紀如此。而以一介陪臣。動天子威靈。使強寇慴而國勢重。何其偉也。今其賜書猶在。有以起人主曠世之感。而使夫志士仁人。屢欷永歎不能已於匪風下泉之思。嗚呼。其亦不偶然也已。公與夫人合葬于安東府北乃城益谷里某向之原。公歿九年。而仁祖甲子。以先朝舊臣。遣使致祭。孝廟癸巳。以宣武從勳。贈資憲大夫吏曹判書兼知經筵義禁府春秋館成均館事弘文館大提學藝文館大提學世子左賓客。鄕人立祠以祭之。有文集若干卷藏于家。銘曰。公之顯用。宣廟盛際。公之擯死。光海亂世。公有伸屈。世以汚隆。濟于艱屯。有勞有功。人紀攸賴。峻禮之防。惟初曁終。名德益章。是有淵源。退陶之牆。公有寶藏。天子賜書。御章煌煌。桑海遺餘。王命取覽。嘆息霑裳。薪膽五世。絲綸十行。公歿百年。有此遭逢。非直公榮。我告萬邦。輸忠竭誠。奮武功臣。大匡輔國崇祿大夫。領敦寧府事。豐原府院君趙顯命撰。</text>
<title>墓誌銘 權公撰此誌時。將遷厝于寧越地。不果。後移窆益谷。更求於訥隱李公。 [權斗寅]</title>,<text>惟我外先祖栢巖先生墓。舊在榮川郡北文丹里之北洞。貞夫人張氏墓在賓洞。相距十里而近。歲辛酉。用卜人言。奉遷兩墓。合窆于安東府之才山縣不老谷。距公捐館六十有六年。距夫人歿九十有六年。後二十有五年。宗孫鼎夏以宅兆不臧。又卜地于寧越郡梨洞之直午原。經營改葬。將葬也。屬斗寅誌其墓。嗚呼。余小子。何敢當何敢當。然誌。所以備不虞。如不克就一世號文章鉅公者而謁之。而闕於掩幽。則雖以余之不文。亦有所不獲終讓者。況余忝居外裔之列。於是。役亦不敢不與聞。謹按。公諱玏。字希玉。號栢巖。本禮安人。高祖文節公諱淡。以節行文學。伏一世。事在太史。曾祖成均生員諱萬秤。贈通禮院左通禮。祖贈承政院左承旨諱佑。考刑曹佐郞。贈吏曹判書諱士文。妣貞夫人仁同張氏。判書公有弟曰士明。成均生員。娶昌原黃氏。是實公所生父母。判書公無嗣。以公後。公以嘉靖庚子生。生有異質。敦敏穎悟。甫十歲。丁父憂。執喪如成人。叔父士皥歎奇之曰。異日大吾門。必此兒也。旣長。遊退陶李先生之門。得聞爲己之學。雖爲親不廢擧業。非其好也。甲子。中司馬。登萬曆丙子科。補承文院。用薦入藝文館。爲檢閱待敎奉敎。陞成均館典籍。移禮曹佐郞司諫院正言。出爲高山察訪。以親老辭免。拜兵曹佐郞。帶三字銜。轉弘文館副修撰。陞修撰。移司憲府持平直講吏曹佐郞。年除歲遷。往復循環。而兼帶如故。其在玉堂。箚陳君德時政。頗有觸犯語。上怒召至前詰責。群臣莫不悚然縮頸。公益正言不少撓。上愈怒。會有近臣爲上言。上意解。賜酒慰諭而罷。甲申。爲養乞郡。除寧越。先是郡有怪。守宰至輒死。公旣下車。卽虔祭魯山君墓。爲置齊室。又求得收葬魯山君者後。使復其戶守塚。祭必親。歲以爲常。自是寧越無事。又疏條郡中十瘼。得報剗行之。居三年。治化大行。歲大熟。麥一莖兩歧。上賜表裏褒諭。及瓜。以校理徵。陞執義司諫。轉檢詳舍人。歷司成掌樂院司僕寺正。復爲執義修撰。辛卯。又以執義陞同副承旨。論處士崔永慶冤。忤時議遞。尋拜刑曹參議。壬辰。日本賊大勢入寇。連陷釜山東萊。數日。踰鳥嶺。國大亂。公受慶尙左道安集之命。至則江以左幾盡淪陷守令逃匿。人民鳥獸散。閭井蕩然。事無可爲者。公乃爲文布告道內。激忠憤諭義理。末又反復順則福。逆輒危辱誅死。慷慨悲懇。於是。士民莫不雪涕奮發。散者集。逃者還。而義兵起矣。公以爲當此危亂時。行朝隔絶。若不以權宜制置。而徒膠守故常。事不濟。於是。大小機務。皆隨便裁處。擇才能。權補守宰缺。集土丁。勦除往來賊。使不得交通相倚。當此時。蔽遮上游。沮遏其勢者。其誰之力也。秋。拜安東府使。旋命仍前任。兼管賑恤糧料等事。時兵火飢饉相仍。公私掃地赤立。公夙宵劌心。奔走經營。賑飢餓給饋餉。使不至闕乏。軍民皆父母之。癸巳。陞嘉善。拜嶺南右道觀察使。時天兵留鎭本道。糧料使李誠中卒。公當板蕩際。又兼管調糧事。竭心力規畫。動中機宜。人心恃以無恐。冬。拜都承旨。未至。改大司諫。移右尹。轉大司成。甲午。以大司憲進秩嘉義。拜吏曹參判。會臺諫追論鄭澈枉殺崔永慶罪。有爲澈地者竝引入。上特拜公副提學。使處置之。辭義嚴正。物論韙之。乙未。由副提學爲大司憲。箚陳十六事。上嘉納。以大司憲出爲副體察使。丙申。丁內憂去官。丁酉。倭再警。有旨起復公爲安集使。公以爲卽今緩急。與疇曩異。多置官。適足以擾之。無益於公。而毀先王禮法。是罪也。上疏乞終制。辭益懇。上許之。服已。以大司成召還。在道移大司諫。俄拜副提學。是時萬曆二十六年。而丁應泰誣奏事起。朝廷方陳奏伸辨。時西厓柳文忠公以首相當國。姦黨必欲擊去之。日夜伺釁。謀以中傷者無餘力。謂文忠爲國大臣。不自請行以惎之。上入先言。不能無惑。公慨然白文忠無罪。坐罷。己亥。爲天將接伴使。病免。尋以刑曹參判。拜忠淸道觀察使。還拜刑曹參判。辛丑。改戶曹。壬寅。以賀節使朝京。兵部以我國又請兵。皇朝旣已動天下兵。纔撤回。今難再擧。設五難。令使臣條對。公逐節陳對。鑿鑿中肯綮。得使臣體。遂奉皇帝約束日本勅旨以歸。癸卯。復命。拜大司成。出爲安東府使。乙巳。大水懷襄。漂廬舍人畜無算。州旣濱洛。又當靑眞兩水交。數被河患。民不奠厥居。府爲東南一都會。爲國重鎭。不與他列邑等。乃申使臺。大發旁郡民丁。築松浦兩大堤以防之。水勢始殺。民至今賴之。丙午。遞歸。戊申。光海新卽位。拜大司成。病免歸。庚戌。由左尹復爲大司憲。先是。光海追崇所生母爲王后。立別廟。號奉慈殿。方公爲憲長。有祭畢陳賀頒赦事。公啓論當初不得匡救。其責有歸。旣曰別廟。則品節宜有減殺。光海大怒。卽貶江陵府使。臺諫爭之不聽。至壬子獄起。囚家文字。有南中領袖以追崇爲不可語事。及公被逮。人莫不爲公危之。公不爲動。及庭問。但曰。追崇之禮。在臣在鄕時。至於品節。宜從裁損。臣固論之矣。光海怒甚。事將不測。賴白沙，漢陰，一松諸公伸救。得削職歸田里。後又以白沙公言。還授職牒。丙辰十一月十六日。考終于正寢。享年七十七。遠近皆奔走相弔曰。君子亡矣。及葬。會者三百餘人。後五年。鄕人爲立祠。以公之先祖文節公及朴嘯皐竝享之。憲文王反正之明年甲子。特遣禮官。賜祭如儀。孝宗四年。以宣武功。贈吏曹判書兼經筵義禁府事春秋館成均館事兩館大提學世子左賓客。公有至性。事張夫人極孝。爲人端慤凝重。外若不勝衣。中實確乎不可動。其按湖西也。有武人朴震元者。妾人婢而敺其主。將法之。有一宰爲震元囑曰。震元之妾。族於東宮。寧可坐邪。公不答。臨海君又居間求解。拒不納。竟坐之。其在安東也。臨海君奴行列邑橫甚。吏不敢問。一日至府。騎馬直馳入。升堂拜。命捽下格殺之。自是姦猾屛跡。無撓法禁者。始光海之追崇。玆實異日西宮錮廢之兆。公之力爭儀節間者。乃防微之意也。而竟以此見斥。公歿未幾。金墉之變作。而綱常絶。國幾殄祀。人皆服公先見。蓋公資稟旣厚。而早從有道者遊。得君子修己治人之道。故平生言行。無不可爲法者。而發而爲事業者。又皆卓落輝光。若夫細節小德。不足爲公輕重。可略也。配仁同張氏。司饔院主簿順禧之女。延福君末孫之玄孫。先公三十年歿。有二男四女。長幾善。安奇道察訪。次止善。生員壯元。義禁府都事。內外孫四世至五世六世。僅千餘人。公之事蹟。備在行狀碑銘中。謹掇其大者。撰次如右。系之以銘曰。於赫我祖祖文節。世載令德公乃發。早自得師聞正學。以文致身進塗闢。盛之經幄竭啓沃。處于臺席殫謇諤。由卑而鉅各盡職。不有君子何能國。歲在龍蛇封豕突。天地反覆原野血。公時受命任安集。泣血諭衆忠憤激。義士響應爭向敵。軍聲雷震賊氣奪。大嶺以南竟妥帖。最中興功多公力。出入內外炳義烈。與道進退終始一。惟忠惟孝乃公德。在家必聞在邦達。余言非誇疇曰溢。陵谷不變名不滅。外玄孫奉列大夫。行工曹正郞權斗寅謹誌。</text>
<title>墓誌銘[李光庭]</title>,<text>萬曆四十四年十一月十六日。少宰栢巖金先生卒。初葬郡北文丹里。明陵辛酉。公曾孫宗衍等。以宅兆不利。啓公墓。改葬于安東府才山不老洞。遂同遷貞夫人張氏祔焉。今上庚申。其五代孫穆然等。用卜人言復遷于府北乃城益谷里。以二月七日。合窆于鄕未原。距始葬爲百二十五年。其葬才山。荷塘權公斗寅爲之誌。旣再遷。穆然等又屬光庭曰。先祖塋域。旣改兆矣。宜又有銘。光庭以匪人辭不得。則次而序之如左。公諱玏。字希玉。自號栢巖。其先自禮安來居榮川。至文節公淡。顯於世文朝。光陵初。乞養東都。以太宰徵。不就而終。是爲公高祖。曾大父萬秤。生員。贈左通禮。大父佑。贈左承旨。考諱士文。刑曹佐郞。娶仁同張氏。無子。弟生員諱士明。娶昌原黃氏。生公。取以爲嗣。後公貴。俱贈太宰。夫人俱贈貞夫人。公幼有至性。喪先公。哀毀如成人。已從錦溪，嘯皐二公學。出入陶山門下。刻厲篤行。卒用有就。甲子。陞上庠。丙子。釋褐。逌槐院薦入翰苑爲檢閱。歷待敎奉敎陞國子典籍。逌儀曹郞拜司諫院正言兼知製敎。逌騎省郞拜弘文館修撰。轉司憲府持平拜銓曹郞。直道正言。無所顧避。壬午在玉堂。論君德闕失。上怒。召詰責公。公對不撓。上愈怒曰。爾謂英銳太過。何者太過。對曰。殿下此擧。亦臣所謂太過者也。上曰。然則爾皆是矣。左右爲公謝。上意解。賜酒而罷。甲申。乞養知寧越郡。郡有怪。守輒死。公至。祭魯山陵。修其齊舍設版。並祭夫人。復收葬者子孫以守墓。上疏論郡弊。除其爲害者。於是郡無怪。民歌麥穗。上賜衣褒美。己丑。以校理召還。上勞問及魯陵事。感歎久之。遷執義。歷司諫檢詳舍人司成掌樂司僕正。上益知公。以玉堂非公不可。命隨闕差充。公自執義還修撰。逌執義陞同副承旨。訟處士崔永慶冤。忤時議罷。轉刑曹參議。壬辰。日本大擧入寇。公受命安集本道。嶺首刳於兵。吏民鳥獸竄。邑里無人。公竭誠招呼。激以忠義。義旅興奮。時上西狩。朝命不通。公請以便宜處置。州縣無守處。竝置假將。遏賊西衝。賊不敢窺竹嶺一路。而嶺內外得全。兼管賑恤糧料等事。兵燹歲饑。民道路死。天兵至。無見糧。公出入危險。爲計度事以俱濟。癸巳。命公觀察右道。敎曰。招集散亡。振勵義兵。使數州之境。民得按堵。賊絶覬覦。卿之力也。冬。拜都承旨。改大司諫漢城府右尹。遷大司成。甲午。轉大司憲。拜吏曹參判。臺臣追論鄭澈枉殺崔永慶事。一二僚爲澈地俱引退。上特拜公副提學。令處置。公奏箚。爲公論所韙。乙未。復拜大司憲。上箚論十六事。上曰。爲國之誠。謀國之策。兩至矣。由都憲出爲體副。丙申。丁母憂去官。丁酉。倭再搶。上復起公安集。公以賊勢異於曩曰。乞終喪。疏再上。乃許之。喪除。以大司成召。改大司諫。還副提學。贊畫丁應泰構東征將士。竝誣我國。語絶痛。上引入內。不視事。公諫曰。殿下奈何以一夫之讒自沮。不爲宗社計乎。自多事來。上久不御經筵。天將接應多疏略。公又上箚極論。朝廷方議辨應泰。讒者詆柳文忠公居首相。不自請行。以激怒上。上亦不能無望於文忠。公力言文忠無他。爲姦邪欺蔽。坐落職。己亥。逌刑禮曹參判觀察湖西。有武弁內人婢爲妾而敺其主。公按治之。有言其爲東宮密親者。王子亦致書求解。公不應。竟致之法。王子爭海澤利。奴以書來。公曰。王子不知我。何書也。敺逐王子奴。一路肅然。庚子。還刑曹參判。辛丑。改戶曹。壬寅冬。賀節京師。兵部以我國又請師。不欲勤兵。發五難難公。公悉條對。辭意慷慨。天子嘉之。下勅旨約束日本。賜公大學衍義廿冊。雲錦二段。癸卯。歸復命。還大司成。甲辰。出知安東府。王子奴橫甚。觀察以下不能制。一日。馳馬上堂謁。公叱奴下。數罪格殺之。豪猾不敢撓法。乙巳。大水漂邑居。公申使臺。發旁近郡。築松浦二項大堤。以殺奔衝。民賴之。廬江書院祠退陶。亦渰于水。公謀父老。依山移築。爲爽塏。削己俸贍其器用臧獲。戊申。光海嗣位。以大司憲。率同僚請伸己丑冤死人李潑，鄭介淸等。請五賢從祀文廟。章累上。得施行。初。光海在東宮。疑母后不與己。旣追尊所生母爲恭聖后。別立廟號奉慈殿。祭畢。陳賀頒赦。公爭之曰。追崇之典。不能匡止者。固有罪。旣云別廟。其品節宜有隆殺。奈何視宗廟禮。主恨怒公。貶知江陵。壬子逆獄起。有云南中領袖不可追崇。主問知公。逮公。公對曰。追崇時。臣在家。至品節。臣固爭之。主大怒。事不可測。賴大臣諸公力救。削職歸田。凡五年而公歿。享年七十七。公卒未幾。母后幽閉而彝倫斁。識者謂公之一言。蓋慮其漸至此。公性慈孝。事張夫人。愛敬俱至。沈靜敦厚。平居若無異於人。而遇事嶷嶷有立。爲政平易簡約。而勤敏纖悉。細碎不漏。在所稱治。身躋宰列。淸如寒士。未嘗以私累公。未嘗隨衆爲子弟求恩澤。過公門常下馬。門無雜客。雅喜龜臺水石。爲亭對鶴駕山。晩年屛退。投壺觴詠。泊若無意於世。而顧念時事。中夜涕欷。筮仕四十年。忠亮貞白。終始如一。而發爲事業者。卓卓可紀如此。夫人亦仁同張氏。直長順禧之女。先公三十年而卒。贈貞夫人。有二男四女。男幾善。察訪。止善。都事。女壻正權來，李伯明，李有道生員金是楨。其餘男潛善，從善。女四人。孫內外具著狀碑中。蕃衍不可勝載。而察訪男鋻。生員。都事男鋆，鎣，鐆，鑾鋈。女三人。生員生宗準，宗衍。宗衍生鼎夏，鼎元。鼎夏爲宗準後。生斐然，穆然。鼎元之子生弘運。爲斐然後。泰昌庚申。郡人以文節公，嘯皐及公竝祠于鄕。長陵甲子。始遣官致祭。寧陵四年。以宣武功贈太宰。明陵癸酉。命諡公。不果行。有文集若干卷藏于家。銘曰。哲人之生。其蓋爲世。有卓其樹。艱危之際。公奮布衣。鶚立丹陛。許身于王。敢有四體。我操維法。疇爲權勢。海寇豕突。生民麋潰。微公安集。孰捍狂噬。往在昏朝。彝倫斁閉。方始私崇。其幾未晣。孑然孤雊。衆祉君懠。雖遭斥捏。正論不廢。屹爲世閑。厥功誰媲。龜臺嶻嶭。奔流之坻。我瞻磊偉。謂公其頎。溫然其容。若不勝衣。維道之聞。大小咸宜。銘于幽石。昭告來玆。後學通仕郞前惠陵奉事平原李光庭謹誌。</text>
<title>記聞錄</title>,<text>栢巖金先生玏。字希玉。文節公四代孫。性謙恭端雅。見者愛而敬之。早遊退陶門下。爲士類推重。先是。士林請從祀本朝五賢于文廟。歷累朝不能回天。光海朝。邪論大起。鄭仁弘詆訾晦齋，退溪兩先生。公爲憲長。陳啓得伸。人以爲有衛道功。光海追崇所生母祔太廟。擧朝靡然。公復以憲長獨啓。據禮經反覆切直。光海大怒。責授江陵府。因退老鄕曲。構亭於西龜之下。佳辰令節。觴酒自娛。年七十七而終。榮州志○金鶴沙應祖所撰性溫雅。言若不出口。及在玉堂。上箚極言時事。上大怒。牌招詣榻前。引公箚逐條詰之。公言色俱厲。應對不挫。箚中有英銳太過。而忠厚之量未廣之語。上曰。此言。何謂也。公卽對曰。如此擧措。卽英銳太過處也。上默然曰。然則爾言皆是乎。遂止之。今人行行自許。而嚴威之下。鮮不沮挫。世常說古今人不相及。豈不信哉。同上 平生未嘗呵叱人。於僕隷。雖親見其偸竊。猶泊然無見。一日。蒼頭被人敺來訴。公怒曰。品官奴自無所犯。則必無被敺之理。況朝士奴乎。輒杖之。有官吏嘗捉人于公籬底。相語曰。無恐。不我呵也。及退老。可謂身兼三達尊。而每於龜鶴往來之際。自沙禮村前至太平橋。不問主倅開坐與否。下馬步行而過。始終不懈。前輩風流篤厚如此。同上金玏字希玉。號栢巖。榮川人。幼穎悟莊重。少從朴嘯皐黃錦溪遊。聞內外輕重之分。及受學於先生門下。篤志勵行。至忘寢食。釋褐入館閣。直言正論。無所回避。壬辰之亂。受嶺南招諭之命。爲文布告道內。激以忠義。撐拄一方。中興賴之。累官大司憲吏曹參判。沈靜敦厚。恥言人過。氣仁言溫。若不勝衣。及遇事。乃更果斷剛決。毅然有不可犯者。昏朝奉慈殿追崇時。拜都憲。爭執儀文品節之間。所以豫防東朝幽閉之漸也。竟以此獲罪而不悔。立朝四十年。忠亮貞白。始終如一。蓋其資稟厚。而又嘗親事有道。故篤於天性民彝君親忠孝之道。而事業卓然可觀云。溪門諸子錄○權修撰斗經所錄公天品異常。輔之以問學之功。凝重而明快。溫恭而剛毅。平居謙退。身若不勝衣。言若不出口。亦未嘗高聲戲笑。至其臨大事當大論。守正不撓。有古人不可奪之節。金參奉烋錄公持身謹飭。未嘗放惰。雖朝夕侍側之人。不見其不冠而坐。同上平生不許接一武夫。贈遺請託。永絶於門庭。同上居鄕之時。雖平生極切之人。爲土主。一不先呈書札。土主有問。答之而已。未嘗干以私事。同上江陵賦歸之後。惟以放意湖山。託與風月。爲晩境事業。不以家事經心。問以其財。散與一家窮乏者。取其餘以爲觴詠之資。此外全不念及。故家無餘儲。同上癸巳。車駕還都後。宰相皆患祿薄。無不爲子弟求官。而公獨不然。太夫人曰。宰相之子。莫不蔭仕。汝子獨不得一命之官。何也。公曰。子之位躋宰列。亦已過分。何敢向人爲子求官邪 同上權陶隱虎臣嘗戒其子弟曰。正直立朝。謙約居鄕。有栢巖金公。吾常敬事之如父兄。爾曹其體念哉。權東巖省吾錄公以冬至上使赴京。淸愼律己。行橐蕭然。一行畏戢。不敢犯法。前後呈文。辭語感激。大爲華人稱賞。從孫鍌錄公平生未嘗言人長短及官政得失。奉身儉約。衣食取其纔足而已。每戒鋻等曰。咬得菜根。百事可做。此意。汝輩宜勿忘也。孫鋻錄</text>
<title>道內儒生疏</title>,<text>伏以盛朝自經大否。駿命幾墜而復續。群情已搖而底定。此正上下益思奮厲之日。今之萃人心保天命者。在殿下丕視功載。而明用懋賞也。夫以報功之盛典。施之袵金汗馬之輩。而嗇於保全方面之人。則所謂感動臣民。激勸斯世者。豈在是歟。臣等跧伏嶺外。淺於見聞。凡有功於國家者。不敢枚擧。姑以敷功於本道。而昭著於耳目者言之。伏見臣金玏。在壬辰四月。差本道安集使。受命四日。得達本道。于斯時也。朝命不行。棄城之守。不得制民。奔北之將。不得御卒。下民因亂而起。罔不寇賊姦宄。刦掠之是事。顚越之不憚。嶺下數邑之地。賊未至而先爲左袵之鄕矣。玏泣捧敎旨。乃屬其父老而告之曰。吾民之亂。甚於賊亂。不先輯寧。無以禦敵。於是。擇儒士。差以里將有司。求散官。授以假將守令。人有應募者勸之。民不從令者誅之。定上下之分。戢姦偸之謀。使斯民知吾法之可畏。知彼賊之可討。然後通諭遠近。獎成義旅。分軍要害。募及緇髡。備器械以資軍用。結衆心以固守禦。保一方已潰之民。爲他日根本之地。此雖臣子職分。而其功則可嘉也。至於禦賊。雖無執訊殲醜之功。而制勝郤敵之績則實多也。在玏帶命之日。倭賊之據咸昌者甚盛。分屯於龍宮。分屯於安東。分屯於禮安。日肆狺狠。毒禍逼於豊榮。將以開竹路而接忠州。奪我用武之地也。玏募精銳擇勇健。設奇於險阻。襲擊於巢穴。射殪之。使不得侵肆。沮遏之。使不得凌轢。如是者自夏及秋。而七月九日。禮安之賊遁。越十日。安東之賊遁。自是民情稍安。賴以永保。不特此也。賊之在江原者二陣。其一軍東自蔚珍衝小川縣。縣乃安東地也。避亂於此地者多被害。一軍北自寧越踰骨赤峴。峴乃豊榮界也。聚集於此境者將潰亂。人情洶懼。若在淵穽。玏於是誓師揮涕。渴盡心力。其禦東侵之賊也。定將率士。與義兵將柳宗介等兵。遮截來路。宗介至被屠殺。而勝算在我。故賊不敢前。其禦北來之賊也。躬率師旅。冒危直進。人皆奮臂而起。賊衆驚潰。棄其器械而走。自是不敢更進。則嶺下四五邑之獲免兵禍者。實在此也。當是時。國兵新喪。賊氣甚銳。任方伯閫帥之職者。踰嶺避賊。恐在人後。遂令賊鋒布絡一道。而嶺下數郡。幸完城邑。然而綱紀墮地。民將爲寇。急治則亂作。緩治則法亡。烏可爲爪牙之用。戰守之卒乎。玏制事合機。能得衆心。夙夜周旋。安民遏賊。以迄後日兵器備糧餉足。地爲歸輸之途。民忘服勞之苦。以辦天兵之供。以作藩屛之固者。實由於斯人也。嗚呼。嶺南當賊路初頭。而民未有迎降而附賊。士無不奮義而討賊。以至于今日。號爲節義之邦者。豈無其由與。誠以江右則臣金誠一赤心徇國。奮不顧身。賊兵在前。號令自若。有岳軍難撼之風。有江淮保障之功。江在則臣玏任職如上所陳。此二臣者。受命危急之秋。扶植倫紀。爲一道之望。得人死力。爲國家之用。忠精風節。聳動耳目。自是厥後。倡義之士。奮袂於鄕鄕。應聲於邑邑。皆以賤不殲不生。國不復心死爲心。奔走王事。終始不替。則二臣之功。於是爲愈大。非止爲一道之功。可爲一國之功也。然而元帥不奏其功。朝廷莫知其實。遂使不世之績。將歸泯沒之地。嶺南之人。咸懷憤痛者此也。今者景運重恢。克擧殊典。曰文曰武。咸錄其功。以爛竹帛。永垂無窮。此誠聖上勸勉之美意也。臣等竊念功疑惟重。皐陶爲帝德之贊。賞不及賢。古人爲君道之累。如使功無可疑而未蒙及賢之賞。則可謂爵賞以公乎。伏願聖上鑑燭愚衷。盡賞功之實。而揚有孚之光。則允協信賞之道。而民亦知所勸矣。</text>
<title>贈行篇</title>,<text>奉別金希玉先生謫宦江陵 一松沈喜壽三年多病客。六月遠征人。道直難容足。言危易逆鳞。科臣爭不得。宰相救無因。淚盡傷時眼。名高去國身。丹忠天北極。白首海東漘。龜鶴雖云阻。蓬瀛自可親。文翁興學日。宓子撫琴辰。庶見王心改。徵書下紫宸。送龜鶴主人赴江陵 五峰李好閔白髮先朝舊。三年哭廟時。進言聊自靖。沽直本非期。恩借湖山勝。神扶道路夷。天高大關嶺。何處望京師。</text>
<title>擬金某謝除江陵府使箋[溪巖金坽]</title>,<text>聖孝無乃太過乎。危悰實出於矯枉。言官不欲深罪也。特除迺忝於分憂。直愧靑蒲。榮慙紫綬。伏念臣。亞卿厚祿。七袠衰蹤。黃金橫帶於腰間。感激天地之洪造。白髮垂絲於鬢上。荏苒疾病之交侵。毫粟蔑效於平生。簪笏息念於晩境。痛先朝祥期之已迫。莫及軒帝之遊天。嚴淸廟祔禮之聿修。擧慶周成之訪落。大義何安於退伏。殘骸乃勉於驅馳。一覩龍顔。喜淚難禁於頌禱。再長烏府。誤恩莫回於控辭。惟聖君擢置於持法之官。豈欲臣含默而保位爲計。不言則斯爲負國。盡節惟在於格君。頃於奉慈之追崇。累陳伏闕之謬論。報天只生我大德。固知聖情之無窮。爲人後降等私親。滯執禮文之有截。不能贊成於至孝。宜天怒之示嚴。要是勿欺之孤忠。恥雷同之希旨。原其心則縱非橫議於成事。論其罪則豈容更冒於朝端。從寬典而俾欲其生。幸免臨老而遠謫。有言責者不得則去。自分辭朝而大歸。何圖綸綍之曲加。獲佩章符於庸質。憐仗馬一鳴而斥。欲使優養於殘年。秩畫熊千石之官。又是便近之善地。雲橫秦嶺家何在。非韓子揭陽之荒遐。州傍靑山縣枕湖。同白老餘杭之風景。雖昧三緘之愼。深知一麾之榮。汲長孺非薄於淮陽。倪若水何羨於臺省。捧白簡而不寐。昔愧傅玄之生風。褰赤帷而閒行。今學賈琮之視野。拙催科。勞撫字。治劇邑。安望其聲稱。心象魏。身江湖。危明主。罔間於內外。出都門。丹誠戀戀。感國恩。行邁遲遲。恭惟主上殿下。恭已九重。留心庶政。殺諫臣非國家之福矣。言雖直而每不誅。任大臣專柱石之寄焉。位雖辭而猶不許。如臣席藁之待。亦蒙製錦之除。臣敢不仰體如傷。勉勵不怠。望長安於日下。益虔土貢之封。沾聖化於海濱。庶蠲閭民之瘼。</text>
