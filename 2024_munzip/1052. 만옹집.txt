<title>上元 三首</title>,<text>正月十五夜。月升大如輪。老農登高望。要占歲豐貧。西南黃氣浮。東北赤氣堙。招朋相謂曰。峽田必多蓁。非旱卽大雨。趁早須築畛。正月十五夜。月升明如鏡。隣婦攬衣出。中庭灑掃淨。玉椀盛淸水。再拜別有請。側聞姮娥神。正司生人命。願生丈夫兒。作我門戶慶。正月十五夜。月升圓如盤。鐘閣人如雲。雜遝竟賭歡。携朋縱談笑。入肆喚酒餐。歷歷十二橋。踏盡夜未闌。到處笙歌咽。繁華說長安。</text>
<title>八窓樓卽事</title>,<text>偶來終南下。獨宿草堂中。近簷睡幽鳥。明燈話老翁。庭空月欲低。杜鵑啼花叢。深巷曉無鷄。不覺春宵終。隔鄰聽朝舂。紅旭已射東。臨窓擁衾坐。一氣何融融。萬物生生理。我欲問天公。逢春草何綠。得雨花何紅。扶藜下前階。一路淸溪通。披襟吸沆瀣。怳若脫樊籠。西岸得一樓。八窓正玲瓏。人言李尙書。此地風流雄。昔日詩酒塲。今朝寂寞空。我來屬令辰。登臨興無窮。遙吟俯長安。高唱撫蒼穹。欲尋酒家去。下樓問村童。</text>
<title>上十一兄 八窓樓。夢臨溪濯足。賞花携手。少焉睡覺。看石洲集。有夢訪子敏山居得一聯。入門聞水響。移席近花叢。覺而補曰昨日尋吾友。超然一笑同。入門聞水響。移席近花叢。酒盡依俙裏。詩成髣髴中。淸歡殊未已。歸夢太怱怱云。兄居此宅。弟夢亦異。遂次其韻。以實吾夢中之事云爾。</title>,<text>怳惚逢迎地。弟兄笑語同。入門聞水響。移席近花叢。情溢暫離後。喜忘一夢中。無端山鳥喚。驚起太怱怱。</text>
<title>淸明</title>,<text>好是淸明節。正當三月三。澗花矜春色。門柳帶朝嵐。拾翠人如玉。踏靑興自酣。冷烟虛舘坐。幽鳥語溪南。</text>
<title>立春。次杜工部韻。甲寅元日</title>,<text>今日立春是元日。皇天也得平分時。一元布德祈楓陛。萬物得春驗柳枝。菜出靑絲婦人手。歲逢佳節丈夫悲。明日卽亡室忌日故及之。 桃符欲詠傾椒酒。憂愛眞當夫子詩。朱子春祝。</text>
<title>次杜工部宣政殿退朝韻</title>,<text>尙衣初進絳紗服。司馬曉張龍虎旗。仰覩玉顔深有喜。恭承天語渙如絲。橋門雨霽環觀地。槐樹風喧法講時。竟夕諄諄皆誨諭。故敎嚴蹕入宮遲。</text>
<title>三月吉日</title>,<text>一夜池塘細草生。滿園風雨近淸明。新春抱病頻尋藥。深巷無人獨倚楹。臨戶靑山如好客。入簾嬌鳥作歌聲。小磎花事最堪償。盡日閒吟且倒觥。</text>
<title>雨中偶得兩聯。仍補首尾。</title>,<text>山家炊稻午鷄鳴。翠草庭前一望平。雨灑方塘看活潑。花開疎樹愛分明。風窓饒夢緣無事。藥裹關心學養生。日日閒居淸意味。欲輸詩句句難成。</text>
<title>走筆寄李友栗卿</title>,<text>蘆雲蘆樹夢中愁。記憶山堂與子遊。會處有時離有數。日思如月夜如秋。黃花美酒猶餘醉。白雪高歌苦未酬。定想寒窓燈下坐。故人心緖一般不。</text>
<title>山居</title>,<text>淸溪流不盡。碧嶂長爲賓。兩岸桃花發。無人獨自春。</text>
<title>與李友汝涵訪李栗卿于消憂堂。達宵醉吟。</title>,<text>山扉且莫遲遲開。爲訪高人俗客來。夜話深深窓月白。菊花叢下醉三盃。松扉月下喚兒開。秋老楊州一鴈來。愧我才無白雪曲。多君酒有黃花盃。今年秋菊已爛開。不見白衣送酒來。偶過消憂堂上醉。泛花還似重陽盃。松竹黃花三逕開。分明堂號揭歸來。心知太古淸風下。彈盡無絃且進盃。靖節詩。有且進盃中物句。故用之。消憂之東北。有歸來亭。夜到三分醉十分。君頏我頡氣軒軒。明朝喜飽藜羹煖。山日茅簷復啓樽。楓落鴈來秋色殘。一䕺衰菊傍闌干。洛陽城裏徐居士。來訪霞溪李克寬。</text>
<title>七兄，十二兄曁余同登東岳詩壇。遇雨而還。</title>,<text>春來何處最多春。第一名園第一新。洛陽城裏花千樹。收拾韶光付騷人。</text>
<title>七兄冒雨暮歸。不覺無聊。更次以呈。</title>,<text>村南村北日尋春。到處傾樽興轉新。最是杏花開盡後。隔溪微雨夜歸人。</text>
<title>次呈七兄慰下第</title>,<text>種桃栽杏倚雲多。春色未曾到此家。溟鵬會有圖南日。莫歎長安淚看花。</text>
<title>與十兄訪七兄。七兄會諸友。上終南云。仍題壁。</title>,<text>松關寂寂白雲封。應訪春光上碧峰。只在此山山萬疊。不知何處躡仙蹤。</text>
<title>春詞 附三祝</title>,<text>室大于斗。茅誅土築。人不堪憂。我不改樂。其樂伊何。樂在啜菽。東風拂梅。臘雪銷白。一團和氣。藹然可掬。收天下春。歸之于腹。有酒輒醉。有書斯讀。春吟夏詠。朝乾夕惕。徜徉卒歲。維意所適。謇酌新醪。介爾景福。君親一念。詠歌三曲。○初祝曰。酌以大斗。小子祝告。三樂之一。五福之一。再祝曰。雲行雨施。天下煕煕。蘇我百姓。弛我后憂。三祝曰。海內洗心。自此日新。苟爾日新。日又日新。</text>
<title>題七兄山家 近日因雨不得相從。今日始來訪。仍題。</title>,<text>幽人掩此關。爲喜隔塵喧。兩弟日酬韻。二兒時習文。庭花閑自落。澗鳥嬌多言。欲問山中事。春風酒一樽。</text>
<title>崇齋酬唱</title>,<text>露白芙蓉落。猶餘一朶開。淸塘詩意可。高客雨中來。</text>
<title>敬次仲父韻</title>,<text>花欲盛時妬風多。月宵多雨欠月華。可惜春光太半減。雨中持燭賞殘花。</text>
<title>從祖議政公延謚日有感 從祖議政公易名之典。久而未行。嗣孫相繼殞沒。世傳舊第。今已三易主矣。肆我堂叔慨然興愴。乃議于同人。相助贖還。今星州牧閔兄捐俸設宴。以行延宣之禮。實盛事也。親黨咸集。竟日遊衍。而不能無盛衰存亡之感云爾。</title>,<text>梨園仙樂動春天。輿馬沙堤宛昔年。美號祖孫同壹惠。聖恩前後盛三延。靑氈舊第宗人贖。紫綬豐筵宅相賢。太祝嗣玄方藐爾。夕陽揮淚藥田邊。庚午淸明。</text>
<title>贈趙司禦汝晦 余於少時見談命者。云趙汝晦造命。與余相同。聞甚異之。欲一論懷而恨無緣相逢矣。今年余直衛從司。汝晦亦持被桂坊。一接如舊。共談平生過去休咎。往往相符。各無所成。而齒髮皆已衰焉。則推命之術。亦不可專斥也。其若同庚講誼。自古攸貴。然羊酒相賀。知爲同日。而時則未可知也。張中丞日少於許濉陽。周公瑾月先於孫伯符。裴晉公與庾威。以甲辰之雌雄爲謔。程待制，龐樞密。以戊子之大小相爭。以至乎洛社諸賢甲會之遊。亦云盛矣。而皆未若吾二人年月日時之不一差。眞是稀有之奇事也。</title>,<text>生齊年月古亦奇。何况君吾幷日時。戊子寧容爭大小。甲辰還笑辨雄雌。身隨藥裹眞同病。志負桑弧奈共衰。一面相逢如舊處。聯翩衣珮兩宮司。人間庚契最關情。太歲尤難月與幷。時未必同羊酒賀。日猶云異許張生。倚樓聲譽中年艶。下榻襟懷此夜傾。六合俱當眞說此。星盤一紙共推評。</text>
<title>除夕</title>,<text>除宵相對最堪憐。明日平頭五十年。知命君宜追古聖。覺非吾亦企前賢。屠蘇誰抱巡盃後。辛菜難推一飯先。共待春風初度日。東都甲會勝遊傳。</text>
<title>偶吟</title>,<text>白晝松關掩。靑春柳影斜。詩情病餘減。樂事夢中多。</text>
<title>贈朴翊善 自衛從司。仍承傳陞拜典牲主簿。肅謝後不能無餘戀於講學出入。往訪講書院朴翊善聖源。口呼一絶以勉焉。</title>,<text>閱歲長登甲觀筵。欣瞻睿學訖三編。宣仁一出餘懷耿。輔導惟希講院賢。</text>
<title>當講日。述呈朴翊善。鎖直牲署。每當講學日。不無講筵之戀。畧述微忱。以呈朴翊善。</title>,<text>謹閤身辭出肅章。中宵魂夢到寅陽。今朝隻日知開講。善行編中第幾行。</text>
<title>自嘲 犧牲看品時。太學士謂余曰挾策登筵之人。猝當牽牲之役。未知何如。盖相嘲也。其後太學士講學時。以此言傳于舊僚而相笑云。故自詠如此。</title>,<text>銅龍昨日上書筵。郊署今朝掌乘田。廟社山川奔走處。牽牲呼腯享安前。</text>
<title>溫泉宮陪從回路。雨止治發。口呼。二首○庚辰七月二十七日</title>,<text>旅舘秋生夜敵年。水州官燭照文筵。行宮御墨今猶揭。畿輔軍容此獨專。身上周防三尺劍。路中行李一條鞭。禿城南畔烏梅浦。潦雨新晴水接天。旅窓誰可與爲朋。竟晷孤床獨枕肱。爽氣新秋盈玉宇。流霞落日照金繩。卸鞍馹馬空啖草。啣命行人惱飮氷。客裏滯程還有慰。詩情殊覺此時增。</text>
<title>詠恩字。揭愛民軒。並序</title>,<text>聖上庚辰正月十二日。臣命瑞以王世孫衛從司右從史。陪世孫。侍坐于崇文堂書筵。上命世孫讀小學書題。仍命臣陳文義。臣拈出愛親二字。仰勉世孫。上以其語要約。大加稱歎。俯詢賤名。筵臣有以故南原府使徐宗鎭之侄仰對者。上曰然乎。是予銅闈時桂坊也。今其侄又爲世孫講官。事非偶然。所陳篤實。特命陞敍。臨罷笑謂臣曰。汝當爲守令。是予薦也。汝以愛親二字勉世孫。予則以愛民二字勸汝。予聞縣齋謂之東軒。汝須臥東軒而須愛吾民也。臣拜受溫音。感泣而退。後數日。陞典牲主簿。以入直官。特賜輪對。是夏禱雨。累度親臨。臣例以掌牲令進。輒使臣入侍于版位前。及六月都政。遷地部郞。亦以事頻使召問。翌年元日太廟展謁時。以前例房入侍于永寧殿東庭。越三日夜。除宜寧縣監。今當辭殿陛而赴南邑。奉版輿而享專城。烏鳥之私情雖伸。犬馬之餘戀彌切。仍竊念如臣無似。猥以微末蔭僚。昵侍經幄。襯近耿光。前後召接。殆逾十數。天笑藹然。敎誨諄諄。若家人父子。或稱以故人之子。或勸以功令之業。郞官一麾。皆以低擬。荐被恩點。榮寵眷遇。逈出尋常。怵惕感激。寤寐不諼。涓埃塵刹。圖酬無地。而惟前年所受愛民二字。卽此日微臣報效之方也。將於赴任後。卽當以此二字。敬揭扁額于政軒。坐臥昕夕。常目銘心。視民如傷。若保赤子。使此百里之民。得免於失所之歎。則庶幾不負我聖上丁寧敎戒之萬一云爾。星署雷封摠異恩。微臣何以答吾君。愛民二字親承訓。敬刻華楣揭政軒。</text>
<title>送別李靈山</title>,<text>浮蟻三巡攬別情。使君五馬向南城。尙書家法今猶在。竚看楊公遺後情。</text>
<title>永川朝陽閣雨中 辛巳余到宜春任所。再從弟伯承亦任長水縣。相與約會於安陰光風樓。樓在湖嶺之間。殊鄕敍倫。亦一勝事。時値七夕。鼎話數宵而罷。其後承從遞歸。今春復來莅義城。適以差祭。共會於永川朝陽閣。又當七夕。滯雨七晝夜劇談而歸。事不偶然。而亦不知明年七夕。更會何地耶。</title>,<text>風樓七夕共分張。湖嶺悠悠別夢長。南國五看桐葉落。對床今夜又朝陽。</text>
<title>以酺祭官往永川。雨中將事。沾濕而歸。休朝陽閣。</title>,<text>祀罷靈壇雨未收。荷衫蕭颯鬢毛秋。樓前水漲連滄海。欲放漁舟不自由。</text>
<title>朝陽閣。次圃老韻。</title>,<text>中分二水挹欄廻。畫閣登臨廣野開。千載碧梧今已老。九苞丹鳥幾時來。上頭題板先賢筆。前後停槎信使盃。盡日笙歌愁未解。滿天風雨苦遲佪。</text>
<title>檜山舘。次合浦將星樓韻。</title>,<text>誰引河魁號鎭樓。大都護府壓溟州。壬辰壁壘餘羞在。元帝艨衝往跡悠。題石何年來許叟。還珠近歲頌南侯。披香亭上憑欄坐。百日紅開映碧流。</text>
<title>復次前韻。以刺元兵岐島之役。</title>,<text>列艦何年起戰樓。枉追秦政駕滄洲。還珠浦口帆無影。對馬島前水自悠。督府曾開來達魯。先鋒尙愧屈麗侯。移栽倭栗如梨大。浪說相傳志怪流。</text>
<title>檜山舘。行望闕禮。</title>,<text>襜帷皁盖會昌原。望闕儀成節注繁。仙仗怳移仁政殿。淸臚如轉肅章門。三呼齊祝南山壽。四拜遙瞻北極尊。微悃不緣高嶺隔。朝天夜夜夢中魂。</text>
<title>王世孫入學頒敎後。行望賀禮。王世孫入學頒敎差員至。與昌原，熊川倅及自如丞。陪廵使出迎南門。還至客舘。入庭成禮。又步前韻。</title>,<text>差郞宣敎到昌原。小邸齒胄縟禮繁。干尺衣成趨聖廟。橫經講罷動橋門。執篚生與司樽立。諭善官兼博士尊。陪衛策封如昨日。南天滯跡却傷魂。</text>
<title>題友人書室</title>,<text>翬革榱簷帶曉晴。水廻書室喜重成。喃喃聲和咿唔響。數數飛如學業精。擇木棲遲知有所。捲簾恩意也非輕。慇懃說與冠童地。永世藏修不復傾。</text>
<title>送人之燕</title>,<text>五帝三皇統緖遺。春正列史細看宜。中華久値黃楊厄。天運循環倘有期。爲我停軺遼水東。宜伻毛穎詰秦蒙。千秋可笑防胡計。留築長城萬里空。</text>
<title>過鼎巖津。舟中口占。</title>,<text>巴山郡北宜城南。恠底江心峙鼎巖。顧畏于民王可訓。調和之任孰能擔。元章如見應呼丈。諸葛復生政策三。道士彌月何處去。欲聯詩句睡先酣。</text>
<title>換鵝亭呼韻</title>,<text>嶺嶠聯朱紱。江山共彩樓。大家承敎訓。兒輩任風流。佳句新年得。淸談此夜修。春來公事少。留約鏡湖舟。山陰如斗縣。生色換鵝亭。爲是羲之筆。曾書道士經。高風人共艶。遺跡境仍靈。好事南豐子。先余墨沼銘。</text>
<title>洗硯池</title>,<text>千古稽山風字硯。淸池洗出紫雲光。安將此日籠鵝筆。重寫仙經四五章。</text>
<title>道士觀</title>,<text>風流全付筆家王。鏡水稽山結搆長。別有朱欄稱道觀。不妨分屬賀知章。</text>
<title>次李上舍汝晦賀姜斯文君擎延子婦詩韻</title>,<text>鄕居毓德吉祥多。老大新延子婦嘉。從此向平家事畢。名山筇屐出遊遐。讌集衡門少長咸。賀君佳婦配佳男。翻將一世民生祝。宜室宜家樂事覃。</text>
<title>次從弟江陽太守韻。呈浩然亭主人。</title>,<text>古閣丹靑一日明。肯堂聲譽動隣城。愛民軒上未歸客。緬昂高風鄙吝生。</text>
<title>鄕會日暢懷 重九後二日。適値鄕會。步出齋後。遂邀諸長老對話。左瞻校殿德院。右指鼎巖風帆。黃雲滿野。蒼篁成韻。亦足暢懷。到曛月明。村烟繞城。移坐客舘。永夕歡遊。第念四載無勣。辜負諸父老。今日之遊。徒爲勝事。以識於同遊之錄焉。</title>,<text>耆舊南鄕德有鄰。登高嘯詠喜情親。傲床白髮今如許。愧殺黃花欲笑人。</text>
<title>換鵝亭卽事</title>,<text>嶺外新年日又人。故園梅柳爲誰春。山靈莫是移文否。愧我行裝似彥倫。</text>
<title>山陰道中</title>,<text>瑤田玉洞水流淸。亂石如羊濈濈橫。却把稽山金華視。龍鬚鞭拂喚初平。名區福享十分淸。暇日樓臺綠竹橫。彩服稱觴新甲子。萱庭留雪舊嘉平。山陰古有隱之淸。然後村扉吏不橫。更說棠梨聽訟訣。靈臺先要似衡平。</text>
<title>換鵝亭宴客</title>,<text>靜封朱印正。閑捲綠簾斜。遙嶺生新月。空洲落晩霞。日臨桃葉硯。時飮桂花茶。對客閑宵話。燈前睡小叉。</text>
<title>次堂侄 迪修 換鵝亭韻 二首</title>,<text>洗磨風硯水盈塘。尙有魚兒飮墨光。安得天台白雪訣。黃經寫出兩三章。經帖分明記姓王。道家摸搨壽名長。當年若解籠鵝趣。盍寫鄒賢鶂鶂章。</text>
<title>會稽歸路。又疊來時韻。</title>,<text>信宿靈區客夢淸。迢迢歸路嶺頭橫。無端一夜山陰雪。百里瑤田上下平。遊興剡溪盡意淸。筍輿飛渡木橋橫。嶺頭日出東南望。歸路丹丘似砥平。雪岑消盡澗流淸。曲曲盤陀素練橫。安得西湖令前釀。胷中磈磊澆來平。仲容豪致竹林淸。子敬疎琴日夜橫。時倩阿兒拈韻字。近來詩調愧平平。</text>
<title>登矗石樓 故兵使崔錫漢。以營婢論介死節事乃狀聞。賜名義巖。載荷潭日錄，眉叟記言。今丁卯兵營江渚。獲古印章。卽右兵使崔慶會死節時所佩也。背刻萬曆年號。至於狀聞。御製銘銀字塡匣。送置本營。遂有致祭之命。而三士中一人尙未聞褒揚之擧。及於次聯。</title>,<text>春城遊跡柳河州。未易題詩矗石樓。亂後誰知三壯士。時平惟見大江流。官娃貞石波心屹。節度金章水面浮。賴有龍蛇餘錄在。憑欄讀罷下汀洲。</text>
<title>次惠之矗石樓韻</title>,<text>丹雘遙分曲曲楹。南州鎖鑰說孤城。江山半是忠臣氣。雲月空餘義妓名。十里臺隍兼水石。一營皷吹雜琴笙。聞君昨日登臨處。千古誰眞畫有聲。瞥眼曾經復失塲。雪中遊賞渾茫茫。邇來勝地勞魂夢。此去名樓只莽蒼。巖月橫江疑白馬。篁風吹碣憶睢陽。君詩引我千秋淚。太半招招詠國殤。</text>
<title>禮安李上舍與姜斯文以詩相較。走次解嘲。</title>,<text>簞瓢自可樂顔淵。底事詩筒日共傳。得失休將魚兎較。世間何物不筌蹄。</text>
<title>乙酉中元後四日。行養老禮。養老古禮。五載經營。今始因慈闈晬辰之翌日。延鄕老諸員。畧依儀文。草草行禮。遂咏五律。以替乞言。</title>,<text>此禮經營久。今秋仍始行。斑衣歡報草。華盖幸連城。尙齒延鄕老。薦茶愧薄誠。從知王道易。忠孝祝吾氓。</text>
<title>寄山陰弟衙</title>,<text>弄罷塤箎忽悄然。經旬失却枕上聯。簿書已在初炎簡。鼓角猶從短夜傳。桐砌掃花山雀集。竹田除草籜龍穿。客窓近日無人到。叵耐簷鈴達曙懸。</text>
<title>次堂侄 迪修 韻</title>,<text>嶺外羈愁苦未裁。蕭蕭白髮鬂邊催。莊周書讀人間世。陶令賦成歸去來。日對寒梅歌白雪。時頒新曆想靑臺。符囊印匣渾身外。閒數棲鶴點點廻。</text>
<title>作鐵冠會</title>,<text>烏炭熾金爐。腥盤圍鐵笠。排寒促席遊。發欝當窓立。歌瑟度良辰。唱酬成雅集。翻憐白屋寒。應罄甁中粒。</text>
<title>雪夜與堂侄 迪修 步出衙門。淸覿未闌先歸。詠詩以示。</title>,<text>歲色崢嶸雪滿天。官居寥寂晝常眠。無端一夜梅詩興。灞水橋邊半聳肩。竹下淸風小阮賢。來如雪裏慰藍田。老夫却與梅兄對。畫閣琴歌讓少年。宜春舘裏歲將闌。梅閤微陽漸覺還。裊裊纖歌飛畫棟。一天明月雪千山。南樓玩月亦豪情。雪色千家繞一城。嶺外天涯信是客。任敎歌瑟到三更。雪下南天道路難。遙知此夜弟應寒。一篇招隱開窓詠。明月山陰棹可還。</text>
<title>次陽關韻送堂侄</title>,<text>故山猿鶴怨春秋。苦狀風塵最宦遊。每値送人還北洛。鄕關歸思動南洲。靑袍一着換芰衣。作吏三年未賦歸。今日送君先我去。傳言僮僕護荊扉。衰年骨肉惜分離。今送賢咸贈別詩。百日看盡千古史。喜爾歸篋富來時。</text>
<title>贈別堂侄 堂侄進士迪修來遊數朔。遽爾分張。不堪悵望。玆以撻禽之道贈之。先祖藥峯公早孤。旁祖春軒公敎養成就。故雖不敢援引。而實爲傳家之法則云爾。</title>,<text>藥翁成就賴春堂。世世吾家敎有方。試爾南山喬梓道。不煩碁賭紫羅囊。</text>
<title>釋菜淸齋。與諸章甫序坐食堂。仍次板上韻。</title>,<text>文敎羞川郡。治聲愧杜詩。黌堂歌鳴鹿。師宮敬奠巵。撫磨勤夙夜。功化計來玆。講道從容地。西岑隱半䂓。</text>
<title>贈堂內新恩</title>,<text>吾門及第又今秋。喜爾妙年名士流。福祿傳家蓮桂折。杯樽稱慶菊花浮。從今得意新長路。能忘讀書舊小樓。君子不徒溫飽計。望須珍重莫浪遊。</text>
<title>贈舍侄進士 英修 到門 時舍仲任積城縣。而紺巖卽積城山名。</title>,<text>喜爾新題鴈塔名。扶衰來見鯉趨榮。綠楊風暖巾衫穩。紺嶽最晴皷笛迎。東閣賀賓聯日醉。北堂和氣宿疴平。流連漸近天中節。次第湍坡拜掃行。</text>
<title>慈闈八耋晬日祝嘏</title>,<text>庭下萱抽八十春。草心思報樂玆辰。恭聞北闕呈豐近。移孝微忠祝聖人。大家歸第自宜春。婦女孫曾共晬辰。爭說睽違今六載。榮衛還勝齒減人。梳匜匙箸勝前春。氣度如常十二辰。燈下手縫衣緜紬。兒身老大着誇人。秋日溫和似晩春。擧家歡笑度玆辰。門閭喜覺祥光繞。一道南天耀老人。和氣氤氳壽域春。遭逢何幸聖明辰。晦翁祝母當年語。更願同豐億萬人。</text>
<title>周甲日有感</title>,<text>小酌春風列綵裾。世間回甲擲梭如。蓼莪從古詩堪廢。蓬矢於今志負初。舊巷問誰庚友在。同堂嗟我卯君餘。臨盃自切殘年祝。次第兒孫日課書。</text>
<title>仲春小集 是歲壬辰仲春。小集城西。休台葱竹之情。涵令東陵之遊。宛然如昨日事。退友世好晩而彌篤。酒後談及仙區歷覽之景。頗滌塵襟。第吾四人。皆過花甲於昨年。今相對頭盡白。雖欲理屐携筇。其可得乎。相笑而罷。會日亦辛卯日故並及之。</title>,<text>吾曹生壽域。何必訪安期。咏我靈芝秀。敎君素髮遲。淸遊須簡率。巡酌莫差池。辛日修庚禊。先成四卯詩。</text>
<title>題旌善鳳棲樓</title>,<text>桃源太守世稱仙。仙好樓居自古傳。飛鳳之上爲後鎭。棲鸞于棘比前賢。洲同白鷺分雙派。枝老碧梧問幾年。可惜如今無地起。故將華額政軒懸。</text>
<title>夜遊旌善沒雲臺下盤渦上</title>,<text>松間斗麓若風旋。天畔危臺似月懸。獨立振衣窮眼界。夕陽歸鳥沒雲邊。山脊樵途一縷旋。孤臺百丈水涯懸。登高更覺鄕關望。三角雲峰鶻沒邊。沿澗危遷步折旋。沒雲臺上月初懸。盤渦臥瀑殊淸絶。列炬周遊水兩邊。</text>
<title>和高寓士詩</title>,<text>四月山村事事奇。鷄兒初長蕨芽肥。張翁携酒高翁詠。太守行春醉過時。</text>
<title>贈旌善郡八十老人</title>,<text>靜室春風白雨潭。星如半月照楣南。鹿車偕隱六旬一。鳩杖高啣八耋三。賀客傾鄕黃耇老。斑衣洗腆皓鬚男。愧稱地主臨筵上。增誌桃源壽美談。</text>
<title>舍弟回甲晬日。酒所適見賀幅。仍次其韻。</title>,<text>八十吾先爾。君生在甲辰。斗星雙照影。花甲兩回春。壽觶酬悲喜。嘏辭頌刹塵。白頭相賴命。同醉火攻人。</text>
<title>邦慶頌祝 邦慶之日。遠近爭傳。雖在僻巷。亦卽承聞。不勝忭欣。仍伏念庚辰秋。臣以溫陽修理使。猥荷信任。累見盛德。陪還至隋城。川漲日落。鶴駕駐山倉。曉至行宮前。雨霽旭出。山川照朗。按轡流眄。睿情爽快。良久廻還矣。昨年移奉園所。事非偶然。而今歲邦慶。誠爲莫大之休祿。伏想我聖上遷園之誠孝。寔出英斷。莫非天也。臣又以地部前例房。承命奉審永寧殿。撰進祧位繼建之圖。則天顔和悅而下敎曰。從今以往。可見國祚之綿遠矣。仍命藏置于儀仗庫中。曰將來世孫有子有孫。然後可以按圖而擧行矣。惟此二件事。允爲前定之景貺。故首聯先及之。士庶蹈舞。詠于次聯云爾。</title>,<text>載路聲傳萬口均。流虹光景一時新。卜延宗祧欽皇祖。受佑隆園賴聖人。街市井閭歌鼓競。紫緋金玉讌遊頻。恭惟北闕懸弧樂。欣戴南山祝萬春。</text>
<title>邦慶後會吟識喜</title>,<text>華筵皓髮笑談宜。霽後中天化日遲。非直臣曹年爵喜。都緣邦籙億齡期。井虹苑霱無前瑞。街舞衢謠太古煕。遙祝北宸微悃罄。臨歸交袖勸餘巵。</text>
<title>睡起感懷 菊日前二宵。夢與亡友沈令對酌如舊。覺而雨灑窓簾。悵悼而起。感憶滿城風雨近重陽之句。而安友又以書來。言及昔日之會。以今年看花伴。已失去年人之句記示。故並及之。</title>,<text>寂寂窮居秋夜長。滿城風雨近重陽。籬邊恨少看花伴。夢裏還開喚酒塲。契友書來同感歎。弟衙便闊亦懷傷。人生八十支離厭。休咎何須問彼蒼。</text>
<title>摠府直中</title>,<text>五衛營連禁漏臺。隨風黃葉滿庭堆。長林斷續三秋盡。晩食艱辛七日來。伴直諸公多不健。請番殘吏每空回。裁書爲報城西社。明日重陽可共杯。劒佩晨趍五衛營。守宮恩點四人並。君王記得鬚眉皓。前對何煩奏姓名。八載優遊里社間。白門修禊視香山。誰知已老懸車後。重入金閨拜聖顔。露下宮林夜氣淸。候秋誰見老星明。蕭然白髮同無寐。伴直周廬聽漏聲。</text>
<title>修禊</title>,<text>修禊倣蘭亭。吾家添喜錄。百年慶再逢。六世仍三續。分酌逐文行。泛觴沿水曲。佳談擬壽傳。外史書猶足。</text>
<title>八十三歲。題禊帖後。</title>,<text>蘭亭續會三癸滿。前度今來世所罕。揩眼欣閱曾題帖。聯筇幸携舊餘伴。蠶嶽嵩高宛稽山。山水流曲泛酒椀。濟濟冠童相揖讓。錚錚壺矢勝絲管。頹境唱詠慰幽欝。霽日光風喜和暖。昇平盛事傳來甲。老筆臨池謹識欵。</text>
<title>逸句</title>,<text>麥因好雨新抽葉。花㥘輕寒尙勒鬚。缺</text>
<title>次登樓賦 仲春與從兄往墨洞故東岳尙書李公之宅。則倚山臨溪。交窓疊欄。輝映宏麗。雖經兵火。獨巋然而存。實可貴矣。但尙書當年風流。豪雄一代。今已寂寞。徘徊周覽。不勝感舊之懷。適觀公遺集。有次王粲登樓賦。而文辭淸韻。飄逸騷家。身丁亂離。憂念王國。故下意文字。無非廊廟之志。今來此地。尤切深仰。聯次成韻。一以寓感仰先生之志。一以表名園勝景之地云爾。</title>,<text>登巋然之孤樓兮。酌流霞以排憂。籌長安之舊宅兮。鮮能存而與仇。縱處近乎城市兮。怳神遊乎瀛洲。望北闕之佳氣兮。接南鄰之聽流。行路指點。某水某丘。古木入雲。新麥蔽疇。惟彼兒童與走卒兮。尙識公之舊留。究斯宇之肇創兮。倏往古而來今。方輪奐之有事兮。須工倕以乃任。架終南而建楣兮。緣叉溪而爲襟。開八窓之重重兮。對三角之崇岑。人誰笑乎其拙兮。寔巧極而算深。曾日月之詎幾兮。滋頹仆其難禁。昔先生之丁亂兮。和仲宣之悲音。留瓊篇於宇宙兮。景余想於朗吟。矧此地之留憇兮。倍遊客之傷心。立風欞以四顧兮。爽余襟兮懷未極。郊坰杳於天際兮。實難騁乎眼力。春晝永而巷空兮。微雨近於寒食。鳥巢桷以爭乳兮。鼠攢楹以不匿。繽樹華而草綠兮。自空園之春色。長廊閴其無人兮。但鳴鳩之雙翼。客來多而主少兮。撫棟宇以太息。懷思競於緬仰兮。聊感古而惻惻。陟東臯以暢志兮。詠泉流以瀉臆。羌到夜而無寐兮。乃散步於階側。</text>
