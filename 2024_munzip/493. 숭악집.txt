<title>紫霞洞</title>,<text>淸泉洗不已。石磨色如霜。上有羽衣列。長嘯松風凉。</text>
<title>蠶頭</title>,<text>褰衣上蠶頭。滿城桃李花。舒嘯淸風來。四面靑山多。</text>
<title>芙蓉堂</title>,<text>繫馬芙蓉堂。風來我衣飄。壁上有佳句。島夷不敢燒。</text>
<title>姜孝子碑</title>,<text>不朽一片石。萬古屹然峙。道傍來去者。孰非爲人子。</text>
<title>追懷林美材 大用</title>,<text>天下皆朋友。知心不易得。美材今也亡。有事必沾臆。</text>
<title>贈柳進士 夏增</title>,<text>養痾書久廢。謝客門常關。莫怪相見少。卧吟行路難。</text>
<title>贈韓生 鐸</title>,<text>三遇靑松縣。同過首陽山。此日分散後。相見或長安。</text>
<title>贈葛峴金進 二首</title>,<text>君平非賣卜。鬼谷好藏身。一犬山下吠。時有問津人。河龍旣茫昧。山葉自開落。重過大德下。日月照茅屋。</text>
<title>次贈彩霞洞朴致謙 濟儉</title>,<text>君家餐彩霞。我家多白雲。雲霞本公物。分我我分君。</text>
<title>奉贈醉隱趙丈 賢齊</title>,<text>落落醉隱翁。空老卧巖谷。水閣酒初醒。臨淵觀魚樂。</text>
<title>酬尹副率 得運 來訪</title>,<text>有客乘春趣。隨水到溪邊。問余何所事。長日掩茅椽。</text>
<title>朴淵 成進士懬來觀朴淵。適大雨。瀑流轉壯。仍吟一絶以贈。</title>,<text>天故闢壯觀。龍欲誇雄狀。萬壑新雨聲。人遊泛槎上。</text>
<title>問牛</title>,<text>問君牛何之。伐薪寶鳳山。南畆休耜犂。秋來且未閒。</text>
<title>負薪翁</title>,<text>負薪三步坐。薪重不可行。積雪長郊晩。人煙望西城。</text>
<title>雙白鶴</title>,<text>婉㜻雙白鶴。徘徊雪嶺東。與爾長相伴。飛去莫怱怱。</text>
<title>田家</title>,<text>貸粟春種田。償粟冬無食。何以卒歲朝。負薪向城郭。</text>
<title>秋思</title>,<text>谷口秋聲來。飛霜滿幽草。賣劒千行淚。淸晨白髮掃。</text>
<title>蟋蟀</title>,<text>碧樹凋黃葉。秋蟲得意吟。待月月不出。夜久愁人心。</text>
<title>九日</title>,<text>九日逢故人。隣翁亦來會。把酒問黃花。明年好相待。</text>
<title>田婦</title>,<text>田婦擁場帚。遺粒愛如玉。今朝過官倉。覆粟厚盈尺。</text>
<title>卜居</title>,<text>幽居新築白雲洞。城郭稍疎老病宜。松竹還嫌多近戶。鳥來羣叫晝眠時。</text>
<title>舟行</title>,<text>碧海粼粼秋色寒。白鷗泛泛綠波間。輕帆忽得順風掛。坐看經經幾疊山。</text>
<title>天磨山大興寺詩軸。次月沙韻。</title>,<text>愍爾孤庵絶境開。峰雲松鶴獨徘徊。山中有瀑名天下。長得詩豪載酒來。</text>
<title>紫霞洞</title>,<text>不願人間金門客。不願天上玉華郞。但願醉卧煙霞外。身作地仙自放狂。</text>
<title>再用前韻。和尹副率。</title>,<text>春芳君莫問花柳。輕薄東風落雨飛。盡日盤桓泉上石。靑松微爾與誰歸。</text>
<title>和進三淵先生 金公昌翕</title>,<text>山泉經雨落新聲。夜和松風枕上鳴。春到明年期又結。桃花始發莫忘迎。</text>
<title>訪朴致謙不遇。因書寄贈。</title>,<text>烏溪湛湛月明時。夜泊孤舟雪正飛。來卧白雲興未歇。望君不見鴈南歸。</text>
<title>重訪三淵先生</title>,<text>踏破重雲峽口行。騎驢三日入春城。爲憐華岳連千丈。蒼翠依然舊客迎。</text>
<title>金得卿 魯 來訪不遇。因書酬寄。</title>,<text>春深谷草挾溪靑。竟日無人問石扃。城郭歸來君不見。白雲空對滿前庭。</text>
<title>示巘兒 二首</title>,<text>城南無我一頃土。今歲又荒數闕炊。不有對床書萬卷。何緣長晝坐忘飢。我性幸不喜魚肉。芹藿咬根澹味長。松葉摘來當飯粟。輕身且復不飢腸。</text>
<title>奉贈三淵先生</title>,<text>川上逍遙弄石磯。至今松月夢依依。孤舟更逐桃花水。莫遣白雲掩翠微。</text>
<title>尹大汝 至道 挽</title>,<text>腰間白羽手中韔。壯志永違繼乃家。寡婦孤兒不盡痛。更如諸弟無依何。</text>
<title>寄朴天經 文斗</title>,<text>地側川傾百道馳。流來無極東溟爲。扶桑日出黃金盪。井死子長此未窺。</text>
<title>同李伯潤 夏馣 賦蜈山落照</title>,<text>殘照驚看下崦嵫。初暉俄上扶桑枝。回身却背西山坐。靑鬢星星汝使爲。</text>
<title>古塚</title>,<text>行笑山前纍纍塚。賢愚不別骨俱枯。還家徐閱床頭史。只見英雄無衆夫。</text>
<title>碧瀾渡</title>,<text>孤舟衝石舞層瀾。魚腹幾人白骨寒。變色相看同渡客。汝曹只解此津難。</text>
<title>過延安</title>,<text>平地高城一丈彊。月川遺廟在西岡。始知人事勝天險。十萬島夷城下僵。</text>
<title>過素沙</title>,<text>太野蒼茫古戰塲。島夷枯骨積千霜。停車一讀山頭石。回望中原裂膽膓。</text>
<title>塞下曲</title>,<text>風沙亂撲陣雲昏。夜負閼氏六臝奔。從此仲卿功不賞。天子新幸霍將軍。</text>
<title>劒客</title>,<text>生常泄憤姓名逃。八尺潛磨佩寶刀。何處溷軒二千石。夜來驚血濺朱袍。</text>
<title>崇節祠</title>,<text>節士祠堂近舍北。有時回望撫遺跡。老栢亭亭霜雪中。腐儒何膽髮能直。</text>
<title>題大興寺壁</title>,<text>人入天磨山。必題名石上。或鐫刻以留跡。不知能仁殿有月沙諸公所題詩軸。今近二百年。筆迹宛然。惜詩人不能留題。故勸僧指之。風雨盪山石亦穿。强攀絶頂刻千年。客來爾指能仁殿。藏得沙翁不朽篇。</text>
<title>冬悶</title>,<text>隆冬不見雪凝山。揮汗樵童犢鼻單。顧謂東隣霜髮叟。且如今歲抑曾看。</text>
<title>除夜</title>,<text>燈燭煒煌爆竹聲。悄然獨坐不勝情。三百六十誰非日。孺慕偏從此夜生。</text>
<title>立春日。思伯氏。</title>,<text>白馬城西霜落時。磨雲嶺外鴈飛稀。窻梅欲發思千里。春色爭先願早歸。</text>
<title>春帖</title>,<text>乘屋勸君須及時。力田更在雨暘宜。但願朝廷賢宰相。莫使農夫天下飢。野草初靑谷鳥翩。出門扶杖步前川。春來準擬啖藜藿。移向西園看麥田。</text>
<title>春寒</title>,<text>春天細雪日紛繽。夜壓前溪碧草新。北戶未開南戶閉。病中瘦骨㥘寒頻。</text>
<title>山中卽事</title>,<text>山風溪雨忽陰晴。雲塞雲開日滅明。頭白野人何所思。終朝無語倚虗亭。</text>
<title>大圓岡</title>,<text>悠悠霜露幾經秋。瞻掃年年謾上丘。松栢栽來風不靜。夕陽肝斷暮烏愁。</text>
<title>山行</title>,<text>殷殷洞壑激湍聲。下有深潭百丈淸。郤把龍泉回北望。皇都何日朔雲晴。</text>
<title>紫霞洞</title>,<text>乘春步入十仙洞。溪鳥迎人啼不飛。二十年前花酒伴。煙霞散盡水東歸。</text>
<title>秋風</title>,<text>山翁無事酒盈鍾。春去秋來只睡濃。枕上西風過夜半。靑山黃葉一時空。</text>
<title>靑鶴亭</title>,<text>靑鶴亭前碧玉巖。白雲掃罷捲風簾。羽衣忽向東飛去。瀛海茫茫月正沉。</text>
<title>靑鶴亭秋思</title>,<text>淸秋亭靜月明時。靑鶴主人有所思。十二樓邊消息絶。雪中顔色减梅枝。</text>
<title>過林美材舊居</title>,<text>孤墳草未宿。舊宅已看遷。馬熟門前逕。賓虗月下韀。春還梨發早。根拔棗枯先。籬外雙溪水。東流不復還。</text>
<title>示巘兒 二首</title>,<text>莫學鄕原賊。君子行欲方。感恩私易奪。從衆義還傷。直己寧招謗。爲人忍自亡。一朝身或失。百世悔無疆。乃父書中樂。乃孃何以知。索經方忘肉。傾甔却顰眉。渭釣終垂直。碓琴謾慰悲。爾須勤誦讀。農夫亦自飢。</text>
<title>途中</title>,<text>我旣無輿馬。又何耻步征。涉津亭長倦。投舘主人輕。欲笑千花樹。似譏百舌聲。道逢乘駿者。意氣雲霄橫。</text>
<title>溪漲</title>,<text>大旱方焦悶。淫霖復鬱陶。黃雲迷四極。孤日陷長郊。海盪鯨無穴。松摧鳳失巢。野人無慮者。但恐藥畦滔。</text>
<title>送柳進士 玄卿</title>,<text>閉戶十年讀書史。人情出涉果如何。千峰月隕迷重霧。大海風衝起疊波。親友自相橫白刃。達人未怪在中阿。牽車獨共知心語。哂哂不休渡槖駞。</text>
<title>送尹副率 得運</title>,<text>槖駞橋上柳絲垂。送子南行漢水湄。芳草曲穿白雲逕。碧泉共和紫霞詞。仁賢所止方何陋。詩禮失師我獨悲。後會洛陽如欲問。海天黃果渡南時。</text>
<title>奉贈許夢華 湛</title>,<text>夢華先生碧海東。蒼然毛骨一奇翁。大敦日月天眞在。甪里盞尊古意融。皓首詩書凝靜几。隆冬松雪對神嵩。白雲咫尺長隣近。無事願從杖屨同。</text>
<title>李少尹 禎億 挽</title>,<text>左海名門大賢後。居家爲善見官居。質天自信無三惑。投水誰能送屬書。列闠仆帘慈父失。九重隕淚侍臣虗。茫茫浩刦靑山宅。忠孝未終憾不除。</text>
<title>麗祖陵</title>,<text>麗祖陵前野草生。栢摧松折風悲鳴。山河一統見王業。割據羣雄絶戰聲。石獸新蹲敬先代。樵牛時過拜遺氓。考功不在八條下。百世孱孫合免征。</text>
<title>大興洞</title>,<text>天磨山北佛宮探。古栢叢間見石龕。飢虎逼人當白晝。老龍失勢蟄窮潭。時氷合朴淵。 有僧汲澗雪初落。引客升堂日欲含。却顧人寰發一笑。遑遑道上何爲男。</text>
<title>淸凉峰</title>,<text>蒼壁嶒崚萬仞岑。凉飈蕭颯坐來侵。飛泉擊石千峰震。宿霧屯松白日陰。人世風波猶俯笑。神仙笙鶴想常臨。寄言二子莫相逐。恐爾塵心未易尋。</text>
<title>春興</title>,<text>家在男山負北阿。春來幽興葛巾斜。當簷獨看蕭疎竹。近眼不栽紅白花。避熱有時鳥雙止。終朝無憾蝶隣過。百年未免謀生事。抱甕東園灌藿芽。</text>
<title>草堂</title>,<text>草堂深掩洞煙重。春日出門隨短筇。壅逕速刪刺人草。滿園須植拂雲松。詩書敎授慙師長。生理艱難學圃農。却怕中林見車馬。晩來多病㥘迎逢。</text>
<title>淸凉齋</title>,<text>避世來山中。空齋寄深僻。臨軒俯水石。曠然洗我臆。初喜靜無喧。入夜轉憂色。屋後峰巒峻。巉巖崖窟闢。鬱鬱樹木蒼。冥冥雲霧黑。飢虎下絶壁。嘯風出陰壑。一觸何嗟及。不但慮刦掠。驅兒早入房。閉門坐蹜蹙。老僧解隄防。漚藁綯大索。結網掛楹簷。驚恐禁騰擲。此事猶惝怳。亦足憑舊俗。長劒幸在手。防身惟此力。高枕不復憂。張膽撫雪鍔。朝來視階庭。鉤爪有過跡。</text>
<title>泰安洞</title>,<text>蒼山積巉巖。骨立秀崒崒。鉅靈揮五丁。刳破長谷裂。呀然通十里。兩崖削似鐵。崩巖附絶頂。欲落肝膽慄。遠遠猶回首。跼踖馬蹄疾。仰視乾文窄。細如靑錦匹。非以正仲夏。側行不見日。元戎但積倉。不勞守一卒。</text>
<title>自寂照庵向大興寺</title>,<text>下馬還送馬。此山馬不登。側足危石躡。攀木白雲乘。欲緣滑復墜。屢顚陰崖氷。颯颯風拔磴。慘慘雪凝藤。時經絶壑陂。懔懔盤水承。老僧山行熟。引逕輒飛騰。劈入蒼松去。回叫赤霄凭。窮陟俯長歎。氊計方能。</text>
<title>久旱</title>,<text>皇天氣不平。大旱仍舊節。十一月無氷。十二月無雪。正月天不雨。二月雲不發。三月連四月。如正月二月。日中三足烏。五月猶騰翐。野煎沙石焦。草枯泉源渴。汚畦已無望。高田安足說。明明天人應。歷歷休咎別。嘗怪七年暵。夏桀有餘烈。魯僖誅譖佞。袁氏决冤讞。劉毅叩九闕。願磔充駿骨。積憤吳恒澇。大悅晉多暍。啞啞蕭太守。所至隨赤魃。顧惟聖明日。是災何故發。三旱不可知。但爲蒼黎噎。陰鳥寂無聲。密雲空聚滅。暴龍術詭怪。鞭石事怳惚。動天只一誠。宋帝禱太乙。臣願我聖王。反躬愼賞罰。</text>
<title>勸諸兒讀書</title>,<text>父父與母母。長長及幼幼。入爲佳子弟。出爲良朋友。推之以事君。先國其家後。達而立天下。名聲並山斗。窮而處巖石。立言傳不朽。富貴不能驕。貧賤不失守。白刃迫我頭。頭斷不可怮。黃金積如丘。心確不可誘。生不愧靈蟲。死與名鬼偶。是皆學中來。大哉厥效厚。人若不讀書。何別豕與狗。飮食不識味。啜嚼徒有口。有耳莫聽聞。有目同矇瞍。彼人此亦人。均是五性受。智愚賢不肖。秪在學與否。日月水急馳。須臾驚白首。勉力及少年。看我半成叟。</text>
<title>崑崙歌。贈朴天經。</title>,<text>吾聞崑崙山。乃在天西極。中立八海環。平看十洲束。雄蟠五萬里。其高與天薄。其形圓如盖。巘巘甑殺削。其上日月行。道會黃與赤。裂角分玄圃。餘氣爲閬岳。山中何所有。物色多異特。石皆蒼璞鐫。水似翠羽積。草木金作根。枝葉五色錯。或碧瑤爲華。或紫瓊爲萼。燁燁九光芝。蒼蒼五香木。沙棠實無核。人食水不溺。滅影尤爲奇。移自廣都植。斑斑圓蹄獸。惡乎个一角。玉虎黑點滑。無乃騶虞族。有獸光洞明。其名爲天祿。有獸不知名。三頭而六目。尾長不能曳。黃鬚雙鼻艧。蒼見百歲鹿。白知千歲鹿。鐵額靑獅子。厥獸最獰惡。目光如雙電。聲吼震霹靂。熊羆郤走匿。虎豹盡讋伏。亭亭碧梧桐。上有鳳凰息。鏘鏘九雛隨。落日瑯玕啄。或看素項烏。或看丹觜鵲。金碧孔雀羽。繡鮮翡翠翮。有鳥名花雞。形小不盈掬。毛黃色間靑。羣飛風雨作。仰看絶頂上。逶迤黃金郭。有樓十二列。棟樑白玉斫。琉璃爲屛障。珊瑚爲簾箔。床絡海蚌胎。窻籠天孫織。中有西王母。氷霜鍊骨白。素顔不知老。綽約處女若。問君幾春秋。弱水三見陸。瑤姬哺繡禽。小玉調黃雀。雪翼靑足鳥。長守紫金櫝。窻前有蟠桃。其葉萋萋碧。千年花一發。千年實一着。實着復千年。始熟如血赩。一嚼三光墜。再嚼玄象拆。東隣者誰兒。睥睨每偸食。王母統羣仙。往往朝玉帛。玄女九天來。上元雲中落。姮娥騎老蟾。麻姑乘白鶴。駕豹吳彩鸞。鞚鳳秦弄玉。眞妃輟餐霞。公主初化石。飄飄樊夫人。寶刀猶血色。復有赤松叟。及夫靑牛客。碧落沈侍郞。成都李八百。紛紛衆仙至。轟轟羽輪擊。所見絶世無。勝事天下獨。三十六名山。玆山最雄博。雄故包括富。富故奇怪蓄。顧惟㟝與嶁。淺狹不足覿。物大方可觀。物理貫一脉。此可語知者。不可語流俗。丈夫立事業。須與崑崙敵。</text>
<title>送僧性彥</title>,<text>聞爾王城良家子。出家初住黃鶴寺。黃鶴寺在大嶺南。山中不入催租吏。學道豈欲爲生佛。亡命自甘削靑髮。性海眞源了不講。乞飯僧舍送日月。興發時復江海行。白雲悠悠錫杖輕。夜上太白明月出。秋宿金剛瘦骨淸。水晶峰上金龜死。項血斑斕哭山精。今春復思來松都。與語山齋慰病夫。借問鳥嶺龍湫壯。不降天磨雄瀑無。淸晨別我向南過。草庵已結摩尼阿。平生未學浮杯術。大海茫洋多層波。昨夜狂風卷沙石。僧乎僧乎渡奈何。</text>
<title>憶三淵</title>,<text>我思古人。杜甫李白骨已仙。地相去千餘里。歲相後千餘年。恨不得同登黃鶴樓。酒酣倒却鸚鵡洲。又不得西上太白南浮白帝城。三峽劒門窮壯遊。擊劒讀其詩。中原但回頭。忽見甫白之後身。生此天地東。地旣與之同。世又與之同。扶桑大海蒼茫月。萬瀑神山霹靂風。焉得一相逢。斗酒笑相屬。奏我高山之流水。聽君匀天之廣樂。鸞鶴交飛下赤霄。空山百獸蹌蹌跳。可相見不相見。望美人兮海天遙。</text>
<title>贈曹進士 夏望</title>,<text>瀛海洋洋碧萬里。神山峩峩靑萬丈。瘦鶴驚霜松瑟瑟。金鰲掣浪風蕩蕩。仙人觀物象。膝橫三尺琴。欣然忽有得。妙悟在靜心。提出人間意自詑。我琴能使鬼上下。一鼓風濤起滄洲。再鼓雲煙生嵩華。世人聞我掩兩耳。拍手啞啞笑不已。靑樓美人奏一曲。聽者低昂集如市。伯牙媿欲死。不能無慍色。歸來撫絃涕橫墮。拔劒欲斷還自惜。一朝忽遇鍾子期。此聲乃是山水曲。伯牙得知音。揚眉發浩歌。一彈復一彈。白首奈樂何。當時若使無鍾期。至今誰知有伯牙。</text>
<title>白雲歌。和醉隱翁。</title>,<text>峰上峰下白雲棲。我家峰東翁峰西。翁云翁白雲。我云我白雲。我豈與翁爭。捲却白雲翁。家驅白雲不肯留。朝去暮來無定趨。不如與翁同卧白雲間。百年勸酒長相看。</text>
<title>贈林德濡</title>,<text>林生大言人皆笑。林生發狂怒欲叫。欲赴滄海括明珠。波濤浩淼驪龍驕。欲上楓岳斷頭髮。少妻挽衫哭淸曉。耿弇未下七十城。落落難合常人情。趙括自信天下雄。白起相逢心膽驚。英豪成敗不可必。得失無乃天所爭。北山牧猪猪不孕。東郊種瓜瓜告病。家貧不辭鄙賤術。廚中甘旨猶日冷。浩歌擊劒風蕭蕭。親戚罵我朋友嘲。林生愼莫使杯觴。或恐佯狂成眞狂。</text>
<title>贈彩霞洞朴致謙</title>,<text>致謙卜居神嵩東。嵐霧遙接八仙峰。何年雞犬擧虗碧。猶聞笙歌月明中。澗之冷冷濯冠巾。淹留可以養我眞。名養眞窩。 床前一童心骨淸。斫栢㪺泉靑飯烹。窻前種何物。霜菊兼雪竹。架上奠何書。唐虞與濂洛。儂言美人好。人言山水樂。潘南古宅連屋西。太師之齋在其北。紫霞洞 崔冲九齋墟。在洞中。 五冠里。泉亦泉石亦石。山水不顯人。人自顯山水。山靜仁者樂。水動智者喜。悠悠流峙豈有極。一元秉彝猶不墜。請君莫負山與水。山水山水豈負子。</text>
<title>李震廸內室挽</title>,<text>未見父母兮淚滿巾。旣見父母兮病纏身。昨日生渡兮臨湍。今日死歸兮故山。兒夜啼兮呼其母。聲呱呱兮誰爲乳。</text>
<title>南大池</title>,<text>君不見延安郡城外南有大池深且濶。白水汪洋數十里。荷花枯死虗秋月。歲收蓮子千餘斛。太守領之貢金闕。邑中相傳奇詭狀。神龍窟宅蟠千丈。大野天寒北風來。仲冬水凝琉璃廣。往往用勇龍出耕。此地明明驗秋成。雷霆霹靂破地軸。月黑電閃光滅明。一夜崩凍裂千陌。百頃層氷橫崢嶸。吾聞龍者天帝用。不應從人學耕種。爾豈鬱鬱愁埋鱗。水府凍縮怒隘擁。不然變化昇靑天。角觸鬐奮陰崖顚。田牛喘月亦荒唐。血汗淋灕隨神鞭。安得重來十月中。親見靈跡豁疑胸。</text>
<title>鳥嶺</title>,<text>白頭東馳數千里。崛崛岉岉鳥嶺起。橫亘限南北。天固作地利。惜爾申元帥。何不能守此。我願朝廷得其人。更莫倉卒如辰巳。</text>
<title>旱</title>,<text>白日杲杲靑草乾。農夫仰面田婦嘆。時見翠龍西南過。聞道隣州已騰歡。上天胡爲有愛憎。獨不哀此將焦殘。此方之人豈不仁。或者寃人在其間。</text>
<title>天寒</title>,<text>天寒雪積家無薪。煙死突冷氷生身。擁褐縮項蹲如虎。硯凝筆凍詩難吐。少女呵手擲針線。稚子呀口掩書卷。應知白屋皆我狀。何時得見陽春暢。</text>
<title>戱爲大魚吟</title>,<text>濶腹穹空雲夢澤。有魚玉鱗黃金角。赫赫朱炎口欲乾。渴極不肯向泉濁。擧頭一吸天河水。天河水涸天孫哭。天孫流涕訴玉帝。帝雖深惜無奈汝。其魚喜躍鼓腹舞。渤渤汨汨脹欲吐。興發噴天地。流爲東溟深。東溟萬里浩無際。停蓄泓涵太虗沉。日月浴光彩。星辰照錯落。忽然大風來。衝崩波濤作。波濤作兮聲震盪。逆折橫射天翻覆。虬龍亂騰百怪競。海若叫號天吳應。雷電光睒睗。雲霧時晦暝。觀者怵惕神恍惚。神恍惚不可測。但見浩浩漫漫莽空濶。其魚骨朽朽不朽。天混地沌海無渴。</text>
<title>戱作朴淵氷瀑歌</title>,<text>老僧談古雪眉掀。碧睛熒熒燈下蹲。前山屹嵂冲虗碧。萬古磨盡蒼蒼色。殿上金佛不成眠。靁聲晝夜振寥廓。忽然山崩天亦側。玉帝罷朝羣仙訩。白鶴飛來呼潭龍。潭龍受詔擊靈鼉。海若崩騰魍魎從。太和山摧越海乾。雲斧斲出水精寒。削成百圍壯。裊裊幾萬丈。眞珠括滄海。縈絡垂萬象。六丁用壯撑紫冥。眼瞳突出吐血靑。天風吹卷纖雲滅。射彩照耀金銀闕。廣寒仙女捲簾看。灝氣凄凄寒生骨。玉兎徘徊㥘凜冽。羣仙拜賀酌北斗。浩刦茫茫無時踣。白玉甁靑鬃馬。帝命賞龍功不朽。潭龍揚揚色自驕。列螺長醉琉璃卣。吾觀質輕雕鏤巧。恐爾扶持未能久。</text>
<title>古有 五首</title>,<text>古有虞舜氏。以瞽爲其父。瞽不慈常欲殺。不敢怨瞽怨我慕。夔夔烝烝瞽亦允。天下果無不是母。君不見瞽殺人臯陶捕。弊屣天子竊負走。古有伯夷叔齊者。孤竹之子殷逸民。帝辛雖不仁。是乃天下君。周伯雖謂聖。是乃殷家臣。餓死不食周王粟。首陽山高萬丈碧。古有共伯婦。之死矢不二。玉瑱雲髮何邦媛。朱鞹簟茀誰家子。生於齊俗嫁於衛。萬壑霜雪見孤松。風雨欲盪盪不得。看彼栢舟在河中。古有延陵子。泒從仲雍落。富者人所欲兄弟相讓國。貴者人所爭兄弟相讓位。尙看千乘不相爭。肯爲一簞紾其臂。古有管與鮑。其人善與交。三北不謂㥘。多與不謂饕。牙也知仲心。仲也知牙心。兩心合爲一。富貴不忘貧賤日。</text>
<title>弟飫肉</title>,<text>弟飫肉兮兄無粟。歲饑兮何以實腹。兄無衣兮弟錦袂。天寒兮何以掩體。弟置酒兮賓客滿堂。兄在門外。彷徨兮沾裳。</text>
<title>關王廟</title>,<text>天風積雪。嵯峩太白頂。獨立亭亭萬丈孤松。未足喩公性。屯雲宿霧。夜消滄海曠。秋滿長空一輪霜月。未足喩公象。黃河之水浩浩蕩蕩。砰磅霹靂廻。崩山觸陵。首陽太華盡傾摧。一柱巖巖。當流屹然峙。差可髣髴與公比。生爲烈丈夫。死作鬼雄死不死。公乎公乎應有靈。何不騁其威電。掃腥塵八海淸。</text>
<title>許家婢</title>,<text>何必高嶺松。獨能排雪霜。何必崑丘巓。獨能白玉藏。紛紛美孟姜。看彼許家靑衣娘。</text>
<title>龍虎障歌</title>,<text>石峰昔藏龍虎圖。中州畵師天下無。雪額金鱗海東來。扶桑萬里風雲回。頤翁夢劈琉璃黃。復元文章傾漢唐。落筆戶外逃魍魎。霹靂夜驅長江浪。右軍來授八勢格。石峰夢遇羲之授法。 嶺松倒掛蒼崖石。粉墨淋灕帝噓唏。世人指作三絶稀。誰家素壁高堂上。卷取風煙秘不放。石峰朝天。得龍虎圖歸。五山爲詩。石峰自書。世謂三絶。後子孫爲勢家所奪。 徐生 名文圖 好古爲我掃。何遽不若前輩好。我今高歌歌欲作。問誰墨滴崧澗落。石峰每入崧山。摘葉寫字。雨至澗水盡黑。 寄言兒子十襲護。愼莫使桓玄偸眼覩。</text>
<title>桃源</title>,<text>武陵人家千樹桃。仙溪發源天河高。巖戶相連列千屋。斫桂燃廚朝煙碧。春醞滿缻勸隣里。茯苓凝根長飽喫。男聘女嫁不出巷。時向林間射白鹿。花開花墜不知老。大陸狂塵阻窮谷。徐市遠避童女悲。漁翁重泊孤舟迷。</text>
<title>李烈婦 白崙鵬妻。後三十年。旌門。</title>,<text>白玉投井水。井水不忍殺。不忍殺浮出。人間曬白日。</text>
<title>檀君祠 唐堯戊辰。神人降于太白山檀木下。國人立爲君。是爲檀君。</title>,<text>中國有聖人。海東有神人。蒼蒼太白山。鬱鬱檀木春。金麟一去兮不復還。秪今遺廟浿江濱。</text>
<title>箕子廟 周武王克商。箕子東來。都平壤。施八條。敍九疇。</title>,<text>明明九疇叙。章章八條治。人我獸華我夷。扶桑日月朝復朝。大同江水不盡期。</text>
<title>柳花歌 扶餘王子金蛙。得河伯女柳花於優勃水。幽於室中。照日影有娠。生一卵。男子破殼出。骨表英偉。名朱蒙。金蛙七子忌欲殺之。朱蒙與烏伊武骨逃之卒本。建國沸水上。是爲高句麗東明王。王南逃時。藏斷劒七稜石下。子類利搜得進之。立爲嗣。次子溫祚與烏干等十臣南走。都慰禮城。是爲百濟。</title>,<text>檀君已厭世。太師亦寂寞。神女下天來。陽烏影相逐。霹靂夜破混沌殼。兒生骨格奇物色。相猜金蛙兒。天遣風雲好交會。烏伊武骨相追隨。南面沸水上。四方來朝陛。來時劒藏七稜石。善彈雄兒亦天啓。君不見東明子孫盡殊常。鼎峙漢南十臣濟。</text>
<title>福章歎 句麗國祖王。將禪位於弟遂成。高福章曰。遂成忍而不仁。今日受禪。明日害王子孫。王不聽。遂成卽位。誅福章。福章歎曰。恨先王不用吾言。後果殺國祖二子莫勤，莫德。</title>,<text>王言弟有功。臣言遂不仁。今日卽王位。明日殺王孫。臣死不足悲。郞勤郞德恐難存。</text>
<title>乙巴素 句麗國川王時。權臣左可慮多行不義。王誅之。聘乙巴素于鴨綠谷。爲相國治。</title>,<text>權臣左可慮。處士乙巴素。權臣誅處士至。親賢遠姦天下治。</text>
<title>溫達婦 溫達貌龍鍾。家貧。乞食以養母。句麗平崗王少女兒好啼。王每戱曰。汝常啼。聒我耳。當歸之溫達。及長。擇駙馬。女曰。大王常語歸溫達。何改前言。王怒之。女出宮。獨行至溫達家。溫達採楡皮而歸。遂爲其婦。</title>,<text>貌龍鍾食行乞。沸水之男名溫達。王宮女兒啼復啼。兒啼王常戱。兒長必作溫達妻。兒年十六卜駙馬。卜駙馬兒不可。匹夫食言猶不祥。王常有言兒不忘。山中楡皮可共采。貧賤亦何妨。古人貧病不相負。前有溫達後有白雲婦。</text>
<title>嘉郞歌 栗里薛氏父年老。當防秋。女恨身不得代。有少年嘉實願代。父許以女。待其歸成禮。分鏡爲信。遂行。六年未還。父曰。始以三年爲期。期已過矣。可歸他人。薛固拒之。及實歸。形枯衣弊。薛不知。實示破鏡。遂涓日成禮。</title>,<text>嘉郞代戍遼海頭。老父在家妾無憂。嘉郞一去無生死。父欲嫁妾妾爲愁。今夕何夕郞歸來。喜欲迎郞還自疑。郞心但識貌不識。况乃憔悴非昔時。嘉郞去時鏡半破。一片贈郞一片在。郞行萬里無恙還。妾身已許爲夫婦。嘉郞嘉郞月圓光。百年同棲鴛與鴦。</text>
<title>王毋去 羅眞平王好獵。兵部令金后稷諫。不聽。臨死。戒其子瘞於出獵路側。他日。王出獵。有聲曰。王毋去。王問之。從者曰。聲自后稷墓出。王流涕曰。愛我深。不復獵。</title>,<text>鮑石亭前獵炬歸。半月城外鬼語飛。王毋去。原上靑草誰家墳。兵部愛我深。我寧不從兵部言。</text>
<title>牧丹圖 羅善德王。女主也。性明敏。唐賜牧丹花圖及花子。王曰。此花絶艶而畫無蜂蝶。必無香。種之果然。</title>,<text>帝女鍊寶石。君子猶有譏。周公負孺子。姜母簾不垂。齊宮白玉環。擊碎戰國時。牡丹圖。君莫稱聖神。牝雞本無晨。</text>
<title>城上拜 唐太宗自將伐遼東。至安市城。城主梁萬春不下。乃班師。城主登城拜辭。</title>,<text>貞觀天子玉花鞚。席卷熊羆天下動。遼東摠管難當賊。白馬將軍無敵勇。莫謂秦無人。臣亦有主死孤城。秋風蕭蕭吹黃鉞。誰勸君王有此行。薩水至今鬼呼寃。大業皇帝君不聞。</text>
<title>成忠囚 百濟義慈王荒淫無度。成忠極諫。王怒囚之。</title>,<text>願君剖臣心。毋剖百姓心。願君射臣胸。無射羣臣胸。不怨臣言君莫用。但恐臣言不幸中。君不見成忠已死興首竄。落花巖上何及歎。</text>
<title>石鐘曲 羅孫順家貧。行傭養母。順有小兒。每奪母食。順將埋兒。掘地得石鐘。異之。將兒與鐘還。懸而撞之。聲聞王宮。王問知之曰。昔郭巨埋子。天賜金釜。今孫順埋兒。地出石鐘。前後同符。歲給米五十碩。</title>,<text>孫郞思養母。無食王不知。得食兒奪母。埋兒兒聲悲。帝賜石鐘同金釜。孫郞撞鐘聲舂容。禁林慈烏啼日暮。五十斛米出內庫。</text>
<title>伽倻曲 崔致遠當羅季。入隱伽倻山。</title>,<text>鵠嶺松欲靑。雞林葉已黃。歸去來兮山之中。白雲黃鶴共倘佯。瑤琴一曲人不見。煙霞蒼蒼山百轉。</text>
<title>夢夫人 高麗世祖嘗夢見一美婦。約爲室家。後往永安城。遇一女。惟肖。遂與爲婚。稱夢夫人。卽太祖母也。</title>,<text>夢夫人龍夫人。銑何爲神豚何爲物。海中金㙮九層高。靑木龍藏氣蔥鬱。帝王符應皆天意。甄何欲競弓何殺。</text>
<title>絶影𩣭 甄萱嘗送絶影馬於麗。後聞絶影馬至。百濟亡之讖。悔請還其馬。麗祖笑許之。</title>,<text>絶影𩣭獻百濟愁。絶影𩣭得高麗興。絶影𩣭還甄氏喜。絶影𩣭失王氏亡。王氏不亡甄氏亡。興亡安在絶影𩣭。</text>
<title>五畜姓 麗祖開國。以木州人不服。怒賜邑姓以五畜。</title>,<text>呼我爲馬呼我牛。世人欲羞吾不羞。麗家太祖英雄主。何不思饒爾節義勸千秋。魯城絃歌雜風雨。隆準不怒眞大度。君不見鵠都大姓盡爲賈。報復無乃不錯誤。</text>
<title>塞上謠</title>,<text>金花玉甲塞上明。夜拜煌煌文曲星。牧馬莫放鴨江東。高麗侍中姜令公。</text>
<title>汝奴休 康兆弑穆宗。契丹擧兵來伐。兆敗欲走。怳惚穆宗立于其後。叱曰。汝奴休。天伐詎可逃耶。</title>,<text>解仇烹芍加磔。不有顯誅有陰戮。汝奴休。假戟隣胡剮汝肉。</text>
<title>郭處士 名輿。隱居金州。睿宗召致之。以烏巾鶴氅。常侍左右。人謂金門羽客。</title>,<text>郭處士不肎處丘園。但愛金馬門。</text>
<title>女眞對 睿宗時。李資諒使宋。帝曰。聞汝國與女眞接壤。盍招數人偕來。對曰。女眞。人面獸心。不可通。有一幸臣言。女眞珍寶雜出。高麗交易。故不欲分利沮之。宋竟交通。遂至亡。</title>,<text>開門莫引虎。引虎人必殺。懷璧莫示盜。示盜盜欲奪。混沌江東碣石北。人面獸心不可近。周秦以前臣未知。不與中國通航軔。莫謂出奇寶。恐非皇家利。帝不聽 缺 山河。借問亡宋竟誰是。</text>
<title>何以辦 毅宗作衆美亭。役卒私賫粮。一卒貧不自給。一日其妻來餉。卒曰。何以辦。將私於人而得乎。曰。貌醜誰與私。但剪髮買來耳。因示其首。○亭南。築土貯水。植蘆花。致鳧鴈。</title>,<text>延福亭下酒爲池。衆美亭前役夫飢。役夫飢欲死。役婦來餉之。家貧何以辦。無乃與人私。貌惡疇肯顧。視妾髮盡削。忍毁父母體。充君一日食。妾髮亦有數。明日將奈若。蘆花未發鳧鴈驚。普賢院裏風雨作。</text>
<title>院柱倚 毅宗自歸法寺。馳馬至獺嶺茶院。從臣莫及。王獨倚柱。謂侍者曰。鄭襲明若在。吾豈至此。</title>,<text>忠言毒如藥。佞言甘如蜜。何國無忠臣。何王不佞悅。走馬獺嶺誰斷鞅。但見南極壽星朗。昨日觀瀾亭。今日歸法寺。院柱倚。襲明若在豈至此。吁嗟乎。客虎掩來海上行。襲明若在豈此至。</text>
<title>弟辱母 明宗時。崔忠獻弟忠粹。將以女配太子。其母止之。忠粹曰。非婦人所知。以手推之仆地。忠獻曰。辱母如此。不可以言語喩之。率其徒。戰於興國寺南斬之。忠獻亦弑君。</title>,<text>弟辱母兄弑君。忠孝一何多爾門。爾能討弟罪。人無誅爾惡。元惡大憝矧如爾。畢竟爾孫逢赤族。</text>
<title>蒙人釋 高宗時。蒙兵攻慈州。副使崔春命固守不下。淮安公侹。喩以國朝已降。宜速出降。春命不聽。及蒙兵解去。崔瑀押春命。將斬之。蒙官人曰。此人於我爲逆命。在爾爲忠臣。殺之可乎。固請釋之。</title>,<text>獵獵胡騎驅未已。大江以北無義士。兩元帥不肯迎。蒙人不怒麗人怒。降胡無誅拒胡誅。誰復爲君城守固。在我固可嗔。在汝爲忠臣。忠臣不可殺。麗人不釋蒙人釋。</text>
<title>銀尙書 李𡷹爲選軍別監。多受賄賂。人號銀尙書。</title>,<text>有腹莫藏珠。藏珠其腹剖。有口莫喫銀。喫銀蹴其口。蹴其口何曾懲前車。天下半是銀尙書。</text>
<title>朱悅無子 朱悅子印遠。性貪。或言於王曰。朱悅無子。天道無知。王曰。不有印遠乎。曰。悅淸直而印遠貪邪。故曰無子。</title>,<text>天道無知朱悅無子。若道悅無子。嶺南按使竟誰是。朱悅自言心如水。按使貪如縉雲氏。朱悅竟無子。天道果無知。</text>
<title>紅粉榜 辛禑時。尹就掌成均試。皆取勢家乳臭童人。謂紅粉榜。盖兒童好着粉紅衣也。</title>,<text>紅粉榜前月。尹學士竊人策。今月廉學士。寄言玉堂諸君子。莫遣風雹我麻薙。</text>
<title>赤墳怨 崔瑩臨刑曰。我若有貪欲。則墓上生草。不然不生矣。墓果禿赤。人謂之赤墳。</title>,<text>臣心質蒼昊。臣身倚蒼海。遼東之事天下怒。人言臣罪臣難解。臣身埋土心難平。臣若無罪草不生。</text>
<title>木綿謠 文益漸奉使如元。得木綿種來。</title>,<text>中國有木綿。東國無木綿。昔我無木綿。今我有木綿。顧我婦子勤園功。思我文公不能忘。</text>
<title>烏頭白</title>,<text>雪白烏頭黑。雪來烏頭白。雪消頭還黑。我心不可易。不可易身可殺。善竹橋頭驚血赤。</text>
<title>寄衣曲 金澍當麗季。奉使如京師。還至鴨江。聞我朝開國。寄書夫人。仍送其朝服及靴曰。夫人下世後。以此合葬。遂不歸。</title>,<text>江之水洋洋。江上日落行彷徨。孰謂我無舟。匪舟不能東。吁嗟不東將安歸。願言採薇山在西。遠寄一衣謝家人。故園桃李向誰新。</text>
<title>御賜田</title>,<text>我有伯夷蕨。足以療苦飢。我有淵明菊。渴飮寒露滋。御賜田。何以種之種我竹。風霜百戰靑不死。金烏山下冶隱宅。</text>
<title>破醪翁 李養中當麗亡。遁在野外。常憤車原頫之寃死。於鄕人獵魚會。打破盛醪器。人謂破醪翁。○吉再投燈。趙云仡擊案。</title>,<text>釣魚碧溪水。勸翁白玉爵。翁忽擲爵呑聲哭。欲上靑天愬玉帝。虎豹狺狺九門閉。憤憤鐵如意。碎碎葡萄器。可憐車諫議。寧喫五斗醋。不參鐵券記。君不見投燈父擊案盲。流涕悲不已。</text>
<title>田郞曲</title>,<text>明則有禮樂。幽則有鬼神。君胡爲乎怳惚寂寞之濱。</text>
<title>忠發賈</title>,<text>叱叱征馬吳綾駄。南逾大嶺東至海。問爾何鄕者。家在崧山下。願將於陵屨。欲易伯夷粟。歸來側笠行人避。誰識前朝舊家族。</text>
<title>佯狂僧</title>,<text>維梅淡淡寒雪灑。維月皓皓秋江濯。仁叟已委質。謹甫猶食祿。問爾一山僧。自若胡爲哉。橫擔烏藤入空虗。海上淸風首陽來。</text>
<title>昇平駒</title>,<text>前有靑州犢。後有昇平駒。使君不愧羊大夫。</text>
<title>白額虎</title>,<text>南山有虎其額白。時下城郭攫人食。腰下鐵弦三百斤。一箭射殺都人樂。白額死將軍縛。嗚呼四山多猛虎。猛虎猛虎更誰搏。</text>
<title>虎莫噬</title>,<text>浩浩碧瀾渡。莽蒼見十里。老母在高堂。赴家如赴水。虎欲磨牙磨牙少緩。余與相約不汝謾。虎兮虎兮固靈蟲。豈眞咋公聊試公。一夜園苽大如斗。眞宰上訴回春功。</text>
<title>卿勿辭</title>,<text>傅說起版築。膠鬲拔鹽商。三代蕩平道。用人無厥方。承文大提調。豈必閥閱兒。用舍才不才。寧論貴賤爲。</text>
<title>社稷臣</title>,<text>古有社稷臣。漢帝稱汲黯。毅然宋廣平。鐵石爲心膽。金提學閔尙書。海東千年聲相感。朝廷倚以尊。紀綱賴不墜。朱門絡繹飛屬書。王事誰能如家事。</text>
<title>鞍嶺行</title>,<text>三角佳氣在。漢水西北流。皇天大曆數。豈爾人力謀。亂臣賊子休干命。請看白骨撑鞍嶺。</text>
