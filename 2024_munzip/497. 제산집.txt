<title>自陶淵向松石庵</title>,<text>暫別廬山瀑。歸程近虎溪。逢僧林下語。斜日在峯西。松石津渡。名曰虎溪。</text>
<title>擬古</title>,<text>泰山高復高。屹立東北疆。上有日月行。下有雲霧藏。童童一孤松。結根山之陽。山氣日以培。松葉日以光。盤據旣得地。歲久當自長。進可希棟樑。退可棲鸞凰。大運有盛衰。一夕山摧岡。山摧岡奈何。孤松良可傷。本實無所托。枝葉便荒凉。寒風吹烈烈。歲暮獨彷徨。不足畏霜雪。但恐斧斤戕。棲棲復棲棲。棲棲吾何歸。女蘿附孤松。松摧無所依。黃雀隨飛鳳。鳳去長相違。逝者固無知。存者淚沾衣。我欲從之去。不憚經嶇崎。但恐嶇崎盡。終難見依俙。夢中雖相見。不分眞與非。鵷雛東北來。徘徊相所宜。四方多榛莽。啾啾復鳴鴟。擧翮欲遠飛。聊且棲梧枝。梧枝可安身。梧實可療飢。羽毛不耀世。文彩有誰知。時時發孤唳。淸響自逶迤。翩翾林間雀。一見驚光儀。願言托梧陰。時聽音之遺。樊籬不能脫。躑躅安可期。寄語與鵷雛。百年長相思。</text>
<title>敬次陶淵草堂韻</title>,<text>永懷吾祖此爲廬。不是巢由避世居。欲使綱常懸日月。故將蹤跡伴禽魚。苦心已闡眉翁表。大義逾明冢宰書。雲物未隨人代變。孤吟悵望翠屛虛。</text>
<title>次韻。呈李密庵。</title>,<text>華表何年白鶴歸。錦陽遺跡日依微。荒郊歲晩風烟冷。人宅禾生鳥雀肥。此日玄亭還問字。當時絳帳幾摳衣。定知家學淵源在。星斗文章世所希。</text>
<title>廬院。別友人。</title>,<text>虎溪溪水欲成冰。五老峯陰雪萬層。此日故人揮手別。滿樓寒色獨來憑。</text>
<title>次杜工部十二月一日 三首</title>,<text>江樓盡日散塵編。臘月風光正可憐。洞裏松杉迎返照。渡頭冰雪擁虛船。寒烟晩起遙橫浦。白鳥高飛遠點天。最是今朝春意動。數枝梅萼小牆邊。烟生暮閣山砧急。春動江門柳色黃。得句此時追杜子。觀梅幾處憶何郞。樓前雪擁緇帷冷。水面冰拖素練長。歲晩共君繙古牘。一筇泉石好相將。初看返照入山扉。更有微雲合翠微。僧度晩汀風送錫。客穿寒洞雪侵衣。滄江氣暖龍將起。蠻海春生鴈漸稀。岸柳園梅從此好。新詩美景莫相違。</text>
<title>敬次錦陽草堂韻。呈李密庵。</title>,<text>雪擁茅齋夜色寒。半牕燈影照靑山。平生此會眞多幸。愧殺年來太等閒。寥落衡門斷俗人。歲寒何處寓心眞。牕間一樹藏淸艶。分得先生座上春。</text>
<title>偶吟</title>,<text>江水對門碧。松杉遶院蒼。深山無過客。虛室有爐香。</text>
<title>芝村壽席韻</title>,<text>門前車馬照靑春。爲賀高堂萬壽辰。白日絃歌開綺席。晴天花雨列嘉賓。南山突兀遙登座。北斗闌干欲傍人。莫怪新詩和不得。由來健筆邁崐崘。杜詩曰。世傳閭丘筆。峻極邁崐崘。</text>
<title>落淵瀑布</title>,<text>兩峯高峙石門穿。一道飛流坼半天。遙看玉龍雲裏動。誰將匹練樹頭懸。靑霄亂雪圍深壑。白日晴雷隱大川。若使謫仙曾過此。廬山不獨有新篇。</text>
<title>中樞族父壽席韻</title>,<text>東南衿佩簇華筵。爲賀高堂樂事全。八耋榮光登二品。九天恩露到重泉。仙顔不借囊中法。道骨應深物外緣。更喜賢郞多貴氣。秋風拜舞菊花前。</text>
<title>夏日雨谷草堂。同善餘 慶錫 分韻。得人字。</title>,<text>幽居近寂寞。四隣多吟呻。閉門動一旬。無人枉車輪。婆娑草樹間。鬱鬱懷同人。忽聞屐齒聲。君自雲溪濱。呼童啓南牕。持箒拂牀塵。欣然一笑坐。使我雙眉伸。淸談間調謔。款款吐情眞。盤中進豆粥。妻子愧家貧。知君意淳素。不必生嫌嗔。人生貴相樂。豈問甘與辛。世情日危險。吾道恐緇磷。茅堂靜且寬。靑山亦可親。願言乘淸風。時時來往頻。</text>
<title>謹次適庵集中韻。呈族兄伊湖公。世鏞○幷序</title>,<text>先師適庵先生遺卷。密翁刪定之後。未及序次讎校。置之簏箱中有年。今年冬。族兄伊湖公來寓川上。爲率先師二子及不佞聖鐸。取新舊兩帙。釐其篇目。勘其譌謬。間或追補其闕遺者。於是稍可繕寫以藏弆。嗚呼。師門可謂有人矣。一日。次集中芒字韻。以寓感。密翁刪正辨毫芒。重得吾兄任闡揚。好向名山藏十襲。早須努力定鉛黃。宋子京進唐書奏。久披緗帙。粗定鉛黃。</text>
<title>次雨溪兄 命錫 感題密翁遺墟韻</title>,<text>天喪斯文我已知。羣疑未析失靈龜。空懷一脉相傳日。誰信千秋必反時。自古通泉傷往跡。秖今同谷感遺辭。但敎弟子尋端緖。何用區區謾作悲。</text>
<title>新秋病起有感</title>,<text>病起高齋百感生。雨餘庭樹作秋聲。讀書未破黃千卷。對鏡空悲白數莖。已判功名成濩落。肯將遅暮學縱橫。燈前默坐收心處。蟋蟀啾啾上壁鳴。</text>
<title>雨後東泮。與朴見卿 龍相，權一甫 萬。同賦。</title>,<text>飛花落絮傡漫空。雨霽長安四月風。白岳雲開雙闕起。靑門樹暗一溝通。歸舟尙繫南湖外。客味偏酸太學中。遙憶故山新種竹。淸陰日滿小牆東。</text>
<title>一甫以余將向金陵。作送別詩。見卿，季實。亦次之。余步其韻。留別。</title>,<text>楊花渡口掛雲㠶。賈客蘭槳首尾含。芳草色連郊外路。早潮痕上水中巖。飄颻轉覺鄕心苦。浩蕩渾忘世味醎。安得數君同此去。臨江賖酒典春衫。</text>
<title>曉出西門。向金浦。</title>,<text>雨洗長安柳色新。天街日出淨無塵。出馬西門遙送目。早潮初上孔巖津。</text>
<title>舟過巴陵望幸州 幸州山上。有權慄勝戰碑。其下。有昏朝奸臣李爾瞻，韓纘男遺址。</title>,<text>曉出都門過幸州。柳村花塢夾長流。漁人曬網晴沙畔。賈客回檣遠浦頭。元帥功名留碣石。權奸第宅化陵丘。百年世事空遺跡。滿眼江湖獨倚舟。</text>
<title>每歲四月。漁官監漁幸州。侵徵太濫。漁人多苦之。戊寅歲。蒼雪權先生爲漁官。淸而不苛。漁人爲立木碑于金浦鑿橋上。漁官碑。古無之。盖自權先生始云。遂感而爲之賦。</title>,<text>西湖四月集漁舟。錦帳郞官坐幸州。一自雪翁歸去後。滿江烟水不勝愁。</text>
<title>伏閤三日。終不得呈疏。一甫作七言律。以道其憤慨之懷。余步其韻。</title>,<text>一封天閤欲誰因。進退虛勞趁卯申。將謂聖朝無蔽塞。寧知血悃阻昭伸。忠言兩疏留遺草。公議千秋待後人。爲報銀臺諸內史。陰崖何處不陽春。</text>
<title>中秋初月</title>,<text>山半光初動。雲端影已傾。微添珠露色。偏傍草虫鳴。澗道能分照。茅簷剩得淸。從知十五夜。圓魄滿三更。</text>
<title>謹次密庵韻</title>,<text>素計蹉跎淟汨間。靑春光景去無還。十年漫學屠龍枝。七日難成隱豹斑。丈席趨陪誠自薄。衡門瞻望路非艱。古人遊學輕千里。孤陋如今足汗顔。</text>
<title>謹次蒼雪齋楮谷三勝韻 幷序</title>,<text>寧海府治之西楮谷山中。有存齋先生棲息往來之地。曰雷澤，玉川，葛川。先生沒五十餘年。亭廢地荒。過客遊人。訪問舊蹟。將湮滅而莫之徵。迺者。先生之門人佳山權公。爲之慨然咨歎。就三勝。劖石揭名。以示永永。旣又卽亭之舊址。謀所以重建屋宇。噫。公之意。盖亦勤且至矣。於是。先生之從子密庵公。爲之記。蒼雪學士權公。賦詩四章。遠近名勝。屬而和者。殆成卷軸。其所以鋪述發揮者。亦可謂盛矣。聖鐸不敏。豈敢竊附諸公之次。犯續貂之譏。顧自以於先生。猶張繹思叔之於伯程夫子也。常恨不得逮先生時操几杖。以從於寂寞之濱。今於權公之擧。不勝高山景行之思。輒忘僭率。謹步雪爺韻。以道中心所感云爾。張繹。伊川門人。伊川涪陵歸後。始受學。未及登明道之門。而聖鐸始事葛庵先生。亦在先生光陽放歸之後。於存齋。後而不得建事。故竊引而自喩云。兩水遙聞地轉雷。茅茨舊向石崖開。牕前漾淥靑龍卧。軒外明沙素雪堆。人世幾回欽往跡。山阿猶自認荒臺。後生倍切梁摧痛。亭上春風未及陪。右雷澤亭楮谷山中碧玉流。冥棲當日此優游。淙琤泉響疑瑤佩。錯落巖光訝列球。風詠三春沂水樂。沿洄九曲武夷幽。眞源欲問憑何處。惟見晴沙下白鷗。右玉川騰雲西麓翠屛環。葛水東流幾曲灣。藜杖向來時獨往。鸞驂此日倘重還。難聞至訣臨川上。尙想幽吟倚石間。怊悵龍門同寂寞。百年空對舊江山。右葛川名區誰復管幽淸。澗咽松號揔不平。悵望亭臺懷正學。蕭條丘壑緬高情。海天明月空留照。山逕荒茅任自生。獨有當時門下客。劖巖修屋揭芳聲。</text>
<title>次密庵韻 二首</title>,<text>勝日羣仙會。名區泗水臺。遠林殘暑退。永夜激湍哀。興逸憑危檻。談淸引小杯。回看錦里隔。愁思若爲裁。追到泗上院。已後遊巖臺。露氣橫江冷。秋聲入樹哀。閒吟赤壁賦。頻把紫霞杯。未見藍輿枉。憑欄思莫裁。</text>
<title>過忘川夢仙閣</title>,<text>草遮巖逕小庭深。綠水鳴禽自舊音。惆悵閣中人不見。孤吟斜日下江潯。</text>
<title>丁未。寓瓢谷。四月十日夜。宗姪善伯 敏行，柳達夫 顯時，柳允卿 升鉉。及余小飮溪上。族姪宇漢，兒子晉行。樂行初名。 末至。以朱文公朗然淸夜月明時之句。分韻。得月字。</title>,<text>南溪多樹木。薄暮淸風發。吾宗適無事。扶杖度深樾。臨溪對綠酒。座客盡華髮。而我躡羣賢。笑談愧唐突。柳林忽暝色。飛絮暫明沒。擧杯飮未已。復照松間月。相顧意歡適。不覺醉兀兀。人生百年內。此樂未宜忽。同志易睽達。佳節共消歇。山蔬與匏樽。不須嫌蒼卒。明朝酒醒後。月落思慌惚。</text>
<title>與瓢溪諸老。玩月溪邊。又次朱文公韻。</title>,<text>偶逐春風出小溪。更憐明月立多時。淸泉瀉出瑤琴響。古意如今誰得知。</text>
<title>送柳叔明 光濂 移寓</title>,<text>早把心期指歲寒。臨歧寧獨願加餐。靑山靜處無塵事。努力詩書爛熳看。</text>
<title>田家 三絶</title>,<text>薄暮萋萋雲氣多。東風吹雨過山阿。極知甘霔農家慶。桃李花殘亦奈何。老翁卧聽簷頭滴。約束家人且小眠。明朝好借東家犢。耕盡山南十畞田。春雨朝來恰一犂。垂楊弄色蔭前溪。隣家老婦當門語。岸上高田麥欲齊。</text>
<title>送柳允卿赴召入京 二絶</title>,<text>春風馹騎向長安。頭上峩峩豸角冠。聞說聖君虛佇久。幾時封事報恩還。君去春山我獨遊。可堪隨處想風流。名塗莫作遲留計。早掛歸颿漢水頭。</text>
<title>重陽日。次杜子美崔氏庄韻。</title>,<text>歲暮幽懷不自寬。幸逢佳節共人歡。杯浮菊蘂非要壽。頭揷茱萸不用冠。大野飛霜千樹老。高臺落日萬山寒。乘閒取醉惟今夕。明月中宵好更看。</text>
<title>秋夜呼韻。令童子賦之。因次。</title>,<text>虛堂夜氣淸。蟋蟀送秋聲。雨歇雲猶暗。林深火獨明。年衰壯志减。身靜俗緣輕。坐久還生感。孤吟夢不成。</text>
<title>次朴見卿十二章韻 幷序</title>,<text>朴上舍見卿。用權一甫於三溪書院。同李季實酬唱四絶韻。演成十二章。分寄一甫，季實及余各四章。且要依律步和。余素昧詩家語。特感辱贈厚意。忘拙效顰。先呈見卿案下。季實，一甫處。續當奉寄求正。甕牖前頭草樹幽。索居無復舊風流。那能化作雙黃鵠。一擧回翔覽九州。一別歸來陋巷幽。東南西北阻名流。如今卻羡羈遊日。共泛烟波到幸州。聞君高卧石泉幽。一棹無由遡峽流。回想昔年爲客處。秖應明月滿巴州。別後黃鸝啼夏木。何來白鴈落山門。慇懃一十二章語。半是竆愁傷我魂。故人相望龜城北。消息經春不到門。誰報三溪酬唱語。一回回首一銷魂。節序重回遊璧水。離愁尙憶出都門。如何地邇人還遠。江北江南共斷魂。敏捷詩篇早出羣。晩來繽佩綴蘭芬。莫將日月愁中過。且復潛心六藝文。雅量堪容我輩羣。淸詞亦足振葩芬。勸君更進騷壇步。努力千秋不朽文。良駟元超冀野羣。天香獨播藝林芬。願收湖海陳龍氣。莫學俳優司馬文。憶在京塵多苦顔。邇來心地稍虛閒。看君結契烟霞句。幽興飄飄入海山。憂病三春少解顔。藥爐茶鼎未曾閒。不知葛社相思夢。能度橫天鶴駕山。離索堪憎此醜顔。高飛鳥盡去雲閒。平生謾說神交語。此日還成對敬山。</text>
<title>送柳允卿之任鍾城</title>,<text>鍾城北路號䧺州。太守新分聖主憂。王跡千年窰穴在。胡山六月雪冰留。勳猷尙想籌邊傑。治行應追賣劒矦。惟是豆江明月夜。故園回首隔同遊。</text>
<title>涪溪朱處士 楗。和余贈柳矦允卿詩。千里相寄。意甚勤厚。用其韻以謝。</title>,<text>自聞君子在荒州。卅載長懷未見憂。楚産縱違中國學。涪陵曾得大賢留。芝蘭室隔緣雲嶺。金玉音傳賴柳矦。北極南天終異域。此生那得一從遊。</text>
<title>畸軒朴見卿。見臘梅。用朴懷英 廷杰 贈別韻。見寄。步和以呈。三首</title>,<text>空山歲暮憶同人。輾轉寒齋爲及晨。每歎孔門論益友。那從孟氏接芳隣。深情已許通金石。信誓何煩質鬼神。但願西風頻寄問。莫敎時月曠音塵。隴頭孤樹伴高人。風致西湖宛隔晨。誰遣玉妃來侍側。堪誇雪子接爲隣。影斜卧榻應無夢。香透吟脾合有神。共是歲寒相保意。何妨折贈散襟塵。歲寒長憶素心人。愁聽雞鳴風雨晨。三逕幾望羊仲友。百錢難買呂僧隣。江梅發後應勞夢。嶺雪飛時卻愴神。千載山陰王子棹。秪今誰復續淸塵。蔣元卿開三逕。裘仲羊仲。與之遊。○宋季雅市宅呂僧珍側曰。千萬買宅。百萬買隣。</text>
<title>奉次懷英韻。留別座中諸益。</title>,<text>底事同遊滯海門。無端十日未回轅。百年膠漆逢良友。千古丹靑講聖言。歸夢謾尋江上宅。客愁聊對雨中樽。懸知別後相思處。花落空庭月滿軒。</text>
<title>伏聞聖上卻輦。徒步上三角山禱雨。感而賦之。</title>,<text>玉趾親登奠瘞壇。紅爐不避亢炎干。觀瞻父老驚相語。陪從臣僚凜未安。六責桑林誠懇懇。八章雲漢念慱慱。拯民大命伊誰力。前後三王德一般。</text>
<title>京城旅館。次朴懷英，權一甫長律。二篇</title>,<text>甲第朱門似海深。操竽不可况操琴。由來白雪元高調。今世皇華摠俗音。共是倦遊嫌紫陌。誰將薄宦負靑岑。會須攜手歸東洛。流水聲中得子心。憐君落拓氣猶豪。高翥騷壇一羽毛。病渴馬卿空白首。詩竆杜老秖靑袍。浮榮不是干吾事。大雅終須賴爾曹。江左一編驚俗眼。怳如河伯望洋濤。</text>
<title>廬江舟中。敬次退陶先生泛月濯纓潭韻。時訥翁爲洞主約會。</title>,<text>縱棹烟江江水淸。芙蓉影落水中明。脩林歷歷千家映。遠浦茫茫獨鳥橫。白酒傳心追古事。靑春騁目暢幽情。通泉百歲空多感。誰唱陶山十二聲。</text>
<title>送兒子赴覆試永川。旣發。大雨連日。憂念不能寐。仍成一絶。</title>,<text>身外科名不足言。可堪愁倚雨中門。從今父子田園裏。但把詩書日討論。</text>
<title>賦懷。寄友人。</title>,<text>春光已過踏靑時。溪柳初垂近水枝。洞裏禽聲空喚友。雨餘山色半開眉。踈迂轉覺交遊少。病懶難禁悔吝滋。咫尺故人無恙否。須將白雪慰相思。</text>
<title>陶淵講會。次雨溪兄韻。</title>,<text>苦意誠心久可傳。遺書欲啓感懷先。儀文豈是供虛具。事業要須及盛年。丈席無人慚後死。家門有托賴諸賢。從容杯酒慇懃語。坐到春宵月半天。</text>
<title>暮秋。獨登開湖上山麓。感賦。</title>,<text>秋日登臨百丈丘。無邊景物媚雙眸。茫茫大野風烟動。渺渺長天鴈浮。南北村分桑柘色。東西路接水雲頭。爾來頗厭塵囂事。佳處逍遙興自悠。</text>
<title>除夜。次諸少韻。</title>,<text>書劒無成又送年。屠蘇自此讓人先。強從兒輩分除夜。愁聽雞鳴到曉天。江草欲生殘雪裏。野梅應綻立春前。向來情興今何在。羡爾朱顔正渥然。</text>
<title>讀許荷谷朝天錄。有感。</title>,<text>關河萬里泛星槎。靑歲英名冠使華。正學院中摧陸學。厓翁以後此爲嘉。</text>
<title>次晉兒元朝長律 二篇</title>,<text>晨雞喔喔報新春。趨向堂闈拜老親。萬壽誠深徒獻祝。三牲養闕足傷神。我慚竭力恭爲子。爾合揚名善述人。卻念小兒違膝下。客中誰與慰玆辰。老大逢新異昔時。風流羞學少年爲。門前擊毱看還倦。杯裏屠蘇把卻遲。此日箕裘慚小子。向來陶鑄負先師。竆廬百感終徒爾。期勉吾心汝可知。</text>
<title>族姪雲若 翼溟。與晉兒有酬唱諸篇。余次其長律一篇。</title>,<text>雪卧三冬苦意多。春風忽復到山家。已驚林外禽聲變。稍喜牆頭梅蘂加。汝輩摠爲門戶秀。吾生何恨鬢毛華。杜陵詩語知多感。卻歎飛騰暮景斜。</text>
<title>次晉兒寄宇姪雲若兩律</title>,<text>客懷忽悄悄。昨夜夢幽居。移柳時將晩。分梅計卻虛。風情徒屬汝。心事少知余。賴有消憂物。隨身數簏書。少乏諧時韻。甘心守僻隅。飢寒共婦子。勤惰任僮奴。已謝屠龍技。還慚佩玦儒。阿兒頗有志。能自立身無。</text>
<title>廬山 四絶</title>,<text>沙頭解纜上禪宮。水月蒼茫俯瞰中。東北雲山盡蕭瑟。高樓一嘯倚秋風。右夜登水閣板閣烟消古寺深。山僧持炬候松林。讀書公擇今安在。十載重來傷我心。右憶故友李和國武陵仙老有佳期。說與廬山惠遠知。明月欲虧秋色晩。藍輿幾日下江湄。右懷顧老自古匡廬好讀書。平生此計未全踈。如今白首來遊日。卻愧興公賦遂初。右自歎</text>
<title>次韻。呈雨溪兄。幷序</title>,<text>酒肆會飮。追思甚不雅。若令後生效尤。馴致高陽酒徒之風。則是吾輩啓之也。方以爲愧懼。此際投示瓊韻。其致意於流蕩之戒者。可謂深切而有味也。敢忘率爾攀步以呈。可令胤君。附諸盛什之末。使後生輩。知吾輩今日之意耶。偶學靑蓮遊酒肆。還慚杜子細論文。由來名敎吾家事。此意當令後輩存。下句。一作風流放曠非吾事。名敎由來樂地存。</text>
<title>述懷呈伊湖兄</title>,<text>我生古人後。不及見古人。父師早見背。直諒多喪淪。踽踽尋古道。茫茫歎迷津。賦性乏強矯。安能免緇磷。悠悠處濁世。混混隨俗塵。今年會疾疫。扶老遷居頻。始從泗水上。來泊伊湖濱。伊湖氣淸淑。里居風俗淳。嘗聞雲川公。於焉奉昏晨。百年我復爾。古今同苦辛。主人宗盟舊。風流先輩倫。後先同門學。皓首情益親。喜我來比隣。延我露誠眞。詩書爲我列。義理爲我陳。亹亹講前聞。令我耳目新。况復憂乏匱。往往分米薪。孤陋荷提掖。流寓得所因。誓言百年內。征邁共兟兟。富貴非所慕。貧賤豈足顰。但令同心在。樂哉可終身。兩家有子孫。此道永無湮。</text>
<title>次宇姪晉兒次明道先生詩韻</title>,<text>飛燕遊絲幷晩天。脩竹十里帶平川。春光欲盡登山倦。衰晩風流愧少年。</text>
<title>次宇姪晉兒次朱先生詩韻</title>,<text>桃李花空一澗濱。黃鸝綠樹數聲新。淸樽坐惜年華盡。那得收爲肺腑春。</text>
<title>寓居無聊中。思前冬與伊湖兄父子。有講說吟酬之樂。此來邈然若千里。不覺悵然。爲賦一絶。</title>,<text>泗水相連伊水流。美人宛在水西頭。春風日日佳期晼。獨採汀蘭不耐愁。</text>
<title>又爲雲若賦 三絶</title>,<text>我來泗水上。君返伊湖頭。伊湖望不見。心逐泗水流。泗南有杜若。泗北有靑蘋。采采芳洲暮。臨風懷玉人。古人有遺言。努力崇明德。此意貴無忘。贈君當佩玉。</text>
<title>去辛亥五月。存齋李先生。在寧海之紅蓮庵。有詩。其頸聯曰。顚連正會蒼生厄。慷慨徒勤白髮歎。今適周六十甲子。而大旱數月。野無靑草。凄風若秋。人思綿裘。故老憂歎。以爲有昔年景象。時又五月也。有感於懷。謹次其韻。</title>,<text>田家五月役車閒。日日凄風凜夕寒。原隰草燒渾濯濯。江河水涸秖潺潺。重逢是歲黎民厄。先獲當年漆室歎。雲漢一詩恢大業。誰將此意叩天關。</text>
<title>自靑杞入海上。午飯于黔眞村下溪上盤石。口占。</title>,<text>峽路東竆海。高山上黨天。春深初物色。境僻或人烟。白鳥冲嵐靄。黃牛下隴田。遲遲載飢渴。歇馬返溪邊。</text>
<title>曉發碧溪有作</title>,<text>自我遊東郡。爾來三十年。山村猶舊宿。徑路或新遷。曉日生蒼海。春光入燒田。故人愁不見。信馬出溪邊。</text>
<title>雨中。思雨溪。有吟。</title>,<text>好雨淸和節。臨溪一小軒。梅兄初結子。竹祖已生孫。久寓荒三徑。何時對一樽。庭前有隙地。恐失種蘭蓀。</text>
<title>除夜。次高達夫韻。</title>,<text>紙牕燈火照寒眠。孤露今宵倍愴然。惟幸北堂春不老。明朝彩服賀新年。</text>
<title>除夜。又得五言四韻。</title>,<text>是歲餘今日。明年只隔晨。竆廬驚白髮。勝事憶靑春。伯玉知非晩。靈均復路新。悄然燈下坐。懷抱話無人。</text>
<title>春帖 三絶</title>,<text>立春春祝祝吾王。王德無私日月光。五福錫民民保極。四方爭頌屢豐祥。立春春祝祝吾親。親壽無彊萬萬春。膝下兒孫長舞彩。滿堂歡慶不傷貧。立春春祝祝吾身。身若虧時是辱親。服闇登危皆可戒。戰兢要似履冰人。</text>
<title>次再從弟美仲 世錂 長律</title>,<text>少年頗慕棄繻生。晩節還思谷口耕。靜裏詩騷憐俊季。客中萍梗愧愚兄。江山有約身將隱。歲月如流道未成。秋樹讀書先祖句。勉君今日繼遺聲。</text>
<title>次權一甫西江待舟韻 時余先至金陵送舟。邀見卿，季實，一甫三君。</title>,<text>風靜西洲水緩流。故人江上爲誰留。滄波極目佳期晩。應向潮頭問小舟。</text>
<title>過竹塢。訪張君正，金文伯。</title>,<text>竹塢雞鳴日午時。梨花籬落近江湄。主人偶出西疇外。立馬巖頭且待之。</text>
<title>到沙院。夜有雨徵。明燭獨坐。追思庚戌秋赴英陵齋官之命。亦於此遇雨。不覺鄕思暗起。倚枕賦一絶。</title>,<text>寒雨濛濛似去年。終宵倚枕不成眠。三關鳥道行行近。東望萱闈卻杳然。</text>
<title>雞鳴登道。至聞喜縣。前天始明。微雨沾衣。馬上賦一絶。</title>,<text>茅店雞聲起旅人。梁山曉雨濕衣巾。應知鶴髮高堂上。終夜看天默禱頻。</text>
<title>夜獨坐不寐。鄕思陡起。自念去親遠遊。固非意願。而欲呈遞决歸。則又恐有不肯從仕之誚。中心耿耿。發于詩句。</title>,<text>母子恩難恝。君臣義敢忘。靖陵明月夜。推枕獨彷徨。</text>
<title>入直踰半月。計離家已兩旬有四日。而鄕信不一至。不勝遠遊之懷。口占一律。</title>,<text>寒齋獨處思無聊。吏散庭空轉寂寥。江月夜生楮子島。城雲朝落廣陵橋。故園幾恨鴻書斷。客夢長愁鳥道遙。摠爲高堂西日暮。行將微懇愬重霄。</text>
<title>夜看朱子語類。至闢異端處。感而賦三絶。</title>,<text>山齋夜久壁燈寒。靜對陳編反覆看。千載聖言如昨日。始知吾道本非難。吾道非難亦非易。古來歧路幾亡羊。永康功利金谿悟。雲谷當年劇歎傷。道不遠人只在心。要將精一著功深。若言堯舜人難及。人性還須有古今。</text>
<title>曉起。不覺鄕思倍緊。賦一律。</title>,<text>獨起空齋曉。居然十月遒。離家空數日。作客已經秋。敢恨官居冷。深慚祿食浮。縫衣看漸坼。默想倚閭愁。</text>
<title>次李靑蓮紫極宮詩</title>,<text>我家何所有。所有梅與竹。梅香掇滿袖。竹實採盈掬。如何捨此去。千里遊居獨。霜風靖陵夜。兀坐未能宿。世味覺已酸。行止豈待卜。明年滿五十。少壯難可復。斂退有餘味。躁進易傾覆。歸來傍梅竹。舊書讀爛熟。</text>
<title>冬至日。偶吟。二絶</title>,<text>坤陰滿六動初陽。萬古天心不改常。我願九重觀此象。掩關齋戒法先王。雷聲半夜破竆陰。一線微陽底處尋。莫問三春桃李事。雪中要見小梅心。</text>
<title>南歸述懷 四絶</title>,<text>分外官銜本不期。如何一出遂經時。漢江今日南歸路。欲擬柴桑處士辭。昨非今是未須論。只爲林泉晩計存。老婦亦知歸不遠。已敎穉子候衡門。不恨寒程多苦辛。此行端爲慰慈親。應知歸到門閭日。鶴髮歡顔滿室春。西行昔日菊猶黃。三逕于今已就荒。寄語牆東小梅樹。著花須待我歸鄕。</text>
<title>上鳥嶺關</title>,<text>踏雪緣冰上鳥關。關頭杳杳見鄕山。遙知一抹雲橫處。老母憑門望早還。</text>
<title>贈巴山使君</title>,<text>幾年無意入脩門。暮境還辭栗里園。賢路偶同棲枳棘。騷人何必詠蘭蓀。江南父老蒙專惠。渭北情親阻細論。已是分憂居劇地。先須拔薤莫留根。</text>
<title>送族姪正漢之其伯舅咸安任所</title>,<text>巴山千里送君行。三月江南草色靑。身上須看慈母線。靜中宜讀聖人經。</text>
<title>過基川。馬上口呼。要李叔通 槳 和韻。</title>,<text>朝發三溪上漢京。基川落日客愁生。若非同志相攜去。難慰離親遠役情。</text>
<title>晨起口占</title>,<text>昌樂館前多古木。朔風號怒夜無歇。主人向我擧杯言。竹嶺今朝未可越。</text>
<title>登竹嶺。次叔通韻。</title>,<text>淸晨立馬竹關頭。眼底茫茫七十州。共是思親遊子意。白雲東望不勝愁。</text>
<title>過丹陽觀稼亭有感</title>,<text>昔者李先生。勞農此焉息。亭基留至今。荒草少人跡。</text>
<title>過雪馬洞口占</title>,<text>官路僅咫尺。有村人不知。林間茅屋小。溪上石田危。舊讀陶翁記。曾酬石友詩。廿年重過此。松徑已生疑。</text>
<title>與柳鉉甫 台齊。同行上鳥嶺關。口占兩絶。</title>,<text>鳥嶺關前逢雨雪。呼僮秣馬待雞鳴。天寒遠道難如此。賴有同人慰客情。嶺路迢迢曉月寒。長松落雪撲征鞍。峯頭立馬紅雲起。曙色初分主屹關。</text>
<title>金士能 光國 來訪。適當中秋節。與雨溪，卧溪 聖欽 二兄善餘弟及晉兒正姪。玩月重九峯下巖臺上。呼韻各賦。</title>,<text>濁酒狂歌對素秋。萬松林外一江流。良朋好月今宵幷。那得片舟泝遠洲。</text>
<title>伏次御製詩 乙卯四月。中乙科。放榜日。上特命戴花入侍。親製一絶。手書以賜之。仍命於前席次韻以進。</title>,<text>自是遐荒賤末人。不堪今日聖恩新。許歸寵渥尤殊絶。萬殞難酬愧小臣。御製詩昨日嶺南貢擧人。今辰頭上桂花新。豈徒於爾慰親喜。爲予金門文學臣。</text>
<title>司馬會。次韻。奉呈黃明府 晸。</title>,<text>峴首輕裘返。爭吟太守行。光華修稧席。平易近民情。愛日臨歌扇。仁風入酒觥。今辰如不醉。何以樂昇平。</text>
<title>次南隴朴見卿見寄韻。卻寄。</title>,<text>少日徵追不道難。秖今衰暮若爲歡。浮名已壞來韁絆。病體仍愁跨馬鞍。嶺路崢嶸天共遠。風霜搖落歲行闌。故人珍重投瓊律。敢作尋常句語看。</text>
<title>求道谷蓮堂。次主人丈 吳三達 韻。</title>,<text>半畝塘新闢。三間屋不奢。當軒低密樹。夾水映繁花。境僻人喧斷。林深石徑斜。古來棲隱樂。何必德公家。</text>
<title>自鞫庭下獄。聞兒子隨號至門外。丁巳五月</title>,<text>帳殿天臨未見原。夜深邏卒曳殘魂。爾從何處來相護。不敢相看詎敢言。</text>
<title>獄中夜吟</title>,<text>圜土沈沈欲四更。孤囚獨伴小燈明。枕邊守卒交頭睡。門外巡鈴聒耳鳴。遺體已傷悲莫大。慈恩未答恨難平。從來報國尊師意。一倂歸虛淚血橫。</text>
<title>聞卯弟振叔 警鐸 追至。未幾還鄕。</title>,<text>急難曾聞棣鄂詩。古人心事我偏知。卻憐歸鴈難成序。獨坐圜門涕淚垂。</text>
<title>聞族姪大收 振河 上來</title>,<text>同宗誰不見念深。感爾偏多卹難心。顔遠一詩知有激。柳州當日謾沾襟。</text>
<title>聞族姪光漢上來</title>,<text>禁府深深似夜臺。竆愁日夕苦難排。朝來忽得歡心報。千里遙程爾又來。</text>
<title>初度日</title>,<text>圜土孤臣一死遲。今晨何事倍凄其。靈均忽見庚寅日。鍾子難禁楚奏悲。老親一別經三月。小弟重逢在幾時。門外更憐留二子。寒牕相對淚長垂。</text>
<title>感吟</title>,<text>龍樓昔日奉宸章。頭上花枝雨露香。榮渥秖今何所報。孤臣負國淚滂滂。</text>
<title>謫路紀行 二首</title>,<text>生出圜門聖渥洪。嚴程繞過兩湖中。公山形勢盤龍壯。完府閭閻撲地䧺。蘆嶺日斜衝暮色。錦城秋晩聽高風。耽羅遠在南溟外。行到康津陸路竆。孤臣遠謫向耽羅。去路悠悠海一涯。祇感聖恩全性命。敢言危楫越溟波。野亭秋盡黃花老。水國天寒白鴈多。北望鄕關雲杳杳。高堂日暮奈愁何。</text>
<title>渡海念卯君及濟兒 濟霽行初名 歸事有吟</title>,<text>船頭別意久難忘。過海尤悲北路長。遙想前程風雨惡。不知何日拜萱堂。</text>
<title>夢還家鄕</title>,<text>朔風吹撤竹籬寒。踈雨聲中夜已闌。孤夢不知蒼海闊。片時歸到洛江干。</text>
<title>二十七日夜。夢登經筵。密邇天顔。感而賦之。</title>,<text>海島孤臣遠日邊。夢中猶得侍經筵。自知罪重恩難望。矯首雲天涕自懸。</text>
<title>二十七日八日夜。夢拜慈氏。有不安節。覺後不勝憂思。吟成一絶。</title>,<text>連宵夢裏拜慈顔。榻冷衾寒體不安。溫凊曠來今幾月。音書杳杳海漫漫。</text>
<title>冬至日。次康節詩。</title>,<text>天行流不息。節氣自推移。玄律方竆處。潛陽欲動時。千門開次第。萬象兆夷希。此理誰能識。無從問伏羲。</text>
<title>讀心經附註有感 二絶</title>,<text>篁墩附註繼西山。退老當年獨愛看。心法秖今猶可識。晩生其奈下工難。莫言生晩下工難。一簣終成九仞山。竆島此行知玉汝。客牕晴日整襟看。</text>
<title>謫中述懷</title>,<text>嘗聞庸蜀南。恒雨少見日。我來耽羅國。氣候何若一。苦哉一月內。陰雨無時歇。明牕暗如漆。當晝不辨色。泥潦滿衢路。僮僕愁樵汲。門前有大海。疾風常衝激。濤波吼如雷。若將捲入室。繞屋樹木繁。羣鴉日來宿。天明亂飛啼。聒聒聲可疾。仙山峙西北。雲霧長蓊勃。曾無爽氣來。但令愁心結。回首望故鄕。故鄕綿且邈。漫漫海水闊。有舟安可越。高堂老母在。一別今七朔。連夜夢拜見。呻吟卧牀席。豈因念兒切。或失溫凊節。覺來方寸亂。輾轉淚成血。明時負大罪。朝議恐未息。恩赦不敢冀。何時脫羈縶。倘蒙天地仁。早歸侍母側。此生復何恨。雖死可瞑目。</text>
<title>漢挐山歌</title>,<text>漢挐山在濟州西。高標上與南斗齊。根盤一島三百里。瀛海四環無屬連。海北諸山等兒孫。金剛智異差比肩。千林萬壑互蔽虧。異卉奇巖錯其間。風氣淸凉夏如秋。陰穴寒凝六月冰。山頂有潭名白鹿。瓊沙皓皓水泓澄。云是仙人所遊處。往往騎鹿閒來去。世上塵客或投足。雲霧白日藏眞面。自古號爲瀛洲島。靈境固非人所見。秦皇漢武好神仙。豈識仙山在此中。我本玉樓香案史。謫居住近山之東。層巒向我若相揖。爽氣朝朝侵几席。願借黃鵠雙羽翮。飛上峯頭吹玉篴。左揖安期右羡門。醉倚空碧睨八極。口吸鹿潭萬斛水。噴作靈雨灑入寰。使我靑丘三百六十州。濁滓淨盡淸淳還。嗚呼羈紲不可脫。側身西望空長歎。</text>
<title>我有歌 七章。章十二句。</title>,<text>我有老母年八耋。氣息奄奄在牀褥。憶昨蒼黃就獄日。侍兒背負出門訣。不知愚兒罪犯重。涕泣謂我歸來速。我今海外作孤囚。海水連天未可越。想母朝暮倚門閭。鶴髮蕭蕭映寒日。嗚呼一歌兮歌正悲。仰視蒼天淚成血。我有先墓在英山。封樹由來踰十年。每年春暮與冬初。上墓哀省酹墓前。不肖愚昧墮先訓。明時放逐天一邊。松楸遠隔二千里。欲歸拜掃何由緣。客中已過霜露節。明歲寒食恐未還。嗚呼二歌兮歌轉激。悲風爲我鳴愀然。我有三弟二季亡。一弟獨存共憂樂。亡者已矣隔黃泉。存者又何成遠別。昨者送我至南海。船上船邊兩惻惻。棣鄂分飛海天長。陟岡何處望逐客。聯牀共被杳難期。况復音書久斷絶。嗚呼三歌兮歌更苦。斷鴈聲裏頭欲雪。我有病妻瘦且黃。結髮入門今幾年。身爲丈夫計迂拙。賓祭租賦任獨專。家貧菜糲喫不飽。入廚上機勤苦偏。當年成說共契闊。豈知今者爲矢弦。寒衣遠寄渡海日。想得裁縫未應眠。嗚呼四歌兮歌不平。家山北望思綿綿。我有二兒淸而癯。扶我出獄追嚴程。大兒隨我南渡海。小兒別我向北行。臨當解纜顧小兒。雙淚落水久呑聲。當時我無竄逐意。見此不覺愁思縈。天寒路遠羸馬病。幾日間關到柴荊。嗚呼五歌兮歌有思。夜雨入牕離魂驚。我有猶子早失怙。各依母子孤且孑。一子毁齔未成童。一子勝冠初有室。撫養成就是我責。常恐失學終迷劣。我今流落海南涯。可憐二子不得挈。得無飢寒損志業。得無遊嬉消日月。嗚呼六歌兮歌益哀。二弟有魂應悲咽。丈夫生世抱負大。我昔有志追往哲。讀書初不爲干祿。暮年科第誠偶得。不才過蒙明主渥。玉堂金馬榮何極。寸心耿耿思隕結。尺疏那知嬰大僇。向來志業竟何有。白首途竆萬事裂。嗚呼七歌兮歌欲竟。倚杖搔首海天黑。</text>
<title>泗院會瓢溪柳令公。見念竆纍首爲唐律二篇。以致嗟悶之意。在座諸公。咸各和步。錄在一紙。因便遠寄。竆途愁鬱中。不勝驚感。謹次送呈。以謝諸公戀戀之眷云。</title>,<text>空疎叨渥聖明辰。罪大甘投瘴海濱。報國初心慚日月。戀親孤夢感昏晨。竆途謾憶追隨地。勝集還憐放逐臣。滿紙蛟珠來異域。一廻吟過一傷神。</text>
<title>十月十一日。京師大雷電雨雹。上下敎自責。令中外盡言。旣又勅厲大小諸臣幾數百言。負罪臣聖鐸。因朝紙奉讀。不勝感涕。謹賦詩一篇。以見愚忠云。</title>,<text>十有三年冬十月。漢陽城中大雨雹。雷驚電激晝如晦。行者頓踣居者伏。時當陰令合收藏。陽氣發泄吁可愕。古來災祥必有應。此變非常豈虛作。君王爲之减八珍。中夜側身思闕失。十行絲綸痛自責。大小臣工宜震惕。玉堂陳箚應文具。廊廟乞免循故跡。氣象泄泄若平常。獨令至尊憂不釋。誰傳聖敎到海外。孤臣奉讀多感激。我王明聖一見决。皇天降災何稠疊。比年凶歉八路同。哀我赤子轉溝壑。且聞金星月再犯。兵象尤堪長太息。嫠婦亦知不恤緯。况吾曾忝侍從職。欲將短策效微忠。其奈此身方栫棘。天門遠隔日月邁。報恩無路空白髮。何時得近彤墀下。一陳狂言備採擇。格王正事望諸公。莫謂蒼天高且邈。</text>
<title>和晉兒玉溝歌</title>,<text>耽羅古國漢挐東。有村自昔名玉溝。玉溝之名眞可嘉。溝中無乃有玉不。我欲採之以爲佩。試令童子上下求。童子還來笑謂余。此特名美實可魗。玉之所蘊必有輝。此溝但覺荒且幽。溝水淤泥不堪濯。溝石黑麤無比侔。欲求珷珉亦難得。而况至寶其可搜。崑岡藍田公不見。草木亦有精光浮。此溝豈獨異名實。世間固多此溝儔。我聞此言愧且歎。童子爲我故相啁。我本荒野一腐儒。虛名上徹欺冕旒。玉堂金門荷殊渥。不知濫浮生災尤。終焉負罪來玉溝。玉溝堪與我爲仇。憮然遂和玉溝歌。玉溝之名還可羞。</text>
<title>和晉兒南海歌</title>,<text>晉也示我南海歌。文氣欲與南海俱。南海之水浩漫漫。極目蒼茫連碧虛。四顧空闊皆無地。孤島日夜如浮桴。鯨波噴作幾丈峯。鮫淚滴成若箇珠。雲間隱映老人星。風背扶搖大鵬圖。靑丘南盡此海邊。此海之外復何如。鄒衍嘗論大瀛海。是爲裨海還區區。今我所見豈足多。井蛙河伯固已愚。年衰力邁又拘蟄。嗚呼壯志何由攄。晉乎從今莫停毫。爾歌亦足缺唾壺。</text>
<title>和晉兒述懷詩</title>,<text>客心長悲愁。今日痛何別。哀哀甲辰事。每念方寸切。何况今玆歲。落在天之末。孤墳隔萬里。北望迷風雪。有酒不得酹。獨泣懷鬱結。死別固已遠。生別又幾月。高堂廹暮景。消息久斷絶。九月得手書。望我旋歸疾。我身有羈縶。解脫何敢必。願言體康寧。懼或觸寒熱。遙想倚閭苦。中情益摧咽。安得故鄕使。憑傳今日說。</text>
<title>和晉兒耽羅烏歌</title>,<text>耽羅本無鵲。玉溝最多烏。無鵲固無害。多烏不可廬。玉溝東西百千樹。樹樹藏烏無樹無。天明出樹繞村飛。礙日飜空雲布如。又來屋角忽亂叫。屋中之人盡驚虞。窺簷睨竈恣攫食。家家相報失肉魚。一羣打起一羣至。童僕奔走力無餘。天生三百六十羽。爾烏一何繁有徒。紫鳳之羣避不來。蒼鷹不敢掠其居。天涯遠客固多愁。况復聞爾聒耳呼。爾呼爾棲任爾爲。但勿近我牆之隅。爾本野鳥非家禽。人不狎汝汝宜疎。里中少年巧彈射。未可欺凌如老夫。漢挐山中多茂樹。勸爾往棲不復淹須臾。</text>
<title>作鄕書。將付濟州便。吟成二絶。</title>,<text>封了鄕書夜欲分。孤燈明滅雨紛紛。此身不是懷南鳥。願作春風北鴈羣。李白詩。我似鷓鴣鳥。南遷懶北飛。註。鷓鴣懷南不北徂。一別萱堂歲欲新。天涯久斷北來人。誰憐萬里思歸客。復見殊方草色春。</text>
<title>除夜。次高達夫韻。二絶</title>,<text>燈火靑熒照客眠。四隣歡笑獨潸然。孤囚異域逢今夜。拜壽高堂憶去年。孤燭寒更坐不眠。天涯送歲倍悽然。故園千里歸何日。慈母明朝九九年。</text>
<title>二十一日曉。北向痛哭。仍成一絶。</title>,<text>風樹纏悲十四春。孤兒已作白頭人。如何流落南荒外。空對晨牕泣諱辰。</text>
<title>反哺烏</title>,<text>鬱彼冬柏林。有烏子與母。天明子飛去。覔虫勤啄取。銜來入林中。哺母若哺鷇。終日不能休。出入母左右。豈不飢且勞。爲母忘其口。念昔黃口日。母恩天地厚。意欲報萬一。不忍遺且負。林西有孤客。見此垂涕久。微物尙如此。我獨何罪咎。母老不能養。母病不能守。天涯作孤囚。使母長怮怮。嗟嗟不肖子。不如初不有。</text>
<title>晩晴戲吟</title>,<text>海上陰雲鬱未收。驚風疎雨摠堪愁。晩來日出園林靜。啼鳥一聲春意悠。</text>
<title>次兒子長律</title>,<text>愚臣無狀負明時。恩譴南來血泣垂。萬里看雲長戀母。一年圍棘獨攜兒。道非程叔髭何勝。年過韓曹齒半虧。知爾孝心應感格。莫愁雷雨賜環遲。</text>
<title>壺溪，柳上舍二老。用余謫路韻。各寄一篇。以代書。卻和其韻。謝之。</title>,<text>湯钁餘魂又罻羅。孤臣泣血到天涯。堂闈已廹崦嵫景。舟楫難通灔澦波。北望烟雲長不散。南來歲月漸看多。卻慚珍重壺溪老。投贈瓊琚報若何。</text>
<title>南隴，南浦二兄。用沈隱侯贈別韻。見寄。長律步謝。</title>,<text>天涯淪落已堪悲。况復衰年異少時。難得一樽邀好客。若爲千里赴佳期。魂如彈雀驚無定。心似風旌颺不持。自是人生非鹿豕。且將詩札慰遙思。</text>
<title>雨溪兄於吾家梅花下。有懷賦一絶。寄示。次韻。送呈。</title>,<text>南鄕二月百花開。遙憶牕前一小梅。莫恨春風無主管。東隣時有老仙來。</text>
<title>次韻陶淵十絶。呈雨溪兄。</title>,<text>靑山中斷石門橫。一道飛流萬轂聲。莫放餘波朝北海。先人遺恨未曾平。斷山懸瀑山前山後水泓深。當日高齋俯碧潯。寒鏡秖今依舊面。百年猶認靜中心。重淵止水滿眼瓊林與玉巒。山童莫說是奇觀。要看門外松千尺。勁節亭亭獨耐寒。長松霽雪仙區不見俗人尋。一片閒雲獨在林。莫道無心空出峀。時來會作旱天霖。絶壁孤雲寒齋推枕罷遊仙。落月猶懸遠樹邊。最愛西山庵裏磬。此時風送數聲傳。西庵晨磬漁人出浦不知歸。遙見篝燈隔水輝。會待夜深收網罟。閒歌一曲卧笞磯。北渚漁燈玉作澄潭金作沙。沙頭月出素縑斜。若非雪後山陰路。應是瑤臺王母家。金沙月夜秋來楓樹最繁華。不用名園百種花。自有天然紅錦障。世人空羡石崇家。錦水秋光鷺宿層巖百尺危。還隨巖影沒淪漪。月裏驚人移別處。夜深漁父下灘時。巖顚宿鷺蘭若迢迢一徑微。斜陽僧趁暮鐘歸。洞門初入深難見。穿過林頭是衲衣。一作木末迢迢一徑微。飄然錫杖小庵歸。遙看落日靑山半。惟有孤雲逐衲衣。○木末歸僧</text>
<title>述懹 二絶</title>,<text>白髮思親短。丹心戀闕長。春光看又盡。寂寞對殘芳。海上春將暮。天涯客未歸。斜陽愁望處。風送落花飛。</text>
<title>寄舍弟振叔 二絶</title>,<text>兩鳥同棲守故丘。風飄一鳥過溟流。天南地北三千里。短翮摧殘秖自愁。夢裏還鄕認某丘。覺來枕席淚雙流。應知獨向萱闈處。回首天南不耐愁。</text>
<title>因旱災疏決。有量移光陽之命。感恩賦。四絶</title>,<text>經年衰草負嚴霜。不道仁風及大荒。長樂鐘聲雖未聽。聖恩猶許到光陽。孤臣罪大山猶小。聖主恩深海莫量。萬里重溟還北渡。殘骸免葬漢挐傍。聖代方崇孝理仁。此身今作北歸人。縱遲彩服趍堂下。猶有音書到海濱。敢言竆纍有仙因。秖是君恩處處新。今日瀛洲山下客。明朝方丈境中人。</text>
<title>自旌義到濟州。次故瀛州伯金公  三泉書堂韻。寄堂中儒生。二絶</title>,<text>百柄荷花滿沼抽。高臺迢遰絶埃浮。淸香已動人何處。空使湘潭逐客遊。忍見淸池菡萏抽。世間人事本虛浮。堂中學子空垂涕。笙鶴何年續舊遊。</text>
<title>次濟州喚風亭板上韻</title>,<text>經歲封籬絶島中。量移洪渥放還同。直緣聖主寬仁德。不待廷臣議讞公。海若應開千里路。蜚廉何惜一帆風。生憎苦雨連三日。欲寫愁懷句未工。</text>
<title>魚龍臺。次雨溪兄韻。</title>,<text>千里逢迎處。高臺眺望心。天寒飛鷺少。江凍蟄龍深。去國身多病。懷賢跡已沈。徘徊生感慨。愁倚暮山陰。</text>
<title>次河進士聖則 瑞龍 韻</title>,<text>蓬藋跫然喜足音。病中驚起罷愁心。十年離闊顔皆變。千里逢迎意共深。旅榻論襟殘月落。高臺騁望夕陽沉。君今又向菁川去。不耐寒雲滿路陰。</text>
<title>次宇姪韻</title>,<text>南北經年別。相逢面卻生。他鄕如故國。竆道見深情。蓂葉驚凋換。萍蹤任否亨。分攜知不遠。添燭盡寒更。</text>
<title>雨溪兄次柳柳州韻見示。次之。</title>,<text>千里音書兩杳然。那知顔面對竆邊。風波歷盡逢今夜。涕淚相看說去年。萬事分明由大運。孤臣終始荷皇天。壺傾燭盡因無寐。坐對江村起曉烟。</text>
<title>次宇姪韻</title>,<text>生渡重溟敢自期。深慚死罪霈恩垂。萍蓬任逐風波勢。骨肉難忘患難時。千里望雲吾未去。三冬犯雪爾相隨。從今屬付家門事。努力敦親永不虧。</text>
<title>次雨溪兄客舘賦懷韻</title>,<text>周遭斷麓勢如城。咫尺東南是大瀛。江外山河連故國。枕邊笳鼓起新營。一身遠謫慈親老。萬死寬恩聖主明。流到此中猶可幸。何須慽慽抱羈情。</text>
<title>追次蒼雪齋權公呈葛庵先生韻 幷序</title>,<text>纍人。自耽羅移配于光陽。就蟾江上居焉。權一甫以書來曰。晞陽。是先師遺躅所在。且有葛隱故事。庵南潭三韻。不可不追次。余以不記元韻。久之未果也。其後權表叔昌言。寫寄雪翁奉使晉昆時日錄中諸詩。其中有庵字元韻一絶及先生和韻。而再從兄汝脩氏適至。因與追次焉。當年註易有遺庵。蘭佩胡爲大海南。知是里名非偶爾。故敎夫子滯江潭。南岳今無舊小庵。百年遺敎掃東南。誰知楚澤傷心事。葛隱村前月照潭。手引桄榔作寓庵。古來淸絶太湖南。郤慚憔悴行吟處。重過先生採芷潭。</text>
<title>又次雪齋於昆陽棲鳳寺贈密翁韻</title>,<text>寥寥旅舘似禪房。天外歸蹤又瘴鄕。潮水到門知近海。篁林繞宅易斜陽。殊方節序愁中變。故國江山夢裏長。戀闕思親無限意。行吟獨上白雲岡。村前山名白雲</text>
<title>次雨溪卧溪二兄留別韻</title>,<text>湖南三月瘴雲生。江浦悲風雜雨聲。征馬今朝當別路。斷鴻何處送哀鳴。百年已是同衰境。千里難期復此行。閭望幾時猶未慰。故山休說負幽盟。</text>
<title>次雪齋次都丈遊山韻 二首</title>,<text>殊方誰與對靑眸。抱病孤吟澤畔遊。鯨海蒼茫雲出沒。蟾湖空闊月沈浮。山前鼓角將軍鎭。江外笙歌太守樓。會得情親留十日。一床歡笑郤忘愁。何處登高可騁眸。至今猶想雪翁遊。石門仙蹟孤雲遠。方丈淸標活畫浮。湖水浸天澄似鏡。雲霞出海結成樓。那能駕得長風去。一躡遺蹤散客愁。淸。一作層。</text>
<title>九月廿一日。因鄕便。聞畸軒以背疽。不起於七月十七日。不勝驚痛。爲賦一章。追呈南浦大兄案下。盖續次畸翁曾所用沈隱侯詩韻。投寄海外者也。</title>,<text>楓林雨暗客心悲。况是孤鴻叫侶時。工部向來懷李白。伯牙今日失鍾期。牀頭忍看書空在。夢裏猶難酒重持。人世九原終異路。百年存沒但相思。</text>
<title>次岳陽韻</title>,<text>千秋哀怨在瀟湘。逐客南來近岳陽。叢竹遠分猩血色。平沙多見馬蹄香。三閭直道今何在。二女遺蹤久已荒。搖落洞庭秋色裏。君山一望倍思鄕。</text>
<title>送晉兒還鄕</title>,<text>强作歡顔別。恐傷行子情。徘徊遲入室。惆悵念歸程。日落安溪遠。天寒石嶺橫。還家書早寄。應有鴈南征。</text>
<title>贈宋令尋 學濂○幷序</title>,<text>己未夏。宋生令尋自漆谷之梅陽。從其大人上舍公。跋涉數百里。訪纍人于晞陽之蟾湖上。留六七日。上舍公先歸。又四五日。令尋隨而歸。臨行。以二律二絶幷小序留別。文彩斐然可愛。令尋卽余再從姊兄故鄭公之外孫。童子時嘗從我講戴記。猥以師禮待我。今乃相問於竆途寂寞中。事我無異子弟。至屢日不懈。此其義與古之盧遵，巢谷。何讓焉。但其文辭稱謂非倫。所推許太過。有足令傍觀冷齒者。余甚愧焉。然不可無一語報謝。遂乃牽率走次其二絶。以致相勖之意云。愛爾文辭步趣長。異日何難擅藝塲。雖然本末須當辨。游夏元來異馬楊。靑年可惜好光陰。莫戀浮華枉用心。竆道此身堪作戒。眼昏頭白悔空深。</text>
<title>病起登屋後小岡</title>,<text>病起牽幽興。徐行陟後岡。烟橫郊外白。柚綴葉中黃。霜鴈鳴寥廓。風帆隱渺茫。羈愁當暮色。怊悵倚脩篁。</text>
<title>和鹿門翁泉聲岳色引，山中恨解諸篇。幷序</title>,<text>纍人。自耽羅蒙恩。移配于晞陽之二年。鹿門翁以書問之者再。又以其所爲泉聲岳色引各四章及山中恨解十六絶投示。纍人素不閑詩什。然諷而玩之。詞氣高古幽遠。絶無晩唐以下綺麗浮淺之態。若其托寄比興之旨。則又有非後世詞人所能道者。嘗妄論之。引蓋取諸大象之遺意乎。恨解其有國風考槃衡泌之風乎。盖翁襟懷冲澹。韻致蕭散。自中歲。卽棄擧業。從所好。翛然有高擧遐遯之思。於是入太白山下。得所謂鹿門者。結茅屋爲終老計。以追龐德公故事。雖不得已於聘召之下。時出而應命。然非其志也。其高尙如此。故發於詩者亦然。吁其可敬也。夫翁嘗爲纍人。諄諄有讀易晦藏之戒。纍人愚不能書紳。虛名嫁禍。狼狽竆道。將無以歸見於翁。而今翁所寄詩。又往往有警省纍人處。纍人憮然增愧焉。且翁不以纍人爲陋。命之使屬和。纍人旣不能詩。特倣翁詞意。爲賦數篇以謝。凡二章八絶。八絶。名以疑解。何處無泉聲。不如鹿門之水流泱泱。何處無岳色。不如鹿門之山靑蒼蒼。山蒼蒼水泱泱。何人避世於此藏。昔聞龐公在襄陽。於今乃有李天祥。處士高風凜相望。鹿門嘉號遙相當。泉聲夜聞碎琳琅。岳色朝看屛簇張。鹿門子葛巾竹杖閒徜徉。徜徉復徜徉。日夕趣未央。趣未央俗物。何曾干肺腸。樂哉鹿門是維子之鄕。愼莫敎山雲出峀泉流送桃香。我家何在五老傍。山下洛水流洋洋。如何去此客南荒。三歲不歸滯晞陽。晞陽亦稱山水鄕。白雲鬱鬱蟾江長。山中何所有。山有榛栗可充腸。水中何所有。水有芙蓉可爲裳。雖然信美非我方。瘴氣朝朝入我房。潮聲夜夜撼我牀。孤客病卧心怛傷。心怛傷。故鄕山水何可忘。嗟乎安得使我化爲黃鵠與𪃩鶬。乘風一高翔。歸卧五老之高岡。俯臨洛水歌滄浪。右和泉聲岳色引 下章自歎大隱隱城市。小隱隱山林。如何鹿門子。入山恐不深。疑城市易誤入。山林靜可樂。所以鄭子眞。避世耕巖石。解大隱隱其名。小隱隱其跡。如何鹿門子。高名動天闕。疑隱跡跡易藏。隱名名益賢。君看九臯鶴。一鳴聞九天。解大易高不事。國風歌不告。異哉鹿門子。不辭縻好爵。疑君子行其義。出處何常有。山中一片雲。有時亦出峀。解山居避猛虎。水行避蜮弩。異哉鹿門子。深棲節太苦。疑非水亦有蜮。非山亦有虎。世間無樂土。鹿門是樂土。解右疑解和山中恨解</text>
<title>次李欽夫 猷遠 留別韻 幷序</title>,<text>李友欽夫。爲問纍人。自丹丘。跋涉六七百里。至南海上晞陽之蟾津。其意甚勤。有古人之風。留五日晤語頗欵。撫念今昔。繼之以愴然也。臨別。以七言近體二首及追步老先生兩絶韻。留贈。纍人病不能盡和。爲次長律一韻。以抒別懷云。三載孤吟澤畔行。覆盆無路覩天明。葛村故宅依賢躅。蠻海長塗感友情。五夜客心悲且喜。幾時天道缺還盈。他鄕送別無竆意。欲和新詩句不成。</text>
<title>贈別南生雲擧 國鵬○幷序</title>,<text>宜春南秀才雲擧。質美而嗜學。前月初。自晉陽。訪纍人于晞陽蟾湖之上。猥以執經請益爲事。聽其言。察其心。蓋有異乎世俗之士之所志也。纍人罪廢流落。重之以疾病。平日所聞於師友者。忘失殆盡。旣無以一言相啓發。又不能自力講討。留十數日。僅讀大學及朱子感興詩。又方讀中庸未畢。而以歲暮。奉其大人命。告別而歸。纍人甚愧其虛辱遠顧。且不勝悵然之懷。用古人贈言之意。以絶句二章。奉送其行云。竆途甚愧遠相求。攻苦寒牕一月留。歲暮別離仍卧病。滿江雲樹不勝愁。千古儒家自有門。精思實踐是要言。若將四子潛心久。他日應須見本源。</text>
<title>次南雲擧自警詩 三絶</title>,<text>言動要須辨是非。知非愼勿更爲非。若敎知後非猶在。何異終身未覺非。伯玉曾知四十非。淵明又說覺前非。如何頻復迷塗客。白首依然舊日非。跖蹻初從一念非。不須形外始爲非。工夫正在幾微處。莫待傍人說是非。</text>
<title>次表叔權琅玕翁 謩 沿途口占 二絶</title>,<text>晞陽南過晉康州。漲海連天嶺路悠。誰道鄕關千里遠。君今匹馬慰羈愁。篁林初夜斷人喧。畢昴當簷江路昏。童僕忽驚門外語。故園親戚此竆村。</text>
<title>病中送琅玕翁遊頭流 六絶</title>,<text>文殊山脉接頭流。山下高人作勝遊。靑鶴洞中無限景。歸來正好一囊收。誰識蟾江病客愁。年年方丈送人遊。精神不與形骸縶。飛上天王第一頭。孤雲遺蹟在雙溪。靑鶴高標拂日西。他時會償仙山債。到處先將姓字題。峰頭冠玉鄭先生。物外逃名錄事亭。遺躅秖今誰不敬。一編相感最南冥。儒林雪老戊寅遊。傑句爭高方丈頭。今日風流賢子在。名山會見續編留。湖上蘭舟雙櫓柔。波頭日月尙千秋。花開舊宅今安在。惟有雙溪響碧流。右次鄭先生韻。</text>
<title>重次雪翁韻 二絶</title>,<text>葛村猶有葛翁庵。苦竹荒茅水北南。四十二年無限痛。獨垂雙淚俯江潭。愁居兀兀晝關門。篁竹林中避俗喧。怊悵涪陵當日事。秖今誰敢向人言。</text>
<title>次南雲擧韻。贈琅玕翁。</title>,<text>羈懷黯黯轉難平。行子明朝又北征。千里故園何日到。白雲東望倍傷情。</text>
<title>次兒子晉行短律。贈內弟金時天 起浩</title>,<text>欲別難分手。臨行更挽衣。幾年今始見。千里又將歸。海色迷寒樹。江雲淡夕暉。吾身行復健。持此報萱闈。</text>
<title>柳正字用賓 觀鉉 爲問纍人。方季冬極寒。自花山故鄕。至極南海上晞陽之蟾湖。爲日凡一十有四。道塗六七百里。其義高。其情厚。其間關亦至矣。此當求之古人。今世未易得也。其發行之日。過川上。拜我老母而來。仍以老母之意。述一絶以示之。奉讀。不勝感懷。謹次之。</title>,<text>一作天涯禦魅人。慈闈久隔誨諄諄。感君歸路升堂拜。消息憑聞倍愴神。</text>
<title>又用一絶。以謝遠訪之意。</title>,<text>冰雪關山道路難。故人千里到江干。別來懷抱何須說。且共杯樽數日歡。</text>
<title>纍人前答用賓兄書。詑方丈之勝。欲其爲名山之遊。一來相訪矣。今幸命駕而至。而其意專爲問窮途故人。不肯作選勝之行。余語次頗譏之。用賓以一律自解。余用其韻。重致調戲云。</title>,<text>久詑頭流勝。今看跋涉來。輕舟宜往遡。中道卻旋迴。不畏山靈誚。應嫌物色猜。知吾歸日遠。謾說共登臺。</text>
<title>方丈。南紀之名山也。與金剛，漢挐。幷稱爲三神山。距此不二舍。一帆可入洞天。用賓可往而不往。余欲往而不得。遂用前韻。以示慨恨之意。</title>,<text>瀛洲昔近住。方丈又移來。不乏仙區分。非關俗駕迴。孤蹤長絆縶。衆目奈嫌猜。咫尺三神洞。空懷學士臺。瀛洲。漢挐別號。三神洞學士臺。在方丈山內。學士。卽崔致遠。</text>
<title>連夜對話。頓忘羈懷。吟呈一絶。</title>,<text>門前車馬故鄕人。千里慇懃問苦辛。樽酒壁燈連夜話。不知流落瘴江濱。</text>
<title>前夜。兒子誦李牧隱長律一首。至末聯爾自不歸歸便得。自傷欲歸而不得。遂用其韻。追叙患難首尾。以示用賓兄。</title>,<text>孤臣昔放漢挐初。六朔圓扉萬死餘。漲海鯨波三日過。異鄕蠻俗一年居。天恩特徙晞陽縣。賢躅猶存葛隱廬。多謝故人來訪意。洛江何日共樵漁。</text>
<title>用賓兄贈迷兒詩。稱許過重。可愧而獨念患難以來。其呼號奔走之狀。有可傷心者。玆以實事步韻以謝。</title>,<text>憶昔蒼黃日。相隨獨此兒。極憐長啜泣。誰謂竟扶持。跋涉關河熟。淹留土俗知。微渠調護力。吾豈到今玆。</text>
<title>次用賓兄留別韻</title>,<text>南土三年謫。親朋五日歸。舊遊如爾少。絶域似人稀。更酌離杯勸。無將摻手揮。驪駒聲欲動。搔首獨長欷。似人。見莊子謂似故鄕之人。</text>
<title>用賓歸賦三絶。寄呈枕澗令公。</title>,<text>江林斜日喜跫然。玉樹臨門是惠連。更得臨川書一幅。客中懽慰最今年。江潭憔悴歲頻遒。枕上時時夢舊遊。遙憶神山臺上老。不知誰與作風流。風波一涉始知危。怕向人間說是非。惟有故人心尙爾。歲寒丘壑願同歸。</text>
<title>道成庵呼韻</title>,<text>寥落山居已半年。此生堪笑又堪憐。心情謾托諸童子。計活聊開一畝田。靑草黃茅隨處在。舊痾新恙幾時痊。明朝欲返芝村舍。更怕囂塵聒耳邊。</text>
<title>次蒼雪靑鶴洞韻 二首</title>,<text>人言靑鶴洞。幽絶路無緣。拔地千峯聳。橫空一木懸。林間時見鹿。雲外但聞泉。可笑湘潭客。難追物外仙。仙人騎鶴去。此地空有淵。佛日經千刦。香爐近九天。樵童隔棧語。遊釋倚松眠。坐負名山債。孤吟一悵然。</text>
<title>次韻。卻寄枕澗亭令公。</title>,<text>邈矣鄕山阻且綿。長時畏約坐針氈。江潭每愧逢漁父。方丈無緣訪羽仙。靑歲交朋誰耐久。白頭情誼子逾堅。可憐同病空相憶。惟願音書數寄傳。</text>
<title>次宗孫 始元 紀行諸詩 幷序</title>,<text>宗君景仁。訪余于澤畔。留旬日。往觀智異山。歸路。又登臨晉陽之矗石樓。過星州。入伽倻山。訪紅流洞。宿海印寺。所到輒有吟。旣歸。錄一律三絶。投寄要和。余爲之再三諷詠。足見其風流韻致。有所自來。不但詩句之可賞而已。老拙雖枯落。不可無報。一覽之後。覆瓿可也。鶴老遺詩在石樓。晉陽東望使人愁。菁川落日君能去。蟾水寒天我獨留。壯士有魂猶凜凜。長江不渴自悠悠。平生謾讀龍蛇錄。頭白如今負一遊。右次矗石樓韻曾望伽倻雪裏浮。居然今已十經秋。可憐濟勝都無具。空把來詩當卧遊。甲寅冬。在霞堂。望伽倻山戴雪。如削玉然。右次伽倻山韻紅流洞裏匝千峯。幾箇遊人到此中。若使尋源看武屹。藏書何啻梵王宮。世之遊客入山。率以觀海印之藏經閣爲奇勝。而不知入武屹。讀寒岡先生所藏書。故云爾。右次紅流洞韻南來遊歷盡名山。霞氣應留屐齒間。况復今年逢癸亥。先人遺躅後人看。敬窩公當天啓癸亥。遊伽倻。有遊山諸詩。景仁今行癸亥。適再周。亦異矣。</text>
<title>甲子春帖 二首</title>,<text>殘年常抱疾。異域又逢春。久客從南俗。孤吟望北辰。途竆空素志。頭白尙陳人。今日東郊外。吾王布德新。天地三陽節。江潭一病夫。生年回甲子。身世老竆途。夢入松楸暗。魂驚雨露濡。何當寬罪戾。歸卧故山隅。</text>
<title>八月旣望。與蘇一渾 凝天。約會妙覺庵。旣到。一渾不至。</title>,<text>爲有佳期在。留連近午天。錯聞人語響。驚起出門前。</text>
<title>暮一渾至。對話聯枕。明日雨下。留半日。</title>,<text>勝地同遊分外奇。中秋月色又相宜。十年楚水孤吟客。今夜渾忘搖落悲。</text>
<title>次再從弟行彦 道欽 韻。卻寄。</title>,<text>九載淹殊域。三春憶故園。消愁傾竹葉。扶病斸苓根。困厄皆臣罪。生全摠聖恩。還慚惠連弟。千里賦招魂。令弟能相憶。淸詩爲寄來。眞同夢池草。何啻贈江梅。故國山川遠。他鄕歲月催。丹心猶未折。誰識楚臣哀。</text>
<title>次美仲韻。卻寄。</title>,<text>晩歲功名誤此生。如何不學老農耕。十年瘴海兼衰疾。千里關河隔弟兄。經傳舊聞嗟已喪。箕裘遺業愧無成。願君努力詩書敎。莫使寥寥講誦聲。</text>
<title>族姪光天，李郞伯實 東英。與小兒濟行。追到島中。留五六日還歸。贈詩以別。</title>,<text>白首孤囚又海中。那知此地笑談同。今朝送別前期遠。無限鄕愁向北風。右別光天遠涉鯨波爲逐臣。竆途彌見舊情親。世間離合何須較。笑殺夷陵泣下人。右別伯實</text>
<title>十二月十日。是母忌。號痛之餘。感成一律。</title>,<text>忍憶庚申歲。頻傷臘月回。無心在人世。有淚徹泉臺。至痛終天抱。殘年絶島來。漂流兼老疾。那得少伸哀。</text>
<title>全陽君 李益馝。聞纍人移配絶島。有感吟一絶。步其韻。因便寄呈。</title>,<text>萍浮蹤跡又南瀛。誰識孤臣血泣情。莫把古人枉相擬。此身全是坐虛名。</text>
<title>李友達厚 世根。聞余移配薪智島。臘月十九日。發晉陽。以新正旬二入島。勞問余老病流離艱難辛苦狀。旣乃留連屢日。慰釋開益甚多。此古人之事。而今世之所難也。纍人旣感歎不已。一日達厚又以五七兩絶。示余求和。其辭語過重。令人恧然汗顔。然厚意不可以無謝。故忘拙步韻。以博客中一粲。</title>,<text>少年從有道。白首尙迷源。狼狽今如此。深慚累法門。身如泛梗寄中洲。蜒戶啁啾卽異區。堪愧故人推借重。孤臣空自訟愆尤。一棹間關夜泊洲。高情不讓訪韓區。慚無好語留嘉客。賴有東風當石尤。</text>
<title>達厚愛蟾江之勝。買取一屋子。或以價重譏之。達厚賦二絶解嘲。余戲次其韻。</title>,<text>歲歲江潭費獨吟。君今來住可論心。方知廉價還歸富。收得江山不用金。</text>
<title>次王摩詰九日憶山東兄弟韻。</title>,<text>天涯佳節幾傷神。一弟相思遠莫親。白酒黃花空對酌。回看盡是異鄕人。</text>
<title>望露梁感吟</title>,<text>踏石穿松上德峯。一樽談笑小庵中。露梁東望偏多感。鏖賊奇勳想李公。</text>
<title>立秋夜感吟</title>,<text>秋入蟾湖夜色淸。草蟲聲裏客心驚。男兒有志空流落。回首西風感慨生。</text>
<title>遣懷。寄示鄕親。</title>,<text>故國思歸未得歸。空林杜宇與相依。人間萬事有飜覆。天末一身多是非。歲月悠悠老病集。湖江渺渺情親稀。羞從澤畔答漁父。但坐風簷看翠微。</text>
<title>一甫聞余曾擬於廬江上作亭。而名之曰攬秀。爲賦一絶以寄懷。余又次之。二絶</title>,<text>天涯長對海山靑。楚客竆愁鬱未醒。可笑廬江準擬計。幾時歸去結茅亭。匡廬山色夢中靑。忽得新詩病眼醒。火急報君先結社。他時分我一孤亭。</text>
<title>感秋 四首</title>,<text>十年流瘴海。衰疾日侵凌。巷僻無來客。山深有過僧。生憎三月雨。常喜五更燈。少壯心猶在。逢秋感慨增。久雨氣常鬱。秋來病未蘇。瘴雲猶帶濕。泥路每須扶。客斷衣冠廢。家貧飣餖疏。時時沽酒飮。聊得片時娛。天地秋將晩。江湖雨始收。雲開野色淨。日出浪花浮。稍釋炎蒸苦。還成搖落愁。孤臣空北望。中夜獨憑樓。喞喞蛩音冷。凄凄北風凉。病知秋夜永。老覺歲月忙。朱果明疎葉。丹楓映遠岡。天涯逢暮序。頭白意空長。</text>
<title>次韻。寄權一甫。</title>,<text>仙郞直宿近天河。漢署猶遲玉輦過。雨灑禁城秋色淨。月高宮樹露華多。官聯已卜儀鴻漸。文彩爭看列宿羅。獨有江潭枯槁客。十年相憶阻風波。</text>
<title>病中述懷 十絶○丁卯四月</title>,<text>耳聾難聽遠雞聲。坐待東牕曙色明。人世六旬非夭促。如何辛苦復求生。中夜吟呻獨倚屛。時聞風葉落前庭。可憐一病經春夏。堆卻牀頭幾卷經。靑年志氣亦非狂。家敎師傳擬闡揚。如今白首成何事。搖落西風感慨長。平生言行愧蒼天。回首桑楡意惘然。若使殘齡延數歲。猶堪炳燭補前愆。當年際遇愧非常。濫據薇垣與玉堂。一落天涯仍卧病。此生無路報恩光。平生漫讀蓼莪詩。罔極洪恩不自知。異域十年孤露恨。松楸歸省亦難期。四鳥桓山二鳥亡。人間雙影各悽凉。江山杳杳歸期晩。風雨何時共對牀。晨夜遑遑廢食眠。形容枯瘁使人憐。固知子職當如此。孤露如今痛徹泉。晩生何敢望西山。愧爾人將仲默看。異日傳家吾可瞑。更須努力賁門闌。霽也資性亦聰明。征邁應無忝所生。願爾一生如手足。勿忘周雅聽原鴒。</text>
<title>輓從姪仲愼 謹行</title>,<text>鬱鬱東南岡。纍纍先丘墳。古人日冥冥。今人復開窀。送君臨大路。悲風發淸晨。丹旐導柳車。行行至山垠。蕭蕭白楊下。長爲蒿里人。蒿里誰與居。一寐經千霜。人生有情愛。骨肉詎能忘。逝者恐無知。生者獨悲傷。悽悽鶺鴒詩。惻惻寡婦章。娟娟諸女娘。哀哀呼彼蒼。柩在猶有依。柩去將何望。披帷哭虛堂。寂寞空斷腸。斷腸亦何極。昊天信不仁。孌彼新嫁女。生命偏苦辛。夫壻初相迎。適會凶禍辰。大人方奄奄。倉卒成睽分。怱怱三日內。燕婉那及伸。含情待後期。變故忽相因。朝聞郞不寧。訃書夕已臻。所天一時亡。奈此伶俜身。號呼與母別。送者心如焚。如焚復何爲。天命亮難測。念君才且良。謂當綏福祿。惜哉時不遇。飢竆長局束。人非金石質。誰能免銷鑠。奄忽夭盛年。布衣藏一木。有女不足多。無子鬼何食。沈思禍福理。撫心長太息。太息不能已。耿耿懷夙昔。平生敦懿親。少小同門學。誰知死生別。各在南與北。我有高堂憂。旋歸自京國。與君違幾何。歡笑難再得。南山有新屋。經營頗費力。生不一朝居。死倘遊魂魄。荒草滿空庭。杜鵑啼月夕。棄置勿復陳。已矣同老約。</text>
<title>輓柳省吾 信廸</title>,<text>左右試勿歎。聽我歌此詞。完山盛門閥。源流浩瀰瀰。近代驪州公。淸白邁等夷。至今所臨郡。父老口爲碑。惟君有豐資。堂構老不虧。淳淳儘忠孝。輕薄懷忸怩。匪獨內行修。亦能富文辭。神駒步驟遠。佳木拔地奇。美器藉先休。福履當如期。如何盛壯日。奄忽入泉逵。生作布衣士。死無承事兒。寂寂誦經堂。凉凉繐帷披。物理不可測。人命誰所尸。高堂迫頹景。寒閨泣孀嫠。問天天不語。叩地地爲悲。淸晨薤歌發。靈車逝安之。去此平生居。托彼蔓草虆。冥冥厚夜中。獨卧誰相知。重叟有孤魂。可以相追隨。</text>
<title>輓洪處士 大龜</title>,<text>木老芳風在令孫。淸修姱節我能言。壺中貯月心無累。櫝裏藏珠價自尊。頹俗向來猶可挽。古人今後復誰存。堪嗟異日東林宅。不見明牕笑語溫。</text>
<title>輓龜厓李文 琓</title>,<text>淳古之人我不見。若論今世有龜翁。穎川名德朗陵相。商雒高風綺里公。聖代未聞三老禮。晩年還作一方宗。適來適去應無憾。蒼雪荷堂地下從。</text>
<title>輓李韜仲 寅煥</title>,<text>我作哀歌送故人。故人何之之九泉。九泉之路何茫茫。自古去者無一旋。嗟嗟此別永訣耳。令我惻惻傷歎起。故人自是大家人。葛翁之孫密翁子。我昔丱角拜先師。請說錦陽全盛時。凾丈巍然星斗表。諸公列侍鸞鵠姿。滿庭少年摠瑜珥。就中韜仲頗俊異。行年與我較二歲。駑駘不敢望騏驥。尙記先師賞識言。此兒他日成偉器。喬嶽一摧羣玉碎。忍見法門値衰敗。西山遺緖在九峯。絳帳再闢遺墟東。維時韜仲獨在傍。幹蠱持家繄誰功。父沒尤見孝子行。撰德裒文條列定。愧我拙斲無重輕。枉承屬托負至誠。顔回屢空操瓢簞。孝章多憂豈永年。三載勝喪若有扶。一疾溘然朝露先。妻子孤村守破屋。一女又聞隨風燭。雙劒同歸萬事畢。悲風慘憺號松柏。大賢家世竟悽凉。錦陽自此長寂寞。嗚呼錦陽寂寞何須說。哀彼靑孀黃口無所托。</text>
<title>輓金判決事 侃</title>,<text>昔我榮歸日。方公病間初。衣冠堂上立。呼入檻前趍。色笑陽春煦。風標老鶴癯。謂應神所勞。當與化爲徒。但切高岡祝。寧知大運徂。弧南星彩晦。海上屋籌虛。不憗天何意。云亡國可吁。向來儒望重。晩節達尊俱。大耋嗟何有。重牢慶自殊。庭趍雙彩服。膝弄幾明珠。自是爲仁報。應由積善餘。優游送日月。瀟灑卧江湖。縱欠王朝養。猶堪鄕里模。老成今已喪。頹俗更誰扶。永念知憐厚。常慚拜見疎。音容如昨日。衣履已泉塗。久擬臨玄宅。其如乏素車。西門過未得。回首竹峯孤。</text>
<title>輓李侍直 浹</title>,<text>風儀自與衆人殊。好箇家門好丈夫。少日名聲傾太學。晩年蹤跡落南隅。包荒度曠物無忤。急難義高人共趍。廊廟大材空逝沒。桂坊誰復進嘉謨。得御由來二十年。更從賢器結交偏。常慚許討牀頭卷。幾荷分㪺松下泉。白璧空悲埋宿草。靑山又見起新阡。遠遊千里違臨穴。孤負平生涕自漣。</text>
<title>輓李士直 栐</title>,<text>東南儒學說公門。詩禮文章可考論。怊悵比來天喪甚。不知誰復泝淵源。振谷先生已九泉。草堂寥落鎖寒烟。公今繼逝吾安仰。悵望山門欲暮天。少學屠龍非所好。晩耽羲易絶韋編。秖今眞訣尋何處。庭草蕭蕭冷月邊。矦伯干旄不及門。褐衣懷寶老竆村。一時顯晦何須說。知我者希道更尊。蘭摧幽谷玉埋塵。秋日荒原斧屋新。惟有遯坡溪上月。淸光彷彿見精神。</text>
<title>輓申克齋 益愰</title>,<text>師門當日拒詖功。協贊推明有我公。卓立頹波扶道敎。竆探理窟振儒風。藩禽乍誡天地翼。河伯將觀海若宮。惆悵十年虛此計。謾憑哀誄寫余衷。</text>
<title>輓權持平 斗紀</title>,<text>波浪西江久未平。寒亭一夜夢先驚。九原再結灘翁契。千里重傷雪老情。白簡危言傳史筆。黃扉雅望負鄕評。莫言時事猶堪做。今日何人是國楨。</text>
<title>輓權汝行 重道</title>,<text>錦水門牆昔鑽攻。從君磋切起頹慵。當時共勉烏頭力。此日偏傷馬鬣封。南國高名留敎鐸。西林舊跡泣寒蛬。山河別恨仍千古。欲寫哀詞淚滿胷。</text>
<title>輓洪主簿 相民</title>,<text>名門左海缶林洪。耆舊南州有德公。家學應傳木齋老。遺風遠襲寓庵翁。空聞激濁揚淸志。不見經邦撫世功。責沈如今文可續。新阡回首恨無竆。</text>
<title>輓申主簿 弼貞</title>,<text>養德林泉七十齡。東西行者式鴻亭。時危益負朝中望。齒耋猶觀座右銘。出處終爲遠志草。存亡自應少微星。了翁責沈吾知免。曾拜龐牀挹典刑。</text>
<title>輓金休伯 始鑌</title>,<text>玉署金閨步武長。風塵滄海一麾。可憐未就歸田賦。五袴歌殘薤露傷。</text>
<title>輓李密庵</title>,<text>天不斯文喪。先師子有賢。周詩鯉庭學。皇極蔡家傳。一代南金重。千秋北斗懸。淵源今已矣。寥落錦江邊。往日龍門址。仍家擬考亭。顔回居陋巷。楊子草玄經。聖代徵遺逸。儒林仰典刑。凄凉精舍計。南谷暮山靑。昔抱梁摧痛。從公且卅年。諄諄惟舊學。眷眷卽遺詮。慟切盆猶覆。憂深鉢未傳。門牆今寂寞。何處更周旋。</text>
<title>輓表兄鄭箎叟 葵陽</title>,<text>鄭康成姓圃翁鄕。吾道東南在一方。塤唱箎酬聲遠大。河汾講說謾洋洋。節齋雖逝九峯存。南道儒林尙有尊。今日又驚梁木壞。羣蒙從此向誰門。六有齋邊玉澗鳴。瑤琴一曲紫陽聲。秖今吟弄尋何處。依舊風淸與月明。名高謗集亦何傷。矦伯聞風迭薦揚。可惜聖君空注意。東南已晦德星光。伊川昔日狀明道。欲識伊川不外斯。我謂先生無可狀。塤翁狀裏已詳之。平生景仰斗山如。况復尊闈是我姑。追思半世登門再。堪愧當年程允夫。雲山不阻羽翰來。開誨諄諄當面陪。春中手牘遲裁謝。追送靈筵劇愴哀。去年十月在京師。不及先生卽遠期。鄕國歸來仍阻哭。春風垂淚寫哀詞。</text>
<title>輓李息山 萬敷</title>,<text>芹谷風流邁二疏。博泉文彩配三蘇。承家節操簪纓最。盖世名聲父子俱。邦國近來逢殄瘁。士林今日失師儒。堪嗟殿柱親題處。姓字虛勞聖眷紆。封侯爭似識韓君。免作陳公責沈文。冰貯玉壺無點累。章分雲漢有奇紋。幾年欲問楊雄字。他日空瞻董相墳。升室淸塵何處挹。獨留牕月影紛紛。公以所居室如升樣。嘗謬屬記文於聖鐸。而聖鐸辭不敢爾。聞說先生東首日。陽陽不亂若平時。冰輪托興看心事。剛德名孫見訓辭。聲利塲頭能早判。死生關裏故無疑。獨憐海外孤鴻在。誰慰竆途大阮悲。</text>
<title>輓河處士 德望</title>,<text>頭流山下古多賢。謙老遺風綽有傳。靜坐一生穿膝榻。幽居數畝賞心蓮。高標不受塵埃染。令德終膺福壽全。聖代蒲輪還寂寞。飄然去作玉京仙。公是襄陽舊處士。安溪還與鹿門同。閒中日月書千卷。靜裏丘園樹萬松。苦節自甘咬菜味。韶顔不借煉丹功。如今懿範尋何處。獨拜牀前愧卧龍。恩譴南來近德鄕。公評耳熟六年強。楊春家世敦親懿。石奮兒孫習義方。游藝端嚴傳額法。硏精牢落富胷藏。誰能繼作先賢傳。闡得幽光永不亡。蒼黃昔日見星行。猥荷藍輿路次迎。銜恤未遑陪一語。瞻儀猶得慰平生。但聞松柏春長茂。誰道龍蛇夢忽驚。跡滯江潭違執紼。傷心終負瓣香誠。</text>
<title>輓雙碧堂金丈 樟</title>,<text>文殊山色接淸凉。中有幽居雙碧堂。堂上老仙氣淳朴。一生休休慕羲皇。壽躋大耋婦偕老。耳目聰明筋力強。彭祖古來以久聞。不聞因壽膺龍光。聖朝優老有常典。白玉翠緋何煒煌。滿庭兒遜舞彩服。盈門賓客稱壽觴。有德自應有爵祿。誰云福善理難詳。方看老星配卿月。忽報雲輧升帝鄕。五福人間一無欠。適來適去公何傷。天涯孤客獨悲歎。回首鄕邦舊德亡。</text>
<title>輓求道谷吳丈</title>,<text>高哉日月山。屹立東北疆。所鍾多奇偉。名村豈足當。吳氏宅其下。奕世載淳懿。落落醉隱公。實禀淸淑氣。骨相異凡衆。襟度亦恢恢。蔚然廊廟姿。不合老蒿萊。公車三十載。時命奈不偶。攜家入山中。遠慕鹿門叟。高堂臨淸池。美酒盈華樽。自稱醉鄕老。宛如柴桑村。當時二三賢。聞風時往還。賦詠兼叙述。文字映楣間。英陽耆舊中。風流公獨全。矦伯艶高名。干旄數翩翩。八耋乘大化。五福無一缺。子姓繁且秀。餘慶應未歇。獨念豫章質。委棄堪歎傷。搜賢及巖藪。此道久已亡。而我世通家。先契曾莫逆。餘愛及不肖。幾許陪樽杓。哀哀靑溪阡。前後荷公德。寸心獨銘感。欲報愧無力。愚昧觸罪罟。十年斥荒州。東望祝無彊。奄忽隔明幽。凄凉島阜上。草宿已三歲。緘辭寓深痛。一字當百涕。</text>
<title>輓伊湖兄</title>,<text>錦水源流淸且漣。父師遺業雅能傳。居家制行先根本。接物開心謝幅邊。門戶有扶梁木重。湖山終老德星懸。如今不耐云亡慟。舊德前言幷索然。前後師門志業同。白頭隣幷水西東。視公先輩愚何望。畜我天倫愛未竆。萬死風波猶厭厭。七旬人世太悤悤。可憐金石平生意。無路歸披宿草中。往歲蒙恩奔母喪。公時來唁爲悲傷。談言步履雖微减。風彩神精尙未亡。至痛在中懷未抒。嚴程有限別還忙。故鄕今日堪凄斷。更惜賢孫命不長。</text>
<title>輓宗姪善伯</title>,<text>落落吾宗老。人稱間世才。文章還自伐。膏火暗相催。患難貽憂戚。存亡劇痛欸。吾身今已活。那得報泉臺。追憶蒼黃日。難禁涕淚垂。生離徒自恨。死別豈曾思。宗祀非無托。門戶恐不持。新阡已宿草。天末杳歸期。情義平生自有殊。幽明此日可嗚呼。應知煎迫仍傷損。不獨沈綿遂謝徂。萬里吾能存白首。百年誰復過黃壚。風流意氣長埋沒。回首空山淚滿裾。牢獄三宵入夢來。此時君已隔泉臺。分明只認平生面。冥漠終成萬古哀。凶訃道中三月過。孤囚海外幾時回。百年歡笑空悲涕。長憶牀前舊酒杯。</text>
<title>輓詞[權相一]</title>,<text>璇霄雨露玉堂仙。編管蛇山十一年。格外洪恩頻欲釋。朝端公議亦含憐。澤畔寥寥人獨醒。幽愁千古續騷經。扁舟遠泝洛江水。旅櫬今過白石亭。光陽千里作君鄕。何事孤魂歸路。四壁圖書猶舊樣。滿園松菊尙餘光。</text>
<title>輓詞[鄭重器]</title>,<text>瓢翁庭下有賢孫。錦水從遊泝的源。妙質天成金玉美。眞工日就準繩存。宸章特侈延瓊閤。丹筆胡遲解鬼門。衡岳柱峯今已折。士林相吊暗聲呑。弱歲傾心到晩暉。金蘭相契兩無違。方看馬帳開師座。那意鮑幡惹禍機。興國好期嗟未遂。舂陵歸旐遽先飛。僻居竟失江頭哭。樑月依然淚滿衣。</text>
<title>輓詞[權萬]</title>,<text>虹橋消息夢先知。尙謂虹橋度有時。世事十年今斷定。空雲悵望不勝悲。蟾湖歸櫬載孤艭。浮下菁江出洛江。咫尺蒼巖春泛處。風㫌拂拂水淙淙。爲吏長江入海陬。櫂歌相答上江舟。依然癸亥書中語。學海何人解溯流。</text>
<title>輓詞[柳觀鉉]</title>,<text>儒林當日盛名推。麟鳳爭看瑞世姿。德行堪爲顔閔亞。文章寧論漢唐追。春風座上團和氣。學海波中泳聖涯。雅範如今無覓處。涪江寒月照虛帷。公與吾兄氣味親。平生憂道不憂貧。名區烟月期同老。世路風霜謾抱辛。江界櫬歸丁卯夏。葉州棺擧丙寅春。人間未了金蘭契。應倂淵商舊舍人。當年同試大明宮。媿我聯名錦標紅。窃喜駑才攀驥尾。佇看虞殿和薰風。丹誠懇懇難安義。白日昭昭未照衷。從古賢人多不免。明時曾見竄梁鴻。憶昔南征訪逐臣。臘天風雪瘴江濱。覊懷共說聯衾夜。凶聞驚傳夢月晨。絶域扶持兒獨在。遠驂分別鼻逾辛。塵箱寶帖乾遺墨。披閱今朝涕濕巾。</text>
<title>輓詞[再從兄命錫]</title>,<text>玄都觀裏草烟微。一樹衰桃帶夕暉。千里美人消息斷。滿天風雨夢依依。旅魂招斷白雲岡。楓葉蕭蕭海氣蒼。一帶蟾湖天不限。露歌凄咽棹歌長。孤臣血淚泣追愆。南北承恩十一年。想得九原回首處。終南山色暮雲邊。謫居猶得近瀟湘。岸草汀花足佩纕。此地芝蘭多萎折。願君無復泣馨香。蟾津近地。有瀟湘，洞庭，岳陽諸號。蛾眉猶自妬殘紅。誰道江梅此有叢。百尺登樓非爾願。吹噓只得殿西風。天心漠漠我無知。日索筳篿問吉期。每道歸期丁卯是。歸時不及未歸時。漲水滔天不見涯。孤舟一葉遠乘危。舟人莫怨風濤急。何處人間無嶮巇。一片丹㫌雲水隈。野亭山榭亦含哀。親朋此夕來相待。難把靈芝酒一盃。</text>
<title>輓詞[李秉運] 庚寅遷葬時</title>,<text>錦陽門下繼眞儒。斯道緜緜一線扶。終古光陽陽九厄。先生當日又蟾湖。涪州髭髮問何如。聞道衣冠啓隧初。粉字改題丹旐面。兩朝恩誥復春噓。咽路儒冠似會星。新阡曉日欲呑聲。生來不識先生面。爲是尊親海內情。當年血脚兩親闈。千里悠悠寸草暉。此去同塋千古宅。也應魂侍柳車歸。兩家先契百年還。吾祖居公父子間。滚滚幾篇名理說。至今遺篋未曾刪。</text>
<title>輓詞[李家淳]</title>,<text>元陵眞侍講。鶴老好淵源。補衮書空抱。擧幡讞更寃。終膺明主眷。不朽一家言。蟾浦何年櫬。應瞑孝子魂。</text>
