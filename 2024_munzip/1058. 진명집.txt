<title>感靈賦</title>,<text>后櫝靈之毓神兮。系巽嶽之錫牒。逑靈媓而祉吉兮。蹠析木而履域。震化雄而搏雞兮。肇錫土於寓邑。蔚柯葉而歷遠兮。幽與顯其咸達。翼玄風而醇默兮。鞱萬化而就質。汔余身其圮業兮。仰哲訓其永悼。曰擇步而服勤兮。匪德義其焉蹈。鑣仁路而馽踔兮。指鴻荒而爲導。精爽肅而登岸兮。跟浚川其難越。扱予裳而足涉兮。內靖愨而糜訹。時蹇屯而歲晏兮。又邃路之遼忽。攬日馭其弗造兮。酹皇神余以質。粤前修之斥繆兮。豈聖哲之莫孚。孔環輴而歎圖兮。蕢聆石而効愚。道不謀而自邁兮。謂肥遯曰乃可。誦讟朝以逼己兮。象塞姚而睨嫁。匡通天之弗孝兮。聖匪賢焉曷娵。世或異此好惡兮。羌未察夫厥類。紛貌姣而內嗛兮。迺賊虐而塞谿。顔大顇而跖彊兮。何壽命之不齊。莽矯儉而溺劉兮。糜身首與宗族。偃獲贄自殪越兮。羌躋仁而摽壑。覽天道其互僻兮。偉禍福之莫適。浸遁跡而靖思兮。日月 缺 其回劃。執遙曦而逈顧兮。寤前哲之聲躅。禹殫躳猶順鴻兮。汔罹阨而展功。湯獲吉於遘憂兮。回蹠仁於蹙竆。化故常而不忒兮。惟聖極吾所趾。鑣皇路而鞠征兮。沕賢聖而同軌。潛服膺而守善兮。恐德輶之不揭。欸竆達之在初兮。謇朝聞而夕殪。道委頸於籲顗兮。誰比惡而自戾。逢謇躳而磔腸兮。輔分牒而別類。詢大中而執猷兮。紆與伏其罔曁。魂交誠而閉厄兮。缺 排懣而 缺 逞。皇逵默殊錫赫兮。敢累德而貳性。昔墨台之屛周兮。武觀師而餓腹。箕肥德於遯荒兮。說販榮於負築。獲雖殊而踵順兮。質忠信其無忒。何世俗之褊塞兮。紛枘鑿之寡合。或守柔而求達兮。詎鐫惡而鞱躅。爬貞亮而目衺兮。故僨犢而曲轅。斯至人之葩厄兮。愍酷茝之焫焚。惠得養於鼓刀兮。莊寤指於竆薪。布遭黥而高驤兮。扣饕荊而罹殃。覽榮塗之桎梏兮。惟順適之克臧。鬼誶社而弊曹兮。斃厚惡其曷已。雖克微而弗頗兮。曰神道猶可庇。盍蠲而塞明兮。矧福黳之潛憙。錯善淫而朋類兮。偉天心之在我。姜鼓椎而還文兮。蔚龍虎之霸佐。觀先民之殉時兮。亦忍性而德立。登道原而克邁兮。齊聖智而揚轍。眇余衷而觀變兮。孰身體之康樂。探玄珠而永邁兮。蹠黃軒之幽跡。</text>
<title>感夏賦</title>,<text>天運㫚其迭遷兮。暾初爀於南陸。命帝炎而導節兮。京 翼中而齋宿。經龍象而感類兮。火傘偃而燿煜。風薰薰而長養兮。物蔥蔥以紛稶。於是分命樂師。調治絲竹。皷蕤賓以宣湮鬱兮。奏大雩而禳佳穀。登明堂而幽默兮。啓南戶而梳德。化沕沕而澄穆兮。裒衆物而躋壽域。夫何世凌而俗夷兮。羌舊道之日淫。駕赤龍而載旗兮。像南郊之車音。田正指我而不顧兮。凱風飄其心憯。九烏重光而肆 缺 兮。御絺綌猶如燂。望蘭臺而容與兮。納微飆而開衿。歌浩露之潛凄兮。遒白 缺 之湛湛。嗟褦襶之赭汗兮。誰蔭暍於柳陰。田疇閴而 京 荒兮。又重之以燋爛。悲黍稷之䓗襍兮。潛涕隳而汍瀾。冀天心之佑我兮。恐阻歲而衣單。司澤告余以燒薙兮。火宿曶其將傾。螢熠熠而流光兮。蟬嘒嘒而有聲。驕陽爀而彌蒸兮。夜瞢瞢而不明。凭霜簟而待曙兮。織女朗於天庭。懸明月於河漢兮。交翠扇而彷徨。何在人而懊惱兮。氣交鬱於空牀。雲蔥蓊而若珠兮。經上天而爛煌。時冉冉而不駐兮。感景祥之孔暘。余旣昏渴不自遑兮。將有咎於祝融。觀熱焰之相仍兮。將弭節於蓐收宮。紛老炎之漂 缺 地兮。烈懸火之蒸玄穹。焦余中而昏爍兮。目不瞭而神瞢。已焉哉。吾將命玄螭而逬御兮。溘太淸而質 缺。鳳鳥塌而奮迅兮。羽族紛而容容。雲憑憑而敞 缺 兮。又閽關之不通。憚爀陽之砭骨兮。潛處 缺 而 缺。鬱余志而不濟兮。撫遒序而心恫。</text>
<title>佛惠上人。聞越中多山水之勝。將束裝東行。乞予言。慨然作歸山望海二操贈之。</title>,<text>我夢兮頎人。有懷兮歸山。水逗兮石澗。松蔭兮衡關。臨崇臺兮下睠。岸有桂兮秋蘭。西峯偃而積陰。梅月娟而竹修。望余美兮不自聊。混仙釋兮空淹留。感白雲之捲舒。撫時物而增愁。海水澴瀯兮崖砰礴。朝雲雨兮其陰其暘。海山嶄巖兮石谽呀。風水淸泠兮鏗鏐鏘。我師遊兮不歸。援石磬兮弄淸輝。魚龍仰聽兮水潏。猿鶴龢嘷兮風悲。三光倒射而顯晦兮。巖石出而山霏微。崖陡崛而窈窕兮。紫芝漫而靡蒨。洞林潏而嶤嵂兮。赤鳥跂而襍儀。窐寥撆例而日月隱缺。雲木蔥郁。天地闔闢。狂飆崛兮霹靂轟。鳥獸駭而躑躅。願言思子。在水中央。靈上下兮不顧。凄雨窈冥玄圃兮。赤龍左蒼龍右。玄螭北斗下植兮。皪歷魂遇形而寤思。金商鏗而解神兮。振風濤而崩騰。浮雲奄曶兮增永望。秋月朗耀兮恫我腸。仙人兮歸來。海濶兮不可以翺翔。</text>
<title>醉歌篇 三首</title>,<text>馬嶺其嵂。震水潾潾。跂余遠望。曷不問津。我來耒陽。歲月其陳。驥不踠足。龍不矜鱗。秋風一起。落葉依根。飄飄烈烈。若無歸身。千秋萬歲。誰知吾人。長鯨飮渴。海爲乾谷。神龍吐雨。地成平瀆。烈烈猛士。棲心舒縮。璞不辨刖。劒薄折石。我飢誰食。我渴誰沃。優哉悠哉。聊以自樂。日月光明。猶有顯晦。江海盈溢。時或進退。時雨澤土。莨蕕勃起。大風振瀆。魚龍爛死。雄劒在韒。誰知其利。君子處竆。矢心靡悔。無愧無怍。聊以卒歲。</text>
<title>除夕</title>,<text>悲瑟皷歌。慨當今夕。念我日月。去何飄忽。內鬱以熱。憂不遑食。鵾雞悲鳴。雨雪交落。沉蔚至夕。以待朝旭。烹牛割胾。誰與同樂。君子在堂。美酒在楪。拜跪以時。獻酬交錯。靑靑子衿。崇此令德。我懷遠人。涕墜沾臆。猛虎遊戲。中路阻絶。利劒在掌。雄心激烈。陽開陰闔。日月光明。騏驥翹足。志蓋八紘。孔明出廬。漢業重成。</text>
<title>贈曺生</title>,<text>東方有逸士。姓曺字楗仲。氣卻魯仲連。胷次九雲夢。屹然天王峯。雷鳴山不動。三夜哭蠶頭。英聲傾琲珙。責難冲子前。母后拱手竦。爭快百僚上。得覩孤凰鳳。淸風凜然吹。漢鼎爲之重。我嘗歎盛世。豈徒懷智勇。直氣雖無補。大義皆目頌。嗣王自神聖。九宇歸淸拱。大道泯賢愚。衆黨絶爭訟。龍蛇動靑春。淸霧生宮棟。煙花照冠冕。白日耀大統。涇渭忽同流。泰山爲丘隴。鴻恩亦有限。世族在承寵。不謂大賢裔。尙此遭滯壅。英髦委塵土。永爲志士痛。靑萍遭擊折。鉛刀受割用。哀同賦弔郢。悲切跡過宋。浩歌向酒壚。劒俠爭迎送。手中白玉盃。春溢黃脂甕。醉打珊瑚折。照座銀山凍。冥飮無宿昔。此事誠倥偬。何曾日萬錢。祇足奇禍踵。時人笑狂率。萬事任錯綜。終當惠好歸。共爾問耕種。其二孤鳳吸醴泉。呦鹿食野苹。吾人亦高蹈。飮啄遠世情。奈何曺夫子。早被貧賤嬰。天寒琅玕碧。石凍雲母精。永言臥松雪。遂以遠簪纓。明月滿天地。獨照穎水淸。</text>
<title>登匡廬日光峯。觀發兵。</title>,<text>吾王奮乾斷。一怒爀雷霆。羣憝撼泰岳。列士趨王靈。煌煌安撫使。勒兵望湖亭。赤幟卓晴雪。白戟攢春星。吹角麟山動。擊鼓鎭海傾。我有魯連書。願請終軍纓。氣激結中腸。奮立擲玉觥。寂寞平淮詠。千載不足名。</text>
<title>答北麓田叟</title>,<text>野老拙懷抱。但識時節正。開曆視芒種。命兒渫廢井。遶屋灌蔬圃。𣌑衣就花影。麥熟饒新酹。麤飯適野性。父老兩三至。皤皤雪披領。日就柳下飮。兀然望西嶺。</text>
<title>西子湖</title>,<text>東西兩施浦。三四越溪娃。衣裳白如雪。軋軋手中梭。昨日浣紗去。今朝采菱歌。江空望不見。明月照荷花。</text>
<title>公主峯</title>,<text>海上玉芙蓉。羅湖公主峯。簫聲入彩雲。釧珮落寒松。孤魂照石鏡。雲雨秋無蹤。何須懷珮客。惆悵月下逢。其二我上大珠峯。遙望公主浦。石鏡宜秋月。水竹生寒雨。帝子不可見。行雲無處所。蒼苔掩水骨。斷碑傷心處。</text>
<title>李監宅賦壁上畫龍</title>,<text>蕩漾黑雲西。天池動我壁。神物攫風雷。棟宇已霹靂。蒼茫神靈意。欲滅繪素迹。夭矯江海間。卻立之咫尺。初非覩殊狀。相逢皆辟易。犇騰尺水力。靑冥無間隔。浪跳星辰覆。感景日月激。羣物杳水府。偃息敢疋敵。滄溟大火雲。旱魃勢充斥。奈何六龍轡。葳蕤火傘赤。雲煙空彷彿。天地日沙石。誰傾河漢派。洗此炎蒸積。飛龍利大人。仰首天門窄。</text>
<title>昭陽灘</title>,<text>勸郞莫上峽。上峽饒風波。昭陽十六灘。灘灘激盤渦。三朝與三暮。白浪不可過。一唱公無渡。使君淚滂沱。精衛銜木石。碧海奈若何。哀彼提壺客。早晩愼憑河。</text>
<title>阪嶺</title>,<text>上阪我僕愁。下阪我馬瘏。前江脩蛇吼。後嶺長兕怒。地瘦原野廣。征衣翳雪雨。前臨有東海。朝日扶桑吐。朦朧海山曙。慘錯雲水沍。相逢多獵騎。荷戟逐大虎。雪馬競飛鳥。猛獸困跼步。壯觀及層崖。崩石劃摧暮。長風起馬前。前路更回互。</text>
<title>放懷</title>,<text>明月照我屋。淸風入我牖。憑几斂精魄。薄帷鑑星斗。人生貴天機。動息脫覊拘。榮辱稍纏身。憂鬱成老醜。達士謀身拙。養晦志自守。蝘鼠限滿腹。焉知歎黃狗。從古宦達尊。未必抵尊酒。高歌意跌宕。悵望羲皇久。嵯峨聖帝葬。飄蕩骨已朽。流光若飛箭。壯者今白首。人身老卽死。醇風復何有。黃鵠避矰繳。冥冥斯可取。其二百川赴東海。白日沒南陸。浮雲去無迹。秋草原上綠。煌煌五侯宅。鬱鬱連北極。笙歌動千門。冠蓋耀九陌。虹蜺發呼吸。宰執趨顔色。嵯峨九原上。悲風歸松柏。人生貴直身。豈能枉寸尺。不如守素履。被服經與籍。其三結廬淸溪側。杳臥觀天地。窻掛招搖色。門聽河漢水。浮雲與去鳥。浩蕩一萬里。直以中心閒。遂此煙霞志。出入玄妙門。感會羡門子。其四孤鶴東南飛。玄裳如車輪。來從蓬萊上。遊戲蘭洲春。蘭洲非故鄕。悵望崑山雲。惡鳥礪利觜。飮啄不可羣。誰謂神仙姿。失意雲濤濆。歸去莫躕躇。靑田日欲曛。其五南登東萊府。西望對馬隈。雲帆一萬里。蒼茫海上來。白日隱薩州。秋色閉海臺。唐兵二十萬。一戰何雄哉。哀哀古沙場。白骨堆黃埃。其六楚楚蜉蝣羽。薨薨螽斯翼。乘機遊天地。暫時與化息。蘭苕含靑蔚。浩露奪顔色。瑤池有佳樹。馨香不可挹。其七淮陽至平海。雄蟠金剛山。一萬二千峯。亭亭海雲間。宿昔一夢之。仙人多雪顔。擊球吹參差。騎龍且驂鸞。謂我有仙骨。招我蓬萊灣。仙月皓中天。可望不可攀。歸來鍊精魄。永言謝人寰。</text>
<title>上龍湫</title>,<text>龍湫跨絶頂。舂撞巨碓碎。石根盤蒼黑。連壑散淸籟。境隨風雷入。崖與鬼神會。仰首問澎湃。怵目盪靑靄。</text>
<title>望海寺。宿菩薩絶庵。</title>,<text>縹緲懸空閣。若有鬼神成。夜臥星河黑。絶頂霾雨聲。春陰殿門隔。連壑層氷生。曉鍾發深省。怳漾迷去程。</text>
<title>過雲門溪</title>,<text>溪回石棧長。奔山盡峭嶂。雲門入古寺。破塔神凄愴。危磴立蒼兕。佛穴竄魍魎。風湍瀉哀籜。泉石變殊狀。松雲吐晴日。了了多淸曠。傍行分夕麗。暫憩延遠望。佳期殊未晩。浩吟當淸唱。在後悲宿昔。于今了得喪。</text>
<title>吳駙馬池亭。送內翰四舅金公 時粲。</title>,<text>出郭選幽境。貴主有高堂。凄凉雲漢篇。緱嶺鳳杳茫。溜階潦瀑壯。去堂芰荷香。繫馬聽流水。列席枯柳傍。君子有遠將。相送列羣良。是時八月交。霜風迫壺觴。蕭條關塞路。日暮鴻鴈翔。嗚呼我舅氏。努力愼行裝。穹嶺抵雲霧。長蘗饒虎狼。疾病曷足云。性命不可常。臨歧暫屛營。欲語反蒼黃。前行有大澤。其北鵾鵬揚。羲和浴日輪。照耀扶桑光。驚叫拍馬鞍。快笑掀髯霜。初非蘄壯觀。亦足慰悲傷。翩翩雲錦裳。早晩朝東皇。</text>
<title>奉簡張判西隣</title>,<text>峽雨洗炎熱。滄江飜石門。故人消息絶。悵望越水村。丹坂百丈坼。黑水萬頃奔。竈沉產海魚。釜乾斷朝餐。孤飢色怊悵。伏枕雙淚痕。憂來若春潮。盃酒不可論。南方異氣候。旱潦苦相煩。天黑陰雲重。日熱瘴霧昏。蛟虺妨人軆。况乃蛟蝎喧。疾祟多軟腳。蔬食半菰根。橫水更潏蕩。風雷割乾坤。咫尺見君居。但覺雲水渾。安得一小艇。超忽向水源。春沙上茅屋。慘憺驚破垣。遙憐赤渚田。半坼沙水墩。更恐辛壬厄。難保骨肉恩。廟堂紆民謀。煌煌鼎食尊。秋風破衣裳。落日更消魂。</text>
<title>同諸公登玄壇</title>,<text>玄壇跨寥廓。烈風飜蒼穹。忽驚滄海標。突兀敵華嵩。根盤渤海大。氣澀江漢空。俯礙渴日昗。仰標鬼力雄。天雞眇抉眥。地雷隱盪胷。滄流懸碧盆。石壁割白虹。峭嶂若龍駭。刻劃憑天工。雙崖挾海門。一氣碧冲融。浮雲萬里來。齊楚何濛濛。臺隍忽蒼黑。秋色渡海東。回頭問世界。始覺天地竆。終當臥玄丘。揮手送飛鴻。</text>
<title>羣山</title>,<text>羣山鎭南紀。雄蟠大海陽。峽門轉險阻。斗截下高崗。滄濤越嶔岑。巨石列堵牆。秀峯蘊瑰傑。壯觀挺南方。宿昔徒聞名。回首恨茫茫。每誦蒼海篇。俛仰日月忙。煌煌金馬客。使節南斗旁。佳興鬱疊巘。酒酣窄海壃。招我望海舘。貰送玉門航。揚舲越洪濤。鼓枻沂春光。日出春江畔。帆側鯨魚場。狠石臥水荇。崖花帶林篁。春潮去一瞥。榜歌已橫塘。逶迤出高岸。列席俯蒼浪。人家塡雄鎭。連廡望川梁。接連棟宇密。窅窈林麓香。舟車通海陸。烽壘挾臺隍。鹽田擁膏腴。四路灌稻粱。閭右頗任俠。志銳輕魚商。下岸架木牌。歌舞挾靑娼。綺紈耀賤軀。絲竹轟中堂。終古豪俠地。侈靡固其常。臨流望場巖。舂撞巨濤狂。岸峽抱相向。狠石波中央。疊嶂限崿岸。雷雨吼土囊。海氣日慘憺。烈風層濤長。帆檣失利涉。轆轤反驚遑。河山鬱以壯。衿帶遙相望。地則舊督府。羅列武夫洸。漕卒新簿整。譙樓絶壁當。朽梯擁戰艦。紅腐排積倉。形得關防重。符分干城良。凋殘惜舊弊。玩愒到膏肓。土兵代收布。簽良迭罹殃。紀綱頹于地。軍氣鬱未揚。哀彼管下卒。戰伐非所防。旌旄裹破杠。草草備戎行。疲苶餘保障。壁戍空金湯。幸此戢干戈。何暇遏豺狼。赳赳節制使。拔擢自巖廊。挺身勤職司。黽勉補凋瘡。靑靑麥穗歌。昔在順天鄕。把節督軍供。捐廩架舡檣。俊逸衿海肅。爽氣澹秋霜。開帷延佳客。見我顔色康。乘興具舟楫。狎坐飛羽觴。長歌泛春華。落日詣大洋。中江動軍樂。皷角鬱悲凉。天吳舞搏翼。鳧鴈空一翔。景物輸淸餉。目擊信難忘。叢鬱竹島轉。嶔崇紫臺荒。沿泝望溟渤。信流雲帆張。天曠雲一去。吳楚正蒼蒼。風潮駕海來。焉得變扶桑。低頭撫往事。倭警今則亡。巖崖陣雲黑。海天殺氣黃。篙工緩逞巧。靜聽棹相將。竦神防廻斡。勢若相頡頏。危灘驗世情。快心增憂傷。擊汰意各長。醉劇拋衣裳。淸流亦暫時。萬里一俯昂。</text>
<title>自南眺向陽疇</title>,<text>仲春發陰谷。季春逗陽時。掉枻隱洲渚。杖策釣流峙。鮮木含紫茸。巖阿泫露蘂。山椒麗紅旭。江皋冒綠芷。魚駭破淸漪。林薄媚霞綺。時當朱夏届。愛披靑草靡。景昗光難繼。峭奔興未已。展眺稍有限。覽物若無始。引領待佳客。舒息悟玄理。</text>
<title>靑陵渡</title>,<text>長笮靑陵渡。絶岸無寸蹊。紅日含高壁。疊浪干雲梯。浮柱撑缺壑。架竪衆力齊。鐵索鎖空黑。危石劣攀躋。身焱迭飛鳥。足兢抉陰霓。晴瞰大藤谷。中洞無倪。屢逢經死骨。足見我心凄。林中廢佛閣。金碧半廻溪。危欄俯寒渚。江聲散鴻鷖。鳴磬積水外。風帆暮色低。舍馬欲投宿。滿逕蒼兕啼。</text>
<title>土糖餠</title>,<text>蒼天降積沴。連歲荐凶咎。斯民夫何罪。餓莩委草莽。况爾誅求急。侵掠到雞狗。流丐集山谷。食子忍飢久。充腸採蔞蒿。細瑣及野韭。胃弱不能受。天寒大泄嘔。高僧留神眼。苦濟衆生厚。斧斤日中集。斲破陰崖口。土精落白膠。細摘在人手。鍾乳奪光色。等閒亦易取。雲根溢素液。雪坌粲乾糗。鮮潔脂欲凝。飴糖宛可數。經齒澹於麵。實胃比諸藕。配鹽糝松葉。金色爛杵臼。滋嚼潤其腸。菜色復何有。分析亦無吝。療飢終不苟。宿昔金華殿。瓊漿宴王母。此物顔色殊。無乃飾尊卣。復恐有司知。鞭扑隨其後。衆雛色敷腴。爛灼如中酒。因之臥松石。鹿豕以爲友。</text>
<title>鐵堂峽</title>,<text>烈風高江長。崖峽勢多阻。連山漲波濤。巨谷駭呑吐。逕側鐵崿危。氣乖霹靂怒。洎吾迫行李。不避長途苦。冬日慘無色。白水澀欲暮。虎屯蒼兕吼。半爲風雷護。林中廢佛閣。金碧燦牖戶。黑霧霾欲脫。飛鳥俯可數。居僧色怊悵。袈裟風藍縷。雖有境界僻。生理焉復取。筍輿送客歸。出竹啼翠羽。</text>
<title>霹靂松</title>,<text>海松閱千歲。最得人間壽。條柯半磊砢。却被陰崖踣。上枝拂天虧。下根走石竇。盤據百畒內。爽籟六月透。超脫匠石睨。怳惚神明救。風霜不流內。靑靑奪寒候。枝葉有時悴。慘憺皮半皺。豈知龜蛇根。忽與雷霆鬪。飆蕭半死葉。委折寒相覆。龍虎不得地。偃蹇臥白晝。造物亦人意。正直先遭疚。傷時饒灾孽。蒼茫不可究。山哀凍雲濕。林悲白雨溜。威鳳顧其巢。下叫駭且走。鄕社失神主。精禱失庇祐。志士思棟樑。涕淚汍衣袖。斯木有斯灾。吾亦憾宇宙。</text>
<title>菜厨</title>,<text>資生依葵藿。靑靑勤視閱。餘者不記名。但從隣人齧。霜菘莖甚軟。土芋光亦潔。希品價從貴。便與寒士訣。萎蒿與馬莧。薄劣眞堪擷。家種固不給。在野誠易撤。淸晨課兒出。遠適恣竆抉。有去筐必盈。過取人無詰。歸來付中厨。挑洗無區別。未暇論適口。只用充哺啜。蒭豢徒聞名。辣澀誰敢褻。嗚呼崇儉世。侈靡傾古轍。朱門日萬錢。酒肉羣啄熱。小民則菜色。膏血一何渴。吾亦可憐人。糠粃有所窒。東風百草色。照耀靈臺澈。粱肉蠱肺胃。五味生妖蠥。咬根不余禍。但恨臨事拙。志士茹紫芝。高歌臥松雪。奈何烏昧草。歲暮增激烈。</text>
<title>日蝕</title>,<text>陰穢蝕太陽。赤曦曲如鉤。烈宿厲稜角。芒孛天半周。山川氣深慘。巨靈劃平丘。魑魅噴電雨。崩迫林崖幽。天地一黑窰。萬象不自謀。吁嗟乎羲和。顚沛何所求。冥冥六龍駕。歲晏崐崘頭。羣山忽崢嶸。北斗正西流。金節照葳蕤。萬里今安不。鳴鐸事頗古。禳灾恐莫收。中庭列盆水。靑天一眉浮。靈曜取次生。螮蝀無乃休。君子始蘇息。小人亦優遊。又恐輪中烏。鼓翼鳴啾啾。衆妖樂昏霏。作態何喧咻。天高路絶險。欲問終何由。深衷不能訴。感動百端憂。</text>
<title>許公宅</title>,<text>梨峴許氏洞。校理有古宅。松堂今則亡。慘憺層階石。翰墨公可蔽。澹然風騷癖。哲匠不常有。實惟文章伯。荷谷五大字。鑱石龍挐攫。當時四松樹。早被霹靂析。枯株氣不蘇。半身莓苔剝。唁公早失腳。風流宛如昨。寂寞羅下篇。永爲後人惜。</text>
<title>送李七錄事</title>,<text>我讀李氏譜。靑海爲始祖。或傳武穆王。有孫落胡土。岳氏必有裔。靑海承祖武。女眞服其勇。名冠厚春部。我王昔撥亂。幕府選主簿。康獻有純臣。靑海遇眞主。左右八嶺堆。射殪阿支 疑誤 虜。推鋒輒𢽤疑誤 决。殉國應曆數。歷論古名將。屹然寇賈伍。豈惟鼎彝上。勳業冠千古。近有尙書孫。魁傑抗冠虎。煌煌大司馬。金印如斗組。李氏數百麗。此子持門戶。爾惟居高行。賦命獨貧窶。不謂將相種。汩沒塵土苦。疋馬短後衣。秋落江湖滸。夜讀靑海誌。仰看漢銅柱。臨江歌都護。氣震扶桑樹。潮落魚龍蟄。六月鵬池怒。張良殉黃石。禰衡賦鸚鵡。文武腹爲笥。前輩窄堂廡。復聞碣石篇。江海列舟艫。每欲扼雲雷。終不塌毛羽。秋度黃蘖谷。屢哭雲峯雨。羽旗森玄都。日月耀天宇。榮悴亦有時。奇氣鬱不吐。功名莫作慮。志士委艸莽。</text>
<title>送田七</title>,<text>我之三從娣。君之從子婦。我之識夫君。蓋自婚姻有。君昔在上黨。乃爲客舘守。中宵劈朱幪。進醵南公酒。主將錦廜蘇。副將紅韎首。彤韔與紫麈。齊拂朱牕牖。椽燭夜歸府。皷角閉門後。華陽小竪子。卵毓發腋肘。旄頭懸兩帥。大藩歸賊藪。是夜北風寒。雨雪天色黝。羣鵲噪槊門。早已報菑咎。豺狼恣呑齧。戈戟互授受。陰翳霾孤堞。殺氣干北斗。梟獍實主將。隷儓僭紫綬。長矜白組練。樹兵赤城右。熊羆皆憤泣。將士遭械杻。前徒反助逆。歃盟肉如阜。羣僚同罹禍。脫身良非偶。誰謂左軍校。赤心奉聖后。春風掃沴祲。喜色生花柳。風雷變斯須。龍蛇聽誨誘。皇天降大威。逆節豈能久。况聞安城戰。巨魁已截手。朝廷紀律整。剔抉鉏稂莠。亂定拭涕淚。驚呼覓舊友。向來歡娛地。血濺汚酒卣。園空竹脩脩。星落風悲吼。蒼黃問舊室。生還亦已苟。入門見妻孥。反面驚老醜。大兒辦白飯。慰我道塗走。中兒具煖湯。洗我衣上垢。小兒列酒漿。跪稱百年壽。隣里聞我來。亦能殺雞狗。坐定招舊魂。點檢視井臼。牖下羅蛜蝛。井上生葵韭。腐儒愧韎韋。但願死田畮。在今格鬪兒。委地骨已朽。煙塵暗閶闔。彗孛如掃帚。復恐征伐作。無地奠老叟。</text>
<title>經麻田郡</title>,<text>我祖麻田郡。分符千里來。琴歌八百日。笑傲澄波臺。花落訟庭閒。地闢鹿場開。飛鳧寥天寂。龜頭沒蒼苔。</text>
<title>贈董生</title>,<text>酈生稱狂客。拔跡起山東。睥睨楚漢間。長揖隆準公。雄談輟洗足。豈曰非英雄。前去奪重城。百二爲之空。身輕五鼎烹。倐忽齊東功。董生仰末照。奇調千載同。開口决長河。俯身佩靑虹。醉將兩博具。大擲酒肆中。才未九重知。鬢若三秋蓬。拍手告南征。翩翩逐飛鴻。別淚結作氷。落日凍天風。寧將托酒死。不復哭道竆。咄哉仰天歎。努力愼保躳。</text>
<title>韓山有日光山。因李牧隱名聞中國。此山與霽高峯竹山津。左右環拱。</title>,<text>我上日光峯。南望白苛山。盤渦若激箭。咫尺摧人顔。濤聲天上來。三朝三暮間。撑篙者誰子。一去不復還。</text>
<title>珍州卒</title>,<text>珍州卒罷鎭閱。歸至義塚。歔欷曰嘗欲死戰場。效七百徒之烈。今白首將老死牖下爲也。拔刀擊石三四。涕泣數行。余聞之竦然。而作爲珍州卒篇。以存其人。健兒排鐵勒。北涉大河源。夜起磨寶刀。行出古壘門。天明波嗚咽。刃澀風水昏。拔刀擊大石。放馬上古原。男兒重義烈。結髮當年軍。苟用格鬪死。功高不足論。立馬視戰場。纍纍義士墳。酒酣脫劒去。徒旅不復言。</text>
<title>花庄</title>,<text>名山歷未討。突兀刱見盡。峽色溜金氣。峯光植秋隼。徑深饒大木。根露綰車軫。藤攀崩天石。嵌屈逬窟筍。屢行崖峽束。時歎背腹窘。惟東有破寺。金碧凄欄楯。惟北有丈巖。錦苔蒙綠鬒。佳景澄顧眄。積翠行欲霣。潛過霜葉後。轉覺秋峯敏。造幽夙心賞。高興行相引。崖蜜溜可飧。山菓襍松菌。土理腴且密。中多良田畛。峽民半崖居。煙火悄欲泯。豈復絶世俗。淳朴情所準。同行五六人。約束久已緊。塵故何萬端。到此方一哂。山風吹落景。噪雀散靑箘。空巖叫欲應。樵歌響相趁。松石迫高契。豈暇徒問訊。回首婚嫁地。决定吾能忍。誰能風塵內。有意空鬱悶。</text>
<title>東洲舟中。贈元載而 景厚。</title>,<text>疾風吹孤帆。蕭蕭江上雨。哀鴻行且鳴。長洲寒更素。客子中夜發。八月漢水渡。孤舟兼微月。大江悲不注。天海互靑蒼。霜氣浩欲吐。高崗金粟巓。矯若風中羽。山河盡北向。松柏靄然暮。祥雲抱天來。鬱鬱神靈聚。空濛五陵上。秋色不敢度。星月夜蒼茫。天開漢陽霧。北城漸雖遠。歸期恐違迕。東征覲先后。雲盡喬山路。飄颻馬窟遊。寂寞魚水遇。世故動多端。流年不可駐。迢迢終南山。尙子屢回顧。</text>
<title>春日和李子安 國輔</title>,<text>春至散悁懷。事寡涉閑園。芳艸日綿芊。好鳥相與喧。新荷浮水淺。晩花坼林繁。偶此逢佳客。携酒悅淸暄。芳郊延美矚。華藻麗春雲。承徽若芳蓀。無言服微薰。迨君休沐暇。遂敍良讌敦。風乎雩壇下。觀彼濠濮源。誰復茅屋底。寂寞草玄言。</text>
<title>對酒吟。寄李子安。</title>,<text>愁人怨歲徂。兼之秋夜長。幸有數斗酒。足以驅所傷。飮至聊自娛。暫醒仍復傾。顧影望明月。佳菊何煌煌。月能留我飮。菊能佐我觴。悁懷恒不滿。頹景豈復盈。拊事空煩紆。何如醉忘形。而今不飮酒。奈此感時情。沉冥固多娛。不飮定何名。其二聲名身之灾。陰禍便乘之。嵇生柳下鍛。終絶廣陵徽。劉伶醉死人。荷鍤胡自隨。人皆目以癲。於焉葆其機。步兵歧路中。痛哭復何爲。遑遑百年內。微爾吾不歸。其三春夜不可度。美酒不可傾。靑天一片月。了了盃中生。低頭見孤影。風落波不驚。明月爾何知。直與盃相迎。對此不敢飮。淸光更盈盈。光景兩奇絶。遂復遺世情。吾心在取適。不必醉爲名。</text>
<title>樸滿</title>,<text>樸滿異制質。型範日已滋。混淪匪適器。餮饕巧趨機。微鑿混沌竅。闇容錙銖歸。剖身性自娛。懷璧死不辭。曾未充其量。詎見撲破時。素尙因俗趨。風氣逐日移。擧世諒何爲。愛此性命遺。轅固漫設辭。何以慰我悲。</text>
<title>雨中期雲南子不至</title>,<text>繁霞鞱白日。薄陰散綠陂。邐迤川上暮。嘉雨靄然隨。衆鳥寂不喧。花木俱已滋。此際雲門子。枉我竹下期。幽琴良在膝。濁醪故盈巵。殷念軫希韻。停望延淸颸。寒鍾坐消歇。城闕悵霏微。</text>
<title>酬贈金子靜 亮行</title>,<text>幽齋方寂瀝。庭葉微銷落。疎泉鳴竹根。微霰凝石閣。燭影棲壁單。秋事侵髮薄。時起視天宇。星月凜相却。故人在心曲。獨居更蕭索。</text>
<title>夜別子相</title>,<text>秋葉鳴戚戚。秋霜皎熒熒。餘讌永今夕。別酒淹宿醒。離人慘不娛。出門望晨星。翩翩一騎影。千里片月停。疾風吹落葉。何處慰飄零。</text>
<title>渫井</title>,<text>平衍石門東。土理盡解緩。海邊沮洳甚。其水鹹且煖。老夫病消中。嘔泄非一款。豈惟困渴喉。不能慰煩懣。大泉二三里。挽汲亦時晩。淸晨信步屧。側覘荒町疃。谽呀亂石內。珠結滲泉眼。隣里競來觀。淸洌心俱滿。持鍤拓其源。盈科無澇旱。浮沫散如鈴。間作朱霧散。同居六七家。爭汲不空椀。氷片凝醍醐。香美固無伴。但恨甃幹隘。苦被夏日暵。課兒輩小槐。昂藏一靑傘。培植資周防。分明當岸短。爽氣炎風避。淸陰旱景浣。吾衰玩羲繇。井渫心空懶。執熱誰不濯。起晨但淸盥。點茶夏更爽。沈芹冬仍煖。中有雙鯉魚。金彩如轂綰。愼無作雷雨。震蕩泉源斷。</text>
<title>峽村</title>,<text>落日照絶壁。冉冉下山疾。牛羊下來久。鳥雀歸已畢。山村早夜臥。畏虎不敢出。樹柵施周防。揷棘距嚴密。空山出白月。谷虛風蕭瑟。虎來下寒星。唐突 缺 屋室。呼兒驅之去。列炬紛相叱。吼聲殷風發。餘怒窻窸窣。何時短後衣。大獵防奔突。</text>
<title>拍人峽</title>,<text>竆谷饒猛虎。惡溪多長蛇。蒼茫拍人谷。山水互交加。竆陰澀雲根。急湍霾崩沙。玄熊樹上咆。勢欲向人遮。我車行無地。徑石掀怒牙。山風晩蕭索。日色傍孤花。辛勤所歷險。早覺名不差。長途小坦蕩。遇境多僻邪。况乃秋冬交。迫此行役遐。奇巖竦左路。突兀狠豹呀。潛行膽盡掉。前路更無涯。</text>
<title>籠雉行</title>,<text>雉鳴向崇谷。山南春日長。囚身在樊籠。何如飮澤旁。徘徊上隴去。復恐雲羅搶。山民日譯騷。貢人許生將。傳行責衣食。搜索盡陂崗。生者偶然致。那敢繡襦傷。郡縣次傳送。走置京盈坊。誰云物微細。反使民奔忙。矧玆孶尾時。物理難奪常。先王育物初。惠澤及潛翔。南僚莫射鴈。齊后已易羊。鳳凰在赤霄。千里自彷徨。</text>
<title>江上贈答李三明府</title>,<text>八月湖水壯。北風吹飛檣。雄濤决大陸。一宿出瞿塘。煙霜霽天宇。石壁凌靑蒼。昭丘與洞庭。明滅雲水傍。長嘯發孤興。沿沂恨脩長。之子風流甚。揮手臥高唐。靑雲鬱激賞。宿昔遊漢陽。一爲巴中客。五見秋鴻翔。他鄕有逢迎。新知吐心腸。憐我嘔舟席。牛酒邀客堂。我非夔峽翁。久溷明府觴。程期入忖度。厚意彌蒼茫。明朝大理楫。滄波永相望。</text>
<title>猪嶺</title>,<text>含凄辭石橋。判袂出鳴院。猪嶺鬱千盤。懸路飄細線。呀谷呑平陸。落日明兩縣。山河互明滅。霜氣掃組練。他鄕自玆始。西笑力實倦。平生問道志。迫此飢寒變。天心要隱藏。榮辱隨顧眄。往者羅浮藥。千載學仙便。科宦則外物。雅志良難遣。我何汩塵道。永爲高士賤。</text>
<title>荊江渡</title>,<text>淸江限絶麓。線路截險危。林缺出高棟。煌煌金碧祠。簫皷暮凄慘。水落江風悲。煙鴻仰面過。赤日傍客遲。歇纜防頹浪。附岸急朝炊。空囊數嘔吐。晩食愈渴飢。沿泝飽艱辛。久客恨流離。漁樵各安堵。歲暮得自怡。飄飄迷所歷。水陸苦多岐。</text>
<title>秋夜置酒匡廬峯。海鶴來過。</title>,<text>東登匡廬峯。獨對白玉觴。此時秋月好。長湖皎白霜。忽瞻遼陽客。遙從楚澤鄕。白雲曳素衣。洩露刷玄裳。洞簫與之吟。一聲戛滄浪。孤影落酒中。瀲灧動月光。低頭吸明月。擧頭望八荒。仙風動寥廓。蓬壺更渺茫。我何塵土中。不得同翱翔。</text>
<title>姚娘</title>,<text>東南有佳人。姓李名姚娘。姚娘無長男。小少持門牆。織縑上高堂。下堂視酒漿。酒漿誠難繼。織素日百箱。大人安坐食。行就補西廂。西廂有猛虎。大人棄中堂。猛虎從廂去。左顧就東崗。姚娘奮刀出。東谷深且長。上山未九里。冉冉日西藏。棄刀抱大人。奮刀抉虎吭。入門顧夾室。雙桐列西廊。西廊何穆穆。慈烏左右翔。大姊宰牛羊。小姊辦酒觴。再拜稱獻壽。大人言不傷。東牖置寶奩。西牖列素緗。素緗一百疋。皆言賜姚娘。</text>
<title>牛耳谷中。向淸逸祠。</title>,<text>行出惠和門。遙望牛耳谷。古人所葬處。今人葬不足。遺恨此間積。東風草不綠。千載五歲童。哀歌采薇曲。</text>
<title>素沙渡</title>,<text>驅馬下平原。戰場寒無日。蔓草縈白骨。平莽秋蕭瑟。憶昔李提督。俯身搴賊幟。悲風掣紅兜。戰聲駭天地。殺氣掃江漢。遺屍塞溪水。封疆雖依舊。壯士今已矣。行行古渡畔。雲水纏沙岸。荒雲墮我前。鬱鬱聚復散。駐馬望長安。虜使入華舘。其二巨坪入廣澤。露白葦蕭枯。久信鞍馬勞。惜此僕夫瘏。鷖鳧岸上集。狐狸道中呼。赤日上衰顔。冰雪綴我鬚。溪寒石色敓。咽水增呼吁。驅車內手寒。愧負七尺軀。奈何橋梁坼。中夜泣行徒。</text>
<title>鳥嶺</title>,<text>嶺土無完膚。破碎成萬塊。鳥嶺轉絶頂。陰蓄地形最。蹙蹙羣峀聚。蜿蜿元氣會。根拔太白壯。勢敵頭流大。巖石中盤旋。危頂共絶對。浮雲不離內。俊鶻却在外。陰徹溟海澀。寒礙白日晦。孤逕糾自絶。巨石呀相駭。我車爲摧輪。我僕爲顚沛。猛虎怒掀額。咆哮五步內。同行十數輩。却立畏其害。空嵌隘雲雷。積水無根蔕。龍咷雨飄娜。鬼嘯風晻藹。戰伐英雄業。何代無成敗。地利良由人。嬰險或無賴。哀哀申都統。畫計一何昧。淸秋覇圖盡。古戍颯煙靄。高嶂護垠崿。歘翕巨靈配。摩天問鴻功。萬古但蒼黛。</text>
<title>贈黃侍講</title>,<text>麒麟不世出。黃氏有好兒。垂地赤纓槍。照耀黃金覊。風雷蟠其腹。彭訇五言詩。氣飛屈霣場。乾坤得同馳。耳短却髮長。灝氣發秀眉。滄瀛浮大陸。天寒巨鰲悲。揚帆候東皇。鳧鷖左右隨。舫歌搜怪靈。巨浸齧天維。三島有歸期。鵬徙莫差池。</text>
<title>贈李伯訥 敏輔</title>,<text>高堂延佳客。華燈熺重幃。賓至不復喧。美酒夜相圍。炮羊炙肥豚。中厨肉如飛。懽娛各自陳。曠懷當風披。拜跪稱主壽。江漢顧西馳。風飄葉脩脩。鬚髮何參差。投分謝吾友。歲暮長相隨。</text>
<title>關北民</title>,<text>哀哀關北民。行在京西途。顚迫不得飧。顔色一何枯。見我跪陳辭。叩頭乞爲奴。去年大雷雨。橫潦破天隅。昨年夏霣霜。今年旱亦殊。豆枯霧霏霏。大野委平蕪。五載一不食。衆庶日益瘏。向我去家時。鄕里督稅租。老婦鬻小兒。轉充布帛輸。兒啼抱我頸。轉輾不得扶。恩愛遭逼迫。安得生死俱。逶迤下嶺來。天寒一身孤。每自痛心腸。所恨頑肌膚。傳聞夏饑甚。易子還自屠。我身尙苟完。我兒能存無。我妻年已耄。流離安所糊。更憶別離日。仰面增長吁。取糠備晨飧。惻惻向中厨。是時北風寒。星月滿寒衢。臨歧吾痛哭。淚盡血霑鬚。人生異哀樂。誰知我崎嶇。骨肉各異鄕。敢有後會圖。眼枯心長痛。面垢色不敷。但聞我王仁。賑哺逮呴濡。辛勤活老弱。願得見妻孥。</text>
<title>春日飮酒朱柏阡下</title>,<text>春日邀我去。好酒兼自隨。菀彼朱家阡。松柏蔭我巵。前有千載墳。擧觴一酹之。問子爲誰歟。胡然百骸遺。姓名且不知。况分貴賤爲。我亦寄棲客。運盡身當歸。賢愚聊復爾。生死安所辭。不如飮我酒。而自娛天時。方其冥然醉。便與死者期。眞樂俱陶然。得失誰復知。</text>
<title>刈韭</title>,<text>二月播我稻。三月種我韭。七月始穫稻。八月復刈韭。民天曷足小。我生托爲口。大人理我者。小人勞力久。萬古一溫飽。賴渠耒耟手。平時賦斂輕。糠籺爲爾有。時危死鞭扑。姦猾還紫綬。上古神農氏。粒民我父母。秦用商鞅策。大變公私畒。聖者骨已朽。典則亦塵垢。說利口津津。致身王左右。豐財見伊呂。才榦孰爲偶。曾聖敍挈矩。論財九章後。哲王悶聚斂。盜臣寧吾取。願聞富庶敎。得闡風化首。王政自有源。吾生何太苟。抱瓮從野老。鉏菜逐隣叟。放歌葛天庭。馳神柴桑柳。但是太平世。優遊安獨守。惻此小民悰。問爾平安否。慰心喫社酒。不用限數斗。</text>
<title>督農</title>,<text>大江汾浦西。巨坪限雙峯。良疇衍萬區。蒲稗亂千重。人情歸所務。吾其爲老農。靑春步野色。日暖水溶溶。灌漑先理堡。築石當要衝。淸江映决溝。一瀉驚懶龍。健牛力已具。勤墾頗無慵。揷秧忽過人。發穗何其穠。冥冥六月雨。間以霈澤從。豆黍共霏霏。公私無歉凶。剡剡翠芒斂。裛裛紫苗茸。微風竪樅旆。日耀攢鐔鋒。水色亂靑華。露晞洩天容。黃雲擁紫蓋。靑女霜漸濃。揮鎌却月影。倒穎粲瑞琮。坐供白粲饗。屢經寒女舂。田家設新尊。歲律鳴寒蛩。老夫供一飽。餘瀝及雇傭。公侯錦廜蘇。玉食侑鳴鍾。一題六歎息。惻此小民悰。民天曷可小。未肯舍我胷。支離足旅食。戰兢經大冬。糊口實靈貺。設報思田宗。但恐穀傷農。便奪民俗雍。竆居有毁鎘。饘粥滋益恭。</text>
<title>伽倻山</title>,<text>我行入江縣。直上望西樓。蒼然海上山。秀色滿數州。偉哉造化勢。蜿然氣不收。惟天鍾意厚。若與地靈謀。雲煙蕩胷臆。大海若泓湫。奮迅大薊島。對挹仙人丘。崖丘裂坤軸。陰騰鬼神幽。磴道互撑幽。奇怪付冥搜。岱岳勢可攬。一氣變淸秋。神僧留舍利。遺躅不可求。於焉可托棲。况復羣仙遊。浩歌越林麓。興盡結我愁。嚴風蕩中郊。歲暮且淹留。</text>
<title>金山寺</title>,<text>層宮出龍湫。土囊限崇墉。不有結構壯。焉知佛敎雄。棟牖迷日月。檐甍立鴻濛。層梯俯飛鳥。圯橋宿老龍。淤渦洑流洄。确犖石色濃。壯蹟更眇冥。哀此伯氣終。拘幽失躍馬。回曲守貔熊。于今留版障。斷瓦裂欹櫳。嗚呼搏雞王。佞佛亦何功。事閱歷代速。跡侔浩劫空。俱是德不修。安得赫業豐。信哉我列聖。排佛竟古隆。</text>
<title>復陵</title>,<text>鳳凰何穆穆。端坐秦苑樹。啾哳好其音。千里顧儔侶。玄殯列崇岡。象設鬱南起。姣桐夾中壝。枝葉西北指。悲哉生別離。哀歎無時已。一朝啓幽殯。象轙承重御。紹繚靑玉冊。蕤葳擧朝曦。神貺何熒穆。精光畫燁煒。感激先沛雨。偃蹇靈筵位。銀輪服旆旄。太廟酌醴醉。靈鑑光肹蠁。穆淸衮冕邃。陟降格左右。有冤泄之旣。明明我聖王。孝思亦無匱。</text>
<title>關西都護曲</title>,<text>遊胡獵東谷。剽掠沙磧空。射虎俱走藏。健臂鳴角弓。寒山日慘靜。雜沓驅西戎。黑駞百爲羣。垂身曳貔熊。飽肉氣交橫。出沒無西東。其二狄踰東西境。鴨綠當其中。大江中夜動。撇挒胡騎風。鞬帶佩兩刀。角力麤豪同。古來靺鞨士。屹然敵國雄。擊冰飮苦渴。黑貂裹半躳。殺人固無當。剽掠過崆峒。其三我師善用槍。胡兒善用射。我師能乘障。胡兒能御馬。棄短各用長。力鬪勢不謝。苟使殺相當。願用征戰罷。其四塞上天雨雪。驅馬層崖間。壯士行負箭。萬里去未還。前行得月窟。馬跼風水寒。何時大出塞。拔劒擊樓蘭。其五鐵瓮九百里。北連沙漠昏。隔河見遊騎。浮雲自結屯。客戶通婦女。結交相攀援。重金飾冑鎧。紅旃粧橐鞬。塞月中宵壯。萬馬爲風奔。氣驕伺時隙。豈徒掠邊垣。豺虎行相食。畏約不得論。其六北登九連城。東望建州部。荒雲墮四郡。甌脫連平莽。閭延與厚州。其實則天府。前時設牧御。亦惟備征戍。琵琶間胡笛。歌舞連棟宇。野人却來侵。一朝爲棄土。遂使番漢徒。庇身事潛聚。胡馬邊聲動。月壯夜正午。拔劒擊秋風。日窺關西路。元戎不敢問。凜凜度朝暮。其七古人重開邊。出師貴無聲。丈夫西擊胡。結束要身輕。躍馬出重崗。俯下鐵壁程。驕胡盡走藏。事往却無名。入門見妻孥。寂寞負平生。其八盜胡誘邊民。邊民半胡語。嫁女與胡兒。胡兒從夜去。招邀射獵騎。屯雲出險阻。剽掠代耕穫。亦以長兒女。遼酋不得制。况在赴防侶。先王昔綏遠。威德自有緖。其九遊胡亦有長。軍中皆壯騾。少壯居前行。脫兜荷大戈。雨雪驅驝駞。頭角垂峨峨。令嚴步驟同。賞罰自有科。飽肉臥大道。月黑自相過。</text>
<title>後關西都護曲</title>,<text>先王自耀德。大國自設疆。慕德旣有限。羯胡恣搶攘。豺虎不可驅。旣驅在門牆。隔河見風雨。胡騎盡飛揚。募士防秋去。痛哭白雲長。獨鳥下穹廬。殺氣莽大荒。馬行踏髑髏。行得古戰場。疾風衝沙礫。黑海擊莽蒼。徒侶欲顧語。不覺行在旁。行行且鬪死。愼勿言故鄕。其二君王厭薄伐。師行自有名。邊土多驅掠。遠啓玁狁征。募軍發壯士。萬里出邊城。軍行萬山谷。絶漠路縱橫。雄劒中夜動。擊鞍候天明。丈夫君恩重。格鬪不顧生。其三乘障已無軀。出門便萬里。輕身束戎裝。名在彍騎裏。父母不得將。恩愛從此止。轅門立斯須。官師與箙矢。駐馬傳飧食。橐中有糇糒。其四四郡亘千里。惟我國西門。悲風莽沙礫。無復居民存。掘土見廢釜。繚繞破牆垣。往者建州衛。樹兵燕南原。中原未决雌。剽掠不暇論。拓土貴乘時。亦足壯西藩。往事悔無及。地存更何言。其五我師行捕寇。胡兒盡走藏。躍馬覘月窟。行抱萬仞岡。將驕事緯繣。寇盜益猖狂。明月照大斗。擊劒天雨霜。軍中吹畫角。列營遙相望。壯士指漢月。梟騎思戰場。功成事有歸。戰敗名還傷。入塞幸脫咎。不敢言我行。其六朱蒙起偏壤。虎視輕八方。奮兵西擊胡。肅愼爲走藏。東攖百勝主。焉知隋與唐。中原百萬兵。髑髏堆戰場。奈何我聖王。設疆限雲陽。有土便棄捐。且復資虎狼。古人尙開邊。侵略乃其常。荒荒四郡土。當塞永相望。其七君王眞英武。獨坐運神功。潛兵出蘆曲。志在滅山戎。戰馬鐵絲勒。長箭金臂筒。前騎雙鞬箙。武夫千羆熊。借問主將誰。言是羽林子。揚言捕凶奴。回掠我邊里。喜怒動不一。軍中無綱紀。壯士行苦渴。持氷作糇糒。磨刀腸欲絶。生還或見恥。嗟哉肅州督。何以答君意。其八三軍挑鐵勒。飮馬月窟還。前行入鐵瓮。經抱層崖間。中有穹廬居。上結浮雲頑。胡兒去不返。列柵見重關。風鳴牧馬動。部曲慘不歡。軍中列畫圖。朔氣指疊巒。遂令從軍士。不得安坐飧。何時得英雄。永使邊維安。</text>
<title>崇義殿</title>,<text>崖斷入長谷。崩石裂孤嶂。虛殿建高標。獨臨層崖上。秋篠逬壞 缺。哀湍瀉虛帳。靈飆掃佛基。鍾乳聒微浪。當時象敎力。不救洪業喪。苟非我王聖。安得祀典償。哀歌向殿監。怪獸叫淸曠。借問古願堂。遺躅增悽愴。</text>
<title>阻風白下灘。晩向鵲灣。寄禎卿。</title>,<text>客子乘大艦。進帆白雲間。長風激大浪。摧折天門山。霾氛作驟塵。半雜奔沙還。斗尾與月瀨。轉旋若連環。遠迷靑牛壁。近失白鷺灣。微月漸脫雲。水星吐呑慳。景變稍閱眼。川白屢回顔。故人咫尺間。獨臥靑松關。孤賞阻川嶺。偃息有餘閑。搴篷且東去。悵望不可攀。</text>
<title>憶匡廬讀書金窟</title>,<text>何處讀書室。鵝湖紫玉峯。長風吹海雪。落盡東臺松。古之騎牛客。於此秘奇蹤。念此不能忘。秋夢玉芙蓉。</text>
<title>漢中逢緯之</title>,<text>鶯囀渭柳碧。蠶眠秦桑綠。吳儂但憶歸。楚歌聽不足。桃花顧笑人。與君醉韋曲。</text>
<title>五歲井</title>,<text>五歲采薇客。棲身蓬萊頂。不有伯夷餓。豈知武王聖。剪髮作頭陀。臥月弄孤影。千載訪遺跡。秋苔生古井。</text>
<title>夜過山陰范家池亭飮</title>,<text>世無山陰客。誰作蘭亭遊。羽觴今不聞。曲水空自流。范君起翠舘。鑿石竆淸幽。泉激脩竹碧。池白雙鵝浮。開簾放明月。携我臥高樓。氣朗會稽日。興動墨池秋。逸少難再得。把酒起相酬。其二逸少山陰客。佳節晉永和。羣英集麟鳳。落筆驚龍蛇。比彼瞿曇女。空中散天花。我來繼其後。地名且不差。天碧日無雲。春晴桃有華。雖無泛觴客。而得換鵝家。手中白玉盃。一醉臥平沙。携手願同歸。惠好無相遐。其三春日觴飮長。勝集范氏亭。佳賓娛淸景。列弁若明星。靑梅出雕盤。芳醪湛玉甁。水竹洗繁花。石溜嗽晩汀。怳爾金谷園。何謝山陰庭。雲嶺固當歌。冥飮至忘形。顧笑玉逸少。獨寫換鵝經。</text>
<title>白鷺灘贈蔣生</title>,<text>白鷺皎若雪。影落江中秋。行愛夕景淸。醉弄撥棹謳。灘月湧碎銀。蕩漾客子愁。此中有佳句。相報謝眺樓。</text>
<title>下孔幕沿灘至白石</title>,<text>山谿多白石。嘈嘈上灘舟。沙汀卷白雪。月色掃客愁。蒹葭生淅瀝。四面風颼颼。白鷗眠來穩。不敢了棹謳。</text>
<title>觀史</title>,<text>河汾昔獻策。未必能濟世。睥睨大業間。脫略風塵際。自古英俊人。終竟遭禍戾。子胥刎其頸。文靜死奇計。功成曷足貴。處身蓋不慧。猶勝岳武穆。壯志中途斃。念此不能忘。千載空流涕。</text>
<title>懿齋直上元夜。金子靜又持酒來宿。</title>,<text>明月出東嶺。淸光散林谷。空宇始滉朗。芳郊延遊目。况此上元夕。春遊方馳逐。華燈爽雙闕。明星迭犇轂。咫尺城市外。徒此空齋獨。幸有會心人。持酒來就宿。淸醪灌木瓢。佳肴登野肉。公居接芳近。舊知因玆熟。聞道期朝夕。出處偕反覆。飮罷共就寢。夜氣淸可掬。</text>
<title>白鷗亭 亭在鵝湖</title>,<text>牧老擅大雅。不作東方語。手攬扶桑枝。濯髮滄溟巨。白鷗入秋夢。夢在白鷗浦。至今釣鯿客。空對漢陰雨。</text>
<title>白髮</title>,<text>白髮異素絲。豈有還黑理。遇絲尙悲泣。髮變復何似。始生稍可摘。旣多更無恃。稚女不知悲。鑷來供笑戲。憂戚所使然。豈惟年貌毁。少時愍老翁。一朝遽如此。來日復可知。不待明鏡裏。</text>
<title>陵齋送季弟 揵 登庠榮歸</title>,<text>令弟耿介姿。文詞便勝之。前宵通蓮籍。始繼兩兄爲。雖不及大科。慰親良在玆。恩旨牌已白。皁幞春相宜。爛 疑襴 衫赴榮席。何用御斑衣。離觴夜款洽。桃李雨霏微。春鍾坐欲歇。飮馬淸池湄。延佇悵遠發。仰聽征鴻悲。是時癘氣熾。衢路塗僵屍。旅店絶人煙。腥穢截風吹。提携豈單往。歸覲當偕馳。所嗟拘職名。不得連騎歸。念此憂自軫。語別淚先揮。去矣愼行役。努力奉兩闈。</text>
<title>苦旱歎</title>,<text>今年歲在火。長夏雨不零。炎風吹海茅。赤日旁郊坰。乾霞變白霧。蒸雺墮黃螟。敲炎徹厚地。碧草委早馨。昊天一何邈。積陰徒幻形。龍公不無意。奈此封滄溟。頑雲包虛怒。空裏數雷霆。羣畦見地白。揷秧無寸靑。况玆行秋令。天宇早淸泠。旱澇其來久。堯湯所親經。但聞國多畜。豈惟民自寧。節儉就寬征。可以奠生靈。管商雖倣利。農政在先聽。後王德非薄。其實異門庭。縱橫賑貸議。願聞稅役停。誅求到鼎皿。冤謗應自銘。飛翔任自在。此事卽典刑。靄靄九衢內。彷彿餓莩腥。恨無雨師力。一霈洗靑冥。區區第一議。誰復聞朝廷。其二空山含密雲。崇谷殷其雷。赤日忽經東。白霧晝徘徊。戢戢墮海羽。靄靄蔽郊埃。層空灑熱汗。蕭颯失風臺。農人指東畒。顧語心內摧。非無小雨作。只長蒿與萊。况此關北飢。癘疫死無涯。吾身卽有咎。小民吁可哀。安得鞭赤龍。倒傾滄海來。滂沱洗赤魃。霹靂天南隈。</text>
<title>苦雨歎</title>,<text>長夏遞陰霏。數雨雲凄凄。滂沱或妨農。卒㬥仍爲灾。汪汪壁上溜。咽咽松中溪。㪣翕赤白景。久披雷霆排。鴻洞汩天根。誰得辨坤倪。回問萬家室。已在魚龍谿。峽中灾尤甚。崖谷無東西。沙石秋盡淘。町疃都已迷。曾聞開闢說。此事驚烝黎。顚連民無告。駭散失扶携。前路半生死。壯弱實不齊。天南八月秋。滯穗無寒畦。流離人自賤。飢渴事多睽。何許有樂歲。萬姓得攀躋。覊鴻日夕來。欲下遭苦泥。秋雲照酸嘶。飛沫颯眼啼。石鷰久已飛。楚蘭空自萋。霜白笠澤澨。石枯鎭江堤。蕭條環堵內。愁絶聽隣雞。</text>
<title>東峽民</title>,<text>穢貊仍澇水。五載不一穫。滂沱萬里雨。峽土無阡陌。老弱各提挈。就食安所擇。餓莩路枕藉。前行澀戈戟。下嶺未十里。官家檢舊籍。驅我復東去。還來守古宅。同行百餘家。駭散逐鳥翮。竆蹊嚴截守。逃命嬰重辟。黽勉自就死。跼促迷所適。天寒臥痛哭。悲風掃行跡。楸嶺復暮色。葛溪嗚咽夕。行止實由人。不敢辭逼迫。入室復何有。故物惟破鬲。坐臥雖吾廬。經紀還如客。隣里聞我至。勸分與小麥。周急亦有限。終歲復誰索。飢卒迫晨夕。遷延終何益。况聞惡少徒。或去爲剽攫。嘿念賦與初。不忍竆途易。但恨妄行作。契濶重湯析。黃精苗槁枯。茯苓根已瘠。朝出采柏葉。日暮倚松石。男兒死故鄕。幸得親戚惜。</text>
<title>官倉歎</title>,<text>畫地不投足。餓死不受糴。遭獄尙返骨。食糶破牆壁。官倉昨夜間。紅腐頹丘積。大邑一萬石。小邑一千石。下邑亦不貲。雜穀相抵敵。閭里夜喧呼。頭目頒成冊。逐戶排名色。勒給廣其額。豐年穀久陳。生息路反窄。秋分冬還收。射利何神速。里正走痛哭。抱卷叩心膈。戶小粟更多。何以塞後責。出官斛爲半。及償寸過尺。吏胥日已巧。生民日已厄。官耗更加斗。無乃太逼迫。昨年賣牢牛。今年賣阡陌。連年事斥賣。不敢違徵索。差池小愆期。鞭扑已狼藉。破產不須說。最爲肌膚惜。名刊點雖準。室已他人宅。村落日蕭瑟。稍滅煙火跡。白水暎荒田。秋草生空壁。先王重民食。聚散理俱適。奈何弊反作。名存實不覈。飮啄固自在。仰羡林間翮。豈無他樂土。不忍辭親戚。頑然軀命存。復恐遭良役。</text>
<title>自白石灘至東臺</title>,<text>我乘一片舸。溯流白灘間。海雲千里色。不礙匡廬山。我月中江滿。圓峯侵綠鬟。沙鷗破孤光。皎然不肯還。叩舷淸風發。矯首白雲閒。晩投東臺宿。淸遊不可攀。</text>
<title>瘞騾</title>,<text>方生固有死。萬物便共之。適去乃其時。運至復何疑。嗟彼廐中物。倐然棄我歸。生平服驅馳。一任主人爲。爲物固神駿。爲形亦厖奇。行則共險艱。止必同飽飢。號呼每依人。恩重不言疲。一朝皁櫪內。委臥百軆悲。目瞋不得視。尻高不能持。宛轉如求死。乍定復自欺。長呼一聲逝。悲風爲之吹。憯然唁其魂。我悲爾豈知。泥龜爲朽骨。螣蛇有競期。衆物固如此。大命安可違。勤勞纔已卒。舊恩追鞠斯。呼兒便埋之。相送有蓋帷。菀菀南門下。豐草一何肥。風露自可飧。猿鹿與相馳。旣亡得其所。在爾復何希。但吾靡所須。出入便無依。風箕鳴枯櫪。噭如敲蹄時。餘悲寄空韉。狼藉委前墀。去矣命也夫。汪然沾我衣。</text>
<title>齋居登覽。寄金子靜。</title>,<text>陽和吐崖谷。山木涵淸森。芳景散淸飈。潔泉瀉高林。游雲旣自如。鳴禽亦無心。暫舒登高嘯。彌淸出塵衿。淸藻接時彥。列觴憑澗潯。遠峀表孤霞。靑松落微陰。齋空杉檜夕。山靜鍾磬音。嘉讌限迢遞。徂景惜頹沈。相望抱寂寞。冀君重來尋。</text>
<title>齋居酬李水部</title>,<text>徇祿就薄宦。莅職愧素餐。徒令別兩親。坐更三歲寒。紅封頒香祝。靑陽逼歲端。偶逢珂佩客。遂此文墨懽。授簡意方促。撫節懷彌酸。晨泉沉殿幕。雪影暈燭盤。慘憺松桂樹。霜霰互摧殘。觴飮倐已昨。歸思夜方闌。比彼別羣鳥。望影顧飛單。明發東城下。一騎路漫漫。</text>
<title>往昔</title>,<text>往昔開國初。建都親聖躳。金尺度地宜。黃祇協靈功。民兵八十萬。大拓漢之東。嶔吟九殿勢。飛陞出蒼穹。中央慶會樓。上與銀河通。跋地浮高棟。日流行曲櫳。苟非用民初。詎此結構雄。灾至崇極圮。壯蹟俄已空。島夷大作逆。楹桷歘焚紅。罘罳入焦土。磚甓奔悲風。國陵亦灰燼。九廟裂錦幪。玄門塗磔皮。朱牕行掛弓。惟天幸悔禍。車駕自崆峒。宗社不宜終。復見王業崇。初刱宮府儀。不與古先同。煌煌大內地。委棄成蒿蓬。至今望鸞輿。故物惟金鍾。瓊礎坼盤螭。露柱裂攫熊。皇基固有神。佳氣猶蔥籠。羽旄澹偃蹇。馳道何玲瓏。靈池中蕩沸。風雨或騰龍。金光照石粱。倒裊玉芙蓉。神祐迄今古。寶籙永無竆。</text>
<title>酬答少陵伯生</title>,<text>治世簡事務。才俊復何施。含默諒齟齬。掩抑徒點嗤。方器惡其稜。仗馬鳴非時。苟使奇氣吐。徒增紛擾爲。比彼寒士廐。無賴追風姿。孱軀攬轡㥘。雷蹄誰復覊。不如御駑駘。叱策意能隨。翩彼戾天鳶。紙繩那得知。</text>
<title>啄木</title>,<text>奇羽集枯樹。朝日照之鮮。循枝巧上下。直緣能倒懸。蟲在樹中泣。嘴長能爾穿。仰首一再啄。啄禿聲硿然。千回得一蟲。技癢誠難捐。啄盡或延望。忮勇矜無前。是時春未暮。花木正翩翩。輕蠧一何多。結子良無緣。蟲盡且不妨。葉披悲自顚。利害邈難究。得失終不全。</text>
<title>夜別元卿</title>,<text>離別在須臾。歡娛不可長。悲歎行路子。問路江漢傍。長江正綿邈。關山極菀蒼。出餞傾羣彥。設祖俯川梁。尊酒豈不娛。僕夫儼成裝。晨雞鳴東方。車馬發中堂。嚴城起片月。川陸塗飛霜。寒風捲落葉。驚鳥錯回翔。憐君有兢惶。不敢惜分張。十指抱鞍坼。季冬裂肌傷。歸期易淹暮。寂寞淚沾裳。</text>
<title>種南草</title>,<text>蠻壤困溽暑。沴濕菀不通。淫痰善閼膈。滯血或化蟲。椰子不得力。檳榔莫爲功。天心非不仁。養生詎無終。有草不知名。生在野田中。雞卜開繇言。益人禾黍同。餌服毒易肆。嚥吸功頗崇。滯痰與蟲毒。摧廓爲之空。土產隔重瀛。未曾來我封。偶然逐兵戈。得以役愚蒙。競購費千金。藝蒔敵三農。橫竪理場圃。羅列無西東。蔚彼沃葉光。宛如畠田叢。采擷闕蒸𣌑。刀剉刴絲蔥。靈液湊內理。緩放曁無竆。筩爐日共親。煙霧紛相籠。外辛中必甘。津熱味頗濃。居寂易消鬱。處懣頗疏胷。比彼山中茶。碾焙成常供。靈性固自珍。但恨長靡風。飢者不可飽。寒者不可烘。豈伊靡財用。且或妨儉恭。其利不盈眥。害已塞華戎。爲報君子人。永謝無相從。</text>
<title>種紫蘇</title>,<text>北遷乖氣候。寒沍束軆肢。外邪豈自投。內傷能爾爲。起居稍失適。感冒便乘之。醫言有靈藥。解表宜及時。紫蘇爲其君。餌之痛可移。前夏適收種。擢蒔已侵籬。雨露莖葉濯。旗旎紫襖披。滋津吹葉熱。采擷經夏宜。𣌑乾趁亢陽。至冬展其施。通理非在汝。相疾貴得機。吾聞歧伯言。沍熱固多岐。投之失界畛。其害輒相隨。低昂在醫師。得失茫不知。</text>
<title>采朮寄李士强 址健</title>,<text>㓸朮南山阿。皎若鷹鸇爪。曾聞燥熱性。移蒔宜𥕂磽。違爾綠澗底。致我雲麓表。灌浥適其性。外達挺殊貌。終歲致勤勞。所營非一飽。但願釀爲酒。飮之寄所樂。豈伊求益齡。且以己痛骹。傍人不解意。曰余事瀆擾。酒成試一醉。忽焉忘昏曉。秋至減濕脹。效益吾可了。</text>
<title>築城吏</title>,<text>東方多山城。山城有舊名。高麗善守城。守城徒聞聲。塞門蕩無限。天設却崢嶸。古人覘形便。險絶或可嬰。今人售株見。焉得戰守情。櫑單運塸石。版築連民兵。舊城已頹圮。新城徒分明。霖雨甓壘坼。府庫財帛傾。築城與棄地。何如拊孤惸。吾聞聖王世。結民以爲城。</text>
<title>官魚箭</title>,<text>港中竹石靑。連海官箭途。大箭稅百緡。小箭千錢餘。沿海本瘦瘠。雇直須富閭。公家禁射利。悉力責海夫。結柵漸破碎。官稅固自如。築石傍舊箭。所期輸欠逋。官吏更考檢。添簿報上都。誅求漸開路。竭髓難補隅。一自稅魚鹽。滄海日荒蕪。蝦蟹亦刀騰。事與古先殊。箭中或風雷。跳出赤尾魚。苟無三千犗。焉得百萬輸。我願籲均稅。愼勿榷舟車。</text>
<title>耕田夫</title>,<text>爲農常苦饑。力田不能補。捐身事耕作。何如爲商賈。賈人猶有食。農人破門戶。先王不同法。無出什一稅。國初大規畫。制產多寡恕。朝野盡一飽。雞狗達四宇。兵農忽分路。何以養卒伍。中間三手粮。事勢何急遽。鴻洞民愈竭。凋瘵何時已。况乃大同法。益添公賦數。在前斛三斗。轉致輸十五。但聞舊田廢。不見新田治。田中有新穫。太半輸上府。君王重民食。民散財焉聚。宂兵病斯農。民生恐不紓。近聞新結錢。喧呼驚黎庶。田疇轉蕭瑟。天地惟荊杞。仰視鴻鵠鳥。稻粱各自致。哀哀獨無告。盜賊久益熾。</text>
<title>行船夫</title>,<text>東方非無車。利用惟舟艫。大船常納錢。小船亦有稅。風帆所到泊。收稅千百所。本主無管涉。船格悉自備。誅求雖刻核。漁利或可補。及歸但糊口。空橐輒相詈。明年春水色。技癢豈自棄。長歌擢雲檝。踊躍煙波裏。年年每如此。悔恨亦已矣。均役有新令。衆稅責船主。富家數三艓。一朝破門戶。舊船旣自焚。新船誰復理。船人縱安便。船隻日耗毁。鮑戶俱失業。遊食安所寄。雲帆往來路。煙濤空千里。私漕不須說。列食委儲峙。</text>
<title>寺奴婢</title>,<text>我過嶺南道。喧譁括奴婢。丁男遭驅脅。婦女被繫累。白日慘長衢。痛哭天色視。存者累隣族。死者枯骨髓。賤籍日已廣。民生日已苦。昔行百家邑。重來惟荊杞。借問里中老。壯丁更何去。各司日推刷。奔逸駭雉兔。乃父之他縣。乃兄死鞭箠。誅求到雞狗。所存惟寡女。况乃饑饉作。蕩析無寸土。遠謫不敢言。納役良無已。方春行采葛。仳離山谷裏。連年積逋欠。督令納官布。此身且須臾。椎剝便何所。隣里或擧兒。往往草中棄。兒啼白露寒。酸痛飼狐狸。豺狼抱狠性。猶自愛其類。王政有逼迫。隱忍斷天理。箕王憂竊盜。作禍從此始。良役雖云苦。猶得死其里。嗟哉公私賤。得非我赤子。</text>
<title>豐歲民</title>,<text>流民遇豐歲。不復思鄕土。歸身見邑宰。不如死道路。三百縣六十。縣縣皆一吏。廉吏絶苞苴。禁痼沒其齒。貪吏輦財送。陞差專榮利。源濁流豈殊。聲勢實終始。荼毒理固然。害甚螟與虎。虎噬尙留皮。皮盡毛焉附。螟蝕莫傷苗。苗枯穀何遂。椎剝日益甚。閭里盡破毁。哀哉去年飢。汝輩偶不死。鞭扑復到骨。骨乾無復髓。時聞少黨宰。拊牧頗條理。條理焉足說。我視如父母。邇來四十載。不見論贓汚。</text>
<title>郭門耕</title>,<text>民生日搰搰。輟耕郭門雨。田疇一何廣。農作一何苦。連延百里縣。長夏但草茂。舊田尙拋棄。新田誰復藝。旁疇被延累。輒徵本畒稅。雖有美田地。焉得試耒耟。雇耕且不得。况復買賣路。在昔錢十千。專致減三五。老農載其器。出疆無樂土。奈何本稅外。又責結錢數。比摠最妨農。顚沛無所訴。廟堂無豐歉。儲歭實倉庾。公家富奚有。下民實困窶。幸玆大豐年。得免化豺虎。嗷嗷我烝黎。王政在寬賦。</text>
<title>次盱眙僧廬</title>,<text>郊行寒無日。山氣向夕終。歸禽帶暝色。樵歌歇暮鍾。沙路嶺底紆。江樹煙際空。屢從曲棧憩。旁見僧廊通。天寒金碧濕。日月吐朦朣。鳴磬稍欲歇。積翠寒更濃。僧齋飯客畢。靜枕連杉風。飄颻歎有生。寂照感無竆。高僧久視寂。妙韻邈難同。猿鶴空丹桂。白雲映靑松。虎溪無人送。怊悵平林東。</text>
<title>遊梵公上房。酬金子靜。</title>,<text>松聲入壞寺。花落淸溪長。餘霞散碧瓦。初日吐回廊。石磬森回複。鴟吻鬱低昂。遠公雨花席。梵貝袈裟香。假我摩泥珠。共躋太祖堂。靜乘參妙悟。虛寂示無方。白雲生西壑。稍越東嶺翔。</text>
<title>贈元四</title>,<text>翩翩春江鷰。獨來入我房。與子結婚姻。一身關痛傷。走馬訪姊妹。中堂具酒漿。醉呼問我行。何以到此方。稚甥已有室。無家不得將。離鄕亦云故。見子胡不量。野鹿遭虞羅。不願逢狠羊。虞羅尙可生。故類不可詳。</text>
<title>雨中寄明卿</title>,<text>庭柯忽已暝。夕禽鳴𠴨𠴨。凉飈落林影。雨聲高樹間。野凉侵臥簟。山靄交掩關。忽此感遠情。願逢君子懽。深秋病新作。佳節空復還。時菊破細瑣。新酹注潺湲。對此軫中懷。殷念不曾閒。緘素情虛綿。恨別貌空孱。折巾行愁濕。悵望鹿門山。</text>
<title>南亭會士汲讌賞。晩歸齋中。</title>,<text>陰崖陽已吐。南谷春尙早。鳴禽悅花露。放馬逐風草。山澹綠靄夕。澗激松聲浩。高岡延美矚。窈巘竆深造。晩聽石門鍾。夜下雲亭道。猛虎竹間啼。偃月杉上皓。齋僮發松明。歸炬觸宿鴇。歸來掩空宇。殘燭但風搗。</text>
<title>照寂精舍。鑿小池養魚。</title>,<text>晩讀養魚經。新歸匡廬居。簷隙一洿池。閒養數頭魚。浩瀰方容轍。洋洋如放菹。淸流仍無源。堅氷易侵虛。樹槮護噞喁。積稈寒可除。至日陰始微。池底陽潛舒。天碧歸鴻吟。土煖暄晷餘。楊柳亦已春。濠濮寢翳如。彌含陟冰氣。靜憐吹藻墟。潛會物我妙。便覺玄默初。寂坐知我樂。何處漆園書。</text>
<title>悲風</title>,<text>悲風吹枯荻。哀鴻翹羽翮。奇哉遇儔侶。附翼惟自適。今我在他鄕。永爲東南客。時俗蕩毛褐。棄我若遺舃。國憂諒在玆。酒至不可釋。願言謝世人。永躡安期跡。</text>
<title>東磯</title>,<text>持竿上東磯。春水槎頭鯿。雨餘杏花亂。玩舟綠蘋前。同來有釣伴。相對髮皤然。觀魚三十載。不見孟浩然。</text>
<title>齋居憶紫雲上人</title>,<text>錫杖信秋風。出門無遠邇。寒磴入天鏡。桂露濕雲履。晨聽雪岳鍾。夜宿雲門寺。吳檝渺不竆。楚天空復思。何處憶夫君。明月空山裏。</text>
<title>歎息</title>,<text>衰景逼盛齡。造化豈徒爲。脆質固先萎。憂慽便乘之。行年三十七。白毛時見髭。始見如有失。旣久愈自疑。自玆二三年。頓然形軆危。禍釁所纏綿。父母又我違。哀惸日崩迫。動搖齒或虧。居然老拙態。而復晨夕飢。家人或矜惻。親知已點嗤。黽勉就農作。卒歲筋力疲。朝粥兼日食。道書從隙披。吾生亦有限。何必恨守帷。日出天宇寬。俯仰心自怡。</text>
<title>田里</title>,<text>貧賤嬰我身。驅之不肯去。耦合旣云乖。凍餒固其所。室無應門僮。厨乏炊爨女。朝粥至日昗。夕寢就雞曙。孜孜豈爲利。矻矻慕聖緖。四十但無聞。志學且齟齬。雖無跂聖事。庶作寡過侶。其二隣里勸我農。携我田中歸。荷鋤上東皋。畢畒已汗揮。凱風自南來。野雲靡所依。油然作佳雨。庶物無乖違。奈何邱中人。一臥永息機。其三驅車歷榛曲。杖策望田里。徑石日崎嶇。日夕寒風起。彷徨巖石間。邂逅寒山子。向我問何往。邀之歸室裏。雞黍旣云具。美酒亦自理。霧雞號枯桑。河漢飜牕樹。諧談且終夕。傾蓋不須故。</text>
<title>歸華村故里。有會而作。</title>,<text>少抱耿介志。性不諧塵侶。中竊文字名。謬爲前輩許。傍人或無疑。宗黨頗不與。內嗛較前進。外援售泥沮。比彼羅中鳥。四隅觸毛羽。幸賴解網人。縱然入雲擧。避嘖麟山渚。守拙湓浦墅。力穡他人田。寄食東家女。天寒身無衣。帶斷索以繼。晨霜若蒺藜。刺足寒無屝。彷徨視庭樹。葉隕風吹去。慨彼飄風會。何以歸故所。常願鬱柯條。復得庇根柢。其二疇昔不擇祿。父母在高堂。黽勉寢陵直。兢惶侍先王。所冀積仕勞。榮養致專城。年逝計則謬。禍至仍戴星。入室纔一日。先子又遠將。哀號天地莽。白日與之藏。視息命苟延。頑然今不亡。山風吹白楊。戚戚如飛霜。寒條不自定。慈烏繞樹翔。聲悲思反哺。遊子斷心腸。其三親喪有時旣。庇身復何所。彷徨歧路中。慨彼飄風絮。委身崔奴家。乞粮鄭南墅。身凜寢居單。苟且度寒暑。幸玆里中人。素抱投交與。依止衡門下。款曲桑麻語。秋風吹茅屋。落日繞禾黍。稚兒驅鳥雀。孺人理機杼。勤勞心無濫。安排跡恒紓。餘希絶顯親。不敢私子女。勖哉守素分。所冀無憂慮。其四辛勤葺舊廬。非爲棲息寧。玆乃先人居。僾然寄聲形。况多父執人。宿昔所逢迎。相見內先悲。寄慕情愈傾。起居數晨夕。款曲彌致誠。開談諱往事。知我愴孤惸。願子享高年。俾得托餘生。其五黃蘗無定枝。疾風來吹之。戚戚孤哀子。遑遑野中悲。天寒路已綿。日暮身苦飢。哀鴻垂短翅。飄颻迷澤陂。我願黃鵠鳥。含歸浴天池。其六士有固竆節。年豐非其利。妻孥苟無戒。灾咎以自致。優粮希彌僭。足煖心易熾。高屋衣食豐。况乃榮耀子。所志限口腹。峙金猶未侈。人生朝暮爾。持此更何去。</text>
<title>秋懷寄酬李士遠 永源</title>,<text>秋華是誰物。重陽已徑昨。凜凜歲寒中。同此守寂寞。一花亦已多。繁英繼而作。重陰稟幽貞。寄與一枝托。霜風來吹之。雖萎肯自落。我時望其華。一壺聊就酌。酒傾花不盡。永言寄吾樂。其二時菊有佳英。秋至便相識。况玆新酒熟。可以重陽卽。數來問開否。徐立候顔色。啞然一破笑。數花淸而嶷。早開便卽衰。晩吐殊不惡。幽貞良已勤。微風香返默。東籬非云邈。入室還相憶。</text>
<title>感懷和寄徐元德 有隣</title>,<text>久怪志恒缺。已覺貌先衰。形因自毁脫。白髮宜生髭。自玆變可知。鑷盡復自欺。咄此久自戕。悔往那復追。彭殤固殊倫。一任天所爲。犂然騖達觀。復欲生死遺。壽者未爲存。夭亦至今施。脩短係不朽。何用强辨之。要知徒老壽。不過作醜羸。念此心不怡。憂患况相支。遊目視天宇。庭樹凝寒颸。寒蟬無遺響。歸鷰辭舊帷。時物日蕭條。落葉亦紛披。觀化登古邱。按策散我悲。其二矯翼還故林。游魚返深淵。何異山中人。出山復歸旋。邱林協素賞。雲月諧夙緣。晝起蔭美柏。夜眠聽泌泉。中宵四五歎。猿鳥爲愀然。慨彼名利客。謬爲膏火煎。山中可歸來。芳草亦堪憐。其三客愁如美醞。春風吹之熟。醺然毒中腸。不飮醉已宿。人生有定限。何憂百年速。沒世恐無名。逝波不可復。顔子得聖歸。孟氏眞私淑。西行越崐崘。起自門前轂。勖哉同聲子。及時相馳逐。其四少時志蓬桑。不願守農畒。論文尙前哲。把酒邀高友。謂言取盛名。千載垂不朽。奈何歲月頹。遽然成白首。同儕已佩黻。棄我若塵垢。相逢漫拜揖。貌敬內視醜。頹顔漸衰爍。遂復歸耕耦。趙鏄借舊奴。耘麃問田叟。力作頗自勤。禾黍庶就茂。古人帶經鉏。志氣良不苟。而我旣棄世。安敢辭此事。耕也常苦饑。朝夕齕糠粃。有時爲朋酒。猶自聚田侶。凉風日夕至。歲聿亦云去。蟋蟀鳴南牖。時菊耀前砌。斟酒不用酢。炰羔蔬以繼。下社雖錯襍。强聒亦供喜。終夕桑麻話。猶勝說榮利。時哉聊一樂。白日豈我與。玆會無太康。更作良士懼。</text>
<title>西湖夜送元實</title>,<text>漢水淸若空。長洲與天通。明月出白石。灝色落秋風。獨行高樓上。顧惜芳樽終。此際送君去。淮山桂樹叢。</text>
<title>送李八訪東岳</title>,<text>我作謝眺語。千載逢謫仙。送爾落鴈峯。搔首問靑天。爽氣破秋色。寒聲動碧煙。抱來明月珠。莫向世人傳。</text>
<title>六陵道中。望惡溪山。</title>,<text>迢迢惡溪山。直摩房宿精。月白秋風夜。時聞天馬聲。沙苑繞綠水。騋牝照谷明。非子汧渭上。蕃畜徒爲名。</text>
<title>感懷示季弟</title>,<text>富貴非吾願。貧賤足可娛。飢餒守素分。榮利俱相徂。緬昔登長道。樂與賢豪趨。時運旣云舛。言議適見迂。浩然歸田里。始覺有其軀。夜眠恒晏起。晝讀復時鋤。淸飈有時至。倐與我季俱。君家二三里。往來日相紆。相見雖無語。暫阻還鬱陶。吾生聊復爾。有求必招虞。</text>
<title>答張柴桑</title>,<text>秋日照東籬。獨坐把花枝。惆悵鍾岡下。何似柴桑時。南山復何好。偶然一望之。空館忽悵望。蕭索更離思。其二秋菊破佳英。凜凜歲寒姿。孤芳乃如此。羣物復何之。濁醪亦已具。飮醉諒不辭。佳辰一夕至。獨酌時復爲。終日東籬下。幽興不在巵。</text>
<title>東谷同徐元禮 有防。移菊植鍾岡半磵。</title>,<text>初夏發時雨。細溽土理和。搰搰日治園。衆植助萌芽。叢菊遺谷底。蘢蔥汩泥沙。幽賞曁方來。擢蒔西澗涯。貞根閟純液。脩莖濯靈霞。徐㓸擁新節。旁摘祛陳査。栽種視時日。封護亦不邪。抱罐時自漑。列椶扶其蹉。凜凜歲寒姿。數枝已在多。挺立擢奇穗。佳期諒不遐。寒心中蘊藉。英翹外矜誇。芳時未見奇。霜後衆乃嗟。踦人與之藏。時至望其花。陶令去已久。與爾更無他。</text>
<title>遊泛白石</title>,<text>醉客夜乘榜。落帆白石汀。寒沙積秋月。滄溟鑑翠屛。淸風夕褰霞。露出臥牛形。彷彿鵝湖上。東見白鷗亭。</text>
<title>遠邁</title>,<text>吾衰更坦率。契濶徒自迂。放身問雲水。行役累妻孥。妻孥是何人。仰我七尺軀。出門挽衣裾。苦問向何途。男兒四方志。豈自守蓬樞。子長探龍門。馬卿遊梁都。羣英恣特達。聲名照長衢。顧我登庠日。頤上未生鬚。靑雲動咫尺。鵬海不崎嶇。結交皆豪傑。抵掌叱屠沽。天地忽蹭蹬。風塵廓老儒。布衣江漢上。狼狽高陽徒。高飮視白日。氣酣臥黃壚。脩鱗限天池。風雷絶泥塗。虛名乃身灾。到處增悲吁。故人頗見惜。親戚爭欺誣。徒然汙身世。不敢求遠圖。但聞東南地。山水多佳區。豈惟快心目。亦足紓菀紆。常思伯休藥。庶逢葛洪厨。此意常耿結。此別非須臾。北風吹天末。浮雲自相踰。嚴霜滿征衣。明月出城隅。淸晨驅馬去。蒼茫星河孤。鍾聲遠依俙。雞鳴更踟躕。回頭謝家人。別意良自殊。芒鞋信淸秋。黃鵠同飛趨。</text>
<title>春日酬李侍郞 鼎輔</title>,<text>鶯鳴杏花交。遠林春色至。晴道飜新泥。不妨公子騎。筍輿歷嶙峋。方便亦易取。連步出東陌。聚觀驚農 缺。吾家依紫閣。桃李羅庭宇。松籟過短牆。高棟已秋意。提壺不虛聒。但道飛玉觶。新醪漲尊罍。亂槽聽春注。况聞官禁作。飮至不可誤。脩竹暎賓筵。亦足佐淹醉。且盡今日酒。莫使步兵愧。</text>
<title>朝日對桃花飮</title>,<text>桃花耐春寒。曉霞泛紅旭。東風吹一花。落我盃中醁。春光時欲暮。淸景攬不足。終朝醉酩酊。誰復恨覊束。</text>
<title>惜遠</title>,<text>何處憶夫君。鍾城鬼門關。白玉壯元郞。千里放謫還。昨日大明殿。對策咫尺間。危言及大盈。哀淚惜民癏。天心爲之怒。一斥向胡山。陰風吹大雪。日夜摧壯顔。俄驚薤露曲。回渡黃拓灣。瀧水忽嗚咽。麥坂何險艱。靑靑石上松。震剝氣自孱。</text>
<title>春日對酒</title>,<text>陽春二三月。美酒五百盃。東風動浮蟻。好懷自然開。擧觴眄白日。天碧無氛埃。桃李開滿枝。倐逐盃影來。對此不飮酒。其奈風光催。一醉便陶然。遂復遺百骸。始飮意多迂。旣久情無乖。酩酊到黃昏。更與月徘徊。</text>
<title>得雨享龍頭神祠</title>,<text>龍頭建高標。盤礴領崇陵。蔥蓊眎靈鑑。滂沱洗鬱蒸。春夏用潔牲。饗禮祀典徵。大火六月交。况値日暘恒。雨澤時則愆。草木歘無憑。雷霆褻其威。亢陽氣益騰。龍師無乃倦。鞭扑罪不懲。鉦鐃沸滄溟。蜥蜴血怒崩。煌煌上府伯。羽蓋從東升。俯心屛圭璧。凜凜凌谷氷。荒庭步海雲。星河赴戰兢。嶽神不孤意。歘翕垂顧矜。水氣蒸苦霧。黑雲纏蘿藤。沛然先以雨。屛翳愧蹭蹬。天門爲之黑。一聲潤溝畻。燋枯爭靑出。臥穗亦勃興。旣霈限犂鋤。幷潤泯愛憎。神其永降禧。不替粢牲𦞪。</text>
<title>鵝陽日光山牧隱李侍中讀書舊址</title>,<text>匡廬太白峯。東臨碧海傍。白雲捲石壁。靑天雲錦張。秀氣挺南斗。此地多俊良。李公歐虞徒。玉佩冠琳琅。瓊臺抱蔚藍。棟宇日凄凉。滄江漾虛壁。秋色灑杉篁。靑牛向東來。紫氣何煌煌。英俊擬季運。頂背菀相望。鄭相經學尊。陶老壯烈芳。公乃文章伯。名與白日光。我來撫古迹。石室則渺茫。疾風吹野火。漠漠燒空桑。高才日陵替。披髮問大荒。其二大賢盛文章。其源則浩瀰。觀公大風雅。寔自庭訓始。豈直歐虞徒。礱磨授妙技。滄溟壯藻思。哲匠瞠步武。扶桑東來日。照耀天半吐。掀岳巨鰲浪。鼓瑟湘靈雨。窈窅洞玄象。鏗鏘昭天數。匡廬讀書室。紫玉空崔嵬。煙嵐間縈抱。海色落中臺。仙女捧玉案。紫霞晝徘徊。其噴散珠璣。璀粲冠古才。我來撫其跡。古井生蒼苔。空吟八地咏。冥漠長風來。</text>
<title>還華村舊家</title>,<text>中歲別鄕里。飄蕩西南境。接淅雖告去。不敢唾舊井。馬行識前途。馬嘶越古嶺。驅馬到階除。置馬門前杏。雞犬競來噪。見我還復靜。隣童怪瘦馘。佳木延暮景。陟園眼稍眩。繞池興復逈。苔溪改牛逕。白月有前頂。吾豈不思歸。畏此憂患逞。愁來更斟酒。不覺歸路永。其二入室復何有。喬木呀半缺。輦土培其根。枝葉正靑列。昔來披松樹。父老有提挈。荒荒大江白。列爵罄夕日。朴陋錦城鄕。豈如我家室。酒酣有狂歌。世事多回遹。其三驅馬入吾室。前山肯千尋。丹壁悅吾性。解衣就靑林。濯足激淸澗。揮手弄邱琴。玄鶴出林來。矯首暮雲心。一鳴三啄苔。逸翮戛雲岑。靑霞破羃䍥。朝旭上崎嶔。幽景愜素賞。木石偶知音。彷徨搴物華。淸曠弄翔禽。昔來高竹園。森削萬人簪。爨炊隣里供。靑失斧斤侵。淸陰一席無。安得滌菀衿。對玆嗟歎久。反面日西沉。幸有矯松樹。偃蹇層厓陰。雨溜蘚苔痕。風來笙簫吟。顧我長成時。遊戲却到今。黑鬚我已白。蒼髯更幾尋。但願配爾壽。得見鸑鷟臨。其四我家全盛時。同堂七朱軒。諸公握靈蛇。前路策鵬騫。當朝柱石臣。出藩鈇鉞尊。才稱文武俱。佳譽溢乾坤。吾祖故英特。肥遁守丘樊。名高漢客星。宅較謝公墩。門前大泉水。南匯霅湖源。羊裘一葉舟。白鳥同飛飜。邇來三十載。凌替到兒孫。周遊糊口策。歷閱禍亂繁。萬事不諧意。大歸臥竹根。徐行視臺沼。剔闢夙心存。力難及前規。苟綴藩與垣。契濶無根株。百度固多痕。相過多好人。猶不廢酒尊。佳菊耀前砌。碧篠滿後園。語及稼穡事。玆實風化根。回頭指小男。渠輩宜不諼。蟋蟀摧壯魄。鳥雀秋喧喧。永誓守先廬。王通爲予言。其五疇昔離鄕土。黽勉趨王畿。所營邈不諧。五載今始歸。閭里頓改舊。父老或有遺。來往數晨夕。款曲承良徽。古人雖云邈。淳風良在玆。爲謝漢陰客。搰搰無所希。其六中歲謝親戚。黽勉適他州。每思歸古里。見汝慰覊愁。會合誠不易。况復成淹留。今夕是何夕。共此良讌秋。荷花能娛人。絲竹不須求。初筵俯淸池。爽氣竹脩脩。洩露滴淸香。微月金尊浮。歡懷暢細酌。佳景敵良儔。臨觴誦韋詩。預恐聽雨愁。人生困契濶。聚散無時休。優遊鄕社內。不妨馬少遊。其七峨冠不諧俗。褐衣不糊口。皮骨却瘦削。顚倒逐塵垢。方壯輕鄕里。桑蓬期不負。到老意反眞。還復尋井臼。父老怪我有。挈榼慰奔走。鬚衰十分白。相見悵歎久。江湖散悲鴻。北風增回首。隣人亦感歎。迭問平安否。語罷更命觴。塚墓多故友。</text>
<title>賊倭谷</title>,<text>山風吹枯籜。慽慽如驟雨。遊子有遠適。凜然心中苦。驅車出穹堂。山深石回互。慘錯天變狀。蕭颯日向午。猛虎得無餒。咆哮聲半吐。哀哀橫死骨。狼藉㬥寒露。我馬爲悲號。我僕屢驚仆。山川固抵敵。患害仍今古。况玆吾道竆。陟涉憑寒沍。骨肉各異鄕。葉落驚散聚。回首語同侶。努力歸環堵。</text>
<title>江上寄李子野 思質</title>,<text>烈士秋心苦。江怒崖木脫。神鱗依寒窟。風雷若不達。秋聲掃江汜。獨鶴摩雲末。永懷飄颻志。顧笑塵俗聒。回首撫扶桑。天海漲空濶。賢哉我鮑叔。早契愈飮渴。共眄白日晩。願言蒼生活。明明如海月。耿耿不可掇。天地有成虧。玄化迭乘奪。虛名曷可貴。攬之一浮沫。金丹如可卜。此懷竟誰遏。</text>
<title>贈李七 塤</title>,<text>人生若飛絮。飄蕩何時已。擾擾塵寰中。誰知生死理。無智愚作聖。無貴賤爲鬼。自非盡賦性。能免同腐卉。懷此常拳拳。當食不知味。四十旣無聞。五十亦無幾。朝聞願夕死。雅意共誰謂。棲棲簞瓢客。稷契無等彙。糠粃未爲卑。勢利曷足畏。曩吾客京城。結交多奇偉。白日廓昭衿。靑春買意氣。靑冥忽蹭蹬。雲泥足噓唏。榮塗謾相逼。捷徑情多諱。昔如韝上鷹。今爲裙中蟣。低徊畏標榜。泯嘿混涇渭。傾身望賢豪。寸心亦何旣。聞子學甚壯。經史爲經緯。讀書不計年。下筆若泉沸。哀文動燥吻。碎玉脫壞篚。中情訴無因。宿昔眞自慰。江光落酒筵。中掉碧海尾。爛熳盃尊地。忼慷氣尙毅。秋風動鳧鴈。白露殺蒹葦。我采北山薇。欲理東郭屝。子亦具釣竿。已辦雇舟費。叩枻濯淸波。攀蘗蔭菀蔚。江山入跌宕。碧落排憤悱。深谷多虎豹。惡溪產蛇虺。作者安肥遯。志士厭謗誹。威鳳在崐山。五彩空斐斐。</text>
<title>贈李八</title>,<text>士行善篆籕。能得禹鼎樣。元靈乃其徒。屴崱氣尤壯。我嘗拍其肩。細覿竆殊狀。鬼靈入雕鎪。劈畫破陰障。崩崖落下垂。霹靂砉已往。槎枒半死松。倒掛靑天嶂。興酣大潑墨。勁敵絶所向。白地龍鳳椀。霜縑千百丈。紫冠臨門督。催迫急秋漲。蒼黃則踰牆。深匿悔技癢。永誓絶其腕。不復翫諸掌。不知百歲後。翰墨空惆悵。</text>
<title>東淮公東壁溟渤圖</title>,<text>咸生竆東海。濯髮天池石。溟漲潤其筆。瀉之不盈壁。鯨鯢所涵蓄。怪靈菀分劈。蛟飜黑雨立。鵬培大風覆。煙霞晦其間。霹靂皺天色。巨鰲折兩角。神岳爲之踣。欲究扶桑窟。白日空西匿。天地久慘憺。繪素爲悽惻。請君停放筆。拊世增歎息。</text>
<title>出漢城</title>,<text>拳拳衆星列。膞膞晨雞鳴。嚴霜號北林。鴻鴈東南征。晨起結行裝。百 疑誤 宿出漢京。漢京十二衢。層閣御重城。兩闕鬱嵯峨。正對未央傾。東館列鍾鼎。南舘吹竽笙。自兩宮東出。北臨關西程。松𡑞知古冢。石路識馬聲。人生若秋草。安得終歲榮。不如蓬下骨。冥然臥古塋。</text>
<title>直士</title>,<text>高靈有直士。執義導君王。赤手排橫議。乃心指鑊湯。邪佞據上位。蝨附而羣行。羣賢在戕殺。剖棺戮忠良。廢寢作象設。社稷幾霣亡。堤潰基螘竇。冰堅兆微霜。大姦乃忠良。鯁直以爲狂。成廟眞聖哲。承召止亞卿。</text>
<title>南漢</title>,<text>維嶽昔設險。實惟伯王都。疊石開堞障。呀谷立門樞。地則二百壯。名與三韓俱。洎乎我聖朝。壯哉固幹謨。往者朱蒙氏。於此制寰區。奈何擧國勢。不能抵東胡。往事謾追咎。旬月亦由扶。至今城下土。戰餘血糢糊。但道甲兵休。焉知萬骨枯。風雪夜慘惔。烏鵲暗飛呼。江漢忽西流。北斗更有無。皮幣走建州。悽愴關西途。天時與人事。撫劒增長吁。跡同稽山後。感劇請纓夫。千載麻浦上。突兀弔龜趺。</text>
<title>讀書</title>,<text>狷懷寡諧合。傾想溯哲羣。古人旣緬邈。遺蹟徒芳芬。時來讀我書。擧首望白雲。天地一何溫。草木微淸熏。日出庭宇閒。鳥雀簷除喧。天機諒自泄。物性了無分。情蘊遂得會。理賾彌徒紛。澹然掩書坐。妙語歸忘言。出門寡從遊。掩齋晝靜居。便回夏日長。諷此老人書。冲抱契無名。暢言諒有餘。遭遇或彷彿。曠漠可偕舒。狷懷頓自散。淸飈遒以徐。玄化一何淳。舒景涵太虛。塵情斯獨已。適意循其初。臨文了自悟。掩帙滯彌疏。頫仰盻天宇。持此盍歸歟。</text>
<title>鄭子池閣夏集。見餉荷釀小醅。</title>,<text>六月蓮葉大。一花照淸池。主人愛新花。邀我開深巵。淸醅新解葉。小婦能釀爲。酒光碧於蓮。蓮葉倚綠漪。觴來不敢飮。幽馥藹然吹。輕雲拖雨來。好風與之隨。池閣遂颯爽。水竹涵淸滋。愉懷欲自舒。餘醉無復辭。酒盡念懽別。怊悵池塘陲。</text>
<title>緱氏村農家作</title>,<text>杏花日以白。桑葉日以綠。少年理舊鋤。老人看新曆。春草滿平野。溽土靄畬煙。耕耦旣九十。大田亦三千。把耒不自暇。劬勞何時已。荷篠者誰子。嘿嘿來相視。其二終朝藝稼穡。日入還故宅。鳥雀歸欲盡。墟落悄已夕。家人具糲飯。稚子掃徑石。燃松室中白。夜色連庭竹。閒把老氏書。數就火光讀。誦已便忘之。頹臥萬事足。</text>
<title>贈黃子安</title>,<text>初平愛牧羊。鞭石綠雲谷。風吹草色低。戢戢見頭角。謬以世念重。更作穎川客。何須時日別。鄙念生頃刻。其二俊烈長水聲。綿遠檜川籍。藉甚秋浦公。重之義州伯。爾宜十世宥。今胡一眚摘。苟無大僚白。至尊失忠赤。</text>
<title>哀李中承</title>,<text>漠漠鬼門關。東出金城道。十月都中雷。嚴霜殺蘭草。崑山十丈玉。終爲烈火倒。子非介之推。直氣排秋昊。明年立寒食。應作並州早。</text>
<title>竹社贈地主李伯訥</title>,<text>千里赴鵝鄕。閭里異昔時。巷犬夜不驚。隴麥春相宜。隔牕聽李字。家家新擧兒。空庭白日恬。琴聲出閤遲。新詩赴岸幘。春山浮脩眉。滿眼鵝湖色。卷中有南池。時動子猷興。不枉竹池期。脩竹滿後園。淸湍激前墀。新梨濾雪液。亦足抵情巵。嘯傲發新興。不必舊相知。</text>
<title>悼亡室李夫人</title>,<text>人情厭辭室。每欲亟旋歸。怪我歸家日。未入先愴悲。儔侶復奚恃。恩愛遽云非。含哀瀉虛筵。至痛希無遺。生者尙離別。死者安可追。潛形宛在傍。擧目僾還依。魂夢渺莫理。歲月良已馳。房塵棲遺奩。蛛絲網虛帷。强言內彌悲。事往跡愈疑。稚兒向我哭。時復呼母爲。視息能忘哀。疾病不待衰。棄置無復道。莊周眞吾師。其二寒雨鳴孤塢。脩竹生秋聲。羇禽驚夜棲。獨抱殘叢鳴。予亦悼亡人。悵臥空齋情。魂冷鍾岡室。夢繞高陽塋。凜飈感稍集。暗月心彌傾。况乃新秋入。復此蟋蟀驚。曉鍾度空山。虛庭浩彌淸。起坐撫空枕。兀兀傷餘生。</text>
<title>寄盱渚李主簿</title>,<text>北風吹征帆。漠漠東南去。寒雨楚天鍾。落日韓山寺。一別風波隔。相思容鬢悴。緘素寄遠情。不滅袖中字。</text>
<title>送象之</title>,<text>嘉會難須臾。離別是何夕。人生小諧合。况復遭乖隔。握手暫慇懃。斗酒展宿昔。翔禽失儔侶。翩翩厲歸翮。寡獸走堂隅。啣草不遑食。嚴霜起結車。漣漣涕霑席。飄風揚路塵。何處見行跡。明月匿西池。餘光掩帷幕。慷慨撫淸商。中心愴以廓。餘響入靑雲。寒光爲錯漠。我欲寄此曲。慰君長相憶。</text>
<title>遊獵東菴</title>,<text>平生志蓬弧。許身不崎嶇。胡爲遭盛明。狼狽歸田廬。投跡日光寺。顧謝白蓮徒。射雉佩錦韒。伐兔服襜褕。山行雪滿徑。崖石血糢糊。遇興膽氣麤。玩世事情殊。歸來讀我書。歲暮南山隅。</text>
<title>東臺懷谷雲子</title>,<text>東西紫玉峯。明滅海雲中。長風吹積雪。拂盡東臺松。仙人谷雲子。於焉駐雪容。孤鴻倐飛去。天地眇無蹤。</text>
<title>第一樓月夜。子良告歸。</title>,<text>明月出漢上。照見白石陲。長洲望月色。何異中臺時。片夢礙靑天。秋風與我違。怊悵此夜月。獨送孤帆歸。</text>
<title>岐陽村</title>,<text>赤日在馬首。冉冉下西山。遊子夜歸家。北風滿古關。弊褐掩短脛。面垢淚痕斑。稚兒驚却走。灌洗始識顔。妻孥急夜爨。慰我苦飢還。勞生苦無暇。何地避險艱。浩歌列酒漿。父老相遮攀。歌罷擊瓦尊。俛仰天地間。</text>
<title>孤兒</title>,<text>黃鵠遭濁泥。引頸問乖離。棄兒不唾井。况復附孤兒。恩愛夢不長。枕席無煖時。兒生妾有托。夫死不得隨。情愛在襁褓。對泣沒一辭。猛虎飼人肉。卵育知所慈。忍愛人或頑。中道棄若遺。提孩却坐膝。俯附若在玆。魯國放麕客。宿昔夢見之。此道多錯違。千載心若悲。</text>
<title>老虎行</title>,<text>猛虎棲東谷。蓄怒肆高驤。百獸震其巢。力制恣噬傷。木敓陰崖黑。下取食牛羊。緩顧勢贔屭。擇窟宣猖狂。神蛟見奪巢。奮距思周防。脩鱗决老石。奮鬪崖峽坼。頑物各使神。纏迫會霹靂。雲煙勢崎嶇。竆谷委跳躍。慘黷一掉尾。狠奮得昭滌。鳥雀各自噪。嶺日愁慘寂。我行出此地。細聞踰目擊。物或不相呑。抉剔有時緣。枉施咆哮勢。誤觸禍機延。信知至柔質。畢竟制剛堅。事異宛在目。心繹髮肅然。顧悲天下士。貪饕身自捐。滔滔榮利地。人物豈間焉。惘然念得失。咄咄空涕漣。</text>
<title>嘉林上之浦</title>,<text>春風上之浦。花發大堤邊。白鷗飛綠水。輕帆落靑田。江娥十斛酒。惱殺平壤船。風光劇蕩人。且就花下眠。</text>
<title>同吳子渡江</title>,<text>柁樓鳴巨浸。雙櫓沂大川。偶逐知津客。遂成入海年。秋色橫帆內。夕陽繫馬前。天風吹孤鶴。直向蓬萊巓。</text>
<title>日光寺題紫雲師壁</title>,<text>露下秋山白。溪寒脩竹綠。山風振殿鐸。索索聲斷續。院空僧影獨。夜靜經聲促。唳鶴時一響。淸睡猶未足。睡起衆禽喧。朝旭已西谷。</text>
<title>伐獾</title>,<text>野獾奪兔窟。偃息亦踰年。朝蔭東臺樹。暮飮北菴泉。健鶻雖巧竢。逬逸矜奔騫。山中叩石火。巖虧薰毒煙。迷魂穴巢脫。絶路罦罿懸。毛碎首已經。臆裂血空鮮。城狐與稷鼠。灌薰終不延。小黠還戕身。物態誠可憐。</text>
<title>伐兔</title>,<text>披裘上東臺。伐獸石家塋。冢中雙兔起。繞岡走電爭。卽此施罝久。直將火炮迎。毛碎血臆殷。魄駭孩兒嚶。松林暮悽慘。山風爲之腥。玆獸有潔性。殊族寧比形。純良反遭烹。猛虎晝橫行。</text>
<title>灌圃</title>,<text>吾衰太平世。甘作田野叟。川南畒鍾地。蓋自先人有。勤力攻其中。勞碌於糊口。南方數旱灾。瘠土人不取。皇天無棄物。吾亦愛吾畒。呼兒拓其畦。經始分左右。多菜隨所種。雜沓仍無偶。芋也菜之宗。葵子不在後。萵苣與水瓜。並畜到野韭。雨露亦人意。均沾無薄厚。出土甲盡坼。敷葉俄紛糾。其多迷町疃。其光映戶牖。田家卒富裕。豐食能無咎。胡然天之旱。奄迫三旬久。犇騰赤白光。倒飜陽精走。長風不以雨。霹靂空怒吼。龍公偃臥久。或者滂沱否。萬物摠如燬。一望埋塵垢。淸晨步微凉。庶圃入回首。歎息筐中物。焦卷如踐蹂。葳蕤奪曩色。細瑣盡放手。君子不求天。盡力吾所守。汪濊大東泉。逬波决靑藪。泉頭至畦間。相距不容肘。更僕往漑灌。抱甕遞授受。浸灑曁分寸。時刻限卯酉。靑靑百蔬色。買回水十斗。蔥芊傲㬥陽。爛燁如醉酒。飜然數席間。滋蔓竟無拘。皎彼寒露姿。顧笑望秋柳。凡事罔不勤。庶幾及多取。吁嗟松柏樹。抵死守陵阜。顔色中道壞。頹地骨冷朽。寸灌難爲力。莫能救其壽。轉及魚龍輩。呴濡亦已醜。欲問造化意。錯漠難可叩。</text>
<title>鵝陽憶鍾山舊隣</title>,<text>中歲入南山。不與世人遇。偃蹇衡門下。悵望柴桑路。幸逢會心人。數與討幽素。綢繆傾新知。豈惟接衡宇。藹藹衣冠內。華譽稱獨步。下邑八十日。迷道資一寤。自歎菽水缺。不肯權貴顧。奇訣衍星緯。怪籕摹蒼禹。內舍古友閣。瑰奇鍾鼎聚。淹貫馳百藝。箋釋互相注。輿狂與米顚。浸淫成詭古。形骸塊若土。醉飮自延趣。人事遽參商。遠別睽鱗羽。歲月坐見馳。懷抱菀難布。霜霰滿湖堧。鴻鴈紛來去。馳書替相敍。開緘情欲赴。但憶舊別時。日暮漢陽渡。千里崇令德。持以延嚮慕。</text>
<title>海墩酬寄申聖淵 光洙</title>,<text>老夫淸晨出。杖策陟東園。園腳揷蒼溟。大江噬石根。奔湍動咫尺。絶壁已朝暾。維時六月交。火雲千丈昏。炎蒸觸陰壁。霹靂空崩奔。蚊蚋出白日。黿鼉𣌑靑垠。自非習土性。得無爍覊魂。南人喜水居。結笮排江門。鑿篷開戶牖。引室養子孫。舟中列釜鬲。岸上牧雞豚。直耐歊炎厚。焉與爽塏論。吾衰謝斯世。歸身滄海原。誰謂七里灘。客星猶復存。開篋舊羊裘。玩舟靑蘋痕。槎頭孟浩然。佳句寰中喧。襄陽耆老內。之子情誼敦。兩家舊孱孫。意氣秋旻翻。興掉湖州舫。醉歊陸子盆。子壯輕積暑。我病厭卑 缺。秋風掉雙袂。共問扶桑源。</text>
<title>寄衱兒</title>,<text>獨坐聽秋風。緬邈漢南天。歸心動江流。明月滿秦川。故鄕不可見。雲水復渺然。鴻聲天上來。我意若摧堅。憶昔西上時。婦子同周旋。一朝棄我去。草宿高陽阡。婉戀兩稚女。拊哺向誰邊。大兒雖有婦。一疾空沈綿。小兒纔騎竹。眉目更秀娟。執筆書數字。向我尺素傳。念之不能忘。的的眼中憐。牽衣望虛言。折花候簷前。我何汩塵土。五夜夢秋蓴。一官劇纏纆。萬事增憂煎。何當毁冠裳。决意臥林泉。敎汝荷大鋤。共治鵝上田。</text>
<title>鏡中覽白髮</title>,<text>昨日一髮白。今日白千絲。秋霜日已逼。半白頷下髭。今年已如此。明年復可知。顧問鏡中人。能記少年時。衰旺判不同。雖我亦自疑。慘憺紫芝曲。商皓以爲期。</text>
<title>遣情</title>,<text>蔭官黃與朴。澡浴知自潔。朅來淸濁間。今在伯夷列。朝論惡矯激。渠輩目以叱。邇來三十載。依舊五品秩。</text>
<title>秋夜席大師彈琴</title>,<text>石門延皓月。古壑松聲裏。何人抱琴至。響帶秋風起。㟏岈石氣寒。揭櫱桂樹死。朱絃感泓崢。山水空附倚。幽籟滿天地。焉知宮與徵。今人愛俗聲。古意迷玉指。從來招隱曲。不獨爲知己。悠悠聽曲者。誰是鍾期耳。</text>
<title>楚調示張柴桑</title>,<text>羣賢遭嘉會。躍鱗濯脩津。圭組翊雲霧。菅蒯委風塵。所以竆廬士。退身葆玄眞。耕暇讀我書。淸飈倐爾吹。帙中多可人。諷餘聲正悲。優閒固得所。飮啄不敢私。彌綸有明良。惠化良辛勤。白日去極邇。舒景與之熏。天地一何溫。茅宇俄已春。負暄衡門下。忻悅諒無倫。我欲獻之君。辭拙不敢陳。</text>
<title>重歸華子書懷贈李三</title>,<text>伊昔居此地。中歲遽已違。棲遑三十載。始復返古扉。耆舊凋零盡。朋輩次第稀。脩脩園上竹。漠漠蘆中磯。春山表一野。嘉木靡四圍。閭里極迂紆。雞犬亦依俙。槎鯿猶可餌。邱琴亦堪揮。俯驚湍波逝。仰傷歲月馳。渝遷感謠俗。乖離傷事機。始自撫身悲。終復厭俗爲。守介良見誚。寡營眞無譏。誰云故鄕樂。緬懷良自唏。</text>
<title>彭殤</title>,<text>人生眞須臾。造物復擾之。榮辱隨所爲。愉戚將奚爲。衆庶但憑生。志士知順時。圭組不足高。褐博寧爲卑。千秋萬歲後。誰知姸與媸。在世名無希。况乃死後垂。彭殤齊一觀。莊蒙豈吾欺。</text>
<title>惡堂峽</title>,<text>溪行悄無日。山深苦多霧。邃谷振洪波。亂樹濕亭午。我行本無期。前路轉多阻。况乃仲冬交。寒事不可度。回飈振枯林。颯颯驚徒旅。剽客帶暝色。白刃慘無語。絶知饑饉迫。豈伊天性誤。奈何牧民者。只自警桴鼓。</text>
<title>述感</title>,<text>天地何寥廓。客行不可長。霖潦浩車輈。霜雪塗衣裳。孟秋發關邑。木落歸故鄕。臨河望我室。水深無舟梁。崖谷多悲風。白日忽西藏。行行中心怛。欲語誰在旁。非無骨肉親。遠道長踽凉。參商不同馳。各在天一方。去者亦可休。來者不得遑。至哉毁冠客。遺躅至今芳。其二南國有佳樹。來自滄海濱。微霜裂紅膚。虬珠噀玉津。致身瑪瑠盤。得與君子親。四座悅顔色。足以娛佳賓。時物非不好。以色獨見珍。感玆向千載。祝鮀是賢人。其三井上有苦李。離離秋實熟。路人行不採。志士苦餓腹。輕鸇不夭胎。竊脂能屛穀。如何當路子。攘奪浸貨鬻。爲仁常多患。爲惡敢希福。猛虎擇肥肉。凜凜常畏人。人心咫尺間。峉岞 疑誤 不可親。慨彼荒谷士。虎豹以爲隣。其四奇巧奪人目。曼睩喪人心。大車惹路塵。捷徑趨駸駸。荊俗好禱祀。雲雨進荒淫。高邱覽佚女。河神爲實沈。綺縠耀春風。襍珮何琳琳。奢傲凌世俗。悔恨非在今。其五佳賓娛春遊。方舟遵淸漪。牙檣在前導。釣艇相追隨。行厨膾芳鯉。艶倡揚淸巵。歌箏厲妙曲。逸響若咸池。魚龍紛交錯。雲日互參差。觀者傾江出。車馬夾岸馳。佳景殊未晏。遊興固相宜。周旋奉德音。飮醉無敢辭。反顧忽瞿瞿。君子愼威儀。其六初秋田彼園。蔓葍何靑靑。連畛相鉤帶。結根閟甛馨。佳色耀薿薿。開花暫熒熒。翩翩雙來蝶。粲若野蜻蜓。芳心兩相保。晩榮非常經。回風吹房牖。衆草爲飄零。念玆失懽懷。內悲邈無形。其七共工鑿混沌。玄牝日彫傷。彫傷復何如。漸遠洪與荒。疇昔葛天氏。其俗何混茫。後王德彌薄。向若歎望洋。皇功忽參造。風俗渾圓方。彝倫若在初。是非俱兩忘。怳惚澹泊世。萬物無乖常。跂喙俱得所。我何獨踽凉。一朝復一夕。內悲空彷徨。嗷嗷黃鵠鳥。南去逐稻粱。我願隨此鳥。返身歸故鄕。其八赤縣迫大冬。玄冥厲其威。飛霜塗重林。白日匿西圻。哀鴻叫中野。孤兔塞近歧。是時五陵客。射獵紛空馳。狡捷言慶忌。跳躍凌要離。左彎故右發。擊獸無不宜。歸來辟大道。人馬相光輝。猗彼伐檀客。執柯河之湄。寂寞無所求。歲暮願等夷。其九惡癘彌三夏。菑殄踰兵禍。野犬飼人肉。烏鳶相隨下。藁殮塞路岐。白骨蔽原野。蕭條湖嶺間。人煙絶店舍。餘民若瘡痍。逼迫羡死者。今年結作錢。何由辦稅價。先王愼刱法。此事宜寬假。其十生時命何在。榮辱占地殊。良田饒美菜。磽瘠產苦苽。本是同根種。雨露亦共濡。所處使之然。志士爲發吁。寸苗蔭長松。下乘哂良駒。勢利之所在。豪傑爲奔趨。萬事皆已然。咄哉賢與愚。十一鴻鵠奮六翮。一擧周八垓。長風斯在下。靑天不可倪。朝飮虞淵側。暮宿崑山隈。歲晩路忽昧。往來奄不諧。捐身棄外野。羽翮安在哉。我志無稻粱。鴈互相猜。俛仰視天裔。白日寒徘徊。願得王子喬。啣我歸蓬萊。十二大鵬培風翔。下爲鷹鸇取。驚毛飛白日。灑若靑天雨。鷽鳩抉楡枋。不足的大弩。咬咬死相保。焉知虞羅罟。功業尙浮名。庶職安足數。所以老萊子。鵠擧不暫住。十三百詐竆天地。不能周一身。寸諴能孚物。福祿自然臻。欺心難欺人。自夸誣聖賢。諛言却厭耳。衆美俱已陳。保寵幸及身。在後安足云。微辭有明驗。疇昔亦可聞。十四昔聞禰處士。殺身鸚鵡磯。文彩若奇羽。能言沒禍機。四野塗兵馬。組裳作旌旂。威鳳德已衰。黃鵠安所希。揣量自肥遁。德公可同歸。十五峨峨太白山。去天纔數里。中有鬼谷仙。棲息煙霧裏。卓杖裂丹壁。飛劒截素水。仙童授秘籙。素女啓皓齒。長跪受誥言。竦身御風驥。東攬安期生。西攝羡門子。非仙亦非俗。隱遯聊復爾。我欲從之遊。悵望更誰竢。十六天運有變遷。萬物無故陳。逝景不相待。節序競自臻。容貌自然老。憂患况相因。所管百年內。脩名立千春。奈何古聖哲。飄蕩若灰塵。視彼載籍上。芳臭久愈新。浮榮自招咎。獨善能榮身。我將歸故鄕。生死同六親。十七孤懷在別離。歲月亦已綿。鷰鴻向南翔。玉衡正北遷。白日奄西匿。遊子顧未旋。瞻望在遠道。誰與共留連。翔禽顧其侶。翩翩赴我前。落葉遭回風。飄落上靑天。嘿念奉徽言。在心各勉旃。悟彼出門者。喟然北上篇。十八白鷗有奇羽。矯矯衆鳥表。朝戲蘆花岸。夕宿明月瀨。江介足腥膻。朝夕無飢餒。所願誠不侈。旣足亦易會。上無鷹隼憂。下無矰繳害。滄浪有釣叟。吾與爾無賴。十九人生如過客。戚戚抱百憂。脩名未終立。國恩諒難酬。駕言出西郊。歷覽騁古邱。丘墓蔽崇崗。賢愚同千秋。來者復爲誰。去者亦已休。彷徨不能前。愴恨涕自流。曠哉遼東鶴。翱翔八極周。二十高樓臨大路。叢楚架重楹。危構御飛軒。微飈激四榮。桃李自成蹊。夭艶耀中庭。鷰雀忻歸托。子母相和鳴。豈爲有頹傾。凜慄使心驚。綢繆非無策。咄哉傷高情。二十一微霜棲薄林。河漢曜淸夜。鳴蜩厲時節。別鷰謝古榭。狡狡誰家子。馳獵多閒暇。北風動地來。鷹隼順時下。左顧馳狐兔。右彎發麋麝。猛鳥與少年。遊戲何時謝。二十二荊卿隱博徒。不是屠沽子。擢匕叱秋風。睥睨白虹起。屠狗若無人。氣酣燕市裏。如何太子丹。從遊無所恥。賢豪尙有素。英聲死知己。二十三嚴霜滿天地。冬日騁短景。志士惜寸陰。隱憂軫寒穽。浮生迅飛影。上與懸駟競。何必哭夭殤。淚下如垂綆。顔回沒單瓢。千載有景行。</text>
<title>華村歲暮楚調。贈閔壻汝行 景爀。</title>,<text>罷官願林棲。先人有弊廬。雖有門徑存。經紀如新居。墐戶從風透。席牖妨雪虛。况玆晨夕飢。一餐更無餘。單衾不禦寒。疇與共夜徂。浩彌苦霰集。錯漠棲雀疎。明松燃闇室。煙絶惻中厨。有醴雖非酒。獨酌懷足攄。澹泊絶羣希。單瓢遂自如。</text>
<title>赤谷</title>,<text>峽谷苦無井。刳木承壁淄。山寒凍泉根。細滴澀簷霤。慘憺風溪影。沮洳石色瘦。海眼夜苦乾。銅甁咽承漏。老夫飢渴幷。乞飮此何救。安得獠奴異。高决月頂竇。傳聲靑雲內。石破秋雨逗。</text>
<title>虎谿</title>,<text>雪壑巃嵸虎谿西。千崖參錯四山低。玄熊掛壁日慘慘。山風亞木雨凄凄。天寒歲暮身幽獨。竆谷奔走意自迷。人煙蕭瑟谿雪白。靑壁斬斷最高梯。</text>
<title>靑牛峽</title>,<text>朝上靑牛峽。暮上靑牛峽。靑牛峽深白馬惡。悍波迅疾蛟龍作。峽窄不可容我航。水深不得褰我裳。南人捩柁北人泣。歸邪一聲山水長。</text>
<title>李得良提蛟歌</title>,<text>七甲巃嵸鵲溪急。大川廻風山木濕。中有巨魚雙尾禿。夜聽溪潭風雷入。巨谷爭與龍蟄伏。壯哉崆峒李將軍。卒然相遇與之敵。手提素鱗三百尺。直掛溪南之高壁。萬壑雷雨拉朽骨。長松倒掛山根黑。至今窟宅迷處所。惟有怒濤浩難測。君不見鎭海之東赤湖渚。有老鰌白齒如山噴百里。嗚呼李將軍。古有才力今老矣。</text>
<title>泗泚河歌</title>,<text>朝登白馬渡。北望泗泚隈。圻甸繞繚向東開。江水轂轉直北回。此地繁華傾三都。百濟開國何壯哉。臺隍直壓黃山汀。閣道斜臨靑泥程。繡牕挾瑟三萬戶。緹騎帶甲十二營。春還羽駕觀魚樂。日出歌鍾喧紫城。別舘朱甍挾江開。翠黛瀉影波中明。江頭畫燭千行列。鳧鴈驚起百羣鳴。美人唱歌曲度新。山上桃李空自春。初傳鑾旂過立石。復道龍舟上王津。唐兵一朝下炭峴。貔貅萬隊壓江岸。樓船飛渡釣龍灘。兵塵晝合射麋觀。江花落盡江水暮。靑楓葉赤秋雲散。落日鍾鳴皋蘭寺。秋風鴈下大王浦。後來何人愛此江。煥文高閣亦塵土。人事去去無竆期。花月年年空相似。江山極目頹塵沙。臺下往來成今古。可惜回憶歌舞處。惟有漁歌送遠渡。</text>
<title>崇禎行</title>,<text>崇禎皇帝眞英主。千古商宗可方比。初政直欲急俊才。用捨終不補終始。戚里寅緣執太阿。小臣蟣虱亂綱紀。男驕女淫風盡斁。織造銀壙天下苦。况復東敝列百鑪。列鎭不得供橫鑄。太祖憲章日益墜。朝廷耆舊空垂淚。九重焦思渴漏斷。萬機棼如牛毛亂。小民救死更宛轉。救活得無爲發難。傳聞李盜陷秦荊。復道女眞犯永平。流兵直度黃花口。天書始發山海營。親藩誅戮如屠羊。長驅不復勞戰爭。萬壽亭深九闕曉。金鍾不動驝駞鳴。天王殉社動白日。四海勤王無寸兵。東胡公然作天子。汝等徒勞爲驅使。傷心忍說舊戚勳。全活容易能賣君。東林諸臣殺尙可。只恨枉殺袁將軍。</text>
<title>朱太史 之蕃 題習齋先祖大碑石歌</title>,<text>銅臺筆法森崷爽。筋骨緊束字屈强。變古創新合時宜。嶧山禹鼎徒奇壯。蘭嵎千載闢其源。况有紫陽家法存。中州碑碣推不去。餘外海東孰敢煩。我祖文章夙所慕。皇華之役同周旋。墓道顯刻久無成。太史援筆爲傳名。歘然一字敵千金。字勢砉欲排雷霆。細書春坊左諭德。大題習齋權先生。故極自貶加敬尊。豈徒墓隧生光榮。此皆盛時事如昨。淚逬遺墨心寥廓。嗚呼萬曆二十載。太史翰墨初第一。興酣落筆無靑丘。大戟霜戈森白日。尤工金石世莫敵。力驅百代同軒輊。卽今繭紙字久新。石刻傳訛還失眞。我甞鵝陽見是書。再拜敬玩如明神。吾宗世傳豈無以。石鼓科斗不足珍。嗟今世無少陵與韓子。我誰與作長歌傳後人。</text>
<title>惡鳥行</title>,<text>君不見山中怪鳥形似雕。土人稱獍或稱梟。自在巢養啄所育。雌雄空中爲墮肉。鳴聲百種轉麤厲。口吻塗血食其族。靑天 缺 側獰腦。冥鴻過鶴俱奪魄。知爾稔凶豈常經。自矜閃倐皆胎成。是豈天心不佑仁。故用惡物墮經營。吾聞梟獍異性情。汝何一身具兩名。高秋天黑雨甚長。訓狐禿鶖俱跳粱。高寮浮椌破如牆。俯啄夜招百妖翔。朋比得時豈須臾。同惡相濟勢莫當。嗚呼安得蘇合彈丸少年子。墜汝之翮抉汝之腸。驅除妖穢俱銷藏。三尺環堵得安康。</text>
<title>海鷹行</title>,<text>君不見海上鷹。哀壑呼飢風苦急。緊腦秋高迷所向。大鵬退飛不敢集。㩳身忽搏蒼鶖去。風沙颯颯雨不濕。一啄一仰視靑天。猛氣突兀蒼濤立。吾知此鷹世無有。狐兔塞谿何由戢。</text>
<title>健牛行</title>,<text>東家健牛誇身壯。虎來突柙能力抗。凝然縮頭潛不動。竦角接來仍跳蕩。倐看虎身罥在角。擺弄如毬低復上。皮穿骨破血雨注。毛落鬚折紛風颺。吾聞凡獸虎乃噬。千羊不得一狼抵。是何跳踉誤失勢。禍生不虞仍自斃。牛乃頑鈍直柔耳。死地方看身勇銳。當時救活他不暇。一觸邂逅非力逮。夜深力盡旁牢中。怒吼似若訴成功。古人角勝貴闖機。此事正好規愚蒙。君不見狻猊食象貙食熊。世間强弱無時竆。</text>
<title>黃氏兒大書額字歌</title>,<text>黃氏兒年未九齡善額字。是何天姿藝夙成。力驅千匀輸纖臂。矯如遊龍噴雲霧。劃如健骨擊天地。忽然入破骨削立。又如戰士息怒擺劒器。斯須力盡神獨旺。興到不覺竆殊狀。平頭短袖倚大床。擧眼靑天秋蕭爽。近日域內書第一。尙書尹侯名譽壯。偏工眞字獨飄揚。餘事大書徒技癢。自有此兒善額字。尹侯得之心獨暢。絶技參差各有神。折長補短勢莫抗。尹也摹畫琢大球。黃也勁力踣陰嶂。國朝能書眞不數。二人得無幷驅爲宗匠。嶧山石鼓態非一。筆法升堂鴻鴈行。嗟我不曾解執筆。且遇黃君增怊悵。得非秋水作神精。豈汝早時能擅名。我作大篇磊砢蹋天垠。却恨阿買不能書八分。黃兮黃兮爾旣有扛鼎之筆力。我將借汝大手揮灑掀風雲。君不見羲之屢書洛神賦。東阿聲名與之久芳芬。</text>
<title>聽吹角送永叔</title>,<text>漢陽城頭吹畫角。城南九月盡秋草。鵝山歸客夜思歸。一曲聽罷令人老。我時送客渡漢水。落日繫馬靑門道。靑陂小郭微雨收。黑石古渡寒波搗。高城吹角兩三聲。玉壺沽酒爲君好。是日北風吹征車。飮醉慷慨醉不倒。君聞曲中折楊柳。明年春色催歸早。</text>
<title>麟嶽歌</title>,<text>西湖麟嶽何壯哉。分劈遙從太白來。連山震蕩若驟雨。虎躍龍跳對掌開。紫玉雙峯落大湖。洪波蹙轉撼轂雷。休光紛塞五色霞。上有雪菴金作臺。白日照耀開銀闕。巨鰲跼蹐冠蓬萊。五星西南萬丈峯。兩地突兀不肯摧。元精淋漓降異人。金華仙子玉堂才。靑牛早歲父與子。宋代范陸漢楊枚。蓮花丈六讀書窟。千年古井生蒼苔。我今竦身驂兩鯨。奔跌倒景躡芳埃。十五仙童吹玉笙。金母花顔酌瓊盃。西方長庚萬歲星。五夜與之共徘徊。拊明星造天庭。紫皇與我丹篆之古經。鴻飛鶴橫越滄溟。</text>
<title>遊戕牁許氏堂</title>,<text>行出許哥亭。高墳何崔嵬。上有石峯題額之大碑。下有蘭雪吟詩之高臺。許家兄弟文章伯。阿妹又是謫仙才。韓公落筆三百碣。自言此書爲第一。臺古碑剝入野火。惟有孤雲生落日。富貴繁華難自惜。何况怨尤生彈射。我來弔古秋草裏。樵歌躑躅空山夕。</text>
<title>出門行</title>,<text>北風蕭蕭天欲霜。行子出門怨羇旅。魯連長辭平原賞。須賈不願綈袍予。丈夫言議貴守義。豈肯苟同隨毁譽。我本漁樵鵝湖路。不饒高官靑雲侶。江南秋水碧萬里。中有白鷗吾所與。</text>
<title>茂陵行</title>,<text>漢武求仙瑯瑘臺。登高丘望蓬萊。撿玉封禪空徘徊。汾水秋風天上來。壯氣寥落心中摧。茂陵一夕煙樹死。千載孤墳空崔嵬。狂盜西來拔寶玉。口中明珠落塵埃。壯士磨劒不須嗔。樵竪躑躅歌空哀。君不見柏樑秋月照銅仙。靑雀西飛不復回。</text>
<title>送魏生之吉州</title>,<text>滄海夜凍城津口。荒磧八月飛白草。磨天卷席碎如雪。大風吹落赤河道。赤河萬里連大漠。漢時明月玄菟堡。石上冰滑馬蹄敓。谿頭雪積烏飛絶。吉州歸客十二月。走馬不辭慇懃別。狐裘縮毛冷若鐵。寶劒掛鞍凍欲折。中堂設餞置醴酪。胡笳羌笛爭送客。城頭月出雞欲唱。冰霜塞地川梁白。二八美人吹玉笛。曲終忽作出塞曲。下馬對揖上馬啼。再三挽衣星盡落。我有靑銅十萬錢。安得沽酒永今夕。丈夫不須怨別離。壯遊直欲竆幽朔。吾聞塞上春可遊。何况邑宰多舊儔。吉州使君二千石。爲汝海上開酒樓。春風列肆邯鄲娼。楊花歷亂覆壚頭。靑梅歃鹽白玉盤。水陸珍饌千金酬。箇裏動經百日醉。左右羅列如花妓。靑春刺促白日暮。眼中光景迷吾子。人生快意不須多。樂極哀來奈君何。早歸來爲君更作都護歌。</text>
<title>古有仙人行</title>,<text>軒轅乘六龍。六合八周遊。日月東西兩跳丸。一沉一升八萬秋。天地之大有時更。金烏玉兔何從生。蜃煙浮滅作樓臺。蓬萊金闕何有哉。喬山劒舃藏千古。阜鄕黃雲空復情。</text>
<title>送任十八南歸。震溟作醉歌行。</title>,<text>爾本江海客。垂釣滄浪水。一擧釣六鰲。顧笑任公子。仙山飄然渡海來。蓬萊方丈安在哉。海中仙人俱失所。白日仰訴天爲怒。淸都譴罰削仙籍。形容憔悴空塵土。海上蟠桃望來久。天上歲星更何有。去鞭初平金華石。歸竊方朔君山酒。都市放狂意自足。大隱金門徒陋跡。長安三月錦肆春。東風吹動盃中醁。烏鬟女子吹玉笛。楊花亂落如雪白。勸君痛飮莫辭貧。吾輩風流誰復惜。聞道鵝江秋風早。紫蓴鱸膾美無敵。故鄕消息催去君。洛陽暫時撫銅狄。我亦起掉秋江船。共唱欸乃煙水碧。</text>
<title>潭陽太守竹皷歌</title>,<text>潭陽竹節學鼓鳴。潭陽太守春宴成。管中新譜三四聲。座上佳妓諸曲幷。其時北風吹庭樹。漢陽城頭秋月午。高樓西北月徐墜。一曲風飄颯寒雨。初彈黃鍾調蘆管。更擊噌吰和大呂。無絃無孔自成律。羌笛胡笳終難匹。諸客聽之驚且歎。此曲本自宮中出。太守豪飮雅拊缶。更將新聲侑置酒。淸牕曲房儼紅燭。陌上輕音濯春柳。宴罷曲終更蕭瑟。明日一別堪白首。</text>
<title>老松行</title>,<text>君不見漢家宮中千年松。百株蒼鬱蔭萬畒。厚根如鐵斷泉源。枝幹走天蔽牛斗。扶植曾蒙列朝恩。老大人愛靈春壽。勁皮細析苔鮮紋。翠蓋夜宿終南雲。鬱盤影動蟄龍窟。糾掌氣冷蒼山垠。別舘高樓入雲翔。材連十抱要棟樑。神門夜雨走白岳。昨夜雷霆裂山岡。龍顚虎倒救不得。眞宰血泣空歎息。麒麟殿礎暎寒日。芙蓉深苑無顔色。大車轆轆回萬牛。漢城千人萬人愁。朱甍縹緲大道中。苑上萬木號秋風。嗚呼苑上萬木號秋風。白鶴赤鳳哀怨同。</text>
<title>白鷹障子歌</title>,<text>胡鷹森森戴兩角。目挾明鏡似愁胡。風吹雪臆練光動。側顱秋天碣石孤。劒翮猶藏萬里勢。風煙合沓華堂隅。韝上倒掣赤錦縧。奮距飽肉殺氣高。誰能模此神俊骨。移向寒綃增英髦。想見龍床捲袖時。醉灑潑墨點霜毛。筆下突兀眞形出。眼有餘力見秋毫。淸秋白日動靑海。筆力猛勢與滔滔。窅冥不覺有丹靑。强神直欲奪元精。天飜地覆歲屢遷。祗有繪素能相傳。當時志不戒苞桑。滿身覊苦蒙腥膻。屹干山頭鳥呼風。花石苑空塞寒煙。金床玉几恨終極。寶墨墮地汚不得。飄落空閱興亡速。扶持知有鬼神力。至今志士痛到骨。摩挲感泣血霑臆。嗚呼鷹兮鷹兮爾莫學化飛去入中國。胡塵慘惔滿天黑。</text>
<title>嗣宗行贈次公</title>,<text>晉代詞客阮嗣宗。竹林風流傾諸公。談玄丞相玉麈席。論交中散廣陵桐。有時飮醉向壚上。皎然玉山推月中。劉伶癡絶阮咸死。紫陌銅駞生秋風。却憶向來途哭時。轉益慘憺交遊空。東向金谷問玳筵。石家歌舞空怱怱。樂極轉覺終哀傷。白眼仰視靑天鴻。神交冥漠五君味。龍章鳳質空英雄。</text>
<title>送李僉樞</title>,<text>丹靑高手不可見。鄭敾老矣誰復數。近來獨推李緻才。筆勢能與心神遇。憶昔影殿改眞容。畫師森列如堵牆。咫尺威顔心隕越。模天畫日誰敢當。晩勑僉樞拂霜綃。把筆頓首稱兢惶。先王臨御四十載。小臣不得侍在旁。凝神嘿會繪素外。轉益親驗重瞳光。天顔忽臨白虎殿。小心舐筆開眞面。寶榻重設殿中央。榻上粹容儼顧眄。近侍內官盡悽愴。嗣王感泣顔爲變。其餘功臣亦貌得。英髦颯爽生素練。衆史觀之色如土。解衣磐礴才始見。內府玉貫紅緋衣。至尊急索僉樞選。鞓帶獸錦摠恩數。中官宣誥參御宴。盛名烜爀自此傳。名公巨卿數相延。才高却恨作畵史。痛飮不復愛高年。月糶太倉一斛米。恰作三百沽酒錢。旗亭擊筑白日晩。花滿高樓酒中眠。醉來擧觴酹靑天。自道非狂亦非癲。睥睨不怕達官嗔。潦倒肯顧妻孥貧。鴻鴈冥冥北風寒。東入蓬萊朝天壇。靑童玉女引前車。羽旄金節紛相干。汗漫自與神仙期。間關豈知行路難。我亦方外有奇交。往往遁跡白雲端。勸君此去多逢着。作畫寄與老夫看。</text>
<title>送宋十四柱元。歸覲愁州謫居。</title>,<text>宋君爾何擊劒歌局促。年未二十竆幽朔。邊城九月秋草死。茂山戍兒夜吹角。海天愁雲擁馬去。大風碎石向人落。行行大漠路不開。積雪胡山訓鍊臺。鬼門白日卓午見。元帥行營雪中來。此時憐君作遠行。乃翁謫居愁州城。愁州西北接大荒。胡兒深目氣麤獰。忠信不憚謠俗异。彩服獨向悲風擧。城頭畫角高歌醉。虜酒十千丁都護。莫歎桂枝嚴霜摧。佇見金雞放赦回。壺洞柳綠黃鳥語。春日望君早歸來。早歸來。共醉壚頭長命盃。</text>
<title>臨江亭歌。贈李十二子安。</title>,<text>李公李公意氣磊落不可拔。胷中應有菀蟄奇拔之壯心。形如蒼松霹靂枝。才中南風淸廟琴。哀壑浩洶白日晩。悲歌捎劒越林岑。崇禮門外龍山北。高樓縹緲朱郭臨。上有山壑百丈坼。下有長江萬里深。夜張燈燭成高宴。滿座賓客俱盍簪。排蕩臥蠶翠秩秩。俯視平川水如針。五更星河江更淸。復挐扁舟凌楓林。開帆忽掉汗漫入。臨深裊蕩紫閣陰。風淸露洗水無埃。引纜扣枻如有尋。中流哀笛聲鬱奮。曲終珓戛空翠沉。有頃白月出東壁。岳色湖光相浸淫。孔幕近西半堆沙。溟煙先脫雲門潯。夜寒諠譁衣露重。沙頭沽酒爲君斟。我枕子肱歌水調。馮夷出聽江妃吟。屈平曹娥眞有無。山怪水神遞蕭森。拊世波瀾何其濶。酒後耳熱忘古今。回頭轉向意中人。百歲難忘子靑衿。世上悠悠知己者。夢寐傾心伯牙音。</text>
<title>登高丘而望遠海</title>,<text>登高丘望遠海。海中眞人何處在。靑丘日月空相待。崇禎之後一百年。帝舸入海海茫然。或傳百息婦南陬。有帝開國連赤州。鍾山佳氣何有哉。覇業寥落魚龍秋。雲南老將戰不回。海上乞兵空徘徊。八月乘槎漢博望。皇曆曾從日邊來。君王不敢有 缺。義士痛哭東海隅。去年金星入秋月。月食星敵可滅。牧羊儻應三戶謠。木道重返金陵闕。</text>
<title>栗島人家。爲大潦所漂歎。</title>,<text>西江江上栗島村。上自高麗至今存。古來雖有㬥潦患。園高下見波濤痕。男耕女織得安堵。各自桑麻開丘原。今年秋水大過當。㬥漲不分防河門。江飜石走天地坼。無有一室免漂奔。老弱惶駭死不救。雞犬溺沈何足論。三江宿昔盛人戶。天生大江泄奔源。或傳上流塞不開。此事恐非水爲灾。何况此地勢傾卑。十猶八九純沈水。天陰日落蛟龍遠。鬼哭啾啾白煙起。先王設麓垂正規。山澤皆得參允釐。卽今丘陵盡童濯。山崩得無川谷悲。不然地道有開塞。苟非神禹難容力。嗚呼九重今日堯咨嗟。京城疏渠終何益。</text>
<title>尹節度桃花驄馬行</title>,<text>魯西節度桃花驄。骨格磊落絶代無。雙蹄削立踏寒玉。兩瞳熒轉懸明珠。曾聞月窟產奇種。此馬無乃汗血駒。尾長擊地掣電動。兩臆開張排風趨。天生異材豈無意。一朝邂逅尹大夫。遂令胡奴勤攻牧。筋束骨膩毛骨殊。天廐御乘聲盡啞。美價歘然傾大都。尹侯貌壯神凜凜。俊邁絶倫與之俱。曾騎此馬關山途。拓戟射殺千貔貙。嗚呼尹侯旣有此駿馬。何不爲君西擊胡。西擊胡。歸來獻功明堂隅。</text>
<title>觀鶴破卵朗鼓舞奏伎</title>,<text>披鶴𧝟奏鶴舞。吹洞簫撞朗皷。軒然鶴身出堂中。皷翅奮翼生淸風。一雌一雄睨金卵。蓮花中縮躍靑童。靑童自是九皋精。鶴扇如霜金骨輕。騎鶴背吹玉笙。白日昇天造太淸。笙音十二鳳凰鳴。雲中列星來相迎。曲罷興終意還傷。去故就新更屛營。怊悵博山香霧濃。怳然歸身緱嶺之靑峯。珠牕錯落琪樹色。滄海秋月何玲瓏。罷鶴舞獻君壽。千秋萬歲影相從。</text>
<title>上古行</title>,<text>古有混沌十二帝。乃在鴻荒之上世。唐虞之事猶糟粕。抔飮而治無訿厲。君如標枝兮民如鹿豕。元精孕神明。大聖倐繼起。明能稽皇極。文能肇人紀。天地闢日月立。風雨以時。九州乃粒。江海入厚地。大陸生古質。桑麻乃民之天。禮樂乃民之律。邇來三百六天子。後天而王相祖述。莊蒙之至言。大君天無八垠。軒轅神聖不足論。自餘殷周徒紛紜。淡泊凝神化。曠蕩絶是非。伯夷盜跖不須別。鳥啄獸跂從所爲。華胥之俗猶不及此。令人却憶鴻濛時上古樂。優遊終歲誰知之。</text>
<title>去年行</title>,<text>去年年豐米絶貴。今年穀歉價更踴。都人私釀日千斛。萬室資粮耗一甕。官吏拔刀刺大盎。芳醪溢地黃脂凍。君不聞太廟歲初薦醴齊。小民竊飮死自送。其二去年十月作大雷。今年十月雷尤褻。太廟仲春纔薦氷。北人三冬不見雪。大寒不妨行夏令。民困忍使凍餓切。漢陽厚土溽如暑。靑草茁茁芹可折。鵝城老夫遊宦客。裂膚畏冷腹中泄。天地回斡不復知。此身安便何足說。其三漢陽十月行大雨。連日霹靂震瓦壁。君王半夜避正殿。沴氣北行聲愈惡。祝融玄冥氣交錯。黑石白湖漲卒㬥。嗚呼安得司寒行冬令。天氣調和蕃人畜。</text>
<title>女媧行</title>,<text>女媧怒觸天柱折。鍊彩石補靑天。靑天萬里玻瓈色。雲母玲瓏錯其間。乘六龍造天庭。以手捫天天淵然。下有仙家五色雲。千古滅盡縫線痕。吾聞聖帝一日七十化。先天而立調乾文。吹笙篁作鳳鳴。鳳鳴十二律。其聲𤨿𤨿通帝庭。通帝庭。三十六帝紛紛而下迎。下視姑射有神女。不食煙火天下寧。</text>
<title>長安道</title>,<text>有錢不願買新宅。有官不願買權勢。聞道高居招鬼殃。聞道高位招灾沴。宿昔五侯丞相宅。如今已作他人第。如今七貴方治宅。不知明年屬誰客。何况君恩不可知。何况大勢不可持。爲謝長安操鏝人。世上興遞何紛繽。</text>
<title>城東行</title>,<text>健兒呼角鷹。遊獵平陵側。平郊兔盡秋草綠。落日獨行前村夕。抨弓夾袖興不盡。醉沽村酒野中宿。</text>
<title>東城送春卿</title>,<text>桃花春酒黃金斝。新豐美娥壚頭瀉。我有靑銅爲君沽。莫惜白日當城下。東門短短舊折柳。春風幾度藏歸馬。臨別顧愛芳菲色。更折一枝不堪把。</text>
<title>饒祠南同任子御送元纛湖</title>,<text>結交莫取五陵兒。五陵子弟徒奔走。托身莫向七貴門。七貴豪奢看可醜。域內昇平百餘載。其人往往埋塵垢。劉毅憑陵呼樗蒲。荊卿慷慨遊屠狗。忽逢元也人中傑。意氣不落英雄後。世人見子甘貧賤。視之頗若尋常叟。剌股常誦鬼谷篇。擊劒論心燕匕首。酒煖高歌丁都護。烈士暮年玉壺口。荊璞雖未獻君王。紫氣猶能衝牛斗。淸都消息望子勞。卜裏呂商夢風后。置之兵壇功可速。坐使經邦才不苟。終身儒俠不皆願。死塡邱壑無悔咎。愛君多才許同遊。知君於我無所取。歸向黃公問酒壚。高陽舊徒今誰有。我爲楚歌若吳舞。紫閣秋雲飛牕牖。歌曲上裊碧空飛。落日倒射金瀑吼。歌不斷兮情嫋娜。趙瑟無語停秦缶。漢陽小尹來相餞。金鞍絡繹簸林藪。雕盤玉鹽揷靑梅。酩酊不辭十斗酒。黃金白璧不能買一笑。淸風明月不能抵良友。醉中相看玉山頹。歸若山陰雪舫叩。君今不肯爲我留。我把君臂君拍手。紫川之曲泛彼舟。亂水激光噴翠柳。美人激唱離棹謳。落花風㥘觸紫綬。蜻蜓偸眼睨酒筵。水鷗歷亂翻座右。此時一別心欲死。此地留連那能久。煙水蒼茫楊花遠。明日孤帆空回首。</text>
<title>病鵠行</title>,<text>病鵠難摩霄。強逐飛鳶下。無心爭腐鼠。何爲遭怒嚇。志士空然脫邱壑。世上那得免彈射。毁譽不復置胷間。分訴何用如相惜。異日角巾上東門。款段相就敍平昔。</text>
<title>東臺同金使君，李季明留飮。作醉時歌。</title>,<text>我昔爲客遊桂陽。桂陽跼促非我鄕。長風掛席出百濟。黃雲千里竆南方。錦南三十六名山。鵝山秀出南斗旁。東西紫玉二十丈。對立巨廬勢摧藏。雙峯迢迢赤城標。大江漾漾靑銅光。高秋八月命扁舟。俯攬淸影波中央。舟中載酒二百斛。船頭對坐吹簫客。簫聲上空戛彩雲。白鵠聽之垂兩翮。俄頃海風吹月來。照我獨行踰石梁。石粱西入十二谿。東得寶窟黃金堂。丈六金佛安在哉。牧老行處空靑苔。鵝山太守好風流。簸林撇石來相求。邀我東臺上。俯瞰滄溟頭。急呼琴笛錯交陳。羅列珍羞相勸酬。二八蛾眉白紵舞。回雪片片驚飛鷗。我作水調揚洪波。爾拍石欄倚淸秋。長歌跌蕩動天門。笠澤微茫七山浮。座中白衲雪長老。大噱拊掌助淸遊。東臨月潭佳可觀。盍往求之咫尺間。金堤百尺噴瓊沙。荷花萬柄照石關。却喚美人撥棹謳。彩舫遙曳白雲還。白鷺輕擧宜落月。菱葉中開落翠鬟。菱葉山影共沈寂。夜寒風集露洗顔。吾知玆遊古無有。况復四座皆良友。雲溪仙子等候久。松下鋪席起把手。長瓢酌醪意眞率。醉挽我頭枕其肘。牕前老鶴作曉鳴。睡美不覺東方明。使君地主簡軆貌。脫頂露臥蹴短檠。吾輩行藏眞瑣瑣。十年奔走竟何成。李白痛飮卽吾師。伯陽學仙何所爲。醉中落筆忘頭白。逸興往往凌赤壁。牧老去後三百年。後人那知今吾樂。况聞地主九考滿。明年送歸三江陌。我作此歌歌今夕。且慰故人長相憶。</text>
<title>前秋行</title>,<text>近聞咸吉七年餓。前秋六邑食其兒。天寒野廣白草死。亭障蕭瑟人煙稀。嶺南船粟何太遲。遺莩見骨恐後時。繡衣勸集雖辛勤。朝廷徵斂終紛紜。縣官不惜經月費。汝等得蒙决水恩。仁政必自眞心始。實惠豈從虛名存。龍興數稱當路塞。舊防離散衛其根。耆老潛向北斗哭。萬一皇天鑑痛冤。</text>
<title>魚夢龍畫兩大龍圖歌</title>,<text>僧繇畫龍如畫人。一生變化在點睛。古寺一龍今已化。閻公那得知神明。朅來魚侯龍入夢。自名夢龍得龍精。行年十五藝夙成。尤工丹靑古莫爭。魚侯下筆傳龍神。一朝能得變化親。僧繇畫法子能就。不用鱗甲累其身。君不見蓬萊山中九神淵。君不見延州城下兩劒津。中有神龍雲相從。魚侯時時感夢通。急起向壁生雨龍。一龍挐劈滄海去。大靑漠漠生悲風。一龍夭矯空中立。黑雨倒垂山根濕。天地怳惚霹靂動。海岳慘憺向日凍。寒山急河極蒼茫。玄景倒搖鬐鬣光。咫尺不覺是繪素。衆史觀之神慘傷。始知龍神作前身。轉益筆力竆渺冥。吾聞魚侯復化龍飛去。何不喚取兩龍入雲裏。龍兮龍兮久向人間住。天下望雨今已矣。</text>
<title>鷹化行</title>,<text>君不見左令韝上鷹。突兀眞恣老無精。一朝爲鳩爲鶬鶊。奮距擊毛竟寂寥。終日勸牛得早耕。雲安棧北春樹濃。蒼鷹養雛最高峯。下山取食哺其雛。力驅鳩鵙西復東。鳩飛撇挒竄深叢。力綿不敢攖奔衝。蒼鷹但益誇身健。不知物化眞無竆。虎豹千年作小狸。黃熊爲玃玃爲熊。萬事回斡古今同。乘勢戕殺誠蔽蒙。弱之肉强之食。雌非雌雄非雄。鷹鳩回復何日了。天地漠漠生秋風。生秋風。九天搏擊誰多功。</text>
<title>戲作鄭河陽畫月嶽兩大石歌</title>,<text>世人畫山不畫石。獨有鄭敾發三昧。拈筆不須驅全山。一物能輸千嶂勢。月嶽東南白雲中。傑出鷹巖之高柱。兩石糾撑逗日光。高掌錯回流雲氣。力鬪虎虬髯鬚黑。形搏神鬼雷雨沸。中有雙松去天尺。怳然驚棲老鶻起。毫端轉覺一拳大。餘外衆山皆邱坻。鄭侯心目與神通。老去丹靑能爲爾。我家鎭北岸大江。江上蒼壁快人意。有時乘醉仰屛風。愛此不減米學士。岸幘靑眼向天醉。見君此畫重歎息。他日喚歸邱壑裏。</text>
<title>銅山行</title>,<text>我國金鐵天下同。檀箕以來獨無銅。近鑄楡莢代白木。得免楮幣減貨功。射錢糶穀力甚省。但恨中國貿萬鋌。遂城寶氣積故墟。太乙金窟接艮頂。天陰往往得琳璆。洞壑漠漠常風冷。寶物豈合久自棄。大農承勑來相視。設爐非無敲椎費。小民復恐爭遺利。君不見銀鑛在處稱官冶。輕鈔病民民益苦。私盜夤緣絶難防。國用安得長有補。漢陽城頭民食子。凶歲金寶還如土。</text>
<title>龍城都護胡鐵驄歌</title>,<text>君不見龍城大府胡鐵驄。歘然來自碣石東。身高八尺是龍駒。捎尾颯颯起悲風。眼閃紫瞳夾鏡明。蹄决赤電躡景滅。衆中但覺神超逸。萬里方看始汗血。問誰托身愛汝者。龍州刺史都護客。都護少年勇無敵。馬上能掣雙鐵戟。自得此馬藝更高。胡人見之皆歎息。縱轡下跳千仞岡。一擲射殺兩白鹿。中路失勢還造次。我公與物共遭辱。吾知神物不可棄。太僕宣勅圉人索。一朝牽來赤墀下。紅絲覊絡黃籠帕。靑雲一嘶鬱嵯峨。內廐千匹不敢多。嗟汝鐵驄歸貢天閑眞得所。洪侯洪侯奈若何。</text>
<title>親耕行</title>,<text>興仁門外沙麓北。大田畒鍾帶朱郭。千畦隱鱗翠畻橫。土理穠膩周原錯。原頭綠草春正濃。谷裏氷泉鳴千里。宿雨初霽路無埃。翠華乘春幸先農。先農繞遶彩雲外。祭垈逶迤香風中。祭垈先農俯眞川。香坊森翠連龕宮。宸遊不是愛陽華。睿心只思勸農功。曾聞籍田九推禮。復傳夙駕桑田稅。御幕直緣溝畻會。穀雨正濃煙花曉。羽從淋漓野雲空。輕蒲茁茁沙水融。太僕奔走供健犉。花蹄霧簇閶門東。巨耳濕濕九十種。漣州觩角獨當用。翠緗紹繚靑絲繩。大官引索黃門鞚。聖人親執耒。玉作景鐵金作耟。上卿親播糓。鳥跂赤羽銜筐筥。庶人爲終畒。耒聲札札連千耦。一發縱橫景將盡。田間猶駐紅陽繖。香塵合沓蒙紫勒。繡帕蹙回覆縹軛。男喧女嚚引午饁。水靜山空嚴宸幄。春風不動夾城仗。白日照耀來錦帳。靑龍伏趺夾路隅。織女牽牛遙相向。三神酌禮靈已醉。黃鳥飛來布穀語。墠壇禮畢下嚴刻。鍾皷紛紜還紫籞。一豫調辰民人悅。五穀登熟社神喜。先朝耆舊垂涕言。復覩仁顯年間事。</text>
<title>送從弟汝修 扞 北歸。醉中率爾作。</title>,<text>爾從南州去。悵望長安途。長安何處是。落日滿平湖。鴻鴈紛紛渡漢水。諸公出祖陳瑟竽。江南八月秋聲來。樓前一葉墮金盃。酒酣馬嘶兩三聲。遊子離懷如蓬摧。問爾昨日之遊不可留。憐爾今日之遊不可求。人間聚散良悠悠。哀樂相乘無時休。宴終絃促欲輕擧。坐久月出掛西樓。連浮太白燈燭倒。仰看斗柄西北昊。座中丈老皆豪傑。與汝交契何人好。文章直須到老奇。功名不要致身早。江尊衰菊不同飮。使我夢得池塘草。顔淵陋巷要苦飢。梁鴻東去歌五噫。丈夫行藏動自擇。此心繾綣君應知。臨別更贈江漢作。恐爾後時同我衰。</text>
<title>長白歌。送申富寧。</title>,<text>君不見長白山頭雪崔嵬。山頭積雪照胡臺。胡臺一夜北風起。夜捲千峯雪半開。片片怒逐山城落。漠漠驚遮沙礫回。風淅淅兮路漫漫。雪飄飄兮白皚皚。寒通赤島絶壑凍。氣連黑海巨嶺摧。高秋鐵馬健如飛。意氣中酒輕別離。胡歌羌笛夜送客。座上邊聲白草腓。酒酣拔劒擊玉壺。雪撲襜褕光陸離。男兒報國甘辛苦。不辭捐身許驅馳。城頭吹角兩三聲。起望天山雪滿岐。下馬更飮斗酒去。明年楊柳須早歸。</text>
<title>送宋太南歸</title>,<text>宋侯宋侯後谷子。華陽大老以爲祖。黑風振壑龍虎逝。雷雨拔根蒼松死。在汝饑寒何太酷。歲當辰巳得無厄。蘆嶺之山 疑誤 楚山長。客行風霜早蕭索。今日送子淚沾臆。</text>
<title>鬼火行</title>,<text>鎭水之東千室邑。訓狐跳梁風雨濕。鬼魅眩幻動不經。婦稚走藏夫行泣。白日秋天陰雲晴。隔衢千家火縱橫。竹筒長接山雲裏。大甖遠引麟頂水。家家貯水望火起。處處擊鼓喧禱祀。怪爾人神久雜糅。問誰爲灾哀赤子。小臣參錯郡縣尉。掊克可以招灾異。不爾妖孽豈自致。沴氣直行干非類。安得漢代良守令。虎不噉人蝗出境。數尺環堵民得守。夜自安眠晝不警。</text>
<title>驅龍行</title>,<text>李侯澤决川阜邱。築堰而東。計得田可數百畒。鍾距川里許窟處焉有龍。適與堰會。百杵作已。木石潰功。遂沈豕而祭。龍乃不有。驅出于外。乃更斬牛投酒以酹。水始回輪。沈入于瀨。夜未半。雷風轟厲。淵涸平曼。叢沙積薈。龍始移窟。透缺大麓。平陸匯渤。草木光鬱。堰乃告訖。經畒區劃。得良田周廣千萬尺。龍靈物也。昔惟大禹順鴻驅而馴伏。能制靈怪以濟。已於侯始覿。遂作驅龍行。君不見李侯治產不治官。務相地力開千廛。不須長橋斬巨蛟。引决白渠漑春田。白山山下有龍蟠。大水汪汪東津川。鳴鐃麾幡出號令。木石高設堰爲堅。蒼茫忽驚雷雨至。霹靂夜裂沙麓顚。虹飛蜺斷缺下吭。版木摧殘塗蛟涎。李侯禱天常慄慄。夜宰繭栗酹神淵。玄虛道士呵赤浪。洞庭眞王罷朝眠。金鬐玉鬣醫飄那。影動北斗裊霧煙。馮夷河伯來淸道。山夔川神憑蜿蜒。重淵頃刻堆白沙。蒼崖之麓生靈泉。神物無乃損其威。此事怳惚難明傳。古來相傳是禱雨。一朝容易能變遷。牛健力耕破其宅。鞭脅蜿物如小鱣。昔時恂慄不敢唾。今日縱橫開美阡。黃泥萬斛水如油。千疇䆉稏紛緫芊。神呪鬼呵功自成。不勞壯士揮鐵鞭。始知人事在誠實。信孚豚魚理固然。先王作法豈無稽。蟲蛇遠遁功自專。吾聞李侯豪傑儔。馬援畜牧聊比肩。文昌蔚紆招賢閣。願公騎龍上朝天。</text>
<title>醉時歌。送元美。</title>,<text>我醉打壺高吟碣石謳。丈夫不遇老死休。蒼松磵谷經霹靂。蟄龍山窟臥高秋。君不見汝陽醉朝天。君不見太白稱謫仙。一生恨身無酒錢。悲風吹雨破江海。急景倒銜崑山坡。古人何在骨已朽。今日不飮奈若何。</text>
<title>贈金七</title>,<text>海東名家誰最美。前有德水後金氏。赤芾登朝五世相。靑雲連柯二百禩。近世雖稱分派異。屈根先從汝家始。憶昔東胡入南漢。汝祖高義樹臣紀。東海冥冥日月白。天寒雪窖瀋陽市。千載悵望魯仲連。悲歌卻向石室裏。久傳風流卻不泯。傑出雲孫眞無比。麒麟墮地毛骨壯。頭角磽磽鴻鴈行。豈徒文章驚世俗。且從仙釋發高唱。在汝又見詞翰優。白首不宜敦工匠。短衣歷抵公侯間。一麾差池江海上。冬煖年豐恒苦飢。女呻妻吟色惆悵。近聞結姻在公家。不須畏嗔避丞相。朱軒露冕光照地。早晩五馬能塞望。錦樓花重老夫臥。問君多暇相來訪。</text>
<title>東岡齋夕。憶往年觀燈。贈元員外。</title>,<text>去年初八夜。觀燈鍾山麓。燈光如白晝。香煙漲空綠。東連紫陌西夾城。不擇街巷與山谷。銀盞揚光夜色脫。鶴燄燒空春星却。是時微月銜璧闕。大星蒼蒼蟠龍角。銀鞍暗觸金鐙落。明朝寶釵塵中得。是知春遊直千金。共沽芳醪消漏刻。今年鎖直守東陵。咫尺城闕不可卽。不見連棚鬪繁華。但聞幽瀑鳴悽惻。騎馬獨行尋古刹。一燈明滅照塵佛。厖眉老僧誦偈坐。卓前燒檀香盤屈。椒醬齋飯持勸客。情味眞率驚倉卒。悄然歸來叩殿銅。山風落簾燭影沒。</text>
<title>憶李右史敬而 存中</title>,<text>漢挐南望隔濟州。故人不見在萬里。欲泛銀槎江海濶。何以相報雙魚鯉。桄榔橘柚終自醫。楓樹槐子秋欲死。岳州詩篇空悽惋。長沙鵩賦恨未已。弼雲錦川春花晩。瑞柳金鸞歌鍾起。壚頭醉眠我顔衰。擊筑高歌向誰是。靑春暮矣望吾子。</text>
<title>酬答李使君 珪輔 見贈</title>,<text>去年聞君在植松。今年出宰出崆峒。歎彼征衣㬥寒露。倐然襆被去南宮。豈無江湖十頃田。君恩浩蕩歸路竆。靑山白霧鳴琴地。黃櫱一摧多悲風。小心拊摩民爲勞。於世見君眞深衷。東門秋柳阻餞宴。長途漠漠靑天中。行當遠離不相見。知子懷抱與我同。淸晨官隷來剝啄。美醞相送驚周公。是時嚴霜凍四壁。赤日赫然屋門東。寒光徘徊落我尊。雪天扶我衰顔紅。酒酣耳熱行復坐。男蹈其足女舞躳。向非故人那得此。靑眼相勞爲君終。空舘寥寥望君去。出門大江飛鷰鴻。</text>
<title>戲贈古友子</title>,<text>君不見摩詰詩有畫畫有詩。落筆風流掩今昔。元靈自是此輩人。嗜畫愛詩成痼癖。乘興但解寫奇趣。有如相馬遺牝牡。願逢逸士或傳神。餘外俗子不復顧。近遭迫脅悔技癢。誓絶其腕都兩忘。怪君獨請寫我眞。我自掉頭君拊掌。黃面拙貌世爭笑。雖有奇氣誰能狀。知君意見洗塵土。愛我不減許玄度。衆人皆棄子獨尙。此故眞心非虛慕。聞君南隨許雪峯。共棹扁舟鑑湖東。鑑湖下與鵝江通。鵝江上枯石寺。寺中老石玲瓏是古我。何用屑屑求索丹靑裏。</text>
<title>飛龍行</title>,<text>飛龍上靑天。光曜燭天開。寒日落地共徘徊。俄頃風急天黑色。大雨跳蕩破疾雷。奮鬐振鬣綠雲間。游天池出八垓。急景倒搖通玄冥。七澤蒼茫連洞庭。洞庭瀟湘七百里。怳惚蹙裂君山靑。雲中之君列如麻。乘麟騎鳳紛相迎。吾聞羲和擁策行雨驂。叱咜怪靈渡滄溟。龍兮龍兮爾旣有夭矯千里勢。何不換來駕雲𨍍。况復四方憂旱乾。願得滂沱慰蒼生。聖人時乘天下寧。</text>
<title>觀察公琉球大鐵刀歌</title>,<text>琉球寶刀誰能識。鈍鍔禿鋏潛秘光。江神海伯不敢匿。超塹越水落扶桑。耽羅厨人供庖刀。商倭見之爲慘傷。每憶漢挐風雪入。得非紫氣衝南方。自古神物不自顯。暫時摧辱豈周防。湖嶺觀察英雄儔。不惜千金勤求望。錦城玄冬列兵高。將軍佩出神揚揚。兵奔馬突白日動。虎吼出匣天爲霜。鸊鵜淬膏明月精。水犀錯環蒼龍鋩。我公宿昔分閫憂。南服漆蠻北靑羌。壯士負行禿豹帽。兵前山岳分開張。嗚呼聖世戢干戈。神物與公俱深藏。有時拄頤趨前殿。妖領亂賊爲奔忙。落落雖失戰場利。皎皎得近君子旁。不露神功世莫爭。重爲時用人皆驚。君不聞大食之刀光芒六合無泥滓。此劒千載誰復名。</text>
<title>下第後歸錦城釣榭。李八待敎走馬追餞。因憶李十七司直見謫在江南。作醉時歌。兼呈元侍御 景淳。</title>,<text>疾風吹雨城闕黑。漢陽歸客歸馬邑。故人走馬來相送。落日揮鞭馬上揖。携手行臨大江坐。江聲浩洶哀鴻集。愁極不知道路長。置酒苦惜別離急。平生許身多磊落。自謂功名力能拾。蓬萊獻賦靑雲晩。粱園賦雪黑貂濕。駑駘不合受鞭策。雷雨鬱沈龍池夕。行當薄命長貧賤。富貴不要文章力。幸我竆途逢仙逸。憐我文辭托膠漆。豈但新愛蒙苽葛。一心炯炯君應悉。憶子聯策乙丙科。弟兄寵名驚春日。地切芸臺名譽早。籍通瀛州聲甚疾。鳳凰整翮連丹穴。麒麟不踏靑草茁。朝驂玄鶴朝北斗。急景倒回湘娥瑟。南極老人駐洞庭。七澤冥冥雲日出。外嶺消息限雲霄。揚眉不一入君室。忽逢李也愁何有。怳得與子歡娛畢。城巷鍾殘簷雨細。夜牕明燭共促膝。鬱氣忽衝蛟龍匣。興來奮我貂鼠筆。力追李杜許同格。交契何須在親昵。醉把如意更彷徨。安得羣仙置我旁。况今年少輕老醜。道途奔走甘棲遑。羸驂跋蹄連鎖鐵。破笈穿藤靑粟芒。錦城之北霜霰小。石田漠漠茅宇凉。北郭力農剩稻麥。南郊行藥兼漁商。喬松茯苓顔色好。白欃黃獨竆谷長。久覺蹭蹬與世拙。不妨鹿豕共身藏。魚龍永蟄寒沙窟。黃鵠歸去舞鶖鶬。入門逶逶四壁靜。凍雨怪我無衣裳。一身安樂能幾回。還山更試餐玉囊。</text>
<title>黃娼郞歌</title>,<text>黃郞南來挾匕首。跳蕩君前作劒舞。竦袂奮迅若雷霆。白日沈光天爲怒。黃娼郞不知是誰兒。十年磨刀中心良。獨苦千乘不得讐匹夫。當時誰遣殺其父。兒生三歲能知父母。父怨未報生亦何爲。利劒在掌將無所施。猛虎班班遊戲我旁。白猿感至性。康老授仙娼。淸晨抱劒向前去。家人不知獨知之。鉛可扑魚可劈。兒行作計良不癡。飛身直入秦宮裏。白帝精靈竟何恃。蒼鷹一擊今如此。斬脛穴胷不辭死。黃娼舞今不亡。天下父願以爲子。</text>
<title>軒轅行</title>,<text>軒轅受命涿鹿之郊。習干戈行天兵。素女下授風雲符。太白對揚金天精。蚩尤骨專三十車。飛魂走入天帝庭。入帝庭化妖星。長旗出靑天。列宿掃白光。吾聞軒轅騎龍上太淸。揭招搖歷八荒。風后力牧爲前驅。直彍長弩驅狼羊。何不一箭墜妖芒。天茫茫路昧昧。我欲問天天無語。下視蒼生哭旄頭。天下兵戈何時已。</text>
<title>健鶻行</title>,<text>八月天高北風壯。穹壑嵯峨江奔蕩。健鶻下擊白日動。皁鵰無聲靑天上。俄頃渡江下江濆。冥鴻禿鶖俱高起。力飛驚走入靑雲。有鳥名蒼鵝。才能捷疾飛不息。倐忽低擧向前去。自恃身小攫不得。健鶻直搏砉電决。鵝跳入江傷虛擊。長江漠漠浮沒高。鶻飛低仰心爲勞。水上空中兩相妬。江光怒氣紛洶滔。誰言弱肉强之食。在水周防絶須急。日落江空色怊悵。緊腦滉漾秋天濕。亂曰鶻兮鶻兮。爾雖有擊血碎羽之俊材。終不能出入江中學鷗獵。遂令翠鵁白鳥得逃爾之搏攫。托身蒲藻長喋唼。嗚呼狡狐穴城黠鼠投稷。勸爾擊逐去。愼莫心空㥘。</text>
<title>魚仁叟 錫疇 家痛飮。作醉時歌。</title>,<text>昨日之逢使我壯心魄。君顔渥丹我美姿。今日之逢使我獨嗟歎。我齒專落君黑髭。與君相較六七歲。不道旺衰相參差。洛社留一月。我歌君當巵。痛飮忘形骸。酩酊無是非。卽今賢俊皆得意。我輩不飮更何爲。况聞官家禁淸沽。明朝斬斷千酒旗。今日不盡姑飮酒。欲待陽春竟幾時。</text>
<title>惜別行。贈李十七 子安。</title>,<text>李君磊落如犇驥。八尺龍身不受轡。平生好遊酒人乎。禮法豈爲汝輩地。公車再上不得志。尺鞭屈趨靑州府。向來靑城大司馬。開口說子郭再祐。四海遨遊無知己。兩鬢蕭蕭白日暮。腰間起揷雙匕首。龍虎高秋聽怒吼。上馬揖客下馬飮。女死悅己士死友。靑州節度雄豪伯。白岳金星倚秋碧。麾下盡稽吳楚士。幕下多留燕趙客。燕人趙兒多俠徒。說劒談兵爭然諾。我公突兀處其間。始覺餘子徒齷齪。亞夫傾倒劇孟車。信陵推虛侯嬴席。南方一十二諸侯。望子賢豪勞顔色。風雲合沓藏虎符。旌旗磨蕩星錯落。節度倚醉掀高鬚。得君意氣天爲廓。上黨無雲錦水淸。鳥嶺落日萊海白。大藩自此得心膂。九重無復憂疆場。飮酒慷慨北上篇。醉裏寒雲生碣石。城頭八月爲設祖。北風吹斷枯柳樹。胡笳羌笛琵琶曲。匹馬送歸靑門路。竆途惜別豈得已。百年感激生回顧。天寒贈君靑羔裘。握手無語肝膽露。輕身報恩從此始。不須苦歌丁都護。</text>
<title>木假山歌</title>,<text>漫郞自與山有素。出門悵望匡廬還。可憐冷官竆一身。非山舍我我舍山。故人莫賦北山檄。秋風宜爾邱壑間。萬事悠悠不歸山。閒向空齋作山看。</text>
<title>鵝陽山水歌。送李士强。</title>,<text>巨岳降神造异才。吾鄕山水何壯哉。龍飛鳳舞勢崔嵬。匡廬紫玉相對開。异代傑出稼與牧。楊枚後身豫樟材。二公才氣風中螭。噴霧吐雲不可覊。元朝巨匠歐陽公。謂公其徒相追隨。紛紛墮毛扶桑日。霞搴影飄珊瑚枝。我亦平生鵝湖人。出門無師空吟呻。作爲文章排山嶽。激嘑雷霆劃鬼神。忽逢李子敺許流。一生好作翰墨遊。落筆興動滄溟溢。放歌聲振蓬壺浮。我時高醉臥酒樓。海風吹雪落羔裘。君今登仙上淸都。海上聚散何悠悠。一升一沈對相笑。仙曹謫限三千秋。</text>
<title>滇上漁人玉象骨短杖行</title>,<text>靈蛇呑象骨橫頸。叩齒冤泣血崩逬。龍公掀手拔其根。骨徑四尺氣怒逞。河伯得之削爲鞭。驂螭敲鐙聲硬硬。滇上漁人夜垂釣。瑞光羃波隨釣綆。江妃水神惜不得。非石非玉如新鑛。波洗沙捺巧鏤鎪。理白紋紅噴血淨。短節促勢掀細鬚。折竹補成當直柄。鏗然石徑杖而出。月下飛奔滄海影。何來老褐夜叩門。眼爍火珠靑毛脛。低頭懇致水府語。投以雙珠煩苦請。暗中相換豈無以。此事怳惚難要領。吾聞虬虬 誤 攀尺木。飛雷假靈搜犇騁。又聞羲和操火鞭。捶撻日馭軼浮景。此物無乃神所持。至寶不合留人境。願爾且投明珠謝水神。靈貺非榮從可警。</text>
<title>第一樓歌</title>,<text>西江水綠臥牛靑。第一高樓枕江汀。孤帆客歸楊花渡。長笛人倚伏波亭。淸風徐來洗米塵。江鳥時至下空庭。樓中之人綠雲髮。對案空吟黃庭經。有時興到句淸圓。秀語欲奪春江馨。正堪遠屛鴈吏。乍喜潛掣通客鈴。更把釣竿下三浦。欲學漁人臥秋舲。塵服枉殺江湖色。獨倚欄干歌滄溟。</text>
<title>追和李十七子安梅花見寄。贈蘇門長老。</title>,<text>鵝湖逋客形槁枯。每逢山水便絶倒。偶然流落塵土裏。十年空被花鳥惱。孤山山下梅花村。却恨蹇驢歸未早。江邊一樹照寒漪。月下來看愈淸好。花間沽酒踏香雪。醉舞紛紛月自掃。春光如酒酒未盡。萬事問花花已老。今年堆病臥江戶。悵吟遺篇澆醉草。聞說嶺外梅早發。不必訪花趁春昊。</text>
<title>峨嵋歌。送子禎。</title>,<text>我昔南遊踰墾嶺。千疊峨嵋倚高秋。懸崖層壁堆滄海。左腳月出照舒州。峯頭天風吹月來。月色初夜入西樓。樓中忽逢峨嵋客。起望峨嵋天畔浮。興劇山水在咫尺。欲往從之竆幽搜。是時新秋雨淋野。橫潦不落溪無舟。長郊涉馬泥沒膝。山瀑浸橋水入輈。中途而返何足言。君肯挽我我不留。邇來聚散劇浮雲。鴈度鷰飛何紛紜。長安十載聽秋盡。每憶峨嵋輒思君。忽覩夫君來驝社。恰似西樓望月夜。夜宿朽溪霜鍾動。素月初出終南凍。急回芳尊成小宴。共敍衷懷淹歸鞚。我今薄宦厭奔走。知君决意臥田畒。藍溪石田松下道。茯苓劉根顔色好。他時匹馬相從久。痛飮勸我歸來早。送君歸兮奈吾何。悵望峨嵋向秋昊。</text>
<title>緩歌行。爲李七作。</title>,<text>世人紛紛趨名位。榮途傾奪無時已。世人蚩蚩服貴族。高門敗度相繼起。是知勢利不足言。是知世類不足恃。吾兄十載滯臺侍。吾兄六十安素履。冬煖呼寒年豐餓。妻能聽夫父詔子。擧世昏湎我不知。擧世奔趨我不追。有時慷慨撲筆起。但問朝廷有是非。今年上書死不辭。朝野凜凜心獨嗤。西批東銓不敢假。我非棄世世棄我。終南避地久家居。樓上聽松樓頭臥。松風澗水相寤寐。山嵐山雲相枕藉。不語不笑獨向天。隨事盡言心猶果。終身媚嫵悅宰執。避凶趨吉何爲者。</text>
<title>戲題鄭河陽短幅鬪鯨圖</title>,<text>鄭公畫癖愛神物。開錦拈作雙禿尾。歘然長風吹滿壁。海石漠漠生雲氣。黑質交回拉鐵骨。仄島慘裂泣巨鬼。吼聲入地疾雷動。怒沫噴空白日湧。蒼茫不覺是丹靑。咫尺但驚波濤 缺。憶昔烏巒觀蓬瀛。雲霧合沓鬪兩鯨。石走沙飛翻滄溟。至今神魄凜自壯。對汝丹靑更渺冥。</text>
<title>訓狐行</title>,<text>夜來雨來天昏黑。竆巷風高重茅濕。惡鳥飛鳴行啄屋。屋破床漏勢轉急。中夜起坐百感集。吾聞惡鳥一身具六翅。呼號鬼魅招灾厄。啄雌攫雛不足論。矜凶挾巧著自昔。先王刱法薦解祠。此豈有意絶其族。竦身力跳勢彌厲。業工陰伺能傾覆。天陰雨濕偏怒號。其聲砉倐還局促。皇天愛憎豈無由。惡音不悛肯容釋。人間禍福緫悠悠。此身當死奚足惜。秋雲慘錯白日暮。呑聲獨泣倚簷隙。咨爾稟性莫倉卒。使我不得保家宅。嗚呼使我不得保家宅。夜長秋燈霜注壁。</text>
<title>白苛陂</title>,<text>行到白苛陂。高墳何崢嶸。悲風吹白楊。四面皆秋聲。借問阿誰葬在此。云是前代高陽生。高陽生有賢弟。左提右掣避胡兵。白刃之下爭一戮。胡人爲之封孤塋。孤魂化飛鳥。自名爲鶺鴒。原上風常寒。哀鳴急難經。山中連理枝。榮枯不相待。東風不解作寒食。白日空照靑松樹。行人駐馬酹孤魂。道傍觀者淚如雨。靑山不頹水不絶。此恨悠悠無時滅。</text>
<title>望海宮曲</title>,<text>昨日之日豈長爲昨日。今日之日豈長爲今日。宮中歌管聲未畢。江上秋風芳蘭折。人生歡樂能幾何。萬事悠悠東流波。爲君作遨遊。春光若敎日長在。其樂不可休。</text>
<title>濟宮曲</title>,<text>扶蘇山上花初開。齊王三月醉不廻。宮中美人桃李顔。鳳吹搖宮彩霞來。樓臺驚蹙影倒河。靑娥百隊發棹歌。棹歌未畢採菱曲。江上落日風雨多。芳菲度盡奈秋何。</text>
<title>對酒吟。寄李伯訥。</title>,<text>十萬靑銅買靑春。金尊酒綠春無塵。停盃忽作猛虎吟。丈夫豈肯言苦貧。呂尙未遇文王時。祗作屠肆皷刀人。韓信頗亦尋常者。長身摧折出袴下。大人虎變世莫測。攀龍附鳳勢絶急。當時一妻與少年。終身悔恨嗟何及。我是湖海漁釣客。高歌百尺樓上起。一朝馳逐屠沽兒。十年汩沒塵土裏。鵝湖三月煙水綠。扁舟起掉春江美。桃花半落覆楊花。赤鯉河豚初上水。黃帽靑鞋早歸來。側身南望吾老矣。吾老矣春欲暮。棹歌去逐鴟夷子。</text>
<title>楚南行</title>,<text>楚南豪貴氣凌雲。傾財結客何紛紛。君王新寵李園妹。春申不納朱英言。自言繁華長相隨。自言富貴終不移。滿堂賓客三千人。明日報恩知是誰。聞道文信死西秦。勝似園中椎死人。臨難捐軀報國恩。至今空憶信陵君。</text>
<title>西樓憶李長史，金司勇。</title>,<text>昨日之別令我頭欲白。今日之別令我心中憂。客裏歲月苦易度。人間聚散何悠悠。征馬呼號漢水白。鷰鴻錯落秦雲秋。東門衰柳對惆悵。何人肯復爲我留。西樓白月出酒肆。憶君苦歌含盃醉。酒欲盡愁難去。歌轉苦君不住。綠水湛湛孤帆遠。靑天浩浩長路晩。水不絶兮天長在。別意悄悄何時斷。</text>
<title>雇人行</title>,<text>西江雇人健於牛。兩肩𡾋峗如土阜。每從販船巧財利。巨商捐錢聽奔走。淸晨比肩集江門。較量轉輸立良久。卓午南風不欺潮。邂逅舴艦私傳受。終日負米得雇直。筋力攻食恐在後。肩背坼皮皺生塵垢。終身勤苦得自給。但恐任重老無有。鮮羹白飯無飢歲。男自供薪女篘酒。道傍流丐何爲者。但能乞飯指其口。</text>
<title>女掃米行</title>,<text>西江老醞束兩䯻。一生仰身倉中食。業工掃米捷供給。不憂豐凶攻筋力。長夏倉庭萬斛入。稻米流地收不得。短裳結束擁篲立。擧身投隙勤收拾。薄暮戴橐集市門。當風揚塵成玉粒。年過四十無夫兒。在倉時多少家宿。烏鬟垢膩米粉並。掠鬢薄粧荊釵禿。終朝勞極夜深臥。睡美不復憂饑腹。自歎力董日耗乏。轉恐資粮苦艱急。日煖花困臥石根。漕舶春謳成哀泣。寄語江上負米卒。汝須自力難久給。</text>
<title>屛山歌。贈李子野。</title>,<text>錦水兩湖之大都。世稱文獻多名儒。古家最數李西伯。傑出雲孫才獨殊。少年學詩名譽早。前有牧老風格好。神驥歷塊風霆邁。大貝懸秋日月皓。去年辭家信馬鞭。乃叔作宰洛水邊。屛山春發花滿樓。白日黃家壚頭眠。座上佳妓桃花色。尊中美酒斗十千。醉倚錦筵劃絲竹。逸興高吟山水曲。行尋武溪掃白石。退陶行處蒼苔綠。丹崖滴翠洗酒痕。澗水風松墮香幘。歸來閉室玩羲易。始覺衿懷如有得。業攻文章徒形役。名過曹劉知何益。君不見晦翁南嶽遊。浩氣槃礴蓋九州。何用傑句驚鬼神。只得吾道凌滄洲。人生衰老意慘錯。披髮獨吟風颼颼。</text>
<title>奉別元承宣赴安邊府</title>,<text>長白胡山從天來。東入鐵嶺何崔嵬。雲間盤磴萬丈坼。嶺下雄藩千里開。安邊西北枕大海。國島縹緲鶴浦臺。鶴浦使君問誰是。相國之孫金鑾士。長安八月設祖帳。日暮鴻鴈渡漢水。勅書朝下銀臺空。使君五馬靑獅籠。胡笳羌笛琵琶行。匣裏寶刀三四鳴。是時邊警起山戎。胡兵轉鬪靑島東。麒麟合沓築壇下。雲霧晦冥懸金宮。九重誰釋旰食憂。丞相拔擢能擧公。意氣不憚動行部。思作從前雲中守。舊經下邑名譽早。身作長城更何有。臨別苦歌丁都護。酒闌起揷雙匕首。咄哉吾叔文武俱。他日看取印如斗。</text>
<title>送景曜</title>,<text>對酒望秋天。惆悵送遠客。靑門繫馬楊柳樹。落日聽鴻長安陌。夙昔睽離向十年。秋風邂逅同一席。念玆聚散不可常。且將斗酒終今夕。五更都門雞三唱。九衢鍾凍霜華白。塞上千里少人行。此行蒼茫誰不惜。邊頭日月苦覺飛。問君西去何當歸。胡姬壚頭笑春風。玉壺沽酒繫靑絲。手中彈曲紅箏柱。花底勸客金屈巵。芳草到處堪留連。陌上楊柳心空知。醉中高樓畫角聲。關山一曲淚堪垂。</text>
<title>謫仙行。贈飛卿。</title>,<text>太白不作蒼生愁。四十高臥徂徠客。一朝召致赤墀下。白璧黃金賜顔色。酒中不知有天子。况乃脫靴高力士。文章落筆詞客稀。片言出口賢豪死。豈意未酬拔擢恩。竟遭中途讒佞言。長歌揮手辭京國。黃雲掛席竆吳園。衡岳洞庭連七澤。九江日落江湖白。斗酒跌宕覽雲煙。天下共笑爲狂客。朔方感激汾陽兒。中原萬里血淚赤。豈直洞識英雄人。亦足談笑靜胡塵。時危慘憺碣石風。萬事摧折人中麟。神仙終古不得志。安期失所歸海濱。</text>
<title>暮歸光崇寺中</title>,<text>山徑崚𡾓草頭黑。上坂下坂將欲夕。山頭落日楓葉赤。澗石多風溪水碧。緣岡蔽榛路未得。虎嘷熊咆怕歸客。薄暮始投僧聽法。不信人間有行役。</text>
<title>空倉雀</title>,<text>空倉雀。上倉下倉鳴促促。牆高地寬白皪皪。將雛啄啄珠顆穀。輸倉的是官家足。驅車覆餗粮簇簇。兒童誰敎汝挾彈。身小不復畏飛鏃。長時輕隼下長廡。暗中禍機紛相觸。秋郊禾黍田确确。上有白日下靑薄。高飛嘲哳奈汝何。一俛一啄從無厄。</text>
<title>冬月喜阿季猝至</title>,<text>歲云暮矣北風凉。遊子鬱鬱思故鄕。三江白日寒悠悠。赤峽鵝湖暮雲長。弟妹經時不得書。客遊歲月增悲傷。淸朝倐然見阿季。何人致之在我傍。天長地濶海深遠。鴻鴈南來集天霜。別久莫問我顔衰。汝今長成鬚已蒼。語到親知心更㥘。中間存圽何怱忙。萬事傷心慰藉久。喜劇感淚仍霑裳。空簷竹風動寒酌。晴牕素月連燭光。誰言形影隔千里。會合俄頃供一場。興來拍尊星斗粲。軟語促膝夜未央。已遣軟泡辦中厨。更喚美饍出小房。兒童喧嘩競歌舞。我亦奮身起推床。人生豈無聚散苦。久隔相逢憂便忘。後輩應少汝才良。於我難弟愧元方。世間得失心已了。高視乾坤醉茫茫。相携祗欲苦死留。老病荒城愁轉狂。</text>
<title>贈南仲則</title>,<text>客從吳門來。走馬平公臺。平臺客散生秋草。美人如花映金盃。香醪十斗不醉人。楚歌吳語令心哀。是時雪花滿梁園。貂裘氣凜淸浮埃。世人不讀上林賦。於汝豈知長卿才。徘徊六合無知己。臨邛草綠可歸來。</text>
<title>送吳使君</title>,<text>吳地蠶眠黃鸝早。漢陽三月生碧草。碧草連綿斷人腸。匹馬迢遞靑門道。美人一曲陌上桑。使君聽之顔色老。玉壺勸君繫靑絲。桃花撲酒凝紅脂。嬌歌欲語春正濃。當筵惜別醉莫辭。爲報東山謝妓在。風流何用秦中兒。</text>
<title>憶昔行。酬徐元德。</title>,<text>憶昨泮宮策名日。年纔弱冠聲爀然。詞翰跌宕八俊上。氣槩縱橫七貴前。瀛洲學士許升堂。醉中落筆驚四筵。自謂靑雲立可致。豈知白首被人捐。長安花鳥枉殺人。高陽酒徒散如煙。南歸鎭水掉扁舟。白鷗春波江可憐。靑鞋黃帽歸來好。賣得鱸魚作酒錢。</text>
<title>儒士</title>,<text>東方院宇何代作。嘉隆年間豐基設。靑衿胄子倡湖學。白鹿遺程啓俊傑。斯文豈救末流弊。刱在中間皆毁撤。殘經破壁絃誦絶。招提鍾皷連嵽嵲。</text>
<title>石蟹歌</title>,<text>老蟹不知有戈戟。束縛長爲人所養。擧手泣沬訴苦恨。千年解殼殼爲石。是何郭索忘古今。不獨無腸亦無心。泥多往往浸呀眼。雲氣不散江蕭森。阿誰更向水中怒。平生不恨爾雅誤。但怪玲瓏腹見骨。中含野稻秧針古。知爾前身報海神。路逢波仙談屍解。至今東海多種子。海上小石靑磊磊。</text>
<title>吹角行。贈李節制。</title>,<text>羣山鎭外滄海流。羣山鎭中關月秋。戍兒吹角向關月。樓頭月照古沃州。座上何人憶故鄕。使君家住平觀頭。平觀東北卽胡地。胡笳羌篴令人愁。江南八月霜早飛。歸客傷心秋草腓。小婦機中相思字。吳娃壚頭金屈巵。男兒得意重遠遊。不須聽曲怨別離。曲房金爐夜正午。錦燭煌煌明星遲。軍中擊鼓酒千斗。壯士舞劒蛟龍吼。興酣共惜漏箭促。樂極終宴蕭瑟久。更把良晤托心期。邂逅得親英雄姿。人生託交貴同心。長歌爲君揚淸眉。聞爾明年解紫綬。單車送上交河口。交河磧裏鴻鴈稀。月裏聽角相思否。</text>
<title>送韓少年</title>,<text>男兒十五骨格美。擊劒學書髮垂耳。春壚醉傍胡姬飮。楚歌燕筑向城市。靑坡柳綠午門雨。落日相逢渡漢水。沙頭沽酒餞君去。官槐蔭溝黃鸝語。高 缺 投轄諸客驚。舊着綈袍丞相與。世人知君懷壯圖。富貴皆言少年致。遨遊日月若不貸。折節爲名莫虛棄。歸家自合讀聖經。臨邊何必要褰幟。君不見漢家功高身不賞。至今人笑傅介子。</text>
<title>折薪行</title>,<text>郡國不但乏斗斛。無有一山植草木。况經春蟲松樹死。山谿盡日稀樵牧。長欃少婦行採根。塚上無復春艸綠。野老行泣驅不得。日暮獨向山中哭。願聞官家修舊典。重令士庶設板屋。老夫不用房突燠。</text>
<title>李節度白雲放兩鷹歌</title>,<text>穹壑糾撑聲沸號。露積崷崒白雲皋。秋杪霜緊下健鶻。駭兔山雞疾呼嗷。將軍角鷹十二翮。淸晨臂出北風高。玄鷹緊腦待人呼。猛氣直欲脫鏇縧。竆陰急景天地遠。碧海怒濤紛洶滔。白鷹亦具神俊才。疾眼不啻見秋毫。爲君百擲不辭勞。將軍雕弓赤羽箭。健夫雄韒蒼猊獒。令嚴圍合九原空。格張罦設傷哀猱。弓鳴霹靂鷹欲下。老雉出沒倚蓬蒿。巨獸恇駭皆授首。殺氣錯漠血腥臊。悲臺校獵還置酒。將軍把盃脫皁袍。日暮風沙動山窟。辟易虎兕求其曹。羽毛盡戕亦已哀。樂極何須矜氣豪。冬狩春蒐自有制。騶虞鸑鷟久遁逃。君不見尼父掩面傷西狩。吾人與物俱不遭。</text>
<title>戲作鄭河陽爲鶴巖枯木歌</title>,<text>鄭君能畫不能詩。槎川老子來相賦。丹靑不必盡神妙。新詩數吟多態度。雙林絶麓常合沓。道峯松柏無朝暮。仙鶴苦叫哀壑返。蒼杉倒撑枝榦古。厖眉老翁憩松根。側耳松風看嶺霧。超然無乃是陶君。忽憶歸身依雙樹。久經山僧時獨見。應有逸翮空來護。松巓飛瀑動神魄。山谷漠漠雲氣聚。嗚呼鄭公且莫放筆爲直榦。得不蒼茫神爲怒。</text>
<title>老牛行</title>,<text>君不見內司僕內兩大牛。歲己未間宮中飼。健骨知是近峽鍾。前自漣州朔方至。絆之尙帶內紅絲。知爾曾經親耕時。至尊所用不敢褻。終年惠養任自恣。月糶沙苑十包穀。食之豐飽意轉蹙。觳觫雖無過堂禍。局促不復放野牧。歷塠空狎內乘黃。簸麓時逐上林鹿。黃鍾隱地聲洪遠。革角瑩日氣淸淑。隴上茁茁豐草美。布糓處處喧把耟。郊煙牧笛夢依俙。轉益愁向騋牝裏。靑麻作繩金作耒。一耕可以通其意。涓人圉僕豈解此。謂徒費廩數潛詈。春暄日美立巍然。行卽忘草臥聽泉。心遠意促反低垂。非汝不才地使然。投閒越分更何益。不如早許歸東田。早歸來。日墢千畒下田眠。</text>
<title>西江放魚歌</title>,<text>第一樓下西江濆。漁子沈網截黃昏。雙椎擊舷作木聲。沿江上下驅魚羣。衆魚膽怕盡遁逃。大鯉陸粱怒却奔。力疲眼眩江深黑。往往投罟不自分。江風蕭瑟收網急。素鬐奮擲心猶存。致之碪几腮欲鳴。此豈有意雷雨爭。老夫忍口不敢烹。敎兒卻放向滄溟。楊花繞遶杏湖東。曲岸直與沁海通。異時霹靂破沙窟。會汝跳蕩隨飛龍。玄景沈沈江湖白。天門咫尺爲誰雄。</text>
<title>趨走行</title>,<text>我昔十六初加幘。趨走長老如童僕。庭前終日候顔色。上堂低氣問寒燠。卽今少年氣俊銳。見我老醜向我揖。當面脫冠仰面臥。小相違拂詬辱集。衰病轉覺處身難。傍人怪我顔悽惻。君不見晉代風俗禮法壞。悵望落日重歎息。</text>
<title>太倉行</title>,<text>一自太倉刱新法。歲糴漕稅三萬斛。一年纔支百官俸。四節兼差內需穀。往時倉官心非潔。今時倉官廉不足。每年各損六百石。下吏全容爲盜賊。一官自好不得由。三官協心害復作。官家浪給斛三升。冬節加米更何益。籌員漫不問。度支無復勅。船人和水罪在一職忝。衣冠宜自惜。哀哉下民上供時。鬻子賣宅難免辟。朝家咫尺尙如此。何况外方爲民牧。</text>
<title>戲作元靈篆籕歌</title>,<text>昔年我讀禹鼎周石皷。字畫如臼徒茫昧。其下嶧山亦缺訛。斷行聱牙不可句。古今一律神狙伏。如何得究蒼頡意。元靈漢室之中郞。發憤追告搜神髓。天公與巧兼與力。篆籕崛起勢贔屭。劃然分寸出奇怪。老槎搘石刀斫土。騰蛟飛蛩無根蔕。霹靂蒼茫懾天地。俄頃雨歇秋天色。星月欲僵光森邃。較度毫芒不可測。分別頭角失所據。蒼史突過雖不易。字軆彷彿如蛇虺。怳然歸身歧嶧下。手剝蒼苔讀鑱字。鍾峴逢元靈。共作翰墨戲。磨崖勒鍾不可得。撲筆飢臥吟秋雨。我爲元靈惜蹉跎。上告天公收吟哦。天時混沌貴無名。有才如此何足多。吁嗟元靈奈若何。重爲告曰卽今經傳多錯誤。文從字缺難究趣。當世諸公頗好古。每欲鑱石剔箋註。元靈旣有中郞筆。何不喚來書數部。屹然鑱立鴻都程。口授諸生業俱精。豈徒生今世。復得見石經。得不使後之人。稱我文化軼東京。</text>
<title>赭額馬行</title>,<text>君不見周穆王八駿馬。千載按圖求不得。忽見天廐兩乘黃。始覺良工摸畫逼。麒麟與毛雲作鬃。虎骨開脅龍排臆。才兼踶齧世無敵。超越大都如咫尺。耽羅三百九牧屯。此馬第一字赭額。守臣不敢私育此。食之豪健歸僕寺。御苑騎騶第二場。終日侍君當君御。君王自有此兩馬。御乘千數皆不顧。白日龍池親賜浴。閭闔漠漠生煙霧。耳毛何由長一尺。霜蹄應須破千里。衆中獨立神凜然。捎尾更覺飈風起。安得曹覇丹靑手。摸與神俊古與比。從古神物有竟時。只恐留骨空買死。嗚呼金臺寂寞秋草綠。樂毅劇辛亦已矣。</text>
<title>江上夜漁歌</title>,<text>扁舟滄浪叟。夜漁淸江上。江天月色連上下。白髮相對影三兩。叩舷終夜作柝鳴。魚駭往往自投網。寒罾細鱗三十貫。月夜歸家淸夜半。漁歌一曲唱未盡。山影沈沈蘆花亂。</text>
<title>杜宇行</title>,<text>君不見雲安之山越峽深。杜宇嗷嗷春哀呼。聲聲局促口流血。春陰日落谿谷隅。行隨百鳥不同啄。出避鷹隼愼保軀。前身誰稱望帝尊。羽化不禁形覊孤。憶昔太阿手自持。竄跡深叢胡爲乎。鑿石通牛誠愚騃。何况養虎虎生貙。誰能送汝置華屋。滿殿歌舞踏𣰽毺。雄逐雌飛空漂泊。更向東風落蒼梧。楓林黃竹雲雨遍。江花野草春恨俱。蜀中傳說謠俗同。卻稱舊主心長吁。錦水劒閣不停逝。夔峽孤城多春蕪。爲報江南風土惡。何不飛去向舊都。</text>
<title>尹節度赤驃馬歌</title>,<text>古來一日行千里。前有八駿今赤驃。奇姿不須論色相。畫圖莫能狀神妙。龍骨交開兩臆張。紫星夾照雙瞳方。衆中逈立氣深雄。軒下牽來生長風。吾知龍媒世無有。煙霧授精雲作𩦲。執覊胡人剪六騌。淸晨鞴出天山東。雙蹄驀坂一道電。踶殺山中千年熊。鍾城節度人中駿。聲價歘翕與之同。燕臺碣石顔 疑誤 爲勞。一心與馬馬能通。伏櫪未覺千金輕。執策始知萬疋空。節度旣有此駿駒。何時出門西擊胡。西擊胡。歸來直拜漢金吾。</text>
<title>戲作秦子畫東海雙松圖歌</title>,<text>秦子別我行千里。東入蓬萊觀海水。致身萬松之亭上。臥聽蒼濤松風裏。杆州使君勤邀致。醉吟放筆高吟起。醉墨濡髮三千丈。兩株蹙入碧雲障。蘚皮剝落龍虎骨。老髯矮禿鯨魚浪。扶桑朝日向東來。翠蓋紫氛相摩盪。似聞先王駐輦地。怳然東廵羽葆長。落落已滅歲月痕。高高自多笙簫聞。我亦去年竆東海。長風繫馬坐其根。葉間爽籟六月回。枝上仙鶴爲徘徊。人生少壯豈長有。畫裏枝幹今已朽。見君此畫嗟歎久。悲歌悵望陶隱君。逸興杳冥靑松園。何時與君往斲蒼虬根。共駐仙人氷雪之童顔。</text>
<title>崐崘行</title>,<text>登崐崘覽八垠。日月之行地中出。洪濤萬里浴出兩金輪。天地有時盡。滄海復何存。海上蜃樓起空裏。銀闕金臺從如此。蓬萊方丈空相待。安期羡門長已矣。王母種蟠桃。千載一結子。顧笑周穆王。春風徒相望。我欲談天到天外。竆極三光凌大荒。仙無人海茫茫。</text>
<title>上蔡行</title>,<text>六國擾擾决雌雄。山東豪傑盡走藏。燕丹祗貢督亢圖。齊國徒稱田宗彊。中車傳令新趙君。滅凶除㬥能成勳。秦政自是㬥戾人。彊謀後圖徒紛紜。疎斥扶蘇豈無意。萬事盡輸蒙將軍。可笑上蔡舊布衣。百年負國無負軀。</text>
<title>聞李濟叔 實 櫬向珍峽</title>,<text>伏龍鳳雛不易得。人或遇之終未覺。虎豹伏草難掩身。麒麟出郊空折角。黃馘枯項復何害。匪我捨世世棄我。秋船論抱宛昨日。別時餘淚江中墮。</text>
<title>送朴羽林充淸北防禦十二韻</title>,<text>巴嶺漢城北。蕃關浿水東。秋凉欺客鷰。曉發聽賓鴻。地以關防重。官仍廟擢崇。暫休憐袂短。將別畏罇空。旗動蛟龍雨。笳飜草木風。霜蹄千里破。白刃萬夫雄。裹革須酬國。憑鞍豈顧躳。朔營留郭相。陜服待吳公。氣孛狼星惡。譙傾獸角童。胡情妨逼迫。兵事貴周通。政要懷綏策。何須戰伐功。扶桑控肅愼。早晩掛彤弓。</text>
<title>酬贈穆之見寄八韻</title>,<text>自予辭洛社。且復臥溪廬。鄕里招邀數。親朋記識疎。漁樵添舊伴。泉石得新除。垂老憐多病。傷時恨卜居。經綸才莫逮。翰墨興難攄。天地靑春晩。江山白髮餘。竹亭新放鶴。柳潊欲生魚。採藥隨韓伯。敲琴向仲舒。寧題乞米帖。不作入京書。萬事多關慮。幽居始晏如。</text>
<title>謁李提督廟</title>,<text>慘憺龍蛇際。飛騰戰伐功。時危疲社稷。武定策英雄。擧世聞寧遠。名家出鉅公。戈奔應奪敵。鋒突已鏖戎。諸將聽楊僕。偏裨引呂蒙。衝梯百道合。傳檄兩都空。日月鯨魚浪。關山兵馬風。鴈行聯鐵券。虎士擁花驄。力竭事如昨。恩遺感自通。丹靑立虛廟。劒珮上高穹。銅柱悲橫笛。扶桑憶掛弓。盤甍坼畫鵠。錦帳裂華蟲。海內氛塵滿。中原曆數終。出師常眷眷。救難恨怱怱。享祀傳仍久。皇壇俄又崇。精靈應陟降。契合更昭融。漫竢興中報。難逢虜運竆。星辰元拱北。江漢祇朝東。列聖膽薪苦。遺民涕淚同。金笳連薊碣。秋色滿崆峒。</text>
<title>林公祠</title>,<text>滄江流未盡。老樹閉虛庭。水竹斜秋影。川霞駁晩形。蒼茫何代廟。獨立暮江汀。地肅魂如在。神依事不經。繫舟爭瀝酒。過客數陳馨。風落將軍樹。天空大角星。弓刀迷歲月。巫覡醉丹靑。祗是雲仍盛。終看祭祀聽。虫書雕畫壁。神旆颯精靈。晩歲悲遭遇。殘生恨醉醒。高才堪悵望。異代但飄零。欹枕看浮席。漁樵鬧擊舲。</text>
<title>送金桂谷七丈赴防禦</title>,<text>契托婚姻重。官仍討捕崇。緋袍暎衰日。皁蓋趁秋風。祖席聯諸宰。詩箋出上公。筵辭銅極峻。班掇喉司空。下邑郞官峽。餘威御史驄。繡衣兼詗賊。紅靺得聽戎。府里荒畦外。樓臺亂水中。灘航飜渚鷺。衙角答賓鴻。王伯東南歇。山河氣力雄。地惟關嶺劇。俗則貊蠻通。岐懻恩難及。懷綏計實竆。臥治須汲子。儒敎起文翁。簿牒行多暇。琴歌雅不終。復聞多秘藥。能藉攝生功。黃 缺 髩堪黑。丹砂顔欲紅。刀圭分自惜。鐺鼎術應工。吏隱今梅福。神仙舊葛洪。飄零楡峒客。疇昔竹湖童。貌謝心徒死。年侵疾又癃。殊知虛激賞。鹵質轉愚蒙。敢道吳公薦。眞成許椽聾。靑冥悲落羽。白日恨飛蓬。遠別灾誰救。相看意反怱。淸江供發夢。墜露滿庭桐。</text>
<title>歸家</title>,<text>吾廬鵝水側。物色勝他鄕。柿竹千家映。蒲菰九潊香。登臺宜遠柳。開戶足漁梁。早歲靑鞋客。新歸白髮郞。哀鴻頻落木。別鷰更斜陽。人事從休泊。天時劇愴傷。行當問樵牧。誓不逐圭裳。月借玄眞舫。茶供陸羽觴。淸流心屢協。嘉客興難忘。海鳥元相逐。川魚好自藏。在貧還淡泊。垂老獨安詳。千載弔龔淚。凄凉挹楚芳。</text>
<title>道中逢江南遷客。蒙赦西歸。</title>,<text>巨瀛鰲島遠。震索鶴宮新。雨露廻南斗。風雲繞北宸。丹書仍赦典。紫誥降恩綸。淘汰眚灾案。招回放逐人。氣醒吹谷律。魂活蟄湘鱗。白日無私照。靑春發至仁。天平帆動地。日浴海浮津。蘇軾覩爭快。虞翻枉忽伸。臺陰生翠柏。江色晩靑蘋。更覲重華帝。虛傷賦鵩臣。鄠郊歸鶚鳥。豐坂踏麒麟。再度花塼影。重霑玉殿塵。網恢懸曠廓。檻折表嶙峋。讜論寧懲薤。良工不棄珍。擔簦久客路。傾蓋托心親。張耒初辭宛。陸機將入秦。停驂淮水岸。藉草漢陰濱。古誼傾三世。憂懷試一陳。遽然邂逅得。奈此別離頻。關樹征鞭起。迢迢愛去輪。</text>
<title>哭柳都護歸櫬</title>,<text>傳聞都護櫬。新逐下江檣。大樹風飈急。丹旗雨雪雱。別離方涕淚。消息遽存亡。恨水蟾波咽。愁山鵠嶺荒。哭民春罷社。買妾夜辭房。肅肅句陳列。蒼蒼大角芒。談兵非宿昔。跋馬接輝光。宇內干戈靜。行間歲月長。憂聽鬢共白。銜許綬仍黃。到老才多見。超班意漸敭。雄藩看咫尺。獨鎭入排張。餘事儒家業。馳名翰墨場。壺投簷雨細。琴奏竹風凉。異色謗何害。眞衿愛不忘。天騏纔奮迅。谷虎忽摧藏。寂寞留徐劒。凄凉訪戴航。孤雲身獨在。萬事病尤尩。聞鐸看秋月。裁詩報夕陽。漬綿難自往。歸紼有餘傷。陌上曾攀柳。靑靑滿異鄕。</text>
<title>贈尹都護府伯</title>,<text>靑冥出勇將。大陸落秋風。戈抉胡雲黑。旗翻塞日紅。威聲排皁鶻。殺氣擁花驄。偉略當朝傑。高才命世雄。國家曾際難。徵起許從戎。鄴下初歸虎。岐陽已卜熊。胷虛千甲整。槍突萬人空。授鉞登壇近。分符列郡崇。雷霆憑叱咜。魚水動昭融。湖臬俄升擢。西樞忽 缺 通。勒兵秦白起。啣劒晉阿童。舟檝控南極。煙花繞北宮。憂心常不慊。勳業庶相從。氐羯騰麟建。攙槍纏渭潼。中原方逐北。餘孽恐驅東。馳擊推吳漢。留屯仗呂蒙。睿謨恢覽遠。丞相擧先公。列校心仍壯。逃胡路盡竆。三年稱考績。一出有成功。但恨別離後。居然歲月怱。素書沈釣鯉。歸夢寂飛鴻。棨節來何晩。漁舟去與同。聖朝嫌短褐。旅食惜飄蓬。且却班生筆。爲君賦掛弓。</text>
<title>遊上院贈蕭禪師</title>,<text>淨地禪坊闢。諸天象敎雄。臺懸羅濟日。塔湧宋元風。苔逕縈花濕。松門照水空。雲霞生棟宇。河漢立檐櫳。景昗聞淸磬。杉險掩古宮。錫飛蒼靄裏。人語翠微中。客路紛回復。師心感始終。遠公明鑑炯。支遁俊心通。月色留溪屐。山光隱櫪驄。誰知一笑後。更此勝遊同。屢接傷時變。無衰愛佛功。熊江流甚細。明發逐人東。</text>
<title>奉李春曹內苑應制</title>,<text>閶闔嚴宸蹕。衣冠扈冕旒。春風移玉仗。朝日耀朱樓。翠管凝仙樂。靑槐蔭御溝。心欣花盡發。情豫葉相稠。酣飮塗山戒。旅獒召老憂。君王無闕失。瞻望羽旄遊。</text>
<title>仙臺春眺</title>,<text>岳麓迎春曙。高臺眺遠皋。輕寒銷碧瓦。泫露發紅桃。柳色縈軺蓋。槐風蔭省曹。馬盤箭場草。人醉柏坊醪。聖化雄文物。兵威肅羽旄。不須愁朽質。近日訪良髦。</text>
<title>南樓陪從叔觀察公夜集</title>,<text>南紀關防重。山河表裏開。丘陵留古碣。草木出荒臺。漢主興龍業。公孫躍馬才。雄圖猶曲唱。伯跡竟塵埃。暇日旌麾動。淸秋鼓角哀。朱樓城縹緲。危堞客徘徊。錦纜看離棹。春葩聽賞梅。歡娛終永夕。聚集得親陪。坐待蘇仙月。更斟寅亮盃。街鍾催下鑰。門柝報更回。</text>
<title>和李員外奉呈杞溪相公</title>,<text>喬山弓劒遠。天地小臣餘。前輩典刑在。朝廷禮謁疎。安危雙涕淚。進退一茅廬。政合詢黃髮。遽然謝玉除。春星聽履遠。江月繫舟虛。顧笑三槐客。多慚魏野書。</text>
<title>寄衱兒輩</title>,<text>暫省家人去。還驚痘疾隨。稺孫終不救。弱子更多危。涕淚空無賴。神明或有爲。情傾悲到骨。憂脫喜舒眉。死者嗟何及。汝生庶得支。孤花夕吹急。嬌鳥暮春宜。命薄稀全慶。天高邈厚施。間雖言暫笑。難免泣潛滋。萬事須渠輩。吾衰能幾時。明朝忍一別。消息恐長疑。</text>
<title>寄弟</title>,<text>吾衰多疾病。薄宦是何名。擧世絶知舊。他鄕隔弟兄。倩兒頻起立。憑杖聽扶行。何處得消息。無人問死生。春雲狎鷗浦。落日古鵝城。敢說封禪事。空悲誦藥情。繫舟身已遠。伏枕夢頻驚。爲報阿文道。蒼茫聽雨聲。</text>
<title>送族叔治狎牙海中征稅。兼管搜討。</title>,<text>南荒連塞墽。北斗接波瀾。馹騎江花暎。春帆海樹看。漁梁迷港口。市舶渺雲端。政急旁搜策。敢辭行路難。潛虞宜急詗。苛稅絶須寬。淵客贈魂石。川靈貢淚盤。天凉南鴈近。地熱北鯤摶。早晩風濤險。催歸謁上官。</text>
<title>送承宣四舅出塞</title>,<text>毛鱗天北極。狄嶺國西隅。沙礫境全磧。人民俗半胡。山戎頻警急。大鼻極憂虞。設冊包雲濶。連城跋地孤。禁中膺簡寄。我舅沐恩紆。隴月臨秋別。邊笳出塞途。沈潛恢遠略。凌厲發雄圖。氣槩衝龍劒。氛塵宿虎符。周流江海客。搖落歲時徂。依賴望深切。驅馳恨不俱。繞飛驚夜鵲。返哺急霜烏。半醉丁都護。臨歧涕滿鬚。</text>
<title>大駕陪仁廟眞幘。親謁南宮。</title>,<text>高宮配紫禦。翠桷霾天端。粉壁行回遹。崇崗轉屈盤。風雲繞殿宇。日月出衣冠。慘憺龍蛇歲。蕭條戎馬鞍。章新司隷覩。業復金甌完。鞱鉞參詢道。推轅已築壇。嗣王眞聖哲。國步遽艱難。社稷灾猶降。乾坤色欲寒。符分煙靄漲。戈拓雪霜乾。典法仍關石。瘡痍問劒瘢。頭流通漢岳。錦水謁長安。虎旅分神衛。鸞旂陟玉欄。丹靑疊蟒衮。冕佩拜龍顔。羽服連三陣。鵷行擁百官。春衝璿斗黑。荷拂竹廊團。明塞涓辰吉。誠融隔夜漫。中興尊建武。治道問貞觀。盛會喧歌舞。光榮擁路看。</text>
<title>送李右史 亮臣 赴北幕</title>,<text>天地秋聲滿。關河倦去輪。羇愁集兩鬢。薄宦送孤身。儒術傳家遠。危言伏閤頻。賈辭終賦鵩。孔袂竟傷麟。契合由來少。經綸不復陳。分旄憂絶域。草檄引詞臣。劒拔龍蛇吼。兵張虎豹馴。班陳宜上幕。頗牧自中宸。國待折衝急。人驚紀律新。屢陪心已激。此別恨相因。海樹秋初夕。邊城月正晨。特除聽拔擢。外補惜逡廵。嘹唳笳吹景。飄蕭馬起塵。不須歌出塞。愁殺玉關春。</text>
<title>送魯西尹節度</title>,<text>斧鉞照江水。將軍出海隅。臺隍雄八域。舟楫據三湖。才大膺分閫。威聲暢遠圖。阿童宜借蜀。公瑾已張吳。名叶羆熊卜。腰開虎豹符。淸霜森武庫。赤電掣花駒。幄設開留餞。衣冠出上都。供盤羊豕臛。贈劒鸊鵜塗。咫尺鯨波動。遲回馬岳孤。內箱虛笠轂。外屈惜馳驅。歷試軍容壯。徐看國步蘇。他時麟閣上。冠劒慴戎胡。</text>
<title>長城陪舅氏放眺</title>,<text>蘆嶺截南壤。靈江限北隅。城連楚山郭。地接帶方都。耆舊人誰在。推遷俗轉殊。三年泣罪謫。千里問竆途。賈傅終辭漢。虞翻豈返吳。仙班隔玉署。翠蓋叫蒼梧。閶闔春風滿。乾坤草木蘇。聖明光寶扆。生死任洪爐。邂逅萍蓬合。蒼茫歲月徂。喜深還涕淚。意錯各艱虞。對立苑篁碧。回瞻岬首孤。相逢能幾日。幽討盡名區。古刹乘閒到。圓峯發興趨。蹋泥聽馬驀。陟險借人扶。暫酹高公墓。因尋荻女壚。蛾眉留石黛。玉練濯川紆。翡翠含花出。鷓鴣入竹呼。他鄕堪取樂。一笑詎長吁。老驥心猶壯。靈龜骨未枯。只思齊得喪。不敢問崎嶇。屢誨如相豁。完名恨莫俱。臨岐歌橘誦。吾道日榛蕪。</text>
<title>贈李司錄</title>,<text>禮樂朝廷盛。君隣契合淸。調梅趨鼎鼐。列宿擁台衡。大府才猷壯。卑僚佐貳榮。邊籌參惟諾。書牘納聰明。暫醉車中吐。高譽座上傾。文章終有厄。儒術竟無名。擧世聽年少。何人惜老成。居然辭玉陛。不復謁公卿。霄漢泥塗遠。江湖歲月更。席前懷賈傅。麻裂憶陽城。久臥淸漳疾。徒懸魏闕誠。形羸斜景退。心弱早秋呈。水落魚龍影。天寒鴻鴈聲。孤懷書未達。一別夢還驚。末路憐同調。飄颻各此生。臨河馳問訊。叩枻濯長纓。</text>
<title>東社寄李十</title>,<text>微官解誤人。洛社屢經春。節序歡娛隔。存亡涕淚頻。羇棲秋益苦。灾疾日相臻。弟妹愁難覿。親知跡亦陳。奈無一字報。只許寸心親。東陌聽鳴鴈。南湖憶膾鱗。時方輕布褐。志已掩經綸。乞骨伺恩綍。隨身有釣緡。自傷忝月俸。安得久風塵。早晩扁舟去。招邀過竹津。</text>
<title>震溟卽事</title>,<text>經綸吾輩拙。際會此生休。朝野危羇跡。風塵兀抱憂。高秋送遠客。久雨赴新愁。病態煩相及。衰容不待求。親朋渦峽內。弟妹震溟陬。信使終稀濶。山川更阻脩。杖藜心寸絶。伏枕淚雙流。北闕星河動。南麾日月遒。天時收畫箑。寒事颯重裘。敢料安危體。徒知去就謀。冥冥難慕鵠。炯炯不沉鷗。他日南湖路。飄然問釣儔。</text>
<title>暮秋枉鄭水部書。示朴十二不沒死志喜。</title>,<text>有人傳遠札。因客破新疑。浪道毛公井。重看魯 缺 眉。倐開笑面煥。遽拭淚痕滋。病棄身如寄。訛傳理固宜。中間兩契活。天地一竆踦。江漢風雲晩。關山草木悲。俊良咸在剔。拔擢詎聽私。羣輩能偕命。高賢漫失時。天鏗培覆數。人待屈伸期。鵰鶚霜霄遠。龍蛇沙水漪。長吁終莫適。不死更何爲。藻鑑從他得。兵韐任自奇。時危堪鞱晦。志確肯緇磷。南嶽秋蕭瑟。空吟碣石詩。</text>
<title>送李臺郞。兼寄沈南牙德器 履之。</title>,<text>御史分曹去。臺郞貳使榮。一時乘馹騎。千里上衙營。幕府盛才傑。朝廷失俊英。埋輪須擊斷。攬轡憶澄淸。雅節湖山得。風裁郡邑驚。仙標舟已緬。別淚酒頻傾。鶚覩扶雲上。龍聽蟄水 缺。白頭杪秋盡。皁蓋望君情。</text>
<title>懷遠</title>,<text>澤國秋晩陰雨零。故人消息隔雲汀。江湖一別頭渾白。京洛相逢眼忽靑。楚鬼旁窺行彳亍。吳音轉慣語傖儜。今年在巳灾空逼。落日斜庚恨未停。李白汚身猶草檄。緹嬰抗疏豈輕刑。是知延累終湛族。不謂凶徒近出庭。篁竹菁蔥吟自遣。楓林愁寂醉能醒。鍼頭療疾吾難忘。肘後神方誰復聽。漠漠蓬洲仙子藥。冥冥南極老人星。丁令化鶴三千歲。蘇武看羊十九齡。玉屑貯囊堪鍊骨。金箆刮眼惜留釘。山中歲盡黃精飯。床下書殘素問經。古井依依埋碧草。歸鴻一一入靑冥。鬻醫竆嶼非謀醑。糊口他鄕獨悴形。尺素怱忙緘未達。綈袍眷戀感相銘。恩光天地廻春煦。海色黿鼉數暮霆。扶老動須安几杖。招魂那得賦芳馨。憂來悵望花飛處。一種鷓鴣啼翠屛。</text>
<title>李君 義鎭 宅觀師姙堂申夫人題畫。筆力姸秀。風態綽約。拂塵尋玩。慨然有艶軆。</title>,<text>近代閨英師姙堂。名家才德美淸揚。已能啓聖倡吾道。且復傳神擅畫場。鳴珮視漿眞有暇。含毫舐墨戲無方。雲煙點綴隨姿態。山水飛沈入渺茫。荷菊天然如自植。蜻蜓獨立不空翔。銀床蟋蟀聲侵牖。玉潊蒲菰色滿牆。暫繹妙機塵拂軸。間尋浩氣雪吹緗。依俙暮草隱寒蘂。彷彿秋塘聞遠香。霜芡皎光歸弊匣。露花丰彩出空箱。盤中織錦徒芳粉。蕭散林風儼謝娘。</text>
<title>彌勒古城</title>,<text>寥落箕王國。山河古益州。空城事茫昧。不作後人愁。</text>
<title>夜聞南隣鼓箏</title>,<text>美人理箏柱。嬌語坐洞房。暗聽指聲澀。桃花曉著霜。</text>
<title>樵子灣</title>,<text>對酒望明月。明月落酒中。把盃不肯飮。酒盡月應空。</text>
<title>南山望大內</title>,<text>碧樹千門動。靑雲九殿開。䓗籠佳氣裏。秋色不能來。</text>
<title>絶句</title>,<text>金簫小兒箭。海桑長臂弓。本自朝鮮出。奚胡已射銅。</text>
<title>江洲曲</title>,<text>孤舟凌風去。日暮向西洲。那能不畏水。或恐失潮頭。</text>
<title>採菱歌</title>,<text>菱葉牽江路。蓮舟入夜歸。輕橈莫相促。恐觸鴛鴦飛。</text>
<title>過柴桑</title>,<text>綿綿滍川曲。鬱鬱高陵樹。疾風驚暗水。颯颯生秋雨。</text>
<title>贈張涉</title>,<text>君從鵝峽來。見我弟兄未。慇懃報消息。勝得手中字。</text>
<title>抱琴</title>,<text>抱琴候明月。閒坐古松前。月出松風起。泠泠忘七絃。</text>
<title>夕</title>,<text>夕鳥暗投樹。山風稍度鍾。郭裏樵歸盡。前村人獨舂。</text>
<title>空谿</title>,<text>獨往愛空谿。幽深暎磵石。坐看靑苔跡。知有往來客。</text>
<title>野田鳥</title>,<text>啄啄野田鳥。田頭禾黍熟。遊子在遠道。行行不得食。</text>
<title>寺下</title>,<text>獨樹空江寺。歸帆古釣臺。興亡千載事。秋雨暮鍾來。</text>
<title>山中</title>,<text>山童掃落花。顚倒鋪空谷。晩風吹却去。洞口春草綠。</text>
<title>至西潊。因憶昨夜與廣文相別元美。</title>,<text>芳草橫塘路。前宵送客行。江空人不見。月落潮還生。</text>
<title>白鳥岸</title>,<text>白鷗閒引侶。日暖被洲渚。風吹忽飛散。漠漠海棠雨。</text>
<title>春詞</title>,<text>美人結楊柳。攀折倚雕籠。輕條不自定。細語罵春風。</text>
<title>蝶</title>,<text>翅薄妒花粉。眉長㥘舞娥。婆娑花樹下。獨得春風多。</text>
<title>犬岸</title>,<text>羣犬吠極浦。吹向長洲路。蕭蕭落葉聲。客渡秋江雨。</text>
<title>南厓宅咏池上桂</title>,<text>輕盈雙桂樹。臨水影團團。若敎池上望。應似月中看。</text>
<title>贈湘潭</title>,<text>孤懷念遠遊。咫尺湘潭愁。江空楓子落。遙知楚客秋。</text>
<title>古城</title>,<text>漠漠欒子城。城下惟沙礫。鬼火不照徑。風吹草頭黑。</text>
<title>華灘</title>,<text>連山斂秋色。空翠生疊巘。鍾聲與夕鳥。暗渡秋江淺。</text>
<title>夜雨</title>,<text>桃花映綠水。白鳥界靑山。夜來新雨足。恐失舊漁灣。</text>
<title>酬張靜士菜園見寄</title>,<text>茭白蒸胡餠。金釵裂糭紋。雲旗下蘋藻。欲侑湘中君。</text>
<title>寄棲靈上人房贈盧綸</title>,<text>秋色揜禪室。層峯妙靄生。只應飛鳥外。朝暮聽鍾聲。</text>
<title>磵戶</title>,<text>幽花發磵戶。獨照靑苔水。無人管開落。繽紛水聲裏。</text>
<title>裁衣曲</title>,<text>幼婦裁郞衣。未知寬與窄。臨縫向姑前。低頭問刀尺。其二勸娘翻紫色。帖作郞衣裳。只恐登邊日。偏霑戰血光。其三去日郞衣窄。歸來摠覺寬。不緣征戍苦。應爲別離難。</text>
<title>齋夜聽雨</title>,<text>山雨鳴春樹。高齋夜未休。連簷點滴響。一半是鄕愁。</text>
<title>題葵</title>,<text>借問黃葵樹。丹心幾寸長。但愁秋雨裏。無處逐殘陽。</text>
<title>楚山</title>,<text>楚山當古塞。水驛楓林雨。空江落日時。客子秋風渡。</text>
<title>送鄭大南謫</title>,<text>送客臨秋水。援琴望洞庭。幽懷彈未罷。淚盡鄭瓜亭。</text>
<title>虛館</title>,<text>道館連松色。空濛結翠霞。空庭人不見。風落木蓮花。</text>
<title>咏史</title>,<text>爲問靑雲士。何時開東閣。由來轅固生。不作孫弘客。</text>
<title>別鵝湖</title>,<text>欲別鵝湖去。空吟漢陰鯿。爲報襄陽老。誰知孟浩賢。</text>
<title>同李三 明濟 登鍾山</title>,<text>月上川梁淨。霜飛御苑淸。天河耿欲曙。一鴈過高城。</text>
<title>答徐元禮</title>,<text>偶來洛城裏。暫向郭南居。世事不須說。重慚孺子書。</text>
<title>磵底花</title>,<text>婆娑磵底花。半被風吹還。回翔久不下。時墮綠藤間。</text>
<title>直中答徐元德</title>,<text>好是遭明世。無因近耿光。空將衰朽質。寂寞侍先王。</text>
<title>池上柳</title>,<text>弄日迷黃鵝。縈煙欺綠莎。飛花點池水。日覺浮萍多。</text>
<title>孟哥里</title>,<text>寥落孟哥里。連隴生秋黍。來者空悲昔。今人那復名。</text>
<title>垂釣</title>,<text>垂釣淸潭上。閒看波厎人。微風影自散。眞幻定誰身。</text>
<title>時聞</title>,<text>獨行憐濃綠。偶坐揀孤芳。知有餘花在。時聞樹杪香。</text>
<title>曉寒</title>,<text>春風入房寢。曉箔不敎開。夜雨桃花否。微聞暗香來。</text>
<title>江上</title>,<text>荻花水灕離。垂釣定何許。月出聞歌聲。知君維舟處。</text>
<title>長安道</title>,<text>珠勒張公子。金箏蘇小家。一聲紅蛺蝶。春色醉桃花。</text>
<title>醉起</title>,<text>手中白玉觴。惱殺春風甚。醉起桃花落。更招明月飮。</text>
<title>春詞</title>,<text>秦娥惜顔色。愁見落花飛。東風不解意。吹着紫羅衣。</text>
<title>春曉</title>,<text>簾動珊瑚鉤。樓開翡翠戶。春衣猶未試。日冷杏花雨。</text>
<title>釣磯</title>,<text>漁翁與鷺鷥。皤皤兩白髮。相對睡秋江。寂寞江上月。</text>
<title>古意</title>,<text>秦娥與人別。啼着桃花曉。盈盈花上露。點滴誰多少。其二美人照明鏡。自傷容貌非。祇應春瘦盡。非爲望郞歸。其三君從暗夜來。繫馬牕前樹。呼兒明燭看。不敢遽開戶。</text>
<title>江夜</title>,<text>飛霜掃月色。地白水如天。月裏釣魚叟。不知霜滿船。其二移舟泊南垞。白浪暗西津。正落寒江月。風燈獨照人。其三維舟向竹磯。潮落微風起。月下渡江人。細語秋船裏。</text>
<title>觀菊</title>,<text>脫巾漉美醑。更著向花裏。月白花影欹。人醒菊還醉。</text>
<title>曉鍾</title>,<text>一聲星初落。二聲雞亂鳴。朱門趨候客。不待第三聲。</text>
<title>曉別沈子</title>,<text>無那臨秋別。獨將殘月行。淸歎落葉裏。聞子履霜聲。</text>
<title>戲題寫眞</title>,<text>霜髭非故我。妙貌便前身。空將少時樣。說與未看人。</text>
<title>葆光山</title>,<text>欲別松楸去。秋山杳何極。惆悵紫芝川。回首三峯色。</text>
<title>田家</title>,<text>種稻滿山田。高秋歲已熟。主人不在家。野雀來相食。</text>
<title>道上髑髏</title>,<text>萬物同銷滅。孤魂恒寂寥。悲歡千載事。應向此中消。</text>
<title>白雲峯。期梵上人不至。</title>,<text>我携綠綺桐。待月白雲峯。佳氣忽迢遞。靑山欲暮鍾。</text>
<title>和欽夫望牆上茱萸見寄之作</title>,<text>牆上茱萸樹。秋風發紅房。煩君多採摘。明日是重陽。</text>
<title>西子湖</title>,<text>若耶採蓮女。逢郞江上磯。佯羞入花去。應須夜月歸。</text>
<title>尋柳逸人山居</title>,<text>茅茨絶磴雲遮。亂石嵯岈徑斜。洞裏雞鳴犬吠。門前流水桃花。</text>
<title>南堤</title>,<text>秋水芙蓉照鏡。晩陂楊柳凝煙。橫波驚起宿鷺。女娘相將蕩船。</text>
<title>重遊蔣山</title>,<text>賞荷臥檻秋雨。採菱浮槎曲溪。惆悵東城十載。欲尋陳跡都迷。</text>
<title>春夜泛藍溪</title>,<text>洞裏桃花近遠。小陂楊柳東西。春船愛夜徐去。明月淸風滿溪。其二颼颼龍團潑乳。浥浥鵲尾吹煙。淸齋不管花鳥。絶勝維摩著禪。</text>
<title>漢陽春事</title>,<text>楊柳春城擁萬家。東風吹雨作朝霞。天門晩上曈曈日。開遍長安桃李花。</text>
<title>贈別南溪樵夫</title>,<text>南溪高士樂漁樵。賣藥歸家酒滿瓢。應厭世人來問姓。明朝盡室入山椒。</text>
<title>哥子湖</title>,<text>白拓山頭江水淸。雲間大艦打頭行。平明舟子相呼語。日暮同歸濯錦城。</text>
<title>岐湖歌</title>,<text>赤龍山束海關壯。白鷗江呑鏡湖寬。帆檣日取魚鹽利。百丈高牽上急灘。其二峽門重複擁海陲。商船灌利通麻絲。翠椏靑楓分貢浦。朝雲暮雨下西施。其三長老攃錢餉水神。竹枝歌斷海風惡。江上女兒新買珠。樓頭初聚耽羅舶。其四紅粱美鮮俱刺齒。夫治漁商婦把鉏。築堤分水灌野稻。伐竹作筌驅海魚。其五公主峯頭石鏡山。湖光撑出彩雲鬟。孤魂飛入秋空裏。不作陽臺片雨還。其六土城山上雲霧饒。西子浦頭生早潮。靜聽吳娃歌白苧。却疑身在浣紗橋。其七山上桃花春雨晴。彩雲高閣日初生。緩喉促調歌三疊。猶是雲韶第一聲。</text>
<title>酬答李七右史雲水見憶</title>,<text>秋盡洞庭橘柚香。晩鴻作意唳天霜。回頭不見長安日。疋馬南來海水長。</text>
<title>贈李六</title>,<text>六博呼盧輸百萬。獨留胡劒壁中懸。場頭箕踞爲君飮。笑指囊中無一錢。</text>
<title>送元載而</title>,<text>鴻鴈西來海樹秋。問君此日欲東遊。帆渡碧空人不見。獨留明月下楊州。</text>
<title>送李大判官</title>,<text>江楓葉落水潺湲。暮雨巴陵送客還。莫道絃歌消別恨。穆陵南北盡秋山。</text>
<title>燕都歌</title>,<text>天開樓閣五雲盤。帝里北通星象寒。紫極還開舊燕邸。金陵便作小長安。其二武皇旌旆拂天流。還似祖龍海上游。畫舸千帆搖碧海。煙花三月上通州。其三東胡鼓噪渡滹沱。一戰成功古不多。山海關頭吹畫角。西風先入大凌河。其四暢春園裏桃李花。太液池頭羯皷撾。前殿擊毬調內子。蒙古分坊掣橐駞。</text>
<title>同武陵登越峯山</title>,<text>天高水落望鄕關。惟見孤鴻海上還。雲外千峯相對出。不知何處是鵝山。</text>
<title>對酒</title>,<text>昨日疾風今日雨。梨花半落桃花開。風雨無情春欲盡。勸君深盃肯淺盃。</text>
<title>過滄湖</title>,<text>鄕社祠賢廟貌非。講堂零落對江圻。秋風秣馬招提裏。禮佛鍾聲連翠微。</text>
<title>春詞</title>,<text>香幃風動掩空堂。簾外桃花曉有霜。却恨無人看珠翠。長懸明鏡照春粧。其二楊柳毿毿拂地垂。畫樓東畔望春時。長條最是腰肢好。獨自東風管別離。</text>
<title>送元美</title>,<text>燕鴻八月楚山長。江上靑楓夜有霜。醉裏送君南浦濶。不知何路向鵝陽。</text>
<title>送象之南歸</title>,<text>故人匹馬向南歸。陌上停驂出餞稀。惟有春光如送客。飛花片片撲征衣。</text>
<title>山花詞 並序</title>,<text>予居岐陽。農婆江童。結團揚袂。歌山有花數疊。緩聲促辭。間以凄調節其曲。其聲哀傷過甚。雖不協正音。而按節激仰。有竹枝縹緲之思。但其舊曲所傳。不過山有花皋有蘭等數曲。而雜以閭巷媟音。繁蔓傖儜。亦不足以觀其變焉。遂作山花詞十五疊。使里中男女十數輩唱之。以正其音。蓋欲取適於聽聆云爾。扶蘇山下鹿遊蹤。元帥臺前鶴棲松。花落千年歌一疊。箇中雲雨暗靑楓。䆉稏靑靑新水生。大堤春日草齊平。縞巾綰䯻誰家女。無朝無暮唱歌行。層壁攀天鳥獸悲。上灘下灘撑舟遲。杜鵑無淚一聲血。啼在山花第幾枝。上岸花似撘臙脂。下岸石如畫黛眉。卻恨花性不如石。管得東風作許悲。大王浦口草迢迢。泗泚河頭不上潮。縱有江花春自發。等閒風雨不曾饒。巉巖蒼壁暮雲堆。魚涌江中浦鳥哀。遊子唱來雙淚落。美人曾唱破樓臺。黃山險束五星峽。炭峴高當立石關。蘇子上來龍一釣。長鳴雷鼓海雲間。廣石灘高竹箭波。峭壁烏啼煙雨涯。東風花發太辛苦。狂風莫打落西家。江南江北暮潮生。二十八灘新雨晴。長老三朝莫上峽。淚下不爲猿三聲。姹女凌波泣茜裙。靑楓染得淚痕殷。花落東風片時恨。夜烏啼月復啼雲。蘭鬟寶䯻踏春行。唱得雲間第一聲。箇裏何人能制淚。我今掩抑難爲情。江頭日日水東回。山上年年花自開。最是春光腸欲斷。更堪翻入曲中來。十萬唐兵奪海關。旌旗遙望水雲間。中有木柹驚消息。湖上殘軍哭不還。百尺淸江寫翠娥。望湖亭上奏笙歌。秋槐葉落宮南陌。大內無人明月多。東望叢湖北泚河。扶蘇舊國水雲多。中流簫皷空堪賞。不似橫汾漢武歌。</text>
<title>聞李秀才唱予山花百濟詞有贈</title>,<text>傷心故國起秋塵。唱得新詞淚滿巾。他日更從釣臺望。落花風雨定愁人。</text>
<title>中上峽中歌</title>,<text>高崖木落北風催。暗逐鴻聲下峽來。多少船中淸北客。一時回首望鄕臺。其二千檣歌動竹枝悲。八月濤頭上峽遲。自是橫堆能作險。石尤灘上又風吹。</text>
<title>春日。經峒人舊居。</title>,<text>雙塚無端枕路斜。昔年曾住峒人家。門巷依俙春草綠。野風吹落海棠花。</text>
<title>送庾大歸茱萸灣</title>,<text>江社淸尊祗暫同。孤鴻疋馬恨無竆。茱萸灣曲知何處。客路千岐暮雨中。</text>
<title>送綏之</title>,<text>金罍傾酒送夫君。寒雨連江夜未分。明日扁舟安博峽。獨愁征鴈夢中聞。</text>
<title>送人出北塞</title>,<text>紫塞飛蓬磧草荒。天山疋馬暮雲長。流黃機裏春閨月。別作征人衣上霜。</text>
<title>十字橋</title>,<text>十字橋頭楊柳枝。畫樓齊拂綠煙絲。佳人攀折傷春久。不獨東風管別離。</text>
<title>哭新靈丈人</title>,<text>去年寒食杏花新。我把公觴祝醉人。酒盡人間公又逝。滿庭疎雨落花春。</text>
<title>謝海叟特餉海中靑石</title>,<text>海客拖舟雪浪開。乘風直拂斗牛廻。慇懃忽致滄溟石。疑是輕槎八月來。</text>
<title>西至杜陵。憩巖戶書壁。</title>,<text>絶頂孤棲似鹿麏。燒畬伐炭絶無羣。世人不解生涯苦。錯道終身管白雲。</text>
<title>繩床</title>,<text>行把繩床逐樹移。藕花風急睡相宜。修然獨覺秋簷下。臥看山雲作雨時。</text>
<title>寄幼毅</title>,<text>秋江落葉水潺湲。遙憶夫君楓樹間。明月能通千里夢。白雲空隔兩鄕山。</text>
<title>題永叔畫扇</title>,<text>鵝湖山色枕西湖。一片秋雲落漢都。記得鱸魚還似夢。扁舟何處買東吳。</text>
<title>曉班</title>,<text>月下疎鍾過仙臺。禮吏點班雙殿開。一陌火城蕉扇出。百官回避相公來。</text>
<title>題西崦村居</title>,<text>寒食東風雨滿谿。倦驂終日亂山西。春溪一路花空落。竹裏家家翡翠啼。</text>
<title>贈李士强南歸</title>,<text>鎭南歸客憶龍溪。五月江城杜魄啼。錦江此去三十瀨。白雲明月夢中迷。</text>
<title>慶源歌。贈韓都護。</title>,<text>鐵堡遙從虜地開。胡烽不上雪山來。長安回首三千里。更對單于百尺臺。其二三更金鼓匝城隈。千騎探胡暗裏回。月出關山光滿磧。秋天照見望京臺。</text>
<title>綠墅夜宴</title>,<text>紅亭綠墅竹風幽。春月朦朧畫燭浮。十五嬌娥抱箏立。花前合拍古凉州。</text>
<title>海上觀山𣗪遇雪</title>,<text>姹女新開照海粧。銀盆倒水瀉紅光。長風忽送天南雪。疑是楊花撲錦裳。</text>
<title>華子岡</title>,<text>東風吹雨晩凄凄。洞裏無人芳草迷。一徑棠梨春自落。空山盡日子規啼。</text>
<title>題武仲燕南錄</title>,<text>燕南豪士天下無。城中擊筑心相許。氊裘十丈擁穹廬。今日中原摠胡語。</text>
<title>和伯符灣州曲</title>,<text>吹笛城頭月色黃。磧楡飛盡鴈南翔。梅花不解催春色。別作征人兩鬢霜。</text>
<title>南湖</title>,<text>春江三月大堤花。江上行人桃葉歌。更向中流聽撥棹。吳娃十五採菱荷。</text>
<title>南潊</title>,<text>春城楊柳挾千家。雨後淸江映晩霞。無數亂帆輕掠岸。和風連纜入桃花。</text>
<title>聽鶯</title>,<text>黃鳥間關上樹鳴。穿花歷柳出東城。高樓聽罷春應盡。宛轉佳人望遠情。</text>
<title>送金漢龜歸鎭南</title>,<text>東風送客雨凄凄。昨夜江城杜魄啼。天豁神都雙峽出。愁君路在九疑西。</text>
<title>星壇</title>,<text>空山過雨草萋萋。丁閣寥寥古樹西。落日祭星壇畔路。桐花無數子規啼。</text>
<title>江沙</title>,<text>雨後沙崩石觜危。秋波露洗碧琉璃。浦明山暗蘆花轉。認得前江月出時。</text>
<title>齋中同徐元禮夜坐</title>,<text>草綠江靑山榴開。東風不復看花回。愁時獨上陵西望。蕭寺鍾聲近夜來。</text>
<title>贈雲石山老人</title>,<text>白㲩爲衣紫虆茵。鶡官知是避世人。開尊露飮長松下。綠草芳花滿四隣。</text>
<title>太極峯</title>,<text>紫壁丹厓十二重。銀盤倒瀉玉芙蓉。天空雲水平如熨。海色高於太極峯。</text>
<title>桃花墅。訪鄭山人幽廬。</title>,<text>沿峽行舟春水喧。通幽直接武陵源。花谿不見人行跡。應是先生不出門。</text>
<title>褒谷憶蕭姓舊主人</title>,<text>攀林踏石路無塵。古木寒雲絶少隣。寂莫空山秋雨裏。誰家同住姓蕭人。</text>
<title>燕津</title>,<text>楊花西渡上春潮。煙樹津亭隱畫橈。舟裏終南靑一點。長安不覺日邊遙。</text>
<title>送任八南謫</title>,<text>一爲遷客望京華。鴻鴈西飛海日斜。莫道淸時恩譴少。賈生猶自哭長沙。</text>
<title>送吳大</title>,<text>津亭秋月夜紛紜。客散楓林泣別羣。明日孤舟淸渭岸。白雲何處望夫君。</text>
<title>送子毅</title>,<text>眞成遠別暫留連。下馬相携酒肆邊。吳娃不解留人意。笑酌春醪苦索錢。</text>
<title>龍墅夜宴</title>,<text>竹墅桃潭近小樓。金罍宴客野風幽。勸君留醉且休去。秉燭看花勝晝遊。</text>
<title>羽林郞</title>,<text>腰綰金章坐紫騮。胡姬酌酒拊箜篌。日晩紅塵擁歸路。漢家新拜大長秋。</text>
<title>中溪泛舟</title>,<text>潮落淸江不復回。靑山欲斷片帆開。中流明月堪乘興。不是山陰訪戴來。</text>
<title>題舞馬圖</title>,<text>八駿西廵不復回。瑤池敞樂進龍媒。君王最愛啣盃樂。不道漁陽送馬來。</text>
<title>湖上</title>,<text>雨歇春雲暎柳花。江涵白芷轉淸沙。靑旂落日風微動。認得前村賣酒家。其二西風綠酒軟金盃。持勸行人醉半廻。洞雲亭上吹橫笛。落盡梅花春不來。</text>
<title>東征壯士歌</title>,<text>江浙天兵膽氣麤。鳴鉦疊鼓入丸都。滻江秋月揚龍旆。萊海兵塵漲虎符。其二鼓角千羣擁鐵關。旌旗明滅水雲間。前軍未過毬門北。壯士先擒羽筑還。</text>
<title>岐湖詞</title>,<text>南嶺行人歌竹枝。西湖女子採蓮辭。嶺上行雲湖上雨。無朝無暮望儂時。其二鷲峯中闢碧江懸。白浪如山蹙百川。颶風欲過公無渡。江口何時不覆船。</text>
<title>齋夜</title>,<text>誰家玉笛喚春歸。吹徹南樓明月輝。落盡殘梅無覓處。滿庭風雨作花飛。</text>
<title>過李脩舊居</title>,<text>深港淸渠映數家。綠楊圍岸噪春鵶。入門猶有山桃在。依舊東風滿樹花。</text>
<title>朔方都護詞</title>,<text>都護臨邊鐵馬飛。長安西望道途微。胡姬十五能調瑟。一曲凉州淚滿衣。</text>
<title>酬答元之觀海金剛詠</title>,<text>海天削出玉芙蓉。滄波倒蕩十二峯。日出正好向東看。素娥澹抹臙脂濃。</text>
<title>酬贈明卿廣寒樓見寄</title>,<text>銀梯拂水上秋河。珠箔玲瓏見素娥。十二曲欄吹玉笛。碧天歸路月明多。</text>
<title>春日</title>,<text>漢水西流擁萬家。門前楊柳挾江斜。煙銷日出樓臺曙。一半開門掃落花。</text>
<title>渭原取亡室柩南行。將發聞杜宇。</title>,<text>永夜春山哭不明。百泉幽咽摠悲鳴。箇中杜宇聲偏苦。似識人間死別情。</text>
<title>長城道中</title>,<text>樹城榛石路高低。洞裏人家竹外溪。千里南州行已遍。映山花落鷓鴣啼。</text>
<title>鵝陽湖</title>,<text>日出春江雲霧平。南商北客結船行。停橈不必問同土。側耳相尋撥棹聲。其二春江二月柳飛花。雨過汀洲碧滿沙。茅簷日午靑旂轉。半是鵝城賣酒家。其三江南江北吹笛船。上村下村種苧田。吳娃酌酒含羞澀。勸醉行人不索錢。</text>
<title>和東城諸公雪後賞御桃</title>,<text>雪後深宮春不遲。數枝輕艶擁丹墀。蓬萊殿上千年樹。結子人間揔未知。</text>
<title>鎭中絶句</title>,<text>碧海春陰接楚塞。帆空鴈度日初曛。望洋亭上一回首。不見吳天見暮雲。其二寒城古戍水雲間。滄海東流不復還。壯士金笳吹向月。邊聲一夜落西山。</text>
<title>和宋人愁州磧中作</title>,<text>荒磧西望白草空。黃楡葉墜馬嘶風。家人莫說南來信。瑟海西頭不見鴻。</text>
<title>長溪校村</title>,<text>洞門數屋俯淸沙。秋草空垣白日斜。黃相宅前千尺樹。綠陰依舊滿官家。</text>
<title>峽行</title>,<text>九千洞裏鳥飛難。六十一堆蛇道盤。最是人情不忘險。却從平地更回看。</text>
<title>廵稼至弼德踰曲歭峯</title>,<text>峽民怪我陟層巒。笑道前峯路更艱。待到西倉休北望。此山應復在雲端。</text>
<title>聞李季實櫬向珍峽</title>,<text>蒹葭蒼蒼露作霜。永夜溯回水一方。江空月落人不見。腸斷西風上水航。</text>
<title>城南鍾岡書事</title>,<text>草木文章春鋪敍。四時寒燠帝經綸。老夫無事收餘力。驅使風雲筆下新。其二誓心不說王元寶。抵死難忘顧建康。天公丐與霜風便。一夜東籬掃晩香。</text>
<title>九日遊梵上人房</title>,<text>踏閣攀林落日斜。拄藜聽法梵王家。剛除白酒還淸淨。獨對幽僧話菊花。</text>
<title>同吳舍人秋夜泛白石湖</title>,<text>沙明石動水如煙。霜露濕衣耐醉眠。乘興暫隨白雲去。拖舟疑到廣寒邊。</text>
<title>曉過狐嶺</title>,<text>客子侵晨發。長林曙色低。連梯斜壓徑。灌木曲藏溪。魍魎凌風語。鼪鼯抱石啼。征鞍冬日照。炙背怨單綈。</text>
<title>習齋先祖祧埋高陽渭原。哭辭愴賦。</title>,<text>人間有此別。吾祖更何之。祇是情無盡。徒然禮不虧。凍雲華館慘。寒日渭原悲。殘裔倘追遠。那堪行路爲。</text>
<title>觀吳大娘作劒舞</title>,<text>對舞腰肢出。霜毛疊錦袍。驍騫橫老鶻。狡捷失輕猱。隴月時同照。關山夜更高。秋光泛碣石。曲破興滔滔。</text>
<title>同金伯賚諸公。南樓夜集。</title>,<text>北斗垂危堞。孤城角自愁。鬢蓬千里客。風露五更樓。月湧乾坤大。秋高江漢流。飄飄南去鴈。剩取稻粱謀。</text>
<title>夜自鱗津移舟七山。遂宿鑑湖。</title>,<text>故國蒼茫外。孤亭怳惚中。江流數郡坼。星動七山空。往事悲沉戰。征途惜轉蓬。海門斜不盡。遙指彩雲東。</text>
<title>巴串道中</title>,<text>故國且秋色。征途多暮風。地盤岷嶺大。天入鐵關空。碧海連鴻北。孤雲匹馬東。山川多感慨。鬱鬱舊王宮。</text>
<title>哀張摠督 繼先</title>,<text>虎頭折關力。猿臂擊胡能。遙領鐵原騎。獨超蔥海冰。天兵仍憤决。女眞尙崩騰。同日遼東伯。英名倂世稱。</text>
<title>送西京分司從叔 𥛚。廵撿會稽諸島。</title>,<text>棨戟上南斗。威聲落會稽。乾坤連句越。日月盡靑齊。海色鵬雲落。帆風蜃氣低。招邀百蠻外。次第送航梯。</text>
<title>岐陽湖</title>,<text>吾廬有一廛。况復震江前。漁窟楓林雨。春燈柳市天。雞豚爭葦岸。蚌蛤上菁田。迢遞郊原色。凄凄桑柘煙。其二一片匡廬雨。時從越女川。爲農歧北地。臥病瀼西天。野足長腰米。溪饒縮項鯿。秋風採菱曲。遺興木蘭船。其三輞川東北路。茄子兩三家。江日團虛竹。川霞漾晩沙。行雲時斲藥。傍雨數移花。隨俗營生事。農功聽物華。其四橋外荒村僻。門前脩竹斜。樵帆欹片石。漁逕夾平沙。水綠千峯樹。江明一朶花。欲尋孟浩去。空釣漢陰䱹。</text>
<title>謝海人送白鷗</title>,<text>白鷗閒不去。空渚每相隨。自信雲沙濶。終然矰繳欺。隨風飄玉羽。照水認淸漪。多少蘆花月。紛紛夢裏期。</text>
<title>嚴霜</title>,<text>嚴霜丹桂折。暮景蟄龍愁。峽水淸喧夜。江雲逈照秋。棲遑詞益壯。出處意難休。滴滴憂時淚。風吹颯滿裘。</text>
<title>李納言謫中見贈。次韻却寄。</title>,<text>久隔湘江信。難招楚客魂。三年不復夢。萬事欲無言。別淚添春鴈。鄕心折曉猿。他日閶門北。生逢未敢論。</text>
<title>夜泊樊城。早發舟中贈劉惠之。</title>,<text>秋高百濟野。江濶七山程。風幔仍淸夜。晨笳忽遠城。帆檣初日動。鵝鸛一時鳴。收淚聞吳唱。慇懃故國聲。</text>
<title>石假山</title>,<text>瞿山老丈置亭藍水上。鑿沼周堂隅百步。聚叢石倣三山。左置兩玄鶴。宛然有仙趣。公時出宰魯西。屬之第三壻柳君子業。遂命余之作。蒼然方丈外。今在一牕間。積石疑無野。蓬萊忽有山。王喬鳧舃去。子晉鶴笙還。斟酌煙霞外。仙遊一再攀。</text>
<title>題北營院中壁</title>,<text>地嚴連禁苑。宸蹕數相過。淸漏鳥聲緩。春鍾雨色和。雲開下雕輦。花動出鳴珂。接近皇壇內。趨蹌感意多。</text>
<title>華子岡贈穆夫</title>,<text>世事不須論。超然歸故園。結棚驅野雀。杖策牧秋豚。人靜山當戶。家貧葉滿門。相逢林外客。細語到黃昏。</text>
<title>從隣老覓小蜜鯽更寄</title>,<text>亂緪漁父戲。小鯽石塘偏。赤手從人打。銀鱗替使傳。桃花新漲浪。銅歷舊腥煙。傾笥望淸瀨。沈雷落遠淵。</text>
<title>送伯氏赴峽中</title>,<text>駿馬蹄新鑿。名區若箇邊。江雲交翠壁。鐵嶽去靑天。脩竹千人聚。山櫻二月娟。歸時叢桂路。欲報大龜船。</text>
<title>夕虹</title>,<text>斜日稍終夕。從東匹練長。含風飄遠樹。飮水落橫塘。倐起秋江影。微分暮峽光。星娥剩借巧。容我補天裳。</text>
<title>銅爐</title>,<text>白露生梧桐。銅爐玉殿中。芳香薰枕席。春意罷簾櫳。暗碾蛟龍色。晴看雲霧空。班姬賦團扇。只自恨秋風。</text>
<title>寄贈君山謫中</title>,<text>萬頃雲濤外。三年淚眼中。名虧從運厄。身戮豈辭竆。滿峽魚龍雨。重洲魍魎風。題書緘遠意。春日數南鴻。</text>
<title>蠅</title>,<text>營營能逐臭。聚散更何忙。沾汗時穿袖。吹眉巧集眶。未能欺扇箑。只自汚盃觴。早晩應癡絶。秋天欲下霜。</text>
<title>宿虬上人房</title>,<text>絶頂聽齋罷。秋衣曉露晴。上房星已落。下界雞初鳴。孤磬破天色。殘燈照雨聲。禪心隨寂滅。何處說無生。</text>
<title>送伯氏遊黃驪</title>,<text>落葉何時盡。離歌不肯休。他鄕還此別。遠適更深秋。白塔黃驪府。龍門燕子洲。歸期未可料。傳語慰淹留。</text>
<title>題惠上人房</title>,<text>禪房臨北渚。連谷赴東柯。客去鳥啼瀨。僧眠花落多。松陰生夕磬。山翠滴樵歌。淨地緣應在。何時得再過。</text>
<title>送陳司勇</title>,<text>馬嘶北風起。劒匣雪花飄。絶塞秋無鴈。孤城夜聽潮。吏人喧獼玃。官賦雜蔘貂。莫使臨邊地。輕身問射鵰。</text>
<title>送李三之茂山</title>,<text>千里分符客。三年晝錦歸。官人通譯舌。獵戶借胡衣。肅愼名鷹出。蕃城牧馬肥。遙知交市日。空橐有光輝。</text>
<title>送李鎭使</title>,<text>客路楡林外。孤城滄海中。地凉宜牧馬。塞近少飛鴻。靑海皷鼙息。幽燕使价通。何須撫摩際。馳念作功名。</text>
<title>淸州道中遇雨</title>,<text>莽莽淸州色。冥冥暮雨聲。秋山遙慘憺。野水亂縱橫。倦鶴應休去。寒蟬故不鳴。重陽明日是。何處菊花觥。</text>
<title>亭木</title>,<text>老大千年木。扶疎百尺亭。包涵蟻新穴。寄宿鳥曾經。莫測蛟龍意。空存霹靂形。靑靑蒲柳樹。會汝見飄零。</text>
<title>夜泊嘉陵。舟中遇子明。</title>,<text>絶岸殘星動。虛亭曉色催。風檣秋外濶。江客夜深廻。一鴈兼霜度。寒潮帶月來。不眠聽撥棹。伊軋有餘哀。</text>
<title>湖中逢張子容</title>,<text>惆悵西湖色。王孫可賦歸。浣溪芳草綠。春郭故人稀。遠水滯歸棹。征途憶授衣。靑門曾折柳。應復作花飛。</text>
<title>月夜</title>,<text>灝彩溢霜峽。樓高月益明。江山秋共濶。河漢夜同淸。兔自纖毫銳。蟾應冷眩生。空閨眉薄綠。想見別離情。其二灝氣飛明鏡。長風絶細塵。無端一片影。獨照異鄕人。玉兔看仍泣。姮娥望似顰。鄕書無半字。鴻鴈日紛繽。</text>
<title>題水曹畫水仙壁</title>,<text>方丈亦人世。神仙集此樓。靑天留碣石。白日到滄洲。未覺淸都遠。眞成碧海遊。天風吹藕葉。散髮聽颼颼。</text>
<title>舟中見落月</title>,<text>初秋月斂魄。當夜客思歸。乍隱平沙暗。全沈別浦微。寒潮翻夕落。亂宿逐檣飛。欲向漁村宿。家家盡掩扉。</text>
<title>過瀼西村</title>,<text>平陂八九室。瀼浦北南蹊。野客喧殘市。江帆簇晩溪。淸沙山影薄。碧浪雨聲低。終日惟黃鳥。幽音傍客啼。</text>
<title>淸明日。同永叔哭族姪國彬  墓。歷古橋相別。</title>,<text>芳草萋萋綠。春城灑淚行。丘原無白日。花柳有淸明。獨立看橋影。回頭聽笛聲。臨江桑梓色。不獨摠離情。</text>
<title>夜泊金浦。舟中寄元美。</title>,<text>野潊楓林外。歸帆落月前。春燈踈雨杏。江笛倚風船。水宿今宵遠。鄕愁別浦懸。長流無日夜。西北繞牛川。</text>
<title>江譙</title>,<text>纖夜風微落。危譙江更喧。殘霞蒙水面。細月隱雲根。霜近淸砧響。潮歸落石痕。故園叢桂發。早覺小山言。</text>
<title>茅茨</title>,<text>茅茨絶短小。丘壑會紛紜。地白流江日。天靑捲海雲。野畦臨水斷。村徑過橋分。牛羊迷碧草。相呼覓失羣。</text>
<title>病起訪族姪宗甫</title>,<text>病起啼黃鳥。春晴始出門。偶尋芳草逕。仍到落花原。楊柳樊場圃。桑麻面館墩。遲徊逢社叟。細語坐黃昏。</text>
<title>和酬子公</title>,<text>花發春洲映。沙頭白鳥鳴。臨流修祓禊。折柳報淸明。解纜樵風泊。開罇穀雨晴。興來時更好。只自寫眞情。</text>
<title>夜宿鶯子店</title>,<text>瀟灑木皮室。留人黃葉秋。山蔬挑紫玉。野飯琢紅兜。峽谷多眞率。征途聽憩休。安身隨所遇。不必故鄕樓。</text>
<title>宿凌江店舍</title>,<text>靑楓臨水驛。寒夜見淸沙。露映空江草。風鳴枯荻花。漁歸潮未落。船泊月初斜。曉看醉眠處。紅蕉照酒家。</text>
<title>簷坐</title>,<text>林園春盡發。幽悅興難禁。向夕憑簷坐。落花繞院深。啼鶯通柳色。乳燕鬧樓陰。此際無人問。寥寥學道心。</text>
<title>郊居</title>,<text>久雨今朝歇。湖光上藥欄。沙稜斜壓浪。石觜細爭湍。蘆竹千村暗。烏鵲十月寒。呼兒理新釣。隨意試淸灘。其二地僻柴門逈。林疎鳥雀輕。家貧還省事。身老更多情。夕翠臨山重。秋江傍樹明。暮年才思盡。深愧負平生。其三地僻冠巾懶。村深過客稀。直知人不與。故與俗相違。野老行聯杖。江童坐把衣。歸來屋西角。𣌑背向晴暉。其四開門卽遠圃。小築近長波。雜樹欹遮密。淸渠隱暎多。魚鹽防捷近。雞犬限經過。斯世吾無賴。長歌臥薜蘿。其五林深稀過客。村僻掩茅堂。庭菓擎枝重。籬花隱蔓香。補書添古帙。𣌑藥撿新方。僮僕何蕭索。滄浪白日長。其六晩家輞川口。遂與道人期。解紱安衰俗。歸田趁盛時。鳧飛留舊舃。鶴賭賸殘棋。白鳥猶高去。機心我自疑。其七宿昔耽微祿。亢辭忤俗流。肯從喉下活。漫作彀中遊。跼促嗔籠雉。飄颻泛水鷗。朝衣價幾許。直可換耕牛。</text>
<title>同武伯夜坐</title>,<text>湖光留遠客。烏几掃塵除。露氣虫吟盡。江聲月色虛。繁星雙鬢在。暮景一身餘。萬事驚黃落。高秋賦遂初。</text>
<title>記昔</title>,<text>𢬤攘昇平際。蒼黃羽檄移。賢豪猶許國。士馬競趨時。露布風雲擁。干戈日月馳。崇功聽聖主。爾輩敢爲私。</text>
<title>送金明府夏卿</title>,<text>風流湖上郡。太守水曹郞。傍竹磨茶白。憑崖斫漆黃。魚腥山飯錯。蟲蠱野庖妨。早識文翁化。宜先鄒魯鄕。</text>
<title>郊行</title>,<text>麗日春郊晩。高雲倚杖時。悠然吟碧草。率爾觸黃鸝。槐吐滿新穗。花開無醜枝。鮮霞映盃酒。藹藹欲催詩。其二力疾淸晨起。春風興拄藜。解襟看翠篠。梳髮照淸溪。柳映煙光薄。花隨日影低。田間老工部。細聽醉如泥。</text>
<title>送仲言下第南歸</title>,<text>滿郊煙雨色。游子起徘徊。顧景賓徒慘。臨秋祖帳開。出門槐子墜。歸路菊花催。磨礪終吾道。他時覓俊才。</text>
<title>送楊諲</title>,<text>送爾出門去。悠然入壑心。飛鳴失長路。委棄托空林。江繞楊根斷。山臨砥峽深。行藏從所樂。人世謝知音。</text>
<title>少日</title>,<text>積雨新秋霽。微凉樹際生。空庭一葉下。古壁百蟲鳴。書劒中年感。文章少日情。願言安拙性。歸去學巖耕。</text>
<title>舟下扶江自溫臺</title>,<text>古國江聲盡。禪坊樹杪懸。塔空大唐日。臺沒義慈年。石老雲無跡。汀虛月上弦。寥寥南港犬。猶自吠歸船。其二白馬扶餘國。黃槐望海原。撑雲塔不老。倒日臺常溫。虎戰餘天塹。龍亡裂地根。蘇郞亦俊傑。極目大江奔。</text>
<title>鷹巖憶杜平章</title>,<text>地理場巖盡。天風雪海堆。孤帆隨鳥沒。殘嶼逐星開。皷角連邊鎭。雲煙滅燧臺。乾坤此莽蕩。不必呼鷹來。其二海門連巨港。南盡祝融墟。舟楫波濤送。樓臺歲月虛。鴈歸平楚際。龍畜太湖瀦。向晩平章曲。歌聲若楚漁。</text>
<title>王津</title>,<text>故國春城遠。空津野樹回。仙舟龍負渡。鑾蹕鳥望來。柔櫓淸江順。孤花白日開。東門苽五色。猶是古侯栽。</text>
<title>訪裵居士幽墅</title>,<text>石徑延松曲。茅茨隱水深。入門見秋草。駐馬聽幽禽。郊鴈生秋影。城笳散夕陰。不須招隱作。相對白雲吟。</text>
<title>楚客</title>,<text>漢江流不盡。楚客恨何終。住接聽農社。往來爲釣翁。帆過遺月色。葉落起微風。弟妹愁難見。遙瞻鎭北鴻。</text>
<title>鶴臺</title>,<text>永謝山河誓。直從雲鶴遊。兵應黃石授。仙豈赤松求。劒氣長星曙。琴心素月秋。不須論范蠡。齎貨逐扁舟。</text>
<title>松門寺</title>,<text>松逕入幽寺。淸川細路分。行尋磵底石。坐看嶺頭雲。雪衲參猿掛。晴鍾近鶴聞。經聲淡塵慮。始覺去人羣。</text>
<title>送吳七武子</title>,<text>君騎白鼻騧。朝渡的盧河。紫極嚴陵少。黃金樂毅多。秋風招劒曲。落日缺壺歌。爛醉悲行役。飛鴻奈若何。</text>
<title>僦室</title>,<text>素愧因人熱。還成借室居。花從隙地列。草傍舊蹊鉏。幽獨雖佳境。安排失自如。乾坤一逆旅。能住幾年予。</text>
<title>舟泊秋浦祠下</title>,<text>古廟臨寒渚。蕭蕭楓樹林。揚舲秋浦客。對酒白猿吟。亂世存君志。危途誓海心。淸風激衰俗。慷慨一霑衿。</text>
<title>過倉村</title>,<text>長笮淸湖色。倉村隔岸開。城殘孤月缺。春盡落花催。馬截灘聲去。帆衝雨色來。雲和舊曲譜。千載唱堪哀。</text>
<title>同武子遊楊氏園</title>,<text>暫就龐公室。深知石逕長。觀魚花下釣。對酒竹間觴。山翠連疎雨。江陰截夕陽。冲眞談妙理。服食聞楓香。</text>
<title>送寧基李明府</title>,<text>三十羽林郞。綰腰雙綬香。乘風竆日域。向月射天狼。雪嶺臨關盡。湖山出塞長。燕然參勒石。爾祖尙芬芳。</text>
<title>蟬</title>,<text>亂葉日蕭蕭。寒風生一蜩。玄緌侵露冷。薄羽汎秋遙。響逸憑虛遠。思淸沉寂寥。此時千里客。回憶故山椒。</text>
<title>贈柳八諲</title>,<text>擊汰東湖岸。永嘉解纜時。歇鞍蠻雨息。掛席島風吹。石出江波落。峽寒野鳥悲。知君麋鹿志。無忘歲寒期。</text>
<title>謝李校書歷訪</title>,<text>寂寞尙賢客。風流芸閣郞。經過誠慰藉。宴接更輝光。雲霧披衿濶。江山發興長。誰能無緩急。激烈摠肝腸。</text>
<title>題慧上人小菴</title>,<text>再度招提徑。微聞講席鴉。牕中流水亂。戶外衆峯斜。客坐迷春草。僧眠度落花。何曾平日意。觀法說龍華。</text>
<title>寒食</title>,<text>江邊逢熟食。客裏有年華。漠漠坡西雨。疎踈枝上花。吾生能有幾。世事劇無涯。爛醉從今日。何須更問家。</text>
<title>李子安池閣夜集</title>,<text>春晴媚夕景。淸夜徂高樓。月照花如霰。風凉柳似秋。俯池人語冷。度院管聲幽。騎馬鍾催下。晨鶯紫陌頭。</text>
<title>建亥五日夜。猛風兼電雹交作。</title>,<text>建亥稱陽月。玄冥極眎灾。風霆紛薄射。雷雨砉爭回。江漢魚龍凍。乾坤鳥獸哀。千帆粘着海。痛哭溯雲隈。</text>
<title>除夕</title>,<text>臘雪纔終夕。隣雞漸報晨。還家千里夢。爲客五更身。髩色隨年改。春光隔夜新。不知明歲事。萬一免風塵。</text>
<title>春屋</title>,<text>室幽鳥聲歇。階缺樹陰交。飛絮罥蛛網。殘蟲墮燕巢。時淸安在野。歲稔樂逢郊。豈學楊雄老。多心作解嘲。</text>
<title>登臺</title>,<text>垂老見漂泊。征途弔古來。天高洗劒舘。地濶望鄕臺。落木秋難定。歸鴻夜易哀。仲宣能述作。終愧賈生才。</text>
<title>送李明府奉大夫人之郡</title>,<text>漢璽新褒重。潘輿故郡歸。門庭爛錦繡。駟馬擁光輝。臥閤棠花落。行厨野雉飛。亦知慰親意。應勉活民饑。</text>
<title>懷遠</title>,<text>昨日鳴琴地。今朝賦鵩篇。端聞瘴癘作。空使歲月遷。書闕塞鴻報。梅憑驛使傳。麗王含萬恨。慷慨舊山川。</text>
<title>春臥</title>,<text>獨臥看天氣。幽情生竹櫳。花陰流白日。燕語鬧春風。世事桑麻外。生涯筆硯中。南隣修舊社。能許老人同。</text>
<title>山齋獨宿</title>,<text>山居日已晏。川暝夕風吹。片月通幽逕。驚禽穴破籬。衰情空自慰。往來更深悲。爲語隱棲者。巖耕早趁時。</text>
<title>西江。約李地部，金員外同集。</title>,<text>北洛迎秋宴。西江運漕程。座參何水部。詩接謝宣城。碧樹黃雲度。寒山白雨行。終筵蒙泛愛。衰老見高情。</text>
<title>過雞籠寨</title>,<text>風花熟食日。爛醉暫遊人。盜賊猶平世。江山自暮春。朝廷無一事。閭里少三隣。坐見濟津者。操舟覺汝神。</text>
<title>紫陽道中</title>,<text>客子何顔面。東風此復還。鶯聲春滿野。馬首雨圍山。飄袂當虛岸。輕身下鐵關。春鴻相伴起。歸路白雲端。</text>
<title>縻徐道中</title>,<text>九月天風起。迢迢遊子心。川原迷客路。鞍馬入竆陰。野店蒼煙斷。荒城落照深。孤鴻空自叫。隨意向西林。</text>
<title>酬和金判官江上卜居。率爾見贈。</title>,<text>逕仄橫蒼翠。長林隱短茅。乘車無遠策。載耒學秋郊。灘靜樵風慢。江蒸浪雨交。但隨陶令醉。休解子雲嘲。</text>
<title>留滯歷陽詣元美暫吟</title>,<text>愛君脩竹徑。岸幘望花林。牕晩薔薇雨。樓寒燕子陰。東風妨客袂。落日折鄕心。款接無新舊。留連傾蓋深。</text>
<title>駕後</title>,<text>夙駕祈春出。千門曉蹕長。朱城暎日動。紫閣入雲翔。瑞霧淸馳道。楊花覆御牆。留屯分鎧仗。回待六龍光。</text>
<title>西閣取荷葉行盃。小兒吹藕管侑飮。</title>,<text>山閣風時落。秋荷暑已微。葉盃香吐酒。藕管刺牽衣。燕子花間集。魚鉤竹下飛。不須涉江採。歲暮共君歸。</text>
<title>枯樹</title>,<text>枯樹何年紀。春華肯作情。仰攀容蟻集。倒寄許蘿縈。明月難鋪影。長風不借聲。玄根應獨化。半夜怪光驚。</text>
<title>夜經綠草浦。宿沙上人房。</title>,<text>十里沙塘路。三叉綠草汀。靜行松裏月。暗數水中星。山犬吠歸客。禪燈照誦經。晩投西室宿。鍾磬發淸聽。</text>
<title>鴛鴦</title>,<text>鴛鴦誰使汝。相顧不空翔。偶立元天性。雙飛每水鄕。人生故多別。鬼妾得無傷。密館春風淚。棲殘舊被香。</text>
<title>書懷</title>,<text>吾衰難再壯。事往更誰謀。欲說經邦策。定遭驚俗憂。朝廷今日盛。宇宙此生休。遠愧漢龐德。終身臥一丘。其二南隣衣杵動。北牖竹風鳴。月轉千秋影。霜饒一鴈聲。有家同逆旅。無食累平生。不必嫌崎嶇。應須早得名。</text>
<title>責猫</title>,<text>暖毬能適身。晏起但逡廵。睜眼聲如伺。掀䫇怒似嗔。恬然翻鼠夜。自在化鴽春。漫趁簷前蝶。花風掠細塵。</text>
<title>夜歸</title>,<text>夜入馬頻嘶。禪坊定幾谿。泉鳴巖竇近。月隱露杉低。野虎風歸洞。村牛雨過溪。逢僧問前路。歷歷亂星西。</text>
<title>春日寄李十二子卿</title>,<text>春晩忽惆悵。孤懷靡所依。遙看芳草綠。回憶故鄕歸。客裏逢寒食。途中換舊衣。情知相送處。花落雨霏微。</text>
<title>試苑候駕出</title>,<text>月出踈鍾動。仙雞唱曉新。熊羆嚴陛楯。鵷鷺簇廷紳。曙霧天如海。華燈樹若銀。恭逢親策日。誰是董生倫。</text>
<title>桂林憶與峨洋子相別</title>,<text>昔與峨洋子。共遵松桂林。慇懃袖裏字。寂寞絃中音。人事遽如此。離懷動至今。山深獨歸路。一鳥來相吟。</text>
<title>和子公留題東皋相公遺卷</title>,<text>恭默延商弼。冠紳儼魏公。出雲承睿澤。扶日極神功。一德憂勤切。三朝雨露崇。不須竢直筆。毁譽在時空。</text>
<title>送李明府</title>,<text>治世尊儒學。雲林起俊髦。逢時遺逸少。補闕諫官高。紫綬趨民牧。丹泥寵聖褒。山寒叢桂月。野鶴獨鳴皋。</text>
<title>倚樓</title>,<text>徙倚亦多時。高樓悵望遲。鳴灘秋共響。落木夜兼悲。萬事君王聖。孤懷客子危。魚龍歸古窟。歲暮有推移。</text>
<title>南都途中</title>,<text>家家春雨中。二月梨花風。躍馬公孫國。飛龍豐沛宮。憑凌餘敗堞。戰伐想羣雄。繁庶還今日。誰知列聖功。</text>
<title>撥憫</title>,<text>正氣傳蛇笏。夢魂驚鵩言。胡爲孫叔惠。便作若敖冤。親黨容難合。門庭可復存。前程問天地。畏約共誰論。</text>
<title>江上新晴</title>,<text>久雨傷時急。新晴惱殺人。沙崩全減徑。橋壞數移津。燕𣌑霑花翼。鶯翻出柳身。更愁芳草綠。回首故鄕春。</text>
<title>和子卿塞門旅思</title>,<text>定省趨嚴府。榮遊盡戍臺。關山春欲盡。花柳日相催。鴻鴈雲邊去。琵琶馬上回。歸心洛陽陌。永夜笛中梅。</text>
<title>渼江小夜</title>,<text>山與淸江曲。樓將缺月斜。灘聲危野岸。檣影簇寒沙。鷺起風飜草。魚跳浪濺花。欲尋燈火去。沽酒宿漁家。</text>
<title>送子業</title>,<text>二月楊花落。東風滿洛城。故人從此去。芳草若爲情。宮樹春鍾歇。官橋細柳平。離懷已昨日。不待今朝生。</text>
<title>送柳判官淸卿</title>,<text>立馬折楊柳。靑門雨色晴。故人苦爲別。黃鳥空含情。郞署馮唐老。朝廷賈傅輕。江南魚黍地。歸去莫屛營。</text>
<title>薦祀</title>,<text>怊悵江湖客。遲回殿直人。浮名方忤世。拙宦故藏身。齋屋風燈夕。園陵臘雪春。明朝薦祀事。獨坐整衣巾。</text>
<title>燈宵</title>,<text>鶴禁爐煙合。𣰽燈子夜闌。星橋通月色。火樹出雲端。曙漏千門澈。仙鍾九殿寒。君王疎宴樂。只爲八方懽。</text>
<title>懿陵齋中</title>,<text>燕坐微飆發。薰爐晝氣微。楊花嬰砌墮。燕子蹴簾飛。閣上齋鍾盡。林中過客稀。淸輝方寂照。羣動觸忘機。</text>
<title>七夕</title>,<text>纖月共河傾。仙衣浥露淸。微雲流聚影。淡雨照離情。晨駕潛翔鵲。秋機暗度螢。人間星稍散。幾處別愁生。</text>
<title>月蝕</title>,<text>初夜蝦精逼。隙光斜未安。傾輪纔掩兔。破鏡不翔鸞。仄驗虛盈軆。益知悔吝端。殘光稜欲孛。列宿滿天寒。</text>
<title>李太僕督納鄭節度胡驄。戲有是贈。</title>,<text>鐃角夾紅繖。調軍出野中。鸞旗留白日。宛馬立秋風。政給飛龍匹。何須節度驄。三邊雖少事。未可略戎功。</text>
<title>庭樹</title>,<text>庭樹寒蕭索。颼颼撲晩風。朝看一葉下。夜覺千林空。行蟻難尋穴。棲禽易見叢。徑深愛多積。履響月明中。</text>
<title>遊蕭大道觀</title>,<text>謝女仙遊處。蒼苔舊竹堂。巖藏老氏訣。經接遠公房。夕磬連山翠。庭松冷石霜。窅然忘道釋。疑是入尸鄕。</text>
<title>雉</title>,<text>彩翎春𣌑露。朝日點靑陂。耿介應難免。文章莫自奇。守墳非棄信。引敵或遭欺。黃雀倚篁竹。雲羅爾不知。</text>
<title>謝蔣子惠送園菜</title>,<text>蔣子秋畦內。新蔬雨後成。提筐承遠餉。滿把見深情。味合靑菰麵。香宜錦帶羹。山人無肉相。一飽盡平生。</text>
<title>觀野</title>,<text>土解冬暄甚。原頭芳草生。郊晴橫靄氣。溪暖破氷聲。野火樵人燒。鹽田海客耕。新詩聊遣興。非是借高名。</text>
<title>凉夜</title>,<text>微凉滌殘暑。夕嶺含淸輝。步月風吹笠。看星露滴衣。魚從蓮嶼躍。螢傍竹軒飛。感念西林客。抱琴何處歸。</text>
<title>病臥</title>,<text>乍歇非眞歇。欺人定自欺。炎凉醫作態。補瀉藥多歧。落日凭兒立。孤雲憶馬騎。摧頹庭際鶴。相對悵如隨。</text>
<title>重歸湖上</title>,<text>咄咄歸何晩。蕭蕭鬢已秋。人情兩蝸角。家業一羊裘。吾老竟何待。途竆不用愁。當從波上客。終日弄沙鷗。其二永遯吾誰與。今來未是歸。江山看各在。父老望多違。室毁從人補。門關任客稀。溪雲空滿眼。時作雨聲飛。其三客程連海澨。嘶馬復城隈。山斷江帆出。雲開峽樹來。重尋鄕里近。徒惜歲年催。爲問襄陽老。天虛一釣臺。</text>
<title>酬答雲谷七兄</title>,<text>招邀關病舍。惠好費新章。旅食嫌卑吏。黌遊愧舊郞。鶯花春共酌。風雨夜連床。此日都陳跡。看雲但自傷。</text>
<title>坦腹</title>,<text>坦腹湖亭谿。鉤簾柳杪齊。澄江抱郭淨。朱檻去人低。暖犢眠花徑。飢鴻啄草泥。老夫絶懶惰。從此謝輪蹄。</text>
<title>銅津</title>,<text>北風銅雀野。落日果川程。擊棹秋山湧。回檣逆浪驚。當朝少記識。爲客誤平生。但憶學仙訣。金丹熬藥成。</text>
<title>贈別李伯毅歸幷村</title>,<text>伊昔少年子。于今白髮翁。百年雙涕淚。萬事一秋風。落日隋城遠。寒星楚峽空。無勞歸思切。次第送南鴻。</text>
<title>和酬李殿令影幀新改見贈五字</title>,<text>盛德歸淸廟。神遊出寢園。龍顔嗟未覩。鸞蹕望如存。劒珮瞻虛遠。丹靑泣至尊。深知天日表。不待史編言。</text>
<title>辭墓</title>,<text>已矣趨庭樂。徒然哭墓回。孤身盡一慟。萬事有餘哀。何處平生報。無由定省來。所期崇至敎。移孝報泉臺。初聯一作淚迷添日斷。魂翳着風摧。</text>
<title>感舊</title>,<text>吾祖千鍾凂。君王一面求。閒雲元自在。仙鶴只孤遊。星動賢人聚。風高處士裘。淸江舊舘路。颯颯野林秋。</text>
<title>皓首</title>,<text>皓首秋風落。悲歌暮景懸。安身隨几杖。發興自林泉。錦峽辭無日。麟湖別有年。扁舟如可雇。吾不愛靑錢。</text>
<title>酬汝修弟江上見寄</title>,<text>海上釣臺石。人間逸士賢。風高嚴子瀨。詩動漢陰鯿。暝色孤帆立。春空素月懸。家聲寥落盡。頭白愧靑氊。</text>
<title>柴門</title>,<text>滿逕桃花浪。柴門野水春。安貧應事少。多病受衰新。燕語低窺戶。鶯啼細過隣。吾廬眞可愛。魚鳥日相親。</text>
<title>同李節度宴城上作</title>,<text>樓動翻江雨。城奔出峽風。將軍開幕府。列校盛羆熊。劒舞千人廢。槍鳴百戲空。軍中供醉眼。獨慰此衰翁。</text>
<title>初月</title>,<text>江聲繞枕起。纖月夜娟娟。扇曲初開柄。弓虛欲上弦。影含山海潤。彩裛露風偏。皓首秋城客。頻啼缺又圓。</text>
<title>李吏部 益輔 枉駕不遇。題壁而歸。</title>,<text>偶從野人飮。虛枉大夫車。衣屨失顚倒。軒堂闕掃除。不無甕間釀。空誦壁中書。莫漫嗔朝出。春遊不敢疎。</text>
<title>送悅卿</title>,<text>二月黃鸝鳴。孤城匹馬行。心隨殘柳折。淚逐別盃傾。故國靑山在。征途白髮明。銅江有釣叟。倘識未歸情。</text>
<title>敬題白厓耆社畫軸</title>,<text>壽域三光闢。明良一德新。登臨廿七載。圖畫十三人。日月低南斗。風雲擁北宸。八方多樂事。恩賞每靑春。</text>
<title>景陽告歸。賦齋中燕贈別。</title>,<text>憐爾山中燕。每從齋閣飛。只應秋不待。終與客同歸。東峽聞鳴棹。南城憶授衣。明年仕未滿。社日更無違。</text>
<title>寒碧堂用裌兒韻</title>,<text>樓舘雄南紀。衣冠盡北州。祥雲眞殿古。壞壁石堂幽。城斷完山樹。天空百濟秋。長安何處在。中夜更依樓。</text>
<title>祀成</title>,<text>簇立聽傳漏。秋嘗走辟公。三更一點入。二十四龕同。崇報神如在。明誠禮訖終。爐煙曉未散。高結五雲中。</text>
<title>夜來風雨大作。元侍御，朴君敬急問起居。</title>,<text>自闕庇身策。每愁風雨長。掀簷茅撤屋。溜瓦壁堆床。野黍應生角。江橋已沒梁。此身甚微細。不必問存亡。</text>
<title>室人久病。李侍御覓蔘黃急問。</title>,<text>力盡三年病。身羸六脈輕。貧深醫藥缺。運至死生輕。忽此蔘黃惠。深於骨肉情。誰能無緩急。衰謝托賢聲。</text>
<title>避喧</title>,<text>避喧依碧磵。臥病度芳辰。白髮憂明世。靑眸少故人。在家猶政事。經世豈吾身。役役風塵客。多誇疾走新。</text>
<title>陪觀察內舅。訪李氏庄。</title>,<text>錦水嚴公府。瀼西杜氏庄。旌麾枉茅屋。車馬散林塘。密竹生秋雨。高荷納夏凉。淸宵不可度。更對月連觴。</text>
<title>喜季弟至</title>,<text>心弱難爲抱。愁多莫自寬。幸今衰不死。得與爾重看。鴻鴈海雲永。鶺鴒原雪寒。深知萬願足。不博一時歡。</text>
<title>國哀</title>,<text>望月當圓夕。仙雲哭望中。雞籌今夜遠。蠶館入春空。憂畏常如在。慈恭訖不終。千年名實摭。璇筆代天工。其二四紀承亨運。彌存歷險心。銀環無夕妬。玉珮警朝臨。開篋留宸札。還宮寂美箴。夙呈萬壽酒。虛擬待秋斟。其三長秋悲寂遠。闌掖絶音徽。女史修彤管。宮娥泣練衣。天兵環素月。帟御別仙闈。原卜先陵近。神遊永不違。</text>
<title>後國哀</title>,<text>十冊崇名煥。三朝淑德彰。俄驚廟庭禱。遽報翟褕藏。畫霎瞻雲遠。廞車隔月將。宗祊灾荐疊。竆谷泣奔忙。其二漢殿今明肅。周家舊亂臣。唯深祛黨意。不替恤民仁。寢室仍罍器。廞司出緞銀。宸章賁大隧。弘烈煥千春。其三匕鬯功彌著。簾帷意極雍。安危出一敎。呼吸奠三宗。日月撝謙德。乾坤整頓容。人間能事畢。仙路白雲從。</text>
<title>送城南李明府</title>,<text>皁蓋出瀛舘。潘輿赴海濱。聖明方孝理。外邑多詞臣。山橘通京貨。叢梅度嶺春。遙瞻鳧舃影。怊悵葉城塵。</text>
<title>哭李珍山子安</title>,<text>師宗汝南重。美政大丘淸。俱得賢愚樂。更無冰炭爭。言中存古意。酒後見高情。孝思衰麻裏。丹旌催覲行。</text>
<title>贈人</title>,<text>伏枕他鄕客。聽鴻憶故林。高樓秋一笛。明月夜千砧。心弱愁難遣。形羸病易侵。感懷同抱子。相望惜徽音。</text>
<title>悼亡室李淑人</title>,<text>憐我漂泊日。煩君契濶謀。艱虞幾日了。恩愛此生休。一夢終難驗。强言更作愁。旅魂無處着。千里掩空丘。其二夕哭復朝哭。哭終君不應。池憐鸞自隻。鏡弔月空稜。有淚泉應澈。無魂夢可憑。最初割情戀。羡爾定中僧。</text>
<title>酬贈明卿江上見寄</title>,<text>亂峽嚴霜澈。海門秋樹空。潮來天地外。帆宿霧煙中。老病無歸日。關河落暮風。題書多未達。獨立聽南鴻。</text>
<title>歸路</title>,<text>他鄕且遠征。歸路秋風生。江晩孤舟泊。山深落葉平。哀鴻通夕景。匹馬背荒城。去去無相識。徒然鬢髮明。</text>
<title>客中見秋燕先歸</title>,<text>雙燕啁啾起。蕭蕭簾額風。應先賦歸客。已度入秋鴻。戀別頻窺屋。回飛數過櫳。明年春色早。相待落花叢。</text>
<title>書壁</title>,<text>鍾山投老客。盛世避塵人。烹杞供齋飯。栽花丐好隣。陶公三徑足。楊子一經貧。南嶺桂花樹。幽時獨可親。</text>
<title>雨晴遊逍遙原</title>,<text>亂柳低還碧。危花望欲殘。鶯翻快晴媚。燕颺劇風乾。野哭春陰靜。江聲地色寒。重聞賑貸詔。敢道聖心安。</text>
<title>簡鞠南村</title>,<text>柴門積雪外。草屋斷山前。風力能冰酒。霜威欲折綿。時無贈綈客。天惜蹋碑錢。十月雷聲作。殷憂夜不眠。</text>
<title>春江</title>,<text>沿湖開側徑。過野此孤亭。江日沙中白。春山竹外靑。厨人採蝟蛤。稺子逐蜻蜓。終歲淸灘上。依俙處士星。其二酒旗風色動。飄拂大提頭。野艦花間聚。春江竹底流。漁樵隨地有。鷗鷺亂行浮。但恐留連久。終爲子弟憂。</text>
<title>茅閣</title>,<text>山翠亂茅閣。將秋雨不開。緣牆走薜荔。溜壁上莓苔。無復除堂費。何曾問字來。淸晨課竪子。早已剪蓬萊。</text>
<title>小賦</title>,<text>自開愚谷園。復置觀魚軒。江聲宜竹逕。山色可柴門。燒芋分霜葉。除蔬減露根。閒中眞實意。飽腹弄兒孫。</text>
<title>丹巖閔領樞 鎭遠 歸櫬發京師。追感疇昔。仍念世道。慨然有賦。</title>,<text>放逐隨時世。顚危侍老臣。海天春赴闕。黃道日開輪。北極新更化。東臺舊秉匀。龍亡饒物怪。競夜舞秋塵。</text>
<title>磯邊</title>,<text>人煙帶長薄。落日照墟微。竹下雲侵逕。磯邊水向扉。月明沙鳥靜。江晩釣船稀。多病無關慮。吟詩絶是非。</text>
<title>門前</title>,<text>無嗟年紀邁。蓬累任時行。郭外人家少。門前春草生。寒山轉疎翠。遠水住空明。寂寞市朝近。將慚大隱名。</text>
<title>太倉直中。送吳武陵。</title>,<text>北坨黃花席。西江黑石程。淸秋爲客恨。落日送君情。政要全身策。何須沒世名。吾衰欺壯志。淚盡濕長纓。</text>
<title>九日李水部携酒見枉</title>,<text>樓白三江浪。天淸萬木霜。秋風吹鬢髮。老淚落盃觴。此日悲歡異。他鄕節序長。睽離望弟妹。凄切菊花香。</text>
<title>滄浪</title>,<text>已矣匡時策。遽然滿鬢霜。朝廷兩蝸角。世路一羊腸。落日親雄劒。秋風狎釣航。竆途少故舊。誰與臥滄浪。</text>
<title>銅江白沙亭</title>,<text>十里淸沙岸。平鋪白玉床。馬行疑疋練。鳥度畏飛霜。迷曉添湖色。凝宵認月光。依俙垂釣客。鷗鷺共相羊。</text>
<title>同裵秀才。訪張山人鳴琴潭。</title>,<text>一遊隱者宅。九曲石潭深。細瀑花前落。幽絃鳥外沈。高林生夕景。仄逕散春陰。不飮心先醉。泠然山水音。</text>
<title>巷西</title>,<text>希雨茅茨濕。歸人石逕幽。帆光行畫壁。江色上書樓。蚯蚓隨陰出。蜻蜓逐日遊。漸衰息奔走。恣意問西疇。</text>
<title>趙摠管挽</title>,<text>素駟黃山北。蕭歌漢水東。精靈回隼鶻。部曲泣貔熊。戰伐神俱旺。飛騰意却雄。都人聽號令。猶說鐵胡驄。</text>
<title>病臥閱朔。獨蒙元侍御數辱問訊。</title>,<text>有兒今遠適。多病更誰須。身賤無親戚。家貧剩別離。屢存安否訊。堪托死生期。款曲應嘲罵。莫敎隣里知。</text>
<title>春日</title>,<text>祓水春晴滿。雲壇野日遲。花風颺鳥毳。柳露墮蛛絲。野樹村非遠。溪橋路不疑。逢僧連袂去。細語度淸漪。</text>
<title>堂燕</title>,<text>去歲堂前燕。差池上下飛。知應歸畫屋。無復歷柴扉。曉澀穿花語。春颺𣌑日衣。主人貧更苦。簾額望餘輝。</text>
<title>場巖鎭</title>,<text>場巖當海隈。巨防壯隍臺。氣敵風濤入。力爭雷雨來。堆沙飛更集。鹺澤塞還開。造物非無意。陶匀亦壯哉。</text>
<title>回鹿山中</title>,<text>仄徑通何處。回風響夕舂。空山不見客。落日但聞鍾。度棧牽危蔓。沿溪帶遠峯。深林多靜者。麋鹿可藏蹤。</text>
<title>送朱二乘障</title>,<text>嘶馬上雲嶺。蕭蕭行路難。朔風衝塞起。白日出關寒。報主寧辭遠。捐軀不用官。談兵須自護。老將已臨壇。</text>
<title>病後林氏亭小集</title>,<text>携榼且延客。登筵我敢辭。行看竹杖穩。座逐菊花爲。葛粉能醒酒。楂糕合救飢。秋天望寥落。九日大江期。</text>
<title>東華雜詠</title>,<text>紅衛天寥廓。瀋陽使寂寥。藩兵秋不銳。胡騎夏能驕。祗道皇城重。終捐列鎭遙。漢家連障地。惟待霍嫖姚。其二對馬頻通价。龍蛇事已休。接界得無媾。先陵尙忍羞。兵戈無上策。珠幣更深憂。近日裁軍賞。雄藩才不侔。其三兩鄭亦才傑。功高豈復生。鏖胡龍骨峻。戡賊鏡雲平。岳穆徒飛語。陳湯竟削名。古來征戰地。多見舍身情。其四嶺外曾倡寇。湖西更起端。星侵戈戟動。春入皷鼙寒。白馬虛望遠。紅兜豈發難。天心隨處在。社稷至今安。</text>
<title>江倉第一樓直中夜題</title>,<text>露下徂淸夜。連灘宿舸舷。巖鍾霜外落。漁火浪中懸。暗水風微泛。輕河月細圓。海天斜欲盡。東就白雲邊。</text>
<title>送成愁州，李甑城。率爾有贈。</title>,<text>君侯馳兩馬。千里挾雕戈。獨負輕車勇。言追勅勒歌。鴈山橫塞斷。隴水出關多。莫作春閨念。雄心誓大河。</text>
<title>謁上陵</title>,<text>冠裳憑玉几。祝冊秘金縢。峻德同天大。洪功繼日升。深仁形寶綍。純儉想孤陵。宣諡南郊路。徽名沒世稱。</text>
<title>萍</title>,<text>春江亦波浪。身弱豈曾持。波演纔交軆。風搖各失期。欲知漂泊意。益驗別離時。半世吾無室。升沈向汝悲。</text>
<title>述感</title>,<text>三百一甲子。四十九年非。白髮愁如見。淸時悵自違。王通才豈小。徐稺迹偏微。落日雲浮滅。吾生亦息機。其二三百一甲子。四十九年非。歲月無多在。親朋取次稀。明良今日盛。宇宙此身微。千載泣麟淚。秋風欲墜衣。其三三百一甲子。四十九年非。古櫪驥摧辱。秋天鶻砉飛。直知名自累。終與道相違。誰惜林宗志。東都浪作歸。</text>
<title>睢胎鎭夜聞鬼哭</title>,<text>三國連兵地。濤聲夜自奔。煩冤增舊鬼。轉戰哭殘魂。野草籠煙碧。春星帶雨昏。啾啾深見骨。不必問蟲猿。</text>
<title>感賦</title>,<text>吉士同周德。南薰叶舜歌。諫書三閣絶。官敍九卿多。國待姻親重。時聽將相和。野人無所識。只願減徵科。其二乾坤蕩虺蛇。日月劇春和。卑署馮唐老。高卿賈傅多。政須斟賦役。何苦說兵戈。晩景催霜霰。空山泣薜蘿。其三第一昇天浦。捍危天塹曾。撤埤新見錯。防浦舊灾懲。他岸船還艤。危時海豈凭。高麗猶有策。丙子最無能。其四陸續天朝將。東征尺劒提。鳴鉦連碣上。束馬渡遼西。海色生烽燧。春風入皷鼙。皇恩涵碧海。汪濊更無倪。其五女直軍新盛。移烽却渡遼。疾兵翻驟雨。票騎落回飄。翠蓋傾都泣。靑宮出塞遙。嗟嗟椵島戰。有愧大明朝。其六忍說兵虞劇。宜先壬癸論。風腥翻翠瓦。雨落出金盆。聖駕去城闕。長塗盡塞門。艱難宣廟業。摠是大朝恩。其七鄭金天下士。倜儻古無儔。城破魯連憤。地飜蘇武幽。關山終不改。江漢至今流。興廢已前日。皇壇萬世休。其八軍旅昇平後。風塵倉卒閒。親兵驕反㥘。列鎭望無還。國帶安危色。人多去就顔。翩翩南節制。生死答時艱。其九勳閥連三世。冠紳儼百司。時方瞻作雨。天遽促騎箕。安石空多事。姚元竟救時。要知急賢日。益慟哲人萎。其十徒能泛滄海。未暇襲胡京。古國今無戰。中原且解兵。孟明空自返。武穆竟何成。慘憺聽鼙日。天寒白馬城。十一九重親授節。三將忽橫戈。殊禮登壇屹。高勳賜第多。折關懷李廣。持重望廉頗。脆榦承銅柱。其於廣廈何。十二可否都城議。相持歲月長。捍禦要先定。艱虞得後防。東圻新拓障。南麓舊開倉。諸將忝詢問。應多未悉情。十三取士尊門閥。論才賤武名。諸卿賈生貴。偏將狄靑輕。錢穀歸均役。軍丁去本兵。諸公蒙聖澤。努力答昇平。十四俊賢無嫡庶。官級各殊科。周顗時楷重。蘇頲國事多。才難常見急。地詘且非他。衰世嚴防限。羣公奈汝何。十五千里滇江客。天邊傷暮春。賈生時未重。晁令日看親。天路非高遠。人才聽屈伸。諸公頭未白。百輩擁朱輪。十六寧效谷生箚。難陳唐介辭。雷霆容自解。蠭螫永相隨。官枳連三族。身亡厄一飢。庭花秋已實。稍稍露華悲。十七丘壑吾將隱。圭簪豈自榮。恩讐眞薄物。偏黨是空名。開閤公孫重。登壇國士輕。滄浪有漁父。羡爾濯塵纓。</text>
<title>寄贈明州使君</title>,<text>鶴塞分隆寄。龍驤輟舊班。天長玄菟郡。地盡鬼門關。邑劇勤留借。年衰肯召還。東門楊柳色。春盡不堪攀。</text>
<title>嘉陵江憶李士强</title>,<text>神交沒世遠。契濶此生休。祇有遺徐劒。難回訪戴舟。曠懷無一事。爽氣失千秋。馬上孤雲色。蕭蕭笛裏愁。</text>
<title>宵征</title>,<text>兢惶趨檄召。顚倒上衙門。秣馬左山店。聽雞老嫗村。推官蘇軾少。都統戴淵尊。寂寞柴桑路。秋花白露飜。</text>
<title>餞丁生志謙</title>,<text>他鄕且送客。對酒獨傷魂。立馬看芳草。回頭憶故園。行當流水遠。愁逐落花繁。君去崇明德。何須待贈言。</text>
<title>白塔院行尋至竹溪</title>,<text>流水去何極。閒閒度遠林。行尋飛瀑外。坐愛綠蘿陰。竹覆春池冷。花圍野殿深。超然絶塵想。鍾磬發幽音。</text>
<title>扶藜</title>,<text>垂髮仍吾老。招閒卽弊廬。一官兼利害。萬事入乘除。天地身何補。山林跡已疎。酣歌起放杖。白月滿江虛。</text>
<title>南湖觀聖塘漕船。並下大石。</title>,<text>兩湖輸漕急。四月過期憂。列楫同時發。春江盡日浮。灘聲鳴鼓雜。天影夾旗流。辛苦安興泊。多時怕石尤。</text>
<title>蘆娘垈下。逢楊長史仍贈。</title>,<text>古人重艶色。千載空遺基。翠嶺留名字。丹崖驗黛眉。春風越溪綠。落日蜀魂悲。雲雨陽臺色。蒼茫立馬時。</text>
<title>南湖遇客船。有自日南至者。</title>,<text>積水無天地。孤舟有去來。波中惟見日。海外不逢雷。列嶼回望失。羣巒轉眄開。傳聞太乙艇。時拂斗牛回。其二昔有乘槎客。君能躡後蹤。壤偏島夷錯。水峻海梁重。輕綃鮫人獻。明珠蛤母供。蓬萊如可覩。吾不恨龍鍾。</text>
<title>酬贈鵝上使君金性汝 善材</title>,<text>風流湖右地。藉甚鎭南州。嵐氣沉山郭。荷香入郡樓。德星賢聚夕。枯葉社祠秋。多暇聽爲政。無妨着勝遊。</text>
<title>仲秋酬仲敬促邀觀月</title>,<text>川明羣嶽動。月出大江虛。轉地金輪濶。飄天桂影疎。穿林飜宿鵲。落水竄奔魚。不寐樵歌起。鳴榔露下初。</text>
<title>殷山道中</title>,<text>劇道聯行騎。新晴曬路塵。荒村半沈水。老樹飽經春。客醉秋逢市。郵喧夜送人。浮生元逆旅。不必更悲辛。</text>
<title>送李侍御</title>,<text>文星動玉塞。鐃角落秋風。忽歷將軍幕。仍騎御史驄。淸朝才幹少。峻秩弟兄通。爲報丹砂術。能憐白髮翁。</text>
<title>懷元載而</title>,<text>寂寞元員外。存亡二十秋。人間不復見。地下更相求。精爽歸篇翰。風流落釣舟。夕陽江上笛。蕭颯挹淸樓。</text>
<title>懷遠呈舅氏</title>,<text>空峽秋風落。孤城白日低。重逢千里面。相對萬行啼。絶域安棲息。竆途惜解携。鷓鴣飛傍馬。何事向南谿。其二古岬三韓外。危形萬死餘。終年歸不得。此別意何如。嶺海新交冷。朝廷舊識踈。避人撿塵篋。不敢問陳書。</text>
<title>九日兪士美 彦暹 見邀。同舟至漢江。</title>,<text>力疾酬佳節。扶藜出石關。直爲攀陟苦。故作溯沿還。側帽江楓落。回船野菊斑。相逢多故老。携榼破愁顔。</text>
<title>送悅之北遊</title>,<text>古里招邀濶。殊方聚集同。浮生無幾日。此別更秋風。北塞長遊客。南湖獨聽鴻。新詩能見憶。留眼待傳筒。</text>
<title>喜十三姪 裕 來過</title>,<text>薄官淹寢直。衰疾臥蒼苔。撥棹知船過。開門見爾來。霜鍾淸澗壑。江月隱池臺。相對話鵝水。鄕思日覺催。</text>
<title>竹津江</title>,<text>峽雨晴時少。茅齋濕已踈。江喧春改岸。潮落夜歸漁。露竹柴門靜。飛鷗碧水虛。淸朝頭自櫛。新得養生書。</text>
<title>湖關</title>,<text>亂岸頹沙倚碧灣。棹歌篷笛鬧湖關。看山政愛春帆懶。下峽頻驚石瀨慳。過鳥翻江欲何向。壞雲呑日不禁頑。憐君浪跡還朝服。聖代無由謝玉班。</text>
<title>柳公 命离 逢登庠之年。兼設回醮宴。命余之作。遂志喜以呈。</title>,<text>仙丹駐頰照芳蓮。吾祖榜中舊俊賢。鴈塔留題紅杏雨。鏡臺催下錦琴筵。愁看白髮驚春日。重着靑衫憶少年。記得曲江良夜醉。何如華燭洞房眠。</text>
<title>鵝陽湖臺。同金鄭兩老送李七明卿。是日卽重陽。兼賦秋懷。</title>,<text>高樓地逈角聲哀。鴈急沙淸行玉盃。白髮不堪頻送客。黃花幾處更登臺。長風日入高江湧。落木天從遠峽來。共把茱萸催後約。莫隨漁樵暫遲回。</text>
<title>酬李別提監搗紙所見贈</title>,<text>玉流决决綴簾垂。氷碓嘈嘈語夜遲。客夢寒尋明月峽。仙曹秋臥白雲司。遙知落雪含風面。政待翻江潑墨時。書後懶題三百軸。芭蕉葉上起吟詩。</text>
<title>送人上司直隨沈禮部赴完山奉審</title>,<text>昔上蓬萊畫雪巒。今從原廟寫龍顔。恭瞻肅穆紅雲裏。更想周旋紫蓋間。日朗鼎湖新衮冕。春閒沛館舊河山。千年竆谷臣民淚。一幅丹靑益自潸。</text>
<title>敬題從祖公戊申再莅錦營帖</title>,<text>妖氛三月繞湖甸。烽火連宵入漢宮。河朔徵兵留郭相。劒門持節引嚴公。投壺决勝襜帷外。仗鉞看耕戰皷中。可惜入哀爲誰作。凌煙却少伏波功。</text>
<title>望洋亭。同金亞使讌集。</title>,<text>東得高樓百尺危。倚來旌蓋望天陲。龍驤舊鎭閒吹角。海運新船各樹旗。日下亭臺紅欲斂。江晴島嶼翠還疑。正須橫槊詩堪就。不用靑娥手裏巵。</text>
<title>送元八載而歸黃驪</title>,<text>靑簾白舫溯江源。百里煙花傷客魂。燕子灘聲來楮島。龍門山色出楊根。天低漢樹蒼蒼遠。帆入春雲冉冉飜。磨礪美才應竢日。別時相贈莫忘言。</text>
<title>二月二十八日。風雪大作。</title>,<text>饕風虐雪禁春華。盡日長林不辨鴉。遠勢橫空先作霧。疾聲飄屋忽成花。松杉高積低還擧。溪壑平埋整復斜。朗詠不須招隱曲。惠泉幽賞憶烹茶。</text>
<title>大王浦</title>,<text>扶蘇山色映孤樓。半月城空江自流。縹緲雲空巢鶻塔。蒼茫煙散斫龍洲。西原香草何時歇。南陌秋槐此夜愁。古渡寥寥帆影盡。渚禽猶自望宸遊。</text>
<title>郊居</title>,<text>負郭茅齋復海濱。滄浪一面絶纖塵。厭看兒女得錢喜。恐有詩篇與俗親。戲蝶翩翩駐寒蘂。閒鷗泛泛對垂綸。正須苕霅靑鞋客。共泝漁舟白水春。其二近郭朝暉陰復明。江村樹色靜柴荊。翳桑噪鵲風時急。隔岸鳴鳩雨自生。老去漸於詩律細。病來愈覺宦情輕。松門近接逍遙宅。終歲巖阿散髮行。其三抱膝高吟歲已闌。故園叢桂半凋殘。新營白屋無三畒。舊識靑山傲一官。棗栗連籬供客饋。鸕鷀淺井傍人看。吾將此地傳高士。千載柴桑有毁冠。</text>
<title>同子相題宣武諸公事蹟錄</title>,<text>憶昔壬辰李提督。指揮猛士若風雷。三軍緫領牙門重。都統新兼御史來。左海兵塵淸羽纛。中原白日耀雲臺。東胡未滅身先死。北極煙塵杳不開。</text>
<title>夜飮李倉曹宅。贈吳象之。</title>,<text>銀燭金尊坐夜遲。對君無語各深巵。風飄萬木鍾聲急。鴈度孤城月影移。世事悠揚無了日。親知邂逅若前期。煙波幷起吳洲夢。蘆荻蕭蕭白姥陂。</text>
<title>酬答李太僕閱牧見寄</title>,<text>大宛龍駒渥洼種。年年考牧向長安。天門躡影風雷動。海窟傾羣雲霧寒。終古金臺須傑士。于今沙苑屈微官。和鑾拊策從多暇。莫道君門行路難。</text>
<title>中臺贈普律大師</title>,<text>牧老遺亭碧水潯。崔瑩孤壘柞楓林。戰餘鼓角江山靜。賦罷樓臺歲月深。日暎海山渾水色。天虛雲石自秋陰。東菴老宿問何代。手種寒松已百尋。</text>
<title>酬鄭遾題丹溜郊居。兼示明卿。</title>,<text>逋客郊居水上頭。柴門晝掩荻花幽。平陂古木通殘聚。曲巷淸溪照半樓。驟雨欲沈江閣日。長風忽報晩蟬秋。餘生寂寞更何問。惟有歸身臥釣舟。</text>
<title>李使君棄東郡歸路。卜築苕門奉寄。</title>,<text>新裁野服躡淸遊。近脫仙鳧別峽州。漢縣封章梅福去。越山尋藥葛洪留。牕間玉溜雙飛瀑。座上蓬壺一片秋。爲問傳書閬苑鶴。乘風何日到滄洲。</text>
<title>錦溪邀地主留飮</title>,<text>錦溪春水繞茅樓。鸂鸕鷀滿小洲。逋客初開脩竹徑。使君頻問浣花丘。山公不廢臨池醉。康樂何妨着屐遊。潭上靑莎堪坐藉。玉壺沽酒許遲留。</text>
<title>至日</title>,<text>南陸韶光催至日。北城陰霰擁寒霄。叢梅野雪行相逼。竹琯葭灰訝自飄。永憶斑衣北堂舞。敢望鳴玉紫宸朝。呼兒正枕看新曆。明歲悲懽更幾條。</text>
<title>晴望亭。寄申七季迪。</title>,<text>水國東南極目平。亂山晴水映空明。樓臺瀉日江湖動。島嶼含春雲霧生。客路千重臨水驛。征鴻一片望鄕情。多君獨賞長卿賦。不必天門更薦名。</text>
<title>馬營春事</title>,<text>棨戟朱旄暎海旁。荊門出鎭晉龍驤。笙歌別院煙花靜。皷角春營日月長。鄴下從軍還作賦。錦南無事更啣觴。知君矍鑠猶騎馬。肯把雄心望戰場。</text>
<title>贈李摠府</title>,<text>元戎族貴擁聲名。門對淸湖棨戟明。六路山川留管鑰。五營兵馬識弓旌。春風弭劒朝靑瑣。落日調鷹獵渭城。麟閣題名何足羡。雅歌終晝有餘情。</text>
<title>贈閔學士</title>,<text>黃閣宣麻出紫宸。大家聲望近觀津。黑頭拜相纔數輩。朱紱趨庭更二人。棣萼聯華陪劒履。鳳毛摛彩接絲綸。韋平餘業正須汝。直論君前莫顧身。</text>
<title>立春</title>,<text>朝來江色動闌干。睡起無人整葛冠。酒漉椒香斟玉斝。菜挑蒿葉出靑盤。梅花獨覺春風早。棣萼空憐臘雪寒。醉裏狂歌眞自慰。妻孥悵望更長安。</text>
<title>贈李學士</title>,<text>柳拂雕鞍紫陌連。禁城銀燭曉朝天。金宮薦鶚靑雲上。玉陛停鸞白日前。北極長安知客路。西江秋浪擁歸船。聖世不須愁放逐。閉門曾賦遠遊篇。</text>
<title>靑門餞送李別兼兪三敬差南歸</title>,<text>嬌鶯紫陌曉蒼蒼。別館春風酒復香。周客傳經歸柱史。漢庭持節識鍾郞。桃花驛裏沙吹路。楊柳津頭雨滿航。聖代行藏從此始。可堪離恨滿新芳。</text>
<title>湖亭</title>,<text>江峽春來水暎空。樓頭暗笛獨依櫳。微雲撲地終宵雨。急浪飜天盡日風。海樹茫茫迷故國。湖城一一送歸鴻。西灣磁椀賖新醁。獨作佳辰慰轉蓬。其二朝來白鳥款虛亭。雨後鮮陽滿小汀。春江欲浪潮相應。野樹無風花自零。王粲棲遲空著賦。楊雄懶惰漫傳經。芳華漸盡身應老。爛醉何能酒暫醒。</text>
<title>上浮寺中菴</title>,<text>雙臺直北矗仙岑。滄海東邊翠黛深。萬壑千林通雨氣。孤雲落日送秋陰。西菴僧飯叩鍾響。北坨人歸動榜音。欲待西峯松上月。往聽程士袖中琴。</text>
<title>讀建炎遺事</title>,<text>中原自古限淮甸。宗岳胡然奏凱歌。不見鑾輿歸大內。終敎胡馬阻長河。黃龍塞上塵沙合。白鴈江南金鼓多。玉殿不知秋磧冷。君王那得枕吳戈。</text>
<title>贈別子容</title>,<text>舊識相逢若有期。遽然離別使心悲。張衡不負歸田賦。陸子空傳入洛詩。落日江湖鴻獨去。秋風樓閣燕先知。五陵年少輕肥客。莫省人間有五噫。</text>
<title>大佛寺。贈淸惠大師。</title>,<text>武丹花盡子規音。雨歇禪坊綠草陰。疋馬重尋淸磬響。老僧閒坐白雲心。畫堂雷雨龍蛇動。風磵笙簫松檜吟。遠客自傷行役倦。不知從此更相臨。</text>
<title>旅舍送吳七</title>,<text>曉聞離唱動行騑。草綠東風滿甸圻。爲客倍知遊子恨。送人長憶故園歸。上林曙色鶯先覺。紫塞春心鴈獨飛。聖代卽今徵遺逸。何須寂寞守郊扉。</text>
<title>和吳武卿登分界古墩見示之作</title>,<text>建衛女眞俱海東。黑龍江繞塞垣空。三方疆域疲征伐。一統山河遞汚隆。禹穴煙光霾碣石。堯封天影落崆峒。燕雲內地無亭障。大鼻南來滿薊中。</text>
<title>和白符子塞上作</title>,<text>黃花水繞碧楡垣。白草連天野燧昏。壯士荷戈登古磧。將軍彀箭獵平原。霜風凍合牙旗影。海月寒凝玉帳痕。君看向來征戰地。萬人生死摠君恩。</text>
<title>酬漢老海上見贈</title>,<text>幾回江上歎芳菲。每遇佳辰泣旅衣。北望不堪鴻鴈去。南來况對鷓鴣飛。蠻方寒食舟中祭。楚客春帆海上歸。寄得竹枝堪唱詠。由來巴曲和人稀。</text>
<title>田興道中</title>,<text>荒原猶說舊溫王。曠野天低蕉荻場。鐵戟沈沙春草短。腥風拖雨碧川長。空門過客尋銅柱。高塚佳人臥石羊。莫道區區成伯業。當時兵力敵隋唐。</text>
<title>謝西隣長老早春贈雙鯉魚</title>,<text>雨漲桃花照水濱。雙魚出網動腮新。斜穿荇帶連紅眼。細瀉筠籠混翠鱗。點額風霆空失勢。轉身波浪更無神。金宮玉筯正須汝。峽裏先嘗愧野人。</text>
<title>夜泊渼湖</title>,<text>百尺牙檣十里湖。白蘋風急荻花枯。寒燈水宿帆相照。近浦霜飛禽自呼。江漢歸心秋共遠。鄕關片夢月同孤。忽看此地垂綸者。却憶鵝洲雪色鱸。</text>
<title>戲贈楊水南丐贈紅白水團</title>,<text>米粉輕揚雪影殘。煖湯微煎露華溥。齊頭輾了形形是。信手搏來箇箇團。飛屑盤疑瑪瑠琢。沈氷椀訝水晶寒。何須朱夏愁心熱。早辦冷淘酤一懽。</text>
<title>江居</title>,<text>枯荻寒蘋暎半堤。棲禽不定曉凄凄。江淸絶嶼樵人少。月白凍沙漁子迷。天地百憂歸伏枕。江湖萬事入扶藜。何人卻訂參同契。鍊罷形魂共守谿。</text>
<title>南厓宅。賦池中鴛鴦。</title>,<text>繡頸紅毛映彩衣。落花池榭弄斜暉。錦波刷翼閒相逐。翠帳聯翎暖共飛。璧月春迷秦殿瓦。銀燈曉上竇家機。北山夜夜韓憑鳥。何事殘魂化羽歸。</text>
<title>餞吳員外。兼送滄洲丈人之南。</title>,<text>鶯嬌柳綠意何悲。酌酒與君君莫辭。嚴子志高輕美祿。賈生才銳哭淸時。愁深芳草迷歸路。病起殘花足別離。我亦江湖垂釣客。扁舟早晩逐鴟夷。</text>
<title>旅懷</title>,<text>孤鴈嘶秋燕燕忙。石林寒葉露凝光。羇形漸覺流年急。旅夢偏知獨夜長。三畒草荒從儉歲。一身萍轉任他鄕。久營一壑如相就。便雇漁舟下海旁。其二長年飄泊在西州。此日憑欄易白頭。永夜秋江聲入峽。暮天飛雨氣沉樓。魚龍時見鮫人淚。鴻鴈初聽客子愁。風土雖親非我好。馬城東去憶扁舟。</text>
<title>鵝陽釣榭。酬李諫官屢枉。</title>,<text>泠泠草閣向江潯。上有湛湛楓樹林。鳧鴈曉聲連月色。魚龍雨氣變春陰。傷時不盡高樓恨。戀主長懸魏闕心。誰謂淸朝珂珮客。數來漁艇散塵襟。</text>
<title>題玉麈閣</title>,<text>丞相虛亭枕綠漪。高秋水落暮雲移。王公玉麈終何補。謝傅蒼生本自期。何處纖兒能了事。可憐狂客獨傷時。衡山欲問麻姑約。羽節寥天憶我師。</text>
<title>三分國界壇 壇在義州</title>,<text>壇上悲風生碧穹。壇前日出辨西東。三邦興廢共分野。二極陰陽遞汚隆。遼海氛祲秋飮馬。中華消息曉嘶鴻。腥塵匝地山河闊。胡虜入關朔漠空。</text>
<title>餞別北營節度尹兄。率爾有贈。</title>,<text>元戎十月擁重貂。鳴皷疊笳欲渡遼。鐵嶺陰風搖羽纛。白山晴雪動旌幖。諸番壯士皆調馬。六鎭將軍半射鵰。聞道洋河遊獵地。胡兒遠避霍嫖姚。</text>
<title>越寺逢穆子將入東海。仍與同宿。</title>,<text>禪天吐月上房明。野客聯鑣石徑淸。山翠自成秋雨色。巖松忽作暮江聲。逢人每說歸田好。送客還慚入海行。爲報寥寥東去鶴。何時傳札越滄瀛。</text>
<title>贈許子</title>,<text>滄海遺孫不乏賢。長歌遯跡短舟前。麒麟圖畫無尋處。鷗鷺江湖有宿緣。赫世風流還在此。驚人句法可能傳。韓公址上蘆花月。丐與龜蒙作水船。</text>
<title>志喜</title>,<text>纖兒未了官家事。也起高賢樵牧中。南國蒼生須謝傅。北門驕虜識萊公。傳聞一歲能寬稅。可使諸君不說銅。怊悵渼湖秋水綠。白鷗飛散荻花風。</text>
<title>苔</title>,<text>積雨空林絶客尋。緣谿浸巷漸看深。寒遮水面縈花淨。亂擁階心逬籜陰。暫度夕陽還寂寂。暗飛明月更沈沈。朱門亦是經年合。車馬稀踈恨不禁。</text>
<title>同京兆少尹舟下茅島。沈吏部，吳上舍同至。</title>,<text>靑簾白幔逐江開。楮子秋濤入醉回。仙客同舟袁史咏。郞官落筆謫仙才。波搖側聽雲根出。岸缺遙分閣影來。此去終南知不遠。禁城鍾漏夜頻催。</text>
<title>書崇禎冬事</title>,<text>兵戈莫道金湯壯。南漢譙樓空接天。龍虎沈城霾日月。貔貅合野塞雲煙。空傳義士歸滄海。無復偏軍度柏田。回首江都天塹地。層冰臘月已通船。其二危譙斷堞漢陽城。城上悲歌夜不鳴。鸞蹕纔歸溫祚國。龍艘漫繫沁州程。山河尙驗東征力。星斗空懸北望情。計决同盟終恨極。西臨椵島已調兵。其三胡騎徑從太岳歸。邊書夜到羽書稀。東流江漢俄淸濁。北極星辰正合圍。久渴思霑牲血酒。新頒泣褫蟒龍衣。卽看黃閣增勳券。赫赫宗祊有是非。其四憶昔江都金撿察。重權傾奪大司空。但敎鐵騎經三堡。無賴金湯護兩宮。中幄尊罍淹戰日。前軍舴艦繫胡風。時危須仗英雄輩。謝傅門庭出大功。其五禿石關前漢水濆。東來女直倐成羣。孤城帳殿圍胡月。小海旌旗入塞雲。龍劒空歸河上客。貂裘虛待侍中君。乘虛搗窟眞成計。白馬終留節度軍。</text>
<title>賦感</title>,<text>澿淸雪水早春生。萬戶霏微日不晴。白嶽平臨金殿出。紫城橫抱漢江明。標樓粉壁開新堞。彩仗鑾旂閱大兵。聖代輕肥還自得。諸公且莫買高名。其二曾聞李相築城意。擬作金湯護大京。牌閣新開通北苑。牙旗初撤屬西營。邊庭臥析羽書靜。廊廟談兵籌策輕。諸宰且休誇武力。時來應少卻橫行。其三憶昔先王廵朔城。便敎蠻虜入神京。龍池落月殘灰動。玉殿飄風翠瓦傾。千雉多憂還築障。八方無事更談兵。書生經國須高手。朝野昇平答聖明。其四漢水之西白麓陰。神宗皇帝廟門深。干戈疲弊中原力。玉帛趨蹌聖主心。雲氣漸晴星北拱。爐煙欲散日東臨。薊州碣石天王地。朔雪胡雲淚滿衿。</text>
<title>寄酬寧邊金明府</title>,<text>西營薦辟出黃龔。崇秩行邊五馬從。周國上公分陝治。漢家良牧督民農。金銀滿礦須輕賦。蔘桂隨包莫自供。爭說拊摩都口頌。不須褒賞璽書封。</text>
<title>銅柱</title>,<text>法相雄功鎭古都。千年銅柱小山隅。龍蛇跋地光浮動。雷雨爭空影有無。上鑊有時巢水鶴。下臺終日集經烏。溫王宮殿終荊棘。寂寞浮屠現寶珠。</text>
<title>定菴道中。和宋七題孫氏庄。</title>,<text>西菴不覺片峯遙。亂水潛行架木橋。桑隴經蠶還就葉。麥畦藏雉漸抽苗。畬耕奪勢山谿狹。瀑雨添聲石碓饒。白鶴閒門尋晝永。仙棋一局定迷樵。</text>
<title>嚴夜</title>,<text>吹角鳴螺入校同。忽傳初鼓護深宮。五營燈燭旌旗下。萬戶星河劒戟中。乾斷漸恢昭日月。陰氛初霽廓雷風。瀕陽起廢秦王剪。身佩安危擁鐵驄。</text>
<title>有客</title>,<text>懶脫烏紗白日遲。偶逢佳客坐淸漪。梁丘老解談周易。君實才堪續楚辭。茶熟寒厨晴雪後。酒醒孤舘落花時。數來問疾兼詢藥。共惜淸羸絶外私。</text>
<title>小飮無學上人臺</title>,<text>佐命緇髡亦異才。崇崗虎躍此登臺。二儀高下乾坤闢。三嶽朝宗宮殿開。地待金湯朱邸出。天隨玉輦翠華來。永圖洪業雖今聖。尙憶先王剪草萊。</text>
<title>錦文老人設回榜宴。兼慶醮筵周甲。</title>,<text>洞房花燭曲江筵。錦帶韶顔映俊賢。棣萼舊來連榜下。芝蘭今去踏庭前。重開紅巹憐春日。强着靑衫逐少年。此夜銀橋催鵲影。人間不獨問芳緣。</text>
<title>右將軍</title>,<text>繡櫜錦帶買繁華。白馬雕鞍溢狹斜。意氣舊傾燕薊士。風流新過趙張家。嬌姬舞袖縈纖草。醉客垂鞭嚲落花。婚嫁更連天室貴。沁園綠竹酌流霞。</text>
<title>左將軍</title>,<text>三統戎藩再禁軍。胷羅武庫衆人聞。指揮珠履春申客。領略星宮太乙文。櫪上驊騮嘶皷角。門前壯士識風雲。古今戰伐元凶事。聖代何須麟閣勳。</text>
<title>奉和李西曹扈從大壇過西宮之什</title>,<text>九重仙漏催嚴蹕。紫閣鳴鍾報晩風。樓影參差雙仗外。珮聲高下百花中。鸞旗不動歸靑瑣。雉扇徐回過別宮。獨唱陽春宣睿澤。知君佳句贊洪功。</text>
<title>大內親試。率爾口號。</title>,<text>鍾度春塘報曉雞。鴻臚送蹕鶴臺西。風微旗腳花陰合。煙濕爐香日色低。陛戟雙排千校肅。儒冠列侍兩行齊。聞道中宸求直說。天人誰闡董生題。</text>
<title>次洪舍人省中寄示韻</title>,<text>紫禁晨開步輦隨。仗前臚唱報朝儀。金爐曉旭熏龍衮。玉殿春晴駐羽旗。風暖遊絲吹日動。漏稀銀箭出花遲。侍臣惟有文章伯。草罷綸音集鳳池。</text>
<title>送吳員外陪大夫人之南郡</title>,<text>大家聲望盛光輝。七十趨庭古所稀。且捧府中毛義檄。却披堂上老萊衣。恩承剪䯻能無忝。養逮專城更不違。南邑絃歌多子弟。遙瞻絳帳卻歔欷。</text>
<title>和武叔燕京夜懷</title>,<text>燕中文物舊長安。遼碣沈沈渤海瀾。白塔月明孤鴈去。碧宮霜淨一星寒。銀河夜落支機石。金狄秋生承露盤。倚劒夜深看北極。五雲猶自繞南壇。</text>
<title>大德洞觀瀑</title>,<text>山氣巃嵸萬壑悲。瀑泉澒洞片峯欹。長飈倒卷銀河落。彩暈橫吹白日移。空壁盤旋跳過數。半天翔舞下來遲。飛流一洗衣邊土。笑攬雲松問後期。</text>
<title>和明卿詠樂府馬辭</title>,<text>曾聞天寶含盃樂。更覩瑤池躡影廻。閒弄苑中和鶴舞。驕嘶仗內雜鶯歌。桃花煖覆靑絲勒。柳色晴迷白玉珂。誰念燕臺能買骨。應知冀野俊才多。</text>
<title>同子卿夏日過積炎臺</title>,<text>三南溽熱極侵凌。七月經旬猶鬱蒸。重嶺瘴來炎海盪。高峯日出火雲升。水晶疎箔微風逗。荷葉連筒綠酒凝。解渴不須金掌露。對君疑是玉壺冰。</text>
<title>六臣祠</title>,<text>南紀滔滔漢水宗。六臣祠宇對秋峯。杉松古壁棲雙鶻。風雨高江吼一龍。政信唐虞終揖遜。若論方景便從容。愁來更作四君詠。華岳雲沈淚灑胷。</text>
<title>送李寢郞赴直東陵</title>,<text>玄宮移築設崚嶒。禹穴風雲萬世矜。玉馬晨趨沙塞遠。銀鳧夜泛鼎湖澄。水廻江漢朝東海。山轉驪楊拱北陵。閉鑰絶關功未半。暝途丁閣淚交騰。</text>
<title>觀李生子與葬</title>,<text>仙翮一飛雪渺茫。玉芝無語露凋傷。羇蹤半世從妻食。旅櫬他鄕有弟忙。此日立春回萬物。舊年殘雪擁孤岡。哀魂入地應餘淚。鶴髮生離隔漢陽。</text>
<title>一哀</title>,<text>長沙西畔瘴煙昏。楓林蕭森玉露痕。賜對非無宣室席。未招還有楚江魂。虛懷落落玄琴寂。素幔凄凄白雨飜。聞道哀榮新勒石。九重泉路盡王恩。</text>
<title>和禎卿愁城夜聞觱篥</title>,<text>大漠秋聲日夜同。三更觱篥發城東。胡兒戀別臨邊曉。漢使思家出塞風。吹處月沈荒磧逈。來時雲度戍樓空。偏愁曲裏折楊柳。那得春光返古叢。</text>
<title>和金七燕池感懷之作</title>,<text>堯封文物化爲燼。燕市悲歌日已多。花萼舊宮盤漢礎。太和深殿入胡笳。天皇藍服隨宗社。公主恩袍怨帝家。君去倘尋滄海路。當時義士髮應華。</text>
<title>望海樓成。留相有詩。卽命和韻。</title>,<text>簾旌獨立絶浮埃。縹緲飛樓北斗隈。舊防羯胡嚴保障。新成棟宇壯隍臺。城頭水泛靑天入。海外棹懸白日來。此地最稱形勝險。時淸猶仗出羣才。其二忽見飛樓壓六鰲。也從西日落長濤。荊吳雨氣魚龍動。遼碣秋聲鴻鴈高。天地無竆惟巨海。蓬瀛若在問仙曹。莊生漫說逍遙樂。雲外飛鵬亦自勞。</text>
<title>陪觀察從叔。登完山南城。</title>,<text>城高閣逈自生哀。萬馬峽深孤鴈來。沛舘祥雲浮碧殿。甄山飛雨滿荒臺。百年弔古空看劒。九日望鄕獨放盃。自是徐州饒傑頡。時淸猶仗鎭危才。</text>
<title>出漢北門</title>,<text>羸驂緩去逐春華。漢北門前日欲斜。貴主新菴臨野水。美人孤塚對繁花。山雞畏獵深移樹。洞鹿尋溪獨下沙。來去誰能知閱世。陌頭銅狄入摩挲。</text>
<title>節度尹兄閱戰湖西大航頭有詩。遂次以呈。</title>,<text>上將官兼五等侯。淸晨閱戰大航頭。張兵江漢要衝地。橫槊樓臺風雨秋。九郡旌旗搖海出。萬船鉦皷蹴天流。但緣東渤休驚浪。未必奇功遜益州。</text>
<title>同節制登安興北城</title>,<text>城間鼓角向天愁。滿峽波濤動素秋。落木聲驅孤鴈去。高樓影入大江流。軍中殺氣連旗動。海上霜容列嶼幽。極目鄕園何處是。風煙漠漠結離憂。</text>
<title>懿陵齋居感吟。酬李弟士深見寄。</title>,<text>野情不合玷淸班。忽被除書出石關。逋客相從憐黑髮。眞僧對坐說靑山。少年一去知衰易。晝日常忙覺夜閒。寂寞南湖鷗鷺遠。只敎殘夢管秋灣。</text>
<title>燈夜</title>,<text>星橋子夜出銀河。千品鮮燈鬪物華。閬苑鶴啣明月下。貝宮龍吐寶珠過。笙簫聲裏飛香燼。金碧光中落彩花。十二瓊樓移內樂。紫霞一曲醉仙娥。</text>
<title>祀罷書事</title>,<text>金宮擎出紫香袱。祀事初陳翠閣幽。仙仗䓗籠佳氣曉。鑾輿怳惚白雲秋。班旋殘月疑庭燎。臚動淸雞替漏籌。未死臣心似蒲柳。一番霜露不勝愁。</text>
<title>奉和徐左史汝源 孝修 雨中扈從</title>,<text>巖亭磨戛羽旗廻。法駕初臨沁水臺。雲裏雷聲千仗下。雨中春色百花來。嚴分虎旅屯營靜。氣結龍文御幕開。獨有相如文似者。長楊奏罷倚高才。</text>
<title>和李參知扈從東陵</title>,<text>近聞從駕着戎冠。新揷彪鬚映玉鞍。陣結龍蛇成御氣。令嚴鍾鼓動春寒。薦香象設森千壑。扈蹕鸞和擁百官。獨見彩雲松柏路。聖靈千載護邦安。</text>
<title>五夜駕出敦化門</title>,<text>紅衫報漏唱雞初。鳳輦時廵出玉除。萬戶星河連御路。五營燈燭擁仙輿。鳴鍾旗下聲初動。落月兵前影漸踈。殿內摠聽扈衛使。蒼蒼玄武仗周廬。</text>
<title>蔣山直中。酬金長史 文行。</title>,<text>空林杞菊浸寒泉。宦况依然入定禪。燈下詩書抵淸晝。枕邊山水贖殘年。長憐端笏趨丁閣。却憶披簑臥釣船。穀雨霏霏春水綠。漢陰高客賦新鯿。</text>
<title>和李南宮雨中扈從南門見示</title>,<text>紫極陰雲壓彩旌。君王嚴蹕下西淸。九天宮闕浮春色。萬井煙花入雨聲。羽衛欲移龍虎仗。鑾輿猶駐斗牛城。遙知時霈蘇羣物。應帶皇恩遍野耕。</text>
<title>贈樂夫</title>,<text>棲遑十載各西東。湖海重逢白髮翁。不爲儒冠寧自誤。偶然尊酒此相同。陰雲蒸雨春成瘴。急浪翻空晝起風。乘興正堪垂大釣。勉君他日學任公。</text>
<title>和任八洗馬詠葦魚</title>,<text>三月葦魚已滿廛。紫衣親督上湖船。御供纔徹厨司膳。春薦新經寢廟筵。浪卷桃花歸眼赤。筐傾雪片照腮鮮。桂坊常賜無消息。玉筯金盤敢望傳。</text>
<title>酬吳太僕新賜鯉魚</title>,<text>金鱗綠鬣不凡材。河上風潮朝夕回。忽訝登盤飛白雪。應經沈網發晴雷。翠波倒卷丹砂尾。紫荇斜穿赤玉腮。美味爭傳春薦後。御供還傍野厨來。</text>
<title>秋夜</title>,<text>郭外汀洲秋色闌。垂楊葉盡荻花乾。風江欲雨灘空響。曉角凌雲月自寒。老去親知憐濩落。書來弟妹問平安。細量世事渾愁絶。何况相離阻一歡。</text>
<title>禎卿見過</title>,<text>旅舘相逢未授衣。湖亭物色靜郊扉。淸尊病起桃花落。故國春殘燕子飛。衰老難禁知己少。宦情無那與時違。只應妻子相望久。草綠江南願早歸。</text>
<title>贈李西曹</title>,<text>玉貌淸揚見俊髦。年纔四十掌西曹。不須對客題鸚鵡。自是傳家有鳳毛。白簡押班春上殿。紫泥封誥日揮毫。明光朝退無何飮。劒珮花間醉興高。</text>
<title>九日江舍</title>,<text>歲暮霜砧動客愁。病餘華髮獨憑樓。黃雲怒捲奔山去。碧海橫飜落日流。未信陶潛能愛酒。誰言宋玉最悲秋。江波寂寞蒹葭冷。古渡無人臥一舟。</text>
<title>哭程七琴客</title>,<text>海天雲去鶴飛藏。紫宿峯陰空夕陽。白馬凄凉喪自送。朱絃寂寞客俱亡。徘徊桂樹秋風發。悵望蓬山霖雨長。哭罷魚龍歸舊窟。峨洋西去月如霜。峨洋亭名</text>
<title>春臺試所賦感</title>,<text>帳殿初傳龍虎榜。天門催報紫宸朝。祗言髦士生周國。詎有繁竽協舜韶。風動旌旗花影轉。日熏劒佩御香飄。自知朽質甘隨分。歸老漁樵限九霄。</text>
<title>酬李員外候駕南門。中道宿雨初霽。</title>,<text>曉雨纔晴紫籞深。春塵不動送鑾音。龍鱗鎖甲玄雲濕。豹尾飜旗白日陰。花撲御衣香片片。柳侵紅傘色沈沈。故人卻奏虞箴罷。不獨難拚郢雪吟。</text>
<title>輞溪效劒南</title>,<text>霜淨平蕪野色寬。老夫無事臥江干。脫來餘葉風猶響。搖盡長空斗正寒。夜氣灝然歸一睡。天機自在入冥觀。狂吟不作悲秋念。爛醉安知行路難。</text>
<title>曉起追思泣書</title>,<text>慟哭秋宵暾出遲。咽雞殘月入帷時。忍除憂服喪如在。偶撿班衣夢亦悲。萬里雲天旅鴻瘦。千林風雨哺烏飢。人間幾處專城樂。說到陳情淚更滋。</text>
<title>憶韓山先塋泣書</title>,<text>麒麟南拖湊單龍。先子衣冠此地封。正案崩洪潮汐水。捍門羅列祖孫峯。族頑耕牧誠難化。僕頡粢盛豈盡供。邂逅追榮倘遂志。分明畢命依松楸。</text>
<title>贈廷碩</title>,<text>歎息塵途生事違。秋風悵望北山薇。遺書泣着先人帙。弊線從殘遊子衣。海上弟兄歸夢隔。天邊鴻鴈寄書稀。早知漢圃多長老。抱瓮無如永息機。</text>
<title>思鄕</title>,<text>近聞阿季在汾墟。千里離思屬歲除。枕上屢驚連夜夢。篋中重檢去年書。松楸雪谷傷心遠。棣萼雲天入望疎。愁極呼兒强進酒。故鄕何在憶歸歟。</text>
<title>贈具西樞</title>,<text>紅氊裹印着獅鞍。皷角喧喧擁將壇。朝下驊騮留客剪。夜深星斗避人看。旌旗不動花陰合。劒戟交明日色寒。多暇投壺非勝事。有時經卷引儒冠。</text>
<title>燕子樓下。望大駕踰仙石嶺。</title>,<text>法駕逶迤俯鳳臺。九華天外望崔嵬。旌旗嶺上縈雲轉。鍾皷巖前震壑來。山鳥爭驚仙仗出。磵花遙傍衮袍開。侍臣候立瞻松道。萬馬喧聲月下雷。</text>
<title>除夜</title>,<text>桂殿玉房春色闌。閶門瑞雪紫峯寒。鳴軺擊鼓千門動。袨服新粧九域歡。撤夜笙歌連海嶠。薰天燈燭照長安。亨衢政屬文明會。聖主親臨大報壇。</text>
<title>岐江</title>,<text>暄風勸我出郊扉。盡日江頭坐不歸。燕子光陰春每每。杏花時節雨霏霏。官途車轍多傾覆。野老盃尊無是非。水綠沙淸脩竹裏。白鷗飛上小簑衣。</text>
<title>甲戌三月庚寅。夢入中國。陪皇明武宗皇帝。自望仙宮向溫泉。與文淵閣太學士諸公。有應制三篇。覺後只記其一首。因以識之。</title>,<text>鑾蹕初嚴刻漏催。君王曉下望仙臺。朱旗半繞秦川出。羽騎春喧渭水來。湯殿香爐沉雨濕。洞房金鏡暎雲開。宸遊不是橫汾樂。只爲陽春布德廻。</text>
<title>春日</title>,<text>回風吹雨過淸明。老子開門閱晩晴。甁上揷花分蝶夢。牕前折柳減鶯聲。殘盃易得芳時恨。佳句多嫌少日名。丸藥種茶甘未達。此心從此樂餘生。其二紫陌煙花春欲盡。扶藜獨立閱新晴。鳴鳩乳燕空時節。白骨蒼苔幾友生。說與兒曹供燕樂。乞將盃酒報淸明。愁來莫歎繁霜鬢。潦倒猶能見太平。</text>
<title>酬寄任七謫中見寄</title>,<text>臨陽木落楚山斜。夕鴈浮空行路賖。北望可堪懷聖主。南來不敢恨長沙。五年節序驚遊子。十月江湖見菊花。魍魎喜人秋色裏。夢魂那得更還家。</text>
<title>喜季弟至得來字</title>,<text>籌却離程指日廻。對君無語意先摧。瘦容政是喪憂了。衰髮應從疾病來。但怪綿衾終夜冷。不知冬雨暮年催。江湖屛跡吾憐汝。腸斷鵝湖舊釣臺。</text>
<title>送李節度</title>,<text>南州仗鉞擢西曹。鞾袴腰刀映錦袍。日月春銷兵氣盡。風雲夜護將星高。三朝鐵券開勳府。五鎭戎裝識節旄。臨陣不須問方略。褊裨幕裏說龍鞱。</text>
<title>撥憫</title>,<text>匡廬老子賦才踈。金粟傳神四十餘。鞱面合辭光祿辟。入京慚得豫章譽。身臨秋水驚衰鬢。家在重江少信書。何謂新橋沈太守。能投華紱學樵漁。</text>
<title>酬張大中安西幕見寄</title>,<text>裘馬經春塞上留。晴川南北歲悠悠。數聲唳鴈雲橫磧。萬戶調砧月滿樓。病後逢秋傷旅鬢。夢中聽角起邊愁。遙聞西幕多才傑。王粲何須歎遠遊。</text>
<title>泊龍門驛</title>,<text>山曠西南水滿隈。東風繫棹一徘徊。驪楊春色連天濶。江漢潮聲動地來。浮世不堪供老眼。孤雲祇自落啣盃。可憐聖寢長隣近。尙憶先朝訪草萊。</text>
<title>曉發漢城。留別李仲禮 夏濟 諸人。</title>,<text>客子出門雞欲唱。星河滿地夜將晨。愁中缺月終南色。病後歸鴻鎭北春。自是耼周長避世。何煩沮溺笑知津。浮名汩沒人爭老。何况征途髮欲銀。</text>
<title>牢落</title>,<text>若爲牢落向秋風。無那鬂毛欲作蓬。空度鄧公策名歲。重慚董子下帷功。向來止酒還多病。老去吟詩不諱竆。漂泊未知歸定處。雲山悵望鹿皮翁。</text>
<title>代李判官同俊卿，國倫送柳八雲卿。</title>,<text>憐我東南漂泊際。政逢草木變衰時。陶潛懷祿久迷道。杜子無家獨賦詩。白石江寒帆度急。黃花酒熟客歸遲。也知秋氣增搖落。何况登臨怨別離。</text>
<title>金使君自鎭鄕至。遂得家書。</title>,<text>江關消息動經年。鎭水鵝湖望渺然。雲裏鳧隨雙舃下。雪中鴻帶尺書傳。驚回北闕煙花夢。悵咏南山桂樹篇。身老不知歸定處。呼兒姑酌酒如泉。</text>
<title>送林刑部罷官歸鄕</title>,<text>北扉三夜泣琅璫。聖主恩深許返鄕。自是惠文能執法。非關釀具枉論章。蓴鱸舊地行看月。橘柚新園早得霜。聞道明年推赦典。暫時離別莫深傷。</text>
<title>依藜</title>,<text>老去龍鍾輟苦耕。獨依藜杖望孤城。連鴻度盡秋雲密。畫角吹殘暮雨生。往事應留千載恨。羇愁難解一時情。著書閉戶眞吾意。痛哭何須學步兵。</text>
<title>李子常見饋蘇魚</title>,<text>銀鱗二月到京師。厨院三供已失時。只訝海船沈網晏。非緣沁巷解冰遲。紅腮細陟桃花浪。赤眼新穿楊柳絲。但是朱門嫌味薄。野人相贈見心期。</text>
<title>宿南山小舍贈君敬</title>,<text>夕鳥初休雲滿櫳。秋天對宿地爐紅。山空亂瀑渾成雨。夜靜寒松自起風。慷慨尙論千載上。悲歡倂話一更中。細量萬事皆陳跡。共指淮南詠桂叢。</text>
<title>淮陽途中</title>,<text>亂樹危橋路未分。暗風嘶馬葉紛紜。夕陽連瀨明秋水。野火侵山濕曉雲。荒谷炭車爭奪徑。暮城樵唱動成羣。何時偃息巖扉下。永謝塵寰事不聞。</text>
<title>震溟釣榭</title>,<text>落木浮空一鴈來。寒砧撩亂小城隈。江帆㬥過風交集。海峽微明日倒回。釣艇可觀浮世狹。糟臺應待老人開。荊關詞賦最蕭瑟。千載誰憐宋玉才。</text>
<title>鍾岡書事</title>,<text>紫閣晴峯近市朝。杉松回復絶喧囂。城陰繞屋風聲慢。山色臨門雪意驕。老淚每爲知舊落。羇懷更覺歲時饒。竆居久已藏名姓。把筆何須作解嘲。</text>
<title>贈兪統禦 胄基</title>,<text>江漢摠聽都統使。鳴鐃吹角上流回。旌旗搖海魚龍伏。舴艦連天鵝鸛開。大隊佩裝排浪立。元戎號令擁秋來。荊門决勝徒舟卒。顧笑周郞亦少才。</text>
<title>晩次雞浦。贈水隱子。</title>,<text>竆嶼連山接楚鄕。登艫一望水茫茫。臨江鼓角增秋響。近峽樓臺易夕陽。老辦壯遊殊可樂。境非吾土更堪傷。魚龍怳惚雲韶曲。欲把行裝問磬襄。</text>
<title>送李丈 奎恒 東陵赴直</title>,<text>縹緲仙峯第一丘。先王寢殿逈添愁。金戈枕度龍河月。石馬嘶連鴈塞秋。戶外雲山背北向。陵前江漢更東流。憐君久抱尊周志。何幸親陪冠劒遊。</text>
<title>寄贈李載夏耽羅客舘</title>,<text>滄瀛無地水相依。惟有孤帆一日歸。鰲背平看南斗盡。鵬身倒暎北溟飛。草低綠鬣連雲動。苑冷金苞透日輝。方丈蓬萊元海窟。知君興在鶴鸞鞿。</text>
<title>慶會池篇</title>,<text>龍池龍德躍中天。龍降神池洞紫泉。銀漢飛星流閣道。石鯨秋雨振樓船。臺疑蜃結空中見。山似鰲蟠鏡裏懸。萬古沆洋涵聖澤。重歌魚藻望宸遊。</text>
<title>新秋望海鎭堂</title>,<text>新秋督府日猶遲。湖上凉風相與吹。照座霜戈寒落筆。繞營紅旆靜觀棋。東吳高士黃花句。南國佳人白苧辭。况是淸尊賖意氣。莫敎吟興苦低垂。</text>
<title>九日河仲良告歸</title>,<text>醉聽風雨入山扉。病起臺林更晩暉。九日黃花堪一笑。故人白髮且將歸。衰年漸覺別離苦。末路况兼朋輩稀。塞上飛鴻秋自健。煙波朝夕夢依依。</text>
<title>贈翠禪上人</title>,<text>蠶室西堂紫壑深。中有支公松柏林。貝葉傳經恒在手。檀香禮佛自知心。滄波晩木秋天雨。落日孤雲古塔陰。莫道慈悲能救世。每看仙寢淚難禁。</text>
<title>簡西隣</title>,<text>徑深地僻草從荒。偶得遊人數過牆。四壁著書雙鬢在。一官多事百憂長。虛廊入夜空留月。老樹無枝不受霜。鳧鴈去來雲海濶。暫時簪紱愧漁郞。</text>
<title>道中寄家人</title>,<text>峽石盤陁路向西。馬前秋日古棠谿。平蕪野燒行人少。古堞山雲飛鳥低。身老漸知歸夢短。意多還厭尺書題。鹿門偕隱終難忘。煙樹春開覓舊棲。</text>
<title>感懷</title>,<text>高句精兵百濟兒。奈何南漢便無施。國書慟哭摧城日。鐵劒蒼黃出殿時。蹈海山人扶紀志。格天丞相活邦期。可憐一代金繒恥。萬古皇壇自有辭。其二東臨滄海北龍堆。尙憶寧陵急俊才。紫極星隨嚴子動。黃金臺向郭生開。山河對酒風雲晩。天地悲歌草木哀。萬古鍾山帝王宅。祥光猶傍斗牛回。其三空山過雨蕨芽新。五歲遺祠空復春。不有唐虞寧揖遜。卽非仙釋摠君臣。幷論方景何須問。定竢夷齊却自親。千載離騷成獨賞。子規聲裏憶幽人。其四八載靑丘創島夷。神皇旰食出天師。三邊海動鯨鯢浪。萬國兵隨龍虎旗。鍾𥲤漢南回蹕日。羽書遼北動戈時。中原從此歸淪沒。沒世洪恩更報誰。其五天驕不樂中原土。侵掠更歸萬里城。豈意紹寧供內地。長敎羯寇睨皇城。空傳赤帝中興詔。無復黃河十日淸。掃蕩妖氛須俊傑。近聞滇隴已連兵。其六先王志在一戎衣。擬逐驕胡復帝畿。越國棲薪兵甲銳。燕臺擁篲俊賢歸。雲南老將空傳檄。海上奇軍合决機。洪業未成天已墜。至今石馬汗金徽。其七林帥精忠照天地。丹靑颯爽掩荒祠。遲回碣石橫戈日。激感中原擊楫時。秦相何緣仇武穆。魏胡無復怕吳兒。風雲最是寧陵世。每夜皷鼙勞遠思。其八百年朝象極雍容。聖世雲門奏九重。國計諸公談建極。邊虞千里靜馳烽。何勞樂毅隨沽馬。祗合孔明作臥龍。偃蹇小山叢桂裏。王孫歸去更誰從。其九東谷蕭森松柏風。白雲想像翠華空。鼎湖弓舃仙遊外。金櫃山河誓冊中。禍難坐消惟太后。宗祊幸賴有羣公。朝廷寧謐還今日。大相當時不世功。其十遼河西北卽燕京。尙憶先王設五營。聖世君臣猶抱恨。異時賢俊豈成名。關消紫氣歸牛影。臺遠黃金買馬聲。可惜天心懲禍亂。古今中土極龍爭。</text>
<title>酬韓象之</title>,<text>吾生倐忽世無涯。漂泊終身未有家。萬事差池還白髮。一年容易又黃花。故人京洛書難得。大樂山林跡自賖。勉爾江湖垂大釣。何須往問漢陰槎。</text>
<title>酬徐元德兄弟北地寄示</title>,<text>北地相從筆硯還。南來只在夢思間。騷壇宗匠推張說。東閣賓僚說義山。四學向來驚刮目。新詩數去破愁顔。遙知勉爾多師友。妙語何須別駕刪。</text>
<title>酬象之歸南邑見贈</title>,<text>君家寄在大江源。亂峽紆回水竹村。蠔擁沙根潮落勢。草棲林杪潦歸痕。重來白鶴迷城郭。舊種黃柑長子孫。投紱他時分半壑。對開衡宇接田園。</text>
<title>春遊</title>,<text>黃犢車輕細草阡。嬌鶯哺子燕翩翩。千家簾幕海棠雨。十里樓臺楊柳天。春意漸闌啼鳥後。客思爭發落花前。王孫芳樹長如舊。歌舞年年買少年。</text>
<title>顯陵齋居</title>,<text>中陵仙寢對嶙峋。松柏潛枯問幾廵。銀鴈泛回滄海月。杜鵑啼送越山春。王筵密勿存孤計。萬死從容報主身。天命由來歸揖遜。當時無賴有君臣。</text>
<title>野徑</title>,<text>疎茨短宇對匡峯。石徑蒼苔交獸蹤。瓜芋新除場雨細。稻秔初穫野雲重。荒村隔水鳴秋杵。古寺連山起暝鍾。老子年來厭拘束。高歌轉益學郊農。</text>
<title>太倉第一樓直中曉起</title>,<text>孤城曉角起徘徊。牆外船倉百尺開。野霧初消孤日轉。春江不動片帆來。三洲鴻鴈聲俱急。兩岸樓臺影對回。小艇中流飜百過。憐渠神速濟川才。</text>
<title>送季舅謫牛耳</title>,<text>南洋未必勝雷海。前古所無今二人。一代誰非洪範議。十年纔有鐵冠臣。並窺魍魎元相逼。永蟄魚龍好自隣。舟楫江湖將遠適。今朝離別各霑巾。</text>
<title>寄題北菴長老茅齋</title>,<text>藤谿竹徑映淸漪。半畒茅茨隱綠陂。晁氏弟兄皆好賦。謝家姊妹摠能詩。崇潭流水晴看遠。匡嶽春嵐晩眺宜。世上浮榮何足道。羡君松下坐忘飢。</text>
<title>酬李學士退朝見寄</title>,<text>新着綠袍襯日輝。知君官職近仙闈。銀臺疎月通宵直。玉珮殘星踏曉歸。宿醉纔分宣醞面。御香猶識退朝衣。小堂默坐淸齋沐。明發登筵見弼違。</text>
<title>答悅之問歸匡廬</title>,<text>賦罷淮南叢桂寒。白雲空谷歲將闌。傳家舊製芰荷服。入峒新交薜荔冠。吳市傭人元漢吏。商山逋客是秦官。遠遊屈子還多事。度世長年何足看。</text>
<title>九日留憩林氏亭</title>,<text>旅服新驚節序催。三旬歸路困風埃。店頭白酒賖還薄。客裏黃花望未開。葛帽愁傾猶一笑。林臺興愜若重遊。留連最荷主人意。敢恨征騑久未回。</text>
<title>酬公實過蘆娘墓觀梅</title>,<text>姹女前身卽楚鄕。羅浮別恨着孤芳。臙脂露洗春中面。環珮風傳夢裏香。只恐冰魂銷作雪。更疑鉛淚化爲霜。枝間亂啅雙靑鳥。收拾餘花弔陸郞。</text>
<title>贈紫眼判事上人</title>,<text>新加崇秩攝齋僧。舊著袈裟臥碧藤。紅繖祥雲朝御服。玄壇瑞日拜仙陵。囂塵不浸蓮花水。淸梵長隨玉葉燈。自笑功名同薛令。共呵磨劒上崚𡾓。</text>
<title>贈許十八留題江州別墅</title>,<text>茶厨丹竈近漁磯。翠樾淸筠掩石扉。野客相期尋藥葉。林僧屢勸著荷衣。月明鹿飮巖泉過。雪霽鶴挐山翠飛。自惜形容憔悴盡。一丸何日借光輝。</text>
<title>用唐變體贈徐元禮</title>,<text>纔度社筵又重九。每逢佳節憶鄕園。秋來送客堪垂淚。歲暮聽鴻只斷魂。寒花寂歷空依枕。落日蕭條獨掩門。可惜隔隣顔色阻。孤懷那得與相論。</text>
<title>宣陵直中贈許令</title>,<text>紫堂靑壑枕江開。憶昔先朝翠駕來。興慶飛龍隨御仗。茂陵嘶馬入秋灰。禪鍾報漏春空遠。宮女燒香夜不廻。佳氣蔥籠松柏裏。愁看白日照南臺。</text>
<title>齋中小出坐九華園</title>,<text>空山無伴獨相過。落葉滿郊鴈度河。三島帆檣連夜動。二陵風雨入秋多。丹砂未覺神仙遠。白髮其如感慨何。靜坐獨逢漁子話。滄浪一曲暮江波。</text>
<title>醉中酬答徐元德</title>,<text>霜凋碧樹峽陰移。蕭瑟江城秋盡時。晩浪飜天孤日動。重雲著地亂鴻悲。愁中書信封題懶。夢裏鄕山歸去遲。取舍俱難憐拙宦。差池巖下結廬期。</text>
<title>贈韓二僉樞</title>,<text>成名不復戀輕肥。散髮巖阿歌採薇。古井尙分韓相宅。釣舟空對許公磯。淸晨蕭寺聽經去。落日深山拾橡歸。但恨郊居城闕近。莫敎塵土更緇衣。</text>
<title>聞許倉曹寄留松坳。述懷却寄。</title>,<text>聞道松杉掩石關。誰招高客到林間。孤雲落日應長往。倦鶴秋風祇暫還。千里思歸空聽雨。一官無事獨看山。思量出處應同道。回首鵝洲十里灣。</text>
<title>同安大遊寺中</title>,<text>三層法殿講經臺。一面淸江逐洞開。落日孤雲將鴈度。長風吹月送潮來。老僧聽水忘機立。客子焚香得句回。五十陵官那足說。狂歌跌宕不須裁。</text>
<title>憶昔</title>,<text>久許蒹葭依玉樹。爭將奇氣切雲霄。吟詩共濯曹溪瀑。洗藥同尋積石橋。天上煙花留劒舃。湖邊日月屬漁樵。人間萬事從吾樂。不必東西作毁嘲。</text>
<title>將作監直夜</title>,<text>落木其如慷慨何。等閒歲月共蹉跎。諸公俱健靑雲步。遠客空吟白雪歌。老去結交燕俠少。秋來著賦楚聲多。天生樗木非需用。棄置何須匠石過。</text>
<title>南歸馬城留別穆夫</title>,<text>落木蕭蕭連晩陂。淸晨疋馬出京師。海邊風雨家鄕遠。塞上兵戈使价遲。萬事無竆還適遠。百年多病更傷時。平生杜子身何拙。緬憶桃源却賦詩。</text>
<title>酬元美平臺見菊遙有此寄</title>,<text>平臺急雨斷人腸。况復荒原見晩香。且恐折來添客恨。何須揷去作重陽。相携只覺霜侵鬢。縱飮難拚酒滿觴。珍重野堂長大葉。與渠埋沒泣幽芳。</text>
<title>除殿中少監思鵝陽</title>,<text>漢南雲物漫悠悠。數點寒星正北流。霜淨樓臺長笛曉。月明城闕暮鍾秋。孤砧搗盡他鄕夢。一鴈啼殘獨夜愁。白髮催歸胡不去。家貧愧乏買漁舟。</text>
<title>贈韓少年太僕</title>,<text>玉鞭朱勒紫金羇。朝下長秋柳似絲。說劒遍邀三晉客。鬪雞多識五陵兒。曾探胡騎防秋遠。獨看春星坐夜遲。只爲君恩猶未報。東風萱草夢相思。</text>
<title>枯楠</title>,<text>枯杉最折更嶙峋。突兀寒空見半身。甲子不知栽種日。六丁應護震灾辰。莓苔雕榦生幽意。荔薜緣根假舊春。高句始林眞一日。誰人驗得作龍鱗。</text>
<title>濟用直中。酬兪納言士京 彥鎬。</title>,<text>曲沼衰荷作晩容。東城遠客坐寒鍾。雷聲雨過蒼龍闕。鴈影秋高紫閣峯。纔經劇地心猶㥘。便就閒司意更慵。篁竹叢蘆江北岸。白鷗怊悵夢中逢。</text>
<title>大泠峽</title>,<text>中泠之峽大泠東。上瀨下灘常苦風。萬壑潮來天地動。千郊日出海山空。望洋小眼憐河伯。利物陰功問祝融。努力憑危須自護。一生一死惟篙工。</text>
<title>中巴水樓</title>,<text>萬古中巴東北峽。高樓上有太陰浮。南溟春色生吳楚。北極星光出斗牛。正惜乾坤漂一梗。誰將日月送扁舟。滄波滿地英雄恨。風烈龍鳴弔白頭。</text>
<title>城上同元戎夜集</title>,<text>鼓角危譙逈且哀。竆陰高結百層臺。風檣倒卷江聲下。海鴈橫分月色來。萬事鬢毛從自改。百憂天地向誰開。元戎擊節詩新就。興盡華筵不放盃。</text>
<title>南赴雨平</title>,<text>五馬間關入峽行。攀崖踏閣石崢嶸。瞻雲狄子思親淚。叱馭王生報主誠。崖出倒看斜日影。洞深俯聽亂泉聲。汾亭早歲經綸志。多愧銅符誤半生。</text>
<title>之任二日。曉發至西倉撿田。</title>,<text>腷膊官雞拍翼鳴。五更郵吏報晨行。明星纔落數三點。畫角先催一兩聲。覆撿灾田還夙駕。訪求民隱答羣情。衰年薄邑非無分。燕寢凝香了此生。</text>
<title>長水縣齋</title>,<text>東閣觀棋坐到曛。北山回首愧移文。官家管領空丹壑。太守風流只白雲。籬下黃菊應自好。林中雪鹿漫相羣。匡廬赤渚先人宅。布穀明春勸早耘。其二峽裏官居環翠屛。洞門殘靄更冥冥。霜前綠樹不禁赤。雨後全峯何太靑。長孺病多空臥閤。馬融才拙豈傳經。何時空谷聞跫喜。麀鹿呦呦食野萍。其三斷麓荒溪繞郡淸。亂峯排夕更秋晴。天寒皷角霜初凍。夜靜樓臺月轉明。吏役倥傯添白髮。仙心晥晩愧黃精。陶潛只解賦歸去。不道微官誤一生。其四竆山數屋絶無隣。桂閣藤崖似隱淪。但使殘民安井臼。敢言仙吏混風塵。官家到處還如客。簿牒何來苦逼人。城外屯田纔一畒。于今種秫更誰眞。</text>
<title>宿月浪中臺寺中。新經燒訖。作草舍居之。</title>,<text>鷲嶺岧嶢茇屋開。法王金壞半身苔。雨聲夜坐龍湫近。雪色晴看馬耳來。石塌金爐飛舊燼。禪池碧埭隱殘灰。空門亦作興亡恨。咽磵風松浩劫哀。</text>
<title>差池</title>,<text>聖世難逢亦難忘。此身無聞更無名。詩情但覺逢春好。病勢多因止酒生。漫發狂言時輩怒。已形衰態後生輕。依歸惟有仙山約。鼎藥差池歲月更。</text>
<title>衙罷</title>,<text>衙罷終朝倚竹櫳。蕭然官况坐禪同。已脩康樂遊山屐。更賦淮南桂樹叢。畫戟觀棋紅葉裏。隱囊聽訟白雲中。早知薄祿非思在。只是仙緣慰道竆。</text>
<title>大閱雲城。贈李節度。</title>,<text>腰佩彤弓白羽橫。建牙吹角疊鳴鉦。旌旗帖地溪聲合。劒戟排空日色晴。隱嶺秋光開兩陣。荒山殺氣擁三營。雲城自古要衝地。十乘元戎是俊名。</text>
<title>送吳別檢赴鎭上</title>,<text>殊方邂逅若前期。白髮飄蕭半頸垂。舊誼難忘三世好。相逢各誦十年詩。鴻聲秋動星河落。月色寒添皷角悲。寥落一麾湖海濶。此身天地更堪疑。</text>
<title>放懷</title>,<text>生不爲榮死不悲。至人天放卽吾師。落花飛絮還多事。白髮朱顔能幾時。阮籍醒來難遇酒。杜陵亡後更無詩。一毫南土淹留久。句漏丹砂歲暮期。</text>
<title>酬黃使君泛舟泗泚。留泊公主浦見寄。</title>,<text>使君鄂渚蕩舟回。越女嬌歌酌酒盃。翠浪細吹黃帽動。彩霞微颭錦帆來。江花雨濕佳人怨。水竹春斑帝子哀。悵望雲和迷處所。何須慷慨賦荒臺。</text>
<title>曉行至鑑湖伯氏僑居</title>,<text>空郊路出斷山隈。兩岸潮平曙色開。孤鴈暗拖平楚去。長帆橫領大江來。亦知古里經過少。稍喜他方會合催。官禁差違休苦挽。敢忘淸誨得重陪。</text>
<title>夜同元節度觀練兵</title>,<text>朱旄紅燭映霜矛。夜月元戎上水樓。軍合旌旗蓋海出。令嚴船艦拍天流。張兵赤壁爭雄地。設府巴丘列戍秋。早覺岑公戎事重。莫敎新議壓邊籌。</text>
<title>寄遠</title>,<text>玉珮登班漫自奇。中間歲月摠嶔崎。兩宮封事捐身日。三度嚴程垂死時。竆海別愁孤嶼遠。淸朝峻議老臣危。爲傳髭髮還勝昔。莫遣巫陽招楚纍。</text>
<title>龍淵寺舊臺</title>,<text>山頭碧塔向空悲。水落沙崩江自移。日黑蛟煙霾佛殿。秋晴蚌月隱禪池。兩湖列陣元同域。三國爭雄亦一時。折戟鐵銷波不動。白鷗閒立護長陂。</text>
<title>太岳城樓最上臺</title>,<text>太岳西來列鎭雄。穹然譙閣上凌空。欄頭積水三韓外。回首東吳一氣中。赤木漁梁埋巨浪。扶桑日蓋偃長風。早知偏壤成吾恨。却小當年造化功。</text>
<title>海城樓餞宴贈人</title>,<text>譙閣張燈夜餞開。鳴鐃擁節上崔嵬。元戎重領南牙去。御史新兼北漕來。滄海月明聞鼓角。碧天霜淨見樓臺。風流幕府盛賢佐。參錯尊筵愧不才。</text>
<title>蔚禮道中</title>,<text>曠野長風馬首生。荒林短日亂鴉鳴。山河一敗雲無色。朝市頻遷水有聲。壯蹟空傳連佛宇。殊勳敢忘耀天兵。可憐鐵戟沈沙地。蘆荻蕭蕭鬼燐明。</text>
<title>送蔣生</title>,<text>有時相見醉掀鬚。酒後猶稱舊酒徒。每謂立談取卿相。焉知一去困泥途。劒能衝斗誰將掘。璧未酬城獨自吁。漫把釣竿歸海上。此行端不爲蓴鱸。</text>
<title>龍淵中臺。喜宋員外 煥世 來集。</title>,<text>東對中屛列酒巵。扁舟北赴故人期。更談百濟爭兵日。共聽漁歌薄暮時。晩木荒臺孤鴈度。洪波古窟老龍悲。蘇郞沈舶還多事。只欠當年橫槊詩。</text>
<title>刑部員外苦經六朔。丐暇還鄕。暮投櫟陽村。</title>,<text>羸馬空山日復昏。時聞靑薄亂流喧。鵲飜淸曠星含樹。犬吠荒寒月掛村。爝火熒熒分草徑。狐嘷烈烈認秋原。夜深始就田家宿。說盡間關一笑溫。</text>
<title>詰戎</title>,<text>赤羽揷冠五衛同。淸晨角壯南門東。天扶御輦轉黃道。日繞霓旌出法宮。龍虎氣分雙仗外。風雲勢接夾城中。翩翩帳殿摠戎使。內賜彤弓珠勒驄。</text>
<title>送李判官</title>,<text>二月城南桃花飛。夕風和雨拂征衣。乾坤祇入雙眸老。江海空將一劒歸。浪跡懶尋槐穴夢。回頭永息漢陰機。春郊倚杖看豚牧。嫰柳濃花掩竹扉。</text>
<title>柴門</title>,<text>病起柴門晝始開。江干臘月暖初回。靑侵短屋回新柳。白動虛簷返早梅。片夢滄洲心自愜。一身羇旅鬢全催。未知歸計何時定。寂寞鵝湖舊釣臺。</text>
<title>贈寄任七謫中見憶</title>,<text>遠謫竆途傷旅情。幾回遙羡鴈南征。長沙落日愁中色。漢水春波夢裏聲。澤畔漸知鄕國遠。天涯誰惜鬂毛明。同時逐客今何在。一夜花殘古驛程。</text>
<title>示元美</title>,<text>平臺雨暝擊鍾幽。沙厎叢林入望愁。萬事無竆還白髮。一身多病更淸秋。酒酣意氣深憑劒。賦罷孤懷獨倚樓。極目雲山千里外。不知何處是舒州。</text>
<title>春日用后山軆</title>,<text>東風滾滾掃塵埃。錦岳先生臥碧苔。飢至可能磨鐵硯。愁多直欲覆金盃。篆凝淸寢爐煙上。雨作殘春櫻笋來。白石淸莎釣艇小。看雲落日獨徘徊。</text>
<title>慧上人房。逢柳明府謝官來居。</title>,<text>禪坊逢着白雲扉。華髮相看偶翠微。久徇簪纓憐已老。得攀松桂見長歸。月明巖寺鴉初定。花滿山城客漸稀。澹泊知君忘世久。何須淨地謝塵機。</text>
<title>場巖廣石</title>,<text>鷹嶽馬梁相對開。中間巨石何崔嵬。江聲夜集風檣下。月色秋懸海水來。三鎭閱兵歸戰艦。八方無事閉烽臺。孤雲騎鶴渾閒事。欲賦滄溟愧不才。</text>
<title>同李將軍上紫閣</title>,<text>紫閣紅亭接鳳城。翠娥朱瑟坐鶯聲。輕雷過壑春陰轉。淑景薰人花氣生。龍虎屯營嚴節制。訓戎兵甲動威明。漢代非無麟閣貴。雅歌先數祭遵名。</text>
<title>南塘湖上</title>,<text>山郭秋陰斂夕暉。千家水色更霏微。漁翁撥棹煙中立。賈客鳴榔月下歸。齊石寒沙歸鴈少。岱屛古渡行人稀。靑簑篛笠吾憐汝。釣子棹頭無是非。</text>
<title>題輞川歸田帖</title>,<text>風塵無處避危機。安石蒼生計却非。萬事傷心雙鬢髮。百年投跡一簑衣。雨沱井榻幾年醉。月照江帆前夜歸。悵望商山秦博士。長松白石鎖巖扉。</text>
<title>同閔李諸君。自羅巖溯流。登海凌臺。</title>,<text>前自黃湖右佛堆。中間樓櫓此重開。潮聲並捲三江去。雨勢橫驅百濟來。世事悠悠吾已老。天時滾滾物惟哀。霜風弔古蘇公渡。敵國當年少俊才。</text>
<title>江澨別墅酬李七</title>,<text>景散空郊雪水殘。新慵着睡懶衣冠。茶花初發春風起。燕子纔歸社日寒。晝靜林中還少客。身閒野外更無官。淺才棄世誰同疾。獨自壺觴買一歡。</text>
