<title>次潘岳懷舊賦韵。祭外舅沈堂后公文。幷序。入於祭文中。</title>,<text>余十五而甥于公。時甚騃蒙然無所知。而公特憐之甚。甞曰汝遇我。如衆人之遇舅耶。吾子視汝。及余稍長。公益驩甚曰。非甥舅之好。乃知己也。人之有甥舅易。得知己難。何必曰甥舅。吾友汝也。亦甞屬余曰。吾晩有一子。義不能勝愛。無以爲敎。幸卒成就之。嗚呼。子視余者。愛之至也。知己余者。許之深也。托愛子於余者。信之篤也。公固以余爲可恃也。余乃負公於死生之際。以傷公知人之明。俯仰慚恫。不覺汗浹而涕逬也。嗚呼。公之病也。余畏癘戢伏。不敢近公之門。唯因人問劇歇而已。云劇云歇。亦未信其果然。一夕哀訃至。猶且顧瞻退縮。不克登時走哭。嗚呼。此何人哉。曾謂蒙子視之恩。感知己之遇者。不能救護之於公病。不能襲斂之於公喪也耶。公雖或過恕而不咎。奈余之傷仁而害義何哉。嗚呼。公今已矣。于何報德。獨公兒在耳。雖當以報公之心。報之公兒。但余旣有負於公。今雖曰不負公兒。公其信之否。雖然。余旣痛傷乎今之負公。亦安忍重負公兒。以益其不仁哉。昔公之托兒於余者。特古人易子敎之之意。今余之啚報於兒者。又不特敎之而已。彼了然而孤者。非余孰恤。藐然而穉者。非余孰庇。養之以正。婚之以時者。又豈非余之責哉。使孤而稀者。至於長而立。克承垂絶之緖。丕振將墜之業。然後余方可以穪報。而庶幾無負於宿昔屬托之遺意耳。如公鑑燭。則必曰吾甥在。吾兒不孤矣。嗚呼。位庳矣而名不顯於朝。年促矣而行不章於世。孰知公篤於善而深於孝哉。狀公實而永公聞。其不在公之知己者歟。昔潘安仁以賦悼楊侯。余窃有感於斯作。遂依其韵而抒其哀云。其文曰。憑公棺而哭公。邈靡接乎儀度。懟慶之之舛理。衋幽顯之殊路。天時邁以遄代。忽謝燠而趍沍。凄飈激而日厲。短景曖以催暮。乃奉㫌翣。云溯峽流。舍此室堂。適彼山丘。旣簡靈辰。爰啓新疇。聯瑩祖禰。安魄松楸。寔協公孝。諒慰我思。念後事之可惻。惟五齡之孤嗣。靈根殞而失芘。焉弱柯之自植。然遺托之在余。視吾兒其敢異。余結髮而荷恩。獲從公之後塵。許我以知己。匪直爲眷姻。及兩家之禍幷。俱失養於偏親。方均慽而胥愍。儗孤露之相隣。公有約於分華。勉逸躅於碩人。驪之曲兮可宅。宜灌園而掇薪。玆言怳其盈耳。人事忽以沾巾。音徽閟以日遠。厚夜閉而曷晨。臚哀悰而永辭。冀感格于余文。</text>
<title>永保亭。次登樓韵。</title>,<text>遵海澨而薄遊兮。顝羈旅而煩憂。詹名亭而縱目兮。喜形勝之罕究。壓縹緲之危城兮。俯空闊之滄洲。地如翼之將飛兮。山象龍之飮流。疑登閬風。怳接浮丘。乘槎問津。匪我繄疇。超埃𡏖而謝棼濁兮。乃睠顧而遲留。結夢想兮平昔兮。飫心賞於如今。冷風颯以媵予兮。浩奇思之曷任。窮晴天之壯矚兮。聊一盪夫塵襟。伊吾黨之鄭李兮。寔當世之高岑。紛珠之吐輝兮。燭蛟室之幽深。㱕山海於簸弄兮。恣探討而誰禁。昔仲說之來思兮。振絶代之希音。體素紹其淸躅兮。東岳振其高吟。風流盡於逝水兮。撫百載而傷心。憑層欄而發嘯兮。嘅余懷之焉所極。空破浪之有志兮。歎塡海之無力。惟文酒之可樂兮。甚渴飮而飢食。憐佳會之不常兮。惜曜靈之曷匿。烟波渺以欲暮兮。悄林巒之寒色。悲孤鴻之叫侶兮。羨㱕鴉之接翼。唉離長而合短兮。臨別觴而絫息。仙舟杳以莫攀兮。雲樹瞹以含惻。續仲宣之遺賦兮。爰紀蹟而攄臆。願倩工於顧陸兮。啚此會於座側。</text>
<title>開雲浦鎭舘。次登樓賦韵。當入於東槎錄。</title>,<text>遵東海而弭節兮。聊遠遊而寫憂。惟蓬萊之可樂兮。佇羨期之與仇。詹開雲之古館兮。臨絶影之通洲。羾天風而遐擧兮。視溟渤猶涓流。遠挹馬嶼。平壓釜丘。渚松被麓。岸蕪迷疇。日之夕而憺忘㱕兮。且徙倚而遲留。台仲夏而南來兮。遂滯滛而至今。暑旣徂而秋逼兮。猶欝煩其難任。溫風翕其爍人兮。嵐霧淋而沾襟。星辰逈於北極兮。雲樹攢以重岑。乘艅艎而客與兮。凌巨壑之幽深。風濤渺以難越兮。浩客思之不禁。昔圃老之使蠻兮。蠻亦懷夫好音。秋翁毅以誓神兮。動蛟窟之高吟。隨夷險而一致兮。寔先獲乎余心。矧受恩之至渥兮。欲報德而罔有極。及余齒之未暮兮。宜四國之宣力。思龍蛇之禍會兮。憤當時之肉食。捐天塹而畀敵兮。咸捧首而竄匿。瞻忠烈之巍廟兮。菀風雲之愁色。抽長釖而一擊兮。奮壯氣於氷翼。嗟穹鯨之未掣兮。空掩抑而太息。浮仙槎而欲濟兮。懷往跡而永惻。憑層檻而發嘯兮。氣憤懣而塡臆。願一攄夫慍惀兮。貢孤忠於君側。</text>
<title>次㱕去來兮辭</title>,<text>申養直自長城府投紱㱕靜林。言淵明以乙巳歲賦㱕。今年亦乙巳歲也。遂次㱕去來辭以示余。要余次韵。養直固棄官還鄕。無愧於淵明。余遭讒去國。日困㙜嘖。絶海荊棘。朝夕且行。强效淵明作此辭。淵明豈不笑人以此謝養直。旋又思之。子瞻在南海謫中。猶且有和陶之作。今余雖游羿彀。所處卽我田里。豈不愈於子瞻之南海耶。遂援筆步韵。以抒微志。結之以朝聞道夕死可矣之義。庶幾努力崇德。以爲晩道息補之啚云爾。㱕去來兮。百年過半今始㱕。行莊用舍各有時。雖擯斥而奚悲。幸桑楡之未晏。尙愆尤之足追。悼今俗之不古。慕昔賢之知非。期益勵乎晩節。乃退修吾初衣。登江榭之軒敞。對疊嶂之依微。樂我閑放。謝世趍奔。芳草交逕。垂柳蔭門。塵囂永息。靜味斯存。慵亦斷棋。病不置樽。狎沙鳥而忘機。逢野老而歡顔。遭多口而不疚。履至險而猶安。諒盈虛之有數。又得喪之無關。肆君子之信命。渾萬化而冥觀。天與人而互勝。物無往而不還。顧不容其何病。聖猶厄夫匡桓。㱕去來兮。我自適其天游。旣不愧而不怍。又何慮而何求。惟王室之係念。處江湖而猶憂。譬若大川而無津。能利涉者其疇。寂寂野渡。泛泛虛舟。本非心乎軒冕。宜斂迹兮林丘。盤之谷可樂。爰採山而釣流流。咨浮名之賈害。紛衆讟之不休。已焉哉。世事翻覆不足道。且可偃蹇聊淹留。悠悠乎毁譽都忘之。聞道尙可勉。崇德是所期。以經訓爲菑畬。羌或耘而或耔。年旣老而自警。庶無負乎抑詩。隨所遇而順應。何必卜居而稽疑。</text>
<title>秋夜呼韵 十歲作</title>,<text>遠樹烟橫日已昏。月明人語在前村。閑庭落葉蕭蕭下。高詠新詩獨掩門。</text>
<title>津寬寺 庚午</title>,<text>草色連斜徑。春光迷遠野。山樓坐寂寥。落日見樵者。</text>
<title>寺樓雨後</title>,<text>遠峀初霞蔚。春天微雨濕。遊人欲騁眺。走上山樓急。</text>
<title>除夕書書丌</title>,<text>懶人無事送居諸。今歲翻從此夕除。若解惜陰猶惜歲。世間應少未看書。</text>
<title>早春。示李子有。喜涵○辛未</title>,<text>東風欲妬小園梅。簾外輕寒帶雪來。終日草堂憑几坐。一春佳興滿深杯。</text>
<title>寒食。用韓翃韵。</title>,<text>春天雨後欲開花。陌上晴泥燕子斜。綠柳東風芳草路。晩來新火出人家。</text>
<title>種杜鵑花</title>,<text>一樹杜鵑階上栽。多情春雨趁時來。呼童爲問花消息。紅蘂今朝幾片開。</text>
<title>春日幽居與若水 庶兄泰善字 聯句</title>,<text>小築終南下。水 幽人所考槃。步庭看碧柳。年 臨砌俯淸湍。几案詩書靜。水 園林景物闌。撚髭馳逸思。年 矯首展遐觀。好鳥喧芳樹。水 繁英暎翠巒。雨餘風正暖。年 雲盡月初團。恐負深春興。水 思從令節歡。淸醪盈玉斝。年 華饌錯朱盤。快飮襟懷暢。水 高談氣宇寬。夜將明燭秉。年 時把雅琴彈。調高千秋雪。水 芳薰一室蘭。覔詩揮彩筆。年 探勝依雕欄。好事寧常得。水 浮生亦可嘆。古今如過鳥。年 時序若跳丸。但使傾千斛。水 還欣並二難。眼前須快意。年 何必服金丹。水</text>
<title>陪叔父蘿溪公，七井李公 世華。遊花石亭。三堂兄溪上諸成及鄕中老少並集。</title>,<text>絶勝風光湖上亭。扁舟落日放烟汀。雲邊壁色千尋赤。鏡裏山容十里靑。美境慚無倚樓詠。淸醪恰慰次公醒。華筵幸覩群賢集。今夜應知照德星。</text>
<title>秋夜</title>,<text>江湖白露重。城闕秋風凉。月下孤琴在。故人天一方。</text>
<title>對菊口號</title>,<text>深秋物色近重陽。一砌黃花盡意香。惆悵白衣今不至。恐敎寒蘂笑空觴。</text>
<title>暮春見雪</title>,<text>紛紛暮春雪。錯認梨花飛。臨風仔細看。忽然驚且疑。</text>
<title>謝李兄伯瞻 喬岳 眎病暑賦</title>,<text>積雨初晴天更熱。驕陽赫赫火雲紅。燭龍吐氣乾坤沸。炎帝揚威草木烘。飛雪不能除大暑。廣寒何處有淸風。佳篇忽使心神爽。一洗煩胷萬慮空。</text>
<title>與諸友剪燭醉話。走草三百字。</title>,<text>小少遊於藝。學圃馳高駕。磊落志千古。歷畧書萬架。爲文尙秦漢。餘外盡唾罵。沉潛竆討賾。一貫無隙罅。兀兀對黃卷。竟晷不暫舍。咀嚼實英華。枕籍皆膾炙。操觚綴文辭。有時動光價。孤潔慕屈宋。浮薄恥沈謝。遇景輒嘲詠。篇翰何狼藉。志在祛僻陋。語或臻妙化。世人莫我知。有懷誰與瀉。文風掃地久。人才日以下。無人作大雅。優者亦雜覇。諸子幸同時。文章大塊假。逸才諒同調。奇藻各自詑。馳騁氣凌雲。妥帖力排華。齊盟競執耳。並驅同馳靶。天球戛琮琤。蜀錦薰蘭麝。風流屬我曹。宇內卓高跨。佳辰喜共醉。勝日欣相迓。得月坐高軒。迎風臨敞廈。高歌和白雪。軟語消長夏。淸溪濯纓時。微雨燃燈夜。境僻少經過。晝永多閑暇。聯翩文字飮。此會天所借。濃陰覆庭除。荷柳暎池榭。吾儕信達者。餘子皆流亞。營營軒冕徒。視若腐鼠嚇。人生貴放曠。此語君莫訝。良宵不飮何。百年如電乍。</text>
<title>溪洞少憇 癸酉</title>,<text>爲訪淸溪勝。聊消遠客憂。緣崖垂匹練。觸石響鳴球。傍岸懷先爽。穿林意轉幽。何當抛世慮。此地久淹留。</text>
<title>將適湖右。會話子有家。更約後會。</title>,<text>惱殺驪駒一曲歌。生憎浮世別離多。他時移地相思切。今夜淸樽不飮何。却怕雞人催曉漏。醉看星月壓明河。逢塲尙有餘懷在。留待諸君爲我過。</text>
<title>三嘉淨襟堂</title>,<text>一帶晴川檻外流。華堂五月爽如秋。翻敎客子塵襟淨。恰慰離鄕萬種愁。</text>
<title>淨襟堂席上。走成求和。</title>,<text>嶺外羈懷苦未開。强登華閣暫徘徊。循堦碧水添新雨。夾岸凉風滿古槐。醉客歌巾揮彩筆。佳人挾瑟傍金罍。天涯會合知難得。不盡歡悞定不迴。</text>
<title>客中。聞蟬聲。向淸思家。用前韵。</title>,<text>無端日月客中流。滿樹蟬聲近早秋。回首故鄕書斷絶。白雲靑草揔離愁。</text>
<title>幽居卽事</title>,<text>柴門無客晝常關。默對靑山意自閑。還恨箇中猶欠靜。亂蟬驚雨閙林端。</text>
<title>藍田僑舍。次伯氏在葛川庄寄示韵。</title>,<text>湖海優遊客。芰荷綴作裾。不曾趍世路。惟解愛吾廬。水石環幽境。烟霞護僻居。林深寧設蔽。岸繚便成除。竹色當囱近。松聲入檻踈。一身欣偃息。萬事任安舒。象外塵緣絶。人間俗慮虛。詩情憑酒後。天序屬秋初。景物看方好。寬閑孰我如。琴書消暇日。車馬斷竆閭。幸有淸篇在。頻投久別餘。還慙才力薄。欲和愧瓊琚。</text>
<title>秋夜。次伯氏韵。</title>,<text>樹樹西風動颯然。夜深書榻客驚眠。凉隨好月來溪閣。秋引哀鴻到海天。幽趣轉從閑處得。壯懷頻倚醉中宣。不須霞路尋眞去。高卧林泉便是仙。來詩有霞路尋眞等語。故云云。</text>
<title>挽鄕隣老丈</title>,<text>九十光陰一瞥間。湖天曉月歌殘。那堪異日楓林社。先輩風流不復看。</text>
<title>湖中秋日。憶姜元亮 浚溥，李子有 喜涵。</title>,<text>落落親朋隔遠天。逢秋客意轉悽然。江湖別夢馳中夜。京洛淸遊想往年。楚國誰能知卞玉。鍾期自許識牙絃。春來一札䂓箴語。感爾深情日勉旃。右。寄姜浚溥元亮。其二終南山下昔同居。昕夕相隨樂有餘。別後夢魂猶不隔。秋來消息問何如。湖天有月添孤恨。海國無鴻帶尺書。回首舊遊文酒地。眼中雲樹更愁予。右。寄具始亨泰汝。其三天涯客意正搖搖。惆悵親知萬里遙。北麓夜遊唯夢在。東橋春別尙魂消。郊原雨霽蟬聲老。水國秋生雁影飄。仍想靜中詩趣足。倘投華什慰無聊。右。寄李子有。其四當君江閣讀書時。我返湖州君未知。尙恨春風違一別。那堪秋日倍相思。音塵杳杳愁將老。川路迢迢夢亦遲。寥落孤懷誰共語。海天明月獨吟詩。右。寄李挺淵春伯。其五憐君曾自遠方來。作客京華歲幾迴。歷落風塵空壯志。棲遲世路屈奇才。馮驩擊鋏歌聲苦。宋玉逢秋心事哀。最是羈懷難可抑。莫須頻上望鄕㙜。右。寄高世雄俊伯。</text>
<title>元日松楸書懷 甲戌</title>,<text>元日人皆賀。如何我獨悲。先親周甲届。慈母隔年離。攀柏王生痛。看雲狄子思。鉄城消息斷。南望淚長垂。附後叙正月一日。余往省于獨谷先塋。是歲甲戌。卽先人周甲之歲。跼天蹐地。痛暮冞極。不止爲尋常履霜之感而已。攀援松楸。悲不能自抑。仍念慈闈隔在海涯。經年遠遊。定省長曠。矯首㱕雲。方寸亂矣。悄然孤坐。率爾口號。作爲此詩。要其趣旨。盖所以鳴其哀而抒其思耳。故其詩也甚戚。其意也良苦。至於落句。其辭尤切切。抵今見之。不覺於邑。噫噫悲夫。鉄城。吾叔父詠鵩之所也。叔父居於鉄三載。神氣益泰。髭髮勝昔。人皆謂瘴癘之毒。霧潦之蒸。不足以有愆於榮衛。及至癸酉之冬。遽有床席之憂。而邈矣南土。嗣音間闊。心之熏灼。無夜不夢。夢輒不佳。當是時。小子之憂慮悶迫。已不可言矣。況逢新年。懷事益惡。故於此詩之作也。以此句結之。孰意今日而作此詩。明日而承叔父之訃也耶。噫。此句之作也。固在叔父棄世之後。卽當小子承訃之前。自其未承訃之前而觀此句。則不過爲叙情寫懷之語而已。自其旣承訃之後而觀此句。則似若先事而示兆者然。謂之讖也非耶。其亦恠矣哉。不可以不識。遂抆淚而書之。時甲戌季夏。</text>
<title>白馬江</title>,<text>落日靑驢客。秋風白馬江。無人問故國。沙鳥自雙雙。其二亡國幾千年。空江圍一面。初疑浙水潮。更訝吳門練。</text>
<title>送姜德初 仁溥 湖邑㱕寧之行</title>,<text>憀慄秋懷倍覺悲。驪駒一曲送征騑。淸霜峽口楓林晩。落日湖洲鴻雁飛。滿路風光㱕彩筆。盈庭喜氣動斑衣。詞壇離索愁如海。驛使音書愼莫稀。</text>
<title>楓岳僧璽業見訪索詩。見其軸中。有伯氏庚午春題詩。遂次韵副求。</title>,<text>寒日凄凄澹欲低。雁邊秋色杳端倪。菊花時節人多病。楓岳烟霞夢久迷。老釋尙依山寺面。新詩聊續舍兄題。塵寰不似禪家靜。安得隨君共結樓。余於庚午。見業於津寬寺。故云。</text>
<title>上元踏月。分韵得月字。乙亥</title>,<text>蹇驢灞橋梅。短棹山陰雪。何如上元宵。共踏長安月。</text>
<title>上元後數日。端居無聊。靜念前夜之會。率爾口號。仰呈癯溪諸益。兼示同遊諸君子。仍乞俯和。</title>,<text>遠客潦京洛。衡門長春苔。嗒然據梧几。形神若死灰。寄懷詩卷裏。坐惜流光頹。東風鼓萬物。歲色轉斗魁。山餘舊臈雪。柳妬先春梅。悄悄感物華。耿耿意徘徊。睠言吾良友。云在癯川隈。同室二三子。一一倚樓才。畹蘭擢衆芳。冀駒超羣駘。盈盈美風儀。瀟洒絶塵埃。邇來翰墨塲。寂寞阻追倍。昨日走書至。殷勤謂我來。時當月之望。海底圓蚌胎。古人重上元。今宵儘佳哉。欣然赴佳期。出門提金罍。黃昏到君家。拍肩恣喧詼。高歌視天壤。氣岸目崔嵬。俄頃月東出。大地琉璃堆。雲霞一時豁。六合冥濛開。相携出淸寧。蹴破溪氷皚。散步歷廣通。逐水竆沿洄。路自橋上轉。門從月下推。行行十二街。逸思凌九垓。同舟元禮在。御風榮子迴。藻思正如湧。詞鋒孰敢推。淸風動牙頰。秀句聯瓊瑰。傾樽輒痛飮。酒戶何恢恢。金吾不戒夜。萬戶開樓㙜。俠士珊瑚鞭。王孫鸚鵡杯。香車逐寶馬。絲管殷淸雷。且竆一宵歡。不惜千金財。三更桂影高。四更宮柳催。五更鷄乨唱。㱕來醉眼擡。餘興復不淺。更酌葡萄醅。玆遊豈易得。彼月誠良媒。人生貴適意。局束良可哀。君看古今人。好事恒多猜。不如長跌宕。免爲通人咍。寧效俗子輩。乾沒老草萊。抽思記勝迹。揮筆不知裁。</text>
<title>答趙君錫 景命</title>,<text>良辰與美景。世間難並二。春風上元夕。物色可人意。旣偸一日閑。端宜長夜醉。况有諸君子。翩然遠方自。其二十二始識君。于今已二十。奇君耿介姿。絶世而獨立。喜君瀟洒志。脗然與我合。風儀尤可悅。秀眉仍豊頰。其三中年成契闊。穀燧改三四。悠悠江海濱。適適漁釣地。回頭舊詞壘。寂寞閑鼓吹。我腋無羽翰。千里難自致。其四杳杳湖上雲。迢迢洛陽橋。相思曾幾日。會合卽今宵。東風辟餘寒。星月爛春霄。且可窮歡樂。莫嘆坐待朝。其五主人醉留髡。華燈月共明。娓娓終夜話。飄飄出世情。空歌南山石。擬濯滄浪纓。翛然出戶外。風露滿衣淸。其六不向華堂宿。仍賞長橋月。談如玉屑飛。文若銀河決。相看各天眞。氣岸正崒嵂。餘懷猶不盡。更約淸明節。其七汩汩名利徒。營營走昏夜。可憐百年間。一身未閑暇。何如對美酒。促膝幽懷瀉。題詩筆如虹。光焰萬丈射。</text>
<title>雨後林園卽事</title>,<text>山園明霽色。叢木結晩陰。引步向林端。脫巾仍披襟。有酒聊自酌。有詩聊自吟。渾忘天地間。盛熱方銷金。翛然坐淸境。豁我懷堙沉。嚶嚶谷中鳥。時復來相尋。</text>
<title>堂兄永柔倅登第還任。不勝喜抃。詩以贐之。</title>,<text>楊州跨鶴古來稀。太守登龍今有之。桂萼色兼花綬暎。朱幡影逐錦袍飛。黃堂坐嘯寧容久。紫闕恩招定不遲。此去何須愁暫別。春風擁傳早言㱕。</text>
<title>送李生 時恒 下第還鄕</title>,<text>雲州詞客氣凌雲。弱歲高才逈絶群。爭說冀駒騰逸步。誰知酆釖閉寃氛。悲風擊節松京路。落日吟詩浿水濆。窮達屈伸元有命。願將斯語勉吾君。</text>
<title>哭子</title>,<text>中秋喪汝妹。我心猶憯痛。誰知今日事。又如前宵夢。其二不可戚我親。爾死吾不哭。出門始一慟。悲風吹崖谷。其三日晩到金谷。山深雪壓松。埋之爾妹側。地下倘相逢。其四瞻之不見面。叩之不聞聲。死者長已矣。生者若爲情。其五氷霜匝地凝。極目郊原逈。吾身尙覺寒。爾軆能無冷。其六固知悲無益。猶不能禁悲。不語暗垂淚。是吾念汝時。其七爾魄旣降地。我淚徒徹泉。固知西河過。難學東門賢。其八來時與爾偕。去時難與共。眉山割膓句。掩袂聊一誦。其九凄凄山日暮。去去泉㙜幽。吾悲復何爲。爾尙安此句。其十哭盡復垂淚。淚收還嗚咽。嗚咽復何言。猿膓寸寸絶。</text>
<title>歲暮詠懷</title>,<text>歲色看看暮。寒威去去嚴。靑山昏似瓦。白雪撒如鹽。嬴博哀猶在。漳濱病久淹。閉門無外客。獨坐但抽籤。</text>
<title>歲暮歎</title>,<text>歲暮嚴風正怒呼。曉來雪色迷天衢。客子當寒衣裳單。出門行路何崎嶇。撫釼悲歌歌且泣。匹馬凌兢短僕痡。長安酒價一層高。手探囊底無靑蚨。君不見侯家煖閣煖如春。寶張金屛博山罏。美人含笑酌羔兒。王孫醉睡紅𣰽毺。玄冬朔氣不曾逼。那識人間有寒儒。嗚呼天道也不公。咫尺榮枯何太殊。富貴貧賤各有命。請君莫須歎竆途。</text>
<title>暮春。同堂兄英叟氏沈汝揆 宅賢 洪汝五 重福 李仲約 眞儉 兄弟。登南岳。醉中口號。</title>,<text>步牒松間一路通。快登危嶠望無窮。東郊芳草連天碧。南郭繁花蕩日紅。沈約淸詩康樂侶。洪厓道骨謫仙同。酒酣更瞰長安陌。萬井炊烟起晩風。康樂比堂兄。</text>
<title>駕幸昌敬陵。與仲氏 字濟博 堂兄英叟氏及李仲協 廷濟 李美 彦伯 諸友。同瞻羽旄。仍成聯句。</title>,<text>達孝吾王邁百王。園陵祇諹歲爲常。濟博 春秋芬苾情文備。霜露松杉感暮長。大年 五隊含枚嚴羽衛。千官鳴佩整班行。仲協 光瞻此日歡聲動。英叟 螻蟻微臣敬祝岡。美伯</text>
<title>又與諸友。共賦偕字。各占一律。</title>,<text>危樓飛出郭南街。暇日遨遊勝客偕。雨滌氛埃秋正肅。天回輦輅氣方佳。千官霧集簪袍合。五校星馳釖戟排。何幸聖朝瞻盛事。更將樽酒瀉幽懷。</text>
<title>送高生 世䧺 還濟州</title>,<text>君行渺渺返耽羅。一點仙山萬里波。擊釖王生歌激烈。凋貂蘓子跡蹉跎。海門寂寞魚龍蟄。原野縱橫駿馬多。早晩高才當大闡。莫隨漁釣老磯蓑。</text>
<title>秋夜。次美伯韵。</title>,<text>蟬聲日向淸。玉露夜墜林。新凉滌殘暑。秋色生遙岑。皎彼一片月。豁此半天陰。客子有所思。向風仍開襟。蕭條感歲華。慷慨發孤吟。愁來奏雅琴。悠悠千古心。</text>
<title>淑徽公主挽 代作</title>,<text>萬壽銅車降相門。上堂筭盥禮彌敦。中年怨結秦樓鳳。暮境悲深蜀峽猿。病後恩頒皆異劑。葬時官庀卽佳原。回首玉輦曾臨地。寂寞春鎖沁園。</text>
<title>夏日詠懷</title>,<text>長夏南村一事無。不巾不襪聊憑梧。驕陽扇焰身如爍。急雨驅凉氣頓蘓。今世何妨作大隱。我心本自羞纖趍。江湖萬里夢中闊。幾日烟波隨釣徒。</text>
<title>鄭經歷 堥 大夫人挽</title>,<text>寶堥鞱光壽曜淪。板輿無迹但靈輴。江都父老爭相吊。泣說賢侯爲棘人。</text>
<title>沈監司 權 挽 四十韵</title>,<text>大姓誰如沈。源深派亦長。靑城初闡烈。黃閣伐流芳。國藉揚表重。家推馬鄧昌。我公能紹述。天稟儘忠良。量鉅心逾小。外和內則莊。律身循正直。持論戒乖張。擁被蘭㙜夜。乘𩣭栢府霜。中年遇屯蹇。萬事閱滄桑。竄逐嗟何罪。艱難久備甞。地卑饒瘴濕。病㞃到膏肓。少愈由天幸。㱕來更寵光。明廷盛才彦。峻望冠班行。淸切中書省。高華選部郞。歷敭皆顯膴。朝夕且嵓廊。昨歲姻王室。前星照渭梁。聖朝冞倚重。私悃每兢惶。屬屬淵水戒。謙謙謹愼將。銀㙜才進擢。玉節遠輝煌。職是周方岳。地惟漢沛鄕。元來穪務劇。况年値年荒。委畀恩難副。羸衰恤未遑。竭誠勤哺乳。勞思盡爬痒。應辦專疲力。調治或誤方。微痾中夜革。凶訃一朝忙。零落喬卿冕。凄凉召伯棠。公私俱失望。上下共齎傷。題湊光殊錫。絲綸煥愍章。縣官咸庀具。中使亦迎喪。絳旐初迴洛。玄窀已卜楊。斯人奚遽止。此理信難詳。壽促長途閱。時危偉器藏。顧余情惻惻。念昔淚浪浪。眷待偏蒙厚。瞻依自倍常。殷勤荷戒飭。銘佩在心膓。牗蔽誠爲幸。書紳敢不蘉。幈幪雖永失。鍼石詎能忘。尙紀趍華舘。叨陪醉別觴。如今幾日月。忽已間存亡。草長曾經宅。塵凝舊拜床。題詩當曲。人世捴亡羊。</text>
<title>李江界 孝源 挽</title>,<text>關塞㱕來後。鄕園卧病年。誰知朝露溘。不待死灰燃。降秩公何慽。含寃世共憐。今當恩叙日。題挽哭重泉。</text>
<title>李監司 弘迪 挽</title>,<text>今年運氣是何年。天奪朝中幾箇賢。別有孤生私慟在。先人舊執盡重泉。</text>
<title>咄咄</title>,<text>咄咄憂常切。黎元事何傷。今年又失稔。七月已飛霜。禾滯仍橫𤱈。粟收不滿場。菊花何意緖。寂歷向人黃。</text>
<title>贈察上人 幷序</title>,<text>石林釋妙察。雖非吾道乎。頗淸朗解文字。性又愛詩。不以外累累心。信釋流之雋也。余甚愛之。一日造余。求詩甚勤。余以病廢鉊槧。辭焉。察曰。足下愛察。察之愛。在乎詩。今愛察而不以察之愛惠之。非深愛也。余大笑。遂次軸中韵。聊此塞求。但其詩不足以令察愛。可愧也已。有友空門酷愛詩。秋風訪我乞新詩。詩篇不必經營得。語到烟霞便是詩。其二深秋何處不宜詩。紅葉黃花一一詩。病懶無心題隻字。爲君牽帥始成詩。</text>
<title>賀沈叔平 埈 重陽擢魁</title>,<text>璧沼新呼第一人。朱顔綠髮照靑春。才稱驪穴探珠客。節値龍山落帽辰。方驗德夢膺吉慶。爭言聖代得賢臣。世間何限登科者。誰似君家奉二親。其二春柑秋菊一年中。早歲巍科爾我同。從古聖人嫌銳速。卽今吾輩合謙沖。王曾有志寧求飽。楊億當朝願秉忠。何幸國家當盛際。相期寅協贊煕隆。</text>
<title>贈源上人</title>,<text>薜荔山中胡不㱕。林風壑月鎖禪扉。朱門本自殊蓬戶。莫遣緇塵染衲衣。</text>
<title>病中得君錫書。書中有英叟宅穩討忠伯家宵話之語。顧此伏枕吟病者。獨不聞跫音之入谷。窃有感於孟襄陽故人疎之句。畧搆一絶。仍呈求敎。忠伯。堂姪夏彬字。</title>,<text>諸君無處不相携。昨日城南今郭西。獨有襄陽多病客。夜窓松月坐悽悽。</text>
<title>病中漫吟。示君錫美伯。</title>,<text>病矣三旬卧。悄然萬念灰。衡門無客到。樽酒爲誰開。歲色催殘臘。春心入小梅。山陰今夜雪。倘有子猷來。</text>
<title>復疊答美伯</title>,<text>南郭支離客。形神若死灰。幸逢良友在。時得好懷開。步屧多乘月。詩筒半詠梅。玆遊休憚數。徂歲不重來。</text>
<title>三疊</title>,<text>佳辰當祀竈。暖律欲飛灰。卧雪門常閉。迎賓徑或開。影憐簷畔月。香愛枕邊梅。靜趣吾偏得。煩君莫嘆來。</text>
<title>苦寒志感</title>,<text>曲曲深房醉厚醇。不知冬日但知春。銷金帳裏中宵夢。倘見門前凍死人。</text>
<title>用前韵。答李美伯。</title>,<text>滿酌湘吳瀲灩醇。雪中欣得別般春。溫溫氣味知誰似。一見周郞便醉人。</text>
<title>美伯嗔余懶於過從。疊韵答之。</title>,<text>月中烹茶勝飮醇。咲看梅意正催春。山陰回棹還多事。願學東都卧雪人。</text>
<title>除夕。次人韵。</title>,<text>學淺才疎事事羞。每逢除日惜年遒。科名太早天應忌。門戶方盈我亦憂。已識耽榮爲禍穽。自量供世乏良籌。唯當飮啄隨吾分。不恥吳人五月裘。</text>
<title>李參判 寅煥 挽 代作</title>,<text>纔從銓部長銀㙜。岱嶽眞遊一夕催。先執至今誰復在。後生無處可追陪。徐家月冷淸談盡。荀座香銷舊迹哀。持被禁廬違執紼。永懷平昔淚交腮。</text>
<title>闋服後書懷</title>,<text>七齡仍廢蓼莪詩。先子音容久轉疑。不識此身何積惡。又罹凶禍失偏慈。人間無復承顔日。地下應憐泣血兒。禮制可終哀自在。林烏啼處更酸悲。</text>
<title>外舅宅志感</title>,<text>幽明一別已經年。蟾曲孤瑩宿草芊。杞婦恒啼那忍聽。嵇兒獨在有誰憐。淸秋故宅飛飛燕。落日空林嘒嘒蟬。苦由餘生猶不死。重來甥館更悽然。</text>
<title>沈都事 鳳瑞 室內烈婦鄭氏挽</title>,<text>善哭崩城易。甘心就死難。身亡哀乃歇。日瞑淚方乾。兩歲連仍禍。重泉會合歡。新悲兼宿愴。舊客泣門闌。</text>
<title>鳴雁篇。奉送仲氏南之牙山。</title>,<text>鳴雁復鳴雁。接翼成一行。將飛不孤擧。將集必群翔。亦有子母樂。呴嚅以相將。和鳴日嗈嗈。追逐長蹌蹌。一朝失其母。哀叫怨倀倀。譬彼林下烏。血啼慈烏亡。一雁忽高飛。孤影落遠方。一雁獨徘徊。悵望自悲傷。問爾何所之。棄我如相忘。吾形日益孤。吾誰與倘佯。此地况宜居。有稻亦有粱。胡不爲我留。飮啄同頫昂。曰豈不爾思。吾身恤未遑。昨夜零露湑。木末西風凉。北地早覺寒。吾行合隨陽。稻粱雖可戀。網羅在其傍。不如早遠去。適彼寬閑鄕。江湖滿目闊。秋色正杳茫。平沙白勝雪。夾岸蒹葭蒼。不復見虞弋。何曾憂禍殃。梁鵜非我慕。澤雉貴神康。吾方得我所。以玆㱕意忙。君如惜吾去。何不同行藏。爾身亦有翮。爾翮亦能颺。何適不可到。乃爾傷分張。徒令自羈縶。浪怨川路長。吾不復顧汝。奮翅天中央。嗟我挽不住。矯首空相望。</text>
<title>過寕陵志感</title>,<text>下馬拜陵客。昨從南漢來。江山無限恥。弓釖有餘哀。自在單于窟。虛高郭外㙜。秋風窮谷裏。攬涕獨徘徊。</text>
<title>李丈暎湖亭。次外舅題壁韵。</title>,<text>外舅昔遊處。小亭江上開。偶然吾又到。忽已歲三回。筆翰留塵壁。音容隔夜㙜。主翁知感意。聊勸濁醪杯。</text>
<title>外舅墓志感</title>,<text>秋草荒原白露滋。深深斧屋閟容儀。當時喚我爲知己。末路無公更恃誰。灣墅永抛偕隱釣。湖亭忍和舊題詩。潘生此日嵩丘感。不獨西州醉過悲。</text>
<title>舟過牛灣</title>,<text>秋風高客出牛灣。水急舟輕易下灘。兩岸群山無數過。回頭却似夢中看。</text>
<title>舟到馬巖</title>,<text>興原倉下放輕舟。兩岸丹楓一色秋。灘急風高帆去疾。片時身到馬巖頭。</text>
<title>甓寺東㙜口號</title>,<text>甓寺前頭鼓枻廻。一僧邀我上東㙜。江影直自蟾岩下。山勢皆從雉嶽來。牧老古碑猶認字。懶翁遺塔不生苔。黃昏暫借禪房宿。明日淸心擬擧杯。</text>
<title>曉發甓寺東㙜</title>,<text>冥冥曉霧暗江潯。咫尺西南未易尋。舟子自言知水路。東㙜五里卽淸心。</text>
<title>曉發東㙜。大霧連江。殆不辨咫尺。至貝藪。始知淸心樓已過。悵恨有作。</title>,<text>曉霧連江暗。秋雲接地陰。無端到貝藪。始覺過淸心。宿債嗟終負。重來失一尋。龍門天際聳。何處不宜吟。</text>
<title>下楊江</title>,<text>一宿東㙜夜。秋高霜露繁。長風吹桂棹。半日下楊根。蟹穴漁人立。蘆洲雁客翻。忽驚來爽氣。雲際見龍門。</text>
<title>大灘 任疎庵甞依赤壁故事。壬戌七月來遊此江云。此灘水勢甚悍。舟多覆沒。寕陵因山時。廊廳鄭侯東卨。斲去橫江巨石。自是悍勢頗殺。</title>,<text>篙師魄怖大灘前。白日驚濤勢蹙天。兩岸村家疑觸辟。中流舟楫若風顚。任公勝蹟吹簫夜。鄭氏奇功鑿石年。世路險傾吾慣見。今當此地却夷然。</text>
<title>卧舟中作</title>,<text>兀然蓬底卧。盡日不知行。傍覺隣船疾。前瞻遠峀迎。岸村看卽失。汀樹數還生。忽聽篙師語。云過百里程。</text>
<title>過淮中。次東淮，白洲兩公酬唱韵。志感。</title>,<text>客自蟾江二日迴。靑山紅樹鏡中開。雲深淮老僧棲壑。草沒洲翁舊上㙜。勝境寂寥誰健筆。孤舟漫浪此深杯。千秋落雁峰頭恨。安得招携謝眺來。</text>
<title>舟中晩眺</title>,<text>龍門灝氣入詩多。高詠蓬窓和棹歌。斷靄夕陽平楚色。孤雁落木大江波。人間勝賞誰踰此。身外浮名且任他。早晩買山吾欲隱。白𩿨眠處擁靑蓑。</text>
<title>客路</title>,<text>客路不知遠。秋江淸更恬。霜濃凋赤葉。風急戰蒼兼。峽戶多燔石。商船盡販鹽。所經渾似夢。猶記水名蟾。</text>
<title>題戊寅曆</title>,<text>地偏心遠一男兒。新曆披來更忸怩。年等仲華爲相日。學慚元晦訪師時。吾生有限易虛老。義理無窮難盡知。默看乾坤敷化意。春噓萬自煕煕。</text>
<title>元宵會鶴洞</title>,<text>石逕鳴筇晝已昏。白雲深處有孤村。正當明月團團夜。共醉流霞灩灩樽。山擁小樓同謝宅。地逢賢主勝吳園。年年此會有佳約。更願諸君莫食言。</text>
<title>上元夜。遊靑鶴洞。次趙季良 最壽 二十韵。戊寅。</title>,<text>諸客鸞翔復鳳翺。一時文苑擅名高。詞源杜子傾三峽。酒德劉伶傲二豪。却趁元宵遵故事。因從勝地集吾曹。浮華肻學楊家炬。淸興聊乘剡曲舠。初訪小溪山逕窄。轉尋幽壑石門牢。新春恠鳥時鳴磵。舊洞仙禽已返臯。凍解細芽纔柝甲。風暄弱柳似抽繅。佳辰玩賞誠難得。永夜追隨豈憚勞。相與嗽泉仍枕石。政宜乘酒且湘芼。談間競落霏霏屑。筆下爭駈衮衮濤。夜氣生寒侵骨髓。月光穿樹露嵓㟼。淸標盈坐皆瓊玉。逸語驚人揔馥膏。顧我平生常病冗。從君今日幸遊遨。當筵愧奉相如簡。引斝兼持畢卓螯。蹇拙本來無寸長。疎慵安敢埒群髦。頻蒙陳子投車轄。不惜孫郞典縕袍。遇景沉吟心匠苦。通宵惟謔睡魔逃。淸遊不羨三三稧。勝事休言九九糕。室滿佳賓眞似孔。話同親戚更如陶。寧敎此會終無識。美境良宵不易遭。</text>
<title>姜正字元亮挽</title>,<text>昔我初結髮。求友得元亮。元亮吾所畏。行潔而志亢。特立不倚阿。恥爲俗子㨾。文章述家業。厥辭乃大放。力學漢魏語。往往有奇壯。一擧闡大科。霄漢佇騰颺。明年遘巨創。累然持衰杖。憂哀日侵蝕。飢寒又萬狀。羸形纔釋衰。一疾奄屬纊。天高鬼神惡。安得無怨怏。宜壽反夭閼。若通旋壅障。况君先大夫。才大卒不暢。終身苦落拓。宦業一何凉。君宜食其報。謂天將厚餉。那知數年間。喬梓俱凋喪。福善理亦爽。行路爲悽愴。顧余偏痛惜。詠昔淚汪汪。君容我疎迂。我悅君眞諒。相得莫之逆。追隨恣跌踼。淸秋明谷社。雪月寒眉嶂。春賞午橋花。夜酌南村釀。中年成契闊。杳杳山川曠。離懷日以積。寤寐長怊悵。當君病還洛。我亦方抱恙。城西咫尺地。相望不相訪。終然失一訣。念之增悲悢。孤舟載旅櫬。片旐隨春浪。哀哀薤露曲。送送蒿里葬。獨立人間世。俯仰無佳况。題詩寫哀臆。凄咽不成唱。</text>
<title>夢元亮</title>,<text>旅櫬隨流水。㱕舟杳莫攀。彌旬有風雨。幾日到鄕山。怳惚中宵夢。依俙宿昔顔。仍聞托子語。覺後不禁潸。</text>
<title>落花</title>,<text>着地斑斑艷。隨風點點斜。千林更顔色。萬戶失繁華。未把金鈴護。難將錦帳遮。安能住春在。長對半開花。</text>
<title>憎松虫</title>,<text>貞姿勁節盡摧戕。無復靑靑傲雪霜。滿目蕭蓬皆自得。爾虫何處不充膓。</text>
<title>尹進士 明敎 挽 代作</title>,<text>慣識澹㙜誰似偃。承家詩禮行仍彰。才奇尙怨劉生桂。壽促還輸何子桑。豈料斯人終上舍。更聞餘禍及高堂。尙存身後無窮慶。看取庭寶樹芳。</text>
<title>燕</title>,<text>下上呢喃弄麗暉。新春又向故巢㱕。薔薇院落含泥入。楊柳池塘拂水飛。時爲廈成同雀賀。還從社去與鴻違。因渠更切年豊祝。祗恐鄒山百姓饑。</text>
<title>鸎</title>,<text>落絮飛花滿洛城。暮春三月見群鸎。飛時却有遷喬意。啼處不忘求友情。怨婦香閨驚遠夢。詞臣禁苑賦新聲。丘隅知止吾偏感。鼓吹箴砭莫浪評。</text>
<title>村店口占</title>,<text>步從江路去。茅店寄林臯。村婦秋舂黍。田翁夜索綯。霜淸楓葉冷。天遠雁聲高。孤坐因無寐。平明復上舠。</text>
<title>有感</title>,<text>無數名亭箇箇奇。主人多是貴家兒。長安第宅爭新麗。此地風光思不思。</text>
<title>斗尾遷</title>,<text>舟從月溪下。仰看斗尾遷。懸崖積鐵色。高處在山巓。危棧一線路。曲曲緣江邊。行人或失戒。墜彼不測淵。客有過此者。被服華且鮮。銀鞍玉鞚馬。手中鳴金鞭。揚揚意自得。高馳捷回旋。履險若坦途。快若輕鴻翩。忽然一蹉跌。馬僵僕夫顚。客亦翻身倒。萬死得一全。免葬江魚腹。爾生豈非天。如能早知此。安得不愼旃。自取大狼狽。爾將誰咎愆。世多謀禍者。不獨此子然。據高不知避。祿位居人先。人盲馬亦瞎。豈識池在前。終然失性命。智者所哀憐。人道好謙卑。此言聞聖賢。卓哉漢二䟽。殆辱不及焉。寄語夸毗子。試觀吾此篇。</text>
<title>自斗尾下牛川</title>,<text>扁舟直下斗牛間。峽間秋光滿袖還。此去京師知近遠。雲端忽見道峰山。</text>
<title>平丘小憇</title>,<text>楓樹林中擊小舠。平丘澤畔更登臯。老泉塚在幽冤結。石室祠開大節高。鴻外夕陽明霽色。𪆽邊秋水卷寒濤。他時倘遂菟裘計。好逐村翁醉白醪。</text>
<title>下廣陵</title>,<text>三日順流下。舟安人不勞。今行最得意。八月廣陵濤。</text>
<title>楮子島</title>,<text>落雁長洲冷不眠。白蘋紅蓼露華鮮。淸秋客自楊湖下。朝日舟經楮島前。許老高蹤遺宅廢。韓公舊蹟晩沙圓。玆行剩得江山助。題處烟霞色爛然。</text>
<title>下舟投村</title>,<text>暝岸孤舟泊。遙灘一火明。行尋犬吠處。却有老翁迎。</text>
<title>凌雲亭。訪謫客洪良臣 錫輔。</title>,<text>寂寂楓林下。秋風卧楚纍。亭臨江闊處。客到雁來時。此會初無約。他辰更結期。舟人却相促。不得少躕踟。</text>
<title>權海州 秀萬 挽 代作</title>,<text>昔佩淸溪 永柔縣別號 符。時過黃岡 黃州 途。黃岡老太守。見我色敷腴。官罇綠𨤍政新熟。快飮鈴齋動經宿。畫角晨搖麗譙月。姸粧夜圍華筵燭。當時勝遊夢依依。社燕秋鴻自此違。公之首陽 海州 我關幕。公旣東還我南爲。南州傍海足瘴氣。親愛憐我爲相慰。時君最困文園渴。病懷尤惜中年別。城南一訪何日忘。獨夜蠻舘意超忽。天長嶺嶠音信疎。隔歲相思但尺書。㱕來洛社阻一逢。忽報眞遊催岱宗。溫溫風味好心膓。惜哉墜彼冥冥中。尙記西州惠化遍。高名合登循吏傳。仁明愷悌我所服。斯世龔黃那復見。舊宅春還春草綠。疇昔從遊已陳迹。哀哀蔞翣廣陵去。獨島東南杳何許。薤歌凄斷不成曲。春江曉月傷心白。</text>
<title>任丈 澔 自牙鄕至。聞仲氏近頗讀書。喜賦寄呈。</title>,<text>銷魂日日溯南雲。淚袖長懷江上分。欲揷茱萸嗟少一。每聽鴻雁怨離群。秋來苦恨音信闊。客至欣聞講讀勤。千載王通留盛業。當時廊廟愧河汾。</text>
<title>謁西溪老先生于田間。退而有作。仰呈求敎。</title>,<text>敝裘羸馬野田邊。白髮蒼顔望儼然。小子欲修先友記。今時誰似大夫賢。寒花繞圃幽香遠。老栢沖霄晩節堅。自有平生希驥顚。錢君終不負陳仙。</text>
<title>携尹童子興茂，文姪，趾兒。棲石林寺。</title>,<text>眠食秋來穩。工夫靜處宜。幸携同志士。深愧抗顔師。鵠䂓兄子。龍豬戒我兒。及時當努力。歲月易相欺。</text>
<title>題澗石。用崔孤雲韵。</title>,<text>閒隨老釋上秋巒。石路微分落葉間。澗水不知何意思。長流日夜故辭山。</text>
<title>憶仲氏却寄</title>,<text>三秋長閒闊。一札問平安。宅向何村卜。書能幾卷看。嬌兒知漸長。病嫂未能完。極目山川遠。天邊獨雁寒。</text>
<title>次察師韵</title>,<text>東郊咫尺是諸天。偶得淸遊亦勝緣。紅旭上時鳴飯磬。白雲深處起茶烟。梅翁故址千峯立。溪老幽居一壑專。到此更無塵世念。燒香默坐意悠然。</text>
<title>溪行。次唐人韵。</title>,<text>孤僧引我行。細路緣溪去。寂寂日斜時。深深雲起處。</text>
<title>喜尹童冒雨還㱕鄕</title>,<text>古寺鍾聲佛殿空。蕭蕭木葉下西風。多君不負重尋約。匹馬㱕來山雨中。</text>
<title>調察帥</title>,<text>靜夜燒香萬慮空。隔窓寒葉響西風。還嫌韵釋偏多事。手自敲門立月中。</text>
<title>次伯氏寄示韵</title>,<text>常思朱顔易老蒼。童年志道尙迷方。身依樵叟幽棲境。寺在梅翁舊隱鄕。楓葉菊花秋正晩。靑燈黃卷夜何長。詩來字字皆䂓警。不獨瓊琚多敝裝。</text>
<title>謁梅月堂遺像</title>,<text>丹靑髣髴舊容顔。秀格高標逈莫攀。斷髮豈眞從左道。苦心終不愧西山。祠同露院均瞻敬。秩贈霜㙜聳懦頑。回首越陵新氣色。英靈倘慰九原間。</text>
<title>具泰汝 始亨 訪余於石林僧舍。仍向三山舊庄。以詩別之。</title>,<text>三山深處是仙家。聞說秋來棗似瓜。安得與君聯袂去。洞天明月醉流霞。三山在報恩縣。有俗離，九屛，翠壁三名山。故仍爲地名云。地産棗其二一卧東峯秋已晩。君從何處此來尋。相逢忽復催㱕去。感意仍兼別恨深。其三迂路遠來情已厚。披蓑况復雨中尋。相逢相別此時恨。爲勸一盃休厭深。其四哀鴻落木九秋時。惆悵山門別故知。聞說巷南新卜宅。春風西笑莫愆期。</text>
<title>題別具泰汝</title>,<text>前宵一雨漲秋溪。匹馬何人訪僻栖。少日交情同里閈。中年離恨隔東西。長嗟舊會今難續。纔得相逢偏解携。惆悵寺門愁獨立。暮雲天際雁寒嘶。</text>
<title>石林寺。次贈具泰汝。</title>,<text>夜雨山樓黑。寒窓小燭紅。那堪送君地。黃菊正秋風。</text>
<title>山樓夜吟</title>,<text>石榻閑雲護佛燈。客來無語對高僧。黃昏忽見西峯白。知是天東初月昇。</text>
<title>次察師韵</title>,<text>好是東峰奇絶處。悅卿遺址尙存云。院深老釋眠淸晝。樓逈遊人倚白雲。拄策洞中聞暴響。題詩石上破苔紋。從渠更約廬山社。一半他時肯許分。其二雲木蒼蒼亂峀間。招提秋盡葉侵關。數聲淸磬僧初定。一炷名香客亦閒。半日淸談同竹院。十年勤讀媿匡山。今來自覺塵機息。無限烟霞揔好顔。</text>
<title>山人敬璉持軸乞題。軸中見有藥泉，西溪兩鉅公詩。哲匠先斲。小巫氣索。固不敢措一辭。而璉之索甚苛。有難終嘿。玆以書贈。</title>,<text>二詩論價重千斤。顚蹶求來亦已勤。不必更聞餘子語。早宜㱕卧落山雲。</text>
<title>姜大材 柱廈 見訪石林寺中。詩以謝之。</title>,<text>蕭寺篝燈語夜闌。一樽相對各酡顔。憑君細聽烟霞說。秀色先誇寶盖山。</text>
<title>將別石林。題僧天倫上人。因約明春鳧峯之遊。</title>,<text>招提一卧過三冬。欲別居僧意萬重。會待春來花爛熳。隨君重上最高峰。</text>
<title>自石林㱕家有日。察師冒雪見訪。喜賦一絶。因寄山栖諸君子。</title>,<text>違山十里卽紅塵。昨夢西溪月色新。雪裏寒齋孤坐處。逢儈先問讀書人。</text>
<title>題盡</title>,<text>短岸秋林靜。遙岑夕照低。溪橋跨驢客。詩在負囊奚。</text>
<title>趙沃川 持正 挽 代作</title>,<text>浦老名聲大。惟公卽典形。世方稱雅操。天不與遐齡。從官纔分虎。傳家但祝螟。桐鄕新葬地。髫白涕均零。其二念我曾離禍。蒙公厚庀喪。窮途固易感。高義實難忘。乍別嗟終訣。浮生太劇忙。幽明吾有負。雞絮阻玄藏。</text>
<title>送姜書狀禮仲 履相 赴燕</title>,<text>男兒自有四方志。書狀仍成三世榮。人以公行爲得意。吾於此別獨傷情。金繒弱國年年役。物色中原事事驚。掩抑尊前歌慷慨。不堪腰下聽龍鳴。</text>
<title>次謝洪聖能 禹行</title>,<text>洪厓道骨夙聞名。纔得相逢便有情。兩處烟霞居更近。一般詩酒興俱淸。禪樓逈挹山光重。庄墅遙臨野色平。今夜約君連榻話。溪翁宅畔玉流鳴。</text>
<title>又謝聖能</title>,<text>一卧招提歲月催。雪中春色放寒梅。客乘山屐時追逐。僧帶詩筒日往來。俗子誰能知我趣。吾儕實少似君才。高樓此夜相思功。愁對停雲意未裁。</text>
<title>追寄昆侖崔評事孝伯 昌大</title>,<text>新趍蓮幕別金鑾。關嶺迢迢道路難。不是上心踈直士。從來邊俗重名官。荒城暮角胡雲暗。古戍淸笳隴月寒。恩召紫泥應早下。好隨春色入長安。其二君爲獨子無兄弟。堂有雙親各向衰。此去可堪千里隔。生來不解暫時離。㱕心落日秦雲遠。客淚寒宵隴笛悲。聖主政思眞學士。未應蹤跡久邊陲。其三靑油從事氣如虹。暫輟綾衾出禁中。北上陰山天並峻。東臨大海地仍窮。龍門遊歷斯爲壯。燕國文章想益工。異日吾曹甘退舍。詞壇旗鼓孰爭䧺。其四北路繁華燕趙似。妖姬美女此中多。戎裝快馬翩▣走。官燭淸樽嫋嫋歌。不有剛膓如冷鉄。易敎常操撓微渦。從來伐性存深戒。况子淸羸夙抱痾。其五塞上天寒雪意豪。元戎出臘萬夫號。㫌旗掩野風雲合。鼓角籠山虎豹騷。殺氣軍前回草木。夷歌帳下飮葡萄。休言此樂堪忘死。散帙投壺趣更高。其六孤蓬秋日卧江干。惆悵征輈更莫攀。北塞風沙稀信使。南山烽火候平安。無人不道鬼門險。有夢難通天嶺艱。中夜搔頭向明月。淸光分與庾樓看。</text>
<title>次謝李美伯</title>,<text>相逢喜氣滿淸樽。竟夕連床款欵言。早歲擢魁吾輩在。十年同硯舊情存。極知良器需時用。深恐踈才負國恩。可愛君詩交勉意。中心銘佩矢無諼。</text>
<title>次謝靜隱尹伯勗 昌來 老兄</title>,<text>吐茵投轄不嫌頻。爲愛淸標濯滓塵。半世恨無知己者。比隣欣得會心人。名浮每惧盈招損。才大休嗟屈未伸。倘向平湖同卜築。漁樵放浪豈憂貧。</text>
<title>次謝李晦仲 相顯</title>,<text>乍得追遊旋作別。人間好事奈多猜。新春政恨靑眸隔。今日欣看素札回。詞藻羨君方漸進。筆鋒慚我已全摧。臨書更綴相思語。引領南雲意未裁。</text>
<title>洪翰林士謙 重益 挽</title>,<text>東風解冥凌。淑氣藹昭蘓。群蟄各自奮。百植齊向敷。念爾長逝者。冥漠赴泉壚。泉壚一何深。有去無迴途。時復過故宅。門庭日就蕪。躑躅感時物。攬涕獨悲呼。其三吾儕豈不盛。如爾更誰在。皎皎玉樹標。對之覺我穢。內無畦畛域。外謝綺紈態。因心則溫良。接物惟誠愛。天胡不汝福。禍汝無少貸。茫茫與欲理。吾欲誥大塊。其三自在十四五。藉甚稱英妙。周庠二百士。問年君最少。秋風璧沼試。大魁揚光耀。烏紗血色袍。玉貌相暎照。乍輟蘭㙜直。催赴玉樓召。翩然蛻棼濁。俯視應一咲。其四汾翁淸勝氷。號爾爲快壻。美對解詠絮。門黨頌神慧。平生鳳凰調。琴瑟和且惠。宜爾福履綏。奈此神理盭。安仁才悼亡。奉倩遂卽世。獨有類我兒。當室尸喪祭。其五哀哀太夫人。白首㤪未亡。前年大郞病。至今猶在牀。慈情日燭煎。能保幾寸膓。憂慮方未已。爾又沉膏肓。盈盈掌上珠。一朝墮杳茫。試聞高堂哭。誰人不沾裳。其六紛紛桀黠徒。佚樂而期頤。以子洵且美。無祿奚至斯。生得賈傅年。歿無鄧公兒。莫是爲善故。反遭老天欺。殃慶太舛錯。化理不可推。言之復何益。雪涕送靈輀。</text>
<title>雨中偶吟錄呈伯氏</title>,<text>節序當三伏。滛霖浹四旬。客無裹飯者。吾似草玄人。憑几神逾靜。看山意轉親。從來城市隱。不必遠紅塵。其二聞道道峯裏。經霖飛瀑長。相期出郭日。直到枕流堂。意會魂先爽。煩䟽病自良。溪翁應待我。㱕路訪雲庄。</text>
<title>更呈伯氏</title>,<text>自信胷襟大。非無海嶽思。實緣多病久。虛負遠遊期。近郭烟嵐足。偸閑眺賞宜。休將空外想。坐失眼前奇。</text>
<title>白門聯句。送咸陽申使君。</title>,<text>長安微雨唱雜歌。貫道 五馬明朝渡漢波。德叟 地接頭流饒勝賞。禮冲 樓高學士愜淸哦。仁叟 行携琴鶴心還淨。德叟 㱕近松楸願不頗。大年 吾輩送人頻作君。貫道 可堪臨別鬢成皤。仁叟</text>
<title>又贈咸陽申使君</title>,<text>函關百二擁金湯。猶覔神山抵死忙。此去咸陽方丈在。使君淸福勝秦皇。</text>
<title>寄題仲氏知足窩</title>,<text>未滿若已足。處困猶自亨。擧世無此人。吾獨見吾兄。城南尺五天。我家卽韋杜。蟬貂及金紫。奕舃照門戶。泥塗布韋生。但兄一人已。人皆交勸兄。胡不出而仕。兄獨猶然笑。志在風塵表。不學騰溟鵬。甘作投林鳥。雲山信可樂。我所誰能爭。茹蔬比脆膿。采椽適高明。躬耕可糊口。讀書聊適志。閑情付欵段。盛名齊驃騎。噫噫知足者。在古惟兩䟽。名成身亦老。宜爾㱕懸車。豈有如吾兄。儒冠便知休。萬事皆守分。一生可無尤。惟是問學工。不可遽自足。聖哲不滿暇。衆人宜戒畫。不到孔顔地。吾事方未了。勖哉無自多。自多卑且小。</text>
<title>戱題儀兒扇面</title>,<text>四歲兒男百惡俱。每當吾卧輒騎吾。▣駑已自從呼馬。汝健應成千里駒。</text>
<title>次伯氏韵。題妙察卷。</title>,<text>僧與新秋至。淸談几席凉。何當隨杖錫。共入水雲鄕。</text>
<title>陪伯氏聯句。題察上人詩軸。</title>,<text>聞爾新從水落來。伯 雨餘飛瀑鬪驚雷。何時更入靈源去。季 拂袖翺翔月影㙜。伯</text>
<title>朴都正 泰長 挽 代作</title>,<text>恂恂辭氣古人流。厚德如公世孰儔。聖主恩推緋玉秩。賢郞榮動鳳凰樓。純禧匕箸稀年健。遺績絃歌幾郡留。欲哭寢門嗟我病。傷心華屋幻山丘。</text>
<title>與美伯游景福宮。韓督郵久而 世億 亦至。聯句。</title>,<text>白山南畔故宮墟。美 㙜殿無存石礎餘。年 風動曲池荷影轉。久而 日斜深苑樹陰踈。美 百年遺恥罹兵後。億載洪國定鼎初。年 尙喜聖朝文物盛。久 五雲佳氣擁宸居。美</text>
<title>瘦馬行</title>,<text>家貧一馬瘦復瘦。長日垂耳立空廐。背削尻高蹄又脫。牽來十步便三仆。朝晡糠籺豈果腹。盛夏靑蒭常不足。通宵不秣飢齧槽。主翁責僮僮睡熟。欲救爾瘦無奈何。何不早生豪貴家。豪家公子馬有癖。櫪上午蹄皆五花。星躔月題一何侈。露牀棗脯肥欲死。天公待物亦不公。厚彼薄此何乃爾。我欲送爾原野去。放之草茂泉甘處。脫却繮羈閑自在。且齕且飮從心飫。毛皮日澤神日旺。得意長郊恣跌踼。多少豪家櫪上馬。誰能似爾全天放。</text>
<title>李美伯日昨來訪。約以竢少霽出遊挹淸亭。病比甚。天又雨。無以踐言。却賦錄示。辛巳。</title>,<text>勝事苦難就。名亭嗟莫尋。三旬仍疾病。七月又霪霖。夢裏江湖闊。門前蓬藋深。無人話幽抱。憶爾且孤吟。</text>
<title>天雨少晴。美伯有詩。欲踐舊約。余病未赴。</title>,<text>聞說淸亭勝。間時擬一尋。故人重有約。今日又收霖。荷花娟娟淨。江容湛湛深。憐吾猶伏枕。悄悄但悲吟。</text>
<title>次十兄韵</title>,<text>淸蟬忽滿樹。候蟲已近幃。晨興看霽景。林樾散淸輝。烏皮白麻衣。澹然生事微。雅志在山水。宿暮豈輕肥。江南魚稻足。秋晩可言㱕。其二一讀康樂詩。淸風滿書幃。遠引江海思。吐出雲霞輝。上言㱕意濃。下言宦情微。不知藍溪蟹。何似吳鱸肥。有田不早去。誰信公思㱕。</text>
<title>沈別提 麟瑞 丈挽</title>,<text>人世零丁但一身。生而無樂死何頻。試看蟾曲纍纍塚。盡是公家骨肉親。其二尙記年前葬婦翁。在緦惟我在朞公。江雲江樹至今淚。又送公輀㱕峽中。</text>
<title>仁顯王后輓章 代作</title>,<text>夢月徵休瑞。承天叶令譽。宮闈恩逮下。鍾鼓樂如初。懿德王親述。忠言史大書。何須自生子。吊者悅膝儲。其二暫有瑤花厄。重瞻翟茀臨。屯亨關國運。咷咲見人心。周化歌樛木。吳災哭奈簪。君王入宮痛。不復聞規箴。其三己巳今踰紀。天方祚國家。如何星晦婺。又此歲丁蛇。環運終看復。璿齡奈嗇遐。餘徽照琬琰。百代仰柔嘉。其四唱和更皷。龍輴出曉闉。喪遵先后儉。葬與翼陵隣。寶閤荒凉月。瑤奩寂寞塵。郊桑不知恨。虛待蠒宮春。</text>
<title>宿石林寺。贈察公。</title>,<text>雪洞僧迎拜。山蹊馬熟諳。今行如昨歲。除日宿斯庵。殘夢回淸磬。孤燈耿古龕。僕夫催曉發。氷瀑負幽探。</text>
<title>與宋君集 成明，權弘甫 益寬 到鍾岩集。向旺心里。以無酒爲歎。口占一律作別。壬午。</title>,<text>何處難忘酒。鍾巖分路時。卸鞍成小話。摻袂問前期。野色猶殘雪。山容漸落曦。此時無一盞。何以慰相離。</text>
<title>上元前一日。與李美伯，尹季亨 陽來，許錫九 疇。會于三嘉姜使君 聖復 家。拈韵聯句。</title>,<text>小會三嘉宅。今宵四美俱。年 主人仍秉燭。佳客更携壺。美 景物隨年有。朋知度嶺無。亨 浮生多聚散。莫道足歡娛。九其二皁盖何時發。金樽此夜歡。美 寒從早春减。月近上元圍。年 好會誠難辦。離愁幸賴寬。九 高談殊未已。坐到漏聲殘。亨</text>
<title>上元。感念舊遊。寄示君錫。</title>,<text>年年是日勝遊成。手裏長携白玉甁。今夜月光應不改。向來人事秪堪驚。梨園舊客多朝露。鶴洞諸賢散曉星。獨有吾君知此意。若爲相對說深情。</text>
<title>謹次八兄韵。奉送九兄按湖之行。</title>,<text>黑頭方岳古穪榮。好是春風擁節行。今日湖氓須惠化。向來畿府播廉聲。離魂錦水波同逝。別思河橋柳共縈。惟有謝家池上月。時時流照庾樓明。</text>
<title>三嘉使君別席。走次美伯韵。贐之。</title>,<text>匹馬曾踰嶺。花時游鳳城。今君此作宰。遠別更關情。邑里依山少。亭㙜水面平。前期幸不隔。秋月一年明。</text>
<title>省墓書懷</title>,<text>翳翳松楸壠。哀哀父母墳。每來如或見。方到竟無聞。恠鳥鳴春峽。飢鴉噪夕曛。彷徨未忍去。心與瓣香焚。</text>
<title>雪雲村。待宋果川子和。正明 不至。</title>,<text>仙鳧春入洞陰飛。金柱烟霞宿不㱕。惆悵獨來還獨去。曉鸎殘月思依依。洞陰。永平縣號。金柱山。在永平。</text>
<title>雲峯客舘。次贈李繡衣士常 彦經 丈。</title>,<text>南來日覺遠王畿。嶺嶠雲嵐染客衣。忽與丈人成夜話。還忘御史挾霜威。逢迎有數如期合。驚喜無涯似夢非。回首晉陽行意速。星軺未發我先㱕。</text>
<title>換鵝亭夜吟。呈伯氏。</title>,<text>高樓夜色正蒼蒼。手拓軒窓眺望長。地以雲霞穪別界。天敎骨肉會他鄕。平湖月漾三更浪。脩竹風生一霎凉。今日乃能寬客抱。向來無虛慰愁膓。其二山水依依識面多。會稽形勝認曾過。光陰十載如奔駟。烟月今宵又換鵝。隔岸村燈穿暝樾。繞汀官竹蘸微波。曲欄徒倚無寐坐。到長天落曙河。</text>
<title>泛鏡湖 卽換亭下江水。</title>,<text>梧竹通幽徑。雲霞媚早晴。人疑天上坐。舟在鏡中行。傍岸村烟合。披林閣畫明。千秋賀老意。吾欲與鷗盟。</text>
<title>贈安陰妓眞月 十兄吏部公按廉時。娘實侍寢。臨別。有按嶺重尋之約。今且八九歲。宿期不諧。娘亦欲老矣。余爲之贈詩以慰之。</title>,<text>自說曾隨御史𩣭。花林客舍醉春風。山南玉節無消息。虛遣容華落鏡中。花林。安陰別號。</text>
<title>花林洞 洞。卽安陰三洞之一。</title>,<text>爲問桃源秘。何如花洞深。沿溪皆白石。夾岸是靑林。遠客自開眼。他鄕亦何心。吾兄尙淹病。惜不共來尋。</text>
<title>峽裏</title>,<text>峽裏開眞境。人間見福庭。有禽皆恠語。無石不奇形。一水明鋪練。群巒翠擁屛。僕夫休策馬。容我暫時停。</text>
<title>山行</title>,<text>山行四十里。曲曲且攀登。老木幾千歲。蒼巖高百層。谷深惟恠鳥。逕僻只孤僧。却恐漁舟子。重來失武陵。</text>
<title>過六十峙。峙在安陰，長水兩境。距安六十里。故名。</title>,<text>短僕驅羸馬。穿雲上嶺頭。穹林不見日。盛夏忽如秋。乍聽人聲喜。頻逢虎跡愁。猶存丈夫志。未厭四方遊。</text>
<title>行到朱溪。寄呈伯氏。朱溪。茂朱號。寒風樓在朱。霽月堂。在安陰。伯氏所住。</title>,<text>兄弟相逢天一方。客中叵耐又分張。鶺鴒獨去迷長路。𩣭馬悲鳴戀故鄕。赤峀寒風誰與醉。淸江霽月竟難忘。何當早返城南宅。夜雨靑燈共對牀。</text>
<title>朱溪偶吟。呈明洪明府 萬恢 丈。今行歷完山晉陽。未若此府之淸幽。故云爾。</title>,<text>完䧺晉富不須誇。此地淸眞更孰加。官吏晝添丹竈火。使君晨吸赤城霞。山田細雨芝初秀。洞府長春桂自花。待得尙平婚嫁畢。盡携雞犬入仙家。</text>
<title>贈朱溪小妓自深 深卽金內翰興慶叔起。昨年曝晒赤裳史閣時所眄。見余。問內翰消息。甚殷勤。</title>,<text>脉脉佳人恨自深。含羞不肯道中心。偶逢洛客殷勤問。客亦曾知金翰林。</text>
<title>天安店。遇李上舍壽而 頤期 新恩之行。走草贈之。壽而曾祖校理尙馨公。與吾祖考契誼甚厚云。</title>,<text>遊子靑衫得意新。小科猶足慰慈親。元來孔李通家久。逆旅相逢似故人。</text>
<title>金長城 汝南 丈輓</title>,<text>不恨生今世。猶能見魯山。天眞看笑語。和氣挹容顔。接物推仁厚。輕財濟窘艱。絃歌幾郡化。棋酒晩年晩。淸福風塵外。素封江海間。每蒙公眷顧。不棄我迂孱。緬昔居隣近。無時不往還。園林寒水洞。亭榭玉溪灣。勝迹今如夢。淸塵更莫攀。山川阻執紼。南望涕長潸。</text>
<title>別栗峯李督郵仲協。次堂兄英叟氏韵。</title>,<text>翩翩馹騎望如仙。作官何論左右遷。爭道斗間橫釖氣。忽看湖外耀奎躔。西營鼓角詩仍壯。離岳雲霞夢屢牽。永日郵亭無箇事。時從松桂閱前編。</text>
<title>謝李仲協柬問</title>,<text>自送西原馹。無人問索居。朝來忽見札。別後穩看書。只喜更兼隱。休言丞負余。新凉動庭樹。羈抱定何如。其二 竹谷宋君集，荷堂趙君錫。時余以不應史講。將有對吏之厄。竹谷過從少。荷堂會合稀。誰憐玄晏病。且任子桑饑。暝樾螢初散。凉梧葉欲飛。閒忙須莫問。朝夕就圓扉。</text>
<title>送玉果趙候 始煥 宗丈之任</title>,<text>湖山五馬爛生光。名邑今㱕水部郞。詩興渭南長笛在。行裝蜀道一琴將。郊原樹色新經雨。官路蟬聲乍引凉。自有我家淸白法。佇聞謠頌遍桐鄕。</text>
<title>李龍宮 壽涵 挽</title>,<text>五馬南征不復廻。城西旅櫬路人哀。可憐麴蘖催長筭。曾惜泥塗困逸才。餘慶庭前蘭未茁。至寃墳上桂應開。通家舊好今寥落。唯對阿咸涕滿腮。</text>
<title>呂鎭安 光周 室內挽</title>,<text>郞君白哲早專城。去日魚軒與有榮。豈意芳蘭未秋隕。空敎隻鳥繞林鳴。猿膓久斷應成疾。鶴髮唯存孰慰情。聞說楊山廻旅櫬。峽雲江月吊丹㫌。</text>
<title>許同知 纘 輓</title>,<text>壽曜明南極。公家道氣濃。休官仍霧隱。有子亦雷封。林下金豹貴。塵間氷雪容。今朝秦失淚。沾洒望蛟龍。</text>
<title>李僉知 志傑 輓</title>,<text>禁直蒼黃出。朝衣作復衣。路人垂淚處。孝子見星時。暮境新榮耀。高才素志違。尙看餘慶遠。差可慰吾悲。</text>
<title>李生 慶濩 輓</title>,<text>尙憶西溪宅。逢君笑拍肩。別離今幾歲。消息奄重泉。有婦仍同穴。無兒可托氊。何辭慰尊老。握筆更潸然。</text>
<title>栗峰督郵李仲協。重陽寄書送酒。兼詑離岳之遊。詩以謝之。</title>,<text>蘭㙜淸漏夢回初。忽得郵亭九日書。盛道水晶峯上興。西來爽氣襲人裾。其二三秋不飮一盃酒。籬菊笑人當奈何。唯有栗峯知此意。寄來官釀旨仍多。其三縹緲紅雲擁紫宸。九門佳氣藹如春。盈庭簪笏紛無數。香案前頭少一人。</text>
<title>上番金內翰調卿 相元 閉余於槨房。自赴銀㙜會。與李令公仲剛 健命，崔令公汝久 錫恒，權學士有道 尙游，李堂后仲協。送韵督賦。走筆戱和。</title>,<text>臥聽宮門下鑰聲。二更風雨一燈明。銀㙜獨阻羣仙會。密室深藏笑此生。</text>
<title>又令疊韵。戱題應之。</title>,<text>風便時聞笑語聲。五仙高會徹天明。向隅有恨無人問。誰解吾詩自怨生。</text>
<title>仲協新入堂后夜話口號</title>,<text>三旬持被卧蘭㙜。幸得親朋自遠來。斗酒百篇看逸氣。殘星長笛乏高才。雪晴御苑寒聲急。鍾動宮城夜色催。此地周旋眞不分。五雲深處九閽開。</text>
<title>銀㙜送別邊慈仁好甫 攸 之任</title>,<text>乍輟春曹席。行鳴單父琴。畏途登鳥嶺。殘邑傍鷄林。臘近梅初發。天寒雪政深。銀㙜經歲別。小酌莫辭斟。</text>
<title>次寄湖西幕府</title>,<text>湖山千里飽淸幽。欲往從之奈末由。㙜府卽今須直士。未應長作幕中遊。</text>
<title>銀㙜夜會。與任令公士擧 舜元，李令公仲剛，權學士有道 尙游，韓員外錫甫 祉，李說書美伯，李弼善擇仲 萬選，李堂后仲協。聯句。</title>,<text>銀㙜淸夜集羣仙。擧 玉署騎曹又胄筵。剛 各以文章鳴盛際。道 且將樽酒送殘年。錫 三更細漏風前響。美 七日微陽地底旋。年 玆會世間那易得。擇 他時堪向畫圖傳。協</text>
<title>次謝李春坊美伯。院中聯句韵之作。</title>,<text>豹直群英箇箇仙。銀㙜一會卽華筵。樽開瀲灩寒還煖。漏聽丁東夜似年。此地祗應天咫尺。吾儕何幸日周旋。春坊妙句酬前債。勝事憑公得永傳。</text>
<title>仲協與金晦叔 始煥，閔羲瑞 致龍。會話於松橋村舍。余牢鎖莫出。不勝慨恨。走筆寄呈。</title>,<text>聞說松橋會。聯翩勝客齊。詩應堂后詠。酒亦太常携。暝色鴉㱕苑。寒光雪擁堤。銀㙜愁獨坐。不寢待鳴雞。</text>
<title>仲協在直。値余罷官。思之而作。次韵以謝。</title>,<text>縹緲銀㙜近玉樓。五更星月漏聲流。遙知此夜孤吟恨。似我前宵憶爾愁。</text>
<title>寄呈磻江</title>,<text>當時去國劇蒼黃。尙憶沙頭送別忙。今日却承新雨露。二年猶住舊江湘。春花爛熳玄都觀。烟月淸閑綠野堂。聞說九重催馹召。行看赤舃返鵷行。</text>
<title>金村路中。忽逢庶兄若水自洪鄕至。驚喜有作。</title>,<text>少憇金村夕。行穿石嶺雲。有誰忙喚我。不意此逢君。歲月相思久。山川遠涉勤。同將霜露感。明日展先墳。</text>
<title>有感示若水</title>,<text>名利渾非顚。喧囂久厭聞。光陰歎逝水。物態看浮雲。默誦㱕田賦。行成誓墓文。唯應買山日。一半與君分。</text>
<title>謁花山書院白沙遺像</title>,<text>爲訪花山院。恭瞻沙老眞。一身爲國重。万古植人倫。生晩慚前輩。時危憶藎臣。沈吟遼郭詠。俯仰自沾巾。</text>
<title>兪參奉 聖基 丈挽</title>,<text>昔接芳隣住明谷。小少追逐公家督。知公天稟掇皮眞。服公居家行誼篤。高才正合當世用。一命那救泥塗辱。中年忽作海山別。一竿㱕拂琴江曲。風塵得失已兩忘。盤有嘉魚樽有醁。去歲湖中道逢公。半日班荊語更僕。他鄕一會是萍水。卽今萬事同風燭。有親七袠方在堂。有弟三年猶繫獄。應知地下目不瞑。天禍公家一何酷。尙幸餘慶可垂後。吾友兄弟如蘭玉。千秋我愧贈麥人。遠懷欒欒淚如續。緘辭千里寄將去。目極江南春草綠。</text>
<title>南佐郞 世珍 大人挽</title>,<text>七十泥塗困。公如絳縣翁。潛光曾不慍。受報且無竆。兩榜雙兒慶。專城列鼎豊。驚聞壽曜晦。哭望廣陵東。</text>
<title>次金太常齊七 舜衡 夜雨思家之作</title>,<text>江南孤客滯東華。燕子來時倍憶家。中夜忽成千里夢。故山寒食橘林花。</text>
<title>次金丈老桃晩開韵</title>,<text>庭槐濃綠覆墻頭。花事看看日漸休。唯有老桃開最晩。春光剩借一枝留。</text>
<title>謝成丈寄惠春菜</title>,<text>家貧市遠此窮居。飮啄隨緣不願餘。薄相豈堪論食肉。長歌空自歎無魚。羞同侯客求奇膳。行逐園丁理雜蔬。溪上丈人偏厚意。一筐香蕨幸分余。</text>
<title>江上口號。示君集。</title>,<text>濛濛烟雨百花迷。郭外尋春信馬蹄。向晩喚舟銅雀渡。滿江風浪濕雲低。</text>
<title>馬上與君集聯句</title>,<text>朝日城南路。集 烟花欲暮春。年 銅津催理楫。霞洞更尋眞。集 好約還今雨。相隨有故人。官樽應酒熟。年 待我膾銀鱗。集</text>
<title>到果川池亭口號。示仲協諸益。</title>,<text>聞說湖西使者迴。淸江一棹爲君催。烟莎暖岸鸕鷀集。晩雨春山躑躅開。霞洞明朝行理屐。池亭今夜且含杯。吾曹此會堪傳後。强欲鋪張愧不才。</text>
<title>池亭呼韵各賦</title>,<text>南湖疎雨入船淸。官柳陰濃囀晩鸎。太守三年流惠化。行人一路振詩聲。奇遊幸趁餘春得。勝事寧煩宿約成。此去杜溪無咫尺。幾時㱕去事樵耕。</text>
<title>紫霞洞分韵。得春字。</title>,<text>郊原一夜雨。氣色轉淸新。乍醉黃堂酒。行尋紫洞春。鳥聲如喚友。花意欲留人。坐石忘㱕去。雲霞亦自親。</text>
<title>寄兪處士立之 岦</title>,<text>每歎吾良友。全家隱碧山。超身榮辱外。寄意釣耕間。中谷蘭誰採。空林桂獨攀。自憐塵土裏。形役日凋顔。其二每憶城南會。題名宋子堂。中間幾日月。南北各參商。深峽音書靜。新春夢想長。何時重把臂。一笑勸淸觴。</text>
<title>東郊偶吟</title>,<text>綠水陰陰黃鳥飛。小園終日坐忘機。靑門咫尺㱕心懶。聞說風塵足是非。</text>
<title>次題聖能上人軸</title>,<text>三旬藥裹百憂侵。多病誰憐舊翰林。忽與山僧話方丈。孤雲靑鶴起遐心。</text>
<title>次沈聖任 尙尹 韵。謝其委訪江寓。聖任。時爲濟原。</title>,<text>蟬鳴渚樹晩晴餘。極目烟波意渺如。身世尙嫌方朔隱。行藏未卜屈原居。江村父老多靑眼。京洛朋知少素書。唯有濟原勤遠訪。片時淸話百憂踈。</text>
<title>李書狀士常丈別席。與李剛中 彦純，李茂叔 彦緯 聯句。</title>,<text>天涯爲別只今宵。剛 明發行人出洛橋。已判桑蓬酬壯志。常 卽看旄節暎淸標。故山楓菊秋光晩。年 絶塞風霜客路遙。不耐鴒原分袂恨。武 更挑殘燭暗魂消。剛其二勞歌別酒可憐宵。明日行人弘濟橋。年 不恨山川勤跋涉。定敎蠻貊識風標。剛 離懷錯莫當秋劇。㱕路迷茫隔歲遙。常 回首燕天雲杳杳。兄弟相憶覺魂消。武</text>
<title>次聯句韵</title>,<text>蠟燭金尊永此宵。不堪離思滿河橋。燕山日月殊今古。鴨水東西限界標。弱國政深皮幣恥。行人莫說道途遙。顚言努力加飧飯。㱕及春天雪未消。</text>
<title>朴監司 明義 挽 代四兄作</title>,<text>論交晩歲托心親。憶昔銀㙜共卯申。每惜茂陵長抱病。誰知岱岳遽乘眞。家庭淸白能遵志。藩翰功名但告身。夏日一書猶在篋。至今披讀更沾巾。</text>
<title>送金太常齊七 舜衡 赴任祥雲郵</title>,<text>人皆衮衮子棲棲。誰惜監車困逸蹄。凍雪長程重嶺外。祥雲古驛大堤西。性豪豈記參軍馬。官薄猶逾太學虀。試上洛山看出日。扶桑夜半唱天雞。</text>
<title>趙正言 正緯 挽</title>,<text>孤忠未覺敢言難。不負明廷獬豸冠。時俗本來饒忌疾。天心胡復忍推殘。群鴉得意欺鵰鶚。衆草爭榮敗蕙蘭。休說封侯勝道死。是非無待百年看。</text>
<title>在蟾江。寄別永柔使君金晦叔 始煥。</title>,<text>仙郞粉署舊含香。白晳專城亦寵光。花綬嚲來披彩服。板輿扶去讌黃堂。官樽釀秫同彭澤。浦戶供魚勝武昌。㙜府卽今須直士。會看鳧舃入鵷行。其二親朋一別限山川。聯步丹墀憶去年。峽裏孤舟淹日月。關西五馬領風烟。病懷寂寂愁殘臘。雜思迢迢望遠天。爲向洛中諸子問。送行新賦幾淸篇。</text>
<title>除夕蟾江書懷。寄呈伯氏。</title>,<text>蟾渚旅遊久。鴒原消息稀。誰知兄左補。不待我西㱕。眼逐關雲斷。魂隨峽雪飛。愁懷當歲暮。悄悄倚江扉。其二欝欝思吾土。棲棲歎此身。如何客遊日。又値歲除辰。盃㥘屠穌後。盤驚苜蓿新。經年兄弟別。五處恨應均。</text>
<title>尹吉州 誠敎 丈挽 甲申</title>,<text>豊顔華髮儼風神。一見知公長德人。名利非心唯守靜。坎流隨分獨全眞。邊州解紱身仍病。㙜府乘𩣭迹已陳。惆悵故鄕㱕櫬路。南坨草樹爲誰春。坨音茶</text>
<title>趙進士 尙鵬 挽</title>,<text>論交尙憶十年前。南岳春遊笑拍肩。才富江郞五色筆。家貧王子一靑氊。井桑入夢生何短。墳桂含寃事可憐。最是癯溪同硯客。至今零落半重泉。</text>
<title>奉送吉州牧李令丈 世維 之任</title>,<text>新着緋衣鬢已華。靑門一出便天涯。書生志大還乘障。聖主恩深肯顧家。關路月明時度雁。塞垣春盡不開花。遙知夜夜愁中夢。應落西江舊釣蓑。其二朝聞五馬發長安。三月春明柳拂鞍。萬里關山携隻釼。十年㙜省謝峩冠。離歌欲奏邊城樂。別意兼愁行路難。見說西湖新結屋。莫敎鷗𪆽怨盟寒。</text>
<title>題金谷玉流堂壁上 朗原君所搆。今其墓在堂東。</title>,<text>王孫小築擁烟雲。一道飛泉月下聞。笙鶴不來春草滿。路人怊悵信陵墳。</text>
<title>甲申三月十九日。陪祭御苑。次李貟外仲協志感之作。</title>,<text>乾坤無處覔崇禎。中土腥氛幾日晴。萬事傷心逢此歲。百年披髮媿餘生。月星臨苑皇靈降。牲酒升壇玉趾輕。陪從小臣偏感慨。不堪終夜暗呑聲。</text>
<title>趙進士 榮禔 輓</title>,<text>珊瑚碧樹海中柯。弱歲才華士友誇。今日可堪埋玉痛。向來纔見扣盆歌。奈無一子傳書籍。空有諸兄泣棣華。隣舍從遊如夢境。北山回首淚翻河。</text>
<title>贈李秀才 壽頤 㱕驪江</title>,<text>江城積雨動層瀾。遊子還鄕路正漫。從此西隣逾寂莫。病懷偏覺別離難。其二悄悄幽懷欲語誰。送君今日問前期。少年自有波濤筆。鄕里還看玉雪姿。水月蒼茫迷峽澨。魚龍怳惚近堦墀。他時刮目應相待。須念楊生愛項斯。其三婆娑城下宅。一壑足烟霞。江抱淸心近。山連甓寺賖。㱕舟凌潦水。別席看荷花。一酌休辭醉。村醪也勝茶。其四君視吾兒各雁行。暫時離別亦堪傷。鄕村不是久留地。早向詞林奮翅翔。其五山崖峽磴費攀躋。雪棧遙通曲曲梯。暫向林間時歇馬。綠陰無數晩鸎啼。</text>
<title>中宮殿端午帖</title>,<text>深深簾幕柳陰齊。萱草榴花暎玉閨。遺俗漢宮傳搗蜥。小心齊寢候鳴雞。氤氳瑞醁盈樽暖。縹緲靈符壓殿低。紈扇彩囊皆妙制。封來一一自天題。其二五月江心鏡。今朝上九宵。風旗晴縹緲。仙漏晝迢遙。艾閤祥光集。菖樽喜氣饒。微臣歡忭意。欲和二南謠。其三爭瞻日月正中天。陰敎方隨聖化宣。佳節內罇蒲酒熟。女官擎進玉階前。其四玉砌櫻桃熟。薰風正自南。行治中谷葛。且養北郊蚕。</text>
<title>次權叔良 詹 韵</title>,<text>黃昏步出月如輪。訪爾西池寂莫濱。風動花香時襲座。水深魚隊不驚人。閑情自喜塵機息。傲骨寧愁俗物嗔。更有淸詩能起我。傳筒暇日莫嫌頻。</text>
<title>有懷李騎曹仲協。口占却寄。</title>,<text>禁直深深阻笑歌。相思不見奈君何。虛抛北府新章綬。乍別西江舊蒻蓑。省闥逢迎靑眼少。簪袍約束苦顔多。爭如郭外投閑客。醉賞松池萬朶荷。</text>
<title>再疊輪字。呈西隣詞案。</title>,<text>紛紛紫陌走朱輪。獨閉柴衡小澗濱。叔夜一生唯習懶。袁安雅意不干人。詩書有味從吾好。毁譽無心任爾嗔。咫尺西村良友在。滿池荷月醉遊頻。</text>
<title>奉贐李御史仲協北關之行</title>,<text>翁在䧺城佩虎符。兒今𩣭馬繡衣趍。萍逢會合天應借。橋梓光榮世所無。奇事卽看酬至顚。壯遊兼得辦名區。文章也有江山助。咳唾尋常箇箇珠。</text>
<title>乘月送別仲協于靑坡橋畔。與閔士和 宇采，李仲羽 廷漸 聯句。</title>,<text>雨霽秋空月吐輪。小橋南畔送行人。年 雲天古嶺將踰險。𩣭繡新榮又省親。協 別後星晨應惹恨。夢中雲樹漫勞神。和 玆行何處添詩興。露菊霜楓鶴浦濱。羽其二天涯君遠去。月下我來尋。年 時節看看逝。杯樽細細斟。協 趍庭遊子樂。執袂故人心。和 明日分携事。只酬半夜吟。羽</text>
<title>題贈仲協扇面</title>,<text>𩣭馬翩翩繡服鮮。故人明日向磨天。磨天嶺外中秋月。應憶城南此別筵。</text>
<title>又與協和聯句</title>,<text>南池星月十分淸。遊子辭家將遠征。協 主人有酒深如海。年 不怕西樓曉氣生。和</text>
<title>秋夕松楸志感</title>,<text>悄悄無歡意。悽悽動苦吟。丘原又霜露。兄弟各商參。旅雁呼寒渚。飢鴉噪瞑林。今宵端正月。得酒且寬心。</text>
<title>李監司 德成 令丈輓</title>,<text>名門世德最脩姱。文雅風流絶點瑕。當日諫書絃並直。自天褒旨衮爭華。凄凉玉節無迴路。散落銀鉤尙滿家。長憶去年春雨夕。一樽同賞禁林花。</text>
<title>李應敎尙輔 光佐 內子挽</title>,<text>靡靡秋向晏。凄凄夜方永。露翻高葉墜。月窺虛牗冷。潘郞新喪耦。出還悲孤影。抱懣形悒悒。不寢魂耿耿。芳儀念婉孌。淑度懷柔靜。沉愛竟何爲。寄㱕都幻境。其二道韞有奇才。一生恨癡郞。德曜㱕賢士。終身困糟糠。孰如李氏婦。淑善應百祥。郞君美如玉。二十能文章。一擧擢大魁。平步上玉堂。門闌爛輝光。福祿方未央。其三郞君輕顯仕。鹿車㱕鄕里。偃息一弊廬。枕籍皆啚史。閑耕谷口雲。倦釣滄江水。婉婉桓少君。布練易紈綺。貧居亦歡顔。蔬水敵甘瀡。庶幾偕隱樂。不羨祝牧子。其四女子遠父母。山川音信阻。經年始㱕寧。入門先笑語。南園花樹下。少小遊戱處。春朝敞綺席。壽杯斟桂醑。驚飈忽迴蕩。玉蘂飄何許。歡娛未終極。萬事足悲楚。其五長逝欲何㱕。親愛皆在玆。惻惻父母情。切切阿姑悲。大兒寄鄕廬。少別成長離。小兒髮未燥。他人乳哺之。平生所眷戀。一朝棄若遺。郞心非木石。安得不涕洏。其六幽明旣殊路。祖載㱕山阿。秋風吹柳車。曉月凄薤歌。里巷亦悲潸。郞君意如何。浪悲顧奚益。適自傷天和。且須列懿行。百載傳不磨。無令哲媛名。但說梁鮑家。</text>
<title>次謝尹上舍正叔 大英 韵</title>,<text>秋事將闌病浹旬。黃花白酒負佳辰。故人有意來相問。分付兒童掃榻塵。</text>
<title>秋夜有懷叔良却寄</title>,<text>閉戶西園黃葉深。隔隣明月動淸砧。秋懷憭慄欲誰語。夜坐寂寥空自吟。白璧投來多按釖。素琴彈罷少知音。籬邊晩菊開無數。滿甕新醅多子斟。</text>
<title>送閔同年羲瑞失職還鄕</title>,<text>酒熟鷄肥事事宜。故園㱕興九秋時。張君久有思鱸意。塞叟何曾失馬悲。舊種松篁應不改。新盟鷗𪆽自相隨。西山病客偏蕭索。獨夜寥寥誦別詩。</text>
<title>次謝叔良寄示韵</title>,<text>我病經旬卧。君行幾日迴。但看籬下菊。誰勸掌中盃。乍羨鷗盟結。還聞馹召催。閑忙皆有數。去就若爲裁。其二自子㱕郊墅。吾誰與往迴。秋深長閉戶。病起獨含盃。霜落山楓晩。天寒塞雁催。此時不相見。離思更難裁。其三高陽有底好。一去不知迴。何處無秋菊。吾家亦酒盃。駸駸流序晏。耿耿別懷催。獨對西池月。新詩待子裁。</text>
<title>李海州 翊周 丈輓</title>,<text>先人舊契一時空。同榜同庚獨有公。少日才名詞賦盛。晩年治績璽褒隆。幽居自擬桃源客。遐筭差輸絳縣翁。夏夜春坊燈下話。至今追憶淚翻瞳。家在桃花洞故云。其二公家兄弟似春津。一室怡怡四老人。不識九原能會合。相隨半世共凋淪。林園物色蕭條後。江漢風流寂莫辰。無復長衾同至樂。季方揮涕說酸辛。</text>
<title>題廣陵任亨甫 道鼎 壁</title>,<text>吾友幽棲處。休翁舊弊廬。平泉保花石。栗里樂琴書。野逈秋收稻。江深夜打魚。分山如肯許。拂袖早㱕歟。</text>
<title>宋杆城 光涑 丈輓 十二韵</title>,<text>疇昔吾韋布。追塵幾赴科。公常操紙筆。文若决江河。敏疾元難及。華腴更孰過。龍光未遇煥。魚目反譏和。官比臨川勝。年方北海多。遨頭聊跌宕。傲骨任蹉跎。近復迴仙舃。行將入禮羅。誰知薤晞曲。虛負鹿鳴歌。命薄嗟如許。才高可奈何。羈魂招驛舍。孤櫬返山阿。弱子誰憐汝。餘休佇屬他。惟應墳上土。也有桂生柯。</text>
<title>兎園訪李監司景益 廷謙 幽居。夜與姜禮仲，鄭明卿 道顯，李聖諧 明弼，李子久 徵成。拈韵共賦。</title>,<text>雪晴山閣夜坐寒。明 草草杯盤盡意歡。諧 月暗孤村雙杵急。禮 霜侵虛牗一燈殘。景 黃泥幸有蘓仙客。久 蓮社新休白傅官。年 詩令更嚴金谷罰。明 陽春莫道和皆難。</text>
<title>次聯句韵</title>,<text>煖屋熏爐自辟寒。一樽淸話罄情歡。風霜淅瀝時將晏。星斗闌干夜向殘。勝景子能閑結社。明時吾亦早休官。兔園賦雪鄒牧事。千載追蹤也不難。</text>
<title>沈誠甫 餘慶 宅。與李景周 濂。送李君平 坦 完山之行。</title>,<text>夜宿君平宅。朝過誠甫園。仍逢江上客。却對雨中樽。乍話聊開抱。將離欲斷魂。凄凉石泉月。長憶舊遊門。</text>
<title>誠甫席上。拈韵聯句。</title>,<text>崇朝寒雨解留人。年 天借奇逢寂寞濱。歲暮方成開口笑。周 盃深益覺會心親。氷灣渺渺㱕程遠。平 雲樹依依別意新。晤語何時重此會。誠 鸎花莫負禁城春。年</text>
<title>席上疊韵。示君平。</title>,<text>送客從他鬼笑人。明朝五馬漢之濱。天寒霜雪重湖遠。歲暮襟期數子親。太白風流元放浪。休文詞藻本淸新。西園花柳留佳約。待得君㱕共賞春。</text>
<title>尹復始 興茂字 讀書金㙜山。以詩見寄。信筆和謝。</title>,<text>日夕離懷不自寬。更驚流序劇奔湍。長思玉樹風標逈。昨夢金㙜雪月寒。負笈子能甘刻苦。杜門吾亦厭煩讙。也應文史三冬足。一唱陽春和者難。</text>
<title>送金使君 浣 之任金溝</title>,<text>郞暑棲遅鬢欲殘。今朝五馬出江關。不妨仙桂輸年少。且訪官梅趁歲闌。國內名都隣沛府。湖中雄刹說金山。遨床到處饒新作。時復傳筒許我看。</text>
<title>次卷中韵。示叔良孝伯。</title>,<text>寒齋孤坐一燈靑。中夜悲歌涕欲零。日月駸駸催節序。風霜淅淅歇芳馨。病同櫪驥長垂耳。愁劇籠禽未奮翎。滿地江湖㱕不得。吾行墑埴歎途冥。</text>
<title>將適抱山。歷訪梅村李學士老泉 㙫 幽居。不遇。投宿空齋。燈前有書揷案。信手披閱。以消永夜。不勝悵惘。遂次老杜栢學士茅屋韵。錄呈求和。</title>,<text>出郭應同縱壑魚。囂塵曾不到郊居。童言採藥雲深處。我欲回舟雪霽餘。靜聽泉鳴如訢客。忽看梅發更疑渠。寒燈永夜愁無寐。閱盡床頭萬卷書。</text>
<title>金進士 始炫 輓</title>,<text>駐馬長安陌。春初憶見君。天今輕絶孝。地豈重修文。至痛留苫塊。幽寃結桂墳。長公悲切語。嗚咽不堪聞。</text>
<title>敬次明谷相國韵。呈無庵姜僉樞 錫範 丈。</title>,<text>一識無庵叟。何須萬戶封。當時師道在。曠世主恩逢。到老猶淸節。緣詩却瘦容。平生慕悅意。歲晩永追從。</text>
<title>金同樞 埈 輓</title>,<text>朱顔鶴髮望如仙。二品官尊五福全。人壽九旬穪大耋。家聲己卯有名賢。斑衣已到紆緋秩。寶閤重開合筵。欲識石君遺訓在。兒孫孝謹永相傳。</text>
<title>尹正言 志和 輓</title>,<text>曾簪綵筆侍瑤墀。文雅朝中屬望時。一䟽薇垣仍落拓。二年蓮幕苦低垂。久知直道無伸日。何事窮途又短期。近哭象之餘淚在。爲君沾洒此哀詞。</text>
<title>沈參判 枰 挽</title>,<text>冠冕靑城世德門。雲霄步武二卿尊。何曾遇物存畦畛。不肯隨時與輊軒。公退啚書常滿眼。老來花竹更忘言。欲知平日忠君意。看取堂名是負暄。其二一時長逝兩知申。曾是交期莫逆親。宦業尋常元不異。年光六十又何均。棋樽東郭已無迹。花樹西門誰爲春。猶喜階庭蘭玉盛。勝他臨歿祝螟人。</text>
<title>贈朴秀才厚載 朴。卽故相朴錫命之裔云。</title>,<text>西郭天寒積雪時。門前剝啄誰家兒。公侯子孫太凌替。二十不冠恒飢苦。鶉衣裂盡不掩軆。袖裏多貯名公詩。觀君非爲口腹者。何乃棲遑道路爲。渠言我窮不足恤。飢死溝中亦所宜。祗緣有母老在堂。樂歲半菽常不支。林烏啞啞西日短。卞心欲報劬勞慈。臨湍去京一百里。負米長供晨夕資。我聞此語淚簌簌。不暇憐君還自悲。悲來默誦仲由語。寒木凄風向人吹。</text>
<title>李子始 肇 在邵城。有書約會于富平邑村。與鄭舜年 壽期，權叔良。同渡楊花。馬上口號。</title>,<text>並馬臨楊渡。逢僧問桂陽。年 寒雲迷近遠。落日下蒼茫。舜 朋息調諧穩。詩成對屬忙。良 殷勤雞黍約。好趁臘梅香。年</text>
<title>同韵</title>,<text>客路連三郡。天時屬一陽。日暄江蕩漾。郊逈樹微茫。跡已無心倦。行因赴約忙。遙知梅閣裏。官酒醱醅香。其二匹馬富春郭。吾行閑更閑。孤烟遙起野。返照欲啣山。俗物形骸外。交情笑傲間。平原十日飮。直待興闌還。</text>
<title>夜宿富平。李使君夢得 臣龍 曉訪。</title>,<text>旅舍寒扉曉不開。村童驚報使君來。年 人非剡曲曾迴客。地是嚴陵舊釣㙜。良 東閣風流傾宿釀。南枝消息問新梅。舜 鶴山詞客應相訪。年 佳句終須末至才。良</text>
<title>題半在上惠以魚酒。又送紙筆詩。以詩謝之。</title>,<text>曉日三通角。藍輿過蓽門。却看鰲在手。兼喜酒盈樽。江海遨頭好。風塵浪迹存。詩成供紙筆。多謝主人恩。</text>
<title>聯句。次陳簡齋韵。</title>,<text>聯鏕出郭宿山家。舜 賖得村醪却勝茶。野逈晴光浮遠樹。年 臘回春信上寒花。百年湖海身長往。始 萬事風塵鬢欲華。一榻逢迎眞好會。良 不妨淸話到昏鴉。舜其二淸晨睡起野人家。嗽得寒泉當啜茶。年 頗似吳溪移雪棹。還如灞岸訪梅花。良 身遊世外超塵累。歲晏山中感物華。舜 騷客相逢偏跌宕。醉題詩句字翻鴉。始</text>
<title>拈東坡卷中韵各賦</title>,<text>那將浪迹哭途窮。遇境題詩筆吐虹。江郡新梅渾似雪。野橋寒樹自多風。百年深契知音在。兩地相思命駕同。且喚村醪謀一醉。旅窓遙夜小燈紅。</text>
<title>拈放翁卷中韵各賦</title>,<text>謀身不必費思量。活計蕭條背郭堂。自愛貞松生澗底。何妨苦李棄途傍。天晴野樹孤飛鳥。日夕山村自下羊。勝地幸隨佳客會。詩成字字挾風霜。</text>
<title>聯句</title>,<text>談笑溫溫滿座春。忘形爾汝任天眞。良 詩家自古誇雙鳥。友道如今得四人。年 盤谷騷翁文似湧。楊山才子筆如神。始 谿庵幸與吾廬近。海上垂綸永作隣。舜</text>
<title>次</title>,<text>浪迹虛名三十春。誰知吾意本淸眞。長懷寂寞寬閑野。自笑嶔崎歷落人。世路交親唯酒聖。侯門富貴恥錢神。知君海上忘磯久。他日朱陳擬接隣。余與子始約親故云。</text>
<title>次子始韵</title>,<text>風塵零落次公狂。出郭閑行過野庄。夜靜山中聞密雪。雷生地底動微陽。君今得意雞豚社。我亦無心蠻觸塲。邂逅一樽須盡醉。明朝分手路歧長。</text>
<title>聯句 李使君夢得。是余癸酉司馬同年也。</title>,<text>三宵半宿桂陽城。一炷靑燈眼共明。舜 野趣偏多李修撰。詩才誰似趙持平。良 權君引酌心先醉。鄭子掀髥口自鳴。始 更得同年爲地主。雪窓淸話見深情。年</text>
<title>呼韵各賦</title>,<text>蕭蕭風雪客窓寒。蠟燭金罏坐夜闌。三日恰成無事飮。百年方得盡情歡。疎籬近水新梅發。小縣依山畫角殘。此樂世間知者少。詩篇莫遣俗人看。其二梅花欲發郡齋寒。太守淸樽笑語闌。訪戴偶牽前夜興。留髡仍卜此宵歡。依微小郭孤烟起。寂歷遙山霽雪殘。野色川聲千古感。春卿遺句醉中看。</text>
<title>得㙜字共賦</title>,<text>仙遊峰下片帆開。我到桂陽君亦來。十里平郊餘古郭。千年廢寺有荒㙜。山窓煖酌偏宜雪。官閣淸詩半詠梅。聞昔白雲留傑作。只今誰復似渠才。</text>
<title>次子始韵</title>,<text>古縣荒城逈。孤村亂樹深。江湖聊適意。文酒且開心。俗物寧知此。奇遊少似今。羊何臨海作。未必勝吾吟。</text>
<title>將別書。示諸君子。</title>,<text>三宵一會豈忩忩。及到分携意未窮。有興莫迴王子棹。留人欲借石尤風。江雲渺渺連平野。海日亭亭落遠空。兩地別愁他夜月。夢魂應在此山中。</text>
<title>將還。次子始韵。</title>,<text>催呼歡伯破愁城。欲別遅回語僕更。惆悵別君無限意。楊花江上晩潮生。</text>
<title>聯句題李使君扇面</title>,<text>驪駒躞蹀欲催行。夢 官樹依依綰別情。年 樽酒故人珍重意。良 郡齋他日許重迎。始</text>
<title>將與舜始分路。馬上口號聯句。</title>,<text>生憎歧路有東西。駐馬山橋意轉悽。年 何處人生不相遇。春來一酌指牛溪。始</text>
<title>旣別舜始㱕邵城。遂與叔良還京。情懷黯然。馬上口號。示良。</title>,<text>唱斷驪駒欲損神。客程㱕馬動行塵。回鞭咫尺如千里。分路東西各兩人。窮海積陰迷鶴峀。晩潮寒日見楊津。花時更有重遊約。不向牛溪定富春。</text>
<title>陽川途中。示叔良。</title>,<text>巴陵城外大江流。縹緲官居望若浮。君向此間須駐馬。兒童應識舊賢侯。</text>
<title>孝伯宅。與叔良拈韵各賦。</title>,<text>朝到君家晩未還。覔來村酒破愁顔。從它按釖看明月。早合焚魚隱碧山。吾輩不妨長漫浪。世人誰似此淸閑。他時可赴城西約。共醉松池雪月間。其二留連永夕不須還。靑眼相看揔好顔。吏部謝官心似水。詩翁得句氣如山。寒城霽雪連村淨。小屋新梅伴客閑。他日倘尋吾隱處。杜溪花竹白雲閑。</text>
<title>除夕松楸志感</title>,<text>守歲松楸下。情懷黯自凄。荒村千嶂雪。殘燭五更雞。日月人催老。風波路欲迷。鴒原仍久別。萍梗各東西。</text>
<title>乙酉元日。記夢。</title>,<text>夢裏君王近。雲端象魏高。玉階方寸地。華衮一言褒。旅榻驚推枕。天香訝襲袍。遙知元日賀。簪笏簇仙曹。</text>
<title>卽事效陶軆</title>,<text>我年逾三十。子女稍羅列。阿趾始志學。誦讀恒不輟。阿儀方八齡。習字解操筆。小姹才五歲。嬌言聽可悅。亦有在抱兒。眉目頗炯澈。人生有此足。對之百憂失。顧語室中婦。生理不須說。</text>
<title>金僉正 載文 丈輓</title>,<text>先友凋落更有誰。哭公今日倍傷悲。高才落拓嗟關命。薄宦栖遅詎救飢。浮世七旬渾似夢。沉痾三歲竟難醫。未將雞絮趍蒿里。慚負幽明涕漫滋。</text>
<title>尹左相 趾善 輓</title>,<text>伯仲台司似渭陽。尙書遺業益輝光。滄桑閱世身名泰。霖楫須時利澤長。嶽鎭淵亭君子恃。龍亡乕逝國人傷。孤生㝡有無窮慟。先友編成淚滿裳。</text>
<title>鄭公州 堥 輓</title>,<text>聞說公人語。穪侯近世稀。政騰歌麥頌。惟恐及瓜㱕。末疾嗟無幸。遺氓奈失依。桐鄕新葬地。髫白涕交揮。其二去歲蒙臨顧。新春又辱書。至今箱篋裏。猶有楮陳餘。齒髮看無改。音容忽已虛。山川阻一笑。南望涕盈裾。</text>
<title>用子始諸人韵。寄題鄭舜年聽溪樓。</title>,<text>溪流播播繞新堂。軒檻玲瓏壓光靜。聽有時時欹枕久。寒聲終日入簾長。偏憐淅瀝和松籟。更愛潺湲落藕塘。免使俗囂侵耳界。此間情意浩難量。其二海上雲烟擁小堂。一絲那羨漢嚴光。忘機自得禽魚樂。無事偏知日月長。風外夕帆迷浦市。雨餘春水滿陂塘。吾儕淸福如君少。莫把浮榮與較量。</text>
<title>仲協見訪。拈唐律韵。共賦。</title>,<text>春風高閣小溪東。園杏庭桃次第紅。求仲自來尋蔣詡。王弘何事遣龐通。思將浪迹超塵綱。悔發狂言作怨叢。湖上新開三畒宅。分山晩計可能同。</text>
<title>將適關西。李堂后汝楫 景說 在院。送詩作別。走次其韵。謝之。</title>,<text>行止棲遅且莫咍。出關無處不亭㙜。孤帆泪水春波動。雙屐香山霽色開。勝境定須騷客筆。離筵誰勸故人杯。偏憐禁掖奮趍地。午漏晨鍾費往迴。</text>
<title>重過花石亭。復用前韵。志感。</title>,<text>十五年來過此亭。松根繫馬步沙汀。至今水月傷心白。依舊雲山滿目靑。玄鬢幾時身欲老。黃梁已熟夢初醒。洛中眞率無遺迹。野叟猶傳聚德星。</text>
<title>伯氏於鷹山任所。旣搆淸風閣。築綠陰㙜。工纔告訖。承恩召。將還朝。殊不勝桑下三宿之戀。敢將二絶。用慰眷顧之思。</title>,<text>政是新簷燕賀時。鳳綸催喚使君㱕。空留滿閣淸風在。長作咸人去後思。其二恩書遠自日邊日。謫宦經年始放迴。想到玉堂持被夜。夢魂應繞綠陰臺。</text>
<title>文彬將先向文城。臨別贈之。</title>,<text>平叔丰姿大陸文。少年標格孰如君。珠璣咳唾吾甞許。木石心膓妓亦云。二載愁看滄海水。明朝笑指月山雲。客中暫別猶傷抱。孤坐槐壇悄夕曛。</text>
<title>追憶桂陽之會。却賦。寄呈同遊諸君子。</title>,<text>嵇呂昔相思。命駕輕千里。此義今誰有。吾黨二三子。三日富春飮。事與古人比。春來牛谷會。擬趁桃花水。佳期忽緯繣。荏苒遂至此。點檢篋中詩。沉吟恨未已。高齋悄獨坐。暮樾蟬聲起。其二悄悄怨離索。靡靡閱春夏。槐陰覆庭宇。荷氣襲池榭。親朋不在玆。我懷誰與瀉。學士厭承明。晩計托田舍。谷口愛雲月。海上甘漁稼。邈彼西塞客。左符亦寬赦。何時一尊會。復如桂陽夜。</text>
<title>病中。喜仲協見訪。</title>,<text>阿誰剝啄喚山童。門巷蕭然小瀾東。秋意忽生蟬響裏。雨痕多在樹陰中。淸談勝似碁消日。秀句眞同檄愈風。自歎馬卿長抱病。邇來鉛槧久抛工。</text>
<title>與汝楫拈韵各賦</title>,<text>知音從古苦難逢。末路何嫌不我容。舊業家中空四壁。新居湖上擁千峰。劉楨晩歲長沈疾。叔夜平生但養慵。擬待秋風催命駕。㱕心山色較誰濃。</text>
<title>新秋詠懷</title>,<text>岑寂書幃斷谷跫。新凉閣夜稍親釭。悲虫引響偏侵壁。好月多情故近窓。老去生涯須一壑。秋來㱕思滿三江。呼兒且進杯中物。剛喜愁城造次降。</text>
<title>次李汝楫 景說 新秋詠懷韵</title>,<text>蓬逕何曾有客跫。小堂孤坐對殘釭。天高河漢光臨戶。露滴梧桐葉打窓。少日䧺心違破浪。中宵渴夢欲呑江。病來尙有耽詩習。羞向劉墻屈膝降。其二詩來驚喜當聞跫。展讀床頭手點釭。一陣凉風生枕簟。五更疎雨入軒窓。㱕心我似思蓴翰。麗藻君同夢筆江。朗詠自然牙頰爽。詞鋒解使睡魔降。其三滿堂凝塵久絶跫。竹床梧几伴書釭。晴憐嶽色長褰箔。夜愛凉風不閉窓。歷落壯心歌白石。參差㱕夢戀滄江。塵埃蹩躃非吾意。看取元龍氣未降。</text>
<title>李玉堂老泉在新川江上。有書相問。以二詩謝之。</title>,<text>一卧滄江限玉墀。問君何事此棲遅。惟應鼓枻乘流處。絶勝鳴珂躍馬時。積雨乍收殘暑退。凉風忽至候虫悲。誰憐仲蔚蓬蒿宅。淹病三旬不廢詩。又高梧摵摵夜凉時。獨坐幽懷欲語誰。舊雨來人多棹臂。新秋㱕計入支頤。親朋鄭重相思字。久病差池一會期。早晩扁舟上江去。此心應有白鷗知。</text>
<title>新晴憶東湖</title>,<text>十月秋霖長掩扉。朝來嶽色豁烟霏。東湖霽景知應好。兩岸明沙白鷗飛。</text>
<title>秋灘精舍八詠。爲金博士商卿 命衡 作。</title>,<text>白石晴沙秋水虛。蒹葭霜落雁來初。磯頭盡日垂竿坐。誰解吾心不在魚。秋灘釣魚其二春來風味足山家。煮得園中數朶花。不識五侯鍾鼎宅。也能知此淡生涯。杜谷煮花其三孤雲去後有荒㙜。㙜下淸流曲曲迴。約束村隣修稧事。暮春佳節泛觴來。流觴高㙜其四千株垂柳覆川原。雨鎖烟籠曖欲昏。不有雞鳴與犬吠。行人應失箇中村。垂柳新村其五前宵一雨過平郊。溪水東頭綠草交。黃犢在前犂犢後。牧童撗笛出林梢。牧郊芳草其六林巖蕭瑟動金風。一夜霜痕萬葉紅。疑是七襄機上錦。化翁裁綴此山中。籠巖錦葉其七積翠空濛雨滿山。朝來不辨舊螺鬟。依然水墨新開書。淡態濃光隱暎間。斗山朝雨其八幽居日日對晴峰。厭看尋常蒼翠容。微雪忽添新氣色。暮天高聳玉芙蓉。斜峯暮雪</text>
<title>書懷六言</title>,<text>投璧胡爲按釖。如鉤也必封侯。明朝一掉㱕去。無限滄波白𩿨。又人心不似我心。世道何如蜀道。寄語東湖釣徒。吾將與爾終老。</text>
<title>次林弼卿 世弼 韵</title>,<text>蕭條生計室如蝸。蓬逕何曾有客過。但使眉端煩惱少。不妨身外是非多。書空肯作深源字。扣角羞爲寗戚歌。終日閉門秋雨裏。手抽詩卷自閑哦。其二百閙從它兩角蝸。幽居岑寂謝經過。窮途交契黃金盡。半世浮名白眼多。薄技誰憐齊客瑟。高風遐想楚狂歌。梧桐葉冷寒螿咽。搖落秋懷費日哦。</text>
<title>次床字韵</title>,<text>三面靑山背郭堂。新晴秋色忽蒼凉。閑情蔣詡開幽徑。豪氣元龍卧大床。雲雨世情看幾變。江湖㱕思不禁長。今宵且可觀燈火。欲向君家借壁光。</text>
<title>韓開寕 宗運 輓</title>,<text>落拓高才縣邑間。暮年棲息卽湖山。試看世路營營者。抵死終無一日閑。其二松楸畢命願應諧。棣萼聯居計奈乖。我涕不徒中表誼。世間誰復坦胷懷。其三兄弟凋零兩歲間。等閑行路亦悲酸。長公白首哀何極。聞說新阡又是韓。公伯氏公。方守韓山而公葬。又適在韓。故云。</text>
<title>與子始諸益。拈韵各賦。</title>,<text>浮雲如狗又如衣。落葉隨風處處飛。湖海使君明日去。關河遷客此時㱕。靑燈永夜蛩音急。白露新秋雁到稀。萬里功名非我願。豈將蓮幕換苔機。時余屬。有塞幕新除。</text>
<title>秋夜有叔良</title>,<text>君行荷葉欲生時。落盡荷花君不㱕。高閣捲簾秋色裏。一池明月思依依。</text>
<title>題扇。贈叔良。</title>,<text>爾且囚山賦。吾方出塞歌。秋風正搖落。此別意如何。</text>
<title>次徐著作膺會 命遇 韵</title>,<text>流光衮衮自天機。病客深秋减帶圍。白晝關門人不到。黃花滿砌雁初飛。一身濩落都無用。萬事思量只合㱕。湖上釣徒應待我。漁梁水落蠏螯肥。</text>
<title>兪汝良 彦輔 自湖中至。將還㱕。夜會共賦。</title>,<text>黃昏騎馬到君家。小雨新晴月有華。少日交遊如夢裏。中年離別各天涯。相看旅榻憐蓬鬢。且喚村醪泛菊花。惆悵明朝更分手。錦江秋色雁邊賖。其二同閈交親吾兩家。別來人事鬢成華。吾方抹摋風塵下。爾自優遊湖海涯。日暮寒天催木葉。秋高霜雁趁蘆花。南㱕北邁俱形役。明發分携萬里賖。其三機雲千載復君家。衝斗龍光是物華。會看一登霄漢上。不應長滯海天涯。秋深白酒知新秫。夜久靑燈落幾花。叵耐與君相別後。關山客路萬重賖。</text>
<title>姜進士 壽一 輓</title>,<text>同庠才子盛如雲。二百人中獨出群。死日應修長吉記。生年纔賦陸機文。失來拱璧尋無迹。理却崇蘭尙有薰。㝡是囚山叢棘裏。峽猿啼血不堪聞。</text>
<title>辛生 泰東 大夫人輓</title>,<text>了翁文雅映當時。吾祖神交後代知。近與玄孫修世好。仍聞哲母著閨儀。堂中截髮長供客。帳底披烟且誨兒。今日忍看欒棘哭。悲風老樹不停吹。</text>
<title>趙杆城 正紳 輓</title>,<text>鶴山人吏誦君侯。廨宇重新政化流。一卧滄江收倦迹。更從靑澗作遨頭。臨川蠟屐行將遍。句漏丹砂計已休。兄弟三年俱地下。不堪回首巷南秋。</text>
<title>自津寬寺。夜投興聖庵。逢仲協同宿。翌朝。逢儒川公子深源 濎，密城公子敬夫 栻，李子晦 廷燁。遂聯轡訪淸潭水石。暮抵西山密城山庄。宿焉。時適小雨。</title>,<text>九日津寬寺。三更興聖庵。偶然逢勝客。相與訪淸潭。水落千岩出。霜濃萬木酣。不妨村舍憇。小雨解停驂。</text>
<title>示同遊諸君子。索和。用使君席律。</title>,<text>黃花初發晩楓丹。病起秋懷强自寬。古人㝡愛重陽節。今世難逢一日歡。尋僧野寺烟霞靜。歇馬淸潭水石寒。夜投公子山庄宿。月下開尊意未闌。</text>
<title>次仲協韵</title>,<text>穿林度壑幾千里。戌削峯巒面面同。亂葉堆紅驚走鼬。深潭凝碧訝藏龍。高僧不語道機靜。醉客放歌塵慮空。公子幽居㝡奇絶。分山他日肻吾容。</text>
<title>次深源韵</title>,<text>昨年禪房宿。蒲團傍古龕。霜楓遊客興。水月老僧談。逸句君無敵。深盃我不堪。明朝並馬去。更醉二陵南。</text>
<title>將還口號。示諸君子。</title>,<text>蕭寺秋雲卧石壇。入山三日不知還。詩翁口語皆葩錦。公子風流謝綺紈。水月較人淸意味。岩楓爭我醉容顔。洞天欲出猶回首。更駐靑驢仔細看。</text>
<title>兪僉知 檏 輓</title>,<text>厚德宜膺百福完。七旬康健卽童顔。絃歌下邑曾遺化。杞菊幽居久養閑。令子榮光峩豸地。淸朝寵典揷貂班。同隣年少終餘恨。愧負元之見魯山。</text>
<title>奉送龍灣尹金令公天用 致龍 行軒</title>,<text>西門䧺府又㱕侯。去歲安陵今義州。一路繁華重得意。平時疆埸百無憂。歌姬夜唱關山月。獵騎秋騰瀚海流。同日爲官吾更遠。白頭風雪使人愁。</text>
<title>沈直長 泰元 輓</title>,<text>前年禁裏鎭相從。我在西曹子內饔。自是新知如舊識。尋常夜酌到晨鍾。芳隣又托牛鳴地。秀骨翻㱕馬鬣封。人事轉頭歌哭變。曲江春宴感遺蹤。</text>
<title>朴僉樞 元慶 輓</title>,<text>前歲逢公小院家。童顔鶴髮見精華。浮生八十元難得。暮境緋貂也足誇。此去世間誰戀係。可憐身後劇傷嗟。遙知遷客關山外。一別幽明痛未涯。</text>
<title>苦寒柬徽陵堂兄齋所。兼示崇齋李子有乞烏薪。</title>,<text>空齋龜縮病仍添。至後寒威轉覺嚴。貧比少陵衾似鐵。賢非墨翟堗無黔。爐頭烟歇茶難熟。硯面氷凝筆謝拈。東郭兩公應念我。可令陰谷見噓炎。</text>
<title>尹季成 聖時 唱第日夜集。席上口號。</title>,<text>名家莫出月汀家。近世陵遅世所嗟。自古公侯終必復。如今科甲政堪誇。爭瞻日下雲呈瑞。聳看頭邊桂有花。四座親朋齊獻賀。醉題詩句字橫斜。</text>
<title>李士珍 眞儒 賜第日夜集。席上口號。</title>,<text>黃柑肇自石翁云。此事於今復見君。四世五科那易得。七年三榜未曾聞。排寒喜氣濃如霧。卜夜佳賓簇似雲。更識德門餘慶遠。滿庭蘭玉総能文。國朝。黃柑賜第。實自士珍曾祖石門公始。自石門以下。至士珍連四世登大科。而士珍之弟仲約內翰。亦大科。故云。五科。士珍父子兄弟三榜。出於七年之內。故及之。</text>
<title>李汝楫將適河濱。率吟一絶。贈行。</title>,<text>西河蕭瑟月籠秋。聞道巾車返故丘。試向白鷗沙上立。世間榮辱捴浮雲。</text>
<title>士珍榮覲江都。率吟贐之。</title>,<text>風雪重江擧子忙。來時誰識壯元郞。兩家四老俱無恙。連歲雙科更有光。且趁新梅開賀酌。催披彩服侍遨床。人生一第猶難得。何况高門萃百祥。</text>
<title>鄭淸州 推 輓</title>,<text>鄕里人皆孝友穪。立朝仍復著廉能。徒聞郡邑恢▣理。竟阻㙜垣衮衮登。惠化只應銘在口。吏民誰不泣沾膺。位庳年促俱堪惜。餘慶他時佇後承。</text>
<title>臘月望日。以病憂僦屋尾井閭舍。一二親友。乘月來訪。殊不意也。對酌口號。</title>,<text>黃昏騎馬出西城。小雪新晴月正明。命酌主人多好意。對床良友各深情。淸談解使牢騷破。勝會何煩宿約成。此歲駸駸看又盡。不妨沈醉到殘更。其二九街鍾動閉嚴城。寒透虛窓雪月明。此地逢君殊不意。今宵訪我儘多情。崢嶸豪氣含杯聳。容易詩篇刻燭成。何似客堂孤卧夕。一燈和夢照深更。其三呼來歡伯破愁城。更得君詩覺眼明。有口莫論今世事。開心多荷故人情。一身隨處安行止。萬物從它迭毁成。且可及今爲樂耳。光陰衮衮歲時更。</text>
<title>送黃山許督郵 琡 丈 許丈。曾宰安陰。安陰有三洞。七點山在黃山驛。驛又有日哦亭。○丙戌。</title>,<text>平生慣識許丞廉。每惜郞官白首潛。仙境舊專三洞勝。驛亭今對七山尖。不嫌潦到功名薄。且喜優閑吏隱兼。度嶺梅花無數發。日哦淸興也應添。</text>
<title>題多樂院店壁</title>,<text>店舍臨周道。行人紛絡繹。無論歌與哭。捴是爲形役。</text>
<title>藍庄。次贈尹上舍正叔。</title>,<text>客裏逢君是好緣。夜闌淸話小燈前。明朝更約名亭會。海月湖雲興渺然。</text>
<title>藍庄。次贈尹上舍正叔 大英。</title>,<text>小麥靑靑乳燕飛。海山春盡見花稀。幾年京洛長勞夢。是處田園早合㱕。脩竹自生新買宅。白鷗猶護舊遊磯。逢君細說閑居趣。欲別慇懃更挽衣。</text>
<title>題道元上人詩軸</title>,<text>街頭車馬漲紅塵。滿眼紛紛名利人。忽有閑僧來欵我。雲摩秀色入詩新。</text>
<title>平泉小集</title>,<text>東園綠樹擁高臺。五月凉風拂面來。遂有良朋成滿座。都無俗慮到含盃。顚狂宿態吟肩聳。欵曲深情笑口開。出郭閑遊知未易。爲君投轄不敎廻。</text>
<title>次士珍韻</title>,<text>移家深洞占淸閑。小澗東頭獨掩關。無事不妨長懶散。讀書聊復警踈頑。穿堦綠笋自生意。入座靑山多好顔。盤谷故人能會此。有時相訪各忘還。</text>
<title>六郵舘。夜別西伯堂兄。席上走筆。次十三兄韵。三首</title>,<text>去歲吾登乙密㙜。㙜前衮衮大江來。綾羅月色搖蘭枻。錦繡晴光落玉盃。追想至今孤夢𨓏。旅遊當日客懷開。沸流未到終餘恨。安得隨公更溯迴。其二夜酌高樓月欲低。明朝玉節向坤倪。韋家花樹愁中別。謝氏池塘夢裏迷。官路秋聲蟬已老。塞天霜信鴈初嘶。離魂不道關山遠。也逐行塵渡浿西。其三都門送別簇蹄輪。擁節橫金寵渥新。惠澤昔曾覃北路。仁風今復及西人。喧闐鼓角松亭外。多少樓臺浿水濱。按使行此眞得意。臨歧何用漫傷神。</text>
<title>次玉堂諸學士韵</title>,<text>春坊淹直度三秋。苑樹經霜葉下樓。謔浪棋尊仍暇日。雍容禁掖捴名流。踈才祗合居盧後。同列唯應笑齒侯。家在廣陵㱕不得。峀雲江月夢中愁。</text>
<title>次子和</title>,<text>吳會蓴鱸又一秋。故園㱕計負江樓。冥行着處無安地。勇退何人出急流。世事渾如槐國夢。此身堪作醉鄕侯。眉端不掛閑煩惱。肯學張衡賦四愁。</text>
<title>仲協將赴燕。仲約餞之席上。走筆以贈。仍乞共和。</title>,<text>高會華堂喚麯生。寒天雪霽月仍明。古人㝡惜中年別。今子將爲萬里行。周樂欲觀唯虜祲。燕歌試奏自邊聲。經年玉館思鄕意。爭似居人此夜情。</text>
<title>仲協宅。夜飮醉贈。</title>,<text>出塞行人聽我歌。北方諸水捴名河。遼陽廢郭傷心度。燕國荒臺攬涕過。司馬定知文益放。次公須戒酌無多。明朝弘濟橋頭別。四牡西征奈爾何。</text>
<title>聯句</title>,<text>同時簪筆侍楓宸。香案前頭兩史臣。年 異渥均沾開戶日。溫音親奉審囚辰。協 卽今倦迹違持被。明發行人欲動輪。年 祗有丹心常耿耿。五雲多處夢魂頻。協</text>
<title>席上。得集字。和仲協。</title>,<text>孟冬天氣寒。北風微霰集。之子將遠邁。夙駕辭鄕邑。關河渺難越。征役懷靡及。侏離非我族。玉帛誰爲執。爲我吊灤河。高風使人立。</text>
<title>走次宋君集韵。又贈仲協。兼呈閔西伯堂兄節下。</title>,<text>關西按使醉遨頭。應有池塘夢草愁。我欲與君携手去。彩船歌管大同流。</text>
<title>追次進宴韵</title>,<text>卅載光臨化日長。謙謙聖德戒夸張。不緣鶴禁三封䟽。那得龍樓一獻觴。仙樂動隨淸蹕響。宮花爭惹御爐香。宸心要與民同樂。更下恩綸惠八方。</text>
<title>閔生 致奎 輓 羲瑞之伯兄</title>,<text>宣城閔侯喪伯氏。寄余一札求哀誄。爲言吾兄行誼美。隱德潛光非俗士。世上何人無具爾。吾仰吾兄若怙恃。吾兄友愛誰得似。漢代姜肱不過是。平居一室相依倚。食則同床寢同被。吾兄詞翰非我比。兄尙韋布吾祿仕。祿不逮親得何喜。苟救兄饑亦幸矣。宣城去鄕不百里。往來源源喜孔邇。云胡一朝遽不起。草草浮生未四紀。悲辭苦語滿一紙。余亦酸鼻不忍視。却憶昔年梧洞裏。宣城旅舍逢吾子。宣城固是我知己。子亦一見便忘齒。有時過我輒倒屣。淸談亹亹常移晷。秋日相思枉烹鯉。月宵對酌傾浮蟻。琅琅笑語猶在耳。乍別那知隔生死。人生百年一彈指。大暮同寐固常理。窮途短期奚至此。造化茫茫不可揣。嗚呼造化茫茫不可揣。哭望南郊但雲水。南郊。地名。</text>
<title>次士珍韵</title>,<text>茶竈蕭然對筆床。閉門終日睡爲鄕。風波閱歷從千變。蠻觴紛爭問幾塲。酒解消憂眞妙理。書能醫俗是良方。金華玉署渾非分。悔却從前役役忙。</text>
<title>追和一草亭韵。呈澤山案下。澤山。士珍軒號。</title>,<text>西園僻處聳雙亭。不羨仙家有福庭。岩瀑逈垂千丈白。岸松長作四時靑。主人本自塵機少。過客猶能俗慮醒。最是雪晴明月夜。鶴鳴寥亮也堪聽。其二無人問字過玄亭。寥落荊扉掩小庭。半世百憂雙鬢白。中宵孤坐一燈靑。閑時斂迹如僧定。靜處看書似酒醒。莫恠袁安長卧雪。世間消息不要聽。右自喩。</text>
<title>成川鄭使君 悏 丈將之任。遺我一牋。俯索贐語。顧病未卽就。逋負經年。今始錄呈四絶。以塞勤意。</title>,<text>南卧廣寒月。東登叢石雲。古來循吏傳。淸福孰如君。其二句漏丹砂誕。臨川蠟屐勞。誰如降仙月。高枕醉官聽。其三觀宇皆增餙。江山倍煥明。西來權李輩。嘖嘖誦公名。其四我昔渡淸浿。未能窮沸流。凌波一樽酒。幾日與公遊。</text>
<title>宋學士子和君集昆弟聯句。寄示。走次其韵。仍乞更和。</title>,<text>二宋淸詩錦不如。吟來勝讀十年書。龍門踏雪時時獵。月峽歊氷夜夜漁。物外逍遙眞自得。世間榮辱本來虗。閑居更有姜衾樂。那憶承明舊直廬。其二兩家閑趣較何如。一軆休官㱕讀書。慚愧當時事奔走。思量晩計合樵漁。江山風月幸無負。得失毁譽都是虛。孤棹春來疑相訪。龍津聞說近吾廬。</text>
<title>贈奉恩寺僧翠彦上人</title>,<text>臨歧別思正依依。爲把新詩當贈衣。待得春花開爛熳。淸江一棹訪禪扉。其二山門樹色遠依依。江雪霏霏滿客衣。郭外弊廬頗靜僻。可能飛錫叩荊扉。</text>
<title>直玉堂上元夜。賞月禁川橋。仍訪李承宣君平于銀臺直廬。與洪內翰士能 致中，金堂后明仲 啓煥 聯句。丁亥。</title>,<text>仙省朋僚不待邀。平 相携來自禁川橋。宮梅過臈猶殘雪。能 御柳迎春已放條。四海幾人同此月。年 百年豪興最今宵。如詩不就無㱕去。明 祗恐侵晨酒已消。平</text>
<title>次聯句韵</title>,<text>詞掖仙曺鎭日邀。月明聯步柳橋邊。不嫌豹直遅三昧。深愧氷銜帶一條。忙處豈期成此會。生來難得似今宵。樽前共對敷腴色。百種閑愁頓覺消。</text>
<title>下番翰林申正甫 靖夏 有約賞月。遇士能引去。不得同會。正甫有詩恨之。走次以和。</title>,<text>好會徒煩折簡邀。佳期虛擲月邊橋。藏身早解營三窟。改路從他放一條。但把詩篇酬令節。不妨樽酒卜他宵。蘭臺苦况吾曾飽。幾閉深房永日消。</text>
<title>奉送茂朱使君堂兄行軒</title>,<text>韋園花樹正春光。叵耐年年把別觴。西去熊軒猶未返。南飛鳧舃又何忙。繁華浮碧江山麗。吏隱寒風日月長。獨有阿連淹禁直。自憐靑草夢池塘。其二靈境由來說茂豐。卧仙高致出寰中。樓頭五月不知熱。水面四時長有風。孤鶴一琴淸獻去。千巖萬壑會稽同。居人獨折白門柳。悵望南天愁未窮。其三行處湖山興更賖。隼旟遙拂赤城霞。春光正滿潘生縣。道氣全濃許掾家。晝靜公庭眠野鹿。雨晴仙圃長胡麻。楊州跨鶴眞羨。倦迹無心步八花。</text>
<title>宋生 普明 挽</title>,<text>世多夭閼者。其法固不一。或緣受賦薄。旣秀乃不實。或因門祚衰。純明未逢吉。子死何所坐。二者無一失。生于積善家。稟得完厚實。其行旣淳篤。其才又俊逸。芳年二十餘。藹如崇蘭茁。門闌屬鼎盛。福履難具述。大兄躡鑾坡。小兄簪彤筆。爺孃齒未衰。舞彩兼弟姪。常從定省暇。讀書窮千帙。花卿只二子。敢與君家匹。竇氏五丹桂。今世期復出。生之匪偶爾。奪去何倉卒。天意諒難測。此理誰從詰。西河喪明痛。况値含恤日。㷀㷀一寡婦。血泣守空室。春風動柳車。永山高𡺚崒。行路尙悲酸。矧余好情密。尙憶君在髫。撫頂投李栗。</text>
<title>對月。憶李行人仲協。仍次其寄示韵。</title>,<text>相思日日夢關山。灣上詩篇隔歲看。唯有一輪今夜月。也能流照玉河間。</text>
<title>李行人書至。聞已回到楡關。喜而賦此。因便却寄。</title>,<text>翩翩一札自楡關。報道星軺不日還。却赴西曺聊献賀。已看黃色上眉間。協之尊君侍郞丈。方直騎曺。其二春來何日不相思。忽得君書喜可知。故國鸎花無限好。踏靑佳節是㱕期。</text>
<title>六郵舘夜。與李國彦 台佐，崔孝伯。別李尙輔出按湖南之行。聯句。</title>,<text>靑春按節國南藩。年 一路褰帷衆所尊。彦 棠樹憇來敷惠化。孝 板輿扶去感洪恩。年 行時水驛花侵幰。孝 別日河橋柳映樽。年 可耐北關千里客。彦 明朝又出上東門。年</text>
<title>訪孝伯于春坊直廬。夜話聯句。用士能韵。</title>,<text>風花万片點人衣。孝 槐柳陰中緩步㱕。鸎語惜春增婉孌。年 山光催暮轉衣微。金門豹直身全倦。孝 藍水鷗盟計漸非。猶得連床說懷抱。年 不妨留醉到星稀。孝</text>
<title>疊前韵</title>,<text>緇塵一任染荷衣。家在東湖苦未㱕。閱世轉知身事拙。逢人羞道宦情微。榮名自古多傾奪。薄俗如今足是非。只合焚香返初服。吾門盛滿古猶稀。</text>
<title>以公事。將赴明谷相公江寓。歷訪李承宣春卿 東馣 所住。逢尹侍郞邦瑞 德俊，李舍人聖望 師尙。卽席次韵。口占。</title>,<text>披來春服覺身輕。勝日尋芳乍出城。十里平湖新霽色。千條弱柳早鸎聲。閑時羞道世間事。醉處何論身後名。不恨相書期不赴。吾儕難得此逢迎。</text>
<title>金城縣慶陽樓。次崔孝伯板上韵。別李使君子始。</title>,<text>小縣閑無事。山深日似年。鸎聲穿密樹。池影漾新蓮。命酒高樓夕。移舟曲渚烟。驪駒催別恨。欲發更依然。</text>
<title>與子始曾有共訪楓岳之約。好事多障。子始往而余不果往。始㱕示正陽寺雨中憶余之作。要余追和。</title>,<text>涓埃未答主恩優。丘壑初心亦謬悠。太白漫勞天姥夢。謝公能辦山海遊。經年別意瞻關樹。半日淸樽醉郡樓。坐久不妨仍秉燭。明朝判袂也堪愁。附原韵 子始松桂讀書聖渥優。短筇雙屐任悠悠。故人得意文塲戰。倦客偸閑海嶽遊。春色獨尋元化洞。雨聲孤坐正陽樓。山花落盡佳期晩。倚却危欄起遠愁。時余捷文臣庭試及重試。故頷縣云云。</text>
<title>與子始泛舟南大川。臨別聯句。</title>,<text>輕橈搖蕩下中洲。始 挽得㱕人半日留。傍岸行廚催細酌。年 遏雲纖曲伴淸遊。晩風水面微波動。始 宿雨山顔淡靄浮。偶爾同舟雙學士。年 峽中奇事曠千秋。始</text>
<title>臨發。贈子始。</title>,<text>驪駒欲發奈君何。南浦移舟草色多。倚醉縱橫騷客筆。緣雲淸切女娘歌。靑山倒影明丹靄。綠樹含風漾碧波。未到蓬萊終有恨。來秋理屐倘重過。</text>
<title>又與子始聯句</title>,<text>輕舟催下使君灘。年 緩酌微吟意未闌。半日淸遊猶勝事。始 也堪留作畫圖看。年其二江山一日我曹閑。始 酒賦留連未肯還。玉署金蓮須子久。豈容長卧此江山。年○翌日。子始承玉署召還之旨。此詩殆成詩讖。可笑。</text>
<title>行到銀溪驛舍。子始走一力。兼付一絶。以紓別恨。走次謝之。</title>,<text>阿誰扶我上㱕鞍。大醉不知離別難。日暮酒醒孤店宿。可堪回望鷺洲灘。其二翩翩詩札忽追飛。紙上烟嵐濕未晞。太守舟中猶悵望。江天新月憺忘㱕。</text>
<title>又寄子始</title>,<text>荒村歇馬處。小酒欲醒時。回看慶陽閣。微吟太守詩。鳴灘猶在耳。新月更如眉。以我獨㱕意。知君孤坐思。</text>
<title>訓局新營。陪伯氏聯句。</title>,<text>戎營今復作詩壇。季 自倚文人有筆端。細柳紅蓮晴後色。伯 豈容留與党家看。季</text>
<title>朴榮川 鐔 輓</title>,<text>愷悌眞君子。家聲繼隰川。桐鄕新惠化。鶴禁舊招延。向老猶勤學。胡天不永年。惟餘一經在。付與大郞賢。</text>
<title>李進士休休 眞休 挽</title>,<text>玉署蘭臺淸且華。高門盛事也堪誇。如何獨赴修文去。五桂終輸竇氏家。其二止得生貟第一名。傷心不忍看銘㫌。諸兄收拾床頭帙。留待遺孩稍長成。其三轉眄人間舊迹傷。何心重過棣華堂。哀詞不忍分明語。只恐爺孃重斷膓。</text>
<title>丁亥除夕先墓下。書懷。</title>,<text>情懷戚戚有誰知。除夕松楸獨坐時。每歲不堪霜露感。如今又廢鶺領詩。千山積雪春將返。半壁殘燈夜若遅。强欲排愁愁轉切。急呼童子進深巵。</text>
<title>徐判書 文裕 輓</title>,<text>燀爀公家世孰如。同時兩相一尙書。哀榮聖代偏殊渥。淸愼平生自令譽。不復雲霄聞曳履。所嗟郊墅失懸車。里中年少懷知遇。華屋山丘淚滿裾。</text>
<title>安定平 世衡 挽</title>,<text>吾觀近世大夫士。少少談義理。平居激昂誓天地。自謂死生禍福能一視。一朝利害細如髮。縮頸退步無敢發。高官厚祿只是爲身謀。孰能與國同戚休。已已三臣奮義烈。或死或生忠則一。桁揭狼藉言路塞。國人錯愕無人色。安侯特是一武人。雪涕忼慨忘其身。欲陳一䟽唱同志。䟽未及上先下吏。紛紛時議欲殺之。畢境生全荷聖慈。誰言今世韎韐間。乃見斯人忠義肝。居家孝友卽本源。治邑循良豈足言。我作輓詩和淚寫。以愧天下後世忘君背國苟活者。</text>
<title>朴長連 始采 挽 戊子</title>,<text>不擇西州尉。親年且八旬。誰知舞綵日。遽作夢桑人。素幔隨流水。靑山葬暮春。遺氊無處托。万事益沾巾。</text>
<title>李生 權 挽</title>,<text>溪翁門下憶逢君。松老遺風尙有存。疇昔追遊如夢寐。中間離索幾寒暄。衰麻就斂哀何極。三十無兒事更寃。咫尺春州違執紼。不堪題挽淚成㢃。</text>
<title>同宗叔 申錫 輓</title>,<text>今人莫如同姓。一歲長我先君。爭道少游善士。誰知泰伯奇文。諸郞餘慶可必。七袠吾宗罕聞。金谷拜床難再。緘辭哭望湖雲。</text>
<title>韓僉樞 彬 輓</title>,<text>上黨名宗近頗衰。潛光隱德世誰知。眞榮自致紆緋秩。積慶終㱕戴豸兒。正喜晩年饒福履。忽驚遐筭失期頤。拜床宿願嗟終負。深愧元之識紫芝。子重煕。方爲持平。</text>
<title>朴都正 崇 輓</title>,<text>鶴髮緋衣望若仙。天敎厚德享高年。賢郞自致專城養。嘉耦重開合筵。南極一星人共仰。箕疇五福獨能全。存亡無憾如君少。秦失何須泣涕漣。</text>
<title>寒食松楸口占</title>,<text>天地無私雨露均。深山草樹亦知春。如何獨抱終天痛。淚到佳辰倍濕巾。其二天倫知己古應稀。一哭人間萬事非。孤枕夢回唯涕淚。曉鸎啼歇月依依。</text>
<title>許察訪 琡 輓</title>,<text>能詩當時水曺何。三載郵亭且日哦。官小豈堪才展布。數奇無奈跡嗟跎。劇憐皓首淹蠻徼。忍見丹㫌度漢波。唯有別時今尙記。郭南新柳唱離歌。</text>
<title>子始將赴瑞寧。送別于東郊朴舍人洞南叔子聞 鶴鳴 庄舍。聯句。子始曾經舍人。故首句云。用鳳凰臺律法。</title>,<text>舍人洞裏舍人遊。年 垂柳陰陰岩壑幽。十年舊約今方踐。始 五馬㱕程此蹔留。伽倻秀色當軒盖。聞 月島晴光暎郡樓。待得他時人送我。年 一樽重醉小溪頭。始</text>
<title>席上。次聯句韵。</title>,<text>興仁門外暫來遊。朴舍人村溪洞幽。暇日一樽聊盡醉。使君五馬爲遅留。郊園水石文饒墅。湖海風烟沈約樓。會趁九秋尋永保。好將螯酒伴遨頭。追次 子始約速佳朋此暫遊。緣溪一徑轉深幽。小壑烟霞聊跌宕。淸宵樽酒且淹留。十年愛日頻迎檄。千里瞻雲獨上樓。臨別忩忩懷未盡。可堪明發數回頭。此詩醉中走草。仍以見逸。不載於稿中矣。及至丁酉秋。余有黃驪之行。與始令諸公。重會于舍人洞南叔郊庄。南叔檢出舊詩於亂篋中。而余詩結句。便成詩讖。故追記之如此。</text>
<title>大殿端午帖</title>,<text>萱草榴花暎禁林。微凉殿閣散淸陰。無私聖德如天大。育物神功與日深。佳節卽看爭獻鏡。熏風更喜入鳴琴。三農且莫憂湯旱。雨在吾王方寸心。其二祥光凝北極。和氣藹南熏。天序當初暑。田家望密雲。雨從羣望禱。凉欲四方分。要識消災術。惟誠不在文。其三經筵御講日三時。暖漏丁東畫刻遅。戶艾罇蒲渾舊俗。規箴別有帖中詩。其四舒長化國日。八域仰仁風。聖主財成意。乾坤長育功。</text>
<title>申晉州 奎 輓</title>,<text>吾兄御史山南日。盛道咸陽有異能。拙宦可憐終軍府。高才早合列疑丞。其二當世誰能識子雲。眼前榮落不須云。惟應一䟽光千古。人說莊陵必說君。其三獨鳥東南古廣州。孤舟載櫬下江流。高文傑氣無今日。埋却西河何處丘。</text>
<title>李固城 泰顯 輓</title>,<text>近托比隣好。偏憐氣味淸。靑春曾擢第。白晳累專城。阻闊才三月。音容奄九京。高堂有封篋。行路亦沾纓。</text>
<title>李洪州 世龜 遷葬輓</title>,<text>鴻原松檟欲成陰。高躅淸芬杳莫尋。聞說新阡開吉地。尙看餘痛在儒林。弓㫌詎究當時用。致澤終孤夙昔心。鳳穴羽毛能瑞世。一經眞勝滿籯金。</text>
<title>李洪州 世龜 夫人挽</title>,<text>名卿之女高士婦。生得賢兒兒紫綬。三從得似夫人少。壼則柔嘉亦罕有。昨夜南天婺光暗。丹㫌錦水隨歸纜。哀哀孝子我羨君。榮養如君更何憾。</text>
<title>九日寄西巖子</title>,<text>滿苑秋痕錦繡交。夜深霜月在林梢。三旬豹直閑時少。九日龍山好事抛。酒盡任敎黃菊笑。盟寒誰解白鷗嘲。翻思去歲淸潭曲。落木飛泉雨滿郊。</text>
<title>若水宅。逢庶堂姪文若 尙彬。燈下。次杜律要和。</title>,<text>靜散潛夫家。經秋猶菊花。我行隨旅鴈。君到欲棲鴉。酒重寒全退。窓虗月正斜。何當謝簪紱。共老海天涯。其二夜話樊翁家。寒燈時結花。君顚看欲雪。我鬢豈能鴉。嗅菊憐香遠。吟梅愛影斜。殘年共襟抱。蕭洒卽生涯。其三秉燭飮君家。相看眼纈花。夜深山吐月。霜重樹翻鴉。且喜淸談穩。何妨醉墨斜。明朝有佳約。一棹溯湖涯。其四樊溪靜者家。不羨武陵花。好作安巢鳥。羞爲借花鴉。竹園連砌近。梅逕逐門斜。我欲同君隱。能分水一涯。</text>
<title>是夜。又走次若水韵。</title>,<text>浮榮玉署與蘭臺。名利悠悠付倘來。宇宙幾人能脫畧。風波少處可徘徊。簪纓有累吾將隱。魚鳥多情爾莫猜。只合與君論此事。夜闌同醉菊花杯。其二臨溪小築石爲臺。除却求羊斷往來。万事風塵那係着。一身湖海好徘徊。先春暖屋梅傳信。入夜虛庭月不猜。蠏擘在盤新酒熟。逢君且可倒千杯。</text>
<title>次李白東溪卜築韵。題若水壁上。</title>,<text>貪山飫水詎傷廉。又挽㱕人數日淹。遐蹈合登高士傳。時名爭屬老夫潛。梅城霽色遙侵戶。烏岳寒光晩落簷。駟馬高車傾覆易。不妨蹤跡混漁鹽。若水。自稱潛軒。</text>
<title>宿永保亭凌虛閣。早起。柬鄭使君舜年以速之。</title>,<text>淸宵獨宿水仙家。爽氣冷風入戶多。朝日海山千万態。待君同眺一長哦。</text>
<title>永保亭口號。示舜年。</title>,<text>特地關防控海門。羣巒拱揖此爲尊。今朝偶上凌虛閣。斯世誰如揖翠軒。日射水天渾霽色。霧褰洲渚忽潮痕。燕公謾說江山助。詩到名區未易言。</text>
<title>次舜年韵 使君席軆</title>,<text>亭前湖水侵西東。亭下城形彎月同。去帆極浦茫茫外。浮靄遙山點點中。肩從白鳥飛邊聳。眼到靑天盡處矇。一尊喜對文章伯。豪氣崢嶸老鄭公。</text>
<title>示尹節度 愨</title>,<text>將軍年少擁樓船。高卧名亭海帖然。暇日雅歌容墨客。三杯拂釖醉紅氊。</text>
<title>方對舜年酣詠。子始又至。喜甚却賦。</title>,<text>平湖三面抱城圓。亭壓雙鰲縹紗巓。勝地卽知天餉客。傍人錯喚我爲仙。依微遠峀新晴靄。浩蕩寒波薄暮烟。軋軋檻前柔櫓響。官僮說是瑞山船。</text>
<title>舜年，子始並至。恰如桂陽頃歲之會。獨叔良遠在嶺嶠之外。無由盍簪。聊以一絶。抒此懷想。</title>,<text>招呼鄭李醉窮曛。今上名亭愜昔聞。頗似桂陽前歲會。樽前只欠一權君。</text>
<title>次子始韵</title>,<text>暇日消憂湖上亭。蘭舟向夜下烟汀。何山僧磬淸搖月。近浦漁燈燦點星。迭唱新腔皆白雪。相將古意托靑萍。沿洄直到東方曙。風露侵人酒易醒。</text>
<title>又示兩友。索和。</title>,<text>蘓子臨皋二客從。我曺能復繼仙蹤。乍登永保亭前舫。遙聽寒山寺裏鍾。暝樹千家烟曖曖。平湖十里月溶溶。一尊今夕休辭醉。萍水他鄕不易逢。</text>
<title>次子始韵</title>,<text>高高亭子海城隅。華使曾稱第一區。風急潮聲時打岸。雨開山影忽沉湖。仙人邂逅停金節。詞客登臨拍玉壼。向夕不堪分手恨。旅懷愁絶月同孤。</text>
<title>臨別聯句</title>,<text>離歌一曲海天寒。年 永夜淸尊不盡歡。勝地佳朋俱戀戀。始 沙汀立馬更相看。</text>
<title>水營西門樓。立馬聯句。</title>,<text>城上危樓欲夕陽。海天愁思更茫茫。年 沙頭解纜臨將別。且復遅回盡一觴。始</text>
<title>李生 尙殷 挽 子景說。方爲平安都事。在平壤奔喪。</title>,<text>修潔平生志。貧窮且任他。善人終止此。天道欲如何。壽嗇纔非夭。兒賢一當多。關河見星痛。行路涕滂沱。其二近托芳隣好。頻從令子遊。有時陪笑語。竟夕或遅留。門巷傷心地。音容轉眄休。齋居阻執紼。臨輓淚長流。</text>
<title>辭朝日。伏蒙春宮賜臘劑三種。拜受珍感。謹以一絶志喜。湖南宣諡官時。</title>,<text>朝辭丹闕五雲中。雪後觚稜瑞旭紅。院吏傳呼司鑰下。一封珍劑出春宮。</text>
<title>與若水乘雪馬。過銅津。口占示之。</title>,<text>氷江木馬迅於郵。十里風光眼底收。更得鴒原同此樂。雪中孤棹哂王猷。</text>
<title>果川縣。示若水。</title>,<text>鞍馬連三月。煩憂劇百端。深知王事重。敢道遠行難。積雪千山險。荒年十室寒。官齋動細酌。懷抱賴君寬。</text>
<title>完府酒席。走次林彛好 象德 韵。兼示尹通判亨仲 夏敎。</title>,<text>乍過栽桃觀。仍登翫月樓。絃歌慰遠客。酒賦萃名流。逸格今孫楚。治聲古細侯。逢迎須盡醉。聚散本風漚。</text>
<title>席上與朴廵使仲良 弼明，尹通判亨仲聯句。</title>,<text>華筵膩燭咽笙歌。年 吏部風流動采娥。良 萍水勝遊難再得。亨 百壺今夜盡情酡。年</text>
<title>再疊謝彛好</title>,<text>爾是林和靖。吾慚趙倚樓。萍逢此會合。湖海也風流。宇宙鳴雙鳥。歌鍾哂五侯。人生得意處。不必歎浮漚。</text>
<title>彛好屬有服。起去玄都觀。不與絃歌之筵。但以詩挑戰不已。遂立草索和。</title>,<text>南樓豪興此時多。翰墨淋漓擁綺羅。秉燭任傾無限酒。停琴愛聽莫愁歌。春魂欲返梅如雪。曙色將分月似波。堪笑玄都觀裏客。寒宵獨坐費淸哦。</text>
<title>豊沛舘試士。仍成詩酒之會。與林彛好 象德 聯句。</title>,<text>天上郞星暎德星。好 一樽賓舘眼俱靑。年 名都白戰來多士。好 仙幕淸標屬妙齡。年 翫月詩成仍賞雪。好 栽桃境勝此逢萍。緜城更與楸川至。年 欲把玆遊較歷亭。好又疊天涯此會捴文星。好 庭下儒襟濟濟靑。緩帶相公元峻望。年 承綸學士正韶齡。從容禮數杯含竹。好 卓犖豪情釖依萍。雪霽湖山增氣色。年 更携餘興上南亭。好</text>
<title>古長城志感 傍祖提學公從生長城府題詠詩。有曰。山回水曲自天成。只此一句載在輿地勝覽。至今三百餘年。余適過此。邑里亦屢變。令人有俯仰今古之感。聊以一絶志之。</title>,<text>山回水曲古長城。數百年來邑里更。立馬沈吟久不去。淡烟殘照古今情。</text>
<title>途中夢先伯氏。抆涕志感。</title>,<text>夢裏分明宿昔顔。覺來衣袖淚成斑。天倫已知無窮痛。遙想孤墳雪滿山。</text>
<title>十二月初一日。敬奉朝命。頒我外曾祖尹忠簡公諡于渭陽長城府任所。謹以一律志感。呈示席上諸君子。求和。</title>,<text>顔氏休誇有二卿。一門三節衮褒榮。累朝哀贈曾㫌美。今日恩綸更易名。小子本慚成宅相。諸孫何以繼家聲。千秋滄海詩中語。擊釖高吟淚滿纓。公甞手書朱夫子千秋滄海上。精衛是吾魂之句於壁上。語在三節稿鄭東溟序文中。○或云。此是文山詩。非朱子詩。東溟序誤云。</text>
<title>是日席上。敬次尹叔 智敎 韵。</title>,<text>上客高車簇畫熊。初筵絲竹咽微風。鰲山舘裏新迎綍。龍栢祠中舊表忠。百載永懷遺烈凜。三朝偏荷聖恩隆。停杯更起神州感。薊北腥塵幾日空。</text>
<title>宴席罷後夜酌。與茂長倅權同年子定 以鎭，咸平倅李戚兄伯瞻聯句。</title>,<text>天涯此會卽萍逢。年 盡日傳杯意正濃。瞻 湖外勝遊齊五馬。定 朝中舊識捴羣龍。年 梅花欲動仍佳節。瞻 葭管初移已季冬。年 君起試看天上象。文星今夜聚雷封。定其二歲暮江南好會成。一尊談笑故人情。瞻 逢塲未覺長沙遠。治邑爭傳穎水淸。年 佳妓緩歌呈逸態。仙郞秀句有新聲。定 百年好會唯今夕。瞻 休惜留連坐徹明。年其三不飮其如良夜何。年 南來好事此間多。瞻 華筵醉客翩翩筆。錦瑟佳人嫋嫋歌。年 雪裏梅花吟處得。瞻 天涯歲月客中過。定 摶沙聚散知無定。明日分携鬢欲皤。年</text>
<title>贈長城知印車萬勝</title>,<text>不用新詞侑雪兒。空齋只許小童隨。燈前細說羊山好。却勝賓筵衆樂時。</text>
<title>靑巖郵舍。夜次慶上舍 千會 韵。李丈齊說。時爲察訪。</title>,<text>華牋麗句爛生光。知子才高翰墨塲。皓首泥塗憐杜老。黑貂風雪怨蘇郞。春魂已返梅花樹。寒意全消竹葉觴。郵舘丈人多好意。夜深明燭話連床。其二鰲山雪裏好風光。邂逅淸歡恰一塲。蜀道騎驢愁李白。漢宮題柱愧田郞。悲歌旅舍頻彈鋏。豪興賓筵數喚觴。待得吾行重到此。更從梅閣對遨床。</text>
<title>題在上</title>,<text>夜宿官齋月放光。異鄕萍水此逢塲。含寃子有衝星氣。非分吾慚應宿郞。近閣寒梅香繞筆。連簷雪竹色侵觴。唯應客榻他時夢。長憶今宵共對床。</text>
<title>彛好約以臘月五日。來宿靑巖驛。是日雪。未果踰嶺。止宿川原驛院。夜走一郵卒來報。兼以一絶見寄。走筆次謝。</title>,<text>寒天新月照初曛。一片春光兩處分。遙想楚山孤枕客。此時誰與共論文。楚山井邑別号。</text>
<title>翌日將行光山。待彛好。口占却寄。仍趣其行。</title>,<text>早起靑巖舘。將尋瑞石山。故人猶不至。行子欲催還。急雪踈踈白。新梅點點斑。主翁多好意。煖酌慰愁顔。</text>
<title>光山留示南使君季良 就明。時往完山未還云。</title>,<text>淸宵客舘獨吟時。君在完山尙未㱕。臈日官梅開正好。與誰同醉煖寒巵。</text>
<title>和順縣。頒柳文靖 根，柳榮僖 䪷 祖孫兩公諡。奉呈主倅柳丈 搏。兼示席上諸公。</title>,<text>雙封紫誥一時新。昭代隆恩眷舊臣。坰老文章曾執耳。晉川勳業早攀鱗。榮光定改泉塗照。喜氣陶成邑里春。寄語烏城賢太守。勉將忠孝答君親。</text>
<title>烏城席上。次謝李伯瞻贈示韵。</title>,<text>有酒休辭醉。窮曛且莫㱕。綺羅香冉冉。簾幙月依依。客興如山湧。寒威度嶺微。那堪萍水會。明發各征騑。</text>
<title>又次伯瞻兄韵</title>,<text>惆悵鰲山別去驂。此來聊復罄淸談。他鄕益覺朋情洽。到處誰非聖澤涵。遙峀夕暉林外斂。小梅春意雪中含。當筵更勸烏城酒。鴻燕明朝杳北南。</text>
<title>席上。又次李伯瞻 喬岳 戚兄韵。</title>,<text>烏城舘裏雪晴夜。穎水使君留我行。交盖此時寬客抱。百壺隨處滯王程。新梅煖閣春先動。豪竹華筵月又明。猶有戀君心未已。夢隨仙漏入西淸。</text>
<title>回到光山。贈南使君季良。光山。有月小軒。</title>,<text>多年禁裏共含香。君在銀臺我玉堂。今夜却尋東閣月。早朝猶憶午門霜。梅花繞燭扶疎影。竹葉侵盃瀲灩光。莫遣佳人唱水調。不堪回首望西方。</text>
<title>贈尹秀才說</title>,<text>南州才子氣凌雲。梅下高吟倚半醺。嶺雪湖氷千万里。別來何日不思君。</text>
<title>贈光山妓五花。卽南海倅林君弼卿所眄。色色香。其字也。</title>,<text>南國名花色色香。淸歌一曲繞飛樑。憑渠遠起滄溟想。歲暮音信隔杳茫。</text>
<title>古阜縣金井里。頒古忠臣壯武金公 浚 諡席上。走次金堤守崔擎天 柱岳 丈韵。示主人金上舍 璭。</title>,<text>往事傷心薩水城。男兒一死羽毛輕。丹楣舊列三綱表。紫誥新頒一惠榮。百代瞻聆誰不聳。諸孫悲喜也應幷。壁間忠孝斑斑字。知子傳家不墜聲。</text>
<title>回到豊沛舘。追憶前日之遊。口占。却寄林侍讀彛好。</title>,<text>三日湖山樂未央。向來佳會最難忘。行人重過玄都觀。學士新登白玉堂。節物漸看徂歲盡。旅懷偏覺此宵長。還憐一片梨峰月。分得淸光到客床。</text>
<title>追次壺山金使君 鎭玉 迎諡志感之作</title>,<text>君臣薪膽當時事。天奪名卿奈不仁。可獨文章資黼黻。曾將志業贊經綸。淸朝紀績頒嘉諡。大府延恩簇賀賓。尤老有銘垂百代。一回披讀感懷新。薪膽天奪不仁等語。俱是尤翁所撰滄洲碑銘中文字。故及之。</text>
<title>挹淸亭夜會。堂姪咸悅倅君望 斗彬，庶堂姪進士 尙彬，從甥沈進士共甫 珙 並至。他鄕萍水之逢。恰成一家之會。甚是奇事。次共甫韵。示主人金使君求和。</title>,<text>湖海三旬役。周流數十城。淸亭重合席。明日且飛觥。骨肉團圓喜。賓朋欵洽情。梅簷竟夜話。休憚僕頻更。</text>
<title>李判書 益壽 輓</title>,<text>潔玉精金質。寒氷苦蘗心。生唯容馬宅。沒乏傅身衾。士類聞風敬。輿人誦德深。淸名百載下。應不遽銷沈。其二往在烏臺日。風稜獨凜然。羣臣皆懼黯。明主却褒宣。遇險精神見。居常志節堅。時危正屬望。胡遽閟重泉。其三選部恢公道。甄䟽出至誠。門庭元冷淡。衡鑑自精明。朝夕躋台座。星辰聞履聲。唯餘舊郞屬。知遇感生平。其四向拜金吾命。從容過我言。公然叨極品。何以答殊恩。祗益丹心炳。常期素履敦。宸綸更隱卒。應泣夜臺魂。其五惻愴比隣宅。凄凉舊迹蕪。何辭慰老伯。不忍見諸孤。寢哭經三月。王程遍兩湖。靈車若相待。無乃巨卿吾。</text>
<title>大殿春帖子 居首賜弓</title>,<text>昨夜條風入禁林。陽和透處散窮陰。看他品物昭蘓意。驗得乾坤發育心。聖志春雷應共奮。覃恩雨露與同深。四方拭目瞻新化。爭誦絲綸渙德音。其二紫闕靑幡入。氤氳万戶春。天休隨日永。聖學逐年新。詔課農桑急。恩宣賑貸均。方知軆元意。端在盡吾仁。其三千門淑氣藹重重。春菜登盤栢酒濃。不必社壇親禱穀。臈前三白驗豊農。其四梅額春回早。葭灰臈盡時。法筵開鎭日。宮漏漸忘遅。</text>
<title>大殿延祥詩 居首己丑賜弓</title>,<text>燕賀千官趁曉鍾。祥雲紫極擁重重。頌聲已逐椒花至。和氣渾隨栢酒濃。漢殿舊儀開白獸。周郊盛禮駕蒼龍。方春議賑恩將遍。更下絲綸爲勸農。其二品物皆生意。群灾且辟除。椒桃万戶裏。梅柳一年初。雨露恩均澤。陽和德並舒。天心應悅豫。新下責躬書。其三淑景和風繞殿多。新春喜氣入賡歌。吾王自有君人語。陰沴其如聖德何。其四化與和風煽。恩將春澤深。今年灾沴熄。聖德格天心。</text>
<title>余由吏部郞。陞拜樂正。梁一卿 聖揆。以詩賀之。翌日將閱樂于本院。忽移中丞。意甚無聊。遂次來韵以自嘲焉。</title>,<text>眇福平生我自知。當頭好事易差池。梨園一醉嗟無分。虛遣親枉賀詞。</text>
<title>次謝梁一卿</title>,<text>飛書辱速故情敦。文酒春來要細論。病客郭西愁伏枕。小溪新柳掩重門。</text>
<title>李參判 東郁 挽</title>,<text>通才豈合但金緋。羽翮低昂不盡飛。聖主知臣曾簡擢。衰年與世兩乖違。西門故宅棋尊在。光岳新春旐翣㱕。况是鴒當遠別。斷行孤鴈影依依。</text>
<title>沈生 壽龜 挽</title>,<text>靑城舊閥近陵遅。不謂斯人又止斯。旅舘復衣那忍說。高堂封篋更堪悲。遺寃墳上桂生子。餘慶庭前蘭茁枝。門任一資憐粉字。半生勤苦有誰知。</text>
<title>禁中與金春坊善餘 始慶，宋玉堂子和聯句。</title>,<text>簾前晩雨滴廉纖。暖漏遅遅報午籤。年 淸禁冠簪三省會。良辰觴詠二難兼。餘 藥階春早花心懶。御花風輕柳眼添。和 邇列追遊皆聖渥。不妨持被數旬淹。餘</text>
<title>走次前韵</title>,<text>幽禽弄舌柳肢纖。晴晝燻爐對玉籤。忙處也能閑趣足。良辰更得賞心兼。春愁頓向杯中失。詩思偏從雨後添。藍水白鷗應我待。玉堂金馬豈長淹。</text>
<title>洪持平 士吉 萬廸挽 洪曾魁司馬登科。罷榜後又擢第。余叨天郞。薦君自代。未及都堂錄。而先逝惜哉。丁亥春。与余同入禁庭。應製大蒐岐山陽詩。俱參文臣庭試。故末句及之。</title>,<text>魁躔奎宿兩交輝。俯拾巍科若摘髭。地府修文應待子。天官秉筆竟㱕誰。人間至慟斑衣在。身後高名草藁遺。禁苑烟花依舊色。不堪重誦大蒐詩。</text>
<title>權安城 持 令公挽</title>,<text>芳年標格冠群髦。恬泊平生位未高。桓子直聲人避馬。畢君豪興手持螯。循陔正急庭闈養。作郡非嫌侍從勞。忍說板輿隨旅櫬。等閑行路涕沾袍。</text>
<title>訪仲協于西巖江舍。昌寕宰閔羲瑞亦至。席上口號。</title>,<text>郊原物候近淸明。渚柳依依宿雨晴。太守山南催遠赴。故人湖上事春耕。疎烟向暮村村色。柔櫓乘潮處處聲。花竹藍溪應更好。幾時㱕去謝簪纓。</text>
<title>仲協江舍甚狹陋。而壁上。寫吾叔父蘿溪公贈雙栢李尙書一絶。以自勉其無忝儉德。余遂謹次其韵。協卽雙栢公之仲容也。原韵。柴爲牗戶葛爲樞。編木之廳網席鋪。村客到時山酒熟。呼兒催煖小陶壺。</title>,<text>小院江居亦葛樞。拓窓湖水眼前鋪。汀蘭岸柳新晴色。携得同人盡百壺。</text>
<title>將尋三角山出郭。馬上與碁隱從兄聯句。</title>,<text>花雨初晴麗景遅。仁叟 野橋春水綠漪漪。大年 聯鏕出郭機心靜。仁 未到山門已有詩。</text>
<title>津寬寺。次聯句韵。</title>,<text>緩步微吟入洞遅。小溪深處弄漣漪。居僧叉手笑相語。山鳥山花要客詩。</text>
<title>次碁隱韵</title>,<text>古木蒼藤晝窈冥。擘山飛瀑似奔霆。幽人自有希夷法。任爾紛囂覺視聽。</text>
<title>津寬寺志感。庚午年間。隨伯氏讀書處也。舊日棟宇已成灰燼。新搆亦已久矣。</title>,<text>津寬古寺澗之濱。刦火經年棟宇新。二十年間人事變。春風駐馬獨傷神。</text>
<title>入洞</title>,<text>偶爾官閑身健。兼之日煖風暄。林端笑指三角。溪上先傾一樽。</text>
<title>次碁隱韵</title>,<text>洞裏烟霞別有天。沿溪松石捴堪憐。稽山未必能如此。巖壑徒然說万千。</text>
<title>口號呈碁隱</title>,<text>輕輿入洞故遅遅。翠壁淸流曲曲奇。童子折來紅躑躅。誰人吹送玉參差。麗朝舊堞周遭在。元曉遺臺指點疑。向晩更尋雲起處。幽情只許老僧知。</text>
<title>到中興寺。副學堂兄。自高陽瘞夭而至。詩以慰之。</title>,<text>乘春出郭是佳期。兩兩便輿一笛隨。巖洞水聲雲起處。石壇僧語月明時。謝公自有登山興。季子休言繞穴悲。聞說曹溪又奇絶。阿誰先唱步虛詞。步虛。卽曹溪閣名。</text>
<title>仲協追到中興。次韵贈之。</title>,<text>疇昔淸潭會。雲臺阻共攀。今來與君醉。方不負名山。</text>
<title>次仲協韵</title>,<text>岳翠林霏渡水來。夜深禪榻夢初回。君隨玉笛穿花至。我有金罍對月開。免使一遊終寂莫。卽敎三影共徘徊。明朝擬躡飛虹去。觀瀑曺溪且百盃。</text>
<title>喜仲協追至</title>,<text>窈窕中興洞。岧嶤相倚臺。一聲明月笛。又得李君來。</text>
<title>將別協友溪上聯句</title>,<text>昨夜山樓好客來。德叟 今朝臨別意難裁。相將坐石仍觀瀑。仁叟 聊復披雲更上臺。谷鳥時鳴春事晩。年 驪馬欲奏笛聲哀。分携未到曹溪路。協 惆悵西湖首屢回。德</text>
<title>曺溪洞。見有舊日讀書時先伯氏題名。抆淚志感。</title>,<text>花樹園中少一人。每逢佳會益沾巾。招提十載重來感。舊日題名墨尙新。</text>
<title>出洞聯句</title>,<text>三月三山勝會。一琴一笛相隨。年 幽興何時可已。新詩無處不宜。仁</text>
<title>贈昌寕宰閔羲瑞</title>,<text>年來薄官苦低顔。又輟春曹出夏山。衮衮親朋臺省裏。棲棲倦迹簿書間。行時驛路鸎花晩。到日官居水竹閑。有鬼揶揄吾不恨。別君誰復警疎頑。</text>
<title>羲瑞別席。與仲協吳正郞天佑 命禧，金司藝而顯 遇華 聯句。</title>,<text>薄晩城南送客亭。梨花如雪柳條靑。年 遅遅行邁當春日。落落親朋散曉星。協 嶺嶠栖遑人似玉。風塵僚倒跡如萍。佑 驪駒欲發偏愁絶。莫惜樽前醉不醒。顯</text>
<title>用聯句韵。走筆題贈。</title>,<text>河橋垂柳拂離亭。之子征袍草色靑。嶺樹千重愁渺渺。驪駒一曲鬢星星。升沈有數還棲棘。聚散無端本似萍。今夜獨㱕應不寐。梨花明月酒微醒。</text>
<title>次寄林彛好</title>,<text>遠別山川隔。相思歲月增。非無滿座客。難得會心朋。藍水吾將隱。靑雲爾合登。何當一樽酒。簷雨對春燈。其二以我懷君意。知君憶我心。別來惟遠夢。詩到卽良箴。芝桂日應長。海山春正深。通津足風浪。吾亦厭浮沈。來詩。有不可漫浮沈之語。故末句及之。其三世路難如此。殘生合返初。羞爲問匀賦。欲著絶交書。白水知君信。靑山肯我疎。向來名利念。灰冷不須噓。</text>
<title>徐領相 文重 挽</title>,<text>登筵獻替捴嘉謨。白首丹心豈不渝。宗國安危知有恃。老臣忠謇儘無踰。家聲已繼韋門業。盛事爭傳洛社啚。不許懸車還失鑑。隱終宸綍照泉塗。</text>
<title>湖南伯李令 春長震壽 丈餞席。次畿伯李 季心彦綱 台丈韵。贐之。</title>,<text>湖山千里任旬宣。原隰驅馳尙愼旃。自是聖心隆委寄。須要惠澤及顚連。褰帷驛路花如雪。動酌河橋柳拂烟。隣舍閉門愁獨卧。不堪翹首望南天。</text>
<title>權掌令 斗樞 改葬輓</title>,<text>襟度恢踈氣槩豪。盛年標擧冠群髦。鵬程乍闢摧脩翮。鳳穴皆空但一毛。神釖相隨曾幾載。佳城改卜且三遭。他時尙記吾先友。請說夫公志行高。</text>
<title>沈承旨 極 輓 沈丈出守三和府。喪室及子。解官㱕洛。未久病逝。</title>,<text>决科年紀等終童。垂老銀臺官意慵。治績合登循吏傳。直聲曾有諍臣風。新㱕遼郭悲孤鶴。且去延津會兩龍。三尺一孫當室哭。誰人見此不沾瞳。</text>
<title>姜都正 錫範 丈輓</title>,<text>掇去皮毛氣味醇。渥顔華髮更精神。詩羞島瘦郊寒語。身卽氷淸蘖苦人。國典少遅金帶秩。門徒多是玉堂臣。可憐今世無優孟。誰遣遺孤免負薪。門人南就明，李世瑾，洪禹瑞等。陳䟽陞資。年八十。法當陞二品。而先逝。故云云。</text>
<title>尹生 義敦 輓 再從姊夫也</title>,<text>縹緲雙鰲北。幽棲近海村。公從鷗結社。我昔鳳題門。阻闊餘三歲。音容遽九原。傷心鹿車地。唯有少君存。</text>
<title>金黃澗 季珍 輓 故監司弘郁子也</title>,<text>先公名並檻嶙峋。夫子承家更好人。山縣鶴琴元是隱。海鄕魚稻不全貧。優閑晩境方成趣。倐忽浮生已返眞。枉訪城西如昨日。南雲回首淚盈巾。</text>
<title>銀臺與林侍讀彛好，鄭騎省汝式 楷。小話聯句。</title>,<text>銀臺閑暇見時淸。好 學士過從更有情。近砌安榴新吐萼。年 拂溝宮柳穩藏鸎。好 深杯吸處吟肩聳。好句成來醉眼明。式 復道佳辰端午近。好 恩頒共待赤盤櫻。年</text>
<title>銀臺直中。次林彛好韵。</title>,<text>藍溪一曲可盤旋。丘壑幽情不羨仙。晩計久營三徑好。高風遠挹二䟽賢。身忙倍憶寬閑野。恩重猶依咫尺天。晝漏晨鍾淸禁闕。夢魂何日不㱕田。</text>
<title>又與彛好聯句</title>,<text>家在江南曷月旋。好 浮榮厭說玉堂仙。卽知名利無佳境。年 從古蓴鱸有幾賢。千樹橘花舟繫岸。好 一羣沙鳥水連天。唯應夜夜靑綾夢。年 長着柴桑數𤱈田。好其二含香禁掖日周旋。君在瀛登我六仙。年 難把線材裨聖學。每傳筵敎勖群賢。好 江湖蕭洒非無地。雨露生成實荷天。年 鄕思宦情相撩處。院池荷葉已田田。好</text>
<title>追謝彛好韵</title>,<text>苦說㱕田未辦㱕。風塵孤負芰荷衣。百年身上半愁病。万事人間皆是非。秋後不禁張翰興。雨中誰念子桑饑。明朝匹馬出門去。重訪江南烟月磯。</text>
<title>暎波亭。次許渾韵。訪叔良子始。於此亭㱕路。逢仲協。暮登兩宜亭舊址。</title>,<text>故人江上卧孤舟。隔水烟嵐淡欲流。大醉㱕來逢李曰。黃昏更上最高樓。</text>
<title>西湖暎波亭。與叔良子始聯句。</title>,<text>乍向漁村問酒旗。年 滄浪亭北一荊扉。良 淸朝少事銀臺出。始 江閣多閑釣艇㱕。良 雲際三山橫遠勢。年 沙邊獨樹隱殘暉。良 聽雞鞴馬眞堪笑。明日街塵奈染衣。始</text>
<title>次前韵。聯句。</title>,<text>獵獵輕風五兩旗。故人江上晝關扉。年 百年詩杜盟猶在。三夜江樓宿不㱕。良 沙際鳧鷖翻遠影。檻前帆柁趁斜暉。始 眼中無限滄洲闊。明日紅塵且拂衣。年</text>
<title>吳保卿 命峻，權叔良，李仲協來訪。聯句。</title>,<text>高柳濃槐覆小塘。簾櫳贏得午陰凉。保 迎賓却掃蔣家逕。避暑仍開袁紹觴。年 樓擁螺鬟輸霽景。林收蟬響逗斜陽。良 㱕鞭更指盤松去。醉賞荷花万朶香。協又郭外幽居事事閑。保 睡餘憑几對靑山。淸樽獨酌有深趣。年 佳客相逢多好顔。協 蟬響忽高天色遠。保 雨痕猶濕樹陰頑。協 西湖更約觀魚會。岩下孤舟月一灣。良又居士幽居背郭開。年 竹間啼鳥勸深杯。爾家餘慶槐陰在。保 吾黨淸標栢府來。千樹雨痕殘炤斂。協 一年秋意亂蟬催。鶴山詞客期何負。良 愁對停雲首屢回。年</text>
<title>安丈君弼 時相 宅。與權叔良，朴直卿 乃貞 會話。聯句。</title>,<text>乘閑偶過郭西村。年 逃暑淸遊占小園。良 幽處不妨頻把管。直 病餘聊復細傾樽。良 蟬聲樹樹催凉候。年 雲影山山拖雨痕。良 官罷客來成勝集。一時優逸亦君恩。弼</text>
<title>席上。次聯句韵。</title>,<text>郭外君家最僻村。千章夏木護名園。親朋三四不期會。暇日尋常無事樽。踈雨入林添爽籟。夕暉低峀抹霞痕。秋來共赴靑蘿約。歌詠田間祝聖恩。</text>
<title>次洪陽李使君老泉寄示之韵。憑便却寄。</title>,<text>仙鳧迢遆海天窮。知子洪陽繼岳翁。已把文章光僻陋。何論惠澤及疲癃。揚帆月島淸波裏。拄笏烏山爽氣中。近侍豈容長吏隱。瀛州一路眼前通。其二猖狂何必哭途窮。倚伏平生信塞翁。齒舌紛紜身已倦。顚毛蕭颯病仍癃。羞趍紫陌塵埃裏。願托藍溪水石中。珍重故人知我者。此心那待尺書通。</text>
<title>稷山客舍。次徐四佳韵。尼山敦諭時。</title>,<text>溫祚遺墟草樹平。官樓獨坐古今情。三分割據千年事。百戰山河一片城。殘暑小園凉籟集。夕陽孤嶂斷霞撗。行人更念王程急。愁聽門前畫角聲。</text>
<title>天安水仙亭。奉呈李使君 之星。</title>,<text>歡城太守是仙曺。綠水中央畫閣高。六月炎蒸侵不得。夜深荷氣襲輕袍。</text>
<title>利川驛翠屛樓。次壁上恬軒任尙書韵。</title>,<text>歇馬臨孤舘。披襟倚曲欄。沉吟忘日昃。爛醉到壼乾。蟬響催秋候。松陰作夏寒。羈懷聊一暢。行路敢言難。</text>
<title>回到水仙亭。夜陪仲氏聯枕。走筆奉呈。</title>,<text>炎埃十日走如狂。王事驅人太劇忙。初服幾時能稅駕。他鄕今夜幸連床。田疇得雨新添色。池閣饒風頓覺凉。入峽買山知計熟。秋來吾亦理㱕裝。</text>
<title>掌苑公署。餞別北伯堂兄。席上聯句。拜鐵原後。</title>,<text>西園開勝餞。北塞送遐征。尹尙書以遒子由。 舊迹靑油倦。新恩玉節榮。七兄吏部右侍仁叟。 山川連靺鞨。民物盛咸京。李京尹彦綱季心。 聖世憂虞大。朝廷簡拔明。李工議善溥季泉。 安邊須上策。報國卽深誠。元刑議聖兪命汝。 祖席淸蟬唳。離愁斷雁聲。八兄工參德叟。 遺風棠茇在。去路鐵關平。李兵議壄仲先。 他夜池塘夢。同時嶺峽行。大年 一杯當落日。兩地各含情。洪學官世泰道長。 珍重諸公意。書紳敢自輕。四兄北伯聖登。</text>
<title>追次李尙書松池賞荷之韵</title>,<text>恨負佳期郭外池。北園今日且深卮。還憐席上羣公詠。盡是吾家送別詩。</text>
<title>夜自苑署罷㱕。與元丈同出城。口號聯句。</title>,<text>候月西城倒載㱕。夜深風露襲人衣。年 多君好作名區長。寶盖烟霞叩石扉。元丈</text>
<title>南宮木川 欽 挽 金學士晦叔之渭陽。</title>,<text>不見今三歲。微痾奄九泉。有親悲白髮。無子托靑氊。湖縣空遺愛。江扉負靜緣。唯餘酷似客。對我涕潸然。</text>
<title>東剛趙台丈子直 相愚 餞我北伯兄。兼要余及李行人汝翼 翊漢。同醉。李侍郞仲先，吳侍郞保卿，李侍郞聖望，李侍郞季泉，趙舍人德而 大壽。聯句。</title>,<text>如何此別又秋天。保 北幕分携憶往年。直 重度鐵關知路熟。先 新持玉節詑恩偏。年 當筵半是龍頭客。泉 傾社爭瞻鶴髮仙。翼 况有乘槎兼佩竹。望 一時離思共依然。德</text>
<title>趙君錫餞余及李行人汝翼 翊漢 於新成池閣。席上走筆。因贈汝翼。</title>,<text>新秋華閣落成初。夜色池光入檻虛。剛喜一樽仍秉燭。還愁兩池各分居。雲隨寶岳遊人屐。月傍金臺使者車。待得春風重合席。綠荷生處坐觀魚。</text>
<title>李參判 廷謙 挽</title>,<text>年來木稼告灾頻。又見明庭失藎臣。不以毛皮隨世態。能將悃愊保天眞。業傳淸白源流遠。官遍高下望實均。士友咨嗟相吊語。世間純善更誰人。</text>
<title>題在上</title>,<text>前秋公自北關㱕。鬢髮添衰貌失肥。豈意微痾捐舘舍。更將何語慰庭闈。徐家月照親朋散。傅簡風生舊迹非。長憶兔園微雪夜。爐前把酒炙山翬。</text>
<title>李正言 斗岳 遷葬輓</title>,<text>赫矣鉤城盛縉紳。公家吾祖外家親。晩生尙亦聞先誼。並世終孤躡後塵。薇省舊術兒復繼。杏山餘麓葬還新。泉塗更報雙龍會。賓客傷心孟母隣。</text>
<title>李正言 斗岳 室內輓 卽晩庵李相公女。</title>,<text>相國淸名世所宗。門楣懿範協三從。貧居不解蘋蘩采。客至時將䯻髮供。舊哭崩城悲晝燭。宿緣同穴卽堂封。賢郞至願違便養。血淚長沾手線縫。</text>
<title>赴任東州見琴鶴山戱吟 己丑</title>,<text>行色本蕭然。山名聞更好。無乃新知府。前身是閱道。</text>
<title>次寄鄭舜年</title>,<text>官樓南望衆峯齊。烟樹蒼蒼夕照低。錯擬雲龍同上下。可憐勞燕各東西。淸朝我亦魚符出。明日君應鴈塔題。㱕及菊籬秋未老。可能携酒訪幽棲。其二知君懷抱坦然開。無復弓蛇影在杯。不見淸儀今幾歲。爲吟佳句日三回。東西歧路眞堪恨。淮泗安流莫更猜。峽裏相思垂歲暮。可憑㱕使寄南梅。</text>
<title>郡齋獨吟。次秋興八首韵。</title>,<text>郡閣寥寥松桂林。峽中羈思鬢蕭森。秋風忽變千山色。天氣新開十日陰。只有琴書堪遣興。都無薄牒可關心。閒宵依杖看明月。遙想長安萬戶砧。其二野色荒荒山影斜。楓林處處着霜華。愁聞旅雁號寒渚。坐數歸鴉集古槎。客鬢不堪頻攬鏡。秋風何意入鳴笳。吾廬別後知無恙。此砌離離黃菊花。其三朝朝拄笏攬淸暉。道氣全濃世念微。衙罷使君開卷坐。院深山鳥近人飛。楓岑理屐前期在。藍水投簪宿計違。遙想故園秋正好。晩秔初熟玉鱗肥。其四朋遊落落阻琴棋。客抱那堪憭慄悲。萬壑烟嵐秋霽後。一窓松月雁來時。京華日遠靑雲隔。驛使全稀素札遅。也識諸公亦戀我。不知能似我心思。其五屛開日月五峯山。金殿祥雲縹緲間。舊逐夔龍朝北極。新將琴鶴出東關。秋風一倍添羈恨。昨夢分明拜聖顔。况復流虹佳節過。雙鳧獨阻抃鰲班。其六北寬亭上醉遨頭。暇日登臨賞晩秋。極望平原何處盡。回瞻三角使人愁。羈心厭聽天邊雁。客夢頻尋海上𩿨。珂馬向來眞自苦。一麾閑卧古東州。其七弓王割據竟何功。故國遺墟落照中。廢堞千年空伯氣。寒鴉一道噪秋風。至今雲水傷心白。依舊原楓滿目紅。麗祖當時亦有宅。稻花深處問田翁。其八玉山當戶勢逶迤。流水循除自作陂。園竹今成幾許丈。墻梅正長兩三枝。㱕心日覺顚毛變。瘦骨頻驚帶眼移。投紱會尋初服去。釣臺高處一竿垂。</text>
<title>三釜淵</title>,<text>次第開三釜。奔流下百層。劈山雷怒吼。噴壑雪崩驣。是處誰詞客。常時只過僧。老龍潭底伏。晴日亦雲蒸。</text>
<title>亭子淵泛舟。次簡齋集韵。示主人黃聖良 壽夢。</title>,<text>峽中江水如天碧。上有千尋蒼翠壁。靑楓葉赤摛錦繡。粧點雲間積鐵色。興來携酒登少艇。鏡面如拭風無力。不識蘓仙昔遊處。何似君家此水石。蘓仙一生止再遊。君能朝夕對此几案側。我亦有意重來訪。下用臨分情惻惻。</text>
<title>題在上</title>,<text>林壑蕭森草閣寒。夕陽移棹下前灘。名區物色三秋好。浮世淸遊一日難。靑女乍過高葉爛。白𩿨飛去斷霞殘。㱕時未了烟波興。留與鈴齋夢裏看。</text>
<title>九月八日。與李姪晦仲 相顯。發向金剛。冒雨次金化縣。口號示晦仲。</title>,<text>沿溪上下興悠哉。秋淨寒潭碧勝苔。霜後欲尋楓嶽去。雨中催向栢田來。塞鴻何意迎人叫。野菊多情待我開。報道重陽明日是。客懷愁絶戀深杯。</text>
<title>九日。滯雨不得行。次晦仲韵。</title>,<text>九日花江縣。遊人雨滯行。仙區知近遠。遐想結平生。野逈黃雲合。厓傾赤葉明。多情數叢菊。似欲勸詩成。</text>
<title>花江宰許淸甫 源。舊要也。樽酒留晤。殊忘滯雨之苦。口占求和。</title>,<text>峽雨仍終夕。官醪解挽人。使君元舊識。佳節復今辰。客欲嘲吹帽。花應笑吐茵。明朝入山去。霽色更淸新。</text>
<title>又用宋人韵。示淸甫。</title>,<text>官居蕭洒謝塵寰。太守相迎更好顔。爲問賦詩楓菊裏。如何役志簿書間。行人不恨終朝雨。浮世難逢一日閑。况是秋天易開霽。無煩嘿禱見衡山。</text>
<title>黃聖良以一絶見贈。走筆和之。</title>,<text>涉世少佳境。爲官多苦顔。今朝雙屐去。秋嶽整雲鬟。</text>
<title>又吟一律。贈淸甫。</title>,<text>馳出東州轉向東。山山松桂正秋風。官齋聽雨夜無寐。太守留人樽不空。逸興先飛楓岳路。佳辰好對菊花叢。明朝霽色添新爽。天際螺鬟畫中。</text>
<title>由昌道驛。踰釜去里峴。與晦仲縣句。</title>,<text>崎嶇一逕轉山腰。晦 朝旭初昇宿霧消。隱約楓林雲護寺。年 縈回蘿洞水㱕橋。誰憐魏闕心長繫。晦 尙喜蓬壺路不遙。欲借丹砂禁衰白。年 羣仙有意肯相招。晦</text>
<title>通溝途中逢老叟</title>,<text>斜陽繫馬水邊扉。村叟相迎話少時。儂老慣諳秋嶽勝。公行能及晩楓期。通溝前路看逾好。斷嶺奇觀到自知。觸目烟霞難應接。使君何暇得吟詩。</text>
<title>楸木亭途中。次晦仲韵。</title>,<text>馬踏霜溪落葉鳴。夕陽遙照晩楓明。尋眞爲有三生債。入峽方知萬慮輕。自是天心饒好客。看他岳色媚新晴。向來多少名塲子。誰似吾儕得意行。</text>
<title>登斷髮嶺。望金剛山。次簡齋望月韵。</title>,<text>嶽勢揷東天。神光射西嶺。淸高帶秋肅。炤燿含夕景。玉筍森千挺。銀汞瀉萬頃。全身欺雪色。半腹閃霞影。窈冥元化洞。峭絶毗盧頂。雲蒸想龍噓。露零應鶴警。豈意寰宇內。有此靈異境。群山招可語。天路莫云永。</text>
<title>新院途中</title>,<text>誰畫吾行得意時。一琴蕭洒一奚隨。山開路闊眞堪喜。雨歇雲消覺更奇。元化瀑流千古壯。衆香楓色九秋宜。年來欲廢閑吟哢。只恐靈區强索詩。</text>
<title>長安寺山暎樓</title>,<text>寶殿新經刦火燒。一樓無恙倚岹嶢。恰當萬壑初開路。高壓群流逬出橋。山色九秋方更好。塵心半日覺全消。居僧笑指雲深處。天逸臺前石棧遙。</text>
<title>地藏庵</title>,<text>小寺山深處。高僧耐獨居。白雲常滿戶。秋草自生除。一夜三參佛。四時只茹蔬。風塵困形役。閑靜不如渠。</text>
<title>玉鏡潭</title>,<text>細逕通深壑。秋林滴晩嵐。千尋壁立石。一曲鏡明潭。門設猶殘堞。窮源更小庵。誰傳王子事。未信老僧談。</text>
<title>白華庵 庵有名僧楓悅。去年。才示寂云。</title>,<text>松檜千章不見天。白華庵子更新鮮。懸厓置屋他皆險。傍水依林此獨便。塔畔四碑經幾刦。路邊三佛創何年。悅公已去吾行晩。唯共門人一愴然。</text>
<title>表訓寺</title>,<text>長安少北又琳宮。棟宇穹崇佛力雄。萬瀑水聲喧戶外。衆香雲氣落樓中。燈爐尙有元時物。衣鉢誰傳懶祖風。可笑藏經數千卷。幾人能被濟生功。</text>
<title>表訓寺山暎樓</title>,<text>到底山光自暎樓。樓名何害兩相侔。不須題品分高下。均是平生得意遊。</text>
<title>正陽寺夜吟</title>,<text>樓中宿客不勝淸。樓外千峯月正明。今夜永郞何處住。桂花初發衆香城。其二丈室燒香坐寂寥。月寒仙桂影飄颻。明朝欲向摩訶衍。萬瀑中間度幾橋。</text>
<title>歇惺樓</title>,<text>飛樓迢遞躡天梯。俯視千峯一色齊。秋霽略無雲點綴。夜深唯有月高低。風前桂子紛紛落。空裏仙禽戛戛啼。欲借丹砂蛻塵骨。永郞容我得提携。</text>
<title>藥師殿 國朝。安堅字可度。以畫有名。</title>,<text>縹緲藥師殿。飛出金沙界。棟宇六角制。人工極奇怪。兩面各門戶。四壁皆啚畫。畫者安可度。繪事得神解。往往着細字。筆法妙而快。得非淸之手。於焉恣揮洒。山靈勤護呵。浩刦無破壞。至寶敢輕視。我詩聊申誡。</text>
<title>天逸臺</title>,<text>誰遣吾行畫裏來。九秋楓岳最奇哉。淸宵獨宿正陽寺。明日更登天逸臺。宇宙一身高縹緲。雲霞萬壑恣徘徊。臨風橫笛不知返。遙待仙人騎鶴迴。</text>
<title>靑鶴臺</title>,<text>秋風桂子落紛紛。鶴去高臺但白雲。前夜歇惺逢道士。羽衣癯影豈非君。</text>
<title>萬瀑洞</title>,<text>圓通南畔洞門呀。萬瀑奔流若决河。峯壑奪將天姥秀。雲霞較却會稽多。虬騰乕攫楊公筆。雪色雷聲鄭老歌。不到窮源吾不返。滿山紅葉拍壼哦。</text>
<title>靑龍潭</title>,<text>高攀鐵鎖上層巖。潭氣濛濛潤客衫。何必臨盆更洗沐。本來風骨蛻塵凡。</text>
<title>黑龍白龍二潭</title>,<text>度壑穿林問幾重。二潭行盡興無窮。山僧强自分名號。物色何曾有異同。</text>
<title>碧霞潭</title>,<text>水益淸冷洞益寬。山雲開盡露眞顔。方知萬瀑奇奇處。都在霞潭普德間。</text>
<title>普德窟</title>,<text>絶磴攀援愁捷猱。靈區占勢最高高。金蓮傍窟開龕邃。鐵柱撑空置屋牢。乍住胡僧終避險。窮搜客子亦嫌勞。雲扉巖竇長寥落。時有飛來寡鶴號。</text>
<title>眞珠潭</title>,<text>第五靈潭深更靑。風端噴白鬪冷冷。依然越買江南市。萬斛明珠瀉不停。</text>
<title>龜潭</title>,<text>穹窿巨石似玄龜。宛在潭心潭更奇。堪咲丹丘盜名字。越中黃屋自娛之。丹陽郡。亦有龜潭。故末句及之。</text>
<title>船巖 新羅時。以右舟載五十三佛。由東海浮。入金剛。語雖無稽。僧輩輒以故事誦之。故戱用其語。</title>,<text>龜巖向上水回淵。又得天然一石船。莫是當年載佛至。祗今橫着此潭前。</text>
<title>火龍潭</title>,<text>曲曲靈潭往復還。火龍幽宅發天慳。平生勝賞誰爭此。方信人間第一山。</text>
<title>摩訶衍</title>,<text>曲逕穿岩壑。孤庵隱洞天。燒香僧不語。歌枕客無眠。嶺檜籠明月。雲蘿滴暗泉。平生紛起念。到此一翛然。</text>
<title>由摩訶衍。向雁門岾。路益崎嶇。境益淸幽。人之題品賁餙。絶無及焉。此正朱夫子所謂自是游人不上來者。感歎成詩。</title>,<text>雲梯石棧互回縈。過了摩訶轉險傾。彌勒臺荒惟壁色。吉祥庵廢但松聲。路如欲盡還難盡。潭或無名勝有名。從古游人少來往。箇中光景與誰評。</text>
<title>李許㙜 卽九龍淵入去路也。</title>,<text>歷幾岩巒度幾林。九龍淵窟杳難尋。多情李許㙜前水。應識㱕人悵望心。</text>
<title>鴈門岾</title>,<text>三日山中得意行。雁門秋雨又飛觥。輕輿欲向仙㙜去。回望千峯揔有情。</text>
<title>馬背巖</title>,<text>緣崖行盡水窮源。霧樹雲蘿晝欲昏。柱杖馬巖惆悵久。雁門山是出山門。其二烟霞客興未全闌。怊悵今朝出外山。最是就中難別處。毗盧雪色白雲間。</text>
<title>隱仙㙜 二絶</title>,<text>峯頂星辰手可摩。隱仙孤石聳嵯峨。山僧笑指天東語。靑是雲霞白海波。</text>
<title>望十二瀑</title>,<text>神瀑飛從九井來。遙看一練亘天開。搔頭欲向靑蓮。問彼與廬孰壯哉。</text>
<title>楡岾。又有山暎樓。</title>,<text>萬瀑依依別。東來意未闌。忽看山暎在。疑復入長安。</text>
<title>楡岵寺</title>,<text>龍宮金碧照輝煌。花雨香烟法鼓琅。卓上森羅千佛祖。門前屹立四天王。石船古事元荒誕。盧宰遺蹤亦杳茫。最喜小堂便夜宿。白雲明月卧繩床。</text>
<title>書宏休上人軸。用白軒相公韵。</title>,<text>一宿山樓伴白雲。桂花秋露滴紛紛。明朝又訪丹書去。太守爲仙已七分。</text>
<title>書雲翠堂妙彦上人軸。用樂全諸公韵。</title>,<text>諸天香霧鼓如雷。遊客初從雁嶺迴。九月丹楓猶未落。急風吹送豆稭灰。</text>
<title>登狵嶺上㙜</title>,<text>高㙜東望海天遙。秋色澄淸宿霧消。一棹行尋三日浦。輕輿催下百川橋。</text>
<title>帶湖亭</title>,<text>南湖一道走東溟。西對蓬山萬疊靑。莫是吾身已羽化。胡然白日卧玆亭。</text>
<title>海山亭。次簡齋海山樓韵。</title>,<text>東溟浩無際。一碧涵秋空。金剛晴縹緲。萬峯秀而䧺。元精互開合。灝氣自沖融。亭高壓靈境。客至乘冷風。雲濤日浩蕩。積翠來空濛。多謝永述輩。不薄菲微躬。相邀戲福庭。琪樹花玲瓏。明朝赤麟駕。往謁天帝宮。</text>
<title>四仙亭</title>,<text>外有滄溟闊。中開別浦平。島應鰲戴出。樓豈蜃噓成。急雨晩還霽。遙山寒更淸。千秋四仙子。須我共題名。</text>
<title>通川道中</title>,<text>東遊無處不奇觀。三浦仙亭一宿還。雲影乍開山簇簇。日輪初上海漫漫。天涯作客還忘苦。馬上吟詩不害閑。却訝此身非舊我。朝來秀氣滿眉端。</text>
<title>登甕遷</title>,<text>不見滄溟闊。那知宇宙寬。風烟開萬里。日月湧層瀾。衮衮悲流序。茫茫縱大觀。平生斬鯨志。腰下釖文寒。</text>
<title>叢石</title>,<text>媧皇鍊得幾雲根。秦帝驅來此海門。霞起赤城標逈立。鶴㱕華表柱猶存。稍卑不欲輕相附。最峻何曾妄自尊。萬古滄波長挺特。魚龍百恠敢傾掀。</text>
<title>叢石亭</title>,<text>高亭飛出白雲端。天與滄溟萬里寬。輕棹夕陽風浪靜。一聲長笛下金幱。金幱。窟名。在叢石前洋。</text>
<title>喚仙亭</title>,<text>叢石西洲一棹停。夕陽高倚喚仙亭。丹丘玄圃知何處。遙指扶桑小若萍。</text>
<title>次謝益城洪使君汝五 重福</title>,<text>官齋夜久月華明。銀燭金樽酒數行。更喚佳人歌一曲。使君於此足風情。</text>
<title>題在上</title>,<text>三年重過慶陽樓。又得洪厓半日留。蠟燭金罍明月夜。晩楓寒菊亂山秋。佳人解唱關東曲。詞客爭誇海上遊。可耐明朝分袂去。北寬孤坐更羈愁。</text>
<title>迴到亭淵。與主人黃聖良，金化倅許淸甫 源 與其胤進士大成 集。泛舟沿洄。遂拈唐律韵賦之。</title>,<text>澄潭小艇坐垂竿。岸上蒼蒼雲樹攢。多荷主人催命酌。不妨㱕客暫停鞍。淸霜過後秋光薄。暝籟生林水氣寒。邂逅諸君皆健筆。一時旗鼓盛騷壇。</text>
<title>次大成韵</title>,<text>不以三公換一竿。白雲江曲衆峯攢。閑臨錦壁疑開障。穩着浮槎勝跨鞍。籬菊似愁秋色盡。水禽偏㥘雨聲寒。卯橋佳句知難敵。詞壘推君獨上壇。</text>
<title>亭淵早起。贈謝聖良。</title>,<text>曈曈初日射窓紅。楓樹澄江宿霧空。更道山家新釀熟。留人不必石尤風。</text>
<title>㱕時。醉贈諸友。</title>,<text>霜溪秋盡葉全飛。醉醉山翁倒載㱕。更約雪岡觀獵會。角鷹初下野禽肥。</text>
<title>次鄭亞使來仲 來周</title>,<text>金剛秋盡玉峯寒。曲曲靈源洞府寬。鐵鎖懸空瞻普德。虹橋跨壑認長安。雲間拄策衣猶濕。石上題名墨未乾。欲躡毗盧無濟勝。都留物色待君看。方向金剛。故及之。</text>
<title>奉賀泉谷朴處士 弼昌 大夫壽席</title>,<text>五十猶嬰戲。高堂祝耋期。至歡人所羨。純行我偏知。絲竹當風急。金貂宴夜遲。專城顧奚樂。臉泫每餐時。其二峽中連日會。夢寐何曾期。閔子孝無間。澹㙜賢可知。夜闌月昇好。酒重客㱕遲。聊復爲君祝。百年同此時。</text>
<title>金化許使君淸甫。次示與亞使酬唱韵。卽次謝之。</title>,<text>靑綾長憶玉堂寒。星斗迢迢碧落寬。經幄幾年承顧眄。閤門淸曉候平安。宮袍自襲天香馥。御醞時沾講舌乾。一出東關違北極。五雲遙向日邊看。其二羞敎鷗鷺怨盟寒。夢裏江湖滿目寬。倦跡亦嫌州紱累。危塗何似釣船安。風鳴落葉蕭蕭響。露冷踈篁摵摵乾。秋意更兼羈思苦。朝來華髮鏡中看。右思㱕其三一卧東州逼歲寒。病懷愁絶帶圍寬。身當恩遇將何報。邑有流亡敢自安。肺氣未蘓杯勺遠。才情已减硯池乾。郵筒忽到相思日。獨夜鈴齋秉燭看。其四殘縣休嗟官業寒。達人隨遇好須寬。一心淸淨三年卧。萬事優閑百里安。峽戶供蔬猶足飽。官樽釀秫不曾乾。萱闈日共諸兄舞。此樂人間未易看。右答來詩之意。</text>
<title>駱洞叔母壽宴日。與諸兄聯句。</title>,<text>華堂晴晝壽筵開。仁叟 喜氣排冬暖欲迴。德叟 袍笏滿床渾子姪。幼亮 犀貂戱綵卽嬰孩。大年 百年至樂逢今日。仁 萬里長程慰此盃。德 待得新春星轄返。亮 韋家花樹鎭追陪。年</text>
<title>駱洞淑母壽宴日。次席上韵。奉呈駱洞兄。</title>,<text>祝壽華筵歲歲開。親年八十七年迴。庭趍犀玉還忘貴。膝置曾玄且免孩。急管嬌歌隨綵舞。金爐銀燭動瓊杯。從今海屋添靈筭。歡笑高日共陪。</text>
<title>追奉冬至正使堂兄行軒</title>,<text>城南宴罷夜分回。臨別依依更一杯。我逐雙鳧㱕鐵峽。公乘四牡出金㙜。山川渺渺行塵隔。寒事駸駸雨雪催。唯有北寬亭上月。時時流照玉河隈。</text>
<title>追贐副使任令公 舜元 行軒</title>,<text>城南一別尙魂銷。㱕卧鈴齋不自聊。啣命幾時辭鳳闕。計程今日度駝橋。百年弱國金繒走。十月長程雨雪驕。想到遼陽偏慷慨。踈翁詩上感懷饒。踈庵集。有遼陽見陷憂悶不食之作。任令公。是踈庵之孫。故云。○送人相候於松京亦及之。</text>
<title>追贈具書狀 萬理 丈行軒</title>,<text>京洛相逢別恨催。㱕來峽裏首頻迴。前宵定過臨湍府。今日應登滿月㙜。百里相望馳驛使。一詩遙送當離杯。吾家康樂知吾意。須及潭花未落來。余與堂兄。有花時相待花潭之約。故及之。</text>
<title>閑居無聊。使兒輩呼韵。走筆書懷。十首</title>,<text>珂馬長年走九街。忙中意書不曾佳。半生志業羞形役。末路身名合卷懷。浪迹與山元有素。時雨如水浩無涯。秋風擬就㱕田賦。一曲幽庄且掩柴。其二香發荷塘月曖街。幽居趣味此時佳。了無俗客談塵事。唯對詩朋討雅懷。老去優遊眞適意。向來榮寵實踰涯。何當早占田園樂。溪上叉魚岸拾柴。其三頗喜僑居接巷街。愛君襟韻自淸佳。看花步月渾閑境。耐病甘貧卽曠懷。辯騁鄒天寧有極。文如陸海本無涯。中原旗鼓如難敵。晉旆㱕來欲曳柴。右屬獨翁洪命九舜衍。其四君居南陌我西街。閑處追遊興更佳。楊子太玄空自草。卞和奇寶幾遭懷。蟬柯凉韻生天末。蝦菜秋情憶海涯。藍水竹峯他日約。巾車肯復欵荊柴。右屬李生伯茂松令家在洪陽。竹峯去藍溪不遠。其五城西僦屋遠通街。靜味眞如啖蔗佳。早判行藏從所好。那將榮辱置諸懷。菟裘晩計營湖上。花石新莊壓水涯。昨夢分明三逕裏。竹簷斜帶短扉柴。其六爭利紛紛閙市街。幽居郭外境方佳。榮期索帶猶知樂。蔡澤金章豈願懷。烟艇雨簑新活計。筆床茶竈舊生涯。看他險路多傾覆。不博深林老販柴。其七朱門車馬日塡街。名利奔馳意不佳。郭外園林甘屛迹。床頭書籍足娛懷。從人俯仰非我願。隨分優遊亦聖涯。謝世欲尋康伯去。長鑱歲暮斲苓柴。其八吾廬僻在白門街。十𤱈閑園卉木佳。近砌竹風時攪睡。匝池荷月解澄懷。棋樽東洛了春夏。波浪西江迷渚涯。閉戶著書眞可喜。不妨蓬藋翳衡柴。其九新晴月色滿天街。梧葉凉風覺更佳。遂與朋親成軟話。且騁詩律瀉幽懷。卽今世路方如許。從古人生也有涯。爛醉狂吟便可已。何須辛苦學搬柴。其十經旬不出宅南街。卧對前山日夕佳。書卷好從閑處課。親朋偏覺病時懷。寧甘蹩躄風塵下。早合逍遙湖海涯。桑柘故園㱕計熟。小車將卧紫芝柴。</text>
<title>閑中遣懷</title>,<text>經旬閉戶卧城西。秋雨門前滑滑泥。爲問據梧時化蝶。何如鞴馬曉聽雞。閑來世事都知幻。老去詩名一任低。唯喜靑山不相負。草堂花竹夢藍溪。其二參差梧竹掖垣西。染翰鰲扉草紫泥。寵過衛軒身等鶴。官同漢署口含雞。晨鳴玉佩鍾初動。夜撤金蓮月欲低。散迹卽今違禁闥。一竿烟雨釣秋溪。</text>
<title>疊前韵。送洪督郵 舜衍 還鄕。</title>,<text>十年流落滯湖西。憐子高才辱在泥。燕國金㙜誰是駿。薛門珠履揔鳴鷄。芳辰苒苒英華暮。雲路迢迢羽翮低。旅邸一旬塵滿甑。不如㱕去依林溪。其三知君詩格恥江西。淸似芙蓉不染泥。客久羈心同櫪馬。夜凉秋思咽莎雞。榮途莫嘆逢時晩。文價何曾逐世低。想到故園飮料足。葦花無數暎南溪。其三伯勞東去燕飛西。積雨湖山路濘泥。未辦懷黃兼躍馬。還思酌白與烹雞。文當窮苦辭逾好。年屬衰遲氣不低。莫作林泉終老計。時來釣叟起磻溪。其四僑居近占水東西。來往從他沒膝泥。伏日勝遊當磔狗。良宵好話或聞雞。張儀㱕去舌猶在。韓子蹉跎顔遂低。玉馬前期須莫誤。高秋素月宿霜溪。洪有相訪藍溪之約。玉馬山。在藍水之上。</text>
<title>更疊前韵。賦七夕。</title>,<text>天敎靈區會河西。雨洗人間十日泥。每歲佳期憑役鵲。一宵歡意㥘鳴雞。扶桑曙色侵衣冷。桂樹秋香拂扇低。愁極可能傳與巧。區區纓弁哂愚溪。</text>
<title>步出松池。有村童。持網捕魚。</title>,<text>閑宵步屧傍淸池。正是秋晴月白時。莫遣兒童操網入。箇中魚樂我偏知。</text>
<title>荷西會飮。次明人韵。</title>,<text>多病經旬不出游。偶過隣舍薄言留。淸蟬數日凉生樹。紅藕一池香滿樓。閑處佳賓傾北海。興來從事喚淸州。江湖更有觀魚約。料理西巖一釣舟。</text>
<title>池上夜吟。次宋人韵。</title>,<text>緩步微吟水上行。多情二客笑相迎。暑過三伏方知退。月到新秋倍覺明。一日也能超苦海。千盃那復㥘愁城。荷香不妨人㱕去。促漏遙鍾已曉聲。</text>
<title>走筆。贈送咸平金使君 命衡。</title>,<text>兄弟同時兩邑監。全湖膄壤沃兼咸。家貧親老須便養。人欲天從卽至諴。迭奉板輿縣皁盖。交輝棣萼舞斑衫。官居况近詩山宅。宦業眞勝水部啣。欲報恩私寧有極。也知才氣本超凡。廉聲坐致貪泉爽。異化能移海井醎。髖節亦應隨刃解。口碑元自過珉鑱。閑時東閣苔侵印。靜夜南江月滿帆。但使淸篇傳穎曲。莫將㱕思夢籠岩。西隣病友經旬卧。孤負河橋別袂摻。南江。在沃溝。往來路。穎水。在咸平。</text>
<title>奉送金衍之 宗衍 老兄。赴任高城。</title>,<text>五馬乘秋東出關。烟霞秀色已生顔。人間自有眞仙吏。天下應無此海山。曉枕低看初旭纈。霜簷遙對晩楓殷。煩君莫詑饒淸福。我亦年一往還。</text>
<title>奉贐趙楊叔老兄 光命 之任麟蹄</title>,<text>每惜通經士。高才辱在泥。何由展驥足。纔得宰麟蹄。吏隱嗟堪適。身名不厭低。公餘好吟賞。秋瀑漲寒溪。</text>
<title>贈別任燁</title>,<text>我乏文翁化。君如趙德賢。相隨幾日月。此別渺山川。峽路飄霜葉。官池落晩蓮。唯應松桂夜。佳會憶前年。</text>
<title>在抱山。贈李行運。李尙健。方作北關之行。故末句及之。</title>,<text>訪我經三舍。逢君失百憂。寒齋孤燭夜。落木滿山秋。欲作江湖別。長懷松桂遊。仍憐北征客。歲暮不知休。</text>
<title>東州邊是遠。以不得余一字詩爲恨。於其㱕。燈下信筆。題贈十絶。</title>,<text>往在東州日。一臨三釜淵。至今枕席上。夢寐猶𢥠然。右三釜落孤石亭頭窟。新羅王所遊。古碑今不在。潭水碧悠悠。右孤石亭到今有遺恨。未登寶盖山。山靈應笑我。奔走路歧間。右寶盖山盜水人無飮。灘神能不愧。鐫崖揭善名。爾可知吾意。右道德灘 初名。盜賊灘。北寬亭故址。亭廢百年餘。滕閣重修意。千秋愧仲舒。右北寬亭弓王大闕墟。烏鵲噪朝夕。看他麗祖宅。等是秋草色。右弓王墟穿楊射亦好。豈若讀書樂。所以松桂字。表之東軒額。右穿楊閣，松桂㙜。我恨君子沼。未見花開時。花應亦有恨。不得我題詩。右君子亭池山水可遊者。早欲作一記。向來朱墨間。不遑文字事。右述懷及爾言㱕日。題吾滿腹詞。如逢任李輩。展讀一相思。右題贈</text>
<title>姜參判 銑 輓</title>,<text>雪老淸名世所欽。承家文彩暎朝簪。乍持玉節仁風遍。頻長銀㙜眷渥深。城市獨專丘壑趣。金緋不改布韋心。東州別語渾如昨。紫閣峯前逬淚吟。其二姜肱友愛世間稀。到老同居樂莫違。入室塤篪相倡和。出門軒駟並光輝。登龍慶溢翻成吊。望子情深不見㱕。試聽尙書嗚咽語。白頭孤影更誰依。</text>
<title>送保安察訪柳汝直 諫</title>,<text>可嘆烏興子。今行又督郵。功名唯記馬。身事在呼牛。地僻風塵少。官閑松桂幽。蟾江遙接漢。雙鯉數相投。</text>
<title>尹生 東奎 輓</title>,<text>遽惜淵中隕。曾期席上珍。生年才二紀。死日隔雙親。故架書猶在。新阡草自春。何辭慰吾叔。吾亦哭殤人。</text>
<title>郭丈 大徵 輓</title>,<text>長老今誰在。嗟公又九原。高才終不偶。先子昔甞言。閱盡泥塗甲。閑居水竹園。河東父友記。三誦涕成痕。</text>
<title>李正 寅爀 丈輓 辛卯</title>,<text>先人執友更誰存。公是靈光又九原。訓襲家庭名最重。年躋耆耋德彌尊。官縣列寺猶穪屈。惠在諸州永不諼。三誦河東碑後記。可堪春日哭西門。</text>
<title>余將渡海。尙輔將㱕雲洞。醉中。走筆贈別。</title>,<text>一別將成萬里分。離愁遙結錦江雲。唯應日域迴槎後。㱕卧藍溪不羨君。尙輔次韵。渡海還山此日分。世間離合盡浮雲。每看明月生東海。獨在山中倍憶君。</text>
<title>堂兄連山宰別席。走筆奉呈。</title>,<text>陶家羣從若同生。童稚居然鬢髮明。十載悲歡渾似夢。中年離別不勝情。西湖五馬乘春去。南極孤槎貫月行。倘使琴㙜成一會。他鄕萍水好相迎。</text>
<title>向在東州。次林彛好贐別四首之二。餘未及圓。今彛好將南㱕。固要余完了。遂信筆題成。並與前所作二篇贈之。</title>,<text>相去恰千里。同時㱕一麾。知音豈易得。會面苦難期。峽月心均照。湖雲夢獨隨。精神幸不隔。少別莫須悲。其二昨吾入東峽。君亦躡香亭。地闊泰封國。天長廣利溟。相思逢臘雪。始別自秋螢。獨掩牙琴坐。將彈誰使聽。其三眷戀庭闈甚。承明豈久居。非心太官膳。長憶武昌魚。出郭塵襟淨。㱕山逸躅舒。還憐汎海客。藍曲閉閑廬。其四御命將殊域。銷魂此別筵。路竆于粤百。舟愧子皮扁。晩計期羣鹿。危機㥘捕蟬。他時祖帳送。猶企二䟽賢。</text>
<title>謝李伯茂竹筒送竹膏</title>,<text>瓊液盈盈碧玉筒。開封一酌一洗胷。桑溟霧潦知難逼。不數征南薏苡功。</text>
<title>贈別李汝楫之任祥原 汝楫大父公。甞莅是郡。有去思碑云。</title>,<text>河橋新柳綠堪攀。之子明朝欲出關。治郡才應繩祖武。專城養足慰慈顔。仙樓夜月尋常醉。香嶽春雲莽蒼看。此別便成弦矢遠。吾行且指日光山。</text>
<title>又用尹季成韵。贈汝楫。</title>,<text>泛浿紅蓮舊播名。出關人士定歡迎。固知㙜省須公在。且爲庭闈屈此行。千斛碧香難節飮。兩行紅粉易牽情。親朋勉戒誠非偶。爲政宜思乃祖淸。</text>
<title>又用宋聖集韵。贈之。兼示龍岡宰吳士常 命恒。</title>,<text>迢遞盤龍地一偏。關河重出亦寅緣。方知嘯詠黃堂日。絶勝雍容畫省年。英妙固應今代少。公廉肯使古人專。憑君且問烏山令。能憶靑綾禁直眠。</text>
<title>李長湍 世維 丈輓詞</title>,<text>雙栢完名伏薦紳。季方淸德亦超倫。偏羞世俗便儇態。自是襟期坦蕩人。不道通才差峻秩。但留餘惠泣遺民。銀㙜對直今難再。淚盡西江草樹春。其二 仲協新自湍府來言。其尊大人。亦當解紱還京云。其翌日在玉堂。聞急報。陳章請急出去。未及批下。已奔喪云。賢郞新自鯉庭來。爲說熊軒不日迴。顔範政期床下拜。脚巾誰道夜中催。封章請急嗟無及。禁吏相傳亦抱哀。行櫬適當淹病久。祖筵慚負奠椒盃。</text>
<title>六郵舘。送參覈使宋子和鳳城之行。與聖集 君集改字，叔良，士珍，明仲，宋公舒 宅相 聯句。</title>,<text>斜陽細雨郭西亭。珍 官路迢迢草樹靑。明 行役可堪非少日。良 別離今復似晨星。乘槎馬島窮東海。年 杖節龍灣出北庭。和 待得句當王事了。集 相迎一咲倒金甁。舒</text>
<title>六郵舘。送參覈使宋子和。次席上韵。贈別。</title>,<text>年年送別此郵亭。柳被人攀不放靑。客路逈連遼薊野。天文遙指尾箕星。同時我亦浮鯨海。曷月君能返鯉庭。王事不須愁遠役。臨分只可罄深甁。</text>
<title>聯句成一絶。題贈和令。</title>,<text>東槎未發北軺催。年 春日郵亭把別盃。和 宣力四方惟職分。年 加飧萬里好㱕來。良</text>
<title>翌朝慕華舘。又次朴生 師文 韵。聯句。</title>,<text>凡才久汚諫臣班。和 新戒星軺出浿灣。年 莫向長途愁跋履。良 未堪邊圉屬艱難。珍 秪今遼瀋皆胡地。集 何處衣冠覓漢官。年 會見一言能重趙。良 玉宸西顧待君還。珍</text>
<title>藥泉相國輓</title>,<text>一德三朝老大臣。文章學術富經綸。時淸未究匡君略。世亂咸期伏節人。秋圃寒花看趣味。冬天雪栢想精神。喪車咫尺靑門路。應有英靈望紫宸。其二休將禍福妄論公。公志平生在匪躬。嶺海未能移素守。神天應亦鑑孤忠。寧隨毁譽爲欣戚。但使行藏有始終。秋草含光從物理。老槐蕭瑟小潭空。</text>
<title>李忠壯公兩世延諡詩序</title>,<text>韓山之李。自稼，牧以後。代有聞人。至靖社功臣韓川君諱義培。以忠淸兵馬節度使。値丁丑虜難。率兵勤王。未及南漢城數十里遇賊。與閔節度栐，許節度完。同死于雙嶺之戰塲。先是。公之子韓原君諱穆。於甲子适難。陷賊不屈被害。今上辛巳。命公父子並㫌閭。韓川公特贈上公。韓原之胤韓興君諱汝發。位視卿月。累掌戎權。至戊子歲。太常議韓川公諡忠壯。韓興公諡貞翼。同日頒旨。時韓興嗣子尙書公。亦踵登將壇。襲封勳府。爲國乕臣。旣張宴以侈君賜。又要諸公卿詩若文以賁後觀。抵書于泰億。俾續和之。泰億夙聞公家義烈。而心慕之者久矣。義固不敢辭。抑又有所感焉。戊子夏旱甚。禱雨而不得霈。上甚憂之。泰億時直玉堂。奉御製祭文。往祭于雙嶺國殤之壇。卽三節度立慬之地也。故老言。此地禱雨。輒有應。祭之日。果雨。亦異矣。越數日。泰億入侍講筵。陳白雙嶺祭壇。歲久頹廢。宜加修治。仍請立碑壇側。以表死事諸人。以彰忠節。以示久遠。上卽允之。命本州竪石。詞臣撰文。甚盛擧也。迄今三四載。碑不果治。文亦不果就。使成命久稽。泰億甞窃歎於斯。今承尙書公之托。尤有所激感於中者。遂濡毫而爲之詩。詩曰。故壘荒凉漢堞東。曾擎宸旨酹三忠。高文誰揭雷南烈。華閥爭穪稼牧風。子亦死綏名並大。孫仍杖鉞業逾隆。雙閭兩諡尙書宅。歌詠諸公感慨同。</text>
<title>[東槎錄序]</title>,<text>庚寅歲。日本關白源家宣新立。請遣通信使。朝廷許之。余叨正使。任學士 守幹 用譽爲副使。李騎郞 邦彦 美伯爲從事官。辛卯五月十五日。辭朝。七月初五日。自釜山開洋。十月十八日。抵江戶。十一月十九日。自江戶離發。壬辰二月二十五日。自對馬島之佐須奈浦。回泊釜山之龍堂浦。承拿問之命。三月初九日。入京就理。同月二十五日。蒙削黜之命。遂屛出龍山江村。自發行日至入京日。揔爲二百八十九日。</text>
<title>辭朝後口占。示副使從事。</title>,<text>朝辭玉陛拜龍顔。天語諄諄勉早還。酒重宮壼沾渙渥。珍分御府荷恩頒。炎天行役寧論苦。海路風濤不憚艱。扶醉晩移淸漢棹。可堪回首望南山。</text>
<title>板橋雨中。題贈趾兒扇面。</title>,<text>晩來弭盖板橋村。烟樹依依雨色昏。許國吾方期盡力。臨歧爾莫說銷魂。唯須節食防添病。且可看書靜閉門。菊砌槐亭兼善護。㱕時一笑好開樽。</text>
<title>龍仁。拜別仲氏還京。走成一絶。</title>,<text>恥使幾微上色辭。那將少別浪沾衣。臨分勉戒丁寧語。敢不書紳替佩韋。</text>
<title>題金伯興 啓豪 山居</title>,<text>柳外長川一曲彎。蕭然小屋背靑山。方知河漢乘槎客。不及田園下澤閑。</text>
<title>李尙書 寅燁 墓志感</title>,<text>俯仰悲人代。艱危憶藎臣。生平知遇感。駐馬一沾巾。</text>
<title>雨中渡㺚川志感</title>,<text>冥冥風雨㺚川舟。猿鶴沙虫萬古愁。國恥未湔吾又去。悲歌一曲撫吳鉤。</text>
<title>嗽玉亭。逢李處士 泰壽 兄。話別口號。</title>,<text>峽裏名亭在。槐東處士來。相逢爲一笑。欲別且三盃。壯瀑崩騰去。群峯合沓迴。斜陽興未已。徒御莫須催。</text>
<title>登鳥嶺關 李尙書寅燁。戊子夏。筵白鳥，竹兩嶺。築城之意。故云。</title>,<text>峻嶺限南北。危譙上碧虛。人工煩築鑿。天險壯儲胥。自絶生郊馬。難通並軌車。辛勤前席奏。重憶李尙書。</text>
<title>龍湫。次李製述重叔 礥，洪書記命九 舜衍 韵。</title>,<text>湫窟陰森有蟄龍。瀑流衝石自撞舂。飛禽欲度還回翅。行旅將窺却改容。急雪晴雷終日鬪。頑雲恠霧匝山村。箇中誰是探驪手。幕府文章二客從。</text>
<title>浮翠軒。與製述書記聯句。</title>,<text>嵐翠空濛滿一樓。年 近山簾箔轉淸幽。洲形正與彎弓似。重 樹影還將偃盖侔。雨後川原宜晩眺。九 客間盃酒緩羈愁。牙㫌且待明朝發。重 不害風欞盡日留。年</text>
<title>快賓樓。次壺谷韵。</title>,<text>他鄕玆會亦云奇。親戚朋僚兩得之。峽樹千章過雨後。官樓五月納凉時。行經翠老乘槎路。爲續壺翁揭壁詞。更憶荷西權學士。政聲留在峴山碑。峴山。卽本郡別號也。趙翠屛奉使日南時。過此爲詩壺谷追過有和詩。權叔良新經此邑。有淸德碑。</text>
<title>豊山路中次製述韵</title>,<text>南來羈思浩難任。積雨逢晴稍豁襟。村婦饁田爭挈榼。溪童釣岸坐敲針。獨憐使節衝炎熱。差喜郊林送夕陰。御命敢云行邁苦。較量東海主恩深。</text>
<title>副使醉後。眷小妓楚玉。頗有顧憐之色。詩以戒之。副使以上。敎飮酒無過三盃。故及之。</title>,<text>銀燭搖紅夜未央。輕風不散博山香。知君已醉三盃酒。莫遺纖更近床。</text>
<title>翌日戱呈副使</title>,<text>楚峽深深雲雨多。東湖學士興偏加。獨憐病客風情减。孤負花山滿眼花。</text>
<title>鎭南樓。醉次嚴書記子厚 漢重 韵。</title>,<text>翩翩書記筆如虹。簸弄江山興不窮。試向蠻中說家世。銀河辨石有遺風。</text>
<title>席上。與副使，李製述，洪，嚴兩書記聯句。</title>,<text>王程弭節上南樓。用譽 暇日聊消客裏憂。從古山川稱福地。大年 秖今冠盖擅風流。逢迎刺史回靑眼。譽 追逐羣僚愧白頭。重叔 醉依綺筵聊永夕。命九 一塲何幸辦奇遊。子原又十日驅馳一日閑。年 南樓徒倚翠微間。譽 平蕪雨氣雲拖去。重 遙渚風花鳥帶還。命 將泛仙槎萬里海。厚 回瞻京闕幾重山。年 明朝欲上臨湖閣。譽 縹緲朱欄到底攀。重</text>
<title>暎湖樓。次圃隱先生韵。暎湖樓三字。是恭愍王筆。</title>,<text>度嶺奇遊着處多。福州形勝更誰加。名樓古蹟傳三字。都會繁華擁萬家。蘭渚月明舟繫柳。綺筵香動妓如花。圃翁詩語吾偏感。今日東行亦海槎。</text>
<title>聞韶關。有金鶴峯東槎時詩。副使先和。要余續唱。漫賦塞求。</title>,<text>泛海身將遠。㱕田計未成。飮氷臣子職。持節丈夫榮。北望山多阻。南來雨少晴。人生揔前定。夙昔夢玆行。</text>
<title>新寧環碧亭。次板上韵。</title>,<text>翠篠圍蒼壁。朱欄漾碧虛。炎天過雨後。遠客納凉初。小集仍開酌。高談勝讀書。朝陽聞又近。着處好樓居。</text>
<title>朝陽閣。次圃隱先生韵。奉呈廵使兪季毅 命䧺。</title>,<text>南浮漲海幾時迴。度嶺羈懷此日開。華閣逈臨蒼壁出。長川遙劃碧無來。相逢勝客豹龍節。爛醉佳人鸚鵡盃。怊悵明朝更分手。驪駒欲奏重徘徊。</text>
<title>東京懷古</title>,<text>雞林旺氣已全衰。千載興亡欲問誰。㙜殿秪今迷處所。山河依舊護城池。孤雲古墅惟明月。庾信荒墳只短碑。莫向南樓吹玉篴。等閑行客亦含悲。</text>
<title>鳳凰㙜夜眺</title>,<text>小隊黃昏擁笛笳。南城路轉鳳㙜賖。千家列炬明如晝。猶似當時夜績麻。</text>
<title>釖舞</title>,<text>東京千古感興亡。月堞星㙜半已荒。唯有敎昉傳舊俗。舞來雙釖學黃昌。</text>
<title>瞻星㙜志感</title>,<text>半月荊榛不辨城。鷄林蕭瑟鴨池平。星㙜百尺獨無恙。駐馬行人千古情。</text>
<title>蔚山客舍口號</title>,<text>行人向晩駐麾幢。竹籟荷香滿一窓。待得夜深殘暑退。小舠沿泝太和江。</text>
<title>旱餘得雨。途中志喜。</title>,<text>南州得雨旱乾餘。處處愚氓賀使車。是事豈容吾輩力。聖君仁澤及窮閭。</text>
<title>始到釜山書懷</title>,<text>吾行忽已到天涯。欲問扶桑路更賖。夷險百年唯一節。風濤萬里且孤槎。他鄕物色愁梅雨。故國㱕期後菊花。試上萇山最高處。不堪斜日望京華。</text>
<title>望馬島</title>,<text>高㙜東望海連天。天際依微馬島烟。待得明朝風借便。一帆飛到萬松前。</text>
<title>賜宴日志感</title>,<text>星槎十日駐蓬萊。盛事叨逢一宴開。自是聖心勤使命。故敎殊澤遍輿儓。芳醪怳拜宮壺賜。衆樂如聞法譜來。會待扶桑頒綍後。秋風彩鷁詠恩迴。</text>
<title>都事朴載仲 聖輅。以接慰官來。將㱕索詩。題贈。</title>,<text>天末分携奈爾何。一樽怊悵動離歌。城西倘過槐陰宅。道我明朝越海波。</text>
<title>舟中。與製述，書記。聯句。</title>,<text>萊山城外海漫天。年 大帆高懸萬斛船。聽曲羣龍爭出沒。重 隨波百恠互蜿蜒。層㙜逈壓豊碕島。命 片雪遙分富士巓。浮世此遊眞快活。前生莫是有仙緣。年</text>
<title>從事向於乘船日。次壺谷韵見示。走筆追和。</title>,<text>夢裏曾占此壯遊。一帆今日發萊州。人間無限快心事。誰似長風乘海舟。</text>
<title>席上。又疊前韵。</title>,<text>東略扶桑得意遊。詩家長格勝夔州。男兒大觀乾坤窄。笑視坳堂一芥舟。</text>
<title>開雲浦。與副使聯句。</title>,<text>偶過開雲浦。仍登跨海亭。年 長鯨宜可膾。腰下試靑萍。譽</text>
<title>次靑坪 副使號 韵</title>,<text>喬林薄暮動蟬聲。一雨能令暑氣淸。掛席幾時窮大阪。離家三月滯孤城。烟嵐䨪屋人多病。海颶掀山夢亦驚。昨夜秋風生玉宇。危樓何限望宸情。</text>
<title>副使老兄。移節開雲浦舘。獨坐口號一律。以冀斥敎。</title>,<text>開雲古戍俯滄津。天霽秋生氣色新。此地平看對馬島。今君况是釣鰲人。孤城鼓角分雙節。小隊㫌旗擁萬筠。客舍寥寥愁獨坐。焚香終日與誰親。</text>
<title>賓日軒夜酌。與製述，書記聯句。</title>,<text>秋逐行人到海天。年 高梧一葉落庭前。客懷憀慄家山隔。重 去路微茫積水連。戍堞長時聞畫角。命 官樓淸夜醉華筵。同槎諸子皆才俊。年 王事賢勞各勉旃。重</text>
<title>雲浦卽事</title>,<text>近浦蠻童急理船。東風乍起水如天。明朝欲看扶桑日。分付金雞喚客眠。</text>
<title>次從事韵</title>,<text>高樓眺望最佳哉。朝日登臨夕未迴。急雨拖雲群嶂暗。晩風吹海一帆開。王程屈指五千里。客子寬心三百盃。秋至不禁藍水夢。滿溪魚鳥待人來。</text>
<title>副使和余聯句之作。又復草次。</title>,<text>迢遆危樓壓水天。靑靑萬竹客盃前。風帆捷疾蠻船過。雲日微茫馬島連。壯士分弓爭粉鵠。佳人拂釖舞華筵。吾曹此樂知難得。一種羈愁且舍旃。</text>
<title>跨海亭。呼韵各賦。</title>,<text>積雨逢晴好。危樓騁眺䧺。喬林不受日。脩竹自生風。海路連天外。秋光到客中。羈愁暮更急。城角又三通。</text>
<title>夜坐舵樓。與製述，書記聯句。</title>,<text>篙師忙報好風生。年 一帆高懸萬炬明。星斗滿空天色淨。重 水波如鏡海氛淸。同槎勝客皆吾黨。命 繫麈豪談見爾情。借問隣船能有此。年 但聞簫鼓自啁轟。重</text>
<title>飛船至。始聞副使無事㱕泊釜山。喜極而悲。口號一律。憑便却寄。</title>,<text>風波咫尺箭弦分。向後安危了莫聞。忽有飛船來不日。爲言㱕棹泊開雲。平生忠信工夫在。終始神明衛護勤。一札能令咷變笑。幾時尊酒好迎君。</text>
<title>次南岡 從事號 舟中之作</title>,<text>平明伐鼓放行舟。帆飽長風滿意遒。赤日疑從蓬底湧。靑天渾入水中浮。微分對馬洲邊峀。忽失開雲浦上樓。一瞬飛過半千里。百年方得此奇遊。</text>
<title>和南岡七夕之作</title>,<text>急景流如水。高梧颯已秋。孤槎淹對馬。七夕望牽牛。旅夢驚金柝。㱕心戀玉樓。萇山今夜客。應作一般愁。</text>
<title>連送飛船于釜山。以候副使行李。過期不至。憂欝轉甚。次李製述韵。奉呈從事案下。兼要兩書記續和。</title>,<text>沙頭日望候船還。雲水蒼茫島嶼間。久客不堪愁似海。長年每報浪如山。新秋疎鬢頻看鏡。故國㱕心數視環。遙想永嘉停棹處。月中吟嘯應未閑。</text>
<title>夜月憶靑坪</title>,<text>迢遆萊城隔海雲。月光唯許兩鄕分。中宵一枕愁人夢。半在山家半在君。</text>
<title>夜坐對月。南岡偶吟一絶。相與唱酬。各成十五首而止。</title>,<text>竹深微有籟。梧冷早㱕根。故國恰千里。愁人聊一樽。其二月色平湖面。秋聲苦竹根。天涯當此夜。安得不傾樽。其三漫詠亦多事。俳諧還不根。何如對明月。盡意到芳樽。其四夷險殫臣節。妻兒絶愛根。猶思拜闕日。御席醉宮樽。其五歷遍大瀛海。窮探天地根。採來三島藥。㱕侑萬年樽。其六我宅白門外。亭依槐樹根。秋風菊花節。㱕去好開樽。其七平生物表想。嗽澗枕雲根。幾日河原使。㱕尋栗里樽。其八鑿沼通泉脉。䟽園護竹根。藍溪晩年計。隨意樂琴樽。其九不作幾微色。寧存憂惱根。滄波明月夜。聞笛且呼樽。其十少日耐窮苦。猶甘咬菜根。鯨濤不足怕。笑酌柁樓樽。其十一且向蓬山路。行尋不死根。招呼羨門輩。爛醉九霞樽。其十二人人事雕篆。往往錯金根。敏捷如君少。論文且對樽。其十三夢到西園裏。頹然枕樹根。覺來蠻舘月。寂莫對匏樽。其十四羈愁斷還出。如草未除根。曷月同㱕去。相携醉綠樽。其十五浹旬淹浦口。何日過箱根。所賴兩靑眼。頻開諸白樽。箱根嶺池。在富士山。日酒品以諸白。爲最上云。</text>
<title>翌朝。南岡又作五疊。必滿二十首而止。走筆卽次。此以下。全述卽景。</title>,<text>林香垂橘顆。石老走杉根。莫說非吾土。何妨開客樽。其二盤飧如故國。苽蒜雜菁根。亦有名茶椀。醒脾勝酒樽。其三蠻酒多椒氣。賓茶用葛根。翻思洛社會。紅露凸瓊樽。其四倩譯詢風俗。逢僧講慧根。蠻人重佳節。地主送杯樽。其五良醫憂水土。强勸服陳根。也識君言可。難忘是酒樽。</text>
<title>憶秦娥一闋。寄呈副使節下。</title>,<text>絃歌咽。行人久滯萊山月。萊山月。滄波萬里一朝相別。馬洲秋日停龍節。桐風竹籟偏愁絶。偏愁絶。天涯㱕夢五雲城闕。</text>
<title>次壺谷集中使日本時詩韵。與從事各賦。</title>,<text>燈燭船船徹曉紅。蠻童擊柝淃西東。愁人坐對異鄕月。舟子起占來日風。斗極蒼茫河漢外。萊山迢遆海雲中。羇魂不道滄波隔。一夢遽然萬里通。</text>
<title>次洪書記韵</title>,<text>庭梧摵摵竹風輕。日夕汀洲秋氣生。永夜笛歌催客淚。異鄕壺榼作人情。音書斷絶愁何極。行役支離鬢欲明。嬴帝早知航海苦。未應多事覔蓬瀛。</text>
<title>次圃隱集韵</title>,<text>久客襟懷不易開。夜深庭院獨徘徊。秋光解逐星槎至。愁緖偏隨月笛來。僮僕自親聊與語。蠻人數近漸無猜。何當早了公家事。㱕及南園未綻梅。</text>
<title>次圃隱集韵</title>,<text>客問雙鬢半成華。異地光陰鼎鼎過。一壑久慙㱕計晩。十年空被渥恩多。淸秋河漢乘槎使。幾日滄波鼓枻歌。藍曲釣徒應我待。夢中無限白𩿨波。其二郊園幽趣在茅廬。偃仰平生適志歟。萬里乘槎來絶國。幾時高枕賦閑居。墻頭定長新栽竹。架上全𢬐舊讀書。午夢忽驚梧葉雨。客懷愁殺鬢毛踈。</text>
<title>夜坐。次南岡韵。</title>,<text>海氣冥冥晝不收。浹旬蠻館苦遅留。篙師報道東風起。明日應逢副使舟。</text>
<title>次圃隱集韵</title>,<text>聊憑佳作雅懷伸。不學莊吟怨滯秦。一曲巖蠻環小浦。四時棕竹逗長春。蠻船絡繹叉魚至。島札聯翩送酒頻。莫道海中風土惡。石泉淸冽稍宜人。其二一上高丘四望同。海山愁碧日沉紅。㱕心斗極長瞻北。客路扶桑更在東。故國音書那易到。殊邦謠俗苦難通。釣鰲公子來何晩。目斷滄波萬里風。</text>
<title>烽㙜候卒。報副使船且至。喜甚却賦。</title>,<text>高㙜逈壓海門開。日日思君騁望迴。向晩候人忙報喜。一帆遙過水宗來。</text>
<title>副使以卯時發船。天將曙。始得到泊。其徹夜辛苦之狀。有足可念。而猶以乘月泛海。爲吾輩所未得之勝遊。相詑不已。從事曰。此正與寒乞兒號寒而起舞者相似。一座大噱。余遂取其問答之語。作兩絶。求和。</title>,<text>相逢一笑破千愁。且置艱危說勝遊。萬頃滄波明月色。不知公等亦不知。右。述副使語。其二辛苦終宵越海波。相逢猶詑壯遊多。眞同道丐飢兼凍。强逐傍人舞且歌。右。述從事語。</text>
<title>萊伯李令公邦彦 正臣。寄惠一絶。走次以謝。</title>,<text>萬金那敵一封書。兼得淸詩錦不如。飛舶數通滄海路。秋來音信莫敎踈。</text>
<title>是日風順浪恬。舟中穩甚。回望萊釜之間。山蠻歷歷可數。口號。示製述，書記。要和。</title>,<text>平明縱棹海門來。萬里風烟一望開。遠峀微分萇子國。孤雲欲傍太宗㙜。蒿師代鼓催千櫓。詞客揮毫且百盃。人世此遊眞快意。異鄕秋思莫須哀。</text>
<title>鰐浦險甚。舟人憂之。口號一絶。</title>,<text>碧海渺何極。夢中曾此遊。乘風好破浪。險處不須愁。</text>
<title>過鰐浦</title>,<text>鰐浦波悍石無數。蠻人曳舟客易度。終朝吟嘯柁樓頭。西泊前洋日未暮。</text>
<title>旣過鰐浦。波路轉穩。喜賦六言一律。</title>,<text>浩渺東南大洋。沖瀜日夜元氣。風凉病客欲蘇。波悍舟人不畏。去路逈連蓬壺。羈心尙憶淸渭。他時幹事㱕家。窓外梅花着未。</text>
<title>舟過鰐浦。豊崎等地蠻女。棹舟觀光者極多。亦一奇觀也。東郭 李製述別號 有詩。走筆次之。</title>,<text>浦女皆持楫。村婆或抱兒。却來瞻節鉞。相顧歎威儀。禱祝眞堪笑。啁啾未可知。蠻船輕似葉。百里片時追。</text>
<title>次東郭韵</title>,<text>西樓昔對讀書燈。東郭先生梧几憑。絳帳幾年蒙善誨。仙槎此日喜同乘。聲名驥尾睎千里。衣鉢龍門忝再登。辭命實須華國手。老師修潤願安承。其二禪樓夜雨對蠻燈。故國音徽杳莫憑。遠役敢辭蛟窟險。浮榮堪愧鶴軒乘。萊山一別新秋至。富岳遙瞻幾日登。努力此行期早返。來時天語憶親承。其三新凉山閣乍親燈。軒檻終宵悄獨憑。强進盃觴愁不去。欲成詩句興難乘。風波日日舟多滯。雲陛時時夢一登。賴有先生寬我抱。客床相對晤語承。其四入夜船船列萬燈。月明孤客舵樓憑。徐生靈藥何山在。宗愨長風此日乘。一蹴滄溟容易過。始知玄圃不難登。幸因銜命成奇賞。到底君恩我最承。其五寥寥孤舘伴殘燈。萬里還鄕一夢憑。脩竹園亭無客到。晩潮漁艇有誰乘。秋生南浦魚鰲足。歲熟西疇稻黍登。畫角數聲驚起坐。但看虛幌月華承。右憶藍水其六秋天不曙對篝燈。百念嬰懷枕獨憑。畫戟崔家當代盛。朱輪楊氏幾人乘。臨深敢懈兢兢戒。履滿常慙衮衮登。止足方能無殆辱。此言吾亦有師承。右述懷其七蚊帳低垂簷掛燈。等閑言語舌官憑。俗知好釖兒猶佩。人習操舟女亦乘。榼餽頻繁肴核並。盤腥狼藉鰒魚登。詩成欲借紋牋寫。鈴下蠻童解奉承。其八孤枕無眠獨對燈。此時消遣簡編憑。連宵風雨不知止。積水波濤安可乘。一島經旬猶旅泊。三山何日好攀登。王程未敢論辛苦。且錄玆遊示後承。</text>
<title>聽琴</title>,<text>蠻酒千鍾未覺醺。南音一曲可堪聞。瓊樓此夜寒多少。絶國逢秋倍戀君。</text>
<title>島主宴席。走次永集長老韵。</title>,<text>太守華筵大海濱。老師詩語更淸新。從來遠邇皆兄弟。一見懽然似故人。</text>
<title>次贈霞沼松浦儀</title>,<text>縹緲仙居海上開。福庭花木絶塵埃。風烟是處知三島。賓主今宵且百盃。樓逈峀雲當戶宿。竹深秋籟入簾來。他時並舸扶桑路。與爾長傾下罍。</text>
<title>次贈芳洲雨森東</title>,<text>空門有友說君名。千里相尋鷁路平。自是仙山存宿債。秋風携手訪蓬瀛。</text>
<title>次謝月磵玄圭</title>,<text>經旬留滯梵王宮。萬里扶桑幾日窮。此去三山知近遠。高僧笑指海雲東。</text>
<title>副使從事使金碩謙彈琴。各賦一絶。屬余和之。走筆次謝。</title>,<text>休將苦調託鳴琴。客子秋愁似海深。蠻舘月沉潮打岸。誰人不起望鄕心。其二槐亭夜月弄玄琴。憶在郊居幽趣深。久客此時聞此曲。滄溟萬里未㱕心。其三久別城西鶴與琴。當時悔不入山深。如今絶域逢秋色。明月滄波夜夜心。其四夢入南薰和舜琴。覺來蠻舘一燈深。西方迢遆美人遠。誰識微臣今夜心。其五我欲賦詩君鼓琴。客中佳興一般深。人生隨處且爲樂。莫遣鄕愁攬寸心。</text>
<title>詠假梅</title>,<text>殘白深紅色色新。老査踈蘂自天眞。秋風百卉皆搖落。獨占羅浮分外春。</text>
<title>謝迎聘使平方直贈蘭</title>,<text>炎荒埋沒惜崇蘭。九畹餘香藹未殘。我且援琴彈一曲。秋風愁思海天端。</text>
<title>次從事俳諧軆韵</title>,<text>任昉文章世孰如。舟中元軆更聯裾。人慚蜀道曾將鶴。客說桐江舊釣魚。湖海詩篇駒父集。山房書籍李君居。榮趁亦是神仙侶。共訪蓬壺萬里餘。</text>
<title>八月初吉。是余初度。而先兄忌祀。殤兒祥日。並在是月。客中懷事益惡。口占一律。</title>,<text>客裏光陰似電奔。天涯懷抱向誰論。弟兄存沒長含痛。父母劬勞未報恩。萬里孤槎淹漢節。百憂雙鬢對蠻樽。維楊坏土今乾否。衣袖經年積淚痕。</text>
<title>次南岡登後園之作</title>,<text>悠悠來絶國。悄悄卧祗園。炎方秋轉熱。海氣晝常昏。前夜風雨惡。大壑波濤翻。㱕舟苦膠滯。徂序劇電奔。羈人感時物。緩步登山樊。引領望故鄕。嘯歌舒欝煩。▦岑互蔽虧。極目傷我魂。一曲武溪深。且酌桄榔樽。其二秋光生水國。凉籟集山園。羇人起徘徊。悵望愁黃昏。浮雲暮知還。宿鳥靜不翻。而我別故邦。三月事馳奔。夙志哂桑蓬。晩計慚丘樊。悠悠日月邁。耿耿心慮煩。豈無琴與笛。適以銷我魂。不如對良友。浩唱傾淸尊。</text>
<title>復用前韵。作排律。全述思家之意。</title>,<text>我宅盤松里。名亭百果園。花連掖垣暮。鍾度禁城昏。露砌金英爛。風池翠盖翻。啚書甘寂寞。車馬謝趍奔。兒灌瓜田水。僮治藥園樊。孤槎身忽遠。萬里夢徒煩。酒薄難成醉。笳哀欲斷魂。唯應梅發日。㱕對故鄕樽。</text>
<title>題慈竹女筆軸</title>,<text>雲窓睡罷整花冠。閨秀前身是若蘭。笑把蜀牋書數幅。銀鉤散落綵毫端。</text>
<title>西山寺眺望</title>,<text>日日候風風若遅。滄波舟楫杳㱕期。凉生浦樹蟬鳴處。秋霽山樓客到時。三島烟霞連縹緲。萬家園第接參差。居僧笑指天東語。雲際微茫見一歧。</text>
<title>次圃隱集韵</title>,<text>藍墅㱕何日。桑名又此行。已從雙鬢白。猶許寸心明。建柱慚新息。裝金笑陸生。吾師圃隱老。百載播芳名。其二阻風恰一月。行計遂蹉跎。故國渺何許。滄溟無際涯。秋聲侵樹急。凉氣入樓多。客抱休相問。王程敢憶家。其三梅樹玉山雪。桃花藍水春。差池歸隱計。浩蕩遠遊人。東海波濤壯。西風鬢髮新。莫令旋旆日。簪組更縻身。其四辭陛蒙頒箑。停舟欲授衣。書從三月阻。夢逐五雲飛。薄酒無多酌。孤琴且一揮。郊園好花樹。能不損芳菲。其五扶桑到幾日。滄海泛秋風。漢使威儀肅。蠻人禮數恭。院深杉織翠。林密橘垂紅。異俗無誰語。看書勝聽跫。</text>
<title>西山寺。次圃隱觀音寺韵。</title>,<text>錦石秋雲坐碧苔。海天斜日澹忘廻。山居不用藩籬蔽。庭畔千杉一道栽。其二山樓待月獨徘徊。苦竹秋聲四面來。歸夢不知滄海隔。夜深飛過永嘉㙜。</text>
<title>次圃隱韵</title>,<text>乘槎上漢儘奇遊。持節通蠻尙黑頭。早歲桑蓬元有志。百年薪膽可忘讎。迢遙北極星辰隔。浩蕩東溟日月浮。浦口阻風秋序晩。客懷愁絶卧孤舟。</text>
<title>次壺谷將向一歧遇風還泊之作。</title>,<text>晴欲行船雨便休。居然一月滯玆州。客中佳境差堪戀。天畔高樓且少留。漲海飛浪常沃日。亭臯落木早驚秋。何時快借長風去。踏遍三山又十洲。</text>
<title>題趙君錫所借槎行日記</title>,<text>有美淸橋子。平生莫逆人。心肝兩不隔。骨肉與同親。一別滄波闊。相思秋月新。天台如可到。先訪翠翁眞。</text>
<title>西山寺候風留滯。詠懷。兼述土風。五十韵</title>,<text>我行蠻域屬秋初。留滯居然一月餘。溟海中間山屹屹。府城前面浦迴瀦。民生大抵資商販。地品元來病磽砠。境窄何能容墾野。峯高不憚作燒畬。島中。水田絶少。 依林小塔村村寺。沿岸輕船箇箇漁。島主豪奢從古擅。土人殷庶莫今如。旗亭左右開廛肆。綺陌東西列屋廬。壁設複窓遮霧雨。庭鋪細礫避泥淤。窓戶外。又設板戶。以防風雨。門庭內必鋪石礫。以避泥濘。 高門不許常時啓。恒産偏從別處儲。大門。非朔望及有事時則不開。常從小門出入。財産必置別屋。以防火患。 祠觀陰森松護洞。指萬松院。 靈宮肅穆石標閭。八幡宮。石門極高大。 男兒一一腰橫釼。婦女人人䯻揷梳。人皆帶釖。小兒亦佩。女不剃髮。䯻必揷梳。 詭服穿來冠似屨。禿駒騎出鐙如鋤。常時則赤頂舞。所着唯公服。有冠。狀如黑履。馬亦剪鬣。鉤鐙如鋤形。 言辭覼縷音皆鴃。習俗輊儇詐甚狙。勝日華筵開秩秩。島主家下船宴。 名園甲第闢渠渠。玉盤珍饌爭炰鳳。金盌芳醪盡泛蛆。勞饗最勤儀物盛。獻酬交錯禮容徐。諸酋稽首攀宸綍。殊類傾心仰使車。此去王靈期遠暢。近來鄕信奈全疎。此下。全述客懷。 古人亦恨非吾土。今我何當返故居。山舘 卽以酊庵 深深孤坐客。秋風嫋嫋更愁予。花園勝集思韋曲。草澤狂歌憶孟諸。絶國蒼茫難久托。幽懷欝悒向誰攄。相依日夕親僮僕。將語尋常喚譯胥。榼餽頻繁呈酒果。廚供冷落厭雞猪。星槎曷月窮銀浦。斗極中宵夢玉除。賴有諸公同杖節。相隨萬里得聯居。任公大釣元奇氣。長吉能詩自妙譽。指副使及從事。 窃幸蒹葭依玉樹。敢將沙礫鬪瓊琚。洪厓 洪書記舜衍 道骨知非俗。嚴子 嚴書記漢重 文名亦不虛。東郭 李製述礥 早魁天下士。南容 南書記聖重 今掌幕中書。爭從綾祴揮花筆。且向紺園歇筍輿。蕭洒禪房 卽西山寺 臨絶岸。岹嶢淨界壓陰墟。堦庭怳見潛蛟舞。樓閣渾如老蜃噓。萬樹露華香橘柚。四時春色碧椶閭。豪吟酒後千愁失。散步林端一嘯舒。鎭日名區雖跌宕。阻風遙渚苦躕躇。蓬壺莽蕩人誰到。藥草荒唐世孰苦。已識神仙皆妄耳。不如鄕國早㱕歟。此下全述思㱕之意 客間詩卷新吟哢。湖上菟裘舊拮据。可使冥行長墑埴。願從天放謝蘧蒢。岩廊未必如丘壑。軒冕何曾異土苴。傍麓開園栽綠竹。循溪鑿沼植紅蕖。且敎稚子鉏階藥。頻課奚奴灌圃蔬。月釣耕雲聊復爾。山翁海叟好相於。無心隴草閑眠犢。得意濠梁自樂魚。大雪平原時獵兎。新梅灞水或騎驢。高標落落懷箕穎。餘子紛紛等志蜍。野趣自甘披襏襫。浮榮肯羨擁麾旟。他時入谷誰爭愿。晩節名樓欲景䟽。從此虗舟超官海。不須辛苦戒衣袽。</text>
<title>回文軆</title>,<text>樹外村烟淡。蒼蒼夕照殘。炷香僧榻淨。孤枕客窓寒。露白飛梧井。風凉依竹欄。暮岑遙極目。秋色海天漫。</text>
<title>夜坐聞笛</title>,<text>水國占風色。山樓對月光。駸駸秋已晏。悄悄夜何長。警柝驚孤枕。篝燈擁百檣。如何一聲笛。更攪九回膓。又縹緲禪樓逈。蒼茫故國遙。河源八月路。浦口五更潮。客思添憀慄。鄕書久寂寥。那堪更聽笛。危鬢欲全凋。</text>
<title>次副使韵</title>,<text>星槎萬里苦遅徊。久客愁膓日九回。月裏何人更橫笛。千般羇思一時催。其二天涯節物逼秋分。落木寒螿處處聞。欲把謳吟遣愁思。新詩一一戀吾君。</text>
<title>次唐律韵</title>,<text>天涯日覺鬢絲紛。落木哀鴻可忍聞。客路東南窮大海。愁心西北有歸雲。鄕書斷絶驚秋晩。旅榻虛凉坐夜分。何害越中無與語。一床文酒賴諸君。</text>
<title>走謝雲壑長老</title>,<text>一繫孤舟卧海濱。滄波明月客愁新。殊方不恨知音少。麗藻欣逢老上人。</text>
<title>戱作八音軆</title>,<text>金馬多年待詔榮。石田茅屋負歸耕。絲毫未報當時事。竹帛那期後世名。匏作大罇無所用。土肥深谷有誰爭。革來舊㨾從新尙。木柄長鑱托我生。</text>
<title>筭博士軆</title>,<text>一歧海中島。孤舟幾日繫。二旬苦多風。行李動遭泥。三秋已强半。前路尙迢遆。四方夙昔志。險夷曾不計。五月奉君命。奔馳炎海澨。六船同日發。萬里乘風逝。七發詑觀濤。小見哂拘滯。八蠻誰云遠。聲敎被椎䯻。九州大瀛外。壯矚窮天際。十洲如可到。願挹羣仙袂。</text>
<title>聖節日望闕禮後。有作。以朝行禮。▣人簇立聳觀云。第六及之。</title>,<text>榴花初發別京華。鴻雁來時滯海涯。貫月仙槎銀浦遠。流虹聖節紫宸賖。岡陵禱祝微誠切。簪笏威儀異俗嗟。遙想千官獻賀地。禁林新旭起棲鴉。</text>
<title>秋夕書懷</title>,<text>神母祠前橘柚灣。西風繫纜浦雲間。一身萍梗歸何日。萬里松楸憶故山。客雁遠拕秋影至。寒鴉斜帶暝烟還。今宵月色知應好。酌彼金罍暫破顔。</text>
<title>末兒晬日思念有作</title>,<text>去歲玆辰記弄璋。兒生十月我離鄕。如今始覺遠遊苦。莫把桑蓬期四方。</text>
<title>中秋月夜。次壺谷集韵。</title>,<text>月湧扶桑霽海氛。危樓吟望夜將分。星槎遠路長爲客。水調歌成倍戀君。哀笛又從何處起。孤鴻不耐此時聞。蟾輝亦照吾廬否。西郭園林近弼雲。</text>
<title>伯氏忌日。感泣書懷。</title>,<text>鴒原至痛久逾新。此日天涯倍愴神。遙識諸孤號慕處。一心兼復念行人。</text>
<title>登藍島山。望覇家臺。志感。本名。博多島。以方音。呼爲覇家㙜。</title>,<text>雲水中間島嶼開。蠻童說是覇家㙜。羅時烈士捐軀地。麗代名賢仗節來。脚血至今猶染竹。肩輿當日幾尋梅。三韓使者偏多感。悵望千秋酹一盃。</text>
<title>夜次副使韵</title>,<text>中洋風雨也堪驚。辛苦吾儕昨日行。試陟高丘望前路。碧波無際暮雲平。其二無心寵辱不曾驚。許國身輕萬里行。任爾風神饒戱劇。王靈隨處險途平。其三過眼風波不足驚。男兒快意卽玆行。十洲三島看將遍。五岳奇遊笑尙平。其四極浦輕寒旅雁驚。孤舟今日又停行。秋深轉切思鄕念。着處題詩揔不平。其五西江波浪念來驚。險處何殊涉海行。歸日黃冠便謝世。藍溪春水眼前平。</text>
<title>建除軆</title>,<text>建節辭宸極。含綸來異境。除道衆酋虔。戒楫百神警。滿目漲溟渤。一身如萍梗。平生大觀志。未嫌波路永。定慮壹夷險。隨遇發深省。執我忠信節。任彼蛟鰐猛。破鏡幾回圓。淸商颯已冷。危樓眺北斗。曙河光耿耿。成都賣卜人。倘識浮槎榮。收涕望故國。傍海多峻嶺。開樽試命酌。愁緖苦難整。閉戶發一嘆。悄悄坐夜靜。</text>
<title>過殤兒祥日。悼念書懷。春間。一哭其墓。故第五及之。</title>,<text>死別經年若隔晨。孤槎萬里感殤辰。伊誰忍奪懷中物。平日常期席上珍。一哭春山餘涕淚。每看秋水傷精神。阿孃此夜腸全斷。祭汝兼應憶遠人。</text>
<title>望小倉城池</title>,<text>城頭縹緲五層樓。城下平林百里洲。欲識濠橋高幾尺。等閑穿過掛帆舟。</text>
<title>赤間關。謹次保閑齋申文忠公集中阿彌寺板上次昔年通信使高得宗詩韵之作。申公。於余爲外八代祖。高公。濟州人。室至漢城判尹。有名當世。</title>,<text>高老申翁杳舊蹤。客行今日又琳宮。孤城左右千峰合。兩道中間一浦通。博望幾時能遡漢。宗生萬里好乘風。明朝欲向上關去。天際歸帆東復東。西海道及山陽道。隔一水而相對赤間關。兩岸皆山。故頷聯云云。其二迢迢孤夢阻秦京。獨倚關樓意不平。旅服驚霜人抱病。鄕書隔海雁無情。蠻王舊躅千年廟。文字荒墟一片城。默筭㱕程愁緖亂。枕邊殘角又三聲。</text>
<title>安德祠。次松雲師韵。</title>,<text>顚沛當時海路艱。殤魂招斷綠雲間。至今祠屋瞻遺像。眉帶愁痕不解顔。其二老樹神鴉寺廟傍。浦雲山日夕荒荒。寃禽木石無窮恨。萬古東洋自渺茫。其三滄波嗚咽幾時窮。流恨千秋滿日東。唱斷竹枝歌一曲。靈旗怳惚下雲中。</text>
<title>副使從事。同登上關樓。余獨病不赴焉。次其聯句韵。是日。有浙船數隻。過此云。</title>,<text>賓舘西南百尺樓。登臨便可豁羇愁。海山遠近秋光淨。天地中間灝氣浮。使節尙迷河漢路。商帆半雜浙江舟。同來水陸三千里。今日輸君一着遊。</text>
<title>上關夜雨。伏枕書懷。</title>,<text>一燈孤舘夜何長。風雨凄凄客夢凉。蓬海波濤連萬里。菊花時節近重陽。殊方物色增惆悵。故國音塵隔杳茫。湖上稻魚今正好。秋來無日不思鄕。</text>
<title>以圃隱先生詩板屋雨聲多分韵。得古詩七言。五首</title>,<text>浦上羣巒姑䯻綰。沙頭繫纜登危棧。環園林樹半黃柑。緣岸村扉盡白板。試上山顚百尺樓。東南巨浸渾入眼。引領西風望故國。遠客羇愁浩無限。沉吟不寐夜參半。童子開樽更洗盞。其二惡風吹海浪如屋。行子維舟信且宿。寥寥客舘夜似年。蕭瑟秋聲動苦竹。山川脩阻前路杳。歲暮㱕期未可卜。音書斷絶夢亦稀。悄悄羇心對孤燭。佳辰易遒風土異。九月蠻鄕不見菊。其三昨日逆風今日雨。歸檣不發淹前浦。魚龍出沒鮫鰐橫。晝夜洶洶波濤怒。幾時舍舟登大坂。何日驅車入東武。海陸茫茫五千里。誰人不言此行苦。平生一寸報國心。未敢區區蠻鄕土。其四憶我初辭白玉京。御苑榴花照眼明。天涯使節秋未返。海上蕭蕭落木聲。瓊樓玉宇隔萬里。哀笛淸歌咽五更。槎頭惆悵望河漢。北斗闌干南斗橫。爲問跨海一片月。能識孤臣此時情。其五我屋蕭然玉山阿。滿園竹樹連雲蘿。向來歸計苦差遅。王事縻人可奈何。出日扶桑海漫漫。孤舟去去愁風波。關樓遙夜聽雨眠。夢裏藍溪秋水多。何時却賦返故居。重拂漁磯綠烟蓑。</text>
<title>九日。次老杜五律二首。七律三首。</title>,<text>萬里尋源使。三秋抱病翁。山川玆土別。風景故園同。令節孤吟裏。㱕心悵望中。蒼茫問前路。天與海無窮。其二衮衮天時晩。茫茫水路艱。佳辰滯蠻土。勝事憶龍山。客久頭催白。霜淸菊欲斑。愁時望故國。目斷海雲間。其三萬里孤槎浮海使。九秋佳節望鄕㙜。每思西郭名園好。仍想東籬晩菊開。客意此時偏感慨。王程曷月可㱕來。征帆莫近猿山路。不待三聲淚已催。其四孟秋客帆沙浦口。今日繫纜韜津濱。天涯節物爲誰好。海外山川隨處新。鄕國渺渺見何日。菊花依依愁殺人。滄波滿目不㱕去。欲問音書如隔塵。左須浦。亦穪沙愁奈浦。其五愁端暫借酒盃寬。客裏逢辰强賭歡。萬里㱕心懸北斗。半年羇思似南冠。霜催細菊天時晏。日暮孤舟海色寒。更感杜陵詩上語。玉山藍水夢中看。</text>
<title>夜過盤㙜寺</title>,<text>孤寺鐘聲隔岸聞。佛燈明滅點秋雲。居僧管領滄溟月。却與行人一半分。</text>
<title>夜泊韜浦 此是漕運之路。故曰亦曰韜浦。</title>,<text>風靜滄溟月色高。舵樓吟嘯十分豪。篙師報道韜津近。萬點燈花列百艘。</text>
<title>海岸山福禪寺</title>,<text>陡岸諸天逈。危樓特地高。仙槎蓬島路。佳節菊花醪。星月涵秋影。魚龍靜夜濤。平生湖海氣。到此十分豪。</text>
<title>次東韵</title>,<text>峯頂危樓逼絳霄。客間秋思正迢迢。仙區日月三山近。海國風烟萬里遙。且把杯觴酬令節。獨憑軒檻度深宵。扶桑咫尺尋眞路。鶴背羣仙取次招。</text>
<title>備前守餉鱸魚。二魚猶活。放之海中。</title>,<text>活潑銅盆釣得餘。東南佳味細鱗魚。此行不爲松江膾。且放滄波任所如。銅盆。用左慈事。隨焬帝以鱸魚。爲東南佳味。</text>
<title>次本蓮寺僧軸前後使臣韵 甲竹堂。始有詩。乙未三使。並皆有和。此外又有螺山朴安期一絶及不書名三人之作。皆絶句。皆作簇盛櫃。十襲珍藏。外面。書以唐人筆。盖日本之俗。以我國人爲唐人云。</title>,<text>牛渚孤槎客。龍宮祗樹林。湖涵寶月影。風徹梵鍾音。楠石徵神蹟。蓮花照道心。紗籠有遺什。吟誦一開襟。寺有大楠樹。年久。化爲石云。</text>
<title>次室津 浦口。有二層飛樓。景致殊絶。閭閻亦甚盛。又多娼女幡。摩州候船。彩飾又侈。</title>,<text>朝日辭牛渚。晡時到室津。出林樓翼翼。緣岸屋鱗鱗。越女明粧靚。蠻船彩幔新。殊方饒物色。似欲慰行人。</text>
<title>望高砂</title>,<text>大陸連滄海。脩竹亘白沙。危譙何郡郭。遠岸幾人家。客雁驚秋晩。㱕帆背日斜。眞堪豁羇抱。聊復駐仙槎。</text>
<title>明石浦</title>,<text>峻堞緣脩坂。長林倚曲洲。中開萬家邑。上有五層樓。海足魚鹽利。園藏橘柚秋。從玆東武路。更着幾名州。</text>
<title>自明石浦乘月。順潮下兵庫。與洪書記。對酌口號。</title>,<text>長風一棹過滄溟。夜色秋光正杳冥。客亦能知水與月。吾今但願醉無醒。衣巾任濕三更露。燈燭交暉萬點星。天際攝城看漸近。霧中微辨數峯靑。</text>
<title>兵庫 秀吉之子秀賴所居之地。卽今爲關白藏八之所。藏八。卽湯沐邑也。此州旗色。皆用紅色。</title>,<text>平家竪子舊菟裘。特地繁華擅上遊。民物揔㱕湯沐邑。封疆元屬攝津州。千村粉壁連雲閣。百代紅旗蔽海舟。供頓更煩東武使。錦屛銀燭薦瓊羞。</text>
<title>舟次河口。泛海之役。已了矣。明將以江路。抵大坂。金屋綵艦。來候於此。船樓對月。與一行小酌。志喜。</title>,<text>海路艱危已盡經。却來河口艤沙汀。水天一色玲瓏月。燈燭千枝錯落星。今夜始寬孤客抱。此行終賴聖君靈。明朝穩泛澄江去。金屋紗窓輝彩舲。</text>
<title>次東郭志喜之作</title>,<text>滄溟波浪儘䧺啚。壯觀平生快意娛。風便蜚廉容易借。舟行海若自來扶。身當使事期完璧。心感君恩欲泣珠。徒倚舵樓瞻北斗。月明凉露滿天衢。</text>
<title>次謝緣長老寄示之韵</title>,<text>客裏逢秋鬢欲霜。菊籬松逕憶柴桑。來時海舶風濤壯。去日江關道路長。萬戶樓㙜開活畫。千林橙橘送淸香。濡豪强和高僧語。旅恨詩情攪寸膓。其二扶桑大樹拂淸穹。客路行窮日出東。聞說富山饒勝賞。好隨飛錫趁秋風。</text>
<title>謝平方直送菊</title>,<text>天涯獨上望鄕㙜。斷送重陽不把盃。今日爲君成一醉。寒花渾似故園開。</text>
<title>酬謝緣上人疊示韵</title>,<text>蒹葭水國雁驚霜。蕭瑟天風早隕桑。逗節殊方秋欲盡。伴燈孤舘夜何長。身依老宿塵緣淨。座墜仙花寶偈香。不有郵筒頻見寄。客中那得緣愁膓。其二迢遆禪樓近碧穹。月明秋思海天東。從師擬向蓬仙路。霞珮翺翔鶴背風。</text>
<title>次贈臨川田立革</title>,<text>客窓癡坐等寒蟬。黃卷蕭然對聖賢。月掛半簷天似水。鍾鳴古寺夜如年。三秋遠役重溟盡。兩國歡盟百世堅。最愛臨川多秀句。幾時傾盖好周旋。</text>
<title>次緣長老</title>,<text>江城秋晩客愁深。萬里行裝只一琴。欲把瑤徽彈夜月。曲中歸動南音。</text>
<title>大坂城書懷。兼述所見五百字。</title>,<text>聖代講善隣。遐域許通信。顧慚專對才。猥膺明庭遴。宮榴始敷萼。我車初發軔。朱衣暎象笏。玉節輝金印。乘槎等博望。完璧慕英藺。所期仗威靈。隨遇竭忠藎。重溟界天遠。六鷁乘風迅。客易歷三島。怳惚纔一瞬。赤間最穪奇。文城相對峻。寺臨韜浦逈。水抱牛窓襯。室津擅佳境。兵庫控䧺鎭。河口水始淺。海舶不得進。金舫畫靑雀。綺樓絢彩蜃。到河口。移乘金碧樓船而入。 大坂一都會。層城高幾仍。穹橋掛岸屹。巨石築濠濬。云誰營兎窟。秀吉昔鷹瞵。吳都賦。鷹瞵而鶚視。 凶謀久已稔。民澤亦旣浚。吾邦何負汝。無故乃結釁。遂令三韓土。慘被六年燼。至今原野間。陰雨見鬼䗲。積孽天所厭。佳兵胡不愼。金湯萬世計。曾不逮其胤。源家起掃除。赫業久逾振。名都極豪奢。大屋皆富潤。街術互縱橫。徒車相轢躪。蹸同出相如傳。 魚鹽盛吳蜀。兵甲埒楚晉。人多業賈敗。地亦罕饑饉。千肆競羅列。百貨紛充牣。獠丁衣盡卉。蠻女顔如蕣。玲瓏漆竹輿。躞蹀銀鞍駿。手箑均男媍。腰鈹自髫齔。大抵尙剽疾。誰能恥貪吝。見利或競錐。懷怒動剚刃。狙詐性固然。鴂音聽難認。越人誰可語。秦俗在所擯。羞赴島酋宴。厭對山僧儐。舘守長擎跽。州將日問訊。杉榼謾頻繁。椶帚勤掃汛。施幔障蚊雷。避屋驚地震。蚊蜹。遇寒不衰。設帳而避之。白香山詩。蚊蜹經冬活者信然。日本。地震甚頻。且有地陷之變。故人皆出屋避之。 寒宵對孤燭。羇思集雙鬢。微霜墮橘林。極浦號雁陳。西方美人遠。北宸何日覲。悠悠戀故土。欝欝抱微疢。異邦孰依倚。同行盡才俊。酒所共樽斝。詞塲聯韅靷。玉山愛叔則。醇醪挹公瑾。相埒名節勵。豈容貨利殉。擔令蠻貊國。百世永效順。引領懷德惠。盡心奉琛賮。微臣敢容力。我后如堯舜。</text>
<title>次贈滄溟宅棟 大坂人。年三十二。</title>,<text>君家好兄弟。詞翰冠倫魁。不意重溟外。翻看二陸才。差池傾盖會。繾綣寄筒來。㱕日能相訪。靑眸爲一開。</text>
<title>次贈石屛宅以寧 棟之弟</title>,<text>鶴背凉風翺且翔。蓬壺日月近榑桑。欲知淑氣鍾人傑。看取君家好雁行。</text>
<title>自大坂泛舟泝流。述所見。走題十絶。</title>,<text>層城綺閣接雲霄。金錫魚鹽此地饒。一帶平湖三十里。估帆無數匝虹橋。其二通衢日暮漲紅塵。車馬喧喧出水濱。兩岸樓㙜明鏡裏。家家揔是素封人。其三笙簫先導竹輿來。玉節金幢次第催。太守秩居三萬石。門前親送使華迴。其四水岸東西靑竹欄。傾城爭覩漢衣冠。老翁相顧傍人語。三十年來得再觀。其五蠻娃箇箇繡紅裙。顔似春花鬢似雲。笑展氍毹當戶坐。香風十里送氤氳。其六闤闠前頭洲渚多。豪華蕭散兩堪誇。園園翠篠交紅橘。岸岸靑莎暎白沙。其七玲瓏金碧耀樓船。隊隊黃衣百丈牽。坐穩不知灘勢駛。滿江風雨依窓眠。其八曳纜沙灘發棹歌。夢回蓬底夜如何。依然坐我蕭湘岸。苦竹蕭蕭秋雨多。其九秋雲拖雨夜冥冥。烟樹依微沒遠汀。隔岸人家知幾許。點點燈似霧中星。其十平明日出霧初收。雲際螺鬟翠欲浮。一碧水天渾霽色。雨痕猶濕荻花洲。</text>
<title>過平方向淀浦</title>,<text>蘆荻蕭蕭水岸寒。坂城東去盡平灘。烟江疊嶂新晴色。縱有龍眠畫也難。</text>
<title>淀浦水車 龍骨。亦引水之械。制㨾差小。</title>,<text>河邊軋軋隻輪車。龍骨奇功却不如。挹取波心千桶滿。注來城竅一條䟽。天機日日行無息。水利家家占有餘。鄭白早能知此術。未應辛苦鑿通渠。</text>
<title>發淀浦</title>,<text>綵舫臨江泊。輕輿戒道行。川原方曠遠。風日更凄淸。野店依脩竹。湖田穫晩秔。靑山暎粉堵。十里又名城。城卽伏見。</text>
<title>伏見城 秀吉舊都也</title>,<text>秀吉營三窟。遺蹤過百年。繁華今掃地。罪惡昔通天。殃慶元隨類。金湯也未堅。丁寧戒昧者。覆轍可徵前。</text>
<title>次緣長老韵</title>,<text>隨君着處辦奇遊。仙關開罇慰客愁。蓬島烟霞元勝境。菊花風雨又殘秋。半年行役窮源去。萬里㱕心逐水流。富岳參天箱澤闊。不知何日到江州。</text>
<title>倭京本國寺。夜吟。</title>,<text>久矣音書阻。居然節序新。寒鍾本國寺。殘燭異邦人。鄕思看西月。孤衷望北宸。朝來攬明鏡。霜鬢自紛繽。其二尙憶建申月。初來對馬州。孤舟浮萬里。絶國送三秋。使事猶淹滯。㱕期轉謬悠。山樓今夜雨。一倍長羇愁。</text>
<title>發倭京。踰小嶺。路傍。築小墻。沿途皆然。而始於此地。</title>,<text>朝日經都市。新晴登小原。逶迤十里路。瀟洒數家村。短短墻依岸。脩脩竹暎門。山僧叉手迓。知是近祗園。</text>
<title>淡津原 琵琶湖在此</title>,<text>但覺肩輿穩。何妨驛路長。人家依橘柚。神廟隱松篁。落日湖光白。繁霜野色黃。沿道吟賞足。且可緩愁膓。</text>
<title>草津橋</title>,<text>湖邊樓閣聳層霄。夾路松篁一望遙。醉倚肩輿吟嘯穩。夕陽閑過大虹橋。</text>
<title>森山守山寺</title>,<text>十月森山舘。天寒霜露凄。愁爲萬里客。坐待五更雞。長路行難盡。㱕期筭却迷。無端片時夢。飛到鹿門棲。</text>
<title>八幡山金㙜寺</title>,<text>廢堞依山峻。長川抱野迴。寒天停玉節。古寺訪金㙜。翳日松筠合。經霜躑躅開。猶堪慰客抱。聊復盡深盃。</text>
<title>過揔見寺</title>,<text>平郊秋盡捲黃雲。萬樹經霜纈錦紋。寺在前山人不識。數聲磬隔林間。</text>
<title>乍憇路傍茶屋</title>,<text>竹外蕭蕭板屋寒。一僧烹進小龍團。能敎病客蘇煩肺。絶勝腥廚飣餖盤。</text>
<title>夜到佐和城</title>,<text>怱怱荼屋別林僧。十里松杉瞑靄凝。無數蠻人迎路側。一時齊掛萬枝燈。</text>
<title>佐和城</title>,<text>湖邊粉堞聳層空。樓閣園林似畫中。太守東關方執政。繁華大坂與爭䧺。妖童快釖千金直。妓女新粧百寶工。扶醉夜歸賓舘宿。水沉香擁錦屛風。</text>
<title>摺針坂茶屋。望湖水。一名磨針嶺。</title>,<text>歷盡三重嶺。停輿歇僕夫。崖開容小閣。山豁得平湖。風急帆檣遠。天晴島嶼孤。白雅閑自在。應笑我馳驅。</text>
<title>大垣</title>,<text>燈燭交輝十里遙。夜深城郭見華譙。人家太半隣僧院。商舶尋常集市橋。戶置園林橙橘盛。地連湖海稻魚饒。美濃太守官通貴。親屛車徒候使招。</text>
<title>洲股 佐渡橋舟凡七十八隻。墨俁橋舟一百八隻。小熊川。只十餘隻。起川橋最長。</title>,<text>洲股橋梁盛。波心舴艋編。棕繩紛結束。鐵鎖互鉤連。列騎馳猶穩。輕輿駛亦便。無人病朝涉。已過小熊川。</text>
<title>名古屋 尾張州。亦稱那古屋。</title>,<text>磊落名城着處存。海邦民物古來繁。玆州亦一大都會。太守仍兼中納言。隱暎樓㙜三十里。參差竹橘幾千村。華堂午夜催開宴。銀燭金罏暎綠樽。</text>
<title>鳴海</title>,<text>豈以山川美。能忘跋涉勞。逢人問鳴海。駐馬聽奔濤。近渚蒹葭亂。長天雁號。東關今尙遠。曷月理㱕舠。</text>
<title>關白茶屋 在池鯉鮒。</title>,<text>蠻王茶屋倚山開。千畒名園百尺㙜。一閉朱門三十載。武關車馬不曾來。</text>
<title>次謝緣長老 天流。河名。</title>,<text>前夜同成秉燭遊。一尊聊復緩鄕愁。風篁遠雜蕭疎雨。霜橘猶含爛熳秋。王事半年窮海路。客程明日度天流。殊方幸托空門契。慧眼如今得趙州。程。一作行。</text>
<title>岡崎 屬三河州。</title>,<text>欲說岡崎勝。繁華埒佐和。城池䧺萬戶。民物富三河。夾路皆燈燭。褰簾盡綺羅。街童持帚掃。爭待使軺過。</text>
<title>赤坂途中 悟眞。寺名。</title>,<text>海陸吾行遠。經秋又涉冬。驅車度赤坂。夾路盡蒼松。野逈天垂地。雲深日隱峯。吉田知漸近。風送悟眞鍾。</text>
<title>吉田 有五層樓，千尺橋，監物太守之稱。成央年方稚少云。</title>,<text>都會繁華着處新。重濠三面擁城闉。樓疑綵蜃浮晴昊。橋似長虹跨碧津。監物今㱕年少子。代官猶是秩高人。肩輿暝八松筠裏。縹緲禪房是悟眞。</text>
<title>荒井</title>,<text>卒卒催行駕。悠悠歷幾州。孤烟荒井口。落日大河流。商市魚鹽足。人家竹樹幽。經旬厭原隰。聊復泛舟遊。</text>
<title>今切河 在遠江州。舟中始見富士山。雪峯參天。過河。有十里荷花塘。</title>,<text>扣枻中流簫鼓多。夕陽吟眺倚微酡。山光逈帶千秋雪。海氣遙通百里河。荒井人家皆竹樹。遠江商舶盡鹹鹺。荷池不讓錢塘好。爭奈吾行歲暮何。</text>
<title>濱松</title>,<text>夜宿濱松舘。天寒脩竹林。愁人獨不寐。凍雨自成霖。鄕國歸何日。音書阻至今。雞鳴更促駕。前路㥘泥深。</text>
<title>天流河 在遠江州豊田郡。有兩歧。名曰大天流，小天流。亦名天龍川。以竹籠貯石。以築堤防水。制甚奇巧。</title>,<text>長途汩汩鬢全皤。歸思經秋一倍多。地勢逈開千里野。天流分作兩歧河。筠籠絡石防隤岸。鐵鎖編舟截遠波。差喜富山看漸近。雨中猶辨雪嵯峨。竹絡。塞河决。漢成帝時。有王延世事。</text>
<title>謝頤神長老寄示之韵</title>,<text>朝來嶺坂度崢嶸。寒漲如何又阻行。歲晏歸期難可卜。一燈遙夜故園情。其二經秋病骨瘦崢嶸。千里東關幾日行。多荷上人勤問訊。一詩珍重見深情。</text>
<title>金谷嶺</title>,<text>平明抵金谷。嶺路何嶄絶。危棧欝榮紆。脩坂亘嵽嵲。翳翳雲木暗。颯颯風泉咽。徒御色慘悽。我車行復輟。逶迤上峻磴。衆蠻紛羅列。崒彼富士峯。勢與他山別。半腹逗雲霞。高頂積霜雪。千秋標靈異。盛夏常凜冽。東南臨巨壑。鯨浪日盪潏。暘谷在咫尺。扶桑手可掇。觀覽亦旣富。險艱焉得說。矧我銜使命。馳驅矢一節。但知王事急。安能念飢曷。甞聞昔賢義。叱馭過九折。</text>
<title>大井川</title>,<text>始我乘海舶。水熱飛鳶跕。忽爾寒代暑。霜林隕冬葉。陸行又一旬。嶺坂多峻岌。東臨大井川。川廣闕舟楫。寒天忽霖霪。新漲浸原隰。洪濤莽浩渺。激湍互迴合。深可沒頂肩。淺猶及腰脅。行旅詎能通。善遊莫敢入。王程不可滯。我行日以急。淸晨來渡口。徒御各顧懾。州人競奔走。爲我謀利涉。徵發數千夫。分隊截流立。交杠護肩輿。引輓紛擁挾。危途得無咎。行李幸不跲。自我入是邦。列州勤應接。供奉亦云泰。客情殊不愜。迢迢戀京闕。黯黯懷鄕邑。朱顔日凋換。素髮自蕭颯。尙念使事重。夙宵懷靡及。且酌鴻池酒。聊以瀉欝悒。鴻池。地名。産上品諸白酒。</text>
<title>藤枝洞雲寺</title>,<text>藤枝洞裏足雲嵐。晩逐鍾聲入小庵。十月炎方霜氣薄。林間猶有未黃柑。</text>
<title>宇津谷坂 在岡部東數里。</title>,<text>嶺坂愁寒日。㫌旗翳晩嵐。人烟峯頂店。僧磬路傍庵。倦僕行穿竹。貧婆坐鬻柑。時逢好泉石。聊復駐征驂。</text>
<title>過淸見寺</title>,<text>淸曉山門得暫過。樓頭掃席白雲多。峯連富岳千秋雪。日湧扶桑萬里波。竹院不開僧入定。梅花初發客來哦。忩忩却別諸天去。王事關心四牡歌。</text>
<title>夜到三島</title>,<text>笙簫聲徹綵雲邊。幢節悠揚碧海天。今夜月明三島宿。此行方是十分仙。</text>
<title>富士山歌。謝緣長老。</title>,<text>日者。別宗大師。辱惠富士山諸篇。披復吟繹。頓令行旅忘苦。顧道路擾攘。未暇逐篇步和。畧搆長句一首。以謝盛意。且希雲壑長老雷炤。君不見富士之山何穹崇。乃在九州之外東海東。東海浩浩不見際。扶桑日月生其中。此地建國幾千年。厥初邈矣開鴻濛。鄒生騁說果不虛。竪亥健步曾莫窮。國無名山但積水。富媼上訴愁天公。一朝地拆波翻。神岳湧屹然。萬丈撑蒼穹。此事云在孝靈時。非如誕說欺愚蒙。蟠根逈壓大陸平。遠勢橫帶滄波洪。一朶亭亭玉芙蓉。常時雪霰長蒙籠。爽氣晨凝沆瀣精。寒光夜徹蛟龍宮。每年朱夏苦熱時。赤雲赫赫恒燒空。炎方草木焦欲盡。猶見山頭雪未融。上有深淵號天地。傍開邃穴生寒風。餘波汎濫散幾派。川澤縈紆瀉奔潨。復道年前有異事。山中十日天火烘。烟波蔽天晝晦冥。忽有一峯騰穹窿。仙區儘多靈怪迹。幻弄豈非眞宰工。我昔聞之願一見。今日星槎路始通。新晴駐車看山色。晩風一掃雲瞳矓。怳然身遊羣玉岑。瓊瑤觸目光玲瓏。頤神老師伴我行。爲言此是眞瀛蓬。往往白日聞笙簫。仙侶翩翩駕輕鴻。遊戱雲中人不識。骨靑髓綠仍紺瞳。桂旗芝盖倐來往。琪樹瑤草何蒨葱。惜乎僻在重溟外。古來見者唯秦童。千秋詞客少品題。賁餙獨有金華翁。金華。卽宋濂號。 若令置之中國土。何遽不若岱與嵩。我道此山固環瑋。吾邦亦有金剛䧺。金剛一萬二千峯。箇箇削玉多靑楓。安得與君一陟毗盧頂。細論二山形勝同不同。</text>
<title>箱根嶺 嶺。在伊豆，相模二州之交。</title>,<text>箱根蟠二州。山路何嶇嶔。逶迤走峻坂。合沓擁脩林。我行十月交。天寒雨霪霪。沉霧蔽厓谷。白日亦陰森。不謂大嶺上。復有湖水深。演迤數十里。渟滀幾千尋。有龍宅其中。舟入必見沉。靈怪信難測。魂𢥠不可臨。水性本下潤。何得在山岑。默觀坎艮象。細究造化心。惟精必合動。有陽斯包陰。妙用諒如此。斯理豈難諶。仁智以自勖。駐車費一吟。</text>
<title>小田原 昔北條院氏直者。守小田原。負險崛强。秀吉水，陸進兵。大戰勦平。庚寅使臣之來。秀吉東征凱還者此也。</title>,<text>關東䧺鎭小田原。北殿當年妄自尊。運去山谿餘險阻。時平民物見稠繁。新城樓閣豪華色。故壘風雲戰伐痕。凡楚至今渾已矣。吉酋三窟亦無存。</text>
<title>藤澤途中 亦名富士澤。在相模州。與武藏州接境。</title>,<text>客路行將盡。冬霖苦不休。天寒富士澤。地逈武藏州。愁鬢蒼爲白。征衣葛換裘。茫茫五千里。幾日理㱕輈。</text>
<title>大森村途中 在河崎。是日入江戶。沿路八蟠神宮最多。而此亦有之。制甚宏大。</title>,<text>此日方江戶。玆州亦海門。天垂遙野闊。雨過亂山昏。閭落紛千町。祠宮又八幡。傳聞品川舘。使者候征軒。</text>
<title>白石來訪至再。又以詩稿印本見惠。仍索余沿途所作。略寫十數首。㱕之。兼寄一律。</title>,<text>晁卿去後得斯人。光價東南擅席珍。乍接紫芝如夙昔。高吟白雪覺淸新。疎才豈有瓊琚報。交誼要憑縞紵親。海外奇聞歸可詑。武城文敎近彬彬。</text>
<title>次贈林祭酒信篤 民部卿。羅浮山人道春孫。弘文院學士春齋恕子。方爲國子祭酒。有二子。號整宇。</title>,<text>星軺十月武關城。誰贈詩篇慰遠征。祭酒蔚爲多士表。諸郞能繼舊家聲。一言托契眞非偶。兩國交歡各效誠。傾盖且須拚勝會。遆筒那得罄深情。</text>
<title>次贈林講官信充 信篤長子。方爲經筵講官。號翼齋。</title>,<text>思將紵縞共周旋。聞說君家代有賢。一世詞垣喬梓並。同時講幄棣花連。羅浮舊業知無忝。東武羣英莫或先。妙歲高才方日就。期君努力學淵騫。</text>
<title>次贈林講官信智 信篤次子。亦經筵講官。年二十五。號退省。</title>,<text>翩翩小陸擅名䧺。妙歲文章冠日東。蓮燭影侵華盖爛。錦袍光照霱雲紅。才高已與兄同列。仕早仍聞父敎忠。共道羅山餘慶遠。一門經術少如公。</text>
<title>次贈木菊潭寅亮 順庵貞幹子。方爲翰林。</title>,<text>孤槎萬里到滄津。惆悵家書若隔塵。我自越吟懷故土。君將鄭縞問行人。奇才竹箭寧專美。寶唾驪珠却遜珍。共說順翁留緖業。何時快觀鳳毛新。</text>
<title>次贈平霞洲元成 亦官翰林。</title>,<text>扶桑咫尺日高懸。城闕連雲氣色鮮。萬里仙槎來遠客。一時文苑盛諸賢。難將俚曲酬高調。豈有詞工奪化權。傾盖倘成賓舘會。夜闌銀燭飮寒天。</text>
<title>次贈高天漪玄岱 其先福建人。明亡來長崎島。仍仕于日本。方官翰林。能善草書。文亦有名。常有懷土之心。慷慨之辭。多發於文字。</title>,<text>聞說枌楡隔海城。福州西望渺雲程。子山羈思江關賦。莊舃悲吟故土情。緖業詩書三世舊。生涯萍梗一身輕。中華文彩今猶在。絶藝推君獨善鳴。</text>
<title>雪中。送酒於幕府諸君。題一絶。</title>,<text>歸計差池歲色闌。客窓風雪不禁寒。寬愁自有盃中物。要與諸君竟夕歡。</text>
<title>次觀瀾三宅緝明韵</title>,<text>彤庭鍾鼓響行人。朝日東關喜氣新。縹緲雲烟開萬戶。參差宮闕擁重闉。申盟與國千年好。播詠詞臣隻字珍。幹事不愁波路險。一生忠信質蒼旻。</text>
<title>次藤原拾遺基珍韵 以引礼官。導接三使於傳命及宴見之日。</title>,<text>馳驅半歲涉長程。兩國交懽各盡誠。最是拾遺勤相禮。一詩持贈荷深情。</text>
<title>布袋像 倭皇子一品親王家物云。島主送言乞詩。故題送。</title>,<text>物是空空身是幻。忘身與物始爲高。看師袋杖眞多事。放去收來亦太勞。</text>
<title>使事旣竣。行當復路。菊潭木寅亮。以三律見贐。走筆謝之。此在未受復書前一日。</title>,<text>天時日南至。王事客西歸。路熟行無碍。身輕快若飛。馬寒衝雪色。貂煖避風威。尙憶初脂牽。端陽細葛衣。其二萬里一爲客。半年今始歸。明朝四牡發。幾日片帆飛。去得波神護。行收屛翳威。新春閶闔裏。好覲衮龍衣。其三一會遅傾盖。吾行已告歸。桐牋勤遠贐。華翰更追飛。溫子眞堪語。王商豈有威。驪珠携滿袖。光動使臣衣。</text>
<title>次謝南海祗正卿 方爲紀府文學。</title>,<text>滄海明珠出。東南擅國珍。含光澄濁滓。味道嗽玄津。自是才超俗。還看德照隣。襟期孚遠客。文字結良夤。浩蕩源流大。輝煌藻采新。交情紵與縞。高調雪兼春。可但詩無敵。兼能筆有神。不愁淹異域。頗喜得同人。傾盖嗟乖願。傳筒豈厭頻。微陽添弱線。明日動征輪。萬里行浮鷁。三山阻馭麟。雲濤杳無際。回首隔音塵。</text>
<title>次東叡法王日光山韵。奉呈別宗長老詞案。</title>,<text>未覩名山勝。徒聞寶界淸。入簾雲霧氣。撼戶瀑流聲。畫豈形容得。詩因夢想成。東遊有遺恨。仙賞負平生。別宗。贈我日光八景圖。故及之。</text>
<title>次別宗十六韵律 到東武。聘禮旣畢。次別宗長老賀詩韵。</title>,<text>舟車萬里事通隣。盛夏東征過小春。王事豈曾愁遠役。壯心元欲騁遐垠。山河表裏開都會。城闕逶迤控海津。累世太平承富樂。百年煕運掃荒迍。已修邦典敦三禮。爲迓行人設九賓。客舘穹崇依淨界。饔官絡繹送兼珍。金宮盛饗歌鳴鹿。綺席仙羞飫擘麟。列國觀風慚季子。廣庭陳樂命伶倫。多儀捴是中心貺。異眷初非故事遵。况有高僧勤遠儐。相隨半歲卽良因。沿途迭唱文詞湧。接席淸談氣味淳。天外壯遊同跌宕。客間孤抱奈酸辛。音書故國經時闊。節物殊方改候頻。雪色蕭蕭侵鬢改。梅花的的返魂新。遙瞻北斗中宵立。此去東韓幾日臻。願借浮杯催渡海。聖君應念飮氷臣。</text>
<title>辛卯十一月日。對馬州太守平義。方書岡林竹所所寫書軸之後。</title>,<text>終古人才局一邊。筆家諸軆有誰全。多君手法能臻妙。滿目雲霞耀彩牋。</text>
<title>旣受國書。因有犯諱字。請改不得。反以我我國書。有犯日本諱者。要我先改。不得已馳啓我國。離發江戶。途中口占。作疊字軆。</title>,<text>東來東武滯三旬。小暑離鄕過小春。客路愁風復愁水。夷情爲獸又爲人。歸心可樂不知樂。王事旣竣還未竣。飛舶得迴吾得返。煩憂欝欝向誰陳。</text>
<title>六鄕江</title>,<text>此日辭東武。何時到故邦。將浮萬里海。先渡六鄕江。夜月喧笳鼓。寒風卷旆幢。歸猶未竣事。那得我心降。</text>
<title>未到箱根嶺。憇一村舍。有小園飛瀑。甚奇。</title>,<text>林下穿飛一道泉。寒聲颯颯到窓前。行人愛此忘歸去。聊復高吟抵夕天。</text>
<title>次贈淸見寺僧陽春。見寄之作。</title>,<text>看君詩語更思君。回首鰲山隔暮雲。惆悵客窓孤枕夜。竹間飛瀑夢中聞。</text>
<title>次別宗師</title>,<text>炳炳男兒報國誠。異方誰與訴衷情。終年遠役君休問。王事關心白髮生。</text>
<title>次駿河州舘伴石河藏人源貞貴見寄韵</title>,<text>東遊萬里復西之。賓舘逢君若舊知。一別迢迢箕斗隔。碧天無際海無涯。</text>
<title>鳴海雪中。有人折花揷竹來呈而乞詩者。題贈一絶。</title>,<text>誰將雪裏花。揷此靑靑竹。持以乞吾詩。知君應不俗。</text>
<title>鳴古屋。有士人大田東作者。投詩乞和。題贈。</title>,<text>海外神山是丈萊。仙槎遊賞儘奇哉。境超康樂曾臨嶠。詞謝興公舊賦台。王事半年猶未了。客懷殘臘倍難裁。淸詩解慰愁時意。知子翩翩不世才。</text>
<title>尾陽稻葉茶屋。題贈候人。</title>,<text>煖酒仍深酌。寒天且少留。沿途供頓盛。最是尾張州。</text>
<title>又有一人。以獨不得詩爲歉。走草贈之。</title>,<text>竹屋金爐爲客開。候人爭歡煖寒杯。起川此去無多遠。分付車徒莫更催。</text>
<title>大垣途中。遇雪志懷。</title>,<text>行役支離鬢半皤。客間流序轉跎蹉。風濤萬里孤槎影。原隰三旬四壯歌。北極星辰雲外隔。南天雨雪臘前多。沿道物色皆堪賞。王事關心廢日哦。</text>
<title>今次館次。贈叔山辻守參。</title>,<text>玉節半年歸故國。寒梅殘臘吐新英。前宵積雪埋平陸。明日孤槎泛大瀛。季子紵裘情豈淺。陳遵尺牘得爲榮。知君不是沉淪者。努力昌辰試善鳴。</text>
<title>醒井</title>,<text>行子天寒戀玉甁。驛亭何處酒旗靑。蠻童强說靈泉驗。那識吾心不願醒。</text>
<title>佐和城。次贈小松寺僧泰源。</title>,<text>孤槎萬里遍蓬瀛。江國繁華又此城。漁戶夕烟商舶集。竹林晴雪寺鍾鳴。山人自有湯休句。使者多慚藺子名。鄕思日催㱕去晩。驛程殘臈訪梅兄。</text>
<title>日光山八景。爲祖緣長老作。</title>,<text>春星未落宿雲低。花氣冥冥樹色迷。地近扶桑天早曙。金雞催日五更啼。小倉春曉其二山下孤烟起竹離。兩三村屋晩炊時。籠花織柳依微色。添却詩家一格奇。鉢石炊烟其三洞裏深潭卧老龍。有時行雨暗千峯。須臾日出雨聲止。潭影雲光濃復濃。其四炎天樓閣欲生寒。千尺飛流落翠巒。時有游人來入洞。錯疑雷雨鬪林端。寂光瀑布其五山前秋水浸山平。涵得氷輪徹底明。輸與高僧常管領。心將此境較誰淸。大谷秋月其六仙家花木四時宜。留得長春色色奇。唯有一山楓樹在。每年秋意獨先知。鳴虫紅楓其七長橋百尺偃垂虹。欲訪靈源路可通。最是夕陽山色裏。一筇僧影盡欄東。山菅夕照其八層巒縹緲厭羣峯。高頂長時素雪封。堪與富山相伯仲。東西雙聳玉芙蓉。黑髮晴雪</text>
<title>次緣長老咏雪十二韵</title>,<text>南天逢積雪。朝日藹浮華。地上鋪瓊屑。空中撒玉沙。如風初起絮。何樹不開花。色暎仙人氅。寒凝學士茶。乾坤淸可喜。徒旅凍堪嗟。眼眩氷山矗。身空玉洞谺。暗暗愁似病。兀兀坐如跏。使事何當了。歸期恐又差。吟憐梅萼動。行逐酒帘斜。甁鉢遙隨客。珠璣爛照車。那知郢人曲。今出梵翁家。欲和才全退。離愁謾自加。</text>
<title>贈草津茶屋主人</title>,<text>森山西畔草津東。茶屋蕭然竹樹中。多謝主人能醉客。雪天寒意藹春融。</text>
<title>琵琶湖</title>,<text>江州百里大湖寬。西北羣山倒影寒。一帶園林臨鏡裏。千家樓閣入雲端。漁梁晩照炊烟合。神庙幽篁霽雪殘。別有平康佳冶盛。綠帘齊處捲簾看。</text>
<title>謝玉林堂主人贈墨</title>,<text>玉林玄玉小龍香。妙法知君學仲將。試向晴窓磨古硯。淡雲濃霧滿池光。</text>
<title>古川法印畫師來見。余在江戶時。欲爲啚像云。盖關伯所命送云爾。以詩追寄。</title>,<text>傳神何用倩長康。自識生來貌不揚。願借寰瀛啚一幅。葉舟容易到吾鄕。</text>
<title>舟下淀浦夜。賦五絶。用壺谷韵。</title>,<text>長河憶泛暮秋時。歸日偏驚節序移。惆悵故園殘臘盡。梅花應恠我行遅。其二多少漁村傍石磯。去時蘆渚雁初飛。今來正値千山雪。頗似王猷興盡歸。其三雲月蒼茫北斗橫。滿天風露客魂淸。篙師且莫催搖櫓。船到中流自在行。其四城頭列炬散棲禽。霧裏千村竹樹森。夜久月光看更好。湖風吹闊半天陰。其五金罏銀燭夜將殘。爛醉豪吟不怕寒。湖上月明風浪靜。一船歌笑度平灘。</text>
<title>題畫爲白石作</title>,<text>漠漠雨中山。依依烟裏樹。漁人撑小舟。㱕去江天暮。</text>
<title>愛蘭堂。爲宅棟兄弟作。宅棟兄弟。以其父愛蘭。故爲搆愛蘭堂。求余詩甚懇。</title>,<text>幽香郁郁紫莖寒。九畹秋光靜裏看。共道此翁兼種德。庭前還有謝家蘭。其二諸郞綵服日趍陪。蘭馥菲菲入座來。馨膳潔餐知不乏。北堂最夕詠南陔。</text>
<title>次贈宅以寧</title>,<text>萬里重溟幾日過。客舟明發渡難波。詩篇足替佗時面。勝駒一曲歌。</text>
<title>又贈宅以寧</title>,<text>去日江城秋欲殘。㱕時氷雪被重蠻。鄕書斷絶年光暮。客路蒼茫海色寒。一榻逢迎那易得。異邦懷抱苦難寬。煩君莫問詩多少。但覺羇愁攬萬端。</text>
<title>次贈宅棟</title>,<text>官館寥寥愁思多。此時何惜一相過。人生會面知難再。明日孤舟欲渡河。</text>
<title>次贈江戶僧興山師</title>,<text>大松禪院武關東。三島烟霞咫尺通。聞說高僧多道氣。新詩恰有遁休風。</text>
<title>次贈江戶僧丕山師</title>,<text>遙持玉節畧扶桑。槎上平看出日光。山衲亦能工述作。也知文敎屬方昌。</text>
<title>緣長老新得御賜屛風。有源三郞騎馬渡海啚。長老。卽源氏之裔。追感有詩。余和之。</title>,<text>英姿畫裏颯餘威。躍馬超溟古所稀。始識君家前烈在。九重恩賜倍光輝。</text>
<title>河口奉別陀巖 緣公一號 長老。不勝悵黯。略搆兩律。用替留衣。</title>,<text>異域新知得老師。東行千里鎭相隨。秋深淀浦齊搖櫓。雪霽琶湖細和詩。今日便成三笑別。此生寧有再逢期。唯應一片頭陀月。長照藍溪緬憶時。其二西歸何日可忘師。飛錫征軺憶共隨。鉢石烟霞移活畫。士峯晴雪入新詩。浮生聚散渾如夢。來世夤緣豈有期。一曲離歌數杯酒。浪華津上月明時。</text>
<title>又次長老韵。贈別。</title>,<text>長河瀰瀰月流輝。杖錫沙頭相送歸。極目雲波五千里。可憐鳧雁北南飛。</text>
<title>舟中。與洪書記聯句。用申竹堂與朴眞卿聯句韵。</title>,<text>臈月天猶暖。年 沙洲曉不寒。銀河迴玉節。命九 金舫倚雕欄。轇輵簫笳動。年 騈闐士女看。路長愁日短。九 風靜覺波安。旅鬢難禁白。年 衰顔欲付丹。瀉懷詩律細。九 排悶酒膓寬。近岸新梅綻。年 遙山晩雪殘。㱕心弦劈箭。九 徂序坂跳丸。地設城濠壯。年 園藏橘柚攢。鴃音聽已慣。九 腥錯飫難餐。幾日尋𩿨社。年 餘年載鶡冠。緬思藍水曲。九 新長碧琅玕。年</text>
<title>船屋題壁</title>,<text>半年爲客滯天涯。却上歸舟似到家。一日帆風數千里。釜山前路未應賖。</text>
<title>河口久滯。次南書記 聖重 韵。</title>,<text>歸心夜夜北辰邊。鄕國迢迢曷月旋。河岸帆檣脩竹外。坂城樓閣畫橋前。寒雲漏日留餘照。暮雪漫山失舊巓。殊域坐看殘臘盡。故園梅柳自新年。</text>
<title>十二月二十一日夜。在河口舟中。聞有飛船。欲寄家信。而歲暮羇思。益不自聊。燈下走筆。得述懷六百字。寄呈仲氏案下。兼示子姪輩。聊以替赫蹄而已。不可謂之詩也。</title>,<text>六月釜山舘。一得吾兄書。書來今幾月。忽已及歲除。南雪亦盈尺。北地應苦寒。吾兄當此時。寢食能平安。無家常僦屋。一年三四遷。不識別來後。猶住南山前。原憲貧非病。陶潛心自遠。生涯甘淡泊。城市亦隱遯。兄不恥弊縕。嫂亦安布裙。窮約人不堪。處之常欣欣。所以小弟心。亦不憂其貧。唯是兄與嫂。抱痾恒吟呻。况無一男子。可能奉藥餌。以玆傷我心。思之涕交泗。㝡是丘嫂家。萬事尤可念。百口日頷顑。豊年常不贍。弱嗣尸宗祀。何以供鼎俎。今冬兩度祭。恨我不得與。阿文頗力學。庶幾無忝墜。諸弟年已多。奈無勤苦志。先兄不食報。所期者若屬。云胡不自勖。以貽吾心慼。丘嫂又早衰。爲養日以急。揚名與顯親。孝子宜汲汲。兩福好在否。前後夢見之。常憶別我時。啼呼臨路歧。阿趾近何狀。讀書能幾卷。閉門善將攝。無忘舊題扇。諸稚森在目。一孫最關情。遠念麻浦妹。兼憶樊溪兄。春草謝家池。花樹韋氏園。一別恰半歲。悵惘難且言。關軺喜遄返。銓席聞恩除。京兆務應煩。湖縣治何如。仍悲二連孝。將闋三年制。顧言不可見。一日魂九逝。吾行不須問。所伏唯王靈。玆遊契昔夢。一棹凌滄溟。繁華大坂城。壯麗東武州。一宿福禪寺。再上淸見樓。箱根澤浸嶺。士峯雪滿天。飮氷六千里。賦詩三百篇。玲瓏漆筍輿。照耀黃金舫。緣戺鋪綵罽。繞舘垂錦帳。儐价日踵門。牧守爭導行。前後去來間。十饗勤送迎。三登國王殿。遂觀內庭樂。蘭陵破陣譜。天寶太平曲。中華所不傳。海外欣得覩。自有交聘來。優禮曠今古。供頓旣云侈。觀覽亦已多。雖當快意處。奈此羈愁何。憶我初發軔。榴花方始開。終年未言歸。海上見新梅。悠悠戀宸闕。渺渺懷鄕山。河口又繫纜。幾日出下關。前途三大海。得風乃可越。萊山返槎期。可在春正月。以此好相待。勿復勞遠思。明發有歸使。對燈題此詩。</text>
<title>次緣長老淀浦寄示之韵</title>,<text>萬年山在白雲邊。聞有高僧卓錫泉。暫爲行人煩一出。秋風同上泛湖船。其二千里相隨絶海邊。愛君詩思湧如泉。當時陸子黃金槖。爭似驪珠照客船。其三聞君已過淀河邊。歸卧雲林嗽石泉。行李至今猶阻滯。室津風雨繫樓船。其四歲色將窮久客邊。故鄕歸梦繞林泉。茫茫海路何時盡。欲借禪家大願船。</text>
<title>牛窓夜泊。聽金碩謙彈琴。次香山聞箏韵。</title>,<text>天末迢迢戀玉樓。南音彈出望鄕愁。明朝又是歲除日。一夜行人俱白頭。</text>
<title>廿八日立春。舟中口號。</title>,<text>新年暗逐斗杓迴。客路光陰倍覺催。節物空憐春菜細。歸期已負臘梅開。家鄕杳邈誰傳札。僚佐從客且擧盃。幾日東風能借便。一帆飛到永嘉㙜。</text>
<title>備前守源綱政。於舟行過境時。前後勞問。特至餽儀絡繹。聊以一絶謝之。</title>,<text>滄波萬里未歸身。流序居然又一春。地主多情勤問訊。香醪綺饌遍舟人。</text>
<title>除夕。次從事韵。</title>,<text>紫極東風轉。靑旂淑氣新。宮梅初殘臘。池柳自知春。大化均天澤。群生樂聖辰。君王萬機暇。經史日應親。其二老覺光陰迅。愁添鬢髮新。萍逢異鄕客。松梓故山春。王事歸何日。人情感此辰。南游盛茵鼎。臉泫輒思親。其四支離此行役。又見歲華新。泛海何多日。還鄕好伴春。不眠吟永夜。賖酒答佳辰。孤抱無人問。寒燈獨自親。其四節序看看改。羈懷日日新。終年長在路。絶國又逢春。海岸維舟夜。蠻村爆竹辰。遙憐西郭宅。梅發索誰親。</text>
<title>次靑坪述懷韵</title>,<text>海天冥冥海雲黝。風濤入夜喧浦口。此時遠客愁不寐。起上舵樓飮斗酒。高歌激烈意拂欝。腰下龍泉正怒吼。如何終歲飮氷役。淹速專由一蠻醜。渠云可住我難行。我或欲左渠必右。低頭伈伈一聽渠。誰識男兒膽如斗。微渠處處苦留連。我行胡爲濡滯久。速之便怨近卽驕。小人難養如妾婦。無寧默默地忍之。萬事從他多掣肘。蓁蓁蝮蛇滿百粤。卉服文身不可友。何當舍爾去超忽。約束螭龍駕蚴蟉。帆風一日數千里。得意滄溟奮鷁首。藍洲歧島一瞬過。釜浦菜山片時走。然後得返江湖上。餘年好作漁樵叟。</text>
<title>韜浦福禪寺除夕。用唐律韵。</title>,<text>縹緲鰲頭最上㙜。八窓簾箔倚天開。烟生極浦斜暉斂。雪罷遙山霽色來。海內幾人能此會。天涯遠客得重迴。秋風不盡登高興。又醉新年栢葉盃。</text>
<title>次高達夫除夜韵</title>,<text>禪樓終夜耿無眠。却筭歸程更惘然。日下長安何處是。天涯遠客經年。</text>
<title>壬辰元朝</title>,<text>新年猶作未歸人。昨夜槎頭望北辰。遙想九門淸漏曉。百官簪珮賀王春。</text>
<title>再次靑坪韵</title>,<text>泄霧噴雲天色黝。烟雨冥冥暗洋口。舟中獨坐望鄕客。愁對新年栢葉酒。滄溟極天歸路敻。夜夜風濤雷怒吼。殊方不可久滯滛。墨齒雕題看亦醜。島中小兒强解事。牽掣行人任左右。周流萬里閱寒暑。故國山川隔箕斗。遙憐西郭數𤱈宅。園竹庭梅待我久。平居飮啄有蔬水。眼前怡愉列兒婦。生人此樂足稱意。不願金章繫我肘。如何來作絶海客。峒獠谿蠻與爲友。車前虺蝮互䗊蚺。舟外蛟螭騰蚪蟉。回首麾下五百人。太半少年成白首。尙仗王靈輕涉險。風神水恠爭奔走。何時歸奏北闕下。去作藍溪釣月叟。</text>
<title>次東郭韵</title>,<text>王事經年滯客舟。逢春一倍長羈愁。潛郞舊秩憐華髮。持節新榮愧黑頭。遙浦夕陽何郡郭。亂峯殘雪上關樓。明朝欲向藍歧去。爲報東風吹莫休。</text>
<title>連日遇好風。舟行數三百里。或犯星夜。東郭詞丈。虞其不虞。詩以諷之。次韵謝之。</title>,<text>水行遇順風。有時不計程。所以遠涉者。占風不厭精。我舟屬西歸。適與東風幷。好會不可失。風候朝夕更。况我破浪志。宿昔慕宗生。星槎凌斗牛。海路屛蛟鯨。忠信固所仗。險艱焉足驚。陽候護我楫。飛廉導我行。興來倚舵樓。吟嘯氣崢嶸。煩公莫漫憂。其濟荷聖明。</text>
<title>再次舟字</title>,<text>冥冥風雨阻行舟。薄暮長洲動客愁。歲色已看迴斗柄。歸心無奈折刀頭。殘年晩計懷藍水。上日朝參想玉樓。破浪狂啚眞自誤。天涯此幾時休。</text>
<title>又次東郭韵</title>,<text>自我奉使節。夙宵鶩王程。豈不恤飢渴。所期殫忠精。終年萬里役。一日千愁幷。居然歷寒暑。歲籥亦已更。元朝發韜浦。日夕東風生。張帆縱飛鷁。伐鼓遁穹鯨。舟人競歌笑。余亦眠不驚。莫是有神助。三日快意行。赤關知近遠。元山露崢嶸。行當不崇朝。理楫待天明。</text>
<title>次東郭三疊舟字</title>,<text>宮洲日暮繫歸舟。一雨還添遠客愁。萬里心懸天北極。幾時身返海西頭。經年使事慚完璧。半世詩名謝倚樓。幸有丈人同此役。客間吟哢不曾休。</text>
<title>又次東郭韵</title>,<text>幼余苦顓蒙。向學述所程。人慚賈生才。業謝韓子精。尙賴提撕力。辛勤誨督幷。兒童今老大。歲月曾幾更。東槎急才賢。華國煩先生。亢藝擅屠龍。壯志思膾鯨。文章萬丈焰。坐使殊俗驚。聞昔車復元。亦甞有此行。那能及夫子。盛名高崢嶸。惜哉世不識。寃氛燭天明。</text>
<title>靑坪和舟字見惠。走筆謝之。</title>,<text>海口風濤夜撼舟。客中人日更堪愁。不聞綵勝頒天上。誰把新梅寄隴頭。心似子牟長戀闕。情同王粲欲登樓。開懷賴有詩筒在。百遍相酬且莫休。</text>
<title>次芳洲雨森東韵</title>,<text>浦雪山雲欲暮時。蓬窓孤坐兀如癡。天風不借㱕帆便。歲月還同激箭馳。客久顚毛看易變。寒多酒力也難支。鄕國樂事眞堪戀。梅下春盤菜剪綵。其二久客天涯度歲時。新春猶未賣吾癡。不愁博望乘槎遠。甞慕王尊叱馭馳。魚雁豈通千里信。餼牽空費列州支。藍湖㱕計今全晩。昨夢苔磯理釣絲。其三飛騰非復少年時。夙志桑蓬悟大癡。漲海孤舟頻出沒。重關四牡任驅馳。㱕心似水誰能制。病骨經冬僅自支。一月阻風懷轉苦。無何吾欲學袁絲。</text>
<title>次東郭韵</title>,<text>兩三茅屋夕烟生。繫纜沙頭緩步行。却倩象胥詢土俗。更逢漁子問湖名。人傷瘴濕多成病。地足雲嵐少放晴。此去下關猶百里。好占風候莫貪程。其二危途着處飽辛艱。十日風波阻赤間。客棹乍依烟際岸。人家多在浦邊山。村巫擊鼓迎神舞。蠻子穿魚換酒還。㱕路不愁淹滯久。賞心猶得片時閑。其三悄倚孤蓬送夕暉。客中佳節倍思㱕。霏霏海霧連村合。點點寒鴉繞樹飛。月到今宵方滿魄。風從何日好收威。梅窓欲和烏川句。百載追從可庶幾。是日。適値元宵。其四繁陰欲雨暗烟嵐。蓬底昏昏睡味甘。滄海怒濤豗夜枕。故園芳草夢春潭。天涯行役何當了。身外功名本不貪。差喜壯遊酬宿債。一年吟賞遍東南。</text>
<title>上元舟中。次南書記韵。</title>,<text>天涯爲客歲華新。又見今宵月滿輪。遙想長安行樂地。滿城歌管踏橋人。</text>
<title>阻風。久滯下關。殆浹一月。而長州供頓之殷。問訊之勤。實出尋常。不任感戢。謹以一詩。仰呈太守案下。兼謝日昨硯石之惠。</title>,<text>去歲中秋赤關宴。邂逅一識君侯面。君侯白晳美風儀。千騎東方領海甸。秩兼民部大輔尊。世襲名州眞食衍。靑絲五馬赤羽旗。出入道路光輝炫。腰間陸離七星釼。手裏團圓明月扇。綺席淸樽夜秉燭。相逢一笑回英眄。忩忩傾盖不盡驩。別後寒暄亦已變。我行新春又到此。君在東關不可見。尙勑州人勤應接。問訊絡繹煩廚傳。㱕舟阻風久凝滯。浹月供頓猶不倦。舘宇宏敞結搆新。帷帟照耀文錦絢。煎鴻臛蠵列鼎俎。膾鯉炰鼈充肴膳。餦餭粔籹問醇酎。香橘霜橙滿盤薦。久客渾忘旅食苦。餘波至及輿徒賤。別有嘉貺當縞帶。一雙紫玉文城硯。文字城邊硯海間。古來美石奇珍擅。良工劉作方圓制。如璧如珪琢又鍊。刻得蟠龍龍蜿蜒。髣髴雲霧隨雷電。居然至寶落吾手。不煩端溪祭金線。唐賢奉使得巨璞。杜老有詩興歎羨。亦有欝林廉太守。舟上猶擕石一片。持㱕欲問賣卜人。美價不翅東南箭。染翰眞宜演絲綸。行將起草明光殿。不然遊戱山窓下。閑中恣意題詩卷。慇懃厚誼未可忘。每到臨池輒戀戀。所嗟此世難再逢。人生一別如鴻燕。</text>
<title>次人韵</title>,<text>經年遠客思悠悠。又遭風波十日留。欲把古琴彈一曲。南音凄切更添愁。</text>
<title>夢侍天顔志懷</title>,<text>夢裏分明拜至尊。新春喜氣滿千門。覺來身在孤槎上。無限滄波曉月痕。</text>
<title>次贈周南平孝孺</title>,<text>春日維舟碧海隅。逢君一笑愛君才。淸新席上梅花句。直透詩家妙境來。</text>
<title>次謝白石源君美贈別之韵</title>,<text>絶海逢奇士。其人有盛名。尙思賓舘夕。風雪一尊傾。其二別恨問何似。滄溟無際涯。東關今夜月。應憶此孤槎。</text>
<title>梅窓春色早分韵。得五言。五首</title>,<text>盛夏肇戒途。涉春猶未迴。無端淹異域。忽復見新梅。梅花開已遍。客心日以催。風波迷故國。尺書久不來。沉憂未可任。且須酌金罏。其二金罏雖自酌。我心焉得降。垂垂一樹花。的的近蓬窓。春色自知時。客行猶異邦。魚龍互出沒。波石相舂撞。一月仍惡風。何日放㱕艭。其三歸艭未可放。日夕愁殺人。始我筭行期。謂不待新春。如何到此地。又復淹三旬。遙憐藍水上。梅柳日應新。歸歟白𩿨社。戴我烏角巾。其四角巾衡門下。晩年甘偃息。偶然膺使命。天涯換歲色。晨起傍寒梅。引領懷故國。滄波杳無際。欲往不可得。幾日返初服。餘年詠聖德。其五聖德覃遠邇。百蠻盡顚倒。微臣乏使才。幹事苦不早。經年未言㱕。積憂令人老。尙思圃隱翁。吟梅寫懷抱。遺蹤邈難追。悵望博多島。</text>
<title>安德祠 源賴朝之難後。白河皇后。抱安德天皇。溺水云。</title>,<text>殤君往事問如何。蠻俗猶傳後白河。茅屋一間餘舊像。竹枝千古動悲歌。年年芳草添愁色。夜夜長洲咽恨波。過客欲將丹荔奠。春風停棹碧山阿。</text>
<title>題集僧富士山啚障子</title>,<text>天畔奇峰雪色寒。向來吟興未全闌。啚中更對眞顔面。却勝前宵夢裏看。</text>
<title>金始南乞得一詩。以爲他日替面之資。贈之。</title>,<text>行役支離鬢欲絲。海途艱險備甞之。他時却返城西宅。共說歧洲久滯時。</text>
<title>贈平方直</title>,<text>知君三世護星槎。自有忠勤繼故家。同去同來萬餘里。可堪分手隔天涯。</text>
<title>贈平倫之</title>,<text>間關海陸幾千程。多荷辛苦護客行。怊悵釜城歸泊日。停橈相別若爲情。</text>
<title>贈別雨森東</title>,<text>絶海誰奇士。芳洲獨妙譽。能通諸國語。且誦百家書。落拓寧非數。才華儘有餘。明朝萬里別。回首意何如。</text>
<title>謝贈雲壑集長老</title>,<text>海陸元殊域。儒禪自異門。誰知博望使。偶近給孤園。雲嶺隨飛錫。春洲對別樽。陀巖分手恨。到此更銷魂。</text>
<title>謝贈源篤</title>,<text>我愛春洲子。高才正妙年。他時如見憶。須撿篋中篇。</text>
<title>題秋澤慕景圖</title>,<text>澤國秋陰逈。遙山夕照微。無人問淸境。獨鳥自知歸。</text>
<title>追和莘野伊藤言見贈韵 伊藤言。字思忠。賀州人。與緣長老同鄕。余與緣公別於河口舟中。言以一絶贈余爲別。忙未卽和。今始步韵追寄。</title>,<text>歸舟已到海西濱。淸範何由得再親。怊悵別時今不忘。夕陽殘雪過難津。</text>
<title>題贈嚴廷輝</title>,<text>十載何曾一日離。險夷無處不相隨。縱令爾我俱頭白。能忘 去聲 孤槎泛海時。</text>
<title>二月二十五日。自佐須浦離發。舟過水宗。望見萊山。喜賦題船壁。</title>,<text>長風半日度滄溟。眼底萊山歷歷靑。看取六船人五百。一時爭頌聖君靈。</text>
<title>風雨驟至中洋。船船相失。迷不知所向。滿船無人色。危急不可言。率賦一詩。</title>,<text>中洋風雨湧層濤。舟上黃頭哭且號。夷險百年唯一節。此身生死等秋毫。</text>
<title>夜益深。雨益急。天色如漆。咫尺不辨。因風放船。任其所之。三更。舟自泊於釜山之龍堂村前港。實天幸也。聞副使從事船次第來泊於近地。喜甚却賦。</title>,<text>冥冥風雨海天昏。波蕩孤舟覆又翻。利涉敢云忠信力。生還都是聖明恩。漁村縱陋猶安枕。沽酒雖酸且盡樽。朝日盍簪知不晩。此懷要與兩公論。</text>
<title>聞相臣陳箚。㙜閣論啓。有拿問之命。</title>,<text>經年海路始言歸。歸日朝廷足是非。自有昭昭天鑑在。且須含笑就圓扉。</text>
<title>李生 松齡 輓</title>,<text>湖鄕善士少如君。志行平生逈出群。頗喜往年同僦屋。尙思閑夜細論文。陳蹤莫問荷塘月。後約難尋竹谷雲。况是高堂封篋痛。等閑行路不堪聞。其二春風匹馬戒㱕途。却爲吾行半日須。江上相逢如夢寐。人間此別卽泉壚。身名寂寞終三削。後事凄凉只一孤。湖夜追遊今已矣。會從蒿里奠生蒭。</text>
<title>李鼎叔 必重，趙叔章 文命，沈共甫來訪。聯句。</title>,<text>一卧江村少往還。年 尋君繫馬柳陰間。向來離別愁雲海。章 今日逢迎對玉山。身外任他浮世謗。鼎 忙中猶得暫時閑。慇懃醉後留佳句。共 高詠樓頭各解顔。年其二使節新從海外還。江頭高卧翠微間。年 魂驚洋裏千層浪。眼闊湖邊數點山。鼎 浮世榮枯同夢幻。滄波鷗鷺並淸閑。共 相逢一笑分欄坐。俱是經年別後顔。章</text>
<title>更用聯句韵</title>,<text>高樓吟嘯不知還。野色江光几案間。世路卽今危鰐海。逐臣從古愛龍山。毁譽無定何妨閙。飮啄隨緣好是閑。邂逅諸君消永日。陶然一醉破愁顔。其二新詩未就未宜還。且聽黃鸝綠樹間。賈舶競來潮滿浦。游人欲散日銜山。名區本自饒佳致。恩譴猶能辦蹔閑。永夕逢塲須盡醉。肯敎憂惱上吾顔。</text>
<title>尹判書 以道 挽</title>,<text>鶴髮韶顔氣味溫。蕭然杖屨郭西園。平生名德終無玷。餘事文詞若决源。暮境自登卿月貴。朝端咸仰老星尊。先人執友今全盡。庚子同年更孰存。其二高軒去歲枉離筵。別語慇懃是大篇。㱕日正期床下拜。凶音何遽獄中傳。棋樽洛社傷心地。花樹西門掩涕邊。卧病江潭違執紼。虞歌欲奏重悽然。</text>
<title>吳敎授 德讓 以三乘閒。冒雨見訪於江村。以詩見贈。卽席次韵。</title>,<text>寥落江村謝舊知。新交多意數相隨。雲㙜薄宦書生老。蓬戶高才谷老推。憐我久淹公幹疾。羨君頻問子雲奇。潮聲雨色添詩興。笑倚危欄勸一巵。明谷先生。有贈吳詩曰。誰知蓬戶有奇才。</text>
<title>李國彦，李子始，崔孝伯，李尙輔諸益見訪。聯句。</title>,<text>憐君閉戶此江濱。輔 並轡來尋咲語新。彦 日域經年纔返節。始 烟波隨意獨垂綸。年 風微院落槐陰轉。始 雨過郊墟麥浪均。輔 白簡丹書俱不惡。且從閑處作閑身。孝</text>
<title>夜陪仲氏。聽雨口號。</title>,<text>不恨淸朝作逐臣。江湖從古着畸人。天倫况有團圓樂。野趣偏甘寂寞濱。正喜連床聽夜雨。方知出郭少風塵。藍溪漁稻秋應好。幾日㱕歟更卜隣。其二永愧秦廷完璧臣。還羞漢畤買田人。向來壯觀竆天外。老去閑情托海濱。野服會尋三逕約。朝衣久厭十年塵。舊時交友行將謝。沙鳥溪魚與結隣。</text>
<title>夜坐口號</title>,<text>一雨高樓生夜凉。漁梁遠近亂燈光。誰知楚客行吟地。領得江湖趣味長。</text>
<title>渼湖小東樓雨作</title>,<text>東來身世伴漁翁。一卧滄洲万念空。高閣捲簾風雨夕。隔江烟樹畫啚中。</text>
<title>寧海安使君 時相 臨行。再書遠存。以餉魚酒。詩以謝之。兼抒別懷。</title>,<text>嶺海君將去。江潭我索居。多情送魚酒。累牘問樵漁。峽樹新凉動。郵程積雨餘。蟬聲淸滿聽。別思更何如。其二鳥嶺人間險。何如世路危。方知鳧舃客。不羨豸冠時。僻邑靑山裏。高㙜碧海湄。鳴琴應有暇。詩札慰相思。觀魚㙜。在海上。卽府中佳境。</text>
<title>夜坐呼韵</title>,<text>白露靑楓雁下汀。夜凉秋思滿虛亭。風塵屑屑元非志。世事紛紛不願聽。㱕去會尋藍水約。向來多愧草堂靈。人生適意蓴鱸在。何必江潭怨獨醒。其二蒹葭楊柳逈連汀。秋氣蕭森水上亭。霽後山光憑几得。夜闌虫語隔窓聽。窮愁也復親文字。痛飮非關養性靈。淸福卽知天餉我。邇來槐國夢初醒。</text>
<title>秋懷二首。次卷中韵。</title>,<text>罪大明時譴。身閑盡室僑。向來鵬運海。今日鳥安巢。泛艇多乘月。留僧或話宵。万綠都謝盡。文字未全拋。其二漁樵也可樂。寵辱豈堪驚。白鳥眞吾伴。靑山不世情。一心齊得喪。萬事任盈。高樓秋雨裏。歌枕聽江聲。其三晩托江湖約。仍甘木石居。兒童拾園栗。老僕理畦蔬。有興時開酌。無營但讀書。經旬不出戶。秋草自生除。其四宅比揚䧺宅。居無二仲隣。江山如故舊。趣味轉淸新。積雨誰齎飯。微塵欲滿茵。生涯甘懶散。一月不冠巾。其五南漢山城北。東湖石室西。秋磯漁火亂。夜渚水禽啼。豈不悅玆土。終當㱕舊溪。從今皆隱計。無負伯鸞妻。時有藍溪㱕去之計。故云云。其六久負菰蓴興。新成荃茝詞。吾行苦不早。世路太多歧。且得觀魚樂。寧爲失馬悲。猶存子牟戀。雙鬢欲成絲。其七逐客新移宅。荒村猶掩扉。江湖余至樂。富貴彼危機。上策唯長往。餘年卽少微。緇塵雖十丈。那到芰荷衣。其八一雨仍終夕。新凉忽滿林。天低廣陵野。水闊渼湖陰。生事唯烏几。幽情有素琴。相親白𩿨在。知我識機心。</text>
<title>次韵。題覺蓮詩軸。</title>,<text>江樓終日少人來。獨有山僧訪我迴。飛錫夕陽留不住。亂峯深處白雲堆。</text>
<title>過葛天金伯興家。次韵。</title>,<text>征軺去歲憶班荊。重過園林更有情。散跡秪今成漫浪。一般閑趣與君評。</text>
<title>溫泉九日</title>,<text>秋風秣馬古溫泉。寥落行宮夕照邊。九日又當爲客日。十年都少在家年。野人籬下初無菊。游子囊中且乏錢。獨對空樽意惆悵。一聲孤雁下湖天。</text>
<title>金沃溝 萬衡 挽</title>,<text>詩山古縣山水淸。生出君家好弟兄。兄弟明經擢大科。湖南群彦誰爭名。君於斯世不數數。恥與俗曹同齷齪。謝官投閑幾日月。竆居養老甘耕鑿。嗟君恬靜世莫識。愧我吹噓苦無力。星署那能展驥步。雷封尙可酬烏哺。亦有季方同出宰。聯翩一麾俱湖海。鄕里榮生買臣綬。庭闈喜溢萊兒綵。連城列鼎日繫鮮。奉輿穪觴迭開筵。諸兒箇箇鸞鵠峙。大郞前年新進士。福履方敎擧世羨。悲歡豈意須臾變。一夜南天寶婺淪。二連血泣隨㱕輴。今年我自海外還。千里致書慰欒欒。此書君能及見無。聞君忽已㱕泉塗。連年凶禍一何荐。堊室衰麻纔及練。今天那忍絶孝子。古語難徵福善理。哀哀令弟欲何㱕。穹壤茫茫失所依。鴒原至痛我先知。欲語涕淚交漣洏。緘辭不獨悼逝者。要與商卿論此悲。</text>
<title>李泰仁景周 濂 挽</title>,<text>溪上摳衣地。東床喜見君。人能心似䫉。筆亦骨兼筋。窮夭寧非數。才名謾出群。韓家無李漢。誰復序遺文。其二許我忘年友。隨君鎭日遊。燒香山寺夜。聽雨石泉秋。細話開懷抱。豪吟盛唱酬。傷心塵篋裏。篇翰至今留。其三落落十年內。常懷離索憂。時從桂坊話。每憶石林遊。此事今焉已。浮生忽已休。同心兩李在。書到淚長流。其四憶送關西伯。同登郭外亭。相携飮春夜。一散歎晨星。君赴孤雲縣。吾浮出日溟。那知經歲別。万事閉玄扃。其五孰云天與善。如爾亦終窮。宦迹中牟令。行年紫極宮。身名㱕寂寞。志業墮虛空。親友江潭卧。緘辭哭向東。</text>
<title>次任用譽韵</title>,<text>同是風波九死身。至今流落兩累臣。危途折軸行行險。時事翻棋局局新。土木形骸唯我輩。珠犀讒謗彼何人。逢君且可開懷抱。家釀初醅滿甕春。其二丘壑眞堪着此身。向來尸祿愧微臣。金華玉署忘情久。沙鳥溪魚托契新。早識榮名皆幻境。幸從恩譴作閑人。柴扉不啓朝慵起。雪屋熏爐煖似春。其三塵埃碌碌十年身。虛忝明廷侍從臣。藍曲烟霞㱕計晩。桑溟日月壯遊新。如今楚澤思公子。從古周詩畏譖人。靜坐晴窓時翫易。雪中梅信已催春。</text>
<title>夜坐。次唐詩韵。</title>,<text>江月江氷不辨沙。夜深燈火幾漁家。傍人錯比西湖勝。只欠寒梅一樹花。</text>
<title>至日。次任生 燁 韵。</title>,<text>江山積雪後。天地一陽新。白屋擁爐夜。靑燈翫易人。其二紫闕呼嵩地。靑㙜賜曆辰。誰知江澤畔。獨有戀君人。</text>
<title>次趾兒韵</title>,<text>京闕音塵日渺然。僑居冷落雪灘邊。一身㱕定知何地。万事乘除任彼天。淸話也堪消永夜。壯心還復惜流年。螢囱舊業今全廢。强爲諸生檢蠧編。</text>
<title>次卷中韵</title>,<text>洲渚連三島。風烟接五陵。寒天釣魚艇。靜夜讀書燈。晩節羞形役。窮途謝面朋。閑來無外事。隨意寢兼興。</text>
<title>又次任生 燁</title>,<text>楚客吟湘澤。將軍獵覇陵。何如對黃卷。不寐伴靑燈。自得安心法。兼携同志朋。憐渠有新作。藻思藹雲興。三疊巖耕思鄭谷。澤釣慕嚴陵。欲白千莖髮。微靑半壁燈。徂年如過客。好月當親朋。身外悠悠事。浮雲任滅興。</text>
<title>夜別子和於廣湖。口號贈行。</title>,<text>湖西按使觀風去。水北閑人帶月來。徂歲駸駸餘幾日。離懷脉脉且深杯。漁蓑夜別江天雪。露冕春看驛路梅。顧語君家松下鶴。經年好守此亭㙜。</text>
<title>翌朝。與子和聖集。聯句。</title>,<text>巡宣五十有三州。方岳功名尙黑頭。年 一曲江居違漫浪。百年形役愧沈浮。和 臘前開釀村翁集。雪後藏梅水榭幽。集 只是多情渼上月。也應分照庾公樓。年</text>
<title>任生 燁 告㱕題贈</title>,<text>送別江樓感歲徂。天寒氷雪滿㱕途。嬰痾我似漳濱客。逐臭君同海上夫。此日棲遅憐蠖屈。他時變化佇鵬圖。古人未遇多竆賤。看取終軍早棄繻。其二看君豈合在菰蒲。廣顙踈眉骨法殊。作客能無蘓子困。㱕家幸有老萊娛。行時雪色全埋嶺。後約桃花欲漲湖。惆悵送人兼送歲。別樽何事又屠蘇。</text>
<title>臘月二十五日。尹季成，李汝楫。並轡來過。時歲行已盡。天方雨雪。季成又左補高山郵。不日將之任。感時傷別。懷不自已。秉燭題詩。迭相唱酬也。</title>,<text>久已忘斯世。誰能念此人。江湖聊卒歲。天地又逢春。物態從千變。交遊隔兩塵。同心有二子。一酌道吾眞。</text>
<title>又次汝楫示季成</title>,<text>不謂逢佳客。江天雨雪陰。話長嫌燭短。寒重喜盃深。世事堪垂涕。離愁更攪心。關山他夜月。應念楚臣吟。其二雪中江閣冷。灯下笑談淸。積謗吾無辨。新詩子有名。殘年親翰墨。半世愧簪纓。身外悠悠事。惟須酌彼觥。</text>
<title>題在上</title>,<text>伴燭寒宵坐整襟。江村風雪閉門深。向來使事慚完璧。今日人言任鑠金。去國敢忘憂世念。別君兼有惜年心。明朝惆悵無誰語。須對淸尊恣意吟。其二江潭放逐便爲家。楚客傷時鬢半華。春色欲回蘭澤草。郊居長夢杜陵花。交遊末路同心少。近侍淸朝浪跡多。行到驛亭相憶否。烟波獨理志和蓑。原韵。散押歌麻。不諧律法。故蓑字改。以月光分照各天涯。以成進退格。其三閑夜開樽醉倚樓。僑居不意此淸遊。君才逸似追風驥。我病疲如喘月牛。雪擁關山馳一傳。春回江漢卧孤舟。殘年準擬成眞隱。莫說湘潭異退休。季成詩云。湘潭逐客還堪羨。長對湖山似退休之語。故末句答之。其四相送江樓問酒家。君行幾日到京華。霜收御史㙜中栢。春滿玄都觀裏花。關嶺極天臨渤澥。塞垣無地不風沙。龍淵鶴浦遊將遍。一斥明時詎足嗟。其五地僻誰能過我家。憐君悃愊絶無華。奇才早已窮三篋。高步端宜上八花。末路人情多下石。中年親友似摶沙。蕭條一騎關山外。隨遇行藏莫謾嗟。其六卧聽龍泉匣裏號。晩年湖海氣猶豪。梅花破臈看如雪。松籟當風自作濤。逐客今成居士服。郵官舊着侍臣袍。山川大觀輸君去。應有文章一格高。其七燈前命酌到雞號。大醉狂歌氣岸豪。遙峀雪收來爽氣。近灘氷圻聽寒濤。生涯但有相如璧。故意猶看范叔袍。惆悵別離當歲暮。不堪回望朔雲高。</text>
<title>追次趙君錫秋間寄示之韵</title>,<text>病起憑軒雪滿洲。江天暮色逈添愁。貧居絶似楊雄宅。遐蹈多慚范蠡舟。已把形骸齊土木。那將曲直較絃鉤。郊扉久托非吾意。終欲㱕尋海上𩿨。來詩。有人情曲似鉤之語。故及之。其二江潭寥落楚臣居。憂國傷時鬢自踈。末路浮榮同夢蟻。故山㱕計失焚魚。身閑事業親黃卷。歲晏親朋斷素書。更有蜀除夕感。一灯孤照旅窓虛。</text>
<title>謝保安李督郵 以濟 書問</title>,<text>爲謝丹丘客。頻繁問索居。留連終夜話。珍重隔年書。驛路梅應綻。江村柳欲舒。蟾津遙接漢。音信莫敎踈。</text>
<title>除夕</title>,<text>除日松楸百感幷。寒宵不寐到雞鳴。孤懷耿耿將誰語。万事悠悠欲勿營。晩計湖中閑水石。僑居渼上卧柴荊。已甘與世交相棄。猶自難忘戀闕誠。</text>
<title>元朝口號 癸巳</title>,<text>去歲玆辰韜浦津。蠻樽禪院索誰親。殊方梅柳渾無賴。絶海鮫鯨與作隣。故國㱕來仍積謗。淸時放黜一畸人。春來便就㱕田賦。烟月藍溪自在身。</text>
<title>次任用譽韵</title>,<text>不恨江湖混釣徒。冥心久已等榮枯。十年㱕計都虛筭。半世浮名只厚誣。物態細看多鼠璞。君恩欲報乏蛇珠。人生稅駕要須早。着處羊膓是畏途。其二無事田間逐飮徒。覔來春酒潤膓枯。孤蹤久已畸於世。百啄那能卞此誣。薄俗但思爭下石。明君猶燭不分珠。殘生未有酬恩地。歌詠林泉慰晩途。分珠。用唐介潭州事。其三畦丁釣叟與爲徒。詩債如山硯欲枯。好畤田園非我願。征南薏苡任渠誣。心存刦火難銷鐵。跡似羣沙久穢珠。常恠嗣宗猶未達。一生多事哭窮途。</text>
<title>又次用譽韵</title>,<text>交契能忘歲晏期。獨君容我一生癡。鶴廳同秉郞官筆。鰲掖頻酬學士詩。此日江潭均被譴。前年海路憶乘危。林泉好約休相負。世味眞如魯酒醨。歐時。少味還同魯酒醨。其五誰人末路共襟期。衆黠紛紛獨我癡。晩歲方宜讀周易。閑居便欲和陶詩。從今莫忘江湖樂。自古皆言富貴危。一醉生涯聊自足。何須得酒問醇醨。坡詩。得酒忘醇醨。其六田間或赴野人期。傍水行吟絶似癡。栢葉乍斟時復睡。梅花欲動自多詩。投閑轉覺君恩重。斂迹何論世道危。混俗含光眞達士。無煩屈子謝糟醨。</text>
<title>正月十二日。因赦令。命放門黜。感激口號。</title>,<text>經年牢落卧江村。心似寒灰不復溫。倦迹只甘終一壑。聖恩還許入脩門。陽和忽散氷霜色。枯槁猶沾雨露痕。最是孤臣含感處。向來明鑑燭幽寃。</text>
<title>次李老泉歙谷縣齋元日見寄之作</title>,<text>新春梅柳餞餘寒。佳節椒花已上盤。爭道赦書頒北闕。尙憐遷客滯東關。當時直氣同朝聳。別後詩篇隔歲看。借問古來銅墨吏。幾人曾輟衣緋班。</text>
<title>次老泉楸池嶺韵</title>,<text>峨峨氷雪塞道寒。險處何如百八盤。地接金剛臨大海。山連鐵嶺作重關。天長獨鳥將愁去。日暮孤雲掩淚看。定有遐氓相恠問。莫言來自諫臣班。</text>
<title>聞老泉承內移之命。喜賦却寄。</title>,<text>湘潭芳杜正愁人。報道天書召逐臣。早識風霆無竟夕。卽看雨露遍方春。去時㙜閣淸名重。㱕日庭闈喜氣新。嶺海未應移素操。期君歲晩莫緇磷。</text>
<title>偶過郭外鄭舜年，權叔良，李仲約汝思 眞伋，李汝楫與尹季成來訪。時季成將赴高山。遂次諸公韵。贈別。</title>,<text>春天夜雪暗前溪。秉燭開尊惜解携。明日子趣關塞北。經年我返國門西。行窮海嶽文應肆。身閱風霜氣不低。得喪毁譽那足道。咲他浮世等醯鷄。其二聯翩步屧夜沿溪。乘興淸尊取次携。終古勝遊穪歷下。卽今良友揔城西。竆愁歲月文章老。末路雪霄羽翮低。倚伏極知同塞馬。生涯吾欲祝尸雞。其三柴扉一面帶寒溪。雪榻壺觴左右携。勝會新春還巷北。幽居晩歲憶湖西。雖當竆約志逾厲。莫以蹉跎顔遂低。借問忘機親海鳥。何如鞴馬聽晨鷄。</text>
<title>次唐律韵</title>,<text>一別東樓久。懷㱕月欲輪。僑居非得誠。城市怕逢人。野岸思挑菜。汀洲夢采蘋。明朝驅馬去。笑謝洛橋春。其二西地幽僻處。終日斷蹄輪。酒獨能澆我。詩還解瘦人。玄都誰種樹。楚澤且登蘋。一棹好㱕去。江湖無限春。其三老態頻看鏡。生涯但斲輪。山唯不負我。𩿨亦自親人。好雨交庭草。光風轉渚蘋。行窩無限趣。隨處揔宜春。</text>
<title>韓監司 配周 挽</title>,<text>淸平舊閥見英髦。襟度恢踈氣岸豪。少日芹宮名論重。向來薇省直聲高。朝廷正急旬宣化。禁闥非嫌侍從勞。脩駕半途催短筭。士流相吊涕沾袍。其二湖西一路是名藩。前後觀風屬弟昆。可但新營誇故里。要令利器試盤根。疲氓正頌蘇醒惠。明主方深奬許恩。白馬楊州萬人哭。悲飈吹送舊㫌旛。其三吾兄舊宅接芳隣。尙憶當時躡後塵。一代風流今寂寞。六年人事轉悲辛。高談溢發曾傾座。醉興淋漓數吐茵。欲向長公論宿昔。兩家深慟各天論。其四臨葬吾兄奠束蒭。死生交誼不曾渝。諸孤幸托朱文季。少弟多慚張定夫。晩節相依期海墅。中年乍別隔泉塗。牛岡聞與匏山近。地下從遊果有無。其五時事傷心涕欲流。江湖猶切杞天憂。頹波莫挽誰能立。險路難竆各自謀。如我只甘終遠放。問公何遽又長休。龍蛇舊讖年來驗。聞說文泉亦岱遊。其六前春囚服就狴初。公駐征車强慰余。握手暫時因作別。回頭此事便成虛。夢中或接平生面。篋裏猶存去歲書。行及新阡草未宿。隻雞吾欲酹玄墟。</text>
<title>臼橋堂兄。訪余于城西。余已出湖上。有詩見寄。走筆次謝。</title>,<text>聞說城西宅。虛廻長者輪。仍將題鳳恨。遠問釣魚人。野色迷桑柘。江光漾藻蘋。公餘如有暇。乘興一尋春。</text>
<title>柬寄陽德權縣宰 德載</title>,<text>陽山最窮處。官况問如何。關峽逢人少。村家養蠱多。惟應稀簿牒。尙可勉絃歌。徵黃知有日。愼勿恨蹉跎。</text>
<title>復疊臼橋下示韵</title>,<text>別月頻成彀。愁膓似轉輪。勤勞公劇地。淹泊我畸人。池夢連靑草。江居帶白蘋。何當一尊會。相對樂餘春。其二險路無安轍。流光劇迅輪。湖邊有僦屋。世外着閒人。夜坐時披草。溪行或掇蘋。西疇今夜雨。布穀已催春。</text>
<title>次鄭舜年寄示韵</title>,<text>雷陳去後世誰如。末路論交二紀餘。雲月高標君偃蹇。江湖浪迹我狂踈。元龍豪氣終難盡。薛子詩名果不虛。每憶桂陽三日飮。淸談勝讀十年書。其二之子詞源較孰如。江河千里勢紆餘。淹通舊識元難及。窮苦新工更不踈。當日勝遊追挹翠。一時佳句滿凌虛。郞潛白首君休歎。前哲流名在著書。其三看君志氣古人如。詞翰翩翩是緖餘。雅操不隨時苟合。孤蹤遂與世交踈。新抛星署辭丹禁。舊築溪樓近碧虛。㱕去不愁生計薄。滿床猶有鄴侯書。其四秦庭完璧愧相如。積謗鯨波萬死餘。一出都門身自遠。三年禁闥跡仍踈。向非天鑑終垂燭。誰卞人言揔架虛。免作伏波齎恨鬼。無煩滕甫訟寃書。其五從他齒舌日紛如。高卧江干已歲餘。不恨敬通終落拓。何妨叔夜自麁踈。閑看倦鳥投長薄。笑指浮雲過太虗。晝永山扉無客到。會心唯有古人書。其六偃仰窮廬常晏如。隨緣飮啄不求餘。還羞屈子形容槁。自笑虞翻骨體踈。任爾人情殊冷煖。看他物理有盈虛。田園春雨饒閑趣。坐閱床頭種樹書。其七險路羊膓却未如。榮途一念更無餘。道慚柳惠逢三黜。心感淵明詠二踈。當日聲名元過實。卽今蹤迹似逃虛。惟君不棄平生好。羅雀門前數枉書。其八幽居物色畫啚如。風日暄姸宿雨餘。江浦人烟村遠近。郊原春氣樹扶踈。閑情魯望扁舟在。活計長卿四壁虛。莫問近來何事業。時逢野老檢農書。其九邇來行止便何如。隨處棋樽樂有餘。湖上沙𩿨新契密。洛中裘馬舊遊踈。百年世事關心少。半世榮名過眼虛。一室熏罏成燕坐。晴窓時課小兒書。其十日望停雲意惘如。故人篇翰久離餘。窮來尙喜知音在。老去偏傷見面踈。雨後村情春圃潤。月中詩思夜窓虛。關山遷客今安否。一別三旬未得書。</text>
<title>次舜年遅字韵</title>,<text>相思長恨盍簪遅。此日傳筒喜得詩。已覺淸輝能奪目。翻敎黃色自浮眉。崢嶸傑氣傾今古。晼晩佳期感歲時。莫歎高才終寡合。峨洋猶有故人知。其二詞塲好會隔年遅。忽得吾君舊臘詩。何以報之靑玉案。心乎愛矣紫芝眉。春回野墅聽溪處。夢罷江樓落月時。獨卧沈吟無與語。此情唯許一燈知。其三功名半世一何遅。無乃君竆或坐詩。末俗未能容傲骨。下僚誰惜屈厖眉。江湖跌宕須吾輩。文史優遊正此時。膜外浮榮安足說。箇中眞樂爾應知。其四名途稅駕愧吾遅。專對誰言解誦詩。萬里風濤回漢節。三年京闕隔堯眉。春潭蘭杜行吟處。斗極星辰悵望時。任彼萋菲成貝錦。此心偏荷聖明知。其五平居偃息出門遅。省事年來幷廢詩。貧士不妨衿見肘。老妻猶自案齊眉。浴江鷗鷺新晴日。下坂牛羊薄暮時。宴坐翛然忘外境。此間幽趣少人知。其六春氣氤氳春日遅。小齋憑几獨吟詩。已從積毁能銷骨。那許閑愁或上眉。雨足畦荒初種後。鳩鳴村杏欲開時。晩餐安步俱堪喜。幽事幽人只自知。其七烟磯垂釣暮㱕遅。獨對靑山又一詩。村老相逢還接膝。韵僧來話却伸眉。蠻方辛苦思前歲。宦海浮沉悔往時。勞碌十年方得此。閒緣恐被世人知。其八家在藍溪㱕去遅。故人招我有新詩。一身未老須知足。萬事從天莫皺眉。松菊閒情三逕處。蓴鱸晩興九秋時。郊扉久住非吾計。此意先敎白鳥知。其九看看世途日陵遅。志士憂傷一發詩。不見涓人求駿骨。徒聞衆女疾蛾眉。名塲未是安身地。形役宜思歇脚時。百歲幾何須適意。千秋此義季鷹知。其十江郞才退思淹遅。深羨吾君敏捷詩。氣欲干霄寧屈首。談能傾坐每軒眉。唯將盛業期千古。自愧踈姿並一時。我輩豈唯文字好。百年心契貴相知。</text>
<title>寄呈臼橋案下</title>,<text>官居漢代大司農。雅望淸名世所宗。劇部文書從鞅掌。明廷簪笏見雍容。宦情投老方知倦。吟興逢春更覺濃。少弟江干獨漁釣。數將佳句問閑蹤。</text>
<title>李汝楫以蘋字寄示。走筆次謝。</title>,<text>息機甘抱甕。安步當乘輪。日月寬閑野。乾坤漫浪人。鳴鳩催野杏。宿鷺聚汀蘋。上巳明朝是。村醪答一春。其二世事須高枕。名途合曳輪。窮通皆有命。顚沛豈尤人。勁節憐園竹。幽馨愛澗蘋。天津桃李滿。任爾各爭春。其三喪我休憑几。無思笑卧輪。閑吟訪花句。遠想浴沂人。芳甸村村柳。淸江處處蘋。怡然觀物態。萬品孰非春。其四我愛江邊屋。賓無野外輪。晴沙狎鷗處。曉月叱牛人。荷鍤僮栽柳。提筐女擷蘋。生涯在農圃。好雨自知春。其五閱世雲千變。隨身月半輪。吾今忘外境。君獨念陳人。別思連江樹。僑居問渚蘋。新詩難續和。高調邁陽春。</text>
<title>又用前韵</title>,<text>春田無處不宜農。肻學窮途哭嗣宗。遂與俗人相隔絶。每逢村老爲從容。鳴鳩乳燕聲皆樂。嫰柳夭桃態自濃。閑趣日深機事少。豈將棲屑歎畸蹤。</text>
<title>許進士 湛 內子挽</title>,<text>潘郞新賦悼亡詩。泣說平生壼範宜。前月弄璋方報喜。中年葬玉遽纏悲。遺孩只可瞻啚像。嬌女纔能學畫眉。獨有芳徽難泯沒。誄詞留與後人知。</text>
<title>任生 燁 告㱕。戱贈一絶。</title>,<text>一月纔成數首詩。如何催向故鄕㱕。㱕時莫忘西來意。恐有家人欲斷機。</text>
<title>詠江上柳</title>,<text>依依江上柳。濯濯弄春月。不比章㙜條。路人皆可折。</text>
<title>李沃溝 彦純 挽</title>,<text>沉屈高才縣邑中。古來應少似君竆。流年應比孔文擧。半世誰憐憑敬通。官罷萍蓬仍客土。櫬迴桑柘又春風。惟餘去歲東湖作。逬淚幽吟跡已空。</text>
<title>夜宿宋君集廣陵別墅。口號。</title>,<text>松江水接廣津隈。一棹春風溯上來。鳩趁杏花爭拂羽。魚知糓雨自磨腮。澄潭是處宜張網。高閣今宵好擧盃。近得長公書信否。南遊㫌節幾時迴。</text>
<title>與君集叔良。共登雲松亭。口號。</title>,<text>湖邊一徑走雲松。屋上靑山擁幾重。杖屨尋常近鷗𪆽。階庭怳惚玩魚龍。連村雜卉春光遠。匝野平蕪雨氣濃。偶逐諸公成此會。明時不必歎羈蹤。</text>
<title>雲松席上。次韓生 以一 韵。</title>,<text>湖上欣成爛熳遊。人間難得此名樓。汀沙日暖微波動。郊樹春晴淑氣浮。學士閑行雙竹杖。騷翁浪迹一漁舟。蚕村去路無多遠。臨別開樽且暫留。</text>
<title>復用隈字</title>,<text>幽居寄在大江隈。茅屋柴扉斷往來。柳絮白於衰客鬢。桃花紅勝美人腮。爲消遅日長開卷。聊惜殘春獨把盃。報道雨餘魚上瀨。一竿岸坐忘迴。</text>
<title>仲協宅。逢李侍郞春卿丈及叔良仲約。淡湖公子深源。亦至同賦。淡湖。卽儒川君號也。</title>,<text>雨餘乘興出江郊。春 春盡流鶯囀柳梢。年 擧網得魚盤薦膾。約 開尊泛蟻酒斟匏。良 乾坤莽蕩浮生老。深 湖海優游萬事抛。良 聞說瀼西饒勝槩。移家吾欲此誅茅。年</text>
<title>題在上</title>,<text>騎馬新晴出遠郊。江臯樓閣俯林梢。生涯久愧支離粟。身世今成濩落匏。野老閑情慚熟熟。文人惡業未全抛。從君好占漁樵約。一水東西兩結茅。其二淸和佳節草連郊。雨後殘花尙在梢。學士幽居樓俯柳。江村風味酒盈匏。傷時賈誼時多短。棄世君平世亦抛。晩計卽今唯放浪。一區新築數重茅。其三芳草連綿綠染郊。巖花猶有兩三梢。世情已謝無言李。身事還同不食匏。北漢淸遊君自得。東湖㱕計我寧抛。麥田十𤱈千頭鯽。那羨人間五等茅。</text>
<title>席上。又走筆聯句。是日。協友冠其第三子。</title>,<text>西巖一會豈前期。協 嫰柳餘花四月時。年 賈舶如鱗依岸泊。約 沙禽刷羽趁潮移。協 騷壇得句仍呼酒。深 江閣邀賓許遣騎。良 况復君家饒福慶。年 三加盛禮又三兒。良</text>
<title>又次</title>,<text>竆居落落阻佳期。詩社淸歡此一時。春序已從愁裏度。朝陰更覺坐來移。逢迎徐孺忙開榻。㱕去山翁却倒騎。吾輩幸專湖海樂。莫須煩說世間兒。</text>
<title>四月七日。與叔良出西郊。待仲協，仲約兩友。聯句。</title>,<text>春衫窄窄試和風。良 勝日閒行與子同。溪柳帶烟搖嫰綠。年 巖花經雨點殘紅。身超世界氛埃外。良 興入仙山縹緲中。待得故人携酒至。年 石淙雲磴恣沿窮。良</text>
<title>仲約先至。又待仲協。用前韵。</title>,<text>春遊孤負舞雩風。四月溪山二客同。峀靄乍開憐積翠。野花初謝惜霏紅。待人芳草萋萋外。歇馬長松落落中。此去可能酬素債。白雲高頂未曾窮。</text>
<title>津寬洞口</title>,<text>笑問津寬寺。回瞻露積峯。瀑添連夜雨。風徹隔林鍾。勝境逍遙樂。淸時放浪蹤。西巖有舊伴。此地倘相逢。</text>
<title>淸潭瀑流</title>,<text>卸馬登山路。逢僧問石矼。澄潭殊瑩澈。怒瀑忽奔撞。濺雪看猶爽。轟雷聽却𢥠。緣崖誰置屋。雲霧起軒窓。</text>
<title>洪良臣亭子</title>,<text>洞府深深一逕遙。約 雲邊小屋倚岹嶢。兩流交匯仍成瀑。年 獨樹橫顚自作橋。蘭若胡僧爲伴侶。良 花源秦客絶塵囂。洪厓未遇還㱕去。年 山鳥嚶嚶慰寂寥。約</text>
<title>出洞</title>,<text>溪行終日不知疲。年 洞裏桃花步步疑。良 夕照依微林外影。約 春愁滌蕩水邊巵。良 仙山理屐酬逋債。年 蕭寺懸燈趁好期。約 滿目烟霞皆可愛。良 橋頭拄杖故遅遅。年</text>
<title>閔漬寺</title>,<text>華岳尋僧日。黃昏歇馬初。年 閔巖稱舊號。蕭寺闢精廬。良 暝樹㱕山鳥。年 微風動木魚。良 終須到上頂。只可步徐徐。年</text>
<title>露積寺夜坐。聯句。三十二韵</title>,<text>令節當朱夏。諸天近翠微。良 卸鞍尋石逕。扶策扣松扉。約 晩愛山嵐捲。晴看瀑水肥。協 綠陰濃欲滴。紅雨散成霏。年 淸景君先得。佳期我不違。良 共修新野服。誰識舊朝衣。約 浪迹甘丘壑。洪恩戀禁闈。協 叨榮元匪分。銜命詎宣威。年 出沒經危浪。擠排足駭機。良 不才慚秉筆。殊渥荷紆緋。約聖主容孤直。人言任衆譏。協 積薪誰最甚。視草亦光輝。年 半世頻遭罵。千篇不救饑。良 風流傾酒社。生事托漁磯。約 肻學原吟澤。思追點浴沂。協 相携訪泉石。豈獨惜芳菲。年 跨澗魂先爽。登樓興欲飛。良 龍蟠䧺地勢。雉堞控王畿。約 行殿曾迴輦。連營盡樹旂。協 群譙紛霧列。衆刹若星圍。年 險阻㱕經畧。安危在指揮。良 邊虞須遠慮。廟筭貴先幾。約 漢塞雖無警。晉陽必有㱕。協 山遊曾爛熳。雲物尙依俙。良 京闕通南眺。川原曠北睎。年 儲胥方自壯。村落但嫌稀。約 閔老基猶在。溫王事已非。協 傷心懷𨓏代。撫迹感徂暉。年 客酒須斟竹。僧盤且薦薇。約 簷虛風振鐸。簾捲月侵幃。良 坐久禪談軟。更深燭淚晞。協 明朝出洞去。話別更依依。年</text>
<title>晨起聯句</title>,<text>朝來爽氣欲侵壺。協 裊裊茶烟起小廚。約 衡岳晴雲開紫盖。良 廬山飛瀑掛香罏。年 囊中酒債尋常有。約 筆下風光取次輸。協 淸興未闌仍別恨。年 可堪西郭隔東湖。良</text>
<title>臨㱕口占。示諸益。</title>,<text>歷幾巖巒度幾溪。黃昏高頂短筇携。瀑流日夜當軒落。雲霧尋常入戶棲。空裏禪談超色相。山中客路㥘東西。明朝獨向湖亭去。萬樹梨花一鳥啼。</text>
<title>又與諸益聯句</title>,<text>山氣朝來更覺佳。年 逃禪且復學長齋。協 賞心仍與良辰値。年 散迹還從勝處偕。良 躑躅千叢粧翠壑。約 芙蓉一朶壓丹厓。協 遙憐今夜長安陌。良 萬戶笙歌咽九街。年○是日灯夕。</text>
<title>次荷西燈夕寄示韵</title>,<text>觀燈盛事憶神京。萬點銀花耀鳳城。獨阻故人文字飮。峀雲江月倍離情。</text>
<title>吳敎授以三見訪贈詩。卽席次謝。</title>,<text>郊扉棲息遠王城。匹馬來尋荷故情。虛說文辭窮易好。實慚君子困逾亨。連村嫰柳依依色。近戶幽禽欵欵聲。榮辱是非休復道。不妨耕釣送餘生。</text>
<title>次李晦仲韵</title>,<text>紅塵珂馬十年勞。垂老生涯一釣舠。終日捲簾觀岳色。有時欹枕聽江濤。閑情自種門前柳。俗客誰尋洞裏桃。晩計此間眞得所。向來榮辱等秋毫。</text>
<title>走筆。次荷西諸公聯句韵。贈別此評事李兄聖珍 世瑾 之行。二十韵</title>,<text>瓊潭芳草喚愁生。明發行人欲遠征。險路誰如君去處。深江不及我離情。未將欵段追行駕。猶把篇章替餞觥。評事舊穪彈壓重。得公方識簡掄明。詞垣少日騰華譽。㙜閣當年振直聲。玉樹風姿元皎潔。靑霞奇氣自崢嶸。政淸湖縣磨厓頌。威讋萊蠻負弩迎。芝槖乍辭西掖直。荷衫又出北門營。思追玩瑀從軍樂。要試王尊叱馭誠。並海臺隍行且遍。極天關嶺視猶平。書生亦解兵家事。夷俗爭傳學士名。可但風聲淸汚吏。卽敎王化及遐氓。才多只恨官惟小。外重還嫌內則輕。歲晏松篁閑故里。月明笳笛怨邊城。吾人實有多生債。疇昔虛叨匪分榮。堪愧豆源違壯矚。羨他蓮幕辦玆行。雲天此去何時到。鍾鏡元來一月程。胡老黎渦應自戒。馬遷文史敢容評。危樓倚柱愁聞鴈。瑣闥趍班憶聽鸎。惆悵行塵不可望。蕭蕭去馬向風鳴。</text>
<title>寄端川倅沈聖任</title>,<text>端川消息近何如。一別三年再得書。湖上故人今自放。鶴灘晴日玩游魚。</text>
<title>西巖李仲協宅。與呂受卿 必禧，呂師仲。聯句。</title>,<text>泛槎㙜下棹舟迴。協 江浦風烟十里開。地勝皇華餘古蹟。年 日斜吟客逗深盃。高樓笑謝名公會。師 別嶼欣逢好友來。更與西巖主人宿。受 多情魚鳥不相猜。協</text>
<title>宋聖集。以余鶴灘茅亭旣成。送詩相賀。走次其韵。</title>,<text>君家兄弟二亭成。南岸新居我亦營。泉土舊穪盤谷美。江濤近接廣陵平。吟詩不惜傳筒去。乘興還須鼔枻行。何幸晩年同此樂。世間榮辱一毫輕。</text>
<title>謹次明谷先生韵。贈全彦寶 瑭。</title>,<text>遠住荒郊外。來尋久別餘。君才猶不偶。吾道欲何如。自有摶風翼。誰憐處涸魚。臨分更相勉。益讀古人書。</text>
<title>又次復志李丈韵。贈彦寶。</title>,<text>時事紛紛百恠生。幾人斯世保完名。芝魚未必分薰臭。涇渭誰能問濁淸。倦客㱕程愁嶺嶠。逐臣生計寄柴荊。相看感慨無窮意。不獨臨歧㤪別情。</text>
<title>金金山 重禹 挽</title>,<text>遼東大節聳華夷。靑史高名萬古垂。餘慶至今猶未艾。一門簪紱盛當時。其二錄後褒忠世所榮。纔年二十便專城。古來門調知多少。誰似夫公赫赫聲。其三彭澤㱕來惠化留。大丘美政更誰儔。吾家康樂偏深識。每數循良輒說侯。其四前日參銓我厚顔。只敎公得出金山。可憐游刃恢恢手。未識盤根錯節間。其五公家福履世間稀。垂白萱闈舞綵衣。庭列八龍兼令弟。一時雙桂有光輝。其六 金公亡弟獨子夭之。傷悼添疾而逝。故云。居家至行我深知。亡弟嫠孤仰撫慈。聞說哭傷仍感疾。五倫應亦愧多私。其七薤露聲中萬事哀。峽雲深處柳車催。人間痛結蘓耽井。倘有精靈化鶴迴。其八東州鈴閣相逢日。南嶠星軺遠別時。舊迹秪今如一夢。江風吹淚入哀詞。</text>
<title>白門兄將還江都。携余同舟。舟中與李仲協。拈明人韵。各賦。</title>,<text>淸時散迹限朝班。隨意烟波恣往還。暇日偶來湖上閣。明朝欲訪沁中山。一身於世元無繫。萬事從今更勿關。笑喚篙師問前路。淡雲濃靄杳茫間。其二從古分司輟峻班。樓船鼓角順流還。峯傳詔使曾遊地。城說將軍舊捷山。聖代遠猷須海鎭。詞人豪氣動江關。巴陵已過金陵近。點點螺鬟活畫間。</text>
<title>江都府洗心齋</title>,<text>大府城仍峻。行宮氣正佳。海山元絶境。林壑復斯齋。荷色晴搖檻。松陰晩覆堦。兼逢二三子。一笑寫羈懷。</text>
<title>天齋庵</title>,<text>日午天齋飯。林深少屋牢。縈紆兩岸合。孤特一峯高。客有登臨興。僧嫌應接勞。仙㙜更奇絶。扶醉且觀濤。</text>
<title>摩尼山</title>,<text>摩尼絶頂石爲壇。異蹟千秋尙說檀。目力欲將天並遠。胷襟便與海同寬。嵐銷霧歇羣峯秀。地逈風多五月寒。壯觀幾人能似我。扶桑若木逐年看。其二神君一去但荒㙜。㙜下滄溟極目開。滅沒波間何島嶼。微茫雲際定登萊。天風萬里獨長嘯。豪氣百年唯此盃。更憶石翁詩上語。白鷗多意近人來。</text>
<title>船頭浦堰</title>,<text>千頃船頭浦。新堤築得完。爲山亦覺易。塡海詎云難。地力要須盡。民財奈已殫。深知鄭國利。不及晉陽寬。</text>
<title>傳燈寺</title>,<text>乍過船頭浦。仍登鼎足山。琳宮依凈界。玉牒秘仙關。蠟屐幽人興。香燈老宿閑。新樓臨海好。明日莫催還。</text>
<title>史閣</title>,<text>古郭圍崇嶺。神區絶點埃。風烟連海鎭。日月近仙㙜。石室深誰到。瑤編秘莫開。山靈勤護衛。百代遠三災。</text>
<title>吉城牧塲</title>,<text>落日平原散萬蹄。長洲草色遠萋萋。蹻騰飮齕無羈縶。不向天閑羨月題。</text>
<title>甲串津感懷 金張指慶徵紳。邑人黃善身，具元一。並死於節。南門有仙源碑。</title>,<text>丁年往事有餘悲。甲浦前頭感涕滋。制置關防徒自固。飛來虜騎果誰支。金張富貴生偏享。黃具精忠死始知。欲訪南門舊樓處。路人猶指相公碑。</text>
<title>鎭海寺</title>,<text>風雨冥冥鎭海樓。樓頭客子不勝愁。誰能倒瀉滄溟水。一洗江都萬古羞。</text>
<title>㱕時。次留相兄疊前聯句韵作。玆行未窮普門。故第五云。</title>,<text>江關三宿始言廻。燕尾前洋水路開。潮上篙師催解纜。日斜官閣更呼杯。冥搜未了多生債。豪興何難再度來。最是摩尼新製富。持㱕恐被俗曹猜。</text>
<title>展拜莊武黃公墓 諱衡。舊傳過公庙而不下馬。人病馬斃。土人至今敬畏云。</title>,<text>南伐威名震海東。雲㙜傑句颯英風。伏波銅柱功爲大。驃騎祈連塚自崇。土俗流傳誰不敬。彌甥感慕更無窮。豊碑况有龍原筆。下馬摩挲淚暎瞳。</text>
<title>仲協乘月泝上。訪余于蚕村。喜見却賦。時山人妙察。亦新自五㙜，金剛而至。</title>,<text>長夏柴扉掩綠苔。幽懷寂寂向誰開。高僧踏遍名山至。佳客携將好月來。浪迹江湖隨短棹。豪情天地有深杯。龍淵鶴瀨饒淸致。何似西巖一釣臺。</text>
<title>君集江榭。與仲約，叔良會話。約將向梨湖有詩。席上走次。是日。仲協有故徑歸來得與焉。</title>,<text>身外雌黃一任之。息機湖海已多時。隨風短棹渾閑興。迎月高樓卽好期。勝事續成前日會。別懷兼和故人詩。西巖淸債終須了。携酒重來也亦宜。</text>
<title>李久叔 直望 來訪穩話。以詩見贈。走次謝之。</title>,<text>三年離抱苦難開。喜爾新從濠上來。何限世間榮辱事。只須相對盡深杯。</text>
<title>再次君集成字韵</title>,<text>物理元來有毁成。從今萬事欲無營。田園合着陶元亮。婚嫁何關向子平。谷口晩烟披草坐。灘頭明月棹舟行。人生適意斯爲貴。肻把浮榮較輕重。</text>
<title>次尹正叔用杜韵寄示之作</title>,<text>斲岸才閉屋。環林不設墻。簷前千嶂秀。檻外一江長。沙鳥依依近。汀蘋采采香。超然魚鳥地。那羨漢嚴光。其二大江流近戶。羣峀繚如墻。地僻風塵遠。人閑日月長。讀騷頻命酌。點易獨焚香。自覺機心靜。餘年願葆光。其三已從蓬滿徑。誰送酒過墻。愧我新居僻。多君古意長。傳筒皆秀句。坐席尙餘香。幾日重相訪。扁舟弄月光。</text>
<title>卧病平泉。季成汝楫。乘月見訪。聯句。</title>,<text>病客城西卧。親朋巷北多。年 新凉初泛樹。明月又舒波。楫 鱸膾牽秋思。跫音伴日哦。成 家人謀釀秫。興到數經過。年</text>
<title>次前韵</title>,<text>世念方知倦。浮名早患多。殘年愛丘壑。平地㥘風波。病覺逢秋减。詩因得月哦。芳隣有二仲。載酒許相過。</text>
<title>又與兩友聯句</title>,<text>新凉日夕滿西樓。氣霽遙空素月流。年 隣社過從多卜夜。騷人吟咏揔悲秋。楫 閑情酒後傾心話。勝事年前快意遊。成 况復明朝當旣望。可能無興泛仙舟。年</text>
<title>自鶴灘乘舟下西巖。時七月旣望也。</title>,<text>前宵一宿鶴灘樓。朝日風帆順下流。遙峀落霞明霽色。亂蟬高樹颯淸秋。滄浪鼓枻成新曲。赤壁吹嘯想舊遊。爲問當時蘓子客。何如元禮與同舟。</text>
<title>舟中口號</title>,<text>長風一棹順流還。鷗浦龍山指顧間。可笑水程三十里。只能供我片時閒。</text>
<title>西巖訪仲協。協適乘舟出。口號書壁。</title>,<text>籠巖東畔叩荊扉。寥落閑齋掩夕暉。滿目烟波迷遠近。主人何處釣魚㱕。</text>
<title>次仲協韵</title>,<text>新秋旣望夜。天宇湛虛澄。江月正堪賞。仙舟聊一登。遠山籠暝靄。極浦點踈燈。朗詠坡翁賦。明河轉玉繩。</text>
<title>尹兵使 淑 挽 尹之從子統禦使就五。昨年逝。統禦父子。皆杖鉞。</title>,<text>長身大膽又通才。暮境猶穪矍鑠哉。幾郡廉能傳藉藉。兩營經略見恢恢。餘年未究當時用。末疾翻驚大限催。三鉞一門今寂寞。不堪重去秋哀。</text>
<title>李弼善 熊徵 輓</title>,<text>同時掌誥幾詞臣。依㨾葫蘆未足珍。潤色絲綸才獨妙。榮褒華衮寵偏新。所嗟文苑無推轂。終使淸朝有積薪。講肆舊遊如昨日。宴屛圖上益傷神。其二生平獨恥苟同人。前歲臺章也有倫。是事豈曾私我輩。餘波終亦及君身。長途短限悲何極。一室三喪禍荐頻。時對用譽論此痛。檢來遺什更沾巾。</text>
<title>數詩與季成汝楫聯句</title>,<text>一自遭放黜。斂迹卧江干。年 二頃石田荒。數間茅屋寬。成 三逕有松菊。歲晩生計安。楫 四海非不廣。世路何其難。年 五噫望京闕。玉宇能無寒。成 六籍以自娛。秋英充我餐。楫 七賢逃麯孽。千載稱達觀。年 八月城西宅。相逢罄交歡。成 九日蕭寺會。可得重團欒。楫 十斗新稻酒。爛醉到興闌。年</text>
<title>吳遂安 命老 輓</title>,<text>旅食三年老太常。一麾湖海近家鄕。誰知晝錦西歸路。獨有丹㫌返故崗。其二㙜端白簡不饒人。臨歿含寃幾日伸。唯有邑氓懷惠澤。家家慟哭送靈輴。其三城西僦屋近吾廬。暇日過從喜不踈。人事轉頭唯涕淚。篋中猶有去年書。</text>
<title>江都府經叔父忠憲公諡宴。次李尙書 光廸 寄示韵。</title>,<text>追懷往事淚懸泉。雞夢餘哀已廿年。平日執謙明誡在。淸朝節惠異恩宣。關防鎖鑰傳三世。子姪金貂耀一筵。可但闔門皆感泣。遺氓峴首亦潸然。</text>
<title>夜又小飮。復用前韵。呈諸兄案下。</title>,<text>華堂曲宴酒如泉。蠟炬江城夜似年。親戚恰成連日話。渥恩兼復自天宣。家風不墜居留地。卿月交輝會合筵。歡洽此時還惜別。蘓門氷雪路茫然。</text>
<title>雲亭元參議 聖兪 輓</title>,<text>澆風滅淳俗。世敎日以斁。紛紛競名利。躍躍事奔騖。惟公恥夸衒。雅性敦樸素。梔蠟我不爲。金紫彼有數。常存淡泊志。不屑權要路。終身謝標榜。與物無乖忤。時就水部閑。不忘雲亭趣。名園好花竹。聊以慰遅暮。無營但圖史。有客須酒賦。神精老逾王。偶疾初非痼。一朝遽乘化。萬事揔成故。浮生會有㱕。順寧人所慕。七十古亦稀。焉可歎朝露。所悲長德人。今世不易遇。其二左海盛風雅。作者逸名世。篇籍溢棟宇。汗漫不可計。間多鈔採者。繁約各異制。佔編惜太簡。坰續多不逮。亦有東文選。徒博欠精細。許筠頻櫽括。上闕羅麗際。宜春務完備。所取或纖脆。公甞集衆長。而欲矯羣弊。網羅千百家。沉潛十數歲。咀嚼實英華。剪剝皆蕪翳。要令學詩人。永世仰嘉惠。惜哉功未卒。斯人奄長逝。遺草雖可考。盛業將誰繼。千秋楊子雲。此意當嘿契。其三吾廬白門外。密通長者宅。者者不我遐。時來話終夕。新秋北苑飮。明月淸禁直。謂我可言詩。有作輒相屬。尙思啣命日。久滯萊海曲。蒙投詠竹篇。遠慰乘槎役。此意不可忘。寸心常感激。更憶首春月。枉顧松地北。淸言尙在耳。轉眄已陳迹。向來尹尙書。與公居比屋。當時私自喜。一隣兩詞伯。吁嗟二歲間。次第㱕冥漠。畸蹤客江漢。寢門違一哭。他年花樹春。更忍過西郭。</text>
<title>奉呈堂兄冬至正使行軒 四首一韵</title>,<text>朝出國西郊。遠送燕山使。燕山何渺茫。積陰正屭奰。層氷塞前途。急雪凍征轡。公行當此時。能不病勞瘁。臨筵悵賓朋。判袂悲親懿。惟公不色辭。夷險固一時。遼薊莫云遠。萬里行自至。朝命夕飮氷。勉旃君子義。其二通天寶犀帶。位在丞相次。肅肅大司馬。仍兼禁旅帥。常平裕國財。機密贊廟議。屹屹北漢城。綢繆陰雨備。兵戎及錢糓。一一皆重寄。專對亦云急。孰如軍國事。同朝欲留行。勇赴見公志。隆權合早解。遠役其敢避。其三臨行語少弟。不才慚高位。平生報效念。只期駈馳地。向緣親在堂。此志未曾遂。今行亦已晩。筋力且一試。直待竣事迴。誰禁吾行意。門闌太燀爀。盛滿天所忌。牛坡有小築。園沼足淸致。君騎欵段來。看我澗松翠。其四兄言誠有味。弟歌亦有思。當時我羣從。一堂十三四。如今半凋零。萬事足涕淚。存者如摶沙。聚合苦不易。燕越數年間。遠別各酸鼻。辭令公所𡢃。此行無不利。䂓祝我何敢。僨事甞自媿。努力好言旋。春郊待公醉。</text>
<title>與君錫飮仲協第。協有菊花新釀。</title>,<text>偶逐倉曺飮。仍過學士家。天寒開徑雪。夜久落灯花。酌酒秋香潑。題詩醉墨斜。何時東訪我。明日別京華。</text>
<title>仲約第。與叔良，汝思，汝楫，季成。聯句。</title>,<text>雪後西園一逕開。年 諸君聯袂爲余來。約 寒天霽色娟娟月。楫 煖閣春魂淡淡梅。良 情話正長頻跋燭。成 新詩欲就更呼盃。思 乘閒莫厭過從數。年 徂歲欺人冉冉催。約</text>
<title>士珍三昆仲仲協見訪聯句 時叔良。以玉堂違召。在禁推。久不出。故末句及之。</title>,<text>我輩年來此會無。珍 一堂華燭夜將徂。年 行尋北巷新開徑。約 携得西湖舊釣徒。思 春信梅香生煖閣。協 淸襟月色照氷壺。珍 圓扉滯客今安否。約 寒透錦裘雪滿鬚。年</text>
<title>追次鷗亭朴兄士心 泰恒，宮村李丈景仁 濟。九日見懷。和杜寄示之韵。仍乞斤正。</title>,<text>同是淸朝放逐臣。一時來住一江濱。不妨野鶴超羣遠。且與沙𩿨結社新。令節誰憐多病客。寒花應笑獨醒人。山樓好會如能辦。願策孱驢躡後塵。右懷鷗亭其二斥逐經年違禁闥。僑居無地起樓㙜。閑蹤隨處適其適。言路當今開未開。籬下獨憐黃菊老。門前誰送白衣來。請公莫憚過數冉。冉天時日覺催。右屬宮村其三重陽對酒好須寬。笑折黃花半日歡。野趣今成居士服。浮榮昔愧侍臣冠。明時畏謗身仍遠。竆處攻詩語益寒。見惠新篇多厚意。高吟不厭百回看。右自述</text>
<title>寄題仲約梅閤</title>,<text>往在城西日。頻過李二家。雪中開煖閤。醉後賞寒花。拂席淸香動。移灯瘦影斜。別來頻悵望。夜夜夢瓊華。</text>
<title>次謝仲約</title>,<text>紛紜世事不須吁。但問前村酒有無。罷釣㱕來成燕坐。小窓晴雪好傾壺。</text>
<title>癸巳除夕。誦老杜四十明朝是之句。遂感而成詩。</title>,<text>四十明朝是。人情百感饒。流光誰挽住。短髮不禁凋。峽雪松楸冷。湖雲棣萼遙。兒曹未解意。譁笑樂通宵。其二 陶淵明四十。賦㱕去來辭。四十明朝是。昔人疆仕人。榮名吾太早。顚沛理宜然。只合尋初服。能忘補曩愆。陶君眞達識。未老便㱕田。其三四十明朝是。居然老大人。年來多疾病。日覺减精神。濩落平生志。畸危積謗身。不妨耕地。長作祝堯民。其四四十明朝是。沉吟坐夜分。才無裨此世。恩未報吾君。平子㱕田賦。羲之誓墓文。江湖足𩿨𪆽。聊與爾爲羣。其五四十明朝是。吾生老矣夫。何時聞大道。少日只狂啚。名利終奚賴。詩書合自娛。從今能奮發。猶不負桑楡。</text>
<title>謹賡御製春帖韵 並少序</title>,<text>聖候違和閱月。臣民焦憂方切。日來漸有康復之望。羣下莫不攢祝。乃於三陽之節。親製春帖三絶。首言尊周之義。次寓祈豊之意。末又以羣臣寅協爲言。勉其革舊習而聚精神。辭旨藹如。有足以格上天而感鬼神。大哉之言。孰不欽誦。𤱶畒賤臣。疾病垂死之中。不勝慶抃欣聳之忱。不揆僭猥。謹此攀和。以效芹曝之微誠云爾。君有君人語。黃河佇一淸。病中猶奮發。新歲祝皇明。其二君有君人語。休徵佇屢豊。未春先議賑。八路戴恩同。其三君有君人語。臣隣佇協寅。誰能不感勵。誠意可通神。</text>
<title>江陵崔進士 夏重 大人挽</title>,<text>東海竆居隱德存。家風獨保古名門。遐齡八袠又三歲。餘慶一兒兼五孫。絳縣泥塗誰不惜。襄陽耆舊世爭尊。忽驚壽曜收精彩。薤露歌成寄淚痕。</text>
<title>金化尹進 慶翕 挽</title>,<text>南庠一見便懽然。愛爾文詞若湧泉。才茂正宜穪異等。情親不但爲同年。寒宵秉燭益城舘。秋日泛舟亭子淵。舊迹追惟如夢寐。峽雲東望淚雙懸。其二羅劉不第世同嗟。白首沉淪奈命何。墳上只應生桂子。庭前惟喜茁蘭芽。花江舊宅餘寒月。鳳瀨遺磯咽逝波。詩札至今惟在篋。有時披讀涕橫斜。</text>
<title>徐正字 宗廈 兩親輓</title>,<text>高才豈合老丘阿。畢境沉淪奈命何。暮境尙聞匙箸健。貧居還喜瑟琴和。兒能擢第新榮溢。孫已充堂積慶多。無復向來偕隱曲。一時雙櫬咽虞歌。</text>
<title>鄭生 爾誨 輓</title>,<text>每惜忠臣後。朝廷記識遅。才高終莫售。壽促又如斯。松墅幽棲冷。溪門舊迹悲。唯應不食報。知在四男兒。</text>
<title>送李仲協之任宜寧</title>,<text>紛紛衆女妬蛾眉。無賴明君特達知。隨地盡忠元職分。專城便養亦恩私。玉堂渺渺雲天上。銅印棲棲嶺海涯。到日南鴻應向北。頻將尺素慰相思。其二宜春東畔鼎津流。二十年前此薄遊。想像山川如在眼。分留風月屬遨頭。地饒魚稻村村樂。官擁梅篁事事幽。此去但須踈麯孽。品泉風土也堪憂。</text>
<title>余病猝重。仲協旣發行而還來見訪。臨別。題扇以贈。</title>,<text>我病不能追送。君行也復還來。臨分更贈一語。飮酒無過三杯。</text>
<title>別仲約之楊州任</title>,<text>昨送西巖子。病中仍別愁。誰能訪蓬徑。君亦出楊州。自有觀梅興。堪誇跨鶴遊。官程無百里。素札數相投。</text>
<title>洪生貟 珪 內外輓 挽川士</title>,<text>仙壇山下偃荊扉。林壑蕭然俗事稀。欵段少游元守分。鹿車桓氏更流徽。窮廬到老曾無悶。同穴如今幸莫違。唯有長公悲大被。白頭空谷與誰依。</text>
<title>徐僉知塾。少甞學於藥泉相公者。老而搆一亭於加平龍巖之上。請詩于明谷相公。則明公書贈雲山滿目風月娛懷八字。藥泉以其意作一絶曰。雲山滿目朝還暮。風月娛懷春復秋。此是存齋 明谷一号 相公語。欲於餘外更何求。明谷次其韵曰。少時同學今衰暮。歲月居然四十秋。聞說龍巖開小築。愛君於世少營求。今者徐之子祥徽來訪余。以其大人之意。求詩甚懇。謹次本韵以贈之。</title>,<text>風月雲山俱可樂。龍巖高卧幾春秋。知君玉貌超塵俗。除却求詩更不求。</text>
<title>李周臣 滿。與其季季休 滋。並棄官南㱕。告別。題贈八絶。兼寄其兩弟李而通 深，而承 浣。</title>,<text>名宗稼牧流風遠。舊業詩積慶長。看取一門聯四第。君家兄弟果難當。其二大器何妨晩始成。高才或見早能榮。同時衮衮通仙籍。眼底雲衢萬里平。其三世人汲汲趍名利。要路前頭不解羞。獨有吾君知足早。思將出處學前脩。其四老兄本自輕貧外。賢季何以謝殿中。明日聯翩湖海去。石亭花樹正春風。其五萬事乘除皆有命。一時榮悴豈關人。澗松晩翠應知好。與爾相期雪月辰。其六關河勝覿渾如夢。嬴博深哀易損神。從此稍寬懷抱惡。一堂和氣會春津。右屬而通其七東湖一別耿難忘。南國山川阻且長。知子吏情應亦倦。海山春盡石田荒。右屬而承其八家在藍溪苦未㱕。病來魂夢日依依。秋風會且隨君去。料理煙絲共釣磯。</text>
<title>寄高守朴景久 泰遠○自咸昌縣滿瓜。移是郡。</title>,<text>六載咸池尉。神明藉藉聲。新移三日浦。却領衆香城。海旭當窓湧。棠沙近屐鳴。公餘楡店寺。尋我舊題名。</text>
<title>南進士 克寬 輓</title>,<text>藥翁好孫子。才格夙超群。不死應繩武。平生喜績文。沉痾終上舍。奇志欝孤墳。少別成長訣。爺孃哭忍聞。</text>
<title>李參判 濟 挽</title>,<text>長慟經時淚不開。惜公非但爲私哀。才猷文學兼風節。斯世誰能有此哉。其二西溪平昔愼題評。每道吾家有好甥。可但風顔稱酷似。淸嚴眞不愧先生。其三褰帷三路任澄淸。在處廉能赫赫聲。聖主臨筵垂寵奬。西關條奏最精明。其四一入賢關誨衆儒。當時導率有䂓模。至今衿佩猶遺恨。胡不留公正士趍。其五吏部門前少雜賓。一時銓注號淸新。振淹抑躁皆公議。當日郞官得覩親。其六一日八㙜須盡言。名途寵辱更何論。亦知今世三緘可。猶自殫忠報主恩。其七明時譴責果何尤。一斥三年不復收。身遠尙懸京關戀。終南淸漢望中愁。其八西方千騎昔何䧺。㱕日僑居四壁空。短僕匹驢閑自適。傍人錯道一村翁。其九江畔吾廬枕小臯。公來一咲喚村醪。鷗湖逐客還憐近。乘興過從不道勞。其十桃花春漲碧於苔。垂柳陰中坐石㙜。醉喚廚人催斫膾。江童叉得大魚來。其十一風雪茅齋擁土爐。一床淸話對陶壺。向來京洛棼華地。能有山中此樂無。其十二私喜山居得有隣。尙嗟朝着遠賢臣。誰敎廊廟經綸手。空作林泉獨樂身。其十三世事紛紜不復關。兩家淸趣一江山。知公獨負蒼生望。長恐餘年未保閑。其十四誰道今年奄忽亡。春秋未暮體猶康。可憐欝欝匡時畧。不復雍容上廟堂。其十五才力眞堪荷重擔。樞機舘閣兩皆堪。時艱滿目公長逝。士流相悲涕盡含。其十六尙思同日別鄕廬。爲近楓宸候起居。惆悵隔城相憶地。數旬來往幾封書。其十七公憐我病數相存。公病頻危我未聞。急報令人驚失匕。枕邊流淚落紛紛。其十八病矣終孤哭寢門。靈輀明發廣陵原。霏霏暮雨三田渡。尙憶前春共對尊。其十九茱菊淸尊九日詩。幽吟逬淚不勝悲。他時㱕去鶴瀨日。騎出門將訪誰。其二十一幅哀辭和淚書。行將雞絮尊玄墟。英靈倘亦知吾病。莫復遅回待素車。</text>
<title>崔水使 鼎鉉 輓</title>,<text>遠矣㠉梁世德高。將軍少日事弓刀。北邊治績仍增秩。南閫威名又見褒。游刃豈憂經肯綮。律身曾不染脂膏。禁中逢別今如夢。薤露歌成涕濕袍。</text>
<title>地僻</title>,<text>地僻柴閑逈。園深竹樹淸。閒人長伴鶴。永日只聞鸎。自足琹書樂。難忘漁釣情。明朝湖上去。一棹弄新晴。</text>
<title>有懷宜春宰李仲協 仲協戒我江居。盖爲江上多風。有妨風病也。</title>,<text>城西地僻少經過。庭院寥寥草色多。萬事任天酬放曠。一身於世恥依阿。親朋嶺海今安否。永日園林獨嘯歌。也識江居妨養病。白𩿨爭奈待人何。</text>
<title>追次任忠簡公諡筵韵 任公鉉。以南原府使。丁酉死節。倭寇且至。公寄書江華府使禹伏龍。自言必死。其書尙在公子孫家。</title>,<text>一札丁寧數百言。當年手墨至今存。時危早決捐軀志。世遠猶蒙節惠恩。千載風聲瞻棹楔。群公感懷落盃樽。可憐遺裔多貧困。誰白朝廷慰餒魂。</text>
<title>追和西谷李孝簡公諡筵韵。以塞士珍學士之求。</title>,<text>孝友由來毓祉繁。石翁兄弟兩㫌門。家傳篤行宜嘉諡。國有彛章侈聖恩。上客金貂交綺席。詞人歌詠侑芳樽。請君努力追先懿。名德當時衆所尊。</text>
<title>寄狼川宰尹兄 世恒</title>,<text>狌川僻地少風塵。縣外靑山卽四隣。江近鱖魚時入饌。庭間麋鹿日親人。吏情莫說衰年倦。民俗猶如太古淳。㝡是官田蔘朮富。使君仙竈逗長春。</text>
<title>送琴督郵 九成 之任平陵</title>,<text>雲㙜十載困靑袍。今日爲官似馬曹。眼界淸秋蓬海闊。吟情明月竹樓豪。靈區轉覺塵緣斷。衰境何憂吏事勞。試向群仙說姓字。前身自是古琴高。</text>
<title>彛好自珍山來。誦其所作。遂次其韵。</title>,<text>朝來雲物媚新晴。山氣蒼凉暑氣淸。却掃閑軒開綠蟻。仍邀好客聽黃鸎。簷前竹籟翛翛發。村外炊烟冉冉生。遙識月樓孤坐夜。也應同我憶君情。</text>
<title>叔良，仲約，久叔，季成，明仲，汝楫諸益見訪。縣句。</title>,<text>長夏關門草上堦。年 一塲良晤卽朋儕。約 頻年聚散常怊悵。久 暇日逢迎雜笑諧。明 隔葉鸎聲春後滑。良 捲簾山色雨餘佳。楫 况今朝野騰新慶。約 盃酒何妨數寫懷。成</text>
<title>復疊前韵</title>,<text>槐陰覆屋笋生堦。閑處逢迎揔勝儕。末路敢云知己少。良辰猶得賞心諧。家貧舊釀還嫌薄。病久新篇苦乏佳。只可團圓終此夕。莫將離別攪吾懷。</text>
<title>李久叔 眞望 與諸益來訪。遂拈韵共賦。</title>,<text>蝸涎淋壁蚓緣堦。今雨門前斷舊儕。倦迹自甘當世棄。雅心難與俗人諧。經年藥餌身無健。長日琴書趣轉佳。賴有諸公詩起我。時時展讀寫幽懷。</text>
<title>用藥院志喜韵。贈儒川君。</title>,<text>藥院宣宮醞。新休賴上天。今辰宜盡醉。每夜不遑眠。異渥人爭艷。奇功子獨專。須將少愈戒。頻獻御床前。</text>
<title>又次御製韵。賀儒川公子新承賜詩賜裘之恩。</title>,<text>經年侍藥地。惟子最殫精。大慶關宗社。殊褒荷聖明。恩堪誇曠世。歡已遍含生。妙技還餘事。河間禮樂英。</text>
<title>上候平復陳賀日。書懷示同志。</title>,<text>觚稜瑞旭暎祥雲。鰲抃千官賀聖君。舊日侍臣今抱病。大庭仙樂隔城聞。</text>
<title>次宋君集學士在田舍。聞陳賀。志喜見寄之韵。</title>,<text>洋溢歡謠散積憂。實沉災祟已全收。平明北闕祥雲擁。前夜西方火大流。聖德自宜膺萬壽。邦休應亦曠千秋。微臣欲獻祈天戒。疾敬端爲第一籌。</text>
<title>七月望日。與諸益季成，汝楫。同出鶴灘。舟中次兩友韵。</title>,<text>率爾牽佳興。蕭然作此行。新秋雨初霽。今夜月應明。遠峀千鬟列。澄江疋練橫。狂歌任天放。那復戀簪纓。</text>
<title>次澄字韵</title>,<text>鷗湖湖水鏡澄澄。湖上高丘試一登。秋色渺茫平楚遠。夕陽明滅斷霞升。靑山繚繞當三面。華閣岹嶢聳百層。興發輕舠仍溯月。騷翁韵釋與同乘。</text>
<title>題在上</title>,<text>林間隱約幾樓㙜。湖上風光領略來。况有親朋同跌宕。每逢佳處故沿洄。沉痾已覺逢秋减。倦迹還憐隔歲迴。試向二陵南畔望。鶴灘茅屋鏡中開。</text>
<title>次思字韵。呈朴監司兄。</title>,<text>笑對湘濱老。差寬久別思。歡遊仍勝日。恩赦又同時。名利浮生累。江湖此樂宜。龍山通鶴渚。重肻負佳期。其二淸秋㱕思浩無端。昨夢江湖滿目寬。病客十旬方始起。月光三五正堪看。新凉入樹蟬聲老。零露侵人鶴氅寒。試和洞蕭歌一曲。向來豪氣不催殘。其三薄暮依依樹。微風淡淡波。病身經歲健。詩興入秋多。月似新磨鏡。山如巧綰螺。茅亭幾箇客。爭待主人過。其四新秋當旣望。此樂繼蘓仙。縱棹凉生岸。含盃月滿天。山環三島外。江闊二陵前。欲識名亭意。吾心本曠然。其五新秋料理上江船。潦雨初收水拍天。隱隱鍾聲山寺暝。依依樹色浦村烟。邀來好月能無醉。徙倚高樓故不眠。更與諸公留後約。佳辰此會可年年。</text>
<title>次籠字韵</title>,<text>出郭身如鳥脫籠。名區勝賞與君同。雲光故傍沙鷗白。秋色偏侵水蓼紅。今夜可孤蘓子月。古人多愧石尤風。灘頭極目輕舠遠。怊悵茅亭獨立翁。</text>
<title>吳校理 光周 輓</title>,<text>相國風流遠。承家器宇存。晩途方大闡。雲路遂高鶱。講幄須經術。㙜垣有直言。槐亭承舊武。公議望賢孫。其二去歲乘騘去。方春始北㱕。驅馳嵐瘴地。衝冒雪霜威。採訪毫無漏。勤勞帶减圍。玆行非久別。猶恨隔慈闈。其三昨日猶聞健。今朝遽復臯。不知何疾祟。無乃遠行勞。士類亡賢友。朝廷失俊髦。老親將弱嗣。晝夜但號咷。其四甞愛吾師仲。風標逈絶塵。才猷元敏達。襟袍自淸眞。紫極悲秋歲。靑山葬玉辰。茫茫造物意。壽祿與何人。其五譽望當時峻。公孤衆所期。科名嗟晼晩。縣邑久棲遅。玉署辭榮地。氷銜表墓資。高才終莫展。奚但爲私悲。其六我昔行蠻域。君時餞漢湄。殷勤半日話。珍重十篇詩。厚意能無感。殘生獨抱悲。深慚千古別。雞絮阻長辭。其七默數數年內。歡遊多勝緣。東樓秋夜酌。西浦夕陽船。世事含盃外。豪情落筆前。至今塵篋裏。猶有舊題聯。其八倦迹違京輦。遐心戀野棲。要分山一半。共占水東西。忽爾幽冥別。誰歟惠好携。唯餘大小宋。相對各含悽。</text>
<title>權忠州 益隆 輓</title>,<text>眼底兒曹揔妄庸。掀髯笑傲騁談鋒。無人敢抗崢嶸氣。有酒須澆磊磈胷。作吏低回非雅志。論兵慷慨自奇蹤。猶思別日殷勤語。㱕騎嚴城趁暝鍾。其二東郡治名荷璽褒。朝廷寵秩耀緋袍。早知劇地能游刃。才報雄州又夢刁。露網朱軒行路艷。㱕舟素幔吏民號。長才短限眞堪惜。况復枚家但有臯。</text>
<title>牛坡二憂亭。次壁上韵。牛坡公。有卜居德山之計。末句及之。</title>,<text>京都肥馬擁輕裘。優逸誰如此退休。只是君民長係念。未應丘壑便忘憂。方塘水凈看游鯽。遙野秋深有卧牛。莫向伽倻求別界。柳堤荷榭自風流。</text>
<title>次吳以三韵</title>,<text>菊花籬下數叢開。終有風霜也不摧。病裏尙餘陶令興。把盃相對兩無猜。</text>
<title>次汝楫韵</title>,<text>秋來寥落掩荊關。地僻林深事事閑。直入無猜唯皓月。相看不厭有靑山。心期偃蹇松篁裏。生理蕭條杞菊間。平谷故人時見訪。開尊一笑便歡顔。其二名利誰能透此關。林泉獨喜占長閒。終年不踏門前路。九日方登屋後山。野色荒荒遙郭外。秋容淡淡晩楓間。從君更約東亭會。江月江雲揔好顔。</text>
<title>汝楫見訪爲賦一律要和</title>,<text>西風砧杵動千村。蕭瑟林臯獨掩門。衆草孰堪期歲晏。寒花猶不怕霜繁。炎凉閱去交情見。寵辱忘來靜味存。逢子又逢今夜月。莫辭相對盡淸尊。其二棲遅林壑足烟霞。懶散年來不出家。貞節愛看窓外竹。晩香頻臭砌邊花。琴書靜暇從吾樂。裘馬輕肥任爾誇。欲識箇中眞意味。等閑詩律謝浮華。</text>
<title>次汝楫韵</title>,<text>疾病吾無賴。貧窮爾孰憐。相逢仍夜月。留飮可霜天。搗練千家杵。燒香一穗烟。新詩客易就。縱筆燭花前。</text>
<title>送金衍之赴咸興通判</title>,<text>風塵薄宦欲摧顔。仙舃明晨北出關。半世功名才別駕。十年除▣又咸山。天時雁信深秋後。地理龍興旺氣間。按使亦應寬禮數。樂民樓上共優閒。</text>
<title>次汝楫寄示韵</title>,<text>空齋寥落獨憑梧。星月蒼茫夜色阻。病久詩情猶復在。家貧酒癖不能無。溪山世外多佳境。名利人間少坦途。明日試尋盤谷去。野丁村老是吾徒。其二殘年棲息鶴灘邊。小屋蕭然八九椽。倚檻雲光濃滿壑。開簾江色碧於天。閑從壠𤱈騎牛過。倦向沙磯伴鷺眠。秋事欲闌新釀熟。菊花開遍小庭前。其三不出經時塵滿冠。淸宵默坐凭危欄。凉風淅淅松聲逈。零露離離竹色寒。靜處得詩聊自遣。愁來覔酒好須寬。床頭散帙頹然卧。萬事誰如一枕安。</text>
<title>送李通判 基聖 之鏡城任</title>,<text>郞署沉淪近十年。左符何事又臨邊。壯元榮進今如許。通判功名儘可憐。塞磧頑陰秋地地。胡山飛雪晝漫天。知君素均夷險珍。重千金尙愼旃。</text>
<title>次汝楫韵</title>,<text>憐君奇氣欝靑霞。窮苦詩工一倍加。久已無心趍世路。猶能乘興到吾家。孤懷耿耿悲秋色。雙鬢蕭蕭感歲華。相對莫辭終夕醉。霜風欲老半籬花。其二平生痼疾在烟霞。謝世年來趣轉加。紅葉欲藏山下逕。白雲偏護洞中家。詩成染筆皆秋色。酒熟臨樽有月華。野老生涯於此足。等閑名利是空花。其三相逢一笑酌流霞。憐爾恒飢酒量加。睱日頻過三逕宅。終年不到五侯家。服箱驥志嗟誰識。衝斗龍光是物華。歲晏交情期永保。晩馨看取傲霜花。</text>
<title>徐膺會 命遇 將赴楊山別墅。次諸益贈別韵。書贈。</title>,<text>吾輩誰人無罪名。不妨丘壑各閑情。大灘秋雨魚螯足。便是竆途得意行。</text>
<title>再贈膺會</title>,<text>縛屋難成僦屋宜。㱕山何必買山爲。年豊峽粟登揚後。秋晩江魚入饌時。飮啄隨緣聊自適。行藏信命復何疑。西園病友偏蕭索。深巷蒼苔有所思。</text>
<title>又疊加字。走筆二首。答汝楫。</title>,<text>盈牋濃墨爛烟霞。詩出逾多氣益加。率爾唱酬皆秀句。森然法度是名家。窮來尙恥寒兼瘦。妙處須看實有華。才退病夫那易敵。謫仙元是筆生花。</text>
<title>次汝楫韵</title>,<text>鴻外江天閃落霞。鶴灘㱕思晩秋加。久嫌城市中間隱。長憶風波少處家。晩境終須安淡泊。雅懷元不戀芬華。明朝興發孤舟去。好趁洲前蘆荻花。</text>
<title>與汝楫訪李汝斗 衡秀 於桃洞。酒後口號。</title>,<text>山日亭亭閃晩霞。興來江路不嫌賖。幽居最愛君三逕。先誼誰如我兩家。永夕淸尊浮菊蘂。明春佳約待桃花。偶然此會眞難得。㱕騎何妨伴暝鴉。其二遙岑暮色隱餘霞。野外風烟十里賖。病起偶牽今夕興。天寒來醉故人家。吟情不負砌邊菊。世事眞同空裏花。騎馬欲㱕還復酌。漫題詩律字翻鴉。</text>
<title>卽席。次汝楫韵。</title>,<text>野外依山宅。江干小洞天。秋痕看不盡。木葉下無邊。㱕路須新月。連村正暝烟。仙源期再訪。爛醉百花前。</text>
<title>病未赴灘上之約。詩謝楊州李明府仲約。</title>,<text>依山小屋俯長郊。江漢風烟十月交。居士宿痾今復苦。故人佳約竟虛抛。秋痕尙着離離菊。霜氣偏侵摵摵梢。一醉從來眞有數。新詩爲解使君嘲。</text>
<title>復次前韵。答汝楫。</title>,<text>茅亭左右盡平郊。一曲淸江二澗交。物外優閑聊自適。世間榮辱已全抛。栽桃洞裏餘千樹。移柳溪邊長幾梢。寄語沙禽須待我。暫時相別莫相嘲。其二謝迹淸時久出郊。三年多病百憂交。身因避謗思長往。癖在耽書未易抛。日暮孤雲㱕遠峀。天寒飢雀噪枯梢。閑中遣興無他事。信筆題詩謾自嘲。其三憐爾窮寒似島郊。百年唯我托神交。亦知文字終爲累。爭奈詩書未忍抛。景短葭灰初動管。風高木葉盡辭梢。吟成莫向兒曹說。高調多逢下里嘲。</text>
<title>次楊州李使君仲約南漢夜操日寄示韵</title>,<text>茶鐺藥裹轉相親。一會江郊負故人。終日病懷增欝欝。向來佳約謾申申。移文自愧今逋客。用武誰知舊侍臣。聞說白衣虛送酒。掇來殘菊感蕭晨。</text>
<title>送尹正叔之興陽任</title>,<text>瘴癘炎蒸地。烏能盡死人。玆行須自愛。久屈要終伸。環縣皆滄海。連山是綠筠。鈴齋暇日作。時復寄情親。其二邈矣高興縣。卑陬古所云。借令非瘴土。豈合處吾君。照乘看珠彩。衝霄有釖氛。棲棲不稱意。獨向海南雲。其三夙昔期吾子。何甞視俗曺。誰敎金玉相。獨任米鹽勞。位仆心無怨。途窮氣益豪。親朋相勉意。欲贈呂虔刀。其四客路重湖外。天時十月交。繁霜催綠橘。宿瘴捲黃茅。世態看虛蜃。君恩感泣鮫。麥登荒政了。銅印早須抛。</text>
<title>臨別。又贈正叔。</title>,<text>高興此去意如何。且唱驪駒一曲歌。蘆嶺乍過風土別。楊江纔到吏人多。家家園裏千頭橘。往往田間再熟禾。濱海卽今須惠澤。使君休復日吟哦。</text>
<title>送洪道陳 重疇 之任金川</title>,<text>禁掖深嚴㙜省淸。翺翔豈必盡豪英。看君不乏屠龍藝。投老還爲佩乕行。其二習抛紈綺身全素。官處脂膏操益淸。儒化合登循吏傳。邑人先誦壯元名。其三寒日都門五馬催。沿途風物更佳哉。先賢古宅隣花石。故國遺墟感月㙜。其四峽嶂才開靑石谷。官程逈接古金川。館前何日無冠盖。境上長時有餼牽。其五暎水風烟似舊時。皇華遺躅邈難追。請看石上逈瀾字。便作今人墮淚碑。其六馬豬灘水千尋碧。猿鶴沙虫萬古悲。借問睢陽雙節廟。何如此地七忠祠。其七江山佳處心應適。簿牒閑時興自豪。莫惜郵筒頻見寄。知君詩格頓能高。</text>
<title>送申都事 兼濟 赴海西幕</title>,<text>春曺閱歲困郞官。一郡明時借亦難。情理未伸烏鳥養。功名但着鵕䴊冠。樓頭翫月還無興。天末瞻雲悄鮮歡。遙識旅懷愁絶處。靑蘿花竹夢中看。</text>
<title>追寄茂朱洪使君 重衍</title>,<text>赤城形勝冠吾東。疇昔南遊過此中。霞起千峯皆秀色。樓高五月亦寒風。仙區果屬洪厓子。淸福應如大阮公。鍊得丹砂能許借。江干病客鬢成蓬。</text>
<title>尹參奉 聖任 輓</title>,<text>門外囂塵漲市闤。長時高卧養淸閑。襟期坦蕩棋尊裏。心事蕭條杞菊間。末宦每憐成白首。中身何遽閟靑山。幽明此別能無恨。葬日天涯弟未還。</text>
<title>朴軍威 斗寅 丈用二憂堂牛字韵。寄示一律。走筆和呈。</title>,<text>生涯暑褐與寒裘。蔬糲朝脯飽便休。萬事糺紛都是幻。一身閑適更何憂。門無到客堪羅雀。山有燒畬欲借牛。晩計終成盤谷隱。釣竿㱕拂漢江流。</text>
<title>寄李士珍御史行㙜</title>,<text>御筆題封賜近臣。特恩非待廟堂掄。淸朝豈有埋輪事。墨吏應多解印人。民物卽今皆困瘁。風謠着處且咨詢。北山詩意宜深念。移孝從來可悅親。</text>
<title>次朴直卿韵</title>,<text>過眼浮榮等夢槐。幽居瀟洒絶塵埃。投閑幸覺簪纓累。供世曾慚襪線才。酒熟且從隣舍飮。雨晴還待故人來。孤懷寂寂寒宵永。獨對茶罏坐撥灰。</text>
<title>送李聖諧赴奉化</title>,<text>劇部文書鬢易斑。名區吏隱出塵寰。梧桐葉落淸秋節。松桂林深太白山。許掾全家皆道氣。毛生一檄便歡顔。君行試問黃池勝。我欲携孥入此間。</text>
<title>仲約宅夜飮。復用前韵。</title>,<text>祿位何曾羨棘槐。琴書剛喜謝塵埃。百年豪氣憐吾病。千首新詩愛爾才。鎭日開尊能復飮。連宵秉燭好須來。平生笑殺韓安國。奚用區區歎死灰。其二山家服食杞兼槐。懶踏京華十丈埃。地僻無營唯適性。時淸有味是非才。騎鯨詞客數相訪。跨鶴使君今又來。對酌不須論俗事。此心於世冷如灰。其三君家積慶似三槐。箇箇諸郞玉絶埃。謝氏封胡皆妙譽。王門虔綽揔奇才。華筵樽俎尋常會。同社賓朋次第來。天意似添詞客興。小庭淸映豆稭灰。其四暝色門前曖曖槐。小堂晴雪不生埃。相逢銀燭金爐夜。各詑風檣陳馬才。衮衮流光誰挽住。紛紛世故日侵來。須將意氣傾山岳。可使形心似木灰。其五園植松篁巷列槐。西阿僻處小風埃。家貧酒有陶潛趣。山近詩無謝眺才。只怕浮名招謗至。那容俗累攪懷來。煩君莫說窮通事。心似爐間已冷灰。</text>
<title>呂領相 聖濟 夫人姜氏祔葬輓</title>,<text>生死含寃六十年。夫人家事國人憐。覆盆久矣難回照。破鏡居然得復圓。天上已頒新誥命。地中還續舊夤緣。哀榮此日無窮感。殘雪寒氷學士阡。</text>
<title>閔庶尹 聖魯 輓</title>,<text>當世掄才苦不周。如公偉器混凡流。治名一代稱循吏。縣邑三遷得大州。倦宦久嫌京兆劇。仁齡纔到七旬休。城西伏枕違擧紼。目斷分津載櫬舟。</text>
<title>將赴楊州李明府仲約之約。途中有作。</title>,<text>長途無日不風埃。歌曲紛紜往復迴。東賈揔駄枯鰈至。北人多臂俊鷹來。穰穰此世誰非利。衮衮浮生只可哀。獨有詩翁饒逸趣。臘前官閣訪寒梅。</text>
<title>楊州梅鶴堂。與永平宰金士昌 尙奎 同賦。</title>,<text>官角初停早閉門。月臨庭院靜無喧。却來何遜觀梅閣。同醉陶潛釀秫樽。半夜淸談塵慮息。十年人事感懷存。明朝欲松翁宅。知在州南第幾村。其二郊圻誰道近都門。吏隱眞堪避俗喧。衙罷尋常親簡策。客來容易命盃樽。詩情謝眺靑山近。勝境裵公綠野存。同社故人離索久。可能迴憶郭西村。右屬明府其三峽中誰識有官門。境僻兼無鷄犬喧。金水洞深開石扇。玉屛潭瑩露窪樽。名區作吏仙緣重。勝日尋春好約存。畢命松楸吾計熟。須從獨谷問孤村。右屬士昌其四終年淹病雀羅門。身外紛紜積謗喧。未忍甘心同濁俗。唯須滿意倒淸樽。貧來長物孤琴在。老去閑工亂藁存。欲識胷襟無點累。試看新月上梅村。右自喩其五松池西畔掩柴門。寥落寒庭鳥雀喧。虛負使君勤折簡。謾敎吾輩獨傾樽。窮居欝悒無誰語。勝地逢迎有數存。仍憶月岩詞客在。一時吟病卧深村。右屬城西諸益</text>
<title>寄李君平河上幽 平令有梅借余。方盛開。故云。</title>,<text>郊居寥落久離群。河上音書靜不聞。惟有枕邊梅樹在。夜來花發便疑君。</text>
<title>南平兄餞席口占奉賦</title>,<text>別恨何須說。深杯且莫停。湖山分竹地。風月躡香亭。吏傲心如氷。官閒訟息庭。春來相憶處。芳草繞池靑。</text>
<title>送孫同年 命來 赴參禮郵</title>,<text>興公詞賦子荊詩。吾榜諸賢似爾稀。薄宦任敎人數慢。高才奈與世相違。梅花破臘官醪熟。苜蓿催春櫪馬肥。遙憶雪天吟眺處。驛南亭榭有飛飛。</text>
<title>姜蔚山 世輔 挽</title>,<text>拙官平生與世違。晩途猶得到紆緋。向來郡府廉名著。㱕去田園活計微。兒習一經知不忝。年垂七袠亦云稀。東槎贈語情偏厚。開篋悲吟淚滿衣。</text>
<title>仲約宅夜飮。次白香山集韵。</title>,<text>閑披鶴氅步寒林。偶到東隣坐夜深。不有陳蕃誰解榻。幸逢鍾子爲彈琴。薰濃雪屋三盃酒。炯澈氷壺一片心。直待興闌相枕籍。小梅花下月初沉。</text>
<title>次汝楫韵</title>,<text>卧雪誰憐我。看梅倍憶君。貧猶安白屋。夢不到靑雲。俗事何須問。時憂且莫云。孤吟得佳句。跋燭夜將分。其二自我長閒散。唯君數往來。詩窮今賈孟。交義古陳雷。境僻無車轍。家貧有酒杯。寒宵倍相憶。簷月故徘徊。其三斂迹風塵表。冥心寵辱間。優游送日月。嘯詠遍江山。俗薄唯君厚。人忙獨我閑。㱕雲與倦鳥。一一可怡顔。其四盤谷雲深處。茅齋雪擁扃。江氷明似月。村火遠疑星。物色供吟嘯。風情任醉醒。仍思秋旣望。橫笛倚踈欞。其五老向交游懶。閑將簡策親。竹寒猶傲雪。梅暖自知春。進退先憂志。榮枯見在身。空餘犬馬戀。至日望楓宸。其六才蔑絲毫輔。名能竹帛垂。曾慚尸厚祿。早合謝明時。半世人多怨。平生迹太奇。窮通皆命耳。一笑到深巵。其七垂老身全倦。投閑分所安。何嫌果忘世。悔不早休官。苦節憐園竹。幽香歎谷蘭。餘年棲息地。生事任淸寒。其八晩境吾將隱。江邊小築成。人情看易厭。世事苦難平。水月孤舟穩。琴書一室淸。殘年能適意。何羨季鷹行。其九世路危堪怕。林棲趣轉增。何妨棄馮衍。庶不愧孫登。倦迹三宜去。踈才百未能。𩿨盟期莫負。天地足蒼蠅。其十隣舍源源會。詩筒續續來。如何造物意。虛老似君才。活計憐塵甑。豪情見酒盃。梅簷宜共話。今日一花開。</text>
<title>次咏梅韵</title>,<text>綽約如氷雪。朱鉛謝抹粧。天然號國色。兼有令公香。閤爲遮風護。燈因看影張。山家酒又熟。肯許數逢塲。其六格高專素節。姿潔厭繁粧。月弄踈踈影。風傳冉冉香。寒威從凜冽。春意見開張。殿後羣芳在。輸渠獨擅塲。其三羅浮趙夫子。夜遇美人粧。豈我前生夢。憐渠抵死香。奇聞眞偶合。好事且誇張。賴有諸君作。傳芳翰墨塲。其四皎潔塵無涴。輕盈粉透粧。誰言太冷淡。難得此馨香。爾作眞堪喜。吾軍可使張。從今花下飮。無惜日千塲。</text>
<title>甲午除夕</title>,<text>今宵一會莫相違。星斗闌干鍾漏微。寒意頓從杯裏失。春光暗向雪中㱕。人生壽考誰長保。浮世歡遊也亦稀。三百六旬都斷送。曉來情思轉依依。其二寒齋兀坐數殘更。詩到今宵却不平。梅意似應愁臘盡。人情還復刦天明。流年衮衮偏多感。衰相駸駸揔可驚。四十頭顱眞自愧。惟須爛醉送餘生。</text>
<title>乙未正月三日。與李宜伯 明誼，李汝楫。夜過仲約兄弟家。拈韵各賦。</title>,<text>興來來訪興闌還。隣舍柴扉夜不關。痛飮莫辭連日醉。相看非復少年顔。幽居爲爾開三逕。晩境容吾割半山。堪笑塵埃奔走客。一生難得一時閑。其二餘寒乍退早春還。踏雪幽人夜叩關。一樹梅簷仍索笑。三杯栢酒且開顔。淸談對榻張花蠟。爽氣生襟挹雪山。借問諸公能再訪。就中無日不淸閒。</text>
<title>具抱川 鼎明 輓</title>,<text>寒泉昔歲接芳隣。閒日過從氣味親。行誼外家傳緖美。治名下邑剖符新。自蒙枉訪纔三月。誰料浮生只六旬。獨谷他時來去路。回瞻偃室益傷神。朴久堂宅相。第三云。</text>
<title>新春小集宜伯，季成，汝思，汝楫。並有詩。用叔良韵。走筆步和。</title>,<text>催掩山扉不許開。夜闌留客莫敎迴。偏憐舊臘梅花樹。解勸新春栢葉杯。聖世優遊皆散迹。閑時賦詠揔高才。吾儕此樂知難得。杖屨何妨日往來。其二梅花寂歷向人開。隣友相過夜不迴。興入新春頻秉燭。笑携明月共含盃。塵埃倦迹猶奇氣。翰墨高名各妙才。佳會更留燈夕約。可能邀得二君來。</text>
<title>席上。次宜伯韵。</title>,<text>賖得村醪爲煖寒。一床淸語五更殘。靑霞氣逸窮愈甚。白雪吟高和却難。梅蘂柳條新歲色。金罏銀燭故情歡。詩成寄與荷西去。好意須君仔細看。其二漸覺春風料峭寒。臘梅猶有數枝殘。今宵幸與諸君話。浮世深知一會難。佩釼匣琴存古意。濁醪新菜助淸歡。年來萬事都抛了。唯有詩篇不厭看。其三湖亭鷗鷺怨盟寒。一卧城西鬢髮殘。疾病絆人留滯久。交親疑我决歸難。漁樵每入連宵夢。水石堪供晩境歡。安得與君携手去。春來花柳畫中看。</text>
<title>與李君平，朴直卿。聯句。</title>,<text>閉門春雪看梅花。年 偶策孱驢訪爾家。折簡更邀良友至。平 把觴因到夕陽斜。詩愁欲起成癡坐。直 醉興方闌任笑譁。聖世投閉眞有味。年 一時歌詠也堪誇。年其二春梅猶有臘前花。似慰山翁寂寞家。年 輕襲帽簷香馥郁。細侵杯勺影橫斜。直 街鍾不怕三更盡。酒席何妨衆口譁。平 更喜玉霙添一勝。年 灞橋餘興儘堪誇。直</text>
<title>叔良宅。與孝伯，士珍。聯句。</title>,<text>松池春水漾新晴。年 喚友幽禽已好聲。出郭偶成眞率會。孝 開樽稍慰欝陶情。風塵傲吏仍多暇。良 城市閑人不用名。且待淸談花發後。珍 一筇山路迓雙㫌。年</text>
<title>沈奉事 廷煕 輓</title>,<text>平生得力古人書。至孝柴連未必如。少日柩衣趍丈席。中年閉戶謝公車。行藏有義唯須適。官秩雖卑不恥居。試看向來棲息地。孤松獨歲寒餘。其二孝睦家風世所欽。更看才藝冠儒林。詩無郊島窮寒語。筆得蒼程古雅心。寸祿豈云沽匱玉。一經猶喜勝嬴金。賢郞至願違榮養。每聽悲辭淚不禁。</text>
<title>南進士 克寬 內子輓 徐判書文裕女。徐判書喪才踰小祥。其夫人毁滅。南進士喪後。其內繼逝。只有一女。</title>,<text>生時唯望死歸期。死日方爲快活時。只是舅姑皆白首。欲忘悲處未忘悲。其二昔哭尊爺未一朞。阿孃泉路更相隨。當是道是窮天痛。忍使嬌孩復此悲。</text>
<title>崔懷德 沉 輓</title>,<text>五馬行時枉弊廬。別來消息一封書。纔聞惠澤流花縣。忽報鄕山返柳車。六衮添籌年尙短。雙珠傳緖慶猶餘。溫溫風味難重接。題寄哀辭淚滿裾。</text>
<title>尹洗馬 智敎 室內輓</title>,<text>夙襲浦翁訓。于歸土老門。無違夫子志。不負外家恩。人誦齋莊美。天慳福履繁。鹿車今獨在。悽惻漆園盆。</text>
<title>送子直 東弼 赴殷山</title>,<text>躞蹀驪駒去不停。都門送別柳新晴。春風西塞漫漫路。遅日東川澹澹亭。官靜綠苔常滿印。訟稀芳草自生庭。還憐百里非君任。安得金華聽說經。</text>
<title>又贈子直</title>,<text>久厭春坊直。仍嫌夏省忙。今行出西塞。古縣卽東昌。近水千家柳。環亭萬樹棠。公餘饒靜趣。時復寄詩章。</text>
<title>城西夜會。與季成，宜伯，汝楫，明仲，汝思。聯句。送子直。</title>,<text>纔到江陵太守還。今宵送子又西關。成 滄溟浩蕩連千里。塞磧蒼茫擁萬山。年 浮世別離驚暮齒。祖筵樽酒强歡顔。直 唯應奮翼雲霄上。何事低頭簿領間。楫 身外升沈那足筭。公餘嘯詠也全閑。伯 南城棣萼勞相憶。北路棠陰喜得攀。明 蠟屐行尋香嶽頂。蘭舟時泛浿江灣。思 春深官柳和烟絲。秋晩巖楓暎日殷。年 燕寢淸香凝畫戟。佳人錦瑟倚雲鬟。楫 關河極目秦鴻遠。京闕回頭漢月彎。直 聖代深恩何地報。遐氓痼弊及時刪。伯 千年古蹟靑蓮窟。五夜㱕魂玉筍斑。成 鍊竈仙方應有驗。傳筒佳句且休慳。年 遙知鏡浦㙜中客。天末相思鬢共斑。思</text>
<title>送趙南老 星壽 之任報恩</title>,<text>三山樓閣是仙家。五馬風流也足誇。太守不須愁白髮。眞方自有鍊丹砂。春來一縣花如霧。秋晩千林棗似瓜。借問同時分竹客。幾人能得管烟霞。</text>
<title>追次宜伯韵</title>,<text>長憶前宵好抱開。故人何事不重迴。身閑盡日唯高枕。肺病兼旬斷把盃。流坎任從吾本分。沉淪誰惜爾奇才。庭梅欲動園禽語。乘興時時步屧來。</text>
<title>寒食日。病卧寓舍。季成，汝楫夜到。小酌口號。</title>,<text>重三天氣覺淸新。萬戶藏烟又此辰。良夜好須傾綠酒。浮生誰得駐靑春。芳隣邂逅仍佳會。聖世優游卽逸人。不恨門前車馬少。裘羊猶許日相親。</text>
<title>卽席。用前韵。</title>,<text>風日暄姸物色新。忽驚佳節又今辰。不妨秉燭遊淸夜。安得流觴樂暮春。細草幽花三逕宅。輕衫快馬五陵人。紛華淡泊元殊趣。獨對詩朋意轉親。</text>
<title>西園賞花兼別金晦而 始爀 高山督郵之行。子始適滯直騎曹。有詩見寄。依韵和謝。</title>,<text>西園風物雨餘新。赴約猶能起病身。本爲賞花邀勝客。還愁折柳送行人。驪駒躞蹀城陰暮。鴻雁差池塞外春。怊悵侍郞淹直久。一時佳會負良因。</text>
<title>晦而餞席。與子始。聯句。</title>,<text>西湖北塞遠行頻。幕佐郵官冷薄均。始 一䟽重招當世怒。三年不復近班臣。年 離筵酒賦唯今夕。客路鸎花正暮春。晦 自有男兒弧矢志。望雲亭上莫傷神。年</text>
<title>子始於晦而之行。賦一絶寄意。北伯李尙輔，咸判金衍之。余亦和之。</title>,<text>出關休道少親知。行到龍興定有詩。千里恰成萍水會。一官誰復歎底垂。</text>
<title>高山督郵金晦而 始爀 餞席。次李久叔贈別韵。</title>,<text>城隅日暮送君還。征旆遙遙不可攀。怊悵客程知近遠。草園東北是楡關。</text>
<title>夜訪膺會。次人韵。</title>,<text>纔自東城送客回。又從南陌訪君來。不關世事如棋局。唯喜親朋勸酒盃。節序漸看三月暮。園林坐對百花開。莫辭乘興經過數。盤谷明朝好約催。其二君家也是不貧家。沽酒猶能勝啜茶。偸得市朝閑日月。管來郊墅好烟花。名塲傾奪何須說。老境優游合自誇。我亦近年甘屛散。狂吟爛醉是生涯。</text>
<title>平泉小集。淮陽兪使君重甫 命凝 丈。携百花酒至。與子始，孝伯，叔良，季成，汝楫。聯句。</title>,<text>淮陽新太守。携得百花春。始 試酌三廵盞。能醺一座人。年 溫溫風味別。欵欵笑談眞。良 可使朱顔駐。寧愁白髮新。楫 功方丹竈捷。品視蜜房珍。成 釀法仙州備。先須餉病身。孝</text>
<title>汝思追至。又成聯句。百花酒旣盡。又以家釀菊花酒。繼之。故首句云。</title>,<text>杏花時節菊花醅。年 南陌西隣客又來。良 但使百年如此日。年 應將萬事付深盃。始 不愁囊底錢垂罄。成 唯喜筵前玉自頹。思 知道芳園佳約在。良 更携春色上高㙜。楫</text>
<title>贈柳節制 濬 赴城津鎭</title>,<text>名相家聲遠。將軍意氣豪。關防臨紫塞。寵秩耀緋袍。不怕磨天險。曾經漲海濤。頻年此行役。王事莫言勞。</text>
<title>士珍宅。與諸益會話口號。</title>,<text>西崦最佳處。李家園裏亭。簷梅踈更白。庭草嫰還靑。漫興從詩癖。離愁㥘酒醒。良辰不易遇。㱕騎少須停。</text>
<title>是日。子始得延州。久叔有詩調之。遂足成。爲子始解之。久叔曰。今日賞梅之會。豈容俗事來敗意耶。故及之。</title>,<text>延安除目坐中來。太守驩然花獨猜。久 去領南池荷萬柄。不應多愧小庭梅。年</text>
<title>西園賞花。兼餞淮陽兪使君重甫 命凝 丈。坐中子始。又得延安。口占一律。要和。</title>,<text>芳園細草綠萋萋。幽鳥迎人欵欵啼。鎭日尋花無遠近。同時分竹有東西。荷池勝賞詩先詑。楓岳仙遊夢不迷。五馬莫須催整駕。更佳亭上更提携。</text>
<title>更佳亭與李國彦，李子始，權叔良，李士珍，仲約，汝思，李久叔，尹季成，李宜伯，宋公舒，李汝楫。聯句。</title>,<text>春來處處好懷開。昨日西園今更佳。年 花意抱陽渾冉冉。禽聲對樹自喈喈。宜 當軒三翠森森立。繞宅千紅色色排。始 地占名區窮勝事。天敎美景餉吾儕。思 嘉賓適與良辰會。詩興還將酒趣偕。舒 散懶不妨寬禮數。踈狂且可外形骸。珍 頻從柳影催移席。爲愛苔紋不掃堦。楫 半醉半醒同跌宕。一談一笑間詼諧。成 朋知聚散元難定。世故紛紜奈易乖。彦 已惜梅堂回皁盖。更看鹽府綰黃緺。久 南陽增秩新移沁。西省求閑不薄浪。良 楮浦莫辭隨桂棹。松岡誰與理芒鞋。約 棲鴉欲返烟籠苑。㱕騎將旋月滿街。年 可耐明朝分散後。城西花雨獨關柴。宜</text>
<title>李進士 宜復 輓</title>,<text>浮雲無住影。流水不停逝。人生諒如此。一去焉可逮。憶在丁卯夏。識君城南第。吾兄及尊公。世好篤交際。雍容筆硏會。灑落金蘭契。君年方十一。我齒加二歲。唱喏常坐隅。娛戱輒聯袂。時誦太史文。或講小學制。深慚我蒙昧。每羨君夙慧。中歲頗乖闊。悲歡幾屢遆。君先泣蓼莪。我亦悼棠棣。卅載如一夢。萬事但雙涕。過從縱云稀。情愛不少替。所恨昂霄姿。虛抱絶世藝。芹泮名則闡。泥塗迹終滯。尊公不食報。在子宜徼惠。仁明又短拆。神理一何戾。凄冷桃洞宅。寂莫杏山瘞。吾生未半百。奄哭君三世。緘哀寄淚去。以當蒿里祭。</text>
<title>與子始，士珍，仲約，汝思，汝楫。同出鶴灘。經宿而㱕。次子始韵。</title>,<text>勝日尋芳淸漢東。亭前春樹碧涵空。輕帆岸柳依茫外。游騎村花爛熳中。樽酒不妨留永夕。裌衣聊欲試和風。終南捷徑君休說。昭代如今棄敬通。其二江流衮衮小亭東。一醉憑軒萬慮空。久矣歐翁懷穎上。終然李愿樂盤中。依沙宿鷺全欺月。慣水漁人不畏風。老境祗應甘淡泊。此身曾已任窮通。</text>
<title>又次子始絶句韵</title>,<text>淸尊永日眼俱靑。多荷群公過我亭。擺却世間無恨事。夕陽觀釣柳邊汀。其二梨花欲發柳靑靑。江色山光媚小亭。最是晩來堪畫處。賈帆無數上烟汀。其三湖天日落萬峰靑。緩步微吟更上亭。漸近黃昏添一勝。春燈和月滿雲汀。</text>
<title>又次子始韵</title>,<text>花外閑行有小車。浴沂時節暮春初。久因避謗仍忘世。聊爲求閑此卜居。村客有錢能換酒。江童折柳或穿魚。殘生庶保優游樂。萬事誰如適志歟。其二知君不日戒熊車。行趁西州麥熟初。爲是海濱將遠別。却來江上訪幽居。春深灌木喈喈鳥。風定澄潭潑潑魚。此地也堪分一半。可能投紱早㱕歟。</text>
<title>又次子始韵</title>,<text>窮廬不意萃佳賓。賖得樽醪答令辰。半日遨遊眞選勝。中年離別奈愁人。江淸月白偏宜夜。燕老鸎慵揔惜春。更向押鷗謀一醉。桃花流水網脩鱗。其二早識浮名是實賓。不嫌畸迹遠昌辰。却來寂莫寬閑野。任作嶔㟢歷落人。酒賦留連消永日。鸎花晼晩惜餘春。殘年耕安吾分。乘運從它競躍鱗。</text>
<title>又與諸益聯句</title>,<text>朝來水木澹淸華。年 傍岸依微八九家。始 旭日照窓猶枕籍。珍 雲烟繞筆半橫斜。思 看花不必催㱕馬。約 扶醉何妨趁暝鴉。楫 別是臨歧惆悵意。珍 故人明發海西涯。年</text>
<title>叔良，子始，季成，汝楫來過。席上。拈澤堂韵。各賦。</title>,<text>林泉久有未㱕羞。病起還驚節序遒。邂逅故人須盡醉。留連暇日好消憂。山圍小閣渾如畫。花近芳樽可作籌。更欲約君孤棹去。鶴灘南畔是菟裘。</text>
<title>暮春之晦。送別子始令公延安之行。同八兄侍郞公 九兄尙書公。叔良 直卿 聖珍 伯邵 聖集仲協季成汝楫。聯句。沈聖任將赴泰安。是日。適至。</title>,<text>今日餞春兼送君。八兄。仁叟。 一塲朋酒話慇懃。邵 搖風絮雪和愁亂。直 落地花紅滿眼紛。楫 五馬西南延與泰。 任 兩鄕江渭樹連雲。珍 情懷錯莫詩難就。九兄。德叟。 歧路蒼茫袂欲分。集 聖代卽今還重外。年 吾儕中歲數離群。良 風塵作吏仍成隱。始 湖海臨民佇播芬。成 步阻霜臺前度趼。聲遙銀漏舊時聞。協 那堪此去重宸隔。 邵 應上危樓引領勤。德</text>
<title>席上。更用前韵。聯句。贈聖任。</title>,<text>一席于將兩使君。協 關心別語故慇懃。楫 人生從古多離合。邵 世事如今劇糾紛。年 靑草湖邊愁去馬。德 白沙亭畔賦停雲。直 專城喜溢潘輿奉。仁 報國誠深漢竹分。珍 欲別林鶯頻喚友。成 將㱕海雁不成群。集 梅軒暇日應勞夢。良 蘭室何時更襲芬。始 要把詩篇頻遠寄。任 莫敎音信阻相聞。仁 臨歧爲致丁寧戒。吏道元來在謹勤。年</text>
<title>與諸益餞別子始</title>,<text>延府繁華自昔云。名區今屬侍郞君。連雲禾實千家富。滿地荷香十里聞。古壁尙留松老句。穹碑曾勒月川勳。公餘嘯詠應多暇。珍重郵筒遞寄勤。</text>
<title>子始行日。次韵走草。</title>,<text>花撲征衣柳嚲鞍。驪駒唱斷惜壺乾。亦知郡堞埋頭苦。爭奈朝班着脚難。閱歷世情皆可厭。思量身計此差安。何如散跡江湖上。耕釣閑閑李愿盤。</text>
<title>別沈聖任尙尹赴泰安</title>,<text>親知次第散西東。落落晨星悵望中。郡邑徒聞頻佩乕。㙜垣誰記舊乘𩣭。庭稀雁文書簡。海足魚蝦孝養豊。鈴閣莫成京洛夢。玄都千樹自春風。</text>
<title>晩翠亭。奉呈主人朴兄士心。</title>,<text>衰年高卧是閑蹤。心事偏憐欝欝松。且向桑楡全晩節。寧隨桃李競春容。江湖適意貧猶好。軒冕忘懷老更慵。我亦鶴灘成小築。扁舟乘興數相從。</text>
<title>前詩。只言晩翠之意。未及眼前光景。故又以一律。記卽事要和。</title>,<text>全家都在畫圖間。咫尺囂塵隔市闤。落日炊烟靑草岸。晩潮漁艇綠楊灣。客來覔句還多事。僧到觀棋也不閑。剛喜主人淸致足。長時欹枕對江山。</text>
<title>送淮陽兪使君</title>,<text>名區出守政堪誇。行及春山有桂花。官事但須治蠟屐。吏人皆解鍊丹砂。仙遊浩蕩興公賦。道氣薰濃許掾家。試向歇惺樓上醉。使君那復薄淮耶。</text>
<title>寄安東李使君 益著</title>,<text>雙溪水石久優游。强起聊分聖主憂。衰白莫嫌踰嶺路。繁華堪詑暎湖樓。依然少日趍庭地。認是先公視篆州。試看古來循吏傳。幾人能得繼前休。其二昔訪仙庄湖海湄。小亭風物獨專奇。林臯蕭灑環雙澗。花木參差貫四時。佳境定非塵世有。幽情肯許俗人知。淵明不日應㱕去。分付禽魚莫浪疑。</text>
<title>張郭山 相漢 挽</title>,<text>翁着緋衣兒擢第。一家榮慶晩年新。久知邊郡治名著。誰念京華旅食貧。短限可憐七衮。晤言曾未閱三旬。江南芳草萋萋綠。孤櫬㱕時泣路人。</text>
<title>送鄭學士士述 纘先 赴泰川縣</title>,<text>近侍聯翩作郡行。使君今日又西征。畸蹤自覺銅章好。雅志曾輕玉署榮。一路繁華箕子國。千秋形勝乙支城。風流不是衰年事。任爾佳人百媚生。百媚生。本邑妓名。座上有以此爲戒者。故云。</text>
<title>臨陽君 桓 挽</title>,<text>天上麒麟去不迴。雲中雞犬又何催。徒聞內府黃腸出。忍說高堂白髮哀。北郭烟嵐新洞壑。東湖風月舊亭㙜。至今唯有萋萋草。虛待王孫更一來。</text>
<title>送扶餘尹使君 世謙</title>,<text>半刺曾游刃。名城又綰符。天低唐將塔。地闊濟王都。吏隱眞堪適。江山信可娛。民憂也不少。凋瘵待君蘓。</text>
<title>使兒輩呼韵。與汝楫。刻燭走筆。</title>,<text>垂老畸蹤合遯藏。平生志業恥尋常。明時置散還多味。靜界偸閑也不妨。綠水靑山聊放曠。紅塵紫陌厭趨蹌。年來頓覺文章富。筆下虹霓萬丈芒。其二平生流坎信行藏。早識貧窮是士常。孤棹一竿堪自適。三旬九食亦何妨。興隨吳會蓴鱸好。跡阻虞庭鳥獸蹌。豪氣老來猶未盡。龍泉匣裏吐光芒。其三散跡明時合退藏。榮枯終古本無常。靑山有約㱕何晩。白鳥多情伴不妨。蒻笠簑衣吾放浪。輕裘肥馬彼踉蹌。閑來久斷風塵夢。萬事唯應付忽芒。其四林泉好處可深藏。勳業無心紀太常。向老㱕田貧亦好。臨江結屋陋何妨。泥塗此日甘龜曳。阿閤何時覩鳳蹌。倦便晝眠閑便詠。世間榮辱一毫芒。其五身合㱕農婦合蚕。郊園趣味晩自甘。司空倦迹三宜去。叔夜閑情七不堪。淸夢尙懸宸極北。幽居新卜大江南。村翁野叟經過熟。名利從今不復談。其六身事闌珊似老蚕。從前世味飽辛甘。棲遅澗壑心還適。勞碌風塵力未堪。已卜小亭臨漢水。羞將捷徑比終南。耕雲釣月無窮興。時對隣翁亹亹談。其七翁飼農牛女飼蚕。田家一雨此時甘。老來閑事方知好。貧處生涯也足堪。何害耦耕隨桀溺。不煩樵拜問啚南。箇中無限逍遙樂。聊對親朋仔細談。其八治圃燒畬且養蚕。土肥盤谷又甘泉。茅亭偃卧身長穩。蘭艇沿洄興不堪。翠黛靑嵐山遠近。白沙明月水東南。世人豈識閑人趣。聊復逢君一一談。其九老去藏身學蠒蚕。奔忙鍾漏未應甘。退休今日慙錢范。忠節當時慕向堪。一棹好尋三島外。孤亭寄在二陵南。閑雲倦鳥同心事。此樂寧從俗子談。其十爲速隣朋送蹇驢。小庭槐柳綠陰初。不因多病忘耽句。且喜淸談勝讀書。歡處百盃猶患少。別來三日亦云踈。乘閑可續前秋約。春後江東足鱖魚。其十一知子詩情在跨驢。淸高韻格逼黃初。本來痼癖唯攻句。老去窮愁合著書。孟夏園林遶屋密。微風鍾漏隔城踈。相逢痛飮仍淸話。絶勝床頭伴蠧魚。其十二端居不是出無驢。宿病經年少歇初。身倦欲尋平子賦。家貧猶有鄴侯書。隣奚日日傳詩數。吾黨人人與世踈。淸夜又成眞率會。酌來新釀佐嘉魚。其十三閑閑小僕與孱驢。不羨鳴珂躍馬初。病課畦丁䟽藥草。貧從野老問農書。林泉是處心方愜。名利前頭念轉踈。別有江鄕風味好。柳條穿得錦鱗魚。其十四斂迹年來欲賣驢。江臯小屋縳成初。長貧幸有新醅酒。垂老猶多未讀書。已把生涯甘淡泊。肻將身計歎迂踈。釣竿漁艇渾閑興。愛看澄潭潑潑魚。</text>
<title>季成追至。與汝楫。又成聯句。</title>,<text>重城鍾漏遠微微。隣社閑人夜叩扉。年 且可吟詩頻遣興。唯須遇境淡忘歸。楫 燈火落盡時聞雨。壺酒傾殘更典衣。成 詞翰卽今輸我輩。郭西玆會古來稀。年</text>
<title>述懷五十韵。燈下走草。</title>,<text>維楊大姓古名門。我是文剛十世孫。自幸先休垂奕業。還悲夙歲隕靈根。孤蒙渺渺慚微質。慈敎勤勤荷至恩。少日褒嘉承叔父。常時課督有賢昆。才名不要文詞好。家法唯期行誼敦。誰料弱齡成進士。更從昭代忝魁元。未將至願酬烏鳥。虛逐浮榮廁鷺鵷。翰苑靑氈仍舊業。瑤綵筆遂高鶱。宮筵講說才何補。㙜府狂言舌欲捫。雅志每思鶢避饗。殊私奈過鶴乘軒。天曹六考郞官席。禁掖三年學士番。常愧踈姿眞碌碌。累蒙宸奬特溫溫。緋衣北斗初升秩。靑綬東州更擁幡。方喜仙遊遍楓岳。忽驚恩旨下薇垣。鋒車纔返旋移疾。銓地虛叨且避喧。且錦人言何害巧。奕碁時事見頻翻。恩從白簡驣時別。官到靑衿領處尊。本乏使才登薦牘。仍辭政路戒征轅。人臣夷險寧須擇。海道安危不敢論。遠慕長卿通蜀徼。何愁博望溯河源。盲風恠雨狂濤湧。靑草黃茅毒瘴昏。晝夜但看浮日月。端倪誰復辨乾坤。槎頭出沒時逢鰐。天際扶搖或化鯤。水伯爭趍驚節鉞。島酋先導負櫜鞬。舟行最說難波惡。人物元穪大坂繁。已道琶湖如夢澤。爭將富岳較昆崙。層樓粉堞州州郭。盧橘黃柑處處園。江戶未秋先白雁。浦樓何夜不淸猿。山川縱喜饒觀覽。京闕那堪費夢魂。報效初心元自勵。賢勞古義敢容諼。蠻人本自多回詐。狡說其如半吐呑。文欲折姦曾累牘。譯能通意日千言。極知殊俗心皆獸。誰道吾人信及豚。事固求全還見毁。災因無妄便成寃。當時壯志期完璧。今日危蹤獨戴盆。九死鯨波身得返。孤囚牢獄罪難原。乘機衆憾爭先發。下石旁人孰肯援。幸免流遷投遠裔。猶能偃息寄江村。窮來但可安吾分。困處唯當驗所存。好畤田園心所恥。征南薏苡謗何煩。人情天上雲千變。生事湖邊月一痕。不必更從詹尹卜。何須復念尙平婚。隣僧或餉山蔬軟。野老時分社酒渾。身健幸能隨釣採。家貧猶足具饔飧。寧辭白首耕三𤱈。尙有丹心戀九閽。得罪滛荒寧學惲。傷時涕江自同猿。閑蹤久已羞形役。愚悃常思獻背暄。不羨天衢馳駟馬。何妨水國傍鼉黿。從前悔折羊膓軸。投老甘穿犢鼻褌。但使百年如此足。興來無日不開樽。</text>
<title>送李進士 龜齡 歸金陵</title>,<text>金陵東北盡靑山。山色江光活畫間。聞道孤舟乘興去。此行能賦幾詩還。</text>
<title>李兵使 碩根 挽</title>,<text>當公落拓困窮辰。叔父甞言是貴人。崛强任遭權宰怒。奔趍羞與俗曹倫。西南戟纛威名盛。兄弟金貂寵渥均。猶有別時雲不散。忍將虞唱送歸輴。</text>
<title>送尹伯脩 游 赴鎭川縣</title>,<text>失祿家逾窘。歸農計亦迂。今爲小縣去。猶得老親娛。棲屑寧初志。蹉跎尙壯啚。深知騏驥足。早晩騁長途。</text>
<title>次西巖韵</title>,<text>身世閑如泛泛鳧。江湖隨處足菰蒲。我從盤谷成新築。君向籠巖占勝區。兩地風烟誰最富。百年漁釣未應孤。興來約與荷翁去。能復開樽斫膾無。其二長短唯須任鶴鳧。歸田端合戴茅蒲。貧家尙有收瓜圃。隙地兼開種芋區。對酒簷前山色滿。懷人江上月輪孤。詩筒近日頻來往。誰道知音此世無。</text>
<title>久旱志喜</title>,<text>時序方當兆一陰。旱餘何幸得甘霖。看他四野濛濛色。慰彼三農閔閔心。潤物神功天不愛。憂民聖念帝應臨。從今災沴都消盡。八彩朝來喜氣深。</text>
<title>與諸益會飮。疊前韵。</title>,<text>連村夏木晝陰陰。桑戶長飢又値霖。隣社偶拚今日飮。窮途足見故人心。草亭有約須頻赴。松塢垂成可復臨。靜散不嫌城市近。隱淪何必在高深。</text>
<title>雨中。伯邵叔良仲約，汝楫並至。聯句。</title>,<text>旱得翻盆雨。愁逢滿饔醪。年 淸談終永日。好會幸吾曹。邵 捲箔山光潤。約 憑欄澗響高。楫 東隣有渴客。相憶定心勞。良</text>
<title>又用前韵</title>,<text>隣社皆靑眼。官樽又綠醪。城西頻此會。海內只吾曹。詞壘才名盛。窮途意氣高。笑他塵裏客。逐逐不知勞。其二客來忙解榻。興到且斟醪。飮合追陶阮。詩慚等鄶曹。雨急遙山暗。風凉快閣高。身閑無一事。還往莫辭勞。</text>
<title>閑居偶吟</title>,<text>世事紛紛過眼虛。閑居趣味果何如。樽中幸有賢人酒。門外曾無長者車。半世奔忙身已倦。一塲榮辱鬢全踈。新晴坐聽黃鸝語。庭院寥寥草上除。</text>
<title>汝楫與柳汝直諫見訪。子始又自延安適至。次月沙韵。</title>,<text>睡起開簾坐。山光滿一窓。棋堪消夏日。酒欲變春江。客話眞勝讀。鶯歌巧作腔。延州忽復至。驚喜過聞跫。其二好客方開榻。吾君忽到窓。何時發延府。昨日渡坡江。乍別愁凋鬢。相逢喜滿腔。那堪分散後。依舊斷人腔。</text>
<title>季成宅。與仲協汝楫。聯句。</title>,<text>滄江一卧阻朋簪。協 小集城西卽會心。嶺邑別來曾悵望。年 花軒詩後更豪吟。雲光漏日新經雨。成 槐影隨風晩轉陰。寄語維楊賢太守。楫 官醪肯許此間斟。協</text>
<title>席上。又用前韵。</title>,<text>鬢雪居然欲暎簪。老來猶有少年心。逢人或露顚狂態。遇境時多漫浪吟。匹馬衝泥來巷北。片雲拖雨過城陰。歸來會赴尙書約。更把餘樽盡意斟。</text>
<title>次汝楫韵</title>,<text>柴門永日綠苔封。山色詩情一樣濃。雨籜穿階文似豹。風槐轉院影成龍。百年但保淸眞趣。萬事何關坦蕩胷。更喜求羊隣社在。興來良會揔閑蹤。</text>
<title>閑居遣興</title>,<text>鳴禽攪起午時眠。山翠空濛隱几前。但把棋樽消永日。不妨丘壑送殘年。幽居或比楊䧺宅。活計曾無季子田。但使行藏皆適義。一生榮辱信蒼天。其二無事猶甘白晝眠。閉門芳草滿庭前。畸蹤合着寬閑野。老境偏傷荏苒年。常恐小才迷大道。更憂邪徑敗良田。紛紛毁譽何須較。身事從今一聽天。其三靑綾長憶玉堂眠。日日談經御席前。聖世蒙恩曾幾歲。今臣獲罪過三年。貧來謾索長安米。歸去還無好畤田。唯有戀君心未已。不堪回首望雲天。其四鷗𪆽晴沙與共眠。江山空闊釣竿前。方知物外逍遙日。絶勝塵中蹩躄年。奚僕巧成裁竹塢。隣人或借種瓜田。煙簑月艇閑時夢。少到城南尺五天。</text>
<title>明谷先生七十歲壽詩 三十韵</title>,<text>淸朝廿載領黃扉。七袠康寧古所稀。國典㝡尊耆社會。台光兼耀老星輝。優游晩境身名泰。存養平生道義肥。識貫天人窮蘊奧。功深經籍闡精微。䟽來後學難通解。表出先儒未發揮。錯綜文章光黼黻。尋常咳唾重珠璣。昭融契合傾千古。密勿訏謨贊萬機。宋璟心膓同鐵石。魏徵章奏比弦韋。黨人從古工謠諑。文字如今惹是非。慈母猶疑三至說。仁天偶示一時威。終然聖鑑回昭燭。任爾羣言足駭機。白首棲棲淹綠野。丹忱耿耿戀彤闈。溫綸屢降仍催召。文陛重登便告歸。時議未忘擠坎穽。主恩猶許卧郊圻。在家杜衍忠彌篤。憂國袁安淚未晞。所幸年衰能健飯。誰言軆弱不勝衣。閑時弄翰書猶細。行處抛筇步若飛。氣味澗松瞻欝欝。襟期圃菊愛馡馡。香山淸福今還見。潞國遐齡衆所祈。况復高門饒積慶。試看諸彦迪前徽。橫犀令弟方持節。弄雀賢郞亦襲緋。爲是弧辰當夏日。好將樽酒祝春暉。靈春不老應千歲。喬木成陰已百圍。寬樂公心雖自適。崎嶇世道足堪欷。詢非黃髮誰蓍蔡。望切蒼生甚渴饑。野渡虛舟空泛泛。東山零雨漫霏霏。鯫生辱奬眞非分。鱣席陪遊逝莫違。眷摯實深知已感。官尊寧顧近諛譏。流行坎止須同道。宿德高名敢忘希。豈弟固應神所勞。百年門下永瞻依。</text>
<title>李東萊 明浚 挽</title>,<text>吾兄本意在相䂓。內行純深固所推。坦度何曾存芥滯。名途元自厭奔馳。淸氷苦蘖蠻夷敬。白馬流蘓道路悲。也識英靈應感泣。貳卿褒贈㝡恩私。</text>
<title>謝李姪晦仲餉櫻桃</title>,<text>竹欲生孫梅子肥。小庭微雨客來稀。小奚忽致城東札。萬顆朱櫻餉我歸。</text>
<title>詠靑效李相國體</title>,<text>木德原何代。春旂着古經。氛消覩天色。雪盡露峯形。楊柳依依岸。蘭蘅郁郁汀。貞松長不改。老栢豈曾零。變狗瞻雲影。如龍認歲星。張衡誇玉案。羊子愛山屛。天祿藜燃罷。池塘草夢醒。瓜方收後圃。苔欲掩前庭。綾被念全斷。簡編披不停。選錢終必中。磨鏡也堪銘。函谷牛催駕。瑤池鳥刷翎。人奴幸不敗。鬢字貴曾刑。蜀道泥爲坂。齊州岱壓溟。佛頭元詭恠。嬙塚亦精靈。楚國蠅欺璧。薛門萍發硎。酒帘行欲訪。梢曲好須聽。綬莫誇銀印。絲宜繫玉甁。從誰回阮眼。自覺鬢凋靑。</text>
<title>詠黃效李相國體</title>,<text>軒轅法后土。正色用中央。秉鉞周勳集。加袍宋業昌。輝煌天子屋。元吉帝妃裳。扉闢三公閣。簾開太守堂。唐衣傳令䆠。漢帽櫂舡郞。玉瓚流仍潔。路車乘更良。制麻隨寵命。縣綬亦榮光。包橘來蠻舶。兼金溢楚筐。鵠歌胡地怨。龍紀杜陵祥。五月梅肥雨。重陽菊傲霜。槐花擧子急。木葉老人傷。圯上難逢石。邯鄲未熟粱。苦心偏愛檗。閏厄㝡憐楊。鶯語誰敎巧。蜂衙底事忙。雀懷楊寶惠。犬哂李斯殃。崔顥曾隨鶴。坡翁舊謫崗。浮眉徵喜氣。塗額想嬌粧。不恨成枯䤋。閑披萬卷藏。</text>
<title>鄭僉知 寅賓 丈挽</title>,<text>先公對策直如蕡。令胄承家夙播芬。寶器眞宜登廟序。奇才堪惜老河汾。鄕隣共服柴連孝。塲屋爭傳賈董文。薄宦棲棲成白首。親知衮衮滿靑雲。泥塗倦迹龜藏六。湖海閑情鷺作群。物外優游聊適適。世間名利任紛紛。常携一弟聯衾枕。每課諸孫討典墳。暮境恩榮三品秩。淸朝侍從大郞君。崢嶸豪氣今難見。磊落高談可復聞。歸櫬聽溪樓下路。傷心逝水日沄沄。</text>
<title>金寧越 弘楨 挽</title>,<text>秀骨長身稟得寬。髮皤猶自駐韶顔。平居息意芬華境。老去非心侍從班。方恨一麾成久別。豈知雙舃不重還。吾兄舊講同庚會。能復追游似世間。其二三年愁聽越山鵑。歸意忙於下峽船。末疾遽嬰蟾水上。羈魂獨返駱峯前。緋衣靑綬渾如夢。素幔丹㫌也可憐。禁掖陪遊那復得。仲容相對輒潸然。</text>
<title>士珍宅餞飮安州金使君 一卿 斗南丈南原朴使君直卿襄陽李使君聖珍咸平李使君相甫 瑞章 席上。口占。</title>,<text>親友如星散曉空。同時除邑問誰䧺。靑州樓閣名關外。峴首風烟冠嶺東。瘴土莫嫌卑濕地。仙居猶占廣寒宮。箕山太守偏榮孝。好奉潘輿至樂融。</text>
<title>又占一律。錄奉金使君一卿丈。</title>,<text>關雲極目動新愁。梧葉蟬聲况早秋。今日朋樽二樂閣。明朝仙舃百祥樓。千尋粉堞閑鳴柝。十隊紅粧對打毬。聞說博陵留美政。好將餘化遍玆州。</text>
<title>次謝永平金使君士昌</title>,<text>幽居寥落謝囂塵。今雨門前斷舊賓。獨有洞陰賢太守。遙思郭外一門人。詩章不惜傳筒遠。酒債深憐典縕貧。待得仙鳧西訪我。小壇松月醉吟頻。其二殘年斂迹遠風塵。深覺浮名是實賓。得失忘懷還喪我。榮枯隨分肯尤人。啚書屋裏猶能富。芋栗園中也不貧。多荷使君偏厚意。秋來詩札寄來頻。其三蕭洒郊居不受塵。竹風松月當佳賓。逍遙寢外無爲地。歷落嶔崎可笑人。但解樂山兼樂水。只應憂道不憂貧。君詩懀我心中事。展讀風簷擊節頻。</text>
<title>又贈直卿</title>,<text>飮罷離愁欲上顔。明朝五馬出湖關。玆州不是尋常地。異境堪誇方丈山。傲吏琴書無俗累。眞仙樓閣管淸閑。祗應他夜朝天夢。簪佩金門趁賀班。</text>
<title>直卿行日題送</title>,<text>未赴昇天赴帶方。知君宿債在炎鄕。秋風一掃黃茅瘴。高卧仙樓也不妨。其二八月尋河語太迂。古來傳者只成都。君今織女橋邊去。試問支機石有無。其三縹緲樓臺暎彩霞。官居却是上仙家。池荷堤柳爭光色。更着猩紅百日花。其四古堞蒼茫草樹荒。時淸不復重關防。君行爲酹任都護。大節千秋有耿光。其五天朝將士昔屯營。嶺勢崩騰石勢獰。厓刻至今渾欲滅。諦看猶得認劉綎。其六頭流千丈出塵寰。秦帝神山卽此山。美爾仙緣眞不淺。淸秋鳧影彩雲間。其七千頃黃雲一望遙。蓼川魚蟹入秋饒。使君到日庭無訟。卧聽民村樂歲謠。其八親朋日日散西東。洛社歡遊一半空。行者豈知居者意。秋天極目數飛鴻。其九隣社閑時步屧隨。每將文字鬪新奇。別君誰與開懷抱。今俗無人愛說詩。其十淸勤何待故人䂓。四邑從前有口碑。直到政成民化後。梅篁影裏日哦宜。</text>
<title>七月初三日。餞飮延安使君李子始席上。同柳季昌 鳳輝，崔孝伯，李尙輔，李君平，洪士能，宋子和聖集，金晦而。聯句。</title>,<text>高軒坐盛暑。赤日照炎炎。輔 丁香陰小砌。枸杞暎前簷。集 吏役將遠適。賓朋忽來詹。始 相勸碧筒酒。兼持白雪鹽。昌 爭看李遠局。懶閱鄴侯籤。孝 凉餐新蔗滑。香劈細瓜甜。和 世事休皺眉。吟情且撚髯。年 多慚酒戶窄。難逃詩令嚴。平 寧愁晝漏盡。莫辭夜飮厭。晦 別懷當判袂。佳句動盈縑。能 延州我能說。海波天與黏。輔 傍臨龍沼闊。北睋鳳峀尖。集 美味穪鱸鱠。佳肴有蛤醃。始 錢塘十里荷。滕閣萬家閻。昌 荒郛記功伐。崇庙光聽瞻。孝 何嫌困朱墨。且可安黎黔。和 靑綾夢久斷。黃綬跡仍淹。年 聚散雲無定。盈虛月初纖。平 拜迎愁鴈。吟嘯送烏蟾。而 慚吾諫議忝。羨子吏隱兼。能 吾王疾新瘳。薄海喜方漸。輔 解澤佇傍流。至化期普霑。集 身縻下邑遠。班阻賀僚僉。始 徵詔看將降。後期從可占。昌 書溫法殿講。筆刷湖堂拈。孝 離歌當祖席。秋意入踈簾。和 微凉動井梧。新露生渚蒹。年 愼旃節起居。久矣想公廉。平 行裝須自信。征邁更何嫌。而 陽關故人少。別酒宜復添。能</text>
<title>走次金來伯 鳳來 韵</title>,<text>謗毁紛紛不足嗟。逢人只可話桑麻。閑來睡味甜於蜜。老去塵緣薄似紗。蟻有何爭時復戰。蜂因底急日催衙。支頤坐想東湖樂。秋水初肥浸白沙。</text>
<title>送李兄聖珍赴襄陽府</title>,<text>李侯不赴萊州府。還領銅章向東土。看君通籍十九載。玉署金華遍步武。新躋三品亦已晩。旋失一資無乃蹇。人將尺寸較崇庳。我豈乘除論益損。萊州大鎭近百蠻。鎖鑰自古䧺邊關。軍民御牧本不易。殊俗調娛良亦艱。君看近年守邊臣。不遭譴何能幾人。况復炎方風土惡。屯雲泄霧無冬春。豈若關東佳麗州。飄然仙舃飛淸秋。不是天餉神仙福。那能地占淸凉陬。襄陽山水問何似。峴漢佳名揔在此。不必區區强摸擬。是處風光本來美。晨看旭日洛山頭。春賞棠梨太平樓。不識羊公緩帶地。奇觀亦能如斯不。平臨滄海俯可唾。枕席烟霞共坐卧。官居了無簿牒擾。美境應多詩什播。秋深蠟屐上楓岳。已與親朋結佳約。回首試問世上人。向來得失果何若。</text>
<title>送鄭來仲 來周 赴緜城縣</title>,<text>君侯詩格今世無。不减昔時鄭鷓鴣。吾兄昔掌國子試。每道君才冠諸儒。當時我亦願識君。不見其人誦其文。及君通籍入禁中。片言論交却歡欣。襟懷炯澈玉不如。可但詞華能掩群。春塘春日扈蹕時。同賦歧山大蒐詩。君如選錢中固當。我得濫芋眞忸怩。瑤白日荷寵錫。顧眄光彩生輝焃。我方高卧北寬亭。君時出佐東關幕。峽裏仍成萍水會。樽前細和楓岑作。中間離別各悽悽。我從東溟君海西。畸蹤久已任坎穽。逸才胡爲困塵泥。昨日慇懃過我語。明朝五馬緜州去。緜州去京八百里。大海環城地沮洳。羹魚飯稻固風味。靑草黃茅足瘴氣。南中歲惡且十年。俗壞民崩吁可畏。此土今人所厭避。唯君勇赴如樂地。觀君志尙自不俗。榮辱升沉能一視。想君治術本儒雅。慈惠威名無不可。我爲緜人賀得君。所恨世無知君者。</text>
<title>任知事 弘望 挽</title>,<text>韶顔白髮望如仙。領取箕疇五福全。文籍一家三世並。治名八郡二藩傳。西樞才賀超新秩。南極翻驚晦舊躔。耆德朝中今有幾。不堪喬木日蕭然。其二湖海仙庄竹室閑。吾兄倚着卽門闌。爲緣來往塤箎地。頻得周旋几杖間。末路誰如兩家好。浮生終覺百年難。哀哀病嫂窮天痛。哭送丹㫌返故山。</text>
<title>金安州 斗南 挽</title>,<text>城西飮餞尙依依。莫輓關河五馬騑。不道暫離成永訣。那知吉往便凶歸。平生守靜今誰似。至死持廉古亦稀。一哭坡山山下宅。寒氷夕日助沾衣。</text>
<title>次寄冬至副使李尙輔行軒</title>,<text>卧病滄江一釣舡。西郊孤負送行筵。得書已度䓗山外。筭路應臨薩水前。故國風雲隨日遠。窮邊氷雪與天連。知君事異觀周樂。三百詩中感下泉。</text>
<title>明谷先生輓詞</title>,<text>酉老纔傾逝。儒林失所歸。先生又不幸。後死欲何依。一代斯文盡。通朝宿德稀。奚論民巷吊。辰哭亦沾衣。其二譬玉完無玷。如金鍊益精。平居但溫粹。險處却堅貞。位大心逾小。時屯道則亨。方知一存字。無愧涑翁誠。其三楊晏神童譽。張蘓大手才。書通百家盡。文自六經來。金石銘劖遍。山龍藻繪開。詞林頓寂寞。奎璧落泉臺。其四十入三台府。吾東獨見公。勤勤憂國念。斷斷翼儲忠。一節齊榮辱。淸名保始終。西民頌大惠。均賦等潛翁。其五聖主尊元老。儲君禮太師。端凝元器度。詳整是風儀。密勿都兪地。從容講說時。嘉謨與善諷。一一近臣知。其六籌司管機務。几閣溢文書。衆所難裁决。公能迅掃除。才猷知鍊達。忠益見謙虛。郞吏爭相語。姚崇亦不如。其七勤恪當官日。平友按獄辰。武侯期盡瘁。文正不傷人。軆國均休戚。隨時任屈伸。多年仍獨樂。欝欝蘊經綸。其八黨議紛橫潰。公身屹作防。苟容榮亦恥。直道困何傷。涇渭分淸濁。松菊傲雪霜。浮沉懷寵祿。人不數裵王。其九特地遭逢盛。殊榮曠世看。君方視手足。公亦罄心肝。寵極招猜易。名高免謗難。黃扉十九載。不得一時安。其十赤舃東山滯。丹心北闕懸。至寃終自暴。溫諭爲頻宣。民豈眞無祿。天胡遽奪賢。英靈應惓顧。聖疾尙沉綿。其十一始我摳衣進。時公斂迹居。金緋猶布素。枕籍卽啚書。慕悅誠常切。提撕眷不踈。歐門慚軾輩。終始忝吹噓。其十二地有崇卑別。官曾步武隨。雲㙜兼驛院。雷肆及經帷。在處聆嘉論。常時服令䂓。公私今日痛。淚盡百身詩。</text>
<title>君錫將赴臨陂。次席上韵。與趙丈德而，宋聖集，趙祈仲 永命，叔章。聯句。</title>,<text>春城霽雪動輕寒。年 華燭池亭夜欲闌。錫 別意鴒原中歲惡。祈 交情魚隊少時歡。集 升沉有數何須說。德 聚散無常且自寬。章 知子好成便養願。白魚靑筍媚盤餐。年</text>
<title>次前韵</title>,<text>才名落拓水曹寒。雙鬢蕭騷宦意闌。今日始知爲邑好。此行方得奉輿歡。官閑簿牒常時簡。民困征徭儉歲寬。臨別更申䂓祝語。幸踈杯勺且加餐。</text>
<title>病未赴海村之約。寄呈臨陂使君案下。兼示楊州李明府仲協行軒。</title>,<text>約與陂山宰。同遊海等村。無端今日病。孤負故人樽。野雪生春意。湖雲惱別魂。楊州如問我。寂寞卧西園。</text>
<title>君錫席上。與君平，仲約，汝思，明仲。聯句。</title>,<text>梅花落盡柳條新。年 二月江南送故人。明 身上彩衣仍墨綬。平 廚中白粲與紅鱗。約 閑時細酌澆胸酒。思 行處爭歌有脚春。明 我輩期君殊不淺。年 未應終屈米鹽塵。平</text>
<title>又用席上韵。贈君錫。</title>,<text>旙盖榮光照眼新。專城况是奉輿人。官園暑雨抽戈筍。漁戶腥風薦尺鱗。自有孝心能愛日。仍看惠澤恰如春。仙山去縣無多路。試拂東華舊染塵。</text>
<title>次洪君則 重聖 韵。席上走筆。贈君錫。</title>,<text>詩名長笛與殘星。新得香亭勝鑑亭。際海平蕪千里碧。匝園脩竹萬竿靑。魚螯容易充官饌。鷗鳥尋常下訟庭。句漏丹砂行可煉。試登邊嶠問羣靈。</text>
<title>淳昌洪使君叙仲 重範 餞席。走次洪君則韵。</title>,<text>絃歌多暇課農桑。卧對庭前鴈鶩行。梅竹繞園無俗氣。樓㙜倒影漾晴光。仁聲去與春同遍。離思應隨日共長。輕箑㝡穪南制妙。可能頻助北窓凉。</text>
<title>李正郞伯邵內挽</title>,<text>何限人間喪耦人。荀郞心事㝡酸辛。㙜中騘馬寧非達。室裏荊釵未厭貧。燕寢新成虛閫閤。螟兒纔長失昏姻。誰能倩得張林筆。寫出平生婦德純。</text>
<title>走筆。奉寄定平尹使君 會 行軒。</title>,<text>恩書旁午趣徵還。左補諸公捴近班。深恠定平新府伯。獨隨春鴈度關山。其二不上㙜垣五六年。眼前時事日焚然。莫將嶺海愁行役。平地風波只拍天。</text>
<title>贐晉陽吳使君天祐 命禧</title>,<text>南遊憶上晉陽城。城下長江一練橫。樓勢逈臨方丈嶽。衙居近接右兵營。地穪瘴土寧非屈。行歷家鄕也是榮。願向邑中民物賀。使君元有隱之淸。</text>
<title>高生 可謙 挽</title>,<text>操文憶酹霽翁墳。傾盖當時一識君。家世典刑知不忝。朝廷收錄竟無聞。向來消息書猶闊。今日幽明路忽分。惆悵生蒭阻蒿里。可堪揮涕望南雲。</text>
<title>不赴楊州出鶴灘書懷</title>,<text>春滿平蕪綠色深。偶牽閑興出湖陰。楊州跨鶴吾無分。柳浪觀魚孰有禁。老去行藏唯信命。年來榮辱久忘心。溪翁野叟時相訪。笑喚村醪盡意斟。柳浪觀魚。卽西湖八景一也。</text>
<title>灘上。次趾兒韵。</title>,<text>風波少處便宜家。老子江城領物華。晩境自知機事息。幽居遂與世途賖。緣溪遍種十株柳。傍岸新移一樹花。已判百年棲隱計。身甘耕釣婦蚕麻。其二江屋全勝郭外家。况逢春物正淸華。依沙水鳥飛飛近。下瀨風帆陣陣賖。小雨新抽千𤱈麥。踈烟輕羃一村花。殘年優佚差堪適。不關時憂似亂麻。其三官居雖好不如家。榮辱紛紜鬢半華。別久郊扉長在念。興來江路肎嫌賖。溪邊楊柳初飄絮。屋後櫻桃正着花。欲向晩年勤服食。且從前圃種胡麻。其四淸幽誰復似吾家。貧士猶能富物華。野老何妨爭席坐。村醪不惜典衣賖。河豚欲上抽蒲芛。江燕初飛落杏花。預飭田僮勤種藝。秋來官賦是絲麻。</text>
<title>謝堅城洪使君 九鼎 寄示韵</title>,<text>鶴翁勳德是名臣。才調承家更絶倫。關外頌聲曾翕赫。峽中治理又淸眞。空懷欝欝巖廊策。且作棲棲縣邑身。聖代卽今明考績。璽褒恩擢也應頻。其二誰識淸朝舊近臣。樵丁釣叟與爲倫。榮名自古多成累。毁譽如今孰得眞。閑日百盃須適意。殘年一壑可棲身。維楊梅鶴還無分。虛辱隣州問訊頻。</text>
<title>沈聖凝 尙鼎，金皥卿 重煕 來過。邀季成。仍與聯句。</title>,<text>西園閉戶落花天。年 忽謾相逢醉興牽。坐久渾忘春晝永。成 境幽偏愛晩峯鮮。蔬香飯軟堪留客。凝 意靜神安當得仙。題句各須從巧拙。皥 笑敎兒輩一時編。年</text>
<title>曺信川 漢遇 挽</title>,<text>西征五馬去蕭蕭。歸日丹㫌度嶺遙。想得南中人士痛。梅翁家世轉寥寥。</text>
<title>李判書 彦綱 挽</title>,<text>詞林掉鞅擅䧺鳴。昭代科名占博宏。吾叔每穪眞國寶。存翁尙許合文衡。㙜垣封駁看風裁。藩臬旬宣播惠聲。姓字猶傳漆齒國。班資自致黑頭卿。玉雖遭燬貞難折。鏡或經磨皎益明。聖主本來褒敏達。通朝久已服勤淸。參籌宥密機無滯。讞獄精詳世頌平。近者人言堪一笑。終然天鑑昭孤誠。虛舟底事逢他怒。慵燕無心與物爭。今日豈知還造化。明年準擬會耆英。官非不峻才猶局。貴且能貧殮未贏。同上瑕丘餘伯玉。泣思前語送丹㫌。</text>
<title>黃義城 應一 挽</title>,<text>亭淵林壑欝蒼然。投老歸來有歲年。偃蹇吏情彭澤縣。蕭條生事穎濱田。豊才嗇命人同惜。久病長窮我㝡憐。未遣循良登薦牘。祗今公議愧參銓。</text>
<title>李進士 匡翼 挽</title>,<text>玉折蘭摧可忍聞。才高名薄少如君。兒能入學翁無恙。猶勝吾家哭阿文。</text>
<title>出鶴灘與趾兒聯句</title>,<text>平明闕下問安回。馳出靑郊一棹開。翁 地主定從南漢至。詩翁應自上江來。兒 連村茂樹依依近。乘漲輕帆陣陣催。翁 積雨喜逢新霽色。茅亭料理兩三盃。兒又晩出東湖上。乘凉乍滌煩。翁 催搖漁子棹。行醉使君樽。兒 傍岸童童樹。依山點點村。翁 吾廬知在此。僮僕候柴門。兒</text>
<title>次晩翠朴兄韵。贈龜村朴景寶 重圭 之箕城。</title>,<text>鄕山消息近來稀。客裏逢春未授衣。東洛倦遊無好况。不如西訪練光歸。</text>
<title>題法安上人軸</title>,<text>天街騎馬趁晨鍾。朝退歸來日已舂。笏外西山迎爽氣。夢中南國有高峯。逢僧細話千江月。謝客閑聽一院松。詩句不須煩向說。老夫今欲斂機鋒。</text>
<title>謝澄江朴郞中 斗寅</title>,<text>久別灘頭百尺樓。江湖宿債幾時酬。煩君莫說天官貴。人涉要津我獨不。</text>
<title>六月二十五日。余與宋子和令公。並騎出湖上。南漢李府尹君平新陞北伯。未及交龜。自山城携酒至。金薇垣明仲。時在楮島。乘小艇溯來。相與晤言。拈韵聯句。宋吏郞聖集偸閑乍出。殊是分外佳會。篇中及之。子和。時爲大司成。</title>,<text>十里平沙並騎回。和 曠然亭作四仙㙜。帆檣亂掠軒簷過。平 魚果頻登几案來。江漢風流歸我輩。明 關河鎖鑰仗君才。官閑又見山郞出。年 隔岸招呼促擧杯。和又湖上淸遊月一回。炎天凉意滿亭臺。年 南城大尹携壺至。北渚幽人捩拕來。和 吸得金莖寧病渴。聯成石鼎愧非才。明 浮生聚散曾無定。關外那能有此盃。平</text>
<title>席上。用前韵。走筆。贈諸益。</title>,<text>江流一帶抱村回。岸上岹嶢百尺㙜。袁紹賓僚河朔飮。岑參兄弟渼陂來。忙中得暇寧非喜。勝處題詩各盡才。向晩不堪分散恨。歸時更醉素巖盃。</text>
<title>又用前韵。贈君平。曾與君平。約以七月旣望。泛舟來遊。故第四及之。</title>,<text>朝到江干晩未回。使君㫌旆逗高㙜。如何窮塞三年別。不待新秋旣望來。丘壑自甘終老約。藩維須藉出羣才。樂民樓上淸宵月。能憶沙頭此把盃。</text>
<title>李泰仁 濂 內挽</title>,<text>曾從夫子話山齋。秉燭寒宵展好懷。深識孺人能主饋。煖醪燒肉味皆佳。其二師門餘淚未全晞。又哭詩山旅櫬歸。一十四年三送葬。石泉回首重沾衣。</text>
<title>南參判 致熏 挽</title>,<text>豊顔華髮儼風神。坦度冲襟自任眞。器宇合居公輔地。典刑元是大家人。終嗟水部違聯席。長憶銀㙜忝躡塵。東路憇棠如昨日。忍看丹旐過蟾津。</text>
<title>謝慶山沈使君 壽浚 書問</title>,<text>別後音塵隔遠途。南天何處滯仙鳧。離魂欲度千里嶺。徂序初飛一葉梧。暮境吏情知爾倦。荒年民物待人蘓。雙尺素慇懃至。對使題詩謝宿逋。</text>
<title>君平餞席口占題贈</title>,<text>南藩南漢五年間。又復褰帷出北關。王事未應嫌鞅掌。別愁叵耐上衰顔。千年旺氣留豊沛。八月陰風滿塞山。今歲旱荒無遠邇。好宣仁化濟民艱。</text>
<title>李生養正來訪灘舍。誦其所作百詩。喜賦一律。贈之。</title>,<text>久別相逢刮目宜。閑中聞賦百篇詩。絶無窘澁艱難態。多是縱橫放逸辭。要識性情陶冶好。何須光澤蠟梔爲。退翁書牘看詳遍。知子詞源出自玆。</text>
<title>奉恩寺雨中。與金明仲，尹汝迪 惠敎 同賦。</title>,<text>一出江干苦闊踈。山樓秋雨喜聯裾。詞臣久厭蘭㙜直。逐客初尋楮島居。良會恰成三日飮。淸談勝讀十年書。菊花楓葉看看好。能復乘舟訪弊廬。其二滄江歸卧世緣踈。一濯東華舊染裾。昭代豈容言便訣。素心終欲賦閑居。家貧恥學謀生術。身老耽看未讀書。野鳥溪魚俱自適。百年吾亦愛吾廬。其三倦迹眞甘與世踈。兼旬慵卧不冠裾。常希䟽傳能知止。肎學靈均浪卜居。時事但餘憂國淚。俗情堪草絶交書。江邊小屋閑時夢。少到靑綾舊直廬。其四爐香欲歇磬聲踈。滿壑雲霞襲客裾。近侍卽今多浪迹。吾儕此地幸隣居。烟波小艇尋常釣。朝夕奚筒咫尺書。况得韵僧新結社。高情不羨遠公廬。其五林端過雨聽踈踈。山氣朝來爽滿裾。平日不忘丘壑想。晩年方占水雲居。村翁或與談玄席。院釋時爲飛白書。京洛故人如問我。鶴灘南畔有茅廬。</text>
<title>席上口占。有僧就明求詩甚懇。仍以此贈之。</title>,<text>禪房此會豈曾期。信宿淸歡不自疲。雨似有情留勝客。僧還多事乞新詩。鍾聲洞府雲深處。雁影江村日暮時。結社分山俱好約。巾車短棹鎭相隨。</text>
<title>次韵贈朴進士 世杓</title>,<text>未必遐鄕無雋士。須看趙德起潮陽。君才不是蓬蒿輩。錐穎終當早脫囊。</text>
<title>次宋君集題明仲壁</title>,<text>追隨曾不費招呼。一棹沿洄上下湖。深愧向來名利境。十年棲屑混凡夫。</text>
<title>送李郞仲寶 廷鎭 赴咸興</title>,<text>鐵嶺咸山千里餘。征驂遙逐畫熊車。庭闈舞綵應多暇。端坐晴窓好讀書。</text>
<title>仲氏至。姜上舍季泉 遠溥 適見訪。喜甚却賦。是日遞吏議。</title>,<text>纔辭水部又天曹。六載朝陽謝笏袍。可怕讒言浮絳灌。兼慚風鑑讓山毛。閱來世變身全倦。筭到時憂首欲搔。灘月峀雲看更好。晩途榮辱一秋毫。其二閑園永日集詩曹。樽酒家貧且典袍。久別逢塲歡骨肉。窮途托契掇皮毛。眉浮喜色黃相映。鬢着吟愁白滿搔。脩竹落花供笑傲。醉來欹幘恣揮毫。其三 以下二首。屬姜友時新喪耦。憐君落拓混凡曹。故意能忘范叔袍。勳業未應無骨相。老鱞今已換顚毛。䧺詞孟德頭風愈。快語麻姑背癢搔。黼黻正須華國手。玉堂金殿見濡毫。其四知君才格冠吾曹。垂老猶穿大布袍。凡馬欲欺騏驥足。世人誰識鳳凰毛。膓飢忍見嬌兒叫。背癢兼無醜婦搔。祗有詩緣磨不盡。小窓孤坐日拈毫。</text>
<title>送李兄明瑞 世璡 赴龍安縣</title>,<text>學士新從峴首還。使君今又出湖山。參差鴻燕如相避。惆悵驪駒不可攀。江近地饒知境好。才多事少厭官閑。猶勝潦到金吾日。忙走街泥十丈間。</text>
<title>李周臣將赴北幕。席上。次尹季成韵。贈之。</title>,<text>潛郞仍皓首。出塞又靑油。笑度千重嶺。高臨百尺樓。蒼茫關月夕。憀慄朔雲秋。江漢漁舠在。閑忙問孰優。</text>
<title>又贈周臣</title>,<text>古人離別惜中年。安得君行不惘然。世事紛如棋變局。朋友邈若箭辭弦。臺高俯視滄溟日。嶺峻平臨大漠天。樓上庾公如問我。鶴灘烟月放漁船。</text>
<title>洪監司 重夏 挽</title>,<text>熊軒臨發枉衡門。乍別音容隔九原。不道仁齡六袠。徒聞遺愛遍三藩。才猷未究淸朝用。悼惜偏深聖主恩。伴直銀臺渾似夢。峽雲東望淚成痕。</text>
<title>拜素軒兄于果川寓舍。次明仲韵呈之。</title>,<text>鬢爲憂時白。眉因得客黃。不嫌僑舍冷。偏覺好緣長。烟氣村村夕。秋容樹樹霜。襟期待佳菊。晩節益馨香。其二 屬明仲且酌村醪白。閑看野菊黃。秋暉休怕短。江路未云長。暮色雲催雨。寒聲雁叫霜。那堪君去後。坐席挹餘香。</text>
<title>次牛坡兄寄呈素軒兼示鶴灘之作</title>,<text>塵埃簪紱詎云榮。萬事人間已息營。一壑幽居存晩計。十年名路愧冥行。沙邊白鳥知吾意。樓外靑山不世情。聞說兩兄俱遠擧。相隨便欲問湖程。</text>
<title>次北伯李君平途中寄示之韵</title>,<text>方君北出我東來。未向春明餞一盃。關外幾時能稅駕。江邊九日獨登臺。黃花縱對靑眸隔。白雁初飛素札回。遙想庾樓秋夜月。投壺橫槊騁詩才。</text>
<title>築巖李而承院。以詩見贈。走次以謝。</title>,<text>十年再與吾同榜。半世深知子抱才。家法近從亭老得。文源遠自牧翁來。雷封星署身全倦。月艇烟簑夢屢回。灘上故人今卧病。江湖憂國鬢毛催。</text>
<title>九日小望杏花。次舍仲志喜之作。</title>,<text>憂國誠深素鬢飄。天時人事感蕭條。黃花發處看紅杏。未識陰陽孰長消。</text>
<title>南原朴使君直卿。贈以斑竹交椅。用昌黎贈簟韵。仍成長律以謝之。</title>,<text>良工運思巧誰知。截竹成椅儘絶奇。文自斑爛欺繪繡。形仍淨滑敵琉璃。䂓模方正循繩墨。刻削精姸謝點疵。舒膝却勝憑几好。便身何用卧床爲。心神頓爽忘春睡。飽痞旋消促午炊。書卷香爐添一勝。碁聲琴調却相宜。倘非吾友多情贈。那得山家不俗資。倚向林巒延𤂖氣。移來江岸俯淸漪。角巾剩占閑中趣。箕踞還輕世上兒。黃菊綻時微露下。紫薇開處晩風吹。淸宵梅塢吟明月。盛夏松壇傲赫曦。行止隨身唯此物。頌君嘉惠永無衰。</text>
<title>又用湖字韵。示明仲。是夜。泊楮島。</title>,<text>霜落蘆州旅雁呼。駐帆秋月滿前湖。問君何事行吟苦。莫是三閭楚大夫。</text>
<title>又用踈字韵。寄金明仲兼呈李尙書季泉丈。</title>,<text>谷口躬耕分不踈。披來襏襫換簪裾。從前豈識歸田樂。垂老方成遯世居。近舍幸依金諫議。芳隣又得李尙書。江村漁父驚相問。水北何多卿士廬。其二朝端豈合着狂踈。頭白無心復曳裾。平地風波眞險路。殘年丘壑且安居。東湖正好閑垂釣。北闕何須妄上書。笑向洲邊鷗鷺道。從今吾不負吾廬。其三葵藿誠深敢自踈。江湖憂國涕盈裾。天災聖主存深警。歲惡流民失定居。叫閤幾人遭白簡。爭囚多士列丹書。衷情耿耿無誰語。寥落秋風掩草廬。其四明時何遽與時踈。歸日親知或挽裾。世固無人能勇退。吾猶未老得閑居。還嫌賈傅二流涕。亦恥韓公三上書。千載凝之眞我友。騎牛逸躅在匡廬。其五洲雲欲暝洞烟踈。罷釣歸來雨滿裾。紅樹遠迷山寺路。黃花近護野人居。老奴舂粟秋供稅。稚子懸燈夜讀書。斷置俗緣無一事。百年身計數間廬。</text>
<title>次贈妙察上人</title>,<text>江閣秋深一榻凉。孤僧夜到踏繁霜。逢君更憶咸山伯。音信迢迢塞路長。</text>
<title>朴進士順甫 師悌 將適永川。歷宿灘上。詩以別之。</title>,<text>日叫天閽竟莫通。經旬牢獄抱危衷。忠言不减陳東䟽。士氣猶存己卯風。嶺路雲深愁去馬。炎方地暖逐賓鴻。一時恩譴何須歎。留取芳名簡冊中。</text>
<title>楮子島李尙書季泉丈寓舍。與金晦叔晦而，金明仲韵。</title>,<text>邇來世味劇酸醎。惠好同歸少長咸。明 分內漁樵新活計。夢中榮辱舊時銜。叔 差欣晩境身無絆。深愧明時口未緘。而 隔水招邀憑短札。明 借風沿溯引輕帆。叔 岸邊細路穿紅樹。江上高丘得素巖。年 乘興居然携杖至。老翁於此亦非凡。泉</text>
<title>復用聯句韵。奉呈席上諸公案下。</title>,<text>休將世味問辛醎。昭代優遊我輩咸。老去生涯依水社。向來榮宦愧氷銜。明游落落心如結。書札翩翩笑發緘。三經菊花催細酌。二陵楓樹駐歸帆。羣飛沙鳥寒投渚。信宿漁人夜傍岩。回視名塲傾奪地。閑忙不翅隔仙凡。又調適誰能一淡醎。滛哇直欲亂雲咸。貪榮可怕犧登庙。謝世眞同馬脫銜。野老無猜爭坐席。江朋多意枉書緘。秋尋古寺苔侵屨。夜泛前灘月滿帆。終日拄筇看碧嶂。有時投釣坐蒼巖。晩年淸福今如許。方信吾生也不凡。</text>
<title>次題就明上人軸</title>,<text>跡向明時倦。心從靜處收。逢君孤寺夜。聽雨二陵秋。</text>
<title>奉恩寺。別松都宋留守子和，宋評事君集。聯句。果川倅趙士涵 海濤 及金明仲，宋汝儒 眞明。並至。</title>,<text>短棹沿江下。霜天欲盡秋。和 使君携酒至。遷客挽人留。明 尙惜西都別。那堪北塞遊。年 山禽呼友語。沙雁叫羣愁。儒 此去應遄返。相分莫浪憂。涵 不辭移枕宿。終夜醉禪樓。集</text>
<title>席上。題贈子和。</title>,<text>君家福履世誰倫。又見分司簡擢新。赫舃兄弟三玉署。聯翩父子兩朱輪。戟門下馬纔前日。營府揚旄繼後塵。恩重極知難報答。好須敷惠舊都民。</text>
<title>贈別君集</title>,<text>寒鍾落木寺門幽。送客今朝又送秋。行者固宜輕遠役。居人何以慰離愁。風霜北塞依荒戍。烟月東湖夢舊遊。應到樂民樓上飮。爲言灘叟卧孤舟。</text>
<title>是夜。又成聯句。</title>,<text>行人將出關。蕭寺集情友。集 樽影仍成三。秋光會餞九。明 湖霜初染楓。塞雪已凋柳。年 馹路雲邊馳。龍光袖裏吼。涵 悠悠地盡頭。冽冽天寒後。集 便養違三性。遐程促四牡。明 忍思堂上親。肯念閨中婦。年 男子志懸弧。書生膽似斗。涵 三邊亦主恩。八尺非吾有。集 婉畫贊戎機。英躔辭選部。明 黎氓困剝推。墨吏宜程糾。年 生釁在爭瓜。備虞思峙糗。涵 市唯明禁條。疆且謹扃牗。集 酋虜氣先沮。野人頭盡叩。明 油幢日賦詩。錦席時開酒。年 絲管窮朝曛。綺羅列左右。涵 擊鼉頻警巡。爭鵠或分耦。集 獵騎蒼鷹呼。廚人白鹿炙。明 猶嫌樂太康。每戒安無狃。年 重責誠難孤。殊私愼莫負。涵 寸誠懸闕庭。歸夢繞林藪。集 官迹風飄蓬。世情雲變狗。明 人多泣茝蘭。士或困枷杻。年 少別何傷爲。玆行反勝否。涵 棲棲且强顔。伈伈聊緘口。集 邊馬幾時旋。渚禽相待久。明 如何楮子湖。又送松都守。年 秋意正蕭條。客懷仍錯糺。涵 隼旟喜子來。蟻瓮恣吾取。集 譚劇促張燈。詞荒慙覆瓿。明 林風響木魚。竹露侵茶臼。年 明發寺門樓。臨分更把手。涵</text>
<title>早起聯句</title>,<text>十月雨蕭蕭。朝吟且得句。集 秋光昨已歸。客子今猶住。明 嘹唳度雲鴻。蒼茫近渚樹。年 相分金粟樓。遠赴黃花戍。涵 山寺作勞亭。朔雲迷客路。集 君行莫彈遙。世事還堪怖。明 鐵嶺豈畏途。鬼門猶穩步。年 贈詩篇已三。勸酌算無數。涵 莫作傷談談。自無需世具。集 歸來及早春。示我遠遊賦。明</text>
<title>謝李尙書丈枉訪江居</title>,<text>不道尙書履。來尋野客家。抛筇行石逕。岸幘眺雲沙。隣里驚相問。兒童喜欲誇。歸檣侵夕發。江樹已棲鴉。其二豈以江湖樂。能忘廊庙憂。雪霜餘老栢。風浪繫虛舟。時議踈黃髮。交情托白鷗。人生須適意。何處不天遊。</text>
<title>贈任生 燁</title>,<text>西崦幽人卧。東州勝客來。風波世路惡。旱澇峽田災。朝野憂同功。榮名念已灰。秋宵與子話。一醉好懷開。</text>
<title>深川八景。爲洪汝五作。在高陽</title>,<text>荻葦蕭蕭風露寒。夜深漁火滿前灘。叉魚拾蠏皆堪樂。那及閑人倚枕看。深川漁火其二四賢香火一祠存。春杏秋楓護院門。過客自生觀感意。况君親是慕翁孫。文峯院樹其三拂曉三峯色態奇。微茫雲氣捲舒時。此間閑趣無人解。唯有山翁得自怡。三角曉其四兩岡仙寢欝相望。樹木猶知聖孝長。千載樂遊原上感。西風殘照倍悲傷。二陵夕照其五澄潭如拭月輪明。秋影涵空鏡面平。無復一塵侵得到。主人襟韻較誰淸。丹池秋目其六園後危巖眺望宜。一村春意雨知時。閑臨樂圃䟽泉脉。獨許山童荷鍤隨。白巖春雨其七蕭瑟亭臯木葉稀。樵歌日夕下山歸。不嫌野曲無宮羽。勝聽兒曹說是非。商臯樵歌其八長途車馬走風埃。行旅紛紛去又來。形役百年無日了。孰從忙裏得閑迴。勒坪行人</text>
<title>李參議春卿丈。言事罷官。屛居於龍山江舍。余往訪焉。遂次其韵。是日。聞草溪郡守尹令丈星駿訃。故末句及之。</title>,<text>悠悠毁譽任渠咻。老境投閑氣尙遒。何害姓名添黨籍。且將身世寄漁舟。衰容得酒紅生暈。危悃憂時白遍頭。忍道草溪消息惡。半年離別隔明幽。</text>
<title>又次席上韵</title>,<text>不道淸朝彦。聯翩澤畔行。心非忘禁闥。跡自阻都城。天序陽初復。入情困益亨。灘樓待佳約。雞黍好經營。</text>
<title>李參議春卿，黃掌令子褧 爾章，洪正言聖能。乘舟到楮島李尙書寓舍。與金明仲。爲一宵話。翌曉。飛書速余。余馳往則責余後至。詩以謝之。</title>,<text>公來趁約我愆期。百罰雖多我不辭。新酒小槽初壓後。早梅深閤欲開時。江湖結伴須諸老。雨雪留人亦一奇。莫漫相逢談世事。閑中覔句又觀碁。</text>
<title>席上。又拈韵。各賦。</title>,<text>江樓勝會負前宵。朝日馳來不憚遙。急雪滿山全沒逕。堅氷跨壑自成橋。寒窓好酌新浮蟻。野席羞言舊弭貂。得御李君眞竊添。兼逢叔度鄙萌消。</text>
<title>又吟一律乞和</title>,<text>仙島烟霞縹緲中。何時紫氣出關東。拍肩笑接洪崖子。捧履欣逢黃石公。三日淸歡觴且詠。一江寒事雨兼風。龍山鶴渚無多遠。料理春波片舸通。</text>
<title>又疊橋字。奉呈李尙書丈。</title>,<text>風雨蕭蕭坐到宵。危樓悵望北宸遙。舊臣白首淹江浦。新貴靑雲滿洛橋。身倦尙能耽水石。家貧且欲賣金貂。閑來萬念都收了。只是時憂未易消。</text>
<title>李尙書宅。新酒已熟。無槽可壓。送奴取諸京中。日昏不至。意甚無聊。相與聯句。未畢而槽至。仍以志喜。</title>,<text>僮僕往城市。酒槽久不來。泉 倘非雨水阻。無乃魔兒㺓。能 抑緣鍾仍動。將出門不開。年 或者無舟楫。欲渡空徘徊。泉 非無好賓客。亦有新醱醅。明 直乏蒭漉具。未挽賢聖廻。年 豈其無村釀。奈欠廣文財。能 縱欲啜糟𥻿。恐爲三閭咍。明 難依金谷罰。安得玉山頹。褧 喉乾膓亦吼。眼穿首頻擡。能 空慚栗里菊。虛對灞陵梅。年 如何暮雪急。又復寒威催。能 風自透重幙。月應笑空盃。泉 文源添渴病。齊贅倦諧詼。褧 星豈囚天獄。麯未築糟㙜。明 胷次謾磈礧。氣岸謝崔嵬。年 流涎空滿口。潮暈不上腮。明 賓筵太無賴。肴核但成堆。年 悄悄對孤燈。點點書寒灰。年 俄然有消息。喜報奔童孩。泉 急向沙頭迓。未覺屐齒推。春 安排壓囊帒。逬瀉溢樽罍。褧 連延懸朣乳。湧出脫胚胎。明 丁東滴曉漏。澎湃聞春雷。年 霏霏竹葉雨。點點眞珠枚。泉 妙用此爲貴。淸歡爾能媒。能 愁顔忽莞爾。吟興轉悠哉。泉 左顧喚從事。右眄邀秀才。春 味冽辣如桂。色深碧於苔。年 一飮散千念。再吸消百災。年 如川灌旱圃。譬露滋枯核。年 欻若陽和遍。欣然笑語陪。能 倘靡爾糟力。誰令勝事該。年 揮毫賦旣醉。擊釼歌莫哀。年 弱量㥘涓滴。大戶誇寬恢。泉 始也心如失。終焉喜難裁。年 醒醉一塲變。憂樂片時纔。明 毫情左荷鍤。世事付夢槐。明 盃前一江霽。罏外千峯皚。明 壺傾客欲倒。白眼視八垓。能</text>
<title>李參議丈將歸下岸。偶然顚跌。幸無傷損。喜而聯句。李丈言常時欲飮。輒被家人沮止。今㱕可得痛飮鎭驚酒矣。故末句及之。</title>,<text>人生快意易招災。年 醉後胡然放杖廻。泉 仄徑乍傳貂帽落。明 層崖翻見玉山頹。能 壺觴不輟心神泰。褧 吟嘯如常氣岸嵬。年 正好還家驕妾婦。泉 解袍催進壓驚盃。春</text>
<title>次金明仲見訪韵</title>,<text>幽居晝日抱書眠。忽得逢君一粲然。行止不妨同漫浪。過從何必待招延。江湖莽蕩含杯外。風雪蕭踈閉戶前。莫笑貧家無別味。甕醪新熟膾氷鮮。</text>
<title>示明仲</title>,<text>荒年十口困無資。飮啄隨緣且自怡。隣老送錢酬宿醉。鄕人借粟救恒飢。氷江布網寒猶好。雪水烹茶爽更宜。幸有千篇輕萬戶。殘齡不怕五窮欺。</text>
<title>李留守 震壽 挽</title>,<text>始我登朝齒尙早。幸得追隨諸長老。公家兄弟遇我厚。猥荷忘年托契好。銀臺縹緲五雲裏。公是承宣我右吏。文書多暇日相邀。談笑窮懽夜未已。城西卜隣塵事少。乘興往來無昏曉。茅齋雪夜擁紅爐。小園春風聽黃鳥。悲歡聚散不可說。尙書捐舘公按節。殄瘁均深百身痛。衰遅又惜三年別。我亦江湖久斂迹。前夏一再過公宅。公憂消渴轉深痼。我何筋力如平昔。松都新命幾日月。岱岳眞遊太奄忽。如何少時委禽地。却似久翁迴櫬日。朝言夕死只堪疑。吉往凶歸尤可悲。昨者演綸草除書。今忍相紼題哀辭。溫溫風味更難覿。今世如公可復得。聞說新阡近瓮巖。地中能有姜衾樂。吾年纔是四十强。眼中耆舊皆已亡。悲來顧語少年子。愼忽從遊諸老蒼。</text>
<title>送崔持平 從周 接慰萊山之行</title>,<text>臨風玉樹逈難攀。過嶺星軺曷月還。賓日軒觀鯨海浪。開雲樓對馬州山。王靈正喜宣揚遠。儐事應穪禮數閑。前度使華猶積謗。君行試爲問羣蠻。</text>
<title>次尹季成謝朴直卿贈花牋之作。示直卿。</title>,<text>初溪居士長閉戶。几杖琴書日多暇。寧甘半世遭挫揠。恥與俗曹相上下。危機滿目迹已倦。郡紱非心官亦罷。攻詩詩似七襄錦。五色輝煌雜蘭麝。尙許灘客追後塵。更得巖翁住隣舍。頻騎蹇驢訪梅信。或脫弊貂充酒價。三徑幽情托求羊。四海文名埒沈謝。閑中遣懷日有作。無惜新牋百福寫。</text>
<title>用前韵。示季成。</title>,<text>今人賤才賤於土。抱奇如君老閑暇。爲官十載苦不進。若魚上竿還復下。登瀛太遅辭太固。對吏經旬仍自罷。蕭葹終欲勝桂菌。臭腐居然掩蘭麝。元來雅操等升沈。任他兒曹恣取舍。固知愛憎隨時議。難奪文章有定價。流行坎止卽義命。秋落春榮肎怨謝。窮途不乏會心境。時把篇章以陶寫。</text>
<title>一時諸名勝。擯斥殆盡。棲息江郊者。幾數十人。時有江邊把守之語。聞而戱賦。示同志。</title>,<text>瀟洒生涯寂寞濱。晩年蹤迹遠囂塵。初非澤畔行吟客。便是江邊把守人。呼作馬牛都不辨。盥來鷗鷺轉相親。眼看南北多遷謫。猶幸能爲自在身。</text>
<title>次季成八音韵</title>,<text>金口忘緘計太癡。石膓乖俗迹仍奇。絲蘿厭見因依態。竹栢偏憐挺特枝。匏酌愁懷寬幾許。土爐寒氣絶些兒。革來舊日浮華習。木榻藤床靜更宜</text>
<title>龍山朴侍郞士心兄晩翠亭夜吟。次席上韵。</title>,<text>是日金僉樞玉而 尙鉉 丈李參議春卿丈。並年七十四。李判書季泉丈年七十一。主人朴兄七十。黃掌令子褧六十四。故穪五老。其餘會者。仲協明仲聖能，朴士賓 泰觀 及主人之胤幼直 弼幹。名亭留客飮寒天。蠟燭金爐夜似年。自是浮生難會合。可憐流序易推遷。豪吟軟語俱非俗。華髮韶顔揔似仙。散池逍遙眞聖渥。一時棲息此江邊。其二行藏久已信蒼天。酒賦眞堪度百年。勝日淸遊須跌宕。暫時恩譴異流遷。三江雪月看如畫。五老衣冠望若仙。待得新春桃柳好。一樽重醉此樓邊。</text>
<title>龍山雪馬會聯句</title>,<text>旣留楮島約。寧負龍山期。季泉 欲待江氷合。久稽雪馬馳。春卿 赫蹄頻往復。會面苦差池。士心 有時空悵望。無夜不相思。子褧 歲律忽云暮。寒風日以吹。玉而 大江已成陸。一道平如逵。聖能 祈山木爲鬣。滹水流凝凘。明仲 何須剡棹放。不必灞驢騎。仲協 高驅謝輗軌。穩坐當床椅。大年 勢若下瀨疾。心無履薄危。士賓 豈待加鞭策。或時費輓推。幼 奔電未爲迅。流星較亦遅。泉 島嶼須臾失。亭臺顧眄移。玉 豊窿聞鬪虬。淨滑散晴曦。心 鷗潭行不礙。鱗瀨度還疑。明 觀瞻浦叟集。扶護野僧隨。能 連峰積綺縞。匝渚瑩琉璃。年 時吟遣興句。頻進御寒巵。泉 頓覺心神快。何憂精力疲。春 仙庄倐入眼。喜氣先浮眉。褧 新月閃高岸。白沙暎短籬。協 忽爾羣賢至。方知一會奇。玉 微陽初動後。淸夜欲闌時。賓 德星兼壽曜。鳩杖伴烏皮。年 鬚髮商顔皓。風流洛社耆。協 亦有諸名勝。皆能富藻辭。心 江浦今流落。明廷昔羽儀。年 軒軒看氣像。欵欵吐情私。心 賦異梁園雪。吟同楚澤籬。心 酒戶嫌吾窄。詩才讓爾宜。褧 迭唱爭叉手。沉酣且解頤。能 盆竹生寒籟。窓梅看幾枝。春 曉色更籤報。年光斗柄知。心 談諧時擊麈。工拙互評碁。泉 坐憐燭跋見。醉任頭冠欹。能 猶存魏牟戀。時發梁鴻噫。春 浩歌望天地。局束非男兒。泉 江湖縱余樂。歲月奈吾衰。年 不若從遊數。無爲造化欺。協 江春行不遠。且好泛淸漪。泉</text>
<title>席上拈韵各賦</title>,<text>騰騰木馬走氷汀。快意全勝下瀨舲。樓上正逢今夜月。席間偏照老人星。顚毛並雪天然白。心事如松獨也靑。良會合依金谷令。離騷莫學楚臣醒。其二僑居一一近沙汀。去國身如不擊舲。秉燭淸遊兼好月。倚樓佳句▣殘星。交情俗眼看看白。歸夢鄕山點點靑。病肺年來仍止酒。不妨呼作次公醒。</text>
<title>與朴士賓聯句</title>,<text>踏月西池會。年 回思閱幾年。賓 燭前翻一醉。年 梅下又同眠。賓 籬落雞聲曉。年 江湖雪意天。人生會合少。賓 且莫厭留年。年</text>
<title>題李參議宅梅閤</title>,<text>梅屋苦無暖。季冬猶未開。開花不嫌晩。吾得趁春來。</text>
<title>李台，金丈。並以望八之年。冒極寒。乘雪馬馳到於數十里江程。此事不可無志。玆以二絶。分呈兩丈座下。</title>,<text>當代耆英不十人。問誰康健似公身。氷江雪馬能馳騁。平地神仙自有眞。右呈李尙書其二近聞北里多耆老。還喜東湖有德隣。却看鳳毛隨鶴髮。似公完福更何人。右呈金僉樞</text>
<title>贈西巖</title>,<text>狂藥君休進。危言我所憂。澆胸便可已。守口庶無尤。莫詑時中趣。應貽醒後羞。宜春別詩語。能復記存不。</text>
<title>次月巖回文</title>,<text>君須一日一詩裁。喜甚傳筒遞往來。雲色瞑分遙嶂雪。月光淸暎近簷梅。紛繽落屑談揮麈。慷慨興懷醉促盃。焚硯我甘先膝屈。文回錦字寶函開。</text>
<title>次月巖連環</title>,<text>丁年金秋憶曾摩。手裏陰符鬼物呵。可笑狂啚初未少。自憐豪氣老猶多。名心漢甕忘機久。人客齊門掉臂過。引領江湖歸思滿。雨蓑烟艇興如何。</text>
<title>和月巖離合軆。用郡望姓名字號。</title>,<text>扶桑大樹邊。太陽照無遍。楊 我欲洲上居。一水空涓涓。州 起坐懷未已。銷金帳裏眠。趙 新春來不日。雨水方留連。泰 無人不能安。憶君意獨專。億 願法天得一。無一便非天。大 太半祛箇私。聞一知十焉。秊 謙獨言有味。慊者心豁然。謙 要須齊不齊。小心常勉旃。齋 欲和嫌尙口。高吟篇已圓。稿</text>
<title>尹正叔見訪。拈韵各賦。</title>,<text>蕭瑟林居世念微。除君誰復欵吾扉。可憐殘臘行將盡。不到窮曛且莫歸。家窘尙堪供晩飯。酒乾還欲典朝衣。新詩恰有陽春曲。未恨知音末路稀。</text>
<title>九疊前韵。滿十而止。並乞諸益斥和。</title>,<text>金丹歲暮道情微。鳥雀寒天噪夕扉。隣友或能乘月至。家僮時復買醪歸。無營久已從艱食。有志何曾恥弊衣。一炷爐香書萬卷。世人閑適似吾稀。其二雲霧江天隱少微。俗塵曾不到荊扉。達人從古惟須適。良算如今只是歸。病久覺添新白髮。家貧欲賣舊緋衣。筒詩獨有慇懃意。歲晏交期似爾稀。其三重城鍾漏遠微微。夜靜山齋月入扉。時序不堪愁裏度。江湖頻得夢中歸。閑來腹藁添新卷。病起腰圍减舊衣。賴有兩君相送唱。詞壇儔侶未全稀。其四疇昔翺翔近紫微。至今多病卧山扉。文非經國終安用。謗欲熏天早合歸。久矣夢中還舊筆。超然世外返初衣。並遊英俊皆棲屑。惆悵晨星落落稀。以上自述其五知君恬泊宦情微。卧雪經旬不啓扉。白璧向人投卽怒。靑綾任汝奪將歸。高才未試裁麻制。散迹猶堪製芰衣。誰復薦䧺文似者。世間終覺賞音稀。右屬季成其六旅食經冬官更微。湖天夜夜夢柴扉。羊膓在眼知難進。雞肋關心未遽歸。一念但期毛義檄。半年虛負老萊衣。郞官出宰由來事。祗恐傍人出力稀。右屬正叔其七炙手寒威頓覺微。幾人車馬擁朱扉。揔因名利煕煕去。各詑光榮得得歸。郞吏盡穿貂鼠襖。僮騶亦襲錦紋衣。獨憐寂寞楊䧺宅。風雪蕭蕭鳥雀稀。右記所見其八灘上高亭在翠微。別來魂夢繞巖扉。江山豈解人多病。魚鳥應嗔我未歸。晩境終須松菊逕。新春擬拂薜蘿衣。端居萬念都消了。只恨親知見面稀。右懷灘舍其九居士幽居生事微。寒山石逕白雲扉。絶無俗客回車至。時有隣兒問字歸。梅塢晩風香襲斝。竹林晴雪冷侵衣。閑中遣興唯詩句。暇日傳筒莫遣稀。右書卽事</text>
<title>藥名軆三首。示諸友索和。續隨。一名千金子。牛膝。一名百倍。兔屎。一名玩月砂。設食。一名無食子。蒼朮。一名山精。</title>,<text>詩價千金子。君才百倍人。猶甘草廬卧。肎苦採根親。險路須防己。春盤且細辛。尋常山林曲。能續斷絃頻。其二短景天寒甚。空山臘雪中。開樽時玩月。閉戶夜防風。無食還安分。當歸且任窮。如何抱遠志。虛作白頭翁。其三歲晏當歸去。天寒水石鄕。窓風破故紙。甖粟少餘粮。貧想忘憂物。愚思益智方。盤山精舍在。高卧閱靑箱。</text>
<title>吳主簿。以三德讓示明谷先生所贈詩一帖。逬淚幽吟。不勝悲感。遂用其帖中二律韵。題于帖尾。</title>,<text>東墅園池廢。西原草樹荒。高文那復得。令德不能忘。月吊曾開閤。塵凝舊拜床。今朝閱遺什。更攪感懷長。其二天柱新摧泣士林。音容一閟夜臺深。可憐斯世吾安仰。重爲遺篇淚不禁。南谷講帷懷舊學。東山壽酒憶曾斟。至今陳迹渾多感。且對吳君說此心。</text>
<title>寄李郞</title>,<text>東床消息近全踈。前日人來不見書。此歲光陰看亦盡。今君學業問何如。神超妓席笙歌裏。詩滿官樓雪月餘。西崦閉門仍卧病。雲山北望正愁予。</text>
<title>追寄黃州朴使君景久</title>,<text>玆行不似海山遊。莫說黃州是大州。風土古來多瘴癘。民人今歲半飢流。營門候謁朝朝倦。使客迎供日日愁。唯有公餘吟嘯處。夜闌歌吹月波樓。</text>
<title>尹大司諫 星駿 輓</title>,<text>垂老無營樂靜便。囂塵不到野居邊。半生要路常前却。一日㙜垣竟左遷。移汝命頒身已病。醉藤詞驗世咸憐。靈車又出銅津上。頗似蒼黃去國年。</text>
<title>趙掌令 錫周 輓</title>,<text>先人同榜復誰存。痛哭公今又九原。少日才名高藝苑。中年宦業在㙜垣。分司養病身仍倦。故里投閑壽更尊。適去適來那有憾。且留餘慶屬兒孫。</text>
<title>正月十六日。卽外姑忌日。病未參祀。愴感有作。示婦弟沈聖眞 沆。</title>,<text>九載幽明別。今晨淚更滋。平生蒙子視。後死歎吾衰。節行高無比。音容遠莫追。惟應上元月。長照此心悲。</text>
<title>復疊微字。和宜伯，季成。十二首</title>,<text>小屋依山烟火微。經冬牢卧靜關扉。尙容隣客尋梅至。時許家僮買藥歸。生理只供麁糲飯。拙官才脫弊麻衣。莫愁病根妨看字。溫誦工夫似爾稀。右屬宜伯其二巖翁活計本來微。僑屋荒凉不設扉。日對架書常懶出。夜呼隣酒或忘歸。榮名已矣還綾被。身事蕭然似布衣。幸有賢兄同室住。塤箎此樂世應稀。右屬季成其三知子眞緣也不微。廣寒宮殿叩仙扉。却乘海客孤槎去。還取天孫片石歸。三島烟霞携滿袖。七襄雲錦製爲衣。新腔翻出霓裳曲。莫恠人間和者稀。右屬直卿其四仙郞官位肎嫌微。載筆時時入紫扉。名姓定蒙題柱記。簪袍頻得惹香歸。新春禁掖頒花勝。昨夢庭闈舞綵衣。默誦南陔詩上語。更愁消息隔年稀。右屬正叔其五天地春回雨雪微。幾人江上卧蓬扉。今時黨籍無能免。曷月恩書許放歸。日下久違丹鳳闕。夢中猶見衮龍衣。棋樽勝會多眞率。不恨窮途伴侶稀。右屬江山諸益其六淸朝抗䟽愧誠微。只合休官返野扉。卧病有時成獨語。逢春無日不思歸。但甘耕鑿歌堯力。難把山龍補舜衣。親友卽今多譴謫。似儂閑放亦云稀。右自喩其七村邊新柳色依微。雪盡春波欲侵扉。匹馬好須乘興去。羣鷗猶自待人歸。袖回天上絲綸手。披却田間襏襫衣。垂老身心方快適。向來塵慮十分稀。右歸鶴灘其八詩有紅讖又顯微。幾家堂室闢藩扉。紛紜百軆元同本。爛熳千流會一歸。秋菊春蘭均是草。冬裘夏葛孰非衣。君看魏晉權輿妙。但惜今人着眼稀。右解回文雜軆之嘲其九寒梢陽氣不全微。一樹輕盈暎雪扉。臘盡春生花更好。參橫月落客忘歸。孤高處士幽貞節。綽約佳人淡素衣。此地栽培眞得所。主翁風格世間稀。右和詠梅其十嬌腮紅暈淺仍微。粧點山家寂寞扉。嫌却虢娘顔色淡。喚他西子醉魂歸。侵盃忽訝霞凝酒。撲袖還疑繡綴衣。絳杏緋桃堪可比。若論標格似渠稀。右和詠紅梅其十一暗數寒更漏漸微。愁聞爆竹動村扉。人情自切依依戀。歲色胡爲邁邁歸。欲縶奔駒嗟過隙。如留好客强牽衣。居然四十加三筭。晨起梳頭感髮稀。右和除夕其十二椒花栢葉賀三微。欝壘桃符暎曙扉。不日龍蛇開凍蟄。知時禽鳥樂春歸。貧妻强進盈盤菜。病客難穿減絮衣。顧語少年須飮博。老來懽緖自然稀。右和元日</text>
<title>羅左尹 弘佐 大夫人輓</title>,<text>將軍門舘草菲菲。揖客時時掩淚歸。井橘凄凉無鶴影。堂萱寂寞有春暉。九年人事悲何極。一笑泉途會不違。象服魚軒渾夢幻。且看彤管永流徽。</text>
<title>次洪丈叙仲馬價木杖韵</title>,<text>行處尋常一杖須。扶持有力護衰軀。翻敎痿脚能輕健。快步何曾羨壯夫。</text>
<title>朴參奉 斗山 輓</title>,<text>家傳廉孝曾不衰。孤持平生耿自奇。年紀恰同蘧瑗化。才名不救孟郊飢。官終一命嗟無祿。慶屬魁元喜有兒。接袂彌阿如昨日。春風吹淚入哀詞。</text>
<title>白都正 以成 輓</title>,<text>公家世稟壽星精。二府緋貂暮境榮。九老最尊安定叟。一年纔少濟南生。蟠桃倘赴天仙會。遺草猶聞野史成。早識哭聃非達者。爲哀羣從渭陽情。</text>
<title>奉寄李沃川子有</title>,<text>依依昨夢見容顔。解紱經冬尙未還。歸意久思彭澤賦。▣人已占沃川山。貧難賃屋京都裏。惠有攀轅道路間。列郡方春荒政急。問誰能得似君閑。</text>
<title>三五七言</title>,<text>日漸暖。雨新晴。鳴禽各自樂。病我亦能行。明朝匹馬鶴灘去。江柳靑靑江草生。</text>
<title>偶題</title>,<text>多病無心拖紫靑。年來斂迹謝明廷。東湖小築三田渡。西郭幽居八角亭。花塢藥欄時植杖。雨簑烟笠或楊舲。獨憐文字緣難盡。聊課諸兒誦一經。</text>
<title>衆黠</title>,<text>紛紛衆黠笑吾癡。點檢平生欠一奇。材散豈堪當世用。機踈動被俗人欺。牢愁欲破難視酒。長日思消未學棋。獨有詩魔推不去。入春吟哢少閑時。</text>
<title>謹次素軒韵</title>,<text>晩節唯須戴鹿冠。浮榮眞覺等槐安。公心似鳳思曾逝。我道猶龍且自蟠。齊瑟謾工誰復好。桓箏已遠世無彈。鳴鳩拂羽村春急。歸去山田十𤱈閑。其二十年羞着侍臣冠。蹤迹曾無一日安。知足便歸公似廣。見幾遐遯我非蟠。淸襟濁世難相合。古調今人不解彈。晩境林泉眞得計。未應多羨少游閑。</text>
<title>次謝澄江朴丈</title>,<text>窮途濟急愧無由。誰道微官也易求。回首峽江春事好。晩年歸計一漁舟。其二無事惟甘白晝眠。蹄輪不到雀羅前。澄江老叟多情甚。詩札慇懃寄玉延。玉延。山藥也</text>
<title>李順安 宜行 輓</title>,<text>家人日待及瓜期。關外誰言載櫬歸。一子晩生憐在褓。兩親俱老泣封衣。仁聲久播中牟化。短歲纔知伯玉非。人事轉頭唯涕淚。前冬逢別尙依依。</text>
<title>趙果川 泰徵 輓</title>,<text>美質如溫玉。良師更琢磨。明堂合瑚璉。小邑且絃歌。可耐音容閟。空懷氣味和。竹風梧月句。逬淚一長哦。其二痛哭師門厄。緘封瀝血辭。重閽嗟莫徹。牢獄更何爲。世已知無奈。人胡遽至斯。泉途侍函丈。能復似當時。</text>
<title>和寄李子有</title>,<text>詩來况若見君顔。消息欣憑令子還。活計洛中無草屋。行裝湖外滯芝山。親知落落風波際。衰相駸駸鬢髮間。西崦故人長卧病。停雲悵望未能閑。</text>
<title>寄李郞 來詩。有窓梅定發春生後。嶺雪猶堆臘盡餘之句。故用其語而復之。</title>,<text>嶺雪融應盡。窓梅開已落。君行幾時到。日日占朝鵲。</text>
<title>朴生 重圭 輓</title>,<text>我於朴君逝。所恨者有三。一恨前年春。君欲返嶺南。直緣吾輩勸。乃反赴西關。苟能早歸鄕。豈至載櫬還。二恨君到洛。我適在灘舍。辱訪違承眄。有書未卽謝。那知轉頭頃。人事遽如斯。三恨君遇疾。是我伏枕時。病吾不聞知。喪吾未臨視。平生欵欵情。能不愧生死。別有大可恨。恨君才不售。豊賦竟嗇施。天理莽難究。摧殘竹箭美。埋沒龍泉氣。欝欝閉長夜。幽寃誰可慰。我詩寫哀臆。述美當銘誄。要令後世人。識君是良士。</text>
<title>寄柳季昌德川謫居</title>,<text>弘濟橋頭憶解携。遼源江上久羈棲。平生義比陳雷密。末路名慚李杜齊。關嶺極天書亦斷。塞雲籠樹夢都迷。春來倍切相思恨。折得梅花寄隴西。</text>
<title>病餘逢季成汝直。次淸陰韵走筆。六首</title>,<text>山家活業未全寒。三月園林花事闌。病久閉門常獨卧。君來酌酒好須寬。歐公晩計終思穎。李愿生涯且樂盤。湖上會尋鷗社約。世間無地着身安。其二文人事業太酸寒。尙喜交情保歲闌。花下偶逢三益至。樽前頓覺百憂寬。形衰漸欲營丹竈。喉渴時思吸露盤。幸有山林經濟術。老松無恙竹平安。其三老去詩盟幸不寒。客來春初又將闌。豪情未厭盃心亞。瘦骨頻驚帶眼寬。在在危途炊米釖。紛紛世變鬪棋盤。看他俗子趍名利。身事誰如我輩安。其四溪柳和烟颺嫰寒。郭西春事未全闌。閑時閉戶心機靜。晴日登園眼界寬。隣友有情煩杖屨。貧家無力辦盃盤。地偏猶得淵明趣。容膝茅屋覺易安。其五衆方趍熱我趍寒。半世名途念已闌。素志本羞夸者死。晩年聊學碩人寬。閑蹄不願逢羈馽。利鍔何須試錯盤。隨意北窓高枕卧。夢魂無復到槐安。其六梅腮杏臉妬春寒。花事居然八九闌。隣客偶來新酒熟。病翁初起裌衣寬。淸談逐麈霏瓊屑。妙句如珠落玉盤。但使百年能此樂。昇仙何必羨劉安。</text>
<title>翌日。步到季成宅。復成五首。</title>,<text>西嶺泉流一道寒。北園春事十分闌。市朝雖近囂塵隔。村屋頗稀洞府寬。地靜蓬蒿全沒逕。家貧藜藿不盈盤。須知洛社閑康節。遠勝東山起謝安。其二歊碁竹裏子聲寒。命酌花前醉興闌。好約恰成三日會。閑愁頓覺一時寬。賓筵故事車投轄。詩社新盟血歃盤。聖世經綸廊庙在。不須流涕學袁安。其三年來萬念似灰寒。只有吟情未遽闌。興到百篇猶道少。身閑一室卽爲寬。漁舟欲買江通漢。山屋初成谷曰盤。晩境唯須賦歸去。明時何用策治安。其四鄕園東望眼長寒。陟倚高樓日欲闌。欲了餘年田舍足。較他浮世釣船寬。淸溪軟蕨頻盈掬。漢水纖鱗或上盤。誰識德公深意在。一生惟念子孫安。其五天時非熱又非寒。無限鸎花春色闌。我輩謾將詩自遣。隣朋或許酒相寬。不蘄事業齊房杜。焉用文章事詰盤。但得超然榮辱境。此身方占一生安。</text>
<title>溫泉行幸後。病未赴五日候班。復疊前韵。</title>,<text>輦路㫌旗拂曉寒。江城花柳屬春闌。天心默佑休祥集。民力方窮詔令寬。不用周壇煩祝冊。行看湯浴好銘盤。微臣獨抱漳濱疾。五日宮庭阻問安。</text>
<title>翌日。季成又來訪。復疊前韵。滿二十篇而止。</title>,<text>誰道儂家活計寒。豪華氣色未渠闌。靑山展畫當窓近。芳草成茵滿地寬。花塢廣張紅錦幄。月簷高掛爛銀盤。歌鶯舞蝶供歡樂。無奈閑人太燕安。其二春城霽景破微寒。桃李花陰滿井闌。詩興此時還不淺。老懷隨處也能寬。年光白髮千莖短。世路靑泥九折盤。萬事糾紛何足說。殘生棲息一枝安。其三遑遑非是爲饑寒。求道初心老未闌。守靜身如穿榻管。耽書癖甚帶經寬。光明不許塵侵鏡。箴警寧忘水在盤。但得細尋賢聖樂。單瓢縱空亦能安。其四相如消渴廣文寒。垂老風塵宦意闌。病骨半因攻句瘦。窮愁全賴著書寬。高車少到林深宅。兼味難登市遠盤。回顧名塲人擾擾。百年誰得暫時安。其五松桂桑楡一暖寒。向來榮辱夢俱闌。憐吾鬢髮三分白。愛爾胷襟萬斛寬。今世危機多罟穽。古人箴戒在盂盤。半生勞碌眞堪悔。收斂身心自此安。其六還往何曾避燠寒。情歡到老未云闌。飮酣豪氣如山湧。吟就詞源似海寬。幾度賞秋尋菊徑。猶思守歲頌椒盤。春來更長新詩格。不是黃初是建安。其七關門却掃保淸寒。物態人情閱已闌。樂在田園懷仲統。書成鹽鐵笑桓寬。花前藉草休鋪席。石上烹茶不設盤。鍾鼎山林皆有命。較量身事此差安。其八前夜灘聲入夢寒。江樓春事未應闌。千重翠靄山容媚。一色靑蕪野色寬。物外冥冥鴻遠擧。天邊矯矯鶴高盤。終今日覺塵緣斷。不向遼東羨幼安。</text>
<title>柬寄沈聖凝 尙鼎</title>,<text>前春。余適得辛夷欲謝丁香發之句。會聖凝，季成並至。余擧此句。要卽速對。則兩友共成一句曰。卯酒初醒午茗開。則好矣。余書諸壁而不果成篇矣。今日忽見辛夷半落。丁香初發。怳如前春光景。聖凝自嶺海到湖墅。已經年而音墨亦久阻矣。不勝悵戀。遂用此句而圓其篇。且要季成同和。却寄聖凝座下。湖外音書靜不來。崦中春事漸看催。辛夷欲謝丁香發。卯酒初醒午茗開。今日忽思前歲會。幾時能見故人廻。生離早晩終當合。說到坡翁意轉哀。末句。指靑坡尹令星駿。</text>
<title>客少</title>,<text>客少長關戶。人閑獨倚床。微風醒午夢。小雨落丁香。病與衰相約。身將世兩忘。多情雙燕子。猶戀舊棲堂。</text>
<title>雨中孤坐偶吟。示諸益。</title>,<text>寂寂玄亭卧子雲。紛紛世事不須聞。絶無門外高軒過。誰許墻頭濁酒分。梧几據時方喪我。梅花發處忽疑君。速宜相就論微奧。新得奇書是秘文。其二西阿僻處足烟雲。朝市喧囂靜不聞。堦笋夜來抽幾尺。簷花雨後减三分。盤中有樂誰爭我。絃上知音獨見君。百遍相過歡不盡。可能明日更論文。其三深林䆗窱晝生雲。鳥語泉聲盡日聞。二仲交情三往在。一山幽趣兩家分。詩筒不惜頻投我。步屧猶能數訪君。晩境好成同社約。肎敎人勒草堂文。其四閑來拄杖谷中雲。盡日跫音寂不聞。雨過溪流肥欲漲。草生山路細難分。老翁自喜逢關令。兒子常誇御李君。開口莫談今世事。會心唯有古人文。其五詩態春空藹藹雲。此翁才調古希聞。超來色相禪三昧。工着形容畫七分。夢得却能驚白傅。張儀只合讓蘇君。從今不敢爭牛耳。盡棄平生所著文。其六同時詞客謾如雲。所見居多不逮聞。盛霸爾如齊九合。偏安我愧漢三分。已甘輟翰推王子。聊復逢人說項君。始信文辭窮易好。休須學作送窮文。其七衣狗紛紛天上雲。世情翻覆慣知聞。雌黃口裏何須說。涇渭胷中不必分。晩節香山懷少傳。高風栗里慕徵君。晴窓晝永無塵事。閱窮平生未閱文。其八獨對西峰日暮雲。邇來消息不相聞。三春忽已無多在。百歲居然到半分。新酒欲釃能過我。餘花未落正須君。休言吟哢妨治病。病裏憂愁一發文。其九澗水浮花峀出雲。滿林鶯語靜中聞。身超物表神逾王。工着詩家志不分。看竹勝如逢俗士。焚香聊復事天君。殘年已辦優閑樂。何用羲之誓墓文。其十榮華過眼等浮雲。頭白深慚道未聞。迷復可忘三字訣。聖狂元自一途分。惺時已把心爲主。躁處方知靜是君。晩境欲抛鉛槧業。此身將隱又奚文。</text>
<title>尹洗馬 智敎 挽</title>,<text>外氏穪三節。彌甥我兩家。慈親敦戚誼。小子挹脩姱。詩禮高門業。賢明大老嘉。幽蘭含晩馥。良工絶纖瑕。身屈聲名重。年衰學力加。乍來游博望。㱕去謝京華。世變今如許。儒林事可嗟。斯文將喪矣。吾道豈非耶。善類方含痛。仁齡遽嗇遐。原生環堵廢。黔子斂衾斜。寂寞春風瑟。凄凉下澤車。遙憐二叔在。淚盡紫荊花。</text>
<title>鶴灘拈杜律韵各賦</title>,<text>灘流近接楮湖斜。小艇沿洄路不遮。岸上客來先憇柳。谷中春盡尙看花。平郊細草閑閑犢。落日孤雲點點鴉。莫歎僦居難久住。少風波處揔宜家。</text>
<title>君集自廣陵乘舟來訪。以詩見贈。走草次謝。</title>,<text>近携妻子住東灘。官意名心久已闌。失學長貧都不問。敲針畫紙好須看。初成野服當春暮。欲理山田惜雨乾。幸遂祝蒙偕隱計。莫言林下少休官。</text>
<title>楮湖小集。李尙書呼韵促賦。走筆三首。時李諫議 世勉，李監司聖望兩丈有約。不果至。</title>,<text>二陵蒼翠欝相參。野色山光鏡裏涵。爲惜餘春成小集。何辭暇日事幽探。人情閱去憂虀熱。靜味甞來勝蔗甘。未老得閑眞自幸。免敎林澗久懷慚。其二閑日相過杖屨參。春光分與一江涵。林間嫰綠初堪賞。洞裏殘紅尙可探。隣翁急賖新酒熟。晩盤兼薦軟蔬甘。獨憐二老風情少。孤負玆遊得不慚。其三巖居迢遞與雲參。檻外春江一碧涵。幸得良朋拚勝會。每逢佳境恣窮探。身閑世念如灰冷。交淡心期戒醴甘。好約分山能永保。蔣家二仲我何慚。</text>
<title>在鶴灘。復疊前韵。却寄尹李兩詞伯。求和。</title>,<text>曾近蓬萊五色雲。法筵天語幾親聞。榮光久愧叨三接。聖化都無補一分。䟽傅晩年方謝事。魏牟何日敢忘君。徒懷耿耿憂時念。未效治安戒漢文。其二江湖回望日邊雲。長樂鍾聲久不聞。尙有心肝丹一片。偏憐鬢髮白三分。已從丘壑甘終老。多愧涓埃未報君。誰道林宗超物表。憂時夜夜觀天文。其三年來夢不到靑雲。欲學希夷謝見聞。一壑烟霞將鶴住。二陵蒼翠共僧分。盃中喜得忘形友。庭下偏憐抱節君。更把詩書勤勸課。兒孫箇箇緫能文。其四依依離思滿江雲。別後淸言久不聞。春逐落花無籍在。人同飛絮各飄分。何時盤谷能尋我。明日平山又送君。獨有城西閑學士。端居誰與討詩文。其五人情翻覆雨兼雲。古道如今豈復聞。但使心無隨俗化。元來物必以羣分。百年交義鮑知我。四海英䧺操與君。努力窮途各自愛。前賢盛業在斯文。其六江臯芳草綠連雲。櫓響灘聲戶外聞。濁酒或送隣舍飮。軟蔬時見野外分。兒能好讀勝通子。婦亦安貧似少君。晩境自甘漁釣樂。未能垂白待周文。其七爭將月露競風雲。正始希音不復聞。一脉淵源誰得覷。百家門戶自相分。中權各詑三軍帥。左纛皆穪萬乘君。雜霸紛紛何足道。孔門當日恥桓文。其八巖翁墨妙壓淵雲。博學平生又恰聞。衡正錙銖都不錯。鑑明姸媿豈難分。淸風江漢歌周頌。紫氣關門遇老君。知道大家傳緖遠。月汀當日唱高文。其九鵝村詞客夢呑雲。今世無雙古或聞。雅鄭音殊元自辨。淄澠味別早能分。胷襟點也超三子。才思延之詠五君。知爾靑氈傳舊業。牧翁家世擅䧺文。其十湖邊明月谷中雲。櫂曲農謳日夕聞。初夏風光看更好。四時天氣感平分。行藏不愧逢漁父。生死惟堪托麯君。更覺多言終害道。從今欲戒類俳文。</text>
<title>舟過楮湖明仲適出。用前韵寄之。</title>,<text>林花落盡樹連雲。蕭寺鍾聲隔岸聞。地閟珠丘千嶂合。巖開舞島一江分。白鷗沙上閑如我。靑翰舟中坐憶君。此地逍遙眞聖渥。何須浪作吊原文。其二霽色江天不見雲。滿汀禽語倚舷聞。岹嶢華岳帆前出。隱約終南樹外分。放曠誰如濠上叟。豪華莫說信陵君。呼童急向酒家問。恰有杖錢三百文。舟過狎鷗第六及之其三 鴨鷗亭。是韓上黨舊物。後爲柳全陽所占。近者。晉平公子新成傑搆。未及落而公子逝。江頭傑搆入靑雲。特地繁華西海聞。氣勢合將滕閣並。䧺雌欲與岳樓分。熏天富貴全陽相。震主威名上黨君。今日滿庭春草色。雍琴無復泣田文。其四 狎鷗，凌虛恩波諸亭子。皆是昔時勳貴家物。而今皆易主。或多荒廢。感而有作。殘山剩水但烟雲。百歲豪華我未聞。人事謾興過客感。風流留與釣徒分。至今誰是亭㙜主。當日無非府院君。寂寞揚䧺數𤱈宅。千秋不朽太玄文。</text>
<title>復志李令丈聖望次余楮湖所賦探字。各屬會中諸公。詩未及傳至。余問而和之。又成七首。</title>,<text>稀齡洛社會中參。卿月班高聖渥涵。諸路風謠曾遍採。六州疆埸又遐探。思切晩節忠彌篤。却進昌言罪亦甘。一卧江湖聊偃蹇。世人鍾漏渠無慚。右屬李尙書其二黨籍于今恥不參。言深聖主却寬涵。持心匪石終難轉。視惡如湯豈忍探。哭子延陵還達理。憐孫逸少且分甘。江湖到底皆堪適。久別龍岩豈足慚。右屬李大諫其三宏詞一榜共公參。每服文瀾海並涵。皮裏五經如笥貯。豪端萬象若囊探。騷人自古多窮苦。讒說于今亦孔甘。哲匠幾年閑袖手。紛紛代斲不知慚。右屬李監司聖望丈其四佳境寧容俗累參。一巖高聳大江涵。孤忠象闕丹心繫。妙思驪珠赤手探。幸有交情齊冷暖。從它世味異酸甘。幅巾藜杖東西岸。倦鳥閑雲兩不慚。右屬金明仲其五名塲寵辱本無參。閑放無非聖澤涵。混迹漁樵聊自適。棲心啚史且窮探。炊粱已覺浮榮幻。咬菜方知晩味甘。不待買山能偃息。家貧計拙莫須慚。右屬金晦而其六疇昔明廷末議參。雲霄雨露十年涵。奇遊不减河源溯。壯矚奚論禹穴探。迹似長沙曾屈賈。讒同息壤舊盟甘。年來優佚眞堪喜。未報君恩只自慚。以下自喩其七靈㙜不許一塵參。雲影天光活水涵。富貴春花那把玩。工夫月窟且宜探。心無所用生奚益。道或能聞死亦甘。四十頭顱今可識。冥途墑埴轉多慚。</text>
<title>四月七日廣陵宋子和亭舍。大宋台質甫丈 徵殷，李尙書季泉丈，金明仲，金晦而，君集，汝儒。聯句。</title>,<text>佳節淸和届。湖亭集勝流。質 撑舟問灘鶴。隨興傍沙鷗。泉 沂水風雩點。山陰訪戴猷。明 不妨投轄飮。仍作設棚遊。和 擧網魚爭躍。開缸酒亦蒭。集 靑蕪連野遠。翠巘入天浮。年 惜別留詩句。催歸發棹謳。而 卽今皆浪跡。何惜少遅留。儒</text>
<title>連枝窩。次主人子和韵。</title>,<text>江山氣色發揮新。雙起名亭逈出塵。蘓氏夜床同聽雨。韋家花樹剩留春。西都擁傳頻披綵。北塞廻軺更把綸。淸福世間兼一樂。似君兄弟更誰人。</text>
<title>超然亭 子和茅亭</title>,<text>東㙜高聳一茅亭。無限雲山滿目靑。落日烟光生遠野。晩風帆影度前汀。主翁身世知誰似。諸子聲名復爾馨。良會莫辭終夕醉。西京美酒正盈甁。</text>
<title>八日夕。與季成。登家後山園。聯句。</title>,<text>是日繁華着處務。年 黃昏爭上萬枝燈。龍華勝會餘風在。成 鰲戱奇觀舊俗徵。的皪影隨明月轉。年 熒煌色破暝烟凝。相携更欲窮遐眺。成 步陟西山第一層。年</text>
<title>李尙書 光迪 今年滿九十歲。昨歲旣經廻榜之慶。今春又蒙超資之恩。詩以賀之。</title>,<text>崇班大耋古來無。吾祖知公壽祿俱。胡杲但穪諸老首。伏生纔是一經儒。重簪仙桂榮光溢。新帶靈犀寵渥殊。不用穰成孫婦乳。百花春釀止盈壺。</text>
<title>沈叔平。次雲韵見投。又疊五首。</title>,<text>淋漓毫墨爛如雲。溢世詩名藉藉聞。半世交遊三友益。一年科第兩魁分。匣琴流水眞知己。鞭弭中原欲避君。好向郭西諸子道。芳隣新得沈休文。其二誰願爲龍孰化雲。昔人交義亦甞聞。良朋膠漆須相合。餘子薰猶每欲分。較齒一年差長我。論襟末路少如君。同時詞客知無數。最愛彬彬質有文。其三莫說秦靑唱遏雲。詩家逸響最堪聞。韶成咸轇輵哇息。金石鏗鏘節拍分。無可奈何聾聵俗。誰能獻御聖明君。他時倘許登淸廟。不愧臣工與烈文。其四狂啚少日欝風雲。垂老治平恐未聞。已覺榮名都是幻。還憎歧路太多分。身甘世棄誰知我。詩怕人傳尙示君。不恨貧家空四壁。古來儒富在多文。其五相逢吐露若披雲。傾座高談喜得聞。千古事情揚扢盡。百家風雅品題分。丈夫不遇今如此。時俗無人解識君。巍第廿年猶下位。漢廷誰復薦䧺文。</text>
<title>季成夜訪復疊前韵</title>,<text>黃昏犬吠洞中雲。蹤履臨門剝啄聞。相對一床燈共照。極論千古夜將分。歌成白石誰憐我。心似靑松更勖君。最惜高才人不識。淸朝未試煥猷文。其二筆札何論谷子雲。諸公淹博富奇聞。源流衮衮江河决。旗鼓堂堂壁壘分。並列敢云唐四傑。同時喜得漢三君。自憐襪線才全短。補衮曾無黼黻人。其三爲織天章手抉雲。詩家妙語衆爭聞。將追甫白何曾畫。使列陳黃未易分。今歲幾人能似子。吾曹此事合推君。爭衡自愧非孫策。退舍唯當學晉文。</text>
<title>題沈叔平挹爽樓</title>,<text>宅近西山爽滿㙜。捲簾終日客襟開。座間忽覺淸凉遍。心裏那容熱惱來。滕閣怳逢風發籟。漢盤如吸露霑盃。登臨不必羣公賦。自有東陽八詠才。</text>
<title>與季成叔平。共拈平聲三十韵。各賦。</title>,<text>孤亭縹緲二陵東。滿目雲烟活畫同。終日捲簾山色裏。有時垂釣月明中。襟迎爽氣寧愁熱。舟在安流不畏風。寵辱莫論身外事。此心元已了窮通。其二明廷無復廁夔龍。久矣畸蹤不見容。晩境只須依一壑。小亭猶得領千峯。開來曲砌移叢菊。剔去荒林護稚松。何用寄書山吏部。嵇康亦未似吾慵。其三剛喜幽居枕大江。不嫌空谷斷人跫。行愛白雲時拄杖。卧憐明月數開窓。風浦亂帆來一一。水田飛鷺下雙雙。箇中眞境皆堪樂。只有詩愁未易降。其四踈才端合謝明時。㱕卧田園覺更宜。隱几雲山靑點點。閉門江柳碧垂垂。三年病且難忘酒。萬事慵猶不廢詩。老去身心方自適。向來蹤迹一何奇。其五平生柄鑿與時違。身外紛紛足是非。鳥厭籠馴那久縶。鴻知弋慕且高飛。西山爽籟來茅棟。南浦晴波浸石磯。世事莫須煩說我。此翁曾息漢陰機。其六斂迹年來賦遂初。江臯小築且閑居。會心唯有彈琴譜。無事時看種樹書。已覺浮榮同覆鹿。都將至樂付觀魚。不知珂馬奔趍地。偃息逍遙孰如我。其七溪名谷號合穪愚。似我迂踈古亦無。少日壯心宗愨浪。晩年閑趣賀公湖。沙邊白鳥唯憐汝。世外靑山不負吾。每到淸風明月夜。詩情酒興一時俱。其八白沙靑草水東西。山影參差落日低。野鶴忽來何事立。林鸎不去盡情啼。江湖歲月身將老。京洛風波夢亦迷。頗恠莊生未解脫。將他物物强求齊。其九幽居占地極淸佳。輞口中間靜掩柴。閑把竹竿臨碧瀨。醉携藜杖躡丹厓。行休只可從吾好。志尙何妨與俗華。金馬玉堂如夢裏。百年生事一茅齋。其十丹心一寸未全灰。獨夜危樓悵望迴。雙闕霱雲違玉陛。五更淸漏憶銀臺。閑忙世路身仍倦。憂樂江湖老日催。幽抱此時誰與語。烟波浩蕩白鷗來。其十一老去偏耽道味眞。鶴灘風物發揮新。居然濠濮之間想。着此羲皇以上人。初闢水軒先受月。更成花塢恰藏春。柴扉盡日無來客。獨許隣童問字頻。其十二微風度雨水生紋。岸幘憑軒酒欲醺。龍性豈甘逢蝘笑。鶴飛終欲遠雞聲。㱕田賦就同平子。誓墓文成學右軍。漁釣只堪消歲月。鼎彛何用勒功勳。其十三蕭條江上數家村。蓬藋深深晝掩門。竈婢自炊新麥飯。野翁多勸濁醪樽。世緣那有錙銖累。詩句都無斧鑿痕。一壑漁樵眞我分。晩年閑放亦君恩。其十四韶顔凋盡鬢毛殘。如水流年挽住難。早欲攝生還善病。初非忘世已休官。客嘲不必爲文解。兒戱唯須倚枕看。所喜窮途知己在。每逢三子盡情歡。其十五長夏江居獨掩關。忘言終夕對靑山。殘生迹托盟鷗社。幾歲身違振𪆽班。俗厚村隣皆好意。家貧妻子亦歡顔。囂塵不到深深谷。桂樹叢生日日攀。其十六緋衣典盡罷朝天。田野投閑五六年。病久未能抛筆硯。身閑猶得管風烟。貧憐德曜齊眉案。老學陶朱散髮舡。也識江山能有助。不妨揮灑日千篇。其十七江樓褰箔坐寥寥。百種閑愁頓覺消。夜火人㱕蚕室樹。夕陽僧度炭川橋。岩翁卜築元相近。島客移家幸未遙。更有焚魚閑學士。濠梁明日有佳招。岩。指明仲。島。晦而自纛島。移住廣陵。不十里而近。學士。指聖集。其十八斂迹年來請息交。世間名利等閑抛。閉門長日無車馬。問字何人載酒肴。病後生涯唯藥裹。貧來長物只書巢。江山是處逍遙足。數𤱈林園一把茅。其十九灘翁老去氣猶豪。臨水樓臺百尺高。麥氣漲郊看似浪。松聲振壑聽如濤。乾坤莽蕩開雙眼。歲月崢嶸感二毛。久矣此心忘外境。任他浮世閙兒曹。其二十明沙鋪雪白鷗多。江客賦詩時復歌。雨裏披簑踏隴草。月中扣枻隨烟波。人生適意有如此。世事傷心將奈何。摘取園瓜佐麥酒。隣翁杖屨頻相過。其二十一野人生事只桑麻。小閣依山一逕斜。晴渚𪆽絲時拂水。雨畦鸎粟已開花。行藏但覺名爲累。居止須從醉作家。端悔向來榮辱境。十年烏帽涴塵沙。其二十二風欞午睡到斜陽。桑柘陰濃五月凉。僧至覔詩聊試筆。客來呼酒始開觴。簾前岳色依依近。帆外江流衮衮長。此老生涯還不惡。貧家猶得富風光。其二十三此身何幸老㫒平。雙鬢從他似雪明。萬壑雲嵐催暝色。一樓風雨閙灘聲。逢僧不覺留終夕。騎馬時能趁乍晴。莫恠此翁甘屛迹。至人於世貴無名。其二十四嶺上森羅五檜靑。洲邊突兀一茅亭。貧猶不忍賣書箱。病亦時能垂釣舲。眞率有如東洛會。譏嘲庶免北山靈。江潭逐客今無數。斯世難穪我獨醒。其二十五江流抱岸練光澄。江上危欄日日憑。三逕閑情同蔣詡。百年豪氣慕陳登。山連野寺聞晨磬。村近漁梁見夜燈。致澤君民公等左。一丘栖息我猶能。其二十六雙川交會一江流。天放年來恣意遊。我輩唯應東高閣。世人何用怒虛舟。低田雨足新秧遍。曲渚風凉晩釣收。淡飯粗茶猶自樂。長貧且任老妻愁。其二十七幽居肎許俗塵侵。門巷都無一客尋。丹悃豈曾忘禁闥。素懷終是愛山林。孤雲不作人間態。老鶴常存世外心。誰識箇中閑趣味。北窓時弄五絃琴。其二十八新栽楊柳遍溪南。屋後朱櫻揔鳥含。江客生涯但漁獵。野人談話半農蚕。高衢騁力他皆得。末路求容我不堪。萬事已能齊得喪。那將喜怒付朝三。其二十九倦鳥歸雲共宿簷。樹梢新月一眉纖。心存恬漠嫌煩閙。詩要圓融恥巧尖。風急灘聲來倚枕。雨晴山氣入褰簾。閑中百事都休了。唯有新篇日日添。其三十挹爽詩翁骨謝凡。相思前日在瑤緘。急宜遣騎邀鵝谷。且復飛章速月岩。興到好須揮健筆。酒乾何惜典輕衫。浮生歡會知難得。坐到西山夕照銜。</text>
<title>叔平有詩。贈余及季成宜伯。各以姓字爲韵。余亦以沈爲韵而謝。贈之。叔平適有連源之行。因以此贐之。</title>,<text>我東高華族。先數靑松沈。丞相啓勳封。尙書掌銓品。夫子才卓犖。弱齡名籍甚。恬素卽家風。淸明是天稟。曠懷常坦蕩。確操羞厲荏。詞源若决河。藻彩如摛錦。脩鱗旱騰躍。逸步謝踔踸。展才合華國。啓心宜沃朕。如何困一第。失得踰廿稔。人情固多忌。世路良足懍。餘年且閉戶。萬事唯高枕。風欞挹爽氣。夏簟生寒凜。靑梅已結子。綠桑初熟葚。迎賓孔融座。避暑袁紹飮。篇章動盈軸。制作合登鋟。郵官忽來逼。文會恐遂寢。溧陽位苦卑。藍田口欲噤。屈意且棲棲。低首漫伈伈。猶能騁侵乘。亦足享豊廩。官廚數擊鮮。膳夫能調飪。中原地最勝。美境聞已䭃。月岳雲容容。琴臺波淰淰。憶自初勝冠。相隨每交衽。求羊過從數。范張相信審。今當兩袂分。且將一言諗。居官子莫忽。爲政人竊暉。御頑如束濕。辦務戒拾瀋。我語非偶爾。此意須勤恁。悽悽歎遠別。欝欝如抱㾕。歸家獨怊悵。引領空噤唫。</text>
<title>金參奉 天瑞 輓</title>,<text>疇昔吾乘使者車。杻山深處訪幽居。寒林尙認曾抽笋。氷瀨爭傳舊躍魚。一別便成千古訣。十年纔得數行書。煌煌棹楔光天奬。過巷何人不式閭。</text>
<title>五月二十日。是明谷先生生朝。一哭靈筵。兼拜遺像。悲感而作。</title>,<text>久抱山頹痛。今逢岳降辰。那堪數行淚。更覩七分眞。</text>
<title>李沃川子有 喜涵 輓</title>,<text>先執唯玄圃。神交世所知。零丁兩家子。孤露七齡兒。自是生同趣。因之學共師。深追二父志。常以死生期。其二仙桃若可得。當與大年分。此是少時語。猶如昨日聞。除君誰愛我。唯我亦奇君。末路交遊密。陳雷可與羣。其三盡掇毛皮態。何殊骨肉情。升堂迭拜母。問字幾從君。南郭鸎花晩。西峯雪月晴。靑燈與黃卷。此樂最平生。其四伸屈皆關命。升沈各聽天。吾方慚墑埴。爾亦任迍遭。雅志窮逾見。交情老益堅。深憐抱亢藝。濩落到華顚。其五得邑皆名邑。君唯不自欣。政聲淸似水。宦意薄於雲。棺斂惟單被。囊錢乏一文。甞聞李按察。循吏輒推君。其六春自芝山至。留歡到夕暉。居鄕非可樂。賃屋便當歸。且喜前期近。那知此計非。臨分更把酒。回憶尙依依。其七京洛空歸計。湖山久寄栖。一時遭癘疫。三日殞夫妻。親懿無誰問。孩兒滿室啼。治喪地主在。高義古人齊。其八乍別纔三月。哀音忽一朝。如何生死隔。復此道途遙。永負蒭綿奠。空悲薤露謠。湖雲望不極。唯有哭干霄。其九已矣吾良友。于何復得焉。平生淸比玉。到死直如弦。棲棘眞堪惜。摧蘭更可憐。茫茫與奪理。吾欲問高天。其十疇昔城南會。聯翩六少年。元春皆早世。高李亦重泉。顧我今衰矣。嗟君又溘然。題名餘舊卷。披檢淚雙懸。</text>
<title>叔良將赴靈光。臨別。求別語。走筆題贈。</title>,<text>落落風波際。棲棲郡邑間。深知少宦意。聊欲慰慈顔。浦戶魚蝦足。官居水竹閑。瓜時返初服。一笑會藍關。叔良有㱕隱湖中之計。要余共返藍田。故云。</text>
<title>成僉正 至敏 丈輓</title>,<text>昔者吾先祖。摳衣溪老門。交仍四世久。情親一家敦。末俗公兄弟。名賢好子孫。淸踈眞態見。忠欵古風存。異績曾諸郡。微痾奄九原。惟餘失序雁。舊哭斷膓猿。岳麓空秋色。湖雲入淚痕。坡山和韵作。期不負前言。</text>
<title>送曺時仲 夏盛 之任義興縣</title>,<text>自有君家好典刑。詩追谷老筆如汀。向來美政穪三異。此去名區擅四靈。嶺外山川渾熟路。縣中花竹又新亭。右軍眞蹟今存否。試覔殘碑榻舊銘。義興猗角寺有碑。乃集羲之字。</text>
<title>理山朴使君直卿將行別席。拈韵各賦。</title>,<text>去國離家只一身。憐君行色似遷臣。前年錯道龍城遠。今日還將鴨水隣。接塞風雲渾朔氣。連山烟火半羌人。宣揚德意須循吏。比歲飢荒十室貧。其二明時符紱可便身。郡邑居多侍從臣。又送子行投絶塞。所嗟吾輩失芳隣。深秋已是生悲日。中歲誰非作惡人。山鹿養茸蔘吐穗。使君官竈未全貧。</text>
<title>席上。與李丈，聖望，宜伯，季成，聖凝。聯句以贈。</title>,<text>朋游落落半西東。年 每到臨歧意未窮。客路秋光連塞磧。望 離亭夕照下霜空。羈愁黯黯含盃外。宜 邊思迢迢倚釖中。年 此別元因簪紱始。凝 白門詩社更誰同。成</text>
<title>別直卿㱕鶴灘。情緖益復悽黯。輒次前韵。復寄。</title>,<text>憐子衰齡抱病身。生涯但付藥君臣。床玆竟歲長關戶。杖屨常時罕出隣。單騎去爲邊上客。一兒留護室中人。年荒更覺民憂急。那似家居任食貧。其二志在酬恩肎顧身。元來叱馭是忠臣。郡連紫塞餘千里。衙與靑山作四隣。儉歲卽今須惠化。窮邊從古少詞人。唯應官滿㱕家日。杞菊生涯依舊貧。其三升沉隨處可安身。莫嘆爲官似武臣。重嶺入天京闕隔。一江分界野胡隣。邊頭大抵皆殊俗。天末何曾見似人。闔郡始知文吏貴。吾侯方不厭淸貧。</text>
<title>又寄直卿</title>,<text>灘頭㱕計聽秋濤。離思和霜入鬢毛。窮蹟子方携一釼。上游吾亦夢三刀。歌成出塞心猶壯。病㥘登樓氣减豪。寒菊朔雲無限恨。呼童急酌滿樽醪。</text>
<title>自廣陵。與聖集同舟。下鶴灘。口號。</title>,<text>慣坐湖邊小葉船。憑舷一嘯意超然。秋光淺着依依樹。山氣輕籠澹澹烟。已把蒻蓑爲活計。不應符紱損眞緣。今朝與子同酣暢。分外淸遊當得仙。</text>
<title>翌日。又與聖集及明仲。乘舟前湖。復用前韵。</title>,<text>同君今日又乘船。一望秋天思渺然。野色晴連蚕室樹。村光遙認鶴汀烟。瀼中結社元佳約。峽裏爲官儘好緣。借問幾時尋四郡。岩名有意待三仙。</text>
<title>與季成，宜伯小話。次唐絶韵。</title>,<text>世道嗟廹隘。詩社自風流。白雨留佳客。黃昏醉小樓。其二閱世身全倦。憂時涕欲流。秋雷吁可愕。默默倚山樓。其三物態雲烟變。歸心江漢流。人間百種累。那得到灘樓。</text>
<title>聖集又次前韵。見寄。走筆却和。</title>,<text>君歸騎馬我廻船。又送岩翁各悵然。隱隱鍾聲蕭寺暮。依依樹色廣陵烟。世間儘有難平事。湖上俱存未了緣。落帽佳辰看漸近。滿山茱菊待詩仙。</text>
<title>仲氏來宿有作。謹用其韵。謝之。</title>,<text>久阻領原會。相思月欲彎。前宵到江閣。朝日對秋山。沙鳥雙雙去。風帆陣陣還。瀼西如卜築。此樂少人間。</text>
<title>又次絶句韵</title>,<text>秋郊遠出馬玄黃。烟樹逶迤十里長。園栗滿筐江鱖美。野人生事不荒凉。</text>
<title>又次登字韵。時在奉恩寺。</title>,<text>小艇聊同泛。危樓且一登。閑緣隨地在。老興入秋增。淨界無塵事。芳隣有好朋。重陽看又近。此會更須能。</text>
<title>送崔內翰君叙 守範 關東檢史之行 明谷先生甞以右史。作此行。紀行之作甚多。故及之。</title>,<text>簪筆淸朝記事才。少年文雅冠倫魁。含綸明日辭雙闕。擁傳秋風出五㙜。石室秘書行閱遍。蓬壺仙侶可招來。吾師舊有東征錄。盡取遺篇續和廻。</text>
<title>九月初六。舍兄曁子始，明仲，聖集。並到灘舍。竟夜團欒。次杜律韵。</title>,<text>不道羣公家。來尋野客家。江山秋後淨。河漢夜深斜。歲月頭添雪。朋遊手放沙。窮途仍別恨。百里亦云賖。其二將赴峽中郡。乍辭江上家。杯心從爾凸。燭影向人斜。夜色星涵水。秋聲雁落沙。親朋一日樂。難把萬金賖。其三淸心固勝境。爭似鶴灘家。列嶂環郊立。長江抱岸斜。眞堪老丘壑。安肎混塵沙。興盡應投紱。歸舟路不賖。其四窮途不必哭。醉處卽爲家。一卧滄江晩。孤吟落日斜。行期當燕社。離夢戀鷗沙。吏隱聊隨分。秋天片棹賖。其五病自妨治郡。貧猶樂在家。樽醪淸或濁。床帙整還斜。野色浮靑嶂。江聲滾白沙。吏情今已倦。㱕計未應賖。其六呈仲氏牙山與龍里。隨處卽爲家。濩落䧺啚屈。蹉跎暮境斜。生涯唯煮石。世事任炊沙。臨老相依計。新居莫遣賖。其七贈子始乍解鹽州紱。將尋海谷家。山雲連海逈。浦日隱林斜。破屋都無壁。荒田半沒沙。芳隣有鄭曲。步屧不曾賖。其八贈明仲楮島連松渡。君廬近我家。一岩峯頂聳。三逕水邊斜。許老今遺址。韓公舊晩沙。登臨時騁眺。興與眼俱賖。其九贈聖集窈窕陶唐公。淸幽小宋家。前臨大江闊。傍有一溪斜。杖策行披草。携竿坐釣沙。扁舟南北岸。還往未云賖。</text>
<title>舍人洞南叔庄廬。會飮口號。</title>,<text>將赴黃驪。與李監司聖望丈，李參議子始，沈掌令聖任，唐津新宰安君弼丈，務安新宰尹季成，李正字彦和 献英，彦明 献章 兄弟。會飮于東郊舍人洞南晦隱子聞叔山庄。終日極歡而罷。此是戊子春。子始赴瑞山時來別處也。十載重來。林木皆老大。令人有金城感柳之意。漫題一絶。示主人叔。十年重過此林泉。臨別情懷却惘然。舊日稚松今老大。吾生安得不華顚。</text>
<title>席上。又吟二絶。呈主人案下。</title>,<text>窮秋深谷卧林扃。松護溪壇菊滿庭。明日一麾江峽去。雲間永愧少微星。其二溪上幽居不設扃。暮年閑卧此林坰。如何隱者盤旋地。便作勞勞送客亭。</text>
<title>東岡趙相國司馬廻榜宴席上走和</title>,<text>黃扉廻榜慶無前。年比磻溪少二年。勝事還嗟未圓滿。東山赤舃阻玆筵。丁酉司馬二百人。在世者三人。趙相國邀，申判書銋同醉。獨東山尹相國在安山。故落句及之。</text>
<title>送安丈君弼之任唐津</title>,<text>同日分符吏。中年作惡人。吾方溯漢水。君亦出唐津。病葉蕭蕭夕。踈星落落晨。秋懷兼別抱。亂酌莫論廵。</text>
<title>將赴黃驪任所。出宿鶴灘。仲氏，尹季成，金明仲來會。仍次明仲韵。</title>,<text>蕭瑟秋風落木多。上游歸棹溯烟波。隣朋欲到梨湖送。巖客頻從楮島過。末路宦情元自倦。中年離別更如何。行行日覺終南遠。三唱坡翁水調歌。</text>
<title>舟過楮島。與明仲乍話。用洪滄浪道長贈別韵。示岩友。</title>,<text>相逢沙際故停舟。島月洲烟揔別愁。安得携君東入。黃驪江上醉高樓。其二長年牽挽上江舟。度盡危灘百不愁。方識使君仙分在。臥眠三日到官樓。</text>
<title>次季成到三田渡望曠然亭韵</title>,<text>是處菟裘將老焉。胡爲却上上江船。滿汀鷗鷺休相恠。暫臥淸心亦偶然。其二百尺危欄江上臨。龍門秀色逗秋陰。病來已倦登樓興。猶切孤臣望北心。其三千仞高翔鳳德孤。却來棲棘不棲梧。眼看天地皆罾罻。聊復低回與爾俱。</text>
<title>別鶴灘將赴任所。與季成同舟作行。</title>,<text>江門朝日放船初。惆悵灘頭別故居。親友不辭行並袂。使君還喜臥看書。龍祠古木秋光淡。蚕室平沙雁影踈。好是官廚風味勝。尺鱗無謝武昌魚。</text>
<title>到廣陵別明仲</title>,<text>檣烏相背各東西。烟水蒼茫落日低。行到鶴灘應見憶。一詩能復爲余題。</text>
<title>到渼陰。示季成。季成有妹。在梨湖。方亦爲務安宰。</title>,<text>秋濤白舫上官初。子亦鍾離訪妹居。佳約恰成三夜飮。淸談勝讀十年書。經霜病葉紛紛散。到曉殘星落落踈。衰暮吏情渾已倦。分山幾日共焚魚。</text>
<title>送別仲氏</title>,<text>搖落江山欲暮秋。分飛鴻鴈不勝愁。行到郡中相憶處。殘星長笛倚高樓。</text>
<title>渼陰舟次。別愁州任使君用譽。</title>,<text>星槎海外昔同遊。榮辱居然各白頭。我赴上游非樂土。君投絶域是愁州。關雲極目餘千里。江菊傷心又九秋。何日更尋漁釣約。太湖烟月弄扁舟。</text>
<title>次季成韻。又贈愁州使君。</title>,<text>丹丘鍊藥二潭間。太守經年吏隱閑。此日移符臨漢塞。高秋杖劍出胡山。天涯氷雪催凋鬢。馬首風沙任撲顔。我亦一麾江去。別時衰柳可堪攀。</text>
<title>又次季成韵</title>,<text>同君吟嘯舵樓間。傲吏玆行豈等閑。今夜會尋雲浦里。夕陽催過月溪山。深盃細膾皆風味。錦石秋花揔好顔。佳處不妨留一債。水南亭子負躋攀。其二疇昔東遊過此間。扁舟三日博情閑。江中滚合兩條水。雲際參差千點山。吏隱偶酬前度債。衰慵非復少年顔。招提一望成怊悵。安得携君快得攀。其三口秋光百里間。誰人得似此行閑。殘霞半掩水鍾寺。返照猶銜雲吉山。勝事正堪開笑口。離愁忽欲上衰顔。明朝判袂湖天闊。迢遞雙鳧不可攀。</text>
<title>又拈別韵。示季成。</title>,<text>携得全家去上州。更兼良友與同舟。千山落木三秋後。十里平灘兩水頭。裏勝遊殊不意。天涯遠別却生愁。梨湖直溯淸心近。豪氣寧孤百尺樓。其二鶴灘江路接驪州。刺史之官一小舟。吾輩向來俱散跡。主恩今日卽遨頭。殘年吏役無佳况。末路交親有別愁。多少簿書都掃了。待君同上月中樓。其三江湖淸福又玆州。官舫還如舊釣舟。秋晩鴈聲來口。月明人語在灘頭。逢君好作三宵話。擧酒同消萬古愁。頗愛水靑林壑勝。停橈更上最高樓。其四玆行不喜得名州。但喜携君共一舟。觴詠此時須快意。簿書明日定埋頭。中年別友依依色。儉歲臨民種種愁。夜泊梨湖相送罷。可堪惆悵獨登樓。</text>
<title>又拈別韵各賦</title>,<text>三日舟行始月溪。江天風露冷凄凄。山深店俗常防乕。夜永羈人坐候鷄。但覺光陰催老大。偏憎岐路有東西。綿州一去成千里。縱得新詩誰與題。</text>
<title>又次季成韵</title>,<text>江風洒面醉魂驚。樹外曈曈曉日生。輕舸忽疑天上坐。全家都在畫中行。一雙白鳥依沙凈。無數丹楓點岸明。剛恨世間饒聚散。淸歡未了又離情。</text>
<title>舟過大灘</title>,<text>兩岸靑山影倒廻。楓林蕭瑟菊花開。今宵且泊沂川院。明日行尋甓寺臺。太守之官唯一鶴。故人臨別更三盃。湖天見月應相憶。珍重郵筒數寄來。其二浪勢崩騰萬馬奔。大灘東去卽楊根。靑山忽斷娛賓驛。紅樹遙分仰德村。州吏却來投簿牒。廚人相候具盤飧。明朝送子偏愁絶。樓上何心獨對樽。</text>
<title>又示季成</title>,<text>入秋光轉覺多。西風嫋嫋水增波。遊人岸岸開心賞。舟子灘灘費力過。此去詩篇應日富。向來豪習未全磨。懸知郡閣寒宵夢。長落東湖舊蒻簑。</text>
<title>將別季成更賦</title>,<text>誰人作郡去。似我賦詩多。百里深深。三秋澹澹波。親朋還到此。別意更如何。惆悵分携地。開尊一醉歌。其二一時俱出守。三夜偶同眠。山喜龍門近。江憐鶴瀨連。離愁方暗起。俗事莫相牽。明日東南別。安能不惘然。</text>
<title>又拈別韵</title>,<text>漠漠秋陰欲雨。蕭蕭江樹經霜。今宵莫惜同醉。明日那堪異鄕。其二舊是淸朝侍從。今焉下邑棲遑。惟有一生所守。縱令九死難忘。其三南州風土亦佳。東江山自好。惟應隨分盡心。豈川嗟卑歎老。其四湖鄕儘自淸佳。魚筍莫非風味。知君日飯南烹。有使時能北寄。</text>
<title>臨別與季成聯句</title>,<text>滴歷蓬窓聽雨時。年 沙邊繫纜故遲遲。相隨到此更相送。成 惆悵綿州天一涯。年</text>
<title>上官日舟中。憶季成。</title>,<text>秋江百里溯烟波。繫纜長洲信馬過。一野木花霜後少。二陵楓樹霧中多。殘年吏役身全倦。儉歲民憂鬢半皤。縱道官樓臨水好。此間誰共日吟哦。</text>
<title>次河直長 柱 韵</title>,<text>江色山光滿一樓。天敎傲吏臥名州。還嗟政拙心勞日。朱墨叢中斷送秋。</text>
<title>淸心樓夜。與連源沈督郵叔平。拈韵各賦。</title>,<text>龍門秀色切層宵。江自中原走勢遙。飛閣逈臨楓樹岸。行人暫住木蘭橈。官閑沙鳥當階狎。寺近山僧隔水招。是處逢迎眞不意。淸尊華燭坐深宵。其二危樓日夕望雲霄。京闕音書百里遙。多病使君長臥閤。有情歸客爲停橈。他鄕偶辦連床樂。好會何煩折簡招。月色江聲無限興。世間難得此良宵。</text>
<title>又次叔平韵</title>,<text>白鳥滄波繫客舟。寒宵明月訪遨頭。城西親友皆星散。誰與開樽挹爽樓。</text>
<title>又用卷中韵。與叔平聯句。</title>,<text>雲磴巖谿獨返時。江山挽我下樓遲。平 春波小棹頻來往。兩處官居一水涯。年</text>
<title>淸心樓下。乘舟向京城。</title>,<text>淸心樓下片帆催。京洛惟須一瞬廻。半日忽逢風雨至。今朝始過月溪來。連山霽色搖詩筆。近寒威避酒盃。方信使君機事少。白鷗相近不相猜。</text>
<title>曉發向京城。是日有雪。</title>,<text>風色終宵惡。寒威到曉增。遙山微有雪。殘渚忽生氷。吏役身全倦。民憂歲不登。無人話孤抱。悄悄對舟燈。</text>
<title>舟行憶尹季成</title>,<text>一雨經宵江水生。乘流直下小舟輕。玆行較却前行快。只恨樽前無季成。其二傲吏行裝太不凡。飄然下瀨一輕帆。烟波細雨如前日。蓬底孤吟憶月巖。其三梨湖夜別最關情。問爾何時發上京。秋色易闌消息阻。天風雨夢綿城。</text>
<title>舟中有吟</title>,<text>荒年民物未全蘇。鞭撻何心强索租。今日輕舟方自適。滿天風雨下梨湖。其二楊花西去迅灘多。百里雲山半日過。習水舟人分象馬。沿洲漁戶雜黿鼉。濃烟淡靄迷平壑。度雨回風湧晩波。散帙開樽蓬底臥。使君淸趣問如何。</text>
<title>赴坡州</title>,<text>北使何時到。西郊徹曉行。深知王事重。自覺宦情輕。大霧千山暗。孤村一火明。官程除掃急。哀此列州氓。</text>
<title>坡州站上。走次鄭善卿 顯周 韵。</title>,<text>舊家今寂寞。誰識是名門。開國勳庸大。損軀節義尊。賢孫承奕葉。自出亦同根。逆旅相逢夜。樽前一笑溫。其二早知爲吏苦。誰肯出專城。剸劇非能手。蘓殘乏惠聲。欠逋多宿糶。搜話少閑丁。十月坡山館。犧牽困送迎。其三不改安貧樂。彌堅好學誠。竆途猶意氣。少日已才名。世溷無先覺。吾衰畏後生。三詩俱警絶。藏去儘爲榮。</text>
<title>次朴士度 泰範 韵</title>,<text>歸田晩境擬隨君。是處淸幽夙飽聞。白石靑山看不厭。甘泉肥土可能分。簾前野色通溪口。枕外潮聲上海濱。傲吏宦情今已倦。會投簪笏老耕耘。其二一別淸心愁殺人。風埃道路恰經旬。犧牽絡繹煩殘吏。馹騎聯翩揔大賓。境上送迎無日了。客中懷抱向誰陳。白頭勞碌眞堪愧。休說腰間嚲玉麟。</text>
<title>次贈士度</title>,<text>羈懷欝欝共誰開。縱有官醪不把杯。遙羨故人高臥處。板扉松逕長莓苔。</text>
<title>又次士度韵</title>,<text>風塵吾俗吏。丘壑子幽人。竆達何須說。閑忙也不均。</text>
<title>自余到官三閱月。日以催科爲事。了無佳緖。至月小晦。李亞使久叔，李國子囿和 太元。各以公事至。恰成數日之晤。秉燭命酒。各出一律。輪次步韵。此亦客裏不易得之好事。聊用識之。</title>,<text>謾說黃驪是勝區。到來三月一詩無。身多疾病虗縻廩。民有逋亡强索租。去國長時瞻北極。思家幾日返東湖。今宵偶與諸公話。撥盡千愁倒百壺。</text>
<title>次亞使韵</title>,<text>名樓不道此同遊。離別依然記九秋。王事偶成三日會。客懷寬得幾分愁。芹宮冷宦憐沉屈。蓮幕高才富唱酬。明發簿書應撓我。肯辭今夕錯觥籌。</text>
<title>次囿和韵</title>,<text>徂歲駸駸劇迅輪。江城孤坐正愁人。忽逢故友能無醉。題出新篇輒有神。花燭易燒堆幾跋。凍魚堪膾斫重唇。向來榮辱何須說。歲晏襟期覺轉眞。</text>
<title>與久叔囿和。又用別韵聯句。</title>,<text>禮數雖寬酒令苛。年 尊前已覺罰籌多。昇沉官序元無定。久 謔浪風流且任它。馹騎已成投井轄。和 壁弓那㥘暎盃蛇。江樓雪月淸心境。年 不飮其如此夜何。久其二詩家律令莫嫌苛。年 一斗千篇未足多。水涌雲興眞若此。和 更闌燭燼且從它。忘蹄豈合猶求兔。久 着足應須戒畫蛇。我識君言也復是。年 淸心雪月不吟何。和</text>
<title>次贈洪學士季會 萬遇</title>,<text>朝來離思各悽然。欲問前期且隔年。待得東風氷泮後。小舠相訪玉江前。玉江亭名</text>
<title>將別囿和。次贈亞使韵。</title>,<text>雪後登樓又一詩。臨行惆悵勸深巵。南州此去無多路。分付郵驂爲暫遲。</text>
<title>次亞使韵</title>,<text>寒天霜雪歲闌時。淸夜官齋煖酒巵。好是江山竆跌宕。莫將名位歎低垂。</text>
<title>次亞使望神勒寺韵</title>,<text>野寺官樓咫尺間。隔江僧語倚欄聞。同君欲訪東臺勝。雪霽遙山生暮雲。</text>
<title>亞使未成神勒之遊。又用前韵。以寓悵然之意。聊以走次。</title>,<text>動酌高樓氷雪間。近汀禽語夜深聞。諸天咫尺空回首。不見樓臺但見雲。</text>
<title>行望殿禮復用前韵</title>,<text>歸夢瓊樓玉宇間。日邊消息久無聞。淸晨拜跪金牌下。目斷蓬萊五色雲。</text>
<title>又得好字。與亞使各賦。</title>,<text>亦知作吏苦。賴有淸心好。逢君此夜歡。難與俗人道。</text>
<title>亞使將往水北。要余乘雪馬相候。</title>,<text>水北佳期莽蒼間。氷車勝事更堪聞。殘年吏况君休問。閑似林僧倦似雲。</text>
<title>亞使將還。未及相候。次謝。</title>,<text>盡日低頭簿牒間。氷車早返莫知聞。人生羈絆今如許。慚恠江天自在雲。</text>
<title>又示亞使</title>,<text>三日留連酒賦間。名樓玆會古稀聞。今朝馹騎誰能縶。南漢城西是石雲。</text>
<title>又次亞使韵</title>,<text>江山也無力。未解挽歸鞭。不倦登樓興。還催秉燭看。三盃寬禮數。五日罄情歡。怊悵分張後。何心獨倚欄。</text>
<title>贈別亞使</title>,<text>五日江樓話。寧非分外奇。人情不知足。臨別更求詩。</text>
<title>又贈亞使</title>,<text>臨分何用挽征衣。要向樓頭看翠微。前夜雪晴增氣色。客心能獨不依依。</text>
<title>與亞使臨別聯句</title>,<text>二陵風雪獨歸時。回望淸心得不思。年 日暮酒醒懷更苦。幾回孤詠贈行詩。久其二濛濛烟雨滿江來。客于臨行又一杯。久 怊悵鈴齋獨坐處。可堪朱墨日成堆。年</text>
<title>又次亞使臨別題贈之韵</title>,<text>江城歸客擁花𩣭。遙見雙㫌獵獵紅。獨倚樓頭惆悵久。可堪終日雨兼風。</text>
<title>別亞使後。以前日風雪中。故人從此去分韵。却寄。</title>,<text>夢裡同君醉。淸心北檻前。覺來人不見。離思滿江天。其二雪巘增新色。氷灘如昨日。無人話此勝。不復拈詩筆。其三但愛雪中峀。不愁江上風。通宵坐欄曲。一笑醉顔紅。其四昨日送君去。有風兼有雪。如何不少留。新月更奇絶。其五壁上圃翁作。依然如畫中。君行大有趣。江雨正濛濛。其六留連住五日。豈以主人故。樓閣江山勝。從來未易遇。其七君顧笑而答。吾心重主人。江山或易好。難得主人親。其八當世文章伯。微君我孰從。名樓數日飮。此會儘奇逢。其九浮生得意事。誰復有如此。異日黃驪誌。應書吾與子。其十滄波自古今。白鳥閑來去。無限憶君愁。北軒孤坐處。</text>
<title>次亞使韵</title>,<text>玆樓從古擅佳名。日夕登臨轉有情。作賦高才君最富。爲官淸福我偏贏。簷前貝藪寒烟斂。牕外龍門爽氣生。好是雪晴仍月白。隔江時聽寺鍾聲。其二年來積謗坐虛名。投老江山倦宦情。元亮琴書聊自樂。少游衣食不求贏。魚符偶爾淹三月。鷗社終當了一生。鈴閣寒多慵不起。可堪衙角又晨聲。其三淸心樓閣舊知名。滿眼江山不俗情。自喜玆州兼吏隱。休將別境較輸贏。官醪正熟梅初動。峯雪新晴月欲生。徒倚北欄人不見。氷灘猶似往時聲。來詩。有淸心寒碧優劣之評。故云。</text>
<title>亞使又逢李囿和於水原客舘。有詩見憶。故走次謝之。</title>,<text>驪駒一曲驪江上。叵耐朝朝送客行。今日郵筒帶詩至。兩公前夜宿隋城。</text>
<title>除夕前一日。次李養正韵。</title>,<text>明朝是除夕。老去惜流年。學業慚前進。官名任左遷。顚毛看已換。筋力覺全愆。讀易差堪喜。工夫且日乾。</text>
<title>淸心樓。與金伯興。對雨小酌。仍次壁上牧隱韵。要和。</title>,<text>終歲民憂劇萬端。今朝倚檻一開顔。春氷欲解此江水。晩霧忽褰何郡山。率爾吟詩朱墨外。依然坐我畫圖間。多情小雨能留客。好辦遨頭半日閑。其二依依暮色起林端。江雨隨風拂醉顔。氷盡平鋪如練水。雲開露出幾鬟山。君猶氣逸盃觴裏。我已神疲簿牒間。準擬投簪歸故墅。鶴灘那羨葛川閑。其三樽醪聊復整憂端。更對親朋一破顔。聖世不妨成吏隱。官居兼得領江山。二陵樹色春雲外。孤寺鍾聲暝靄間。也識州中無箇事。歸心終戀鶴灘閑。其四公門應接太多端。牒訴文移揔苦顔。爲吏聊無佳意緖。抛詩愧負好江山。歸心倦鳥孤雲外。晩計簑衣篛笠間。他日幸尋盤谷否。林居蕭洒野寬閑。其五滚滚詞源湧筆端。如何落拓苦低顔。幽蹤自比蘭生谷。俗眼誰知玉蘊山。半世潛光蓬蓽下。長時寄意簡編間。親年已老私情急。莫向田廬但養閑。其六美人消息隔雲端。前夜分明夢聖顔。爝火曾無裨日月。塵埃那得報丘山。誠忠不變榮枯際。憂樂難忘進退間。歸去田廬歌擊壤。百年畊鑿保安閑。其七通宵江雨響簷端。動酌燈花照客顔。自許吾心如淡水。能知君意在高山。幽蹤問舍求田後。舊誼乘車戴笠間。歸臥葛川長見憶。別來魂夢未應閑。其八逢君話舊屢更端。秉燭開樽各好顔。襟抱一生淸似水。交情兩世重於山。名心已斷昇沈際。俗態何論貴賤間。早識高才當有用。不應鄕里占長閑。其九朝來氛翳豁乾端。霽後郊林頓好顔。別意較深樓下水。歸心長繫笏邊山。衝泥去路駒城外。釣月前期鶴瀨間。昨日淸歡那復得。埋頭朱墨未能閑。右一首。翌朝次贈伯興。</text>
<title>次林進士聖如 象岳 寄示兒輩韵。贈伯興。</title>,<text>特地樓臺勝。元來絶等倫。天應多餉我。雨亦解留人。吏隱優閑日。江湖嘯詠辰。相逢須盡樂。動酌莫嫌頻。</text>
<title>樓上謾吟</title>,<text>春江氷拆始通舟。去馬來牛滿渡頭。樓上使君無一事。倚欄終日伴眠鷗。</text>
<title>次壁上圃隱韵</title>,<text>名樓縹緲枕長江。衙罷朝朝倚北窓。蕭洒一琴兼一鶴。使君淸福定無雙。</text>
<title>漫吟</title>,<text>斷送三冬簿牒中。春來歸思浩無竆。明朝小棹乘流下。依舊東湖一釣翁。</text>
<title>次別鄭夏明 光柱</title>,<text>忽謾相逢江中。留歡十日意難竆。看君向老猶豪氣。莫作林泉無事翁。</text>
<title>走筆。次贈尹生達夫 師聖。</title>,<text>幽鳥簷前忽好音。却看春意滿前林。江流得雨添新浪。山色逢晴散積陰。吏役經年身已倦。竆途垂老恨偏深。樓名似爲吾曹設。看取氷壺一片心。</text>
<title>淸心樓。次林聖如韵。</title>,<text>沙洲雪盡見晴泥。樓上芳樽與客携。吏隱且留深內。僑居知在大江西。新暄樹樹聞春鳥。遲日邨邨唱午鷄。久廢吟詩今試筆。簿書叢裏爲君題。</text>
<title>次平陵徐督郵庇世 宗廈 韵</title>,<text>驪江曾不羨平陵。樓閣春來趣轉增。堪恨馹蹄催去路。輕舟欲下興難乘。來詩。盛誇武陵舘閑趣。故首句云。</text>
<title>次崔金堤擎天 柱岳 韵</title>,<text>驪湖春日水連空。百里中原木道通。樓上幾時崔顥至。白雲芳草古今同。其二活畫江山笑郭煕。淸心軒檻甓臺碑。使君衙罷無餘事。日學山翁倒接罹。</text>
<title>李郞仲寶將歸咸營。題贈扇面。</title>,<text>遊子行隨北去鴻。江樓送別思無窮。春風綵服趍庭日。能復回頭憶病翁。其二寄語咸山李觀察。春來相憶不勝情。知君納節應非遠。那使兒郞又此行。</text>
<title>又贈李郞兼致意北伯座下</title>,<text>春風送爾赴咸山。借問玆行幾日還。帆影忽過江浦外。鴈行遙入嶺雲間。中年離別愁侵鬢。經歲歸寧喜動顔。聞道北關荒政急。樂民能似向來閑。李郞。與其兄同行。故第四及之。</text>
<title>次題李熺悠悠堂 李是故相浣庶孫。居本州占梁淸安里。有園池之勝。又能詩。</title>,<text>平生不事計然貲。尙有林亭勝習池。醉便吟詩慵復睡。悠悠身世似君誰。</text>
<title>又次悠悠翁寄示韵</title>,<text>蕭然相對坐多時。屋上園林屋下池。日暮㱕來仍倒載。傍人笑問使君誰。</text>
<title>李判書 光廸 輓</title>,<text>春風岳麓老仙家。長日開尊醉百花。鳩杖烏皮聊自適。犀鞓桂帽更堪誇。極知斯世都無憾。爭奈浮生也有涯。欲續河東先友記。文成字字淚橫斜。</text>
<title>題舵樓</title>,<text>春波百里放輕艭。蓬底蕭然對酒缸。歸去鶴灘閑自適。不應回首戀驪江。</text>
<title>題濟判閔羲瑞 致龍 扇面</title>,<text>素履平生等險夷。滄波一葦信篙師。欲知今日離君意。須憶萊州別我時。</text>
<title>送仲寶於梨湖舟中。與李養正及趾兒同賦。</title>,<text>官樓分手思茫然。追送梨津水接天。別日江春初改琯。去時關月欲成弦。孤山院廟虗無裏。大里村家阿那邊。極目烟波怊悵意。可堪明發獨廻船。</text>
<title>又用前韵聯句</title>,<text>春風一棹興悠然。極目烟波正拍天。正 眷屬卽同沙放手。親朋還似箭離弦。灘 龍門遠峀依微外。龜浦高亭指點邊。趾 遊子北關隨鴈去。淸樓何日更同船。寶</text>
<title>又聯句</title>,<text>檣烏西去背淸心。灘 搖櫓催過八大林。細雨沙洲飛白鷺。趾 春風社日見玄禽。關山可耐歸程遠。正 江水爭如別意深。一曲勞歌數盃酒。灘 行人臨發更長吟。寶</text>
<title>梁參判 重廈 輓</title>,<text>久卸金貂靜閉門。駱山深處好林園。一生拙宦終高秩。三世賢科兩壯元。自是恬冲膺壽祿。更將淸素遺兒孫。銀臺接武今如夢。泣誦東槎舊贈言。</text>
<title>次聖如韻</title>,<text>春滿江湖興渺然。官樓暇日且酣眠。連山暮雨千林暗。近浦微風百丈牽。歸夢不離畊釣裏。吏情全倦簿書邊。商量只合投簪去。長對疲氓愧俸錢。</text>
<title>又次聖如</title>,<text>好是春風湖上臺。登臨日日不知回。官樽自有如泉酒。莫惜披簑雨裏來。其二春風高臥好樓臺。更有鄰朋日往回。官酒熟時宜斫膾。江童叉得幾魚來。其三淸心東北是東臺。江抱層巖曲曲回。春事漸闌官事少。百花時節可頻來。</text>
<title>崔季綏 尙履 偶至。與林聖如。作淸心數日之歡。次季綏韻。</title>,<text>簿牒春方簡。鈴齋夜更閑。呼燈邀勝客。引酌破愁顔。倦迹湖山裏。君恩吏隱間。深思罷官去。却恐近塵寰。</text>
<title>次季綏塵字</title>,<text>湖邊樓閣逈超塵。岸上靑林暎白蘋。佳節偶然逢勝境。異鄕還復得同人。孤山伴鶴襟期凈。玉樹臨風意態眞。傲吏宦情今已倦。明朝歸去故園春。其二江國樓臺絶點塵。桃花流水漾蘭蘋。使君自有遨頭興。近侍今成浪迹人。半世詩名吾欲老。淸朝學士爾爲眞。壯元風格仍同醉。不負湖山爛熳春。其三淸心軒檻絶纖塵。一帶林風轉渚蘋。客子消憂仍暇日。使君無事卽閑人。榮枯有數誰非分。毁譽隨時揔不眞。滿眼官醪濃似海。江城花柳樂餘春。其四經年作吏困風塵。昨夢南湖長藻蘋。五馬豈能縻此老。羣鷗應亦待閑人。歸田晩計陶元亮。棲谷幽情鄭子眞。去日巖花猶未落。肯移孤棹賞殘春。其五不用西風扇障塵。離騷誦罷且登蘋。天機滚滚悲流序。江水涓涓隔美人。半世苦嫌名利累。殘年聊養性靈眞。漁樵舊伴應相待。歸及東湖未暮春。其六荷衣終欲遠緇塵。谷有靈芝澗有蘋。今日已成投紱計。故江堪作弄舟人。榮名過眼都歸幻。夸衒非心且任眞。舊夢匀天今亦斷。玄都千樹各爭春。其七恥受東華十丈塵。夢隨鷗鷺落汀蘋。有官不若無官客。當退猶爲未退人。虫臂鼠肝皆是命。梔黃蠟澤竟誰眞。羇心解逐長江水。日夕西歸鶴瀨春。其八前宵小雨壓輕塵。風起楊花雪覆蘋。三日莫辭樓上飮。百年難得意中人。浮名自古多成累。大僞如今欲掩眞。棄置勿論當世事。狂吟爛醉答芳春。其九沿江兩岸不生塵。三月巖花暎渚蘋。芳草晴川吟鶴客。暗香踈影賦梅人。爾家兄弟才偏富。吾輩交遊意最眞。向使此間無此會。只應虗負一樓春。其十蕭洒衣冠不染塵。汀洲日暮採蘅蘋。吾今白首歸田客。子亦靑雲失路人。茶竈筆床閑魯望。簑衣篛笠老玄眞。江湖好約漁舟在。莫負桃花洞裏春。白首歸田。丹心戀闕。卽宋趙鼎語。故用之。張志和號玄眞子。</text>
<title>又次季綏橈字四疊</title>,<text>憑軒豪氣欲凌霄。百種閑愁半已消。風急寺鍾時攪枕。灘多賈舶或停橈。遠朋忽到初無約。隣客頻過豈待招。三日留歡猶分外。不堪離別在明朝。其二江城雨色霽春霄。淡霧濃霞次第消。太守正思開小酌。歸人未可動輕橈。林逋不俗宜同醉。趙嘏能詩亦可招。想到龍津無與語。也應回首憶今朝。趙嘏指趙生綸。其三差池弱羽墮層霄。尙覺丹心耿未消。謝世久依臨水榭。爲官却理上江橈。不妨蹤迹成中隱。焉有文章續大招。欲識孤臣戀君意。請看淸漢日宗朝。其四樓閣岹嶢近九霄。風花入座篆烟消。吏情日拄看山笏。歸夢時隨下瀨橈。蕙帳久空孤鶴怨。桂枝初長故人招。也宜隨分投閑地。終恐無才答聖朝。</text>
<title>次聖如季綏僧字</title>,<text>憂國年來白髮增。大河那把寸膠澄。卽今世道難容力。從古朝廷孰去朋。滿目江湖惟可樂。淸心樓閣好須登。千秋小杜知吾意。解愛閑雲與靜僧。其二時危耿耿百憂增。濁俗澆風可復澄。今日淸朝誰直士。古來明戒在淫朋。舊人荒野多流落。新貴要津揔立登。吏隱江湖猶有累。一生閑寂愧林僧。其三仰屋時時感慨增。難敎溷濁一淸澄。懷忠我獨憂治世。著論人誰辨僞朋。孤楫慚非濟川用。危樓聊爲望辰登。明朝欲就歸田賦。去學山中結夏僧。其四豪情閑趣十分增。新霽江山氣色澄。我卧滁亭爲醉守。君來滕閣是高朋。沙鷗渚鷺尋常狎。雪膾氷蓴次第登。更有招提如畫裏。東臺雙檜立孤僧。其五名樓光價得君增。江水襟懷較孰澄。今世還逢大手筆。吾曹幸有少年朋。陳蕃榻爲徐生解。元禮舟容郭子登。誰道淸朝眞學士。行裝淡若一筇僧。其六春光日减客愁增。江上披襟夜色澄。逐水滔滔是歸思。如星落落奈親朋。豈無美酒嫌多酌。縱有名樓亦倦登。一棹波程連鶴瀨。明朝蓮社訪閑僧。其七雨意初收灝氣增。水光雲影澹虗澄。江湖日月懷明主。京洛風波阻舊朋。子美羈愁靑草望。靈均哀怨白蘋登。官居寥落渾無事。除却章符便是僧。其八桃花新浪雨餘增。滿目雲山霽景澄。忽去靑春如過客。頻來白鳥當佳朋。柳侯南磵愁中詠。陶令東臯夢裏登。草合訟庭無簿牒。敲門時有乞詩僧。其九志業蹉跎病日增。本源堪愧不淸澄。規模只合追賢聖。磋切終須待友朋。今我着工寧自畫。古人從善貴如登。感君詩語眞多警。欲喚惺惺學老僧。其十小艇沿洄逸興增。長江一道練光澄。官中簿牒多閑日。灘上漁樵憶舊朋。節物已看梅雨過。歸期且待麥秋登。墨庵文會眞堪羨。辛苦相尋不爲僧。</text>
<title>題儒墨庵壁</title>,<text>偶逐二三子。來尋孤獨園。夜闌仍秉燭。朝起又開樽。野有畊耘樂。城餘戰伐痕。東臺尤絶勝。目盡大江源。</text>
<title>贈張生弼文 應斗</title>,<text>落落張公子。平生耿自奇。今看獨樂賦。不减四愁詩。絶藝吾偏愛。竆途世孰知。江樓一醉約。好趁月明時。</text>
<title>贈沈生剛中 世遇，朴生衡伯 錘。</title>,<text>北海迎賓日。西天浴佛辰。江山兼得月。花木尙餘春。未遇靑城子。空懷紫浦人。禪房宜信宿。可復續良因。</text>
<title>贈趙生鴻漸 陸，君登 陜 兄弟。</title>,<text>好箇君兄弟。風標揔絶綸。張家百忍字。謝氏幾詩人。宅近荒城古。山開小刹新。一邨文會盛。吾欲與爲隣。</text>
<title>次張弼文韻</title>,<text>穿雲一逕遠微微。谷口春花看已稀。凈界軒楹新氣色。文章翰墨更光輝。不愁吏役催人老。但喜吾行得子歸。詩酒異時能見憶。鶴灘明日片帆飛。</text>
<title>臨歸示諸生</title>,<text>郡閣長時望。雲林此夜過。新庵極蕭洒。古郭卽婆娑。臺逈臨江闊。郊平得月多。朋遊信可樂。奈此賦歸何。</text>
<title>次養正韻</title>,<text>通宵無寐又晨興。俗慮全消道氣澄。地逈怳疑天上坐。臺高更好月中登。身超朱墨神方逸。詩得江山格頓增。倘向此間長偃息。不須仙路羨飛昇。</text>
<title>崔砥平 後徵 輓</title>,<text>昔奉吾師敎。常稱族丈賢。惇親元自別。到老益相憐。日昃嗟浮世。山頹已數年。餘生無限感。淚盡雲邊。</text>
<title>次聖如，養正韻。</title>,<text>高閣忘言對翠微。隔林終日聽催歸。鄰朋爲惜輕投紱。病客惟須早拂衣。老去宦情渾已倦。年來世事漸看非。灘廬縱小堪容膝。新種垂楊護竹扉。</text>
<title>次弼文韻</title>,<text>不須臨海羨羊何。吾輩風流覺更多。太守閤仍終日卧。孝廉船亦此時過。靑山晩靄濃如畫。綠樹嬌鶯巧作歌。今夜好從江上飮。水光拖練月舒波。其二朱扉晝掩卧黃堂。枕外灘聲度短墻。倦迹風塵嫌局促。殘年宇宙合聊浪。閑臨北渚孤舟穩。醉倚東樓一笛長。簿牒漸稀衙早罷。賦詩終日亦何妨。其三聞君昨宿郭家亭。亭下高山枕遠坰。江闊岸沙明似雪。夜深村火燦如星。不煩遣騎勤相訪。正坐無船且少停。東閣主人虗榻待。待來矯首望烟汀。右謝枕流堂見憶。其四出無驢馬又無舟。步屧辛勤到郡樓。袖裏詩篇要我和。眉間喜氣待君浮。當車愛誦顔生語。彈鋏羞爲薛客謳。皓首衝泥還好事。風情勝似古人不。右謝弼文徒步來訪</text>
<title>氷壺閣夜會口占</title>,<text>驪江太守宦情闌。明日孤舟下鶴灘。別後可忘今夜會。高樓月色夢中看。其二名樓吟興未全闌。離思依依燕子灘。爲問諸公相憶否。他宵好月共誰看。其三流年任爾去堂堂。自笑狂夫老更狂。頭白吏情渾已倦。鑑湖終合着知章。其四江聲月色滿虗堂。爛醉高吟太劇狂。歸向洛中相識道。黃驪諸子盛文章。其五今夜偸閑始上樓。向來朱墨日埋頭。歸家不乏江山勝。難與諸公更此遊。其六淸夜官樽得月開。別愁詩興兩相催。鶴灘一路通驪水。誰許揚舲訪我來。其七江城雨歇月臨堂。良夜逢迎喜欲狂。諸公莫辭傾玉斝。使君今且解銅章。</text>
<title>送鄭善卿</title>,<text>把酒上高樓。殷勤送去舟。君歸好相待。吾亦不遲留。</text>
<title>走次李山老 壽剛 韵</title>,<text>遨頭本擬卧江山。經歲曾無一日閑。春盡鄕居長入夢。年荒吏役半凋顔。巖花渚鳥應相待。船鶴床書可與還。十畒田園數間屋。野翁生事不嫌艱。其二聊復遲回簿牒間。春來官事未全閑。愧無儒化敦風俗。那有仁恩偏寡鱞。栗里將蕪胡不去。錦城雖樂莫如還。朝朝攬鏡看衰態。雙鬢蕭蕭一半斑。</text>
<title>氷壺閣小集口占</title>,<text>新菑西崦借畊牛。舊社東灘可狎鷗。萬事莫如閑自適。一官何害病仍休。陶潛在郡無多日。張翰歸家不待秋。抛却米鹽眞快活。就中難別是名樓。</text>
<title>次慶進士 千會 韻</title>,<text>灘上菟裘占一區。世間軒冕笑公孤。歸裝閱道惟將鶴。閑趣淵明自引壺。脫却浮名眞達士。全來故態卽狂奴。難忘只是朋遊樂。別後淸心夢有無。</text>
<title>夜坐。次諸君韻。</title>,<text>明日吾將賦遂初。病來偏覺宦情踈。惟須斂迹還鄕里。不耐埋頭有簿書。風急麥田吹起浪。雨晴江水色涵虗。雙旗五馬非吾樂。且約山妻挽鹿車。</text>
<title>次趙聖言 綸 喜雨詩韻</title>,<text>畊父先行饁婦隨。田家一雨好知時。使君自上高樓望。聊爲三農作賀詩。其二田家播種不愆期。此喜非徒一郡私。聽得老農相告語。今年不似去年飢。</text>
<title>晩登淸心樓。與諸君共賦。</title>,<text>江上危欄日暮臨。烟波渺渺自愁心。滁亭亦好終思穎。彭澤雖閑合返潯。獨對靑山頻拄笏。那將白髮不投簪。此間幽抱無人會。倦鳥依依入故林。</text>
<title>次趾兒韵</title>,<text>宦海中間不早超。十年讒謗困嘵嘵。妻譏謝事歸田晩。兒勸移家入遙。此世那容饕富貴。殘齡吾亦厭紛囂。丹丘卜築如能辦。願向溪山釣又樵。</text>
<title>贈別淸風洪使君汝五</title>,<text>不把淸心讓碧樓。全家道氣與雲浮。地殊曠奧難相下。人異題評果孰優。笠澤晴光搖別斝。屛山秀色滿征舟。何時好訪仙源去。左拍君肩右挹丘。其二風穴江一水連。上游形勝兩樓專。誰知裏相逢地。重續關東未了緣。吾病尙堪兼吏隱。子行那復羨神仙。秋來倘遂尋眞約。龜浦潭前共畫船。</text>
<title>題池亭壁上 卽練武亭</title>,<text>晴日樓臺影倒池。新荷出水綠參差。使君欲去還餘恨。不見花香爛熳時。</text>
<title>四月二十五日甲彬冠禮席上。志喜。雙湖金副率叔涵 載海 丈爲賓。</title>,<text>少子三加禮。高賓百里來。淸和好時節。佳麗此樓臺。冠舃威儀古。盃觴笑語開。邑人爭聳賀。昌胤復誰咍。</text>
<title>淸心樓。與金丈叔涵，林聖如，張生士會 五奎，張弼文，李養正趾兒。聯句。姜友季泉。是日適至。</title>,<text>一上高樓送目勞。涵 隔林漁火點波濤。泉 烟霞窟宅開詩壘。文 風月軒窓滴酒槽。年 卽看供魚江叟至。如 翻驚詠豕道人逃。趾 欲將餘興尋蕭寺。會 明日沙頭理小舠。正○聖如。遽起去。故第六及之。</text>
<title>與權叔君擇 採，聖如，弼文，養正，趾兒。聯句。</title>,<text>滿江漁火水玲瓏。擇 乍出灘西忽復東。年 長笛詩應今夜得。趾 楓橋句與古人同。年 星光錯落脩林外。文 虹影逶迤亂水中。如 徒倚北欄仍注目。向來塵慮揔成空。正</text>
<title>次朴衡伯韻。贈甲兒。</title>,<text>抛來童習愼威儀。古道成人可不知。勉汝孶孶勤志學。慚吾碌碌老無奇。節文喜覩三加盛。賀祝咸稱百祿綏。况有江山樓閣勝。賓筵是日幾篇詩。</text>
<title>甓寺前湖見樓臺倒影。眞活畫也。却賦一律。</title>,<text>甓寺樓臺好。江淸影可憐。平鋪空裏色。搖蕩鏡中天。塔背荒碑矗。岩顚老樹圓。方知眞活畫。不獨在龍眠。</text>
<title>偶閱白集。見微之除浙東觀察使。喜得杭越隣州之作。正與吾輩原驪接壤事相類。欲步其韵。寄贈關東伯李子始。而倥倊不果作。今夕與子始會于蟾湖。相對說此事。走筆却賦。</title>,<text>名藩又復屬才臣。閑邑惟宜着病身。官比白元差有別。事同杭越昔爲隣。棠陰布化如前日。梅閣吟詩度一春。不識郵筒來往地。亦能歡會似今人。其二仙區吏隱遠囂塵。終愧江湖自在身。一夜幸能成勝會。數旬纔得接芳隣。欲尋後約知何日。更惜他鄕別阿春。杭越風流秦晉好。玆遊應少古來人。春。卽孫榮謹小字。</text>
<title>過牛灣口號</title>,<text>風灘小艇疾於蹄。纔發蟾江已到驪。且向淸心樓下泊。古城斜日未全低。其二千年往迹等筌蹄。幻語誰傳水出驪。停棹懶翁臺下石。黃鸝啼歇綠陰低。</text>
<title>次張李二君</title>,<text>湖山淸福敢云專。縱有樓居不是仙。服藥多時踈把酒。觀魚無興懶乘船。年荒吏事催凋鬢。役重民生未息肩。歸計失春仍涉夏。櫻桃應熟小園邊。其二山日亭亭下樹梢。村烟漠漠起江郊。少陵多病唯須藥。元亮歸田請息交。刈麥未應憂乏食。釣魚那有歎無肴。殘年飮啄安吾分。不把高情讓許巢。其三灘岸垂楊長幾梢。連宵夢落廣陵郊。歸舟一鶴聊爲伴。當路諸公久絶交。郡紱已投仍野服。社醪初熟又山肴。優遊此樂知誰似。鳥脫樊籠返舊巢。其四君才端合號詩豪。模寫風雲禿幾毫。自有詞源長不渴。能令紙價頓增高。羞爲下里千人和。好醉平原廿日醪。却恨奇逢容易散。可堪西燕別東勞。右屬弼文其五詞垣欣得少年豪。自有生花五色毫。情義極知於我厚。才名誰復似君高。竆同韓子常憂食。交比周郞若飮醪。官閣日長公事簡。興來還往莫辭勞 右屬養正</text>
<title>次贈朴衡伯</title>,<text>凄風日日冷侵衣。太守憂民貌失肥。自愧無謀能大庇。寒儒盛夏怕寒威。</text>
<title>次衡伯韵</title>,<text>貧民五月尙號寒。太守聞來敢自安。若使詩筒能續至。官樽不乏露團團。</text>
<title>驪巖禱雨。翌日得甘澍。喜甚却賦。</title>,<text>昨罷靈湫祭。今逢大旱霖。三農俱抃躍。四野遍謳吟。太守那容力。吾王庶慰心。前江新水至。此喜較誰深。聖上有國事。無可慰心之敎。故第六及之。</text>
<title>謝李橡亭申明瑞 錫鳳 來訪</title>,<text>沂水春遊負冠童。橡亭佳客此相逢。微凉五月江邊閣。落日孤雲霽後峯。歌曲詎能酬白雪。心期聊與勖靑松。歸舟會訪仙庄勝。洞裏烟霞問幾重。</text>
<title>送仲氏還牙山</title>,<text>兄弟衰容髮盡童。別來經歲一相逢。醉登驪穴千年石。吟對龍門萬仞峯。已判殘齡同社櫟。還如此地老雲松。明朝匹馬催歸去。湖月迢迢路幾重。</text>
<title>送仲氏席上。與弼文養正。聯句。</title>,<text>朱櫻欲熟麥初黃。湖上樓臺五月凉。年 乍喜笑談方欵欵。忽驚離別劇茫茫。文 前期何處重相見。盡醉今朝也不妨。正 寥落天風雨夕。夢中相憶此連床。年</text>
<title>次贈鶴山李子始</title>,<text>朱墨關心白滿顚。民憂况復値荒年。田園早决將歸計。杭越猶存未了緣。疇昔勝遊如夢裏。秪今離思滿湖邊。盈盈一帶相望地。却喜郵筒取次傳。其二歸心長在鶴灘濱。自愧章符絆此身。悶見飢氓橫道路。愁聞癘鬼遍村鄰。蘇枯孰借沾鬃雨。布澤慚非有脚春。知子宦情同我倦。何時惠好兩閑人。</text>
<title>謹次仲氏韵</title>,<text>東行西邁任遲遲。湖海沖襟故不羈。隔歲相逢眞自幸。經旬一會亦云奇。田園歸計扁舟在。鄕里閑情下澤宜。藍水幾時成共隱。白頭簪紱也堪嗤。</text>
<title>次謝子始</title>,<text>半世𡼲崎歷落人。寧堪作吏困風塵。老來漸覺浮榮幻。歸去惟甘本分貧。笏外靑山如夢遠。鏡中華髮逐愁新。親朋近住蓬萊閣。珍重傳筒不厭頻。</text>
<title>次趙綸韻</title>,<text>村閻飢疫正堪憐。樓閣豪華敢獨專。此日民憂方棘矣。向來文會亦茫然。親朋一散難常聚。好事多乖豈易圓。悄悄孤懷無與語。閉門終夕抱書眠。</text>
<title>次鶴山韻</title>,<text>灘上鷗盟不可寒。投簪會着鹿皮冠。歸心欲吸三江水。世路如登百尺竿。脫去名繮方自適。提來酒榼好須寬。雉山東望相思切。時把君詩仔細看。</text>
<title>次申上舍明瑞韵</title>,<text>知子抱高才。不應老下戶。今看四體詩。箇箇驪珠吐。又君能數命駕。我且日虗舘。不有蔡中郞。誰知桐在爨。又謝袁奇遇說牛渚。千載何人堪共語。終喜此州生此賢。尙憂吾子不吾與。又吏退衙扉晝不關。使君琴嘯日閑閑。丁寧顧語當閽者。莫遣溪翁敗興還。又橡亭莽蒼外。梨湖渺茫中。去鳥穿斜日。歸帆飽遠風。相逢嗟苦晩。後約莫敎空。官閣宜逃暑。能來醉碧筒。又琴書多暇臥黃堂。有夢時▣到故鄕。身事任天全鶴脛。世途無地不羊膓。蓴羹歸興吾如翰。薤水淸䂓子似棠。莫說穎民方願借。使君非是漢循良。</text>
<title>次謝寧陵沈參奉子威 重賢</title>,<text>灘頭茅屋掩荊關。經歲思歸苦未還。怊悵君行先我去。可堪回望北城山。其二江樓盃酌爲誰開。別後寥寥斷往來。莫道新秋期不遠。吾行未可待君廻。其三東來多事廢看書。夜夜歸心夢舊居。君去試登灘上閣。綠槐蒼檜近何如。</text>
<title>淸川君夫人輓</title>,<text>殉孝淸川棹楔光。芳年晝哭最堪傷。每看諸子躳儒素。深識夫人訓義方。只賀晩途膺百祿。誰知半歲萃三喪。龍鍾久忝梁園客。欲把何辭慰大郞。</text>
<title>海城君 檍 輓</title>,<text>好學通經冠衆宗。妙年光寵荷䟽封。習抛紈綺身仍儉。位到金緋志益恭。不道天心輕絶孝。無如家運適丁凶。同時又報儒川逝。一哭江雲百感攻。</text>
<title>儒川君 濎 輓</title>,<text>行年較我子差多。少小論交到髮皤。才藝獨專三絶妙。笑談都出一團和。秋登華嶽雲生屐。夜泛籠湖月滿簑。舊迹至今渾似夢。澹亭春草忍重過。其二風流儒雅儘宗英。餘事醫方亦擅名。異奬爭傳題畫句。同朝共賦賜貂榮。豊姿孰謂無年歿。美疹終緣積瘁生。藥院起居方未已。九原應結戀君情。其三密城含恤海城亡。誰料公喪又許忙。天道莫言能福善。士流無不爲齎傷。空留灘舍曾題字。忍誦星槎舊贐章。雙淚寄添江水去。西流幾日到衿陽。</text>
<title>趙兵使 相周 輓</title>,<text>早識廉能著。兼看福履成。橫金元峻秩。杖鉞卽威聲。壽且稀年逼。兒仍太守榮。桑鄕歸葬地。部曲護丹㫌。</text>
<title>次鶴山韵</title>,<text>病客終嫌松桂寒。會投朱紱着黃冠。遐心似鳥輕鍾皷。拙宦如魚上竹竿。垂老漸知三樂足。弄孫殊覺百憂寬。聞君近日勤脩鍊。莫惜新方借我看。其二高閣陰陰簟色寒。午眠慵起不衣冠。甘霖入地應三尺。積水連郊問幾竿。農事可期今歲熟。宸憂定到此時寬。憑軒坐想田家樂。簑笠耘鋤處處看。其三雲邊雉嶽對朝朝。驛使傳筒未覺遙。杭越近鄰方自幸。參商遠別却難聊。思時暑雨增煩欝。去路秋天政泬寥。一會白巖須莫懶。陽關西出路迢迢。時鶴山移拜西關。故云。</text>
<title>次趙綸韵</title>,<text>雨欲晴時月欲圓。炎天氷雪此樓偏。歡聲壠畒民蘇矣。歸興江湖我浩然。避俗求羊交可託。攻詩農馬智猶專。愧君相愛輕相許。須秘新篇莫浪傳。其二常欲刓方竟未圓。此翁天性一何偏。新開野墅將休矣。乍領州章亦偶然。身倦簿書看可厭。家貧丘壑也堪專。漁樵舊伴應相待。誰把歸期仔細傳。</text>
<title>養正與沈，朴，趙諸君。遊儒墨菴。有詩見寄。次韵以謝。</title>,<text>禪樓寄在白雲端。復有高臺眺望寬。尙憶佳辰成勝集。更聞諸子續餘歡。偸閑只道抽身易。多病終嗟赴約難。寥落郡齋孤坐夕。古城烟樹雨中看。其二狂濤蕩潏駕林梢。洲渚迷茫沒遠郊。來馬去牛渾不辨。屯雲泄霧亂相交。無人盡日停舟楫。有客何時載酒肴。久患恒暘今患雨。水邊民物且爲巢。</text>
<title>又次養正韵</title>,<text>終日忘言望遠岑。聞君棲息卽禪林。官齋風雨獨惆悵。壁上詩篇時一吟。</text>
<title>霽後對趙綸。次寄養正。</title>,<text>江城樓閣聳林梢。新霽農謳起四郊。弟子李翺元舊識。州人趙德卽新交。官田種秫長供酒。浦戶叉魚日薦肴。無奈歸心如社燕。秋風乍起欲辭巢。</text>
<title>次趙綸韻</title>,<text>自笑平生智欠圓。冥行半世賈憎偏。簿書叢裡今衰矣。名利關頭久泊然。晩計只須三逕在。疎才尙愧一州專。詩篇未得江山助。縱費吟哦不足傳。名樓勝會日團圓。散帙投壺樂事偏。白鳥無心看自在。靑山不俗對悠然。老來作吏身全倦。閒處爲詩意更專。河朔亦非文字飮。玆遊合向後人傳。</text>
<title>次鶴山李按使酒泉淸虗樓韻</title>,<text>蟾曲逢迎太劇忽。相思日望水雲東。福星何遽移關外。甘雨纔聞遍中。貊國十年重按節。箕封千里又觀風。酒泉閒卧休須說。浮碧江山正待公。</text>
<title>伏日會飮樓上</title>,<text>公事終朝勿我關。且從佳節暫偸閑。碧筩傳酒香生口。金錯堆氷冷逼顔。大地誰能逃暑熱。高樓吾復領江山。昔時河朔袁家飮。未必風流勝此間。</text>
<title>席上。又占庚字。</title>,<text>殘霞斷靄媚新晴。山色江聲入座淸。暇日樓臺携數子。炎天氷雪失三庚。浮瓜沈李皆風味。浴鷺飛鷗不俗情。酒後可堪鄕思切。鶴灘西望渺波程。其二江城積雨喜新晴。近水樓臺枕簟淸。天上赫曦方卓午。人間伏熱此初庚。閒來不怕多詩債。老去偏知少宦情。料理行裝惟一棹。燕灘秋浪卽歸程。其三淫霖十日始看晴。濁浪排空久不淸。癘疾此時方未已。飢人幾處急呼庚。將歸尙切憂民意。欲退難忘戀主情。徒倚危樓瞻北極。蓬萊宮闕杳雲程。</text>
<title>大暑日樓上有作。示諸君。求和。尹復始自京至。</title>,<text>顚風急雨度江來。爽氣林端颯颯廻。官裏更多閒日月。人間亦有好樓臺。長安豪富唯棚錦。河朔賓僚但酒盃。誰似此中文會盛。諸君筆翰揔奇才。</text>
<title>追次弼文韻</title>,<text>春樓佳會憶聞鸎。別後鳴蟬轉益淸。末路相將唯意氣。竆途不乏是名聲。亡書誦了如安世。逸翰揮來邁伯英。獨倚危欄遙送目。岫雲汀樹揔含情。其二民物荒年未易蘇。邨閻困苦足嗟吁。誰家癘疫思仙橘。幾處炎蒸羨冷菰。痒穀未期終稔熟。霈霖無救已焦枯。遙憐仲蔚蓬蒿宅。能有何人裹飯無。</text>
<title>又疊來字韵。示尹，李兩君。</title>,<text>日誦陶潛歸去來。何時一棹故鄕廻。看山且拄手中笏。避暑却登江上臺。客子有詩頻縱筆。使君無事但含盃。直緣多病思田舍。敢道吾非百里才。</text>
<title>次陰竹李宰 燮 送蓴菜</title>,<text>赤脚思氷壑。銀絲自雪城。鱸魚堪幷美。羊酪敢相輕。頓覺吟魂爽。翻敎渴肺淸。銅盆無秘術。何以答深情。</text>
<title>又次尹，李兩君韵</title>,<text>鄕心日逐水西流。歸計差池又及秋。歲月崢嶸頻攬鏡。江湖莽蕩獨登樓。靑巒霧外亭亭出。白鳥波間點點浮。知是仙區緣未了。不妨留作一旬遊。其二夢裏還鄕釣碧流。覺來蟬響忽催秋。久安鶴瀨三間屋。那羨驪江百尺樓。歸意不禁如水逝。榮名堪笑等雲浮。人生五馬何須貴。欵段閑情慕少游。其三圃牧遺蹤逝水流。黃驪形勝自千秋。一江風月唯高枕。三伏炎蒸不到樓。地勝也宜長跌宕。吾衰豈合久沉浮。明朝解紱歸鄕里。更有何人續此遊。</text>
<title>次養正，復始聯句韵。</title>,<text>私墅官居一水濱。吏情歸興兩超塵。好從盤谷收香秫。何獨驪江有錦鱗。早識畊漁眞得計。豈容簪紱久縻人。向來不道淹春夏。羞見秋光日夕新。</text>
<title>六月之晦夢。與宜伯，季成對話從容。覺來不勝悵黯。口占寫懷。</title>,<text>聞爾長流嶺海濱。南行數月阻音塵。明時却有朝陽鳳。竆處誰憐涸轍鱗。縱道風霆無竟日。還愁炎瘴不宜人。夢中良晤如平昔。晨起相思恨益新。右屬宜伯其二綿城邈在海之濱。西郭追遊若隔塵。顔色有時疑落月。音書經歲怨沉鱗。殘年會合知何日。聖世流遷又幾人。徒倚危樓遙極目。不堪秋意夜來新。右屬季成</text>
<title>次兒韻。示尹，李兩君。</title>,<text>隔江山色對朝昏。吏退庭空不啓門。得句好敎兒子和。看書勝與俗人言。宦情憐我如灰冷。風味奇君似玉溫。高閣晩來凉氣集。一蟬鳴處對淸樽。</text>
<title>次明律韻</title>,<text>釣澤羊裘願學嚴。何心綠幙擁黃簾。宦情臨老渾知倦。歸興逢秋轉覺添。白日看書稀簿牒。靑山如畫媚軒簷。久緣多病詩都廢。時爲名樓筆屢拈。其二使君將發已裝嚴。琴鶴蕭然白舫簾。吏隱宿緣經歲盡。江湖歸興入秋添。先敎僮僕開荒徑。更倩隣人葺短簷。只是淸心有餘戀。且携佳客酒頻拈。其三不是承明壓直嚴。眞如痴顧卧垂簾。民憂滿目詩還廢。公事關心病自添。倦鳥依依投遠樾。閑雲故故近前簷。終朝隱几江光裏。架上牙籤亦懶拈。</text>
<title>次尹，李兩君韻。</title>,<text>官閣岹嶢北枕江。江邊遠峀列軒窓。使君閒興琴携一。騷客淸標璧暎雙。羹薦蓴絲堪適酪。酒登荷葉不須缸。風光儘好才全退。慚愧新詞未入腔。</text>
<title>次養正韻</title>,<text>樓頭呼吸與天通。暇日邀賓酒滿筩。一霎微凉何處起。三庚積熱此時空。踈簾淸簟虗明裡。斷靄殘霞滅沒中。不識諸公送我後。湖山勝事與誰同。</text>
<title>偶閱東文選。漫次卷中韵。示尹，李兩君。</title>,<text>流序居然暑已徂。新凉一夜泛菰蒲。樓臺縹緲雲依檻。星斗蒼茫月滿湖。歸思日吟彭澤賦。病懷時對輞川圖。諸君莫惜樽前醉。如此良辰不可孤。其二病裏頻驚節序徂。吾衰正似望秋蒲。唯須斂迹歸盤谷。敢冀蒙恩賜鏡湖。行意難容六丁挽。高風遠挹二䟽賢。故人別後應相憶。詩社歡遊得不孤。其三明朝投紱我將徂。料理風帆十幅蒲。永叔思歸惟穎水。樂天難別是西湖。樓宜長笛殘星句。人在烟江疊嶂圖。信美不如吾土好。冥冥雲外一鴻孤。</text>
<title>七月六日。次養正韵。尹正字浩而 光大 適至。同賦。</title>,<text>新霽凉梧颯欲秋。晩來扶病强登樓。功名笑我二千石。詩律讓君三百籌。羈思宦情俱欝欝。歸雲逝水共悠▣。梨湖客子此時至。且復開樽終日留。</text>
<title>次老杜七月六日韵</title>,<text>洗車一雨轉欝蒸。久病欲蘇猶未能。忽浮還沈羨白鳥。乍散復聚憎蒼蠅。澗愧林嘲那不顧。客懷秋思劇相仍。惟是靈臺絶煩惱。玉壺明月照寒氷。</text>
<title>次養正韵</title>,<text>新秋夜夜夢灘樓。簪紱浮榮入掉頭。儉歲民憂難自遣。名區詩債已全酬。田園晩計陶元亮。欵段閑情馬少游。異日扁舟能訪我。驪江一道向西流。其二淸絶湖山縹緲樓。一年閑卧老遨頭。名區剩覺逍遙好。佳節須將酩酊酬。聖世不妨成吏隱。殘生終欲放天游。夜來無限新秋意。踈雨微雲大火流。</text>
<title>七夕</title>,<text>摵摵庭梧葉落初。卧看螢影隔林踈。江湖七月凉生閣。河漢三更雨洗車。幾處乞來機上巧。誰人曬得腹中書。龍城纓弁還多事。守拙平生不願餘。</text>
<title>又次養正七夕韵</title>,<text>忽覺蕭蕭風振柯。江樓孤坐夜凉多。行藏班女篋中扇。歲月天孫機上梭。衰病不覺長滯。壯遊猶憶昔竆河。鄕園杳杳秋懷切。拄笏看山且日哦。</text>
<title>七夕翌日。書示諸君。</title>,<text>一陣金風隕井梧。夜深凉露濕天衢。雙星異說空今古。七夕奇逢果有無。織處謾傳機與石。橋時誰見鵲兼烏。悠悠千載長疑似。欲倩高文破誕迂。</text>
<title>將赴蛇邨。與子始令公會話舟中。次半山韵。</title>,<text>朝來歸思滿菟裘。料理新秋下舟。爲是西關將送別。且從東渚故遲留。重遊勝地眞難得。一醉浮生未易謀。我欲投簪君更遠。幾時三徑好相求。</text>
<title>次趾兒韵 梨花。卽蛇村元生。宅揆。亭名。</title>,<text>甓寺前頭穩引船。梨花亭畔小洲邊。黃牛自放萋萋壠。白鷺閑飛漠漠田。一出關河仍遠別。再遊江卽良緣。二州他日留佳話。應道風流不寂然。</text>
<title>梨花亭。與子始令公同賦。次宋人韵。</title>,<text>流雲度雨暗滄洲。老木秋花隱小樓。頗喜中成勝事。却憐關外有離愁。天邊獨鳥依依去。潭底群魚潎潎游。明日孤舟歸故社。白頭簪紱也堪羞。其二雨歇繁陰落遠洲。蟬鳴凉籟滿高樓。却斟東當歸酒。仍惹西關欲別愁。聖世藩維隆委寄。殘年丘壑好優游。從今任逐桑楡暖。老圃秋容也不羞。弘甫持當歸燒酒至</text>
<title>次子始令公韵</title>,<text>將送君行浿水濱。浙杭非復舊時隣。新晴江閣停飛馹。薄暮漁村薦細鱗。佳約恰成三日會。美譚應播二州人。却憐一別如弦矢。病客歸期不滿旬。</text>
<title>席上。又次宋人韵。</title>,<text>淸心吟嘯已經年。又理新秋溯船。碧嶂滄江瀟洒地。亂蟬踈雨泬寥天。君同嚴武三持節。我慕劉公一選錢。花月練光歌吹夕。倘思今夜對床眠。</text>
<title>弘甫不肯賦詩。又逃酒詩以戱之。</title>,<text>逋詩逃酒太無端。傲吏何曾識上官。京兆休言五日在。孺文思與故人歡。江光野色皆堪賦。別緖秋懷未易寬。明發分携難再會。此時那獨占便安。</text>
<title>臨別書奉始令</title>,<text>孤舫秋風溯源。襜帷暇日出江門。隣如杭越兼連親。會似荀陳迭抱孫。勝地奇逢堪快意。中年遠別却消魂。西關鎖鑰元來重。勉盡英猷答聖恩。</text>
<title>別後子始令公。復以詩至。和韵謝之。</title>,<text>三日淸歡水北村。歸來惆悵獨憑軒。秋凉泛樹鳴蟬急。峯翠搖波返照翻。勝事曩時頻命駕。前期何處復開樽。兒郞別後尤無賴。但向床頭弄小孫。</text>
<title>別子始。廻到馬巖。養正，復始兩君挐舟來迓。喜甚用杜律韵口占。復始當歸京。故落句及之。</title>,<text>送客蒼山晩。移舟綠浪平。夕陽蟬響急。近岸樹陰輕。漫興仍三日。相迎有兩生。明朝又分手。小別亦關情。其二入秋殘暑退。新霽太湖平。浪迹漁舟穩。歸心郡紱輕。靑山不吾負。白髮任渠生。繫纜馬巖石。依依臨別情。</text>
<title>林聖如病起赴會喜疊前韵</title>,<text>久離忽相見。危疾已能平。養精神逾旺。逢凉軆自輕。夕帆峯外出。秋水雨中生。且喜開襟話。休論惜別情。</text>
<title>徐僉知 塾 輓</title>,<text>遐遯林泉得自怡。藥翁明老每奇之。龍岩小築今寥落。風月雲山更屬誰。</text>
<title>諸客盡散。趾兒及尹復始。又將還京。次趙綸韵。</title>,<text>送盡二三子。唯吾留在玆。依依懷未極。默默坐如痴。也識前期近。難爲此日離。扁舟旣望月。怊悵欲從誰。</text>
<title>與趾兒兄弟及養正，復始，趙綸。泛舟樓下。</title>,<text>江月娟娟夜。星河澹澹秋。仍將秉燭興。聊復泛舟遊。未老須行樂。浮生足別愁。明朝分散後。應憶此高樓。</text>
<title>舟中贈趾兒</title>,<text>勝事不常有。名區難久稽。汝今先去矣。吾亦欲歸兮。樹得秋聲早。江含月影低。行時過鶴瀨。重理舊幽棲。</text>
<title>七月旣望夜。賞荷池亭。因泛舟馬岩之下。</title>,<text>候月紅亭上。看荷綠沼邊。新秋旣望夜。殘暑乍凉天。好伴吹簫客。仍登載酒船。遨頭興不淺。誰肯羨蘇仙。</text>
<title>次養正韵</title>,<text>烟外蒼茫曲渚開。馬岩東北是東臺。橫江露氣滋吟筆。泛樹凉風灑酒盃。勝地遨遊眞自適。衰年離別劇相催。明朝獨棹孤舟去。官閣迢迢畫角哀。其二梧葉荷花屬早秋。使君閑興日悠悠。明朝鶴瀨且將去。今夜馬巖聊復遊。溯月孤舟凌萬頃。臨風長笛散千愁。坡翁未必專奇事。赤壁何曾有此樓。</text>
<title>纔聞東郭李公之訃。爲位一哭。涕泣未收。忽蒙洪滄浪繫舟歷過。悲喜交極。拈韵却賦。兩老。皆余少日受業師也。</title>,<text>東郭今何去。滄浪此忽來。存亡方雪涕。聚散且含盃。落落踈星遠。沄沄逝水催。簷燈仍細話。聊復慰余哀。</text>
<title>又次張李諸君韵</title>,<text>優游晩境但踈慵。齟齬朝端恥苟容。攬鏡衰毛明似雪。披衣瘦骨聳於峯。古人適意唯須去。今世知音不易逢。別後滿江秋月色。高樓應復憶元龍。其二官居縹緲二陵東。貝藪新凉泛夕風。三伏快登臨水閣。半年如在廣寒宮。明朝却與諸公別。他夜惟憑一夢通。歸卧小亭甘寂寞。何人載酒問楊䧺。其三凉蟬厲響候虫唫。久客歸歟有歎音。半世浮湛聊復爾。一官淹滯到如今。張公秋興蓴兼膾。白傅行裝鶴與琴。事事田園皆可樂。只應餘戀在淸心。</text>
<title>棄官乘舟宿梨浦。張弼文，趙聖言，李恭甫 世愿 隨到。夜坐聯句。</title>,<text>梨浦前頭候火明。年 梢人遙認使君行。高低村落依依色。遠近灘流激激聲。文 矮屋尙堪玆會穩。恭 名樓猶憶昨遊淸。佳朋更自東隣至。言 對燭題詩揔別情。年○東隣。指韓上舍宗朝。其二來本無心去自輕。年 江湖惟以一棹行。歸裝點檢詩盈軸。文 別思蒼茫酒亞觥。遠峀高雲猶暑色。恭 長洲亂樹已秋聲。明朝鶴瀨瞻衡宇。言 釣伴園丁帶笑迎。年其三歸舟載得幾詩豪。年 江秋風興正高。罨地雲烟輸騁目。文 滿天星月映揮毫。玆遊亦足超塵界。恭 勝事誰能似我曺。十里相隨仍遠別。言 白頭吟望此心勞。年</text>
<title>梨浦舟中。次諸生韵。題水壺閣。</title>,<text>帆影隨風整復斜。天秋色望中賖。一年飽喫驪州飯。明日歸尋鶴瀨家。俗務便從投紱了。喜心還比得官加。人生五馬休言貴。不博田園下澤車。</text>
<title>張，趙兩生告別。次韵贈之。</title>,<text>爲謝諸君子。相將到浦村。依依欲分手。黯黯各傷魂。日晩猶停棹。蟬淸故侑樽。深知聚必散。難舍是情根。其二偶來淹郡。將去亦江村。太守方行意。居人枉斷魂。東吳秔米飯。彭澤秫醪樽。信美非吾土。歸歟咬菜根。</text>
<title>聞子始令公再明。當過介軍山。吾行已發。不可留待。以一律。伸此悵望之懷。</title>,<text>蟾曲蛇村憶對床。中佳會耿難忘。聞君明日涉吾境。奈此新秋歸故鄕。人事萍蓬不易合。別懷雲樹遙相望。關河千里自玆始。杳杳㫌麾天一方。</text>
<title>舟中口占</title>,<text>琴書載得小舟還。太守辭官萬事閑。天際一峯雙樹出。雨中遙認月溪山。</text>
<title>舟宿大灘</title>,<text>水宿大灘下。日高猶未還。秋雲遙送雨。風浪湧如山。病客身愁濕。舟人睡失頑。渾如泛海日。繫纜赤間關。</text>
<title>李生恭甫告歸。疊前韵。贈別。</title>,<text>百里勤相送。孤舟悵獨還。微凉初入樹。早霧欲埋山。急灘流駛。懸崖石勢頑。惟應分手後。日日望東關。</text>
<title>舟中。次養正韵。</title>,<text>裏雲沙淨。舟中枕簟淸。霧開峯樹立。日出渚禽鳴。跡倦仍投紱。心閑去濯纓從今畊鑿地。頭白混田更。</text>
<title>平丘舟中。閱張趙李諸君贈別詩篇。次韵題卷。</title>,<text>稍稍鄕山露翠微。下灘孤舫快如飛。亦知儉歲民憂重。爭奈衰翁宦念稀。簿牒不侵松菊逕。米鹽那凂薜蘿衣。名樓文會終難忘。尙喜珠璣滿握㱕。</text>
<title>過渼陰堂兄亭舍 亭名適意堂</title>,<text>七載悲康樂。虗亭獨渼陰。當時穪適意。今日爲傷心。壁畫遊兒取。堦花放犢侵。徘徊未忍去。憑檻一沉唫。</text>
<title>過廣津宋子和超然亭。志哀。</title>,<text>一水東西岸。超然對曠然。相依期皓首。乍別隔黃泉。積慶今如許。浮生信可憐。存亡無限感。淚盡逝川前。</text>
<title>歸鶴灘</title>,<text>去郡誰纏縛。歸家更快愉。雖無好樓閣。同是一江湖。茂草眠閑犢。晴波自浴鳧。生涯亦如此。蔬糲任貧廚。</text>
<title>歸家</title>,<text>解紱身何事。歸家意自如。時聞老農語。日課小兒書。土薄猶收秫。江深不乏魚。生涯已此足。分外敢求餘。</text>
<title>生朝志感</title>,<text>八月逢初吉。常年每愴然。劬勞曾此日。哀慕卽竆天。盃酌渾心外。兒孫且眼前。無煩䂓祝語。已學五湖船。</text>
<title>哀金鳳章</title>,<text>哀哉金鳳章。爾胡遽天亡。至人一寄歸。達者齊彭殤。我亦識斯理。於爾實憯傷。昔爾年十七。從我適扶桑。孤舟泛風濤。異域閱星霜。夙宵共飢渴。險難皆備嘗。屬我返故國。罹讒久棲遑。畸蹤遠京闕。舊識踈門墻。惟爾不我棄。辛勤自遠方。相隨郊野外。多在江湖傍。寒天手一竿。爲我釣鯊鱨。逮寓蚕室村。仍營鶴灘莊。田園及塲圃。與爾同商量。草刱彼亭㙜。苟完此室堂。槐柳蔚作林。棗栗列成行。此皆汝手種。于今如許長。晨筇陟樵徑。夜火臨漁梁。無人問幽獨。惟汝與倘佯。暫時不相舍。七年無乖張。亦與文字役。頻從翰墨塲。諸公過我者。咸愛爾溫良。旣冠更英妙。眉目婉淸揚。前秋送沁中。聚妻卽賢娘。縱喜成室家。所嗟隔爺孃。爺孃在天末。嶺㠐遙相望。癘疫塞道路。欲往却見妨。思親又懷土。日夕勞陟岡。我每向汝言。汝且寬愁膓。人情各愛子。豈欲久離鄕。割慈送爾來。其志不尋常。看汝好毛羽。不止搶楡枋。期汝托扶搖。萬里得高颺。須念父母心。努力且自强。毋作兒女悲。涕泣空滂滂。金生善相人。在古如許唐。謂汝風骨秀。少年宜超驤。河君妙推命。當世稱風綱。云汝日辰佳。運命終享昌。雜術吾所昧。其言未可詳。惟其爲善報。宜福不宜殃。况爾特敏悟。聦明不可當。詩篇及䟽牘。過眼輒不忘。濡毫作行草。紙墨爛生光。操弓學决拾。稍習可穿楊。行當展逸蹄。終必別利鋩。那意轉眄間。一死乃爾忙。憶爾四月初。自沁到陽。湖山日遨遊。文酒樂未央。顧我倦宦情。逢秋促歸裝。輕舠先送汝。理我田廬荒。吾歸未煖席。汝病已在床。當其始告憊。神色猶安康。只爲困炎暑。豈識纏膏肓。憂疑迫村隣。送去寄山房。朝曛續問訊。藥餌兼糇粮。纔聞熱乍退。心氣頗淸凉。誰言夜未半。急報俄蒼黃。驚呼忽疑夢。怳惚心若狂。盈盈眼中人。一夕墮杳茫。靑春二十四。譬如蘭茁芳。風霜不相貸。未秋先摧戕。哀哀汝父母。汝死誰得將。孑孑汝新婦。昨嫁今已孀。其死絶可悲。况乃不成喪。人方畏癘氣。姑從淺土葬。空山旅殯孤。何處魂彷徨。秋雲忽黯慘。江雨正淋浪。風林咽晩蟬。露草鳴寒螿。獨坐悲塡臆。長吁淚盈眶。題詩寫此哀。哀哉金鳳章。</text>
<title>次素軒堂兄寄示韵</title>,<text>依依魚鳥故江潯。久客新歸趣轉深。匹馬却尋康樂宅。滿山風雨對床吟。</text>
<title>紫霞洞呈素軒兄案下</title>,<text>悠悠萬事欲無關。世路如今足險艱。我學陶潛歸栗里。公如白傅卧香山。吟筇水石深深洞。釣艇烟波曲曲灣。聞說牛坡新罷相。不妨同占暮年閑。</text>
<title>次素軒兄題壁韵</title>,<text>弟兄相對雪盈頭。初服如今各退修。澗壑江湖俱擅勝。兩家情趣問誰優。</text>
<title>贈抱川鄕老鄭僉知 哲先</title>,<text>鄭老身康健。行年近九旬。平居無疾病。暮境尙精神。地上眞仙子。鄕中最善人。松楸吾畢命。永擬托芳隣。</text>
<title>尹判書 趾仁 輓</title>,<text>茫茫天意欲何如。殲盡良人網打餘。士類相看揮涕語。時危又失尹尙書。其二二老登庸衆所尊。更看卿月逼台垣。咸期異日大臣表。幷列公家三弟昆。其三忠勤憂國世無多。淸白持身更孰過。位到峻班猶布素。門稀雜客况鞭鞾。其四寵辱榮枯一聽天。中生事轉蕭然。病來世念都消了。只有丹心繫日邊。其五都民猶自望公來。一斥誰言不復廻。輿論終期三事重。詩人遽切百身哀。其六彌天癘氣不饒人。喬梓凋零未一旬。試聽二孤號叫語。等閑行路亦沾巾。其七東山大老巋然存。哭盡諸郞淚尙痕。從此伯康衣食節。更誰朝夕問寒溫。其八相思百里枉書筒。驪水龍津一路通。孤棹歸時過故宅。秋風淚盡峽雲中。其九翁兒㫌翣一時催。聞說陽山永宅開。惟是平生忠直氣。未應埋沒入泉㙜。其▣痛哭秋江未忍廻。此情非獨爲私哀。朱絃之直淸氷操。何處人間更得來。</text>
<title>宋留守子和 正明 輓</title>,<text>今人才器少能全。政事文華子不偏。畢竟虗抛廊庙具。茫茫予奪問高天。其二疇昔歡遊兩少年。至今衰謝各華顚。向來乍別猶堪恨。何况音容隔九泉。其三尙記春宮視學年。泮庭樽俎共周旋。重宸紙筆垂恩賚。韋布榮光我輩偏。其四巷南文會或城東。冬夏尋常筆硯同。已喜襟懷長坦蕩。兼憐詞藝極精工。其五次第科名數歲中。榮塗宦業略相同。橫經玉署公偕我。秉筆銓曹我薦公。其六重試名聯一榜中。禁林仙桂忽成叢。策駑追驥眞堪愧。猶喜平生事事同。其七先後聯翩並着緋。賜貂殊渥最光輝。燕山蠻海同時役。榮辱行藏巧不違。其八我自罹讒屛野扉。君方需世遂鶱飛。旬宣禦牧皆殊績。惠遍全湖及左圻。其九國子臯比雅望宜。舊都超擢特恩稀。戟門下馬趍庭地。不及終年擁節歸。其十父子橫金事絶難。同時二弟亦名官。門闌吉慶人無比。爭道君家百祿完。其十一廣陵江上簇靑巒。新起雙亭俯碧湍。好是弟兄棲息地。綵衣長奉二親歡。其十二尙思前夏讌江干。官酒登尊膾上盤。四座一時咸嘖舌。滿床袍笏未曾看。其十三但說高門積慶緜。豈知今歲沴災纏。彌天癘氣無人免。最是君家受禍偏。其十四鳳逝鸞飛忽後先。城西雙殯路人憐。爺孃白首憑棺哭。自道平生無罪愆。其十五湖上遺蹤日杳然。舊居蕭瑟慘風烟。連枝已作傷心地。聽雨那堪獨夜眠。連枝。子和窩号。聽雨。聖集堂名。其十六江岸東西一半分。超然明月曠然雲。烟波短棹曾遊處。擧目何時不憶君。其十七坡山三日再逢君。小話忩忩去路分。此事便成千古訣。可堪回望別時雲。其十八驪江卧病怨離群。再得君書念我勤。逬淚篋中今日感。秋山何處起新墳。</text>
<title>李承旨 喬岳 夫人輓</title>,<text>吾猶及見處竆時。夫子孤貧衆所悲。尙賴室中勤內理。鮮衣潔膳一生宜。其二魁科達宦晩途亨。花誥魚軒與有榮。旣貴未曾忘內助。一毫寧或累公淸。其三寄語潘郞莫浪悲。婦人偕老願先歸。何如白首吾丘嫂。十載銜哀晝燭微。李是同高祖之親。且與伯氏同硯相厚。實有通家之誼。故末句及之。</text>
<title>尹進士 愈 及其內李烈婦輓</title>,<text>丹山有一鳥。羽毛何煌煌。碧梧以爲棲。琅玕以爲粮。本爲瑞世來。胡遽乘風翔。孤鸞昔同巢。一朝怨分張。哀鳴號舊侶。矯首千仞岡。雲霄歘偕逝。聲影已杳茫。巢傾無遺卵。一雛焉得將。獨有世間人。長懷九苞光。其二常看恬素士。鮮出高貴家。獨恠子兄弟。平生謝芬華。雅性絶驕惰。逸詞富藻葩。况君年最妙。茁若蘭吐芽。吾兒得從遊。喜逾蓬倚麻。兒嘗穪畏友。我亦常歎嘉。東湖新卜築。我居幸不遐。屋成君遽歿。安得不傷嗟。其三願作烈女傳。昭載孺人美。殉身自古難。况復從容死。郞沒不卽决。爲有腹中子。子竟不得保。不死更何俟。爲書訣舅姑。發匳散婢使。翛然乘大化。卓爾見素履。人生會有歸。脩短等死耳。爭如抗高節。棹楔光宅里。</text>
<title>送李仲協之任洪陽</title>,<text>習靜堪忘世。何心强做官。投簪吾自適。捧檄子猶歡。秔稻秋收野。魚鰲日上盤。樊溪有潛叟。一爲問平安。</text>
<title>李承旨 頤晩 輓</title>,<text>每歎公家好弟兄。惟將直道信平生。三緘未守金人戒。一斥翻同仗馬鳴。深識曠懷齊寵辱。誰知乍別隔幽明。驪江病牧歸田早。恨失新阡迓翣㫌。</text>
<title>趙右相 相愚 輓</title>,<text>奕業名卿子。高門積慶因。鍾來祥順氣。生此老成人。雅望儒林表。宏姿宰相眞。寬和與莊敬。大抵肖同春。其二抑抑威儀盛。休休宇量洪。淸名兼令德。善始又能終。東洛耆英會。西京篤厚風。此生那復覩。今世少如公。其三憶我論思日。看公獻替時。忠言多瀝血。流淚或沾髭。聖主頻開納。群僚爲歎咨。祗今廊廟上。誰復盡良規。其四久病違朝請。誠心答國恩。君違不忘諫。身老尙能言。進退孤忠在。安危衆望尊。平生剴切奏。百代簡編存。其五餘事親觚墨。風流映酒盃。生時完五福。逝日坼三台。池舘蕭條閉。籬花寂歷開。前秋重榜宴。尙憶吐茵廻。其六自在垂髫日。頻蒙撫頂憐。幈幪偏覆庇。門舘久周旋。擧世尊三達。故天靳百年。空餘東閤客。悽惻午橋前。其七推奬煩先輩。追陪忝後塵。從公爲屬吏。眷我若周親。暇日壺觴數。重溟翰札頻。屛間有鉤索。常目想精神。</text>
<title>送沈共甫之任稷山席上。次沈子深 世俊 韵。</title>,<text>近侍聯翩作郡行。一麾君亦出湖城。先王舊沼芙蓉老。溫祚遺墟草樹平。年富不嫌勤職事。歲荒須復察民情。且從隋府咨治法。衛潤何曾讓樂淸。</text>
<title>許生輓 煃之子</title>,<text>孝友因天性。文詞富逸才。如何好風骨。奄忽落泉㙜。只有嬌孩哭。誰寬老父哀。緘辭寄蒿里。秋日更悲哉。</text>
<title>李奉化 明弼 輓</title>,<text>向哭城西宅。虗堂掩素幃。螟兒嗟並逝。鶴髮竟何依。近屬緦功少。親賓奠誄稀。雙輀同日發。里巷亦沾衣。其二翰墨渾餘事。風衿卽好人。有才還拙約。無俗自淸眞。白首仍殘縣。靑雲揔後塵。平生沈思仲。竆厄與同倫。其三士類爭推重。吾兄况結婚。春深桃洞舍。夜對兔園樽。遠別經三歲。浮生忽九原。阿咸新得子。餘慶佇陽元。</text>
<title>嚴修撰成仲 慶遂 輓</title>,<text>曾覩尙書曳履時。一生淸德擧朝知。獨憐今世無優孟。忍使諸郞不免飢。其二禁掖相逢托契親。已知詞學出凡倫。間從任子論人物。先數吾君席上珍。其三尺䟽誅奸義理明。儒林動色黨人驚。一時榮宦猶能奪。難掩千秋正直名。其四玉署刊名古未聞。春曹一䟽愧空言。貧居獨保淸修節。竆處眞堪見所存。其五從古如絃死道邊。歸舟旅櫬路人憐。驪江小話成長訣。却望巴陵淚逬泉。</text>
<title>東郭李公 礥 輓</title>,<text>欝彼澗底松。梃然雲表聳。豫章讓崔嵬。樗櫟慙擁腫。宏材合巨廈。隆棟兼高栱。如何棄合抱。乃反收把拱。有識惜沈淪。不忍棄閑冗。薦用稍殊異。瞻聆頗傾竦。自是名招謗。果然辱隨寵。駭機忽見逼。禍孽誰所俑。內省自皎潔。時輩徒慫慂。恩譴旣遄反。晉塗嗟終壅。雖同獄劍埋。恥作爐金踊。文章日益富。藻思泉比涌。洪暢類韓歐。辯博如洵鞏。往者泛海役。衰年履險勇。狎玩蛟鰐橫。簸弄風濤汹。危途視坦夷。定力絶驚恐。蠻中足文士。在處如雲擁。紋牋百萬幅。箇箇雙跪捧。辛勤乞咳唾。應接日紛氄。䧺辭若騁驥。妙語如抽蛹。千篇縱毫墨。隻字等珪珙。由來華國名。孰如先生重。從遊自髫齓。受恩及頂踵。不有勤鞭策。其能免橫覂。浮生何怱怱。余髮亦種種。衣鉢莫能傳。几杖那更奉。胡天厄才俊。所佑皆傝䢇。誰憐抱正音。不得施禁甬。哀哀送歸櫬。去去葬先壟。深慙古侯芭。負土爲玄塚。</text>
<title>尹生 勛 輓</title>,<text>京兆高名棹楔存。遺風孝友見賢孫。十年同閈交仍密。三世通家誼更敦。無奈浮生泡共滅。長思美質玉爭溫。眼看諸子皆明秀。餘慶差堪慰二尊。</text>
<title>約與李子淵 眞洙。往訪三淸洞。因雨不果。志悵寄贈。</title>,<text>乍隔西林話。猶存北郭期。無端遇秋雨。不出到晡時。令節重陽近。淸歡一日遲。明朝晴更好。楓菊待君詩。</text>
<title>翌日。與子淵。到白厓朴士賓家。洪滄浪亦至。</title>,<text>逸士孤栖處。岩流幾曲來。將吾滿樽酒。慰爾叩盆哀。山日亭亭下。籬花寂寂開。詩翁此時至。一笑更遲回。</text>
<title>席上。又次昨日韵。示諸益。</title>,<text>無官是暇日。有友卽佳期。洞府雲深處。山齋菊發時。地常逢客少。吾亦告歸遲。况遇滄浪老。那能闕一詩。</text>
<title>謝申太常周伯 維翰。次余驪江舟中韵之作。</title>,<text>林烏啞啞日西斜。鄕國歸心鴈外賖。不耐頻年長作客。更逢佳節倍思家。黃花寂歷樽前發。白髮蕭森鏡裏加。聞說東槎方急士。才名豈讓五山車。申有老親。又有扶桑之行。其二寒簷風雨燭花斜。明日重陽酒可賖。僦屋亦非蔣詡逕。誰人能訪子雲家。病來宦意憐都盡。竆處詩工覺更加。裘馬長安它自得。迷途吾欲早回車。</text>
<title>重陽日。家侄福彬冠席上。志感書贈。</title>,<text>未艾吾家福。堦庭揔玉蘭。佳辰仍落帽。小子幸加冠。遇慶還多感。臨筵且强歡。題詩當賓祝。壽祿好須完。</text>
<title>贈別李囿和之任藍浦</title>,<text>不作淸朝侍從臣。棲棲一縣海之濱。舟通洛口多逋粟。石似端溪也病民。親老卽知爲養急。官寒猶自勝家貧。兩峯千澗藍田舍。秋日思歸又送人。本縣安興倉粟。多逋欠。地産硯石。近又作碑碣。爲一邑巨弊云。</text>
<title>朴參判 鳳齡 輓</title>,<text>末路誰云友道輕。兩心終保久要情。讜言君豈慙劉敞。公議吾曾薦禰衡。埋玉可堪今日痛。橫金只是暫時榮。精靈定化蘇耽鶴。橘井秋風夜夜鳴。</text>
<title>次申太常感歎憶贈韵</title>,<text>城中日暮暗塵黃。無數輪蹄走若狂。幾處妖姬迷下蔡。誰家美酒出西凉。金鞭笑拂窓前柳。瑤瑟彈成陌上桑。別有公侯誇富貴。新開華屋杏爲梁。其二紛紛結紫與懷黃。裘馬奔馳太劇狂。甲第豪華爭衛霍。錦筵歌管按伊凉。長因宴客依嘉樹。不省飢人在翳桑。厚祿諸公須點檢。國風從古諷鵜梁。右和城頭遣懷其三愧無治績似龔黃。只得江山嘯傲狂。臥閤一年聊偃蹇。登樓五月亦淸凉。歸心不待新收秫。餘戀猶存舊宿桑。諸子別來秋又盡。音書渺渺阻川梁。其四口中那復設雌黃。齰舌如今悔作狂。世尙浮華還守素。人爭閙熱獨趍凉。幽情彭澤新裁柳。活計成都舊種桑。自笑散材徒擁腫。明堂豈合棟兼梁。右和懷鶴灘其五久卸腰間金帶黃。次公剛直是醒狂。十年驪水鄕廬遠。三載龍山客寓凉。已與世人成枘鑿。惟應晩計在農桑。紛紛鷹隼休相訝。海燕無心戀畫梁。其六明時斥逐劇蒼黃。憂國忠言不是狂。世事紛紛齊得喪。天時衮衮閱暄凉。經綸自少追夔卨。功利當今陋孔桑。久矣江湖無一事。觀魚至樂在濠梁。其七眉間氣色忽浮黃。爲得君詩喜欲狂。快展風簷霜淅瀝。高吟夜榻月蒼凉。琅玕落盡飢爭粟。松桂寒多暖憶桑。莫恨明時棲屑久。古來枚馬亦游梁。其八誰能相馬外驪黃。肉眼紛紛謂子狂。旅宦一身仍落拓。他鄕十口劇凄凉。上林不借烏棲樹。東海將窮日出桑。定有才名驚異俗。極知詞藻陋齊梁。</text>
<title>題趾兒屛面</title>,<text>趾兒將赴庭試。前一日。余見其座隅。有四疊素屛。遂書古人科塲得意詩三首。盖祈祝之意也。空其一疊以待之。翌日兒倖參丙科第六人。時年二十有八。記余二十三魁柑科。旋丁憂。至壬午始赴殿試唱榜。二十八歲也。父子登科年紀巧符。亦一奇事。不可以無識。遂就其屛空幅書之。翁兒桂籍卽靑氊。俱是銀河列宿年。昨日戱題成讖語。不妨留此作家傳。</text>
<title>趾兒登第後數日。仲氏有詩。謹次其韵。</title>,<text>兒郞擢第喜充閭。四七成名兩世如。幸有賢兄持滿戒。從今吾欲早焚魚。原韵吾家小姪大門閭。五世登科世孰如。深願若翁歸去早。鶴灘烟月好觀魚。</text>
<title>席上。又疊前韵。</title>,<text>賀客朝朝溢里閭。渠家父母喜何如。少年高第還非幸。新學纔能下魯魚。</text>
<title>又用前韵。贈李養正。</title>,<text>知爾庭闈久倚閭。槐黃消息問何如。龍門不是難登地。合着吾兒同隊魚。</text>
<title>次寄梁汝和 潝</title>,<text>將心不肯役於形。人傑由來卽地靈。遙羨湖南淸絶境。五梅花下一孤亭。右和五梅亭韵其二聞說亭川好。新開洞壑深。自甘身放曠。羞與世浮沈。水上閑仍釣。梅前卽醉吟。名區期一到。容我洗吾心。右和洗心亭韵其三欲訪南江第一區。遠途無力致衰軀。懸知竹屋燒香處。卧對吾詩當見吾。右和寄示韵</text>
<title>沈監司 權 夫人輓</title>,<text>當時花誥耀魚軒。廿載孀閨晝燭存。閱去百憂終大耋。哭來三世但曾孫。故家已替猶嘉範。儲壼纔虛尙淚痕。身後亦蒙官庀葬。九原應感兩宮恩。</text>
<title>南富平 至熏 輓</title>,<text>流蘇白馬桂陽來。吉往凶歸萬事哀。不見廟堂登偉器。徒聞州府試通才。韋家兄弟繁華盡。王氏兒孫積慶培。尙憶東京陪勝讌。夜闌歌吹鳳凰臺。</text>
<title>次謝錦城宰尹季成</title>,<text>可嗟錦城宰。爲官似長流。迢迢五嶺外。欝欝三年留。山川少開眼。簿牒長埋頭。余厭中郡。歸卧灘上樓。孤居倍相憶。一日抵三秋。南溟瘴癘地。時見伯邵不。須將替筒詩。頻寄入島舟。其二憶共梨湖雨裡船。至今離恨滿南天。投閑我已歸灘上。淹病君猶寄海邊。遠別三年惟片夢。相思兩地各新篇。何時更屬城西會。梅塢松壇日醉眠。</text>
<title>李典籍 時恒 餉箕城白魚。兼示一絶。依韵卽謝。</title>,<text>周武舟中曾躍入。幾時來到大同湄。故人情餉知風味。不羨仙家煮肉芝。</text>
<title>李判書 基夏 輓</title>,<text>堂堂稼牧有仍雲。世世忠貞又襲勳。一代武宗登八座。廿年戎帥掌三軍。安危重望符名父。廉謹恩褒荷聖君。隱卒黃膓頒內府。庀喪玄甲起新墳。祭遵憂國今誰似。李廣治兵更未聞。揖客偏深傷悼志。幸從綸綍效吾文。</text>
<title>觀君平葬歸到曠然亭。追感舊遊。愴然有作。</title>,<text>埋玉靑山不盡悲。獨來江閣坐多時。孤雲落日猶依舊。泣誦當年和贈詩。君平嘗到此亭。有落日沙頭人競渡。孤雲天際鳥飛來之句。</text>
<title>李佐郞 延大 輓</title>,<text>晩老家風厚。儒林擩染多。高才終落拓。薄宦苦蹉跎。一疾仍脩夜。浮生若逝波。三年不見面。臨輓淚滂沱。其二每與吳天佑。論公許好人。還從李伯邵。遇我倍相親。落落風波際。迢迢湖海濱。存亡遽如許。南望爲傷神。</text>
<title>鄭成川 悏 輓</title>,<text>爲政風流似古人。口碑留在八州民。暮年江海惟須適。歸日田園且任貧。忘世久專閑趣味。攻詩不减舊精神。沁中一別仍千古。追想曾遊若隔晨。</text>
<title>二月十三日。與崔孝伯，李尙輔，李載方 衡坤，李載大 夏坤，申養直 義集。自小銅雀乘舟。到龍山。舟中聯句。己亥。</title>,<text>春江初日放舟廻。大 白鳥相迎更不猜。直 在處湖山容浪迹。孝 同時翰墨盛高才。年 慚非有道偕元禮。方 讓與黃樓且鳳臺。輔 稍待淸明花柳好。期君携酒此重來。大</text>
<title>舍舟乘馬。到龍山。別尙輔。口占聯句。</title>,<text>春郊騎馬勝行舟。年 爲惜分岐且少留。輔 邂逅今朝成勝會。它時應憶此風流。大</text>
<title>李生 昌慶 輓</title>,<text>兩家有子新同榜。三徑依山好接隣。鄕社擬參分肉會。澗阿先失考槃人。少游閑趣嗟誰識。龐老高風恨莫親。知道典刑承世德。長沙大節照千春。</text>
<title>李誠甫 顯章 將赴龍城。席上。次申養直韵。贐之。</title>,<text>休將世道問汚隆。知子冲襟一塞通。今日潛郞還百里。古來良吏或三公。蛟龍山屹迷雲堞。烏鵲橋高近月宮。莫詑遨頭專勝賞。且敎慈惠及民竆。</text>
<title>許參軍 溥 輓</title>,<text>玄顔佳句夙超群。少日城南喜識君。年筭纔踰孔文擧。官名恰似鮑參軍。半生竆餓心常惜。一疾幽明路忽分。兩世詞華俱寂寞。寃氛應結桂花墳。</text>
<title>寄金溝宰趙叔章</title>,<text>久厭蘭臺筆。奚榮竹使符。還鄰伯氏邑。迭奉老親娛。魚筍誰非孝。絃歌盡化儒。金山好洞壑。能賦幾詩無。</text>
<title>成庶尹 壽䧺 輓</title>,<text>箕都劇地試庖刀。緋玉新榮荷壐褒。解紱歸時官長挽。攀輀送處吏民號。生年可恨差花甲。死日兼悲失鳳毛。俯仰不禁人代感。金陵西望水滔滔。</text>
<title>成正字 德章 輓</title>,<text>繁華浿水好樓臺。舞綵簪花鯉對陪。當日榮光誰不羨。祗今人事轉堪哀。一時橋梓凋零盡。兩櫬松楸次第廻。地下修文知在否。盛年埋沒出羣才。</text>
<title>朴士賓 泰寬 輓</title>,<text>駐馬城南陌。逢君小話廻。前期在江閣。乍別忽泉臺。詞壘憐奇氣。儒冠惜俊才。無年竟如許。萬事一含哀。其二末路誰同調。詩家得賞音。荷深池上酌。梅發燭前吟。吐口皆佳句。論懷見素心。三淸舊遊地。回首重沾襟。</text>
<title>曺生 命寅 輓</title>,<text>襟韵淸眞器宇全。一時儕友誦君賢。詩名晦谷家風在。筆法西山宅相傳。庾衮行高寧避癘。顔回命短實關天。長公獨撫雙遺稚。特慰萱堂涕血前。</text>
<title>尹明府汝廸將赴全義。求詩甚勤。次席上韵。贐之。</title>,<text>州郡人人困惠文。近來抨擊不須云。何時可息西江浪。去日回瞻北闕雲。吏績佇徵三異著。主恩聊醉一同分。極知儒術能游刃。湖外疲氓正待君。</text>
<title>李大諫 世勉 輓</title>,<text>少日標名俊及中。迂坡諸老輒推公。一時淸議人爭服。兩度魁元望更隆。美績合登循吏傳。讜言眞有諍臣風。耆齡垂化何須憾。靑史流芳定不竆。其二憂時慷慨諫爲官。獨立危言衆所難。已識人心饒忌疾。誰知天道亦摧殘。雲霄不復橫鵰鶚。霜雪無端沒蕙蘭。湖上舊遊如一夢。篋中遺什忍重看。</text>
<title>鄭羅州 復先 輓</title>,<text>消渴三年貌失肥。錦城雖樂不如歸。一州流惠方歌袴。千里羇魂遽復衣。兒過馬常那易得。齡踰蘧化亦云稀。聖朝良牧今誰在。向哭韓山淚未晞。</text>
<title>李尙州 徵海 輓</title>,<text>相國淸名世所尊。舊家風韵見賢孫。少時卓犖人爭服。中歲沉淪詎不寃。劇地共推游刃手。晩途無柰鑠金言。孤舟素幔蟾江路。猶似當年擁盖旛。</text>
<title>辛安山 受和 輓 是年。聖上入耆社。朝臣之曾經四品而年七十者並加資。而辛獨未及蒙恩而逝。</title>,<text>名祖年將德並尊。古人心貌又玄孫。家風孝謹由來美。吏績廉平着處存。久喜𧬄官仍養靜。所嗟優老失沾恩。山丘華屋須臾變。唱斷虞歌拭淚痕。</text>
<title>銅雀江寓舍。雨中追次諸公酬唱韵。謹呈霞谷堂兄案下。霞谷。素軒一号。</title>,<text>田園歸去博長閑。軒冕抛來不少慳。紫洞飛泉鳴戶外。靑谿霽色落簷間。堦花圃藥渾佳趣。野老村翁各好顔。笑問途傍冠盖子。營營底事往仍還。其二爲厭芬華屛野扉。深知富貴有危機。今人或不崇恬退。斯世公能辦早歸。老去詩書方有味。閑來丘壑矢無違。貧居莫說單瓢匱。氣貌充然道日輝。其三二水中間一壑幽。晩年棲隱卽天游。心閑軆佚眞堪樂。市遠家貧未足愁。客斷蓬蒿從沒徑。秋來黍稷看盈疇。詩書滿架兒孫盛。誰道吾兄百不憂。其四只有床書可與親。從他世故日紛繽。淵魚活潑誰知樂。澤雉安閒自養神。松菊徑幽堪避俗。芰荷衣潔不生塵。山窓睡起渾無事。依杖臨溪看碧粼。其五老學龐公不入城。蕭然林下斷將迎。萬年詎動丘山重。千駟看如草芥輕。步上東皋藜杖穩。濯來西澗葛巾淸。閑中尙切思君意。魂夢時時繞玉京。其六匡時大志苦難諧。晩向林泉寄雅懷。石上蔭松觀北瀑。雨中移菊遍西崖。居同謝眺靑山宅。室小歐翁畫舫齋。勝境倘蒙分一半。淸朝納祿弟兄偕。其七慣識當今世道危。行藏不必問詹龜。棲身寂寞寬閒處。適意逍遙偃息時。俗客豈知歸去好。都人猶恨起來遲。吾兄此計誠長往。但恐君王側席思。其八幽居瀟洒冠山陽。閑處都無一事忙。久矣不行君子道。超然有味碩人章。昔時淸洛聞龍卧。今日高岡見鳳翔。輿論正須經國手。未應林壑閟台光。</text>
<title>李直講 時恒 志感帖次韵 八兄監司公。亦有詩在帖。</title>,<text>遼山二孝行俱純。褒贈恩綸下玉宸。盛典豈徒榮一代。風聲應復聳千春。當時薰德多良士。今日揚休有嗣人。闡發幽光吾豈敢。阿兄詩上爲傷神。</text>
<title>贈察上人</title>,<text>凉生虗閣稍親燈。客榻蕭然但一僧。明月入簾如有信。悲虫近壁若相譍。浮榮自覺偏招辱。泛愛那能免取憎。晩境與君期結社。水雲深處興堪乘。</text>
<title>次沈士厚 道淳</title>,<text>憐君筆陣掃千軍。落拓竆途鬢雪紛。羸馬弊裘隨意去。浦田秋晩卷黃雲。其二西風落帽學參軍。秋氣蕭蕭墜葉紛。庭院月明無客到。鶴鳴寥亮洞天雲。</text>
<title>別理山安使君君弼</title>,<text>老境難爲別。秋懷易作悲。蒼茫楡塞路。蕭瑟菊花時。九嶺行乘險。三年且牧疲。君恩隨處在。何必問歸期。</text>
<title>夜坐</title>,<text>未就歸田賦。新成背郭堂。秋陰頻作雨。暝樹忽生凉。寵辱身全倦。詩書味更長。親朋俱落落。臨老不能忘。</text>
<title>林正郞 世弼 輓</title>,<text>一死人皆有。幽冤孰子如。今春隕珠痛。去歲叩盆餘。薄宦沉淪了。高堂定省虗。親朋來慟哭。忍讀托孤書。</text>
<title>吳判書 道一 遷葬輓</title>,<text>一醉藤陰竟莫廻。士林長抱百身哀。歐公慶曆名臣首。燕國開元大手才。前輩典刑嗟日遠。卽今時俗轉波頹。平生傑作兼淸議。不逐衣冠閟夜㙜。</text>
<title>吳判書 道一 夫人輓</title>,<text>坡翁雅望冠名流。亦有夫人壼則柔。閱去榮華渾似夢。飽來貧苦不曾憂。崩城已久哀難歇。同穴如今願始酬。直待大郞還一第。地中遺恨也應休。</text>
<title>舅氏將赴綾州。餞席。口號仰呈。</title>,<text>秋風湖外動雙㫌。吏役衰年倦宦情。遙憶鈴齋相憶夜。連珠山上月輪明。</text>
<title>李承旨 文興 輓</title>,<text>少日登朝老積薪。如公恬靜更誰人。平生不藉推兼輓。末路無心屈與伸。尙齒殊恩千古曠。司喉華秩一時新。白門舊會今寥落。遺什松壇逬淚頻。</text>
<title>九月二十八日。趙君錫宅小集。君錫弟稚晦 顯命 新擢第。同年兩宋先達聖賓 寅明，雲擧 翼長 及李先達 重觀 國賓並至。席上走筆。是日。卽進宴日也。</title>,<text>高門積慶未渠央。又見新恩屬小郞。一榜英才聯四傑。九秋風物過重陽。笙歌且可娛佳客。鍾鼓方當祝聖王。忍想湖南歡樂地。桂花雙影耀萱堂。</text>
<title>席上。贈李國賓新來。卽余少時同學友也。</title>,<text>疇昔交情尙未央。相逢非復少年郞。長懷嬉戱癯溪北。每惜沉淪法浦陽。老去不妨隨貢吏。時來猶得佐明王。西隣講帳今寥落。回首重傷舊室堂。</text>
<title>十月二十二日。卽趾兒生朝也。其婦翁李子始令公新自關西廻。設酒肴而邀之。江界新使金晦叔，沈督郵叔平，崔永平永綏適至。聯句。永綏後趾兒一歲生。而生日偶同云。</title>,<text>兒子懸弧日。年 新朋命駕時。平 幾年關塞別。始 竟夕酒盃持。晦 吾降又相似。綏 君來亦不期。趾 人生饒聚散。年 離恨又西陲。平</text>
<title>林敎理彛好 象德 輓</title>,<text>默數親朋半九泉。殘生淚盡八哀篇。如今又失林彛好。此世誰知趙大年。其二錦里名家幾箇賢。古來才命少雙全。天生吾子知何意。不及滄翁又十年。其三湖山淑氣得鍾人。廣顙脩眉燁若神。一見可知非俗物。昂昂野鶴離風塵。其四弱歲巍科未足奇。高文博學絶難追。如何黼黻皇猷手。止得湖堂一獻詩。其五平生恥作一文人。却抱遺經味道眞。欝欝胷中匡濟畧。但能流惠數州民。其六刺蹙群雞笑棘鸞。風霜一夜隕崇蘭。丹㫌粉字凄凉甚。十二年前侍讀官。其七不恨吾生生苦遲。欣逢國士與同時。百年憂樂相須意。今世惟君與我知。其八湖南奇遇最難忘。三日玄都樂未央。好向靑岩重把臂。驛亭風雪小梅香。其九君方玉署我銀臺。禁裏榴花五月開。酒賦留連如昨日。淸歡時復夢中來。其十郵筒絡繹問東州。百韵殷勤送海舟。乍別向來猶悵惘。可堪今日隔明幽。其十一夏木聞鶯共賦詩。珍原一去幾年離。憂哀疾疹竆山裏。平日羸形日益羸。其十二丁酉春間得再逢。看君非復舊時容。前秋又向綾陽去。憐病傷離意萬重。其十三投紱歸來爲就醫。醫師多道脉形危。亦知病已無餘地。猶信人應不止斯。其十四顔回短命柰何天。伯道無兒更可憐。十月繁霜湖外路。靈輀獨返故山前。其十五夕日寒氷慟哭廻。此情非獨爲私哀。文章器識兼才具。何處如君更得來。其十六常時每恨別離長。病日還憂應接妨。呑不復宣無恨意。此生無地更商量。</text>
<title>送趙參議 榮福 赴燕</title>,<text>城南出餞送扶桑。厚意殷勤尙不忘。此日聞爲冬至使。當時屈在地曹郞。六年宦業登霄漢。萬里王程犯雪霜。知子銜恩輕遠役。愧吾淹病負于將。</text>
<title>送申書狀 晳 赴燕 余在工曹。申爲佐郞。嘗謂申曰。觀公氣象。終非老於郞署者。故及之。</title>,<text>每對淸儀誦隰桑。向來先好詎能忘。典刑頗似汾厓老。器宇終非水部郞。月桂蟾宮承雨露。星槎鶴野騖氷霜。我家京兆常多病。長路煩公善護將。</text>
<title>城西李同知春卿丈宅。會李判書季泉丈，柳參議美仲 重茂，呂參議休卿 必容，李參議汝翼，金江界晦叔，趙舍人德而，黃司成子褧，趙直長祈仲。聯句。</title>,<text>城西暇日集諸賓。吾輩玆遊莫厭頻。美 洛社幸從文老飮。香山仍許狄君親。年 詩逋宿債那辭促。酒得新醅不計廵。泉 塵世還欣開口笑。麴春何苦入吾唇。休 盤登水陸皆珍味。客盡東南揔故人。褧 梅萼香生驚小至。菜絲芽吐近王春。德 東橋且喜前期近。西塞何愁別恨新。翼 披瀉肺腸情欵欵。坦開畦畛話津津。晦 吟成卽席風生韵。景逼遙岑月上輪。失 諸老倘無成此會。鮿生那得樂今辰。祈 同樞假號君休笑。大耋高年孰與倫。春 自有江州好酒價。泉 更從深酌道吾眞。失</text>
<title>席上。又與聯句。</title>,<text>朝醉城西夕未還。年 遙看落照半銜山。失 騷壇迭唱吾曹樂。年 酒肆沉冥晩境閑。浮世是非都不識。失 百年憂喜復何關。灘樓明日應相憶。年 預遣吟愁上客顔。失</text>
<title>城西李同知春卿丈宅耆老會。次席上聯句韵。</title>,<text>選日招邀迭主賓。群公勝集近來頻。睢陽圖繪傳聞久。商嶺衣冠得覩親。此會甚奇須跌宕。吾年最少獨逡廵。逢塲一笑開心肺。在處相依若齒唇。暮境自甘閑適地。朝端誰記老成人。衰毛颯爾千莖雪。和氣溫然四座春。席上風流俱暎發。飮中詩律揔淸新。談諧正喜霏瓊屑。脩鍊何煩嚥玉津。日暮堂前交履舃。天寒門外逗蹄輪。不緣壽域逢休運。安得耆英樂盛辰。共祝遐齡膺景福。却欣交誼似天倫。太平美事期無泯。願倩良工各寫眞。</text>
<title>送連源具督郵 命奎</title>,<text>年少才名賈衆憎。聖恩猶許作郵丞。別時竹榭梅含雪。行處琴臺水欲氷。官事晝治調馬埒。旅情宵對讀書燈。春來定訪丹丘勝。一棹從君病亦能。</text>
<title>黃陽甫 晸 唱第日。次主人丈韵。以伸賀意。</title>,<text>芝翁遺澤百餘年。天餉名門福慶偏。緖業雲仍能闡發。科名父子更聯翩。謝家寶樹看更好。安國寒灰佇復燃。也識公詩眞善敎。一經元勝滿籯傳。</text>
<title>淸橋黃司成子褧宅。諸公復會。餞別江界金使君晦叔。次席上聯句韵。贐之。季泉丈，李同知春卿丈，李參議汝翼，柳參議美仲，呂參議休卿，李參議邦彦 正臣，趙▼(翕+頁)谷毅卿 裕壽，趙持平致卿 遠命 聯句。以序齒聯句。</title>,<text>狄踰嶺外鴨江頭。地限東南是石州。春 却憶龍灣爲客苦。不堪驪唱送君愁。泉 職當固圉邊憂重。心在調民吏績優。美 離席莫嫌頻勸觶。異鄕誰與共揩眸。褧 胡天漠漠常飛雪。蕯水悠悠暮喚舟。休 世事不須傷遠別。今辰端合辦淸遊。翼 蟬貂雜遝淹詼謔。盃酒團欒惜去留。彦 才智敢期馴獷俗。威名自愧慴胡酋。晦 高吟朔路詩開壘。大醉燕山酒掛蒭。失 暮歲君行又西塞。昔年玆別記南樓。毅 洛中舊會容年少。關外今行惜歲遒。致 遙想受降亭上月。望宸終夜攬貂裘。年</text>
<title>次聯句韵</title>,<text>燕歌送爾出邊頭。怊悵淸源是遠州。衰歲別離偏作惡。暫時酣暢可寬愁。浮生勝集元難得。此樂竆途覺最優。鶴髮交輝開笑口。梅魂欲返媚吟眸。人同洛社圖中客。興比山陰雪後舟。明日可堪千里隔。頻年長作四方遊。蠻鄕瘴濕何曾避。熊竆深且久留。地界華夷須大吏。天敎頗牧懾羣酋。笛中楊柳三聲弄。帳裏葡萄百斛蒭。萬磧氷霜聞木柝。五更星月夢瓊樓。行塵渺渺誰能挽。歲序駸駸亦易遒。回顧靑雲滿京洛。高車肥馬擁輕裘。</text>
<title>李丈春卿宅。餞江界金使君。</title>,<text>弧辰盛會卽離筵。樽酒相逢八飮仙。紅頰白鬚俱暮景。臈梅冬栢正寒天。群公取醉須終夕。學士爲官是絶邊。休恨寄翁違勝覿。南溪後約亦良緣。</text>
<title>夜坐與兒輩共賦</title>,<text>興到吟哦倦却眠。箇中閒趣日蕭然。長時閉戶無來客。靜夜焚香似定禪。煖酒凍葅俱有味。臈梅冬栢各爭姸。傍人莫笑生涯淡。幸把殘年寄簡編。</text>
<title>贈察上人</title>,<text>高僧浪迹似雲浮。自說西州爛熳遊。浿水仙蹤麟馬窟。黃岡勝賞月波樓。淸詩爲誦途中作。軟語能消病裏愁。明日莫須衝雪去。早梅開處少淹留。</text>
<title>寄龍宮尹宰伯勗 昌來</title>,<text>流光苒苒臈梅殘。別後芝緘喜得看。北闕靑雲諸弟隔。南鄕黑綬一官寒。衰年作吏知應倦。儉歲均田想更難。惟喜隣郵康樂在。客中懷抱好相寬。</text>
<title>沈聖凝見訪聯句</title>,<text>空谷何人問寂寥。年 雪中騎馬不嫌遙。臈梅冬栢俱春意。凝 酒病詩愁各瘦腰。且以寬閑供老境。年 那將踈懶補淸朝。剡溪回棹非奇事。凝 過訪休辭折簡招。年</text>
<title>曺端川 復卿 輓</title>,<text>早歲高科衆莫攀。晩年恬泊遠名關。本宜衮衮臺垣上。終自棲棲郡邑間。一子喜看登虎榜。七旬纔得綴貂班。前秋把臂成陳迹。淺雪新阡何處山。</text>
<title>次潛叟韵</title>,<text>荷衣不許染氛埃。一別東華斷往來。五岳眞遊惟理屐。百年豪氣但含盃。竹陵臈盡仍爲客。藍水春生尙未廻。少弟病中瞻望苦。湖雲千里首頻擡。右和懷龍里。其二新年苦恨弟兄違。湖外山川信使稀。落落參商看更遠。駸駸日月去如飛。同居暮景心徒切。命駕秋風計亦非。會待春和兼病健。一鞭吾欲欵林扉。右和懷八谷其三同住京城隔歲思。日吟潛叟寄來詩。嗟吾骨肉皆衰境。憐爾形容異少時。寸祿未能餬十口。一年何忍哭三兒。共看明月無竆感。白傅篇中信覺悲。右和懷李妹其四急仕何曾但爲貧。合將才力答昌辰。惟應立志如程范。不要爲文似烱隣。我病居然成白首。汝年那得住靑春。功名利達渾非願。且抱遺經玩索頻。右和屬趾兒其五兒曺科事幸連年。一桂沾恩又二蓮。伯氏餘休應有報。先人遺業詎無傳。榮多更怕才名盛。喜極還看感愴偏。積慶吾家猶未艾。滿庭蘭玉日森然。右和屬兩侄其六晩計藍田小築存。長懷䟽傅出東門。風塵久已羞形役。榮利何能使智昏。今世更無知己在。此心惟合與君論。鄕園下澤歸休日。弟勸吾酬酒幾樽。右和自道</text>
<title>次贈趙綸</title>,<text>客至仍靑眼。吾衰且白頭。殘梅開欲盡。徂歲迅如流。靜夜談詩樂。竆途失意愁。男兒或困厄。不必較絃鉤。</text>
<title>次謝朴士度</title>,<text>暄禽日夕報春還。隱几悠然對碧山。萬事無營惟一醉。十年多病且長閑。不妨放迹風塵表。久已忘心名利關。明月今宵應更好。可能相就破愁顔。</text>
<title>送洪道陳赴淸風</title>,<text>逸韵兼高趣。誰人得似公。本來超濁俗。且去領淸風。詩欲凌諸謝。治應繼大馮。春衙官事簡。吟嘯雲中。其二 先擬淮陽不得。得是府。其兄汝五。纔經是邑云。未踏金剛雪。猶看玉筍春。江山應有待。兄弟迭相因。縹緲神仙窟。優遊吏隱人。無煩剸理手。氓俗自來淳。</text>
<title>淸興君韓 載衡 輓</title>,<text>孝友仍寬厚。高門積慶宜。聖朝優老日。盟府襲勳時。享得汾陽壽。兼多謝氏兒。誰知泉下路。却見大郞隨。</text>
<title>李江西 師亮 輓</title>,<text>淳風久已滅。世道日以替。沉淪多俊乂。登進或貪戾。如公卽古人。宜不售今世。獨愧福善天。厄公又何帠。其二公有美風質。一生躳孝悌。平居服禮法。六十謹喪制。身不脫衰麻。口豈近薑桂。人方憂毁瘠。猶自親奠祭。其三但知號慕切。不悟神精敝。晨興將展拜。失衣遽長逝。哀哀稷山宰。本爲便養計。乍別遂永訣。星犇竟何逮。其四長公頭成雪。堊室方血涕。如何廢蓼莪。又復隕棠棣。旣悲高世行。兼惜絶人藝。臨川有大筆。定誌平甫瘙。其五至性固卓絶。高才亦超詣。筭學析圭合。楷法極精細。內蘊不一試。終身困淹滯。淹滯亦何傷。雅懷恬利勢。其六昔我居甥舘。近公墨洞第。公嘗愛我甚。匪直僚壻壻。西園更接隣。歡會日夜繼。已矣音容隔。悲哉泉路閉。</text>
<title>庚子二月四日。卽堂兄素軒公回甲生辰也。季堂兄金浦守及余往拜于霞谷別墅。盡日團欒。經宿而歸。</title>,<text>二月仙蓂四葉生。六旬花甲歲惟庚。吾兄自切劬勞感。子弟均深喜懼情。野老講歡多舊識。村腔侑酒卽新聲。果川他日添輿志。紫洞烟霞壽曜明。</text>
<title>席上又拈韵。賦二律。</title>,<text>春天留飮盡歡宜。兄弟團圓子壻隨。淸福已從閑處見。完名方到晩年知。烟霞洞府開三徑。梧竹階庭長幾枝。誰識堯夫憂世意。時時倚枕看群兒。其二幽居事事足便宜。鞋杖茶醪動輒隨。一壑閑情無物累。四時佳興少人知。簷禽已作喈喈語。溪柳新抽裊裊枝。別有床頭書萬卷。紙窓明處敎佳兒。</text>
<title>席上同霞谷金浦兩兄聯句</title>,<text>春雨廉纖柳眼新。一堂齊會弟昆親。霞谷 桑弧節又歸來日。花甲年仍漫浪辰。英叟 鍾漏世間羞俗狀。棋樽野外卧閑身。年 不妨暮景長相見。霞 至樂誰知樂序倫。英</text>
<title>席上又復聯句</title>,<text>霽後溪山氣色新。年 春來禽鳥語相親。小堂小築仍佳客。霞 一詠一觴還晬辰。洞裏紫痕霞獻態。英 林端白沫瀑侵身。閒中尙有憂時念。年 休道郊居㢠絶倫。霞</text>
<title>又次金浦兄韵</title>,<text>不須張大敞華茵。草草盃盤喜氣新。更念兩家丁歲痛。可堪歡處各傷神。金浦兄以不及見七兄回甲爲痛。而吾伯氏不及六十遠矣。兩兄俱以丁歲棄世。故及之。</text>
<title>送茂長宰李君 師德</title>,<text>南方卑濕古長沙。才子爲官足歎嗟。銅墨詎能伸志氣。簿書無處試文華。衙居近水皆篁竹。田事乘春始杏花。猶喜稻魚供二老。使君榮孝也堪誇。</text>
<title>前歲之夏。昆侖 孝伯号 以松山園池。不可無鵞。貽書索我家所畜。而此亦借於人者。未可以送。今得其二卵。輒此送呈。兼奉兩絶。以冀和敎。</title>,<text>昨歲雙鵞向我求。今朝二卵爲君投。春來破殼生毛羽。綠沼中間點點浮。其二寫經逸少元稱雅。哇肉於陵太不中。可但山家資玩賞。辟蛇防盜最專功。</text>
<title>兪司藝 泰章 輓 兪與林正郞世弼連姻最親。而兪，林相繼逝。家禍又畧同。兩家各有老親。故篇內及之。</title>,<text>忍說君家禍。兒亡父亦隨。同時隕孀婦。何語慰偏慈。薄宦棲遑久。專城孝養遲。泉途遇林子。應叙兩情悲。</text>
<title>追次駱邨聯句韵。寄江界金使君晦叔令公。前冬。二十人會于晦令家。聯句爲二十韵。諸公各次其韵以贐之。</title>,<text>熊歸來臥駱村。江州出守又新恩。已從洛社成耆會。還唱陽關侑別樽。千里㫌麾行欲發。三邊刁斗靜無喧。禦戎有策今宜講。叱馭爲忠古亦言。嶺路極天秋易凍。風沙捲地晝常昏。衰年行役何須憚。末路升沉不足論。客鬢任將關雪皓。離愁遙逐朔雲繁。行行絶域誰親懿。杳杳重湖隔弟昆。許國平生恢壯畧。辭家卽日騖輶軒。乘槎舊躅官程熟。出塞新聲樂府翻。星斗逈瞻天北極。山川遠控國西門。地交夷夏關防重。官捴軍民節制尊。日訪邊情籌默運。夜看兵法劍頻捫。紅粧百對歌姬舞。畫角三通獵騎奔。已向脂膏徵志節。那將聲色累情根。投壺散帙風猷美。緩帶輕裘氣象存。此去聲名知益著。由來操履定彌敦。剛柔互濟和仍確。威惠雙全肅且溫。但把朋情䂓又祝。欲論時事吐還呑。郵亭判袂歸來恨。寂寞城西閉小園。</text>
<title>晦令別席。諸公以西出陽關無故人分韵。余得西字。病未卽賦。今始追呈。</title>,<text>關路迢迢狄嶺西。風沙漠漠朔雲迷。送時只道難爲別。別後情懷轉覺悽。其二別後情懷轉覺悽。西園芳草日萋萋。春風不到關河外。二月江州雪漲溪。其三二月江州雪漲溪。重裘寒意尙凄凄。城門向夕偏愁絶。畫角烏烏雜鼓鼙。其四畫角烏烏雜鼓鼙。紅旗影裏躍靑驪。平原落日千夫獵。䠶殺林中雪色麑。其五射殺林中雪色麑。歸來帳下酌玻瓈。胡姬夜唱從軍樂。醉臥𣰽毺月欲低。其六醉臥𣰽毺月欲低。夜闌紅燭向人啼。煩君莫作京華夢。千樹玄都花滿蹊。其七千樹玄都花滿蹊。暮年親友各棲棲。裁書欲寄相思字。關路迢迢狄嶺西。</text>
<title>趙主簿 東龍 輓</title>,<text>鄕黨咸穪善。儒林早得師。端良元氣質。詳整卽風儀。倦迹辭微祿。餘休屬令兒。七旬非不壽。猶恨失期頤。其二家法元敦族。君賢况亢宗。才高寧恥屈。世濁不求容。哀訃驚今日。離懷悵去冬。沉痾負臨穴。沾洒望雞龍。</text>
<title>李相甫子婦輓 鄭舜年之女</title>,<text>向逢李咸平。衰白形枯槁。自言一歲內。荐哭子女夭。餘禍又未殄。繼失孫在褓。孀婦日夕啼。只恨死不早。吾生當此境。安得不催老。其言甚慼慼。聞者亦悲惱。昨得谷口 舜年自号 書。是婦又不保。自抱未亡痛。但道同歸好。其心死乃安。固不怨短造。獨愧福善天。如何理顚倒。翁舅淚成血。呼號向蒼昊。我願勿浪悲。且少寬懷抱。人生一世間。譬塵栖弱草。漚滅孰能免。玉碎人則寶。忠臣與烈女。抗節同一道。豈若彼衆人。頑鈍而壽考。</text>
<title>金兵使 重九 輓</title>,<text>宣川大節日星高。握劍遺風見俊髦。孝友一家推行誼。廉能幾郡荷恩褒。三年至痛猶苫塊。二品虗銜是鉞旄。伏枕城西違祖送。東州東望涕沾袍。</text>
<title>肅宗大王輓詞</title>,<text>百年方四葉。邵子昔穪奇。何幸吾東事。眞如大宋時。重煕膺永命。積瘁損遐期。竆谷均哀慕。仁皇未過斯。其二覆燾神功大。涵泓聖澤深。爲治猶運掌。典學尙單心。綣綣憂民固。兢兢若帝臨。尋常勤省察。座右列銘箴。其三御極宣風化。提綱肅政刑。仁恩涵雨露。號令鼓雷霆。日昃寧遑暇。天行不暫停。病中猶子惠。詢瘼及竆溟。其四洋溢文明會。輝煌制作新。政先修廢墜。道在正彛倫。宗社靈長慶。神人悅豫均。鴻名符實德。光烈照無垠。其五克禮寧陵志。思酬萬曆恩。靈壇開上苑。血祀復東藩。四海風聲遠。千秋義烈存。請看傳國寶。遺命永難諼。其六篤孝仍昭儉。崇儒又詰戎。萬機歸緫攬。一代致綦隆。大葬裁新費。方喪復古風。昇平四紀業。奕奕簡編中。其七六十非遐筭。天家少得斯。舊䂓遵太祖。新帖揭耆司。正切岡陵祝。翻驚劍舃遺。空餘靈壽閣。長結國人悲。其八先臣曾被擢。身後尙殊恩。特念生平事。追褒樸直言。重泉應感結。孤露獨悲呑。耿耿圖酬志。瞻天涕血翻。其九昔廁含香列。重陪上壽筵。誕辰傷八月。周甲感明年。報答嗟無地。悲號欲問天。攀髥萬行淚。沾灑白雲前。其十屬抱天崩痛。驚看御製篇。當時念臣作。此日有人傳。聖眷深知許。孤忠感自偏。含哀裁尺䟽。持謝嗣王前。</text>
<title>徐白川 宗愈 輓</title>,<text>邇來親友半重泉。天禍君家不少延。相國騎箕纔一紀。永州廻櫬未周年。郡符屈迹人方惜。客舍招魂事可憐。前夏晤言如夢寐。病中題輓益潸然。</text>
<title>李副正 漢宗 輓</title>,<text>溫溫美質合珪璋。埋沒泥沙謾葆光。竆巷養痾安淡泊。拙官循祿恥奔忙。行年纔及蘧公化。餘慶終歸馬氏常。小阮殊方懷至痛。途中一札極悽傷。</text>
<title>李彦和 獻英 輓 其試卷用古字。㙜諫以有標請拔。余引褚河南書法䟽以明之。</title>,<text>同科軾轍古稀聞。衆譖群猜太劇紛。字學河南吾獨辨。事殊張奭世誰分。人間路有難平險。地下寃含不洩氛。白首尊公方血泣。江西逝後又亡君。</text>
<title>將赴嶺南省墓志感</title>,<text>昨赴明陵葬聖君。今來獨谷奠先墳。欲焚恩牒悲黃壤。回望仙游杳白雲。子職未曾供孝養。臣心猶自勉忠勤。茫茫天地無竆感。頭白人間涕淚紛。</text>
<title>鳥嶺書懷</title>,<text>㫌旆遙遙歷險艱。向來榮辱十年間。炎天一飮龍湫水。雪日重登鳥嶺關。任重敢辭千里役。年荒難得片時閑。兩朝恩遇將何報。無限民憂入鬢斑。</text>
<title>澄淸閣。次李壽而 頤期 韵。</title>,<text>東湖乍別舊烟霞。歲暮天南苦憶家。一路廵宣眞不分。兩朝恩寵本踰涯。衰形自覺癯如鶴。踈鬢那能色似鴉。猶喜逢君成小話。綠𨤍吹暖燭生花。</text>
<title>吳參判 命峻 大夫人輓</title>,<text>遐齡厚福古稀聞。喆範徽猷衆所尊。世德雲翁家訓正。餘休楸老典刑存。榮光前後三高第。豊養西南兩大藩。天遣賢郞歸視疾。九原應亦感君恩。</text>
<title>正月四日達城山。送甲兒赴會試。辛丑。</title>,<text>春風送爾達城山。嶺嶠迢迢不可攀。努力題名雁塔上。落花時節好須還。</text>
<title>送甲兒。不勝悵黯。追寄于松林寺。</title>,<text>琴湖春水欲開氷。送爾歸來悵惘仍。遙想松林投宿處。旅窓愁對佛龕燈。</text>
<title>寄演初上人</title>,<text>雲門道有演初師。不見其人但見詩。按使春營多暇日。可能相訪落花時。</text>
<title>更贈演初</title>,<text>看詩每恨未逢師。及見其人更勝詩。別日梁州留好約。山門春晩百花時。</text>
<title>蔚山牧官洪滄浪道長來見。遂次其韵。</title>,<text>子至方靑眼。吾衰亦白頭。江山新歲色。詞翰舊風流。病渴無多酌。論詩且少留。翻思疇昔夜。秉燭醉驪州。其二不道澄淸閣。相逢此把盃。行春吾欲去。冒雪子先來。人事萍逢水。年華柳競梅。衰齡須自愛。海瘴劇台雷。其三暮境詩逾好。陽春和更難。三年淹瘴癘。一味飽酸寒。攬轡慚微分。攻駒惜小官。花時太和月。此會可重團。</text>
<title>又次滄浪</title>,<text>異俗皆知慕。同朝少愛才。生平五窮在。辛苦一官來。夜久仍燒燭。天寒且進盃。新遊輸一着。未賦永嘉㙜。</text>
<title>趾兒及尹復始，李養正明將還京。燭下。與尹，李兩生，申君子固 守華。聯句。</title>,<text>吾將廵海爾還京。同日諸君又啓行。年 樽酒可能消別恨。詩篇猶幸瀉深情。固 一旬萍水方歡會。千里參商各遠程。始 聚散元來知有數。明朝相憶渺江城。正</text>
<title>各賦</title>,<text>愁時引領望咸京。人與新春好伴行。欲別親朋先作惡。將離父子若爲情。商山洛浦元同道。漢水驪江各異程。明日褰帷吾更遠。周流七十有餘城。其二琴湖一路走瑤京。諸子乘春向北行。官酒未能寬別抱。嶺梅猶解助詩情。庭前綵服還歸夢。日下靑雲滿去程。來夜欲知吾宿處。星山舘外有孤城。其三山南舊是赫居京。按使新榮擁節行。漲海敢言征役苦。深江未及別離情。莫愁鳥道三千險。會有鵬溟九萬程。坐待諸君題雁塔。一枝丹桂醉春城。</text>
<title>又用別韵各賦</title>,<text>荒年無力濟黎元。嶺表新春夢故園。同日告歸三遠客。異鄕爲別一淸樽。江波欲動猶含凍。暉景初長漸向溫。官縛未隨公等去。小梅應發郭西村。</text>
<title>贈雙溪寺僧休侃</title>,<text>駐節雙溪晩。逢僧半日閑。春廵千里路。明發幾重山。筋力嗟難健。顚毛覺易斑。關心荒歲事。無策濟民艱。</text>
<title>海印寺。次軸中韵。</title>,<text>學士遺㙜古寺西。孤松無語獸交蹄。千秋欲問仙遊事。萬壑雲烟處處迷。其二曉起山房月在西。塵區萬念等筌蹄。他時欲訪紅流洞。只恐仙源路易迷。其三歸程又出寺門西。春早溪山雪沒蹄。更與高僧留後約。洞天雲徑不應迷。</text>
<title>安陰舘有感</title>,<text>曾隨騘馬到花林。二十年來杖節臨。往迹至今如一夢。鶺鴒詩上淚沾襟。</text>
<title>寄東京尹李聖望令丈</title>,<text>聞君到府已經旬。嶺外相依是好因。此日東京分竹吏。當時南國棠人。臨民儉歲應多苦。哭子衰齡已損神。簿領且閑詩律富。郵筒莫惜寄來頻。</text>
<title>咸陽尺旨邨。過故友朴景寶墓志感。題贈其孤應新 壽鼎。</title>,<text>一別音容隔九泉。今來故宅獨依然。停車爲向孤墳拜。淺雪殘氷夕照邊。</text>
<title>陜川涵碧樓</title>,<text>二月江陽水浸堤。橋邊樓閣與雲齊。民憂滿目登臨倦。又復驅車向草溪。</text>
<title>次先兄應敎公韵。贈姜族兄渭師 時周。</title>,<text>吾兄昔日乘騘地。陳迹依然筆翰留。更遇故人談往事。斷鴻聲裡不勝愁。</text>
<title>次伯氏韵。贈姜生 周翰。</title>,<text>騘馬曾遊地。遺詩在子家。存亡十載感。淚盡紫荊花。</text>
<title>晉州朴節度 昌潤 池亭少口號。時晉牧朴際伯 泰三 同來。</title>,<text>朝從矗石渡江來。喜見將軍別業開。聖代榮光曾棨戟。晩年淸福此樓臺。羊公峴首聊乘興。山簡池邊且莫廻。吟賞未闌主事急。夕陽門外角聲催。</text>
<title>統營洗兵舘</title>,<text>三路舟師節制間。將軍䧺鎭擁重關。城頭逈壓滄溟水。案外低看巨濟山。地勝樓臺偏爽塏。時平鼓角自淸閑。腐儒按察眞多愧。五石强弓恨不彎。</text>
<title>次東京尹復志令丈和示韵</title>,<text>今之大尹昔藩旬。南土重來似有因。時議最嫌鳴仗馬。吾儕誰復立朝人。楚臣詞賦愁山鬼。韓子文章動海神。幾日故都成勝會。星臺月牒和詩頻。其二顚風苦霧動經旬。行役支離疾病因。精力未能酬劇地。仁聲那得及疲人。才踈但有澄淸志。俗詐慙無發摘神。春稅欲收民轉困。停車處處察眉頻。其三長途奔騖匝三旬。覽物傷時感慨因。北極星辰長戀主。南方風土不宜人。吳商逐利輕農稼。楚俗多荒喜鬼神。且喜東京詩老在。客間酬和不嫌頻。</text>
<title>永嘉㙜志感</title>,<text>疇昔乘槎地。如今攬轡來。賢勞還此役。存沒有餘哀。大海雲濤湧。孤城瘴霧開。春風無限思。獨上永嘉㙜。</text>
<title>海雲㙜次黃莊武公韵</title>,<text>海上高㙜日夕風。仲春春栢滿山紅。茫茫五六峰前水。尙記乘槎過此中。</text>
<title>左水營夜坐。聞甲兒中進士。口號志喜。</title>,<text>行到東萊左水營。夜闌欹枕聽濤聲。有人忽報京城信。聞汝新陞上舍生。弱歲幸能承祖躅。小科猶足慰余情。還慚薄劣膺多祉。且把謙沖戒滿盈。</text>
<title>蔚山逢滄浪。次其見贈韵。</title>,<text>倒手離盃莫問廵。吾行明發動歸輪。山容帶瘴常如雨。海氣多寒不似春。客裡好成今夜話。天涯難見故鄕人。東京勝會休孤負。要得詩翁作上賓。</text>
<title>又次復志韵</title>,<text>看看二月過中旬。花事猶遲霰雪因。海上苦無開眼地。天涯誰是會心人。筋骸歎我衰難健。詩筆奇公老益神。頗喜近來書信數。征途時瀉懷頻。其二一別吾廬已十旬。向來棲息卽良因。方知嶺臬觀風使。不及湖舟弄月人。漁釣社中長結夢。簿書叢裡坐馳神。春來雲樹重重隔。千里思歸引領頻。其三行役駸駸浹四旬。海門風霧晝宵因。炎天豈是久留地。水味不宜多病人。朱紱倘來休係戀。碧山歸去可頤神。鶴灘亭下春波動。柳逕苔磯入夢頻。其四貧民飢食了三旬。無奈灾荒逐歲因。仁政固宜先四者。素心常願活千人。春陰溝壑啼飢鬼。社日村閭禱穀神。欲學南康賙賑法。朱書燭下檢披頻。其五氣數盈虗朔又旬。元來否泰迭相因。如何賁餙皇猷手。猶作棲遑吏役人。白首沉冥親▣聖。朱門富貴恥錢神。知公久有東湖計。應向靑山拄笏頻。</text>
<title>試射武士歸路分賑飢民</title>,<text>小隊凌晨出。春郊試藝時。文宜兼用武。安且不忘危。白日鳴雷鼓。靑山繞畫旗。歸來還發糶。哀此下民飢。</text>
<title>梧桐院村舍少。詠梅樹。</title>,<text>梅樹春風裏。新枝嫰葉寒。無花亦自好。生意也堪看。</text>
<title>次贈金進士 萬恒</title>,<text>看君毛骨儘奇男。少歲名高斗以南。鄕里幽居依水竹。官樓晴景對雲嵐。才多命薄千篇富。親老家貧半菽甘。待我歸來須一訪。琴湖春浪碧於藍。</text>
<title>巴字嶺</title>,<text>四牡催行役。三春不暫閑。高臨巴字嶺。俯瞰道州山。野外風埃外。天低瘴霧間。驅馳不敢歇。祗爲念民艱。</text>
<title>次省峴宋督郵聖賓</title>,<text>督郵竹裏舘。瀟洒足風烟。報答宜隨地。昇沉莫問天。一笑仍春酒。相逢卽別筵。南來萍水會。呴沫故情偏。</text>
<title>龍塘贈稅官李𡒳</title>,<text>舊識龍塘勝。今知稅監 去聲 閑。江流通碧海。驛路近黃山。春氣平蕪外。人烟亂竹間。王程不可滯。鼓角又催還。</text>
<title>永川臨皋書院志感</title>,<text>落落蒼松映綠筠。古祠遺宅儼相隣。先朝褒美光千古。三復奎章淚滿巾。其二講席寥寥一寸塵。明誠敬義更何人。蜀中儒化吾多愧。孤坐空齋發歎頻。</text>
<title>寄東京尹</title>,<text>臨皋院下乍停車。晩向東京路更賖。客裏正逢寒食節。山中始見杜鵑花。饑荒溢目憐民命。酒賦非心奈物華。鈴閣丈人應待我。此行歡喜當還家。其二十一年前擁使車。重來南國不嫌賖。五旬原隰人多病。三月溪山杏欲花。荒歲卽今無好况。古都何處覔繁華。天涯幸得寬懷抱。兩老詩文揔大家。</text>
<title>次李彦明韵贈尹士潤 浹</title>,<text>當時托契自孩童。兩首居然各短蓬。我病頓添祗役裏。君窮轉甚倦遊中。乘車戴笠情何間。秉燭飛觴喜卽同。別有故都千古感。水村山郭綠兼紅。</text>
<title>次滄浪韵</title>,<text>㫌節南來幾郡廵。長途日日不停輪。山河表裏千年國。花柳高低萬戶春。大尹風流曾按使。微官僚倒老詩人。他時足詑東都會。好客全勝北海賓。</text>
<title>次復志東都懷古韵</title>,<text>東都事事足傷懷。古殿荒陵吊却廻。半月至今無片堞。瞻星依舊有孤臺。殘橋夜水悠悠去。廢苑林花寂寂開。▣客不禁千載感。山河俯仰且深盃。</text>
<title>興海郡書懷</title>,<text>憂端都是爲窮年。日對飢人意索然。夜雨不眠興海舘。春花孤負曲江船。荒村太半無烟竈。曠野何多未墾田。致澤初心嗟莫效。白頭持節愧旬宣。</text>
<title>淸河途中。見日出。</title>,<text>靑山斷處海雲消。咫尺金輪上絳霄。夙昔扶桑窮萬里。奇觀那得似今朝。</text>
<title>內延山瀑布。次崔督郵季晦  韵。</title>,<text>奇勝兼將險絶穪。盡抛車馬入雲藤。飛流歕壑應千尺。立壁撑天問幾層。倦客此來方一快。化翁何意費多能。徐凝惡句眞堪愧。且把詩名讓博陵。</text>
<title>觀魚臺</title>,<text>天邊突兀有高臺。目下滄溟萬里開。朝旭欲升霞暈動。晩風初起雪濤來。奇遊却在詢謠地。病客嗟無作賦才。咫尺扶桑欣再覩。昔年吾已泛槎廻。</text>
<title>次東京尹韵</title>,<text>荒年濟物志徒勤。焉有涓埃答聖君。岩洞日烘花似霧。海門春晩瘴如雲。登臺或瞰魚龍宅。入多穿乕豹群。聞說英州民待哺。驅車前路畏侵曛。是日。登觀魚㙜。過泣嶺。嶺多乕豹。行旅不得單行云。</text>
<title>先祖文剛公嘗受學於趙文貞公 庸。載在眞寶縣誌中。余到本縣。縣南十五里許。有文貞公舊址松亭。感而有詩。贈文貞後孫 重鼎。</title>,<text>班班邑志至今存。吾祖曾遊爾祖門。寥落松亭三百載。居人猶說趙公村。</text>
<title>次復志滄浪寄示韵</title>,<text>溪山氣色雨餘新。倦客遲徊爲賞春。行愛好花聊駐節。坐憐幽草不鋪茵。途中亦自饒佳境。天末那堪憶故人。回首雞林知漸遠。夢魂時復挹淸塵。</text>
<title>次復志滄浪酬和韵</title>,<text>聚散固應爾。情懷猶惘然。身遙雲海上。夢落月城前。客意憐歸雁。鄕愁㥘聽鵑。滄翁知更遠。蠻雨暗春天。其二草草逢仍別。依依似夢間。悲凉羅代郭。杳邈蔚州山。舊會頻回首。新愁日上顔。郵筒幸不隔。得句且封還。其三偶作觀風役。仍成並海遊。千年弔故國。三日醉高樓。萍水他鄕會。烟花久客愁。驅馳身已倦。夜夜夢刀頭。</text>
<title>不赴佛國寺。次復志韵。</title>,<text>細聽滄翁說。深知佛宇䧺。境超三界外。樓在百花中。問俗身無暇。尋眞計墮空。那堪窮海上。車馬鬪埃風。其二此地怱怱過。諸天望望遙。空催廵海節。虗指入山橋。職事供奔走。詩篇愧寂寥。林禽啼向我。欵欵似相招。</text>
<title>次復志韵</title>,<text>羣山天畔海雲迷。衆鳥分飛不共棲。苦恨人生饒聚散。偏憎歧路有東西。筒詩此日蒙相憶。樽酒何時得復携。欲識客中愁絶處。滿庭花月子䂓啼。</text>
<title>望淸凉寺有作 時安東府被火</title>,<text>特地淸凉勝。千峯立馬頭。非無靈運興。不作孟陽遊。大府新經火。窮民半欲流。煩憂方未已。仙債詎能酬。</text>
<title>題金生君圭 錫大 畫簇</title>,<text>妙畫眞如顧乕頭。翳然林石壓滄洲。看來便憶吾廬好。幾日東湖理釣舟。</text>
<title>日長務屛書卽事</title>,<text>笋籜新抽荷葉圓。綠陰庭院日如年。床前吏散無公事。按使時時倚枕眠。</text>
<title>夜坐</title>,<text>畫角牙門閉。淸香燕寢凝。馴庭看野鹿。對榻有山僧。簡靜還如許。吟哦尙可能。南樓明月好。老子興堪乘。</text>
<title>題永川權孝子 穆 遺事後 文坦公一齋先生漢功之裔</title>,<text>有美花山子。平居行誼彰。家穪一齋後。地卽圃翁鄕。白首持衰哭。丹炎抱主亡。觀風吾職分。玆事合褒揚。</text>
<title>余於廵過星州時。歷拜寒岡先生墓。其後孫鄭生 致欽。以詩來謝。次韵贈之。</title>,<text>緬懷風烈淚瀾翻。駐節途中拜古原。後學誰能尋墜緖。賢猶▣自保名門。遺文炳炳開來志。聖代寥寥錄後恩。生晩未沾時雨化。高山遐慕詎容諼。其二寒岡道學繼寒泉。星斗千秋仰在天。當日琴書空谷裏。至今松檟大途邊。諸生尙襲康成化。過客猶知董相賢。俎豆有祠違一訪。檜淵回首意茫然。</text>
<title>明谷先生遺集之刊印也。權君喜學宲蕫其役。不數月而工告訖。其勞誠不少矣。屬承同樞新除。將上京。故題贈二律。</title>,<text>每過松山淚未乾。六年人事足悲酸。殘生我愧歐門軾。舊客君如衛舘安。亡友昔言今不負。先師遺集幸能刊。托名卷尾眞知忝。經世高文百代看。其二每服吾師藻鑑明。泥途識子是豪英。百年知遇常含感。二品推遷足詑榮。欲報舊恩須盡力。幸從遺稿得輸誠。靑油緣業應難了。莫戀庭樞忘達城。</text>
<title>次察上人</title>,<text>病覺歸心切。衰憐宦念輕。池魚難活潑。籠鳥苦咿嚶。郡閣吟山色。灘樓夢雨聲。先秋可去矣。艸䟽又將呈。</text>
<title>表忠祠。祭申壯節公。無怠村。祭蔡少監墓。皆有象村所撰碑文。</title>,<text>乍拜太師廟。仍尋少監墳。細看牲石刻。俱是象村文。溯遠懷風烈。虔誠薦苾芬。㫌麾幸玆土。餘慶屬來雲。</text>
<title>六月八日。先王小祥。書懷。</title>,<text>曾含雞舌侍先王。未死人間白髮長。千里嶺南逢此日。萬行淸血望雲鄕。</text>
<title>次贈李生 晩華</title>,<text>經年劇地積愆尤。閑却東湖舊釣舟。天末宦遊淹玉節。日邊消息夢瓊樓。凉風入樹知徂暑。好雨沾疇驗有秋。歸去可忘三宿處。異時回首憶幷州。其二犇走塵埃足悔尤。幾時江漢弄扁舟。歸心欲就淵明賦。豪興全消庾亮樓。聖眷曲垂三䟽日。臣身幸得再生秋。自憐來去無輕重。慚負山南七十州。</text>
<title>次永川使君申養直與浩然亭李令 衡祥 酬唱韵四首 李令詩云。誰畫出關啚。養直詩云。流民眞可歎。擬献鄭公啚。</title>,<text>詩令還成虐。仙翁也欲逋。靑牛與紫氣。安上恐難圖。其二守虐非眞虐。民逋豈果逋。如除耽句癖。方是息爭圖。其三藩臬非吾分。山林合早逋。休官元素計。養病卽良圖。其四未宣南國化。終愧北山逋。盤谷歸將隱。風烟似畫圖。</text>
<title>次申養直韵。送察上人先歸。</title>,<text>摵摵庭梧動早凉。秋來歸思滿東岡。霜鞾厭赴銀臺漏。畫戟行辭燕寢香。爲客半年身不健。送僧今日興偏長。灘樓活計應依舊。茶竈蕭然對筆床。時已遞嶺伯。在營間有承旨新除。故第三云云。</text>
<title>贈演初上人 差嶺南都揔攝辭而不赴</title>,<text>高開法座講蓮楞。自是渠家最上乘。慈慧極知津筏得。功名不願將壇登。談玄已學支公妙。衣紫應嫌鄭谷憎。我亦新抛觀察印。優閑何遽不如僧。</text>
<title>走次八谷聯句</title>,<text>聽說城西宅。羣公永夕歡。吾儕今幾有。此會幸能團。百日紅英爛。千年翠盖寒。酒應投客轄。詩孰狎盟壇。勝事聞堪喜。離懷稍覺寬。新秋淹使節。曷月稅征鞍。聯句傳筒至。開緘秉燭看。深情兼欵語。一唱復三歎。園有王猷竹。兒非謝氏蘭。門能致車轍。家必窘盃盤。嶺樹重重隔。相思意萬般。</text>
<title>贈雷震上人</title>,<text>度嶺經年病益增。解官今日喜難勝。公門晝永太無事。時有乞詩三兩僧。</text>
<title>贈爾休上人</title>,<text>江湖歸思入秋長。抛却金章喜欲狂。他日欲尋吾隱處。鶴灘南畔有茅堂。</text>
<title>題亡友沈聖凝所書屛風後</title>,<text>辛丑春。廵到泗川縣。客舘有一屛風。書白鹿洞賦。不問可知其爲聖凝筆也。見其筆。如見其人。盖聖凝於丙申歲。承恩譴出補是縣。有異政。人至今思之。余與聖凝別已經年矣。湖嶺間阻。音書久曠。見此屛。益不禁停雲之思。欲以一詩寄此意。適賑饑事急。不遑賦詠。含意莫遂。耿耿于中。及到豊基。忽聞聖凝訃。當食失匕。驚號痛惜。歷累日靡定。及其孤乞輓。病甚不能副。送人問之。葬有日矣。傷悼之懷。久而益切。遂取來泗屛中筆蹟。作爲新屛。仍題七絶于下方。以寄喆赫輩。歲辛丑七月三日。吾友何年到泗濱。至今遺澤在邦人。東軒六疊屛風上。鉤索森森墨尙新。其二思君不見度三春。海上風烟愁殺人。尙記郭西文酒會。丁香花下句淸新。其三孟春書後更無書。正欲將詩問索居。岱嶽眞遊何太遽。基川舘裏淚沾裾。其四彛好先亡孝伯隨。峩洋欲奏賞音誰。如今又見君傾逝。寥落詞塲後死悲。其五李崔常道子詩奇。共甫每穪人勝詩。闕下相隨了三夏。方知共甫不吾欺。李卽尙輔。崔卽孝白。共甫卽沈珙。其六一日薇垣遽左遷。半年蠻土病沉綿。長才短限豈天意。埋玉靑山眞可憐。其七地下修文果有無。人間知己獨嗟吁。泗濱遺墨勤收拾。移揭新屛寄二孤。</text>
<title>次澤軒寄示韵</title>,<text>天末秋生久病餘。南樓夜月夢郊居。陶潛只合東皋嘯。孟浩何煩北闕書。炎瘴幸辭朱鳥域。光榮笑謝畫熊車。銀㙜夙昔承恩地。衰懶無心更曳裾。</text>
<title>再和澤軒</title>,<text>苦憶盤溪子。新秋阻笑歡。嶺雲千里隔。漢月幾回團。衰鬢南來短。吟眸北望寒。何時廻玉節。每夜夢香壇。京國親朋少。江湖世界寬。豪鷹思脫縶。倦馬豈堪鞍。范蠡圖新就。淵明賦好看。殘生二宜去。萬事一長歎。行路何多棘。當門衆忌蘭。歐公終戀穎。李愿合歸盤。晩境行藏義。吾今判兩般。</text>
<title>贈內</title>,<text>臨歧不恨暫相分。先送君行却羨君。想得到家歡樂處。五孫啼笑揔堪聞。其二琴湖秋水靜無波。歸日魚軒喜氣多。玉節言旋知不遠。西園棗栗問如何。</text>
<title>任執義 泂 輓</title>,<text>三世同朝事絶稀。㙜垣橋梓更光輝。尙嗟大耋曾離昃。那意中身遽露晞。老伯窮途悲獨住。吾兄客寓欲誰依。山南雪涕湖雲隔。恨不攀輀哭永歸。</text>
<title>堂兄都憲公曾在嶺營。建王考忠貞公去思碑閣。今余於此。又建都憲公碑閣。感而題詩。</title>,<text>名祖觀風地。賢兄趾美歸。雙碑聯彩閣。百代仰餘徽。</text>
<title>用兒子韵。寄鐵城金使君商卿。</title>,<text>來鴻去燕不相謀。靑眼他鄕失勝遊。爲問天涯淹佩乕。何如壠上叱畊牛。廿年潦倒君偏甚。五嶺炎蒸此最尤。一路周旋緣苦短。可能飛札問江樓。</text>
<title>謝申養直</title>,<text>爲謝永川申使君。詩筒數寄意彌勤。秋風玉節催歸路。回首朝陽隔暮雲。</text>
<title>到一善又謝養直 金烏山城。在善山故云。</title>,<text>㫌節初辭按察營。漆城行盡又金城。永川太守殷勤意。追寄詩篇不計程。</text>
<title>謁丹溪河公 緯地 墓志感 墓在善山府北十餘里。其后孫益海。在安東云。</title>,<text>古方山下有荒墳。傳是河公葬處云。六子忠貞昭日月。幾人勳業際風雲。當時取舍熊魚異。後世褒誅衮鉞分。數尺殘碑苔半蝕。停車一讀旅軒文。</text>
<title>恭儉池贈鄭生元甫 胄源○鄭是愚伏鄭文莊公之玄孫。文莊嘗夢卜宅於十里荷花之地。遂占此池之上云。</title>,<text>愚翁邃學夙心尊。㫌節今來謁墓門。十里荷花徵異夢。百年松檟護荒原。儒風化俗知遺澤。器宇承家見後孫。聞說朝廷方急士。不應才俊老丘樊。</text>
<title>次韵贈安退之 時進○安是士族。居龍宮長者洞。不幸病盲。善卜筮能詩。來別余於尙咸故云。</title>,<text>芝溪北岸有茅齋。合着高人土木骸。左氏著書身苦病。君平棄世趣多佳。商山夜月臨淸酌。儉澤秋雲攪別懷。遙想異時相憶處。萬林蕭瑟掩荊柴。</text>
<title>次謝李宜伯</title>,<text>遠客歸堪樂。親朋可與歡。棗今應頰赤。蟹亦已臍團。故意無甘壞。新詩謝瘦寒。官塲輕紱冕。文苑闢堂壇。直道寧終廢。窮途且自寬。知君掃賓榻。待我卸征鞍。所喜風襟合。相將晩節看。流年增感慨。頹俗足吁歎。衆鳥欺鵰鶚。微霜損蕙蘭。中秋天似水。遙夜月如盤。嶺表相思意。逢迎說幾般。</text>
<title>次謝李士珍</title>,<text>久矣爲形役。歸歟滿意歡。來時梅欲綻。去日杮成團。鶴野行將隱。鷗盟幸不寒。幽花栽滿砌。老樹築成壇。漁釣孤舟穩。琴書一室寬。浮榮慚杖節。終歲不離鞍。倦迹投簪好。衰形攬鏡看。塵機渾欲謝。世事莫須歎。最愛人如玉。相薰臭比蘭。巾車且尋壑。秣馬可從盤。令弟今安否。朋讒巧百般。</text>
<title>幽谷德流堂。贈督郵李仲美 以濟。</title>,<text>三年太學困虀鹽。一出山南吏隱兼。幽谷小郵還不惡。明時拙宦莫須嫌。含風竹籟偏侵牖。籠日松陰故近簷。萍水乍逢仍又別。秋懷憀慄酒頻拈。</text>
<title>都事崔器之 道文 次鹽韵見贈。卽和之。</title>,<text>抛却文書與米鹽。吟情歸興一時兼。沉痾若去吾偏喜。苛禮全除子莫嫌。官路近山雲擁節。客樽侵夜月窺簷。明朝聚散眞堪惜。牽率柔毫强復拈。其二一任姸施笑醜鹽。詩家才格儘雙兼。臨風玉樹君何讓。閣筆晴川我不嫌。叢菊秋深開北砌。燈花夜久落前簷。何時更續山南會。酒斝吟毫盡意拈。其二歸家肯恨食無鹽。畊釣溪山可得兼。大纛高牙渾不分。烟簑月笠更何嫌。栽來竹樹成新塢。折取松枝補舊簷。別有鄕居風味好。黍醪時共野人拈。其三吾將遵海老漁鹽。鍾鼎山林不可兼。時俗與人多毁譽。鄕隣於我絶猜嫌。幽居自有畊雲谷。小屋何妨着地簷。俗累已消詩癖在。每逢佳處筆頻拈。</text>
<title>次都事韵。贈幽谷督郵。</title>,<text>拄笏朝朝對碧峰。旅懷愁絶宦情慵。驛亭逢別添新恨。京闕追遊憶舊蹤。子似藍田吟巨竹。吾將栗里撫孤松。田園晩計休相問。江上茅廬膝可容。</text>
<title>次前韵謝都事</title>,<text>人情對面九疑峯。老向交遊意轉慵。末路奇君非俗態。明時歎我是畸蹤。直聲佇振㙜中栢。晩節須看澗底松。幾日灘樓能見訪。孤雲野鶴與從容。其二主屹秋雲擁萬峯。紅蓮佳句起踈慵。登車謾抱澄淸志。入幕長懷偃蹇蹤。只喜交期如淡水。相將心事勖寒松。鶴灘自有分山地。君若歸來敢不容。</text>
<title>又次都事韵</title>,<text>辭官養病是良籌。攬轡初心竟謬悠。一路民憂荒歲急。五湖歸計晩年優。微才莫效觀風地。老興猶存翫月樓。參佐亦應知我意。休將暫別作閑愁。其二南詔多慚德裕籌。病來鄕思日悠悠。一身於世知無補。萬事惟歸覺最優。秋晩好尋曾隱墅。月明猶憶舊登樓。侵晨判袂堪惆悵。能寄詩筒慰別愁。</text>
<title>臨別。又次都事韵。</title>,<text>賓鴻叫月正南飛。征馬嘶風且北歸。明日別君誰復語。客中孤鶴與相依。</text>
<title>龍湫交龜亭志喜</title>,<text>三章瀝血謝名藩。來固爲榮去亦恩。弱力久難堪劇地。病身今可入脩門。床前乍解章符重。車下都無牒訴繁。徒倚官樓楓菊晩。石間飛瀑爽吟魂。</text>
<title>次謝東京尹</title>,<text>衰年羇宦問何堪。天末離情遠樹含。治內不須憂乕食。遂初行欲謝林慙。長纓正好臨流濯。短牘猶如對榻談。回望月城惆悵久。不知西日已低崦。</text>
<title>延豊嗽玉亭</title>,<text>昔作乘槎使。來尋嗽玉亭。今朝廻嶺節。半日倚風欞。壯瀑㒮幽壑。奇花隱翠屛。岡翁箕尾遠。一涕撫崖銘。</text>
<title>安保驛。寄申養直。</title>,<text>腰章乍解覺身輕。嶺棧纔過喜路平。澤國蓴鱸應漸好。山菴梅鶴定相迎。車前楓菊迷秋色。洞裏岩泉作雨聲。不復回頭戀南土。永陽離恨獨關情。</text>
<title>歸道志懷</title>,<text>䧺藩按察愧非才。三上辭章遂北廻。老子病情嗟日痼。今年穡事又風灾。盡抛南國如山牒。歸臥東陂近水㙜。淸世願辭朝士籍。濁醪長醉野人盃。</text>
<title>忠州</title>,<text>都會槃槃鎭上游。中原自古號䧺州。山從月巖騰騰出。水抱琴㙜衮衮流。凋弊已知非舊日。灾荒又復似前秋。十年四到皆王事。行役支離白盡頭。</text>
<title>丹月驛</title>,<text>古驛名丹月。長林帶碧溪。歸心社日燕。村興午時雞。宦業須知足。民憂未忘蹄。無論湖與嶺。疵癘遍南西。</text>
<title>李領相 濡 輓</title>,<text>赫赫身都將相榮。三朝一節保完名。平生不作傷人意。衰病彌深軆國誠。東洛棋樽雖暇佚。北山城甲尙經營。時艱滿目公今逝。歎息明廷失老成。其二先人交友盡重泉。公似靈光獨巋然。陋質偏蒙開閤眷。荒詞曾愧演綸宣。書廻嶺臬纔前日。車枉灘廬憶往年。華屋山丘無恨感。不堪沾洒望新阡。</text>
<title>具掌令 萬理 輓</title>,<text>城南奉袂尙依依。人事居然露已晞。一斥六年終不復。浮生七袠信知稀。長懷禁闥同聞漏。每憶㙜垣共對薇。泉下倘能逢尹沈。爲言斯世足危機。</text>
<title>春宮冊禮陳賀後。入直揔府口占。</title>,<text>先朝舊物愴餘生。豹直周廬荷寵榮。鳴玉紫宸千歲祝。聞鍾長樂十年情。已無筋力供趍走。焉有涓埃答聖明。待到燕槎竣事返。鶴灘歸去事漁畊。其二秋部兼慚史舘榮。殘齡準擬謝簪纓。叨恩忽廁橫金秩。啣命仍催拭玉行。懲熱人情追往悔。飮氷臣節任遐征。惟應王事句當了。隨意林泉送此生。</text>
<title>携兩兒出東郊。到箭串橋。次明谷韵。</title>,<text>驅車出郭曉星天。莽蕩郊墟滿眼前。平地積霜凝似雪。遠山寒霧淡如烟。樵人道上紛相逐。栖鳥林間自在眠。携得二兒橋畔過。吾行忽若老蘇然。</text>
<title>壬寅正月初五日。以春享獻官。將事明陵。感泣書懷。</title>,<text>攀髥餘痛久彌新。又見喬山草樹春。雨露幾年沾聖澤。月星今夜薦明禋。眞遊渺邈嗟無及。象設森羅儼有神。珥筆橫經如昨日。白頭將事泣遺臣。</text>
<title>正月九日乞暇。出抱川。途中口號。</title>,<text>殘生無策答君恩。中夜憂時思欝煩。惟有一歸差適意。滿天風雪出東門。</text>
<title>東州邊是遠，光陵僧性淡來訪。口占。</title>,<text>窮谷經旬卧。柴扉始一開。僧從葉山至。客自鐵原來。軟語仍燒燭。微吟且引杯。林泉吾欲老。世念已全灰。</text>
<title>任承旨用譽 守幹 輓</title>,<text>奕世盛文藻。我東惟西河。厓翁初濬源。恬老洪其波。吾友克趾美。藝業富且多。詩書乃家事。弱齡勤切嗟。貫穿百氏言。誦說無一蹉。纚纚談古今。聽者口欲呿。亦善臨池戱。筆法近籠鵞。儒科連七葉。四葉宏詞科。翰墨特餘事。氣味淸而和。溫溫良玉質。曾不畏涅磨。蜚英自胄筵。平步上鑾坡。閑處臺府間。直言羞媕婀。天曺及湖堂。雋望誰得過。往在辛卯歲。與我同使倭。崎嶇陸賈粤。險絶馬卿牁。茫茫積水裏。出沒多蛟鼉。層濤湧如山。巨艦輕於梭。危途仗忠信。生死矢靡他。囊無一金隨。篋有千篇哦。被讒織貝錦。非辜墮網羅。歸來太湖傍。築室名遯窩。我時住渼陂。來往共婆娑。氷江夜打魚。雪天寒透簑。題詩氣益豪。命酒顔微酡。相將樂放曠。聊以慰蹉跎。端居味墳典。終歲不袍鞾。惟與子侄輩。日夕相講劘。分作田舍翁。笑謝春夢婆。乍赴峽中郡。政化略煩苛。俄乘塞外障。軍民頌撫摩。向余往嶺南。眷眷憐宿痾。勖以簡制煩。贈言當離歌。前秋揔府逢。恠子髮全皤。爲言今歲旱。薄土少收禾。要救百口飢。願借一州窠。不然且深入。永擬碩人邁。君言雖有味。奈此人望何。時當拔茅茹。豈久製芰荷。銀臺又史館。馹召臨澗阿。期君謝衡門。起來鳴玉珂。廊廟方屬意。造物翻成魔。書來不盈旬。一疾媒弓蛇。浮榮與短歲。歘忽同南柯。滔滔壽貴者。戾跖兼佞鮀。如君愷悌人。弗祿理則那。諸郞皆秀異。榮宦見大哥。餘慶此可徵。天道豈終頗。歸雲自赴壑。逝日誰揮戈。欝欝廣陵土。深深葬薜蘿。獨立人間世。長吁涕滂沱。</text>
<title>鐵原李行廸來訪獨谷。次韵題贈。</title>,<text>東州一別幾經年。寶岳烟霞夢屢牽。誰載酒肴尋谷裡。我抛簪笏臥雲邊。金君早逝眞堪惜。任氏皆亡亦可憐。自是府人敦舊誼。向來吾政愧蒲鞭。</text>
<title>兪季成 就基 見訪。次杜律韵贈之。</title>,<text>爲謝淸平客。殷勤問索居。仍成半日話。勝讀十年書。雨渚閑閑鷺。春波潑潑魚。吾生亦如此。隨意臥田廬。</text>
<title>李同樞 益著 輓</title>,<text>忠定諸孫捴有名。公承賢父擅英聲。十州治行根淸白。二品尊榮屬老成。晩境琴書忘外累。別區林壑愜幽情。平生湖海元龍氣。葬處猶隣永保營。</text>
<title>書李原州 重吉 遺事後。贈公曾孫 德潤。</title>,<text>丙子艱危際。關東困厄時。蒙公三斗米。濟我一家飢。高義竆途見。深恩後代知。凡吾子孫者。何日敢忘之。</text>
<title>次李晦仲韵</title>,<text>紛紜世事莫相干。笑倚書床戴鹿冠。舊築小堂依短麓。新開曲檻俯前灘。淵魚活潑吾知樂。野老從容各盡歡。勿恠明時謝簪紱。此身閑處此心安。</text>
<title>畿伯朴兄士心歷訪灘舍。有詩見贈。走筆次之。</title>,<text>鷗湖舊客今方伯。鶴浦幽居訪逸人。公老尙堪廊庙用。不妨江漢有垂綸。</text>
<title>次南宮生 浩 韵</title>,<text>柳外春波動。閑依釣石眠。佳辰近穀雨。魚隊上灘邊。</text>
<title>畿伯朴兄旣見訪灘居。廻過渼陰。又以相憶之意。疊前韵。馳使投示。燭下走筆。次韵奉呈。</title>,<text>爲問邦畿持節使。何如江漢弄舟人。驅馳原隰應無暇。猶憶灘頭一釣綸。其二藩臬暫煩經濟手。庙堂方急老成人。當今八座聞虗席。不日重宸下寵綸。其三賢關敎胄非吾分。文苑叨榮愧古人。堪笑短才如襪線。廿年鸞掖掌絲綸。其四辭官久作江湖客。憂國猶同廊庙人。聞說朝廷方擾擾。不知何策可彌綸。其五可憐下邑栖遑客。曾是頹波特立人。公議卽今穪久屈。臺垣馹召佇恩綸。右次贈陽智倅柳汝直韵。仍屬汝直。○汝直癸巳年間。不參廷議。罷官。忤時故云。</text>
<title>奉送十三兄赴任淸風</title>,<text>金陵臥理四經年。移領淸風不羨仙。洞府幽深壺裡地。樓臺煥發鏡中天。屛山秀色春迎盖。龜島淸波夜引船。遙識謝家池草夢。有時飛到鶴灘邊。</text>
<title>次李汝楫寄示韵</title>,<text>名心宦意已全空。野鶴昂昂不受籠。世外烟霞多暇日。津頭波浪足狂風。端居漸覺詩書味。靜養能勝藥餌功。惟有愛君憂國念。江湖廊庙一般同。其二雨後山光濃復濃。吾人亦洗舊塵容。却隨江上閑閑𪆽。久別朝中衮衮龍。晩計只須三畒宅。俗情多是九疑峯。煩君莫問儂生事。千首詩輕萬戶封。其三淸時納祿臥滄江。空谷經春謝俗跫。數疊靑山圍小屋。一床黃卷對明窓。榮華名節誰能並。佚樂憂危本自雙。與世浮沉知亦可。此翁初志竟誰降。其四浮名半世謗仍隨。因病投閑分所宜。白首聊吟攀桂賦。素餐元愧伐檀詩。江洲水暖魚游處。山屋花開酒熟時。看取此間栖遯樂。李家盤谷未專奇。其五親朋恠我偃郊扉。爲問胡爲謝事歸。宦比䟽公須不辱。年方伯玉且知非。形如槁木心全倦。眼有昏花髮且稀。衰薾不堪當世用。漢陰吾欲學忘機。其六依山臨水結茅廬。似我優閑果有諸。官未大時宜早退。身將衰日且安居。人情自古難知足。吾計從今合返初。月釣雲畊無限好。晩年身世顧何如。其七榮辱中間雪映顱。歸來一壑也堪娛。陶潛晩計琴書在。劉毅生涯甔石無。萬事乘除聊任彼。一身圓滿少如吾。眼看車馬多傾覆。方識名塲是畏途。其八吾廬左右夾雙溪。江水江東轉向西。穀雨乍過魚上瀨。杏花初發燕含泥。閑來病骨差知健。老去豪情尙不低。頗怪莊生未忘累。都將萬物强求齊。其九晴晝焚香坐小齋。暮春天氣十分佳。山雲冉冉常生壁。水鳥依依故近階。遠渚遊人廻彩鷁。何村吟客策黎騧。幽居寂寞無誰語。亂竹飛花逕半埋。其十十載低回進退間。何曾一日不思山。圻州乍理投簪去。嶺徼纔廵納節還。豈是人情嫌富貴。元來吾意喜淸閑。南湖春水鷗邊闊。時弄漁舟綠柳灣。其十一汀洲雨歇草連天。江色微茫百丈牽。晩境獨專閑日月。名區仍領好風烟。無樓尙有藏書閤。代祿惟憑種麥田。撥置世間多少事。忘言終夕坐翛然。</text>
<title>奉恩寺。贈李上舍叔謙。壽益。後改壽沆。</title>,<text>莫恠山僧供飯遲。窮時蘇嫂亦嫌炊。碧紗他日籠詩處。應憶今朝坐忍飢。其二櫻桃花發日遲遲。林外踈烟起午炊。知爾家貧仍好讀。不應冠玉困長飢。其三常怪衰年謝事遲。危途眞似劍頭炊。歸田活計君休問。山蕨江魚足療飢。</text>
<title>將赴圻營新命。夜與兒曺。泛月前湖。</title>,<text>百頃金波漾月輪。黃昏一棹柳洲春。明朝欲向東華去。只恐沙鷗解笑人。</text>
<title>贈趾兒曬史太白五臺之行</title>,<text>父曰嗟余子。王程敢憚遐。吾方憂盛滿。爾又玷淸華。馹騎休求快。官廚且戒奢。須當得意地。謙愼十分加。其二昔歲簪彤筆。名山負壯遊。前年持玉節。幽境未窮搜。仙分慚吾淺。逋緣待爾酬。歸來說勝槩。一洗暫離憂。其三淸絶眞珠府。縈廻五十流。徒聞竹西勝。未辦嶺東遊。此我初生地。先人舊莅州。憑渠問乳母。能似去年不。</text>
<title>宋正字 翼長 輓</title>,<text>深知器宇最沉凝。不獨詞章早擅能。奕世科名元絶罕。一家喪禍奈相仍。修文地府將誰信。膺剡蘭臺竟莫登。聽得吾兒垂淚語。哭君無處覔良朋。其二每覩君家祖子孫。金貂袍笏爛盈門。一時榮耀人爭羨。連歲喪威可忍言。平日謙沖宜受益。芳年短折竟成寃。尊公至痛嗟堪慰。看取階庭寶樹繁。</text>
<title>松都大平舘。次遠接使李吏判子始韵。</title>,<text>西來駐節故王城。霖雨無端滯客程。千里使車欣始到。一樽公舘笑相迎。邦畿按察慙微分。吏部公明叶物情。邂逅恰成三日會。賢勞敢憚飮氷行。</text>
<title>復次前韵。兼示漢南尹權叔良。</title>,<text>東歸三日近京城。憚暑星軺曉戒程。列郡犔牽豊或薄。長亭騎吹送還迎。題詩自愧皇華什。引酌兼論故舊情。王事偶然成勝集。後人應說此時行。</text>
<title>自圻營超拜伴送使。納節辭朝。蒙賜臈藥胡椒丹木。口號志感。</title>,<text>纔納藩符又奉綸。關河千里戒征輪。再遷驟躐卿班貴。三錫兼蒙御府珍。新渥日隆思隕首。宿痾雖痼敢便身。圻州候吏爭驚歎。昨是旬宣今儐臣。</text>
<title>高陽郡口號</title>,<text>半年三度過高陽。深愧浮生太劇忙。藩節乍過仍使命。卿班新擢㝡恩光。天時盛夏炎蒸甚。王事重關道路長。早識飮氷元職分。江湖歸思竟難忘。</text>
<title>次海伯李久叔 眞望 韵</title>,<text>雲鄕仙馭杳難攀。日月無情歲再環。仁澤浹人誰不慕。典謨垂世敢容刪。追懷盛烈長流涕。曾辱恩褒尙靦顔。宣醞法筵如一夢。宸章百代照斑斑。</text>
<title>國祥日書懷奉呈海伯節下</title>,<text>六月八日龍泉舘。先王大祥望哭辰。君來海甸初持節。我向關河暫駐輪。疇昔受恩俱法從。卽今茹痛倍凡民。餘生耿耿圖酬志。盡瘁要須學古人。其二方喪忽已再朞周。未死孤臣欲白頭。逖矣銜綸關外路。居然釋服海西州。明年此日知何地。去歲玆辰滯大丘。瞻望白雲悲莫逮。萬行淸淚詎能收。</text>
<title>洞仙嶺。走次海伯韵。</title>,<text>朝霞散盡萬峰開。下嶺征軺傍水隈。直到黃岡當判袂。有詩能復數投來。</text>
<title>示海伯</title>,<text>峻嶺參天叱馭過。千林霽後晩凉多。山回却喜黃州近。城上高樓是月波。</text>
<title>途中。走次李尙書子始寄示韵。</title>,<text>晨鼙暮角日愁聽。海甸諸州已遍經。明發又尋駒峴路。幾時能上鴨江亭。登高賦興詩添藁。出塞行裝釖倚萍。到處皆君前度地。相思不見萬山靑。</text>
<title>次海伯韵</title>,<text>長途消遣只須詩。喜共吾君賦載馳。明日出關回首望。伯勞飛燕各天涯。</text>
<title>黃州月波樓</title>,<text>十八年來再度過。當時綠髮已全皤。長途幾日愁霖雨。新霽今宵醉月波。二客偶從成勝會。一言均賦當離歌。鴒原樂事渾如夢。默想曾遊感涕多。其二千里山川擁傳過。衰疲日覺鬢毛皤。一樽乍醉黃樓月。小雨新添錦水波。方伯政聲棠茇詠。使君治化麥歧歌。玆遊不淺良宵興。庾亮胡床未足多。</text>
<title>臨別與海伯聯句</title>,<text>竹樓元與月波通。年 引路紗籠細雨中。關外豈知同此會。久 樽前還惜別諸公。王程遠指龍灣上。年 使節還尋鳳峀東。何日名纏渾脫却。久 江湖歸作兩閑翁。年</text>
<title>順安。次西伯李仲約韵。兼示舊灣尹李季通 明彦。</title>,<text>生陽一會儘奇緣。相對渾如夢寐然。嶺外風霜前歲別。關西車馬此行聯。全忘道路當隆暑。不怕灣州是絶邊。好續鶴山前度樂。統軍明月醉華筵。</text>
<title>肅川道中</title>,<text>吾行差後鶴山翁。尙喜周旋與子同。歷歷風烟歸筆下。翩翩詩札落車中。三旬馹路身猶健。千里龍灣興不窮。更識棠陰敷惠遠。村村得雨課農功。</text>
<title>途中。走成一律。寄海伯求和。</title>,<text>黃州城外柳依依。官路如天馬若飛。我畏簡書聊遠邁。子竣公事且先歸。浮生有聚能無散。勝事難逢却易違。要把好詩傳永久。月波良覿近年稀。</text>
<title>肅川次西伯韵。仍寄鶴山。</title>,<text>不才將使命。同子出邊頭。形勝箕城府。繁華薩水樓。王程仍壯觀。客土且朋遊。吏部門如市。時能憶我不。</text>
<title>次西伯韵</title>,<text>百隊鮮粧迓繡軒。如花如月媚朝昏。親朋自切箴䂓意。按使都歸謔浪言。</text>
<title>安州舘。次西伯韵。</title>,<text>王事仍靑眼。卿班各黑頭。驅馳還勝境。吟賞幾名樓。尙憶前冬別。寧期此地遊。窮通與哀樂。有數子知不。</text>
<title>百祥樓</title>,<text>肅寧西去是安州。星駕駸駸不暫休。大地炎氛三伏暑。層霄爽氣百祥樓。郊墟莽蕩連山盡。江水微茫入海流。壯觀已酬平昔願。遐心終戀鶴灘舟。</text>
<title>博川 市浦橋。在安州博川境。</title>,<text>江雲羃地草連天。市浦橋前是博川。莫道邊民生理薄。平郊萬頃揔良田。</text>
<title>嘉山大定江</title>,<text>冠盖西來擁旆幢。同時使節又成雙。雲巒隱約嘉平郡。霧樹蒼茫大定江。標界卽知天作塹。浮梁更勝石爲矼。書生出塞心還壯。到處題詩筆似杠。</text>
<title>次西伯韵</title>,<text>物有盈虗理。君能仔細看。十年均置散。二品各超班。伸屈元同道。行休豈兩般。驪江通鶴瀨。未老共淸閑。</text>
<title>嘉山曉星嶺</title>,<text>行人夙夜不遑寧。十日驅馳到曉星。關路極天山矗矗。隴雲將雨晝冥冥。神精漸耗憐衰病。祿位虗高愧寵靈。待得句當王事後。江湖靜處送殘齡。</text>
<title>定州納淸亭</title>,<text>關路行逾遠。星軺去莫停。偏憐飮氷客。未上納淸亭。野曠山雲黑。村稀水樹靑。翻思舊隱處。虗繫釣魚舲。</text>
<title>郭山</title>,<text>鐃歌稍稍近邊關。凌漢城高萬仞山。按使威風隨節鉞。行人歸意視刀環。長途飽閱千般苦。浮世難偸一日閑。京闕渺然音信阻。夜來孤夢五雲間。</text>
<title>向宣川</title>,<text>東內川頭度大橋。郭山宣府路非遙。天連漢塞風雲壯。地似吳中稻蟹饒。聖代幾年無警急。邊民到老樂畊樵。奇遊幸與親朋會。着處樓臺駐兩軺。</text>
<title>宣川府 朴定齋曾謫此地。金將軍有祠宇。故五六云。</title>,<text>時淸疆域百年寧。關外繁華屬使星。地逈山川連紫塞。天晴樓閣聳靑冥。吟蘭學士曾留躅。倚柳將軍此妥靈。俯仰不禁千古感。三盃擊釖歎衰齡。</text>
<title>宣川府走筆示西伯</title>,<text>王程幾日了。行駕暫時停。按使褰帷地。將軍倚釖亭。留連官酒綠。吟眺塞山靑。明發龍灣水。同君泛彩舲。</text>
<title>宣川道中</title>,<text>邊頭物色轉蕭條。極目山河感慨饒。古塔不知經幾刦。荒城應是刱前朝。羌胡風壤看看近。京國音塵去去遙。惟把詩篇說懷抱。羈愁時得一分消。</text>
<title>鐵山府</title>,<text>去歲奔馳嶺海間。今年又復出西關。三庚熱欲流金石。十日行纔到鐵山。王事不嫌千里遠。人生能得幾時閑。鶴灘烟水鷗邊闊。惟擬休官一棹還。</text>
<title>龍川聽流堂。次鶴山韵。</title>,<text>同君日日破愁顔。漫興詩篇不必刪。翠壁靑林當畫閣。淡雲踈雨漾淸灣。仙區却在關河外。客抱差寬道路間。知是鶴山曾到處。天涯相憶鬢添斑。</text>
<title>所串途中</title>,<text>西征四牡正騑騑。冠盖相隨幸莫違。關外故人今不少。邊頭詞客古猶稀。鐃歌出塞䧺心在。玉帛朝天舊跡非。明日統軍亭上飮。男兒方得壯遊歸。其二路盡黃龍塞。山高白馬城。風雲渾朔氣。歌吹亦邊聲。弱國誰長策。微臣此遠征。朝宗迷舊迹。慷慨自沾纓。</text>
<title>箭門嶺</title>,<text>吾行忽已到龍灣。東國封疆限此間。馬首郵人相顧語。一江西畔盡胡山。</text>
<title>奉呈舊灣尹 時季通以副提學承召。未還朝。</title>,<text>曾從東溟萬里船。却來西塞又三年。玉堂久矣如天上。銀信居然下日邊。啣命遠遊還勝事。統軍高會卽良緣。殘齡勞碌吾偏甚。莫道今時爾獨賢。</text>
<title>走次海伯寄示韵</title>,<text>萍蓬乍會便相離。天末孤懷子豈知。昨夢黃樓拚一醉。覺來樑月轉堪疑。</text>
<title>統軍亭別灣尹</title>,<text>一上高亭望不窮。胡山無數塞雲中。危城逈壓三江水。大漠長吹萬里風。北路金繒何日了。西門鎖鑰此州䧺。登臨却有分張恨。藩節星軺盡向東。其二去路又千里。別時聊一尊。驅馳固臣職。游覽亦君恩。出塞新詩富。朝天舊迹存。登仙行不日。離抱莫須論。</text>
<title>聽流堂。次存窩先生韵。聽流堂三字。是我都憲堂兄筆也。壁間。又有先師詩。故五六及之。</title>,<text>使節初廻日。官樓乍憇時。川華搖曲檻。林翠滴卑枝。忍覩亡兄筆。悲吟存叟詩。沉思無好句。行役歎神疲。</text>
<title>義州，銕山二府。有石門李尙書 景稷 去思碑。</title>,<text>石翁遺愛二州存。處處豊碑頌不諼。爭道德門餘慶遠。一方觀察是賢孫。</text>
<title>宣川府。次板上韵。贈李防禦 益馝。</title>,<text>釖山䧺鎭卽名城。部下千軍組練明。此日逢君淸北路。前年從我嶺南營。邊頭牧禦勞經畧。境上犧牽困送迎。緫爲主人留永夕。不曾因雨暫停行。</text>
<title>郭山途中走筆。寄舊灣尹。</title>,<text>王事今知了。歸心日覺催。路從凌漢去。詩自統軍來。別思胡雲暗。邊愁戍角哀。重逢亦非遠。猶復首頻回。</text>
<title>嘉山李孝簡公 正英 祠宇。次西伯韵。</title>,<text>尙書遺澤在玆州。人代推遷歲幾遒。邑子立祠猶愛慕。賢孫擁節此遲留。治名已喜家風在。儒化須將學法修。可但䧺藩能趾美。聖君西顧亦紓憂。</text>
<title>安州途中。新晴志喜。奉呈方伯。</title>,<text>雙軺一路走邊關。直到龍灣幹事還。磧北陰雲䨪十日。淸南霽色凈千山。簿書少暇知君倦。吟眺隨緣覺我閑。萍水此遊眞不分。羈愁肯許上衰顔。</text>
<title>肅寧舘</title>,<text>星軺日日走炎埃。行役支離匝月廻。長路少逢佳境界。此州還有好池臺。樹深爽籟時時發。荷近淸香續續來。欹枕納凉慵不起。郵驂亭午莫須催。</text>
<title>贈飮浦許進士子美 徽</title>,<text>知子全家道氣濃。幽居近住牧丹峯。酒巖自有如泉釀。那羨人間祿萬鍾。</text>
<title>仁賢書院</title>,<text>抗節羞臣僕。陳經作父師。深知八條敎。本自九疇推。嵽嵲莊衣壠。森嚴揭像祠。千秋井田在。遺澤未全衰。</text>
<title>浮碧樓</title>,<text>西路重來感舊遊。東明遺躅杳千秋。浮雲浩刦亭亭塔。近水遙山翼翼樓。關外此行眞可樂。客中相別更堪愁。凌晨欲向生陽去。莫惜淸樽永夕留。</text>
<title>次西伯韵</title>,<text>王事同時夙夜偕。萍逢幾日又相乖。天涯酒賦歡方洽。浿上樓臺境更佳。憐我已成衰面貌。羨君猶是健筋骸。諸郞妙句驚人眼。聊復拈毫瀉別懷。</text>
<title>浿江舟中與西伯聯句</title>,<text>彩船同泛太同江。約 携得詞徒屛旆幢。太白風流花作骨。年 倚樓詩興筆如杠。高林爽籟靑流壁。約 古寺閑雲碧石矼。麟馬仙蹤無處覔。年 烟波飛鷺自雙雙。約</text>
<title>練光亭</title>,<text>爛醉關西按使盃。蘭舟向夕故遲徊。千山積翠浮天去。一水空明抱郭來。重到喜非生面目。欲歸還宿好樓臺。詩人遇興惟須賦。莫學黃元痛哭廻。</text>
<title>練光亭。逢朱生 雲翼。寄其翁升卿 輝肇。</title>,<text>曾是同門未襲熏。今逢令子當逢君。行人臨發空回首。黃鶴樓前隔白雲。</text>
<title>練光亭夜飮。走筆。</title>,<text>灣上行人歸意促。及到箕城乃信宿。箕城有亭壓大江。江外群山無數綠。波心一片朝天石。麟馬仙人有遺躅。我來六月方溽暑。登臨不怕炎威酷。關西按使我故人。半生比隣情義篤。長途車馬共往還。日夕談諧去表襮。我行欲發苦牽挽。連床並舟愈欵曲。樓頭置酒送將歸。錦席淸樽張畫燭。人間少別不須惜。關外奇遊那更續。逢塲大醉便可已。握手消魂嫌太俗。人生不必白日上昇天。一飮練光眞自足。</text>
<title>次西伯韵</title>,<text>行到龍灣地盡關。經旬浿上又同還。心無俗態元相合。詩有陳言亦不刪。形役却憐新鬢髮。頰渦常戒少丫鬟。明朝又發東歸駕。堪愧君閑我未閑。</text>
<title>次李晦仲韵</title>,<text>星軺到處恣奇遊。碧樹淸蟬近早秋。二日苦遭箕伯挽。一宵兼爲練光留。客間賦詠方知富。關外繁華此最優。報道祥山無百里。水東官路接平疇。</text>
<title>反求亭。題贈咸從邑人。</title>,<text>重對咸人倍愴情。鴒原宿慟尙沾纓。諸公莫恠吾衰甚。昔日正言今正卿。咸邑十餘人。設饌來餉故云。</text>
<title>祥原題贈李生 國瑝</title>,<text>官柳陰陰午景長。晩來高閣動微凉。聾泉才子殷勤訪。爲和淸詩侑碧香。</text>
<title>題祥原東軒</title>,<text>行人畏暑不知忙。高閣披衣坐納凉。峽邑安閑民俗古。使君淸凈頌聲長。山當戶牖憐蒼翠。酒溢壺觴愛碧香。情話未闌王事急。可堪明日又生陽。</text>
<title>到祥原追寄西伯</title>,<text>分外奇逢奈易違。江樓別思轉依依。靑林盡處回頭望。君在欄頭坐不歸。</text>
<title>次晦仲韵</title>,<text>通宵少睡起凌晨。行邁支離不駐輪。去歲才回廵海駕。今年又作飮氷人。衰軀可耐奔忙甚。微分兼慚寵擢頻。灘上贈言吾敢忘。風波宦海正迷津。</text>
<title>中和生陽舘 三和府使趙儐及鄭宣川纘述。並至李姪相顯及其弟祥原郡守相晟亦至。故云云。</title>,<text>爛醉祥原酒。仍烹腰浦魚。諸賓曾入幕。兩姪又隨車。且播皇華詠。頻逢驛使書。也無爲客苦。終亦憶吾廬。</text>
<title>黃州故孝子李萬戶宅仁孝感錄。敬次外先祖尹文烈，鄭都憲二公韵。</title>,<text>孚誠已著湧泉初。復見祠庭躍二魚。自有孝思眞不匱。也知靈應果非虗。鄕隣慕德修新庙。棹楔紆褒表舊閭。兩祖遺篇猶未沫。百年今日更追書。</text>
<title>到黃州寄海伯</title>,<text>曾隨玉節過黃岡。夜酌官樓樂未央。月影蘸波方淡蕩。雷聲送雨忽蒼凉。江山嘯詠公偏適。關塞驅馳我更忙。今日獨來遊賞地。相思不見海雲長。</text>
<title>黃州途中。次晦仲韵。</title>,<text>長途汩汩每晨興。登眺吟哦並未能。心外山川難了了。眼前樓閣漫層層。奔忙馬上偏疲薾。閑置車中轉欝蒸。孤夢獨尋鄕墅去。鶴灘秋水鏡光澄。</text>
<title>次鳳山</title>,<text>晩霽風埃靜。喬林紫翠繁。崎嶇登峻嶺。夷曠俯平原。日午停驂地。風凉待鳳軒。征途吟賞足。何處不君恩。</text>
<title>劍水舘</title>,<text>未到龍泉縣。先過劍水村。荒凉弊舘宇。冷落小饔飧。迎送何時了。供支逐日煩。猶堪慰飢渴。一笑且呼樽。</text>
<title>旱甚</title>,<text>向者恒陽甚。仍之極備凶。又逢鋤後旱。將失峽中農。租稅知難辦。粢盛豈易供。民憂與國計。百慮正塡胸。</text>
<title>瑞興舘 六月二十七。是末伏。又是立秋。故云云。</title>,<text>比歲仍王事。衰齡此遠遊。長途了三伏。流序又新秋。病矣常思退。歸歟欲乞休。灘樓長入夢。身世愧沙𩿨。</text>
<title>䓗秀站</title>,<text>遠客煩襟頓豁然。䓗山秀色滿車前。丹書尙認金陵筆。翠壁長懸玉溜泉。一壑雲霞眞勝地。三庚炎熱乍凉天。關河此役還堪愧。不及皇華繤集年。</text>
<title>平山府</title>,<text>都護東陽好邑居。新城太白壯儲胥。年豊峽戶田收粟。江近行人食有魚。岳色陰霏新霽後。蟬聲秋氣乍生初。申公鐵像曾瞻敬。可恨滛巫楚俗如。</text>
<title>次李士喜 畯</title>,<text>陽復當今世運廻。如君豈合老蒿萊。秋圍不日羅賢俊。須信朝廷正急才。</text>
<title>贈李順汝 德徵，士希 賢徵 兄弟。</title>,<text>疇昔同門有幾人。李家兄弟揔儒珍。東陽關裏相逢地。說到存亡倍愴神。其二含翠堂空迹已陳。崑崙逝後益悲辛。吾師盛業終難泯。今作先王配享臣。</text>
<title>戱贈李生士希</title>,<text>蓍草生庭詎不奇。靈氛妙解足前知。憑君欲問殘生事。江海歸休定幾時。</text>
<title>平山豬灘志感</title>,<text>灘水無心弔豈知。行人百代自生悲。沙虫猿鶴今存否。默誦溪翁舊撰碑。</text>
<title>金川暎水樓。次壁上韵。</title>,<text>金陵佳麗古名州。許魏當年到此留。片石至今傳筆翰。仙槎何處覔風流。新凉乍泛岩前樹。殘月猶懸水上樓。又向朴淵看瀑布。犯晨鞍馬不須愁。</text>
<title>自暎水樓。向朴淵路。次晦仲韵。</title>,<text>廻瀾向上萬峯開。盡謝車徒一騎來。日出陰霏方欲散。林深紫翠自成堆。徐凝詠瀑何須笑。宋玉逢秋且莫哀。楓岳舊遊今再續。新詩太半被君催。其二凝笳疊皷久嫌喧。華旆輶軒亦厭煩。匹馬獨尋山路遠。傍人誰識使星尊。奇峰恠石疑仙境。冷籟風泉爽客魂。今日此遊那可負。一生塵土夢靈源。其三王程猶得看仙山。萬疊藤蘿次第攀。樓閣忽生林樹外。瀑泉知在洞雲間。初來仄徑纔容足。未到靈源已解顔。佳賞恰酬平昔債。我詩雖惡不須刪。</text>
<title>朴淵瀑布</title>,<text>入洞肩輿步步遲。小亭吟眺坐多時。廬山望瀑方知快。衡嶽開雲可獨奇。千里遠遊今壯觀。百年遐想此新詩。秋來錦葉眞堪賞。且與高僧結後期。</text>
<title>黃岡得一詩。付褫仰呈。到松都。蒙惠一絶。走次。寄謝海伯節下。</title>,<text>星軺歷遍海西來。忽得淸詩讀百回。無待洛城新月滿。何時不憶故人盃。</text>
<title>大興寺大乘堂。口占。</title>,<text>使節初廻日。便輿乍歇時。朴淵元壯觀。蕭寺又幽期。白石鳴淸澗。靑林送晩颸。高僧應笑我。行役轉衰疲。</text>
<title>逝斯亭</title>,<text>潭老曾棲處。遺祠在此間。陳蹤悲逝水。後學仰高山。霽月澄波澈。秋花錦石斑。吾人生苦晩。風詠不知還。</text>
<title>大興城南門樓</title>,<text>城上高樓六月凉。憑欄目力與天長。東南列宿知無數。突兀三峰是漢陽。</text>
<title>松都感古</title>,<text>寥落神崧伯氣銷。荒墟駐馬吊前朝。樓臺是處皆畊種。陵墓何人禁牧樵。秋雨草生天壽院。夕陽烟沒禁川橋。圃翁祠屋猶香火。一酹英靈感慨饒。</text>
<title>長湍途中</title>,<text>松都一路走臨湍。此去京師百里間。遠客得歸眞可樂。日邊三角馬前看。</text>
<title>臨津志感</title>,<text>臨津數月六回過。行役支離鬢髮皤。花石舊游如夢寐。蘿溪往迹入悲哦。浮榮自愧乘軒鶴。徂歲眞同赴壑蛇。汀樹乍凉蟬響急。夕陽愁思滿烟波。</text>
<title>謝吳主簿以三雨中送菊</title>,<text>久旱逢佳雨。隣翁送菊盃。深秋花發後。與子日開樽。</text>
<title>明谷崔文貞公諡宴。賦示席上諸公。藥泉，明谷同躋配享。故師弟穪云耳。</title>,<text>一哭緇帷鬢已宣。騎箕精爽渺匀天。祖孫自有傳家諡。師弟均穪間世賢。百代盛儀躋太室。兩朝恩渥溢華筵。寢郞相對偏多感。人事傷心七八年。</text>
<title>朴陜川 泰遠 輓</title>,<text>前歲萍逢記嶺藩。淸澄閣上夜開樽。劇州游刃治名著。仙郡鳴琴惠化存。浮世六旬如短夢。沉痾十里返羇魂。溪翁續稿因公就。披檢時時拭淚痕。</text>
<title>嶺南伯李仲協餞席。次人韵。</title>,<text>山南劇務號難裁。庖刃須從肯綮開。宜縣舊看碑頌在。洪都新荷壐褒來。經秋驛路猶殘菊。未臈炎方已早梅。坐想春廵民事急。簿書叢裡少含盃。</text>
<title>李同知 之星 輓</title>,<text>芹宮春日憶傳柑。糠粃居前我甚慚。銅墨幾年賢路窄。金緋大耋聖恩涵。姚崇自喜親元令。秦失何知哭老聃。去歲赫蹄猶在篋。至今披讀涕頻含。</text>
<title>成同知 至行 輓</title>,<text>家聲百載紹先賢。投老休官晩節全。彭澤襟懷不知俗。魯山眉宇望如仙。兒爲近邑榮堪詑。孫擢魁科慶更綿。乘化歸眞奚復憾。草堂花柳獨悽然。</text>
<title>三田渡志感</title>,<text>每到三田膽欲摧。那堪又逐北人來。盤陀石帶千年恥。嗚咽江含萬古哀。弱國金繒何日了。中原氛祲幾時開。小臣王事無寒暑。長愧灘頭舊釣臺。</text>
<title>送南原金使君 始烱</title>,<text>君家兄弟揔名流。同日西南作遠遊。四牡纔離弘濟院。雙鳧又向廣寒樓。時危使事須區劃。歲儉民憂急賑賙。獨有春坊老學士。姜衾何夜不生愁。</text>
<title>試院口呼示同事諸公 癸卯</title>,<text>春圍壁沼試諸生。座主多慙藻鑑明。常恐聖朝遺一藝。卽看新榜列羣英。宮雲壓雪餘寒散。御柳搖烟淑景晴。想得家家聞喜宴。滿城歌管樂昇平。</text>
<title>寒食日在抱川墓舍。與鄭希僑察上人。訪金水亭。</title>,<text>靑門一出遠紅塵。軒冕何能絆我身。不雨不風寒食節。借鞍借馬閑遊人。盡抛浮世難平事。重續仙區未了因。十八年來前度伴。隣翁野釋盡情親。</text>
<title>白鷺洲</title>,<text>二水曾看白鷺洲。東流無跡只西流。眼前陵谷須臾改。何恨吾生雪暎頭。</text>
<title>三月二十七日。餞飮子始宅。子始以純陵奉審。將往咸興。徐平甫 命均。以謝恩副使。將赴燕。席上。拈韵却賦。</title>,<text>通宵縱酒燭堆盤。明日行人早整鞍。關嶺歸期猶不遠。遼河別意若爲寬。橋頭折柳三春暮。塞外無花四月寒。多少樓臺西北路。風流須戒盡情歡。</text>
<title>追寄關東伯</title>,<text>方丈瀛洲領畧廻。聖恩還許看蓬萊。古今未有如君者。秦漢誰能得此哉。屛翰仍兼佳境界。廵遊歷遍好樓臺。塵埃形役眞堪愧。兩歲關河再往來。</text>
<title>次朴四宰士心兄韵</title>,<text>孤負三春爛熳花。文園消渴近來加。新詩欲和無佳語。才思多慚水部何。</text>
<title>追次震兒三加日朴四宰韵 兒與朴公。俱丁亥生。月日亦同。故朴公詩言此事。</title>,<text>兒生十六冠其顚。筮得高賓戒宿先。禮重三加儀自盛。年符二首事堪傳。琳琅愧異王家寶。几杖欣瞻洛社賢。眇福得玆眞自足。畢婚吾欲賦歸田。</text>
<title>次朴四宰韵</title>,<text>身疲劇地奔忙日。夢憶長湖漫浪年。遙羨郭南閑趣足。閉門高臥落花天。</text>
<title>南生 天翼 告歸牙山。秉燭夜話。信筆題贈。</title>,<text>溫溫風味見天眞。瀟洒堂中好主人。莫歎蘇秦方大困。深知孺子不長貧。逢迎洛社梅經臈。歸去湖城柳拂春。欲識老夫存藻鑑。須看尺蠖有時伸。</text>
<title>東善君 炳 輓</title>,<text>五十穪非夭。君亡事絶悲。高堂有鶴髮。遺緖只螟兒。每念同朝誼。難忘並直時。雍琴無待奏。淚盡露詞。</text>
<title>次禁中諸公聯句送別韵 癸卯三月三十日曉。勅使常保，明全。以康煕頒諡事。出來。牌文至。余以工判。差遠接使。卽日發行。四月初七日。抵龍灣。留八日。十四日。迎勑。十五日。復路。二十七日。入京。凡二十有八日。</title>,<text>前年六月作玆行。三月今年又戒程。疾病纏身心轉倦。駈馳抵老鬢全明。淸流翠壁金川館。嫰柳殘花浿水營。賴有兩西方伯在。杯樽隨處笑相迎。</text>
<title>到松京。復用前韵。</title>,<text>禁掖諸公送我行。暫辭瑤陛卽登程。纔投坡館日初黑。及到松京天欲明。行役不堪長擾擾。人生何苦此營營。沿途候吏爭相笑。是客年年慣送迎。</text>
<title>到葱秀山</title>,<text>終夜奔馳不暇眠。今年行役異前年。平朝秣馬金川舘。斜日停車玉溜泉。勞碌人生眞自愧。淸和時物只堪憐。艱虞溢目王程急。亦復何心賦獨賢。</text>
<title>瑞興途中</title>,<text>車徒日日走風塵。默筭程期意轉催。日沒不從葱秀宿。夜深還向瑞興來。孤村遠火呼難覔。弊驛羸驂放却廻。沿路餼牽民力困。等閑盃酌莫須開。</text>
<title>鳳山洞仙舘</title>,<text>兩年行役出龍灣。三日奔馳到鳳山。王事尋常長作客。人生半百苦無閑。綠陰滿地春初謝。翠嶺參天路更艱。嘿念西州民力盡。官醪那得解愁顔。</text>
<title>月波樓。次明谷先生韵。</title>,<text>行役逢佳境。登臨感逝波。先生詩獨在。小子手頻摩。久辱傳衣奬。長悲曳杖歌。彷徨未忍去。江月入樓多。</text>
<title>中和府</title>,<text>去歲窮西塞。今行較更忙。天時方立夏。客路又生陽。自效駈馳義。何論疾病妨。東槎感故事。無處覔姜王。</text>
<title>浿江</title>,<text>江花半落柳深靑。隔歲重廻舊使星。笑向傍人誇勝事。此翁三到練光亭。</text>
<title>順安縣。與趙士昂 斗壽 小話。憶李按使仲約。却寄。</title>,<text>製錦曾良會。乘槎復此遊。賢侯多繾。忙客少遲留。院靜餘花在。池淸落絮浮。牙幢不相待。今夜宿何州。</text>
<title>肅寧舘</title>,<text>輶軒快馬迅流星。明發生朝暮肅寧。風急楊花堆雪白。池明荷葉疊錢靑。歸期屈指三旬日。衰相平頭五十齡。遙想鶴灘曾隱處。幾年閑繫釣魚舲。</text>
<title>百祥樓</title>,<text>安州城外薩江流。往者含綸此薄遊。今日又爲千里客。每年來醉百祥樓。洲邊綠水依依近。天際晴巒點點浮。滿目風雲邊塞色。行人從古易生愁。</text>
<title>博川廣通院</title>,<text>薩水前頭是博川。平郊一望莽無邊。廣通院下畇畇土。盡是關西上上田。</text>
<title>嘉山大定江</title>,<text>津路淤泥斷往廻。却從江北放船來。嘉山椽吏私相語。弊邑凋殘最可哀。境上候供無日了。邊頭使客戴星催。永淸廚帳先時至。公到猶能進酒盃。</text>
<title>嘉山縣</title>,<text>連歲灾荒莫可爲。今年客使又交馳。關西列邑偏多困。淸北初州最見疲。聖主憂民蠲賦役。行人貶食輟供支。白頭廊廟無籌策。惟自賢勞一險夷。</text>
<title>曉星嶺</title>,<text>曉日驅車到嶺巓。萬重雲樹欝參天。岡巒軆勢盤紆大。邊塞咽喉控扼專。從古關防須險阻。當今庙筭貴幾先。書生縱乏封丸畧。忠節何慚叱馭賢。</text>
<title>定州</title>,<text>輕車下坂若跳丸。大嶺參天度不難。水上名亭憐久廢。雲邊脩堞喜新完。棠軒恨失今朝會。栢榭能忘去歲歡。揔爲王程淹不得。千花都似夢中看。</text>
<title>到安陵。謝關西伯李仲約。</title>,<text>淸川玉節早朝過。獨倚高樓悵望多。病客心同泥上絮。佳人看似霧中花。</text>
<title>雲興舘。贈廵使。</title>,<text>雲興官路大如天。忽復逢君野舘前。奇會極知眞邂逅。遠遊非是惡因緣。金繒力竭憂方急。鞍馬神疲病可憐。惟喜今宵林畔月。連床對酌似前年。</text>
<title>宣川倚劍亭。奉示廵使。</title>,<text>奔馳王事任賢勞。西土含綸又一遭。男子胷襟方快活。書生膽氣亦䧺豪。天涯節序觀燈近。關外亭㙜倚劍高。更與吾君成此會。隔年相對各霜毛。</text>
<title>次廵使韵</title>,<text>吾行眞似磨驢旋。又戒星軺鴨水邊。豈有文章驚蜀徼。愧無勳業勤燕然。樓㙜得月留今夕。關塞逢人憶去年。剩喜淸談寬客抱。宣城美酒况如泉。</text>
<title>次廵使韵</title>,<text>遠役今年又。玆遊去歲曾。樓頭邀好月。關外得親朋。客久身全倦。詩多氣益增。憇棠須自勉。支廈我焉能。</text>
<title>贈延慰李都正士範 弘模 令公</title>,<text>憐君舊是一書生。緋玉前年荷寵榮。劉向文章承世業。濮園香火屬宗英。含綸又出龍灣路。馳傳三過薩水城。男子此遊眞快意。小梅閑境莫關情。</text>
<title>謝士範</title>,<text>冉冉衰齡將半百。長繩無術繫流暉。見君詩語存深省。不待明年悟昨非。</text>
<title>車輦舘</title>,<text>驛路連車輦。征人歇馬鞍。官民多困瘁。里邑最凋殘。山氣晴疑雨。邊風夏亦寒。盤松無處問。撫古一悲嘆。</text>
<title>戱贈問禮官吳學士文甫 命新</title>,<text>錦席羅幃百寶粧。舞衫歌扇動生香。行雲作雨能無夢。飄絮粘泥不復狂。佳冶豈宜多病客。風流輸與少年郞。何如禁掖三旬直。獨擁靑綾度夜長。</text>
<title>重到聽流堂。用壁上韵。演成長律。奉呈李按使節下。求和。</title>,<text>西塞重來賦載馳。淸和天氣正芳時。堂前水有澄心境。嵓上花多照眼枝。玉節又同今日會。紗籠更續去年詩。佳人莫訝風情薄。病客長途轉益疲。</text>
<title>次廵使韵 廵使二侍兒名。或仙或花。故云。一妓。適病不至。</title>,<text>領得三珠樹。風情羨爾多。此中無一事。閑坐數仙花。</text>
<title>次吳文甫韵</title>,<text>長征車馬鬢成蓬。暫倚危樓稍豁胷。兩歲邊關吾病倦。百年天地孰豪䧺。河淸自古難常見。虜運如今未遽竆。京闕漸遙消息阻。不知何日覲重瞳。</text>
<title>與李按使，吳學士，灣尹權和甫 益淳。聯句。慰李延慰士範。病不赴會。</title>,<text>十日駈馳半日遊。南亭歌吹北亭愁。大年 使君美酒傾千斗。公子華篇讓一頭。仲約 伏枕殊方雖可念。觀燈盛會倘能謀。文甫 萍逢塞外仍佳節。莫負良宵更上樓。和甫</text>
<title>次吳文甫韵</title>,<text>夷夏中分鴨水亭。一旬鞍馬暫時停。連年漢塞聞吹柳。歸日堯階幾換蓂。四月絮衣寒更着。千鍾蘆酒醉頻醒。天涯令節須行樂。門拆長閑夜不扃。</text>
<title>義州東門樓觀燈 方伯。以不見練光觀燈爲恨。故解之。</title>,<text>觀燈勝事卽天涯。城上危樓眺望賖。四月佳辰初八日。一州都會幾千家。銀花亂綴葱籠樹。絳暈交侵掩暎霞。竆塞此遊眞快意。浿營何獨擅繁華。</text>
<title>次廵使韵</title>,<text>行役支離欲白頭。倘從關外擅風流。箕城老伯重相遇。瀛閣詞臣亦共遊。日暮笙歌池上舘。夜闌燈燭郭東樓。良辰勝事眞圓滿。况得賢兄尹此州。</text>
<title>觀燈歸路示諸公</title>,<text>東城高處好樓臺。萬樹銀花錯落開。夜久酒醒風露冷。笙歌百部擁車廻。</text>
<title>次李延慰憶家園躑躅之作</title>,<text>西園躑躅是名花。花欲開時倍憶家。前夜夢爲花下飮。覺來身在鴨江涯。</text>
<title>次吳侍讀韵。贈李延慰。</title>,<text>客中休戀故園花。花品雖佳本在家。惟有隴頭梅一朶。明朝相別各天涯。</text>
<title>戱贈士範令公</title>,<text>翩翩公子使乎才。自說尋仙海上來。莫謂尙書風力少。一言能動此蓬萊。此蓬萊。灣妓也。士範。要余命送。故云。</text>
<title>又戱士範</title>,<text>親朋鄭重送蓬萊。誰爲王孫又作媒。男子好新多異意。江城四月賞寒梅。</text>
<title>龍灣詠懷。呈李按使。兼奉權府尹，李延慰，吳學士。轉示魚川李督郵士常。要和。</title>,<text>我行出西塞。夙夜不蹔懈。四月氣常寒。繁陰晝不解。高臨統軍亭。逈眺夷夏界。竆邊再馳驅。郵卒亦驚恠。前行尙不健。此來何太憊。燕都屬多事。兩歲來四价。其人肆貪饕。其俗無廉介。公然黷貨賄。有若收逋債。重則駄金帛。微不遺草芥。紬綺責縫紉。屛障覔繪畫。觀他需索殷。認彼綱紀壞。沿途困應接。列郡餙舘廨。廚傳極供頓。道路勤掃洒。公儲已耗竭。民力甚凋瘵。一事或欠缺。恚怒生睚眦。通官及家丁。慫慂恣欺賣。方其咆喝甚。難以義理誡。官吏並瑟縮。象胥皆噤齘。苟非善彌縫。詎免大謬詿。明廷急儐相。魯質蒙超拜。連年事送迎。當暑輒奔邁。只思靡盬義。遑恤勞生戒。宵驂騁神崧。夕棹縱淸浿。關防列三營。候戍環諸寨。王程固臣職。壯觀亦一快。誰知會心友。又成不期邂。風標暎玉樹。筆翰燦金薤。褰帷日敷化。憇棠佇勿敗。學士鑾坡彦。公子璿璜派。秀句妙鏗遜。淸姿陋晏玠。同時奉綸至。每夜開襟話。和如飮醇醪。爽比吸沆瀣。督郵似馬曹。逸氣等騠駃。詩脾淸更潤。書腹富堪灑。大尹新上官。祛瘼如爬疥。輕裘緩帶羊。雅歌捉壺祭。娛賓勝筵闢。浴佛佳節届。笙歌一時閙。燈燭千家掛。霽月忽晃朗。風江湧砰湃。盃行百釵䯻。帳環千鞈靺。爲歡慮太康。當座興一喟。諸公並杞梓。顧我眞菅蒯。潤色辭非僑。橫行勇愧噲。叨榮亦極矣。揆分每愁殺。高位畏疾顚。痼疾恐難瘥。宦意覺全盡。世路矧多隘。今當返星槎。終欲謝天械。二䟽恥殆辱。司空辭老聵。免敎名繮縶。何憂世網罣。願成丘壑志。無負地山卦。</text>
<title>統軍亭口號</title>,<text>層霄樓閣壓邊關。終古繁華盛此間。彊域逈分三派水。風烟近接九連山。新亭景物能無感。周道詩篇未忍刪。縱有文章那復用。姜王去後儐臣閑。其二紅旗小隊出城西。彩舫佳人晩更携。赴海長流依舊在。朝天往迹至今迷。歌喉乍囀胡雲住。舞袖徐回塞日低。重詠統軍眞自幸。一生難得一登題。</text>
<title>與李督郵聯句</title>,<text>偶與魚川客。仍成鴨水遊。大年 關防元勝蹟。賓主各名流。士常 畫鼓千夫躍。紅旗一妓抽。年 蘭舟興未已。登陸更遲留。</text>
<title>觀妓</title>,<text>約束戎裝換舞衣。花騘騎出疾如飛。長郊顧眄偏豪快。手拔紅旗得得歸。</text>
<title>復疊關字韵</title>,<text>從古西州設此關。一亭超遆出雲間。江通管氏浮家海。地接唐宗駐蹕山。弱國百年羞未洗。倦遊千里興難刪。蘭舟晩放龍祠下。贏得天涯半日閑。</text>
<title>凝香堂贈士範令公先歸</title>,<text>連歲關河動使星。衰年行役不曾停。愁看塞外依依柳。坐數池間點點萍。明日正須廻遠旆。夕陽聊復上高亭。胡姬莫唱凉州曲。天末離人鬢損靑。</text>
<title>復上統軍亭</title>,<text>明朝一散若晨星。歡處深盃且莫停。千里倦遊頭擺雪。百年豪氣釖橫萍。乾坤跌蕩唯吾輩。塞國繁華有此亭。欲識就中離別苦。佳人齊唱柳梢靑。其二亭亭落照大荒西。酒重樓臺勝客携。野色江光爭淡蕩。雲容雨氣忽凄迷。遠遊已慣龍灣近。豪興方高鶻峀低。自有平生椽筆在。百年今日快心題。</text>
<title>戱贈吳問禮</title>,<text>玉瘦花銷有底寃。霞侵月滿揔虗言。前生誤識張公子。誓海恩情死不諼。文甫愛一妓。妓是張督郵曾所眄者。托以有故。不肎就。</text>
<title>戱呈李延慰</title>,<text>公子風情老更多。蓬萊佳約忽蹉跎。雖知巫峽爲雲雨。去作蟾宮竊藥娥。彩鳳隨鴉皆汝命。飛花落溷奈渠何。圓扉黑索休相廹。聞有佳人赴泪羅。李令公此蓬萊。因朔妓之來。不免退去。及龍亭之會。見歌舞絶倫。李公復命薦枕。萊以有私於灣尹幕裨。屢招不進。至被囚繫。余與廵使。卽令放送。時雲谷李尙書所眄妓。因一小恨恚有赴淵者。故末句及之。</text>
<title>次李督郵龍灣舟中韵</title>,<text>百年難得統軍遊。千里來登鴨綠舟。亭障逈臨窮塞盡。樓臺渾入半空浮。今人誰解尊周義。此水猶知赴海流。悵望神州聊一涕。隴雲關月更添愁。</text>
<title>次李督郵志喜韵</title>,<text>邊郵猶得近庭闈。職是兼臺也不微。快馹好尋香嶽去。啼烏却傍暮林飛。草心無負春暉色。萊舞堪誇晝錦衣。孤露獨深風樹感。莫言身上耀金緋。</text>
<title>四月十五日。離發灣府所串。途中作。</title>,<text>前宵一雨洗氛埃。朝日江山霽色開。春欲盡時辭洛出。月方圓後自灣廻。飛驂熟路心逾快。芳樹濃陰興轉催。不惜統軍行漸遠。龍城知有好池臺。</text>
<title>次廵使聞伯台陛秩志懷韵。遙寄澤軒。</title>,<text>名門奕舃盛紳簪。孝謹家風各自箴。科第九人膺慶遠。卿班五世受恩深。一時兄弟俱隆望。比歲金緋益小心。合把忠勤酬寵遇。敢將高潔戀山林。</text>
<title>次按使寄汝思詩 時汝思。新有復科之命。又有國子騎省之除。</title>,<text>屈伸都係世汙隆。恩命頻繁久蟄中。今日復爲攀桂客。幾年閑作種瓜翁。二兄名位駸駸進。諸子經書箇箇通。雅意固知輕爵祿。高才豈合老貧窮。</text>
<title>次李督郵亦樂齋韵</title>,<text>關西着處盛儒宮。私塾君家近大同。稷下鄒生延學士。成都張叔振文風。擊蒙已有提撕效。游藝兼修進益工。莫道遐鄕無善俗。父師遺敎此邦中。其二佳麗江山活畫明。順和今亦屬箕城。幽人卜地名區出。學子趍風講舍成。好把詩書敦宿尙。不將榮利累高情。遯翁誘掖君能繼。絃誦洋洋起後生。</text>
<title>嘉山郡壓淸亭。逢進賀三使臣。口占書贈。上使密昌君樴，副使徐平甫，書狀柳厚仲萬重。</title>,<text>一會中途幸不違。嘉陵舘裏駐驂騑。關西使者連年至。薊北行人幾日歸。魯酒燕歌仍遠別。秋鴻社燕各分飛。凝香客夜應相憶。垂柳池塘月有輝。又關河此役苦難休。忽遇星軺爲蹔留。年 身逐犬羊心欲碎。人同鴻燕別堪愁。約 去時薊路衝炎暑。歸日灣城及晩秋。年 邊塞逢迎元勝事。統軍吾已浹旬遊。約</text>
<title>淸川江</title>,<text>安陵官路接淸川。江上浮橋列百船。快馬橫馳若平地。萬人歡笑使華前。</text>
<title>次按使肅川途中韵</title>,<text>病且連年役。身無一日安。顚毛羞攬鏡。髀肉㥘臨鞍。弱國憂方大。齊民力已殘。馳驅衰亦甚。酒賦强爲歡。</text>
<title>次李延慰寄示韵</title>,<text>生先日月謂吾兄。遊遍山川伴我行。末路論交憐意合。殘年許國覺身輕。筋骸衰健尋常較。詩律高低爛熳評。最是風流難及處。峽雲今夜又牽情。</text>
<title>次韵。寄題李督郵順安新居。</title>,<text>星軺十日走風沙。回望江城散綺霞。勝境昔曾開邑里。遺墟今復屬君家。孤松特立層巖上。小屋平臨二水涯。安得提携謀一醉。綠陰芳樹賞淸和。</text>
<title>次李督郵韵 來詩。有滕事楚賜望回之語。故三四答之。</title>,<text>猥負詞垣望。常慚衮職陪。詩非大國楚。賢豈一瓢回。有喜熏蘭室。無才賦栢臺。自憐衰竭甚。鞭弭莫須催。其二一別龍灣舘。途中懶賦詩。地非無好境。人自乏新詞。關寒驅馳倦。江山應接疲。惟甘堅壁卧。三日誤師期。</text>
<title>中和府。與延慰金僉樞益卿 克謙，孟山倅金泗源 冽，李督郵士常。聯句。</title>,<text>原隰何須歎獨賢。生陽此會儘前緣。約 可憐去歲逢迎地。還是今朝送別筵。年 芳草綠陰迷短壑。蒼巒翠壁暎晴川。益卿 天涯勝事眞堪記。泗源 賴有聯成八角篇。士常</text>
<title>走次李督郵韵。別李廵使。</title>,<text>二路交分地。東西各使車。槐陰濃合日。麥穗乍抽初。跌宕豪觀察。衰疲病判書。浿江今夜飮。能復憶儂歟。</text>
<title>次孟山金使君韵。兼示李督郵。</title>,<text>歸日輶車又犯星。夜闌官閣燭花明。二年行役灣州塞。一路繁華浿水城。西土英才曾慣識。北方豪傑亦䧺鳴。朝來更作生陽別。能忘樽前笑語淸。</text>
<title>生陽臨發贈廵使</title>,<text>槐柳陰陰欲雨天。客亭離思緲無邊。同行塞路餘千里。臨發詩篇更百牋。重到倘成灣舘會。此來孤負浿江筵。亦知萍水難常合。分手那禁意惘然。</text>
<title>四月二十二日。先忌也。客中是日。不勝摧咽。曉起志哀。在黃州兵營客舘。</title>,<text>風樹哀纏未死身。每年今日哭通晨。宗孫早逝兒仍弱。寡嫂雖存業益貧。廩祿幸能修薄具。王程無奈滯遐垠。病兄湖外今何似。一夜悲懷兩處均。</text>
<title>次海伯李久叔韵。題待鳳軒。</title>,<text>膜外榮名揔是浮。奔忙只得雪渾頭。關河遠役多倉卒。江海初心轉謬悠。衰病豈堪需世用。艱危未敢顧身謀。偏憐一枕前宵夢。閑棹扁舟到鶴洲。</text>
<title>次海判李汝楫韵</title>,<text>灣城使節到齊安。親友相逢客抱寬。卒卒仍成當面別。依依難得盡情歡。月波已是忙中過。瀾石應如夢裡看。珍重筒詩差慰意。知君自有繡心肝。其二也識玆遊是惡緣。關河匝月始言旋。平生枉誦詩三百。每歲行窮路幾千。駐節今朝臨玉溜。計程明日過金川。煩君莫問文章事。才退江郞異昔年。</text>
<title>葱秀途中。次海伯韵。</title>,<text>連歲同吟四牡詩。子猶强健我偏衰。極知氣味無甘壞。深愧文章判敏遲。萍水再逢眞不偶。葱山一醉亦云奇。詞垣衆望推高手。何待楊公說項斯。</text>
<title>暎水樓。次海判韵。兼示廵使。</title>,<text>翠壁淸流暎畫樓。金陵佳麗冠西州。客中偶爾成佳會。忙裡何由得暫留。棠茇政成無鞅掌。蓉堂務歇有遨頭。一時聚散那須說。且酌官醪緩別愁。其二倦客筋骸老更殘。年年遠役飽辛酸。頻逢勝境難謀醉。乍接親朋未展歡。伯氣已消悲鵠嶺。殤魂猶哭吊豬灘。金陵又作怱怱別。收取詩篇馬上看。</text>
<title>暎水樓臨別。與李廵使久叔，李通判汝楫，金延慰益卿。聯句。益卿。卽金延慰克謙。歸路。拜北靑府使。故落句云云。</title>,<text>江城疊鼓送華輈。槐柳繁陰擁小樓。汝楫 春去尙餘花照眼。客來贏得雪盈頭。年 衣冠合席纔歡意。珂馬臨途又別愁。久叔 他日玆遊眞不易。况吾行色向邊州。益卿</text>
<title>長湍途中</title>,<text>匝月關河返使車。臨湍百里卽京華。雲端突兀瞻三角。遠客情懷似到家。</text>
<title>臨津舟中。贈花石亭主人李濟而。綄</title>,<text>連年遠役換顚毛。來往臨津七八遭。花石故人閑倚棹。問余何事獨賢勞。其二舟航車馬兩難停。咫尺臨臯阻小亭。多羨主人閑趣足。脫巾終日臥風欞。</text>
<title>次申養直韵</title>,<text>坡山舘裏喜連床。槐柳陰濃夏日長。躍馬橫金徒自苦。羨君閑邑睡爲鄕。</text>
<title>館所與吳館伴保卿聯句 入京後。戶判李公台佐。有親病命。余代行都監堂上。</title>,<text>忽漫華筵別恨生。送君今日又西行。保 官非劇地身偏瘁。客異皇華儐豈榮。年 沙峴馬驕占路便。浿亭鸎滑攬詩淸。保 欲知灣塞相思處。池閣新題照眼明。年</text>
<title>館所端午日雨中。金子直尹仲和 淳 適至。與保卿。聯句。</title>,<text>鶴浦薇郊寄野情。偶然簪組役浮生。仲和 明朝關塞有行色。大年 何日江樓聽雨聲。南畒麥應新吐穗。保卿 北園榴亦始含英。年 一身憂責公無奈。愧我遲回負耦畊。和</text>
<title>又與聯句</title>,<text>過樓微雨忽斜陽。仲和 深樹輕陰送晩凉。年 儐館乍閑投客轄。保 使槎初返索詩囊。子直 樽蒲泛綠知佳節。保 宮扇含風拜寵光。年 十丈塵中難此會。和 支頤山色滿匡床。直</text>
<title>儐舘。與李尙書尙輔，吳舘伴保卿。聯句。</title>,<text>公餘吟眺乍憑欄。佳友聯翩賭一歡。保 驛路連天明日去。灣遊如夢百篇看。尙輔 衰年車馬身全倦。弱國金繒力已殫。年 三渡浿江君莫憚。時危宜竭寸心丹。保</text>
<title>將以伴送又西行。李判書子始，鄭應敎舜年。卜會話于弊廬。拈韵各賦。</title>,<text>詩情無復一分豪。誰道優閑是水曹。學士文章窮處進。尙書標望老來高。交期末路憐同趣。王事衰齡任獨勞。待得使軺東返日。好修初服隱江臯。</text>
<title>將以伴送使。又西下。叔良，士珍，明仲，伯修，聖集，汝思，子直，汝儒來訪餞別。柳晦之 弼垣 追至。仍與聯句。</title>,<text>星軺明日出邊城。多荷諸公爲餞行。年 原隰皇華非故事。江山物色又前程。叔良 正當天地流金節。乍輟星辰曳履聲。士珍 灘墅晴沙違伴鶴。陽關濃柳慣聽鸎。明仲 㫌麾鼓角灣州鎭。歌舞樓臺浿水營。伯修 休把姸詞傳妓譜。勉將威望慴夷情。聖集 時危政急籌邊畧。身瘁寧忘報國誠。汝思 朋席淸樽迎復送。驛亭明月缺還盈。子直 離情欲說襟期照。晦之 詩意方豪筆勢橫。汝儒 竣事東還知不遠。擬携諸弟候松京。趾彬</text>
<title>西郊臨別。與尙輔，子始，士珍。聯句。</title>,<text>都門供帳送行軺。尙輔 頻出龍灣不憚遙。年 五月炎風妨病渴。珍 三旬驛路困塵囂。始 相看白髮心猶壯。輔 却撫靑萍膽欲消。年 去對練光亭上客。珍 也應回憶此河橋。始</text>
<title>任承旨 舜元 輓</title>,<text>誰之不若不公卿。薪積同朝惜老成。守靜肎循今世態。持廉無愧故家聲。銀臺聽漏知全倦。玉節觀風未足榮。關外忽驚哀訃至。屋樑殘月淚邊明。其二坦蕩襟懷儘好人。毛皮掇盡見天眞。平生不藉推兼輓。時議咸嗟屈未伸。南陌乍逢仍作訣。東湖勝迹揔成陳。遯窩逝後猶餘涕。今爲公亡更濕巾。其三曾爲郞屬復爲僚。多荷明公眷待饒。人事豈知違哭寢。王程今復値乘軺。二難名位無高下。諸謝風流並寂寥。題輓却思曾贐語。吾行適槖駞橋。</text>
<title>金僉樞 廷圭 挽</title>,<text>霽翁經術闢緇帷。千眼開來百祿宜。襲訓家庭穪令嗣。揚名臺閣有佳兒。淸朝恩例紆緋玉。暮境閑情托酒棋。存沒順寧無復憾。郭南歸櫬只堪悲。</text>
<title>麗祖陵</title>,<text>晨出午正門。遙望麗祖陵。岡巒紛拱揖。龍乕互奔騰。山川自今古。人事有廢興。松檟半摧折。風雨日侵凌。孱孫缺洒掃。牧竪恣攀登。行人駐㫌節。俯仰悲不勝。聞昔定鼎初。卜兆由神僧。本期千萬禩。子孫長繼承。如何五百載。金火遽相乘。國祚有時盡。功烈永世穪。吾王念舊德。置官謹嘗烝。所嗟歲年久。象設多頹崩。宋朝治錢塚。故事尙可徵。矧玆統三功。百世誰爭能。小臣陳此義。廢闕要修增。溫音卽賜可。聖衷深所矜。古禮重三恪。䂓模豈不弘。凡此守土臣。虔恭以爲恒。</text>
<title>靑石洞</title>,<text>驅車歷長途。弭節憇深洞。雲木欝千章。谷鳥時一哢。幽事足怡悅。客意轉倥偬。衰軀困征邁。比歲仍儐送。虜使急徵求。國計誠哀痛。咆喝日益肆。義理誰得諷。空馳四國牡。永愧千仞鳳。飽更跋涉苦。長結江湖夢。歸日盤谷墅。好開麥酒甕。</text>
<title>廻瀾石 金川</title>,<text>華旆戾金陵。朱樓壓空碧。川光拖素練。石色排翠壁。喬林蔭簷楹。爽籟生几席。於焉濯盛熱。足以娛佳客。許魏昔來遊。筆翰留勝迹。淸名動海邦。百代頌氷檗。仙槎邈難追。舊物餘片石。吾人生苦晩。萬事今非昔。羯狗與同行。鳳麟那復覿。悲吟匪風詩。慷慨淚盈臆。</text>
<title>猪灘</title>,<text>金川郡五里。有水名猪灘。灘水深且黑。殺氣當夏寒。緬昔甲子歲。逆竪肆暴殘。桓桓李防禦。慷慨奮忠肝。力盡氣彌勵。身喪名則完。猿鶴與沙虫。寃氛猶欝蟠。惟有七忠碑。赫赫萬代看。</text>
<title>壯節祠</title>,<text>壯節昔捐軀。胙土卽東陽。至今太白城。鐵像儼在堂。土人嚴享祀。旱潦事祈禳。彌甥一登拜。夙夕追慕長。往年出嶺藩。祠屋在其鄕。桐山古戰地。顧瞻增惋傷。無怠與智妙。故老傳說詳。建閣護豊碑。操文薦一觴。噫公殉國烈。百代有耿光。况余是後裔。雖遠敢忽忘。今來過此城。五月草樹荒。王程太倉卒。不暇奠椒漿。弱國近多艱。殷憂方未央。安得公忠智。談笑靖東方。</text>
<title>葱秀山</title>,<text>朝發東陽駕。午投葱秀飯。蒼屛案前立。玉溜巖間噴。征途乍怡顔。吟眺足解悶。皇華跡已非。志士能無恨。雲岡詞語妙。蘭堣筆勢健。當時儐使榮。儒者同所願。如何我生晩。値此華夏溷。不覩威儀盛。坐被徵求困。胡風固貪黷。此客最頑鈍。侏離恣叫喝。泯默懷憤懣。浮榮只自辱。獨賢非敢怨。歸歟幹公事。浩然决遐遯。</text>
<title>葱秀途中。見朝紙。聖上悶旱。避殿求言。流釋罪謫。禱雨郊壇。而雨意尙邈然。不勝憂悶。謹述微忱。錄奉海伯節下。</title>,<text>大業祖宗遺。洪圖我后纘。陽德屬隆亨。正道載平坦。人情方胥悅。天怒庶無癉。如何荐歲飢。又見彌月旱。凄風吹更急。密雲屯復散。三農擧告病。四野同被熯。麥秀詎成宲。禾縮未抽稈。芒種忽已過。秧揷亦云罕。客使又相續。徵求浩無筭。民生困涸鱗。國勢危累卵。宸居不遑寧。祈禳敢容緩。天廚損釘餖。御樂輟絃管。責躬布絲綸。求助藹誠欵。衆謫悉䟽遣。輕囚卽蔽斷。郊坍秉圭璧。露禱却扇傘。天人理不僭。感應語非誕。懸知上帝仁。鞭起老龍懶。不日下霶沛。膏澤遍町疃。微臣遠京闕。關路忝儐伴。憂時覺身瘁。救灾慚識短。恒陽豈天道。彼月必滿。</text>
<title>濠上亭舊址</title>,<text>昔來海西路。一登濠上亭。維時屬初夏。綠陰覆前庭。魚游近可數。鸎語嬌滿聽。吟眺有餘情。夢想猶淸冷。溪山尙不改。歲月曾幾經。名區被水嚙。舊遊如夢醒。連年走炎埃。每到思風欞。遺墟久益荒。水樹空復靑。誰能復舊觀。用以娛使星。</text>
<title>次海伯韵</title>,<text>何心携酒說風流。對月猶多悶旱愁。直待桑林甘霔下。相將賀盞勸兼酬。</text>
<title>劍水</title>,<text>朝日發龍泉。亭午到劍水。荒村不百家。野館幾盡毁。蕭條三邑宰。出候數百里。官民力俱盡。何以供行李。魚腥易爛敗。盤饌只雞豕。傍人訝太簡。而我反嫌侈。公儲旣云竭。虜求又無已。顧乏裕國策。實深素餐恥。吾王悶亢旱。貶膳亦久矣。忍將口腹累。甘爲識者鄙。</text>
<title>次雲谷李尙書尙輔戱贈鳳城少妓韵</title>,<text>半吐松間月。淸光不可親。停盃曾一問。聞有謫仙人。</text>
<title>洞仙嶺。次海伯韵。</title>,<text>千盤嶺路入天開。萬仞孤城壓海隈。兩歲五行眞自恠。却憐三度伴君來。</text>
<title>洞仙嶺</title>,<text>西行四五日。始得一大嶺。嶺勢拔地䧺。棧路入天永。盤回餘百折。高處絶人境。穹林互蔽日。五月氣尙冷。山深多猛獸。往往見機穽。肩輿費攀躋。車馬盡謝屛。僕夫行䝱息。口渴乏泉井。前瞻定方城。峯峻銜落景。西邊海色騰。巨洋名絶影。襟帶儘壯固。控扼足備警。泥丸誠一試。邊圉可永靜。吾衰且獨賢。一節猶自秉。粗聞飮氷義。敢辭叱馭騁。時憂與國計。泯默心耿耿。</text>
<title>月波樓</title>,<text>西來鮮勝境。月波最爽豁。飛甍聳層城。危檻壓空闊。大野極平曠。群山遙點綴。江水綠泯泯。游鯈時潑潑。行人屬飮氷。乍憇思濯熱。流雲挾飛廉。快雨駈旱魃。四野頓光色。百穀可蘇活。仰念宸憂釋。俯想民情悅。憶陪吾伯氏。登玆醉一日。流光逝波迅。至痛荊樹折。餘生但涕淚。舊迹增忉怛。惟與李按使。酒賦欣不輟。王程不可滯。又惜明朝別。</text>
<title>路中得雨。喜甚却賦。錄呈海伯節下。</title>,<text>明王責己禱先農。上帝垂仁謫懶龍。乍覺雲陰迷八表。俄看雨色遍千峯。今宵丙枕憂心緩。卽日西疇喜氣濃。銜命小臣遙獻賀。願將歌詠祝時雍。</text>
<title>月波樓口占。示海伯。</title>,<text>黃岡此會又如期。三度同來亦一奇。落日江山經雨好。炎天樓閣納凉宜。歡遊爛漫憐今夕。別意蒼茫和舊詩。明發㫌麾分去路。海雲關月各相思。</text>
<title>駒峴途中</title>,<text>身老方知世味酸。官高益覺宦情闌。連年四牡來駒峴。幾日孤舟返鶴灘。鬢爲添霜羞對鏡。脾因傷暑㥘臨餐。傍人莫說關西勝。着處繁華已飽看。</text>
<title>駒峴</title>,<text>駒峴本小峴。地形無足奇。特以界兩西。遂得穪大逵。冠盖紛絡繹。商賈競奔馳。一日千萬人。穰穰皆歷玆。所以名最著。遠邇無不知。何恨僻隩鄕。勝境人罕窺。縱有佳山水。圖志多見遺。因玆反隅觀。人事亦如斯。寒遠世所忽。聲實不見施。權要衆共趨。名譽自相隨。那將地隱顯。强分人智痴。如欲事綜核。試看吾此詩。</text>
<title>黃岡別後。次海伯寄示韵。</title>,<text>我馬西馳君馬東。驛亭終日雨兼風。年年每到黃岡別。樓月江波夢想中。</text>
<title>又占一律寄海伯</title>,<text>江城判袂杳前期。驛路傳筒覺更奇。塞國星軺吾且病。天官藻鏡子眞宜。洛中會面知何日。關外開懷賴此詩。多少樓臺連浿薩。每逢佳處輒相思。</text>
<title>途中。又寄海伯。</title>,<text>海路方持節。徵書不及瓜。通才優剸理。雅望合淸華。王事寒兼暑。民憂國視家。東曹須藻鑑。休戀北山霞。</text>
<title>謝永柔金進士 台鼎 餽櫻桃</title>,<text>赤日黃埃道路難。腥魚敗肉不堪餐。筠籠萬顆蘇人肺。那羨金莖露一盤。</text>
<title>途中。次扇面諸公聯句韵。</title>,<text>王事西關又使軺。頻來未覺鴨江遙。行時埃壒連天暗。宿處侏離竟夜囂。弱國百年無上策。衰翁五月㥘中消。日邊親友音書斷。天末回頭戀洛橋。</text>
<title>嘉山郡</title>,<text>峻嶺參雲起。依林有郡衙。纔經二江水。便歷九坡陀。邑弊供支窘。民貧賦役多。靈泉堪沃渴。似欲慰煩痾。</text>
<title>定州松栢堂</title>,<text>四旬三到定州城。誰意衰年有此行。驛路片時方歇馬。山樓五月乍聞鸎。杯觴詎緩憂時念。鐃吹偏驚出塞聲。西土旱蝗今轉甚。廟謨何以濟蒼生。</text>
<title>螳蛾嶺</title>,<text>比歲仍窮塞。衰齡且宿痾。炎天馳駟馬。亭午到螳蛾。井渴霑喉少。埃浮眯眼多。王程敢言苦。勞者但能歌。</text>
<title>雲興富人</title>,<text>雲興有富人。姓金名振建。言貌去矯餙。爲人極謹愿。行年七十七。精力猶康健。列屋亘一洞。儲粟動千萬。盡力事畊稼。末利恥賈販。人或有丐貸。曾不置契券。尋常戒親屬。骨肉無胥遠。諸房一室萃。百口同卓飯。誠心篤親愛。擧族無飢困。多財仍能施。爲富人不怨。張公書百忍。薛包取荒頓。衰俗見此事。良足警頑鈍。我欲白于朝。用爲方來勸。</text>
<title>追次鄭襄武公 鳳壽 諡宴韵</title>,<text>記昔己丑首春。鐵山鄭君文祖。奉襄武公神主。迎諡于京都。不佞時以吏曹正郞。手書敎旨。仍又宣恩。鄭宣川悏。有詩歌其事。諸公和者甚衆。屬不佞和之。會有病不果。今以伴送之役。過是府。則鄭氏諸孫。更申前請。故走筆錄副。以謝前慢。龍骨當年却虜兵。鄭公忠力卽干城。平居落落懷奇志。亂後堂堂擅大名。河北列州皆得保。山西諸將孰能京。至今邊塞思頗牧。氛祲中原幾日淸。其二臨危慷慨獨提兵。功在龍州一髮城。聖祖舊褒元峻秩。太常新諡亦嘉名。鄕閭棹楔光邊土。宴席金貂耀上京。憶忝天官頒紫誥。表忠殊典際時淸。</text>
<title>次西伯寫懷韵</title>,<text>默誦陶潛歸去來。江湖端合着踈才。吾今匪分登廊廟。兒亦承恩入省臺。義取地山心轉小。身疲道路鬢全摧。東灘晩計期無負。沙鳥淵魚兩不猜。</text>
<title>凝香堂。次板上韵。</title>,<text>誰變江爲酒。添吾白玉甁。連年出塞曲。當夏統軍亭。行役憐頭皓。功名愧汗靑。時憂與羇抱。爛醉不須醒。</text>
<title>題龜城妓如見月扇面。用角里韵。妓。卽白門堂兄所眄。</title>,<text>鴨水行人滯。龜城歌妓來。謝堂春草沒。相對一悲哉。</text>
<title>客行今日。當渡江。因雨不果發。吾輩廻期漸退。悶欝不可堪。偶吟一律。要和。</title>,<text>客使今猶滯。吾歸漸覺遲。途中消一月。灣上住多時。好雨還如戱。愁人坐似痴。仍憐龜朔窘。何力給供支。其二使事三旬久。行期八九違。今朝天又雨。何日我當歸。儲蓄公私竭。犇馳吏卒饑。田疇有膏澤。差足慰宵衣。</text>
<title>寄內</title>,<text>室家安穩否。遠別久關情。善病猶偕老。雖貧亦自榮。吾叨三館貴。兒玷兩司淸。萬事宜知足。歸田可饁耕。</text>
<title>苦憶</title>,<text>苦憶吾廬好。圖書揷架多。兒能勤講討。孫亦解吟哦。蘭玉誰爭此。籯金不願他。別來時月久。天末意如何。其二苦憶吾廬好。園林占地寬。賓朋多勝集。棋酒盡淸歡。芍藥開盈砌。櫻桃摘滿盤。遙知今日雨。新竹長千竿。其三苦憶灘樓好。江湖滿目寬。願抛浮世事。歸辦暮年歡。有作脩思穎。無爭愿樂盤。深知萬鍾祿。不及一絲竿。</text>
<title>六月初一日將歸。志喜。用前韵。</title>,<text>客路今當復。羈懷稍覺寬。不因多日滯。那有此時歡。快馹方催駕。腥魚已輟盤。城頭吹畫角。朝旭上三竿。其二預想田園樂。翻敎客意寬。簪纓身外謝。子女眼前歡。大麥新宜飯。浮瓜更上盤。灘頭有釣石。料理舊漁竿。其三病憐藥力少。瘦覺帶圍寬。冠盖何多苦。琴歌亦尠歡。歸同籠鳥奮。行學磨驢盤。默坐憂民國。時危百尺竿。其四一日愁堪老。三杯好自寬。物情窮則變。人事戚仍懽。涉浿江如練。歸灘月似盤。邊風淸暑氣。獵獵動㫌竿。其五塞國孤城逈。胡天萬里寬。名亭元選勝。遠客强爲歡。避暑千鍾酒。堆氷五月盤。行期愁滯雨。數起視風竿。其六不到關山遠。安知境界寬。一樽亭上飮。三日客中歡。氷水調金盌。銀絲薦玉盤。歸鞍侵暝色。江雨濕雕竿。其七 憶灘廬片舸江光凈。高齋野望寬。一身忘寵辱。萬事任悲歡。靜愛蓬蒿逕。貧甘苜蓿盤。梅公不解事。拙宦歎鮎竿。其八久懷長往計。常慕碩人寬。不辱眞良貴。無憂卽至歡。禽魚堪結社。藜藿足充盤。莫問吾生事。烟波籊籊竿。</text>
<title>旱蝗</title>,<text>旱甚蝗兼熾。民憂劇萬端。君王方輟樂。臣子敢求歡。妓席停歌舞。官廚貶膳餐。時危慚厚祿。無策濟艱難。</text>
<title>喜雨</title>,<text>聞說京師旱。郊壇禱祝勤。一宵方大霈。千里忽同雲。慰彼三農望。看他百姓欣。微臣適留滯。志喜鴨江墳。</text>
<title>自龍灣復路</title>,<text>西來幾日滯天涯。馬首纔東若到家。兩歲三行能不病。百憂雙鬢已成華。江風乍起生輕浪。塞雨初收散晩霞。遙想故園幽事足。小階應發紫薇花。</text>
<title>所串舘。次角里韵。</title>,<text>笑別三江水。初廻四牡車。驛程元蕩蕩。公舘又渠渠。使事纔完了。羈憂頓豁如。歸歟謝簪紱。吾自臥吾廬。</text>
<title>古津江</title>,<text>去歲銜綸命。驅馳到此邦。誰知今雨客。又到古津江。弱國憂皮幣。長途厭旆幢。欲歌勞者事。悲惋不成腔。</text>
<title>龍川途中</title>,<text>今朝送客始言旋。三昧居然謝縛纏。奇似化仙昇白日。快如披霧覩靑天。高雲過雨魂先爽。翠壁淸流興更牽。行止自由尤可喜。促裝明曉過宣川。</text>
<title>聽流堂。次廵相韵。</title>,<text>恠底新川天一涯。樓居瀟洒似仙家。林間壁色流雲氣。雨後川光漾日華。世外豈無佳水石。客中難得此烟霞。年年吟賞還餘恨。不見方春爛熳花。</text>
<title>次李督郵韵</title>,<text>盛夏邊城暑氣微。喬林凉籟散烟霏。七旬原隰駈馳遍。千里封疆領畧歸。薄暮烏鴉拖日去。新晴鸛鶴近天飛。京華一望音書闊。又見關山片月輝。</text>
<title>踰磨屹嶺 雲暗山城。在鐵山。</title>,<text>霖雨夜方霽。行人晨戒程。天明踰小嶺。雲暗見孤城。一士三邊重。雙忠百代名。時危正如此。慷慨憶豪英。一士。指鄭襄武公。公卽土人。雙忠祠。祀李希勣，李元禎兩人。</text>
<title>題金碧潼 礪器 遺事後</title>,<text>襄武眞名將。同時有碧潼。國朝培養厚。臨亂見精忠。</text>
<title>鐵山雙忠祠 李希勣，李元禎。高麗高宗時人。</title>,<text>廵遠曾雙廟。東方又二忠。精靈知不沫。百代想英風。</text>
<title>李督郵士常。曾拜泰川時。以其先君子孝行贈職事。要余一言論述。而會卒卒未遑。迄今耿耿在中。今李君又申前托。盛意不可孤。走筆得四十一句。以塞其勤索。</title>,<text>吾黨李斯文。一日造余言。我宗系遼山。先代頗騰鶱。後世雖不振。孝友乃所敦。高祖値昏亂。解官歸鄕園。曾祖著至行。薦剡及丘樊。守志謝祿仕。毓祉貽子孫。大父世濟美。肱積堪並論。榮贈水曹郞。亦足賁九原。洎乎吾先子。至性天所根。兒時已能孝。竭誠奉晨昏。苟能得一味。輒先遺二尊。出告入必面。夏凊冬則溫。負米學仲由。養口羞曾元。辛勤事漁獵。甘毳兼杯樽。侍疾罔或懈。居喪如事存。貧猶謹祀饗。躬必供藻蘩。一念痛孤露。同室奉元昆。平居共寢興。至樂在箎塤。寒煖視衣被。朝夕調盤飧。訓誨又不怠。學徒亦云繁。賢行有如此。埋沒詎非寃。聲光日寢遠。懿範人不諼。藩臣上其事。潛德徹天門。有司勤覆奏。貤秩卽㙜垣。持憲五品官。庶慰沉淪魂。適値喪餘日。荷此褒異恩。哀感貫幽明。有淚如瀾翻。孤生起蓬蓽。朝例廁𪆽鵷。星郞會出宰。泰州近鄕村。輝煌晝錦衣。皁盖擁朱旛。扶奉大夫人。鶴髮耀魚軒。過家因上塚。隣里競趍奔。華誥照泉塗。主恩等乾坤。餘生死無憾。一事尙公煩。幽光倘表章。隻字重璵璠。君言聽未了。我淚已成痕。嗟玆累代美。乃在百行源。宜其餘慶遠。後承昌且蕃。吾生祿不洎。樹停風自掀。每聞人孝親。嗚咽獨悲呑。作詩勸方來。要令民德惇。</text>
<title>定州。次角里韵。</title>,<text>形勝重關外。官居孔道邊。魚鹽近齊海。粳稻似吳田。樓閣繁華擅。城池控扼專。西民方困極。王澤佇遐宣。</text>
<title>納淸亭。次角里韵。</title>,<text>途中得佳境。水上有名亭。野色漫漫碧。山容淡淡靑。客愁今日緩。病渴暫時醒。徒御還催去。驅車到曉星。</text>
<title>到嘉平。廵使之西谷祠宇。不得相面。悵甚却賦。</title>,<text>君向儒宮去。吾投客舘來。明朝仍判袂。此地阻含盃。只益離愁苦。空勞望眼擡。惟應百祥月。同賞好樓臺。</text>
<title>嘉平舘。次韵。贈李督郵。</title>,<text>薩水舟中望。香山天際靑。仙緣猶自淺。塵夢幾時醒。使者三庚熱。郵官四絶亭。征途仍此別。雙鬢益星星。</text>
<title>次角里韵</title>,<text>默數龍灣六往還。衰年道路飽辛酸。王靈曁遠終須濟。使事難平亦粗完。異日徵求應轉甚。此時財力已全殫。公行入奏知非晩。西顧宸憂可得寬。其二老去端宜納祿還。年來世味飯醎酸。山中桂樹須眞隱。江上茅廬亦苟完。晩節身名思自保。衰齡精力覺全殫。東門一出渾閑境。無限烟波滿目寬。</text>
<title>安陵口占。示角里。</title>,<text>邊頭三日雨成霖。聞說京師旱至今。坐想九重憂未已。百祥明月廢登臨。</text>
<title>次角里韵</title>,<text>淸江日暮雨初收。畫角紅旗引彩舟。極浦潮聲侵古郭。遙山爽氣入高樓。莫言原隰驅馳苦。且辦關河爛熳遊。堪笑人情不知足。蹔時分路亦生愁。</text>
<title>題成川妓扇。示絳仙主人。</title>,<text>遍遊關塞千餘里。孤負巫山十二峯。惆悵仙樓不可見。楚天雲雨鎖重重。</text>
<title>謝成川使君崔仲潤 昌演</title>,<text>來時猶憶去時逢。回望巫山杳碧峯。聞道仙區餘百里。不堪雲樹隔千重。其二楚峽尋眞負宿心。塵埃奔走到如今。遨頭閑興眞堪羨。明月仙樓夜夜臨。</text>
<title>次徐平甫韵。贈順安宰趙士昂。</title>,<text>關塞今三到。王程任獨賢。故人頻挽住。玆會復團圓。爽籟生華閣。淸樽醉綺筵。浿江佳約在。歸騎可能聯。其二細聽居民頌。深知太守賢。䂓模咸得正。欠缺一皆圓。已築崇儒室。兼開養老筵。千秋循吏傳。覇遂可同聯。</text>
<title>次金上舍 台鼎 韵</title>,<text>飽喫長途萬斛塵。朅來關塞幾經旬。不愁客裡開懷少。頗喜天涯會面頻。意氣却憐靑眼舊。交情肯作白頭新。窮廬苦况君休說。老木時逢雨露春。其二關河使節此重回。羈抱逢人得暫開。肅舘向來情話穩。浿江今夕別愁催。知君有氣堪衝斗。愧我無能猥踐台。聞說朝廷方急士。不應蓬蓽老高才。杜詩尙書踐台斗。</text>
<title>練光亭滯雨。待廵使。次韵口占。時廵使。自肅川。由咸從來。</title>,<text>江城雨色掩千峯。滿目雲烟淡復濃。坐待輶軒乘夕至。畫樓樽酒一從容。</text>
<title>次角里韵</title>,<text>練光成信宿。如在水仙家。良夜斟官酒。平朝整使車。往來頭擺雪。離合手摶沙。乍別頻回顧。烟波杳渚涯。</text>
<title>次寄朱生 輝肇</title>,<text>披來詩札挹餘薰。堪恨平生未見君。今日溪堂餘水月。當時門客散烟雲。每憐賢士空懷寶。剛喜佳郞更好文。空谷無由尋白屋。名樓獨媿醉紅裙。其二谷裏幽蘭自播薰。盛名今已徹吾君。朝廷會有旁招日。莫道山中悅白雲。</text>
<title>次贈朱生 雲翼</title>,<text>只喜風襟合。休言使轄尊。連年來勝地。暇日對芳樽。詩禮新知樂。源流舊學門。西遊得佳士。何事不君恩。</text>
<title>到黃岡。次謝海西新伯宋君集寄示之作。</title>,<text>涉幾江湖陟幾岡。吾行纔到海西鄕。宦情已覺衰年倦。習氣全無少日狂。藩節乍臨聞惠化。郵筒忽枉見詩章。三農競賀隨車雨。已有歡謠遍一方。</text>
<title>六月八日。志感。</title>,<text>南營西甸去來忙。憶哭先王小大祥。今歲浿江逢此日。白頭沾灑望雲鄕。</text>
<title>六月九日。又書。</title>,<text>前年今日到黃州。此歲那知復此遊。不識明年又何處。竹樓遺記使人愁。</text>
<title>黃州客舍</title>,<text>池蛙閣閣苦無停。簷蝠交飛壁蝎靑。今夜更思前夜好。滿江風月練光亭。</text>
<title>黃州題贈鐵山營吏趙萬廈</title>,<text>我出關河爾輒隨。炎埃道路共驅馳。今朝却到黃岡別。不識何時更後期。六月九日。黃州途中。聞素軒兄訃。故此後無所作。</text>
<title>灘舍。次趾兒韵。</title>,<text>殘年棲息卽郊扉。耕有菑畬釣有磯。萬事無營惟合退。一身多病早知歸。何心范蠡治金貨。本分張良是布衣。從此丘園安淡泊。雅懷元不戀輕肥。</text>
<title>對菊花。新榜進士數十人續至。次人韵。</title>,<text>臥對寒天老圃花。新蓮朶朶影交加。詩朋更有東南美。一笑題詩到日斜。</text>
<title>送黃晉州 燦</title>,<text>梁州治化口成碑。方伯先褒御史隨。理劇正須循吏手。掄才實荷聖君知。頭流瘴癘今穪少。矗石江山古擅奇。况有筍魚供二老。世間榮孝似公誰。</text>
<title>演初上人自梁川通度寺千里來訪。其情至厚。口占一律。以贈其行。</title>,<text>三旬臥病忽逢師。枕上欣然爲賦詩。歸去莫忘今日會。西園秋晩菊花時。其二病謝朝中友。誰尋谷裏家。一筇僧有信。千里路非遐。夜月鴻流響。霜風菊吐花。秋懷與別恨。明日各天涯。</text>
<title>贈磧川寺普信上人</title>,<text>枕席長淹病。輪蹄罕到家。深秋搔白髮。淺酌對黃花。解職身方靜。看書趣更加。高僧適又至。閑話揔烟霞。</text>
<title>又贈普信師</title>,<text>纔別初師又信師。病中連日强題詩。華山寺裏燒香夜。能憶西園對話時。</text>
<title>寄淸道李使君伯卲</title>,<text>嶺海流遷問幾年。時淸猶復苦迍邅。甘爲墨綬銅章吏。厭却靑綾玉署仙。華岳山高疑漢峀。雲門寺古有羅田。逋詩付與初師去。此是謙齋所愛禪。</text>
<title>次李晦仲韵</title>,<text>聞君今又讓孫山。垂老嗟跎作苦顔。遙想郭東吟病處。秋峯蕭瑟暮雲頑。</text>
<title>贈內從尹汝必 東柱 歸覲金山謫中</title>,<text>三忠遺緖近陵遲。二妙同年事絶奇。榮慶一門那易覩。家聲百載未全衰。行隨北鴈初賓後。喜溢南梅欲發時。老舅湘潭垂七袠。弧辰千里倍相思。</text>
<title>鄭承旨 栻 大夫人輓</title>,<text>眼看喬梓並魁科。歡慶悲哀閱亦多。厭世只思歸我室。隨孫聊復赴官衙。南烹乍享專城養。西景翻成叩缶歌。陶侃舊賓今獨在。蟾江餘淚更滂沱。</text>
<title>寄澤軒</title>,<text>昨日西園飮。梅前有幾詩。吾家亦春信。可能賞南枝。</text>
<title>題澤軒梅閤</title>,<text>至日陽初動。梅花早占春。金吾夜無事。銀燭醉留人。淡影看逾好。淸香嗅更頻。仍兼鄭虔畫。開閤賞心新。</text>
<title>謹次舅氏謫中。次昔年金海酬唱韵寄示之作。</title>,<text>金山佳會似湓城。小弟新恩詑此行。千里少寬孤客抱。卅年重續舊詩成。梅花破臈勞相憶。栢葉迎春阻共傾。解澤幾時沾楚澤。逢公却說久離情。其二健步移梅近臘時。寒窓孤坐對南枝。看渠倍憶湘潭老。細和天涯見寄詩。其三怊悵寒梅正發時。書成兼寄一花枝。相思不恨山川隔。尙喜郵筒有好詩。</text>
<title>走次石村李元基 構 韵</title>,<text>休官謝病卧深村。世事紛紜不欲云。梧几乍憑眞喪我。梅花初發忽疑君。重城詎隔情紆軫。一札深知意懇懃。待得靑門東出日。松溪水石與平分。</text>
<title>夜與曺鳴仲 夏鍾 會話舍仲宅。燈下走草要和。</title>,<text>小屋山深處。親朋月到時。相逢且杯酒。一笑共襟期。逸韵東陽詠。奇才子建詩。梅花看欲發。後會莫須遅。其二劇地奔忙日。良宵晤語時。故人多好意。新月是佳期。貧亦能謀酒。衰猶不廢詩。求羊三逕樂。還往莫敎遅。</text>
<title>仲氏宅。夜逢任平仲 詮，姜季泉。小酌口呼。送趾兒。往營峽舍。</title>,<text>新梅吐萼燭交華。二客相逢興更加。石逕山村開積雪。紙窓爐火煖流霞。朋情戴笠乘車地。友愛長衾大枕家。浮世百憂都撥盡。一宵淸話也堪誇。其二吾今隆顯爾淸華。萬事人間奚復加。倦迹朝中淹日月。歸心峽裏夢烟霞。園丁釣叟堪成社。豚柵鷄塒好理家。暮境丹丘閑趣足。向來榮祿不須誇。其三江湖歸興不禁長。世念如灰鬢似霜。吾老久思塵外境。汝行須覔峽中庄。灘亭縱好非深谷。藍墅雖佳亦遠鄕。擇地經營眞得計。恐從閑處役心忙。其四西郭幽居趣味長。寒梅傲雪竹凌霜。籯金未必能傳子。花石何須戒鬻庄。謝眺生涯山近宅。樂天身世酒爲鄕。良宵與客吟千首。此事穪閑亦覺忙。</text>
<title>次紫極宮韵 太白，子瞻。俱四十九歲作此詩。故余感而和之。</title>,<text>山居無長物。所有惟梅竹。高標凜自持。淸香藹可掬。寒天傲雪霜。豈云松栢獨。晩節貴得保。暮境須歸宿。有志便可就。不疑又何卜。余年四十九。迷塗宜早復。高車與駟馬。自古多傾覆。萬事不如歸。思之已爛熟。</text>
<title>次謝朴士度</title>,<text>城南棲息問如何。閱月不見相思多。弊衣一寒今如此。九食三旬亦任他。閑披書帙恣吟哢。深鎖衡門斷經過。淸篇頓覺慰離懷。快讀能令去沉痾。才堪軼古意自豪。生不成名頭已皤。嶔㟢蹤跡世誰奇。倜儻襟期吾獨知。揮斤斲堊心莫逆。戴笠乘車情豈移。浮生貴賤揔命耳。萬事成一視之。自慚踈慵廁廊庙。焉有訏謨贊雍煕。官尊祿厚也不穪。形役神疲良足悲。久矣卜居依江岸。行且投簪謝朝儀。全家欲作鹿門隱。晩歲惟吟陶令辭。雌黃是非勿掛口。耕釣琴棋庶無咎。殘年定筭我已了。這般幽致君知否。甕底新醅可醉倒。閤裏寒梅堪折取。塤箎至樂有吾兄。觴詠淸歡須卬友。雙魚三曆與二筆。寄謝兼呈詩一首。</text>
<title>洪咸陽 禹采 輓</title>,<text>昂霄志氣竟泥塗。老向炎方綰郡符。宦迹共嗟棲枳棘。科名堪惜失桑楡。三年卧閤仍多病。千里扶輀只一孤。生谷舊遊餘幾許。當時最少雪盈顱。</text>
<title>賞梅</title>,<text>甕有新醅釀。盆看早發花。千山氷雪裏。一室獨陽和。</text>
<title>送李仁老 德壽 赴杆城郡</title>,<text>溪上門徒半已稀。神交爾我兩無違。相期老境同心事。莫問兒曹妄是非。傲吏功名從寂寂。衰年離別覺依依。東溟壯觀恢奇氣。長得詩家一格歸。其二東郡仙區絶世寰。專城况復慰慈顔。文章早已追臯澤。吏隱今能管海山。銅印不辭關嶺遠。玉堂那及澗亭閑。先朝信史嗟難就。完了編摩待爾還。崔東臯，李澤堂。並爲杆城守郡有淸澗亭。</text>
<title>韓監司 世良 輓</title>,<text>昂藏氣貌鐵心肝。天地純剛稟得完。鼎鑊豈能移我操。宗祊終亦賴公安。汲生直節今還見。楊老忠言古所難。一鶚橫秋嗟已矣。明廷莫試惠文冠。其二哄堂言笑憶周旋。深識公心老益堅。不有孤忠能貫日。那將隻手得擎天。藩維感激酬恩地。關嶺駈馳盡瘁年。滿眼亨衢先輟駕。流蘇白馬更堪憐。</text>
<title>趾兒梅閤次韵 時父子各貯梅。而翁梅着花甚少。兒梅頗繁。</title>,<text>梅自還魂豈待招。臈前春意十分饒。輕香乍襲開樽夕。踈影偏侵秉燭宵。韵士沖襟長得近。閑人步屧不辭遙。繁英滿樹兒休詑。那及翁家淡淡條。其二隣客何煩折簡招。閑時相訪興偏饒。正當臘盡春回日。坐到參橫月落宵。灞水騎驢無乃冷。山陰縱棹亦嫌遙。翁梅早發今全老。且看兒家爛熳條。其三花開客至若相招。一笑巡簷趣轉饒。踈影暗香眞絶品。狂吟爛醉卽良宵。淸詩水部那專美。勝境羅浮亦匪遙。莫把芳華論早晩。雪天均是傲寒條。</text>
<title>又次趾兒詠梅韵</title>,<text>翁兒各貯一梅査。次第春光上下家。早▣先衰憐我樹。方開向盛愛渠花。群英雜坐淸香襲。諸老題詩醉墨斜。不識孤山曾有此。詞垣勝事正堪誇。</text>
<title>堂兄大司憲夫人生日志感</title>,<text>久矣吾兄逝。㷀然老嫂存。稀年近八袠。愛日有三孫。慈竹逢春茂。靈萱度臘暄。從今至百歲。長奉壽醪樽。</text>
<title>贈察上人</title>,<text>寒梅一夜盡發。老釋三宿乃歸。人閑自無俗事。日晏不啓山扉。</text>
<title>仲氏生朝小集。口示座上諸益。</title>,<text>伯康貧且老。小酒壽新春。湛樂惟須弟。劬勞倍憶親。無兒還得嗣。卜宅幸成隣。歲歲玆辰會。相期座上人。</text>
<title>仲協宅。餞湖南伯權叔良。</title>,<text>白首相憐宦意闌。送君偏覺別離難。方嫌劇部非閑境。莫說䧺藩是好官。南國山川新化遍。西江魚鳥舊盟寒。邇來親友多湖嶺。對酒看花却鮮歡。</text>
<title>舅氏謫金山經年。因右相李公尙輔陳達。以三忠臣之孫。年至七十。聖上特命放釋。喜甚却賦。寄呈乞賜和。</title>,<text>鷄書一日下楓宸。楚澤經年召逐臣。早識聖君多曠蕩。亦緣賢相善開陳。損軀大節褒三祖。尙齒殊恩重七旬。只恐衰遅筋力盡。欲將何術答堯仁。</text>
<title>損窩崔左相 錫恒 輓</title>,<text>時憂如海浩難窮。康濟彌綸仰數公。今日又亡黃閣老。去年才哭素軒翁。輿情共歎民無祿。史筆應書相有終。欲識聖朝崇隱典。殯筵哀屈▣春宮。其二貞臣軆國罄丹忱。默察危機燕念深。獨叩天閽衝半夜。親扶日轂破群陰。當時樹立眞奇節。抵死勤勞亦苦心。滿目憂虞猶未已。澤民何處覔商霖。其三遅老忠勤國賴存。承家傑出兩賢孫。完名完節元齊美。耆社台垣並達尊。先輩凋零悲此世。後生依仰欲何門。十年不盡摧梁痛。重爲公亡拭淚痕。</text>
<title>舍人洞南晦隱曲水亭。次雲谷相公感舊韵。</title>,<text>徵君一去只空林。重到溪堂歲月深。舊伴獨餘兵部在。不堪追憶九人吟。其二寥落虗亭悵望頻。歸雲逝水解愁人。傷心舊日流觴處。猶似羣賢稧飮春。</text>
<title>李昌壽三加日。賀李士求 敏躋，李大來 泰躋。求和。</title>,<text>得有佳兒勝自生。奇才楊晏可齊名。行期乃祖家聲大。佇見吾兄宅相成。元服聳看三代禮。一堂歡洽兩翁情。留賓且莫煩投轄。好雨終朝不放晴。</text>
<title>送尹正叔之任沔川</title>,<text>今日方成衣錦還。向來官况足辛酸。松都縱好家鄕遠。栢府雖榮旅食艱。百里庭闈便孝養。一麾江海占淸閑。君行事事俱堪羨。少別何須作苦顔。</text>
<title>西江檢漕廻。到挹淸樓。口占。</title>,<text>舟前樓閣入雲霄。落日江山霽色遙。吟對白鷗閑把酒。世間煩惱一時消。</text>
<title>閏月初吉。與大司成李公士珍。入泮宮明倫堂。次李公韵。示諸生。</title>,<text>踈雨輕雷送晩陰。滿庭槐杏簇紳衿。周楨多士斯爲盛。湖學遺䂓倘可尋。且勉古人誠正法。莫忘吾輩作成心。韓公舊詑彈琴燕。此事千秋復見今。</text>
<title>將赴進宴廳撥忙。次卷中韵。</title>,<text>朝餐纔了又朝衣。公事相催不敢遅。報國心勞那易報。歸田熟計也難歸。簿書未有寬閑日。筋力殊非少壯時。坐想鶴灘新社好。綠江如染白鷗飛。</text>
<title>餞別江界李使君世卿 濟。次尹季成韵。贈之。</title>,<text>西郭年年餞酒開。別懷垂老若爲裁。今從漢塞分符去。才自商山製錦來。疆埸逈臨江水盡。㙜隍高壓磧雲堆。狄踰嶺外愁時月。應待情人寄隴梅。</text>
<title>次李仲協韵</title>,<text>金宮喜氣藹千門。吉日東朝薦上尊。別有詞臣歌聖孝。新翻一曲播梨園。其二日日趍衙未敢遲。衰年筋力詎能支。薇垣正待能言士。花月閑吟亦幾時。</text>
<title>金天安 天與 輓</title>,<text>名祖家風屬令孫。少時擩染卽儒門。分符郡邑流仁化。閉戶林坰避謗言。未及稀年悲就木。可憐前月哭摧萱。城西一夜雙輀發。隣社何人不涕痕。</text>
<title>夜坐。次卷中韵。與李養正，安德聚 𠍱 及兒輩。同賦。</title>,<text>淸尊小閣乍從容。夜色遙天月浪衝。才子覔詩看繡虎。老夫爲藝愧雕龍。冲襟自有波千頃。俗慮寧留膜一重。終歲難逢今夕會。豪吟爛醉興全濃。</text>
<title>李樂甫 錫祿 將赴淸道餞席。次明谷集韵。仍以贈別。</title>,<text>好去道州守。休嫌嶺路賖。官廚多竹笋。邑里半榴花。西漢推循吏。東征奉大家。此行榮孝備。少別不須嗟。西郡行初返。南州去更賖。將攀江岸柳。欲落海棠花。廵遠生同歲。朱陳似一家。昇沉兼闊絶。臨別重傷嗟。</text>
<title>華陽亭。與吳四宰保卿，吳侍讀文甫，李亞銓士珍，李都憲仲約，尹僕正季成。觀調馬。次金文谷收馬韵。</title>,<text>林亭閱馬爛如雲。白鼻靑騘隊隊分。莽蒼郊原開十里。翹騰水草動千群。華山故事徵周武。零雨遺章憶衛文。公事偶成名勝會。夕陽官酒盡情醺。</text>
<title>席上。又次季成韵。</title>,<text>半日偸閑亦偶然。官中簿牒莫相牽。綠陰芳樹淸和節。翠峀澄江薄暮天。城市乍違還不俗。樓㙜高會怳登仙。吾廬知在南灘上。一壑雲烟拄笏前。</text>
<title>月夜携酒訪曺雅仲 夏望。與仲氏李䧺甫 衡鎭 同話。仍邀林仲亮 光弼。</title>,<text>車笠交情本不踈。郭西兼喜卜隣居。閉門高枕曺都事。乘月携壺趙判書。鵶谷故人今又至。鴒原此樂更誰如。林逋韵格知非俗。莫憚深宵跨蹇驢。</text>
<title>春曹肄儀口占志喜</title>,<text>佳辰北闕將開宴。縟禮南宮且聳觀。庭下管絃伶是瞽。殿中旂扇女皆官。瑤桃美實千年祝。金尺休祥萬代看。咸仰國家敦孝理。聖心非爲一時歡。</text>
<title>日者。得李仲協書云。出西巖。待無月色後。當還京第。今日余出江上。則仲協昨已就直騎省矣。悵望有作。却寄要和。</title>,<text>忙趍禁闥鎖岩扉。一會江湖好約違。人事豈如潮有信。歸期不待月無輝。帆檣次第排空闊。樓閣參差隱翠微。樽酒此時增悵望。滿江烟樹思依依。</text>
<title>西江檢漕後。仍上挹淸樓。與吳四宰保卿，李侍郞仲協。聯句。</title>,<text>畫閣平臨十里湖。天開特地作名區。保 白沙靑草梧灘出。喬木脩林栗島紆。年 雨色微茫初過岸。江光隱約忽開圖。協 夕陽朱檻人三四。笙鶴雲間若可呼。保其二東郊餘興又西湖。天餉吾曹管勝區。年 秀色樓中危巘倒。淸光檻外大江紆。保 依俙若入神仙窟。怳惚如開水墨圖。協 佳會只須隨興發。後期何必費招呼。年</text>
<title>又與二公聯句</title>,<text>天地吾曹會。保 高樓酒一觥。微嵐千嶂色。年 踈雨半江聲。鸎語詩魂喚。保 鷗翻醉眼明。烟舠可重理。年 新月好相迎。保</text>
<title>挹淸樓雨中又題</title>,<text>西江檢漕簇帆檣。湖色天光共渺茫。雨急千山渾欲暝。樓高五月不勝凉。風流蘊藉吳參政。詩酒淋漓李侍郞。今夕此遊須盡樂。明朝簿牒又堆床。</text>
<title>用前韵。寄謝湖南伯權叔良。</title>,<text>名途進取意全闌。衰境奔忙也亦難。爲問新膺藩臬任。何如老作諫垣官。沛中民物千年盛。湖上樓㙜五月寒。獨有故人傷遠別。荷花縱發與誰歡。</text>
<title>李都正士範宅。拈韵却賦。</title>,<text>新擇宗英管故家。濮園遺緖復光華。塵中別有淸凉境。春後猶多爛熳花。樓逈不愁天漸熱。酒闌還怕日將斜。知君壯覿酬前債。詩到今行一格加。</text>
<title>東朝進宴日。伏蒙聖上宣醞。喜極志懷。</title>,<text>幢節輝煌廣樂張。東朝盛讌屬辰良。雲容欲雨還成霽。天序當炎故作凉。聖孝合膺神保祐。伶歌齊唱壽延長。微臣亦幸沾殊渥。少戶猶能耐大觴。其二法宴仍從是日張。聖慈終亦軆元良。笙簫轇輵匀天近。殿閣崇深盛夏凉。自古家肥須孝順。如今國祚佇靈長。群工競效岡陵祝。惟願年年捧壽觴。宴禮。以大內有痘患。命差退。以東宮陳䟽。依本定日擧行。</text>
<title>追憶先朝進宴。三疊前韵。志感。</title>,<text>先朝盛宴憶鋪張。未死終慚殉穆良。當日少年成老朽。至今陳迹轉凄凉。簫韶舊樂依然在。草樹新陵幾許長。沾醉此時增感愴。不堪淸淚落杯觴。</text>
<title>太廟祗役後。與李吏判子始，李禮判仲約，柳戶參美仲丈。登望庙樓。終日酣暢。</title>,<text>肅穆瞻淸庙。幽深有小樓。年 崇朝仍滯雨。永夕故停輈。始 池上新荷出。簷前小澗流。約 玆遊眞勝會。隨處主恩優。美其二公事仍佳會。相携憇此樓。雨宜開小酌。泥㥘沒歸輈。易失惟淸境。難逢是勝流。炎埃十旬內。今夕興偏優。其三 吏判兼管十司提調。而宗庙署。最淸閑云。藥老曾題扁。坡翁亦記樓。今人尋往轍。永日逗廻輈。荷濕明珠瀉。溪鳴碧玉流。東銓十提擧。此署最應優。其四待酒酒不至。日曛猶倚樓。歸鴉方繞樹。遊客可廻輈。北闕明朝約。西山壯瀑流。吾曹俱劇地。閑趣問誰優。</text>
<title>翌日。約觀牛山瀑布。因雨未果。角翁有詩復次。</title>,<text>昨與群公飮。黃昏醉下樓。明朝期命駕。今雨阻聯輈。瀑負香爐望。觴違曲水流。新晴須一賞。風景十分優。</text>
<title>李汝楫見訪。次兒子韵。</title>,<text>憂時短鬢日成斑。因病辭官便覺閑。無俗愛看窓外竹。忘言坐對檻前山。客能携酒添佳興。僧不知詩亦好顔。從此松壇頻此會。喜君新自首陽還。其二安榴吐萼籜紋斑。長夏園亭萬事閑。庭畔不除春後草。窓間長對雨中山。頹然盡日方吟病。忽爾逢君乍破顔。莫問別來詩格進。江郞色筆已全還。</text>
<title>次汝楫韵</title>,<text>童頭豁齒兀枯形。踰分高官愧寵靈。倦迹不堪趍紫闥。道情終欲托黃庭。民灾比歲逢堯潦。天漏何時見蜀星。病裏時憂方耿耿。笏邊山色爲誰靑。</text>
<title>夜凉</title>,<text>天容如水月流光。新霽高齋夜氣凉。遙想鶴灘秋事近。江湖歸興不禁長。</text>
<title>大暑日夜吟</title>,<text>積雨逢晴景。高樓得月光。天時方大暑。夜氣忽微凉。與客評詩細。留僧打語長。明朝還擾擾。簿牒更堆床。</text>
<title>掌苑署。卽成謹甫先生舊宅。先生手植松。尙今在階上。仲氏感歎有詩。走次。二首</title>,<text>先生節比後凋松。獨恥諸勳帶礪封。湖上丘墳聯四子。越中祠屋配端宗。遺墟偃蹇曾栽樹。過客咨嗟幾住筇。撫迹不須傷往事。狎鷗豪貴亦無蹤。其二百代亭亭一樹松。先生昔日費栽封。甘棠愛召誰能伐。孤竹逢周獨不宗。想得翁兒同結屋。閱來河柳幾聯筇。魯恩祠院曾瞻敬。更到遺墟愴舊蹤。</text>
<title>南司禦 磐 遷葬輓</title>,<text>維楊宿草十年間。今奉衣冠向鎭山。名祖舊開塋隴在。大郞新解閫符還。勳封麟閣元遺緖。恩贈烏㙜亦峻班。厚德豊姿那復覩。永懷風味涕交潸。</text>
<title>次黃參判子褧丈壽席韵</title>,<text>叔度胷襟澄不淸。賢郞仙骨亦初平。橫金峻秩兼遐筭。舞綵歡情奉壽觥。是月長秋開法宴。同時耆社會群英。煕朝盛事難身遇。自幸吾人並世生。</text>
<title>送李仲美赴寧海府</title>,<text>疇昔丹丘擁節過。送君秋日動離歌。滄溟浩蕩魚龍壯。大嶺穹深虎豹多。境僻本來稀牒訴。官閑且去事吟哦。何如㙜府乘騘日。一味浮沉宦海波。</text>
<title>六月八日志感</title>,<text>每歲逢今日。長號憶聖君。篋書餘舊賜。屛墨荷新分。淚盡悲黃鳥。心摧望白雲。忍將曾載筆。追草誌陵文。時有御筆屛風頒賜。又有明陵誌文改撰之命。</text>
<title>李都憲季通謝官。往住南漢山寺。有詩見寄。次韵答賜。</title>,<text>今時豈合遽辭官。軍國憂虞劇萬端。晩節固宜敦素履。初心應不在黃冠。民生積困須康濟。朝論多睽可默觀。未必人人皆怵廹。休將一世盡低看。其二今世超然獨謝官。漢山高出白雲端。還嫌鮑子乘騘馬。却學何君戴鹿冠。靜夜名香消俗慮。孤雲倦鳥入遐觀。鶴灘亭榭經年閉。愧遣閑人倚杖看。</text>
<title>李應敎伯卲 世德 輓</title>,<text>梔蠟紛紛俗失淳。愛君言貌自天眞。常懷許國忘身志。終作隆師衛道人。玉玦幾年還禁闥。銅章千里返靈輴。朋遊衮衮皆卿相。獨遣淮陽竟積薪。其二鋒車纔到錦江停。日筭歸期待眼靑。人事豈知同逝水。別懷方自歎晨星。詩壇續唱憐遺墨。講院聯名愴舊屛。西崦僑廬秋冷落。不須隣笛淚先零。</text>
<title>景宗大王輓詞</title>,<text>稟質眞歧嶷。䂓模卽聖神。文王爲世子。大舜是何人。養德艱貞日。分勞攝理辰。仁心與仁聞。洋溢四方均。其二八表歸涵覆。乾元儘大哉。方知萬善具。皆自十箴來。布綍憂民急。虗襟受諫恢。勤勤敬天意。水旱未爲灾。其三至行齊曾閔。天家乃見斯。三章辭禪日。十載侍湯時。孝自躳心得。誠無勉强爲。永懷明德養。常切鏡奩悲。其四孝繼寧陵志。堂開壽殿基。榴花五月節。桃宲萬年枝。擬獻含飴祝。俄停視膳儀。仙遊雖杳邈。長樂結長思。其五兄弟因心友。天倫樂事優。塤箎誦周雅。枕被共唐樓。預建存深策。相傳卽大猷。宗祊幸有托。億載佇洪休。其六八歲臨芹泮。臣時忝執樽。書生初昵侍。卿秩竟殊恩。法殿思吁咈。宮筵憶講論。那堪大漸日。夜半哭排閽。其七大化無聲臭。神威肅政刑。風霆一奮發。天地再淸寧。道且回三代。仁胡不百齡。鴻名垂不朽。赫赫簡編靑。其八惻惻悲黃鳥。迢迢望白雲。誰知四五載。荐哭聖明君。屬改先陵誌。翻成大冊文。摹天無筆力。那得頌華勳。</text>
<title>趙生 載極 來訪。口占二絶。寄呈君錫令兄。乙巳</title>,<text>前日情緘日十開。今朝又見仲容來。危途人事休相問。隨處襟懷自坦恢。其二臥病新春江上樓。思君不見意悠悠。今宵月色誰同賞。鶴洞梨園感舊遊。</text>
<title>再疊前韵。寄一鑑亭。君錫池亭名。</title>,<text>東湖西岸小亭開。京洛囂塵靜不來。莫笑台司無事業。山林經濟也恢恢。其二瞻辰夜夜上危樓。報國初心轉謬悠。猶幸聖恩寬罪戾。暮年丘壑得天遊。</text>
<title>正月二十五日甲子雨 古語曰。春甲子雨。赤地千里云。是年夏秋果大旱。</title>,<text>甲子終朝雨。方春有此哉。蒼天胡示警。赤地恐成灾。聖主憂常切。生民事可哀。江湖甘病散。燮理愧非才。</text>
<title>題曠然亭 亭制。只一間房。四面。小軒環之。</title>,<text>軒檻中央置二房。八窓開闔備暄凉。眞同謝眺靑山宅。敢擬裵公綠野堂。終日捲簾看嶽色。有詩投釣弄波光。江湖廊庙憂何間。夜夜懸心北斗傍。</text>
<title>正月二十九日。卽仲氏生朝追思前歲之會。悵然有詩。用前歲韵。要賜俯和。</title>,<text>未獻生朝祝。空思去歲春。練祥悲子婦。樽酒阻朋親。雉嶽行成隱。鴒原負接隣。如逢姜上舍。道我獨懷人。姜季泉是昨年會中人故及之</text>
<title>寄澤軒</title>,<text>薊北迴槎日。天南泣玦時。臺章方欲殺。聖意獨垂慈。落落朋游闊。迢迢嶺海危。江干有病葉。飄散各何之。</text>
<title>過懿陵志哀 因山日。以右相行復土之禮。是時大雨終日。</title>,<text>臈月冥冥雨。蒼梧葬重華。春生金粟木。天遠玉欄花。沒世纏悲慕。多年荷寵嘉。三朝餘舊物。衰白淚橫斜。</text>
<title>寒食拜先墓 余於癸卯春。省墓。甲辰乞暇。而因國多事。不果行。今歲寒食淸明。乃同日也。</title>,<text>百里來先壠。三年始此行。春天多雨露。寒食又淸明。垂白猶哀慕。焚黃卽寵榮。松楸畢命計。慚愧負平生。</text>
<title>申養直投長城紱。歸靜林。騎牛來訪。次韵贈之。</title>,<text>微軀顚沛不須憂。一任人呼馬與牛。九死難忘王室念。袁安涕淚自然流。其二解紱投閑百不憂。抛來五馬却騎牛。歸裝只有南州竹。好作漁竿弄碧流。</text>
<title>次靜林別墅八詠韵</title>,<text>拂曉雲嵐滿戶庭。開窓列峀繚如屛。朝昏變態皆堪賞。天欲明時色更靑。馬山曉色其二今古浮雲傍漢山。朝朝出峀鳥俱還。看他衣狗斯須變。縱道無心亦未閑。南漢朝雲其三淸夜孤吟不俗情。西巖霽月十分明。自然名利心都盡。魂夢何曾到洛城。籠巖夜月其四依依烟氣小山邊。瞹瞹林光薄暮天。呼作夢村眞有意。一溪千樹揔如眠。夢村烟樹其五隱約終南翠接天。夕烽明似衆星然。時平民物安畊鑿。長喜胡塵不近邊。木覔夕烽其六戌削三峯聳碧空。千年旺氣漢京東。環畿列嶽紛無數。誰似玆山特立䧺。華嶽遠岑其七悲歡歌哭各西東。去馬來牛幾日窮。多少栽松亭畔客。安閑孰似靜林翁。栽松行人其八平郊芳草雨霏微。楊柳靑靑燕子飛。遇興主人時出洞。披簑閑伴牧童歸。</text>
<title>次山水軒韵</title>,<text>山水軒。卽皇明詔使華鴻山察之遺墨。醒齋申相國 翼相。揭之壁上。作爲扁額。東溪朴監司 泰淳 有詩。養直要余次其韵。華公三字昔名軒。醒老幽居此小園。幸有賢孫修故宅。新辭大府返衡門。人生適意唯須樂。世事驚心不欲言。一壑棲遅眞得計。晩年畊釣亦君恩。</text>
<title>次君錫來訪見贈韵</title>,<text>一江南北兩家亭。閑日相尋有小舲。衰相歎吾頭盡白。故情憐子眼偏靑。樓㙜近水涵明鏡。花柳連村當畫屛。且喚濁醪須共醉。淸時肯學楚臣醒。</text>
<title>再疊軒字 自正月十二日。兩司合啓。請姑先罷職。上不許。屢賜別諭慰臣之。三月二日。許遆左相。以備忘記。遣史官諭之曰。噫。今春見卿之後歘已三朔。思卿之心。奚嘗少弛。今當合啓方張之日。一向以相職敦勉。有非禮待之道。亦非待卿誠宲之意。本職今姑勉副。卿其閑游西樞。体予保卿之意。越二日。兩司請絶島栫棘。則上又批曰。是何言也。是何言也。當初論啓旣已過矣。則今此加律。實是意外。削黜猶且靳允。而况栫棘乎。予意牢定。亟停勿煩。是豈負罪賤臣所可得於聖明之下者哉。只自日夕頌祝。殊死而已。養直用前韵。相問仍及此事。遂次其韵。以暴感君恩之微忱。</title>,<text>浮榮眞似鶴乘軒。晩計歸尋獨樂園。罪大只甘投海島。寃深誰得籲天門。尙蒙聖主非常眷。昭察讒人罔極言。縱死亦當圖結草。此生無路答鴻恩。</text>
<title>次谷口鄭舜年用趾兒韵。寄示之作。</title>,<text>官到三公極布衣。履盈那得免危機。不知來日將何去。深愧當年未早歸。萬事升除關氣數。一時欣戚恥幾微。江樓注目春波闊。點點沙𩿨自在飛。其二踈迂詎合贊垂衣。冥墑終然觸禍機。流坎有時隨所遇。台崖無處不宜歸。求田宿計抛丹峽。戀闕孤忱結紫微。聞子亦登元祐籍。洞庭秋葉欲何飛。</text>
<title>李尙書子始自坡山寓舍。聞有請竄之啓。爲近京待命。移住於舞童島。距我灘舍不五里而近。雨中與趾兒乘小艇往訪。舟中與兒聯句。示李尙書要和。</title>,<text>踈雨前灘放小舟。故人只在水西頭。翁 風波互盪驚俱失。萍梗相逢得此遊。兒 孤嶼落花村掩暎。二陵芳樹寺深幽。翁 危途幸辦朱陳會。身外紛紛不足憂。兒附忽見山陰訪戴舟。江湖相對雪盈頭。一樽簷雨仍佳會。三月烟花似曩遊。已喜芳隣連咫尺。况兼僑舍占淸幽。君恩未答知臣罪。耿耿空餘進退憂。</text>
<title>聞李尙書寓次一家團會。趾兒與其妻。挈二男三女及新婦。往覲旅泊。憂畏之中。想有一時懽愉。聊寄一詩。要和。</title>,<text>咫尺過從未易諧。危途人事本多乖。客中聞作全家會。愁裡應寬數日懷。糓雨沙灘魚潑潑。杏花村塢鳥喈喈。今宵正好看晴月。短棹能尋水上齋。</text>
<title>謝李堂后叔謙見訪</title>,<text>靑牛柱史夜相從。月下柴門柳影重。跡遠丹墀曾載筆。夢稀淸禁舊聞鍾。江山豈博三公貴。詩酒常輕萬戶封。堪愧此身長畏約。罪多猶荷聖君容。其二車馬全稀靜者家。苔磯時拂釣絲斜。病身康濟唯攻藥。閑處經綸只種花。虗閣乍開雲入戶。歸舟初泊月籠沙。悠悠榮辱何須說。直爲憂時髮盡華。其三舊雨來人不到家。江扉寥落柳絲斜。一身靡定眞同葉。萬事難期本似花。閑意坐看雲出峀。物情都付浪淘沙。淸宵與子論懷抱。倚醉題詩燭吐華。</text>
<title>次鶴山寄示韵</title>,<text>同是風波不定蹤。相思幾日阻相逢。野航虗繫桃花岸。山閣長瞻楮子峯。可但危途多畏約。徒緣衰境各踈慵。浮榮莫說公卿貴。投老田間愧老農。</text>
<title>三月十八日。伏蒙聖上特遣掖隷。賜貂皮三令。臣之遭兩司合啓者。已三朔矣。罪名層加。至擬以絶島栫棘之律。而猶不允從。許以閑遊西樞。見待無間於無故之大臣。又有此格外異數。拜跪以受。感激涕泣。謹搆一律。以伸微忱。前年冬。賜煖帽。故第六云云。</title>,<text>臣罪如山幸見原。聖君仁澤等乾坤。㙜章正欲投窮海。掖隷胡爲到僻村。今日賜貂殊不意。去年頒帽尙含恩。餘生報答嗟無地。且把忠貞勖子孫。</text>
<title>趙君錫竄極邊。君錫與余童稚交親。餘五十年。近又住一水東西。余雖不能出門。君錫時以一棹來訪。竟夕而去。暮境相依。稍以爲幸。今君錫先我遠謫。不勝悵惘。口占一律。却寄。</title>,<text>江湖相對兩華顚。歸樂林皋近曠然。子且憂吾投絶海。吾先送子赴窮邊。殘生會合知何日。萬事乘除任彼隨。遇但當安義命愁。時須戒酒爲年。</text>
<title>次靜林韵</title>,<text>解却腰間綬。超然一事無。管寧終避漢。梅福早逋吳。得失何關馬。雌䧺莫辨烏。浮榮招宲禍。慚愧我非夫。</text>
<title>次靜林寄示韵</title>,<text>時事關心白盡頭。終朝不語倚江樓。忘機已久憂難歇。愧爾波間自在鷗。</text>
<title>次靜林三疊軒字</title>,<text>嵐氣終朝翠滴軒。樹陰當夏綠籠園。君閑有約尋山寺。我倦無心出洞門。興至詩篇聊自詠。客來時事不須言。危蹤尙免瓊崖去。一日優遊亦聖恩。</text>
<title>次靜林韵</title>,<text>解紱君今返故居。投閑吾亦愛吾廬。朱陳接巷眞堪慰。元白傳筒幸不踈。𩿨社結成新伴約。鶴林編續古人書。殘年倘保江湖樂。來往烟波共釣魚。其二身外紛紛百謗侵。却來江上獨行吟。君恩轉覺如天覆。世道誰能救陸沉。紫極北瞻雲日逈。丹丘東望峽山深。詩中不作分明語。只許親朋會此心。</text>
<title>次靜林聞子䂓有感韵</title>,<text>悽惻千林杜宇聲。空山夜月盡情鳴。少陵再拜今難見。志士傷心百感生。</text>
<title>謝林叟簑笠來訪見贈之行</title>,<text>牛背閑人擁蒻簑。衣冠都似老農家。從前慣對金貂客。未見如君野趣多。</text>
<title>次林叟博戱韵</title>,<text>林間對博兩閑翁。局上輸贏一笑中。數喚將軍窘丞相。公雖眇小也心䧺。眇小。出孟嘗君傳。心䧺。用張子房事。</text>
<title>次靜林韵</title>,<text>終南淸漢日回頭。去國身同不繫舟。猶荷聖君寬罪戾。許敎樞府得閑遊。其二宦海風波入掉頭。世人何事怒虗舟。中洲月白沙𩿨凈。聊且忘機與爾遊。</text>
<title>復次𩿨字韵</title>,<text>垂綸終日坐磯頭。緩步歸來上小樓。借問靜林能有此。風帆影外戱群鷗。其二紛紜世事日千頭。超脫江湖獨倚樓。敢向高人矜跨鶴。網羅今欲到沙鷗。</text>
<title>又次靜林四疊軒字</title>,<text>灘聲搖枕月臨軒。獨夜無眠臥小園。本慕少游乘下澤。終慚䟽廣出東門。危途實乏容身地。巧譖滋多鑠骨言。猶得田廬閑飮啄。此生都荷聖明恩。五疊江樓日日獨憑軒。遙羨林翁樂彼園。輪鞅不曾通藋逕。杖鞋那復出柴門。貧來耕稼惟長策。靜處詩書卽雅言。慚愧西隣老丞相。明時負罪莫酬恩。</text>
<title>次靜林再疊居字</title>,<text>台崖何處不堪居。尙荷寬恩臥故廬。晩節優游甘屛散。初心經濟愧迂踈。猶存舊僻時攻句。且勉新工日看書。林叟邇來閑似我。可能濠上共觀魚。三疊潭潭相府昔曾居。兒又靑綾直禁廬。物理自應嫌盛滿。身謀終亦失狂踈。極知高位多官謗。誰料彈章類急書。萬事只須安所遇。懷沙不必葬江魚。四疊丹丘兒子卜新居。藍水先人有舊廬。早去豈遭文罔密。今來羞道宦情踈。榮名久斷黃扉夢。讒謗長騰白簡書。不怕韓蘇潮與惠。猶能飯稻又羹魚。五疊灘居何幸近林居。十里相望二叟廬。結親轉知情好密。畏人還恨往來踈。杜陵性癖唯耽句。虞氏窮愁且著書。倩得隣翁新理網。邀公不患食無魚。親去聲</text>
<title>又次靜林六疊軒字</title>,<text>攀髥痛結鼎湖軒。日日江皋望寢園。罪戾只應投絶海。夢魂那復入脩門。袁安憂國惟流涕。屈子思君未敢言。擯斥棲遑都不恨。三朝莫報一分恩。七疊充堂羣從揔乘軒。勝事曾誇桃李園。疇昔寵榮當盛世。卽今危辱萃衰門。炎荒竄逐何須憚。泉壤寃誣不忍言。惟是聖明容照燭。一家存沒盡含恩。八疊知君却掃臥閑軒。手植松篁滿一園。只許野翁來賭奕。寧容俗客或敲門。靜開黃卷資吟誦。默對靑山當晤言。浮世是非䢷得到。百年無有怨兼恩。</text>
<title>示靜林</title>,<text>到老饕榮儘可羞。冥行觸事揔生尤。將投嶺海猶無怨。縱處江湖亦有憂。國士恩深何以報。家人窘極不遑謀。終南淸渭長時戀。日暮烟波倚小樓。再疊醜詆傍觀欲代羞。父誠知罪子何尤。滿盈如月能無損。危禍關天故不憂。閱去人情隨世變。筭來身命與仇謀。衡門盡日誰相問。只有沙禽上水樓。三疊身名受汚儘堪羞。默筭平生足悔尤。萬事已驚槐國夢。一心猶切杞人憂。誰同白傳能超禍。本乏玄齡好善謀。敢以江湖忘魏闕。玆樓今是望京樓。四疊衰年不耐折腰羞。解紱歸來自寡尤。仲長田園眞有樂。淵明琴酒足消憂。詩嫌浪播敎兒和。農未曾諳與僕謀。隣叟麥醪今欲熟。幾時騎犢問灘樓。</text>
<title>端午。蒙賜扇。遂疊恩字。志感。示靜林要和。</title>,<text>江水朝來欲浸軒。一村雞犬上山園。今年麥已全漂畒。舊雨人誰更到門。野外僑居猶自遣。謫中生理詎堪言。吾兒此別將千里。免赴窮溟是至恩。</text>
<title>一日。江水大漲。環屋四面。不待流竄。便同絶島。遂七疊居字。</title>,<text>今晨忽若島中居。大水茫茫環 去聲 我廬。臺議已經三月久。天心未忍一朝踈。久知本罪宜嚴譴。誰料新愆起薦書。莫道向來叨鼎席。空林積雨釜生魚。嘗所薦人。入於繡衣貶啓。有薦主罷職之命。</text>
<title>兒子將謫機張縣。次靜林八疊居字。</title>,<text>炎方風土不堪居。虺蝮尋常繞屋廬。險處身名宜自愛。長塗音信恐全踈。須抛此世難平事。益讀前時未見書。想對南烹思父母。靑靑竹筍與江魚。</text>
<title>林翁爲別家兒。雨中見訪。有詩。遂次其韵謝之。</title>,<text>患厄亦時有。將離休涕流。彌天皆密網。駭浪少安舟。身事從沙蜮。生涯愧渚𩿨。惟君送臨賀。風雨到西樓。</text>
<title>寄鶴山李子始赴謫密陽</title>,<text>常幸踈慵廁俊髦。交情膠漆老彌牢。連婚王謝眞知忝。卜相成璜自愧叨。一節忠勤曾共勉。兩家憂厄此同遭。舅甥嶺外如相近。猶勝居人望子勞。</text>
<title>贈兒謫行</title>,<text>翁築沙堤子玉堂。向來非分荷寵光。人生禍福元無妄。天道盈亦有常。恩重尙容吾逭罪。律輕何恨爾投荒。殘年會有相逢日。畊鑿田間祝聖王。</text>
<title>次林翁贈家韵</title>,<text>爲鼠爲虫孰主張。人生到處便吾鄕。胷中不作閑煩惱。五月炎方亦自凉。東坡詩曰。海南萬里眞吾鄕。</text>
<title>林翁大憾眇小二字。遂欲乘弊逞恨。運去英䧺何以支。吾遂次其韵以復之。</title>,<text>羣咻日覺楚人多。百道交攻未必過。任爾傍觀爭拍手。蛟螭從古困泥沙。</text>
<title>林翁恨我太深。嘲謔轉甚。又步來韵以謝之。</title>,<text>君詩嘲侮一何多。將比吾言百倍過。秦晉未能爭小故。他人何恠暗吹沙。爭恨小故。用魏相語。而小字得不。又觸諱否。好笑好笑。其二淮陰智畧辦多多。精悍如君反欲過。隣國已知虗宲境。檀公莫復夜量沙。精悍字。兼含短小之意。</text>
<title>次靜林九疊居字</title>,<text>寵利由來豈久居。一時台府等蘧廬。誰憐楊惲身名汚。自識虞翻骨軆踈。不喜開門迎客駕。還嫌把筆答人書。晴窓盡日渾無事。獨把陳編伴蠧魚。十疊野性眞同木石居。還如李渤隱匡廬。從他白髮催人老。好是靑山不我踈。時爲遣閑觀奕譜。每因多病檢醫書。心知識字爲憂患。猶敎童孫卞魯魚。</text>
<title>贈趾兒</title>,<text>盛滿招灾自古然。吾誠有罪子何愆。時同葛亮征瀘月。雨似坡翁渡嶺年。今日此行須信命。古來何事不關天。人生居止無南北。履險惟期一節堅。</text>
<title>趾兒到板橋。題扇贈弟。次其韵寄之。</title>,<text>赤日當空火傘張。兒行五月下炎方。參天峻嶺懸危棧。臨海孤城接大荒。瘴土風嵐皆可畏。水鄕魚筍也堪嘗。人生倚伏無非理。細把羲經玩味長。</text>
<title>次靜林韵</title>,<text>詩家闘藝子爲多。博局爭䧺我或過。萬事只須閑自適。沙堤那似釣溪沙。其二東湖波浪晩來多。漁子撑舡愼莫過。夜久雨晴風更靜。天容如拭月籠沙。</text>
<title>次靜林韵</title>,<text>滄江一臥限楓宸。白髮三朝未死臣。只恐萍蓬無定地。幸因瓜葛得高人。天猶餉我盤中樂。世孰知君席上珍。莫恨功名遅入手。好從閑處托閑身。</text>
<title>次告春齋韵 靜林一號</title>,<text>今人何讓古之人。解綬歸田乙巳春。松菊逕閑無箇事。桑麻土廣未應貧。琴書可樂時開酌。輪鞅全稀晝不巾。况有五兒俱好學。定知元亮羨君身。</text>
<title>戱次靜林韵</title>,<text>相逢一笑對紋枰。豪氣崢嶸或大聲。灘叟固將林叟等。婦家敢與壻家爭。潘陽只合長修好。秦晉如何不請成。從此偏師甘退舍。見君詩律卽長城。</text>
<title>寄靜林</title>,<text>久客滄江上。荒村積雨中。今年何太厄。吾道豈終窮。子謫方憂瘴。兄衰又病風。閑居多樂事。遙羨靜林翁。再疊 簡速西泉。西泉。汝思號。不入名韁裏。能超禍網中。有官非是達。失第未爲窮。此世看高躅。吾儕愧下風。灘樓如再訪。且可速林翁。三疊 速靜林。與西泉來訪。聞說西泉子。來遊山水 軒名 中。幽居眞可悅。淸賞未應窮。列嶂開晴景。高林引夕風。能尋江榭約。一席會三翁。</text>
<title>次韵。寄家兒謫行。</title>,<text>思渠忽若在床前。却望南天意惘然。黨籍流遷誰得免。吾家禍厄世同憐。長途幾日衝泥去。孤店今宵聽雨眠。窮處正須看定力。涪江危坐學伊川。</text>
<title>寄鶴山密陽謫居</title>,<text>凝川謫况問何如。南邁經旬不見書。嶺外最穪佳水土。府中兼有好樓居。村家養竹盤登筍。漁市連江食有魚。聞說機山無百里。瓊雷音信未應踈。</text>
<title>次靜林韵</title>,<text>君宅依山我傍江。閑居生事酒盈缸。愚翁智叟難相敵。慧女癡郞豈等雙。好句傳筒容屢和。豪情對局不曾降。邇來却阻連床話。爲望東林每拓窓。</text>
<title>次靜林韵</title>,<text>流滯江潭待譴時。憂愁哀怨揔成詩。知音却在朱陳會。儘是窮途一段奇。</text>
<title>與西泉靜林各賦</title>,<text>山光宜雨又宜晴。隱几相看少俗情。避世已成新活計。逢人羞道舊官名。行吟或被漁翁問。坐席時容野老爭。手把簡編問覔句。相公眞箇一書生。右自詠其二群飛鸛鶴戱天晴。頗似閒人放曠情。倦迹只宜投靜散。初心端不慕功名。地偏自覺吾廬愛。盤阻誰能子所爭。無復向來朱墨苦。林泉此樂冠平生。右屬靜林其三泉翁興發賦新晴。詩語和平出性情。失第尙紆明主奬。辭官獨保散人名。禽魚有約從吾好。鴟鼠非心不汝爭。何害鶴林添一客。半山行且許張生。右屬西泉</text>
<title>三体李仲約。又遭竄啓。次靜林四疊晴字。</title>,<text>孤臣淚眼不曾晴。誰識江湖戀闕情。二老九原應抱恨。幾人三府共書名。衣冠此日皆嬰禍。戈戟何時可息爭。聞說小蘇將遠謫。舊遊渾似隔前生。</text>
<title>次靜林韵屬三休</title>,<text>衆皆遭白簡。公豈免丹書。昔䟽還成案。今人必欲除。讒應同市乕。殃實類池魚。所恃吾君聖。恩覃法網踈。</text>
<title>次寄林翁生朝</title>,<text>聞說林翁宅。弧辰具酒樽。忘形有親友。繞膝盛兒孫。爛醉千愁失。高談四座喧。病夫孤勝會。寂寞卧柴門。其二瓜葅足可飯。麥酒又登樽。閑適誰如叟。詩書自課孫。榮枯隨我分。讒謗任渠喧。坐念兒行遠。蠻鄕近海門。</text>
<title>四疊中字示靜林</title>,<text>畎畒棲遑際。湖山嘯詠中。公然嬰世禍。無乃坐詩窮。脩竹千竿雨。澄潭百頃風。高亭長坦腹。散誕孰如翁。</text>
<title>次林翁長句</title>,<text>灘叟長夏無所事。日與林翁賦詩多。裵公午橋得劉白。康樂海嶠逢羊何。隋珠吐彩笑燕石。蜀錦揚輝掩越羅。君能才逸恣橫放。我已思涸窘吟哦。令人應接苦不暇。若入會稽岩壑之雲霞。有時乘興來訪我。騎牛戴笠仍披簑。歌懷嘯志浩無窮。逸躅高風誰得過。自言缺陷此世界。獨占寬閑好生涯。有身皆憂游舁彀。有影誰能避蜮沙。同時被罪八十人。最憐連姻三四家。衰年不厭北山薇。幾日果息西江波。惟詩可以遣此悶。莫如一唱一酬度歲華。我東詩。多以歌麻通韵。先輩文集。以二韵爲進退格者甚多。谿谷漫筆。謂中國音不同。通用不是。僕亦以谿翁言爲是。不喜雜用二韵。近見南藥泉所論谿翁言不必然。以詩鄘風君子偕老章中。珈河通用爲證。其言亦信然。而有徵。故聊此依來韵。奉次以呈。並及先輩立論之不同。以資博雅之兼採云爾。</text>
<title>林翁以余前後和章。獨漏七言房韵。要卽准償。此果由於應接不暇。而有唱不容無和。遂再疊房字。以謝前慢。</title>,<text>知足平生慕子房。暮年身世耐荒凉。方成偃蹇栖丘壑。久愧雍容坐廟堂。俗遠自專閑境界。人畸猶管好風光。林翁亦有歸田樂。兩墅相望一水傍。</text>
<title>次林翁和余在嶺營贈察上人韵</title>,<text>孤亭占地最淸凉。江勢縈紆抱短岡。風竹欲消三伏熱。林花不斷四時香。名僧住錫玄談穩。靜叟披簑野趣長。莫問主人何事業。午眠初起對書床。</text>
<title>次靜林三疊房字</title>,<text>藏書滿屋號山房。萬木濃陰特地凉。人比尙玄楊子宅。吾慚醉白魏公堂。身危且保江湖樂。天遠猶瞻日月光。此老機心今已息。沙𩿨故近據梧傍。</text>
<title>次靜林五疊晴字</title>,<text>朝朝氣候異陰晴。萬事推遷見物情。老去但當全晩節。古來誰得保完名。眼前危辱元無妄。膜外浮榮本不爭。端悔向時遅一退。百年强半謾勞生。</text>
<title>次靜林再疊江字</title>,<text>幽居茅棟俯滄江。生事瓷甖當玉缸。人與眠鷗相作伴。天敎鳴鳥忽成雙。都緣勝境詩難廢。縱在窮途氣不降。欲識箇中閑適趣。抱書終日倚南窓。三疊點點靑山曲曲江。主人閑對麥醪缸。淸蟬繞樹鳴無數。白鷺依沙立一雙。老去漸知吟癖痼。詩來頓覺睡魔降。聞君有意勤相訪。完月樓頭拓八窓。林翁約以旣望來訪。故云。</text>
<title>行路難。次靜林韵。</title>,<text>有車可以懸。有冠不必彈。人生貴知止。行路一何難。行路難行路難。有百危無一安。危如太行羊膓之畏途。險似瞿塘灩澦之急湍。車摧舟覆紛相續。子獨却顧而盤桓。蓴鱸歸興不待秋。鷗鷺前盟未曾寒。黃犢背上綠簑衣。滿地江湖一釣竿。閑中眞樂抱書眠。世上兒戱倚枕看。身如逸驥肯受縶。心似古井不生瀾。龐公恥入城。李愿誰爭盤。不願鵬海運。且甘龍泥蟠。彌天密網獨不及。今代何人如爾完。咄我虗名博實患。都緣薄德叨尊官。駸駸到老不知退。碌碌平生無足觀。黃扉寵榮只一時。白簡讒誣劇萬般。早知今日困蜮弩。豈不當年戴鹿冠。身危日俟絶海竄。罪大猶蒙明主寬。行路難可奈何。耿耿詩憂非一端。誦君詩語增我感歎。較智何啻三十里。終覺靜林勝鶴灘。</text>
<title>次趾兒鳥嶺次外舅㺚川韵之作</title>,<text>聖世胡爲五月霜。天應寃汝謫遐鄕。爺孃乍隔思猶切。甥舅偕行別更忙。泄霧涌雲風土惡。黃茅苦竹邑村荒。人歸欲付平安字。書了將封又十行。關東。時有下霜之異。</text>
<title>次趾兒到密陽次外舅贈別韵之作</title>,<text>千里相思對月明。一時遷謫舅兼甥。遙憐嶺外同行苦。仍想天涯獨去情。客土資支須歲熟。家人團會待秋生。傳聞解澤流滂沛。幾日雞書可得擎。</text>
<title>又次霜字却寄兒子謫中</title>,<text>吾輩眞同草負霜。不知流竄又何鄕。投章泮士言言怕。伏閤㙜官日日忙。時議豈曾忘欲殺。聖心元自在包荒。微軀禍福何須計。憂國尋常淚作行。</text>
<title>次靜林所寄 二絶</title>,<text>風色終朝惡。澄江自在流。仙舟期不至。日暮倚高樓。其二盛夏霜仍旱。田苗太半枯。天心自仁愛。人或有寃無。</text>
<title>六月八日肅廟忌辰</title>,<text>不盡遺弓淚。雲鄕望轉遙。孤臣遅一死。五載忽三朝。河海恩難報。江湖鬢已凋。向來東觀筆。誰復贊文堯。宲錄簒修之事未畢而去國。故末句云云。</text>
<title>次靜林韵</title>,<text>庭請仍將伏閤兼。彌天火色日炎炎。林翁病渴何須說。只恐明時謫籍添。</text>
<title>又次靜林韵</title>,<text>一雨微凉動。新秋大火流。孤臣戀主意。夜夜夢瓊樓。其二迹愧溝中斷。形憐澤畔枯。君恩隨處在。臣罪敢言無。</text>
<title>次靜林五疊中字</title>,<text>迹遠虞庭外。身游舁彀中。讒言元罔極。畏約亦無窮。潦盡湛湛水。秋生嫋嫋風。輕帆行溯峽。垂老混漁翁。</text>
<title>次謝靜林來訪後寄示之作</title>,<text>柴門相送意悽然。遙見騎牛渡水邊。社接枌楡才十里。家連瓜葛已三年。祈公解相猶憂國。陶令歸田且樂天。多謝故人䂓祝意。窮途晩節要須堅。其二閑居氣貌日充然。嶽色江聲几案邊。舊厄龍蛇還此歲。新盟鷗鷺可殘年。三朝報答嗟無地。一物生成賴有天。葵藿微誠終莫奪。松筠苦節誓彌堅。余於壬辰。遭人言削黜。至癸巳。始蒙放。甲辰。又遭讒。今年乙巳又黜。</text>
<title>次靜林韵</title>,<text>神交管鮑固相知。此會朱陳豈素期。牛放草豊林茂處。鶴閑灘靜月明時。方當老境惟須佚。縱在危途不廢詩。玉露新編眞勝事。吟成百首莫敎遅。</text>
<title>與林翁約以酬和滿百止。今將滿百。而余又將入峽。林翁不勝悵然。吟寄一絶。遂次其韵。</title>,<text>去留何係百篇詩。別後相逢未易期。旣望淸遊須莫懶。樓頭完月看將。</text>
<title>七月旣望。林翁來宿曠然亭。竟夜穩話。四疊房字。</title>,<text>不羨侯家雕玉房。江居瀟洒又新凉。垂蘿洗雨依山宅。籠竹和烟背郭堂。旣望正宜看月色。少微何惜近台光。知君戱語非踈我。已道羊裘宿帝傍。五疊月榭邀賓勝燭房。江天入夜動微凉。歸心社燕將辭壘。急節秋虫已在堂。寵辱不須傷世事。別離惟自惜年光。連床一醉眞佳會。何必揚舲赤壁傍。</text>
<title>又與林翁三疊然字</title>,<text>憑軒忽覺氣飄然。若挾飛仙汗漫邊。可獨子瞻遊旣望。不應壬戌勝今年。江湖莽蕩凉浮樹。星斗踈明月滿天。萬事只須從曠達。放言吾欲學夷堅。四疊樽前話別更依然。行色悽悽畏道邊。林靜子先歸樂土。峽深吾欲送殘年。雞豚秋日違同社。鴻燕凉風怨各天。此世分張何足歎。歲寒心事保貞堅。</text>
<title>次靜林六疊中字</title>,<text>未可淹江外。行將入峽中。今時何太隘。舊相亦云窮。聖主憂宵旰。農民怯旱風。心煩不得語。默默對隣翁。七疊水旱連年後。氷霜盛夏中。人方快私怨。誰復念民窮。易識高穹意。難回上古風。平生經濟畧。頭白愧田翁。八疊綠野歸來後。丹丘夢想中。明時容屛散。幽境且沿窮。野足添簑雨。江多掛席風。三公誰道貴。老作峽村翁。</text>
<title>次和靜林</title>,<text>一臥江干謝舊知。流年晼晩惜佳期。靈均北渚秋生日。蘇子東山月出時。嶺樹解遮遷客夢。濕苓聊續美人詩。浮萍聚散元難定。騎犢相過且莫遅。</text>
<title>與靜林聯句</title>,<text>不期庭請日。寬貸出宸衷。灘 豈患投諸北。終知計必東。林 全家驪岸去。一水鶴灘通。灘 縱比楸康近。其如別恨同。林</text>
<title>次靜林</title>,<text>浮雲難蔽太空晴。聖鑑昭昭燭物情。妄發一言胡大罪。暫登三事只虗名。宸綸屢下敷心語。庭籲徒煩苦口爭。最是敎文蒙曲察。威顔咫尺斥諸生。時聖批以爲若因相名而加重律。則其爲相也不亦危乎。且館儒鄭揉等䟽。以敎文中誰知半夜之間。遽承憑几之命等語。搆成罪案。而聖敎亦痛斥原詩及此意。故聊以和之。</text>
<title>次靜林寄示韵</title>,<text>自道今年兩耳聾。客來言語苦難通。深知非有許丞病。無乃欲追坡老風。廢聽豈須求社酒。兼癡方可作家翁。獨憐澗響和松籟。辨得分明不害聦。</text>
<title>次靜林處暑韵。是日又旣望。</title>,<text>江山忽秋氣。雲物覺凄淸。君且携樽至。吾方掃榻迎。暑從今日盡。月到此宵明。好會休孤負。歸舟已戒行。</text>
<title>次靜林韵</title>,<text>林端日夕動商飊。江氣微凉宿霧消。知道蓐收新戒節。老炎能得幾時驕。</text>
<title>次靜林韵</title>,<text>浮文畧去且安便。斟我樽醪飮我泉。世外田園容自放。月中江檻好同眠。但慚相業非君宲。何恠時人誦大年。今日此遊眞不俗。合將淸謔入新篇。</text>
<title>次謝林叟</title>,<text>寄語佳兒婦。寬心入峽州。蟾江非遠地。鶴瀨本通流。嶺海吾知免。泉淇爾莫愁。林翁閑自在。一棹往來不。</text>
<title>次靜林</title>,<text>輕舟溯峽赴秋晴。却望東林悵別情。我欲潛形仍滅影。人方去姓但呼名。明君特示全安意。時相猶將去就爭。孤負朱陳同社約。野雲江樹喚愁生。其二久旱輕霖又卽晴。虔祈端出活民情。却臨王府推仁澤。親閱囚徒問罪名。我后此心眞惻怛。諸臣何意苦紛爭。流遷嶺海知多少。拭目人人仰好生。其三日日祈霖日日晴。絲綸哀痛軫宸情。湯時遇旱因何失。堯德如天莫得名。草野忠言誰奮發。朝廷黨議謾交爭。老臣未效匡君策。憂國江湖白髮生。其四閑中事業課陰晴。村老相逢不世情。漁釣新盟眞得計。公卿舊帙只空名。千鍾抛去都無戀。一壑專來孰有爭。料理小舟行入峽。江城秋意十分生。</text>
<title>次靜林韵</title>,<text>明日孤舟別故灘。美人消息隔雲端。欲知逐客悲秋意。江上靑楓白露寒。</text>
<title>次靜林然字賦喜雨</title>,<text>農家氣色頓驩然。甘雨滂沱畎澮邊。主上焦憂凡幾日。初元祥瑞是豊年。艱憂莫道難爲地。誠意宜無未格天。聞說經筵勤晝接。方知聖學益高堅。</text>
<title>次靜林知字</title>,<text>耿耿孤懷只自知。江湖此別杳前期。携孥幸得藏蹤地。送女偏憐泣踵時。君意豈宜慳一宿。我情還欲賦千詩。雞肥酒熟渾堪喜。乘興相尋莫少遅。</text>
<title>次靜林韵</title>,<text>歸計蕭然一小舟。掛帆秋雨溯江流。將離悒悒瞻林墅。欲發依依戀鶴洲。避地豈容論遠邇。入山猶恐不深幽。君恩許免長沙謫。莫以玆行惱別愁。</text>
<title>次靜林韵</title>,<text>秋日飄蓬一任風。鶴林離思百篇中。危途去住隨時義。不是人心有異同。其二誰能借我石尤風。吹落征帆住此中。若使相隨不相別。也應還道兩心同。其三歸帆日夕飽西風。林叟幽居悵望中。縱道山川多間阻。兩心無處不相同。</text>
<title>次靜林韵</title>,<text>後會仍留約。新詩更要盟。吾非失信者。但恐子無情。</text>
<title>震兒改娶日志感</title>,<text>花燭將燃夕。秋霖快霽時。迎新還念舊。遇喜未忘悲。孝謹徵家法。柔嘉想婦儀。郊扉婚嫁畢。何事不恩私。</text>
<title>生朝。次靜林見贈韵。</title>,<text>生朝對酌憶兒郞。誰道吾家福慶昌。盛滿卽今危禍萃。防身深智愧汾陽。其二逢公只可盡芳壺。憔悴眞同屈大夫。去國思君無限意。白頭孤棹溯江湖。</text>
<title>生朝。次靜林四疊知字。</title>,<text>德薄才踈我自知。官尊年艾豈曾期。悲逢父母劬勞日。喜見兒孫壯大時。榮辱莫論今世事。祝䂓還愧故人詩。豪吟爛醉眞堪樂。曛黑歸家不害遅。</text>
<title>次靜林再疊舟字</title>,<text>行裝瀟洒但輕舟。笑別東湖赴上流。從古仙區在丹峽。卽今吾道付滄洲。新營崦室能專勝。將比林居覺更幽。回首舊隣君獨住。漢陰雲樹揔離愁。</text>
<title>次靜林然字</title>,<text>一棹乘風去渺然。囂塵那復到身邊。季鷹秋興歸吳日。司馬閑情臥洛年。松桂峽中瀟洒地。蒹葭江上泬寥天。屛居尙切憂時念。長祝吾王執德堅。</text>
<title>次靜林五疊知字</title>,<text>穡事今年又可知。雨暘秋夏動愆期。九重宵旰勞心日。八路灾荒溢目時。河內未聞移粟議。谷中爭賦有蓷詩。平生不學陶朱術。歲儉歸田恨苦遅。</text>
<title>六疊</title>,<text>不赴灾荒賴上知。江湖遯迹愜幽期。孤雲獨鶴齊飛日。淸渭終南悵望時。憐我此行非適意。別君何處更吟詩。峽中合着朱陳里。買地移家勿復遅。</text>
<title>七疊志哀</title>,<text>盛德深仁擧國知。雍煕至治失遐期。重逢去歲天崩日。長憶方秋雪下時。杳杳蒼梧悲舜駕。交交黃鳥泣秦詩。孤臣去國舟將發。爲哭玆辰且少遅。</text>
<title>七疊。答末婦入峽之由。</title>,<text>吾家事勢子何知。令愛玆行異素期。伯婦隨夫臨發日。仲妻懷孕未分時。非渠孰從龐公隱。遠父還憐衛女詩。阿震過房仍侍疾。新人來覲亦應遅。</text>
<title>次靜林惜別韵</title>,<text>欲去遅徊且繫舟。林翁別我不勝愁。倘催桂棹尋蟾渚。何必松坡歎鶴樓。</text>
<title>七疊然字</title>,<text>秋懷客抱共茫然。京國音塵杳日邊。五月別兄今八月。半年思子若三年。棲遑未卜依歸地。仁愛偏蒙覆幬天。隨遇但當安素履。伏波曾亦勉窮堅。八疊歸田生事轉蕭然。新結茅廬小澗邊。斂迹丘樊堪卒歲。投身罟穽已經年。黨人讒搆無餘地。君子行藏信彼天。羹藿自能忘食肉。巾車那復羨乘堅。九疊一謝風塵便脫然。已甘終老峽雲邊。黃河或有能淸日。白髮應無更黑年。家窶尙餘書滿屋。身逋猶怕網彌天。深居漸覺將迎懶。木榻皆穿坐益堅。</text>
<title>贈千再淸 千生。聞吾兄有疾。來訪而去。</title>,<text>爾祖曾敦孝。鄕隣誦慕多。賢孫繩至行。老母起沈痾。末路看高義。窮途訪大哥。藍田吾宅在。要與共烟蘿。</text>
<title>次鶴山過嶺南樓未登韵 府伯李煕疇子皞。求爲記文。未果應副。</title>,<text>爲文曾記揭南樓。滕閣三王未易侔。按使勝遊今尙記。尙書何罪此長流。拂雲欄檻輝朱雀。轉岸帆檣起白鷗。暇日消憂知不害。岳陽猶繫逐臣舟。</text>
<title>次鶴山寄趾兒韵。示趾兒。</title>,<text>忽已五旬別。何曾三日離。炎荒匪人境。溟海是天池。屬汝流遷際。方吾畏約時。危途不相保。衰白淚長垂。</text>
<title>次趾兒韵</title>,<text>瘴霧逢秋苦未晴。天涯愁絶旅人情。星辰北極長時戀。波浪西江幾日平。嶺海詎能敎盡死。峽田終合托餘生。窮途益勉詩書業。聖哲斯文不要名。其二一別迢迢隔遠天。書來動是數旬前。蠻鄕日月行吟裡。鶴渚園林夢想邊。海氣常昏山似雨。炎風忽起瘴如烟。遙知耿耿思君夢。時復橫經上御筵。其三向來盈滿本踰涯。今日招灾豈歎嗟。榮辱有時須信命。爺孃無恙莫思家。畸蹤自比零陵桂。旅夢應尋杜曲花。欲學前修能處約。瘴烟紅玉面生華。其四歸田計熟賦歸遅。顚沛如今乃至斯。三司濫躋常所懼。百官交罪豈曾知。昭讒只是由恩厚。遭黜元非坐數奇。復道近京添一案。鷦鷯棲息欲何枝。其五追愆豈敢怨靈脩。尸素三朝愧白頭。滿溢只應緣器小。讒誣終亦坐名浮。山居不復思黃閣。水調難堪戀玉樓。擯斥流離何足歎。曠懷隨處得天游。其六南荒消息動經旬。地遠天長少到人。書得好音差慰意。詩多苦語輒傷神。山嵐過午難看日。海瘴逢秋不减春。猶喜密州相籍在。遞筒能得寫懷頻。其七高梧墜葉報新凉。蟋蜶悲鳴在屋傍。流水隴頭催客淚。羣山海上割人膓。吾身未定歸何處。爾恨何徒戀故鄕。惟有一輪秋夜月。相思千里費遙望。</text>
<title>次鶴山聞蟬聲</title>,<text>凉梧踈雨正堪驚。暮樾鳴蟬忽復聲。灘上病翁偏易感。天涯逐客若爲情。</text>
<title>次趾兒寄題臨湖亭韵</title>,<text>湖亭高臥當登仙。晴晝焚香一穗烟。棲息已能超物外。是非那得到身邊。脩篁被岸千竿密。小艇沿波百丈牽。持節向來違歷訪。南雲回首寄新篇。</text>
<title>次趾兒韵 謫居西山。山形宛似西菴。縣南小江分流三派。亦如灘流。不覺悵戀。有吟。</title>,<text>相望落落似晨星。去近扶桑出日溟。山抱一重疑崦屋。水分三派憶灘亭。天時井上初飄葉。身事波間不定萍。盃酒亦應傷肺易。愁時須戒醉無醒。</text>
<title>次趾兒望南山烽火韵</title>,<text>常時望子倚山樓。一點南烽慰我愁。海徼安危憑斥候。謫鄕消息當書郵。瘴來桂嶺雙垂淚。日近長安數擧頭。遙想客懷秋更苦。故江雲水夢漁舟。</text>
<title>次趾兒記夢韵 余亦於六月十二日夢。見汝於闕中延英門外。記之曆書矣。今見汝詩。益覺悵黯。遂次之。</title>,<text>夢裏相看喜氣濃。豊盈不改舊時容。兒言積雪城西至。我記淸晨闕下逢。奇禍足懲蠻海謫。餘生甘托兔園農。不知何日符佳兆。回首山川隔萬重。</text>
<title>次趾兒謫中見趙之鼎病差喜賦韵</title>,<text>親懿天涯未易從。差欣一客伴孤蹤。揀泉煑藥須防病。窮日看書愼莫慵。自古黨人多廢錮。當今世道孰彌縫。而翁禍厄休煩問。聖主猶容臥洛龍。</text>
<title>次趾兒積困暑熱重以蚊蝱蛇虺交侵有吟韵</title>,<text>憐渠底事到天涯。千里思親阻笑歌。京國信書踰月少。峽鄕歸夢入秋多。蛇虫日夕侵人近。魑魅尋常喜客過。一夜凉風生苦竹。此時羈抱更如何。</text>
<title>次趾兒述懷韵</title>,<text>誰將斗水潤波臣。孤寄天涯影絶隣。困處身心須細檢。愁時書籍合長親。寃誣亦有如渠者。情理猶多似我人。且可自覺兼自勉。玉成猶在着工新。其二傷時涕淚未曾乾。朝象嗟無一日安。孰有潛鱗能脫網。未從奔牡試和鑾。荒城近海烟嵐足。大嶺參天道路難。京闕渺然家信斷。謫中三月飯辛酸。</text>
<title>寄兒謫中</title>,<text>昔過機張縣。蕭條海一涯。孤城容小聚。客舍似村家。秋亦多嵐瘴。冬猶見蝮蛇。誰知此惡土。今作爾長沙。其二患厄人多有。工夫爾莫踈。三旬無一字。數月讀何書。縱喜妻兒集。應愁甔石虗。危途難住着。吾亦別灘廬。其三待過國祥日。方尋峽裡棲。病兄猶郭外。孀叟且湖西。去住俱成別。情懷各自悽。辭親雙少婦。臨發萬行啼。其四不自知生死。何能决去留。㙜言方益急。庭請未應休。上獨思全保。臣常訟悔尤。秋風戀闕淚。沾洒溯灘舟。其五身事迷歸定。僑居也復難。驪江多閙擾。蟾渚少盤桓。宿筭須遐遯。新廬待苟完。天恩如見貸。終托一枝安。其六竄逐知何罪。妻孥又此行。山川元險阻。盜賊又縱橫。已慮飢寒逼。兼憂瘴癘嬰。差欣密州近。去路得伸情。其七問訊凝川老。秋來得健不。同時三謫去。今日獨君留。地或荒年徙。天方霈澤流。異鄕逢愛女。差足慰離憂。其八甲也隨兄嫂。贏驂促去鞭。憐渠踰嶺日。似爾適萊年。曷月雞書降。方秋雁影聯。有逢應有別。休泣越江邊。其九膝下兩孫子。今年將就多。兄能工述作。弟亦解吟哦。玉樹寧非寶。金根庶免訛。三餘期更勉。進學在盈科。其十近與靜林叟。吟成百首詩。寬心無待酒。消日不須棋。豈要江山助。非爭月露奇。新添思子作。聊以慰長離。</text>
<title>國初。龜亭南相公 在。有贈冶隱吉先生詩。龜亭後孫別檢 鶴齡。嘗請藥泉，明齋兩先生書其詩。又要明谷先生次其韵。以余忝受藥泉，明谷衣鉢之傳者。屢要次韵續題。義不敢辭。遂勉應其求。</title>,<text>龜亭南相國。烏嶽吉先生。隱顯雖殊道。經權各有名。勳齊尙父大。節比伯夷淸。不代遺篇在。雲孫遠慕情。其二得逮三夫子。吾何恨晩生。屛間留勝蹟。身後揭完名。德業高山重。襟懷霽月淸。如今不可覩。後死更傷情。</text>
<title>新稻粥</title>,<text>野奴昨日將粳至。竈婢淸晨作粥來。滿椀薰濃酥欲滴。翻匙凈骨雪交堆。乍嘗已覺枯膓潤。快歠方知病胄開。一飽便忘生事拙。顔公乞帖不須裁。魯公乞米帖。拙於生事。擧家食粥已數月矣。</text>
<title>中秋望月。次東坡韵。寄兒子謫中。坡詩跨海淸光與子分韵。</title>,<text>小酒樽前供乍醉。名香爐上挹殘熏。秋聲樹有蕭踈葉。霽色天無點綴雲。骨肉久成千里別。音書動閱數旬聞。相思此夕膓堪斷。遙羨蟾宮兩處分。</text>
<title>李晦仲來宿。又用前韵。</title>,<text>我病經旬親藥裹。君來竟夕襲蘭熏。不辭對酒吟江月。行欲揚舲入峽雲。敏捷詩篇欣得覩。紛紜世事欲無聞。丹丘倘有尋眞意。一半雲山可與分。</text>
<title>趙同知 玄輔 輓</title>,<text>緬昔吾先祖。摳衣風玉門。典刑傳令緖。壽祿見賢孫。歿日無遺憾。生時有達尊。今年秋社會。哽噎更誰存。</text>
<title>次靜林知字</title>,<text>行藏龜策詎能知。世運平陂不可期。別恨何堪當暮境。畸蹤只合謝明時。兩朝遺老悲今俗。八月頻傷感古詩。京國漸遙懷漸惡。孤舟欲發更遅遅。其二世事紛紜未可知。此身歸定亦難期。如何暮境分張日。又是秋風憭慄時。三宿已多留後約。百篇非少復新詩。行舟擬欲凌晨發。爲待泉翁解纜遅。</text>
<title>時余居鶴灘。養直在靜林。以詩相往復唱酬。養直書詩卷之面曰。鶴林玉露。余貽書林翁以爲詩債甚多。將欲以一帆逃走。君亦不容於世。則必須從匿於蟾江也。林翁譏余曰。丞相不宜逃。且以爲行期若稍退。則林叟之幸也。叟女之幸也。玉露之幸也。余又曰。吾行已决。三幸將歸瓮筭云云。而其後有故。果退行期。林翁遂以一律戱之。聊以和之。</title>,<text>料理西風上瀨舠。蘆花八月廣陵濤。逖違京闕身如謫。深入山林迹類逃。命駕非關鱸膾美。携家還愧鹿門高。一旬留住知何益。詩債徒添應接勞。</text>
<title>次靜林韵</title>,<text>悲歡曾不着胷中。榮辱何須較異同。堪笑當年王相扇。每逢塵起障西風。</text>
<title>次靜林韵</title>,<text>東西眞似馬牛風。君在林間我峽中。惟有兩心無間隔。不相同處是相同。</text>
<title>次靜林</title>,<text>林翁家有一奚童。長夏傳詩恰百筒。怊悵蟾江歸去後。屋烏長入夢思中。右勿憎奴其二我輩當今患有身。半年猶幸托芳隣。臨分作惡宜如許。且可觀吾不怨人。右休自怨其三何用區區學女兒。丈夫爲別不須悲。吾今顧語吾家女。有別方能有會時。右且自寬其四孤鶴東飛別故山。遙隨紫氣出函關。人民城郭定無恙。不待千年當復還。右鶴答人其五新向丹丘起草堂。縱開三徑孰求羊。蒹葭秋水月明夜。渺渺余懷天一方。右長相思</text>
<title>次靜林朝暮吟</title>,<text>朝邀林叟至。暮挽林叟宿。每得一宵話。覺勝十年讀。擧世皆溷濁。淸眞爾所獨。郊居幸密邇。來往任閑適。團圓兩家會。爛熳百篇作。三日或不見。惄焉以相憶。今我去舊廬。一棹遠京國。秋懷易生感。別思紛盈臆。悲鳴林下鳥。孤擧灘邊鶴。惻惻臨老情。夜夜夢相逐。</text>
<title>次靜林送別韵</title>,<text>峽裡吾將隱。灘頭子送行。秋風去國淚。不獨別離情。</text>
<title>次靜林韵</title>,<text>謝却人間事糾紛。吉占何必訊靈氛。新秋峽樹千重隔。舊約鄕山一半分。天末相思惟片月。日邊回望但浮雲。獨携詩卷孤舟裡。叵耐征鴻夜叫羣。</text>
<title>八月二十五日。是懿陵小祥。到中郞浦。望陵而哭。</title>,<text>舜駕蒼梧杳莫尋。經年陵樹欲成林。中郞浦上秋天月。獨照孤臣痛哭心。</text>
<title>是日。乘舟向原峽。肩輿歷入靜林告別。聯句。</title>,<text>孤舟欲發復巾車。爲訪東林靜叟廬。灘 三宿尙憐餘意在。一臨終幸別懷紓。林 騎牛簑笠爲誰出。跨鶴樓臺應久虗。灘 今夜更期湖上月。泉翁留待樂翁廬。林是日。汝思來待于廣津君錫歸樂亭。</text>
<title>次靜林韵</title>,<text>老作他鄕旅泊人。千愁兼與別懷新。興原近接中原水。爲報林翁試問津。</text>
<title>次靜林韵。時汝思上忠州。與余同舟而行。</title>,<text>灘翁臨發更停舟。睠顧宸居涕自流。漢水終南看漸遠。孤臣雙鬢日添愁。其二林翁且莫挽征舟。今日吾行異竄流。無數親朋皆嶺海。峽田歸去不須愁。其三泉翁同我理歸舟。晩計歸田亦上流。林叟遠來還獨去。一時兼有兩離愁。其四長年催曳上灘舟。水落秋江淺淺流。只恐倉隅容易近。遅行差可緩離愁。其五行色蕭然一小舟。舟輕不畏溯灘流。如何忽已舟偏重。滿載三翁惜別愁。</text>
<title>靜林到倉隅作別。用唐律韵。各賦。</title>,<text>老境方知此別難。危途未卜一枝安。且携二客兼漁艇。聊把三公換一竿。去意桑楡方逐暖。生涯杞菊不嫌寒。遙憐靜叟棲遅處。獨隱烏皮戴鶡冠。江樹秋雲別恨生。哀鴻叫侶兩三聲。君能爲我臨江送。我欲携君入峽行。逋迹詎云超世禍。退才端合讓詩名。舟中玉露新編在。吟送時時慰此情。寵辱三朝雪滿頭。今來悔不早歸休。江湖尙怕方生議。嶺海猶多未了憂。只恨朱陳違接巷。差欣膺泰得同。舟君歸倘過灘亭。路爲我依依謝白鷗。</text>
<title>別林叟後。次唐律韵。</title>,<text>舟中判袂悵如何。遙見歸驂翳薜蘿。蟾渚去愁新寄寓。鶴林回憶舊經過。塞鴻霜信催寒早。江樹秋容近峽多。相別莫言川路永。只應孤夢越風波。其二別後相思奈恨何。靜林秋日臥雲蘿。猶擬野逕騎牛至。尙記江村帶月過。隣舍舊游難更得。奚筒新作爲誰多。褰蓬却望分携處。汀樹蒼茫起夕波。其三窮達其如有命何。焚魚只合老烟蘿。科名隍鹿蕉中失。宦業村婆夢裡過。迹遠駭機明智足。榮踰華衮聖褒多。獨憐伯仲俱承譴。迢遞瓊雷隔海波。其四末路嶔崎可奈何。晩年依附若絲蘿。生同廵遠憐差後。隣得求羊喜數過。履滿招灾吾自愧。燭幾知止子爲多。從今共保林泉樂。平地何憂日起波。</text>
<title>又與泉翁。次香山韵。</title>,<text>膜外榮名弊屣同。希夷吾欲效盲聾。狂言口失三緘戒。危禍身爲百鏑叢。八節早歸慚白傅。五湖遐遯學朱公。殘生得喪何須問。倚伏曾聞塞上翁。其二摧頹齒髮恰相同。眼已昏花耳欲聾。末世未超榮辱境。一身長在毁譽叢。明時去國憐遭黜。深峽移家歎寄公。逆艇四宵才百里。天虗犯命笑雙翁。右屬泉翁。○丹丘新屋未完。故今借蟾江沈氏亭舍。爲留住計。故云寄公。余與西泉。俱命犯天虗。有逆艇上溪之象。百事蹭蹬云。其三歸田晩計古人同。忘世忘言遂托聾。一壑雲霞曾卜築。滿庭蘭玉恰成叢。幽情自號新居士。緖業能傳故相公。遙想九秋楓菊裡。得詩應復憶灘翁。</text>
<title>舟次驪州。次杜律韵。</title>,<text>蟾渚新歸客。驪江舊莅州。遨頭今八載。倦迹又三秋。隱約林間寺。淸奇水上樓。向來文酒會。惆悵更難求。其二宿桑有餘戀。分竹記玆州。物色如前日。江山欲暮秋。跡危愁去國。身病倦登樓。是處煩相憶。朋遊豈易求。其三惠無留蜀郡。心自戀幷州。衰鬢渾非昔。羈懷况感秋。畏逢曾識吏。羞對舊登樓。草草氷壺作。猶慚邑子求。其四五日淹江路。明朝可峽州。行慚管寧海。歸及季膺秋。幸有舟爲宅。都無地起樓。丹丘仙侶在。衰白且相求。其五渺渺懷京闕。悠悠涉遠州。棲遑非故土。搖落又深秋。寄淚思添渭。瞻辰欲上樓。前村有白酒。猶可典衣求。有作新</text>
<title>二十灘</title>,<text>水淺秋江泝上難。孤舟夜夜犯霜寒。瞿塘十二灘穪險。此地還逢二十灘。其二夜舟辛苦覺尤難。霜露翻翻水氣寒。無數險途行遍了。此灘過後盡平灘。</text>
<title>次香山韵。與泉翁同賦。</title>,<text>之子詩名孰與齊。鶴林新有百篇題。高攀鮑謝才偏逸。平視黃陳氣不低。自擬雲龍同上下。可憐勞燕各東西。何時更續灘亭會。酒賦流連醉似泥。其二同閈同庚衰老齊。明朝四十憶曾題。台司窃位心知忝。學士辭官意不低。晩計欲分山一半。幽居幸占水東西。悠悠得喪君休說。萬事如鴻踏雪泥。其三風烟蕭瑟衆峯齊。興發詩成信筆題。澤國秋深霜落晩。田家稻熟雁飛低。歸人攀桂小山裏。僦屋浣花流水西。端悔向來遅一退。宦途危險劇靑泥。</text>
<title>到蟾江。別泉翁之忠州。吟呈兩友。</title>,<text>今朝又復別泉翁。誰念江干旅泊翁。去國離家無限恨。詩成却寄靜林翁。</text>
<title>初到蟾江</title>,<text>一葦驪江泝上蟾。名區端合散人淹。波光漾月秋搖檻。峯影隨雲晝轉簷。半世行藏眞自了。暮年閑懶也相兼。隣商日有謀生事。明發持船去販鹽。</text>
<title>次靜林寄示韵</title>,<text>倉隅分手悵沙頭。別意悽悽久未休。峽裡有山堪秘跡。人間無地可埋憂。投林子似安巢鳥。去國吾如不繫舟。莫道箇中江海遠。抱林灣子亦名鷗。其二豁齒昏眸又禿頭。翁今已判此生休。林泉適意貧猶樂。民國關心退亦憂。聖德自開三面網。逋蹤永愧五湖舟。玆鄕未必非吾土。終憶灘亭舊伴𩿨。</text>
<title>又次靜林舟字</title>,<text>又別蟾江一釣舟。丹丘新宅近溪流。閑居着處皆堪喜。生理蕭條不足愁。其二新成小屋大如舟。揷架群書揔九流。二子二孫終日讀。此翁無復一分愁。其三人休怒我我虗舟。垂老今成隱者流。使得自便皆聖渥。此間唯有戀兒愁。其四何人錯擬濟川舟。悔不當年退急流。晩節歸田眞可幸。孤臣去國自多愁。</text>
<title>集句。又次舟字。</title>,<text>亭亭孤月照行舟。張估 紅葉靑山水急流。許渾 今日送君魂斷處。武元衡 長安不見使人愁。李白其二孤鴻落葉一扁舟。賈至 惟見長江天際流。李白 鄕國不知何處是。張估 每因風景却生愁。雍陶其三滄江歸去老漁舟。許渾 湖色寒分半檻流。趙嘏 時憶故人那得見。韋應物 一枝殘菊不勝愁。陳羽</text>
<title>次靜林韵</title>,<text>蓬底高吟逸興生。蒹葭兩岸作秋聲。本嫌俗物來相逼。剛喜詩翁此伴行。白首始成居士服。丹丘新占道人名。向來軒盖奔馳地。那有江湖漫浪情。其二相公眞箇一書生。頗似袁郞詠史聲。嶺海分知當遠去。江湖誰意此閑行。只甘窮峽深藏迹。還恐傍人或識名。兩日同來仍作別。除君今世孰多情。</text>
<title>次靜林韵</title>,<text>兔被流遷也亦難。峽中棲息敢求安。孤臣去國愁蘭佩。少婦思家賦竹竿。末路人情看冷煖。荒年活計耐酸寒。山林鍾鼎皆隨分。臨老唯當戴鹿冠。其二驚心世路一何難。斂迹丘樊却稍安。日夜相親書萬卷。風霜獨保竹千竿。高臺壓水淸無累。小屋依林煖不寒。任爾野人爭席坐。誰知舊着進賢冠。</text>
<title>次靜林韵</title>,<text>一別已經月。離愁深幾許。不堪秋盡日。又送泉翁去。其二自入丹丘峽。長思林墅月。泉翁雖再訪。一宿還成別。</text>
<title>次靜林重九韵</title>,<text>江皋秋晩塞鴻來。獨對黃花懶把盃。遙想靜林孤臥客。此時誰與好懷開。</text>
<title>次西泉韵</title>,<text>灘亭長憶曩時遊。九日樽前更遠愁。若問峽翁新活計。滿山松桂獨淹留。</text>
<title>次三休寄示韵</title>,<text>相思天末鬢全踈。落落星離半歲餘。兄弟一時均賦鵩。朋親千里斷烹魚。窮溟亦被恩波潤。陰谷將看暖氣噓。丹峽故人勞遠夢。因風却寄數行書。</text>
<title>次靜林韵</title>,<text>自我別灘墅。居然數月餘。丹丘好林壑。瀟洒新結廬。幽趣日以深。世緣日以踈。直緣懷我友。時復憶故居。我友寄空谷。日歎隣社虗。汀雲與峀月。觴詠之所於。忽爾成間闊。杳然阻音書。楓菊殿秋後。氷霜届冬初。佳期坐晼晩。憂思不可除。憑詩遠相問。棲息近何如。</text>
<title>次靜林韵</title>,<text>峽裏經秋夢舊灘。灘東楓菊靜林寒。故人別後相思字。風雨山齋秉燭看。</text>
<title>西泉自忠州還京也。復訪余於蟾寓。示一律。遂次之。</title>,<text>人間險路少夷庚。峽裡移家托此生。來日幷舟元勝事。去時聯枕亦深情。悲歡衮衮惟須醉。寵辱悠悠不復驚。行到靜林應憶我。菊花新酒未同傾。</text>
<title>又次泉翁韵</title>,<text>江皋秋已盡。燈火夜何長。倦客雙蓬鬢。他鄕一草堂。君方憂海島。吾亦戀機張。終始生成惠。尋常祝聖王。</text>
<title>次靜林西泉同和左太冲招隱詩韵</title>,<text>中秋別卬友。索居遂至今。悄然山水間。誰爲鼓吾琴。流光逼歲除。積雪被空林。啾啾凍雀噪。翳翳山日沉。悵望惜佳期。寤寐懷德音。忽得二君作。揔是相思吟。分張雖綿邈。不隔是靈襟。側身馳遠想。衰髮不勝簪。</text>
<title>權叔君擇見訪蟾江。次韵以謝之。</title>,<text>淸樽病負菊花秋。孤客江湖退亦憂。垂老異鄕親懿少。可能重續峽中遊。</text>
<title>九日思兒子</title>,<text>九日愁淹病。孤吟懶把觴。峽深書到少。天闊夢飛長。旅髮催添白。寒花不放黃。遙憐滄海上。引領望吾鄕。其二望子情何極。逢秋意轉傷。相離今五月。佳節又重陽。嶺外音書闊。江邊旅寓凉。吾衰焉足道。汝鬢亦成霜。聞汝鬢髮有一二堇白者。故末句云。</text>
<title>次李正言仲玄 著 韵。寄兒子。</title>,<text>新霜茱菊暎淸灣。客寓荒凉也亦閑。隣友有情來冒雨。逐臣無興去登山。關門高枕眞佳趣。呼酒評詩却好顔。不盡消磨憂國念。朝來雙鬢轉添斑。其二放逐江潭一老臣。恩深罪大愧昌辰。危蹤得自歸丹峽。孤夢猶能入紫宸。今日淸尊逢子醉。故園黃菊爲誰新。吾兒海上知何似。佳節他鄕易感人。</text>
<title>次兒子夏盡夜韵</title>,<text>蠻土兒孤寄。蟾江我獨留。離違垂半歲。旅泊度三秋。京國依依夢。山川渺渺愁。欲登高處望。邨僻本無樓。</text>
<title>次地主隨事濟助志感韵</title>,<text>炎荒遷謫孑離羣。誰向窮途問訊勤。暇日盖旙頻自枉。有時魚酒爲相分。今人孰似韋居士。高義偏蒙李使君。秪恐傍觀饒頰舌。但存銘佩莫云云。</text>
<title>次謝朴僉知泰信寄餉西果韵</title>,<text>羇棲海上跡畸危。微爾殊方更恃誰。獨以故情勤屢訪。每逢新物輒相貽。天涯稍慰孤臣恨。峽裏差寬老父思。此義今人那易得。紛紛按劍舊親知。</text>
<title>次近來竄逐相繼。殆無虗地。憂慨漫吟韵。</title>,<text>免赴南溟與北荒。蓴鱸歸意趁秋忙。罪名不害齊雲谷。情理誰言勝季昌。入峽輕舟雖自放。彌天密網尙高張。三時望子山頭恨。音信超超嶺路長。</text>
<title>次述懷韵</title>,<text>南北乖違正可憐。何時骨肉得團圓。離魂欲度千山外。來信難逢一月前。物理不須驚失馬。天機只好察飛鳶。重陽對酒增相憶。獨採黃花正惘然。</text>
<title>次庭請伏閤閱月不罷。前後聖批逈出尋常。不勝感泣韵。</title>,<text>盈庭叫閤一何勤。今日危機古未聞。萬口喧煩方不已。一身生死詎能分。樞機失愼羹懲熱。文字爲憂硯欲焚。罪大罰輕非始望。生成至澤荷吾君。</text>
<title>次中元見月次東里韵之作 兒有中元見月之作。余有秋夕見月之作。今夜是十月望。故云。</title>,<text>半歲分張若隔塵。每逢佳節恨彌新。灘頭秋夕吾思子。海上中元爾憶親。酒未寬心開酌懶。詩能遣悶寄筒頻。一輪又對蟾江月。終夜孤吟寂寞濱。</text>
<title>次見月憶弟之作</title>,<text>水調悲歌戀玉樓。逐臣羇思賦刀頭。弟兄一別情紆軫。父子同歸計謬悠。客地萍蓬淹半歲。故園楓菊負殘秋。何時得遇金雞赦。蟾曲鷗灣恣意遊。</text>
<title>和憶秦娥</title>,<text>山川闊秋宵。獨對蟾江月。蟾江月。天涯逐客音塵久闕。新霜楓菊重陽節。此時念汝歸何日。歸何日。丹丘松桂囂塵永絶。</text>
<title>和數名體</title>,<text>一別忽半歲。秋光看已暮。二人幸無恙。他鄕新寄寓。三司日謄簡。閤爭乃庭籲。四聦特寬假。前後勤明諭。五嶺送汝行。蠻溪足潦霧。六親各分張。幽寃向誰訴。七月我遭黜。近圻嫌久住。八口載孤舟。蟾江遂東泝。九日對黃花。矯首瞻雲樹。十韵聊寫懷。遙寄當尺素。</text>
<title>次旱餘逢雨韵</title>,<text>三南穡事又荒年。聖主憂時若涉川。國計不曾支廩朔。廟謨誰復及民天。邵平生事憐瓜地。楊惲悲歌怨豆田。知爾惠州難飽飯。且尋顔樂着工專。</text>
<title>和西江月</title>,<text>籬下黃花粲粲。江邊赤葉離離。蟾江老叟九秋時。引領南天望子。海上風濤浩蕩。嶺頭雲樹參差。吾衰作此半年離。日夕相思千里。</text>
<title>次效愛吟詩韵</title>,<text>灘翁非是愛吟詩。送子天涯不耐悲。別自消魂渠易老。讒方鑠骨我難支。江邊菊已重陽過。嶺外書常一月遅。何日歸來丹峽裏。翩翩綵服侍樽碁。其二灘翁非是愛吟詩。長憶吾兄老淚垂。脚痺戶庭常不出。手麻書籍久停披。西園獨鶴瞻雲外。東峽孤鴻叫水湄。何日逢迎開笑口。對床風雨和吹箎。其三灘翁非是愛吟詩。爲感明君特達知。眷注頻繁超擢際。讒誣終始曲全時。囚山竄海今皆免。粉骨糜身也不辭。何日能忘犬馬戀。至恩難報盖兼帷。</text>
<title>次詠百日紅韵</title>,<text>名花能住十旬紅。春夏羣芳揔下風。今世洛園無此種。我家山砌有孤叢。獨憐耐到繁霜後。安得移來遠峽中。不恨離騷曾見漏。湘潭新詠語還工。</text>
<title>次鶴山寄示韵</title>,<text>遐陬擧目揔生愁。無數篁茅近海流。地惡瘴氛長似夏。年荒米價不知秋。醫來藥餌時能濟。妻至盤飧可使謀。近日客懷應少慰。一雙嬌女戱床頭。</text>
<title>次贈覺圓上人韵</title>,<text>風鳴苦竹夜如年。獨客情懷倍黯然。鷄赦不知何日降。鴈行纔得暫時聯。殊方節物三秋盡。故國歸心片月懸。欲識箇中淸凈趣。一雙孤燭伴僧眠。</text>
<title>次謫裏逢家親初度韵</title>,<text>分張骨肉已多時。生日何心獨擧巵。自分吾行投海外。誰知汝謫到天涯。含寃抱悶今如許。履滿招灾乃至斯。繞膝兒孫知不少。終然莫慰此相思。</text>
<title>次危樓望辰分韵之作</title>,<text>驚心世路日艱危。萬事人間不可期。汝謫果緣何罪過。吾衰未忍此分離。一秋愁鬢霜先染。千里歸心月獨知。聚散榮枯渾物理。好須寬遣莫須悲。其二踈星瞑燧縣南樓。獨客憑欄萬種愁。山勢直從萊府盡。溟波逈抱蔚州浮。黃茅瘴氣孤城夕。苦竹寒聲四面秋。剛恨近來鄕信阻。鴈飛那得當書郵。其三翁兒千里日相望。白髮緣愁漸覺長。嶺外音書來苦闊。天涯節序去何忙。初成晩計吾丹峽。若隔前生爾玉堂。折臂爲醫猶可勉。莫敎閑夢到名塲。其四雲霄羽翮上星辰。一失扶搖墮海濱。時議急攻前相國。邊氓誰數舊儒臣。客心懷土登樓數。衰鬢逢秋攬鏡頻。縱使蒙恩歸故里。碧山端合早焚銀。</text>
<title>次嶺海何能盡死人哉分韵 八絶</title>,<text>霪霖五六月。送汝行踰嶺。可畏人如蜮。吹沙暗射影。其二欲使我翁兒。同時投絶海。蒼天彼何人。白地搆成罪。其三不死亦云幸。投荒可奈何。請看東海水。那似此恩波。其四忠君與憂國。本自出良能。可但遵家訓。何憂賈衆憎。其五君恩何以報。臣節要須盡。憂患固時有。且休傷遘愍。其六人生自有命。嶺海何能死。雖困處猶亨。所當君子以。其七烟瘴顔紅玉。可師非古人。窮途敦素履。庶不愧蒼旻。其八離懷與寃恨。棄置勿言哉。但恐無增益。無憂不放廻。</text>
<title>和望江南三疊</title>,<text>西園好我屋近都門。繞砌松篁衝雪茂。滿庭花木得春繁。能不憶西園。其二東湖勝亭榭卽名區。日照波光搖遠峀。春回野色藹平蕪。時復戀東湖。其三南荒惡兒子謫殊鄕。海近雲嵐沈草樹。冬暄虺蝮出箐篁。何日去南荒。</text>
<title>次贈初師韵</title>,<text>物外高風有道林。吾兒謫處遠相尋。不辭湖路間關險。爲與灘翁契許深。意氣固應超濁俗。情根無乃累禪心。碧雲日暮迷南望。安得携師共一吟。</text>
<title>次贈性玉，覺圓兩上人韵。仍送示初師。</title>,<text>疇昔山南始識師。中間離合幾篇詩。祗今東峽孤吟日。長憶西園共話時。其二凝川謫客喜逢師。日與談經且賦詩。豈是坡翁染禪意。眞如韓子贈衣時。</text>
<title>次贈趙之鼎仍謝朴尙弼</title>,<text>趙君旣云返。朴子還相隨。自足聞跫喜。差寬吊影悲。有痾論藥日。無事鬪棋時。幽獨猶堪慰。應忘滯海涯。</text>
<title>十月二十二日。卽趾兒生日。次杜詩宗武生日韵。却寄。</title>,<text>兒子何時見。初冬此日生。無端今被謫。非分早揚名。老父綦危跡。全家久別情。半年雙鬢改。一札萬金輕。霈澤祈環召。窮途勉玉成。愁來瞻雪嶺。覔酒且頻傾。</text>
<title>十月二十八日曉。大雷電。次甲兒韵。</title>,<text>十月臨當晦。中宵殷大雷。胡然上天怒。又似去年灾。聖德應無闕。幽寃或未開。孤臣憂更切。默默坐書灰。</text>
<title>察上人遠來相訪。留八日。歸金城。臨別書贈。</title>,<text>絶峽衝氷雪。窮途問死生。高齋千嶂合。凈榻一燈淸。擧世吾誰與。空門爾獨情。今朝却怊悵。飛錫向金城。</text>
<title>小至。次杜律韵。</title>,<text>駸駸徂序不禁催。明日新陽地底來。管裏已應廻暖律。爐間猶自着寒灰。君恩北闕懷頒曆。兒信南天待寄梅。寥落峽中無與語。寬愁惟有濁醪盃。</text>
<title>至日。次杜律韵。</title>,<text>南簷短日病淹床。北極晨朝夢趁行。新戴鹿冠眞野態。舊頒貂帽尙天香。衰軀暮景唯高枕。逋跡空山已裂裳。欲識孤臣戀主意。鏡中華髮幾莖長。其二疇昔翺翔共賀班。祗今流落各愁顔。佳辰是日逢南至。游子何時可北還。我自神馳滄海上。兒應目斷白雲間。誰能解此相思意。剗却天邊萬疊山。其三天時苒苒陽生節。客土棲棲旅泊人。海上音書憐久斷。峽中身事索誰親。羞將短髮窺丹竈。尙有孤衷戀紫宸。京洛親朋餘幾許。舊遊綿邈若燕秦。</text>
<title>至後用杜律韵</title>,<text>短景今朝覺稍長。輕雷昨夜動微陽。恩書適又頒新慶。逐客何當返故鄕。天道固知終必復。我懷難耐日相望。惟須學得安心法。瘴癘炎陬視若凉。</text>
<title>贈別震兒還京</title>,<text>不堪明日送兒歸。離別常多會合稀。此去京師二百里。江風山雪凍征衣。</text>
<title>除夕。次高達夫韵。十絶。</title>,<text>孤臣白首夜無眠。目斷雲鄕涕泫然。復土園陵如昨日。魂宮香火已三年。右志哀其二中夜瞻辰獨不眠。玉樓消息轉茫然。田間默獻新春祝。邦國鴻休億萬年。右祝聖其三每歲玆宵獨谷眠。今來東峽意悽然。人生報本慚豺獺。曠掃松楸恰一年。右思先墓其四長思風雨對床眠。除夕窮山倍黯然。兄弟幾時重會合。一堂湛樂送餘年。右憶仲氏其五知渠此夜不成眠。嶺海思親正惘然。何日得符疇昔夢。千山積雪又經年。右戀謫兒其六朝晡飽飯夜安眠。棲息林泉任自然。後飮屠蘇還不恨。浮生難得到衰年。右自喩其七樗蒲樽酒坐忘眠。窮峽羇愁稍豁然。且與兒曹消永夜。此翁非是惜流年。右卽事其八非因守歲自無眠。雖老雙眸尙炯然。靜夜看書眞有味。新工期不負殘年。右自勉其九每憶灘亭共醉眠。別來愁鬢日蕭然。知君亦是衰遅感。已是靑蓮紫極年。右思靜林其十蟾渚秋宵對榻眠。別時懷抱兩依然。千秋北海書中感。五十如今過二年。右思西泉</text>
<title>次左太冲招隱詩韵</title>,<text>自我入東峽。經年仍迄今。病渴久止酒。遏音遂廢琴。寂寂臥空谷。依依懷故林。歸心羨鳥飛。來信歎魚沉。豈無膠漆交。其奈金玉音。新春結遐想。靜夜發孤吟。獨憐上元月。分照三翁襟。何當重合席。爛醉同墮簪。三疊吾生踰半百。厄運少如今。兄病阻對床。友亡悲斷琴。有兒綴蘭佩。經歲臥楓林。小姹纔珠隕。中女又璧沉。哀傷何以堪。路遠莫嗣音。少郞及兩婦。遘疾同呻吟。憂愁易損性。抑欝難開襟。朝來看明鏡。霜雪紛盈簪。</text>
<title>追次兒子韵。贈崔同年鎭伯 夏重。</title>,<text>多謝花山子。時來問僻居。雪殘窮峽裏。春到大寒餘。可羨安巢鳥。還憐處涸魚。同年三十載。衰白兩相如。</text>
<title>奉呈松溪堂兄</title>,<text>兄歸藍水弟丹丘。暮境相思歲又遒。骨肉永傷千里別。夢魂猶怕兩年憂。西園燕集懷前日。南浦分張感去秋。孤住峽中非素志。會從湖海共優遊。</text>
<title>示震兒</title>,<text>歎息吾心古鏡如。塵埃埋沒十年餘。今朝拂拭新磨出。一片光明淡若虗。</text>
<title>鄭善卿來訪有詩。臨別。次韵贈之。</title>,<text>人方以我比窮奇。尙免台厓竄棘籬。只爲憂時聊强酒。都緣遣日或觀棋。自慚鳳鳥翔千仞。差幸鷦鷯占一枝。深峽遠來殊不意。家貧范叔本無資。</text>
<title>答寄金時秋</title>,<text>辛苦來尋峽裡家。相逢一夜話桑麻。明朝又復怱怱別。愁對庭前獨樹花。</text>
<title>次靜林追次蟾字</title>,<text>人道鷗灣勝鶴蟾。新成小屋也堪淹。踈來泉脉添方沼。折取松枝補短簷。坎止流行皆是數。谷畊溪釣幸能兼。此間生理何須問。三月盤中不見鹽。</text>
<title>次靜林追次長字</title>,<text>飮啄身猶健。棲遅趣轉長。還丹葛令竈。醉白魏公堂。物外鷗盟結。人間蜮弩張。一丘容偃息。頂踵荷吾王。</text>
<title>追次西泉訪林墅用聾字韵之作</title>,<text>謝世何妨作瞽聾。樂天吾已任窮通。田催播穀方佳雨。樹欲開花更好風。終日閉門無俗客。有時爭席只村翁。百年畊鑿惟隨分。願把玆謠達聖聦。</text>
<title>三休次𩿨字見寄。又次。</title>,<text>相思一日九回頭。夢裡歡迎覺却休。嶺陸阻脩無近信。風波蕩激各深憂。城西倘復同隣社。海外何當返客舟。更感杜陵詩上語。殘生黃髮逐沙鷗。</text>
<title>次林叟所寄韵</title>,<text>生平身計任迂踈。老聽兒言此定居。繞宅遍栽陶令柳。鑿池多養范公魚。閑逢二叟時觀奕。靜課雙孫日讀書。麁飯濁醪聊自適。箇中眞樂更誰如。其二丹丘北岸樹扶踈。籬落蕭然野老居。我已無心重結駟。兒嘗有意早焚魚。一家偕隱乖成筭。千里相思阻信書。曷月金鷄恩赦下。趍庭綵服日懽如。右志懷其三機城消息近全踈。天末誰人問謫居。會値歲饑難繼粟。還嫌海瘴不嘗魚。凝喪已返違攀紼。峽信雖廻怯拆書。韓子哭拏元至痛。一時雙夭古無如。右屬謫兒其四天資凝重氣恢踈。輿望終乖鼎鼐居。謹愼漢庭推數馬。廉方魯國有辭魚。謫時同罪皆恩澤。死日雖私卽赦書。今世此人那復得。白頭窮峽涕潸如。右悼鶴山其五林墅生涯也不踈。胡爲三浦又移居。杏花村落交飛燕。穀雨沙灘欲上魚。捷徑本羞藏用累。先廬非忘仲淹書。江湖余樂終難舍。何害東西任所如。右屬林叟其六骨肉生離音信踈。一身京洛耐鱞居。每憐天際分飛鴈。還羨波間比目魚。豈有經營心內事。何多逋負卷中書。辛勤峽裏來相訪。此意林翁恐不如。右屬西泉其七楸累契活最荒踈。此地非人所可居。冬日乏薪唯冷被。歲時無肉只枯魚。思家淚濺屛間畫。戀闕誠深壁上書。吾輩得全皆聖渥。兩心銜感一般如。四隨聞記。實鄭禹賓畫送盤谷本第。壁上書。望美軒感君恩六字云。其八休翁活計亦云踈。猶勝元方島裡居。地濕還多梅與竹。年荒不乏稻兼魚。西園夜憶花時醉。東峽春看臈月書。生別縱悲須莫說。鶴山亡後痛何如。其九文罔當今密不䟽。同時海島幾人居。循春最惡隣蛇蝮。逢鎛交讒甚鱷魚。火色一年騰白簡。天恩何日洗丹書。河東喪耦尤堪慼。孤寄山房老釋如。右屬海島諸謫○河東。指季通。其十遭黜明時敢自踈。微誠耿耿戀宸居。愚忠豈是眞羸豕。汚濁初非但一魚。三子邊頭爭赴謫。諸公闕下謾懷書。尊君大義寧終晦。仰恃吾王日月如。右有感○一魚濁池。上敎也。羸豕。臺言也。</text>
<title>再次靜林十疊踈字</title>,<text>孤臣斥黜坐狂踈。滿地風波不定居。去國身同驚彈雀。憂時心似中鉤魚。全消習氣休耽句。默數愆尤在信書。閉目終朝無一語。傍人疑我學眞如。右自詠其二依林結屋揷籬踈。投老眞成靜散居。已判終身羣鹿豕。惟須適性養禽魚。誰知舊日東陵相。偏感流年北海書。聞過鶴灘重悵望。憶君吾亦鬢皤如。右和過鶴灘其三恢恢天網始知踈。罪大猶容一壑居。芳草暖坡眠小犢。落花春水戱肥魚。幸因地僻尋眞訣。不爲家貧賣賜書。且聽村童爭笑語。相公身世野人如。右和憶𩿨灣其四仙區日覺俗緣踈。林麓端宜靜者居。晩計欲尋丹竈藥。浮榮悔着紫金魚。家非范富羞治産。身似虞窮厭著書。過客不須談世事。吾心久已死灰如。右和有感其五看君學稼計非踈。慕古常嗟今世居。却恨搆巢徒食實。還嫌結網但求魚。力耕遠慕神農法。負耒眞追亞聖書。雙栢李公曾此號。高風前後較應如。右和答嘲○雙栢李忠肅公。昔居坡州。處閑明農。吾叔父忠憲公。目以神農氏。有詩相戱。其六絶海孤囚生事踈。天荒是處不堪居。已知忠信行蠻貊。應有文章動鰐魚。垂老恰成三歲別。經春未見一行書。峽翁衰病休相問。頭髮全童齒豁如。右和屬澤軒其七竆途相念豈曾踈。落落東南歎索居。角里追隨常舍馬。龍灣飮賦共觀魚。向時歡樂渾疑夢。經歲分張再見書。看我憶君多少作。君情未必我情如。右和屬三休○休翁以吾除夕詩中無念己語。謂之無情。殊不知他作多有見憶之語。而未能一一傳去也。其八名利前頭久自踈。中原佳處卜新居。春深月岳饒薇蕨。水暖琴臺有鱖魚。百里相望勞夢想。四旬多病阻音書。何時復似同舟日。三叟逢迎鼎足如。右和屬西泉其九竆途骨肉隔年踈。團會何時返故居。南竄爾方愁鵩鳥。東來我非爲鱸魚。雲山豈阻連宵夢。嶺海才廻匝月書。少婦寸膓餘幾許。別孃情事兩茫如。右和屬兒子○子婦新遭大故。荐喪二女。又別其病慈上京。故末句及之。其十愁病連旬鬢已踈。全家避癘不安居。茅茨足庇何須廈。蓴菜方登覺勝魚。婦起漸能親盥櫛。兒蘇時復讀詩書。今朝始得伸眉笑。默想君心喜亦如。右和憶婿女</text>
<title>尹先達復始前冬擢第。今乃遠來相訪。有詩見贈。依韵走草以謝之。</title>,<text>牢騷峽裏度三春。京洛歡遊若隔塵。綠野投閑今日事。玄亭問字舊時人。聞跫縱喜寬吾抱。逐臭還憂累子身。且與開樽成好會。一溪花柳雨餘新。</text>
<title>志喜贈復始</title>,<text>久屈方知一第榮。立揚初志竟能成。蓬生豈藉麻扶力。松茂偏深栢悅情。正直忠勤吾輩事。文章勳業爾家聲。公侯必復看將驗。不負當時肇錫名。君之名與字。皆余所命者。</text>
<title>復始留話十有二日。乃告歸。遂次其韵。贈之。</title>,<text>以我逃虗久。煩君入峽行。風波容偃息。畎畒祝昇平。晼晩三春序。留連十日情。丘隅知所止。出谷喜新鸎。其二旅泊非吾土。支離笑此生。猶寬臣罪戾。實荷上仁明。萬事從流坎。殘年可釣耕。逢君且勉戒。看我坐浮名。其三展布寧無日。竆通儘係天。跫音空谷裡。喜氣一樽前。桃李憐春色。桑楡感暮年。經旬方告去。欲別更茫然。</text>
<title>次崔道曾 守約 新居韵</title>,<text>園花馥馥柳絲纖。新落軒楹快聳瞻。屋上靑山斜接雉。門前碧水遠通蟾。歸田元亮春扶杖。忘世君平晝下簾。幽境只宜吾輩樂。此情休遣俗曹覘。</text>
<title>三次靜林十疊踈字</title>,<text>竆來不恨故人踈。數枉詩篇問峽居。心靜自能馴鳥雀。眼明聊復註虫魚。逢僧或打無生話。遇客先求未見書。何以向時勞瘁地。廟堂機務日棼如。其二黃扉事業愧空踈。寵利踰涯豈久居。世事覆蕉終失鹿。夙心緣木妄求魚。靑山不負竆歸客。白首還尋久廢書。飮啄至今安一壑。聖君仁澤海涵如。其三投紱歸來與世踈。還從洛涘賦閑居。蹉跎身命駑欺驥。刻苦詩工獺祭魚。棲息蔣君三徑宅。生涯楊子一床書。所嗟南北親朋遠。應恨孤蹤踽踽如。其四過從三日亦云踈。向者朱陳接巷居。每憶倉隅停別馬。尙思灘上玩遊魚。郵筒閱歲成千首。野史傷時不一書。但使心肝相得照。天涯猶且比隣如。比隣之比。平聲。王勃詩。天涯若比隣。作仄聲用。其五眉宇淸眞韵格踈。平泉好保相公居。却從郊野長騎犢。誰識湖州舊佩魚。敎子一經韋氏業。傳家萬軸鄴侯書。晩年閑趣兼完福。今世誰人可得如。右屬林翁其六瓜葛深情未始踈。鶴林奇遇况隣居。婦賢定不慚梁鮑。兒騃何能識魯魚。向日憂愁三月病。此時歡喜兩家書。輕舟欲許歸寧去。峽裡離懷更惘如。右和屬兒婦其七危機不累雅襟踈。栫棘何殊省闥居。莫怕讒邪多鬼蜮。也知恩信及豚魚。哀憐恥作韓公表。孤孑堪悲柳子書。烟瘴窟中紅玉面。昔賢堅操可能如。右屬澤軒其八郭外成隣舊約踈。三休新築負郊居。南遷乍拾凝川栗。西出仍烹浿水魚。榮辱五年還謫籍。旋歸幾日可恩書。瓊雷果得相望否。目斷雲濤正渺如。右屬三休其九榮塗進取念全踈。禁掖淸華讓不居。得失等看槐穴蟻。升沉肎歎竹竿魚。秋江逸興思乘舸。春峽淸談勝讀書。別後五旬無一字。蘂城生事問奚如。右屬泉叟其十危途半世自謀踈。竄黜同時各異居。意絶沖霄憐病鶴。人無决水泣竆魚。吾猶未信知天命。爾亦徒能讀父書。流坎但當安所遇。莫將身世歎邅如。右屬兒子</text>
<title>閑居雜詠。十疊前韵。錄奉林叟。以博一粲。</title>,<text>老去生涯不恨踈。雅懷元自樂山居。庭栽竹木兼馴鶴。池植芙蕖又畜魚。客至莫談今世事。吾衰猶讀古人書。惟存一種憂難解。廊廟江湖着處如。其二靑山獨不與吾踈。輪鞅何曾到僻居。移席樹陰聽谷鳥。拄筇苔石數溪魚。詩成謾自懷同調。才退何由得異書。休道此翁忘世久。心懸魏闕子牟如。其三炎凉交態異親踈。謝世仍成物外居。晝靜人稀門有雀。山深海遠市無魚。急觴快讀靈均賦。掩卷頻傷樂毅書。讒毁古來誰得免。聖君垂察莫今如。其四常愧凡姿學術踈。深嚴猥廁宿儒居。金鑾夜直蒙頒橘。瑤沼春遊侍釣魚。頭白自嗟難報德。汗靑終恨未成書。三朝閱歷身全倦。瞻望雲天涕泫如。其五自笑平生宦意踈。辭尊要得外官居。三秋寶盖琴隨鶴。一歲淸心食有魚。嶺節遍廵窮海嶽。畿藩乍莅簡文書。榮名來逼渾非願。每爲冥升慓慓如。寶盖。鐵原山名。淸心。驪州樓名。其六朝市雲林便隔踈。有時回憶舊官居。高亭沙苑看調馬。列舶江樓好打魚。日向梨園聆法樂。晨趍芹泮講儒書。桓君稽古吾何有。博士殊榮世罕如。華陽亭調馬。挹淸樓漕船點檢後。打魚以進宴堂上。習樂于掌樂院。又與澤軒。入太學。招諸生讌飮。末句。記今上入學時事。其七壯觀能令胷次踈。神游常隘域中居。屐隨楓嶽沖雲鶴。舟狎桑溟跋浪魚。六月灣亭歌出塞。千年海印閱藏書。今來白首成匏繫。點檢前詩夢寐如。其八一木支傾計太踈。台階非分卽巖居。叨榮昔似乘軒鶴。失勢今同處陸魚。裵令老猶親酒賦。龐公貧亦富圖書。田間日覺君恩重。縱處危途坦蕩如。其九活計朝晡糲飯踈。山家幽事適興居。幸無虎豹兼鮫鰐。何擇鷄豬及蒜魚。身老漸知齊物趣。意慵還廢養生書。世間懽戚皆爲妄。已把窮通一視如。其十京洛音塵日覺踈。此來棲息任窮居。身同江海一鳧鴈。家乏陂池千鮑魚。閑對奕棋非取勝。偶吟詩句不須書。人生適意斯爲快。榮辱前頭且自如。</text>
<title>雜詠十篇。但道己意。更綴一首。屬林叟。兼問泉翁行止。</title>,<text>城市中間跡久踈。野居或復還江居。方知自去自來燕。大勝相濡相呴魚。每夜定勞東峽夢。幾時又得南溟書。忠州滯客斷消息。不識于今焉所如。</text>
<title>戱題品題卷面寄林翁</title>,<text>久無泉詠難成品。時有休詩或作囂。最喜鶴林頻唱和。須看律呂自相調。</text>
<title>趙大司諫君錫夫人輓</title>,<text>昨得歸樂書。滿紙悲苦言。言我喪嘉耦。將葬廣陵原。同居至白首。長子兼抱孫。人生會有盡。此世誰長存。大化固所瞭。懿德終難諼。十七爲吾婦。升堂敬執笲。天姿簡且潔。儀度莊而溫。舅姑及大姑。愛重踰璵璠。吾門盛親黨。頌譽均卑尊。親廚潔膳羞。祀饗虔蘋蘩。詵詵兄弟子。失乳仰餔飧。辛勤撫愛心。不間生育恩。吾常喜文酒。賓族來源源。夏日芙蓉榭。春宵桃李園。貧且鬻簪珥。日必具觴樽。往者出湖縣。縞綦隨盖轓。荒年振饑乏。慮我傷勞煩。亦知歸更貧。猶勸早回轅。榮名晩始遂。不才慚魁元。卽日紆緋衣。雲路遂高騫。羣季笏滿床。至樂箎和塤。封誥與有光。福履方日蕃。恒存勉戒志。盛滿憂私門。西河哭凋棣。北堂哀隕萱。憂服闋三年。世事更一番。前春坐無妄。一身投塞垣。吾衰婦亦病。生死恐含寃。蒙恩獲遄返。盡室寄江村。新亭極瀟洒。棲息宜寒暄。靑山繞北砌。碧流環南軒。瓜圃學靑門。稻畦如東屯。婦尙向余道。所樂在丘樊。人情足嶮巇。世途寧趍奔。淸寒我不羞。恬素子所敦。方當遅暮年。已畢男女婚。只可安一壑。於焉避俗喧。其言信有理。良足警吾昏。卿宜事蚕麻。吾且牧鷄豚。相期冀婦饁。遽叩莊生盆。已矣長訣絶。何能不悲呑。寂寂偕隱地。依依獨返魂。殘年尠生趣。此懷向誰論。平生公曁協。不殊弟及昆。今時澤畔屈。舊日堂上髡。願借鋪張筆。少除悲惱根。展讀未及竟。我淚如瀾翻。凡人縱百歲。一死無遺痕。惟有淑喆美。芳烈留乾坤。千秋婦德碑。自足表嬋媛。公悲倘可塞。我詞不厭繁。</text>
<title>閑中雜賦五首。次西泉韵。</title>,<text>峽裡離懷苦未裁。何時靑眼得重開。吾詩昨寄林翁去。君札今隨嶺客來。槐樹陰濃鸎轉滑。櫻桃子熟酒新醅。歸途歷訪無多遠。下瀨輕舟莫漫催。其二投老甘爲鳥獸群。一床書卷度朝曛。孤蹤自放猶憂國。萬念都休獨戀君。過眼浮榮渾似夢。驚心時事欲無聞。優遊轉覺天恩重。林壑幽居絶世紛。其三丹丘古峽號仙關。句漏遺蹤倘可攀。寄意漁樵畊牧裏。冥心榮辱毁譽間。飛筇緩步多臨水。隱几閑吟揔爲山。忽復忘言無一事。笑看天際鳥飛還。其四他鄕節物正堪憐。久客情懷倍黯然。今日蒲樽聊獨醉。故園榴萼爲誰姸。先塋奠拜知何歲。內箑恩頒憶去年。兒子邇來消息闊。白頭愁絶望南天。是日。端午。其五空山畏形謝招尋。白晝關門松樹林。臣罪江潭甘自放。主恩河海與同深。餘生得遂歸田計。縱死能忘報國心。欲上高樓望京闕。浮雲不散日邊陰。</text>
<title>四月二十二日。先妣忌日也。又是鶴山葬日。悲痛志懷。</title>,<text>去年留滯鶴灘邊。今歲羇棲雉嶽前。萍梗危蹤常客地。蓼莪哀慕自窮天。嫂貧孫稚何能祭。弟罪兄痾各可憐。更想坡山埋我友。滿林風雨益悽然。</text>
<title>謹次舅氏韵</title>,<text>隔歲思兄日。登山望子時。音書峽中阻。情事渭陽知。別久愁多夢。詩來喜更悲。公衰吾亦病。一會杳前期。</text>
<title>次三休謫中寄示韵</title>,<text>每誦休翁作。窮途氣尙豪。全勝東峽老。衰病抱牢騷。</text>
<title>又次三休韵</title>,<text>天涯節序日看催。經歲羇懷欝不開。海雨千家抽綠笋。炎風五月落黃梅。神馳休里曾遊墅。夢醉佳亭舊把盃。聞說處窮猶自樂。一時榮辱儘堪咍。其二孤臣再謫鬢全殘。廿載浮榮夢已闌。地是遐荒還不惡。身當危厄也能安。詩工益向窮途進。志操須從晩節看。共說恩波覃海島。向來憂畏九分寬。</text>
<title>次澤軒寄示韵</title>,<text>時議崢嶸激幾層。淸朝誰得破滛朋。囚山白首形憔悴。漲海朱炎氣欝蒸。禍色卽今聞不已。恩言前古見何曾。遙知望美軒中夜。也復悲吟泣懿陵。其二生平忠愛死難忘。日夕瞻天黯自傷。從古鑠金憂衆口。至今如鐵保剛膓。幾時可得蒙恩澤。孤夢猶能近耿光。豈使賈韓終不返。君明遠邁漢兼唐。其三曾持使節上崆峒。忽被流遷到海中。榮辱已能齊彼此。險夷聊復任西東。君恩白日廻陰谷。讒說浮雲過太空。欲把詩篇勤問訊。風濤舟楫苦難通。其四深深東峽放翁廬。渺渺南溟逐客居。日月照明終保汝。山林枯槁孰華余。三年阻闊唯孤夢。萬事紛紜只一歔。尙喜精神能不隔。莫敎音墨久相踈。其五饕榮博禍愧昌辰。上意猶憐一舊臣。但可息黥兼補劓。何煩燥口又焦唇。田廬斂迹身全倦。王室關心涕自頻。尙喜優閑同洛社。不妨衰疾卧漳濱。其六一言曾欲樹民彛。無補邦家只取危。萬口皆循時宰意。孤忠獨荷聖君知。宜投嶺海今猶免。得返田園始未期。坐想天涯兒子恨。陔蘭採罷詠江蘺。其七竄逐同時幾箇賢。島中諸子禍尤偏。餘生自厭人間苦。不死猶望主上憐。世道未應長壞了。吾心只可日夷然。風波瘴癘知無害。一節窮途且勉旃。</text>
<title>李晦仲春初。旣訪趾兒於機城。今又來訪我於丹崖。詩以謝之。</title>,<text>去國危蹤峽裡居。跫音誰復問逃虗。烟霞久隔盤中宅。花竹長閑郭外廬。不惜形容今轉老。深悲骨肉漸相踈。惟君獨有高人義。旣訪淸江又訪余。淸江。機張一号。</text>
<title>五月十四日。夜雨新霽。月色甚好。與察上人。臨池上作。</title>,<text>入夜天開霽。風凉散欝蒸。池邊得明月。松下對高僧。遇境愁全减。忘機趣轉增。獨憐兒在遠。消息杳難憑。</text>
<title>又次三洲 靜林一號 十疊踈字</title>,<text>手植松篁日以踈。別來孤夢繞灘居。何時得返丁仙鶴。經歲長思丙穴魚。違棄舊情非我志。誇張新境笑君書。等閑風景無心競。萬事于今脫屣如。其二林樹深深客到踈。洞中誰識有人居。食非齋日無葷肉。家似禪房不梵魚。欲睡每吟觀白訣。嫌衰時檢鍊丹書。煩君莫浪分仙俗。老子閒情較孰如。其三古堂新買豁仍踈。知是忘翁舊所居。海漕初來人賤米。江商乍集市多魚。優游固可穪余樂。靜僻那能似子書。咫尺囂塵城郭近。龐公不入恐難如。右嘲三洲其四西園花竹舊緣踈。斥黜明時且遯居。逋跡山林眞似鹿。主恩刀俎免爲魚。心同屈子騷經作。年比羲之筆陣書。萬事從天聊自適。世間榮辱一毫如。右卽事其五淸福今來未必踈。峽居元不讓江居。園林白日馴麋鹿。池沼淸波躍鯽魚。有耳莫聞塵世事。無心且閱道家書。不妨少子方黃犢。呼我爲牛亦自如。右解嘲其六島中民物本稀踈。遷客曾無此地居。讒口日思呑弱肉。主恩終許放生魚。康纍隔海長勞夢。耽謫成隣或見書。自爲工夫敦素履。窮溟猶且坦途如。右屬澤軒其七幽▣日覺十分踈。窮處還同樂土居。逐客閒情梅伴鶴。異鄕風味筍和魚。新詩盡是酬兄作。妙筆眞能繼祖書。向遇少郞終夕話。典刑深喜乃翁如。右屬三休其八泉叟知幾邁二踈。時平早向福州居。昔爲鍾皷難邀鳥。今作罾罛不到魚。地僻難期重枉駕。人回多荷再貽書。郵筒五首眞堪誦。箇箇聯珠綴璧如。右屬泉翁其九謫裡調將愼勿踈。南方卑濕最難居。暑猶閉戶常防虺。醒欲侵盤每却魚。不必復論榮辱境。好須多讀聖賢書。林翁念汝詩盈軸。情視楸康一軆如。右屬趾兒其十痴兒學業一何踈。十日荒嬉八九居。處己必先懲木鴈。擇交宜亦辨芝魚。習非紈綺心無累。勤比菑畬腹有書。乃舅詩篇須佩服。規箴字字頂針如。右屬炳兒</text>
<title>沈聖眞鷗灣新居上樑之日。喜賦一律。却寄。</title>,<text>丹丘一曲少風塵。地秘天慳待好人。愧我危蹤來避世。煩君高義許爲隣。方成峽裏相依樂。更續城西未了因。屬擧脩樑聊善頌。勝區淸福日應新。</text>
<title>驪江柳生春初往見謫兒。今日來訪。示以與兒酬和之作。遂次其韵。謝之。</title>,<text>衰年斂迹混田更。空谷逢人眼乍明。遠訪南荒元厚意。却來東峽亦深情。濃陰茂樹凉添籟。新雨前溪水送聲。莫問世間榮辱事。已從魚鳥托殘生。其二勞生轉覺攝生難。萬事從今欲勿關。無客到門常喜臥。有書堆案亦休看。時能杖策臨雲壑。忽復持竿釣月灣。物理盈虗吾已了。任它非意日相干。</text>
<title>李仲寶來訪。不一月遽歸。只留其妻兒。臨行書贈。</title>,<text>明朝可耐送君歸。乘漲輕舟去若飛。甥舅乍逢眞草草。妻兒少別亦依依。行時峽樹鳴黃鳥。到日園花對紫薇。老境離懷難自制。秋來相訪莫相違。</text>
<title>六月八日。肅廟忌辰志哀。</title>,<text>眞遊天上邈難追。頭白孤臣一死遅。廿載餘哀猶不盡。每逢今日泣題詩。</text>
<title>夜臨池上納凉。吟別聖眞仲寶。</title>,<text>室中憚煩暑。池上逐微凉。拄杖憐荷氣。披襟溯月光。君方歸北洛。兒亦滯南荒。獨我空山裡。離憂不可忘。</text>
<title>次趾兒次東坡惠州八首韵。</title>,<text>前年夏五月。送汝謫炎州。迢迢大嶺外。渺渺滄海頭。恩難望金鷄。身似騎土牛。若翁窮峽裏。種瓜學古侯。其二履盈古所戒。招禍今如許。山南瘴癘鄕。一謫再經暑。悲哀損榮衛。疾病緣水土。爺孃千里外。何日不思汝。其三何處是機城。擧目但雲岑。經年不見面。匝月無嗣音。何以解我憂。得酒時孤斟。悲吟悄終夕。暝鴉自投林。其四三年積謗讟。一身幸優遊。本乏廊庙具。徒切江湖憂。萬事已知足。殘生復何求。山中有桂樹。歲暮聊淹留。其五貧猶甘啜菽。病且休服藥。窮通死生際。我心常自若。遇境或成詩。開樽聊命酌。不比世間人。膏火以煎灼。其六我今安一壑。客或穪佳句。園移數叢菊。池畜千頭魚。不道此間樂。恐有他人狙。翛然拄筇立。雨裡觀荷珠。其七不必開三徑。何煩邀二仲。有口久忘言。息影長無動。齊物是達觀。杜機眞妙用。情根未全除。時有思子夢。其八自爲山澤客。久甘鳥獸群。舊沼引綠水。新亭當白雲。觀稼我忘倦。讀書孫亦勤。世慮覺已消。獨未忘戀君。</text>
<title>趾兒有憶丹丘二十韵。對使走筆。却寄。</title>,<text>吾兒消息有誰傳。詩自淸江到峽天。黨禍憐渠投絶徼。君恩容我臥平泉。空林積雨窮山裡。毒霧蒸嵐漲海邊。兩地信書那易達。一年離恨轉難蠲。人生苦覺無安地。世事茫如涉大川。同日乞歸曾慕廣。急流知退竟慚錢。相分嶺陸千餘里。獨返田廬八九椽。過去榮名渾已矣。朅來棲息且於焉。天時坐想飛燕跕。夜夢頻隨化蝶翩。小閣新成開突兀。雜花傍列鬪嬋娟。堦前逬出千竿竹。池上爭抽萬柄蓮。老子逍遙聊永夕。孤臣放赦果何年。窮途定力宜常驗。靜處工程合益專。莫以怨尤忘古訓。好須增益學先賢。看他士類流遷盡。不獨吾家禍厄偏。定國瘴烟寧變操。坡翁芊水庶隨緣。心能晏晏方無悶。色肯依依作可憐。勿效投書吊原賈。當師臨別責鄒田。風霆豈有終朝理。霈澤行看不日宣。待汝綵衣歸覲我。詠恩軒上兩歡然。</text>
<title>次三休韵</title>,<text>客斷柴扉盡日扃。新晴山色滿簾靑。葛仙丹竈功難就。槐國黃粱夢易醒。急節駸駸欺逝水。親朋箇箇散晨星。田間更切思君念。一別堯階落幾蓂。其二都緣謝世久忘言。時爲寬愁强對樽。每夜星辰瞻北極。一春花樹夢西園。江潭遠別詩篇至。關塞奇遊畫帖存。聖代不應長棄絶。鷄書何日可蒙恩。</text>
<title>次三洲韵</title>,<text>殘年我獨外形骸。物累情痴擧世皆。不患中庭聞訕泣。蕭然長學太常齋。</text>
<title>次三洲韵</title>,<text>携筇日夕趁荷香。人道吾閑也亦忙。更覺夜來淸澈骨。一輪明月照方塘。</text>
<title>池上候月</title>,<text>東峰霽後月如盤。水氣林風夏亦寒。直待池邊新閣出。主翁携酒日憑欄。</text>
<title>題扇。贈二孫榮謹，榮愼。</title>,<text>吾家奕世顯榮。榮已極矣。榮極而辱至。亦理也。吾於若屬所期望。不在於軒冕圭組。而在於能謹能愼。無辱于身辱于家。爲大榮耳。卽荀子不貴勢榮貴義榮之意爾。若屬勉之哉。無才無德到公卿。今日招災坐滿盈。故命二孫名謹愼。至榮端不在浮榮。</text>
<title>霖雨。自一字至十字。寄兒。</title>,<text>霪。霖。亘月。恒陰。羣流漲。廣陸沉。八表雲塞。千峯霧深。塗泥斷來客。翅濕停飛禽。每㥘乾星照土。兼愁溽暑流金。杜子衾裯換斗米。輞川烟火遅空林。高生讀書不知漂麥。桑戶忍飢聊且鼓琴。東峽淸凉蒸熱猶如此。南方卑濕憂思孰可任。何時得復見靑天與白日。一豁此翁怐愗湮欝之心。</text>
<title>次三洲韵</title>,<text>萬軸書籤一炷香。閑中日月不知忙。欲知本地光明好。看取庭前活水塘。其二豆葉生花早稻香。田童逐雀一何忙。▣翁一夕閑無事。時拂脩竿釣小塘。</text>
<title>次三洲韵</title>,<text>丘壑猶全土木骸。眼看親友竄流皆。君恩許借雲山樂。志感新詩寫滿齋。</text>
<title>次三洲寄示韵</title>,<text>終始寬恩荷聖明。好從丘壑寄殘生。畸危尙免流遷厄。擯斥終慚隱遯名。繞屋雲山堪獨樂。近人魚鳥不相驚。翁兒早晩成團會。何羨龐公盡室行。</text>
<title>次三洲韵</title>,<text>耳欲無聞口不言。有書盈架酒盈樽。白雲靑嶂三間屋。夏木風潭十畒園。浮世幾人超熱閙。暮年唯我得溫存。南遷北謫今猶免。一壑逍遙是聖恩。</text>
<title>復次三休韵。寄三洲。</title>,<text>岑寂幽居晝掩扃。別來雙眼爲誰靑。孤吟峽裏吾多病。大夢人間子獨醒。一壑正堪娛晩景。小微那復羨台星。相思不見恰周歲。落盡新秋三十蓂。</text>
<title>次澤軒韵</title>,<text>千里傳筒問幾篇。窮途意氣尙夷然。讒誣鑠骨誰爲地。危禍當頭且任天。釋累坡翁耽說佛。傷時屈子慕登仙。知君㝡得安心法。榮辱悲歡閣一邊。登仙見遠遊賦</text>
<title>夢鶴山</title>,<text>夢我至松峴。將吊鶴山宅。蕭然舊門舘。寂寂少人迹。小奚引我入。虗室無帷帟。忽見屛風內。偃然臥七尺。見我却起坐。顔䫉如平昔。欵欵握手語。不省幽明隔。爲言寄與歸。譬如朝必夕。鄕醫不知藥。微恙遂至革。六十亦非短。一死可足惜。依依聽未了。驚覺樑月白。音容不可接。流淚滿枕席。明朝李㪨至。相對泣主客。</text>
<title>書贈震兒還京</title>,<text>春初汝病甚。及秋方始蘇。旣蘇不可留。送汝歸京都。吾兄久淹病。晨夕惟爾須。歸汝好將護。容色尙惋愉。百爲務順適。庶令親心娛。餘力治經傳。日夜誦聖謨。政當發軔初。必先尋正途。貞固爾心志。宏闊爾規模。孶孶日爲善。便是舜之徒。上焉慕孔孟。下焉希程朱。毋爲口耳學。徒作小人儒。前脩有義榮。富貴何足圖。簞瓢不改樂。樂在味眞腴。持此當別語。勖爾愼步趍。誠能服此訓。孝踰三牲廚。雖爾遠吾側。喜若長侍吾。</text>
<title>次兒子韵。贈申晩一。</title>,<text>物態多翻覆。誰能不易心。經年嶺海上。獨爾故情深。</text>
<title>送愼孫歸覲。兼寄其父。</title>,<text>父子相離恨。迢迢嶺海間。孫能今日去。爾得幾時還。</text>
<title>次石湖李士範寄示韵</title>,<text>峽樹生秋色。山樓倚夕陽。思君無限意。白髮不禁長。又二載畸危隔故山。一身漂轉到東關。同庚親友休相問。憔悴今非舊日顔。又我已投窮峽。君今返故丘。風波驚世變。歲月積離愁。鶴渚懷分袂。龍灣憶共舟。衰遅仍闊絶。惆悵未能休。又秋來無日不相思。一別經年會面遅。我似傷弓禽斂翼。君同伏櫪驥摧眉。松楸舊契難重續。萍梗前期未可知。尙有關西詩畫帖。老懷長記壯遊時。</text>
<title>志感 亡兄忌日。八月十八日。</title>,<text>秋夕先山阻奠盃。旅懷臨老不禁哀。城西祠廟經年別。又見吾兄諱日廻。</text>
<title>八月二十五日。哭國祥于州舘里門之外。詩以志哀。</title>,<text>喪到三年盡。人逢八月傷。身危淹峽土。心折望雲鄕。大德何能報。深仁不可忘。回思小祥日。猶得哭陵傍。</text>
<title>次震兒韵。贈族孫元逵。</title>,<text>不忝吾先孝睦風。多君秀出僻鄕中。家聲莫歎衰仍替。物理終須否則通。少日孤貧同永叔。平生奇偉慕韓公。從今益勉三餘業。豈以高才久處窮。</text>
<title>次洪君則寄示韵</title>,<text>居士年今五十强。俗緣消盡道緣長。殘生迹已都忘世。近死心猶可復陽。桂樹丹崖淹一歲。蒹葭白露感三章。朝朝素髮催人老。不信玆鄕是壽鄕。</text>
<title>女孫晬日 九月三日</title>,<text>吾年三十生汝父。汝父廿二始生汝。吾衰得汝日忘憂。慰情何論男與女。今朝擧觴祝汝晬。作善爲祥天必與。柔和淑愼孝且敬。莫忘爾祖丁寧語。陶詩曰。弱女雖非男。慰情良勝無。</text>
<title>金英俊乞詩。題贈便面。</title>,<text>物態隨時變。誰能保歲寒。相尋窮峽裡。猶有一任安。</text>
<title>走次鄭生 壽祖 韵</title>,<text>當時非分忝台垣。垂老危蹤返蓽門。畦稻已登堪飽飯。籬花初發且開樽。五雲遙隔長勞夢。八月頻傷獨斷魂。過客莫論山外事。此翁忘世又忘言。</text>
<title>九日書懷。寄機兒。</title>,<text>同作淸朝放逐臣。吾常思子爾思親。天涯一別幾千里。謫裏再逢重九辰。白髮偏欺多病客。黃花似笑獨醒人。遙知阿復趍庭日。隔世離懷稍得伸。</text>
<title>又次鄭君韵</title>,<text>默默相思狼狽初。幽懷欝結未曾攄。無人解識尊王義。有客來傳斥佞書。深谷紫芝聊遯迹。遠山紅葉好停車。丹崖自與花田近。何惜中林一訪歟。</text>
<title>次震兒韵。兼示趾兒。</title>,<text>丹峽今經歲。黃花又殿秋。登高望遠處。何日不生愁。</text>
<title>次三洲歎衰韵</title>,<text>鬚鬢蕭蕭轉欲皤。百年强半奈衰何。今秋徒覺無餘黑。爲是江湖憂更多。</text>
<title>次三洲悼君錫韵</title>,<text>髫齡托契到霜顚。人事那知遽溘然。零落神交黃壤裏。差池宿約翠屛邊。樑間月色依俙夜。峽口秋光憭慄天。林叟詩中增感涕。停舟相別憶前年。君錫有翠屛別業。曾有惠好之約。</text>
<title>次三洲次去年七月旣望韵</title>,<text>新秋旣望倍悽然。迢遞灘亭夢想邊。舊會重成能幾日。親朋一別恰經年。君應懶到林中墅。我自孤吟峽裏天。惟有窮途相勉意。蒹葭霜露弱爲堅。</text>
<title>次三洲次曾疊房字</title>,<text>轉覺仙鄕不離 去聲 房。拋來俗事頓淸凉。東溪魚鳥成新社。西嶺雲霞滿小堂。遠別一年秋警節。相思兩地月分光。遙憐駕鶴橋前水。流到湖翁釣石傍。邵康節詩曰。何處是仙鄕。仙鄕不離房。眼前無俗事。心下自淸凉。○駕鶴橋在丹丘水。是蟾江上流。</text>
<title>去年八月初吉。余初度日。三洲自林墅。訪余灘亭。終日晤言而歸。今年是日。三洲寄二詩。遂次其韵。</title>,<text>剝棗田家又斷壺。老來窮峽一農夫。無端忽憶前秋事。把酒留君醉鶴湖。又弧辰落落隔諸郞。崇酒何人祝壽昌。自覺今來衰瘦甚。腰圍頓减似東陽。</text>
<title>次三洲韵</title>,<text>孤懷落落戀朋遊。羇旅棲棲白盡頭。判袂倉隅如昨日。閉門山口又窮秋。已能閱歷風波險。不用傷嗟歲月流。斷送佳辰無好意。嶺雲江菊揔離愁。其二窮途耿耿寸心明。憂國江湖白髮生。半世浮榮歸幻境。二年危辱坐虗名。身閑畎畒方知樂。心定風波也不驚。好是菊花楓葉裏。幅巾藜杖傍溪行。</text>
<title>次三洲感懷韵</title>,<text>悔不將身隱藥壺。危途畏約困讒夫。去年今日喬山下。一哭秋原溯廣湖。隱壺。用費長房事。其二丹丘仙境似蓬壺。天以優閑餉老夫。莫道此間堪獨樂。君民憂亦在江湖。其三日把詩篇課五郞。君家積慶熾而昌。憐吾望子山頭恨。迢遞機城似揭陽。其四吾衰才退似江郞。强詠詩篇氣不昌。縱對黃花無好興。峽天風雨過重陽。</text>
<title>次三洲寄示韵</title>,<text>浩蕩三洲子。烟波弄小舟。何如丹峽老。臥對白雲秋。其二世故今如許。相逢豈易期。長懷渼浦上。脉脉送君時。其三一別何多日。相思又隔年。只憐三浦月。來照此樽前。</text>
<title>次三洲聞鴈寄示韵</title>,<text>江峽秋深鴈影踈。小齋孤坐月明初。飛鴻盡是無情物。不帶親朋一字書。</text>
<title>密陽吳始伯於甲辰冬因山時。哭陵下。訪余於鶴灘屛居之中。乙巳國祥前數日。又訪余於灘上。今又爲祥禫上京展哀。歸路。迤到原峽見余。三年三訪。其義不可忘。玆以二詩謝之。</title>,<text>天上眞遊杳莫廻。年年八月不勝哀。孤臣獨在田間哭。羨爾喬山一慟來。其二三年三訪不辭勞。感歎窮途義至高。此去吾兒如有問。爲言深峽抱牢騷。吳旣再訪兒子謫所。歸去後。又將往訪云。故云。</text>
<title>十月廿二。卽趾兒生日。次兒八月初一思我之作。却寄。</title>,<text>氷雪居然逼歲寒。可堪徂序劇奔湍。天涯又値懸弧日。峽裡長違舞綵歡。邦慶固知恩赦易。旅懷休說別離難。小孫冠畢仍婚娶。老父情懷稍得寬。</text>
<title>次趾兒記夢韵</title>,<text>冬管催飛孟月灰。兒孫遙自嶺南廻。極憐兩歲分張遠。仍想三旬送別催。幾日木郞能北返。仲春新婦可東來。鷄書吉夢行將驗。一笑池亭好擧盃。</text>
<title>次三洲過灘亭韵</title>,<text>東湖上下兩翁家。十里相望一徑斜。盤谷夜遊頻秉燭。靜林秋別乍停車。天長野鶴孤飛影。歲晏江梅一樹花。莫問峽中何所事。藥爐書卷淡生涯。</text>
<title>次三洲戱贈三休西泉韵</title>,<text>休翁豪氣太郞當。泉叟風情較更狂。舊愛差寬居謫恨。新歡頓失攝生方。鱞魚不寐今知免。老馬爲駒却反常。千載黎渦垂烱戒。請君三復紫陽章。</text>
<title>復次房字韵。寄謝三洲。</title>,<text>榾柮燒來煖曲房。甕頭新酒敵西凉。忘言老子常高枕。問字兒孫日滿堂。竹不畏寒凌雪色。梅無待臈漏春光。大郞消息今全闊。安得携渠置我傍。來詩。有憶家兒之作。故末句云云。其二靈芝本自産齋房。萍梗如今客寓凉。莫道榮名叨入閣。終慚學業負升堂。已從鬢髮千莖皓。安用文章萬丈光。且把朱書消永夜。紙窓風雪小燈傍。其三朝晡粥飯似禪房。俗慮全休閙熱凉。峽裏羇棲長寂寂。天涯徂序轉堂堂。生來志慕先憂范。老去身同獨樂光。欲識箇中怡悅趣。白雲靑嶂小窓傍。其四不用辛楣與葯房。誅茅猶足度炎凉。身虞世禍長關戶。詩詠君恩遍揭堂。已向山林甘屛迹。猶蒙日月照容光。獨憐五夜朝天夢。時繞蓬萊玉座傍。辛楣葯房。見楚辭九歌。其五文會全踈四友房。離懷歲暮轉凄凉。每思騎犢來灘榭。猶記停舟別野堂。憐我形神都寂寞。羨君篇翰自輝光。夜來一望千山雪。安得相尋剡水傍。</text>
<title>復次遊字韵。寄謝三洲。</title>,<text>峽裡蕭條阻舊遊。夜來歸夢落灘頭。二旬若過成三歲。一日相思抵十秋。放逐羈危吾老病。逍遙散誕子風流。西河離索無窮恨。兼有長安不見愁。來詩。以崔顥爲結句。故鄙作末句。用李白詩語復之。</text>
<title>得楸島書。又次房字韵。兼答三洲詩意。仍要轉寄楸康。</title>,<text>一夜梅花坼幾房。曉窓孤坐月蒼凉。却看楸島經秋札。仍憶松池保晩堂。禍網莫言今日厄。黨碑終是暮年光。瓊雷可獨君兄弟。吾念吾兒嶺海傍。暮年光華黨人籍。是朱夫子語。楸有抵兒詩。故末句及之。</text>
<title>余樂亭八詠。爲三湖作。</title>,<text>雙雙水鳥對浮沉。浦日融融綠浪深。靜裡自多觀物興。春衣便有浴沂心。麻湖浴鳥其二無數風帆下急灘。杏亭春水碧漫漫。漁商豈解閑閑趣。日夕供吾倚檻看。杏亭歸帆其三陶村日暮萬家炊。漠漠靑烟掩映時。柳岸依微花嶼暝。畫中光景頓添奇。陶村暮烟其四縹緲孤峯近海門。皇華遺躅此間存。嵐光曉色冥濛裏。猶認中流砥柱尊。仙峯曉嵐其五不向牛山怨落暉。笑他齊景浪沾衣。通人早識浮生理。一任羲輪去若飛。牛岑落照其六一髮蛾眉似蜀巒。半輪晴月出雲端。謫仙詩語渾閑興。茂叔胷襟正好看。蛾眉霽月其七山樓月黑俯江灣。時見漁燈暝靄間。夜久兒童來報語。舟人叉得大魚還。石浦漁火其八明沙一帶覆江湄。若雪非霜揔可疑。試拭雙眸看仔細。立𩿨飛鷺竟難知。栗島明沙</text>
<title>洲翁所謂諸少年惡舌。都非實題。皆是自唱而自和者。助虐二字。亦非着題。甚非老成人口業。聊次來韵。以勖復圭之意。</title>,<text>惡舌休歸群少兒。斯言一一出君詩。人疑助虐非佳事。淇澳三章諷誦宜。</text>
<title>次趾兒哭子韵</title>,<text>我欲升天問化兒。今年運數一何奇。三殤孰有如渠厄。千古應無似此悲。老去傷懷惟善涕。書來滿目揔悽辭。人生否極終須泰。此理昭昭且莫疑。</text>
<title>次趾兒妻病向差志喜韵</title>,<text>一謫經年困百罹。三殤哭後婦濱危。誰投妙劑治斯疾。不道窮鄕有是醫。解我憂愁方自幸。觀渠書札豈曾期。遙知父子兼兄弟。握手歡迎始展眉。</text>
<title>次趾兒韵</title>,<text>田間扶杖聽宸音。懇惻絲綸孰不欽。聖主每思消黨禍。廷臣猶自肆朋滛。徒聞宋士鐫碑厄。誰體殷湯祝網心。見設臨筵申敎戒。恩波春澤與同深。</text>
<title>次趾兒寄鄕書韵</title>,<text>分張幾日可同居。關嶺迢迢信使踈。兒去定成除夕會。人來方得隔年書。陽和欲遍凝嚴後。志節猶堅隕穫餘。待汝蒙恩歸故土。一區雲月與畊漁。</text>
<title>除夕。偶閱白集。明年半百又加三之詩。有感于心。遂次其韵。用其句。</title>,<text>梅花殿臘落𣯶𣯶。歲暮羇懷轉不堪。但覺形容催老大。仍嗟骨肉散西南。身名榮辱何須說。物理盈虗久已諳。更感樂天詩上語。明年半百又加三。</text>
<title>鶴山李尙書小祥日。志感。</title>,<text>坡原歸葬幾經時。徂歲居然又及朞。曳履雲霄無舊迹。絶絃山水有餘悲。君恩縱慰忠貞恨。國事終傷殄瘁詩。遠想吾兒逢此日。獨携妻子哭天涯。</text>
<title>追次渭陽鴻山書院賜祭志感韵</title>,<text>風聲百代聳于今。隆奬三朝幾玉音。夷夏大名貞正烈。祖孫奇節果新林。却看湖縣新祠闢。會値溫宮法駕臨。別遣王人親賜祭。一邦觀感盡沾襟。尹忠貞，洪忠正，吳忠烈幷享一祠。果齋。尹文烈号。薪谷。忠簡公號。林溪。忠貞公号也。</text>
<title>春帖</title>,<text>和風淑氣藹新春。絶海窮山雨露均。我得安居兒得返。壤歌長作祝堯人。右老聽堂其二去國三年鬢已斑。京華遙隔幾重山。區區報答君恩計。只在畊田鑿井間。右詠恩堂其三幽居日日對靑山。山上春雲几案間。爾自無心吾自樂。不知吾與爾誰閑。右樂雲軒其四方池春水綠生漪。無數游鯈潑潑時。好是天機流動處。此間眞樂我偏知。右知樂池</text>
<title>寄兒 扇對格</title>,<text>一弟二兒去。可能寬汝憂。三年千里別。何以慰吾愁。夷險人皆有。貞元理不休。危途安義命。此外復焉求。其二 立春日。祈祝之語也。物極終須變。人窮也必通。春生大寒後。喜集百憂中。其三 上元日。思想之作也。一別仍三載。今朝又上元。遙憐蠻海月。千里憶鄕園。</text>
<title>正月二十九日。卽仲氏生朝也。前數日。送奴候問起居。兼呈小律。</title>,<text>疾病兄今老。憂愁弟亦衰。鴒原仍久別。𩿨社阻相隨。又値懸弧日。長懷共被時。何當重會合。昕夕對怡怡。</text>
<title>許進士子和 湛。見訪於數百里外窮峽之中。以詩相贈。厚意不可孤。依韵走次以謝之。</title>,<text>春來愁思日俱長。羇旅三年滯異鄕。惟有寸心懸禁闥。更無餘夢到朝堂。人閑地僻稀車馬。客至家貧窘酒漿。辛苦相尋殊不意。可堪驚喜兩茫茫。</text>
<title>陶谷宋君集。過我鶴灘之曠然亭。憶余有兩律寄示。遂用其韵謝之。</title>,<text>三年東峽此居停。每夜南灘夢舊亭。檻外波光春漾綠。門前柳色雨催靑。臨皋過我寧非子。遼郭爲仙獨愧丁。朗詠來詩增悵望。白雲明月倚虗楹。白雲。山名。其二孤臣白髮不禁長。三載憂危尙未央。山外更無容跡地。田間幸有詠恩堂。親朋衮衮歸泉壤。愛子遙遙滯瘴鄕。陶谷故人長繫念。時時夢逐下江檣。</text>
<title>陶谷。又以新搆松石軒二律。見寄要和。又於灘隣權君後重之來。申索不已。遂依韵和呈。</title>,<text>松似虬騰石乕蹲。陶翁於此闢新軒。雪霜未敢凋貞幹。斧鑿何能斲梗根。一壑百年唯我適。三峯十載獨君存。吾亭兩美堪同趣。到老交期永莫諼。其二林居瀟洒絶塵氛。新起高亭壓水濆。靜處笙簧松上籟。閑時枕席石邊雲。他山攻玉終須汝。大廈爲樑佇待君。只恨芳隣今寂寞。樂翁吟嘯更無聞。</text>
<title>陶谷與楮湖金明仲，渼湖沈共甫。同會松石軒。聯句寄示。遂用其韵。各呈三翁案下。</title>,<text>湖邊松石護新樓。晩境超然卧一丘。不怕西江波浪惡。綠簑烟雨弄漁舟。右屬陶谷其二知子岩居近鶴樓。向來棲息兩林丘。如今獨滯窮山裡。遙羨三翁共一舟。右屬楮湖其三聞君新住小東樓。記我曾游某水丘。自有波程通峽口。春風料理上江舟。右屬渼湖</text>
<title>贈權君後重</title>,<text>苦恨三年別。多情五日留。鄕心逐歸棹。遙下鶴灘流。</text>
<title>伏聞春宮邸下以三月十九日。行齒學禮。老臣罪屛窮峽。莫覩盛儀。追思乙亥壬寅舊事。感歎成詩。</title>,<text>先朝太學執樽人。今上春宮博士臣。此日周南留滯恨。殘生莫覩盛儀新。</text>
<title>村居卽事</title>,<text>東峽春光漸覺催。杜鵑初謝小桃開。今朝一雨添佳趣。池上源泉活活來。其二杏花菖葉競芳時。農務家家要及期。雨裏閑聽村婦語。明朝立夏種綿宜。其三晴日治疇雨引流。農功一刻未曾休。慵奴耕播皆人後。但道東家不借牛。其四丹丘東畔水迢迢。灌漑千疇擅沃饒。約束村人人荷鍤。一時齊會太平橋。</text>
<title>又疊房字寄澤軒</title>,<text>窮溟栫棘視帷房。瘴癘炎蒸亦覺凉。善諷曾聞誠正閣。忠言猶記進修堂。千般危怖朋讒巧。一味寬仁聖德光。聞說續成松老曲。誰能傳徹玉宸傍。澤軒以宮官。進對胄筵。多有善喩。討逆宦時。涕泣血爭於進修之對。</text>
<title>次三洲謝寄新曆韵</title>,<text>久着山中薜荔衣。更無餘夢到黃扉。幽居何用看新曆。花葉占時也不違。</text>
<title>次三洲新春韵</title>,<text>歲月催人自白頭。春來一倍長離愁。兒郞早晩當歸去。恨不同乘入剡舟。</text>
<title>六月八日志哀。近以私慼。廢詩久矣。今日乃肅庙忌辰也。志哀之篇。年年有作。不可以服廢焉。</title>,<text>八載哀何極。今朝淚自流。年年志感作。未死未應休。</text>
<title>李淸道 錫祿 輓</title>,<text>豈但連姻好。眞吾畏友哉。剛方卽雅性。通練是奇才。沉屈終餘恨。存亡復此哀。深慚元伯母。虗待巨卿來。其二一接經年面。心驚病未蘇。乍離存後約。哀訃忽中途。日迫誰將老。星奔孰恤孤。差池送兒計。多愧負泉壚。擬送兒子觀葬。渠以母病危苦。不果赴。故末句及之。</text>
<title>南門受馘日。口占志喜。</title>,<text>縹緲紅雲覆麗譙。元戎獻馘上親邀。三旬積慮今方解。四路妖氛倐已消。戰士軍前爭鼓舞。都人轂下溢歡謠。微臣欲進平淮雅。更把苞桑勖聖朝。</text>
<title>南營將 延年 輓</title>,<text>賊刃衝宵暗入壕。將軍七尺等鴻毛。勇如彭歙嗟何賴。忠比袁顔果孰高。㫌烈卽循諸宰議。易名兼有聖君褒。庙堂肉眼眞堪愧。枉使忱臣混下曹。</text>
<title>林翁生朝。病未赴會。遂記乙巳舊詩。用其首句。依韵足成。</title>,<text>聽說林翁宅。弧辰具酒樽。婉愉諸子女。懽笑幾兒孫。獨阻連床話。時聞隔屋喧。仍憐泉叟厄。悵望郭西門。</text>
<title>題畫</title>,<text>楊柳芙蓉水榭凉。美人裙帶動生香。紋楸玉子慵休着。誰把瑤箏上石樑。</text>
<title>寄澤軒行中</title>,<text>千般危厄備經之。始終生成荷聖慈。恩譴豈無重返日。沉痾未卜再逢期。炎蒸視若淸凉地。志操猶堅隕穫時。三度錦城君莫歎。九歌忠愛至尊知。</text>
<title>六月八日。肅庙忌辰。志哀。</title>,<text>三朝舊物雪盈顚。一哭湖弓已九年。垂死病中生意盡。今辰猶賦志哀篇。</text>
<title>追寄錦城使君李載方</title>,<text>西門擇守得賢侯。南國移符重劇州。盤錯古來難下手。簿書秋至轉埋頭。荐荒民事憂方急。經亂人心擾未休。自有梅山舊政法。知君容易繼前修。梅山。是李公寅爀号。曾任此地。有異績。於載方。爲從叔父。</text>
<title>前感君恩 二十首○丁亥</title>,<text>曾隨鶴駕入橋門。槐杏陰中捧玉樽。明日紫宸頒筆札。布衣能荷至尊恩。右。春宮乙亥入學。臣忝執樽。蒙恩賜紙筆墨。其二芹宮試士賜黃柑。是歲臣年二十三。分外魁科眞忝窃。衆人榮我我深慚。右。丁丑賜柑試士。居首。蒙恩賜直赴殿試。其三臣家父祖與臣兄。世世蘭臺掌史榮。臣又少年簪彩筆。一門還有六題名。右。壬午拜翰林。本舘題名。一家六翰林。惟臣家而已。其四香案前頭昵侍頻。有時寵衮襯臣身。溫房汗滴催開戶。那羨宮巾拭吐人。右。以內史。侍受炙于煕政堂寢室。燠甚。臣頻頻拭汗。上卽命開戶。其五臺端白簡極紛紜。歸臥滄江阻五雲。不使一夫終失所。知臣心事莫如君。右。癸未遭臺言去。上謂臣必不復入史局。命陞六品。其六初從國子轉郞官。俄入春坊卽近班。日日談經誠正閣。午陰移砌不知還。右。甲申陞六。由典籍。轉騎郞。旋拜文學。其七烏臺騘馬感恩私。一發狂言衆怒隨。時議本無涇渭辨。此心猶荷聖明知。右。是年拜臺憲。論事。重忤時議。其八微臣用舍有何關。聖旨丁寧責政官。豈以窮通爲戚喜。只將知遇鏤心肝。右。上以經年牢塞爲不當。且關後弊爲敎。其九關門却掃已經時。重入臺垣本不期。我自進言人側目。受恩逾厚怨逾滋。右。乙酉拜諫職。復申前說。時議益疾之。其十黨議嘵嘵一任他。早知天定勝人多。漢文若似吾君聖。絳灌其如賈傅何。右。銓曹必欲斥補臣前後持臣甚急上終不許。其十一秋曹按事太糢糊。廹䝱言官古所無。半夜銀臺承命對。聖明深察我非誣。右。該曹謂臣誣陷。請詰于臣。臣夜半承召詣政院。書進所懷。上謂臣言明有指的。仍痛斥該曹。按事矇矓之失。乙酉十月。其十二北道兵評簡兩司。名雖選實踈之。宸心爲惜微臣出。天地無私卽見私。右。欲斥補。不得命。則遂除北評事。名曰極擇。上以爲趙泰億因三臣事。必欲逐之。予不許。評事例以玉堂差遣。雖與補外有異。亦不必出送遞差。丙戌四月。其十三儲君上壽大朝年。臣忝宮僚與法筵。蹈舞九天仙樂裏。醉歸花帽裊香烟。右。以文學。陪春宮與進宴。丙戌八月。其十四靑宮會講九秋時。師傅賓僚與兩司。一席討論經旨奧。夜深鍾漏正遅遅。右。時敏堂會講心經。夜深乃罷。丙戌九月。其十五登瀛高閣切雲霄。槐柳陰陰拂御橋。晝講罷歸無一事。投壺散帙是仙僚。右。玉堂書事。其十六春塘春日御筵開。文武盈庭各較才。慚愧小臣無一藝。雙擎殊錫拜恩廻。右。丁亥春塘臺。猥忝文臣庭試。又偶中帿射。拜乕皮兒馬之賜。其十七三字衘兼三學官。經筵史館揔華班。科名宦業踰涯分。蚊力何由得負山。右。是年。又忝重試。且有三學兼官之除。其十八先臣讜議庚申初。聖主追思廿載餘。二字華褒照泉壤。遺孤感激涕沾裾。右。先人於庚申歲。以承旨。筵白貴近之冒法者。聖上追記其言於二十五年之後。至以樸直二字褒之。實曠世之異眷也。其十九不知何術答明時。惟以糜身粉骨期。萬物孰非天覆燾。微臣頂踵最恩慈。右。志感。其二十爝火那能助太陽。丹心只解愛君王。年年夏扇兼冬曆。十襲珍藏詑寵光。右。榮君賜。</text>
<title>後感君恩 七十首</title>,<text>丁亥夏。賦感君恩詩二十首。書之賜扇。藏之篋笥。今至二十年。忝叨卿相。受恩隆至。及蹈禍機。爲世大僇。閱歲畏約。朝夕俟威命。而乃蒙聖上終始曲庇。不允三司之啓。至於百官庭請。亦不從。俾臣得以自屛於田里。隨分飮啄。從古人臣之蒙被君恩者。何限。豈有遭罔極之讒如臣。而荷非常之恩如臣者哉。殞首結草。未足以酬報萬一。謹綴感君恩七十首。以續前作。歷叙丁亥以後廿載踐歷之職。三朝知遇之盛。兼志賤臣一生忠愛之忱。雖在田野。不敢一日忘君之惠。要後世子孫。得以徵諗于玆。丙午八月望日。纍臣趙泰億。謹書于丹崖之詠恩堂中。昔年曾賦感君恩。賜扇題封篋裡存。二十年來恩益厚。可無新作續前言。其二天郞銜命馬如飛。南國山川歷畧歸。得以彌甥頒祖諡。榮光應亦古今稀。右。戊子冬。以吏曹正郞。宣我外曾祖尹忠簡公諡于長城府內舅任所。是行也。又宣金文貞益煕諡于礪山府。柳文靖根諡，柳榮僖䪷諡于和順縣。金壯武浚諡于古阜地。尹忠憲烇諡于湖西之文義縣。自丁亥秋。入天曹。至己丑春。爲佐郞者一。爲正郞者五。間亦爲献納者四。爲玉堂者多不能記。其三祥詩春帖一旬中。次第占魁再賜弓。朔寫亦曾蒙屢賞。自慚觚翰有何工。右。是冬春帖子延祥詩應製。連次居首。再蒙上弦弓之賜。前此朔書入格。屢承賞賜紙筆墨。其四一踈匡君豈自謀。羣邪巧舌儘堪憂。三章納祿歸田計。却被恩綸挽得留。右。臺臣有請上尊號者。臣在玉堂。斥以諂諛。請上堅守謙讓之志。以此媢疾者嗾鄕生權益平，崔有泰等。或投踈或通文。肆加詆辱。故連章乞解職歸田。上屢賜優批。至責以世祿之義。未幾。擢秩不得去。其五樂院閑官謝要津。三司亞席迭除頻。銀臺一日蒙親擢。年少緋衣聳搢紳。右。不欲久處銓郞。力求移陞。諸堂不欲捨遣。乃以重試有準職之例。依法典力請。則諸堂不能止。遂陞掌樂院正兼弼善。累以執義，司諫，應敎等職。乙巳四月。陞拜同副承旨。至右副。六月。承命往尼山。傳諭于右議政尹文成公歸。亦辭職得遞。其六求退寧忘履滿憂。辭榮聊且出東州。讀書松桂還多暇。雙屐蓬萊滿意遊。右。乞退未得。反承恩擢。不樂顯要。力求外補。七月。除鐵原府使。八月。到任。取韓詩出宰山水縣。讀書松桂林之句語。名其東軒曰松桂堂。官閑務簡。終日讀書。九月。入金剛山。仍遊高城之海山亭，三日浦。通川之叢石亭而歸。其七遨頭纔得半年閑。諫議俄承馹召還。已是無心趍世路。爲緣陳賀趁朝班。右。是年季冬。拜大司諫。時明谷先生遭嚴旨出城。朝象泮渙。益無意於仕宦。而適値上候平復。賀儀方擧。不得已還京肅謝。一二日詣臺。賀畢。翌日卽呈辭遞。其八一日天曹便解官。眼前時事劇多端。紛紜白簡彌三月。不有寬恩免也難。右。時銓官並遞。以庙堂薦拜吏曹參議。適出郊外。上命遞之。俄拜戶議。卽日以試官不進坐罷。四月。臺臣尹鳳朝，鄭必東等以曾劾李東彦事。啓請削奪官爵。閱三月。凡十七啓而終不允。至七月始停啓。八月又不進試官之召。坐罷。庚寅。其九通信蠻邦敢憚勞。微躬許國等鴻毛。只緣使事來纏縛。勉就師儒或版曹。右。是歲十二月。拜大司成。差通信正使。以有使命也。其十會値銓官一並虗。三春獨政坐針如。臨行自解元初計。不是貪榮耐久居。右。辛卯春。復拜吏曹參議。値兩堂有故。三朔獨政。至四月。以行期且廹。呈告。遞拜戶議。其十一五月南征四牡歌。經年東海涉鯨波。行時玉殿蒙宣醞。更有宸章軫念多。右。五月望日辭朝。則賜對于煕政堂。榻前宣醞。賜臘藥，胡椒，扇子，乕皮，油席，弓矢等物。又有御製詩三章。軫念行李。後又再覽狀啓。再有御製。見列聖御製中。其十二微臣處事固昏迷。二憾乘時盡力擠。乍就圓扉終薄譴。江湖浪迹任東西。右。以倭人國書違式。謂之不能力爭。草草彌縫。時相昌集及金鎭圭。交章請罪。臺臣金有慶。又請拿問。旣就理。特命削奪官爵門外黜送。三月。出龍山江村。七月。移住東湖渼陰堂兄亭舍。至明年癸巳正月。命放門黜。仍住蚕室鶴灘之間。是歲始得鶴灘卜築。其十三讒人百計恣交誣。明主猶穪理必無。恰似宋君潭獄日。深知唐介不分珠。右。臺臣權燧，鄭必東前後誣臣。殆甚於伏波珠犀。上以爲萬萬無此理。終以臺臣爲不是。丙申有筵敎。其十四置散投閑分所宜。冬官牽復卽殊私。維楊未遂徊翔計。重躡淸華輒力辭。右。甲午夏。蒙叙命。久在軍銜散秩。乙未冬。始拜工曹參議。上章自卞。批旨極優渥。不許遞。至丙申三月。求爲楊州牧使將赴任。洪啓廸申思喆因前事詆斥副學之擬。遂不赴楊州。俄拜吏議。辭遞。復拜工議。乍出行公。復拜吏議。力辭。必遞乃已。其十五南宮䟽訟兩賢寃。泮䟽交讒鎭日喧。言發禍隨吾所料。解官閑住豈非恩。右。是年冬。拜禮曹參議。陳䟽論美村，明齋被誣之狀。因及諸臣多士以言獲罪之爲可寃。泮儒輩空堂。日進所懷。侵斥備至。上止命遞臣之職。丁酉正月。其十六夢侍宸旒太廟庭。覺來恩諭記丁寧。明朝忽拜驪州牧。萬事皆天且一聽。右。丁酉八月十八日夜。夢入太庙。肅庙步入廟庭。顧見臣曰。汝是趙泰億耶。久不見汝。時勢使然也。又顧語東宮曰。此人當大用。汝可任之。顧語臣曰。汝姑且作州去。世子後當大用汝矣。玉音琅然在耳。明日拜驪州牧使。事甚異矣。遂不辭而赴任。其十七 書付樓閣江山放浪多。一年贏得百篇哦。歸來又有私門慶。兒子能成五世科。右。驪州秋冬。固不能無事。而春夏以後。了無簿牒之擾。日上淸心樓。臨水賦詩而已。八月。棄歸得遞。是冬。兒子趾彬。擢庭試第。私家連五世文科。亦榮矣。其十八司隷陳章重忤時。直辭猶被聖明知。黨人呼斥安能受。縱得州符不赴伊。右。己亥夏。拜掌隷院判决事。辨昨年泮儒之詆。且因文廟震檜之變。更論儒賢被誣之寃。玉堂趙尙健。又肆侵誣。再䟽自卞。東宮答辭。斥彼誣罔。俄命裭職。明年庚子春。銓曹除伊川府使。引疾辭遞。其十九鼎水號弓哭舊臣。懿陵初服寵除頻。喉司一紀重收召。感激溫綸淚滿巾。右。六月肅廟上賓。景宗初政。拜判决事。旋移左副承旨兼司甕院提擧。陳䟽復卞尙健之誣詆。且於新編御製中。見有辛卯眷念信使之詩。不勝感泣。䟽中兼陳感激悲隕之忱。批旨極優渥。俄以院中苟簡。遞在外承旨。其二十蒼梧叫舜杳難攀。明日辭朝出嶺關。七十二州荒政了。上憐危疾許生還。右。九月拜慶尙監司。累辭不得免。十月明陵因山。禮畢。其明日往省先墓。仍爲辭朝下去。會値辛丑饑荒。巡賑列邑。賑事旣畢。卽上章陳病乞遞者三。七月得遞。其二十一乍解承宣又李官。兼修國史分何安。還朝十日關門卧。擢秩俄因使事難。右。在嶺營。拜右副承旨。以在外卽遞。在途聞有刑曹參議除旨。納節日肅謝。因引疾不行公者十餘日。以實錄刪節堂上。兼春秋修撰官。又因王世弟冊封奏請使乏人。廟堂請以從三品中備擬。是日拜副使。陞嘉善副護軍兼同知春秋館事。掌試春曹。拜戶曹參判，副揔管，承文院提調。其二十二星軺不日啓燕行。誅討誠深叩集英。前席罷來㙜劾出。一身全保荷君明。集英。門名。時上在進修堂。故詣集英門請對。右。使行離發之期。只隔十餘日。而因趙聖復請罪事請對。力陳聖復宜卽逬裔之意。兼言國有如此大事。重臣當夜請對。至收還聽政之傳旨。而時相偃息傍觀。一相臣至陳箚。咎斥承旨之不防塞重臣之請對者。此宜並加責罰。三司不討聖復。只請罷職而止。三司亦可罪也。都承旨洪啓廸力救大臣三司。猶請聖復逬裔。上不卽許罷對。出闕門。則㙜啓已請臣罷職不叙。又請聖復絶島栫棘。上不允臣所遭之啓。聖復之啓。卽允之。是日配珍島。其二十三遑遑國事五旬餘。明主除奸日月如。舊職地曹猶自在。新恩王府又親除。右。辛丑臘月初六日。聖上赫然改紀。屛黜羣奸。登進舊人。臣㙜啓卽停。舊職猶在。特除同知義禁府事。肅謝卽遞禁府。其二十四半夜廷僚請對時。揔廬騎省最先之。聖王卽許誅閹竪。孝悌千秋永有辭。右。臣方直揔府。夜聞東宮引接宮僚。有所下令。不勝驚憂。卽與兵曹入直。參判李台佐詣政院請對。大臣卿宰三司續續入來。天明始賜對。臣隨諸臣之後。涕泣陳請。請誅閹宦。是日。命出付宦官朴尙儉等二人於有司鞫之。皆誅之。其二十五重長成均一紀贏。東宮賓客望尤淸。籌堂史館兼槐院。圃署梨園揔是榮。右。是冬。移拜大司成。世弟右副賓客，備局堂上，實錄廳都廳堂上，司圃署掌樂院提調。槐院則所帶者也。其二十六辭榮玉署引親嫌。提學華御敢復兼。數月郊扉聊自屛。同朝皆識我心謙。右。壬寅春。乞暇省先墓。移拜副提學。以兼帶春秋修撰官。與領春秋。有親嫌。引例乞遞。得免。俄拜同知成均館事。是政拜大司成。同成均則減下。同日拜弘文館提學。辭不就。仍住鶴灘亭榭者數月。其二十七畿藩乍出匪求閑。朝議紛紜欲勿關。客使到來充儐使。居然驟躐上卿班。右。銓地諒其辭避朝議之意。除京畿監司。三月二十七日。辭朝赴營。至五月晦。客使至。遠接使李肇以大政當前。不可復出。崔左相陳白陞臣爲伴送使。六月初二日。西行到龍灣。送敕使。其二十八輶軒六月赴龍灣。暑雨三旬跋涉還。還日秋曹新有命。勞心訟獄簿書間。右。自灣上還日。拜刑曹判書，知經筵，右賓客，社稷署校書館司驛院等提調。其二十九經筵責重愧虗縻。講肆重登豈有裨。芸閣社壇兼譯院。句陳宿衛少閑時。右。經筵久停虗帶而已。以賓客累侍書筵。又兼都捴管。以本兼諸務。了無一日之閑。其三十文衡代匱愧凡資。躬覩儲君齒學儀。昔日執樽今博士。圜橋縫掖揔穪奇。右。八月拜兩館大提學，知成均館事。値今上春宮時。入學期廹。未及屢辭出肅。仍經入學盛禮。乙亥。入學時。以執樽儒生。今乃爲博士多士。莫不榮之。蒙賜馬乕皮。東宮亦賜乕皮。謁聖科取成德潤等七人。其三十一縟禮東朝上號時。金編玉冊爛照垂。荒詞豈爲揄楊力。一歲偏蒙再進資。右。以肅廟祔庙時。惠順慈敬王大妣加上尊號玉冊撰進事。又進正憲階。又以御筆刊進。蒙賜馬。東宮賜乕皮。其三十二同堂凶禍骨猶酸。枕席尋常淚不乾。相國亦知情事切。爲因三覆遞刑官。右。從兄受後命。情理慘切。不敢爲陳䟽辭職計。只引疾深入。會啓覆當前。崔左相以病陳白。遞刑判。其三十三臲甈私情未敢言。常稀出入晝關門。冬官勉應元非志。三度灣行不憚煩。右。拜工曹判書。値冬至賀禮。一出肅謝。間爲館伴。客去則復入。癸卯三月。又以遠接使。出龍灣。四月。歸爲迎接堂上。五月。爲伴送使。又赴灣上。六月還。以病不卽復命。七月二十日。又以館伴應命。客去卽乞暇浴泉。其三十四爲因休暇出江隈。將赴湖西病却回。會拜儀曹參賀禮。還隨仙蹕入春㙜。右。旣乞暇。將往溫泉。兼欲往省祖墓於全義。已蒙恩許。兼欲觀領相兄葬事。 適患痁疾不得行。又遭私慼。入都。是日。移拜禮曹判書。其數日。有上候平復賀儀。不得已出肅參賀。又其明日。有春塘㙜親行。以文臣庭試試官入參。卽又尋單乞解。庭試。取文臣李日躋等四人。其三十五多時引疾丐閑休。一謝秋曹爲慮囚。京尹政堂官屢改。濟監司僕寵偏優。右。引疾不出。會因太庙秋奉審。屢召不起。得遞。復拜刑判。値啓覆。屢召方應命。旋卽呈告。遞拜漢城府判尹，議政府右參贊。俱乍出行公。又爲濟用監司僕寺等提調。其三十六荒年民部力難支。客使頻來未敢辭。二十八司兼管領。國家機務一埤遺。右。甲辰二月。移拜戶曹判書。會値北客疊到。不得辭免。又再典文衡。又兼良役廳堂上本職兼帶及度支文衡兼衙門。至於二十八司。其三十七通明殿內法筵開。聖孝融融萬壽盃。終日匀天廣樂裡。小臣沾醉上尊來。右。再次送勅後。卽差大妣殿進宴廳堂上。閱月蕫役。習樂于掌樂院。五月初一日。進宴于通明殿。蒙宣醞于禁中。又蒙賜馬。其三十八宴罷明朝卽上章。辭官三月謝鵷行。句當秋務無多日。準擬抽身返故鄕。右。進宴罷後。卽引疾乞解屢䟽。終不得請。積違召命。居然涉秋。以年分事目磨勘甚急。累召而後强起應命。方將不日還鄕。而上有疾。以連日問安。不果去。其三十九中秋雨雪忽爲災。仙馭賓天半夜催。闕外蒼黃承令旨。文成祚禱寸膓摧。右。八月二十四日夜。上大漸。東宮令急行祚禱祭。臣在戶曹直房。急撰祚禱祭文。祭官方受香。而上昇遐。二十五日也。其四十宣政雷號侍殯儀。前和題字血沾髭。猥蒙顧問哀遑際。特被儲王屢頷頤。右。大斂日。入侍宣政殿。書上字於梓宮前和。東宮邸下於悲遑中屢賜顧問。輒穪戶判言是矣者。至於三四。李相 光佐 出而語人曰。戶判之被眷注。非常云。其四十一咸池瑞日繼明新。拭目千官仰聖人。臣撰敎文兒子讀。一家榮耀聳朝紳。右。今上卽位之日。臣以別雲劍。昵侍黼座。頒敎文。卽臣所撰進者。而兒子趾彬以玉堂官。讀宣朝班。皆以爲父子榮。諡冊文。亦兒子讀告太庙及殯殿。其四十二首隨丞相謁嚴廬。箴戒勤勤涕淚餘。更鼓已深猶不出。君臣相勉史臣書。右。卽位之翌日。與李右相請對。入侍無妄閣。以敬天勤民。敦孝悌。崇儉約。節財用。收人才。恢言路七條陳戒。而以勤聖學爲本。縷縷爲說。右相亦繼陳累千言。臣等俱涕泣懇陳。上亦嘉納。歎賞不已。登筵時。初昏。罷出時。夜三鼓矣。其四十三新臨至治勵精圖。薄劣偏蒙眷渥殊。首政纔移大司馬。天書又擢判金吾。右。公除之日。卽聖上初政。以臣爲兵曹判書。其三日。特除判義禁府事。陞一品。其四十四如山擔負武兼文。兼察司農古未聞。更有夙宵敦匠事。一身勞瘁敢云云。右。兵柄文衡。萃在一身者。近來絶罕。又以新戶判吳命恒。在關西。未及交龜。上來尙遠。大臣啓請令臣兼察戶曹事。兵戶兼管。古今所無之劇務。又差國葬都監堂上。逐日奔忙。不敢言勞。其四十五淵氷怵惕不遑安。始望何曾到大官。一日驟登三事列。自慚無力濟艱難。右。兵曹出仕之第八日。有命相之擧。吏判李肇以前望卜入。則命加卜。遂以臣爲右議政。是日。自兵批政廳。退歸。其四十六台扉新領大軍門。扈帥仍兼社稷尊。力弱詎堪膺重寄。才踈無望答鴻恩。右。拜相之日。卽兼訓鍊都監，社稷署等都提調。又拜扈衛大將。其四十七文垣舊職法當辭。却被恩綸許更縻。爲有師門衣鉢在。三公三館屢傳奇。右。入相之後。依例乞遞諸兼任。銓曹請並解他兼。而文衡謂有大臣仍兼之例。不遞之。臣上踈言。臣師文貞公崔錫鼎。臣師之師文忠公南九萬。並以文衡入相。終亦辭遞。仍請卽解。則上批以爲卿師及卿師之師。並兼是任。則今卿仍帶。豈不美事哉。勿辭。安心仍管。厥後筵中。累陳必遞之義。而終不許。其四十八回思辛丑尙緋衣。四載登台事絶稀。從古盈虗元物理。况今傾奪足危機。右。辛丑秋。猶是通政官耳。不滿四年。驟至三台。近古所未聞。安得無滿盈之災。况失志傍伺之徒。百計覬覦。又安能免舁彀乎。其四十九乘時百恠競跳踉。日日公車積幾章。林㮚一言尤巧憯。大明臨燭賴吾王。右。一種奸邪之徒。嗾人投章。鄕生崔補首言。上自大臣。下至庶僚。同一賊鏡之逆膓。命配絶島。前正郞林柱國䟽言。一鏡敎文之撰成也。當時主文之人。爛熳相議。視猶尋常。臣胥命金吾。上命勿待命。臣陳書啓曰。盖此敎文。朝家諒臣私義之不可爲臨時變通。移屬一鏡。朝家之不以命臣而命他人者。何敢與聞於此事。亦何忍容啄於其間。雖以一鏡。今番之䟽觀之。日晩承牌。進詣賓廳。倉卒夜分。口占呼草云。設使臣無他故而可參涉。家在城外之人。何能相議於重城下鑰之後乎。如此易知而難誣者。猶欲以熒惑聖聽。擠陷臣身。他尙何說。仍出城待命。則特下備忘曰。自古譖說。必易惑于人近可於事者。而豈有如柱國之白地架鑿耶。此等之語。旣非大昏暗之人。亦必易知。何待批下而後明之哉。遣承旨留門傳諭。又削黜柱國。柱國以爛熳相議四字。公然成案。勒敺人於罔測之科。聖覽昭燭無餘。痛斥至此。則後之繼而言者。不敢復言相議二字。乃稍變其說曰。身爲主文。視若尋常。上曰。自己不干涉之事。何可以罪之也。後又改之曰。敎文雖非自作。身爲文衡。必當輪示。蹀血行盃等語。豈不知其爲凶言。而視之尋常。其意可知。况沙丘二字。使之刪去爲言。則何獨於蹀血行盃等語。不令刪去乎。上曰。此則㙜諫誤知之也。沙丘二字使之刪去者。卽故左相 崔相 也。非右相之事矣。今右相未拜相之時也。亟停勿煩。其後啓辭。自其意可知至行盃等語廿五字及乎字。並刪之。盖其前後所言。初出搆捏。後皆窘遁之狀。自上洞察。故得免大何者此也。盖其敎文夜半製進。初無輪示之暇。而以必當二字抑勒爲說。眞莫須有三字之類也。其五十我爲倫常討亂臣。凶徒增怒日交嗔。快來言語成臣罪。獨賜分䟽荷上仁。右。李義淵者投䟽言。大行大王不幸有倦勤之疾。先朝顧命之羣臣。深惟宗社之大計。奉承東朝之聖敎。策命我殿下於儲位。以定邦國之大本。又曰。辛丑以後事。皆非先大王之意。臣請對陳白曰。先大王不幸無嗣。殿下以肅庙之子。先王之弟。自當依明庙故事。紹統矣。辛丑。陞儲。實先王奉東朝命。命之授受之節。光明正大。有辭於天下後世。今義淵。乃不曰大行大王傳授。直曰。顧命大臣。策命定國本。此正如唐時閹宦。自穪以定策國老門生天子者之爲。此爲萬萬駭悖。又曰。辛丑以後事。皆非先大王之意。誣逼先王。莫大於此。此而不罪。倫常頹矣。上初命絶島定配。李領相陳白請鞫問。允之。義淵受二次刑斃。其間沮敗鞫事之䟽。相繼投進。前持平李倚天陳䟽曰。大臣以定策國老門生天子之言。陳達云。唐朝昏亂之日。閹竪輩援立庸君之事。何敢以此引喩提說於咫尺前席乎。若此不已。將至於君不君。臣不臣云云。卽胥命于金吾門外。傳曰。卽遣史官。與之偕入。而仍胥命納符陳書啓。又傳曰。有面諭之事。卽爲入來。承旨尹惠敎來傳。又陳書啓不敢入。又特下備忘。復遣尹惠敎傳諭。使卽入來。又陳書啓。又下別批。尹惠敎更來傳。不得已與領相同爲詣闕。引見時。慰諭縷縷。李相陳門生國老之說。只斥義淵大臣策命之說。以辛丑事。全㱕於大臣定策。如唐時宦者輩。自以爲功者之言而已。曷甞有他意。而倚天乃以援比昏亂之日爲言。言出抑勒。事甚寃誣。上洞加開釋曰。向者筵席所達。予猶記憶。已知其本意如此。予旣洞悉。更何足爲嫌。厥後。前承旨李聖肇，前參判李裕民，前典籍許錫等。以此事相繼投䟽。或腠達綱目楊復恭言。搆捏粧撰。無所不至。至於合啓。批答乃曰。至於定策門生等語。是筵說也。他事雖不知。此則言猶可記。今以此爲罪。過矣。亟停勿煩。後罷職之日。上以此言爲不過妄發。其五十一金吾胥命日紛繽。玉座招來賜對頻。蕭獄魏碑予所戒。恩言字字泣臣隣。右。前後胥命金吾。輒蒙召入。慰諭若曰。蕭何之繫獄。魏徵之踣碑。予甞所慨然於前史者。人言雖如此。予豈信之。亦豈或忽於待卿等之道乎。臣等涕泣拜稽而出。其五十二朝出城闉夕禁闈。頻繁進退任人譏。亦知一日淹留恥。未畢山陵不敢㱕。右。出城俟命。輒被勤召。不得不復入。進退誠無據。而特以因山未畢。不敢遽㱕。一日淹滯。增一日之恧縮而已。其五十三喬山風雨葬先王。復土微臣血涕滂。纔過再虞仍出郭。史官相守鶴灘傍。右。十二月十六日。行國葬禮。臣行拭梓宮及復土之役。參再虞祭。卽出灘廬。陳䟽乞解。遣史官。使與偕來。其五十四模天繪日古穪難。焉有文章示不刊。只恨先朝恩莫報。何安殊錫馬兼鞍。右。景宗朝撰進璿源系譜紀略跋文。有賜馬之命。又撰懿陵諡冊文。賜鞍具馬。前後賜馬至五。其五十五庭籲長秋未敢遅。入都三日再龍墀。小臣蹤迹終難住。孤負君王國士知。右。以王大妃從權庭請。不可少緩。聖敎累勤。卿宰至會備局陳䟽。以請不得已入來。則上賜對進修堂。臣陳庭請得準則卽當還㱕之意。則上敎縷縷勉留。翌日。是除夕。設庭請。至正月初二日。始準請。上又命引見。有國士遇之。當以國士報之之敎。臣涕泣拜命。而終不敢仍留。初五日。又出鶴灘。其五十六朝廷復用一番人。㙜閣首論三相臣。臣罪幸蒙開釋盡。臨筵天語屢諄諄。右。乙巳正月十一日。時事大變。十三日。司諫李鳳翼，持平柳復明。發合啓。請領右相罷職。左相姑先削黜。上命引見㙜臣。逐條開釋曰。敎文事。下敎見上 雖以其身爲主文。不能致察爲罪。而自己不干涉之事。何可以罪之也。其他事。亦不可如是直敺人於罔測之科矣。至於定策門生等語。是筵說也。他事雖不知。而此則言猶可記。今以此爲罪。過矣。亟停勿煩。此下欵亦見上。其五十七偶因書啓瀝危辭。妄效囚人自暴爲。屬幸園陵宣特旨。於卿寧有一毫疑。右。昨日合啓中敎文事及定策門生事。批旨明賜開釋。而其中送餞西郊一欵。上所未知之事。故以其他事亦不可如是直敺人於罔測之科矣。爲答。此事不卞。則上無以下燭實狀。故適仍史官書啓。略暴臺言。金爽仍陳古人在囚在謫。皆得上書自明。近世前輩。亦有待勘訟寃之例。書啓在䟽箚卷 政院以被劾自明。大異常規。不得循例捧入之意啓稟。則上曰。大臣事軆自別。入之翌曉。上將幸懿陵。特下別諭曰。噫。予已知卿之心則深矣。有何一毫疑卿之意。至於一字誤書。尤不宜引咎。卿其須軆予意。安心勿待罪事傳諭。於是乎合啓中三件事。洞燭無餘矣。明日合啓。又添入沙丘二字刪去爲言。則何獨於蹀血行盃等語。不令幷去乎等一轉語。則上諭以此則崔左相事。非右相事也。㙜諫引避。刪去餞一鏡一疑。亦畧改之。其五十八朝夕方將嶺海行。中台陞拜亦殊榮。西樞特借閑游地。溫旨丁寧許保卿。右。合啓閱月。不允。柳相遆。鄭澔拜相。則臣序陞左議政。身被㙜劾而陞職者。亦古今所罕也。至三月二日。備忘記曰。噫。今春見卿之後。欻已三朔。思卿之心。奚甞少弛。今當合啓方張之日。一向以相職敦勉。有非禮待之道。亦非待卿誠實之意。本職今姑勉副。卿其閑游西樞。軆予保卿之意事。傳諭于左相。是日。史官來傳命付判中樞府事。李領相同日遞。三月十八日。文衡亦遞。其五十九頻蒙近侍辱臨門。別諭傳符捴異恩。待罪賤臣那得此。賜貂頒扇更便蕃。右。自遭合啓以來。荐降別諭。逐日納符。則輒命史官。還授賜貂皮。賜節扇，胡椒。一視無故之大臣。其六十加律爭將栫棘論。聖君驚道是何言。罷官略塞三司請。猶幸臣心特見原。右。三月初四日。合啓加律。請李相及余絶島圍籬安置。柳相亟正邦刑。答曰。柳判府事事。已諭於前席。至於兩大臣事。是何言也。是何言也。當初論啓旣已過矣。則今此加律。實是意外。削黜猶且靳允。而况栫棘乎。予志牢定。决難允從。亟停勿煩。至五月十三日。賓廳引見。三司請對。時相閔鎭遠，李觀命力請。上命李相及臣罷職。柳相削黜。崔左相追奪。而㙜言直以戕害至親爲言。而上以與戕害至親之人。同仕爲無義。又以國老之說。爲妄發而已。其六十一兒子遭罹可忍言。鑿空成罪罪皆寃。炎蒸瘴癘甘心就。不赴窮溟是聖恩。右。兒子趾彬。被李倚天搆捏。白地成案。至請絶島安置。上止命遠竄。五月十八日。赴謫機張縣。其六十二新相初來更急持。一人先唱萬人隨。三司伏閤賓廳會。庭請經旬日費辭。右。李觀命拜相入來。全以復私讐爲急。倡爲庭請之論。時議日倍層激。六月十三日。三司伏閤。十六日。二品以上賓廳會議。五日至同月二十日。大臣卛百官庭請。其六十三時人氣勢益鴟張。火色彌天不可當。豈有忠勤同博陸。由來聖鑑邁昭皇。右。李倚天，韓德全至。又欲加律必殺乃已。上以李相及臣事。比之於漢昭察霍光無罪事。倚天又陳䟽並請依律處斷。上又嚴斥不許。其六十四讒邪百計巧經營。鄭楺投章㝡可驚。招致禁庭親斥責。吾君日月與同明。右。六月十一日。館學生鄭楺等上䟽。以臣所撰頒敎文中。那知半夜之間。遽承憑几之命。至比之李天海之凶言。上震怒。招致榻前。立之庭中。嚴加斥責。欲施島配之律。因承旨李喬岳等救解寢之。而銓曹再首擬楺於寢郞。輒靳點焉。其六十五庭爭誨責日諄勤。多是人臣不敢聞。削黜亦知從黽勉。聖心惟在息紛紜。右。庭爭發後。累批牢拒。日三陳啓。十有四日而柳相依昔年處分遠竄。李領府事及臣。並削黜。而備忘中。趙泰億。卽予嗣服初相也。爲三事而不語。則非矣。在重臣而不語。則非特此人焉也。因相名而論以重律。則其爲相也不亦危乎。但死者追奪。趙領相。亦才已追奪。 而生者只罷其職。則奚但重輕之懸殊。亦非明好惡嚴處分之意。並施削黜之律。末又敎之曰。卽撤庭請。講磨國事。以勿困我下濟生民。又曰。趙泰億事。以一時之言定人之案。非上古之氣象也。靳允合啓。亦由此也。此賓廳十八日。第三啓批旨中語。 庭請亦且不止。則批旨中有念民事。寧欲溘然。幾乎疾作。忘寢忘餐之敎。其翌日。又敎曰。安有世間。父有哀愴之言。而子不感動者乎。批旨惻怛。啓又層激。此皆因予凉德巽軟之致。南面御百工。不亦慚乎哉。其明日。遠觀以秋享大祭受香。不設庭請。仍不得更設。後巽軟以下並改。下凉德不能見孚之致。夫復何喩。其六十六懿陵祥日哭陵傍。盡室乘舟入峽庄。淸漢終南看漸遠。玉樓高處夢偏長。右。自遭合啓。束裝待命。不敢遠去。則庭請啓中。又以偃息郊坼爲言。故八月二十五日。先王小祥。哭于陵村中郞浦上。卽絜家。由木道。向原州。其六十七時宰猶將去就爭。涉冬庭議轉崢嶸。八方儒牘起風起。終始天心不變更。右。觀旣出郊。要君遠乃復率卿宰三司。十二月初三日。請對。將欲更設庭設。上敎嚴截。責諭備至。遠惶恐不敢力請罷出。宰卿以下。初不敢開口。翌日。遠乃呈告引入。正月初四日。特遞其相職。觀處初遣偕來史官。俄命收還。恩禮頓薄。五月初四日。遞其相職。計乃無聊。嗾京外寠人乞兒。穪以八路儒生。迭相投䟽。上終不納。其六十八蕭然小屋寄雲山。林沼禽魚揔好顔。身外不嫌浮世隘。暮年方得此寬閑。右。丹崖小築。正對白雲山。又有園林泉沼之勝。半世奔忙。因罪得閑。此上恩也。其六十九門對靑山俗客疎。終年不出卧吾廬。莫言生事蕭條甚。床有三朝舊賜書。右。朝家不允栫棘之啓。而自處如在謫人。不出家外一步地。唯以書籍消日。三朝皆有內賜書帙。朝夕把玩。昔宋之龐籍。有田園貧宰相。啚史富書生之句。此事近之。其七十感激詩成七十篇。君恩未報已衰年。一生忠愛惓惓意。書與兒孫永世傳。右。七十首通前作二十首合爲九十首。歷叙平生事。纖悉無遺。實一通年譜也。後之子孫欲知我者。於此求之足矣。觀乎此者。益勉世篤忠貞之義也。其七十一 追賦水部堂郞何罪辜。君王慨世發長吁。臣雖自辨奚加此。聖鑑昭昭燭彼誣。右。丙午 八月初六 獻納尹心衡啓言。壬寅水曹堂郞。穪以皇帝喪成服。用白衣白帽麻帶。多出曹中錢布。各自分用。載之。文簿。一種奸凶之輩。背馳士類。以氣節爲弁髦。大義爲空談。况其時百官元無白衣麻經成服之事。不過借此可駭可笑之題目。以濟其憑藉饕餮之計。請其時堂郞並削去仕版。答曰。伊時事。予亦記有矣。用順治時例。四品以上。布帽麻帶。五品以下。淡服角帶。大庭成服。過三日而除。噫。我國以弱國。凡事無不屈己。以此事觀之。尙方進衣大庭成服例雖有在。感慨曷勝。凡論啓之際。當審焉。不知委折。劾論水部堂郞。其不審也至此哉。心衡引避。以蔑義饕利爲言。答曰。大加爽實。猶不自止。饕利之說。尤不相諒。一時成服之資。何貪饕之可言。且尙方進衣之敎。略示可諱之義。初雖不知。知然後豈不瞿然乎。噫。三昨備忘。日昨下敎。攄心腹之辭。慨世道之言。而窮極尋乎文具。事可諱而不顧。非徒費言之慚恧。實爲世道而長吁。正言柳謙明䟽。批以索文簿劾往事斥之。十月十九常參時。 連啓之。批曰。不過其時吏屬之文簿。貽玷堂上。亦不過乎勿煩 至十一月十九日。 停啓。盖三司合啓。閱歲爭執。而上終不允從。時輩遍閱余所歷諸司錢穀簿。無可爲罪者。洪禹傳曾爲家兒所劾謫配者。爲工曹參判。考簿得康煕成服時堂郞。帽布帶磨鍊價。如得奇貨。此啓之所以發也。啓初入。上問政院曰。其時堂郞爲誰。對以判書趙泰億，參判李泰龜。已作故參議權以鎭。郞官某某。上卽下批責之以不審。則心衡以爽實引避。而猶加醜詆不已。上又責之。盖其時諸各司堂郞。各自官備帽帶。本非水曹獨爲之事。 故吹覔搆陷之計。終不得售。至於寢停。</text>
