<title>秋風賦 庚辰</title>,<text>此吾十三歲所作也。但篇中疊用歐公語。不無疵病。然兒時作此。亦自不易。歷數近歲諸作。未見其截然加進於此。存此以彰余自棄之罪。且令後輩見者。知所戒於未老之日也。著雍敦牂孟春二十四日。癡庵識。斗柄西揷。天下知秋。白露爲霜。歲聿其遒。其日庚辛。其神蓐收。其民夷其蟲毛。故歐陽子之言。曰商傷也。商聲西方之音。夷戮也。夷則爲七月之律。嗚呼。慘淡乎日色益薄。泬㵳乎天容漸高。于時有風颯颯然而來。始乎白帝之墟。動乎靑蘋之末。其聲也若戰馬之騈闐。其氣也若壯士之憤發。入樹則萬葉凋零。吹山則千峯蕭瑟。孰爲之噓吸。孰使之披拂。是惟無作。作則萬物肅殺。心驚落木。薛生有句。聲自西南。歐公作賦。四運代序。品彙各遂。氣像萬千。可悲可喜。於斯時也。感物之情。得無異乎。如夫九辯抒情。楚客發歎於搖落。二毛催年。潘郞興感於廻薄。汾陰天子。樂極簫皷。臨江節士。有淚如雨。自古悲者非一。盖不可以枚數。若乃龍山酒闌。飄落參軍之帽。松江天晴。吹送季鷹之棹。白頭拾遺。一病欲蘇。竆山詩人。夜讀兵書。廣陵動觀濤之興。赤壁詑泛舟之樂。雖其喜之不同。咸於是乎感發。嗚呼。秋風豈有異哉。使樂者得之則爲喜。憂者遇之則成悲。若余者。隨時合道。與物推移。知風之自。動順天機。年方靑春。前路脩脩。幸生晠代。得志之秋。然則彼之所悲。吾之喜也。彼之所憂。吾之樂也。固茂落之以時。吾何爲之慽慽。時繽紛其變易。物受變而將成。秀者變而實。脆者變而剛。惟物之靈。亦受其變。或涉患難。或處貧賤。處之愈堅。動忍增益。然後業就而志遂。如彼物之遇秋。惟秋風之動物。誠可喜而非愁。循時序而自得。與造化而優游。於是臨風浩唱。爲秋風之歌曰。秋風起兮歲將闌。秋葉黃兮秋日寒。墻有芳菊兮臯有崇蘭。結余佩兮延佇。望美人兮西方。蟋蟀兮俟以吟。吾與物兮同聲。</text>
<title>鵄鶐嶺酹神曲</title>,<text>山之上兮若有人。口不語兮望眼穿。牛羊兮下括。葛藟兮綿綿。海水深兮無極。思夫君兮太息。欲往從之兮路漫漫。波濤洶湧兮蛟龍之所宅。瘴雨冥冥兮蠻風颯颯。杳孤舟兮天之末。美余容兮誰適。嗟人生兮有別。結女蘿兮延佇。君之來兮曷月。今月不來兮後月是俟。年年歲歲兮竟無歸日。</text>
<title>利見臺酹神曲</title>,<text>滄波兮浩浩。洶湧兮臺下。靈矯矯兮正中。雲霓繽兮來御。令長鯨兮啓途。使穹龜兮觀禎。懷故國兮太息。蠢彼蠻兮侵疆。自前世兮固然。哀元元兮遘殃。躡天門兮訴上帝。鞭震霆兮灑凍雨。山爲摧兮島爲圮。蠻盜自此兮侵暴無路。誠旣靈兮又以威。倐遠擧兮而玄間。御陰陽兮周章。紛百神兮後先。茫茫兮下土。城郭兮人民。雲生兮鰲岳。水流兮蚊川。橫極浦兮騁望。君之來兮連蜷。珠宮兮貝闕。覿髣髴兮大人。</text>
<title>山中詞</title>,<text>嘗愛淵明歸去來辭。時時誦詠。想見其爲人。偶於山居無聊中。戲步其韻以道云。山之中兮。世莫我與可以歸。自古竆困者非一。曾不足以爲悲。懼操守之易渝。愧安樂之難追。歲忽忽其將暮。念素抱而皆非。托經綸於花竹。製薜蘿而爲衣。甘寂寞而獨處。誰復顧此寒微。林鹿下上。谷鳥飛奔。時有村翁。來叩柴門。知音盖寡。晩契斯存。携手巖臺。相屬匏樽。甕牖靜而閒坐。揖㻴瑚之孱顔。景全體之厚重。勉隨遇而心安。浮雲屬以世事。彼於我而何關。相隙地於誅茅。矢巖居而川觀。披幽草而默翫。竆日夕而忘還。淸陰爲之掩映。愛孤榦之桓桓。山之中兮。聊卒歲而優游。究至象於幽貞。服懿訓於隱求。經三旬以九食。對水石而無憂。天旣借余以殊勝。爭此所者其疇。磯可以釣潭可以舟。學水仙而徜徉。又何羡夫三丘。夕濯足於溪口。朝嗽齒於澄流。囂塵絶而事罕。得眞趣於日休。奈何乎。富貴功名彼一時。我自樂此聊淹留。茫茫乎四顧靡所之。烟霞若相待。溪山如有期。遣幽興於漁樵。課本業於耕耔。遵澗阿而永矢。實先獲於衛詩。旣我所之爰得。一生捿息無狐疑。</text>
<title>七月十七日夜。瞿軒李公 裕中 呼韻命賦。辛巳</title>,<text>靜臥中堂覺體輕。陰濃庭樹早凉生。天心月到詩情好。牕面風來夜意淸。</text>
<title>看花作</title>,<text>北村桃花紅。南村李花白。各自媚韶華。挾籬復連陌。行尋漸成蹊。不知日將夕。蝴蝶莫相疑。只是看花客。</text>
<title>詠新月</title>,<text>澹照纖纖欲夜時。入簾微影若相期。姮娥自愛嬋姸態。故向人間露一眉。</text>
<title>聞蟋蟀</title>,<text>寂寂寒牕掩。啾啾蛩自鳴。所思人不問。獨坐聽秋聲。</text>
<title>半月城</title>,<text>半月城邊秋草多。金鰲山上暮雲過。可憐亡國千年恨。盡入樵兒一曲歌。</text>
<title>秋日 壬午</title>,<text>極目西風晩興深。閉門誰道勝千金。村邊黃葉粧秋色。野外靑山鎖夕陰。澗水沾喉何用酒。松聲入耳不煩琴。新詩自得無人和。谷鳥多情盡日吟。</text>
<title>雙鏡亭。次霽巖崔丈 宗謙 韻。癸未</title>,<text>蠟屐尋春早。桃花未着枝。歡迎人似舊。飛去鳥如疑。月白垂竿處。山靑捲箔時。歸家如有夢。應到此江湄。</text>
<title>春日卽事</title>,<text>獨眠芳草岸。忘却夕陽斜。驚起樵歌響。滿衣桃李花。</text>
<title>雲山</title>,<text>雲來不見山。雲去靑山在。靑山長自靑。朝暮隨雲改。</text>
<title>寒食後卽事</title>,<text>春雨不肯收。蕭蕭度寒食。今朝始捲簾。靑了千山色。桑鳩喚晴景。四簷鳴溜息。東風吹我面。慇懃若相識。不惜衣屨霑。步出淸溪側。花唇笑欲語。柳腰細無力。佳辰不可負。浩蕩情何極。長歌曲未終。深林已昏黑。</text>
<title>春睡</title>,<text>人靜晴牕穩黑甜。遲遲春日掛西簷。無端化作南華蝶。風引飛花又入簾。</text>
<title>旅舍逢雨</title>,<text>雲霧迷茫隔嶺橫。山村宿雨幾時晴。三更夢斷秋牕冷。臥聽梧桐葉上聲。</text>
<title>塞上曲</title>,<text>八月邊霜拂畫戟。黃雲壓塞胡草白。結髮驅馳事戎行。不必金殿承恩客。關河之戍無時已。萬里生還知詎幾。多少紅閨夢中人。盡是遼陽城下鬼。</text>
<title>王昭君 甲申</title>,<text>陰山二月雪花飛。昭陽宮中花發時。宮花茫茫空入夢。毳幕驚寒朔風吹。蛾眉顰翠愁不掃。滿眼黃沙多白草。自從出塞不知春。但覺紅顔漸衰老。擧頭南望惟見天。我家何在荊門前。十五被選入丹闕。自矜顔色如花姸。姸姿誤身竟薄命。含悲遠嫁無歸年。不如生作貌醜婦。鄕里甘心事井臼。</text>
<title>過三浪浦</title>,<text>春水春天碧不分。沙鷗沙鴨自相羣。商人舶雜漁人舶。遠浦雲連近浦雲。二月桃花三月落。南村砧杵北村聞。短篇吟罷長篇又。朝日翻爲暮日曛。</text>
<title>家大人次益齋先生瀟湘八景韻命賦</title>,<text>平沙落鴈浦濶多蒲荻。沙明近稻粱。靑天萬里字千行。風翮下三湘。影落淸秋月。聲寒半夜霜。南飛不必過衡陽。烟水滿徐楊。遠浦歸帆白起鷗聲亂。靑斜柳影催。兼天秋水萬帆開。閒帶遠風來。潮浦乘晨出。烟村向暮回。殘陽繫纜葦花堆。俄聽會稽雷。瀟湘夜雨暗色雲垂浦。寒汀浪打洲。鷓鴣飛處雨含秋。蕭颯使人愁。竹裏湘妃瑟。楓邊楚客舟。黑風吹亂夜沉幽。應濕坐沙鷗。洞庭秋月玉露橫秋水。銀河倒半空。桂輪高出楚城東。一片在江中。魄轉秋猶扇。光垂夜亦虹。汀洲烟霧散金風。天地是瓊宮。江天暮雪日沒千山暗。風號萬象嚴。滿江飛雪亂輕纖。兩岸散爲塩。柳絮飄春巷。梨花落晩帘。玉龍何似照金蟾。白舫閉靑簾。烟寺暮鍾寺裏烟光晏。林間日影濃。萬山含紫變靑容。隔水數聲鍾。蕩蕩鳴高閣。依依掛半峯。歸僧遙聽不停筇。一衲沒深松。山市晴嵐山碧千重立。江淸一帶圍。村臨小市掩朝扉。濃靄散霏霏。有氣連空轉。無形撲峀微。斜陽回照宿雲歸。光景暮還非。漁村落照玉碎秋江水。金籠晩峀霞。烟生浦上萬人家。殘日倚橋斜。遠渚明浮鴨。寒林送亂鴉。影濃紅樹似春花。處處曝魚蝦。</text>
<title>留鳳棲山累月始歸</title>,<text>去時方刈麥。水畒欲移秧。不記山中日。歸來野半黃。</text>
<title>憶東庵僧</title>,<text>獨客無眠坐。開牕待月昇。東庵燈未滅。知有誦經僧。</text>
<title>上書庄</title>,<text>鰲山北爲阿。直壓蚊江涯。故老相指點。曾是孤雲家。遺墟宛無改。往事今已賖。秋草滿眼綠。寂寞令人嗟。仙蹤不可攀。何處是伽倻。回首城西林。黃葉棲寒鴉。樵兒登古堞。漁翁下晩沙。嗚咽鳴波逝。荒凉落照斜。滄海變桑日。學道隨丹砂。興亡了不管。閒醉碧桃花。</text>
<title>落梅 乙酉</title>,<text>殘梅搖蕩落誰家。獨見空枝竹外斜。猶有春風吹不歇。野桃山杏又開花。</text>
<title>漁父</title>,<text>乘流垂釣不知回。夕照斜明細雨開。一片春帆無定處。隨風東去又西來。</text>
<title>野望</title>,<text>天晴風物麗。躡屐頓忘勞。鳥沒平蕪濶。蟬鳴老樹高。坐吟閒藉草。行嘯緩登臯。野趣誰同樂。傍人認怠遨。</text>
<title>望夫石</title>,<text>山頭石峩峩。直壓滄波碧。滄波碧。孤舟一去杳然無跡。相思未化雙飛翼。東天萬里浮雲隔。浮雲隔。風磨雨打望之何益。</text>
<title>聞舂歌</title>,<text>朝舂一斗麥。暮舂一斗黍。耕田鑿井歲歲樂。南家北家聞相杵。相杵相杵聲不止。太平之民無餓死。</text>
<title>柏谷與李孟禾夜吟</title>,<text>風松露竹滿庭寒。客對靑燈夜未殘。花落淸溪搴袖拾。雲生古壑倚樓看。簾通月色消愁盡。枕帶波聲接夢難。肯把鄕心負詩興。朝來書信報平安。</text>
<title>夜坐聯句</title>,<text>長江上下白鷗聲。禾。 聲近山樓客夢驚。三徑柴扉臨水掩。殷。 數家松火隔牕明。禾。 床前對月寒宵永。殷。 簷外看星玉宇晴。禾。 一座淸吟相得喜。殷。 這間眞意讓吾兄。禾。</text>
<title>詠鏡</title>,<text>明月懸空一片團。摘來香匣畫眉看。中間穩着佳人面。疑是姮娥在廣寒。</text>
<title>苦旱</title>,<text>春天不肯雨。蒼生將奈何。五日已無麥。十日欲無禾。汲盡萬井水。流斷千溪波。乾塊堅如石。耘畝鋤不入。明明上帝臨。怨尤安敢及。實由旱魃虐。地赤無原隰。甘霖未可望。但俟輕塵浥。我願作片雲。奮起蛟龍蟄。隨意潤百穀。年登使家給。</text>
<title>淵明飮酒圖</title>,<text>柴桑在何處。路遠不可尋。况生千載下。夢想徒自深。畫中忽見之。陶令留在今。引觴獨自酌。閒坐五柳陰。目送出峀雲。膝橫無絃琴。醉來倒葛巾。翳翳山日沉。令人散塵累。悠然共披襟。宛對古人面。還有古人心。與我相好伴。且莫向東林。樽中酒不盡。復欲爲君斟。</text>
<title>宿臨鏡臺</title>,<text>江水淸如鏡。上有孤雲臺。孤雲今何在。古㙜生蒼苔。高高二百丈。石崖危欲頹。烟巒猶簇簇。風帆去不回。吾行偶到此。夕陽獨徘徊。往事入彈指。陳跡隨劫灰。山僧叉手出。巖扉爲我開。迎我笑相問。我從雞林來。來時黃葉落。秋色令人哀。</text>
<title>將發又題</title>,<text>山影沉江倒碧峯。層臺下見水溶溶。風高漁浦三秋笛。月落禪房五夜鍾。洞口苔深僧有路。巖頭松老鶴無蹤。孤雲古宅猶仙境。宿客忘歸住短筇。</text>
<title>楊柳 丙戌</title>,<text>萬木含春二月時。最憐新柳細如絲。風淸栗里門前繞。日暖章臺路上垂。山雨初晴黃坼眼。村烟半鎖翠低眉。蜂遊蝶戲皆花裏。惟有閒鶯語晩枝。</text>
<title>余素不喜酒。偶飮於逆旅。因馬上醉睡。戲吟。</title>,<text>飮罷壚頭一枕欹。麴生潛與睡魔期。醒來身在梁州道。不記村前上馬時。</text>
<title>種桃</title>,<text>弱枝疎葉雨來低。只許鷦鷯夜夜棲。好待春風開滿樹。莫憂花下不成蹊。</text>
<title>花溪懷舊</title>,<text>滿溪流水繞溪花。上有花溪處士家。讀易舊牕人不見。可憐梅月一輪斜。</text>
<title>與崔卿玉 柱崑 宿盤龜。明日卽發。</title>,<text>立馬烟霞窟。臨歸興更深。山形看曳尾。溪色覺澄心。路轉丹崖石。樓依翠竹林。武陵流水在。花落更來尋。</text>
<title>芬篁寺。次霽巖崔丈韻。</title>,<text>蘭亭修禊古。佳會更禪庵。聖代文爲右。吾儒道在南。林成講樹密。泉入墨池涵。日永家山近。分歸趁晩嵐。</text>
<title>金剛山圖</title>,<text>海上三山多靈草。仙家最說蓬萊好。世人欲往不可得。綠髮如雪紅顔老。恠底高堂素壁中。宛對一萬二千峯。南峯北峯路幾重。雲深欲沒千丈松。巖上有人支頤坐。鬢眉纖纖氷雪容。問之不言還不笑。未曾相識能相逢。洞門縹緲斷行跡。只見磨秋山骨白。不出數步臥可遊。却笑林下騎驢客。金闕銀臺在眼前。頓忘浮生空百年。嘗聞徐巿採藥去。而我安知獨無緣。自歎身在塵土窟。鸞情鳳想徒悠然。看來笑倩丹靑手。可能置我山中否。</text>
<title>漁父詞</title>,<text>浩渺滄波浸白沙。江湖滿地是生涯。烟沉短棹迷遙浦。風送輕帆帶落霞。春雨過夕陽斜。一絲牽上水梭花。閒情却笑湘潭客。釣罷移船近酒家。</text>
<title>鴈</title>,<text>每年南北去來分。萬里隨陽點點羣。淸夜影過燕塞月。高秋聲入楚江雲。橫飛碧落千行字。亂起寒城一陣軍。集澤𡄸𡄸誠可詠。周宣仁化復吾君。</text>
<title>對酒作</title>,<text>有酒莫盡觴。無酒莫攢眉。但知酒中樂。取醉將何爲。獨醒雖自苦。不須強啜醨。</text>
<title>淸鏡歎。次唐音。</title>,<text>買得楊州銅。恰似菱花發。一片至今圓。未作關山月。獨照妾顔衰。不忍見秋髮。征戍久未解。誰家又傷別。</text>
<title>畫梅</title>,<text>我愛畫中梅。不愛牕前樹。牕前梅花發。朝來欲委露。令我空斷膓。白雪亂無數。點綴有好手。留却春光住。乘閒日日看。剩得西湖趣。</text>
<title>古塜</title>,<text>纍纍古人塚。空山荒草裏。白楊半無枝。秋風吹不已。</text>
<title>白雲</title>,<text>白雲本在山。山深雲自吐。終非山中物。散作人間雨。</text>
<title>仙桃春嵐</title>,<text>春生桃岳暖開花。微雨新晴彩藹斜。一點蒼巒迷黛色。不知何處有仙家。</text>
<title>龍山夏雲</title>,<text>數點溶溶出碧巒。祇應深處有龍蟠。丁寧莫作山頭雨。移稻千郊處處乾。</text>
<title>東林秋雨</title>,<text>凉打疎林久未開。坐聞聲自葉間來。秋風紅樹無膏澤。斜入閒庭長綠苔。</text>
<title>北郭冬松</title>,<text>風拂千林葉盡零。郭頭寒樹立亭亭。可憐一寸春心在。雪壓疎枝减却靑。</text>
<title>無題四時詞</title>,<text>春愁脉脉翠眉端。晝永粧樓泣鏡鸞。簾外日斜人不見。櫻桃花影上闌干。垂楊拂戶石榴開。人靜閒階半綠苔。樑燕不知離恨苦。雙雙飛去又飛來。颯颯西風入畫堂。滿階紅葉夜來霜。愁中任逐光陰老。絡緯啼秋更斷膓。凝釭孤照洞房明。玉枕遲遲夜五更。寒透錦衾頻輾轉。北風飛雪打牕聲。</text>
<title>雪</title>,<text>漠漠雲天不見星。誰敎月色滿中庭。明生破屋書堪讀。冷透淸樽酒易醒。江鳥喜添沙岸白。山家恨失竹林靑。花開枯木翻驚幻。徐待東風好乞靈。</text>
<title>登石南嶺 戊子</title>,<text>仰看三萬丈。雲木揷天浮。莫道高難越。登登到上頭。</text>
<title>蝴蝶</title>,<text>自得揚揚日暖時。野花何處不相宜。應須飛去飛來意。爲占春風第一枝。</text>
<title>題栗里圖 三絶</title>,<text>撫孤松蒼髯白髮好爲隣。手在寒枝不整巾。歲暮貞心仍有適。孤松還似撫松人。拾柳絮隔江天地寄奴塵。飛絮隨風落水濱。爲報羣童勤掇拾。此翁非是惜春人。東籬菊萬物吾知氣類隨。傲霜淸節在人誰。黃花却是花中隱。長繞柴桑處士籬。</text>
<title>瘦馬行</title>,<text>我馬遲。行行何時已。朝日行十里。暮日行五里。或立不能去。或臥不能起。長亭纔過短亭遠。老僕執轡愁欲死。遇橋若登太行阪。遇澗若渡長河水。朔風吹毛瘦骨寒。短鬣間禿垂兩耳。半背人坐澹偃謇。行路見之皆笑指。來時遺鞭任踡跼。白日忽落蒼山裏。仍憶長安大道上。靑絲紫騮誰家子。紫騮之馬健且肥。輕蹄不待加鞭箠。我獨收取烏啄餘。軒昂七尺今困此。馬兮馬兮。且莫愁道路長。惟在日日行不止。</text>
<title>雨中作</title>,<text>雷送前川雨。墻梅正可迎。西巖垂晩鈞。南畝足春耕。風引斜無力。花霑細有聲。遙看山翠積。漏日半邊晴。</text>
<title>觀海</title>,<text>昔信傾蠡測。今來異所云。波濤浮作雪。瘴癘鬱成氛。城邑東南盡。乾坤水陸分。翻風迷上下。驗候變朝曛。靈恠應無數。漁商自作羣。落帆驚烏墮。燃炬訝犀焚。黑認天邊雨。紅看日本雲。川溪同演湸。魚蠏各紛紜。喩學師楊說。論才誦陸文。揚塵終是誕。塡石奈徒勤。麻嫗談三變。河神愧百聞。惟憂眼界窄。領畧倩眞君。</text>
<title>骨窟。次曲江崔上舍 天翼 韻。</title>,<text>斸巖斜起屋。巧搆半邊椽。路掛山腰樹。簷浮洞口天。彌陁千古面。老釋七分仙。縹緲疑看畫。添奇更夕烟。</text>
<title>祗林寺。次板上韻。</title>,<text>梵閣千年後。遊筇四月時。林深應有鬼。松古欲無枝。坐覺胷襟靜。行忘脚力疲。流鶯啼送酒。相報愧吾詩。</text>
<title>雨中宿石窟</title>,<text>風雨東山路。依投賴有庵。隨人雲在戶。藏佛石爲龕。俗客無來往。居僧只兩三。欲眠還苦蝎。不妨聽禪談。</text>
<title>早秋</title>,<text>閉戶新凉透。蕭蕭夜雨中。曉來聞落葉。秋意入梧桐。</text>
<title>過彈琴臺</title>,<text>空原衰草夕陽愁。客立沙汀未上舟。壯士精靈今在未。荒臺無語背寒流。</text>
<title>利川路上</title>,<text>雙袂蕭蕭逐曉風。異鄕山水莾蒼中。斗杓忽隱還迷北。日暈俄生始覺東。千里客心懸瘦馬。九秋行色背賓鴻。遠遊尙恨偏邦窄。目下長安一路通。</text>
<title>讀易</title>,<text>易立天地中。萬物無所遁。放之彌六合。卷之歸一本。顯微固無間。宜以三隅反。夫子睿且智。喜讀何其晩。嗟余早受讀。但覺神精損。森森衆妙門。未得窺其閫。觀今讀易人。誰能竆混沌。所得只滿腹。譬猶飮河鼴。羲文千古心。悠悠不可忖。古書猶可讀。古人今已遠。掩卷坐歎息。牕梅新月偃。</text>
<title>暮春對雨</title>,<text>朱夏靑春氣候參。微風驅雨忽毿毿。侵花定攪閒眠蝶。聞葉翻疑巧食蠶。立水綠蓑田上下。漏雲紅日屋西南。禾苗剩帶豊年象。共與農人一夕談。</text>
<title>挽崔而共</title>,<text>十載文房較弟兄。舊遊無處不傷情。芬篁寺裏淸秋磬。疑是山陽暮笛聲。幾箇寃魂有貳身。一身雖死死非眞。君今一去無身後。眞是人間夭死人。三十光陰又四年。柳車朝發北堂前。可憐此日離親恨。愁向泉臺問子淵。朝辭蚊水暮天台。一閉佳城不復回。儻記故人靑眼在。時時許我夢中開。</text>
<title>避幕山齋卽事 辛卯</title>,<text>深峽無人可與言。只憑方冊送朝昏。靑山正合閒中看。不奈殘僧苦掩門。雨歇東山碧草齊。春風搖蕩夕陽低。松牕寂寂無人語。時有黃鶯隔葉啼。</text>
<title>立夏後山中緩步。得甘字。</title>,<text>靑春纔隔夜。炎帝已司南。花事嗟無及。風光尙可探。奇峯依日起。佳木與天參。烟織千絲柳。山粧數幅藍。供茵憐草細。當酒愛泉甘。眞趣誰能識。佳遊性所貪。逍遙仍自得。幽獨更難堪。且待寒蟾出。淸宵影忽三。</text>
<title>屛圖七幅歌 屛卽第三從父在槐院時所得。畫格精妙。</title>,<text>物色依然幅裏羅。古來竆達各殊科。傷今感古誰如我。試聽屛圖七幅歌。一幅承文正字堂。碧簷高聳綠槐墻。當時館伴今誰在。宿草吾家二十霜。二幅何人版築操。畫中良弼郞神交。後來寂寞商巖夢。長使奇才老草茅。三幅東門細草春。桓公來訪飯牛人。唐虞盛代空馳想。終作齊家佐霸臣。四幅磻溪碧水深。釣竿垂處獵車臨。經綸滿腹曾誰識。一任傍人笑直針。五幅商顔四老居。覆棊松下世情疎。山中高尙非長往。一出人間翊漢儲。六幅仙翁拄鐵筇。橋邊拾履少年恭。慇懃三夜傳奇訣。只爲眞人早晩逢。七幅柴桑人倚松。歸來非是苦藏蹤。可憐斯世君民志。只有羲皇夢裏逢。</text>
<title>梅月祠講堂落成日。次座上韻。</title>,<text>一峯孤特拄天尖。卓節爭高百世瞻。明月開光看出海。寒梅杔志肯和塩。遺祠血食輿情洽。隙地翬飛勝槩兼。蕭灑庭除無雜樹。只敎松柏映前簷。</text>
<title>汶亭次趙上舍 宜陽 東都懷古韻。且志別。</title>,<text>古國成塵旺氣銷。風烟滿目自蕭蕭。平蕪獨鳥歸高樹。落日孤僧渡斷橋。千載廢興前澗咽。今朝離別北天遙。臨歧爲唱驪駒引。樵牧荒原又短簫。</text>
<title>佛國寺浮屠庵。夜吟示元宜伯文仲兄弟。</title>,<text>夜長僧院欲三更。銀漢如雲近戶明。樓上漸知殘暑退。樹間偏覺早凉生。窺簷好月將收影。繞枕寒泉不絶聲。一榻勝緣餘幾日。故人頻說北歸程。</text>
<title>石窟。與從兄仲瞻 景樞，崔卿玉元宜伯同賦。</title>,<text>山角徐羅窟。秋荒劫後塵。含風蒼壁瘦。滲雨紫苔新。寂寞觀音佛。奔忙乞福人。吾儕緣賞物。聯袂及靑春。</text>
<title>海上次杜工部韻</title>,<text>枕下波濤壯。漁家似水樓。烟雲頻起沒。天地互沉浮。逈失飛空鳥。微分入浦舟。古今平似掌。容得百川流。</text>
<title>次李白鳳凰臺韻</title>,<text>海門秋景入淸遊。萬里波光澹不流。倚杖逈臨龍伯國。登船欲訪羽人丘。長烟翠織魚塩戶。恠霧黃蒸瘴癘洲。白鳥近飛沙上雨。也應知我學無愁。</text>
<title>午憇萬波亭</title>,<text>簷花半日落丁東。雲暗山腰路未通。沙浦帆檣何郡賈。牧原蓑笠是村童。鴉啼古木寒天際。客坐虛堂細雨中。怒浪翻空連萬里。壯心飛越逐長風。</text>
<title>宿魚日洞。贈鄭君 光虎。</title>,<text>來來客中雨。終日草堂昏。地接魚龍窟。雲埋樹竹村。戲晴鴟更嘯。愁濕雀頻喧。幸得論文細。風流况一樽。</text>
<title>骨窟</title>,<text>天深玉洞地藏奇。六窟蒼蒼萬劫棊。古色滄溟三變後。好緣騷客再來時。荒苔細印縱橫字。瘦柏斜生屈曲枝。倚檻欲吟還一笑。看來都是去年詩。</text>
<title>祗林龍湫</title>,<text>水有藏龍勢。能令萬里登。不晴千片雪。長繫一條繩。響振寒山肅。波蒸細霧興。悠悠歸海意。東折落層層。</text>
<title>午憇黃龍寺</title>,<text>寥落新羅寺。蒼茫古井龍。草荒雙塔缺。門掩數僧容。晴壑烟霞氣。秋庭虎豹蹤。慇懃幽澗鳥。啼近下山筇。</text>
<title>杏樹鵲巢</title>,<text>擇枝先得日邊紅。矯翼中天四望通。室處堪穪知止鳥。羽儀那羡漸逵鴻。高樓自起還無地。小戶長開不受風。仰首遙看銀漢路。他時能辦濟川功。</text>
<title>壬辰五月。家大人與凝川諸公作萊州之遊。余陪從大人。先向金海。余與盤溪李丈 潚，太乙申丈 國賓，達城崔丈 興晉，安友季舟 濟重。乘舟於三浪。拜大人於三叉渡口。陪遊數日。大人自萊州還。余從凝川諸丈乘舟而上。遂成二十一絶以記行。</title>,<text>山頭紅日掛銅鉦。雨歇江郊信馬行。極目長天涵水碧。斷雲孤鳥共分明。百里長江一鑑開。短帆行色晩潮催。不知一棹推移刀。但覺千山次第來。雲水中間曲枕肱。滿船淸夢伴漁燈。山鍾曉逐江風落。寺在巉巖第幾層。日照東峯見紫霞。潮來南浦失明沙。小村隱映孤山外。渡口停舟問酒家。作飯平朝各一盂。小厨烟火似村居。隣船擧網添風味。笑倩篙工膾白魚。半醉豪情欲上天。臨風怳若蛻塵緣。遊筇未到蓬萊界。已向中流作水仙。殘堞猶痕醜類塵。山河遺恥憶壬辰。卽今聖代無征戰。落日行逢刈麥人。黃梅時節雨霏霏。故戲遊人細濕衣。半嶺平臨烟霧合。萊州城郭在依微。瘴雨蠻風古郭昏。楓林關塞想忠魂。至今天地猶生氣。聞說平家無子孫。城東何處故人廬。黃土墻邊翠竹疎。湖海相看情話足。不須重討十年書。身到蓬萊不世情。靑驢何似紫鸞輕。停鞭欲問曇仙跡。夾路農歌下界聲。山勢周遭壓大洋。鄭家松柏欝蒼蒼。箇中不必看風水。收拾雲烟入錦囊。譙樓突兀石城高。城下滄溟繞作壕。未洗龍蛇當日恥。年年星使泛征艘。天將當年救小邦。島夷曾此竪幡降。荒碑字剝崇壇在。閭左于今不吠厖。蠻兒箇箇綠爲衣。遠似臞僧近却非。頗解方音強酬酢。言纔數轉更微微。館帥高堂倚半空。登臨遙壓碧雲東。可憐江海關防地。任作蠻兒窟宅雄。婉彼蠻童可與談。啁啾鴂舌苦難諳。摩挲爲問行年幾。憑寄通官報十三。待客先呈雀舌茶。小糖如雪雜枇杷。蠻邦異味歸堪賞。持向家人好事誇。竹杖芒鞋意自豪。歸時疎雨滴單袍。胸中領盡東南勝。忘却泥塗跋涉勞。寺在深山薄暮登。峯頭惟見白雲層。緣溪一路何深邃。行到溪源始見僧。半路投筇喚小舟。夕陽風景淡於秋。帆頭更得東山月。不讓蘇仙赤壁遊。</text>
<title>挽崔進士 宗嵂○癸巳</title>,<text>蓮籍推前路。相分泮水東。那知淸灞淚。更灑白楊風。</text>
<title>詠墻邊竹 甲午</title>,<text>外直中通物。墻邊綠四時。盤根纔滿畝。添筍漸成籬。竿長魚堪釣。䕺高鳥不疑。山從疎處見。床逐密陰移。爽氣含風葉。晴光掛月枝。鵠停應著慶。人俗正逢醫。暗有扶天意。何論傲雪姿。平生無好友。惟許此君知。</text>
<title>乙未季冬之朢。卽明歲立春。銘巖崔丈 達文 訪余佛國寺。夜坐共賦。</title>,<text>玄律方竆氣尙凝。山牕穩坐興堪乘。將辭舊歲寒蟾泣。欲問新春曉皷譍。送老憐公雙白鬢。忘年同我一靑燈。詩豪可賀心逾壯。鈍思還慚擊鉢僧。</text>
<title>以恩行陪東濠族父 丈萬 向丹陽宿公正洞。阻雨多日。觀漲後發行。丁酉</title>,<text>久雨乾坤暗。新晴日月明。黃來村果熟。靑出野田平。岳色新瞻聳。江流漸覺淸。沙禽最得意。箇箇逐風輕。</text>
<title>泉谷寺。奉次東濠叔韻。</title>,<text>望遠探幽興不迷。海濤無際衆山低。牕明早覺陽烏動。樹密時聞恠鳥啼。頃刻雲霞從地出。淋漓筆札自天題。觀泉會得盈科意。坐翫餘波轉入溪。</text>
<title>家大人追及於中路。宿寶鏡寺。余與東濠叔入內延。</title>,<text>飛瀑狂噴𥳽白沙。層巖環擁路欹斜。中間恠穴堪棲隱。疑是嵩山道士家。</text>
<title>花田榮奠後宿齋舍。伏次大人韻。</title>,<text>先休所及喜何如。追遠人情質子輿。落帽佳辰禋祀好。藏衣舊兆吉祥餘。同來少長堪聯枕。幸賴吾宗共結廬。敢向榮途甘自足。誓心重讀案頭書。</text>
<title>月松亭。伏次大人韻。</title>,<text>孤閣崢嶸地盡東。一泓滄海萬株松。登臨未了尋前路。不妨留期明月中。</text>
<title>望洋亭伏次大人韻 二首</title>,<text>大洋無際秘羣靈。檻下波濤沒復生。正是日輪初出處。登臨偏切向陽情。奇巖斗削兩邊環。縹緲朱欄只數間。沙口白來江戶浪。檻前靑出蔚陵山。乘槎羽客無蹤跡。扣枻漁人自往還。不必遠尋鰲背去。坐來忘却在塵寰。</text>
<title>佛影寺。伏次大人韻。</title>,<text>纔下崩崖渡斷杠。逃空誰是喜聞跫。山連蓬嶽應逢鶴。洞似桃源忽吠厖。往往巖姿奇不一。回回石逕險無雙。名區不許塵喧到。流水狂奔自擊撞。</text>
<title>佛影寺</title>,<text>特地開金刹。森森疊嶂交。風磨元曉室。雲護令威巢。坐石楓爲帳。開樽菜作肴。幷刀如可剪。於此會誅茅。</text>
<title>大興寺。次起雲樓板上韻。</title>,<text>棊置名區足勝遊。朝辭佛影夕雲樓。壺天漸覺消塵慮。盃酒何煩破客愁。上界鍾淸知警省。中寮燈灺許遲留。明朝歸路堪乘興。十里霜楓滿眼秋。</text>
<title>宿朴谷贈宗人</title>,<text>白頭靑鬢始聯床。本是同根奈異鄕。八代箕裘傳虎榜。一區桑榟近花坊。霜風淅瀝秋將盡。情話從容夜未央。人世可能無聚散。明朝回首嶺雲長。</text>
<title>自朴谷向花坊先齋</title>,<text>秋陰漠漠午雞號。更理芒鞋興轉豪。水擊三千堪望遠。節經重九且登高。霜林間綠雕成錦。金氣吹淸冷透袍。奇絶玆遊如有助。故丘何况見焄蒿。</text>
<title>宿孤山書院登酒泉㙜。次軸中韻。</title>,<text>浩浩溪沙十里明。綠藍啣日弄朝晴。荒臺酒酹三盃濁。古廟風傳百世淸。巖似張屛偏媚眼。地堪營屋最關情。可憐光景無人管。水鳥何心隔岸鳴。</text>
<title>訪蒙泉精舍</title>,<text>漠漠靑山生白烟。數間精舍壓長川。壇如點也臨風日。水似羲之泛酒年。拂砌疎篁含夕照。映門殘柳向秋天。可憐處士經時策。只有鄕人薦豆籩。</text>
<title>宿族兄時彦 景玉 所築候風亭。因亭義吟贈。</title>,<text>茅齋蕭灑着林丘。噓吸長風碧海頭。遇順鴻毛牕外過。弄寒松韻檻前流。徐來赤壁偏宜夜。吹送南昌會有秋。九萬扶搖歸路濶。莫將鵬翼臥滄洲。</text>
<title>陪大人領略諸勝。甚盛事也。作詩志喜。</title>,<text>吾翁七十尙康寧。肯坐書牕守一經。斜日雲開天笁路。高秋波撼月松亭。少年蓮桂陪鳩杖。到處溪山作鯉庭。父子知音詩滿篋。陽春不必倩人聽。</text>
<title>訪安國寺</title>,<text>策馬訪禪家。山深迷所去。落日有歸僧。但尋僧去處。</text>
<title>竆冬沍寒中。畏縮杜門。細君終夜話。皆迫膚艱苦之狀。余聞而憫之。戲作排憫之語。</title>,<text>癡心不自量。但知浮名貴。讀書敝唇舌。作文勞肝胃。往來飮墨塲。備嘗辛酸味。戢鱗泥塗間。有如魚罹罻。時人見我狀。拍手爭狒狒。今年隨計吏。暫吐胸中氣。自詑墨兵銳。橫竪布經緯。雖愧百二強。一擧獲楚魏。曾經百戰苦。所獲不償費。名爲釋褐人。此言甚無謂。歸來臥竆廬。驚寒如縮蝟。氷雪塞天地。衆裘我獨未。鶉衣着無餘。甁粟用之旣。自知拙且迂。妻兒眞可畏。初陳悲苦語。輾轉多訕誹。似訕實嘲我。心緖亂如沸。權辭報愁妻。願君莫歎愾。鵷鸞混常禽。荃蕙雜凡卉。但使知者知。辨之如涇渭。今當淸明運。聖人拔茅彙。濟濟靑雲士。隨使各穪餼。我才雖不大。猶堪作一尉。家食亦隨分。饘粥甘自慰。莫言從此老。隱遯吾所諱。</text>
<title>粥盃歌</title>,<text>有盃有盃出陶家。白者可愛如梨花。曾經河濱聖人手。不與玉椀爭浮奢。虛而能受德之至。涅而不淄見高致。以此何處不可用。誤作貧家盛粥器。貧家作粥苦遲遲。夕食每犯黃昏時。小婢爇火妻對竈。我當斂手徐待之。畏寒終日不出戶。忍飢臥聽雷鳴釜。羣穉雀躍報粥來。怳如旱天逢甘雨。驟看似水淸照人。粒米蔬羹稀可數。均分八口了無餘。所欲不啻熊與魚。誰謂金門待詔後。復堪惡食還如初。我初未學耕而食。口能餬粥逾天職。飽時自樂飢不哀。世間知我惟此盃。擧盃引粥注膓胃。一注便覺回生氣。是時月出屋東隅。慇懃入室如相慰。推之不去入我唇。雪漚氷輝共盪沸。山妻歎息吾且笑。一盃明月眞佳味。須臾吸盡發淸狂。擊盃作歌歌激昂。</text>
<title>重過臨鏡臺 戊戌</title>,<text>朝登孤雲臺。想像孤雲坐。林風怳吟弄。草露疑咳唾。偃謇臺上石。特立無摧挫。千載留淸芬。不容微塵涴。超然願執袂。生晩固無奈。人傳羽化去。此言與理左。巖頭白日轉。迴環如蟻磨。念我前度時。歲星十四過。當時題詩處。蒼苔荒半破。人事易變遷。萬物無小大。僧來勸少留。黃葉藉爲座。臨江發長嘯。漁歌遠相和。</text>
<title>鶴城路中</title>,<text>楊堤處處綠烟枝。漁浦家家白竹籬。舟楫直通徐巿國。江山都是謫仙詩。亭前沙暖鷗眠穩。城上雲空鶴返遲。日暮何須愁殺客。故人知在水之湄。</text>
<title>書堂與曲江崔上舍 天翼 拈韻 二首</title>,<text>見說龍田老。西隣卜築初。逢迎何太晩。來往莫相疎。眉宇非今士。談材盡古書。山齋纔一夜。悃愊露無餘。湖海知名久。山亭促席初。文章先膾炙。顔面豈親疎。話自中心發。詩因率口書。淸遊元勝讀。何苦費三餘。</text>
<title>挽宗兄上舍公 景復</title>,<text>吾宗晩翠有賢孫。盈篋詩書宿業存。鴈塔聯翩同棣萼。鵬圖寥廓老衡門。韋家誰復能收族。尙氏還憐未畢婚。今日重來三燧盡。菊花依舊繞寒垣。</text>
<title>槐院直中作 五首</title>,<text>寂寥惟與睡魔親。不識門前紫陌塵。好是秋風槐院晝。恰如遲日草堂春。始知朝市猶藏跡。可獨林泉足寄身。但使靈臺隨處靜。自家非是果忘人。開牕何物慰無聊。突兀西山入望高。終日忍飢慚薄祿。爲人好靜得閒曹。新晴秋色增蕭灑。獨坐鄕心倍鬱陶。賴有北堂書一紙。幾回三復却生毛。朔鴈初飛天欲霜。微雲斜漢共茫茫。北瞻禁苑風傳漏。南望鄕關月近床。病眼不眠愁永夜。短衾無絮㥘新凉。長安少婦多秋思。聒耳淸砧出洞房。日日思歸歸未得。忽驚今夕是中秋。空將寂寞酬佳節。苦費吟哦遣客愁。升斗不堪京洛食。稻粱應熟故園疇。遙知兄弟趨庭地。白酒黃雞辦勝遊。形影相依自作雙。喜聞多少足音跫。宵迎皓月時憑檻。晝厭緇塵却閉牕。懶癖轉深常欲臥。愁魔交戲苦難降。庭闈杳邈天門邃。兩處懸懸血滿腔。</text>
<title>登金鰲山。次曾王考和權尙書 以鎭 韻。</title>,<text>目下茫茫沃野開。衆山相湊碧葳巍。霜深鰲骨流仍在。塔老仙蹤去不回。三姓雲仍成邑里。五陵松柏雜蒿萊。孱顔尙保千年色。萬壑非秋亦可哀。</text>
<title>次敬順王畫像奉安時韻</title>,<text>形寄他鄕土謾黃。影留舊刹伴空王。七分生面傳春色。千載歸程入夕陽。海殿有基浮草合。星臺無主碧苔荒。行經禾黍眉如蹙。直到天竆恨可忘。</text>
<title>早秋夜吟</title>,<text>正好開襟坐。新凉入戶庭。山家無夜火。時見撲衣螢。</text>
<title>聞促織</title>,<text>懶夫不知耕。病妻不知織。臥聞促織聲。忽已新秋色。</text>
<title>陽山寺</title>,<text>物外靈區此窈然。桃源何必諉虛傳。片雲欲作山腰雨。孤石能支洞裏天。黃面子觀羅代世。蒼髯叟過亂離年。高僧夜作烟霞語。萬籟寥寥一燭懸。</text>
<title>庚子臘月十七日大風</title>,<text>牢臥仍三日。今年此一風。獰威乘雪後。迅勢劇雷公。撓物行天怒。鳴冬奏歲功。一時昏漠漠。何處起蓬蓬。野木僵如柳。村人蟄似蟲。井頭愁汲婦。山側泣樵童。陸駭狂濤洶。暗聞急雨濛。退飛多弱羽。嘶過或驚鴻。怕病萊衣曠。呼寒德曜同。甁醪誰引白。爐火乍通紅。擧世皆輕煖。先生獨困竆。纔登桂林選。猶作麥丘翁。未講資身策。徒存戀主衷。不堪圭竇冷。應透玉樓中。向晩聲逾緊。當宵氣益雄。星搖渾欲隕。燈亂奈無籠。臥歎茅茨捲。眠愁鬢髮衝。號來驚虎豹。驅去訝兵戎。衾裂從兒輩。天翻聽化工。掃雲淸北極。吹月到中空。靑陸將更始。玄冥欲告終。願回箕伯駕。來自祝融宮。</text>
<title>李令公 憲默 誦示博陵餞席詩。次韻奉呈。</title>,<text>舊遊應記大同樓。薩水新瞻步有舟。銅綬緣深箕子國。刀環意遂季鷹秋。豊碑已許刊牙頰。餞酒何須及石尤。鬢髮不慚鷗鳥白。江湖非復有愁頭。</text>
<title>玉山賜祭時。次鄭蒙巖 熺 韻。辛丑</title>,<text>體仁廟中降香日。日照暘谷初寅賓。紅袍肅肅將事敬。云是銀臺奉命臣。夾路觀者環如堵。咸仰聖代儀文新。庭中鵠立各有序。左列章甫右縉紳。恭惟我王崇道學。丙枕寤寐思賢人。東方賢人穪晦老。曠世有感如隔晨。當年自任君民責。道非堯舜不敢陳。可惜八䂓剴切語。欲徹紸纊無由因。關山鴨水路綿邈。不復溪臺垂釣綸。天於先生付托重。欲亨其道竆其身。人亡百世書不朽。優與訓命相追倫。何况精氣異草木。下爲山岳上星辰。異時同德聖人作。至治馨香可通神。遂令七百思皇屬。拭目拜稽參精禋。遺芬不沫尤可敬。卉木宛帶當時春。所以輸入丹靑幅。揭之屛障張楓宸。亭堂丘水看髣髴。手澤指點巖頭筠。君王慕賢同一體。星軺又向汾江濱。吾知此擧非苟爾。兩賢雖邈道愈伸。敬爲歌頌祈北闕。願以是心終始純。</text>
<title>府伯尹公 坊 惠牛酒。得二絶奉謝。</title>,<text>淡泊生涯任自如。邇來當食久無魚。臟神不識烹鮮化。驚報官牛蹴野蔬。醒顔憔悴怯盃觴。只好巡籬嗅晩香。多謝脚春濃萬戶。白衣勤苦慰重陽。</text>
<title>吾廬</title>,<text>吾廬從所好。世棄亦何嫌。愛靜孤捿足。忘憂二樂兼。人稀黃葉逕。鳥宿白雲簷。多事湘潭客。求居訪鄭詹。</text>
<title>霽巖崔丈來留溪舍。拈朱詩韻同賦。</title>,<text>老隱光臨趣益成。日聞幽樹鳥和鳴。蒼巖特立觀全體。碧澗長流驗至誠。杖屨從容誇勝賞。塵埃汩沒笑浮生。升沉已定從吾好。不向沙鷗苦乞盟。</text>
<title>與霽巖拈杜韻</title>,<text>天借幽棲地。深雲不肯開。溪齋長閴寂。石路自盤廻。縱厭輪蹄閙。還欣杖屨來。相看無俗事。信宿莫歸哉。</text>
<title>次李興海 得江 芙蓉亭見寄韻</title>,<text>風流勝事似君稀。二夜池臺明月輝。蓬島當軒爲誰聳。荷香襲袖尙今馡。難期浮世長聯袂。叵耐空山獨掩扉。烏石丁寧留一約。黃花時節勉同歸。</text>
<title>伏讀嶺儒入侍時筵本感題</title>,<text>往事追惟不忍說。幾年竆谷暗歔欷。腐心聖孝無終極。執跡愚氓有是非。坐井不知天廣大。披雲始見日光輝。絲綸奉讀堪流涕。况乃親承咫尺威。</text>
<title>挽權上舍太初 彦杓</title>,<text>遼鶴翩翩向舊巢。秋原相送泣親交。他鄕白屋淸名顯。晩歲靑衫素志拋。跡是今人非俗士。窮兼瘦島與寒郊。孤孫可賀能當室。易理將徵碩果爻。</text>
<title>歲丁酉。拜族祖上舍公 峻衡 於其亭。公古貌如鶴。絶無塵埃。時霜菊爛熳。烟柳掩映。眞蕭灑可人。今物色依然。不覺有黃壚之感。謹次軸中韻以留之。</title>,<text>記吾床下拜。家有老成存。晩樂漁樵事。遺風稼牧村。至今花覆塢。依舊柳垂門。歎息人難作。中堂想返魂。</text>
<title>挽鄭上舍 光履</title>,<text>頎然風骨異凡倫。家在東溟寂寞濱。翰墨高名纔上舍。田園淸福自中身。猿膓再斷猶三子。鶴髮千莖近八旬。乘化應須安定命。好人埋處足悲辛。</text>
<title>與李磻溪用浩 養吾。同遊內院。</title>,<text>淸和好時節。携手入壺天。屢坐因逢石。徐行爲聽泉。風襟如羽化。聲畫逼龍眠。落日登臨罷。尋僧紫翠邊。緣崖或度谷。流憇復閒行。林密寺何在。日遲鍾未鳴。近雲知鹿跡。隔葉得鶯聲。特地幽期再。烟霞若有情。</text>
<title>挽崔聖集 思健</title>,<text>交契曾從竹馬時。中間鉛槧幾相隨。評人不必論年紀。早許名家長者儀。季方攀桂憶前年。積善家中福慶綿。一室三臯相續處。還嗟倚伏理茫然。</text>
<title>直槐院。因事入建陽門。壬寅</title>,<text>玉皇高拱五雲遮。咫尺蓬萊萬里賖。誰道春明門外地。建陽門內亦天涯。</text>
<title>將下鄕。金翰之 翰東 在敬陵寄詩。次謝。</title>,<text>秋風歸路覺神淸。馬首靑山次第迎。昭代簪纓非我分。故鄕雲水有誰爭。忽聞郢客飛天響。尙帶吳州見月情。鳧鴈江湖來又去。煩君莫比九臯鳴。</text>
<title>暗翁崔丈 柱泰 溪舍新成。賦詩二首求和。奉次其韻。</title>,<text>幽人空谷默如愚。暗室存心肯自誣。騎馬客稀長獨坐。釣魚翁過或相呼。糧添橡栗藏無盡。籬借藤蘿備不虞。富貴在天求豈得。先師當日亦從吾。容膝纔看築室成。資身更擬買田耕。四時春在園中住。千戶侯從谷口生。白似招邀殘塔古。蒼然拱揖列峯晴。緣溪石逕非津路。沮溺還堪匿姓名。</text>
<title>止淵水石歌 丙午</title>,<text>潺潺止淵水。矗矗止淵石。驟看似尋常。熟翫甚淸適。譬如隱君子。與人無異色。其中異者存。凡眼詎能識。似爲幽人地。天公應用力。幽人厭淺露。深邃乃相得。初從薪村入。相對兩岸窄。有臺臨淸流。駐杖可坐息。東行更北折。始見洞天闢。列嶂交如鎖。已與塵世隔。佳處往往有。正好緣溪覔。溪曲見幽屛。屛下澄潭碧。藏修此亦宜。環抱第未極。古塔若招邀。勢阻成別域。釋子所居地。耕者拾瓦甓。淸臞崔居士。於此先卜宅。茅茨映淸漪。深處難窺測。巖臺多可觀。盤磯稍傾尺。其地過淸凉。盛夏忘絺綌。崎嶇窈窕處。次第在其北。如蔗有佳境。漸入更岑寂。洞壑深復深。山勢尤四塞。草木最叢茂。林色添幽僻。此名爲止淵。水石乃奇特。洞口有飛流。噴吼勢甚激。眩眼氷雪堆。聒耳雷霆擊。或如近撞鐘。或如亂投璧。其潭綠如酒。飮之愁可滌。石面多發紅。疑是醉狼藉。交或如犬牙。稜或如馬脊。犖确或突兀。步步妨曳舃。盤陁稍平夷。廣袤容一席。特然障遊者。攀躋乃可陟。石丈最秀拔。其長不論尺。似懷折腰恥。拱立甚勁直。水勢暫平緩。上流多衝射。層層微作湍。乍揚還乍抑。徒涉易顚蹶。尙無風波厄。只可處處坐。隨意潄飛液。恠狀雜呈露。化翁費雕刻。伏者定是龜。宜玄胡乃赤。本色不外著。其藏眞可則。美哉最深處。鏡面平如拭。微沙與纖芥。一一皆俯覿。點塵不敢汚。天淸雲更白。鳥從天上過。魚向雲間食。林風忽微動。縠紋如新織。何人到此境。世慮不消釋。其水旣淸美。兩岸削爲壁。蒼然西壁上。尤覺人間逖。盤結爲全軆。尖骨頗多瘠。高者欲成屛。或白或深黑。東壁殊鞏固。不崩亦不泐。其上勢磅礴。靈氣所結積。開池可南北。樹間泉有脉。水石兼陂池。論勝無此敵。此合幽人棲。荒蕪眞可惜。山氓作水田。年年事稼穡。慳秘幾千載。無人剪荊棘。東京有狂士。不知菽與麥。於物無所好。但有山水癖。雙溪與萬瀑。欲往無羽翮。近地可翫處。徒步遍登歷。每思棲身所。嘗從東峽索。行行到竆處。乃遂於斯擇。因之往來數。於意無少逆。田公膏肓症。去去轉甚劇。淸狂不自制。肯顧朋友責。丙午春三月。擧手謝親戚。全家寄空谷。逐日坐溪側。溪魚肥可羹。山蔬柔可炙。村風異俗態。淳古無矯餙。隻雞時相招。社酒分餘瀝。農談勝雜話。逢着在晨夕。樵事聽老奴。枯松時自析。携鋤理荒穢。土濕知汗滴。鋤罷盥淸泉。頓覺洗肝膈。幽事多可悅。心神無外役。居士以自穪。守此永無斁。或謂居士曰。山居非子職。吾子早釋褐。一身已許國。升沉固有數。早晩當奮翼。况逢堯舜世。豈宜爲沮溺。先師歎果哉。退之譏石柏。遷喬乃良圖。前路通紫陌。胡爲守荒隅。踽踽如竄謫。水石雖云美。翫此何所益。居士笑而答。我非忘世客。初心慕顯達。少小業書冊。未窺義理窟。章句粗尋摘。高談與迂見。與世相緯繣。獻策不見棄。感荷天地德。十年臥草廬。悟理始眞的。古者野多賢。雖遠必徵辟。造物多變遷。生才今異昔。淑氣滿京華。世胄皆夔稷。安用千里外。取此微賤跡。賤者宜守分。不怨長擯斥。時時望五雲。綿邈如重譯。平生已自知。終當老山澤。聖人亦從好。不肯求執策。况我先君子。樂此深且閴。父子共留意。幾回陪蠟屐。因地經營制。相對每區畫。家竆計未就。至恨在胸臆。空餘杖屨所。觸目翻怵惕。往者雖莫追。遺志恐拋擲。母兮曰汝往。兄兮加勉飭。行當聚相樂。母子兼仲伯。誓學邵南耕。不望安陽檄。我所旣已定。取次將開拓。臺塢漸修繕。花果勤種植。垣墻借巖崖。籬落因蘿薜。烟霞臥爲帳。橡栗飢可喫。瘦妻親井臼。長女任紡績。時携麋鹿友。且看花葉曆。以此送吾生。無物可相易。遂成水石歌。矢心鞏用革。</text>
<title>苦雨</title>,<text>晴時苦未易。雨勢漸紛紛。乍向池中見。長從葉上聞。有心懸白日。無力掃玄雲。似是催秋急。林風不敢薰。</text>
<title>雨霽</title>,<text>峽雨初開霽。幽情轉爽然。數旬無白晝。今日有靑天。歸鳥如相喜。遙山更覺姸。漸看軒豁界。隨意賞林泉。</text>
<title>白雲歌</title>,<text>白雲點點㻴瑚峯上過。幽人日日盤陁石上坐。坐來心與白雲閒。雲自無心往復還。往也如有事。還也却在山。白雲白雲兮。請君與我相終始。回首洛水靑雲兮千里萬里。</text>
<title>閏七月二十四日雨</title>,<text>冷雲垂地日沉沉。散作飛絲勢欲淫。暗合村烟催暮急。亂鳴山葉引秋深。臥時錯認袁安雪。饑歲還非傅說霖。寄語曉來須暫霽。莫猜微月入門尋。</text>
<title>絶糧</title>,<text>絶糧聊欲典單衫。迂拙生涯却異凡。匏葉作羹從澹泊。麥糠成醬雜酸醎。竆來懶問靑雲秩。飢急思携白木鑱。自笑身憂緣有口。渾家安得學金緘。</text>
<title>次謝孫肅玉 星岳 韻</title>,<text>寥落空山四壁家。臥來惟是白雲多。天開異境泉兼石。秋染幽林葉勝花。僻處無緣邀好客。淸篇有意助狂歌。沒身丘壑吾儕事。莫把功名感歲華。</text>
<title>壽觀察使金公 尙集 生朝</title>,<text>卦數光陰覽揆辰。兩朝憂國鬢成銀。祥光月滿懸弧夕。寵命天臨望闕晨。大白浮時添百祿。靈丹用處壽斯民。明年正憇雞林樹。蔽芾猶含有脚春。</text>
<title>茅屋新成 丁未</title>,<text>縛得茅茨傍薜蘿。十年今日考槃阿。踈簷只許巖雲宿。細路稀逢野客過。松火明時黃卷展。竹牕開處碧山多。打頭不妨閒舒膝。世上功名奈我何。</text>
<title>讀尙書戲題</title>,<text>深谷堪藏拙。平生只守愚。行年方及仕。爲學不成儒。家食須羸婦。山農聽弱奴。一身資未得。閒坐說唐虞。</text>
<title>偶題</title>,<text>烟霞奇疾苦纏身。盡室甘心寂寞濱。一畒卑宮堪養拙。半生迂計只饒貧。觀魚坐石常侵暝。借犢耕田却失春。無待客嘲時自笑。傍人莫比守玄人。</text>
<title>久雨</title>,<text>淫雲擁峀失嵯峨。日日愁聞水底歌。白屋生涯烟欲絶。黃梅時節雨偏多。棲林不意兼炊桂。枕澗翻驚忽决河。宅後荒菑愆種豆。只看籬落長藤蘿。</text>
<title>白髮</title>,<text>世事難如意。秋風又颯然。靑春還異日。白髮自今年。漸見三千丈。誰加萬一憐。不妨仍老去。含哺報堯天。</text>
<title>在凝川寄安員外 景說</title>,<text>書齋蕭灑碧山顚。聞說閒中見聖賢。淸漢浮雲高枕外。大江秋色捲簾前。誰從末路憐垂白。天借餘年許草玄。隔嶺相思心益苦。明牕遙夜月應懸。</text>
<title>黃山郵館。與柳丞 雲羽 拈韻。</title>,<text>論文還勝讀。回笑十年功。報漏從更皷。僵屛任侍童。江山淸有月。樹竹靜無風。磊落平生事。從容此夜中。</text>
<title>溪居 二首</title>,<text>盤回六曲林泉。蕭灑三間草閣。生涯水釣山樵。歲月花開葉落。牕前流水心期。山外浮雲是非。巖阿但聞鳥語。石逕時見僧歸。</text>
<title>謝愚上人贈麻鞋。時將發京行。</title>,<text>上人手裏慇懃物。知我明朝涉遠途。質比曹衣嫌太㓗。形同魏葛笑全麤。納時敢忽瓜田戒。行處端宜布襪俱。忘足翩翩學飛步。不妨他日化爲鳧。</text>
<title>至日在泮館</title>,<text>靜居惟見卷中人。閉戶非緣答令辰。旅味酸添馮異粥。病軀溫待廣寒薪。經旬雪勢仍含凍。半夜天心欲發春。雲物占年傳古事。不堪遙望憶慈親。</text>
<title>差宣陵祭官。途中口號。</title>,<text>大江成陸不煩刀。行入風林忽起濤。釋褐年來王事始。冐寒奔走敢言勞。</text>
<title>太常夜卧</title>,<text>千里未歸客。五更無寐人。夜長天欲曙。寒極歲將春。薄愧明時宦。衰憐老病親。回思甘旨缺。輾轉却憂貧。</text>
<title>挽李侍讀致道 埦○二首</title>,<text>如玉其姿逈出羣。一生林下讀書勤。鯉庭舊學宜需世。鳳沼淸啣豈盡君。聖主欲虛宣室席。仙才還作玉樓文。旅牕秋氣增悽慘。落葉蕭蕭不忍聞。傾盖由來慕望深。幾年南北隔商參。浮生邂逅同覊旅。昨事悲凉忽古今。千里送歸知己淚。五旬穪夭惜賢心。他時食報還堪慰。看取名家寶樹林。</text>
<title>憶止淵</title>,<text>止淵幽處水潺潺。上有茅廬只數間。冷跡經年猶作客。苦心無日不歸山。浮埃亂撲衣渾黑。竆雪相尋鬢欲斑。春意無私生禁苑。故園楊柳正堪攀。</text>
<title>陪祭景慕宮</title>,<text>吾從百官後。陪祭亦云榮。不見君王面。惟聞佩玉聲。</text>
<title>春日</title>,<text>薄褐經寒幾起嗟。陽和浹髓更堪誇。氷崖雪壑今何處。楊柳桃花自萬家。夢繞鄕山身是客。眼看春色鬢將華。隨風輕燕知時節。飛入蓬萊掠絳霞。</text>
<title>望鄕㙜。與李而執 鼎秉 觀燈。</title>,<text>元夕風流屬此辰。登高况與故鄕人。繁華可驗邦無事。戲翫何論佛有神。十里星羅驚在地。萬家花發喜添春。從容步下長安道。玉燭當天色更新。</text>
<title>長安秋懷</title>,<text>四時自平分。客中易秋色。長安八月朢。微霜落荊棘。忽見楓樹林。靑紅如剪刻。錦業雖可愛。迴薄轉悽惻。南山氣勢高。松柏挺孤直。寄語同志人。歲寒須努力。其二蟋蟀鳴前除。玄蟬罷寒號。社燕辭巢去。雲鴈南飛高。時序自遷變。羣物各有遭。而我困泥滓。緇塵凝敝袍。性癖樂閒曠。才器愧時豪。西風吹漢水。歸思日滔滔。其三我家月城東。山水窈而深。巖崖微有路。嘉木欝成陰。蕭然一茅屋。寄在碧澗潯。鮮鮮門前菊。今成幾叢金。無人賞幽姿。衆草日交侵。虛簷對南山。只有白雲尋。其四慈母在高堂。年紀迫衰耄。顔貌漸消鑠。筋力日以耗。爲子四十年。劬勞有何報。毛公奉檄情。昔人所穪道。苟非專城養。不如學高蹈。公然離親側。斗祿甘潦倒。念此坐歎息。霜風吹烏帽。其五千里一尺書。慈母手所寫。上有平安字。我心則欣瀉。下有申勤語。無非敎誨者。勉以事君義。勿計官高下。榮名非可望。愆尤庶幾寡。披讀感至訓。夜永寒燈灺。其六鴻鴈東南征。同飛復相叫。我有白首兄。間以萬重嶠。不得聯翩行。登高費遐眺。千里一明月。兩地各分照。佳節倍思想。黃花向人笑。相離守微祿。不如共耕釣。其七山妻抱奇疾。井臼親自將。夫壻不事産。豊歲甘糟糠。送我遊京師。望我高翺翔。薄祿不及家。瘦面無時光。徒成離別苦。各在天一方。覊棲百慮集。荏苒驚晩凉。凉風入故園。吹君短布裳。敝襪與敗屨。何以履朝霜。其八聖朝量羣材。巖廊列公卿。我無經濟術。本業在躬耕。逸妻制蘿衣。穉女調藜羹。在家雖貧賤。幽事適性情。林泉托晩計。非無魚鳥盟。恐廢君臣義。不敢傲簪纓。遂忘下位恥。憔悴客秦京。其九桓桓赤甲木。長養不知年。大枝如車輪。小枝如屋椽。偃謇二百丈。盤據十畒田。誰將孤直姿。種之絶壁前。身長未過壁。那得上干天。風霜正高㓗。貞心徒自堅。蓬蒿不滿尺。搖搖蔭其顚。其十我年四十二。鬢髮颯已秋。固陋未聞道。衰晩乃知羞。欲效桑楡計。白日肯少留。吾觀總總者。壽夭各不侔。零落同草莾。畢竟歸山丘。偉哉古神聖。超然塵外遊。願聞不死方。壽與天同流。其十一靑靑道傍柳。嫋嫋正可攬。朝受東風煽。暮被西風撼。萬物榮更枯。一氣舒復慘。人情自悲秋。孤客最多感。時卦方屬兌。冉冉將轉坎。陽春來何時。搔首意悽憯。其十二混混陰陽化。升降宇宙內。春敷與秋落。循環迭相代。君子貴隨時。量己以進退。經綸自有賢。置散惟我輩。生逢大有世。敝袍勝華佩。况將鳧鴈蹤。猥逐鵷𪆽隊。安分且自寬。庶幸無罪悔。其十三我有數畝田。磽确不可治。種麥少收穫。種黍勞耘耔。養黍不養草。草莾何離離。每當秋節至。八口常呼飢。在家雖飢寒。猶勝客懷悲。吾當謝紅塵。長結白雲期。其十四人生自不同。萬事難如計。名花被風欺。佳月遭雲蔽。聖賢亦棲遑。愚庸固沈滯。達人識天運。一視竆通際。樂哉打乖翁。生老太平世。千載有高風。邈然難執袂。其十五三閭歎零落。宋玉重 缺 悲。騷人易哀怨。達士常愉怡。如何遇遯老。有感篔簹詩。蒼顔迫遲暮。金丹杳無期。鍊藥有寶訣。眞人空自知。孔聖亦云爾。甚矣吾其衰。其十六君子非無憂。不爲飢與寒。顔氏食屢空。子輿衣不完。馮驩齷齪士。長鋏發哀彈。我雖未聞道。貧賤誠所安。但念平生事。聵聵足悲歎。荒學無寸進。白日疾如湍。其十七憶昔少小時。遊戲不惜日。及此將衰白。始覺日去疾。素志苦難成。靑春悲易失。賢者猶憂懼。矧玆駑鈍質。平生妄自期。所就十無一。但見歲華遒。搔首感蕭瑟。其十八人情慕功名。穰穰競朝市。子陵獨何人。不願明時仕。果忘非良䂓。無才乃可已。顧今廊廟賢。有如四隣耟。何須忘己量。求進不知止。幸生有道邦。且忍貧賤恥。其十九秋山明如畫。秋水淸如沙。坐想菟裘境。二美信堪誇。西風動歸思。我疾在烟霞。拙宦良自苦。朝朝曳霜靴。便當返初服。山水永爲家。追逐漁樵侶。優遊送生涯。</text>
<title>險川懷古</title>,<text>漠漠平原日色曛。險川嗚咽不堪聞。元戎束手將無國。壯士忘身只有君。戰地空餘猿鶴跡。醉天仍覆犬羊羣。傷心往事勞回首。南漢城高謾切雲。</text>
<title>留司直中。李郞中休吉 基慶 賦詩求和次謝。時余有疾。二首</title>,<text>春雲拖雨午風輕。此際相逢眼忽明。玉屑縱橫知勝讀。瓊凾眩晃足連城。鑾輿隔水勞回首。郞署容君喜叙情。才愧馬卿惟有病。翻嫌楊意浪傳名。</text>
<title>次李休吉因山後見寄韻</title>,<text>仲春雲物極蕭森。正是喬山雨露侵。風水祗應增瑞氣。羹墻何以抑宸心。寢門馨稷交神切。特地恩花澤物深。賤跡叨陪藏舃日。戀君今夜發幽吟。</text>
<title>書懷示休吉</title>,<text>小閤防風晝亦扃。客中身氣少安寧。鄕關杳邈朝看日。官守酸寒夜見星。却怕迷途臨黑窣。敢將菲質望靑冥。常憐四海無知己。披隼如今愧弱翎。</text>
<title>休吉以余詩及和章。求和於震澤申丈 光河。方圍棊未遑。休吉作詩嘲之。余次其韻。</title>,<text>震翁偏愛少陵詩。只解疎簾有奕棊。穩對紋楸誰與樂。將投木李自憐癡。驪珠在腹應嫌俗。蜩甲成身不受醫。欲見手談閒適處。古松流水靜相宜。</text>
<title>郵館獨坐</title>,<text>凉簟無塵坐兀然。三分郵吏七分禪。卷中聖賢堪終日。身上竆通好聽天。曉閣虛明雞足聳。晝衙閒寂馬頭眠。靜中默驗庭花發。頓覺南枝得氣偏。</text>
<title>夜坐使金君聲玉呼韻共賦</title>,<text>殘郵無皷角。蛙似爲官鳴。作客春風過。留人夜火明。去年蕭寺會。今日故園情。淸話禁愁得。何須酒破城。</text>
<title>與李耳叟 之聃 李宅之 基祖。爲見四郡山水。從郵館共發。次宅之韻。</title>,<text>聞說江城事事幽。寂寥安用守殘郵。舍人巖畔猶通馬。玉筍峯前好放舟。却恐烟霞嫌俗士。不將冠盖溷淸遊。夤緣一識仍同賞。勝似人間萬戶侯。</text>
<title>北江舟中。次宅之韻。二絶</title>,<text>北望天登山。東見丹陽水。高鳥先飛去。遙疑報客至。仙臺知不遠。雲氣逼人來。何如少陵老。衰白問蓬萊。</text>
<title>宿遠西。次宅之韻。</title>,<text>薄暮容人宿。山村八九家。佐觴逢晩蕨。携燭得幽花。地僻民風古。春深物色奢。晩來衣袖重。嵐翠襲人多。</text>
<title>義林池。次宅之韻。</title>,<text>欲驗盈科理。臨觀百丈湫。松陰兼柳直。蓴葉學蓮浮。雲石留仙躅。烟波着釣舟。高田多種稻。餘澤及人流。</text>
<title>宿金上舍孟剛 珩吉 家。雨中拈韻共賦。</title>,<text>白鶴峯前晝掩扉。留人終日雨霏微。鳥鳴灌木如相喚。春入深盃不肯歸。愧我未離塵土窟。從君欲製薜蘿衣。絲桐解說心中事。流水高山意莫違。</text>
<title>北壁</title>,<text>巖崖看去賴孤蓬。面面魁奇勢轉䧺。活畫漸開疑展幅。細雲飛過覺含風。倒垂一帶空明裏。特立羣山積翠中。縱未當流爲砥柱。扶天氣力正相同。</text>
<title>南窟。拈老杜韻。</title>,<text>小艇穿行萬丈山。眞源深處有誰攀。靈媧補出天纔尺。古史藏來室幾間。異境應須令鬼守。奇形只可入詩斑。行看石髓垂如乳。知是仙人鍊大還。</text>
<title>舟中次宅之韻二絶。贈妓采節。</title>,<text>澄江滙處欲成湖。遲日輕舟載彼姝。琴歌不妨橫流奏。須察心中妓有無。跳來色堵便神仙。此別如何意悵然。不必墻花攀折好。一塲琴酒亦夤緣。</text>
<title>梅浦渡口。初見島潭。次宅之韻。</title>,<text>三山奇秀盡天功。爲我浮來綠水中。薄分秦皇勞遠想。樓船虛送大瀛東。</text>
<title>島潭</title>,<text>靈區風物見如聞。使我飄然意出羣。一葉舟登天上去。三神山在鏡中分。尋常雛鶴巢依壁。閃忽䧺虹勢揷雲。歸路留盟江鳥識。明沙飛下篆成文。</text>
<title>二樂樓</title>,<text>穿來山水窟。名郡得高樓。擁翠堪欹枕。臨流替倚舟。晴光看到夕。風處坐疑秋。二樂誰知趣。吾將問白鷗。</text>
<title>舍人巖</title>,<text>直到巖前始見人。烟霞深鎖武陵春。溪光逼履襟懷爽。壁勢從繩造化神。花閣樓邊窺絶壑。樵柯爛處挹淸塵。振衣庵裏偏蕭灑。願借晴牕坐養眞。</text>
<title>雲巖</title>,<text>厓老藏修地。長留水與雲。飛應嫌俗客。淸覺洗天君。巖壁當軒合。村家隔岸分。官僮休進酒。泉石使人醺。</text>
<title>上仙巖</title>,<text>我行忽到梵宮前。霞氣隨人共後先。堪惜名山還有佛。不知何處可尋仙。泉飛白石盤回落。松老蒼厓屈曲懸。峭壁巖巖看更好。阿誰能似爾擎天。</text>
<title>中仙巖</title>,<text>山行百轉失西東。碍日羣峯翠揷空。佳境忽開林木下。層臺可坐瀑流中。傍邊阻狹妨棲隱。形色瑰奇費化工。只好春遊誇勝事。一盃相屬四人同。</text>
<title>下仙巖</title>,<text>渢泱水樂奏韶咸。古色蒼然上有巖。雲鳥遙疑停羽駕。源花如欲引漁帆。時人識路仙無跡。大老留芬地不凡。白石中開通小瀑。分明玉液落瓊凾。</text>
<title>自丹丘舟下龜潭</title>,<text>極浦晴光轉綠蘋。巖花照水尙留春。疎籬入望知漁屋。古石傳名想羽人。兩岸作門遙似闔。衆峯如丈接爲隣。龜潭不必煩相問。到底應須拭目新。</text>
<title>玉筍峯</title>,<text>碧玉浮成萬仞峯。形如稚竹雜杉松。根盤厚地應通水。籜聳高雲欲化龍。萬古支天看直節。孤舟隱几愧塵容。若爲牢置懸崖屋。與爾盤桓日夕從。</text>
<title>寒碧樓。次退陶先生韻。</title>,<text>水麗山明信地靈。登樓四望覺心醒。華甍取映當淸鏡。直檻從虛得翠屛。敢把今遊比司馬。猶賢書案守乾螢。壁詩添勝堪莊誦。怳若摳衣大老庭。</text>
<title>風穴。次宅之韻。</title>,<text>向水開囊口。長噓邃竅通。氣凉忘夏日。力弱異天風。未導乘蜺屈。還隨擊皷馮。南薰時序近。慕德意無竆。</text>
<title>從四郡歸郵。李安之 基柘 次杜韻見贈。次謝。</title>,<text>天開特地水雲多。欲借幷刀不奈何。聲畫有誰工點綴。郵程徒自費經過。陋邦愧我如曹鄶。墨壘推君比牧頗。搜勝歸來心界醒。莫須謀醉酌金波。</text>
<title>燈夕。與金德承 復仁 李耳叟，李宅之次石北卷中韻。</title>,<text>燈竿高聳壓州城。解導昏衢墑埴程。向夜有功千室白。同明相照一時生。太平戲翫淸和節。浮世親朋邂逅情。把酒論文知得力。喜從喬木學遷鸎。</text>
<title>至公州不見拱北樓。寄李宅之。</title>,<text>淸遊非易事。寒碧重回頭。明月熊州夜。懷君不上樓。</text>
<title>環碧亭。次板上韻。</title>,<text>蕭然集衆勝。巖際一樓虛。迎客花山晩。生孫竹事初。朱欄還勝畫。蒼壁可鐫書。願作神仙尉。於玆習隱居。</text>
<title>寄李休吉</title>,<text>憶昨消磨鄙吝胸。居然回首隔雲龍。淸班舃奕依雙闕。薄宦蕭條守二松。終古人生多聚散。何由詩話得從容。靈犀一片堪相照。不限西山萬疊峯。</text>
<title>李德以 萬運，金德承，洪可貞 章輔，金功叔 煕稷 夜話郵軒。可貞有詩。余步其韻。二首</title>,<text>好客來時月正團。從容言笑得傾肝。薰風乍至懷俱爽。良夜將終意未闌。聚勝還令郵吏重。澆愁何待酒盃寬。偶因潦倒成佳會。不必長吟行路難。愚庸深幸友多賢。邂逅殘郵敝榻聯。吾輩尋常難會合。君家咫尺得夤緣。臨流舊屋何年築。滿篋叢書幾世傳。勝處論文知易得。江關回首興悠然。</text>
<title>赴禮山試役病臥</title>,<text>臥病烏山館。西風白露初。邑人喧復靜。簷雨密還疎。素食慚多士。靑山憶舊居。有家歸未得。蓬轉欲何如。</text>
<title>成叔晦 彦根 歷宿贈詩次謝</title>,<text>邂逅論文亦勝遊。故人淸灞理歸舟。輕霜暗透淸秋鬢。缺月寒生古驛樓。竹葉無由誇宦味。菊花徒自管風流。添燈且聽崢嶸話。雲樹明朝更有愁。</text>
<title>盤溪十二詠</title>,<text>南郊稻香花凝初吐穗。風動暗生香。倚杖時時嗅。幽居樂歲穰。北壁奇巖莫向關東去。金剛在戶庭。四時浮一色。不與衆山靑。前溪印月氷輪自皎㓗。上下一般圓。不許微波動。方觀本體全。古城落照萬壑皆含黑。孤城未斂紅。寒鴉添物色。飛入畫圖中。覺棧樵歌爛柯應有興。淸唱隔林聞。不似人間語。餘聲繞白雲。泛村炊烟村舍朝晡計。遙看一抹烟。願言無斷絶。共樂太平年。鷹峯春花雨過前峯暖。深江爛熳開。山家無曆日。猶自識春來。舍巖秋蘿先霜得秋氣。楓葉較誰奇。外面花相似。中藏不磷姿。熊淵暮雨西溪雲漠漠。落日雨霏霏。不妨蒼苔路。蓑翁罷釣歸。漁汀夜火漁事偏宜夜。寒燈到五更。只看明滅影。人語隔溪聲。門巖歸僧朝見從巖下。暮看扶杖登。箇中蕭灑色。最是夕陽僧。竈麓放牛山阿無限綠。點點幾家牛。隨意生涯足。應須滿腹休。</text>
<title>辛亥寒食</title>,<text>百慮交侵轉不堪。抱衾孤臥與誰談。浮生年紀四十四。寒食淸明三月三。木末春心經雨動。鏡中衰色對人慚。還憐二載連原館。旅味崎嶇反自甘。</text>
<title>夜坐</title>,<text>嶺外多親戚。花西足友朋。官齋無與語。春夜有孤燈。寂寞同遷客。跏趺學定僧。隔牕聞細雨。牟麥驗豊登。</text>
<title>發連原館</title>,<text>菲質難需世。殘郵亦避賢。名塲匹馬外。歸路亂山邊。久愧偸微祿。行當墾薄田。已聞溪屋就。從此老林泉。</text>
<title>歸山見溪舍新成</title>,<text>匹馬還故山。落日隨倦鳥。行行歷溪橋。飛簷出林杪。丘壑倐改觀。物色增窈窕。開牕衆山擁。頫檻一水繞。獲遂平生計。塵債從玆了。幽棲貴容膝。制度不妨小。猶嫌境未邃。肯厭人來少。默觀逾淸美。高坐疑輕矯。夜來枕泉臥。淙琤鳴到曉。</text>
<title>聞小室生男</title>,<text>聞道明珠落異鄕。作人何似乃爺狂。祗堪著論傳千載。不必懸弧志四方。爾似孤臣情可戚。吾非伯道意差彊。徐麟杜驥終難比。賀客休愁錯寫麞。</text>
<title>東濠族父。與霽巖崔丈，李臺養重 鎭宅。來訪賦詩。奉次。</title>,<text>林花欲動谷風輕。諸老聯翩趁晩晴。縱未卜隣常會合。莫辭扶杖數經行。已從容膝治溪舍。不擬回頭入洛城。綠水靑山留客處。酒盃何必作人情。</text>
<title>溪居謾成</title>,<text>吾愛吾廬愜素心。紛紛俗子少相尋。靑山入戶平生友。流水當階太古琴。世上浮名雲過壑。靜中高興鳥啼林。樵兒莫剪門前柳。關鎖幽棲恐未深。</text>
<title>壬子春詞</title>,<text>造化中間寄此身。乘除天氣任環循。林泉有主誰爭所。花柳無私自得春。東陸初陽方照物。南山積雪莫愁人。高堂默獻岡陵壽。渾室同和及六親。</text>
<title>霽翁欲賦止淵十詠。命余拈韻。遂以山靜似太古。日長如少年。逐字補押。以成十絶。時壬子四月二十五日也。</title>,<text>雷潭急水成潭處。聲生亂石間。田家望霖雨。錯認在南山。石逕世人競馳逐。山人樂幽靜。開逕從崎嶇。不容車馬騁。石丈奇石立如人。不與俗人似。常時厭市朝。獨對林居子。溪亭靑山繞簷端。綠水流檻外。我慚仁智心。聚勝無已太。西屛天張一疊屛。削立無今古。幽姿最可人。盡日開西戶。南池開池欲種魚。只可容蛙蛭。工夫貴有終。看取池成日。北池種蓮精舍北。池勢曲而長。勝似陶牕卧。淸風送晩香。栗林經營十年計。長養百株餘。或比淵明里。高情愧不如。㻴瑚峯有寶可爲纓。腐儒非俠少。愧乏席珍姿。山輝遠相照。盤陀石石榻爲誰設。應從開闢年。平鋪無變換。還勝綺羅筵。</text>
<title>山水歌贈幽人</title>,<text>南有水北有山。山寂寂水潺潺。潺潺兮繞石榻。寂寂兮圍松關。靑是雲山綠烟水。山自高水自長人自閒。我尋幽人難得見。逐水穿山且待還。幽人兮樂山樂水不出世。長在靑山綠水之間。如不採藥白雲谷。只應釣魚蒼苔灣。水之長兮不可泝。山之高兮不可攀。山寒水暝客獨立。問水無語山無顔。</text>
<title>與六七同志。作萊山之行。上梵魚寺次板上韻。</title>,<text>追逐同乘興。登臨更覺閒。低雲知遠海。浮翠揔佳山。寺聳深林末。城回疊石間。欲隨僧共定。幽鳥莫催還。</text>
<title>阻雨留宿。又次板上韻。</title>,<text>靑山意未已。微雨解留人。樓逈堪開眼。巖深欲寄身。梵音連笑語。霞氣逼衣巾。卽此蓬萊是。何須問海神。</text>
<title>登沒雲臺觀海</title>,<text>行行湖水出。登眺忽無邊。曲抱辰韓地。遙呑日本天。衆峯皆塞色。孤島只蠻烟。聖代無驚浪。臨風興杳然。</text>
<title>城東有孝子碑。余每過必式。而未詳其爲何人。歲癸丑四月十八日。從府中出。下馬讀其文。乃爲知靜州事南公得溫三年守母墓而立也。南公盖國初人。碑之立在永樂元年四月。摩挲久之。感而題詩。</title>,<text>騎馬出南門。東望孝子碑。下馬讀碑文。孝子果爲誰。溫溫靜州守。至性超等夷。如生事死母。三載不忍離。况其生存日。子職豈有。捫苔識古字。百世名在玆。而我愧同姓。有母未免飢。難將三牲養。及此在堂時。徒然感往躅。徘徊行復遲。</text>
<title>寂寂</title>,<text>寂寂巖阿獨寢興。碧峯環合白雲層。只容書史溪牕凈。不受輪蹄石逕稜。盡日相呼惟恠鳥。隔林遙拜或歸僧。野人莫笑山居閴。水石烟霞揔友朋。</text>
<title>詠誠敬得三篇。上篇專言誠。中篇專言敬。下篇兼言誠敬。</title>,<text>先師屢以水哉穪。不息眞源此可徵。無物戒深幾易妄。閑邪功大道方凝。將軍射虎能開石。孝子求魚見負氷。小大雖殊皆此理。豈容頃刻怠心乘。無適工夫足耐煩。前修求道此爲門。要言緫括三千禮。至象昭垂六二坤。勝怠漸看強冦退。喚惺常使主翁存。後生可謝河南老。指示人間萬善根。只是光明一箇珠。天機人事得名殊。常時執玉心爲主。極處通金理不誣。大學中庸相表裏。仲弓顔子各䂓模。陰陽至妙難偏廢。珍重先民二字符。</text>
<title>挽族弟自汝 景祖</title>,<text>擧世奔趨功令文。抽身進學孰如君。前頭期望殊凡調。去歲東巖向我云。工深溫古且知新。篋裏長書字字珍。天若假年應展步。巖翁傳鉢豈他人。金蘭結契片心明。天屬休論族弟兄。此地空留分華約。何山秋草鎖新塋。</text>
<title>與府尹宋公季澹 銓 及蔚山使君李 義逸，巘山宰李 邦榦，黃山丞韓 啓玉。同遊盤龜。崔仲蘊 璧 亦來。拈朱韋齋詩韻。</title>,<text>一路緣崖西復東。山深猶自往來通。數州車馬簪纓會。特地樓臺錦繡中。竹葉盃停看霽月。桃花氣暖醉春風。莫將絲管酬佳境。好鳥催詩綠樹叢。</text>
<title>遊盤龜翼日。又集翠碧樓拈宵字。</title>,<text>盤龜餘興又今宵。皓月多情掛碧霄。淸話崢嶸連昨日。公文汗漫屬明朝。披襟不挾州家貴。脫帽何妨賤者驕。俗累消除看吏隱。山林鍾鼎不相遙。</text>
<title>挽崔生 致逵</title>,<text>君子取友道。但取志行美。志行苟無穪。奚貴公相子。惟君出寒素。終老竆山裏。鈍拙以處事。恭謹以持己。入而御家衆。井井有條理。出而處鄕黨。未或加詆毁。蔬食任其分。敝袍非所恥。所樂在幽居。園圃多經紀。名花取桃菊。佳果雜栗柿。栽檀擁柴扉。種柳臨流水。盖此林泉癖。得於賢從氏。餘馥在故池。書堂有遺址。薰陶氣味同。挈家亦孔邇。雅志在擊蒙。正與乃兄似。逐日課兒童。左右羅書史。此外無所好。不容塵埃累。求諸貴胄中。安靜孰如此。不須問其餘。吾斯友善士。况自入山後。幸復接隣里。於焉托晩契。情誼益無比。君來我把臂。我往君倒屣。旬日苟不見。隔山勞瞻企。那知風燭忙。忽然隔生死。西風吹柳車。萬事今已矣。空吟相紼詩。落葉鳴不止。</text>
<title>苦旱</title>,<text>朱夏如焚犯素秋。將看石鑠又金流。溪聲細細翻成蚓。野色黃黃不辨牛。已判人寰爲涸轍。虛推物理望資舟。天孫玉筯無消息。慣別年年减却愁。</text>
<title>讀白樂天浩歌行。乃其四十七歲所作。忽思我年偶與之同。遂步其韻以叙情。</title>,<text>人生盖棺事乃畢。兀兀竆年少閒日。無聞至戒在四十。我今行年又加七。蜉蝣世界無百年。草亡木卒滔滔然。况乃蒲柳衰朽甚。髮白齒墮成蒼顔。強把陳編尋典故。掩卷便失忘其處。功名富貴如浮雲。百念消磨與歲去。癡人辛苦俟淸河。惟見兩涘涇流波。琴師援琴愛古調。誰棄箏笛聆洋峩。不如無事老聖代。有時閒吟擊壤歌。但將餘年聽造化。豈宜區區較少多。顔回伯夷各有分。不肯受命將如何。</text>
<title>府尹宋公季澹携酒枉駕溪庄。示馬上口占一絶。奉次其韻。</title>,<text>晝永溪山紅爛熳。風流太守好行春。何如栗里黃花節。落日徒逢送酒人。</text>
<title>宋公又成四韻。奉次以呈。是日煑花命酒。出自官厨。恰似嚴中丞訪工部。兼携酒饌事。故第六句及之。</title>,<text>小亭臨澗不勝孤。自笑爲人拙且迂。遲日脚春誇兩得。貧家情餉愧三無。光生栗里松間逕。事類花溪竹裏厨。莫道明時輕組綬。非才甘守碧山隅。</text>
<title>次鄕飮酒禮韻</title>,<text>三代遺風此禮傳。儀文末事質爲先。治因太古崇玄酒。樂在無聲列素絃。鄕席當仁慚竊號。官庭容衆見賓賢。一時觀感將成俗。聞道竆閻議蕝綿。</text>
<title>挽朴善汝 聖有</title>,<text>識公曾自弱冠初。風範頎然七尺餘。桂玉生涯甘送老。桑弧志氣竟歸虛。霜深江海孤鴻叫。烟鎖池塘古木疎。積善他時應食報。佳孫方讀五車書。</text>
<title>次五宜軒韻 五首</title>,<text>大塊噓和氣。天時正屬春。徐徐生澗壑。習習透衣巾。拂柳烟絲亂。催花露錦新。舞雩千古意。發詠幾馳神。天地成洪爐。淸齋獨無夏。何煩白羽搖。笑看飛鳶下。爽氣捲簾時。幽情隱几暇。凉軒不在外。且掃神明舍。桂樹生東海。淸光最是秋。良宵休閉戶。圓魄易成鉤。正趁雲霞霽。能尋枕席幽。納禾侵暝色。流影照西疇。依山開燠館。閒坐不知冬。雪積從埋逕。風鳴任打松。養和春在室。添暖酒盈鍾。卒歲生涯足。何須羡鼎鐘。幽棲極蕭灑。藏在樹林間。容膝餘何慕。安身獨自閒。下堂因送客。開戶爲看山。想像淸芬在。簷楹逈莫攀。</text>
<title>挽瞿軒李公 二首</title>,<text>紫玉巍峩賢季宅。百年詩禮世咸推。鶴翁孝著辭官日。梅老風傳近古時。伯仲掞文宜是弟。祖孫連榜又佳兒。吾翁並入芹宮選。同里同年亦一奇。公與家君。丙子同榜。公家自北亦棲屑。明活山前兩結廬。世世呼兄忘異姓。時時承誨爲同閭。家謨不出詩書外。洞俗皆歸約束餘。三十年間依仰地。靈光遽失痛何如。</text>
<title>奉次雞川君畫像改摹後奉安時韻</title>,<text>新綃生色復依然。鬢髮長留盛壯年。陪宴朱顔知帶酒。趨朝靑袖似携烟。登名漢閣天恩重。垂業于門世德連。濟濟衿紳瞻仰地。更添聲畫與同傳。</text>
<title>挽金景彬丈 邦</title>,<text>韶顔鶴髮任婆娑。平地神仙政可誇。素履一生安分士。靑氊八世讀書家。和風滿室貧非病。昃日沉山耋豈嗟。次第吾鄕先輩盡。如今堪歎德音遐。</text>
<title>與宋府尹季澹朴慈仁伯能 孝成。赴兄江舟游之約。途中拈杜韻共賦。</title>,<text>行行出林杪。東指海雲生。已逼烟霞氣。休煩皷角聲。江山自佳麗。風日稍淸明。陶謝同遊好。波瀾撼管城。</text>
<title>舟下浦項。共拈杜韻。余賦三首。</title>,<text>邂逅成佳會。湖山眼共靑。平生不解飮。今日未宜醒。大麥江邊浪。高水上亭。鯨魚堪斫膾。望海撫靑萍。連艫容衆坐。爭席及樵靑。奏皷看同樂。含盃笑獨醒。徐徐穿野渡。歷歷見塩亭。却伴沙鷗去。將身比綠萍。海山千疊屛。次第展丹靑。天水微茫合。神魂滌濯醒。暝烟迷浦樹。候火覺津亭。迎棹潛魚舞。中流見闖萍。</text>
<title>暮秋登鶴城之隱月峯</title>,<text>淸秋高頂絶塵氛。於此姮娥遁跡云。桂子不知何處落。楓林遙見夕陽曛。靑山斷處雲濤濶。白鷺飛邊野水分。特地登臨佳節過。風流還愧孟參軍。</text>
<title>鄭滄海 瀾 靑驢歌</title>,<text>滄海先生好奇者。騎用靑驢不用馬。靑驢自有烟霞姿。不似桃花五花赭。肯受珠勒與玉鞍。日日馳逐塵埃間。只容浩然圖南輩。傲骨高坐肩如山。先生得之遊山水。踏遍靑丘數千里。不蹄不嚙甚順適。東西南北惟其使。朝從白頭山下歸。暮憇漢挐之翠微。春風翫水遲遲去。落日尋山速似飛。最向金剛慣登歷。萬二千峯皆是跡。風霜險阻長相隨。似解主人山水癖。鏡浦西橋犯風雪。藥山東臺共除夕。物中偏有戀主誠。長路平生相愛情。忽然病死陟州道。曷不哀憐涕沾纓。驢鳴送死有古事。今於驢死應悲鳴。敝帷援用孔子禮。路傍突兀新墳成。蒼蠅暮烏爭來送。公又操文叙悲慟。悲辭叙情已是多。勸我又作靑驢歌。公文悽切不可讀。我歌澹蕩頗殊科。甞聞至人貴曠達。盖以形骸爲外物。區區蝦蟆自生死。豈足於吾動毫髮。况復翻身入畫圖。長面如生看髣髴。死者茫茫已歸虛。安知存者非眞驢。騎驢覔驢無乃是。如此妄想宜消除。先生且須學果老。紙驢行尋故山道。</text>
<title>丙辰九月六日記夢</title>,<text>夢到江邊不見舟。一身飛越碧波流。鵬摶鴻漸非吾事。無乃前身是白鷗。</text>
<title>葛川之行。和權上舍退之 昌愈 老檜韻。</title>,<text>千年雙老榦。落落指高穹。未近宣尼廟。還依佛祖功。殘枝凌虐雪。直氣貫長虹。林壑薰風煽。敷榮萬樹同。</text>
<title>除夕</title>,<text>每逢今夕憶童年。柏酒樗蒲古俗傳。忽忽浮生將五十。蕭蕭白髮已三千。光陰最是無情者。通塞方知有命焉。世念俱灰山夜永。挑燈獨坐數前愆。</text>
<title>與白上舍允亨 兌亨 及三從姪孟顯 斗陽 公擇 處陽 遊竹島</title>,<text>此行非直賞風烟。吾祖前塵指遠天。絶域乘槎雲萬里。滄洲繫纜事千年。荒臺半沒叢篁裏。明鏡分開積水邊。勝日尋芳兼勝友。不妨披草坐團圓。</text>
<title>三從兄瞻彦 景霽 示其所撰丑山志及四韻詩。諸長老多和之者。盖將以立碑遺墟也。</title>,<text>油然此地念敦親。不億吾宗本一身。彩鳳含書天寶末。靈龜食墨大瀛濱。蒼茫往事徵家牒。髣髴荒墟問野人。闡發遺芬應有數。螭頭文字待今辰。</text>
<title>霽山金先生復官焚黃日。旣參拜。謹次座上諸賢志喜韻。</title>,<text>道亨身困古來多。叵耐西江日日波。今上聖明憐玉點。先朝平蕩作金科。絲綸奬德無餘憾。繩墨傳家有不頗。珍重樊巖心畫在。扶衰凈寫意如何。</text>
<title>金丈汝好來訪。阻雨信宿贈二絶。奉和。</title>,<text>寂寞雲山碧四圍。忽驚嘉客扣巖扉。意深投轄天公會。細雨關人不許歸。高談飛屑覺風生。數夜淸燈徹曉明。白首相看增氣槩。喜聞庭樹乍秋聲。</text>
<title>宋承旨季澹寄扇。以詩奉謝。</title>,<text>相思不見各西東。便面多情落手中。展處欲成千里月。搖來却是故人風。行遮赤日炎威减。携對靑山爽氣通。縱犯新秋將置篋。明年三伏敢忘功。</text>
<title>幽居漫興</title>,<text>分甘雌伏樂幽居。妄想如雲過碧虛。學道不成堪學圃。看耕之暇或看書。多年閉戶忘無馬。並日臨盤似有魚。計拙謀生長顑頷。枯容非是楚三閭。</text>
<title>挽三從叔父東濠公</title>,<text>東濠一曲寄茅茨。跡是貧竆氣不覊。蓮榜名成年已老。桑弧志大世誰知。纔逾將聖從心歲。不見孤孫坦腹時。文墨陪遊今已矣。先行零落詎堪悲。</text>
<title>挽崔卿玉 二首</title>,<text>屛巖木落氣蕭條。丘壑風流此寂寥。詞賦曾驚金百鍊。功名還歎玉三朝。鳴懷欲哭竆途轍。安分猶甘陋巷瓢。不昧精神知愛酒。黃花時節若爲招。結契曾從竹馬年。文房無處不聯翩。中間得失何須說。畢竟山林共有緣。我屋溪邊隣木石。君家湖上足雲烟。歲寒心事相期地。獨對蒼松倍可憐。</text>
<title>挽三從叔父默山公 基萬</title>,<text>可惜需時具。如何造物猜。天文奎璧晦。家運棟樑摧。海曲沉冥久。朝班簡拔纔。爰初磅礴氣。實産豫章材。氷玉襟期㓗。箕裘學識該。文章精百鍊。光價動三魁。經術終身業。科塲發迹媒。同時拾蓮桂。作賦獻蓬萊。冷院持衾隱。莊陵脫屣回。殿中名位薄。林下歲華催。獨善非忘世。明時不棄才。無求龍臥穩。有隕鶴書來。感激頻繁意。恭趨咫尺陪。恩光看側席。言責擢陞臺。秉燭西銘熟。排雲北極開。拂衣淸洛下。高枕故山隈。吾黨方推重。辰年忽告灾。門闌今已矣。模範更誰哉。箱篋藏遺唾。衣冠入厚埃。先行凋謝日。風樹寄餘哀。</text>
<title>挽三從叔父忍窩公 大萬</title>,<text>今春送我七星村。貌似靈光德更尊。三世箕裘家禮解。百年茶飯古人言。徒聞盛代搜巖穴。却放眞豪老海門。節友傳神留在世。爲公吾欲記高軒。</text>
<title>臘月二十四日。在佛國寺大風。與家兄同賦。</title>,<text>蓬蓬一氣從何處。拂壑掀林盡意號。節異南訛驚霹靂。地隣東海認波濤。將翻大陸山疑動。迅掃浮雲日更高。次第催花知有信。傍梅先卜盛時遭。</text>
<title>挽任丈 尙圭</title>,<text>十載叨陪杖屨遊。瓊篇蕪語許相酬。微微燈火山房夜。歷歷荷花水閣秋。詩病一生天所赭。竆途隨處鬼相謀。泉臺倘遇昌黎伯。豈問當時渡灞愁。</text>
<title>挽李右尹 命俊</title>,<text>寸鐵平生獨自持。剛方風采似公誰。鋤金義著竆居日。游刃才觀達試時。瀝悃兩朝頭有雪。流芳六邑口爲碑。未躋卿月騎箕促。吾黨悲公豈是私。</text>
<title>題求忠堂遺事後</title>,<text>軍國憂深發浩歎。蓽門踪跡不遑安。支離十載風霜苦。搜括千山道路難。意愧干恩辭紫綬。誠專移孝質黃冠。世人臨事多中撤。須取求忠故實看。</text>
<title>過無忌村</title>,<text>當時簪履簇如雲。好士高風不復聞。落日無人留一客。村名猶帶信陵君。</text>
<title>先考生忌有感得三篇。兼寄舍兄。</title>,<text>此日承歡昔幾回。滿堂春氣酒樽開。成行鶴髮家多老。無故鴒原席共陪。遽覺三霜容易過。翻傷六月又重來。况當杖屨曾臨處。山色溪聲倍助哀。默坐竆山晝掩扉。悄然空望白雲飛。無情日月如期至。獻壽盃盤轉眄非。當食便同曾氏棗。沾襟却異老萊衣。承依幸有臨年母。歎息貧家菽水稀。兀然終日日何長。頓覺箕裘舊業荒。強讀案書非鯉對。忽看巖壁似堯墻。移家是歲甘棲壑。陪杖當時擬卜庄。感觸同情應怵惕。竹筒聊復寄元方。</text>
<title>內院庵。次板上韻。二首</title>,<text>山行時正熱。樓坐客忘還。曲曲千回水。蒼蒼四面山。吟詩慚白髮。酌酒借朱顔。去去逾佳境。淸陰綠樹間。內院深如鎖。閒雲日往還。小樓排早熱。隣磬掛前山。竹杖非生客。巖屛尙舊顔。那分溪一曲。添置屋三間。</text>
<title>重陽夜坐</title>,<text>欲問登高處。天寒雨未收。孤燈無寐夜。叢菊故園秋。作客驚佳節。離親愧遠遊。殘書強似酒。展讀得禁愁。</text>
<title>逐日行茶時</title>,<text>爲官居衆後。逐日不曾閒。役役常朝出。遲遲或夜還。徒勞趨禁闥。無望覲威顔。弱水三千里。惟應在此間。</text>
<title>盆菊</title>,<text>黃花傳別種。十月得春來。笑爲驚霜葉。居同避地梅。天姿超品彙。人力費滋培。意似嫌流俗。重陽不肯開。</text>
<title>送沈子順</title>,<text>子順昔訪我。信宿不忍別。相思歲三改。秋早暑未歇。忽此夢寐外。珍重顧巖穴。握手問其故。發槖示圖說。其師龍齋翁。經學信透徹。淵博貫古今。妙處在根窟。貧家見奇貨。驚倒意怳惚。承命強不能。抽辭愧荒拙。驪駒鳴在途。山川復阻濶。勉哉重淵源。敬奉無墜絶。那將兒女情。臨歧共悲咽。</text>
<title>狼山書堂。與諸長老同賦。</title>,<text>聯翩華髮及時遊。長日如年火欲流。淸話却忘三伏熱。衰情還覺一生浮。那容俗物撓心界。只喜深盃到手頭。壽域含恩同鼓腹。南山又祝十千秋。</text>
<title>挽雪南李上舍 鼎翊</title>,<text>濁世淸修節。我於公見之。儒宗穪世德。溫雅出天姿。桃李須華閥。桑蓬是素期。竆通有先定。才命不相宜。黃卷平生業。靑衫晼晩時。南州高士老。北極剡書遲。歲月將周甲。膏肓不受醫。家門樑木壞。鄕里士林悲。我托忘年契。曾蒙倒廩披。何論聯表戚。所貴在心知。未結分山約。徒勞隔水思。居然泉路遠。無復細論詩。</text>
<title>挽鄭蒙庵</title>,<text>立志持身逈出羣。孜孜爲學又多聞。百年詩禮雙峯澤。咫尺林泉大老芬。端坐精神觀白鼻。閒居事業草玄文。秋風爲下存亡淚。不及門前受郢斤。</text>
<title>挽內舅芝岑柳公</title>,<text>花溪德望冠南州。記得童年負笈遊。宅相我慚獅子畫。家聲公保冶人裘。辛勤玄草塵生篋。晼晩靑衫雪滿頭。每向桑楡誇益壯。忽驚衰柳不勝秋。</text>
<title>挽任保寧 玉</title>,<text>聦明才器盖超羣。辛苦螢牕讀典墳。黃甲功名惟在我。靑丘天地不容君。纔從郞署臨湖邑。晩養沉痾老海濆。今日那堪知己淚。忘年促膝事如雲。</text>
<title>挽權持平益謙 應範</title>,<text>去年正月馹西飛。今歲新春旅櫬歸。浮世由來元是客。一生蕭瑟可沾衣。風儀才調不如誰。當世公卿我見之。終古通竆無奈何。明時潦到正堪悲。一臥江湖十二霜。恩除柏府片時光。空將粉字題丹旐。未試平生鐵石膓。釋褐還愁原憲貧。傳家未畢尙平婚。早知經術終無用。寧把農書敎子孫。契重金蘭不可忘。黃壚觸目感偏長。汶亭最是傷心處。非復當年促膝塲。</text>
<title>次崔景至 南復 陶窩韻</title>,<text>窩如堊室答劬勞。四尺封前一畝臯。梓匠技竆尊土德。松楹羽化見墻高。庭無雜物皆淸客。樽有餘春卽濁醪。烏几正當生白處。默觀玆理翳然陶。</text>
<title>萊州途中</title>,<text>亂代長蛇穴。吾儕匹馬行。開襟臨大海。聯袂踏層城。木道觀形勝。沙塲想戰爭。國殤千載憤。留作怒濤聲。</text>
<title>重過雲興寺有感</title>,<text>巨刹曾千載。空堂今數間。荒臺人倚杖。落日鳥歸山。冷落三身座。蒼茫八角盤。因思濠上老。文會此團欒。</text>
<title>挽鶴窩孫進士 國濟</title>,<text>瘦骨崢嶸氣兀然。誰敎懷寶老林泉。鷄川故宅靑氊業。鴈塔浮名白髮年。竆士何曾書有粟。明時枉道野無賢。精華不與衣冠閟。須拾驪珠仔細傳。</text>
<title>挽孫士珍 儒杰</title>,<text>名家九世有遺風。栗里田園好箇翁。道在無驕鄕里服。何曾身處是非中。琴瑟聲長樂未央。佳孫孝子共扶將。天垂福履差慳壽。六十三年石火光。年宜兄事亦忘年。幾處逢塲枕席聯。來醉壽盃曾是月。那知數歲隔重泉。</text>
<title>挽李九甫 鼎牧</title>,<text>九寶晦齋之子孫。典刑風流今尙存。君子澤深不計世。最推東方詩禮門。憶君弱冠頭角露。有如奇笋抽竹園。可賀尊堂一玉樹。肯比凡木百子繁。乃者獻賦蓬萊殿。墨池飛出滄溟鯤。逸步初展天衢駿。盛年正似扶桑暾。君家先進已發跡。等是舊德貽後昆。聞道明年冊儲嗣。進途且從春坊論。可憐名花易飄轉。忽被狂風吹一番。天上白玉已承召。篋中紅紙空留痕。哀榮遽變須臾頃。禍福無端難究源。高堂二老氣欲絶。日夜血淚如河翻。片時榮光趨庭鯉。萬古遺恨斷膓猿。獨令孀婦守親側。豈能瞑目歸九原。悲風颯颯吹丹旐。愁雲引路晝欲昏。人生脩短類難必。欲問蒼天天不言。言念我家赤虎厄。爲君今日倍傷魂。悲辭哭君無可奈。還將好語慰煩寃。幸有二箇丈夫子。長者成童未及婚。他時食報正在此。百世芳蘭枝葉蕃。</text>
<title>奉和李久之 祥發 韻 幷序</title>,<text>茶泉居士聞余有幽居之樂。寄示長篇。意致聲色。高曠古雅。殆入山以後所未得也。但所以假借之者。失愚者本色。吾友忠信士。豈宜如此。抑相愛之心。有以蔽之也。竊寓刊名務實之意。寄語以副敎居士。以爲如何。古有盧仝與馬異。以名相求膠漆地。我謂神交不如此。但將意氣爲軒輊。氣孚意合忘形骸。而况姓名安足記。茶泉居士我知之。問名不知知其志。見時不多不害知。賢兄愚弟亦一類。鈍行疾足雖不同。同是馬羣駑與驥。愛我之深贈我言。瓊琚不受塵埃累。幽居一朝生光輝。水增明麗山增翠。未曾目擊以神解。吾友於詩有畫意。所惜擬議或非倫。文章有時出於戲。豈其故欲發愚蒙。相告以實宜無秘。縱使讀書拾糟粕。已落儒家第二義。安得挹彼烹茶水。注此渴涸空虛器。謝家有樹非凡材。繩墨欲待良工肆。烏用勤苦擔簦爲。乃翁之腹五經笥。風流固爲一代秀。得失應知千古事。欲慰相思猶識路。願托莊周蝴蝶翅。我出無馬君無車。追逐何時得聯轡。</text>
<title>挽崔無名翁 柱泰</title>,<text>暗室無名處士。白沙五世賢孫。詩書家有遺緖。孝友人無間言。分外功名富貴。閒中今古乾坤。安貧守道淸範。已矣嗚呼不諼。我有膏肓痼疾。從公猥托幽棲。雲霞東谷西谷。水石南溪北溪。行訪明牕棐几。坐承白髮靑藜。回首已作陳迹。叵耐山空鳥啼。</text>
<title>挽樊巖蔡文肅公 濟恭</title>,<text>儀如喬嶽儼垂紳。五十年間國有人。滿地風波忘禍福。出天忠孝答君親。丹心秉義昏衢日。黃髮調元壽域春。想望羣情嗟大耋。今如可作百其身。</text>
<title>挽霽巖崔丈</title>,<text>皎然風骨玉相如。琢出梅山立雪初。不問家中衣食計。長開案上聖賢書。迂談寡合非今士。醉睡貽謨有舊廬。欲識精華留住處。篋中光恠動瓊琚。先人每與吐肝脾。我是當年侍側兒。孤露承顔常起感。九原回首不勝悲。溪牕寶墨翻成昔。秋社淸樽只有期。楓菊知時人事異。絶絃心緖欲無詩。</text>
<title>和贈孫叔瞻 以魯</title>,<text>暫奉之餘。得承惠贈。稍慰名亭會中少一之歎。但滿紙瓊琚。令人眩晃。未免有以多困人之意。病翁何能爾耶。可賀其老健也。自顧以子固之短。倉卒奉謝。僅得其一。或可見恕耶。逸韻驚人意氣豪。肯將顔面許相遭。舊家早仰多珠樹。片臠今堪識鼎牢。昨日披帷慰玄晏。他時尋夢勝張高。含情欲謝瓊琚贈。僻陋還慚似鄶曹。</text>
<title>挽藥南李公 憲洛</title>,<text>多士鄕中最俊英。芹宮遊學早馳聲。牛刀試手才猷著。鶴禁通班地望淸。壽域方承鞶帶錫。帝鄕催報玉樓成。追思往昔增悲愴。珍重先君惠好情。</text>
<title>正宗大王因山時挽 代人製○九首○庚申</title>,<text>恭惟英廟燕謨存。堂搆重光屬聖孫。無黨無偏承建極。惟精惟一體澄源。萬年社稷䂓模遠。三代君師道德尊。隻字形容陵有號。宸襟默契大哉元。豁達淵衷晦養多。虞皇濬哲較如何。潛居震邸深如海。總攬乾綱决若河。穆穆春臺開四闥。煌煌金鏡照羣魔。風雷雨露無非敎。一氣陶鎔自太和。風樹含哀四十春。格天純孝動臣隣。金縢出世幽光顯。玉牒揚徽聖慕伸。義揭日星元老協。感纏霜露壽宮新。年年輦路遲遲意。仰質於昭陟降神。宵旰求治不暫閒。憂民一念若恫癏。八荒納納庭衢內。萬姓煕煕衽席間。幽枉畢伸銘朽骨。疲癃咸戴聳歡顔。人心勝似金城固。綏我邦家措泰山。萬務關心日有程。照書宮燭又深更。宸章發越堯文煥。異說消磨孔道明。義理毫分資敎化。思皇輩出荷生成。彬彬禮樂於斯盛。野詠林謠頌太平。羣生何以答神功。華祝方騰壽域中。比擬文齡纔過半。驚聞軒馭奄升空。黔黎有淚號山谷。臣子無辭慰殿宮。殂落當年如喪痛。難忘厚澤古今同。拭目今春覩縟儀。宗祊共賀萬年基。纔膺漢邸重輪慶。遽値滕廬五月時。列祖相傳艱大業。冲齡尤著聖神姿。東朝更有宣仁聖。神化無疆普率推。遍照竆崖日月臨。賤臣無似備蓍簪。徒觀世德恩除濫。俯記生年聖感深。未報涓埃宜死罪。欲資蜉蟻只愚忱。竆天極地悠悠恨。更復何生奉玉音。秘閣淸秋節。光臨黼座幽。日移三晝接。雲近列仙留。衣彩前星舞。祈黃大斗酬。天休應保錫。光借一堂遊。</text>
<title>挽崔君天 柱一</title>,<text>憶曾綠陰芳草節。見公騎馬尋巖穴。海嶽之遊四老同。脚下一泓千嵽嵲。卽今天寒木落時。風馬何方去飄忽。茫茫有去無回期。六十六年風燭滅。善人云亡士友悲。况我金蘭交契切。同庚先誼旣鄭重。十年兄弟荷提挈。一月不見使心憂。今此重逢無歲月。起公不得怨靑山。埋却人間好風骨。</text>
<title>霜㙜直中 三首</title>,<text>忽爾逢秋百慮新。孤燈夜夜照愁人。明時未效絲毫力。冷署還棲病瘦身。客夢易驚蟲似訴。家書不至鵲遭嗔。適當聖主攀和際。不敢歸寧白髮親。鄕關迢遞白雲飛。慚愧塵埃未拂衣。獬豸風稜虛帶職。山林天性只思歸。一身僅竊明時糓。八口堪憐樂歲饑。寒草萋萋心獨苦。不知何日報春暉。殿中是何官。不去誠愚騃。微蹤似海鳧。巽性慚冠豸。况復對朝鏡。鬢霜看漸駭。鮎魚進多苦。退步寧學蠏。幽棲勝寒司。茅屋不妨矮。思家悄無寐。夜深衣乃解。短燭滅難繼。殘書讀還罷。何如故園夜。山月不煩買。撲撲滿衣塵。欲向秋風擺。跳過名利關。此心方脫灑。安貧與知命。達人留模楷。</text>
<title>挽李戚 箕範</title>,<text>斯世淸寒士。吾儕倜儻人。讀書資日用。應物見天眞。懷寶空朝楚。居家類在陳。平生操守意。山下有霜筠。</text>
<title>種葵</title>,<text>種葵不數寸。已能知向日。吾人亦如此。忠孝本天質。</text>
<title>讀白樂天上陽白髮人歌</title>,<text>德色兼全古幾何。從來伐國甚干戈。上陽白髮唐家幸。一箇楊妃已是多。</text>
<title>歎衰</title>,<text>世間萬事苦難期。蓬矢初心漸覺癡。案上工夫無了日。鬢邊光景異前時。非才每恐徒然死。未老翻驚甚矣衰。一片方塘澄不皺。要須善保本然姿。</text>
<title>古斷石</title>,<text>小刹高懸絶頂東。翠屛紅葉趣無竆。擲盤斷石何須問。事在吾師不語中。</text>
<title>與葛谷孫丈 鳳杰 及諸長老。登朱砂山拈韻。</title>,<text>超然高坐得遐觀。爲有攀躋寸進難。石聳星臺知斗宿。地竆雲海覺天寬。共搔秋髮悲垂白。欲問仙砂學鍊丹。西北羣峯堪極目。路迷何處指長安。</text>
<title>重過枕流亭</title>,<text>再賞名區勝。回思十六年。荒臺長寂寞。流水自潺湲。落帽黃花後。含盃古木前。徘徊感往躅。吾髮又皤然。</text>
<title>過朴蘆溪遺墟</title>,<text>穿入藤蘿間。尋至絶壁下。指點幽人居。廢砌餘古瓦。巖屛窈以深。㶁㶁聞泉瀉。一室無餘地。正宜獨守者。莫嫌人世遠。所貴知我寡。</text>
<title>大賢洞龍湫宴坐</title>,<text>石榻凈如掃。端坐水流處。莫談塵世事。且聽潺湲語。</text>
<title>與小峯李公子衡 憲銓 遊千聖山。到內院呼韻。</title>,<text>亂峽交牙勢若連。穿來別是洞中天。庵依絶巘雲應宿。路轉危崖馬不前。衆樹圍墻添邃密。層巖當戶覺高堅。滿山風雪慇懃意。只取冥棲豈愛禪。</text>
<title>又呼韻</title>,<text>熹微一逕劈荊榛。突兀孤庵小水濱。山解隔塵行復遠。巖如披畫見逾新。遮障不必煩墻壁。呵禁應須有鬼神。借宿維摩方丈室。蓬萊何用覔仙眞。</text>
<title>憇圓寂庵</title>,<text>山爲禪居面面回。危峯層嶂不曾頹。潺湲水劈巖間落。縹緲牕臨木末開。誰向竆崖求隱遯。不妨佳境屬如來。蒲團容我跏趺坐。分付羸僮且莫催。</text>
<title>憇成佛庵。觀金水窟。</title>,<text>攀躋絶磴費幽尋。俯瞰人烟恐未深。古佛荒凉巖作屋。化翁靈恠水生金。危顚正得擎天勢。高處偏懷出世心。安得消除塵累盡。此間淸坐送光陰。</text>
<title>暮到西庵</title>,<text>鶴國前塵指舊墟。蕭條惟見覺皇居。山容寂寞荒臺晩。佛力消磨法殿餘。古壑幽篁含雪冷。夕陽殘磬入雲踈。巖屛不逐桑田變。一似鴻濛剖判初。</text>
<title>宿金鳳庵</title>,<text>登登漸覺衆峯低。俯壓深山萬丈溪。絶頂攀天盈幾尺。半空開戶接層霓。銀蟾解助良宵話。金鳳難徵恠穴棲。明日仙凡還異路。古松東向水流西。</text>
<title>出山口呼。次小峯韻。</title>,<text>恠石奇峯冠嶠南。百千殊狀不勝談。非關法界沾花雨。欲借名區寄草庵。窟似金堂憐靜僻。泉如瓊液愛香甘。擬將仙境逢人詫。未必神山只有三。</text>
<title>暮過勺掛。次小峯韻。</title>,<text>此地多經蠟屐遊。蒼茫遺跡說仙儔。沙埋鑿鑿嫌全露。氷鎖淙淙欲不流。造物爲誰工琢鏤。高人從古管淸幽。山林不妨人烟近。洗耳何須學許由。</text>
<title>宿鳴村。次小峯韻贈金悅卿。</title>,<text>白首相逢地。論詩詠鳥鳴。閉門憐獨善。投轄見眞情。文雅知名士。襟期異姓兄。團圓有今夜。燈火照深更。</text>
<title>白龍潭立石</title>,<text>水嚙風磨閱幾年。根通龍窟勢彌堅。奇形自拔傍無地。直節高撑上有天。仰視只宜當面拜。偶來誰敢枕頭眠。回思我友疑兄弟。偃謇如君在屋前。</text>
<title>宿曲淵。次觀逝亭韻。</title>,<text>萬古先師見理精。亭因川上得嘉名。無形妙在乾樞斡。一串機觀坎象生。物解長流歸大壑。人多自畫廢前程。工夫易斷光陰逝。衰白還深感慨情。</text>
<title>過盤龜。次板上韻。</title>,<text>用意天工設此奇。欲人藏跡得如龜。飛泉戛戛成鳴玉。危石層層學累棊。借問雲山誰主者。自憐塵世少閒時。名區物色頻經賞。宴坐從容出每遲。</text>
<title>宿玉蓮庵</title>,<text>盡日緣溪直泝源。水聲勝與俗人言。蓮花疊出藏仙窟。竹杖重來識洞門。僧舍靑燈煩慮盡。人家白酒古風存。玆遊快適因殊勝。可謝乾坤造化恩。</text>
<title>從烏川問河回路</title>,<text>遠志山回萬疊峯。欲尋眞境路橫縱。田翁爲我停犂語。遙指南岡一片松。</text>
<title>留乾地洞。示從遊諸君。</title>,<text>山擁茅廬西復東。小牕開處展屛風。春光爛熳淸明後。文話從容靜僻中。短髮欺人渾欲白。韶顔爲汝豈長紅。箕裘世業傳詩禮。須趁芳年勉着功。</text>
<title>宿玉蓮寺</title>,<text>雲歸西峀已無端。花滿前林欲向殘。最愛鳳凰樓下水。明朝立馬更憑欄。</text>
<title>謁李同樞 澄大 丈。退賦四韻奉贈東軒。時李公益運。陪其大人公莅府。</title>,<text>謫吏飄然不俗姿。高堂鶴髮羽人儀。尺天恩重分憂日。寸草心明奉檄時。綵舞豈愁庚子鵩。泥塗堪愧甲辰雌。自憐親老生涯薄。豊歲寒厨不免飢。</text>
<title>登水營南山</title>,<text>南遊意不盡。長嘯海山頭。左挹孤雲跡。前臨對馬州。壯心空望遠。衰鬢已驚秋。欲挽滄波洗。龍蛇萬古羞。</text>
<title>欲見沒雲，海雲之勝而未果。宿東萊。府伯尹公 弼秉 求詩。得四韻奉呈。</title>,<text>萬里扶桑指顧間。使君端坐鎭南蠻。長鯨海濶波濤靜。朱鳥門開簿牒閒。䧺府官厨淸似水。明時人望重如山。欲將懿範誇名勝。不必雲臺費往還。</text>
<title>挽小峯李公子衡</title>,<text>念我童年入學時。我年八歲公十八。長幼賢愚雖不同。躡後追塵被磨刮。隔墻相呼旣比隣。負笈同行或寺刹。我竊浮名終見棄。公懷至寶頻遭刖。區區得失豈有辨。托身林園俱白髮。孔巖新築近溪庄。負山臨野勢軒豁。分花送柳助經營。柳纔生枝花未發。歎息人生七十稀。不及三年天遽奪。惟有殘僧守舊廬。落日孤烟橫一秣。黃壚千載感懷長。每過巖前意忉怛。</text>
<title>挽俛庵李穉春 㙖</title>,<text>莫道竆居異達施。布衣猶自姓名垂。等閒鍾鼎還無味。珍重琅玕永有辭。兩翼工夫依古聖。一生擩染賴家師。自慚離索徒相望。歲暮悲吟殄瘁詩。</text>
<title>挽雲深亭曺丈 采臣</title>,<text>聞道明時訪宿儒。高蹤深鎖碧山隅。居依栗里無心物。屋象濂溪一圈圖。玄草今徵稽古業。靑氊曾喜過庭趨。冥途莫灑西河淚。地下修文德不孤。</text>
<title>挽趙月下 運道</title>,<text>百年丘壑樂幽貞。模範南中有老成。滿室塤箎皆玉友。過庭詩禮勝金籝。潛心學未需當世。提耳功猶及後生。灑落襟懷何處見。月山依舊月空明。</text>
<title>挽柳東巖 長源</title>,<text>南士相看涕滿襟。飄飄仙馭厭塵凡。百年稽古書千卷。四禮加工草一凾。道在塤箎俱哲匠。家傳衣鉢又賢咸。良才不入君王夢。可惜東巖異傅巖。</text>
<title>挽柳上舍 川休</title>,<text>半世知名盖一傾。風儀蕭灑逼人淸。居家早已聞詩禮。稱善端宜本父兄。璧水探蓮纔發跡。藍田種玉更蜚聲。可憐荐被辰年厄。雞骨床前恨不平。</text>
<title>挽金校理公叔</title>,<text>名家丹桂成林處。士望推君第一流。自是簪纓傳世德。端宜黼黻煥皇猷。纔承顧問趨金殿。遽把文章記玉樓。柏悅餘情歌薤露。綿雞欲奠路悠悠。</text>
<title>挽趙進士</title>,<text>懷寶沈淪洛水湄。竆居行義尙人知。寒天白屋貧非病。賢父靑氊禮與詩。草草科名憐暮齒。軒軒古氣見脩眉。驛亭殘燭今猶記。豈意因成永別離。</text>
<title>挽崔君常 宗燮○三絶</title>,<text>借問居今世。得見古人否。古人知是君。天性自忠厚。眞心吾所愛。衰老益相親。今歲多文會。傷心少一人。謝氏多珠樹。先看第二枝。如何仁壽嗇。不及報春時。</text>
<title>陽村雨夜。和竹籬韻。二首</title>,<text>湖海睽離後。陽坡夜似年。無成俱濩落。臨老此夤緣。擧翼欣披隼。懷風久聽蟬。煩君模盛會。聲畫勝龍眠。山澤容豪士。文章空爾爲。霜鋩埋古獄。雲翼失天池。刻楮心良苦。屠龍計太癡。顚狂是同病。衰晩欲尋醫。</text>
<title>嶺南樓會席。拈韻得樓字。</title>,<text>大嶺之南此一樓。登臨回憶少年遊。當前野勢蒼蒼遠。依舊江光滚滚流。滿座相憐雙鬢改。憑軒更覺一身浮。銜盃欲謝慇懃意。無限凝川醉後秋。</text>
<title>鰲淵亭拈韻得心字</title>,<text>信步相携緩緩尋。江山物色八年今。逕穿危磴門逾逈。松過飛簷境更深。勝友論文頻促膝。先賢留澤倍澄心。釣鰲壯志商量得。爲溯高風眺碧潯。</text>
<title>七灘亭夜話。得閒字。</title>,<text>曠世懷風若可攀。鰲翁曾此破天慳。尙留麝草林園裏。應見羊裘伯仲間。碧瓦漾流看肯搆。白雲棲壑挹餘閒。名區自幸非生客。魚鳥相親似識顔。</text>
<title>柏谷齋得源字</title>,<text>古柏根深葉正繁。長川流處見靈源。黃驪舊德圭璋積。丹碧新宮俎豆尊。特地懷賢遙執袂。豊堂携友共開樽。喜添靑士成三益。歲暮幽懷欲與言。</text>
<title>三浪月夜得晴字</title>,<text>天爲幽人剩借晴。山容江氣十分淸。參差市井連簷影。斷續漁商皷枻聲。近水樓臺宜夜坐。滿盤魚稻及秋成。好是人生行樂處。到頭榮辱不須驚。</text>
<title>黃山途中</title>,<text>倂轡緣江下。江流意與長。絲麻容菅蒯。溝木愧靑黃。賞物分秋興。開襟共晩凉。愛君雲錦織。澄練助輝光。</text>
<title>金井山城</title>,<text>中藏萬馬勢䧺深。牖戶綢繆迨未陰。善守䂓模因地險。無形城郭在人心。重溟繞似湯池鑿。列嶂森如劒戟臨。百尺譙樓堪坐鎭。使君橫槊動淸吟。</text>
<title>雙碧樓。次宜春倅樓字韻。</title>,<text>興發江湖處處秋。暫時登眺亦淸遊。使君携酒添三益。畢老留詩重一樓。敗棟可憐經雨濕。飛簷猶欲入雲浮。高明勝具關爲政。作記何人似柳州。</text>
<title>通度寺。與竹籬，蒙叟共步。</title>,<text>來往居然白髮翁。靑山識面古今同。欲添茅屋巖臺側。幾濯塵纓水石中。萬壑烟霞元窈窕。千年樓閣尙玲瓏。藏修游息宜吾黨。堪歎瞿曇道在東。</text>
<title>鷗江書院。次竹籬韻。</title>,<text>極目汀洲霽景鮮。蒹葭楊柳共蒼然。樓高二水三山上。海濶孤雲獨鳥邊。侵座夕陽連遠樹。滿襟秋氣亘長天。昔年盛事誇張處。今日君詩勝管絃。</text>
<title>次竹籬月城韻</title>,<text>大樹君家世。荒墟指點間。金雞但黃葉。霜骨尙靑山。城應盈虛數。基觀刱守艱。興亡千古地。不必作愁顔。</text>
<title>止淵雨中。與竹籬，蒙叟共步。</title>,<text>携朋勤苦度千峯。山舍黃粱有夜舂。微雨如期留好客。細君領意不愁容。竆居別味魚兼藥。歲暮幽懷菊與松。知己相看增氣色。等間流輩罕過從。</text>
<title>次竹籬，蒙叟題止淵壁上韻。</title>,<text>邈邈君家竹裏。幽幽我屋巖間。難分此時此夜。遮莫千山萬山。</text>
<title>次贈孫大瞻 星度</title>,<text>古木蒼蒼峽口。秋花的的籬間。喜色看君眉睫。幽居接我雲山。</text>
<title>東江書院。次竹籬，雪坡韻。</title>,<text>西風吹鬢歲將闌。且與親朋共倚欄。楓葉照顔渾似醉。酒盃到手莫敎寬。百年俎豆須知敬。九月江山最好看。節近重陽仍望遠。浮生逢着卽成歡。</text>
<title>與竹籬步韻贈雪坡</title>,<text>同登蔣家亭。俯臨兄江渚。江水如有意。滚滚東流去。吾徒欲安歸。欲問乘桴處。</text>
<title>玉山書院逢重陽日。與李公亮 鼎寅，李懼庵性安 樹仁，雪坡，竹籬，蒙叟步韻。</title>,<text>叫羣霜鴈正隨陽。吾輩聯翩亦一行。江海騁懷從佚宕。林泉發興轉淸凉。名區擧國摳衣地。佳節千秋落帽塲。滿座風流皆待酒。此時吾不願醒狂。</text>
<title>風詠亭月夜。與雪坡，竹籬，蒙叟共步得亭字。</title>,<text>茱萸看罷使君亭。汶上黃花眼更靑。九月重陽宜日日。百年雙鬢各星星。人生聚散風吹葉。羅代興亡鳥過汀。明日南雲顔色遠。神交從古貴忘形。</text>
<title>是庵任公墓道立石韻</title>,<text>敬仰高風慨後辰。追思先誼挹雷陳。交遊在在當時傑。夢寐嘐嘐太古人。好把澗松看志節。尙留宰木貫冬春。道尊不妨官資下。信筆垂光石面新。</text>
<title>贈杏亭李 之翰</title>,<text>忽地何來瘦鶴形。芝蘭入室覺生馨。逢場恨晩頭俱白。詞律驚人眼更靑。慷慨聲從燕趙市。崢嶸氣射斗牛星。乘閒欲寫慇懃意。芳草成茵繞杏亭。</text>
<title>挽李參判 憲默</title>,<text>晦翁家世世無如。載道經文滿腹儲。壯歲功名觀上國。淸朝冠冕領中書。添籌望八休官後。種玉成三積善餘。耆社風流期晩節。德星先落斗南墟。</text>
<title>次晩翠軒重修韻 庚戌</title>,<text>吾祖遺芬有此軒。百年堂構賴人存。但令顧義能無忝。不必貽謨別有言。傲雪形容心可託。同根枝葉誼冞敦。庭前喬木長依舊。餘蔭無竆積善門。</text>
<title>挽三從兄 景極</title>,<text>鐵面長頭氣又充。吾宗仁壽最期公。家聯五璧堪稱樂。手弄雙珠不患竆。去歲靑眸如昨日。古園黃菊又秋風。客牕驚罷龍蛇夢。五十光陰逝水中。</text>
<title>尹而得 秉頤 聞喜宴。次座上韻。</title>,<text>碧玉雙翻千里駒。著鞭從此取長途。尊堂此慶應先後。誰把千金博二珠。</text>
<title>挽盤溪李同知 潚</title>,<text>十五升堂仰德儀。溫然其氣藹然眉。忘年雅謔相爲友。脫俗淸標卽是師。昔歲怱怱成永別。前塵歷歷費追思。膏肓泉石憐同病。却憶盤溪奉袂時。</text>
<title>挽太乙申丈 國賓</title>,<text>嗚呼太乙翁。今世豈易得。松溪溯本源。詩禮傳舊德。家政在孝友。餘事是翰墨。少小主斯盟。聲譽傾南國。高才寡儔侶。奇文有典則。使之達而施。黼黻宜潤己。徒勞三獻君。至寶無人識。一名在暮年。不足慰屈抑。盖公於文章。到老尤肆力。時人莫之追。汗流如籍湜。安得剞劂手。廣布垂千億。自我托姻婭。累侍門屛側。時忘老少分。談論傾悃愊。會少別日多。將心寄相憶。今焉隔厚夜。回首增悱惻。酸聲縱如訴。泉路奈暝黑。</text>
<title>挽曺兵使 學臣</title>,<text>東方詩禮門。世穪嶺南曺。桑弧有素期。文墨何常操。桓桓干城姿。不肯守蓬蒿。氣凌千丈虹。手試百斤刀。知臣莫如君。兩朝垂恩褒。致之金貂列。西南擁節旄。未嘗干時宰。是見持身高。本色盖儒雅。盛代仗戎鞱。將星忽無光。天地慳英豪。蕭蕭長安雪。寶馬鳴寒槽。衣冠返故山。往來餘神尻。飛輪逐長風。吹動萬里濤。</text>
<title>從吾亭。憶崔處士 致德。</title>,<text>山居居士舊聞名。每到遺墟輒感情。揷架詩書餘活計。滿塘松竹尙風聲。鷦林自得漁樵樂。楸隴無竆展拜誠。可惜淸芬今寂寞。秪看蘿月照分明。</text>
<title>回甲設小酌。次李望道 鼎儼 韻。是日自海鄕率驥兒來。</title>,<text>眞率之遊寂寞濱。山蔬當肉豈憂貧。泥塗歲月回初度。野老盃盤樂盛辰。一室琴書將有主。百年迂拙竟何人。從玆餘日惟天聽。延壽何須嚥玉津。</text>
<title>挽陳士濬 景錫</title>,<text>昔君總角日。負笈從我遊。我以一日長。弟畜意綢繆。書堂共棲托。僧舍又淹留。聚散苦無常。忽焉三十秋。去年縶君駒。携手雲林幽。歲歲溪堂會。相期拭靑眸。枯木日就朽。理當貽君憂。那知未五十。朝露已先遒。數歲僑居地。魂魄正夷猶。孝子知君意。於此卜新丘。欲伸臨壙情。老病不自由。強題相紼詩。歔欷掃白頭。</text>
<title>挽李上舍晦伯 鼎五</title>,<text>喬木留陰洛水灣。家傳淸福有餘閒。浮名草草膠庠籍。先烈煌煌劒履班。每謂恩波歸世胄。翻驚朝露墜霞山。一塲傾盖嗟無及。誼在張高夢寐間。</text>
<title>挽金悅卿</title>,<text>少小追隨賴依麻。知君如玉也無瑕。一鄕白屋仁人粟。三世靑氊孝子家。特地林園無不足。浮雲鍾鼎亦何加。天公錫福差慳壽。纔到稀年歲在蛇。</text>
<title>挽權同樞 昌益</title>,<text>向者仁良里。留連奉德音。居然三歲換。已矣九原深。地閥先賢後。天眞太古心。龍門嗟晼晩。螢案費光陰。官拙頭添雪。年高頂有金。纔看卿月照。還嗟壽星沉。剝落靈光殿。凄凉薤露吟。傳家有賢子。門戶慰來今。</text>
<title>挽趙恭甫 友愿</title>,<text>我昔驚看睟面儀。德源非但出天資。知君必有摳衣處。弟子先生不問知。君子之竆只聽天。他鄕白屋更堪憐。淸羸四體如無骨。誰識胸中氣浩然。天於仁者惜光陰。處順應須不動心。遙想靑山封馬鬣。門人相對淚沾襟。</text>
<title>庚午元日立春也。是日雪。與二三同志。守歲溪堂。次朱子立春大雪韻。</title>,<text>雅詠上天同。衛歌北風凉。塩虎欲怒吼。粉蝶爭飛揚。東君布令初。白帝尙誇彊。紛紛塞天地。委積迷陵岡。此時倘孤臥。我懷安所將。幸有同志人。携手共彷徨。溪魚並游泳。林鳥聯翺翔。衰年難爲別。君亦鬚眉蒼。還愁莫逆心。化作相思膓。且停驪駒詞。沉吟伐木章。那將山外事。枉費閒思量。努力耐歲寒。此意不可忘。</text>
<title>挽李參判 鼎揆</title>,<text>種德先生宅。高秀八葉苗。鄧林叢茂處。寶樹最多條。早採崑山玉。仍通洛水橋。始終皆盛世。知遇實先朝。虛席頻承寵。揮㫌幾見招。聖明貴多質。鄕黨服無驕。不變靑衿態。全忘紫綬腰。愚蒙猶末契。時節或相邀。談笑思前歲。留連歷數宵。良辰攀杖几。平地見松喬。欲作靈光賦。還成薤露謠。天昏卿月落。風冷彩雲消。冠屨歸冥漠。精神入泬寥。也應陪聖考。陟降在層霄。</text>
<title>宿玉山村舍。苦蝎不成寐。</title>,<text>受制微蟲失睡鄕。幾回推枕起彷徨。臨衰每歎光陰短。到此翻愁夏夜長。</text>
<title>重陽。與暗翁及諸長老奉話。</title>,<text>龍山一落帽。今日管風流。白屋無佳節。黃花自暮秋。盃盤還俗事。談笑是淸遊。懶作登高興。衰情感歲遒。</text>
<title>次竹籬韻</title>,<text>忽遇十年面。相迎疑信間。時淸逢九月。海近說三山。叙話崢嶸久。忘疲道路艱。拭靑仍舊客。垂白換新顔。</text>
