<title>婚日宴席。次鄭英之 英 韻。</title>,<text>停盃辭酒不遐瑕。何似流涎見麯車。方寸春風無往復。不須留待晩山花。附次韻[洪胤崔]幾年磨盡璞中瑕。一榜魁來試五車。莫道東床王坦腹。郞君此日筆生花。繼叔 繼叔卽先生聘翁洪察訪胤崔字也。先生年十九魁鄕解。是歲爲洪公壻。故詩意如此。</text>
<title>書西行日記後以自譏 出海東樂府</title>,<text>腰間有劒何須請。地下無人亦足遊。可笑漢庭槐里令。一生唯識佞臣頭。</text>
<title>夜坐有懷 出德溪集</title>,<text>挑燈半夜靜無眠。開卷分明對聖賢。他日倘乖今日意。何顔床上見塵編。附次韻 吳德溪健 字子強歸路微茫等醉眠。喚醒要旨憶前賢。寒泉萬古藏修地。模範先垂小學編。</text>
<title>開口巖</title>,<text>山本白頭出。江分文壯來。走流多屈曲。凝峙幾縈迴。臺政鰲趺伏。巖眞龍口開。主人晩卜築。恐被白鷗咍。</text>
<title>次鄭梅村 復顯字遂初 韻 以下四詩西溪唱酬</title>,<text>曾知仁智樂。此地爲尋眞。巖帶朝烟滑。泉經夜雨新。楓霜思九丹。花錦想三春。濯足聊吟咏。相逢緫可人。附原韻喜到西溪上。重尋物外眞。儒酸行色淡。巖古水聲新。僧渡澗頭棧。鳥啼山暮春。崔仙佔畢興。千載付吾人。次韻[金宇顒]道膓無妄想。塵外得淸眞。石潔行行勝。泉淸曲曲新。詩歌千古意。杯酒一塲春。此日窮源處。相携不俗人。東岡次韻[姜翼]追逐良朋後。吾知此味眞。水從愁共遠。山與意俱新。碧凸甌中酒。紅團面上春。任他嘯咏外。憂喜世間人。姜松庵 翼字仲輔次韻[曺湜]西溪鳴屐齒。幽興動天眞。白石顔猶古。蒼松韻更新。三盃凌五岳。一笑傲千春。今夕是何夕。同來皆故人。曺梅庵 湜字幼淸次韻[盧祼]良朋來自遠。呼我此尋眞。雨後山容好。巖邊草色新。淸談相愛意。杯酒太和春。今日吾儕會。誰知物外人。盧徙庵 祼字子將</text>
<title>暮投宿溪上小庵。是夜雲陰不見月。次介庵 卽松庵 韻賦二絶。</title>,<text>窈窕山溪步步幽。淸風颯爽神飄越。相將朗詠宿西庵。坐待四更雲吐月。掛冠松梢踏石稜。溪山幽興定中僧。活水源頭何處是。尋眞賴有兩三朋。附原韻相從勝友訪西溪。忽覺心神淸且越。擬共良宵坐石間。白雲不送靑天月。古巖苔沒石藏稜。溪上無人只見僧。勝踐樊籠容易得。雲山知我有高朋。次韻[金宇顒]西溪深處有仙源。瞻望山高不可越。朗詠歸來俯碧流。悠然坐待峰頭月。東岡次韻[鄭復顯]一曲西溪眞勝區。逍遙斗覺神淸越。剪燈相對夜無眠。坐待三更山吐月。谷水喧因石有稜。棧橋頹是寺無僧。相逢警話山中夜。始信前修樂遠朋。梅村次韻[曺湜]西溪携手夕陽歸。這裡襟期非楚越。踏破烟霞興未闌。禪窓更待前峰月。松老奇巖瘦骨稜。古寮雲鎖少居僧。烟沉金鴨空千慮。一夜詩談直百朋。梅庵次韻[金宇容]深入西溪水石間。坐來心思轉淸越。莫恨良宵明月無。諸君襟袍是明月。沙溪 宇容字正夫次韻[盧祼]西溪淸勝飽曾聞。今日幽探思發越。况得良朋話一宵。山雲且莫籠明月。徙庵</text>
<title>日欲斜。朋欲散。觴酒相屬。發散烟霞之興。醉裡次介庵韻賦二絶。</title>,<text>蛻却塵紛盡。洞仙知也無。人間柯幾爛。狂醉到忘吾。世態泉能洗。閑愁酒用消。從知造物忌。明月秋今宵。附原韻雲林共追逐。淸絶一塵無。換却俗緣盡。應非昔日吾。俗與雲俱盡。愁憑酒共消。臨分山雨至。何以永今宵。次韻[金宇顒]白石淸泉境。君詩不可無。天機呈露處。忘爾更忘吾。東岡次韻[金宇容]洞門烟雨鎖。蕭灑俗心無。醉裡狂吟發。溪山不負吾。沙溪次韻[鄭復顯]愁客期醒醉。浮雲任有無。江湖城巿遠。不怕執金吾。梅村次韻[曺湜]激石水嗚咽。出山雲有無。此間不盡意。付與一閑吾。有興詩難遣。多愁酒不消。開巖歌一闋。聊可慰今宵。梅庵</text>
<title>翌朝至石上又吟</title>,<text>幽興不自裁。我呼我友挈。步步泝淸溪。西溪源波活。昨夜山雨過。巖巖新澡雪。白玉橫錯落。面面渾奇絶。不覺坐頻移。氣象看又別。紅塵那得到。足與纓俱濯。把酒麁膽生。吟詩豪氣發。靑山意共長。流水心與潔。相看發淸談。箇箇飛玉屑。夕傍西庵宿。四更雲吐月。凌晨又水湄。意思何淸越。徘徊却忘還。惓惓心如結。附次韻[姜翼]我欲賞西溪。友朋邀相挈。窈窕境轉幽。淸寒心欲活。巖樹翠成幄。石瀨白灑雪。細雨忽飛去。靑山更愁絶。景趣浩無窮。風烟步步別。蒼松蔭我坐。冷泉迎我濯。笑談塵機息。唫哦爽籟發。暫倚蘭蕙叢。喜得氷玉潔。林壑眞我土。榮辱非所屑。此間有至樂。吟風且咏月。何當共棲遲。與君相對越。幸我雲水交。佳期從此結。介庵附次韻[鄭復顯]童子城中來。秋露一壺挈。飮罷蒼苔巖。手弄新泉活。幽草澗邊生。石竇噴玉雪。白雨暗還開。靑嵐連復絶。十步九回頭。有如佳人別。滄浪水亦淸。塵纓堪自濯。撚髭吟正苦。不覺淸嘯發。步步世念輕。心源從此潔。如升沆瀣天。浥露調玉屑。應知伴姮娥。竊藥將奔月。飄然物外遊。斗覺神淸越。芳盟不可孤。獨與幽蘭結。梅村附次韻[曺湜]茫茫宇宙間。一身常自挈。喜隨物外遊。烟霞爲契活。偶坐亂瀑下。五月灑飛雪。洞天淸更幽。蕭灑一塵絶。樂哉無所戀。世事何分別。風詠擬浴沂。虛襟卽洗濯。仰天一大笑。三杯狂歌發。我冠何巍峩。我服何皎潔。相携各自得。不須懷屑屑。只恐分袂歸。一日如三月。所以賦勝遊。諸君韻淸越。吟罷日西斜。黯然愁轉結。梅庵</text>
<title>西溪唱酬小序[金宇顒]</title>,<text>嘉靖丙寅仲夏十三日。盧徙庵子將，鄭梅村遂初，姜松庵仲輔與開巖舍兄洎余。會話于藍溪書院。共結西溪之約。以旣望之日。○十六日乍陰乍晴。諸君不失期相俟于㵢溪邊樹下。邀我軰同行。鄭竹軒仲尹，曺梅庵幼淸與沙溪舍兄隨焉。共訪西溪。溪在天嶺郡西未十里。林深谷幽。石潔泉淸。諸君皆缷馬洞門。足踏苔巖。五步一顧。十步一坐。每得佳處。輒嘯詠沉吟。咸有得得之趣。於是各賦言志以記淸遊。幼淸，仲輔與開巖。酣歌相和。逸興發越。仲輔歌所製數闋。思致平遠。尤可玩賞。令人一唱三歎。歌罷遂騎馬帶雨而歸。至廣惠院。相與登樓。叙話霎時而別。噫穹壤百年。極欠一會良朋之合雲水之樂。得一猶難。而又兼之耶。此吾所以酣觴賦詩嘯咏長吟而不能自已者也。他年索居中。夢想淸遊。應不堪心魂之飛越。唱酬瓊玉。當爲諸君面目於此時矣。於是乎錄而藏之。是月念日。直峯 東岡初號 記。右三條出東岡集</text>
<title>七松亭會。贈姜尙之 士尙，景猷 士弼。○景猷尙之之弟。一時按節嶺湖。相會于俗離山下七松亭。景猷謂其麾下曰無將我湖中節鉞。換嶺伯所持。盖姱其鮮麗也。尙之曰我亦恐將我金帶。換卿銀帶也。相與哄然大笑。時先生在座。吟一絶以贈。</title>,<text>德淸難弟更難兄。兩路旌旗一處明。爲向俗離山借問。從前幾箇似今行。</text>
<title>題二樂亭 亭在醴泉多仁縣。文習讀經濟其主人也。己卯以大司諫到是亭。留宿題之云。</title>,<text>年來憂患白渾頭。偶此登臨興自優。十載相逢瞪碧眼。一塲如夢做佳遊。霜楓照水供詩料。山雨添波剩客愁。入夜雲烟簷外宿。遠洲漁火獨明舟。</text>
<title>挽南冥先生</title>,<text>海岳之精日宿光。大儒端合佐皇王。誰知着力唯存省。最是收功在直方。氣節稱公猶可笑。才華論學秪堪傷。不知何損知何益。遙寄哀詞淚滿裳。</text>
<title>挽柳監司 仲郢</title>,<text>忠貞韙德我明知。將相雄圖世所期。官止承宣夫豈滿。職專方面亦云卑。仁齡竟未諶蒼昊。善慶都將付白眉。曾是先人神契友。哀詞一曲倍悽其。</text>
<title>挽柳眉巖 希春</title>,<text>粉署陪遊今幾年。照他肝膽已昭然。讀書窮理明心地。憂國忠君出性天。龜逝鑑亡悲聖主。山摧梁折哭羣賢。忍看旅櫬歸千里。一曲哀歌淚逬泉。雍容大雅學精勤。前說詩書報聖君。賦鵩鳥來看素履。錄儒先是翼斯文。乞身湖海旋增秩。赴召經惟遽上雲。哭挽豈惟吾軰耳。也應沉慟迫南薰。</text>
<title>挽吳德溪</title>,<text>緬懷始相識。伊昔歲壬子。神契在趣合。同榜特餘事。陋第久共帷。芹齋更連几。不翅文會耳。論交乃道義。憑君指歸路。幸免迷他歧。窮達動相隨。遇事論義理。相長輔吾仁。情義同具爾。剛方世不與。囂囂多口毁。浩然留不得。一別奄三祀。還朝跂方切。訃書胡遽至。嗟君豈弟姿。與君精確議。幽明永相隔。無從復聞視。醇乎學得宗。卓爾行誰比。不幸顔命短。好學今亡矣。樑折棟宇傾。山摧天地否。殄瘁悲邦國。迷歸慘多士。天胡喪斯文。不慟而誰爲。知君家計踈。四壁相如似。有孤弱未冠。有璧道傍委。後事付半子。寒家哀內氏。薄宦解縻人。未遂匍匐志。斬板會未謀。何處輸誠意。荒詞和淚寫。悵望空遠寄。</text>
<title>挽盧玉溪 禛</title>,<text>朝紳濟濟萃名儒。識量咸推盧大夫。世道挽回期稷契。斯文羽翼志程朱。鑑亡龜逝宸心痛。樑折山摧士子呼。惆悵儀刑餘四子。玉溪流咽月輪孤。</text>
<title>仲尼元氣賦</title>,<text>後千載而慕聖。尋典刑於卷中。㗳忘言兮靜中陪。宛親接乎儀容。望如雲兮就如日。欽氣象於放勛。天之命於穆不已。仰德純於周文。誰將太和之元氣。擬闕里之玄聖。使人想見而興起。眞可謂善觀聖也。噫非知道豈能形容其生民未有之盛乎。際姬周之欲末。風雨晦兮春秋。無極眞兮二五精。獨凝鍾於尼丘。天耶人耶。元氣在是。收盡蒼蒼膴膴間大元之氣兮。收而入之預頂大人腔子裡。余甞探天地之元氣。羗不可以言語涯測。混混沌沌坱圫轇輵。立四德而全具。運健順而不息。布五行兮流四時。妙生生化化乎萬物。噫吾夫子亦一天地。渾然咸備。乾大坤至。溫厲恭安。元氣之一陰一陽。恂恂侃侃。元氣之屈伸抑揚。典章文物。日月也星辰也。覆載生成。雨露也風雲也。一以貫之。一元之曲暢旁通也。逝者如斯。一元之流行不窮也。天下歸仁。元氣之元也。禮樂中正。元氣之亨也。鈇鉞誅奸。秋殺肅也。止定靜安。冬藏矜也。吾與點也。乃鳶飛魚躍之妙。老安少懷。是萬物各得其所。合衆德而備我。渾不見成名之跡。浩浩其天。無極太極。謂之春也。則春偏於仁耳。謂之秋也。則秋一於義耳。擬之陰陽。陰陽亦陰陽而已。擬之五行。五行自五行而止。美言葢不足以形容。故強名曰元氣。展禽極於和。一於春而不秋。伯夷極於淸。無春而一於秋。集淸和大成而不可以淸和名。備四時之周流。大天下而莫載。仰鑽瞻忽而難言。小天下而莫破。川自流兮化自敦。孰能褒明於日月。誰得譽大於乾坤。匡人其如天何。叔孫小天於井觀。樹空伐於宋向。尙充塞而無間。糧雖絶於陳蔡。顧剛大兮自若。天地之氣運衰歇。而此氣撑柱而磅礴。倘非此氣。天不天地不地人不人物不物也。恨不得流行於當時。運太和於區域。動胷中之氣機。俾天位而物育。然後世萬之又萬。與天地而共盡。不俱軀殼而存亡。至今猶未泯。親炙而善學者。陋巷兮春風。聞風而私淑者。泰山兮秋淸。後有座上之春風。亦庶幾顔氏之德。玆皆各一其氣。元字着不得也。夫子兼而有之。所以夫子之前無夫子。夫子之後亦無夫子者也。然元氣不在杳冥。文章無隱乎爾。欲無言而昭示。端木猶得以與聞。賢希聖而聖希天。豈我欺而空云。余聞之於古人。曰下學而上達。盍先事於希顔。收春生滿懷拍拍。由致曲而漸進。期終合於天德。苟或躐進乎太高。吾恐墜於怳惚。邈余嘐嘐之狂士。求聖人之氣象。乃所願學夫子。對遺經而起想。姑不捨乎和風慶雲。作入道之準的。從四勿而階梯。庶有見於卓立。</text>
<title>竹西樓賦</title>,<text>萬里東陲。千古名區。氣挹海嶼。眼窮坤樞。國悉直舊。府眞珠新。樓矗立兮千秋。竹得扁於何人。破天慳經營臺隍。南使君心匠獨運。詞四時模寫造化。申相國手澤尙存。甍飛霞外。雲鎖石門。礎千尺之危巖。朱欄橫空。臨萬丈之無地。綠影涵虛。壁圍屛兮帶寒烟。潭磨鏡兮數游魚。川五十合流。綠繞巖而蛇盤。山萬疊屛峙。靑排闥而虬走。山峰西翠兮送晩凉。風簷南豁兮宿淡霧。衆岳勢連頭陀。一路細通楡峴。桃源是何處。山倚暮雲高更低。蓬島屬一望。雲連碧海深復淺。堂燕謹兮南通。軒凝碧兮西連。兼兩間之勝致。輸一樓而渾全。細雨孤舟。橫晩渡而搖搖。薄暮漁村。依遠林而點點。野色十里兮日欲暝。霽光千林兮雲乍斂。特地江山。冠東州之卄六。不世風流。配仙樓之十二。岳陽黃鶴。美豈專焉。嶺南矗石。風斯下矣。萬物靜觀皆自得。列東西南北而殊態。四時佳興與人同。變春夏秋冬而異觀。春則風霧漲壑。錦繡粧山。風和斷岸。紅肥含露之桃。日晴長堤。黃浮惹烟之柳。默會幹全之一元。坐看生成之萬數。浴乎沂詠而歸。發曾點之狂興。草如茵花似錦。慕堯夫之愛吟。夏則葉藏鸝韵。石鋪槐陰。一聲斜陽牧笛。牛眠前野靑莎遠。半天輕陰隱雷。雲帶南山白雨來。望蔚陵兮欄恒倚。邀神人兮窓每開。水色連沙色俱白。却訝六月飛霜。松聲雜灘聲共寒。不覺三伏炎蒸。秋則木夜落兮寒雨打。蘭曉芳兮湛露凝。楚楓擁錦屛。影澄江兮倒紅。衛竿拖玉尺。絲暮磯兮橫細。斷浦霜晩兮鴈歸南。碧天雲盡兮月新洗。歸鴉宿前山何層。落日高樓遠客愁。淸猿叫寒林幾重。半夜殘燈騷人恨。冬則雪塡陵谷之高深。蹤滅江路之遠近。銀界連海濶。百尺丹崖作素屛。玉峯共雲寒。萬株蒼官亦白頭。寬客愁兮詩幾篇。御天寒兮酒一甌。瓊瑤散平野微茫。思鞭浩然之驢。江人渾大地一色。欲泛子猷之舟。萬物變遷無定態。一樓氣象自隨時。江山自古今。樓半天高兮棟飛雲。英雄幾往來。人與水逝兮壁留詩。童子學子長遊登仲宣樓。故鄕雲外兮山疊疊。長安日下兮思悠悠。山高月小。幾賦蘇仙之句。歌凝雲遏。欲序王子之閣。人指我如我指仙。身塵土之蟬蛻。後視今猶今視昔。事俛仰而陳迹。日暮倚欄兮聳袂長吟。宇宙無窮兮天高海濶。</text>
<title>雪夜微行賦 戊午廷試居魁</title>,<text>惟人君出警而入蹕。儼動靜之有節。夫何屈萬乘之尊。勤微行於夜雪。是知魚水之際會。諒眷顧之懇篤。一自龍興之初載。幾多攀鱗而附翼。紛豪傑之影從。效汗馬於逐鹿。時幽薊之一老。屹社稷之柱石。自掌書於僞周。知己明於擇木。及運籌於帷幄。幾贊襄而補闕。將魯論而佐定。異具臣之尸祿。擬殷庭之伊傅。責唐朝之稷契。備謀猷之詢訪。歡一堂之吁咈。義已重於相遇。情亦切於枉顧。矧鼾睡未絶於榻。外策當咨其攻取。時冬夜之漫漫。亂膝六之浮浮。紆宸念於碩輔。思獻替之嘉猷。非不知咨諏於臣隣。所當自公而召之。非不知乙夜之睿筭。亦宜待朝而行之。顧思深而愛篤。遑備翠華之威儀。法康衢之微服。憶漢帝之前席。闢海深之重鎖。觸皚皚之盈尺。屈玉趾而忘勞。驚半夜之剝啄。思亟見於魯繆。倣三顧於昭烈。擬不召之有臣。下尊貴而躬臨。邇龍顔於匹夫。接衮袍於布襟。露肝膽以相示。任地坐而都兪。濟可否於盃酒。輸誠意而交孚。藹上下之春融。不覺漏殘而更深。想當日之盛際。誠罕覩於古今。玆致忠肝之感激。卒成天下之定一。然擧動人君之大節。貴中禮而合則。苟一動之失度。恐體勢之有。不惟廉陛之不尊。抑致大位之奸窺。恒穆穆而作極。愼動靜而有法。有鳴鑾之噦噦。何必微行而失德。况人君之待臣。必賓師而後就召。一普有何不可。行不遵乎法度。觀後日旣誤之一言。何帝見之不明。由一度之失貞。致金櫃之渝盟。君以禮而臣以忠。嘆未見於世末。非禮不動。動惟厥時。幸獲覩於今日。</text>
<title>不誠無物賦 壬子進士試居魁</title>,<text>遡一源於太極。悟至理之眞實。極純一而無妄。囿萬化而槖鑰。物豈成於僞假。理咸根於不息。夙余有得於謨訓。欽開示之有切。上而天兮下而地。孰根幹之外此。倘是理之未實。豈純亦而不已。吾觀夫至理之生物。散百昌而不測。紛日星之代明。迭四時而交錯。孰主張乎玄機。運一元而吻穆。物洪纖之有萬。謇自生而自育。非物物刻而雕之。秪是一理之所使。仰彼蒼兮何言。但至一而不二。極盛大於萬物。豈無本而有是。吾知無是則必餒。天地亦將爲空器。惟吾人天地中一物。得是理而有生。人道惟在於忠信。盍反顧而思誠。大而人倫日用。小而事物酬酢。是皆至理之當然。元有物而有則。然實心之或息。物不能以自物。應萬務而顚錯。縱有爲而皆僞。所得之實理已盡。豈無理而有事。苟無孝慈之實心。是無父而無子。仁敬之誠意不存。君不君兮臣不臣。况人心出入之無常。恒走作而沉淪。倘非至誠之實得。豈君子之篤學。好德而不如好色。君子不謂之好德。惡惡而愧於惡臭。亦非自慊之惡惡。苟若存而若亡。豈善道之實爲。縱曰從事於仁義。斯未信兮何取。事苟且而無實。易爲惡兮難爲善。是子思垂戒之深篤。豈非志學之當勉。故君子用力於人道。必自修而誠之。明實理而存實心。期誠善而孜孜。苟眞積而力久。及旣誠而功一。縱天道人道之有分。終可以德與天合。蒙亦有志於成物。庶明善而誠身。恐余誠之不篤。綴短箴而書紳。箴曰理本眞實。不容僞妄。天爲無慾。於穆其命。人爲慾蔽。誠之者寡。道旣不誠。物皆虛假。是以存誠。必先克己。於昭古訓。如掌斯指。</text>
<title>桓山四鳥賦 館製</title>,<text>探一理之發育。悟萬物之均賦。嘉脊令之急難。嘆慈烏之反哺。縱形氣之偏塞。得義理之一端。臨分飛而哀鳴。感四鳥兮桓之山。幻一身於殼卵。禀天性於亭毒。豈微禽之無知。抱厥靈之有識。分四形於同氣。知一本之天屬。承母恩之顧復。共長養之覆翼。蒙均飼之拊育。藉八翼於一巢。羽資溫而戢戢。聲應和而嘵嘵。同飄颻於風雨。偕安定於偃息。忘異形於彼此。通呼吸於出一。集常擇乎同林。飛必止乎一枝。擬玆樂之可長。將悠久而如斯。曾日月之幾何。奄黃口之變黑。嗟翰飛之難定。勢將分於南北。悲一氣之莫保。杳阻隔於天末。念前日之戛骨。情飄然兮惻愴。山之南兮水之北。白雲深兮千丈。一彼此之殊向。之萬里兮無跡。轉星眸而相對。若將訴乎胷臆。延玉頸而遐眺。望長天之無際。舒兩翼而啞啞。悼相從之無計。陟彼岵兮瞻望。訪舊巢兮增悲。鳴自發於情極。不覺徘徊之移時。掠林巒而頡頏。鳴上下而相哀。聲欲絶兮增激。翅將擧而復回。斜陽照兮山之峭。目耿耿兮悲風。遂含情而分散。烟雨寂寞兮西東。幾年天表雲外。空發萬里之哀聲。是豈同歸於蠢蠢。可聞鳴而知情。寄無盡之一聲。宜聖心之感發。噫微禽之若玆。矧最靈之知覺。同時敦睦。欽豫公之旣翕。九世同居。慕張公之湛樂。獨恠夫徒有人身。反微禽之不若。歌尺布而不容。泣寃魂於西蜀。帳五王之未暖。樓花萼兮草沒。常棣之孔懷誰歌。角弓之翩反滔滔。嗟賊恩而害義。堪抱愧兮玆鳥。立末路之天地。尤有感於渠禽。重爲之歎曰。物生兩間。孰無此心。矧伊人矣。有秉彜德。此令兄弟。有裕綽綽。不令兄弟。交相爲瘉。骨肉途人。而况友乎。不有友生。其何能糓。誰如鳥者。世難得兮。</text>
<title>輓詞[鄭愚伏經世]</title>,<text>丱角凝然已老成。更將詞藻擅華聲。賦成元氣人傅誦。公早年有仲尼元氣賦 䟽詆妖僧鬼砉驚。嶺南士林䟽論普雨時。公爲䟽頭。 鴈㙮題名强仕日。公四十三登第 鵬溟風擊幾千程。周庭喜得靑牛老。史官 漢帝能容白馬生。諫職 短李素深門省望。政院 小蘇端合玉堂盛。經筵官天恩便覺丘山重。仕路難敎去就輕。供職未曾殊內外。竭誠惟願贊淸明。搴帷冀境貪汚屛。湖西觀察 分竹幷州穉弱迎。光州牧使 平世功名方有待。暮年衰病却相嬰。江湖不盡思君泣。嶺塞兼勞憶弟情。神雀忽穿甁口縠。信鷗終失渚頭盟。公構亭洛上。方有倘佯之計。 眼前蘭玉留餘慶。身後文章帶令名。瓜葛幸甞叨厚分。松楸那忍拜荒塋。呑聲一慟傷吾道。一字題詩一涕橫。</text>
<title>輓詞[權文海]</title>,<text>一家詩禮挺三賢。鵷鷺淸班鴈序䏈。五色文章麟瑞世。數囊封奏鶻橫天。鸞棲澤洽湖民骨。棠茇恩深召伯篇。莫歎鴒原千里隔。聖恩應到塞雲邊。</text>
<title>輓詞[高尙顔]</title>,<text>文章學術捴奇哉。未達時穪濟世材。班史餘攔留國乘。魏公遺直冠烏臺。承宣不讓龍惟允。撫字咸思范暮來。位不滿才年减德。爲邦而惜爲私哀。</text>
<title>輓詞[吳澐]</title>,<text>攀桂同寅歲。承恩幾鳳池。方期終活國。誰道遽騎箕。士類哀相切。親朋淚最滋。緘辭助薤露。悲哽不成詩。</text>
