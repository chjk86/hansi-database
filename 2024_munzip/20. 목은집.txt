<title>山中辭</title>,<text>山之幽兮深深。鬱蕭森兮潭潭。黃鵠尙不得過其顚兮。截然屹立乎嶄巖。邃莫覰兮山之陰。曖霜露兮濡霑。文豹玄猿兮。迭出以嘷。飛禽回翔兮。毛羽之毿毿。殷其雷奔于無底之竇兮。振蕩林莽。翼之以飛廉。石出角以鉤衣兮。橫枝截路以相攙。立寂寞以無隣兮。怳祁招之愔愔。敻不可討兮山之中。東西冥迷兮氣奄奄。淙飛泉以瀉于崖兮。淸肺腑而味甘。掬之手中兮氷寒。照衰顏以是監。爰流憩以聽其聲兮。鏘玉佩之相參。將敲火而煎茶兮。鄙陸羽之口饞。羨盤谷之可沿兮。矧其文爲我之指南。續道緖於千載兮。乃命其溪曰濂。惟山中之無偶兮。尙摳衣於丈函。聞一言以悟道兮。洗利欲之貪婪。開心源之瑩淨兮。惟太極之泳涵。若有遇於介然之頃兮。諒天地其可三。胡唐虞之遺墟。蔓草寒煙兮。吾道被于南炎。胡泓渟之而不霈兮。朔雪越嶺之交粘。信餘緖可以理天下兮。魯齊獨騁其征驂。然波及者靡不周兮。夫何恨於商參。惟後生之可畏兮。靑乃出乎其藍。幸其道之揭日月兮。吾依光兮心焉甘。將忘勢而內樂兮。日嘯倚於南櫩。苦相招而不止。忽軒眉而載瞻。欸初心之弗竟兮。終歲月以聊淹。</text>
<title>閔志辭</title>,<text>閔予志之溫蠖兮。非厥初之有常。慨因物以興懷兮。惟是非之失當。滃雲霧以晝晦兮。將宴息以在床。月皎皎而天淨兮。將顚倒其衣裳。夫晨夜之截然有限兮。折柳樊圃而瞿瞿之狂。胡老大而入于幽谷兮。赧一揖於陳良。爾雅蟲魚之消耗兮。匪有損其何傷。胡詩書之膏腴兮。亦憔悴而無光。悲參商兮孔孟。想髣髴兮虞唐。若可續兮卒莫可續。頹乎將戢而復掦。竟不聞兮謦欬。杳不見兮美墻。爰舒徐以視履兮。罔其旋於考祥。好色惡臭紛乎其不決兮。宜鬼域之彷徨。惟人天之大道顯而不隱兮。胡求之於渺茫。歲月荏苒以相代兮。衰老侵尋而欲僵。甘草木之同腐兮。忽驚嘆而內傷。貽好音兮春禽。送悲聲兮寒螿。諒須臾之鬧耳兮。付一哂於亡羊。哀吾辭之匪足傳兮。聊澆之以羽觴。忘形骸以放浪兮。泝馮翼之玄黃。天何言兮物之形。文在玆兮聖道以明。我辭蕪兮翳天庭。誓删繁兮立良。</text>
<title>永慨辭</title>,<text>興言蹙口以出聲兮。人謂我其宣驕。辯之好以明道兮。人謂我其譊譊。追明良之歌以矢厥躬兮。人謂我其長謠。思鳳凰之飛于千仞兮。人謂我其難要。惟鴟鴞之壞我室兮。人謂我其相嘲。鄙塵寰之局促兮。人謂我其飄搖。隘名敎之準繩兮。人謂我其逍遙。入我室以宴息兮。婦姑㛘磎以膠膠。對聖賢於黃卷兮。若蠛蠓於泬寥。杳莫尋其聲影兮。靦面目之奚邀。矧微辭之及於耳兮。昧絶響於姒姚。欲出戶庭以長騁兮。先騄駬與驃駣。悵荊棘之翳脩道兮。回予轡以無聊。人謂我其無用兮。斯其學之殽也。人謂我其無體兮。斯其行之澆也。人謂我其素飧兮。我實甘其招也。惟立言之㝡末兮。兀流涕以頤交。夫脩功必因人兮。非厥幸之可徼。夫何德之不知修兮。人謂我其難料。彼昏不知兮。舍是正直。宜其冥趨而陷于淫慆也。爾旣悔兮猶豫之如斯。宜乎人謂我其難料。千載而有人兮。想永慨於中宵。</text>
<title>流水辭</title>,<text>水之趨兮惟下。日百折兮不舍。不入于海兮。何科之停。盈必進兮。誰稅其駕。彼行潦之靡有源兮。尙逞威於大雨之炎夏也。勢暫似兮旋踵。猶足夸於鄙者也。吾寧不食於井之渫兮。大虛日星之倒寫也。矧雜穢之不幷兮。夫何滌而何瀉也。毋航斷港兮。恐其窒也。毋踵弱水兮。恐其溺也。迺從而亂之曰。性一兮淑慝之胡形。才一兮取舍之是嬰。澗泉之幽幽。江海之冥冥。我歌其中兮。鬢毛之星星。千載有人兮。有耳其聆。</text>
<title>東方辭。送大司成鄭達可奉使日本國。</title>,<text>詹東方之有君兮。肇大始以自尊也。其人佩義而服仁兮。厥氣勁而詞溫也。越世道之升降兮。尙剛烈而專門也。其輕生而敢死兮。何北宮黝之足言也。倣周季之戰國兮。凜凜乎使人毛豎而驚魂也。嗟來不食兮。睚眦必報。上忘父兄兮。下忘後昆也。矧妻孥與輿臺兮。視之不啻犬豚也。蓋此身兮澌盡。羌名譽兮永存也。士可殺不可辱兮。辱衣冠痛在國也。劘于民而陶俗兮。亦其宜而何責也。極而罔有不變兮。揖讓或在於旦夕也。中華衣冠之幾更制兮。我迺猶夫古昔也。舟車所至之必通兮。我迺足不踰閾也。日出處之天子兮。奄宅扶桑之域也。惟萬物之生育兮。迺谷風之習習也。惟下土之照臨兮。迺陽烏之赫赫也。之二者之所出兮。信天下之無敵也。胡群兇之竊發兮。至于今其猖獗也。播惡名於天下而旣稔兮。志士仁人莫不爲東方惜也。是將動天下之兵端兮。不疑又何卜也。輔車相依兮。虞虢是監。楚國亡猿兮。禍林木也。旣交聘兮。或不以情。上有神明兮。司正直也。今其權兮有所在。子其愼兮飮食也。少思慮兮興居。保厥躬兮供厥職也。蹇予詞兮筆力衰。言有盡兮意無極也。</text>
<title>自訟辭</title>,<text>汝之軀矮而陋兮。人視之若將仆也。視旣短而聽又瑩兮。中人聲而左右顧也。驚麇駭鹿之入于市兮。孰肯從而相友。雖幸聚而乍成懽兮。倏背焉而旋詬。出肺腑肉以求可兮。藐異馳而莫之遇。柔爾顏兮甘爾言。瀉眞情之繼吐。猶北轅而適楚兮。夫誰鏃而誰羽。舒憂娛悲之何所兮。豁茫茫其天宇。惟情親之乖離兮。杳暮雲而春樹。觀吾身於霄壤兮。吹毛一於牛九。疇其置齒牙間兮。抑難知其所否。豈予德之回譎兮。予則懷其純一也。豈予行之奇邪兮。予則視其正直也。豈予言之訐詐兮。予則師其悃愊也。豈予學之鹵莽兮。予則至于其極也。豈予政之多疵兮。予則蹈夫繩墨也。惟吾之顚頓狼狽兮。莫知主善之克一也。夫惟一之罔知協兮。禽獸之歸而何擇。宜仁人之不齒兮。罔之生也是敵。胡反觀之不蚤兮。上帝臨之而赫赫也。其循循而蹈禮兮。則不違於咫尺也。引罪辜以謝過兮。孰旣往之追責。貸予褒兮何欣。附予毀兮何怵。雍容袍笏之班兮。不識不知而順帝之則也。</text>
<title>雪梅軒小賦。爲日本釋允中菴作號息牧叟。</title>,<text>扶桑翁發深省。道根固心灰冷。蕭灑出塵之標。幽閑絶俗之境。炯玉壺之永出。森瑤臺之月映。爾乃謝語奪胎。宋句換骨。二賦流傳。千載超忽。風人噤以不譁。騷客寂而彌鬱。韓山子霜鬢蕭蕭。麻衣飄飄。思偶然之談笑。嫌丁寧之喚招。叩剡溪之蘭槳。馳庾嶺之星軺。忽中道而坎止。乃息牧之相邀。開竹房俯風櫺。展蒲團而加趺。烹露芽而解酲。吟載塗於周雅。想調羹於殷室。是惟無用之用。蓋有則於有物。予於是知西域之有敎。或於斯而甲乙。雨露均是澤也。農桑焉重。桃李均是花也。富貴焉宜。夫孰知雪也梅也吾師也。情境交徹。針芥相隨。罔或須臾之離也耶。若夫一枝璨璨。千山皚皚。飛鳥自絶。游蜂不偕。消塵滓於氣化。浩大極於心齊。實有助於所學。宜其扁於高齋。今歲月之幾何。阻情境之俱佳。異日沈痾去。蹇步平。鳴藍輿於石徑。當一賞以忘情。</text>
<title>觀魚臺小賦 幷序</title>,<text>觀魚臺在寧海府。臨東海。石崖下游魚可數。故以名之。府吾外家也。爲作小賦。庶幾傳之中原耳。丹陽東岸。日本西涯。洪濤淼淼。莫知其他。其動也如山之頹。其靜也如鏡之磨。風伯之所橐鑰。海若之所室家。長鯨群戲而勢搖大空。鷙鳥孤飛而影接落霞。有臺俯焉。目中無地。上有一天。下有一水。茫茫其間。千里萬里。惟臺之下。波伏不起。俯見群魚。有同有異。圉圉洋洋。各得其志。任公之餌夸矣。非吾之所敢擬。太公之釣直矣。非吾之所敢冀。嗟夫我人。萬物之靈。忘吾形以樂其樂。樂其樂以歿吾寧。物我一心。古今一理。孰口腹之營營。而甘君子之所棄。慨文王之旣歿。想於牣難跂。使夫子而乘桴。亦必有樂于此。惟魚躍之斷章。迺中庸之大旨。庶沈潛以終身。幸摳衣於子思子。予年十七歲。赴東堂賦和氏璧。二十一歲。入燕都國學月課。吳伯尙先生賞予賦。每日可敎。旣歸。赴癸巳東堂賦黃河。鄕試賦琬圭。會試賦九章。今皆不錄。非古文也。非吾志也。非吾志而出身于此。非此無階於榮養耳。嗚呼悲哉。</text>
<title>巢父操</title>,<text>天昭昭兮冥冥。我道曠兮吾心寧。風泠然兮澹忘歸。彼奚爲兮營營。</text>
<title>伯益操</title>,<text>我心兮秋波之如。我迹兮匪步玄虛。謳歌有歸兮歸歟歸歟。聊永保兮吾初。</text>
<title>伊尹操</title>,<text>五就桀兮我心孔悲。五就湯兮舍我其誰。世之靡兮予之辜。玄牡告兮維其時。</text>
<title>太公操</title>,<text>渭水流兮微風興。魚就深兮寒欲氷。天下歸兮我將安歸。歸于周兮日之昇。</text>
<title>周公操</title>,<text>維父維兄兮維命之明。金縢以藏兮流言行。風雷作兮鴟鴞詠。赤舃几几兮周之禎。</text>
<title>宣尼操</title>,<text>巢父隱兮伯益避。伊尹興殷兮太公興周。周公禮樂兮傷于讒。吾衰甚兮修春秋。右琴操六篇。思治之情也。卒之以春秋。何其悲哉。讀者無忽。</text>
<title>崧高操。韓山子望松山而作。</title>,<text>崧高維嶽。表于海邦。太祖甸之。時維鴻痝。時維鴻痝。搏鴨操鷄。三韓攸同。無敢勃谿。無敢勃谿。保我東原。維時中夏。五季迄于元。五季迄于元。天命靡常。式修方物。邦永于昌。邦永于昌。天子壽而康。建康長發祥。我國斯無疆。以近耿光。</text>
<title>近以唱和故。家僮屢至圓齋門庭。回必言公欲出。竊念公出非他適。定省是急耳。年近知命。高堂又無恙。樂哉斯人也。穡獨永感。天曷故焉。於是作鄭母之詩。所以自傷也。其詞曰。</title>,<text>彼美老萊。白髮彩衣。而舞而戲。以樂庭闈。孰嗣其音。而順母心。不寧配古。可以化今。惟我西原。允虎允文。圓齋承之。大播其芬。其芬播而近而察之。維是孝思。迺爲之基。惟義惟忠。用之不窮。孝惟其本。積之于中。惟中伊何。誠也匪他。天錫眉壽。母壽之多。人亦有言。有流有源。源之長矣。美哉春軒。</text>
<title>陽軒詩。爲龜城君金公作。</title>,<text>衆陽之長。惟天之明。赫赫至今。無欠無嬴。朔望朓朒。乃陰之精。照之所及。以缺以盈。天地之大。靡不包幷。人物之繁。靡不生成。惟陽之明。君子之生。惟陽之舒。君子之行。有軒翼翼。有覺其甍。君子居之。考義惟名。有山斯秀。有流斯泠。君子樂之。吟哦性靈。邪之旣閑。妙理自呈。在天曰陽。在人曰誠。誰其主之。有美龜城。</text>
<title>天壽節日。臣穡從本國進表陪臣。入覲大明殿。</title>,<text>大闢明堂曉色寒。旌旗高拂玉闌干。雲開寶座聞天語。春滿金巵奉聖歡。六合一家堯日月。三呼萬歲漢衣冠。不知身世今安在。恐是靑冥控紫鸞。</text>
<title>東門送家君</title>,<text>遠游萬里爲思親。親却東還鼻自辛。天地一身渾似夢。風塵四面暗傷神。書林底處猶迷路。宦海無涯試問津。努力分陰當自惜。好將功業樹昌辰。</text>
<title>新寓崇德寺</title>,<text>千車萬馬九街頭。咫尺祗林境自幽。枸杞映階紅欲滴。蒲萄滿架翠如流。僧窓寄食前生事。客枕思親半夜愁。屈指歸軒今到未。鎭江煙雨滿漁舟。</text>
<title>上達兼善尙書</title>,<text>玉樹風標照世新。獨懸徐榻播淸塵。文超兩漢仍談理。筆繼先秦更入神。名重狀元工射策。秩崇宗伯儼垂紳。朋來自遠從今始。門立扶桑海外人。</text>
<title>奉寄伯父</title>,<text>西風昨夜入庭柯。回首思鄕可若何。藍浦蓴絲飛醉席。鎭江秋色滿漁蓑。弟兄無故歡情足。父老相從樂事多。獨恨遠游心況惡。黃塵眯目語音訛。</text>
<title>中秋。寄朴仲剛。</title>,<text>仲剛頭戴山人冠。秋風鼓枻游西山。漁翁樵父共談笑。坎止流浮隨所安。況復中秋月如晝。浻然獨立超人間。韓山拙子想遐躅。欲往從之憂路難。夜深露冷耿無寐。悵然西望憑欄干。雖然萬里一明月。恨不握手同盤桓。由來世事自矛盾。新詩賦罷空長嘆。</text>
<title>次仲剛韻</title>,<text>涼風吹暑去。紅樹尙交加。入夢唯鄕曲。嬰心是國家。草深蘭更馥。霜重菊猶花。世味初嘗鼎。悠哉且飮茶。</text>
<title>奉送奇集賢歸覲</title>,<text>集賢學士人中龍。神采自是春風容。衣冠綿綿食舊德。門閥奕奕臨箕封。流慶所鍾生異人。金枝玉葉無邊春。遨遊金馬赤墀下。去天尺五承殊恩。思親不忍一日忘。白雲飛處遙相望。堂前萱草浮春光。人生富貴可熏天。只貴立身忠孝全。彤庭還笏便歸去。從車絡繹如雲煙。郊西迓騎定無數。老弱空巷爭先睹。蒼顏照耀黃金帶。想見翩翩綵衣舞。三韓盛事傳千秋。嗟我欲往空搔頭。擧觴獻壽幸母緩。天子召還難久留。</text>
<title>雪後復用仲剛韻</title>,<text>壯志知誰最。窮愁不我加。天寒頻飮酒。歲暮倍思家。獨對燕山雪。遙懷庾嶺花。幽居尤有味。石鼎好煎茶。</text>
<title>除夜</title>,<text>年年除夜喜驅儺。雜坐兒童笑語譁。始覺遠遊無興味。寂寥僧榻落燈花。</text>
<title>與同舍同賦</title>,<text>遠遊孤影自零丁。挾冊橋門氣尙獰。毛羽不凡君鸑鷟。神形欲變我螟蛉。年年春草傷心碧。夜夜雲山入夢靑。未識他年榮養否。只今深恨阻趨庭。</text>
<title>自詠</title>,<text>斐然吾黨欲歸歟。趨向須明發軔初。衣綻尙餘慈母線。帙多難盡古人書。春來客榻氈猶蝨。風送鄕船食有魚。不向馬蹄塵作拜。高情幸喜勝閑居。聖學茫茫可得歟。欲行千里出門初。黎床風雨燈前夢。槐市光陰按上書。始擬橫秋如鷙鳥。漸知緣竹有鮎魚。時時罷却紛華戰。河洛新春願卜居。</text>
<title>送同舍生歸覲西川</title>,<text>郊原明霽色。之子卜西游。巴峽猿聲月。燕山雁影秋。覲親君底恨。作客我偏愁。朋舊應相憶。歸期莫滯留。</text>
<title>與葉孔昭。賦靑山白雲圖。四明敬常助敎子</title>,<text>風塵漠漠暗消魂。獨立乾坤日欲昏。一望便知山下路。好携黎杖過雲門。</text>
<title>秋日書懷</title>,<text>秋雨蕭蕭送薄涼。小窓危坐味深長。宦情羈思都忘了。一椀新茶一炷香。</text>
<title>贈檜堂次韻</title>,<text>數年俱作客。千里共思鄕。綠樹頻經雨。黃花又帶霜。詩成已公屋。酒過杜家墻。何日松巒路。相尋到夕陽。</text>
<title>謁成誼叔侍郞 名遵。先君同年。乙未。拜中書參政。</title>,<text>海外同年子。門前此日身。童心猶未化。漢語摠非眞。學業頻相礪。盤飧每賜珍。稼亭書一幅。賞玩自凝神。予以先人手簡進呈。公深服其妙。矜語座客。</text>
<title>謁洪仲誼博士 名義孫。累遷監察御史左司都事。出爲江西省員外郞。卒于任。</title>,<text>悃愊無華甚。玲瓏徹骨淸。杏山曾掌選。桂榜首題名。生菜盤中美。晴波榻下明。龍門慙忝跡。東閤幸同盟。家臨海。子諸子同學。</text>
<title>成侍郞宅。見余廷心。先生退而志之。先人同年。右榜第二各。有能文名。</title>,<text>淸標眞玉樹。早歲秀瓊林。臺閣文章妙。江山興味深。選詩參古體。誥苑寫天心。小雨遮城句。回頭東海潯。先生題稼亭。有小雨遮城之句。</text>
<title>次韻葉孔昭江南四絶</title>,<text>川原花樹染紅藍。橋外遊人酒半酣。家在綠楊深處住。偶隨黃鳥過溪南。新荷如拭綠浮煙。池館薰風五月天。自喜小窓微雨足。藥畦鋤了又來眠。雲物凄淸暑氣收。芙蓉露冷滿江秋。便思載酒扁舟去。紫蟹黃柑不外求。風吹小雪忽崇朝。深坐幽齋酒力消。爲問梅花將動未。水淸淺處想高標。</text>
<title>寒風三首。與葉孔昭同賦。</title>,<text>寒風西北來。客子思故鄕。悄然共長夜。燈光搖我床。古道已云遠。但見浮雲翔。悲哉庭下松。歲晩逾蒼蒼。願言篤交誼。善保金玉相。寒風西北來。日夜吹不休。雲飛碧空闊。樹木聲颼颼。早衙有公事。策馬披重裘。武夫喝官道。心中焦百憂。何如日三丈。徐起猶蓬頭。寒風西北來。漸見層陰結。坐知風勢闌。又是天欲雪。須臾舞萬鶴。變化眞一瞥。閉戶獨微吟。途中車軸折。時聞楚石琴。焚香更淸絶。</text>
<title>楚石撫琴 楚石名法珍。高麗人。生于燕京</title>,<text>楚石一高僧。琴中古意深。每當明月榻。更整淸風襟。悠然操古調。怳若忘機心。文王去已遠。髣髴聞遺音。</text>
<title>出鳳城</title>,<text>皇帝龍飛十八春。赫然萬目俱更新。夔皐稷契效寅亮。躋世唐虞堯舜民。磨光刮垢無不錄。黃鍾瓦缶相成倫。滋泉莘野迹如掃。蒯鉄牛角流芳塵。天敎小臣生東坰。變化氣質希螟蛉。負笈來游壁水下。數年聽瑩絃誦聲。今朝垂橐故山去。騎馬悠悠出鳳城。</text>
<title>燕山歌</title>,<text>燕山之陽雲如堆。龍飛鳳舞源源來。長城中斷居庸關。春風秋月軒轅臺。昭王一去亦已矣。黃金千載空塵埃。天旋地轉光嶽合。土圭日影明堂開。四方漕廥蓄山海。萬國玉帛馳風雷。吾聞在德不在險。傳世百萬何疑哉。秦皇唐明共一轍。不是驪山爲禍胎。臨風獨立意蒼莽。日暮車馬爭喧豗。</text>
<title>途中</title>,<text>客懷仍與客裝輕。颯尒薰風滿袖生。一片黑雲携雨去。馬頭山色轉分明。</text>
<title>通州早發</title>,<text>鍾動樓門曉色明。獨鞭羸馬問前程。半空白塔見雲影。一曲碧江聞棹聲。東北山含王氣壯。西南地拱帝都平。檣烏接翅桃花漲。穩送番商入鳳城。</text>
<title>官柳吟</title>,<text>春歸百花掃無迹。柳向客程垂暗綠。鶯啼一聲天欲曉。千樹空濛霧如縠。長亭短亭馬蹄塵。疏枝引風來遠谷。巾車不映彭澤門。錦纜不繫隋江曲。如何不惜黃金絲。年年被折隨人歸。天敎客眼不蕭索。依然映我來時衣。佗年富貴歸故鄕。更向馬頭如雪飛。</text>
<title>午涼</title>,<text>兩岸微風柳影移。單衫更好午涼吹。舞雩高興悠然起。誰識征夫恰得詩。</text>
<title>早行</title>,<text>凌晨問前路。曉色未全分。帶月馬頭夢。隔林人語聞。樹平連野霧。風細起溪雲。已過三河縣。丹心祗在君。</text>
<title>途中</title>,<text>微風陌上不驚塵。客路飄然一葛巾。柳外酒帘頻喚客。日中村市闃無人。廢丘翁仲春光老。平野牛羊草色新。燕薊山川光景好。錦囊收拾筆如神。</text>
<title>漁陽縣</title>,<text>寂寂漁陽縣。吾今一破顏。俗知嘗膽苦。地接不毛寒。鼓角開元後。江山至正間。廢興流水在。立馬聽潺湲。</text>
<title>天寶歌。過薊門有感而作。自註驗矣</title>,<text>天寶盛時何昌豐。天寶亂時何矇矓。沈香亭中春色濃。漁陽鼙鼓聲鼕鼕。馬嵬山下飛塵紅。天子劍佩鳴瑽瑽。三風十愆在省躬。宴安鴆毒須愼終。明皇一念常篤恭。此胡安敢行狂凶。乃知人事非天窮。不見吳王宮西施半酣歌吹濛。越兵自渡江無風。</text>
<title>玉田途中</title>,<text>古人何苦念行藏。城市林泉總渺茫。瘦馬倦童仍遠道。亂山遙野又斜陽。孤征欲借仙人杖。三宿猶懷帝子鄕。異域立功雖信美。何如願補舜衣裳。</text>
<title>對酒歌</title>,<text>燕塞吹塵半天黑。荒村客舍多荊棘。行人日暮卸鞍馬。風塵滿面長太息。少年志氣本磊落。縱橫不就肝膽激。時斟白酒更高吟。未必將身老岩壑。</text>
<title>雨</title>,<text>一雨蕭蕭客興多。吟鞭高豎去程賖。雲濃雲淡疏還密。風去風來整復斜。溪隔靑驢是何處。隴分黃犢似吾家。晴光忽上長林表。回首神京望日華。</text>
<title>馬上。逢鄕人王桂進士。</title>,<text>平州之西百餘里。日暮黃塵際天起。征夫忽見高句麗。故人乃是王氏子。平生遠慕王右軍。筆鋒欲掃蘭亭記。胡爲萬里跨征鞍。不憚道途危且艱。功名有數信天定。我已三載嘗羈寒。飛花片片風中擧。糞壤錦茵何足慮。相逢又在天之涯。馬上一笑東西去。</text>
<title>望道者山</title>,<text>夙駕盧龍縣。遙看道者山。淺叢禽自語。芳草馬宜班。片月蒼松外。孤雲翠壁間。倘容吾卜築。採藥駐年顏。</text>
<title>晩宿楡林關</title>,<text>蕭條雞犬數家村。落日涼風客倚軒。山色滿窓庭草綠。居人猶說薛將軍。</text>
<title>貞觀吟。楡林關作。</title>,<text>晉陽公子結豪客。風雲壯懷滿八極。赫然一起揮天戈。隋堤楊柳無顏色。已踵殷周成武功。宜追虞夏敷文德。持盈守成貴安靖。好大喜功多反側。三韓箕子不臣地。置之度外疑亦得。胡爲至動金玉武。銜枚自將臨東土。貔貅夜擁鶴野月。旌旗曉濕雞林雨。謂是囊中一物耳。那知玄花落白羽。鄭公已死言路澁。可笑豐碑蹶復立。回頭三叫貞觀年。天末悲風吹颯颯。</text>
<title>過鹽場</title>,<text>鹽竈傍海上。鹽戶依山前。波濤卷白雪。旦夕生靑煙。沽名倍官額。漁利輸商船。聖朝重更法。玆弊久相傳。昨日詔書下。普與生民便。恭惟天子聖。況得丞相賢。乾坤無纖翳。風日涵淸姸。遙知老與稚。醉舞唐虞天。</text>
<title>南新店</title>,<text>文章可是立功名。自咲儒冠大瘦生。楊子著書空自負。馬卿題柱竟何成。人情不似春山色。客夢偏驚夜雨聲。過了長城風日好。何人畫我海邊行。</text>
<title>午晴</title>,<text>十里雲煙圖畫中。日光野色雨溟濛。午天小雨風吹去。無數靑山與我東。</text>
<title>瑞州</title>,<text>偶逢佳處客懷開。班馬溪邊坐綠苔。海雨半邊飛白去。雲山萬疊送靑來。崎嶇世路身應徧。零落儒冠志不回。龍化禹門三汲浪。他年須趁一聲雷。</text>
<title>雨雹行</title>,<text>雨中飛雹大如李。瞥然適從何處至。先鋒霹靂動天地。風伯忽爾從中起。蒼黃走到村南家。一縷夕照明庭柯。須臾江山淨如洗。景星慶雲昭森羅。憂來一夕不能寐。何況世路多風波。</text>
<title>曉發海濱</title>,<text>殘霞飛丹落江水。宿霧卷碧生洲嶼。回頭魯叟乘桴浮。若煙非煙不知處。</text>
<title>同來僧渡溪墜馬失隻履。戲作。</title>,<text>山溪流入海。馬臥欲化龍。拄杖茫然忽落手。袈裟盡濕春雲濃。折蘆老胡亦戲劇。飛錫羅漢稱神通。借問隻履在何地。定應不在蔥嶺東。不須更踏石頭路。自有一吸西江風。</text>
<title>晨行望海</title>,<text>一夜風吹積雨聲。朝來海氣十分淸。半環落月山頭耿。數點殘星野外明。蜃閣初收紅日曉。鮫燈已滅碧天晴。神仙縹渺知何處。東望樓舡萬古情。</text>
<title>馬上</title>,<text>歲月又芳草。江湖多白雲。人生蓬不定。客路日將曛。</text>
<title>板橋</title>,<text>板橋江畔草如煙。落盡寒潮近午天。隔岸小舟呼不應。漁人分去賣魚錢。</text>
<title>海州</title>,<text>漠漠平川欲盡。迢迢芳草相隨。回首廣陵何處。他年點檢吾詩。白水靑林地淨。孤雲倦鳥天長。客裏悠悠心事。哦詩立馬斜陽。</text>
<title>山路</title>,<text>眼底林巒活畫開。試登高嶺興悠哉。濃陰滿地日三丈。細路盤空雲幾堆。山帶煙光靑點點。溪涵天影碧洄洄。人間到處多佳境。卜築吾將歸去來。</text>
<title>過石壁寨里 二首</title>,<text>細路縈千曲。聊爲詰屈行。高岡紅日上。深谷白雲生。石壁含煙古。溪流得雨鳴。村家知不遠。林外有人耕。崎嶇登峻嶺。亦復窮深林。子規不盡淚。靑山無限心。相將踞白石。忽爾移綠陰。樂哉何所去。自足淸塵襟。</text>
<title>村家</title>,<text>村家雖索寞。見客便欣然。夜酒三杯穩。晨餐一味便。小泉生石底。芳草到階前。門巷經過少。農夫政力田。</text>
<title>西江</title>,<text>一邊飛雨過山椒。忽覺沙灘漲半篙。日落丘墟無處宿。舟人艤岸索錢高。</text>
<title>草宿</title>,<text>日落平沙遠。拏舟鴨綠頭。月殘胡地夢。天盡漢關愁。野草偏多露。溪風欲借秋。夜闌雲錦動。突兀見高樓。</text>
<title>渡鴨綠</title>,<text>熏風吹客路。落日照鄕關。小雨波聲急。平波草色寒。北征通萬里。東去接三韓。駟馬今安在。吾生愧滿顏。</text>
<title>良冊驛</title>,<text>小館荒涼人馬稀。亂山深處欲斜暉。怪來郵吏如相識。白飯靑芻慰遠歸。</text>
<title>牧牛吟</title>,<text>平莎綿綿乍收霧。村童牽牛向溪樹。牛行芳草坡。牛飮垂楊渡。村童亦睡牛亦飽。吹笛歸來日將暮。年▣新菑趁春扈。牛蹄欲脫汗如雨。辛勤耕穫不滿甔。猶向春風醉歌舞。吾生慣作行路難。長羡爾背如車安。何時林下讀周易。蓑笠不知風雨寒。</text>
<title>責蟲吟</title>,<text>有蟲有蟲小如蠶。養出軀幹天地深。不與玄蟬蛻汚濁。淸風湛露爲腹心。形形色色萬不齊。父乾母坤同一忱。所以聖人贊化育。匹夫匹婦皆自足。</text>
<title>宿神安驛</title>,<text>靑山日未斜。綠樹風正多。欹枕新安驛。不知身在何。黃粱忽已熟。客夢飛南柯。郵吏亦不惡。白酒進叵羅。微吟興無極。月色政婆娑。</text>
<title>長林驛</title>,<text>小憩長林驛。開襟納午涼。束芻扶馬壯。杯酒照人光。屋古山仍近。庭空日自長。人言曾駐蹕。茇舍在高岡。</text>
<title>肅州</title>,<text>日轉簷牙風滿樓。錄陰門外已先秋。人間自是淸涼地。却愧征衫白汗流。</text>
<title>浮碧樓</title>,<text>昨過永明寺。暫登浮碧樓。城空月一片。石老雲千秋。麟馬去不返。天孫何處遊。長嘯倚風磴。山靑江水流。</text>
<title>途中</title>,<text>馬上靑山近。僧邊白雨來。過江風景好。情興亦悠哉。</text>
<title>送申碩甫歸寧海府 名彥</title>,<text>飄風何發發。白雲亦茫茫。之子有遐想。超忽歸故鄕。新王方重士。臺閤集鸞凰。如何尙其事。白駒不食場。丹陽我鄕曲。雲物冠東方。功名苟云可。卜築及康彊。共上觀魚臺。一吸扶桑光。</text>
<title>水原府。次兪先生韻。諱思廉字恥夫</title>,<text>先生官罷去神州。高嘯林泉又一秋。尙有風雲長入夢。肯敎霜雪便渾頭。偶乘白雨多遊寺。每愛靑山獨倚樓。逸態已敎流俗駭。詩篇應爲後人留。</text>
<title>用兪先生韻。呈府尹吳諫議。諱軾</title>,<text>平生久願識荊州。傾蓋何期漢水秋。拄笏山光滿簾額。彈琴日影轉床頭。淸心自對一盂水。豪氣如登百尺樓。記取朝天歸去後。溪聲獨與政聲留。</text>
<title>十二月二十日。發王京。明年正月還學。</title>,<text>遷喬出幽谷。宦學遠辭親。風雪三千里。橋門五百人。新春入游藝。和氣溢明倫。刮目徒相待。燈窓暗素塵。灤京分學去。瀚海省親回。久別心應苦。初逢意自開。杏壇春欲動。槐市雪猶來。肯使飢腸凍。晨鐘動月臺。舊識今無幾。相逢喜自多。論懷却羞澁。吐語摠差訛。積雪明朱戶。芳樽灎綠波。南方兵未洗。有志挽天河。</text>
<title>讀唐史 二首</title>,<text>縱使宮中瘦。還令宇內肥。忠言如藥石。盛會似衣裳。闕下仆碑立。遼東撚箭歸。朝來讀唐史。忠諫至今稀。偃月凝心曲。滔天可手障。松風吹輦路。沙月照朝堂。藩鎭從封殖。天戈繼發掦。遙憐太阿柄。誰倒與中瑭。</text>
<title>旣還學之明年正月晦。先考訃音至。奔喪歸鄕。侍慈堂終制。歲癸巳春暮也。朱同年印成有詩。次其韻。三首。</title>,<text>欲陶堙鬱強微吟。江水春愁誰淺深。止酒已爲流俗笑。援琴方見聖賢心。每觀李表憂如結。嘗讀莪詩淚滿襟。祗此情懷何日已。丹砂畢竟亦成金。吾生跌宕謾長吟。更喜紅塵脚未深。造化戲人眞薄相。功名自古負初心。春風吹散雨雲夢。江月洗空塵土襟。獨有文章餘習在。永懷振玉與聲金。靜裏乾坤付我吟。年來漸覺道根深。行藏一事最關意。風雨五更空苦心。倚杖雲山明似畫。捲簾江水抱如襟。超然欲出洪爐外。曾記南華冶躍金。</text>
<title>上鎭邊李相國 諱餘慶</title>,<text>分閫憂深海上城。令嚴軍吏寂無聲。鴻樞望重三台近。鰈域威行萬里平。露濕旌旗官柳細。天低烽火陣雲明。凱旋應趁春風去。繼取周家召虎名。</text>
<title>淸明雪。次伯父韻。三首。</title>,<text>凍燕飛來不耐風。雪華吹冷草堂空。裁成白紵還羞澁。誤認淸明歲歲同。憶昔溪橋立晩風。梅花無數映寒空。春深却作楊花看。物態隨時自異同。雪色肌膚萬玉妃。瑤臺宴罷欲斜暉。應知人世春光好。趁取淸明駕鶴歸。</text>
<title>夜坐有感 七首</title>,<text>草堂燈火絶煩囂。入夜都忘涉獵勞。忽得唐詩參李杜。更將秦史斬斯高。天下紛紛衆口囂。何人能息我民勞。臥看滄海風濤壯。擬掛雲帆萬丈高。丈夫志氣本囂囂。再造乾坤豈是勞。擊柱已萌烹狗禍。始知圯下素書高。車馬紛紛日夜囂。縱成功業亦云勞。世間萬事眞棋局。妙手無如不著高。森森綠樹鳥猿囂。欲試昌黎陟降勞。上了㝡尖還大笑。不如平地望嵩高。盪盡風騷更不囂。雕龍畫虎是徒勞。文非西漢未爲古。詩到建安方是高。却掃柴門誰敢囂。閑中尤覺昔年勞。夜來小雨風吹去。更喜春畦芽漸高。</text>
<title>夏四月。將抵京應擧。行次水原。奉次伯父贈行詩韻寄呈。</title>,<text>客裏風吹滿袖塵。黃鸝聲遠故園春。從今漸近人間路。却恐靑山不我親。好夢先歸輦路塵。滿城桃李正誇春。懸知伯父詩多讖。趁取花時慶老親。</text>
<title>在水原八呑村。候東堂日期。雜興。三首。</title>,<text>靑山淡無色。綠水冷無光。君子方有志。欲登天子堂。眼前事浩浩。頭上天蒼蒼。所以不敢必。一夕九回腸。勉哉自策礪。主司登畯良。鳥飛驚我目。鳥啼驚我魂。平生群魚鳥。寂然歸本元。奈何守不定。忽此迷存存。明知利欲動。拔本將塞源。未能免夫俗。浩歌對山樽。山深松浮煙。海近魚滿盤。村犢隴頭臥。野人頂無冠。小婢新汲水。漉酒勸加飧。加飧豈不好。我心方未寬。明當自求售。鄙哉於汝安。</text>
<title>初場</title>,<text>單騎初辭獨七房。崇文館下集諸郞。路逢丁亥三場首。默賀皇天表吉祥。</text>
<title>中場</title>,<text>黃河天上落中原。勢似奔雷誰敢捫。忽有鯉魚飛得過。龍門蕩蕩是天門。</text>
<title>終場</title>,<text>東方世敎儘悠悠。箕子封來又幾秋。禹範九疇明似日。蒼生萬古倚洪休。</text>
<title>次閔童子詩韻。因題興王寺。名慶生</title>,<text>落筆生風句法新。妙齡才過十三春。棘園前日如相遇。知我難爲第一人。晩入招提發興新。野花啼鳥對殘春。吾生只有尋山癖。莫厭頻來問主人。</text>
<title>將還韓山。行次德水院。阻雨書懷。</title>,<text>未出城時雨瀉盆。出城涇渭已難分。昔年興逸僧窓看。今日愁深旅館聞。隔壁疾雷泉落石。滿簷寒氣樹生雲。征鞍不憚頻南北。半爲吾親半爲君。</text>
<title>沙平渡歌</title>,<text>沙平渡頭水半山。沙平屋角沈波間。驪江上流泛大木。如飄蓬兮未及矚。行人數日愁斷渡。心如火焚淚盈目。天晴拜謝向風伯。雨止波停出深谷。行人牽舡政欲行。我行適至非徒然。利涉大川著易象。神所扶矣終關天。天生我輩必有用。拯屯濟否須英賢。臨流三嘆敢自幸。沙平渡歌題一篇。</text>
<title>完山南樓小酌。呈按部崔仲淵。</title>,<text>樓壓溪山已絶奇。半邊白雨更催詩。一杯又與先生共。政是狂生發興時。</text>
<title>次韻田御史祿生 二首</title>,<text>慷慨絶倫田御史。疏慵無比李新郞。欲追騏驥眞難及。却媿蚍蜉不自量。君政曳裾期補衮。吾方振履學歌商。世間出處渾如夢。更詠來詩立晩涼。毀非關已譽何喜。才莫如人德更涼。月獨有情從我蔡。山多不俗起予商。備嘗出處知爲計。縱欲飛騰已可量。賴有虛名足驚座。益齋門下壯元郞。</text>
<title>鵠山歌</title>,<text>長江沄沄入滄海。海上靑山色不改。江村豈夢軒冕榮。有書可讀田可耕。邇來倭舶日入寇。烽火直照扶桑明。居民蹙頞戍役苦。風波倒山魚尾赬。鵠山之屯尤戲劇。老兵弱卒慘無色。吾知爾輩無能爲。拒轍螗蜋非匹敵。憂君自古在布衣。肉食何曾懶謀國。漁人得雋叫江天。斫膾風生縷如雪。且呼白酒共沈酣。拍手長歌鵠山月。</text>
<title>述懷</title>,<text>釋褐游三館參官。側百寮功夫終躐。等風彩欲掦翹妄。意承先業將身立。大朝雖然有天命。只恐衆相嘲。</text>
<title>小酌</title>,<text>年光奄云暮。蟋蟀入床下。幽人採芳蘭。將以贈遠者。悠悠對南山。時復洗破斝。世路方多岐。秋禾滿田野。</text>
<title>臨流有感</title>,<text>臨流發長嘆。亦復嗟蹭蹬。逝者如斯夫。往來由感應。而吾眇然身。乘此不淺興。讀書皆陳迹。何用三十乘。爲理豈多言。妙處誰見贈。仲尼亟稱水。此理乃吾證。</text>
<title>將如京應鄕擧。途中作。</title>,<text>問余何所適。匹馬亂山中。樹密多棲鳥。天長見去鴻。頗慙干祿學。且試讀書功。得失吾何患。衡平有至公。</text>
<title>讀春秋</title>,<text>獲麟當日涕霑襟。借魯明王筆力深。三傳異同吾已廢。伊川心是聖人心。</text>
<title>鄕試有感</title>,<text>非才儌倖魁春闈。汗流赤面遭人譏。由來得隴又望蜀。豈念弱馬難任鞿。滿朝前輩森如林。讀書習文皆精金。汝之沙石斷不取。妄進時復長嘔吟。慈顏已老我一身。榮孝及時何讓人。氷魚冬筍尙感格。肯靳一枝丹桂新。天昭昭兮在頭上。迪我啓我游文茵。雖然有命可自勵。筆力有時驚鬼神。</text>
<title>予將會試京師。會國家遣金判書希祖入賀立東宮。因以書狀官偕行。途中有作。</title>,<text>萬年垂拱御楓宸。鴻澤無邊鳳曆新。渙號又端天下本。賀情偏重海東人。風沙遼海吹飛雪。干羽堯階過小春。自笑梁王兔園客。無才堪作漢庭臣。高麗擧子縱眞才。只與雲南作對來。況我不文人共鄙。雖天有命衆應猜。欲從明月重攀桂。已見黃花又著槐。況此冬寒襲貂帽。風霜養出棟樑材。</text>
<title>西京</title>,<text>西京風色歲華移。一道山川好賦詩。天子建儲端本日。國王拜表叩頭時。江氷欲合魚爭聚。泥路初乾馬政馳。贊善東宮如有命。醴泉遺則或相師。</text>
<title>安州江</title>,<text>安北雄藩勢最強。大東江水並流長。海連西壁通南國。山聳東隣入北方。綠樹驛樓曾避暑。黃茅吏舍暫焚香。少時幾度吟詩過。八句今朝又斷章。</text>
<title>宿義州站東上房。夜半。火從堗缺處燒塗壁紙。風生室明。驚寤以爲失火也。赤身抱表走出。紙盡火滅。俄頃之間。自驗官守當如是。第未知後日何如耳。吟成一篇以誌。</title>,<text>君子居官守爲大。多少風波生宦海。我今一箇書狀官。只識齎擎豈知外。館人失火或延燒。不獨使者時相嘲。回車改表非易事。姍笑醜詆傾王朝。平生讀書習禮貌。發軔便摧甘自招。夢驚神志尙未定。發念及此由誠正。嗚呼危哉復危哉。誰知書狀爲禍胎。搶關擊柝誰日易。王來半夜猶不開。何當無事進都省。買羊快倒黃金杯。</text>
<title>歲戊子。陪李政丞 凌幹，李密直 公秀。進賀天壽聖節。今以會試之故。得爲書狀。奉謝恩表馳馹赴都。東八站路上。因懷二公。吟成短章。</title>,<text>長身瘦鶴聳秋空。忠宣吐蕃知至忠。壺氷讓淸蘖讓苦。位至冢宰稱陰功。天子曰我奇中宮。世顯東方多鉅公。可來京師一會晤。兄弟之情難不通。公雖外氏甚和睦。如風從虎雲從龍。二公聯騎馳中原。執鞭我欲游橋門。辛勤數年得釋褐。二公嘉惠同乾坤。書狀班高次使輔。譯語三品難自尊。坐吾坐下有定禮。時時辭讓如弟昆。因思今日能致此。二公炯炯宜心存。寫之琬琰垂將來。人而可以忘本元。</text>
<title>遼陽路</title>,<text>人言丁令威。化鶴歸遼村。我如東海魚。化龍登禹門。念玆未可必。氣縮仍心煩。平生忘得喪。湛然存本元。今夕是何夕。觸事聊狂言。</text>
<title>彰義站有感一篇</title>,<text>駿馬之多此第一。遼西遼東無敢匹。風鬃霧鬣滿庭中。門外來者蹄相齧。穩步狂馳各有態。何人具眼能分別。我從子厚讀晉問。其時一章此焉列。雜彩雲披五色明。流光電邁四蹄決。如今恍惚移於斯。敢曰心存徒目閱。卒之騎者不如意。有似我儒迷義利。臨機取舍失其眞。謾負心希古君子。嗚呼君子莫恃眼。眼力高低由學耳。</text>
<title>夜行</title>,<text>雪滿山川照眼明。朝王心急更宵行。誰憐書狀衣裘薄。凍合玉樓方粟生。</text>
<title>過大寧。上崔廉使。</title>,<text>春和霜凜聳聲名。按部曾經海上城。臺省共推登故老。閭閻久已服神明。起家東國景星出。攬轡中原妖霧晴。賓閤定容牛馬走。先人早歲辱同盟。</text>
<title>北京</title>,<text>鄕里雞林肅政司。特邀行李勸深巵。陽春和氣從中出。朔雪寒風向外吹。擧子有懷天在上。世人多欲海無涯。醉來浩歎難傾寫。夜半抽毫紀此詩。</text>
<title>山路</title>,<text>山路緣崖滑。溪風撲帽寒。微茫連塞外。縹渺入雲端。得喪知誰管。安危每自寬。他年讀行錄。只恐鼻生酸。</text>
<title>通州</title>,<text>一水沄沄向海流。不知何日到吾州。鎭江有箇圓山在。好逐春潮動我舟。南國珠犀入帝都。畫舡無數照通衢。宮中近日軍機少。壁上新粧山海圖。我本高麗一鄙材。苦寒偕計豈徒哉。早知中國曾靑用。故把文章起釣臺。</text>
<title>崇德寺。舊寓僧房雜詠。</title>,<text>奔喪天外去。偕計雪中回。客路連雲遠。僧窓向日開。數年如一夢。萬里又重來。坐讀春秋傳。何時到定哀。昔不推吾去。今無喚我來。幽居將子托。奇抱向誰開。玩易時三絶。觀書日百廻。只緣來往少。樂極却生哀。滿座無譁語。開懷盡故鄕。淸香燒柏子。醇味啜桑郞。兔窟方淸朗。鯷岑政渺茫。微吟天欲曉。有命付蒼蒼。</text>
<title>憶朴仲剛</title>,<text>山南游宦已經秋。齒髮如今似舊不。鄕黨一時稱木強。干戈十載困沈憂。老璫屈膝風生座。破鏡埋光月滿樓。回首密城東海畔。兩親思戀豈曾休。</text>
<title>醉歌</title>,<text>醉中歌。客氣耶天和耶。我自不知奚問他。靑天蕩蕩映四海。月中桂影方婆娑。我欲乘鸞凌汗漫。廣寒千里追纖阿。不索玉兔杵中藥。萬古不死唯姮娥。直從郤侁繼芳躅。丹桂一枝雙手摩。翩然歸來香滿衣。玉堂高處稱鑾坡。殷勤種向牧丹地。壓倒不使爭春葩。敷詞演誥潤天章。光被天下齊羲媧。</text>
<title>卽事</title>,<text>鹿鳴歌罷向燕山。驕馬蹄翻塞日寒。只有寸心如古井。湛然無處動波瀾。</text>
<title>有感</title>,<text>天地與雞卵。我今何所擇。山河如內黃。虛空如外白。羽化於其間。匪獨蓬萊客。浩然一氣中。有魂斯有魄。形質豈長存。聲名出仁宅。我且安我居。無勞耳生額。</text>
<title>自勉</title>,<text>春風何處來。日夕催韶光。樹林自浮動。微綠生池塘。鳥聲起人意。游眺喜欲狂。時哉不可失。往結少年場。</text>
<title>古意</title>,<text>寶劍埋九泉。光芒上屬天。千年遇老眼。遂爲世所傳。碔砆或求售。倚市爭春姸。龍臥待三顧。南陽雲黯然。</text>
<title>殿試後自詠 二首</title>,<text>平生憂道不憂貧。出處應須似古人。文翰立身依日月。煙花滿眼掃風塵。新知四海同年面。舊學三冬獨夜身。奏罷丹墀親試策。已判泥醉曲江濱。素衣飄泊染緇塵。客裏京華幾見春。忽訝蛟龍得雲雨。眞同麋鹿強衣巾。將身許國緣明主。有夢還家爲老親。出處古來難自斷。敢言高義動簪紳。</text>
<title>登科有感</title>,<text>不幸登科早。晨興每永省。淸明氣猶存。澹若深淵靚。俄而物來攻。逐外肆馳騁。取映逼明鑑。汲古嗟短綆。聖賢敎多術。未易挈裘領。已往不可追。愼勿事僥倖。不幸登科早。晝坐心如裂。煌煌黃金榜。豈爲𦶑茸設。念此每自愧。背汗面發熱。知無封侯相。亦非識時傑。且去讀詩書。行年立不惑。始可秣吾駒。往取千鍾祿。不幸登科早。夜半推枕起。有實宜若虛。過情胡不恥。窮通休問天。用舍何與已。俯仰無愧怍。平生愼終始。道學不可畫。竟成在有志。盈科必放海。仲尼稱水亟。</text>
<title>自京師東歸。途中作。</title>,<text>楊柳依依送我歸。此行還勝昔歸時。雖然物色無干涉。自是人心有喜悲。走馬看花猶到我。落驢在野未知誰。松都醴酒今應熟。狂興先判醉賦詩。</text>
<title>山驛吟</title>,<text>迢迢官道燕山遙。馹騎飛塵朝復朝。眯目何曾賞風景。如暗夜中行路永。山容水態瞥眼過。無人停驂發高詠。郵亭困臥鼻如雷。羊肉白麪腸中堆。王事靡盬星火急。中書下檄仍相催。誰知外國謹守禮。使者往來無吏事。遇興高吟或久立。長短詩成書側理。況此靑山似東國。啼鳥野僧雲滿谷。人間何處不堪隱。他日吾詩當再讀。</text>
<title>北京</title>,<text>去冬風雪謁鷄林。客興無端一動吟。珥筆有人曾嘆賞。不知何處更相尋。</text>
<title>途中</title>,<text>白雨隨風忽逐人。馬蹄飛電疾如神。須臾便覺千山過。平野牛羊草色新。</text>
<title>遼陽省</title>,<text>省官通問候。驛吏謹趨承。金相重如岳。元公淸似氷。地高風自急。野闊日初昇。尙恨奇觀少。張槎儻可乘。</text>
<title>途中</title>,<text>山遙連絶塞。野闊俯長天。崖驛臨渾水。閭山隔斷煙。聚居人語雜。遞送馬蹄聯。誰識新供奉。行吟獨惘然。</text>
<title>崖頭驛。有醴泉權政丞詩。其一聯云。野闊民居樹。天低馬入雲。其形容遼野。無復遺恨。穡曰。此是遼野十字傳神。與工部地偏江動蜀。天闊樹浮秦。語意絶相類。宜其拜贊善東宮之命也。高麗人與於是選。古所未聞。穡。公之孫壻也。僥倖登科。直拜翰林供奉。此雖穡之家風。然於權氏之門。豈無光耀。九原可作。公必慶我以傑作無疑也。遂用其十字爲韻。吟成十首。一以詠遼野。一以贊醴泉。</title>,<text>天地自爐鞴。山川誰陶冶。忽然闊無涯。日月出于野。風微雲影移。雨過川光活。小立觀吾心。未知誰讓闊。天下日多故。桃源猶避秦。誰知白帽客。已作遼東民。北瞻混同江。南對醫無閭。索莫犬羊窟。那知君子居。草色接遙天。川光浮輕霧。欲求君子居。回首瞻佳樹。纔看朝出日。又望昏起煙。渺渺醴泉路。山連東海天。物性鵬將鷃。人材鶴與雞。醴泉豪氣甚。餘子盡頭低。身初起海隅。名已滿天下。鴻鵠商嶺來。庭趨有洗馬。海闊隔齊魯。天遙拱遼霫。臨川筆有光。梁上飛塵入。胸次芥夢澤。中華播淸芬。牧童十絶句。永示公來雲。</text>
<title>遼陽路</title>,<text>我初入中原。道此遼陽路。便覺天地寬。民風自隨土。故家洪氏存。文章如鳳吐。京師四方極。人物集雲雨。東望皆歆風。翊儲一毛羽。幸我識其孫。講習乃良友。寂寞何處尋。征驂難久駐。</text>
<title>開州站</title>,<text>遼孼窮投海上山。時時鼠竊犯津關。百年四海淸如鏡。石堡連雲聳翠寒。</text>
<title>婆娑府</title>,<text>我今長吟過遼野。山路縈紆知幾舍。忽此數家鷄犬聲。當道誰何皆老兵。鴨江東岸是吾土。靑嶂白波相媚嫵。東韓仁壽君子國。唐堯戊辰稱始祖。綿歷夏商不純臣。箕子受封師道新。九疇森列照天下。當時親炙知何人。婆娑居民語音別。咫尺風氣如胡越。嗚呼世變日趨末。楊花隨風亂飛雪。</text>
<title>博州江</title>,<text>山深何處是眞源。白帝秋風欲斷魂。一帶綠波淸到底。釣魚人語月黃昏。</text>
<title>再過浮碧樓</title>,<text>驎去白雲窟。龍歸芳草洲。江山如昨日。有客獨登樓。</text>
<title>興義站猪灘</title>,<text>水淸石出兩山間。行數游魚照見顏。今日東歸非昨日。中朝內翰跨飛鸞。</text>
<title>至王京</title>,<text>名幸題金榜。官仍拜玉堂。有心應戛戛。賦命只蒼蒼。冠蓋方盈溢。庭闈尙渺茫。不因餘慶在。何得再流芳。</text>
<title>出東門向韓山</title>,<text>早出都門向馬山。快哉風色滿征鞍。晴雲半卷山光滴。曉日初昇水氣寒。有興長吟窮浩瀚。無心飛步上巑岏。從今屈指寧親日。舞綵庭中奉一歡。</text>
<title>望三角山</title>,<text>衣錦還鄕世所榮。榮親盛事在科名。蕭條匹馬如前日。寂寞高僧對短檠。雲影半遮華蓋影。溪聲交雜佩環聲。由來漢水蒲萄綠。一棹淸吟快我情。</text>
<title>途中吟</title>,<text>君不見凌煙功臣冠一世。如今屈指誰得祀。桐江波上一絲風。超出日月搖靑空。所以古人重名敎。肯將汗馬論狗功。腐儒呻吟竟何事。一藝區區報天子。宣公興元代帝言。感泣狂夫與兇豎。中興大唐重九鼎。筆墨有時佐匡定。韓山文章用不大。遺恨重泉秋草蓋。哀哉豚犬繼芳䠱。玉堂天高珠出海。同知制誥故例耳。供奉何曾望旨。便從東海寄生涯。且莫更游千萬里。</text>
<title>弘慶院</title>,<text>大野微茫如掌平。群山四面遙攢靑。中途碧瓦照大道。豐碑突立高亭亭。啼禽迎風自上下。近馬又見飛蜻蜓。平生遠遊眼界闊。雲夢胸中甚軒豁。適從鶴野飛征驂。東山小魯師上達。歸去來兮有餘地。携被何曾語剌剌。飛雲忽來雨滴微。平澤一點明斜暉。我馬正馳王字城。淸風習習吹征衣。興來吟哦強排比。不愁異日遭人譏。</text>
<title>途中</title>,<text>峯巒回抱澗溪長。一路縈紆又夕陽。得出此山天更闊。一江煙月是吾鄕。馬上悠悠野趣長。酒徒當日數高陽。老親無恙江山靜。有夢何曾到帝鄕。飮中有味最深長。三斗朝傾似汝陽。卯酒自然醒不得。人間到處醉爲鄕。</text>
<title>至韓山</title>,<text>箕裘只願守家傳。桂苑鑾坡是偶然。拜表謝恩雙闕下。擧觴獻壽一樽前。村翁但訝連登第。里友皆驚早著鞭。滿眼江山增秀氣。北堂萱草媚晴天。</text>
<title>白衣送酒來。謝李同年廣州司錄悅。</title>,<text>白衣送酒來。云自廣州牧。開緘閱手敎。怳然如面覿。贈之千里春。侑以一束玉。漢山在何處。迢迢漢江曲。山川脩且阻。杳若胡越隔。豈意漢江水。添我壽觴瀝。感嘆良不已。江月照夜寂。</text>
<title>謝普光二上人見訪 神殫玄蘊</title>,<text>吾生樂幽獨。屛跡在空谷。跫然已可喜。況此一雙玉。碧眼炯照座。方袍帶山綠。談鋒淸且軟。往往祛吾惑。俗物敗佳意。詩書亦陳迹。今夕定何夕。曠然生悅懌。江山秋未深。梨棗不堪剝。方丈非維摩。飯化無香積。題詩當淸供。梗澁難咀嚼。</text>
<title>次韻題完山記室華同年詩卷三首。予訪華君至完山。同年尹典籤如京。偶相値。留數日。完山。百濟王甄萱故都也。</title>,<text>獨秀瓊林迥莫攀。白袍爭覩華君顏。風儀崷崒高山嶽。汪度涵泓隘世寰。政事已居諸子右。文章可置古人間。丁寧休攪參軍夢。醉倒丹陽定未還。翰林供奉喜追攀。況與同年此會顏。記室毅然傾幕府。典籤老矣走塵寰。布衣交契形骸外。錦瑟風流伯仲間。剛厭一歡如掣電。傍人且莫怪遲還。甄城雲物勸躋攀。撫古悠然一破顏。欲訪衣冠悲往事。謾將圖記說遺寰。酒闌黃菊淸霜後。簾捲靑山落照間。今古英雄如過鳥。不須待倦始知還。</text>
<title>予旣僥倖登科。拜翰林供奉。須次于家。本國同年諸公。方爲各州司錄。而丙科頭臨河華之元在全州。與吾家甚近。將往訪之。會華君攝錦州。錦多木可刻書。欲鋟先稼亭文集。因訪華君于錦。置酒長歌。</title>,<text>同年蜚英華爲最。錦之爲州衆山會。靑衫得攝五馬行。裁決霈然聲聞外。古人有語爲州樂。難可得者客之惡。惡客云何匪心惡。談笑如雷供戲謔。醉中往往吐眞情。山中有木膚理精。稼亭文集恐湮沒。願借君力將刊行。驪珠滄海誰能尋。石髓往往名山深。無緣耀目得服食。縹渺極目仍沾襟。何時墨本走四方。世美皇元李翰林。</text>
<title>詠史</title>,<text>仲舒三策最精醇。西漢文章有幾人。百世爲師工獨對。餘芳䞉馥洒靑春。劉蕡當日眼應枯。廟祀如今諫大夫。熏腐何知傾漢室。諸公得意總含糊。</text>
<title>公州早發</title>,<text>劇邑難休駕。同年政作官。題門初欲去。對酒偶成懽。山曙雲移樹。江寒月照灘。早行高興發。佳句滿征鞍。</text>
<title>淸州宿僧房。明日韓同年設食。汝忠</title>,<text>古寺臨官道。黃昏不費尋。破窓多月影。虛榻半松陰。被冷知霜重。燈殘坐夜深。朝飧還過望。同榜意殊深。</text>
<title>同李生宿玉琴村。晨至漢江作。</title>,<text>吾生已擬老田園。怪底衝寒更北轅。富貴浮雲金盞地。寂寥斜日玉琴村。人間毀譽知誰免。客裏情懷與子論。立馬江頭成一笑。朝宗萬古不停奔。</text>
<title>三角山下</title>,<text>亦知無所期。歲晚勤我行。駐馬三峯下。悠然生遠情。天高松偃蹇。雪積山崢嶸。僧舍香煙散。跏趺送晦明。</text>
<title>古意</title>,<text>梧桐生朝陽。所願聞鳳鳴。誰知伐琴瑟。宮商自然成。閟宮陳嘉玉。登歌重人聲。衆音不可發。獨也通神明。所以古君子。不去存吾誠。</text>
<title>歸來</title>,<text>非才求仕眞如狂。入仕欲隱還如詐。非狂非詐一良心。榮親養親難上下。桂林濟美是文章。萱草忘憂是風化。幸勤三遷孟母心。回首靑燈照茅舍。所以盱江揭文安。迎養一語驚衣冠。當時太平勢可致。奈此四海方多艱。掛冠徑向天東走。自斷此生誰掣肘。歸來歸來好歸來。下有妻孥上有母。</text>
<title>途中雪</title>,<text>冬深雪方作。驅馬凍生襪。落日野橋危。寒雲山路滑。非關有召徵。亦豈事干謁。政可返爾居。明窓燒榾柮。</text>
<title>入城。始知前月除典理正郞，藝文應敎。</title>,<text>逢人聞賀語。驚我亦爲官。寵異何曾望。超升自古難。掌銓郞署重。演誥禁林寒。欲詣中門謝。親朋爲整冠。</text>
<title>端坐</title>,<text>眼孔渾如總兩髫。虛名驚座恐生驕。自知世路難游刃。誰向詞林許並鑣。慣作日高三丈睡。預愁霜重五更朝。丁寧未上官時節。端坐淸香滿意燒。</text>
<title>用前韻。贈同游者。</title>,<text>昔君方齔我方髫。竹馬嬉游意甚驕。秋月明時同按轡。春花好處共揚鑣。縱然龍化稱神變。却恨鷄鳴趁早朝。掃盡閑忙圖一醉。芳醪初壓肉初燒。</text>
<title>踏雪歌</title>,<text>昔年踏雪走燕山。破帽弊裘氷滿顏。今年踏雪游王京。新知舊識爭相迎。亦知冷蕊無少異。觸境自憐移我意。誰家有酒主人賢。鼓吹蘭麝熏靑天。酣歌擊碎珊瑚樹。豪氣壓人揮醉袖。樵夫跣足復誰憂。甲士聯鞍方赴戍。由來爲樂自有宜。分別黑白非吾誰。嗚呼天地卽太素。努力直探開闔時。</text>
<title>復用前韻</title>,<text>餘子紛紛鬢尙髫。渾然剛毅似天驕。初心自沐詩書澤。餘力猶揚翰墨鑣。身世閑中無俗氣。江山醉裏謝淸朝。平生立志須堅實。莫向靑空把火燒。</text>
<title>自詠</title>,<text>天寒臘雪作。風定晚陰濃。朗詠牽詩思。高談逞酒容。飛烏聯走兔。困虎雜疲龍。少壯無英氣。歸歟問老農。歲律頻移換。人情雜淡濃。風輕驕雪意。雲密慘天容。壓冷酒浮蟻。鬪晴梅臥龍。豐穰端可冀。南畝欲明農。</text>
<title>吾家韓山雖小邑。以予父子登科中國。天下皆知東國之有韓山也。則其勝覽不可不播之歌章。故作八詠云。</title>,<text>崇井巖松峯頭蒼石聳。松頂白雲連。羅漢堂寥闃。居僧雜敎禪。日光石壁崔嵬揷平野。縹緲俯長天。翠壁僧窓小。佛燈空半懸。孤石深洞平野行將盡。回峯望更高。一區幽僻處。梵刹本來孤。回寺高峯後嶺如三角。前峯入半空。行舟垂鐵碇。遮莫有狂風。圓山戍鼓海嶠傳烽火。閭閻壓浪波。百年無事地。戍鼓夕陽多。鎭浦歸帆細雨桃花浪。淸霜蘆葉秋。歸帆何處落。渺渺一扁舟。鴨野勸農川原平似砥。禾稼浩如雲。太守催星駕。巡田欲夕曛。熊津觀釣馬邑山橫障。熊津水染苔。釣絲風裏䙚。恰得月明回。韓山八詠。始於松。自策礪也。終於釣。思其直也。次之日光。生於東而及於遠近也。次之孤石。確其質而表其介特也。次之回寺。重郡乘也。次之圓山。謹兵事也。次之鎭浦。示民利也。次之鴨野。立民命也。由輕入重。先末後本。傚晉問終於唐也。鄕之善士幸鑑焉。</text>
<title>自詠</title>,<text>達人輕爵祿。君子重衣冠。自恨起家早。已知行路難。詞鋒森劍戟。學海浩波瀾。努力休中廢。芳名垂不刊。</text>
<title>龍門歌</title>,<text>兩崖峭立黃河奔。天傾一派從崑崙。地勢忽下倒建瓴。高似半空深入坤。鯉魚成群仰天躍。霹靂飛火尾不存。哀哉點額還舊穴。七十又二朝天元。峻莫峻兮窮上玄。引臂何人能得捫。韓山有客亦偶耳。熟讀父書探天原。積善餘慶溢史冊。回首雁塔歌龍門。</text>
<title>往事</title>,<text>誰道分離際。自知淳朴餘。結繩希栗陸。奠枕愛桑墟。渺渺牛金晉。悠悠伯翳徐。燈前尋往事。更讀數行書。</text>
<title>早春</title>,<text>早春天氣冷。氷雪海山深。城市人聲鬧。樓臺雁影侵。落梅風動水。芳草日穿林。紅紫迷光景。高吟更盍簪。</text>
<title>謁告省親。是夜。下批除中書舍人。曉起。具冠帶詣內肅拜。</title>,<text>省親給暇荷深恩。達旦無眠望路塵。半夜九天新雨露。中書四品聳簪紳。天官望重連靑鎖。粉省班高近紫宸。驚喜非徒身致貴。北堂將奉粲然春。</text>
<title>出東門</title>,<text>幾向東門信馬行。行行盡是慰親情。雲山邐迤天低野。樓閣參差日照城。母子有懷天不遠。詩書致用道難明。他年只管心無愧。南北東西豈爲名。</text>
<title>舟過南江</title>,<text>江上風微舟自橫。紛紛無日斷人行。偶然記得春潮句。林外鳥啼三兩聲。</text>
<title>途中獨詠 三首</title>,<text>君子當遠游。遠游見眞情。仲尼欲行道。春風吹物生。誰知棲棲際。過化功乃成。至今如日月。帝王爲法程。君子當立志。立志學始通。君看斷港水。何由朝海東。盈科必不止。道明如日中。奈何自畫者。揚揚誇寸功。君子當愼術。矢人非不仁。習在洞人胸。念之良苦辛。所以入學初。明道仍明倫。李斯豈本性。責在高談荀。</text>
<title>到家</title>,<text>天朝新內翰。王國又中書。海嶠三韓外。蓬萊萬里餘。筆鋒描野興。山障繞幽居。豪氣全消未。披雲望帝居。</text>
<title>明當遠游。慨然有作。</title>,<text>寒雲屯江皐。衆鳥依林幽。團圝語深夜。知我將遠游。母子情在中。功名信悠悠。欲悔勢難止。明發當鳴騶。</text>
<title>赴松京途中</title>,<text>誰敎豪氣蓋神州。壓倒元龍百尺樓。斷不一丘狐嘯夜。直從萬里鶚橫秋。東周禮樂諸侯盛。西漢文章數子優。畢竟此身天所賦。七言四句思悠悠。無衣何不想南州。十里珠簾映碧樓。梅白雪飛初近臘。橘黃霜落欲窮秋。金張肯羡馮公偉。滕薛須知趙老優。世道人情竟何恃。客窓風雨夜悠悠。</text>
<title>過三角山</title>,<text>少年挾冊寄僧窓。靜聽飛泉洒石矼。遙望西崖明歷歷。數聲鐘向夕陽撞。高揷中天萬仞靑。松風颯颯欲搖星。當年飛上崔嵬頂。俯視山腰擊迅霆。欲將馬迹遍中原。半道歸來日未昏。聞有華山仙掌側。巨靈擘處立高根。長松影裏讀東坡。定水高談似決河。更把松明燒作炬。煙煤滿面夜如何。</text>
<title>入直省中。聞雨次韻。</title>,<text>僥倖非初意。追攀愧後生。不眠燈有影。更聽雨來聲。帷薄涼如水。階空滴到明。種瓜幽興動。小圃在江城。</text>
<title>送黃常侍存撫江陵</title>,<text>談笑從容儘可觀。每將詩酒壓儒冠。已符物議親承鉞。爲訪民痌暫出關。地近扶桑天易曉。山連長白夏猶寒。海邊處處多奇絶。他日高吟幸借看。</text>
<title>省中</title>,<text>一曲沙堤傍碧溪。毬庭東畔紫門西。陳言不切譏應甚。見事殊遲意轉迷。窓近綠槐風細細。階飜紅藥雨凄凄。重游未必年顏少。更草諫書鷄欲棲。</text>
<title>自詠</title>,<text>咫尺眼前安樂窩。游山涉海欲如何。仙風道骨由來少。俗狀塵容已自多。樓閣影中天似水。笙簫聲裏月如波。只今情境誰知得。豪氣悠然決大河。</text>
<title>是歲春。密直宰相尹之彪爲謝恩。使予忝書狀官赴都。金郊途中。</title>,<text>鵠峯蒼翠屢回頭。去魯遲遲又一秋。縱得錦還將底用。白雲深處寄菟裘。</text>
<title>屺嶺</title>,<text>屺嶺崔嵬直上天。行人流汗似噴泉。又從羅漢堂前過。飛錫神通直幾錢。</text>
<title>西京</title>,<text>方舟容與水如空。驛騎飛塵一瞬中。辦得兩湯雖甚易。哦成七字却難工。城頭老樹猶遮日。山頂高樓遠引風。聞說朝天曾有石。檀君英爽冠群雄。</text>
<title>途中</title>,<text>渡水登山似舊游。汗流走馬欲何求。途中冷笑無人識。麟閣蝸廬摠一丘。</text>
<title>安州江</title>,<text>一帶淸江滑更凝。小舟恰受數人乘。雖然不日朝東海。且灌平田綠滿塍。</text>
<title>義州</title>,<text>儒衣幾見關城吏。使節重爲書狀官。百尺江樓高突兀。落霞孤鶩凭闌干。</text>
<title>婆娑府</title>,<text>馳馹中原第一程。滿天雲薄耿明星。長吟豈獨華夷辨。誠意關中夢已醒。</text>
<title>山驛</title>,<text>官路高低指鶴城。峯頭木末細相縈。山川信美非吾土。歲月如流觀我生。曉過密林聞露滴。夜臨深谷看雲橫。忽然踏得遼陽路。大野天低萬里平。</text>
<title>鶴野吟</title>,<text>遼天高高遼海深。鶴語華表誰知音。當時人民化黃壤。城郭雖是難爲心。彭殤紛紛妄作耳。只有一物天地參。不依形體不恃力。明爲白日精黃金。由來詭怪所不道。方冊訛誤難推尋。疾邪憤世多異材。侶魚友鹿言托禽。舒悲宣鬱弄日月。餘響往往驚儒林。我今強筆鶴野吟。聲氣要妙仍沈沈。</text>
<title>遼野</title>,<text>野闊民居樹。天低馬入雲。醴泉遺傑句。遼野又斜曛。華表仙一去。崖頭江半分。懿州高出地。羊馬自成群。</text>
<title>山北</title>,<text>昔年崔憲使。風雪勸深杯。拙句初翻墨。高談似轉雷。荒涼心更苦。寂寞首頻回。千載文昌後。鷄林信美哉。</text>
<title>柏山</title>,<text>谷密雲籠岫。溪淸石激湍。地如東國秀。天似北方寒。帶癭人供驛。懷香麝入巒。始知霄壤大。南越出丹矸。</text>
<title>沙河</title>,<text>灤河天上注東南。揷木成橋水似藍。上有馬蹄飜碧玉。觀光請祝聖人三。</text>
<title>薊門</title>,<text>風塵薊門起。古句傳至今。江淮又階亂。今我多沈吟。在德不在險。一句如精金。百煉益剛烈。鄙哉彼孔壬。善柔敗大業。良由蝕君心。得志必難制。爝火方可熸。</text>
<title>通州</title>,<text>翰林供奉出高麗。祗有虛名世所知。自念斸窓時已近。汗流洽背向京師。</text>
<title>東嶽廟</title>,<text>祕殿沈沈自一天。殊形異狀盡神仙。門前車馬何時絶。丐福營生摠可憐。</text>
<title>途中</title>,<text>車馬飛塵陣陣來。通州米斛似山堆。誰知使者求花石。帆影隨風海上回。</text>
<title>至京師</title>,<text>入城驚老眼。觸物動高吟。輦轂乾坤大。庭闈海嶠深。謾期心匪石。難得賦鏘金。畢竟將安用。黃塵易滿襟。</text>
<title>思鄕</title>,<text>熊津水白山如畫。馬邑山靑水似襟。瘦竹一林無恙否。遠遊塵土滿簪巾。</text>
<title>蜀葵歌</title>,<text>四月淸和好風日。孤根拔出靑如玉。縫紗相映雪膚肌。一一承以霓裳綠。燕山僑居頗淸華。柳幄翠搖流水碧。不思王母蟠桃花。不賦沈香木芍藥。此花雖品賤。我獨多感激。君看繁麗誇春風。錦筵雲髻爭攀折。誰知一笑足嫣然。更在深園寄幽絶。我今歌此豈狂哉。願衛吾生如衛足。雖然虛老小墻陰。自是傾心向暘谷。</text>
<title>端午</title>,<text>今年端午好天時。老母天涯費遠思。艾葉扶翁上瓊戶。菖花和蟻入金巵。眼驚佳節非吾土。身與浮名繫綵絲。想得家山游戲處。鞦韆斜影半空垂。</text>
<title>對雨書懷</title>,<text>崇文岡下小茅齋。記取閑中事事佳。小雨半山涼滿榻。高吟只有野僧偕。</text>
<title>偶題</title>,<text>身閑猶役志。學淺已忘書。俗物敗人意。野情生客居。納涼過岸柳。乘雨檢園蔬。預恐朝天日。東家借蹇驢。斷蓬飄客路。弊帚重家書。奉養違天只。衰遲惜日居。無心求鼎肉。有意種畦蔬。待上陳情表。歸裝不滿驢。</text>
<title>暴雨行</title>,<text>狂風吹塵半天黑。金蛇逬走光熠熠。雷聲霹霹復靂靂。海爲瀾飜雲爲泣。初看屋瓦亂跳珠。已是滿空銀竹立。回頭天地如孤城。百萬雄兵忽來襲。悍夫躑躅亦破膽。癡兒塞聰那可及。可憐吾家雙燕子。傍簾無語翠衣濕。園中無數蜀葵花。傾倒紅房正愁絶。天公愛物本於仁。風不驚條肯吹折。吹折我花尙可言。王省一缺何可說。狂夫赤心誰得知。叫徹蒼旻頭欲雪。</text>
<title>謾題</title>,<text>晝永人來少。風涼客夢醒。鳴蜩煙襲柳。乳燕雨收庭。愁裏三杯酒。閑中一卷經。井泉知不遠。氷雪滿銀甁。歲月吾多病。江湖誰獨醒。遣愁鳴綠綺。愛靜讀黃庭。樹近微涼逗。花殘驟雨經。爭名政欲沸。守口獨如甁。</text>
<title>晨興</title>,<text>宿雲散平楚。晨光何陸離。扶桑一動色。天地皆光輝。開窓納淑氣。呼吸如蛇龜。心神久凋瘁。膏肓諒難醫。反觀平旦氣。淸明存一絲。苟能保以直。浩然充兩儀。載讀孟子書。灼灼示綱維。異端如斷港。終不通咸池。晨興發永嘆。從此知吾師。</text>
<title>偶書</title>,<text>種下田疇狼莠生。風吹雨潤共靑靑。分明有箇農家眼。天道由來祗窈冥。</text>
<title>夏日</title>,<text>喬木當軒送薄涼。却思逃暑在池塘。箇中只欠纖纖手。調送花瓷白雪漿。</text>
<title>胡馬吟。新買生馬作。</title>,<text>朔風長年吹作雪。莎草茸茸散新綠。胡人牧馬如雲屯。霧鬣風鬃萬部曲。秋風鷹犬幕南天。豪氣稜稜憑逸足。邇來中國事馳擊。胡人來換雙白璧。雙白璧不足惜。蹄邁流星耳批竹。眼驚華廏立不定。豈憶平原恣馳逐。雖然天性難遽移。且向階前爲君屈。請看天廏群飛龍。盡是當年來月窟。</text>
<title>題曹山禪師詩卷</title>,<text>東海出明月。萬里隨曺山。曺山與東海。本是咫尺間。碧空炯如洗。明珠墮玉盤。上人方寸心。猶如月團團。吾生愛禪寂。欲掛紅塵冠。借師坐具地。庶以求心安。</text>
<title>晨坐</title>,<text>輕陰迷曉色。初日弄寒光。夜氣微如縷。天機括似囊。整冠將讀易。掃地更焚香。只此無人處。悠然興味長。</text>
<title>游橋門訪諸公</title>,<text>綠槐陰裏讀題名。髣髴年前挾冊行。誰識翰林新應奉。欲隨諸子趁鐘聲。</text>
<title>晝寢</title>,<text>心居性情間。出入還無鄕。生民孰非聖。由罔念作狂。奔流禽獸域。哀哉日遑遑。讀書要修道。豈在媒金章。胡爲惰四肢。偃臥如頹墻。書冊風亂秩。鼻息雷殷床。夫子有聖訓。炳如天日光。宰予病根消。乃廁顏閔行。易貴不遠復。萬世聖道昌。馴養浩然志。君子在自強。心中一正字。皎皎徹上蒼。書之置坐右。朝夕戒無忘。</text>
<title>葫蘆島次韻</title>,<text>小橋分路入靑林。瓊島誰敎月色侵。水氣滿樓涼雨過。鐘聲出寺暮雲深。不緣佳境留人住。只覓新詩盡日吟。乘興欲尋沽酒者。虎溪遺事照來今。</text>
<title>訪僧不遇</title>,<text>市利朝名共一途。獨騎羸馬訪浮屠。紙窓肯借終年坐。蒲薦猶難盡日趺。乞飯行時隨柳岸。戴經歸處傍蓮湖。知師本自心淸淨。雖遇登伽不足虞。</text>
<title>皇都夏日</title>,<text>燕雲佳氣鬱蔥蔥。虎踞龍盤面勢雄。宮殿倚空輝日月。旌旗到處振雷風。干戈倒載三軍凱。玉帛來趨萬國同。編取中和樂職頌。小臣當使播無窮。</text>
<title>曉雨</title>,<text>曉來風雨灑微寒。簷溜聲中客夢殘。似聽吾家春酒熟。槽床一夜滴金盤。</text>
<title>步屧海子傍</title>,<text>步屧隨長堤。尋涼日將夕。新荷映淪漪。幽芳吐叢薄。隔岸好樓臺。波間倒紅壁。主人游不歸。庭草凝寒碧。徘徊久瞻望。使我多感激。</text>
<title>江河</title>,<text>江河水之大。滔滔連海天。君子貴立言。不朽當遠傳。焉能與流俗。競麗誇春姸。子雲身寂寞。後世知有玄。淮西斷碑在。文昌徒爾賢。</text>
<title>卽事</title>,<text>北寺道人樂自足。南家儒者閑有餘。出門相見不相語。肝膽方知楚越如。</text>
<title>夏日。游城南永寧寺。</title>,<text>輕陰翳白日。暑氣收蓬壺。悠然動佳興。乃向城南隅。招提可人意。況有賢浮屠。入門讀新碣。琱戈雜驪珠。禪房絶俗物。花木爲友于。珍重鄕曲意。夕飯羅盤盂。三門涼可愛。侑以成佛圖。吾生昧梵學。聊用當摴蒱。龍泉老尊宿。鶴骨淸而癯。自道示吾病。直欲來文殊。扶人有上座。更約游葫蘆。晚雲作小雨。城頭鴉畢逋。諒哉不可久。命駕催登途。</text>
<title>壽安方丈。演無說。聶伯敬在坐。</title>,<text>壽安方丈無纖塵。下馬登堂怡我神。丹丘先生筆法妙。竹磵老禪詩語新。茶瓜留客自離俗。圖畫照人殊逼眞。只恨斜陽出門去。宦途嶮巇迷路津。</text>
<title>遣興</title>,<text>藿食鄙肉食。至性終不違。江湖渺萬里。白鷗自忘機。何如一飯頃。亦復憂社稷。洪鑪鑄周孔。千載立民極。俯視尋常人。腐朽同草木。所以君子心。深期不碌碌。西山有餘輝。奄忽誰能回。坐待朝日升。輪囷肝膽摧。</text>
<title>題豫章德上人遊五臺詩卷</title>,<text>淸涼山高天北極。六月陰崖猶雪色。俯視萬井埋煙霧。紅塵蒸人汗如雨。山中避暑豈無心。紅塵汨沒難抽簪。上人甁錫何飄忽。踏遍江淮山水窟。浮河北渡游燕雲。說法神州名出群。如今更參曼殊會。神光髣髴浮雲外。萬千獅子屯空濛。宛然欲弔維摩翁。不二門中演眞訣。扇起淸風剔煩熱。門前乞婦莫嫚罵。會控靑猊去明滅。</text>
<title>奉送傅子通應奉奉使東平。賑濟客戶。因過鳳凰山。名亨。樵隱同年也。</title>,<text>彤雲鬱岩嶢。赤日蒸炎溽。衆鳥忘飛翔。幸此樹陰綠。南瞻江漢流。戰壘黃雲沒。殘民席長河。令我心兀兀。零丁鋒鏑餘。襁褓兒子赤。官司勞慰多。父老牛酒逆。爾耕我有田。爾居我有宅。朝廷霈洪恩。可見聖心惻。先生持節去。皇華彼原隰。大旱垂虹霓。祈祈雨初洽。靄靄鳳山雲。娟娟鳳山月。星軺山下馳。幽事可怡悅。潭深龍眠酣。山暝鶴歸獨。丈夫志事業。何由久空谷。</text>
<title>鳳山十二詠。子通臨行索賦。</title>,<text>鳳凰臺高臺俯林壑。衆山如几筵。又如百鳥集。孤鳳來翩翩。彩羽敻難見。佳名千載傳。桐花久零落。古木昏蒼煙。游人託深意。朗詠卷阿篇。白鶴巖翠巖峭千仞。隱隱含煙霏。長風欻然起。白鶴乘之飛。回翔得其所。終歲莫我違。夜月夢靑田。秋霜飄素衣。恨無千載人。飄然與同歸。觀音殿吾聞寶陁山。邈居南海中。游人恃菅蒯。駭浪排長空。不勞遠涉險。有此靑蓮宮。摳衣想水月。怳若游圓通。甁中一枝柳。處處皆春風。藏經閣西乾幾萬里。白馬眞飛雲。繙成萬千軸。老盡中書君。紛紛示衆妙。辯哉釋迦文。何人爲起閣。疏櫺通紫氛。流觀會有日。曠劫曾聞熏。羅漢洞羅漢人不識。有時騎虎游。白雲石上起。淸泉花下流。誰能廬此洞。學空逃衆咻。功名眞薄相。天地同浮漚。愧我溺五欲。悵望空搔頭。居士菴我愛山中人。白駒芻一束。仙去何寥寥。高風誰繼躅。石室書已殘。芝田雨猶綠。至今鳴夜鶴。山月照幽獨。撫古一長吁。紛紛幾榮辱。兩翼峯雙峯如將騫。兩翼欲超忽。天公恐飛去。乃以石作骨。淸風綠蘿中。細泉流碎月。吾聞仁者靜。厚重理可閱。胡爲欲飛動。矯首想天闕。神龍潭有潭何沈沈。萬古貯天澤。神龍所蟠處。夜夜氣生白。飛潛自有時。不日飛霹靂。一雨遍四海。仁者自無敵。不見山前人。鋤禾汗珠滴。百尺楸百尺老楸樹。突兀臨山龕。磊落撼風雨。天晴浮翠嵐。相傳閱晉魏。在木爲彭聃。材大古難用。棄捐心所甘。櫟杜自可保。信哉南華談。五里松彼美蒼髥翁。山中古君子。相從隱淪徒。知是非俗士。許史與金張。由來跡如水。野鶴時飛來。淸風枝上起。歲晚霜雪多。庶與保殘齒。靈泉鶴喙淸泉出。冷然照肺腑。飮之骨欲仙。令人想玄圃。豈惟洗詩脾。可以却二豎。平生愛淸事。有意續茶譜。當携石鼎去。松梢看飛雨。水洞雅樂久矣殘。師襄入海去。宮商互相奪。節奏茫無據。忽驚洞中水。鏗鏘中律呂。物理固自然。天機妙難覰。秪恐金石藏。澒洞不知處。</text>
<title>六月十五日。憶鄕里游燕。</title>,<text>紫霞洞裏携壺去。競趁松陰最深處。淸泉如雪爽塵懷。白石爲床作箕踞。銀盤瓜果琅玕碧。玉杯瀲灎蒲萄綠。淸歌高放飛嶺雲。長笛橫吹振巖谷。醉中往往喜吟詩。一唱一和聯珠璣。誰知天涯遠遊客。東望雲山恨未歸。旅窓獨坐少歡趣。出訪鄕人皆不遇。晚來更想醉歸時。王輪橋上斜陽路。</text>
<title>紀事</title>,<text>太平天子厭群機。淸燕怡神御紫微。舟入地中龍自動。錦鋪池底蝶將飛。廟堂肅肅方承化。節鉞翩翩並耀威。誰挽天河洗兵馬。玉堂須次淚頻揮。</text>
<title>立秋</title>,<text>今日何日雲物變。玉管灰飛商律轉。朱羲烜赫猶爭光。西陸蓐收威未展。井梧一葉驚秋聲。玄蟬嘒嘒涼意生。桃笙紈扇寵已極。狐貉之用方將萌。丈夫悲秋固有志。何況甲兵猶未已。銀漢迢迢豈容挽。撫劍哀歌中夜起。年光如流人事違。白露不禁芝蘭萎。采之欲以贈美人。只隔秋水長相思。如何不使吾心悲。</text>
<title>少年</title>,<text>少年誰家子。眉目何皎皎。手持靑琅璫。換取金騕褭。錭鞍眩流星。綉幪團鳳小。挾彈驚鴛鴦。穿花過芳沼。白日招名姝。貂裘沽淸醥。一曲梁飛塵。滿座各悽悄。還家猶未醒。中使持節召。</text>
<title>紀事</title>,<text>幸予少壯日。値此太平朝。樽酒蒲萄凸。盤飧芍藥調。歌聲回迅晷。詞氣薄層霄。秉燭遊何害。吟餘但祝堯。</text>
<title>新入院述懷</title>,<text>早向滄洲起。時從綺陌遊。心懷雲表鶴。才似棘端猴。雁影霜先至。蛩聲夜肯休。登樓情更苦。題柱志難酬。事業終身患。行藏盡日愁。讀書粗記姓。射策幸穿侯。衒玉徒能售。吹竽政效尤。新除殊過望。異渥本非求。前輩多鳴世。脩途此命輈。文章輝日月。筆墨溢春秋。黼黻皇猷煥。丹靑國體遒。題名新有記。尙德忽忘憂。杕杜譏猶在。葫蘆畫可羞。反觀深自責。砥礪望良疇。</text>
<title>古意 二首。與程編修同賦。</title>,<text>孤桐生嶧陽。傾崖路詰屈。風霜摧折餘。堅瘦立突兀。樵夫採之去。火後一枯骨。千年知者誰。至寶多埋沒。古意儘悠悠。微音自超忽。澤畔行吟者。哀哀多苦辭。江流有所底。此心寧復移。靈脩無好音。焉得驂雲騎。洞庭波鱗鱗。欲涉浩無涯。白日隔層丘。路遠空相思。</text>
<title>山水圖歌</title>,<text>我初讀易地勢坤。山自北來趨海門。黃河遠自崑崙頭。屈折奔逸何沄沄。中原南北幾千里。興雨潤物承乾元。古來避地有君子。燕雀安知鴻鵠志。一朝出仕澤天下。功與造化無少異。今之畫圖誰隱居。絶磵長松圍草廬。山童兩兩吹短笛。採藥溟濛向深谷。山光悅鳥日照林。雲氣隨龍風亞木。晦明變化自朝暮。高人超然立於獨。相望斷崖無路緣。皎皎白駒芻一束。</text>
<title>天河歌</title>,<text>安得壯士挽天河。淨洗甲兵長不用。杜陵老翁兩眼暗。天地冥冥塵霧擁。當時張膽吐此句。白日赫然明宇宙。至今識者爲欷歔。夜夜素波橫碧虛。北門學士亦高才。語意纖巧胡爲哉。江漢水多濯可潔。舊染風俗何曾回。高者自高卑自卑。參三爲一知爲誰。</text>
<title>次韻題永寧寺</title>,<text>賦詩今有屋。挽袖盡吾鄕。蒼蘚古碑上。白雲禪榻傍。森嚴列松檜。淸泠髣池塘。欲摘蒲萄顆。更來天未霜。</text>
<title>次韻題報恩寺</title>,<text>丹髹輝御道。蒼翠擁虛堂。絶似煙霞裏。還依日月傍。禪窓一樂國。世路萬瞿唐。靜坐澹忘返。客中今幾霜。</text>
<title>奉送西臺御史。蓋師曾使還。</title>,<text>西望函谷關。遠送之子還。淸晨驄馬發。從此辭燕山。燕山有明月。照君西去顏。峨峨大華峯。杳杳煙中鬟。褰衣欲從之。路遠難追攀。愛君光前脩。豸冠稱瑤環。雲和登淸廟。騊駼踏天閑。佇看棲鸞翼。飛上蓬萊班。</text>
<title>題玢上人所畜神龍圖。與同年曾助敎同賦。</title>,<text>何人作此神龍圖。對之怳然驚倒吾。波濤洶湧雲霧結。疾雷一聲崖石裂。端知人巧奪天工。眞假欲辨毫釐中。降龍禪去已千年。鐵鉢生苔飛上天。上人手中有江海。神龍變化常自在。夜來風雨過前村。曉起覽圖雲尙昏。</text>
<title>次同年王景初詩韻。兼柬曾子白，趙致安二同年。</title>,<text>敢後題橋入。應先負弩驅。傾城無倚市。按劍在投珠。虎穴誰探子。鵬程我尙雛。看君勢飛動。駿馬躍平途。干戈今幾日。營壘遍南州。泥濺胡天馬。雲連楚澤舟。題詩強排悶。進酒却添愁。樂處知何在。應須問髑髏。代謝難中止。平生慕後凋。黃知一葉落。靑望故山遙。作客心偏苦。憂時骨欲銷。洗兵河漢在。何日借天瓢。雪窓拋舊業。翰苑赴佳期。京輦秋初至。家山月再虧。傳臚開榜日。拜表謝恩時。豈意群英裏。容吾一白癡。</text>
<title>諸公見和壺字韻。復作數首答之。</title>,<text>答胥有儀少年負奇志。悲歌擊唾壺。慨我少良友。躑躅燕山隅。焉知豪傑士。隱淪沽與屠。外雖披短褐。內或懷明珠。遠慕燕昭王。賢士來于于。徘徊金臺側。隆基如覆盂。奈何荊軻子。賈禍督亢圖。流俗豈知此。游俠競摴蒱。最喜得吾子。知非山澤癯。當路莫予識。哦詩伴密殊。秋風起西陸。白露萎菰蘆。江南有寒梅。絶句傳林逋。桃李豈不好。與子愼趨途。答竹磵禪師山游登崑崙。水涉經方壺。身行天下半。跡起東海隅。神心馬繫皁。歲月羊趨屠。誰謂臭皮袋。自藏如意珠。淸談極要妙。戲語還於于。高標山千仞。淡慮水一盂。靜室香火冷。左右書與圖。時時出詩句。易易如摴蒱。源深流不竭。道腴身甚癯。善幻是僧業。妙用隨時殊。久參庭前柏。欲跨江上蘆。河孺今苦戰。軍令嚴稽逋。遲公飛錫去。感彼歸正途。答東菴禪師今夕是何夕。白酒傾金壺。蒲萄結層陰。淸風生座隅。東菴三韓秀。巉巉玉蘇屠。游戲於斯文。疊璧聯雙珠。愧我辱酬唱。芝蘭雜軒于。張羅獵佳句。儼開左右盂。疇昔先人在。契深三笑圖。春風與秋月。詩酒爲摴蒱。超然名敎外。肯復論肥癯。鶴去雲獨留。傷心人世殊。豚犬亦何幸。藤蔓纏葫蘆。巵酒不敢辭。詩令不敢逋。醉吟視萬古。擾擾同一途。答鐵舡長老梵雄在叔世。中流干金壺。道大無津涯。二氏不滿隅。鐵舡窮其源。外緣俱翦屠。居山和鬼句。過海逢蛟珠。南游盡於越。北走窮單于。白雲逐筇杖。甘露盈鐵盂。日用豈云淺。奉福歸蘿圖。已將五欲樂。一掃空摴蒱。綺語尙未免。強作哦詩癯。篇篇帶豪逸。迥與郊島殊。奇字問楊雄。祕書傳瓠蘆。狂生乏詩料。競病安敢逋。高談發佳興。往往忘歸途。</text>
<title>復作二首遣興</title>,<text>賣藥有異人。市上常懸壺。指我蓬萊山。迢迢天一隅。汝當戒有欲。神龍猶被屠。授之靑玉訣。贈以明月珠。自茲斤繁麗。高歌于蔿于。晨登泰山頂。東海如杯盂。俯視昔人跡。流觀輿地圖。興亡一軌轍。勝負眞摴蒱。日月如車輪。益悲儒者癯。歸來守玄牝。一源分萬殊。靑靑寒磵松。漠漠春汀蘆。天公囿萬物。達者或能逋。刀圭得仙藥。駕鶴靑雲途。頌德有高人。縱意常提壺。日月掛戶牖。天地羅庭隅。紛紛利名場。旦夕相呑屠。所以托麴蘖。自分沈淵珠。我亦好酣飮。滅燭留淳于。城南芍藥好。花開玉盤盂。恨不飮花下。畫我醉歸圖。春光如可賭。豈曰無摴蒱。但當勤懽樂。秋思令人癯。形骸旣自放。貴賤何曾殊。醉臥日將夕。狼藉蒸葫蘆。努力更秉燭。衰老誰能逋。阮籍豈放達。鄙哉哭窮途。</text>
<title>題宣和蜂燕圖。與子白同賦。</title>,<text>春風吹罘罳。觚稜麗陽暉。昭光泛宮苑。已見黃蜂飛。雕梁帶香泥。燕子今又歸。臨軒動宸興。游眺敞金扉。模寫何其精。妙處眞天機。宛然勢飛動。乃知天下稀。恭惟皇王氏。玄默垂裳衣。飛潛自生育。聖化渾無圻。不聞御萬機。刻畫蟲魚微。祕閣豈無鑰。散落隨煙霏。往者不可作。千載徒歔欷。</text>
<title>次韻贈曇峯</title>,<text>天涯孤月幾盈虛。萬里相隨在大都。心得禪詮常寂照。道將王化有隆汚。半甁白酒難辭醉。一榻靑風不待呼。還似廬山尋惠老。蓮花千載未曾枯。</text>
<title>游法源寺</title>,<text>三門天開秋氣豁。士女聯翩來四達。鈿車綉幄光陸離。琱鞍白馬何委蛇。金銀佳氣欲相襲。珠翠生香壓腰衱。撞鐘擊鼓散天花。獅子一吼如懸河。西瞻金仙竭心曲。況此飛錫來身毒。狂言戲語儘幽深。自是天下無知音。我心利欲正火熱。欲立當年少林雪。</text>
<title>月蝕</title>,<text>赤白初乖度。重黎預跽陳。衣冠盈夜署。鐘鼓振秋旻。列宿光芒倍。浮雲掩映頻。蟆精翳金鏡。兔影隱氷輪。博望牛女客。盧仝蟻蝨臣。靈槎借豈易。寸鐵用無因。鄭草難圖蔓。坤氷在致馴。維常詩有謂。克謹訓堪遵。太白成三友。庭堅作四隣。獨憐無興味。雙淚忽沾巾</text>
<title>夜坐</title>,<text>蕭蕭秋風聲。杳杳河漢高。明月滿我座。對之傾芳醪。豈惟離垢坌。亦足發詩豪。沈思遡雅頌。高情軼風騷。軒冕世所重。於我如秋毫。古人倘可作。三叫追姒姚。</text>
<title>有感</title>,<text>風滿江淮起怒濤。濤聲若鬪戰聲鏖。論兵已到詩書將。甚欲關門讀六韜。</text>
<title>遣興</title>,<text>炎雲卷西陸。白露生微寒。年光逐流水。紈扇含悲嘆。幽人賦無褐。撫心獨汍瀾。江淮照劍戟。鼓聲紅日殘。古人亦已遠。追之誠恐難。</text>
<title>迎丁祭御香。自上都至。</title>,<text>建德門前一騎塵。百官袍笏禮容新。明明神化如天日。照向陰山萬世春。</text>
<title>秋丁。與祭文廟。</title>,<text>天高玄又玄。粲粲列星纏。萬物蒙昭光。生成皆自然。秋夜嚴祀事。苾芬陳豆籩。巍巍當殿中。左右翼群賢。豈徒文具耳。精禋心孔堅。肅肅屛氣立。三獻禮不愆。晨光尙未動。庭燎浮香煙。恭惟我盛代。承奉尤光前。王化與聖德。同流彌億年。</text>
<title>君子 二首</title>,<text>君子有眞樂。妙處誠難言。鳶飛與魚躍。萬像同一元。眇然稊米身。道化所淵源。禮樂被天下。周孔至今存。君子有肥遯。無悶亦無慍。城市何所營。山林何所隱。久矣混常流。川上觀氣運。悠然撫四達。無心望華問。</text>
<title>題袁州宜春郡蟠龍寺詩卷</title>,<text>宜春郡南山色明。樓殿巖崖俱化城。唐僧問漚猛獸伏。宋帝賜衲神龍驚。具葉千函塔百尺。璽書燁燁光如滴。最憐氛祲滿江湖。三十六盤天外碧。</text>
<title>題寒松詩卷</title>,<text>寄跡紅塵已十年。山中風格尙依然。憶曾踏雪尋幽寺。坐愛干霄賦短篇。落日最宜猿影外。白雲長在鶴聲邊。世人未必能知此。一軸新詩莫浪傳。</text>
<title>自詠</title>,<text>浮世從來有險夷。曠然身世覺支離。祗因聞道能毋我。且問忘機果是誰。長笛月明人獨夜。弊裘霜重客多時。分明禮樂文章地。悔殺當年不學詩。</text>
<title>承中書省差。接駕途中。</title>,<text>難水天高已早霜。龍門南畔又新涼。鸞輿順動時巡狩。自是都人北望長。</text>
<title>駕前捧果盤</title>,<text>仙果堆盤照日光。翰林供奉苧衫涼。飛龍小駐天顏動。細細風傳鷄舌香。</text>
<title>回至田舍夜宿</title>,<text>公餘尋野逕。夢裏到田家。罷亞風吹稻。婆娑月滿沙。薄衣侵曉露。古寺映朝霞。小酌忘身世。陶然落眼花。</text>
<title>入城</title>,<text>萬騎飛塵滿鳳城。迎門笑語見眞情。街頭爭唱天山曲。可見人人樂大平。</text>
<title>絶句</title>,<text>玉堂高處絶塵埃。白日淸風動綠槐。一揖長官終日坐。數聲啼鳥滿庭苔。</text>
<title>奉題陝西省參政述律公詩卷。公名杰。字存道。先時爲雲南元帥。叛者車里自降。今年七十。守潼關。公之祖有功國初。</title>,<text>潼關自古咽喉地。述律將軍七十翁。韜略傳家眞將種。圖書滿座有儒風。周秦城郭秋雲白。淮楚旌旗晚照紅。應使苗頑似車里。赫然靑史繼前功。</text>
<title>送李文會歸廬陵省親</title>,<text>故園迢遞隔關河。堂上雙親鬢已皤。萬事祗知歸去好。十年空費短長歌。秋深鷺渚白雲冷。雨過螺山紅樹多。爲問香城胡子宅。筆鋒爭奈劍鋒何。</text>
<title>惜別歌</title>,<text>伯氏梵學餐道腴。升堂說法傾皇都。叔氏總角敦詩書。登科作郡才有餘。方知孔釋親抱送。禪林獅子儒林鳳。所嗟道不同。出處難追踪。西風橫吹雁行斷。萬里碧雲何處逢。荊花結愁紫煙夕。夜夢空牀風雨隔。相逢自是足嗚咽。欲別無端氣如結。關河迢迢遼野空。寒襲貂裘天欲雪。焉得畫者王與吳。畫此兄弟相別圖。持歸掛向君家壁。對畫哦詩慰愁寂。君如比數作歌人。他日相尋滄海濱。</text>
<title>送徐尙書東歸</title>,<text>馬頭鴨水綠。客背燕山靑。風雪三千里。夕陽長短亭。因君今又去。憶我昔曾經。別酒莫辭醉。天寒吹易醒。</text>
<title>院中首領官皆公差。穡權行經歷事。蒙召赴省。時帝在西內。省官坐西廊。先君同年成參政望見穡曰。何爲來哉。穡曰。今權翰林首領官。蒙召而來。公曰。此必高麗王功臣號事也。且擧王名曰。今王歟。穡曰然。公曰。生而得此甚罕。退稟歐陽承旨。撰定親仁輔義，宣忠奉國，彰惠靖遠十二字以進云。</title>,<text>東國藩籬固。中朝卵翼偏。功臣十二字。聖壽萬千年。絶域仁風動。孤芳戚畹聯。宣忠仍靖遠。天訓永相傳。</text>
<title>丙申正月。出齊化門東歸。明日紀行。</title>,<text>觚稜曉色正蒼然。袍笏彤庭共拜年。黼黻纔臨光動日。笙鏞競沸氣浮天。列嶽趨風扶帝室。多方奉幣入賓筵。玉堂有客頻回首。馬上迢迢路四千。</text>
<title>薊門途中</title>,<text>岳瀆埋雲氣。煙塵暗日華。天寒歸野鶴。林暝集昏鴉。山送霏微雪。風摧爛熳花。可憐東海客。匹馬獨還家。</text>
<title>途中自詠</title>,<text>吾生豈可便浮沈。一段功夫自滿襟。芳草晴川崔顥句。高山流水伯牙琴。路人豈識新鄕貢。邦友應呼老翰林。三宿猶懷戀君意。終南翠色入微吟。橫跨征鞍望碧岑。春寒料峭釀春陰。千林已見浮和氣。百鳥無非遺好音。事過尙留知是跡。名成不退問何心。擊鮮數數吾鄕事。橐底何須使越金。</text>
<title>孤竹吟。盧龍縣作。</title>,<text>孤竹之君人不識。我今作歌心惻惻。彼柯斯遠彼流淸。木水本源端可測。子朝家敎不躬行。有子何能樹大名。兄元弟致各盡心。避紂歸文天下淸。三千虎賁一寸舌。欲柅周興柱殷側。炳然大義爭日月。白旄黃鉞無顏色。高風萬古消黠奸。老瞞終身藩魏國。乾坤茫茫今幾周。河水日夜流不休。忠魂義氣尙崢嶸。河可枯兮山可平。扁舟日暮渡河頭。訪問遺蹤傷我情。燈前坐詠孤竹吟。天理人心無古今。</text>
<title>楡關小憩。寒松禪師沽酒。</title>,<text>寒風吹雪滿楡關。氷結疏髥馬不前。賴有吾師三昧手。破囊擎出醉鄕天。</text>
<title>遷民鎭</title>,<text>連山入滄海。崖上路高低。得贈誰何緩。陳兵左右齊。周人歌碩鼠。齊客解鳴雞。爲問千夫長。吾轅幾度西。</text>
<title>杏店途中風雪</title>,<text>萬竅呼號風怒起。毳帽狐裘如潑水。須臾雪勢欲包空。海岳奔走歸溟濛。糢糊車轂垂長氷。玉杯馬蹄珠綴騣。丘陵坑坎平如削。咫尺倒顚何數數。平生最愛僧窓眠。松竹蕭蕭雲滿天。煎茶爐火照面紅。淺斟低唱飛蚊同。已知此樂天下獨。便合逍遙老巖谷。誰敎遠走學爲官。要識世間行路難。</text>
<title>大風過橫川寨。宿丹家。本國橫川縣人所居。</title>,<text>大河西畔小河東。立馬橫川思不窮。鄕井有名宗族別。衣冠異制語音同。數年天地斜陽路。四面塵沙盡日風。晚宿丹家如舊識。始知胡越一家中。</text>
<title>十三山</title>,<text>嘗讀十洲記。永懷三島風。流年驚閏月。神女賸奇峯。雲雨迷仙夢。星霜感歲功。何當携錦瑟。丘壑寄吾蹤。</text>
<title>海州</title>,<text>渤海遺風儘渺茫。孤城跋馬看斜陽。村翁自托繁華地。京客初驚寂寞鄕。寒入酒杯山色近。氣侵樓堞水聲長。游觀從此尤奇絶。靑嶂白雲天一方。</text>
<title>驅車吟</title>,<text>寒風刮面刀劍利。欺我衣單吹不止。緣崖絶磵路如線。蛇行詰曲千山裏。方冬積雪驅車入。左傾右側如欹器。轅傷軸折不移步。盡日崎嶇行寸地。尙緣吾轂不丹朱。萬跌猶無赤族恥。瞿塘大行豈不惡。穩於名利爭朝市。</text>
<title>過亭子河。宿白里。明朝被僧詰責。</title>,<text>赧面逢沮溺。吾生數問津。謾言思土俗。漸不喜鄕人。夜宿窓無紙。朝飧飯少珍。狂僧新長髮。黠性自難馴。</text>
<title>望龍州山</title>,<text>征鞍風雪月將闌。回首燕都似夢間。壯志昔年頻北上。倦游今日始東還。一鞭紅日投孤店。數點靑山認故關。遙想鎭江煙水闊。眼中髣髴對慈顏。</text>
<title>王京</title>,<text>物色茫無際。天敎屬翰林。還鄕春作伴。對酒月知音。獨抱多年影。初回萬里心。親朋爭迓勞。厚意重南金。</text>
<title>還家</title>,<text>投紱歸來萬事空。人間至樂有誰同。堂前綵服翻朝旭。架上陳篇曝晝風。稚子牽衣如敍舊。老妻裁紵又催功。回頭四海煙塵暗。雲表高飛一箇鴻。匹馬還家興有餘。南江春浪上豚魚。先生自厭入官府。太守何曾來里閭。隣叟叩門頻挈榼。山僧問字遠投書。只今可作終身計。一段淸閑萬事除。</text>
<title>遣興</title>,<text>遠游曾有賦。小隱又題詩。吾道不材木。世情無底巵。淸吟明月夕。爛醉落花時。只恨曾狂甚。虛名謬見知。</text>
<title>拜掃</title>,<text>拜掃松楸地。星霜亦已多。宿根春吐葉。新樹雨添柯。鼇禁自無夢。鹿門誰見過。尙嫌天上客。書札問如何。</text>
<title>還松京</title>,<text>謁母韓山下。朝王魏闕前。握蘭知有地。泣竹豈無天。忠孝當如是。行藏非偶然。時看堂上燕。補壘汚華筵。</text>
<title>遣興</title>,<text>光陰眞瞥眼。倚伏本無形。玉韞沽因價。蘭焚禍在馨海深龍自躍。谷密虎彌獰。紅紫春風裏。繁開旋見零。世事那容算。無端感我情。紙鳶風借勢。土偶雨亡形。得隴休思蜀。興劉定在嬴。悠然成一笑。天道甚分明。鳳舞盤安地。龍興鼎定都。已無投器鼠。何患假威狐。雷雨洗舊染。山河扶壯圖。中興誰有頌。愧我僅操觚。</text>
<title>讀詔</title>,<text>事變蒼黃要察情。至公隨物付權衡。君王自有臨時智。天子方回視遠明。豺虎穴空妖霧捲。鯨鯢海闊怒濤平。詔書讀罷雙垂淚。又向乾坤謝再生。</text>
<title>病暇自詠</title>,<text>僑居仍病久。謁告得閑多。榻冷風生樹。庭空雀踏莎。精神聊自養。和劑乃吾何。數日尤多幸。親朋數見過。</text>
<title>直宿吏部有作</title>,<text>天官淸絶冠諸郞。今日重游感嘆長。選法自精宜縮手。聖恩難報輒摧腸。簷虛松樹生寒籟。山近秋雲入畫墻。夜直偶題詩一首。宦情羈思兩茫茫。</text>
<title>赤猴行</title>,<text>黔驢永鼠生瓮天。長鳴恣走如自然。不知牛角抵孔雀。況彼猛虎垂饞涎。媻姍赤猴弄如意。驚倒天上諸神仙。上帝不怒反謂是。誰信小技猶通玄。金雞一聲扶桑暾。乾淸坤夷風景姸。帝傍我昔分天章。翳以鳳凰將高騫。干戈蔽日雲氣腥。歸與老龍蟠九淵。山中魍魎自遠避。斗間白氣常纏綿。</text>
<title>次同年司空實韻。送權史官奉使伽耶山。</title>,<text>我心懸丹崖。我跡埋紅塵。俯仰天地間。一粟在千囷。神形與世作膠漆。萬事百憂俱日新。林泉道遙豈不好。巢許亦是唐虞臣。伽耶之山最奇絶。千載孤雲罕疇匹。我欲從之竟未能。空讀遺編桂苑筆。請君細訪孤雲蹤。歸來洗我塵泥胸。孤雲孤雲千載鶴。目送君歸倚高閣。</text>
<title>送晉州李判官。兼簡同年全記室。二首。</title>,<text>聞說流頭好。靑爲幕府隣。但令公事少。豈善出游頻。怪語如聞晉。遺氓尙避秦。君能蹤跡否。四海正風塵。記室忘年友。名聲天下稀。江樓涼滿座。竹閤翠沾衣。紅杮霜初重。白魚秋正肥。淸游應未艾。南望送人歸。</text>
<title>題南大藩司尹菊詩卷末 五首</title>,<text>嚴霜悴百草。粲粲數枝菊。微物感予懷。秋來日相逐。人人種菊看。未必能知菊。把酒對南山。悠然失所逐。頗怪周子言。陶後鮮愛菊。同時見古人。往躅不須逐。有田可種秫。有屋可種菊。何當師淵明。歸去謝馳逐。不爲五斗米。不爲三徑菊。志在歸去來。飛電誰能逐。</text>
<title>次韻送鄭寓員外謁告省親</title>,<text>馬蹄踏雪大於杯。馳向天涯亦快哉。八十親年今又七。豈容他事上心來。</text>
<title>選動自詠</title>,<text>嗚呼天工人代之。庶官布列陳高卑。端如列宿拱北辰。守職奉公俱得宜。卿月民星王省歲。休咎有徵知者誰。嘆老嗟卑競馳逐。排擠直欲令人危。吹毛求疵或相詬。匿影射人尤可嗤。由來天爵貴無比。帝命一加天下知。膏梁文繡足一世。子孫蒙祉光于時。嗚呼踵此豈艱甚。只是不逞纖毫私。纖毫私無曰何害哉。上帝赫怒難爲辭。</text>
<title>解嘲吟</title>,<text>是歲奇氏之難作。君臣礪精更化。中官傳旨各司求直言。穡不揆鄙淺。具陳十數事。皆蒙施行。罷政房。其一事也。未幾。除穡吏部侍郞。歲末。考百官勤慢而殿最之。吏部實掌其任。同列皆笑曰。李侍郞自求之也。於是作短歌以解之。見獐負網有古語。我自脫頤奚問他。膽大於身吐群策。偶尒屢中應被訶。人情紛紛信難整。天命赫赫終無頗。奏罷選目當高歌。</text>
<title>自歎 丁酉正月</title>,<text>沸似蜩螗雜是非。摠嗔驄馬疾如飛。停鞭細聽雖堪喜。按狀詳看敢或違。蠟燭燒殘過永夜。貼黃尋遍掛斜暉。益齋藻鑑誰能遁。坐見鷹揚聽指揮。指鄭世雲</text>
<title>憶燕都</title>,<text>回首燕都拱八埏。當時赫赫走群賢。東門祖道車幾兩。內醞盈尊斗十千。寂寞獨歸誰見慰。蒼茫孤詠自相煎。如今最喜成眞樂。鶴髮慈顏政老年。</text>
<title>選席獨詠</title>,<text>富貴何人嫌苦逼。賢愚自昔愛標題。尊親抹却他名字。大膽由來似滑稽。侍郞許猷遇富字。輒抹去。</text>
<title>憶江村</title>,<text>柳作門庭竹作林。茅茨相映傍江潯。拏舟釣鯉回明月。躡蹻尋僧上遠岑。馬枊牛欄春草軟。鶖梁鷺渚暮雲深。飄然忽起滄洲興。幾度思家謾若吟。</text>
<title>吏部偶作</title>,<text>朝廷立政貴無私。銓席深嚴請謁稀。魚貫迭遷誰久滯。鶚書交薦或高飛。寒風颯颯雪猶在。小雨霏霏春又歸。奏選何時下門下。閉門高臥忘是非。</text>
<title>新拜祭酒。謁文廟。</title>,<text>書生無寸效。高步上華聯。祭酒秩三品。登科今五年。易窮千歲日。難述四時天。屛氣增深惕。英靈正凜然。</text>
<title>借屋</title>,<text>借屋隣工部。兼官玷閤門。高軒頻見過。淸坐輒忘言。古井泉生雪。長松月掛銀。自知無俗累。絶似臥山村。</text>
<title>謁告省親韓山。途中有感。</title>,<text>欻尒飛騰豈我心。今朝不覺淚沾襟。題名桂苑榮無比。祭酒芹宮感更深。寢席風寒依竹展。壽觴波暖對花斟。可憐鏡裡孤鸞影。舞彩堂前月滿琴。</text>
<title>與落第康好文偕行</title>,<text>省親南去似飛鴻。佳士聯鞍野趣同。軒冕自當忘蚤暮。詩書元不管窮通。靑山綠水吟哦裏。野草閑花眊矂中。記取昔人磨鐵硯。愼無投筆去從戎。</text>
<title>到家</title>,<text>登高縱雙眺。白雲生遠岑。吾親在其下。奈此頭上簪。老妻視甘旨。騃稚嬌語音。亦足慰朝夕。所以寬我心。去冬婦兒行。相挈還松京。侍側一小妹。夢寐常若驚。今夕是何夕。樂哉適我情。堂前萱草長。堂上酒瓮香。知我拜三品。酌我連十觴。慈顏溢喜氣。內顧猶悚惶。功名有定分。願及親強康。</text>
<title>郊行</title>,<text>草長新過雨。江動欲回潮。野聽浮屠磬。郊聯刺史鑣。山多靑冉冉。雲遠白迢迢。情興無人會。春風馬足驕。</text>
<title>途中</title>,<text>堂上光陰白髮生。征駒曉秣又孤征。身違溫凊思萱舍。心戀繁華夢玉京。野闊帽簷雲過影。山深靴底水流聲。遲遲去魯心猶苦。旬日新詩謾不成。</text>
<title>夏日。與諸公游金鍾寺。二首。</title>,<text>危樓霄漢低。徙倚岸吾幘。席底蟠鏡龍。閭閻萬里隔。高僧對蓮花。幽鳥破晝寂。愧我耽詩書。寥寥仲尼跡。討論恨孟浪。杯盤謝狼藉。西崖忽生陰。斜日半高壁。題詩記茲游。更掃溪邊石。已愛金鍾樓。更愛金鍾樹。簾櫳懸虛空。朝夕生煙霧。仰看赤日避。俯見飛雲度。況聞幽澗泉。悠然發奇趣。眞堪追冥㮴。直欲到玄圃。笑彼山下人。紅塵吹白羽。摩挲頭上簪。亦復內自顧。</text>
<title>次鑽木菴詩韻 三首</title>,<text>坐禪君已髮容間。力學吾猶魚上竿。每辱春初詩軸疊。却慙夏仲硯池乾。秋風錫杖邀頻過。冬夜燈龕擬共看。莫學諸方把雷電。時時問道幸相寬。此身如粒兩儀間。四壁圖書犢鼻竿。文擬西京成緩散。詩非東野恨枯乾。南州橘柚秋深憶。北極星辰夜半看。有興欲從鑽老去。檜山賓館本來寬。</text>
<title>又賦自嘆</title>,<text>檢身深恨走塵間。撫手曾知把釣竿。我昔北游秋色老。雁今南去葉聲乾。東封禮樂誰能議。西掖巾簪謾好看。縱愧素飧猶未去。此心難得暫時寬。</text>
<title>次交州金按部賀鐵原府使鄭公入拜殿中詩韻</title>,<text>朝鮮李禮賓。倜儻我所賢。携持按部什。叩門來相傳。諷之忘我食。亦復減我眠。鐵原古泰封。平蕪鎖寒煙。屈指賢刺史。榮陽秩初筵。君王召入用。豸冠當陛前。德政在人口。贅哉書諸篇。</text>
<title>送鄭員外失職歸侍老親</title>,<text>君家鎭江南。我家鎭江北。兩家屋上山。相望一點墨。往來久已廢。扁舟帶愁色。君有父遠游。我有母離側。所以寤寐間。怳然長嘆息。君今偶裭職。誰謂天無識。愧我無至誠。十年歸不得。高吟伐檀篇。上章欲自劾。當尋子歸路。不待生荊棘。</text>
<title>初拜諫議入直</title>,<text>曾聞諫院有題名。今日茫然感愧生。千古陽城高義在。令人還憶魏玄成。</text>
<title>呈巽亭大諫</title>,<text>兩榜聯翩綴美名。先君年尙少先生。如今更媿磨肩句。足見兒童項領成。</text>
<title>對月遣興</title>,<text>高秋河漢澄。金波政如此。始知天壤間。浩然一氣爾。此身一虛舟。泛泛適萬里。高游太素中。淨洗物欲累。微吟興不淺。達者或同軌。最愛月未滿。旣滿缺必至。勿卜來夜歡。浮雲易爲祟。今夕何澄肅。山川得光被。群動寂不聞。高人獨無睡。淸景自難久。茫然注吾意。</text>
<title>次巽亭詩韻</title>,<text>夙昔靑衿子。聯翩錦帳郞。得時俱展力。近日共瞻光。禮樂開周室。文章躡孔堂。國容何濯濯。王業正煌煌。具是經綸器。誰論上下牀。勝游叨省署。狂興狎杯觴。幸際風雲代。聊嬉翰墨場。揆才宜草野。無策獻巖廊。歲月今云暮。乾坤氣稍涼。諫書難草草。官紙白於霜。乘田夫子吏。執戟子雲郞。寂寞言何用。溫良道益光。曾參同避席。子路導升堂。墜緖雖茫渺。斯文尙煒煌。風雲開宦路。歲月繞書牀。素志唯登第。虛名幸濫觴。數年頻改秩。西掖再逢場。痛飮風吹酒。高吟日轉廊。古人誠跌宕。我輩豈荒涼。醉興豪無敵。眞堪傲雪霜。</text>
<title>次前韻遣興</title>,<text>商山茹芝老。羽翼劉家郞。江湖動星像。天下知嚴光。自古隱淪士。或登天子堂。但令出處高。史筆何煌煌。陶劉玩世客。身世寄槽牀。宇宙旣縱意。琴書仍引觴。寥寥百代下。醉鄕誰擅場。我生亦晚矣。飄纓步周廊。猿吟蘿月白。茅宇今凄涼。名遂誓將去。莫待霑衣霜。</text>
<title>送定慧瑚大禪師。得菴字</title>,<text>機鋒不借中人上。道韻難磨北斗南。欲識吾師眞活計。江風松月一茅菴。屐留夏雪長吹北。錫卓秋鴻不到南。何用更過蔥嶺去。算來天下小於菴。昔也非來今豈去。偶然從北却還南。諸公不用勤相送。且擧吾言問拙菴。</text>
<title>送安少監按廉入城廻。次田起居韻。</title>,<text>車旆重過海上城。逢人爲說鄙夫名。秋來不耐鱸魚興。搔首風塵大瘦生。</text>
<title>用中秋韻。邀諸公九日之會。</title>,<text>中秋亦已過。重九今又至。幽人洗破斝。大恨窮作祟。忍令黃花枝。空見露華被。平生貴任情。君醉我亦睡。莫負龍山遊。深期古人意。</text>
<title>九月十六日入直。復用前韻。是夜。倭賊犯興天寺。</title>,<text>宦成學逾怠。位崇驕自至。僞心旣作主。直道反如祟。朝停奉藥盌。夜擁直廬被。尋常思厥愆。芒刺飮與睡。誰知禁省遊。尙抱桑樞意。昏夜或霧朝。倭寇輒潛至。安知魔王軍。乃與浮屠祟。哀哀我蒼生。此毒亦久被。今霄犯興天。吏報驚我睡。艱虞上所念。何以紓聖意。</text>
<title>與同年李注書夜飮次韻</title>,<text>宣醞如波夜正長。注書相對共燈光。省中故事今猶昔。不覺頹然醉一場。</text>
<title>閏月邀閏重九之會</title>,<text>官況仍將野趣長。詩壇酒席幾重陽。無心更落牛山淚。且問將軍戰馬場。</text>
<title>雨後紅樹可愛。次韻賦之。</title>,<text>雨過秋山葉落多。最憐錦上更添華。至今膾炙楓林句。始驗紅於二月花。</text>
<title>讀林中書淸溪拜星詩。次其韻。名顯</title>,<text>此心之外更無天。禍福皆由妄者傳。盛德若能陶一世。太平何必問孤煙。山河自足扶元氣。星月何曾失舊躔。最是淸心堪養壽。且憑琳館祝堯年。</text>
<title>送梁判官赴朔方兵馬使幕。次韻。</title>,<text>儒冠十載走神州。匹馬從戎亦壯游。爲問尹碑今在否。送君拈起古人愁。</text>
<title>晦日聞雨</title>,<text>白藏欲去玄冥來。夜半禪代何嚴哉。雲旗霧帳中天臺。雨師亦復淸塵埃。天公爲之一笑開。群神授職各有司。不曠不侵生物孶。我今作詩嘲雨師。滕六將至君何爲。</text>
<title>在告一月入直。聞巽亭請退有作。次韻。</title>,<text>四海能詩南巽翁。仙風道骨壓喬松。士林不可無冠冕。我欲追公借一封。</text>
<title>自責</title>,<text>自責李諫議。爲人多厚顏。翰林直學士。史館編修官。況復知制誥。職任俱淸閑。旣不愧尸祿。又不思掛冠。君子所鄙笑。小人所榮觀。只有方寸地。久已忘悲歡。</text>
<title>聞鄭正言談晉州行樂之美。因起宦游之興。</title>,<text>晉陽山水久知名。競秀爭流氣像淸。幕府日長宜坐嘯。何人爲我好謀成。</text>
<title>復次顏字韻</title>,<text>彼天何渺茫。壽跖而夭顏。此心何反復。夢尸乃得官。冥然昧所以。不放吾心閑。寸木高岑樓。鮮屨登弊冠。大樸久已破。雕龍竟爭觀。淡泊衆之棄。庶與同心歡。</text>
<title>復次顏字韻。作律詩一篇。</title>,<text>招招舟子涉。俁俁碩人顏。風俗隨王化。歌謠列樂官。美哉雅頌作。及此國家閑。怪字删蟲篆。奇書黜鶡冠。多才非所貴。妙理最宜觀。欲繼豳詩後。聊同億兆歡。</text>
<title>讀田鄭二先生詩。次其韻。</title>,<text>束髮宦游今白髮。上章乞退已知時。如何剩著紅顏語。惹得諸公數首詩。</text>
<title>偶吟</title>,<text>某也忠某也詐。某也直某也回。於戲數語大明白。振盪天地呼風雷。有眼可見耳可聞。如盲如聵何心哉。我初入院汗流背。恐招物議深摧排。獻陵之對非所謀。畫眉之劾非所咍。橫身直欲當衆口。是是非非言路開。竟無一事補時政。宰相赫赫明三台。利源巽翁導之流。諸子欲塞黃河來。嗚呼我病豈天意。當養和氣登春臺。</text>
<title>卽事</title>,<text>頭上冠巾異衆流。街童巷婦望歸周。何時倒落無人見。細履樊川雨後秋。</text>
<title>有感</title>,<text>堂堂丈夫立朝著。立政立言須有序。正義不謀利。聞諸古君子。奈何財賦便爲策。不究關雎有美意。請看我鄒國。一箇戰國士。得君行政是眞心。不敢開口談此事。利源一開勢如水。奔流萬里終難止。卒老于行亦天命。豈可廢道違我志。以諫爲名列大夫。嗚呼立志追唐虞。一吁一咈仍都兪。奈何攘臂吐異議。祗恐他年穢靑史。欲蓋彌彰吾益恥。滌愆須挽銀河水。不是本心初偶爾。</text>
<title>卽事</title>,<text>錦省郞官盡玉人。自慙樗散忝芳茵。深杯快倒黃封酒。落筆時時似有神。十月微寒乍著人。黃封屢倒坐重茵。無端惹得忠肝動。頭上明明有鬼神。</text>
<title>詠雪</title>,<text>松山蒼翠暮雲黃。飛雪初來已夕陽。入夜不知晴了未。曉來銀海冷搖光。</text>
<title>詠餽歲</title>,<text>郡國歲時須禮物。朝廷臺省執權綱。分司宰相猶均惠。作郡郞官敢獨嘗。紫蟹紅蝦幷海雁。班鳩錦雉又林獐。朱門不過書祗受。可惜飛塵驛路長。</text>
<title>自詠</title>,<text>頭上冠巾迥出群。省中衙罷已斜曛。黃封酒氣猶熏骨。諫草成來控大君。</text>
<title>卽事</title>,<text>大臣當日寄安危。善後良圖未盡施。飧玉藍田雖有法。掛帆滄海豈無時。菊花露冷金錢濕。松樹風微翠蓋欹。強筆偶吟吟自若。古人出處欲從誰。</text>
<title>醉賦</title>,<text>我病久在告。非病也權也。巽翁父之執。平生實儒者。吟詩奪天巧。欲言必傾寫。精對古所少。選詩逼陶謝。城西數畝地。種田繞其榭。早興赴錦省。冠上星光射。高吟豎長鞭。妙語懸河瀉。持義一違人。勃然退田舍。主恩天地深。留之不肯捨。高遷祕書府。華問播朝野。</text>
<title>新春遣興</title>,<text>東風入城郭。滿眼生春愁。萬物逐時變。情與光景流。陶寫以詩句。竟日吟不休。雖然費心力。稍覺寬我憂。婦言又可喜。新酒已入篘。獨酌有深趣。百疾今其瘳。</text>
<title>聞倭賊犯韓州。請暇省母。途中三首。</title>,<text>初聞疑是夢。欲去鼻辛酸。家信夜來至。陛辭今始還。宦游親望久。歸省聖恩寬。出處在天命。徒勞方寸間。蒼黃出城闕。僕從亦蕭條。草際浮煙淡。天邊去路遙。心忙難縮地。足疾屢逢橋。鳧舄或可借。遙遙王子喬。京輦非親意。江湖負主恩。問安頻入夢。聞難更銷魂。官大少朋從。身孤無弟昆。慈堂定無恙。天地淚雙痕。</text>
<title>望三角山</title>,<text>三峯削出太初時。仙掌指天天下稀。松影扶疏橫日月。巖姿濃淡雜煙霏。聳肩有客騎驢去。換骨何人駕鶴歸。自少已知眞面目。人言背後玉環肥。</text>
<title>途中吟</title>,<text>靑天有飛鳥。欻去影已滅。我馬方驅馳。長江難可越。呼舟立少時。心火政烈烈。平生得坎止。行藏未嘗決。遇變驗天眞。韋篇曾三絶。世道甚於斯。歸來保明哲。</text>
<title>夜投平澤宿。明日早行。</title>,<text>渡水黃昏入小村。樹林陰翳掩柴門。五更蓐食登前路。回首遙岑上曉暾。</text>
<title>途中</title>,<text>駸駸惟我馬。搖搖惟我心。茫茫大地遠。渺渺韓山岑。吾生涉此路。歲月何侵尋。屈指可歷數。艱苦叢在今。舊時所見物。遠近森成林。胡爲淡無色。爲爾長哀吟。</text>
<title>行至幽丘北嶺。遇太夫人回。抵溫水縣宿。</title>,<text>蓐食登前途。我馬方駸駸。謂言陟此嶺。一望韓山岑。魚軒出谷來。避之面深林。長鬚忽下拜。驚喜兩難任。蒼黃伏地謁。背汗嗄喉音。徐徐笑且語。實恐傷母心。禍福自無門。聚散在黃金。此意匪幽昧。此理須追尋。我欲慰母意。我病母先箴。欣欣若有得。不覺患難侵。有母聖如是。愧予牛馬襟。迎養有主饋。順矣如鼓琴。</text>
<title>又賦一絶</title>,<text>母子分離情可見。光陰代謝數難逃。隨親更向松京去。天地洪恩此一遭。</text>
<title>望松山</title>,<text>癡兒在母後。老母在子前。行行入京邑。引逸有蒼天。母生子當養。彝倫遵聖賢。撫躬感無已。從茲洗往愆。巍巍八仙宮。鎭國惟永年。母子得相保。庶將神貺傳。</text>
<title>入京</title>,<text>天光日色共舒長。十萬家中喜氣揚。肅拜歸來心更快。白頭老母在高堂。</text>
<title>扶桑吟</title>,<text>六龍捧日扶桑東。夜半浴海波濤紅。靈臺太史政寅賓。華夏蠻貊同王春。徐生樓船托仙藥。不有異域逃枉秦。似聞椎髻知讀書。竹簡不是坑灰餘。三墳五典日月揭。豈有民俗狂如猘。連年我邊被腥膻。破鐺握粟垂饞涎。吾家住在鎭江口。竹窓蒲席含江煙。邏人馳報南村破。擧室北行如一笴。愚氓嗷嗷誠可憐。老幼赤立哀呼天。長鯨嵯峨海怪多。東溟自昔長風波。雞林突兀利見臺。千秋往躅空莓苔。人如不知走上策。椎髻安敢猖狂哉。</text>
<title>六言自詠</title>,<text>詩成白也無敵。花落虞兮奈何。不管閑中歲月。誰爭夢裡風波。山色在人爲傑。溪流似聖之淸。古來仁者無敵。我喜生於太平。煙暖草茵浮翠。日烘花錦凝丹。不是流連光景。胡然嘔出心肝。</text>
<title>卽事</title>,<text>日落三商路欲迷。一痕斜月在溪西。不嫌草露霑衣濕。有興携琴欲訪嵇。</text>
<title>詠月</title>,<text>憶年八九學堂游。似鏡如鉤誦不休。中歲始知眞樂處。躍金沈璧岳陽樓。坐久池臺唯月明。箇中身世十分淸。無從惹起塵間意。更把何心念事生。</text>
<title>直廬卽事</title>,<text>中官不出口宣稀。長日深宮漏刻遲。閑殺銀臺新學士。午眠纔罷更題詩。</text>
<title>酷熱書扇 二首</title>,<text>駕彼白鶴翎。飄然朝玉京。靑冥足風露。徹骨不勝淸。欲少心常靜。身閑趣自長。一家天地小。隨分送炎涼。</text>
<title>夏日卽事</title>,<text>溽暑經過少。靜居長短吟。偶然觀物化。亦復明我心。蟻陣跳白雨。鶯梭懸綠陰。吾廬信可愛。卽是晉陶潛。</text>
<title>讀賈誼傳</title>,<text>一卷新書誤賈生。玉韜金甲漢公卿。南游賴是知音在。舟過湘流弔屈平。</text>
<title>題朴中書詩卷 名絢</title>,<text>秋水無波心本虛。粲然奎璧映天書。文章流出無窮盡。裁詔時時五色舒。欲降詩敵壁先開。四海神交麴秀才。一詠一觴應數數。秋風吹動菊花杯。</text>
<title>送鄭知事赴朔方萬戶府</title>,<text>詩書元帥柳營開。更得參軍倚馬才。長白山前水泉好。遙知降虜款關來。壁山柵水欲偸生。不識堯天有太平。好說吾王非好事。爲渠來築受降城。</text>
<title>送東北面韓萬戶。得月字</title>,<text>長白山穹窿。鐵嶺關峍屼。橫亘幾千里。天險不可越。奚丹雜種鳥獸居。弓矢翩獧事馳突。流觀輿地發浩嘆。秋草蕭蕭埋尹碣。集賢學士上將軍。分閫此方親授鉞。我朝愛人豈好大。可忍一方狂似猲。兵端自古愼機牙。民瘼宜先察毫髮。秋霜春日營中天。塞下無令有冤骨。直須倒捲東溟波。變作綠醅終不竭。沈酣億萬爲一心。世奉我王如日月。不防自製江漢詩。走馬來獻黃金闕。</text>
<title>送南巽亭存撫江陵次韻</title>,<text>南巽亭翁世共奇。老松孤立百花時。浮雲冕紱身如寄。早歲琅玕腹已披。玉帶榮華千里道。錦囊光景幾篇詩。聖恩浩浩東溟水。洗盡民愁不上眉。士也平生自負奇。幸哉逢此太平時。星分列座元相應。雲卷重霄不用披。杞國憂天牧隱策。杜陵敍事巽亭詩。江陵絶景牢籠盡。快意長吟肯皺眉。</text>
<title>對月有感。寄淸風鄭司諫 樞。</title>,<text>去年踏月鳳凰池。今年望月各天涯。去年今年一瞬息。此月在天來有期。人非喬與松。況復多別離。攬衣庭際步淸夜。悠然起我長相思。怪汝蟾兔老相守。不受金風吹桂枝。混沌旣破今幾時。世道安得無醇醨。此心有出入。彼月有盈虧。盈虧薄蝕日月尙不免。聚散悲歡奚復疑。</text>
<title>寄南原李司諫 寶林</title>,<text>帶方古郡人事稠。司諫先生才力遒。鳳鳥將鳴穎川霸。牛刀且試武城游。遙知月色滿虛室。獨撫瑤琴淸興溢。錦悵高游如夢中。引杯劇談誰甲乙。</text>
<title>寄沔州郭員外 翀龍</title>,<text>沔州使君一縫掖。不識軍門紅抹額。忠肝義膽薄層雲。欲博虎兕雙手赤。況今分竹海邊城。萬口安危皆我責。賊船忽至疾如飛。風帆截斷江天碧。電光閃閃揮劍鋒。下岸叫呼仍突擊。倉黃兒女走且僵。不辨鳧鷖藏藪澤。使君方食推案起。髮上衝冠呼伍佰。身佩櫜鞬躍上馬。橫槊直前如霹靂。軍中勇氣一當百。折得賊鋒先截隘。將軍錯愕驚異才。太史牽聯書史冊。勸君努力繼前績。聖主垂衣致苗格。</text>
<title>夢見東京田判官。曉有府吏告歸者。因寄此。</title>,<text>如何不寄一行書。遠別無端半歲餘。夢裏見君頻款款。定應君夢亦逢予。</text>
<title>送南田禪師 夫牧</title>,<text>蓮花長老牧南田。坐破西來達磨禪。一笑相逢眞偶爾。多慙此別却悽然。法身浩劫龜毛地。行色斜陽雁背天。摠說玉音親賜語。異時京輦更留連。</text>
<title>寄密城李正言 釋之</title>,<text>我愛李髥襟宇曠。見謫今爲密城長。政當畫策謀救荒。豈肯吟詩圖避謗。橋下白魚白似銀。纖綸鉤上登錦茵。一樽對客多閑雅。更待秋風玉粒新。</text>
<title>寄福州判官鄭正言 天謙</title>,<text>錦省相從一夢中。人生聚散落花風。崎嶇我獨能隨俗。眞率人皆不及公。屢佩銅魚頭欲白。祗憑尊蟻面猶紅。晚成大器非虛語。記取滋泉八十翁。</text>
<title>寄順興府使崔侍御 安穎</title>,<text>侍御先生似秋水。淸光欲洗衆人迷。何當更作聯裾客。我有胸中萬斛泥。</text>
<title>寄安常侍 輯</title>,<text>三安繼起振斯文。伯仲俱亡季氏存。壽夭在天休更問。安心奉母送寒溫。</text>
<title>寄東京田判官 野隱</title>,<text>新羅王氣千年滅。作國東藩奉符節。自古幕賓才出群。況今邑子紛如髮。知君參佐鳥雲飛。畫諾坐嘯相倚依。待見野蠶春作繭。始稱深副舜垂衣。</text>
<title>梁州謠。寄梁州任使君。</title>,<text>客來南天遙。遺我梁州謠。去年夏雨苦。四野無春苗。農夫色甚哀。入室空寒灰。官倉昔紅腐。今也生塵埃。老翁膝下孫。愛重如千金。一朝作貨視。旣送長悲吟。靑山繞郭倍鮮明。門巷蕭條無哭聲。數家群吏念世職。強刮龜毛辦供億。空庭羅拜朝使君。告訴艱難那可聞。使君不忍食梁粟。書與山僧得數解。高吟老坡杞菊篇。遠過北海寒餐氈。使君曾作天官屬。眸子照人光可燭。風霜口吻非其狂。奸夫望之驚走藏。招得營營意難寫。翩然南游跨五馬。南游又逢歲札瘥。造物戲人知奈何。梁州曲令我心惻惻。誰與汝衣誰汝食。使君撫字深復深。後世梁民多姓任。</text>
<title>寄呈伯父</title>,<text>禍福元相倚。悲歡亦倘來。一心如有定。萬事豈難裁。最愛黃花約。偏知九日開。東籬今寂寞。緬想獨徘徊。</text>
<title>寄嚴光圓禪師</title>,<text>窮年宿火懶殘芋。盡日淸香智者書。寄語密城髥太守。不妨携酒到精廬。</text>
<title>曉過興王寺。是日移金塔。</title>,<text>流觀寶塔品。朗詠金仙歌。浮空本無蔕。辭漢淚如波。兩途俱幻誕。令人發深嗟。恭惟文廟意。燕翼垂不劘。忠臣固愛主。祕術多差訛。悲雲擁曉色。鬱然興山阿。有客屢回首。驅馬登前坡。</text>
<title>次韻齋宮 二首</title>,<text>焚香淸坐側吟頭。一室虛明小似舟。最愛秋光開戶入。更邀山影滿庭留。身輕無垢思騎鳳。心靜忘機欲近鷗。不用鍊丹求羽化。掃除六鑿便天遊。茂陵何事若求仙。祗是蓬萊亦或然。山與雲浮自無際。風吹船去莫能前。金人一滴盤中露。靑鳥孤飛海上天。何似槧城修望秩。坐令人享大平年。</text>
<title>次韻蝶戀花仰山亭</title>,<text>數日仰山亭。下步直欲扶。筇穩送斜陽。暮自是愛山。成野趣吾生。敢擬山前住。興與孤雲飛。鳥去只恨江。山如此無人。語拈起詩愁。千萬緖天低。鬼泣沈吟處。</text>
<title>次韻</title>,<text>朝來徙倚仰山亭。萬壑煙昏雨意成。忽被海風吹半捲。箇中眞態自難名。西風木落水揚波。偶向江都管物華。乘仲尼桴雲共遠。著康樂屐路非賖。蒼溟萬里天浮影。紫洞三秋桂隕花。上界由來足官府。鍊丹何日此爲家。</text>
<title>次韻山上作</title>,<text>山河險如此。壯哉吾有國。絶頂雲氣流。傾崖俯喬木。臨風發長嘯。餘響振巖谷。欲繼薊門遊。石髓今正綠。日月兩轂輪。宇宙一間屋。此壇非天成。不知定誰築。香升星爲低。章入氣初肅。秪以答神貺。何曾自求福。</text>
<title>次韻</title>,<text>長風吹我上瑤臺。海闊天遙萬里開。不用振衣仍濯足。似聞笙鶴駕雲來。</text>
<title>下山詠松明炬</title>,<text>懸崖路如線。月黑難夤緣。殷勤山下人。候我登危巓。伍伍與什什。手把松明燃。風輕珠落顆。雲密星散躔。我前已入地。我後猶在天。此身如跨鸞。飄迅凌紫煙。心忻若有得。惜哉非言傳。</text>
<title>曉發齋宮</title>,<text>萬丈玄壇夜氣淸。綠章才奏澹忘情。歸鞍滿載長生福。拜獻吾君作大平。</text>
<title>傳燈寺</title>,<text>蠟屐游山興自淸。傳燈老釋道吾行。窓間遠岫際天列。樓下長風吹浪生。星歷蒼茫伍太史。雲煙慘淡三郞城。貞和願幢誰更植。壁記塵昏傷客情。</text>
<title>重過禪原寺。途中望海雲堂。</title>,<text>岧嶢金碧鎖嵐光。八部龍天信渺茫。獨有小窓堪靜坐。杏村居士海雲堂。</text>
<title>渡甲串。宿通津縣人家。</title>,<text>下船騎馬傍山崖。落日遠尋林外家。自擬昂昂如野鶴。奈何行色趁昏鴉。</text>
<title>送觀禪師歸淸涼</title>,<text>平生不識釋迦文。只愛高僧遠世紛。更說淸涼山水好。葛巾何日訪孤雲。知師飛錫過靑龍。爲報平安宴晦翁。世故溺人須省取。扶蘇山下又秋風。</text>
<title>寄蓮花禪師 夫牧</title>,<text>直指人心不用文。藏經題目儘紛紛。小窓出定無餘事。坐對長空萬里雲。</text>
<title>寄脩上人</title>,<text>宴晦山人今若何。身心已付爍迦羅。淸風太守渾閑事。學唱曹溪一曲歌。</text>
<title>寄淸風鄭司諫</title>,<text>行藏誤矣謂何哉。禍福紛然是倘來。君夢尙驚遊錦帳。吾生豈意入銀臺。將身已恨輕相許。有口還須噤不開。木雁兩間吾欲老。區區當日杞爲杯。</text>
<title>早春寄呈伯父</title>,<text>草色靑靑柳色黃。尋春日日祗顚狂。丁寧莫遣花開盡。花欲開時興最長。</text>
<title>夏日卽事</title>,<text>退食多幽興。披囊閱舊詩。蟻行當檻樹。鶯語近窓枝。簷日天低處。墻雲雨過時。非開傲斯世。自是厭仳離。</text>
<title>雨中</title>,<text>出直銀臺信馬回。幽居獨坐絶人來。雨深病葉時時落。春去餘花續續開。閉戶讀書殊適意。渾家食祿愧非才。南方旱甚方行禱。天意蒼茫信大哉。</text>
<title>望雨</title>,<text>公餘甘獨居。幽事可怡悅。山雨分不來。遙看更奇絶。巖姿雜濃淡。雲樹森成列。朝馬汗珠流。城中方酷熱。</text>
<title>奉和益齋先生詩韻 九首</title>,<text>樂軒李侍中在通津山齋。金百鎰，李松晉兩學士。偕雲游子卓然往謁。路人見者曰。江都地勢。一日東傾。通津山下聚文星。賓主高談萬事輕。豈料時人能具眼。已將地勢指東傾。</text>
<title>許文敬珙，李判樞尊庇。俱以征東事出慶尙道。共訪同年秀才朴▣於宜春田舍。各留詩一篇。</title>,<text>登科一去臥雲邊。槿作藩籬竹作椽。不是題詩留壁上。誰知廊廟有同年。</text>
<title>洪南陽奎。聞妙蓮無畏國師善吹笛。自袖中笒。入方丈請之。師爲作數弄。</title>,<text>國師誰道笛家師。見客朝來始一吹。爲報沙彌莫驚怪。此中消息不開伊。</text>
<title>宋樞相和過華嚴云具僧統於興王寺。具欲觀其弄杖。宋幅巾躍馬。爲之移日。</title>,<text>齷齪誰如此老奇。傷心暮雪與朝絲。一生豪氣難藏得。逢着高僧爲作嬉。</text>
<title>寶蓋山地藏寺</title>,<text>游山如啖蔗。最愛入佳境。雲望共無心。溪行獨携影。鍾魚林壑空。殿宇松杉冷。甚欲辦靑纏。臨風更三省。</text>
<title>過金二相靑巖莊 二首</title>,<text>山暗欲來雨。江明初捲煙。野莊猶昨日。人意自茫然。明月愁聞笛。靑山懶上樓。草深江路永。誰繼昔人游。</text>
<title>雪後寄林椽 名傑。江南人。</title>,<text>西湖鏡淨倒靑山。和靖梅花照水寒。應對鵠峯峯上月。想看疏影問平安。</text>
<title>後儒仙歌。歌拙翁次韻。</title>,<text>憐公齟齬摧我腸。愛公倜儻令我狂。才高萬古擅詩場。況復乃我丈人行。以文爲戲醉爲鄕。不肯附熱寧蹶張。毀譽過耳眞如螗。孤雲度海船如牀。草檄傑語鳴於唐。昌黎崛奇籍湜僵。騎龍一去今千霜。雲孫繼踵出東方。對策一登天子堂。高才驚倒壯元郞。歸來農隱猊山陽。元龍豪氣誰能量。長嘯不知人在傍。至味不思傾蔗漿。至音不願尋空桑。但欲起公共聊浪。醉倒月榭吟風廊。公如有知聞我歌聲長。俛仰宇宙何洪荒。</text>
<title>奉和座主陽坡先生北山途中所作</title>,<text>萬仞危峯杳靄間。洞中風露鬢毛寒。一丘一壑平生趣。坐對靑山興未闌。四面靑山屋數間。松聲更雜水聲寒。老僧不識何心者。高臥林泉歲月闌。喜怒紛然用舍間。賢愚役役費炎寒。高人處世忘情久。軒冕山林一夢闌。</text>
<title>有懷朱進士 印成</title>,<text>滿眼靑紫貴。意氣不相降。心欲如影形。恒隻莫或雙。相望亦云久。複嶺與重江。我身非日月。何以照子窓。嗣音豈敢愛。魚飛難過瀧。歲晚庶自珍。無爲世故撞。夜坐心耿耿。冷焰凝殘缸。</text>
<title>次林椽所贈詩韻 三首</title>,<text>宦遊志氣自堂堂。歲晚龍鐘滯遠方。樂道早能忘勢利。窮經不復玩詞章。驚心萬事雙危涕。回首中原一戰場。最是西湖頻入夢。梅花憔悴慘無光。囂囂莊嶽闢鱣堂。善誘靑衿納義方。策世只應深得體。鑄人能使斐成章。敏公經學無餘蘊。和靖詩名獨擅場。知有君家潛德在。他年誰爲發幽光。藩籬尙遠敢升堂。自揣無才見大方。論世深驚孔文擧。賞賓謬被賀知章。靜携孤影衣冠地。閑惹虛名翰墨場。唯有坐忘爲樂事。時時心鏡更磨光。</text>
<title>次金同年前後所寄詩韻</title>,<text>自幸生逢高舜君。皇天未欲喪斯文。知君蘊玉將求價。何事歸田便學耘。舊夢每思同夜雨。新詩屢喜寄春雲。更須努力三冬學。事業終期遠播芬。憶昔相從處。詩壇與醉鄕。暝雲山寺古。秋露草堂涼。聯句猶能記。傾杯可得忘。何時一燈話。風雨更同床。樹立脩功少壯年。却將華鬢好歸田。問君何故先歸去。南望時時一悵然。梅花自早菊花遲。一種淸香各得時。宇宙有君天所命。行藏且莫苦尋思。風騷蕩盡寂無聲。沈宋浮華鮑謝淸。今古詩家誰健步。且敎李杜獨齊名。</text>
<title>寄雞林田判官</title>,<text>吾詩安小成。而不如惠夷。緬愧古作者。聊抒心所之。君詩淡如水。微風生淪漪。公餘佳山水。有句皆淸奇。如何不一寄。益愧吾蕪辭。</text>
<title>寄嚴光圓大禪師</title>,<text>高吟夜雪詞林倒。痛飮春風酒瓮空。却被禪心作魔障。數年跌坐亂山中。</text>
<title>待月</title>,<text>待月月未出。久立天星繁。河漢淨如洗。萬家寂無喧。須臾寫銀浪。岩谷收餘昏。淸賞愜幽意。快哉誰與言。</text>
<title>微雨</title>,<text>置身夷惠間。誰能辨心迹。涉獵書五車。偃息家四壁。焚香聞細雨。松竹有餘滴。亦足淸我心。微吟竟日夕。</text>
<title>哀哉行。爲舍人田野隱之父作。</title>,<text>哀哉白髮田舍人。靑衫飄泊京華塵。劬勞屛障三十年。功不見酬今已遷。當時儕輩皆飛騰。疇肯推挽且轢凌。舍人有子早知名。家敎熏陶學業成。慨然憫父不得志。欲謁銓曹恨無地。匍匐闕下三上書。同列聞之爲欷歔。天高鶴唳更淸遠。白日不向墻陰轉。諸公老手作陶冶。汪度詎容忘孝者。華顚郞署上所嗟。況此陸沈將奈何。此詩雖爲孟畊作。却爲士流悲命薄。</text>
<title>薦都元興 初名顯。同遊九齋。</title>,<text>都君是我舊知音。久闊相逢喜不禁。已去復來應有意。無媒自進豈其心。塵生范甑支頤坐。雪擁袁門抱膝吟。升斗終非飽妻子。却勝枯槁老山林。</text>
<title>直廬。聞李將軍家會客。</title>,<text>客子秋饒興。將軍晚學吟。一樽思共醉。萬事恨違心。漏遠風傳晝。簾虛日轉陰。緬懷陶與阮。跌宕謝巾簪。</text>
<title>竹枯歎</title>,<text>竹吾愛之甚。竹林是我屋。風露筍應長。京華我今獨。每尙夢中尋。琅琅聞佩玉。山僧他心通。帶雨分一束。倒屐置座右。依然舊時綠。墻陰土脈密。濯濯如新浴。長風吹雲飛。秋熱亦云酷。謂言如衛公。猗猗詠淇澳。胡爲病消渴。却繼相如躅。天意杳茫茫。誰能辨吾惑。</text>
<title>秋興</title>,<text>秋興方浩然。年光忽蹉跎。靑空行白雲。倚樓明月多。芳樽對佳客。擊節揚淸歌。羽人飛海山。鶴背天如波。遙遙顧我笑。飄迅陵紫霞。呼之恐不來。欲去知奈何。</text>
<title>觀射</title>,<text>平郊天幕迥。射垜敞華筵。鳴鏑風生䎂。張弓月上弦。穿楊初甚駭。沒石更難傳。君子仍觀德。操心世所賢。</text>
<title>奉呈菊墅 姓方。諱彥暉。</title>,<text>秋光撩我苦吟詩。萬事當前摠不知。杖屨屢陪耆舊會。杯盤要及太平時。黃花意遠風霜冷。綠野身閑歲月遲。更欲巽翁携我去。淸香趁取未全衰。</text>
<title>西原伯鄭公挽詞 諱賴</title>,<text>高車駿馬騁長途。種德堂前日轉梧。臺府振綱初自負。詩書有力晚相扶。十年風雪天涯夢。萬古丹靑壁上圖。燕邸少時曾半面。欲成挽曲強操觚。</text>
<title>八關</title>,<text>岧嶢金碧跨風煙。禮樂修明更侈前。殿上盤龍雲欲墜。庭中振鷺玉相聯。八方壤奠高於嶽。一炷爐香降自天。摠道今年多瑞氣。侍臣頭重錦華鮮。</text>
<title>還宮樂</title>,<text>君王夜自蓮房回。梨園弟子爭效才。霓裳羽衣振星月。雲鬢綠鬟成一堆。笙簫縹渺鸞鳳音。群帝酣宴中天臺。秦皇漢武多欲心。駕空直欲尋蓬萊。我皇憂民入骨髓。斡廻太和邪氣摧。但願三萬六千日。神仙來獻流霞杯。</text>
<title>聞賊在婆娑府</title>,<text>近聞賊在婆娑府。却道今朝邊報來。中原十年尙戰鼓。東國一水纔浮杯。自古長城如削鐵。況今元帥有雄才。安危呼吸所深念。莫恃憑河更愼哉。</text>
<title>聞賊入松山</title>,<text>聞道長城堅似鐵。長氷滿江馬蹄折。連屯壁壘可交臂。畫角一聲忽成列。賊騎翩翩如蹈虛。不是邊防才略疏。束帛卽土米卽金。悔殺行商來化居。</text>
<title>聞金樞副遇害</title>,<text>劍戟交鋒處。朝廷破膽初。方思築城策。催下點軍書。騅馬心猶壯。靑蛇讖豈虛。腐儒文墨爾。他日定何如。</text>
<title>禹磾將軍來報鐵州戰</title>,<text>乘勝長驅際。橫戈突立看。風腥三躍後。天黑一呼間。賈勇逢強敵。褒忠進美官。勉哉當更愼。九鼎重如山。</text>
<title>淸江</title>,<text>淸江何以敗。敵誘我從之。深入鬪氣倍。且問知者誰。相傳走驍將。又道喪全師。天或驕狂虜。駸駸就滅時。時危心更壯。賊近膽初張。小敵驕成悔。先鋒勇莫當。戍旗翻落日。戰鼓殷高岡。莫說輿尸戒。中軍運算長。國運千年泰。兵機一日張。鼓見星河動。關須虎豹當。士心如鐵石。聖壽比陵岡。把筆歌彌壯。朝廷白日長。</text>
<title>獨吟</title>,<text>黃猪躑躅走雨雪。紅巾弄兵雙手裂。中原菽粟如水火。越羅蜀錦無折閱。飽食煖衣保妻子。百年光景如川決。風飡雪宿日夜行。行向天東自招孼。天東仁壽君子國。不忍屈人人自屈。山川磐礴英靈多。風聲鶴唳何可忽。況今君臣如一身。百萬同心心似鐵。小臣高吟筆力短。他日賀章當補綴。</text>
<title>高歌</title>,<text>賊勢風吹火方熾。玉石俱焚難自止。獸犇鳥竄野堆煤。枕氷席雪藏崔嵬。官軍屯營隱長城。大將嫖姚籌策精。我聞隋皇唐帝勞玉趾。眼前一掃遼東平。中華人才於斯盛。半塗卷旆非人情。乃知墨守必得體。史不傳兮誰從知節制。高歌慘淡鬼神驚。忽有疾風雪號聲。</text>
<title>又歌</title>,<text>獨吟又高歌。心中血如河。皇天與后地。之死矢靡他。外患似氷雪。消之將奈何。春風方將興。白日如飛梭。哀哀君子心。有淚雙滂沱。</text>
<title>又吟</title>,<text>我游中原未三十。壯志功名當芥拾。四方甲兵徹廟堂。天子南面垂衣裳。諸郞馳驛走雷急。半夜征衫風雨濕。時時遇盜甚蒼皇。曠野骸骨秋草黃。深思朝廷無引汲。誰復卵翼朝端立。雖然頭上有蒼蒼。出處由人須自強。掛冠歸來學深蟄。頑雲癡霧圍如襲。國恩簉跡鵷鷺行。相期鳳鳥鳴朝陽。古道雖遠可企及。唐虞君臣時相揖。心中天地自玄黃。太平風月無何鄕。</text>
<title>卽事</title>,<text>近聞群盜滿中州。豈料餘波到此流。金甲有光諸將集。玉觴無味一人憂。自是天亡非勍敵。須知墨守是良籌。腐儒緩急眞無用。準擬春風共獻酬。天挺人豪李翰林。當時工部是知音。共推樊澁難多作。又得郊寒可一吟。樓下長天雲浩浩。燈前細雨夜沈沈。此時不向詩關透。村學堂中敎子衿。</text>
<title>放歌 一首</title>,<text>中興功自諸公來。雲臺麟閣何崔嵬。內間傳宣賜宴數。綺羅蘭麝登春臺。繁絃急管轟天長。肥肉大酒如山堆。風翻舞衫共飄逸。月照歌扇仍徘徊。忠肝激裂感知己。展布雄志兼雄才。保全東土活人命。中原白骨生靑苔。天子高拱深九重。將相睚眥朝綱頹。殷鑑不遠面相對。所以朝朝懽宴開。酒醒半夜月如晝。肯念樂極悲當來。肯念樂極悲當來。天上赫赫明三台。</text>
<title>聞賊入西京</title>,<text>豈謂便如此。茫然迷所爲。到頭須信命。閉口莫談時。戎器積年備。將材明主知。臨機竟何恃。寂寞涕交頤。</text>
<title>聞賊駐西京</title>,<text>北風怒號天慘寒。賊騎突入松山關。逆風上陣我失利。賊到西京風勢闌。城中米多屋又密。遠來勢必甘小安。我今乘怠可急擊。貔貅十萬尙桓桓。</text>
<title>哀哀 三首</title>,<text>有國有國自太祖。英風凜凜映千古。典章文明開寶圖。山河險固竝天府。邊防網漏來遠鋒。腥穢屠殘毒豺虎。哀哀一哭兮心膽苦。聲出復呑氣如縷。有母有母在高堂。領垂白髮幾何強。卜隣敎孟學俎豆。織屨隨翟媒軒裳。兵戈滿野閭巷空。竊負而逃忠義傷。哀哀再哭兮聲正長。安得逸驥穩如床。有身有身霑厚祿。文恬武煕佐王國。無才草檄化狼心。有意橫戈包馬革。幄中借筯不到我。主憂臣辱當自力。哀哀三哭兮天地黑。廊廟有人同一德。</text>
<title>遣悶</title>,<text>食君之食衣君衣。倉卒須敎後世希。社稷厄數百六會。干戈交鋒咫尺違。飢烏落日欲何食。斷雁寒雲無所歸。老母定應憂更重。寸心無脛走庭闈。</text>
<title>悶甚又作</title>,<text>長城踢可倒。積險鋤可平。立瓴高屋竹迎刃。沮遏逆勢誰能兵。君心如煙上薰天。天色爲變天意憐。西京城小似犴狴。桎梏蛇豕屯腥膻。旌旗翩翩照原野。奮迅志氣眞無前。風聲振盪靡草木。日光慘惔愁雲煙。九重半夜批下目。將軍部領多高遷。游魂一吐可四散。我氣精明忠勇全。棘城柵壁立牙纛。軍令寂寂無喧闐。雙城鐵騎最輕捷。羽檄有期何敢愆。稽留政恐知我謀。雪縛元濟誰能先。君心洞照萬里外。明明白日天中懸。將軍將軍國司命。好謀善斷文武之通權。赤手搏虎非英賢。我生常樂貧。身輕淡無累。孤鳥入雲飛。悠然寄予意。上有白髮親。下有老與稚。菽水諒足懽。俯仰無一事。山河兵燹中。朝四當避地。富家櫪上驃。追風揷雙翅。我家病駑駘。緩急安足倚。欲求檀溪蹄。千金亦不易。君看彼險途。跛牂非所履。寸地如靑天。三嘆貧作祟。斫樹登城高作棚。下臨大同江上氷。稻粱羅網困鴻雁。風雲南北騰鵾鵬。一朝氣合天地小。萬里聲哀霜雪凝。我往彼亡何更卜。元戎慷慨勢方乘。却敵多驍將。方興誰怨勞。風輕旗閃閃。天遠馬蕭蕭。落日忠心壯。黃雲殺氣高。成功夢卜吉。大將是嫖姚。</text>
<title>方家丞馳報官軍得西京喜而志之</title>,<text>一騎西來疾似星。緣街大叫得西京。九重半夜天顏動。頃刻懽呼已滿城。</text>
<title>遣悶</title>,<text>天意杳難忱。君心佇消患。禍福如兩輪。旋轉自無間。老賊無根株。吐火眩爲幻。烏合肆貪殘。飛書語驕慢。假威恣橫行。忍飢覓芻豢。蜂屯有餘螫。況是彪與虥。壯夫汝所敵。嗟嗟及童丱。罪盈天奪魄。甘寢忘日晏。嗷嗷群就烹。奇禍發奴雁。官軍氣稍振。主將多益辦。雪深馬齕枯。風急裳結綻。主恩重丘山。身輕如一瓣。疊嶂高崢嶸。直欲雙手鏟。大呼夜斫營。斬艾等葭薍。長江深無底。突兀倚雲棧。鴻鵠尙低回。何況彼斥鷃。氷長裂汝肌。石尖磨汝骭。唐皇回征車。三嘆鄭公諫。哀哉彼狂豎。鎖鎖何足算。</text>
<title>聞官軍將赴咸從</title>,<text>身帶櫜鞬馬帶鞍。推牛釃酒壓春寒。勢搖白日初麾鉞。髮指靑天欲裂冠。社稷有靈知鼎重。城池雖舊似盤安。大同江上氷將泮。洗盡餘腥已不難。</text>
<title>又題</title>,<text>佩劍雙龍精。雕鞍五色毯。雪明金甲寒。日落角聲慘。坐沙少倚樹。兵權誰摠攬。手額謝神明。或曰我勇敢。城外野風腥。城中春意淡。人來不忍問。爲是多悲感。</text>
<title>聞咸從戰不利</title>,<text>縱負張飛勇。難師李廣奇。由來知節制。未見有傾危。自信連雞鬪。誰知暴虎辭。奈何呼吸頃。尙不戒輿尸。</text>
<title>聞丁臣桂軍不却</title>,<text>獨立驚絃外。橫戈勢自分。紛然道濟策。屹爾慕容軍。峻路埋春雪。荒城覆晚雲。寂寥歸騎盡。賊壘日將曛。</text>
<title>聞賊平有感</title>,<text>至元天子罷兵機。朔雪炎天入舜衣。造物戲人堪一笑。春風處處落花飛。</text>
<title>長歌</title>,<text>我哭鬼神愁。我歌天地淸。前日哭今日歌。叩顙披肝呈寸誠。上帝照之以白日。方寸之地通幽明。旣非關愛賤累。又不是貪榮名。憂君憂國憂老親。團團一心貫蒼精。邊烽日夜照雙闕。賊騎長驅侵鎬京。千村萬落煙火空。悲風蕭蕭鳥獸鳴。羽書如雨下郡國。胥吏抹額持短兵。官旗蔽日棘城高。我士我馬何錚錚。昔收平壤城。今斫咸從營。無由飛出鼎中魚。不忍盡殲緣好生。南陽高議萬鈞鼎。鐵城奇策千丈坑。翩翩木刺抱忠節。去將虎鬚自請行。金侯精悍衆所服。馳出賊背令人驚。安公李公勇無敵。麾下騎士皆飛英。長槍電掣落雲鳥。快劍雪飛橫海鯨。韓弘輿疾秉節制。霜威尙照姑蘇城。我王英謀似大祖。濟濟多士文王寧。蒼生手額上萬歲。令聞隨風傳八紘。我願東溟作春酒。漁獵水陸堆崢嶸。綺羅圍春日舒色。鐘鼓轟天雷振聲。稱觴起舞壽諸公。何以副之瓊瑤瑛。下及皁隷霑羊羹。然後作頌紀元功列聖德。播之朝野歌太平。</text>
<title>送安侍郞出按慶尙道</title>,<text>春寒滿四郊。日色登城遲。餞席我不與。我懶君所知。豈無囊底錢。可辨酒一巵。但惡春過半。不見花開枝。相知世固少。況復當別離。勉保所居位。不爲君子欺。他時復相對。笑語無愧辭。贈處諒如此。君當讀吾詩。</text>
<title>上巳</title>,<text>上巳春光好。中都喜氣催。人從曲江醉。樂自太常來。盛事今難繼。高才豈易陪。踏靑隨處是。須挽李唐回。</text>
<title>又賦</title>,<text>攬轡三經按察行。山村海國摠知名。如今更比年前好。爲是鄕閭晝錦榮。先生精意可通神。代祀頻年作使臣。鳳曆綿綿千萬載。願將餘福丐吾民。</text>
<title>雨</title>,<text>一春知幾雨。岸幘從衣濕。自喜農有事。時哉要須及。花間新水生。柳外殘虹立。忽得晚晴詩。茅簷暝痕集。</text>
<title>寄嚴光圓公</title>,<text>風月三生磨不盡。乾坤萬事算來空。掛冠何日尋公去。一笑溪山活畫中。流出肺腑</text>
<title>寄密城李同年</title>,<text>暮雲春樹費懷思。岸幘江山獨立時。乞郡來秋吾欲去。淸香畫戟共論詩。</text>
<title>題山水圖</title>,<text>我生縶白駒。久已忘靑山。朝趨與夕直。苦乏一日閑。忽驚雙眼明。雨麓連晴灣。淡煙小村迥。落日飛雲還。深林意無極。老木勢若頑。平呑渺莽外。慘入鴻濛間。書生強模寫。兩鬢生詩班。幸哉絶俗累。對山無愧顏。他年譜此畫。莫把吾詩删。</text>
<title>偶書</title>,<text>亂時信局縮。亂後多傷悲。人情少懽樂。物意無姸媸。灼灼桃李樹。花開去年枝。依依照人面。春風時來吹。豈知花下人。停杯有所思。干戈自起滅。江河自推移。相看且痛飮。信命復奚疑。</text>
<title>讀同年司空伯亶送李永哲詩。次韻。因勉李生云。伯亶名實</title>,<text>學道須知命。看書要積功。軒裳非我達。蓬蓽豈吾窮。世事羊腸路。人心馬耳風。王良如詭遇。誰肯許良工。</text>
<title>聞李生誦伯亶詩。欣然次其韻。七首</title>,<text>伯亶愛山水。怳然知夙因。長携貝葉書。欲卜曹溪隣。端如古明鏡。刮剔千年塵。詩癖砭不去。吐句皆淸新。怪我膠世漆。不頂淵明巾。因君起遠興。盧岳知有人。右遊永興寺。李生言伯亶學佛書。又及其住持日瑚禪師之賢故云。身世家四壁。光陰詩百篇。逕幽春草合。窓淺野雲連。扣門無俗客。行地定飛仙。借問年來興。如何孟浩然。新搆茅齋事事淸。忽聞高詠愜幽情。尙驚輦下迷朝暮。獨向牕間閱晦明。曠野片雲風送影。小溪流水雨添聲。抽簪何日尋眞隱。四面空靑共目成。右新搆書齋二首雲暗山中路。波明海上城。雖然百里遠。自是十分淸。破屋少人語。空林多鳥聲。晚來情更適。不信是浮生。右游洪州。回至鳩村晚宿。子谷煙霞迷後嶺。烏村風雨暗前山。請君莫笑馳名者。盡日吟詩也不閑。右新居卽事雪夜讀書燈似月。春風洒翰硯生波。明經作賦俱無益。聽取門前鳳德歌。右贈諸生勢包天地浩難窮。吹去吹來有細風。散步高吟衣皺白。淺斟低唱帳圍紅。林疏豈護孤棲鳥。雲暗應迷萬里鴻。只合聽琴仍作記。九泉那得喚南豐。右詠雪客裏艱辛搔首吟。人間苦楚同心別。遙知相送鴻山村。垂柳千條愁百結。右次鄭生送李生詩韻</text>
<title>用伯亶勉李生韻。自責。</title>,<text>跡托絲綸地。身無尺寸功。讀書將底用。貪祿爲嫌窮。可恃舟無楫。由來海有風。設官無大小。摠是代天工。</text>
<title>種菊 三首</title>,<text>種菊添我淸。天工却媢嫉。罷雨動以風。收雲炙以日。搖搖不自持。七脈方未密。願借終夕陰。令渠生意溢。種菊添我幽。軒戶俄淸姸。長莖削寒玉。嫩葉凝靑煙。旣晴又欲雨。不憂傷爾天。天工豈私我。物生各自然。種菊添我逸。深期在歲暮。霜淸秀色明。白酒相媚嫵。落帽自風流。誰會悠然趣。淵明千載人。欲訪恐迷路。</text>
<title>予友李子庸。以所書華嚴神略見遺。且勸誦持。作詩爲戲。</title>,<text>吾聞瞿曇學。無妄亦無眞。當時華嚴會。千古猶如新。寶座高幾尺。雷鼓驚天人。神衆立四面。束手歆淸塵。色相雖各異。不減如來身。所以冠九席。外視如君臣。云何如是哉。同得一性醇。君看孟子言。舜予常對陳。此心不累物。聖賢非異倫。人惟自盡耳。禍福徒諄諄。情欲浩如海。擧世皆沈淪。我方靜一念。君亦宜自珍。</text>
<title>端午日。閱舊書。得崔員外小柬。有感而作。</title>,<text>壯志寧容擇險夷。欲將文翰動當時。九泉今日應惆悵。角黍無人爲子炊。</text>
<title>幽居</title>,<text>最愛幽居僻。林泉興有餘。出門山擁馬。入室酒浮蛆。園靜宜扶策。窓明快讀書。陶然是眞隱。何必賦歸歟。</text>
<title>游松林詩 六首</title>,<text>上嶺駐我馬。望遠神氣舒。兩儀判高下。悠然撫堪輿。超超天際山。起伏勢紆餘。舊游入雙睇。曆曆如當初。白雲豈欺我。欻去翔大虛。下嶺意跼蹐。悄然低我顏。山束地始窄。路幽石且頑。松倒岩崖側。泉鳴叢薄間。微吟物色動。小立神心閑。幽懷愜獨往。興盡吾當還。</text>
<title>田莊</title>,<text>謾負平生志不凡。祗今塵土汚朝衫。古方未試丹砂術。長柄新携白木鑱。草色帶煙靑漠漠。稻苗針水綠纖纖。此間自足幽居興。快似長風直掛帆。農夫方有事。更喜絶塵紛。畦塍靑將合。陂塘綠見分。近山頻得雨。多稼自如雲。卜築將歸老。相招意甚勤。</text>
<title>途中</title>,<text>不恨幽人偶失期。獨遊心事更淸奇。世情渺渺無相涉。野興悠悠祗自知。碧柳幾行流水遠。靑山萬疊夕陽遲。此間好着王摩詰。半似丹靑半似詩。淸遊不許世人知。白水靑林到處奇。小憩夕陽松下石。一壺傾盡獨題詩。</text>
<title>次韻權郞中園中松 鑄</title>,<text>先生簪筆立丹墀。退食高吟與爾期。夜半擁衾風外響。雨餘扶杖澗邊姿。星霜荏苒誰能畫。天地蒼茫我有詩。踏雪憶尋山下路。晚雲千樹忽移斯。</text>
<title>次韻廉郞中詩卷 國寶</title>,<text>門戶如今孰竝雄。家傳黃閤有淸風。郞君莫嘆回溪翅。鵬擊三千道路通。事過誰知一代雄。寂寥黃卷古人風。行雲流水無窮意。獨立乾坤八面通。</text>
<title>與鄭淸風同賦</title>,<text>午來多至夕。晨坐輒忘脯。山可靑君眼。詩應白我鬚。吟哦聊自快。登陟亦相扶。興味誰能識。傍人誚大愚。相從無俗士。所適是詩家。山興行隨雨。溪吟坐畫沙。一閑天所賦。萬事我何嗟。芍藥引高興。春風凝露華。騰踔癡兒黠。蹉跎壯士悲。紙鳶風得勢。石燕雨乘時。對酒君能賦。歸田我有辭。尙緣心磊落。更作遣懷詩。㝡喜幽居樂。何曾負此翁。關門麾俗客。訓字敎頑童。雨浥空庭草。煙迷斷麓楓。詩成更高詠。頗覺有神功。</text>
<title>蛙夜鳴。次鄭淸風韻。</title>,<text>蛙夜鳴。動我憂世情。靑燈依依翳復明。輪囷肝膽何時平。四壁蛙聲連雨聲。高吟偶得鳴蛙行。虓虎風生鯨海橫。宮中聖人吾墻羹。白日照耀葵心傾。肯緣糊口筆爲耕。事業直欲令人驚。紿我陷我皆管城。彫龍文苑尋鍾嶸。妖氛岳瀆埋羶腥。神龍正睡誰鞭霆。劍倚靑天笑絶纓。笑我讀書記姓名。壯哉鐵騎夜斫營。快意決死何偸生。君不見夫征兒戍留孤惸。諼草不花枯紫荊。何時天地得再淸。兩耳不復聞談兵。</text>
<title>遣興</title>,<text>肯向昌黎學送窮。祗今天爵冠儒宮。蛙鳴芳草絲絲雨。燕蹴飛花細細風。寂寞沈吟多骯髒。紛紜割據幾英雄。勞身焦思皆黃壤。且與八仙游飮中。</text>
<title>懷古</title>,<text>古人猶不死。千載想風流。事過尤明白。心同豈謬悠。雨聲深巷夜。燈影小牕秋。耿耿無窮意。他年祗自求。</text>
<title>絶句</title>,<text>雨氣涼生骨。泉聲爽入肝。天公用意甚。萬事不相干。</text>
<title>夏夜吟。次鄭淸風韻。</title>,<text>天公眷我厚。遺之一段奇。淸風與明月。相逐何曾離。枯藜對月植。短褐臨風披。飄颻散酒席。晃朗來書帷。乾坤寂如水。我興方逶迤。山深龍蛇窟。海闊珊瑚枝。扶桑照烽火。忽復勞我思。未洗去年血。又見今年痍。蒼生亦何罪。人事非天時。撫劍發長嘆。亦復笑脫頤。樊中有老鶴。自是萬里姿。</text>
<title>賀雨行。與淸風同作。</title>,<text>中統至元聖天子。四海菽粟如火水。有耳不聞寒且呼。有腹皆愁飽欲死。邇來王省多咎徵。招得黃巾鬪新市。吾君一念上通天。年年好雨知時至。</text>
<title>雨中與鄭淸風述懷 三首</title>,<text>遠游如夢寐。淸坐聽朝脯。已分棲蝸角。猶驚將虎鬚。雨床邀客坐。泥巷倩人扶。我拙寧他適。淸風屢見呼。密林黃鳥語。微雨故人家。暗綠煙生樹。殘紅雪落沙。酒餘宜熟睡。兵後動深嗟。可笑門前客。馳名鬢欲華。浪迹今何似。飄飄萬里鷗。江湖連夢寐。冠蓋謝交游。春去花猶在。風來雨乍收。軒窓堪避俗。相對輒忘憂。</text>
<title>與鄭淸風同作</title>,<text>大鵬摶扶搖。去以六月息。我生如鷦鷯。一枝布衣極。少年小東海。負笈遊中國。杏壇春成陰。槐市雨增色。門迷墻最高。車重路未熟。簪花曲江頭。被酒沈香北。抖擻早抽身。繁華恐塡臆。文章尙未聞。所患富貴逼。白日照箕潁。乾坤向昏黑。水泳魚縱鱗。林棲鳥接翼。明牕讀舊書。免使口生棘。且復觀我生。盡是稽古力。</text>
<title>次金月塘所寄詩韻 臺卿字仲始</title>,<text>月色波光上下連。先生自是水中仙。世間萬事無如靜。莫掛雲帆海外天。水想精神月想容。乾坤高臥是人龍。興雲致雨眞閑事。也任時人說大慵。栽種成陰在十年。婆娑已映酒樽前。結茅相傍如無地。我亦歸乘鎭浦船。天下如今定幾家。孔明龍臥子陽蛙。月塘獨倚三梧樹。笑殺山河似剖瓜。乾坤能幾太平時。學海迷涯宦路岐。縱是此心圓不定。到頭無過討便宜。</text>
<title>有感</title>,<text>倜儻尙志氣。傴僂敦詩書。雖非天下士。鄕曲獧有餘。臨變見局促。緩步諒虛徐。舞陽入秦殿。褫氣如蘧蒢。金橫田中草。視之猶土苴。羊質蒙虎皮。自恃驚黔驢。壯哉荊軻子。千載徒欷歔。</text>
<title>慈恩寺。讀玉龍書有感。</title>,<text>四海茫茫共一天。群龍起伏勢蜿蜒。東趨亘古精神聚。奉我蘿圖億萬年。中壘當年事校讎。高情肯與草玄如。翰林學士尤閑甚。奉勑來看地理書。</text>
<title>次金月塘立秋所寄詩韻</title>,<text>天敎雙鬢管詩愁。故遣年光迅似流。自倚長吟消永日。誰知勝事集高秋。寒蟬碧樹無涯興。紫蟹香秔不外求。咫尺阻江如弱水。一帆安得辦淸遊。</text>
<title>扈從白嶽山有作</title>,<text>祕書初出鬼神驚。擧世皆疑誰辯明。獨斷與天符契合。群官奉日佩環鳴。雲連翠蓋山增秀。風透羅衣水更淸。共說龍顏新有喜。當年卜洛想周成。</text>
<title>卜洛</title>,<text>卜洛武王志。成王未必知。周召所左右。天中拱四夷。綿綿三十代。黃屋東西移。聖人貴綱紀。天險非所依。稽古興王地。豈獨豐鎬爲。但願王化行。斯民知所歸。</text>
<title>懷古</title>,<text>黑金銷盡鏡生光。鵠嶺靑松正鬱蒼。北去提封連霫水。東漸聲敎入扶桑。雲龍風虎天何遠。閤鳳臺鸞日更長。處泰自當深着力。似聞兵馬滿河湟。</text>
<title>移御昌華扈從有作</title>,<text>松京興景業。撫世半千年。理亂誰爲地。維持自有天。人才何代乏。天祿或家傳。太保曾從卜。盤庚亦決遷。雲移仙仗外。山列屬車邊。向晚鍾聲動。僧牕得穩眠。</text>
<title>讀禁殺內旨</title>,<text>觳觫堂前不忍心。一朝推去及飛潛。生逢堯舜誠難事。更聽漫漫扣角吟。</text>
<title>途中望天磨諸山</title>,<text>兩都來往思悠悠。滿眼奇觀洗百憂。馬上雲煙分萬疊。人間風日過中秋。肯思鍊藥來笙鶴。却似乘槎近斗牛。鳳鳥一鳴難再得。時看百鳥正啾啾。</text>
<title>卜築呈李郞中 岡○三首</title>,<text>禁直多通籍。宮墻競卜家。獨予甘寂寞。與子絶紛華。松影日中薄。山光秋後磨。那知繫簪紱。却似在煙霞。日日回朝馬。時時董役夫。家童嗔巧避。邑子謝來趨。霜透茨初蓋。氷生壁始塗。漸知幽事足。野老亦提壺。秋抄風初冷。雲端日欲昏。土功猶未斷。露宿更何論。水遠浮坤軸。山高壓海門。前峯一登眺。萬里盡平原。</text>
<title>無題</title>,<text>鳥飛天有餘。魚行水無際。名利甚韁鎖。使我難自制。當時四老人。亦墜留侯計。幸無貪功心。萬事如說禘。</text>
<title>早起 二首</title>,<text>過溪憐淨淥。入谷怯微寒。宿霧連平野。朝陽在遠巒。肯嫌頻早起。只要縱奇觀。山頂更小立。天風吹倒冠。晨行爽肝肺。不受塵累襲。夜旦鄙吝消。方寸沖虛集。水聲聞更細。山光望如濕。祗此淸甚時。夷齊難獨立。</text>
<title>新居</title>,<text>舟運花山木。簷垂白岳雲。築階隨地勢。鑿井起波紋。牕淺雨頻洒。室虛香可焚。讀書淸我意。誰肯爲論文。</text>
<title>絶句</title>,<text>山寺暝鍾鳴出雲。山前僧影帶斜曛。依然當日讀書處。萬壑松風終夜聞。一燈危坐五更闌。四句長吟一字難。莫道詩工無所用。却勝鍊藥欲乘鸞。</text>
<title>隨山</title>,<text>隨山卜絶境。榛莽紛相披。圓峯淨如洗。前後尤委蛇。中藏數畝地。雲氣含淸夷。顧瞻協予意。不疑何用龜。坡陁可數畝。蔭以靑松枝。跬步易登陟。一挹諸峯奇。相將結茅屋。日夕哦新詩。</text>
<title>披草</title>,<text>披草卜隣幽事多。髥郞倜儻儘無他。指李提學岡 星臨姜被風露冷。天近菟裘霜月磨。松陰最好我盤磚。山意似欲君吟哦。茅茨土階翠微裏。乘興往來鳴玉珂。</text>
<title>愛靜</title>,<text>愛靜深成癖。移居始愜心。只愁違定省。自喜絶追尋。山淺橫微徑。溪淸遶翠林。君恩今更重。遇興卽高吟。</text>
<title>有感</title>,<text>世人求福不求心。眩眼爭誇布地金。達磨特來曾理病。老蕭誰道是知音。九年面壁天應老。五葉含春雪已深。畢竟討便人盡是。拂雲隨處起叢林。</text>
<title>新宮</title>,<text>新宮翌翌揖朝陽。控引三韓面勢強。天作地藏知有數。筮從龜叶兆無疆。氣呑岳瀆王風外。影動星辰帝座傍。世有傒斯當拜訟。願令聲敎邁虞唐。</text>
<title>新居</title>,<text>野泉光可鑑。雲谷錦爲棚。卜築雖堪喜。施工愧不能。牕扉氈作帳。墻壁紙垂氷。樽蟻催酣夢。床龜慰懶興。只因求死馬。豈是效飢鷹。人世今如此。孤吟耿曉燈。</text>
<title>東堂放榜 金得培，韓方信兩萬戶爲主司。</title>,<text>東都放榜似前聞。學士榮華更絶倫。玉帶虎符輝白日。羅花翠蓋動香塵。龍駒摠說無留影。魚目何從得混珍。此去儒風應大振。一門桃李幾番春。</text>
<title>直廬</title>,<text>寒氣侵人徹骨淸。擁衾終夜紙牕鳴。玉堂高處渾忘却。恰似山齋聽雪聲。尙未泥寒十分。四圍紙帳凍如雲。玉堂學士淸無夢。牕外風聲徹夜聞。暮鼓聲中集夕郞。司閽下鑰燭搖光。周廬寂寂寒無火。勑賜上尊聞酒香。</text>
<title>直廬長歌</title>,<text>凌雲新闕雙嶙峋。鳳舞龍飛嚴帝宸。百千熊羆翼兩廂。爪牙堅利心甚臧。茅茨半雜天上星。被冷周廬燈焰靑。上尊前夜煖金波。寒極氷生無奈何。月華如雪更漏遲。忠肝激裂天應知。墻陰雲凍屯卒徒。龜拆手足氷糢糊。仰頭應羨執戟郞。周旋天仗聞天香。顧予珥筆百無爲。帳暖爐紅酣夢時。敢將窮達委天數。吾與爾曹俱等夷。</text>
<title>姊妹</title>,<text>姊妹皆親側。情懷敢自寬。擬供氷上鯉。誰弔鏡中鸞。瑞谷風聲急。童城海氣寒。太平何日是。笑語得團圝。</text>
<title>白嶽</title>,<text>鵠嶺仍端小。共言天錄眞。新居勞費等。禁衛往來均。冷飯氷消口。輕裘雪滿身。精誠有日照。安敢鼻酸辛。</text>
<title>記打圍</title>,<text>羽林騎士集群豪。中使傳宣獻獸牢。氈幕平郊催蓐食。櫝瓦高嶺倒芳醪。風聲忽起靑絲鞚。雲影遙翻白錦毛。每詠騶虞思一發。射狼無復詫遭峱。</text>
<title>記事</title>,<text>望秩山川迥。持盈社稷安。齋房淸坐易。祝冊淨書難。倒斝來宣醞。堆盤盡賜餐。夜深吟更好。耿耿一燈殘。</text>
<title>晨興</title>,<text>南窓日上照衰顏。病骨晨興最怯寒。豈有白癡分菽麥。共譏赤立不衣冠。庸材自是支離易。高識由來檢束難。牧隱從前無道力。只今疏懶却成頑。</text>
<title>煎茶卽事</title>,<text>春入溪山畫不如。輕雷一夜動潛虛。花瓷雪色朝飡後。石銚松聲午睡餘。弄月宛然親面見。乘風欲問到頭蘇。鬢絲誰是忘機者。淨洗胸中書五車。曾向空門問四如。茶香滿座小窓虛。身心衆苦知無盡。齒頰微甘喜尙餘。放曠却須尋二仲。文章何必擬三蘇。欲師西伯今安在。卜得非熊載後車。</text>
<title>哭僧 名神運</title>,<text>派出曹溪振祖風。飄然甁錫任西東。生從二帝三王後。死向千山萬水中。雲影迢迢終變滅。鐘聲隱隱在空濛。白蓮結社慙無分。欲製哀詩却不工。</text>
<title>雪</title>,<text>小窓淸坐思綿綿。雪意方酣欲暮天。頰上雙紅非壯歲。臘前三白是豐年。洒來竹屋聲猶凍。點入茶鐺味更姸。抱膝高吟正牢落。孤舟蓑笠轉危然。</text>
<title>奉謝韓政堂，鄭簽書，韓簽書踏月見訪。</title>,<text>上黨三豪氣味醇。半酣乘興見天眞。貧居寂寂無燈火。賴是柴門月色新。</text>
<title>復用前韻自詠</title>,<text>風味由來似飮醇。世情那得更趨眞。區區祗有丹心在。種種難禁白髮新。道情時或暫還醇。畫品非關太逼眞。一幅江山相對處。野梅詩興更淸新。</text>
<title>有感 三首</title>,<text>自古知音在道存。紛紛勢利更何論。庖丁善解餘游刃。廷尉交情大署門。遠岫浮雲橫積翠。短簷初日放微溫。雖然晚食猶求飽。淸白何曾遺子孫。少年狂走太平時。豈意危途更老衰。激烈中腸徒似鐵。蕭疏雙鬢已成絲。孔明事業三分國。子美平生再拜詩。甚欲發狂開尺喙。却成緘默謾沈思。登高一望思悠悠。物像生涯感百憂。我自寡徒山並秀。世應多偶水分流。千年不返唯黃鶴。萬里難馴有白鷗。且向南窓讀周易。洗心端坐更何求。</text>
<title>可憐哉 三首</title>,<text>可憐哉此身。矮陋無容儀。自觀尙可厭。所以人共譏。興俯不中式。語言每多違。尙企晏子短。高風千載希。可憐哉此身。疾病常繞纏。呻吟劇刀刮。腸胃如膏煎。艱辛冬夜永。寸刻無安眠。萬戶睡正熟。鼻息方綿綿。可憐哉此身。所以載道者。而爲物欲役。廝養不如也。且觀方寸地。明明洞夷夏。豐蔀不見日。漫漫度長夜。</text>
<title>自詠 三首</title>,<text>立朝非貪榮。去國非潔己。三宿乃出晝。浩然有歸志。回首終南山。蒼茫杜陵意。悠悠千載下。氣合無少異。一飯不忘君。誰憐吾老矣。幼學非文身。壯行非圖己。枉尺直乃尋。君子豈降志。發達雖人情。低回或天意。酣歌矢我音。歲今云暮矣。理也無物我。生而有人己。明命方赫然。疇能越厥志。由來得造道。端的在誠意。努力過此關。天下可平矣。自詠三首。泝流而源。自悲其志也。千載之下。必有知音者矣。君子遵道而行。不能半途而廢。嗚呼。高山可不仰乎。景行可不行乎。聊以誌諸座右。</text>
<title>聞琴有感</title>,<text>指法須師授。心源在自尋。五更生夜氣。一點見天心。要妙雖成曲。和平詎在琴。古音今已矣。流水恨沈沈。</text>
<title>相櫂歌</title>,<text>櫂夫櫂夫爾且聽。我有苦辭雙淚零。江河性順似無患。刳木泛泛如浮萍。天晴恬波鏡面淨。樂哉利涉顏誰頳。人生擧足蹈禍福。平地咫尺焦心靈。由來造物本仁恕。狂風逆浪誰來呈。山頹火飛勢莫比。忽然一靜安且寧。徐吟我辭且勿下。下岸塵土䨪前程。山林豺虎方生獰。</text>
<title>雜詠 三首</title>,<text>岧嶢十二樓。上有雙鳳翎。時吹紫鸞笙。聲影凌靑冥。欲問祕眞訣。超忽如飛星。三生習氣濁。自信難合幷。頹然就酣夢。髣髴游天庭。上帝信高居。下人空佇瞻。天關阻雲霧。閶闔來東南。乘之欲上征。通籍時朝參。塵事共塡積。自嘆方再三。夢中遇羽客。戒以去爾貪。爾貪匪珍寶。名敎是所耽。人心如水淸。太虛倒其中。雲煙變朝夕。日月生西東。風來波浪作。視之何其雄。寂然忽一定。毫釐無異同。明窓讀周易。香穟搖晴空。</text>
<title>有感 四首</title>,<text>羲軒世云遠。周孔今安歸。二帝日正午。昭王始衰微。秦天極昏黑。失路迷所歸。濂溪導伊洛。源遠勢益微。考亭夫子出。理學通精微。魯齋幸同嗜。北庭時發揮。程朱載道器。大斥二氏非。尙作句解讀。誰復知三希。</text>
<title>辨惑</title>,<text>有目別其色。勿爲朱紫移。有舌別其味。勿爲易牙嗤。義利若畫一。其初在毫釐。差之卽千里。君子其念玆。</text>
<title>送申中顯赴榮州 仁甫</title>,<text>雪盡江南生早春。一麾行色離風塵。淸香畫戟應多暇。莫惜題詩寄故人。</text>
<title>五十自詠</title>,<text>一壽巍巍冠九疇。行年五十樂忘憂。焚香讀易思無盡。大過從今得免不。生死彭殤海一漚。況今知命更何虞。靜中大極生天地。不必瀾飜辨有無。</text>
<title>屢遷自詠</title>,<text>龍巒之北鵠峯前。萬戶千門共接連。函丈曾無屋廬子。時從孟母學三遷。</text>
<title>卽事</title>,<text>病骨酸辛又過冬。道根猶淺世情濃。硏朱點易晴窓下。變化分明六位重。</text>
<title>借梅花詩</title>,<text>春來病骨轉辛酸。尙劫東風料峭寒。淸興自知餘少許。吟成一絶借梅看。</text>
<title>夏日謾題 三首</title>,<text>時哉井底蛙。晚矣雲間鶴。丹穴有鳳雛。何曾巢阿閣。麟出作春秋。文成致麟至。聖人自爲麟。紛紛竟誰是。雪灑石矼上。氷懸巖竇中。謾誇雙脚在。誰解踏空濛。</text>
<title>秋日卽事</title>,<text>初秋氣乍涼。餘熱勢難敵。畝金煉以純。洪爐造化力。膚汗滴如珠。農家喜無極。相聚共談歲。人情豈知足。使我給租稅。兒女嬉鼓腹。帝力歟帝力。歌之歧路曲。</text>
<title>憶舊游</title>,<text>少之時好游。靑山白雲處。遇勝淡忘歸。冥心寂無語。懷哉千載人。飱菊啜桂醑。高風自罕徒。芳躅乃如許。巖戶本無鐍。坦途誰云阻。</text>
<title>少年場</title>,<text>鬪鷄走馬動成群。染翰操觚喜弄文。等是亡羊堪冷笑。寂寥顏巷日將曛。</text>
<title>稼亭所畜唐詩中有韋蘇州集。兒時愛讀之。後爲人借去不還。游燕時又得一本於吳宗道縣尹。東歸而又爲人借去。今未知在誰氏也。吟成一首。</title>,<text>唐詩氣頗短。稍平唯蘇州。初看似淸絶。熟讀方優游。山齋卽官府。野興雜民憂。自戒居處崇。操心良罕儔。老我竊國廩。抱病歲再周。能無頳且泚。默坐深自尤。</text>
<title>偶題</title>,<text>山林非僻處。朝市亦閑居。雙膝如容得。隨時樂有餘。</text>
<title>內願堂監主判曹溪宗事英公。號古樗。所居曰松月軒。於予同庚故人也。請題故賦此。</title>,<text>種在乾坤第一春。蟠桃海上接芳隣。可憐能白能紅者。幾向東風洒錦茵。萬樹長松翠影重。月華初上更無風。禪窓寂寂涼如水。掛在秋光一片中。領袖曹溪大福田。錦袍錯落照人天。從容折却華嚴講。半夜君王席更前。</text>
<title>前兩街聰公號無聞。所居南嶽。玄陵書以賜之。求予題贊。謹書三絶。</title>,<text>群山南走勢聯綿。突起唯應蔽瘴煙。欲上雁回峯頂望。何人借我草鞋錢。泉水松聲萬壑邊。秋蟲落葉一燈前。上人自有安心處。下却禪床穩穩眠。南嶽無聞四字聯。日光星彩絢遙天。晴櫩展閱應多感。一望蒼梧一悵然。</text>
<title>送竹谷僧統歸大華山</title>,<text>竹谷舊相識。華山深處歸。世情黃葉下。野興白雲飛。絶澗琴無譜。聯峯鐵作圍。何當五松下。相對暫忘機。</text>
<title>中秋</title>,<text>少年今夜喜相過。長笛高樓月似波。自愧病餘猶健在。呼兒扶策上山坡。鬢毛那得似當年。月向中秋五十圓。白兔至今猶擣藥。肯分圭撮救纏綿。兒童燒栗逬金丸。細嚼微甘發齒間。雋永始知尤有味。任他羊酪笑酸寒。寂寂山扉絶往還。月明如畫欲眠難。相携幸有同年在。陟巚不知風露寒。韓弘同年</text>
<title>秋日卽事</title>,<text>客至何所求。詩書淡泊耳。充然得者稀。庶以慰其志。市遠盤盂空。白飯光翻匙。深嫌無杯酒。可以祓詩祟。黃花時滿枝。寂寂霜風起。</text>
<title>重九</title>,<text>與客携壺杜紫微。風流文彩照當時。誰知牧隱登高處。只有黃花一兩枝。</text>
<title>晨吟</title>,<text>鷄鳴朝日生。秋氣方最淸。開牕硯池碧。高詠怡我情。老妻染藍服。女奴砧杵聲。裁縫御冬衣。翦刀深夜鳴。行當聚奧室。共保君子貞。</text>
<title>有懷山中蘭若</title>,<text>萬緣俱落爍迦羅。一片可知乾栗馱。想得伽藍趺坐處。須彌月色照婆娑。萬丈懸崖松倒生。托根高峻世人驚。淸風明月共蕭洒。老鶴一聲天地淸。</text>
<title>代友人送日本奉使</title>,<text>萬里孤帆背夕暉。碧天無際片雲飛。知君欲補垂衣化。須取扶桑大繭歸。</text>
<title>萬峯爲惟一上人題。日本人也。時奉使其國。</title>,<text>纍纍千萬峯。歷歷天地中。何處是第一。笑問扶桑翁。會當振衣凌絶頂。俯視浴日波搖紅。</text>
<title>羸菴爲勝上人題</title>,<text>上人木食草爲衣。身似秋空一葉飛。賴是胸中兵十萬。坐降魔衆破重圍。</text>
<title>爲珠上人題冏徹卷</title>,<text>淸淨摩尼珠。隨方現五色。回頭望八荒。但一聲霹靂。</text>
<title>爲暹上人題騰騰卷</title>,<text>太狹必難容。太剛必致折。且向山林中。悠悠度歲月。</text>
<title>爲玗師題璥菴卷</title>,<text>年來欲草子雲玄。日向南牕檢類篇。豈意上人先下手。標題玉部已流傳。</text>
<title>爨婦歌</title>,<text>蠟代薪楢錦步障。珊瑚樹高影尋丈。主人夜歸不就枕。雙手牙籌朝日上。客來上謁胡躑躅。不見傾身時障簏。誰知牧隱家最貧。時咬菜根長啜粥。蓬頭赤脚耐寒冷。掃葉凌霜走山麓。</text>
<title>易菴歌</title>,<text>易菴老人求我歌。歌不易兮奈吾何。一年吟。仰見靑天高。星斗歷歷不可雙手摩。二年吟。俯見東海深。精衛影底無窮波。三年吟。聖人之道大無外。向來所見却是蜂房與水渦。瞠乎莫知下手處。心煩力竭其蹉跎。收聲屛氣又數載。一旦快馬馳平坡。怳然若有得。把玩以自多。靈臺方寸耳。天地萬物昭森羅。尊之使我配上帝。褻之使我同驢騾。分明萬化所根底。一有主宰無偏頗。應用不竭如懸河。精神調暢不知老。強而名之安樂窩。嗚呼乾道易而已。老人以居知無他。應憐牧隱眼孔小。撲撲有似投燈蛾。長年燥吻論中和。</text>
<title>朴密直夫人挽詞 三首○名形</title>,<text>少年里巷喜過從。山北山南路欲窮。夜飮不知香篆盡。閨門寂寂月明中。平日分離只謫行。相扶到老是眞情。歸來歲月今無幾。忍聽秋風落葉聲。月在靑天來幾時。姮娥風露杳難追。應憐蹤跡尋無處。留得人間桂一枝。</text>
<title>全判書敬先挽詞</title>,<text>久矣吾多病。惠然誰一來。金蘭將再講。玉樹忽先摧。雲薄秋容淡。山遙曉色開。分離竟如此。天地亦悠哉。</text>
<title>次安政堂韻。奉送安密直歸山。名輯</title>,<text>老年田舍幽情熟。當日班行物望歸。上國早知通桂籍。高堂晚獨舞菜衣。竹溪月是庭中月。華嶽雲連屋上雲。共說我公眞傲世。似聞稚子摠能文。溪頭野徑僧頻過。松頂雲巢鶴獨歸。恰似輞川風景好。何人解畫拂塵衣。識破身心如逬穴。由來富貴是浮雲。丹崖愼勿嗔重滓。誰向山庭更勤文。</text>
<title>又賦 二首 自歎</title>,<text>短髮漸知飄暮雪。新詩漫擬靄春雲。平生自信無他望。餘力猶能學古文。曲學敢辭君子責。詭隨甘與小人歸。三熏三浴誰相引。佩却秋蘭製芰衣。</text>
<title>有感</title>,<text>李斯出荀況。豈非儒雅士。相秦顯其君。道固在於此。竟起焚坑謀。高談之弊耳。其心非禽獸。異好豈本志。侁侁函丈間。搖唇勿容易。一字訓之非。流禍明在史。</text>
<title>送西海崔按廉資</title>,<text>繡斧威方凜。甘棠訟解紛。仁風吹赤子。遺愛說嚴君。松井連紅樹。楊村隔白雲。似聞淸海寇。報喜定云云。</text>
<title>題霜泉菴</title>,<text>自分山中衲子嘗。甘如崖蜜冷如霜。夜深嗚咽非無意。政是人間沸火湯。</text>
<title>金思亭夫人李氏挽詞</title>,<text>竹軒今絶響。金海舊流芳。回首情無極。思亭掛夕陽。</text>
<title>巖棲</title>,<text>道人今絶學。茅屋對靑山。拾葉晨供爨。看經晝破閑。心游萬劫外。身老一窓間。雲鶴多情思。時時共往還。</text>
<title>雲游</title>,<text>手中一枝竹。脚底九州山。流水情相得。浮雲影對閑。猿吟岑寂裏。隼度渺冥間。且問草鞋債。他年還不還。右二首。爲木菴作。</text>
<title>拜八仙宮</title>,<text>石路縈回到上頭。八仙宮觀俯神州。一來只塞妻孥願。再拜翻興社稷憂。絶頂雲煙初日曙。長松風雨半空秋。僕夫流汗肩輿穩。飮福微酣興未收。</text>
<title>記舊作</title>,<text>僻近城南樂有餘。祗嫌難枉故人車。三山渺渺曾遊處。孤柳依依亞相廬。稚子最狂筋骨緊。老妻多病齒牙疏。欹傾步履終何患。滿地濃陰臥讀書。軀幹堂堂九尺餘。齊驅駟馬駕高車。墻低莫瞰他人室。道枉須過舊友廬。心學更從憂裏熟。世緣還向病中疏。男兒事業都消盡。白首徒能讀父書。</text>
<title>卽事</title>,<text>光陰眞過客。仁義是恒流。用足三冬史。詩輕萬戶侯。呂金懸重購。虞璧照窮愁。只有簞瓢樂。區區老不休。</text>
<title>丁巳十月二十日晚。康子野見訪。欲留之同宿而未果也。是夜。風雨大作。呼燈題此。當與其同年朴子虛，李子安同賦云。</title>,<text>衰遲吾已甚。爍子如前。佳句世皆誦。沈痾誰復憐。凄涼翦燭話。寂寞對牀眠。想得鷄鳴客。今宵定惘然。</text>
<title>對普濟影口號</title>,<text>師少我妻子枷瑣。我少師金襴袈裟。欲識乘除同調處。春風燕舞與鶯歌。</text>
<title>出山相。應敎撰進。</title>,<text>佛界初增日。魔天欲裂時。春風隨步起。萬物已先知。</text>
<title>憶魯郊</title>,<text>上春回吉日。殘雪扢嘉壇。禮重傾千古。心同集百官。御香來紫闥。法服壓玄冠。與祭應多福。居歆信永觀。</text>
<title>自傷學之未至也。求諸日用中吟成二首。以致其力焉。</title>,<text>人心與道心。只從動處求。性發乃本源。欲生卽派流。分明只一水。吾今復何憂。養成浩然氣。天地莫能周。脈絡却細密。愼旃無謬悠。文章出肺腑。矯詐徒自欺。孔門諸子中。賜也稱多辭。終日如愚者。胡爲竟省私。春風和氣中。發榮得其時。雖然曾氏魯。千載我所師。安心且無躁。忠恕一貫之。</text>
<title>憶燕都</title>,<text>回首燕都更渺茫。黃金臺上又斜陽。橋門五百靑衿子。誰頌中興比大唐。斲來山石白於霜。截作新橋海子傍。引得龍鱗趨太液。牙檣錦纜照紅粧。</text>
<title>卽事</title>,<text>年光衮衮水東流。世道人情兩謬悠。好句每於三上得。玄機試向一中求。焚香讀易閑相驗。弄月吟風老不休。涑水考亭書法在。未知天意定誰優。</text>
<title>送王康隨尊公進表</title>,<text>王郞少淸瘦。泮水早題名。久闊疏髥出。相看病眼驚。隨親供子職。奉表賀王正。歸及新春好。家家溢喜情。</text>
<title>息機</title>,<text>往事細如毛。明明夢中記。操戈欲逐儒。此言殊有理。徙室或忘妻。非徒偶語爾。一病今幾年。息機勝藥餌。</text>
<title>同年歌</title>,<text>狀元牛公氷玉淸。璧水半面詩有聲。子白白髮已無餘。江西文章獨擅譽。馬郞長身氣頗豪。醉掃松樹干靑霄。順童短小最精悍。欲振臺綱立崖岸。當時座上八九人。風采俊逸詞淸新。文鍾邦傑中興將。事業直跨浯溪上。邇來存歿杳難知。時時臥讀題名碑。可憐老牧今已衰。陵谷易處何其悲。回看我輩飛蚊耳。畢竟河南成底事。眼枯欲漲東溟水。六龍飛出扶桑涘。</text>
<title>追記試院</title>,<text>白袍鵠立棘圍深。禮罷將題字字吟。席屋細斟光祿酒。興來傾寫十年心。天日垂光玉署深。仰承題目俯微吟。一聲雷動終篇獻。誰識丹墀獨對心。</text>
<title>追記翰林上官</title>,<text>夜闌淸露濕朝衣。禁宇沈沈暑氣微。向闕謝恩香未盡。獨騎瘦馬月中歸。</text>
<title>送李蒙達進表賀年</title>,<text>鼎重山難轉。時危勢自分。淚添東海水。夢繞北庭雲。老馬常思主。哀鴻久失群。朝廷音問絶。爲我謝諸君。</text>
<title>追記恩榮宴有故不出</title>,<text>涑水中原禮義家。感恩簪得一枝花。小臣頭上渾無物。坐想瓊林到日斜。</text>
<title>卽事</title>,<text>避世如逃影。忘情似解酲。病軀關藥物。野意在山亭。小雨僧邊白。遙岑鳥外靑。祗今淸興味。欲詠却難形。</text>
<title>卽事</title>,<text>宣光洪武二龍飛。外國孤臣雙淚揮。塞北雪深朝覲數。海南天闊往來稀。靑山是處僧多占。明月無枝鵲可依。臥病老生心獨苦。願從靑史得羈縻。</text>
<title>詠史</title>,<text>從來頭上杳冥冥。附耳微言却細聽。一句便流千載臭。令人重憶夕陽亭。拙成元在巧之餘。太密由來却太疏。海上鮑魚天下臭。一封書去送扶蘇。</text>
<title>丁巳冬</title>,<text>寸寸強弓不易彎。行年半百轉辛酸。南窓坐擁紬衾煖。今夜寒於昨夜寒。</text>
<title>記舊作</title>,<text>翦來黃葉似金錢。止得兒啼最得權。誰道阿婆多狡獪。吾觀此策却天然。聖人立政皆因下。稚子無知必有先。看取巖巖新氣像。只因當日解三遷。盡說身心共一天。判然今日不相聯。煖衣飽食初相誘。冷炙殘杯又可憐。回首唐虞時自叫。追蹤孔孟欲誰傳。只因嗜甚翻成病。却恨蘭膏祗自煎。</text>
<title>齊桓</title>,<text>九合諸侯到一匡。當時風采盛衣裳。晚年狼狽非關仲。祗是驕心作不祥。</text>
<title>管仲</title>,<text>仲也才奇志又忠。贊成齊霸美哉功。九泉感愧應難措。聖筆無心似化工。</text>
<title>自詠</title>,<text>憂病相仍已七年。自憐殘喘尙綿綿。端知不蓄終身艾。爲讀鄒書講浩然。</text>
<title>雜詩 二首</title>,<text>我道直如矢。君子終歲馳。萬民所共視。步履諒委蛇。不比九曲坂。車摧馬鳴悲。鳴悲汗如雨。君當永言思。我道亦云遠。千里又萬里。長年不出門。出門一步是。一步更無餘。不止而已矣。乃何今之人。却作遠游意。遠游難爲心。閨中有妻子。</text>
<title>過衿州山下 追記</title>,<text>多少僧房縹渺中。讀書今古出英雄。莫言鴻洞能容物。漏網三韓一牧翁。</text>
<title>卽事</title>,<text>病裏長謠復短謠。祗將舒憤豈宣驕。胸中一點塵埃絶。頭上雙丸日月跳。山似披藍靑渺渺。雪應曳素白蕭蕭。江南二十四橋夜。何處一聲吹洞蕭。</text>
<title>卽事</title>,<text>虎生三日見頭顱。天意分明積慶餘。索飯啼門情爛熳。敲針作釣計迂疏。但知梨栗陶潛室。必學箕裘戴勝書。天運悠悠一杯酒。頹然酣夢送居諸。</text>
<title>雜詠</title>,<text>礪山帶黃河。漢誓功臣辭。綿綿及苗裔。國家永無虧。丹心貫白日。森列嚴神祗。禍萌生易忽。事勢工推移。當朝赫赫者。問彼何人斯。自古諒如此。天心誰復知。靑天何淡淡。明月何娟娟。淸風何習習。君子何平平。平平竟安用。道在貴自然。以人理人耳。唐虞之所傳。此意久蕭索。崛強時所賢。我歌且試聽。雋永思烹鮮。南里富熏天。北里貧到骨。時物一以姸。人情析毫忽。君子無私親。動靜罔不吉。不忮亦不求。悠悠送長日。天爵被靈臺。上帝時引逸。稽首承天明。席暖黔我突。</text>
<title>舊游歌</title>,<text>大芚之山淨水樓。夢中明明記舊游。白面久矣玉樹悲。朱髥年來音信稀。當時放浪蓋今古。末路分離多是非。眞情劫火燒不灰。只今鏡面無塵埃。明知九原不可作。會得萬里能相陪。子期亦厭聽流水。生前子美宜銜杯。大芚淨水咫尺耳。而此夢想何爲哉。安得一跨垂天翼。飄然瞬息游八極。俯視當年讀書處。拍手長謠慰深憶。君不見滄海頭。烽火甲刃無時休。空使老翁思舊游。石田茅屋蓬蒿秋。</text>
<title>短歌行</title>,<text>天地洪爐大無外。鑄此一錯何足怪。尙緣咎徵罰必恕。垂頭無心訴眞宰。由來毛群欺臥駝。擾擾不足煩撝訶。巍然不動如泰山。時出膚寸仍霶沲。一日天下歸其仁。荷簣誰和門前歌。人生修短自有數。胸中有氣如懸河。欲吐未吐。頭上日月如飛梭。少壯幾時奈老何。天有耳乎聞我歌。歌聲激烈。山哮虎兮水吼鼉。但得天成地又平。鼓腹不知帝力加。君臣稽首祝堯年。暘谷昧谷分羲和。樂哉琴書送殘生。有田幸不求桑麻。只欠上書乞骸骨。此外世味皆消磨。</text>
<title>有懷朱同年</title>,<text>久別頻回首。相思每愴神。骨淸三島客。業白五臺賓。石壁煙光古。珠宮曉色新。從游更何日。滿目軟紅塵。</text>
<title>南窓</title>,<text>誰云北牗風。我愛南牕日。天道自循環。人情亦因物。</text>
<title>梅花 三首</title>,<text>小溪淸淺是江南。月上黃昏欲往參。老牧病餘多伎倆。暗香疏影入淸談。梅在溪陰月在南。月華梅影淡相參。幽人自是如氷玉。欲較毫釐却費談。淸香獨占斗牛南。俗子元來不放參。曾向燕山叨半面。銅駝荊棘豈容談。</text>
<title>偶題</title>,<text>年來世道苦難前。靜裏焚香檢易篇。太極始分心歷歷。幽居長臥病綿綿。虞卿書向窮愁著。司馬史從熏腐傳。月窟天根徒夢想。祗今全未忘蹄筌。</text>
<title>靑山白雲歌</title>,<text>靑山靑靑白雲外。白雲白白靑山中。霽亭此語久流播。超越古今諸英雄。我初快意讀不輟。飄如萬里乘長風。老病如今坐想像。往往髣髴游空濛。空濛不辨是眞境。長松半天朝日紅。僧房歷歷跨巖谷。老鶴一聲林壑空。扶筇欲上崔嵬巓。雙手歷井凌蒼穹。𠹥然久坐忽成夢。夢裏却訪談天翁。</text>
<title>用前韻</title>,<text>思入虛無太極前。焚香細讀白雲篇。茶餘小鼎卷飛雨。歲久破衫多斷綿。世上無才宜手縮。書中有味只心傳。何時更下浯溪筆。欲註武經師李筌。</text>
<title>茶後小詠</title>,<text>小甁汲泉水。破鐺烹露芽。耳根頓淸淨。鼻觀通紫霞。俄然眼翳消。外境無纖瑕。舌辨喉下之。肌骨正不頗。靈臺方寸地。皎皎思無邪。何暇及天下。君子當正家。</text>
<title>自詠</title>,<text>君子愛人非徇私。少偏端的受他欺。渭涇水合分淸濁。梅菊花開有早遲。旅進廣庭當自愼。獨居暗室畏天知。閑邪未必眞閑得。悔殺當年不學詩。</text>
<title>有感</title>,<text>比來嗟潦倒。已矣效劬勞。地僻市朝遠。天寒星斗高。初疑觸麟角。漸似刮龜毛。左右逢原處。何人爲我招。</text>
<title>喬桐 三首</title>,<text>海中華蓋揷靑天。上有荒祠不記年。奠罷一杯時北望。扶蘇山色轉蒼然。客游山下寄僧房。野菓漸肥泉水香。地主有恩須一報。臨風灌地再傾觴。海門無際碧天低。帆影飛來日在西。山下家家篘白酒。斷蔥斫膾欲雞棲。</text>
<title>牧丹山 三首</title>,<text>山色蒼然望已奇。山中精舍稱高卑。居僧出自廬山派。沽酒相邀醉索詩。長松陰下石爲臺。西望群山大野開。指點首陽孤竹處。有誰能辨所由來。細嚼僧窓飯一盂。盍簪談笑送朝晡。乘間誦過全篇語。問却諸公箇箇無。</text>
<title>自牧丹山回松都途中 三首</title>,<text>覆盆爛熳映山紅。細嚼甘酸齒舌中。忽有黑雲携雨過。十分淸快荷天工。急澗如傾渡甚艱。身輕無力脚難安。相扶賴有金夫子。過了千山膽尙寒。山崖金碧鎖煙霞。落日江邊坐畫沙。短棹鳥飛明鏡裏。一龕燈火穩於家。自喬桐至此。皆記舊遊也。</text>
<title>狂歌行</title>,<text>少年氣豪膽如斗。笑看翻雲與覆雨。人言置氷露是壺。自信臨風玉爲樹。五侯屛氣趨下風。垂鞭直入承明宮。天顏喜怒在片語。士林榮悴關微衷。朝來雷霆擊宇內。夜半雨露霑區中。彌縫有時補天缺。退讓不復稱臣功。狂言謬算吐不已。物議宸衷那復同。愆尤雖豐名亦重。史氏秉筆應書忠。嗚呼忠矣歌未終。歌聲直上干蒼穹。</text>
<title>獨吟</title>,<text>萬里雲初卷。中天日獨懸。此心無物欲。誰肯更希賢。</text>
<title>見州途中</title>,<text>截然三嶺揷靑天。峻路長氷馬不前。落日孤村煙火絶。箇中情興有誰傳。</text>
<title>靑龍山</title>,<text>靑龍山下古招提。氷雪斷崖臨野谿。端坐南窓讀周易。鍾聲一動欲雞棲。當日剛強盡冷灰。祗今柔弱却雄哉。天工未必無私意。解惜金莖露一杯。見州靑龍皆記舊遊也</text>
<title>醉中歌</title>,<text>先生有手探月窟。先生有足趨天闕。先生自是天帝子。意態乃與塵凡絶。遠尋妙道出羲皇。瞠乎灝灝幷噩噩。旁求精義並思軻。中庸一篇眞足樂。有時覂駕獨超群。莊騷班馬如飛蚊。先生獨笑齒久冷。孔門諸子屯如雲。雖然陋巷有眞樂。擧世誰復希淸芬。吾今老矣尙钁鑠。高山仰止奚云云。先生且歌醉中歌。天地浩蕩無偏坡。頭上日月如飛梭。</text>
<title>獨詠</title>,<text>獨詠乾坤裏。群居品彙中。天機涵動靜。物理具纖洪。頗信心無主。焉知道在躬。擊蒙元有術。作聖要成功。周召今誰匹。玄黃昔降衷。江山愁處麗。風月醉來同。節得夷齊峻。功從旦奭豐。氷霜松自秀。書劍歲猶窮。四海無多子。三台憶上公。調羹殷鼎在。入室孔墻空。抱恨憐衰白。追慙踏軟紅。筆尖微帶凍。牕日轉曈曨。</text>
<title>閑居</title>,<text>代謝何曾一刻停。昇沈枉費百年情。高堂自昔悲明鏡。華屋如今棄短檠。天上故交音信絶。樽前美景嘯歌淸。老妻稚子閨門冷。賦罷閑居愧不平。</text>
<title>晨興 三首</title>,<text>夜臥骨酸辛。展轉苦愁絶。深悲肝腎焦。大恐皮肉裂。鷄聲忽一叫。照壁燈明滅。攬衣更危坐。旦氣考遺訣。至道尙渺茫。前途判然決。鷄鳴心已豁。日出窓更明。焚香澹無累。皎皎止水平。天地共一室。上下俱澄淸。樂哉保永貞。事帝順吾生。揖讓唐虞際。誰與予目成。撫病與湯藥。哀寒促火炭。樵童去近午。爨婦出汲澗。尙喜賓客稀。主人亦起晏。蒙頭面南窓。伏櫪如款段。從玆更何憂。吐握有周旦。</text>
<title>偶題自笑</title>,<text>國贐里老嫗。每引山僧來。手持一尺紙。請公書此哉。曰此老比丘。曰居於五臺。金剛與諸山。歷歷皆崔嵬。曰側金於此。作善消禍胎。老夫爲秉筆。一日能千回。歡然致謝去。庶以震法雷。孟氏闢楊墨。其功配三才。而今反相助。默坐時冷咍。祗園焜金碧。闕里多莓苔。傷哉可流涕。造物應相猜。大廈非一枝。誰抱梁棟材。</text>
<title>崔大諫携酒見訪 名崇謙</title>,<text>火輪飛出上簷牙。錦帳門生載酒過。病裏狂懷無處瀉。肯辭引滿倒金荷。</text>
<title>大諫旣去。陶然有詠。</title>,<text>何須晝錦立高牙。祗喜門生屢見過。對酒却忘浮世事。哦詩不讓古人歌。年來道味知誰最。醉後風情奈老何。政好殘生樂天命。更從月下舞婆娑。</text>
<title>遣興</title>,<text>聖道王風恐不揚。天時人事轉堪傷。太平無像從心出。滄海橫流可手障。謾向春秋許齊晉。由來水旱在堯湯。老妻斗酒能藏得。有客朝來飮一觴。</text>
<title>記燕京途中</title>,<text>富谷神山境最幽。怪禽啼處樹林稠。僧窓又在蒼崖底。香火眞堪擧話頭。灤河淸駃傍山隅。直欲尋源謁上都。不是靈槎銀漢去。順流猶可到方壺。何人見月解相招。吟嘯臺邊草木凋。莫詑五朝長樂老。歐陽筆底怒雷號。</text>
<title>幽居</title>,<text>老境心無累。幽居味更長。溪山徵媚嫵。風雪愈疏狂。早識乾坤大。誰爭日月光。邇來親藥物。漸欲學仙方。氣火甘中伏。心旌恨外揚。浩然元自足。何必更茫茫。</text>
<title>送客記事</title>,<text>貧居頗幽僻。客來亦云稀。欣然欲話舊。眞情將發揮。寒風吹虛廳。氷雪耀冠衣。忍凍非善策。欲去誠知幾。留之又無酒。送之出我畿。懷慙旋入室。俯首徒歔欷。</text>
<title>記聞</title>,<text>北鄙有狂童。比跡戾太子。春秋大義在。豈乏經術士。氷生大東江。其下有雙鯉。尺素時相通。訛言自中止。終當掃無迹。不復生疑貳。</text>
<title>憶李奉翊東秀</title>,<text>同年同巷久忘形。釋褐當年拜稼亭。最恨近來無尺字。夜深危坐一燈靑。</text>
<title>古風 三首</title>,<text>流水自不息。滔滔向何之。東方有大海。其意乃在玆。周公師文王。豈欺公明儀。思三坐待旦。禮樂盛一時。如何千載下。尙詠鴟鴞詩。乃知君子心。遇險如遇夷。長松參靑天。問渠生何年。山靈從旁對。恐是在我前。我生形旣具。結根在我肩。衆卉自榮悴。顏色無變遷。植物亦如此。君子當勉旃。麟也不可知。出則天下平。聖人不在位。乃何輒自輕。振振周南詩。變矣迷性情。使麟或在藪。誰復繼聖經。當令方寸地。永絶物欲萌。是亦麟之徒。大德名曰生。</text>
<title>卽事 三首</title>,<text>默默譊譊兩不平。投機失會要忘情。魏徵媚嫵言終直。裵度龍鍾事竟成。席煖風聲呼永夜。簷虛日影報新晴。高吟君子陽陽什。消盡窮愁樂自生。吾衰何恨喜時平。病裏興居適野情。隔壁香來新酒熟。揮毫字濕小詩成。相思白也江東暮。細履牧之樊圃晴。只有寸懷吟不盡。人間隨處託吾生。事機相激最難平。守道年來遣世情。外境悠悠心獨苦。中宵耿耿夢難成。月臨窓面明如晝。雨打簷牙曉已晴。荷簣昔曾聞擊磬。蒼天何日忘蒼生。</text>
<title>詠梅花 三首</title>,<text>地軸句回一點春。明窓陡覺暗香新。風吹飛絮初行詐。雪壓長條竟亂眞。腸鐵誰知工作賦。眼花偏喜淨無塵。詩家摹寫應車載。和得西湖有幾人。地寒相候擬明春。豈意深冬冷蕊新。熟視天工應費巧。初逢物色恐非眞。娟娟桂窟同千里。渺渺蓬山隔幾塵。只爲雪窓氷欲凍。自將和氣報騷人。羅浮山下欲生春。啼盡幽禽夢境新。自昔神仙多詭怪。祗今詞賦甚淸眞。峯巒孕秀渾無滓。氷玉交輝不動塵。越使寄來香未歇。黃昏踏月定何人。</text>
<title>十二月十六日庚申。是夜。兒女達旦不睡。</title>,<text>歲闌今夜是庚申。共說三尸事最神。瞪視莫敎過海眼。天庭咫尺玉皇宸。兒女無知㝡可憐。猶知頭上有蒼天。明明不待三尸報。休把微勞欲蓋愆。貧家寂寂樗蒱戲。甲第紛紛玳瑁筵。銷沮閉藏猶可恕。酣歌恒舞適增愆。病夫心願得安眠。禍福都忘却自然。獨坐吟成詩數首。墨痕濃淡滿華牋。</text>
<title>有感 一首</title>,<text>生孔生犂鋤。蒼天定何心。生孟生臧倉。視古猶視今。當時意氣盛。君臣如鼓琴。寂寂千載下。誰復聞遺音。荒丘靄煙日。過者動哀吟。</text>
<title>奉懷仁煕諸相國</title>,<text>閟宮寂寂隔塵寰。松翠溪聲特地寒。當日詞臣今臥病。秪將衰淚滴毫端。盪胸決眥終安用。容膝打頭還有餘。奠罷朝昏無一事。陸呼棋默與琴書。蒲薦最宜松下坐。籃輿恰好雨中乘。紫霞洞口乾川路。記得曾尋一兩僧。</text>
<title>戊午正旦後二日</title>,<text>天敎牧隱子。晚歲臥窮廬。位列三重後。年登五十餘。許身憂社稷。刻骨感詩書。自信無他望。秉心金石如。光祿頒宮醞。承明敞直廬。異恩慙分外。舊興在吟餘。獨阻朝正列。慵修餽歲書。驅儺屛障禮。未識定何如。</text>
<title>偶題</title>,<text>春花秋月足高游。瓮牖前頭百尺樓。但問好懷開與未。人間何處不風流。</text>
<title>詠竹</title>,<text>此君眞箇是虛中。冬筍淚斑隨意通。却被年年圖一醉。靑盆山裏嘯生風。</text>
<title>哭李左使</title>,<text>鐵城門閥盛。公獨擅朝儀。慷慨傾千古。風流蓋一時。尙書參省事。元帥判戎機。病客今衰甚。茫然自詠詩。</text>
<title>讀漢史</title>,<text>吾道多迷晦。儒冠摠冶容。子雲殊寂寞。伯始自中庸。六籍終安用。三童竟不從。悠悠千載下。重憶孔明龍。</text>
<title>偶題 二首</title>,<text>五緯聯奎色更齊。天津橋上杜鵑啼。江南自有埋金地。王氣浮空紫塞低。南北車書有老蒼。望鄕臺上又斜陽。無端白盡天涯鬢。斷雁黃雲轉渺茫。</text>
<title>贈李浩然</title>,<text>強揩病目讀韓文。擬向殘年敎子孫。最是一篇原道在。且從格物更燖溫。</text>
<title>遣興</title>,<text>江山渺渺碧天低。長嘯悠然日又西。狂客謫仙曾邂逅。漫郞迂叟自標題。七賢放曠傾王室。三笑風流滿虎溪。欲向商山參四皓。紫芝深處露凄迷。</text>
<title>記忘</title>,<text>枕上哦成一二聯。呼燈欲筆却茫然。聰明自與年光逝。興味猶兼道力全。兩漢文章誰獨美。三韓人物最多賢。聊將耿耿燈前意。擁被高吟動遠天。</text>
<title>遣興</title>,<text>飛黃不逐小黃門。浮白須論太白文。十二樓臺藏暮雨。三千風月靄春雲。寸心自信難欺己。餘力猶堪更事君。擧世滔滔誰具眼。昂昂野鶴在雞群。</text>
<title>追憶金經有感 三首</title>,<text>早達人多𡜱。微忠主獨知。病深難遽喜。安甚却成危。頃刻生他證。晨昏謁太醫。永思猶夢愕。豈意及今時。病來忘世事。垂問有親知。氷榻暑將去。松簷秋可疑。起居憑倦僕。壽夭付良醫。憂患誠難處。他時更念玆。與世將誰語。惟天肯我知。身謀難造次。病勢有危疑。斤兩分司宰。刀圭出典醫。主恩天地大。回首更沈思。</text>
<title>幽居自詠</title>,<text>幽居足幽味。山近樹層層。日午簷氷落。更寒硯水凝。酒樓思達士。茶榻憶高僧。遣興憑詩句。揮毫滿剡藤。</text>
<title>讀益齋先生松都八詠</title>,<text>益老文章迥出群。馳煙走海勢沄沄。松都八景牢籠盡。只是巫山一段雲。</text>
<title>晨興</title>,<text>晨興慵盥櫛。兀坐獨吟詩。窓日銅鉦掛。簷氷玉筯垂。精神依舊秀。久要賀年遲。尙喜扶衰病。長謠祝盛時。</text>
<title>新春</title>,<text>淸晨濡翰欲裁詩。長嘯微吟改又爲。警句忽生非力致。幽懷自適有誰知。天晴白日閭閻喜。氣盎靑春物像移。須把新聲添樂府。海東千古太平時。賀歲輪蹄鬧闠闤。幽居寂寂夢初殘。新春陡覺江山麗。老境偏知日月閑。象版朝衫塵數尺。藥爐書架屋三間。病餘狂興全消未。好句圓時喜滿顏。</text>
<title>有感</title>,<text>窮冬吐冷蕊。淸絶唯梅花。梅花亦俗態。不肯來貧家。却恐主人惡。浼彼氷雪葩。主人頗知愧。勉矣思無邪。無邪定何處。香動影橫斜。</text>
<title>夜吟 三首</title>,<text>經卷香爐冷似僧。靑燈半壁欲生氷。誰知一點無塵處。授受分明有孔曾。我是多生粥飯僧。苦心淸節蘗兼氷。吟風吸露應無累。炰鳳烹龍却未曾。絶學無爲一箇僧。肯將餘力辨湯氷。功夫却在蒲團上。萬水千山記我曾。</text>
<title>古意三章章四句</title>,<text>鷄旣鳴矣東方明。將翺將翔弋鳧雁。云誰之思彼美人。或遄其歸氷未泮。雝雝雁旭日始旦。湛湛露匪陽不晞。其虛其徐旣亟只。惠而好我携手歸。關關雎鳩在河洲。駕言出游寫我憂。愷悌君子神勞矣。萬民所望歸于周。</text>
<title>讀書</title>,<text>讀書如游山。深淺皆自得。淸風來泬寥。飛雹動陰黑。玄虯蟠重淵。丹鳳翔八極。精微十六字。的的在胸憶。輔以五車書。博約見天則。王風久蕭索。大道翳荊棘。誰知蓬窓底。掩卷長太息。</text>
<title>遣懷 二首</title>,<text>古意沈沈獨撫琴。海山無事境彌深。雙鳧乘雁寧多少。別鶴孤鸞自古今。最喜白雲埋谷口。更邀明月到天心。三韓近日文章盛。誰數中朝老翰林。嶧陽三尺五絃琴。舊曲新聲意自深。最是高山與流水。直從往古亘來今。沙塵漠漠吹雙鬢。天地茫茫共一心。獨愛杜陵詩語好。草堂纖月落風林。</text>
<title>人日</title>,<text>改歲臨初七。半陰還半晴。三陽初發達。萬物向生成。閶闔休祥集。衣冠禮數精。太倉頒祿鬧。香案謝牋呈。內府金柱耀。天顏日角明。素飡臣自汗。祝壽倍常情。</text>
<title>自賦</title>,<text>峻級三重後。殘生五十餘。才微慙俊傑。渥異及迂疏。丹穴飛雛鳳。氷池躍鯉魚。緬懷興禮樂。永慨講詩書。曙日輝殘雪。寒煙動遠墟。蓬窓殊寂寞。矩步尙虛徐。山郡餘荒畝。江村倒弊廬。甘心歌已矣。絶意賦歸歟。最幸知天命。看來却自如。抽毫聊遣興。硯滴凍蟾蜍。</text>
<title>朝吟 四首</title>,<text>行年餘五十。鬢髮漸星星。屋角寒松碧。墻隈老薺靑。素塵棲竹簡。雪水紀茶經。淸興朝來甚。梅花照膽甁。長腰堪咀嚼。雞口亦容與。咄咄無牛後。陳陳或鼠餘。平生徒哺啜。世事足欷歔。只怕心中悶。寧敎腹裏虛。野衲眞虛蕩。參來一味禪。索詩頻叩戶。釋杖便登筵。勸善文千卷。旌功記數篇。筆端餘力在。分福滿人天。雅懷何所寄。高逝鳳飄飄。堂背氷猶疊。山顏雪已消。年來嘲自解。老去隱誰招。欲草重興頌。朝廷政採謠。</text>
<title>遣興 二首</title>,<text>演福鍾聲尙未鳴。擁衾危坐度寒更。一身衰病乾坤老。萬象森羅日月明。杵臼肯移存趙志。華封徒抱祝堯情。悠悠今古無窮事。惹起詩腸作不平。老大殊非少壯時。樂天知命復奚疑。地偏東極春寒甚。家近南山晚景宜。病骨欲蘇思妙劑。衰顏有喜得新詩。懶修書札投黃閣。似我迂疏更是誰。</text>
<title>謝韓平齋携酒見過</title>,<text>上黨還朝日。東隣臥病餘。芳樽傾綠蟻。鮮食炙靑魚。麪裹脂如截。盤堆味可書。頹然成卯困。有興愜幽居。</text>
<title>卽事</title>,<text>華刺紛相謁。柴扉靜不應。陰崖氷欲泮。暘谷日初昇。問歲呼田叟。求詩有野僧。傍村江路滑。踏雪記吾曾。</text>
<title>有感</title>,<text>今古悠悠一笑同。龍疲虎困幾英雄。六朝文物埋金後。萬里旌旗破竹中。茅屋對山非異境。雲帆濟海有長風。由來出處關天意。抱膝高吟兩頰紅。</text>
<title>自賦</title>,<text>少年祛世惑。晚歲養心靈。東閣施行馬。西窓記聚螢。吟詩頭盡白。煉藥骨應靑。漸似棲霞客。焚香祝聖齡。</text>
<title>書鄭贊成傳後</title>,<text>四月開金榜。歸期季夏初。門生聯冢宰。宅相冠中書。種善軒何豁。燒香谷自虛。摠憐花六出。鼎肉照盤蔬。</text>
<title>正月十二日雨。忽記種瓜幽興動。小圃在江城之句。入直省中作也。今二十四年矣。而猶未遂素懷。尤增感嘆。吟成一篇。聊以自慰。</title>,<text>鎭江春水蒲萄綠。江上腴田枕江曲。茅簷影在江水中。屋上靑山削如玉。濛濛細雨暗前村。農叟披蓑舞獨速。開牕讀書意浩然。天外何曾望鴻鵠。偶然一起三十年。雙鬢塵埃深萬斛。大芚之山夢裏靑。五聖之雲望中白。憶曾醉携野隱翁。扣舷放歌崖石裂。人生古今一瞬爾。獨詠新詩慰愁絶。</text>
<title>讀詩遣興</title>,<text>牧隱衰老睡不着。呼燈哦詩側頭鶴。苦思直欲搜渺冥。又恐他年煩注脚。不忍便敎老嫗解。爲是譏評增白俗。從來詩道亦不易。却愧長篇動成軸。夫子删詩豈無謂。明明一言蓋三百。卽知言志不在多。舍矢期於中正鵠。平生鹵莽道根淺。懶逐東風逞紅綠。</text>
<title>遣興</title>,<text>吟哦雖遣興。譎諫却關詩。祗怕心肝絶。寧憂鬢髮衰。江山春欲動。門巷日初遲。擬賦中和頌。生逢樂職時。</text>
<title>有懷子安</title>,<text>放逐三年跡。呻吟六載軀。江山工賦詠。藥物漫枝梧。離合皆天定。行藏足自娛。悠悠方寸地。共是一唐虞。</text>
<title>鄭簽書携酒見過</title>,<text>挫敵時稱勇。興儒世有文。家門眞積善。風采獨離群。珍饌堆方丈。金鍾勸十分。逃禪因放浪。作傳記來雲。傑筆俄成陣。高談自却軍。端知享餘慶。共望樹華勛。桃李連門巷。葭莩接海濆。親交承厚睠。世德揖淸芬。拙語寧容讓。長才未足云。陶然成一醉。高臥日將曛。</text>
<title>晨興</title>,<text>夜如何又攬衣興。聲色紛紛似逐蠅。酒滴小槽疑有雨。月穿疏屋自爲燈。解韝天闊鷹將擊。伏櫪年深馬欲騰。自信靜中能得處。可憐虛老坐禪僧。</text>
<title>卽事 二首</title>,<text>病軀多患不須論。麾客頻頻掩却門。瓦片熨餘腰又痛。茶芽洗後眼仍昏。興來得酒寧辭滿。老去觀書只自溫。畢竟乘除將底用。喜看新柳欲搖村。少日唯知畏物論。懶投華刺向朱門。病諳歲月如川逝。吟對峯巒得雨昏。好句忽圓牋半濕。靈丹欲下酒微溫。從今擬續歸田錄。僻近城南却類村。</text>
<title>雪</title>,<text>紛紛詠雪幾千篇。一句誰將萬古傳。蒻笠獨歸漁艇暮。楊花愁殺酒樓天。揚淸却訝還投濁。尙白寧敎更草玄。病骨怯寒深閉戶。觀梅野興墮茫然。謝氏曾題賦一篇。至今獨步世相傳。亂飄鬢上三千丈。低濕城南尺五天。煎茗欲澆心地赤。對山難刮眼花玄。詩腸冷極誰能識。重憶騎驢孟浩然。</text>
<title>思鄕 二首</title>,<text>鎭江一曲好煙波。留滯京華歲月賖。籬竹每思新逬筍。庭梨曾記老無花。但知藥物求堆案。豈有文章作滿家。病裏有懷吟不盡。靑山隱隱夕陽斜。汗流奔走想當年。頤養須憑道力全。病裏機關渾欲盡。人間膏火苦相煎。翻雲覆雨無多日。弄月吟風自一天。畢竟閑忙都不管。絶勝雲水學參禪。</text>
<title>題益齋先生妙蓮寺趙順菴石池竈記後</title>,<text>虛淨堂中老。心淸物自形。兒戲妙蓮社。客過寒松亭。乍見若神授。久藏應地靈。心涵水淡淡。口引風冷冷。笛向柯亭遇。劍從豐獄呈。古今同一轍。千載揖淸馨。</text>
<title>書政堂記後</title>,<text>柳下惠之和。伯夷乃是淸。子莫却執中。然非權也明。聲利固酣夢。山林亦偏情。從容乃中道。然後集大成。異端豈足責。永慨時靡爭。何當坐樓上。啜茶腸胃平。哦成短長句。千載爲樓榮。</text>
<title>奉懷恩門益齋先生</title>,<text>益齋功德動天心。餘事文章蓋古今。稗自不卑登說苑。櫟應從樂冠儒林。琱戈古鼎閑工篆。流水高山獨撫琴。從祀廟庭銘在隧。史才惟愧乏雄深。</text>
<title>用前韻自詠</title>,<text>病不吟詩恐亂心。數年長臥到于今。東皐舒嘯思彭澤。曲水流觴想茂林。吹壁白波長對畫。滿窓明月獨鳴琴。箇中樂處誰能識。短綆由來古井深。萬化皆從方寸心。便知耀古更光今。森嚴武庫連工部。浩蕩詞源倒翰林。和氏不逢三獻玉。鍾期旣遇一彈琴。年來已罷紛華戰。弊席門前雪更深。由來節物變人心。記得秋容宛在今。已遣狂風吹落葉。更敎斜日掛疏林。深嫌北鄙爲由瑟。緬想南薰入舜琴。近日喜聞梅意動。一枝春色十分深。</text>
<title>泮宮送春丁膰肉</title>,<text>擊鼓齊班正五更。百官袍笏祭春丁。冕瑬的的明深殿。鍾磬洋洋振大庭。聖道九天懸日月。皇猷萬古耀丹靑。汗流曾記參師席。皓首何忘究一經。</text>
<title>幽居卽事</title>,<text>年衰昏目視。病久減腰圍。有夢纏生死。無心管是非。講師來問字。禪客勸忘機。寂寂焚香坐。終朝獨掩扉。</text>
<title>卽事</title>,<text>牧隱先生病得閑。柴門雖設却常關。牢籠歲月淸樽裏。搬運江山素壁間。松坡晚雨披圖畫。石磵寒泉落佩環。造物乘除終不負。盡將淸事慰衰顏。</text>
<title>記舊遊僧舍</title>,<text>讀書餘隙好經過。山寺高遊一半多。便面風生僧語軟。孱顏春動鳥聲和。回頭陳跡渾如夢。極目新愁祗作歌。怪底滿腔無俗氣。逐儒當日欲操戈。</text>
<title>自詠</title>,<text>人物紛紛共一途。謾將門戶鬪崔盧。詩書未必皆君子。卿相由來起匹夫。松柏晚容當雪盛。梧桐秋色未霜枯。眼前物像森成列。養得中和自浹膚。</text>
<title>卽事 二首</title>,<text>彭澤心爲形役。昌黎命與仇謀。顏子如愚終日。簞瓢陋巷淸幽。誰愛靑山偃蹇。自憐幽草芳菲。長嘯聲中細雨。獨行影外斜暉。</text>
<title>有感</title>,<text>保身當愼術。處世要知幾。至道多乖隔。浮言雜是非。感恩時或有。知己古來稀。禽鳥應相憶。江頭一釣磯。</text>
<title>春日卽事 二首</title>,<text>少年多病客。晚歲一衰翁。聞道形無外。忘言味在中。江山圍赤縣。日月耀蒼穹。又喜門前柳。垂絲裊細風。覓句將誰語。敲門有客臨。吟哦如有得。剝啄已難尋。雪意餘梅塢。春光動柳林。故山多筍蕨。歸興浩難禁。</text>
<title>春日憶山僧</title>,<text>久耐春寒甚。柴門掩落曛。狂風號夜半。飛雪入春分。水際生新菜。山陰宿凍雲。禪窓香一炷。日夜壽吾君。</text>
<title>獨立 二首</title>,<text>臥榻容他鼾睡。憑河尙自包荒。獨立四方無外。洪鈞氣轉陶唐。神氣胚胎萬古。天君軨轄四支。獨立春風浩蕩。是知非道可離。</text>
<title>卽事 九首</title>,<text>山色閑中更好。溪聲夢裏猶淸。祗被塵緣汩沒。垂頭負我幽情。明月時來時去。滄浪有濁有淸。慨我平生觀物。森然孔思周情。酒興詩情跌宕。天容海色澄淸。斷送一生光景。功夫只在忘情。造語騈儷逞巧。諧聲淸濁含和。老我如今怳惚。喜君自少婆娑。平淡由來少味。淸新却是多姿。斧鑿了無痕跡。悠然採菊東籬。陶寫情懷而已。鋪陳功德則那。老牧邇來無恙。靑山盡日高歌。打破元無內外。看來何有中間。老牧從今豁達。敲門盡是淸閑。一朝虛靈自足。多生障礙皆空。老牧從今豁達。會通明月淸風。山色何勞排闥。柳陰自可充庭。老牧從今豁達。逍遙天地淸寧。</text>
<title>有感</title>,<text>哦詩妙處自難言。批點譏評欲透源。數朶靑山溪一曲。竹籬茅屋柳當門。詩書殘缺已多年。誰料秦灰死復然。福禍由來天所定。白頭詞客抱沈綿。江水氷消數尺深。小舟撑去似穿林。驪興樓上看明月。償盡當年未足心。</text>
<title>醉中自詠</title>,<text>駘蕩春光千萬里。龍鍾客興兩三杯。何須駕鶴揚州去。忽得新詩自奪胎。放曠却須存禮法。變通未必合中庸。書生局促雖然鄙。倚市何曾學冶容。</text>
<title>短歌行</title>,<text>千仞鳳九淵龍。自重不爲塵世容。遠逝深藏古所嘆。桐花落地雲千重。我生大平無苦辛。縱橫馳走京華春。君門深邃虎豹守。通籍赫赫皆要津。不將奇策披琅玕。虛名無計開天顏。歸來高臥東海頭。寅賓出日扶桑間。</text>
<title>卽事</title>,<text>淸晨策馬欲尋春。無賴詩情觸目新。只是柳絲黃可愛。萬花錦綉恐傷神。地偏東極早逢春。花柳依依又日新。擬向殘生歌聖德。每憑樽酒暢精神。夢裏悠悠又一春。世人空歎白頭新。牧翁病起能詩甚。下筆風生似有神。</text>
<title>病中</title>,<text>病中天地荷生成。春入山村景倍明。花幄欲開如引蝶。柳絲初暗可藏鶯。銀臺學士時相訪。金谷佳人每自烹。莫笑牧翁無伎倆。剩裁詩句答昇平。</text>
<title>春日</title>,<text>老去詩書有味。閑來天地無涯。又是靑天白日。何如素髮淸時。春日乍晴又雨。花枝欲開未開。自是病夫狂甚。牢籠天地詩材。</text>
<title>敬老詩 有序</title>,<text>穡竊念達尊三。齒一德一爵一。古今全者甚鮮。而退老鄕里。又難得也。幸而身親見之。宜聲於樂。垂示將來。是以。不揆鄙拙。七言八句。各述盛德之萬一。以寄景慕之情云。江陵崔相國英名早望慶于門。珥筆都堂斷國論。年俯八旬身愈健。位躋一品德彌尊。江陵水石圍喬木。山寺風煙壓近村。叔氏少公纔數歲。白頭相對樂何言。晉陽河相國白髮鴻樞躡峻聯。歷敭中外共推賢。靈臺寺遠雲埋谷。矗石樓高樹接天。急管繁絃消永日。幽蘭叢竹帶晴煙。頭流山下眞堪老。回首扶疏祝萬年。西原崔相國淸心苦節老彌強。共道長身是鐵腸。物望巖廊宜柱石。威聲柏府尙風霜。靑精老去非無飯。綠野年來更作堂。倜儻兔郞吾契友。義城迢遞白雲鄕。京山宋相國回視陽坡逐後行。當年聲價動公卿。風儀蓋世今猶壯。詩語穿星老益淸。館閤盛時皆讓步。樓臺好處盡題名。押班更望龍頭會。共說春來㝡太平。</text>
<title>自詠 四首</title>,<text>少年游宦帝王州。投紱歸來尙黑頭。歲月崢嶸頻仰屋。江山迢遞獨登樓。亂餘事業閑爲味。靜裏功夫病是憂。擊磬有心吾已矣。可知當日欲東周。夜闌危坐數鳴鍾。日上東山懶正容。天命十分知五十。大匡重拜到三重。黶然如見終何益。卓爾彌高謾欲從。自笑晚年餘力在。却尋文苑學錭龍。敢言知我是蒼天。下學如今尙懵然。病骨酸辛徒自苦。愁顏憔悴有誰憐。靑山當戶光如滴。明月低簷色更娟。樓上白衣仙欲語。順風蓮葉穩於船。由來人物是天慳。留得功名永不刊。韓子古文唐北斗。謝公雅量晉東山。圍棋折屐情雖矯。徙鰐開雲意自安。誰識悠悠千載下。慨然興想輒忘飡。</text>
<title>憶甘露寺</title>,<text>一帶長江砌下流。傍崖軒戶儘淸幽。散花午梵僧敲磬。啜茗春吟客倚樓。芳草淡煙連牧笛。斜風細雨滿漁舟。分明記得城西路。匹馬何時更獨遊。</text>
<title>自詠 二首</title>,<text>索詩來野衲。送酒有隣翁。短髮吟餘白。衰顏醉裏紅。牛行芳草雨。鳥入落花風。野興知天賦。逍遙在病中。養氣仍明道。交修自有時。知行雖並進。敬義必相持。尙志須先立。知天却始衰。暮春風詠處。童冠肯追隨。</text>
<title>讀書</title>,<text>唐書欽處讀。穆誓悔時尋。風雨秦灰冷。塵埃孔壁深。黑雲收地面。白日到天心。最愛仁山學。靑靑是子衿。</text>
<title>讀詩</title>,<text>豳自風爲雅。王由雅列風。人心自今古。世道有汙隆。草木皆蒙化。鳶魚亦降衷。思無邪一句。誰識素王功。</text>
<title>讀易</title>,<text>羲文成畫彖。河洛出圖書。則象元無漏。因重豈有餘。六虛流動處。三絶覈硏初。洗盡心藏密。淸香滿屋廬。</text>
<title>讀春秋</title>,<text>齟齬春秋傳。精微筆削心。百王模範在。一字再三尋。麟也表吾道。鳳兮歌德音。悠悠千載下。有客淚霑襟。</text>
<title>讀禮</title>,<text>火向狂秦滅。書從小戴成。雖然有瑕纇。動是得精英。博約無餘蘊。從容致太平。方期魯一變。翽翽鳳凰鳴。</text>
<title>獨夜 八首</title>,<text>婦兒游勝境。老病守窮廬。尙喜精神秀。從敎齒髮疏。平生聊爾耳。畢竟定何如。記得隨僧粥。煙霞動木魚。老牧忘機久。年來室似氷。衆雛方爛睡。長夜欲殘燈。但未淸三業。何曾落二乘。遊山春漸好。幸有老烏藤。鼎鼎吾將老。悠悠只此心。江山宜獨往。風月要淸吟。學豈友高鳳。和應師展禽。筆端春浩蕩。紅綠遍詞林。昨夜白雲來。應從萬里歸。今朝紅日出。却向四山飛。有影誰能伴。無心世所稀。看渠卷舒處。祗是早忘機。山堂寒夜永。漸覺道情濃。氷釋湯鳴鼎。雲移月在松。相形固同氣。同體却相容。獨詠思無盡。悲聲似砌蛩。人生貴適意。吾亦愛吾廬。有興將誰語。忘懷却自如。氷消泉谷咽。雪盡樹林疏。自信幽懷熟。無從賦子虛。九夢官有占。一死天所賦。子在回何敢。吾衰周不復。精魄通幽明。壽夭同仰俯。深知無所禱。惕若度朝暮。陽崖春動盪。陰壑雪糢糊。車馬塵蹤絶。鍾魚梵刹孤。永懷尋水石。晏坐度朝晡。萬樹長松下。明窓着病軀。</text>
<title>病中吟</title>,<text>病中吟天地深。頭上赫赫日月臨。精神自與草木秀。孤芳耿耿明叢林。鳳鳥一鳴啾啾群。舜文遠矣何沈沈。萬物有形卽有理。大極亦強令人尋。兩儀四象變無極。只一隻兔宜沈潛。調和暫乖輒生禍。沾濡牀蓐煩胸襟。靈芽遠求至萬里。祕方廣叩搜千金。嗚呼反觀亦易耳。汝自不力乃獸禽。且請安心度朝夕。夜氣自足消群陰。上帝高居兵衛森。</text>
<title>老馬行</title>,<text>日沈霧重夜如漆。咫尺面墻行且跌。軍機早定須及時。欲止未能氣方結。褒衣白髮一衰翁。請釋老馬於其中。端如越裳指南車。銜枚從之疾如風。當時駿蹄摠逐電。萬里血汗眞珠紅。誰知伶俜瘦骨高於山。頃刻與人成大功。君不見太公八十時鷹揚。歸馬華山天下同。</text>
<title>雜詠 三首</title>,<text>御世無餘策。因民在奉天。節文奢儉禮。斟酌抑揚權。紙狹難容印。銜單却省牋。太平知有日。萬物入陶甄。自憐多疾病。共道尙康強。老境懽情少。新春和氣長。玉雞方紀瑞。金鴨正燒香。須向梨花月。瓊筵倒羽觴。朋友今餘幾。郊原春半強。新愁隨日出。豪氣與春長。月賞金波灧。花尋白雪香。從玆須秉燭。遇興且傾觴。</text>
<title>東山望途中人</title>,<text>城南大畝俯窺時。墻外平途往返稀。兩箇野僧相問訊。一群山鳥自追隨。有時騎馬官人過。何處牽牛牧子歸。自是郊居好風景。岸巾高詠去來辭。</text>
<title>憶家山</title>,<text>風聲細細水溶溶。帶月漁歌雜夜舂。獨向僧窓曾一宿。佛燈明滅滿山松。白沙村路雨絲絲。蓴菜鱸魚正美時。當日同遊今有幾。感今懷古自生悲。</text>
<title>卽事</title>,<text>古往今來又此時。悠悠身世竟何爲。江山信馬春吟好。雨雪留僧夜話宜。假面弄餘童稚鬧。濡毫題罷鬼神知。一團和氣無餘物。釀作中和入小詩。</text>
<title>追記入直禁中</title>,<text>禁直岧嶢地最嚴。九天雨露濕朝衫。丁東漏刻傾頭聽。俗下文章信口占。作醴訓深思傅說。乂家功重憶巫咸。素飡今日臣無比。入夜孤吟月滿簾。</text>
<title>自詠足蹶</title>,<text>擧趾須扶杖。低頭似跼天。有懷何不蹶。遇興卽如顚。牀蓐工深坐。班行阻折旋。何當春氣盛。蹇步涉山川。</text>
<title>詠雪餻</title>,<text>年來老牧厭羶腥。但把淸寒養性靈。已喜瓊膏團素月。却疑玉屑落靑冥。輕於柳絮風生座。冷似梅花水滿甁。最愛天成無手澤。飽餘和睡倚窓櫺。</text>
<title>述古</title>,<text>創物功何遠。因時制異初。龍舟浮葉後。象輅轉蓬餘。世道今多變。人心本自虛。直須尋太素。元氣尙扶輿。</text>
<title>感事 四首</title>,<text>省院權何重。賓朋座不虛。委蛇方退食。絡驛更隨車。讓坐誰居右。承歡欲食餘。他年應念此。芳草滿庭除。生艱方擬柏。材大却成樗。敎稚溫千字。爲文考六書。蟲魚聊爾耳。驥鳳定何如。天運由來杳。悠悠想古初。新年來往少。臥讀古人書。利欲須先錮。浮華要再鋤。陰崖猶臘雪。小畹欲春蔬。桃李山村近。携家往結廬。淸時誰欲隱。明主我曾逢。京市傳更鼓。江天照夕峯。聞鍾知梵唄。欹枕聽隣舂。曉起慵巾櫛。方知道意濃。</text>
<title>卽事</title>,<text>驕兒索紙欲何爲。再問濡毫我已知。不是眞情明誑我。自慙方寸不能窺。</text>
<title>正月二十三日。謝江陵廉使洪少尹惠葠。</title>,<text>境內多靈藥。營中少舊儲。何須七年艾。最喜一封書。甘苦嘗來遍。調和用有餘。春風如返旆。更望顧吾廬。</text>
<title>登東山</title>,<text>少年最狂妄。讀書眞涉獵。老境倍衰遲。秉筆但酬答。昏眼任生花。白髮慵不鑷。登山忘龍鍾。倚筇瞻雉堞。浮雲忽嵯峨。群峯仍重疊。悠然消百憂。樂哉好收拾。</text>
<title>記游喬桐 漁父頗來餉</title>,<text>正午潮廻散薄陰。扁舟一放碧江潯。慶源殿下風初順。華蓋山前日欲沈。已喜詩僧長作伴。況逢漁父似知音。祗今眼病頻追悔。夜讀殘書月滿林。</text>
<title>卽事</title>,<text>春寒惻惻歲華移。掩戶淸香有所思。尋壑經丘流憩處。吟風弄月太平時。一生自重千金諾。七字俄成八句詩。畢竟渾如雲水衲。肯將身世管安危。</text>
<title>卽事</title>,<text>時行時止有經權。自斷何煩更問天。憤世擬申風伯訟。安心恐墮野狐禪。波搖竹葉顏先纈。雪伴梅花骨欲仙。記取箇中消息好。了無一點是塵緣。</text>
<title>讀虞書</title>,<text>聖人端拱化當今。天地無爲德澤深。稽古四篇雖紀事。執中數語是傳心。命從暘谷分羲宅。歌與熏風入舜琴。比屋可封非力致。只垂衣處要推尋。</text>
<title>遣興</title>,<text>世態忙中見。天心靜裏知。消融無內外。寂寞但機宜。物化誰逃數。吾生自順時。病餘非意少。遇興卽題詩。</text>
<title>絶句</title>,<text>從今老眼更難靑。不把梅花照膽甁。紅紫迷人宜爛醉。却愁啼鳥喚人醒。</text>
<title>自詠 二首</title>,<text>久病仍將老。情懷不復論。行藏存大節。語默動眞源。蠻觸曾聞戰。朱陳尙有村。浩歌天地遠。梅月政黃昏。雀羅窮巷靜。疏柳已搖春。把筆題凡鳥。敲門辱可人。筠窓明對雪。棐几淨無塵。快意翻書卷。沈吟味更新。</text>
<title>詠史有感</title>,<text>三墳五典久無傳。删定功夫遠勝前。緬想唐虞舞干羽。更尋湯武事戈鋋。公羊淸映春秋傳。司馬豪留史記篇。筆削作經麟自出。考亭綱目日行天。</text>
<title>自詠</title>,<text>世事年來足是非。寸心傾寫有良知。後生可畏吾衰矣。至道難聞子愼之。雪盡江山天更淨。春來門巷日初遲。句廻安樂窩中地。牧隱如今只有詩。</text>
<title>憶過遼野</title>,<text>憶昔經過處。爲今爭戰場。天低連廣野。樹老掛斜陽。朔雪年來少。熏風日漸揚。誰知華表鶴。千歲亦思鄕。</text>
<title>有感</title>,<text>有嶽何嘗不降靈。却嗟吾道獨零丁。典章放失隨流水。人物稀疏似曉星。伯始中庸萬事理。子雲淸淨大玄經。毫釐一謬應千里。深謝齊公指日程。</text>
<title>卽事</title>,<text>古公走馬想來朝。風采如新水滸遙。卜得一家三十代。定知岐鳳不因韶。</text>
<title>對酒聞琴</title>,<text>年來心地似安禪。遇物悠悠應萬緣。酒後狂懷難自禁。琴中至趣有誰傳。陽春白雪應無譜。明月淸風不用錢。賴是病中參一貫。只慙氣味尙如前。</text>
<title>記辛丑冬丹山途中</title>,<text>長氷登峻嶺。永夜宿虛廳。飯熟嗔兼礫。衾寒喜見星。小兒眠爛熳。瘦馬立伶俜。曉向丹陽路。雲開紫石屛。旌旗翻樹抄。酒饌列山亭。刺史郊迎禮。平生物望幷。輿情共怡悅。國步向安寧。老我驚衰白。如今領汗靑。緬懷修日記。筆弱竟難形。丹山知郡李祥。具公服迎駕。</text>
<title>自讀亂道有感</title>,<text>壯歲狂懷慕立功。當時赫赫走群雄。詩書禮樂重興後。風月江山亂道中。老去情懷天在上。病餘身世日生東。茂陵未必求遺草。留與兒孫學乃翁。</text>
<title>夜詠</title>,<text>渾家政酣夢。長夜獨沈吟。齒病連頭痛。腰酸入骨深。帖多丹復散。術妙艾仍針。枕上無窮意。明明上帝臨。</text>
<title>代書寄羅州吳判官</title>,<text>錦城春色早。江岸欲殘梅。一枝芳信到。病目絶纖埃。</text>
<title>正月下澣。得南來書。因憶諸公。</title>,<text>無說長老無說山人釋翰林。相望海角歲年深。梅花欲落春寒甚。應向南窓盡日吟。康子野老來豪氣未全除。悔殺螢窓苦讀書。好作碧油幢下客。春風又是大平初。權吉夫當日才名動搢紳。至今詞苑播芳塵。年過知命休官去。獨向江山老此身。安勉同年松亭門下早題名。蓮寺橋邊更結盟。幸是父兄俱健在。莫敎鄕里便忘情。</text>
<title>代書奉謝李同年 得遷</title>,<text>數年相別後。一笑立談間。忽得梅花信。幽居雪滿山。</text>
<title>卽事</title>,<text>人物區分摠九流。古來題品儘悠悠。蓬頭蒿目非行怪。梔貌簧言却處休。須信朝廷今有道。祗憑書史老忘憂。人間突兀臨無地。賴是元龍百尺樓。從來遇事有從違。老去無心管是非。擇里處仁須自重。樂天知命與誰歸。悠悠古意孤鸞操。渺渺長空一鳥飛。寄向琴中彈不盡。悄然危坐却忘機。</text>
<title>詠病中</title>,<text>世間衆苦政叢身。動止全然付與人。病婦灼肌呼佛再。老奴流汗賽神頻。易占姜瞽能輕斷。祕術崔翁頗自珍。只有多生餘習在。梅花詩興尙淸新。</text>
<title>偶題 二首</title>,<text>正好全篇玩。誠難逐句尋。須溪評點處。果得古人心。偶得多眞趣。沈吟失本情。欲尋端的處。池草又春生。</text>
<title>奉謝崔司空 名公哲。時在義州。</title>,<text>一方分巨鎭。千里隱長城。準擬扶衰病。從容共大平。春風生海岸。臘雪照寒更。㝡喜高門慶。能文有後生。</text>
<title>紀聞二首 武帝岸幘見馬援。幘名承露。</title>,<text>霜露霑無外。雷霆示大阿。威聲搖雁塞。妖氣卷牂柯。殿上垂承露。庭中引伏波。東漸文化始。包虎倒干戈。周原春蕩蕩。宣室夜沈沈。召賈明神道。師文想鳳音。風移三尺劍。財阜五絃琴。膚敏前朝士。牛裾與馬襟。</text>
<title>詠月 二首</title>,<text>纖纖曲似鉤。皎皎明如鏡。君子惡求初。萬民所取正。皎皎當天心。纖纖豈天命。小人難保終。千載發孤詠。</text>
<title>指空弟子見訪</title>,<text>異端超世敎。盛饌慰寒生。野果談餘嚼。宮壺拜後傾。拙辭包不盡。妙道固難名。逸事誰能傳。須憑牧隱銘。</text>
<title>謝希顏送新粒</title>,<text>韭菜靑靑餠面黃。朝昏細嚼味何長。病中厚意難忘却。況是秋風玉粒香。</text>
<title>自賦</title>,<text>衰年又多病。白髮照蒼顏。禮絶朝廷上。名傳雲水間。綸音思潤色。彩服尙爛斑。已矣今無用。何當返翰山。</text>
<title>卽事</title>,<text>紫薇名姓動當時。自喜山僧不得知。牧隱病餘來往少。獨憐霞衲索題詩。</text>
<title>卽事</title>,<text>幸從老境得逍遙。爲是生逢舜與堯。爛煮菜根宜病齒。淨乾蔬葉裹長腰。金盤羊酪空求飽。錦帳鶯花苦見招。鼓腹何曾知帝力。似聞儀鳳舞韶簫。</text>
<title>引逸吟</title>,<text>年來病勢眞無敵。氣綫綿綿度朝夕。五十不稱夭五字。一日何曾忘一刻。從來海屋有添籌。千歲蟠桃安可得。直從蟪蛄疑春秋。圓象沈沈肯徐棘。逍遙齊物亦云強。大鵬圖南六月息。只今在殤卽爲彭。齒以彭兮如白黑。造物乘除不負人。人自背恩須引慝。歸來能順父母心。釀出天和成大極。一朝有歸返眞源。垂裕子孫千萬億。卽知方寸具大體。照向方來永輝赩。</text>
<title>吟病齒</title>,<text>餘生多苦澁。病齒劇殘傷。編貝雖堪羨。飛梭要自防。嚥津雷法好。漱石野情長。齲笑誰能學。攻堅我自藏。全呑謀最妙。細嚼策非良。出納咽喉地。論功却擅場。</text>
<title>君子秉素志 三首</title>,<text>君子秉素志。耿耿徒自知。氷霜方淅瀝。閉戶哦淸詩。火冷筆尖凍。袖手時沈思。追深慮却淺。聚遠勢逾卑。乃知亦喪志。學者當去之。悚然自痛責。況彼聲色移。君子秉素志。豈曰榮其身。經綸贊王化。德澤霑生民。軒裳耀耳目。金玉迷精神。朝昏厭一味。方丈羅八珍。奈爲居所移。氣盈驕賤貧。妻子共溫飽。誰知此情眞。君子秉素志。祗與天爲徒。文章與政事。豈止寧吾軀。出處諒非慮。永矢歌唐虞。翻然起畎畝。束帛馳天衢。道行固所願。樂哉方都兪。不合卽徑去。紫芝亦足娛。</text>
<title>自詠</title>,<text>寂寂門庭雀可羅。狹中廷尉奈渠何。樽前屢舞年來少。枕上新聯病後多。消渴長卿遺亂道。歸來靖節動悲歌。有時狂興難收拾。白鳥誰馴萬里波。</text>
<title>古風 五首</title>,<text>處幽日未暮。居蔽聞乃章。君看古來士。按劍投夜光。所以貴自重。白駒食我場。古風亦云遠。賡歌想虞唐。沈憂令人老。松柏在高岡。人心如良田。土脈如截肪。禮耕義以種。勃然苗葉長。聖人豈芒芒。天時自有常。上下同一心。君子須自強。他年要食實。且當勿助忘。牧隱病莫興。默坐呼彼蒼。身輕久無累。心淨自生香。引逸荷帝力。大哉日月光。坦途直如矢。步履玉聲鏘。莫向九曲坂。古來車馬僵。百年半五旬。童子可數之。九十的是半。哀哉知者誰。秉志沮金石。吐言似蘭芝。功名與富貴。夜半潛相移。貞懷易詭計。方矩成圓規。夜氣接平旦。淸虛無纖塵。唐虞方揖讓。四兇危竄身。皎皎日當午。垂衣臨搢紳。奈何動私念。回頭迹已陳。漢唐務智力。令人徒苦辛。</text>
<title>卽事</title>,<text>忽有新詩眼底生。悠然野興十分淸。風吹急雨雲翻墨。樹接遙天日掛鉦。大雅遺音空入夢。老年多病若爲情。人間俯仰無窮事。笑殺區區月旦評。</text>
<title>讀騷自詠 二首</title>,<text>上窮列缺下崢嶸。超出無爲却至淸。擬賦大夫供帝笑。相如眞箇得虛名。悟君無策向淵沈。索隱題篇與鬼吟。日月爭光丈夫志。可憐班竹綠成林。</text>
<title>詠梅</title>,<text>聞說梅花已半開。有誰能送一枝來。焚香危坐南牕靜。記得相逢月下臺。</text>
<title>寄李政堂 八首</title>,<text>紅顏白髮始乖離。幾向天涯望早歸。咫尺却須論萬里。只憑幽夢對淸輝。錦省相從似夢間。尙驚風采動朝端。如今又是烏臺長。麾客時時獨掩關。益齋藻鑑絶嫌親。每詑吾孫似古人。超拜政堂雖已晚。行看玉筍照靑春。有德有文仍有言。兒童皆誦益齋孫。勿憂海果遲生子。決獄陰功及後昆。無論遞送與親臨。得見名銜喜不禁。此是賀年恒態爾。須將半日共閑吟。少年耽睡莫如吾。燈火同窓記得無。衰病始知冬夜永。候鷄危坐似枯株。數年臥病嘆窮廬。又見新春半月餘。官道砥平山路狹。由來難枉故人車。園中老樹白錭鎪。啄木飛來得自由。爲問東風方浩蕩。肯敎紅綠上枝頭。</text>
<title>題羅判事詩卷</title>,<text>氷蘗心彌苦。詩書氣自華。長楊頻給札。奏罷夜還家。</text>
<title>梅花 二首</title>,<text>秋水精神氷雪容。瑤臺月下始相逢。題詩欲壓西湖倒。滿紙蛟蛇墨淡濃。臘盡江南景物新。水邊處處淨無塵。東來已抱流離恨。又是宣光塞外春。</text>
<title>有感</title>,<text>勇士方嘗膽。忠臣欲碎胸。吳鉤明積雪。齊霣發深冬。史冊災何疊。軍營勢自重。鄭公當不死。鵠嶺鬱靑松。</text>
<title>遣興</title>,<text>靑山眞箇是招權。排闥時時立案前。萬事當頭須地忍。一心自足却天然。江樓月色思甘露。石竈松聲憶妙蓮。歷歷舊遊蒼蘚合。老坡曾羨挾飛仙。</text>
<title>卽事 三首</title>,<text>淑景淸昏眼。孤芳入病肝。露叢凝郢碧。晴萼炫辰丹。放鶴知天闊。尋僧候路乾。幽懷自無累。非意豈相干。出處宜孤立。身名要兩全。尙憂加爵級。敢望賜餐錢。進退誰爲地。行藏自有天。病中多日錄。不是續歸田。夜擁禪衣坐。端如入定僧。貍奴同煖席。虎子共殘燈。松杪風聲細。梅花月色凝。只今淸興味。欲寫却難憑。</text>
<title>憶紫霞洞</title>,<text>病餘身世絶塵緣。寓物興懷却惘然。北嶺沈沈松帶霧。南江渺渺水浮煙。蟲鷄得失誰爲地。鵬鷃逍遙自有天。何日洞簫吹一捻。紫霞深處去尋仙。</text>
<title>感舊</title>,<text>遠遊曾賦我狂時。末路悠悠甚矣衰。今日安知明日事。老年多改少年詩。靑衫濕盡思居易。紅粉回餘憶牧之。已喜消磨無一點。始知求處有餘師。</text>
<title>醉中 二首</title>,<text>忽從醉裏入華胥。始覺從前計甚疏。政好一中徐邈聖。却慙三上退之書。黃扉永日施行馬。赤壁淸風幸有魚。老去乘除知落處。自來天地是籧篨。物理相資是自然。希求不退要當前。巨靈重負憐甘草。兜率深期羨樂天。片片白雲心共遠。重重靑嶂勢相連。箇中自有眞消息。爲報兒童莫浪傳。</text>
<title>有感 二首</title>,<text>渺渺黃龍府。雙眸望更寒。可汗山最遠。區脫日初殘。健婦專氈帳。嬌兒跨肉鞍。天心定無主。畢竟自循環。九街天日好。來往共婆娑。風動靑絲鞚。花飛紫玉珂。殷勤埋死馬。絡繹饋生鵝。何物騎驢客。孤吟自負多。</text>
<title>憶梅花</title>,<text>門前已絶足音跫。白髮鬅鬙一牧翁。富貴少年眞苦逼。文章多病恨難工。程朱道學窮天命。李杜才名騁國風。記得梅花今政好。花園春色窨中紅。彭殤虛誕任傾培。江水東流不復回。素節丹心天地闊。白雲靑嶂畫圖開。田園政好悠然逝。門巷何曾顯者來。怪底眼昏春更甚。只緣不見一枝梅。</text>
<title>奉懷明善先生</title>,<text>永懷勞玉趾。始病臥金經。庭樹含風碧。簷松蔽日靑。生涯三徙室。歲律五移星。幾度乘狂興。扶輿欲拜庭。</text>
<title>自詠 四首</title>,<text>平生嗜好與人殊。病裏情懷足自娛。晝榻白雲生遠岫。曉窓寒露滴高梧。書童侍座身將墨。醫老過門姓是朱。最愛乾坤呈露處。相尋直欲到唐虞。早知夫子歎回賢。鑽仰功深後忽前。政是行年餘五十。何曾蹈禮盡三千。醉來放蕩醒難記。戰退繁華守未堅。㝡恨讀書無得處。白頭身世儘茫然。血不歸肝夜氣凝。小娥帶睡強挑燈。縱橫文字知誰最。定靜功夫豈我能。窓隙星光明一點。枕頭山色翠千層。閉門數載猶開口。却似當時老躄僧。垂白年來氣自調。勢交如彼少心交。嬴劉顚蹶渾如夢。王謝風流政滿朝。摠信池中魚圉圉。會敎岡上鳳飄飄。祗今身世憑誰問。南望鄕山一點遙。</text>
<title>又賦 二首</title>,<text>平生稱好古。風俗嘆移時。聖道書中覓。人情歲後知。靑山如有約。白日正無私。賴是詩家地。眞堪托老衰。是非難自解。方寸只天知。病裏無餘事。閑中改舊詩。雲收天更遠。山靜日將移。落佩倒冠處。時時尋牧之。</text>
<title>戲贈鄭簽書年兄。用前韻。</title>,<text>崎嶇世味試沈升。淸瘦衣裳幸已勝。自負玄虛如晉衍。人言媚嫵似唐徵。海邦問俗松傾蓋。山郡哦詩月作燈。香火靑龍曾結社。曹溪一曲更師能。又黑甜鄕裏日初升。遠餉衰翁喜不勝。饑火饞涎成旣濟。慳風嗇雨是休徵。秋眠姜被聯雙枕。夜讀韓文共一燈。敎誨郞君魁桂榜。坐禪餘力却多能。</text>
<title>自詠</title>,<text>長呼救苦一身癯。樓上香煙水墨圖。風急長松號屋角。春寒積雪滿庭隅。新詩屢改行渾黑。古易初看句帶朱。自愧病餘猶健在。興來陶謝不枝梧。</text>
<title>雜興</title>,<text>峻秩非吾望。浮生難自休。病中悲歲月。分外領春秋。白髮時看鏡。靑山日滿樓。憂君心尙切。天命信悠悠。</text>
<title>早春。有懷舊遊。</title>,<text>牧隱詩情盡日凝。東風吹淥欲消氷。喚回春夢無心鳥。坐數山行有髮僧。紺嶽華峯雲尙合。丹崖桐島月初升。子長疏蕩文章氣。萬古須將自序憑。</text>
<title>有感</title>,<text>月旦由來是抑揚。有時潛德吐幽光。衰遲在後同砂礫。少壯居前似粃糠。盡說老胡多臭氣。誰知好漢似剛腸。不夷不惠中和處。付與天君味最長。詩味雖然苦且甘。野狐禪窟莫敎參。韻強排律或五百。調古擬詩才二三。太平風月藏壺底。餘事文章擅斗南。馳騁賡歌千載下。未知何日脫征驂。數往明明驗術眞。世情難免白頭新。星官歷翁問八字。甲長年兄知幾人。放浪形骸欲齊物。衰遲齒髮又逢春。南山當戶自偃蹇。有酒對酙無俗塵。</text>
<title>紀事</title>,<text>山下少人行。山頭雪滿城。匿形將鷙擊。吹角已龍鳴。月冷驪駒曲。雲深驃騎營。何當直如矢。絡繹共升平。</text>
<title>早春</title>,<text>幽禽且莫勸提壺。細聽還疑促返塗。溪水無塵淸自照。野梅對雪冷相扶。寒聲入榻風敲竹。翠影當窓日轉梧。情境兩忘誰領得。𠹥然危坐似枯株。</text>
<title>記賜食宮中</title>,<text>早朝雙闕下。午膳八珍餘。絳幘傳籌後。靑韝進食初。輕淸浮酒蟻。香辣雜羹魚。君賜頻充腹。如今啖野蔬。</text>
<title>二月初一日</title>,<text>鄕閭稱樂事。兒女數良時。的的剝松實。纍纍穿柏枝。天晴山翠近。風定日華移。漸見靑春好。牢籠有小詩。</text>
<title>二安簽錄請名</title>,<text>二安俱黑笠。華刺扣門投。問字知來處。安名欲保軀。精求疑費慮。泛應恐如愚。願各勉初志。他年慰老夫。</text>
<title>寄金司空。借茅蓋屋。</title>,<text>新居多草屋。不蓋已多年。自喜星光入。仍敎月色穿。雨應持傘苦。風更爲燈憐。偃臥信無地。庇庥知有天。</text>
<title>憶朴摠郞</title>,<text>京兆敲推便自降。至今翹企賈長江。郞君面赤辭樓去。入夜孤吟月滿窓。</text>
<title>偶記近事</title>,<text>帝王氣槩蓋人寰。只歎浮休是兩端。辭漢歌中秋月落。興唐觀裏曉風寒。</text>
<title>自戲</title>,<text>襤褸山僧踏軟紅。自知人法本皆空。筆端賴有眞三昧。縷析疑團一牧翁。</text>
<title>憶燕都</title>,<text>高拱中天運帝車。廣輪綿邈盡黃輿。雖然國步終無極。只惜人才尙有餘。平野斜陽立翁仲。淡煙衰草沒儲胥。白頭當日鑾坡客。春雁飛時欲寄書。</text>
<title>自詠</title>,<text>春盤苜蓿度朝晡。內實何由恨外枯。不向晚年謀口腹。已從當日見頭顱。悠悠池上空思鳳。渺渺江東却憶鱸。身世祗今誰得管。參苓白朮幸相扶。蹉跎世事思悠悠。白髮蕭疏自滿頭。目斷東漸禹聲敎。身經南渡晉風流。芳草欲生春夢斷。小梅渾落野情幽。病夫自是無聊賴。一味吟詩老不休。</text>
<title>述古</title>,<text>賡歌一去亦悠哉。世變風移今幾廻。捨命吟詩無好句。逢場作戲是通才。調高李杜奇仍法。材大曾蘇斐不裁。月露風花俱掃盡。思無邪處獨登臺。</text>
<title>述懷</title>,<text>祗今身世兩茫然。幽興相牽自少年。縹秩晝翻閑裏課。蒼松雪落醉中眠。登皐長嘯思元亮。蹈海高風想仲連。石鼎煎茶三絶最。小童新汲竹間泉。</text>
<title>松山 三首</title>,<text>松杉影裏滿衣風。徙倚溟濛積翠中。百轉回溪流碎月。千層疊嶂聳排空。紫鸞笙遠聲猶在。黃鶴樓高意莫窮。只恨多生無道骨。白雲深處築琳宮。壟出嘉禾海不風。太平天子政升中。一心皎皎無餘物。萬古冥冥是大空。美惡直書何所禱。災祥巧歷竟難窮。垂衣自致時雍治。五岳分明拱法宮。珠翠肩輿不動塵。雙娥引道最輕身。後來鞍馬逡巡甚。半路杯盤錯落陳。淨洗乾坤初見日。太平歌吹欲浮春。扶持自是神明力。將相交歡樂聖辰。</text>
<title>卽事</title>,<text>早春詩興滿幽齋。吟去吟來漸入佳。凍雀已飛枝上雪。寒魚猶聚水中柴。尋常自驗天機熟。矛楯從敎世事乖。比屋可封差可擬。茅茨影裏土爲階。</text>
<title>卽事</title>,<text>老去身猶健。由來事不諧。題門有凡鳥。飮酒愧無鮭。山色工排闥。苔痕欲上階。殷勤管城子。爲我寫幽懷。</text>
<title>憶山中</title>,<text>回首山中一惘然。分明眼底記當年。風淸竹院逢僧話。草軟陽坡共鹿眠。吹徹紫簫秋景遠。讀殘黃卷午陰遷。如今眯目紅塵暗。方寸無端百慮煎。</text>
<title>有感</title>,<text>痛飮無何有。幽憂自釋氷。須知金至斗。不換酒如澠。白雪從三疊。靑山定幾層。雀羅門巷靜。乞筆有閑僧。</text>
<title>二月初八日</title>,<text>午夜驚回夢裏遊。呼燈欲記却悠悠。小娃起報蘭膏盡。老婦長懷米玉憂。閉目暗中宜自愼。安身靜裏更何求。周官九夢誰占得。天地應同上下流。</text>
<title>宮人</title>,<text>扈駕遼天夢。承恩漢殿心。延春宮漏永。悲栗塞雲深。積雪埋氈帳。寒風透錦衾。此身何足惜。祝聖自長吟。</text>
<title>讀樊川集題其後</title>,<text>綠葉成陰子滿枝。湖洲水戲負前期。非關杜牧尋春晚。自是周墀拜相遲。一篋恩深平善日。三行顏破發狂時。却從餘暇論時事。今古麤才更有誰。</text>
<title>送康得和副令出按慶尙道</title>,<text>中樞堂後早知名。敭歷星郞遇事精。通歙山川留勝跡。全羅草木振威聲。火生疊石明雲杪。壁立聯峯聳鐵城。摠說大才今始展。慶尙從古冠諸營。</text>
<title>自詠</title>,<text>懶向三閭效獨醒。半酣長嘯倚風櫺。早年僥倖登黃甲。晚歲從游少白丁。墜緖渺茫誰復紹。哀歌激烈自難聽。春風政好看桃李。擬傍東山結草亭。</text>
<title>朗詠 三首</title>,<text>殘年宜自養。有味更誰知。窮巷無新事。明窓改舊詩。踏崖靑草出。倚杖白雲移。朗詠情懷遠。江山繞鬢絲。跌宕仍憂病。殘生意轉迷。微風寒習習。小雨晚凄凄。陰壑泉聲急。陽崖草色齊。野懷殊自愜。朗詠欲鷄棲。村塢經過少。幽情似此稀。周遭靑嶂合。片段白雲飛。筆禿新詩稿。門多破衲衣。有誰知朗詠。獨立又斜暉。</text>
<title>卽事</title>,<text>驕諂俱忘矢靡他。從敎賦命有偏頗。離蔬釋蹻今無幾。食肉乘車已自多。五百縫構淸綺陌。十千斗酒灎金波。莫令意氣揚揚甚。外物由來奈我何。</text>
<title>自詠 二首</title>,<text>壯志曾輕死。衰年欲保莊。辟邪圖白澤。却老服靑精。水月參將透。煙蘿躡欲成。只緣曾養氣。夜半自淸明。世道雖殊轍。吾邦自一宗。空濛山影裏。颯霅市聲中。巢許朝廷表。夔龍丘壑容。悠悠千載下。永想二南風。</text>
<title>有感</title>,<text>直將方寸慕唐虞。靜坐深參大極圖。除却此心皆異境。算來無事或殊途。風霜雨露天何限。禮樂詩書日出隅。看取聖人神化大。只危坐處有功夫。</text>
<title>聖居山</title>,<text>高僧當日離風塵。龍女相隨事最神。千仞岡頭同寄迹。一甁水底獨藏身。梵宮寂寂煙霞古。人世悠悠歲月新。最是巖前聞虎嘯。至今鳳歷照千春。</text>
<title>憶申判書德麟</title>,<text>少年日日苦相邀。泥醉沈吟放短謠。閑裏草書風雨快。靜中柴立海山遙。酒樽何日添春暖。鬢髮如今帶雪飄。契友獨公猶健在。可憐老牧政心焦。</text>
<title>卽事</title>,<text>獨立沈吟政斷腸。新愁舊恨兩茫茫。暴旗露蓋胡沙闊。緯地經天漢室昌。草綠江南多好雨。雲黃塞外又斜陽。悠悠今古無窮事。興廢由來命靡常。</text>
<title>忽記聞琴題此</title>,<text>病久無他望。身閑獨苦心。落梅春水闊。悲栗暮雲深。昌運光前後。危途亘古今。有時腸內熱。白雪欲鳴琴。</text>
<title>幽居絶句</title>,<text>寂寂幽居類遠村。庭前春雨長苔痕。不憂驚破周公夢。剝啄何曾有扣門。</text>
<title>卽事</title>,<text>病骨酸辛獨掩門。東風楊柳已搖村。最憐地僻幽棲迥。況復山含古木尊。天上故人頻問疾。眼中勝事忽忘言。三生習氣難消盡。耿耿心懷報主恩。</text>
<title>又賦</title>,<text>病裏情懷每自悲。蒼天肯復管安危。時時對鏡憐黃瘦。事事臨機恨白癡。頗信流光如電影。又驚芳信到花枝。牢籠物像知無力。驅使由來只小詩。</text>
<title>詠笏</title>,<text>周庭禮儀盛。竹本耀魚班。指畫承君命。書思對帝顏。紫囊懸白筆。爽氣滿西山。緬想擊蛇處。威風摧老姦。</text>
<title>古意</title>,<text>陟阻我馬瘏。石齧甐我車。操心非孔堅。誰使徒欷歔。陰雨群獸呼。前途但丘墟。逢人不辨色。各言早歸歟。努力出幽險。歲月忽將除。周道直如矢。矯首方趑趄。</text>
<title>偶題</title>,<text>人生百歲爾。身安心自安。隉杌度朝夕。無地充盤桓。膏火競相煎。又復遭氷寒。哀哀竟老斃。事業羞癡頑。所恃氣如虹。一雨洽塵寰。何知終坎軻。獨與玄猿嘆。玄猿亦難及。蘿月霾重關。</text>
<title>鞦韆</title>,<text>中原寒食好東風。人與鞦韆在半空。須記三韓端午日。紵衫輕擧語聲中。綵絲飛颺自生風。直恐紅裙入碧空。人散晚來殊寂寞。依依掛在夕陽中。堂堂楸樹迥臨風。紅線鞦韆欲蹴空。挽去推來少年在。鐵腸搖蕩眼波中。</text>
<title>觀擊毬</title>,<text>靑天白日綺陌闊。平如掌中明如刮。牽來駿馬色相奪。金鞍玉勒爭挑撻。分曹年少始出擊。拜命大官才更傑。珠簾綉幕映左右。朱翠生香吹不絶。中央高幙管絃咽。兩府開筵親考閱。戎兵三代貴克詰。矧是近郊多鼠竊。江頭靑草尙帶血。義膽忠肝方欲裂。所以宮壺鴨頭綠。寵異武才異班列。飛星瑩瑩毬最疾。逐電翩翩蹄欲決。風生火逬未及矚。街溢巷塡皆踊躍。殘年宿疾束高閣。亦上市樓開小酌。半酣乘馬日將落。歸來氣豪忘窮約。</text>
<title>王延壽畫馬</title>,<text>王郞一疋馬。寫出渥洼眞。齕盡天山草。牽來沙苑春。簇蹄閑日月。振鬣起風塵。老我賞新骨。欲騎朝紫宸。</text>
<title>東山</title>,<text>東山高頂立移時。思入鴻濛自不知。飛鳥片雲俱縹渺。連岡斷壟自逶迤。秋風杜老破茅屋。落日山公倒接罹。畎畝忘君非我志。更將餘力念安危。</text>
<title>題山水圖</title>,<text>慘惔愁肝腎。紆餘散腰脚。千里又萬里。一丘復一壑。古亭松數株。床琴對庭鶴。何時托幽棲。人境共洒落。</text>
<title>靑行纏歌</title>,<text>我有長脛黑無肉。閣得瘦軀如病鶴。少年才名動九重。力士脫靴寧少却。直將布襪踏御筵。把筆題詩天子樂。誰知尙有靑行纏。雲崖石澗工夤緣。樹杪飛猱共超忽。柹栗漫山霜滿天。靑行纏扶我兩脚。自有日欲歸。未歸今幾年。</text>
<title>七月二十日。婢有難產者。記之。</title>,<text>芣苡讀周南。其子治難產。先生旣如達。邰室永相纘。文王有深意。一唱可三歎。胎卵不殰殈。仁風吹無間。荇菜左右流。更詠關雎亂。臨難却蒼黃。令人多愧赧。</text>
<title>卽事</title>,<text>骨酸危坐從誰療。面皺長吟強自寬。小雨滿庭風捲去。數聲啼鳥翠林寒。</text>
<title>韓簽書在光巖書碑。僕不能往觀。聊述所懷。</title>,<text>柳巷筆鋒如快劍。雲巖碑石臥長橋。他年墮淚苔痕綠。鍾鼓叢林自暮朝。病後文章多苦澁。亂餘身世轉荒涼。譽天贊日終無術。回首喬山又夕陽。</text>
<title>卽事</title>,<text>滿庭山影綠苔痕。車馬無緣到遠村。汲井却成門外路。女奴朝夕頂銅盆。言糊口之重雲卷靑天月一痕。早秋風露滿山村。曉來一夢俄頃起。急雨浪浪似瀉盆。言持身之難</text>
<title>題竹溪卷</title>,<text>竹色靜逾碧。溪聲閑更淸。高人方獨立。風細月華明。</text>
<title>七月初八日。聽詔征東省。拜明善學士在焉。廿一日。王太醫來。語及明善。仙去十餘日矣。驚呼之餘。作歌以哭。</title>,<text>元朝進士二人存。臥病長年兩眼昏。扶杖省中同聽詔。望槎天上欲銷魂。那知數日仙遊去。最是多生客死冤。楊柳依依知我痛。低垂門巷截來轅。</text>
<title>無失。爲持上人題。</title>,<text>本不可持何可失。有持有失却紛然。無人領得頭陀笑。一片江山滿眼前。</text>
<title>有感</title>,<text>大澤深山自一天。森嚴沈邃勢相聯。他年虎逝龍亡去。魑魅紛紛弄得權。</text>
<title>二十一日。朴舍來過。</title>,<text>昔向江南去。今從日本來。隨風信飄泊。造物自安排。地主恩何厚。邦人喜得廻。此行須復命。異日更浮杯。海山何渺渺。母子正哀哀。孃老果無恙。兒癡當避災。累輕身似鳥。年暮背如鮐。今夕定何夕。斑衣始舞萊。</text>
<title>雨中</title>,<text>雨聲颯颯滿虛堂。午夢初回索筆忙。心淨自無私意起。一涼恩厚謝蒼蒼。回首炎天面發紅。氷峯紈扇已成空。看來又近中秋月。自覺年年成老翁。</text>
<title>伯夷樂</title>,<text>天命眞人沙漠中。百年三尺潛移風。天命眞人江淮間。中華九鼎重如山。眞人之出日麗天。赫赫明明同八埏。五岳聯綿擁金闕。一朶長白氈廬月。腐儒臥病扃苔扉。時時仰見浮雲飛。長風一來自何處。東西南北相追歸。君不見三王迭興聖賢作。獨有伯夷心自樂。</text>
<title>卽事</title>,<text>丈夫氣豪鳳城裏。兒女身安蝸舍中。出處由來在天命。長歌短歌又秋風。</text>
<title>無馬行</title>,<text>泥水馬弱不敢出。昌黎先生與人絶。牧隱老年廏生苔。東家蹇驢時借來。誰將貧富較銖錙。一竿犢鼻珊瑚枝。當時原道霈有餘。徙鰐開雲垂史書。至今仰之如北斗。低頭何心嘆貧窶。君不見仲尼絶糧顏子空。千秋萬古歆高風。</text>
<title>金剛山</title>,<text>鍾山地控三分二。楓嶽峯攢萬又千。絡繹降香前日事。如今寂寞鎖雲煙。郡守施威呼五百。山僧流汗走三千。報恩濟苦渠家事。斤斧生風散碧煙。</text>
<title>奉寄金左尹</title>,<text>別離今已久。親愛老來深。東海秋將半。何時匹馬尋。</text>
<title>寄李同年 臨河</title>,<text>數年音信絶。千里往來稀。不是求田去。無由送札歸。境幽多老木。山密掛斜暉。何日尋高隱。相携過釣磯。</text>
<title>廿七日</title>,<text>朝莫扣門求水火。人無不與至足耳。家家菽粟亦如此。天下何憂無禮義。巖巖雛國自天地。直將和氣摧邪異。拔本塞源立世敎。明堂不毀非無意。天心王化共周流。自古相承幾天子。炎天朔雪自南北。正統他年付良史。得人之心非偶爾。</text>
<title>廿八日</title>,<text>江山萬古一丸泥。多少英雄路自迷。耿耿操心天在上。悠悠送老日初西。紅塵滿路回朝馬。碧柳垂門聽午鷄。想得年來瑤草長。丹崖縹渺倚雲梯。</text>
<title>靑苔歌</title>,<text>苔兮苔兮何靑靑。昔聞上階今半廳。秋深苦雨少晴日。豈有車馬來空庭。朝朝倦僕掃穢耳。無從踏破吾心寧。閑門要路有芳草。古人歌詠誰能聽。獨愛靑苔性寡合。生在僻處連疏櫺。濯錦絲絲落微雨。帶星耿耿飛流螢。回首布襪山寺遊。老僧倚杖高伶俜。知予脚底有紅塵。時皺長眉顏亦頳。豈料傳衣適在我。日日犢走嗔添丁。</text>
<title>七月二十九日。益齋先生明忌。病不能與祭。感舊述懷。三首。</title>,<text>先生間世振斯文。奎壁騰輝大海濆。賸馥殘膏信霑丐。當時玉筍照靑雲。祝壽當年徹夜喧。尊前戲語雜狂言。推擠堂長燒香去。佛殿誰曾更闖門。病中歲月似飛梭。面見同年亦不多。今日定應團一會。滿窓秋色歎蹉跎。</text>
<title>送金伯玉省親 爾音</title>,<text>伯玉我初識。泮水春風中。翩翩丹鳳雛。綠槐朝日紅。一鳴中書堂。首薦驚諸公。對策擢高科。筆力如長虹。雞林掌書記。遇事眞生風。抵觸部使者。棄去弊屣同。被選本天下。校讎時稱工。移居玉堂裏。演誥詞最雄。文牒事兩府。堂後歲月終。吏才又出等。學成用迺豐。老親倚閭久。久矣心忡忡。投閑可速去。舞綵神明通。子職在養志。養志當保躬。明哲第一義。調燮宜施功。況我同鄕里。咸昌與安東。敢不以情贈。君當恕老翁。</text>
<title>又題</title>,<text>去冬雪擁門。酒困心稍煩。伯玉送梨來。快哉復何言。細嚼爽口頰。淨洗乾坤昏。吟詩如氷壺。冷骨仍淸魂。只因病尙在。節食調眞元。道義在涵養。文章當討論。神形旣凋瘁。難以探天原。後生尙可畏。德性宜自尊。</text>
<title>有感</title>,<text>非詩能窮人。窮者詩乃工。我道異今世。苦意搜鴻濛。氷雪砭肌骨。歡然心自融。始信古人語。秀句在羈窮。和平麗白日。慘刻生悲風。觸目情自動。庶以求厥中。厥中難造次。君子當用功。</text>
<title>送日本釋有天祐</title>,<text>東福古精舍。上人橫氣機。坐禪初面壁。遇興卽題詩。雲影舟中落。秋容鏡裏歸。長門日將暮。白髮倚閭時。</text>
<title>八月初一日雨</title>,<text>大雨旣傷稼。民生誠可哀。滂沱又不止。咎徵安在哉。堯湯遇時數。苦心禦大災。滔天爍玉際。人自登春臺。世運日益降。流水何當回。君子庶努力。高山仰崔嵬。</text>
<title>又吟</title>,<text>雨細久自潤。風輕微有聲。物生遂暢茂。夭夭爭發榮。垂衣拱淵默。禮義陶人情。神化自無迹。海宇煙塵淸。風雨忽暴至。摐摐如甲兵。高木倒且折。奔流壞南城。嗚呼白髮叟。臥病蓬窓明。冥心每自禱。歲月今幾更。</text>
<title>有感</title>,<text>避嫌是小節。賢者猶不爲。是以古聖人。明白無少疑。奈何比來士。悶默圖自私。擧讎與擧子。中世猶有之。風俗日偸薄。綱常日陵夷。挽回我無力。啓迪天有時。他年倜儻者。三復哀吾詩。</text>
<title>雨過</title>,<text>雨過長空敞碧羅。行雲濃淡尙嵯峨。秋容新沐山如畫。細履樊川放短歌。</text>
<title>讀舊作</title>,<text>天敎牧隱管長吟。頗覺年來興趣深。意舊語新詩格律。坐多行少病光陰。韓奇樊澁皆殊體。島瘦郊寒只苦心。直欲遡流探雅頌。自憐衰老力難任。</text>
<title>聞李大卿拜承宣。走筆奉賀。</title>,<text>樵隱先生道德尊。文章聲價動中原。眼前淪逝是諸子。身後立揚唯一孫。萬世明禋從大室。幾家餘慶得高門。病餘老牧尤驚喜。當日陪筵斷國論。</text>
<title>卽事</title>,<text>共說年來國事多。五更待漏夜還家。獨憐秋草西門外。路指光巖依舊斜。</text>
<title>奉賀李密直 僕忝與樵隱先生同主文。與今侍中公同爲承宣。故末句及之。</title>,<text>金星伴月碧天長。千古京山產吉祥。仲氏只今爲柱石。長公當日擅文章。共推諸弟皆梁棟。更喜先生入廟堂。自昔同風如骨肉。況予緣幸異班行。</text>
<title>讀史 三首</title>,<text>天生人物擬匡時。曲藝長才各有施。日月光輝興雅頌。風雷震蕩掃華夷。老奸鬻爵心難足。方正居家樂自頤。却喜晚生還有味。朝廷無弊政煕煕。流觀五季儘搶攘。外紀遠窮年代長。精一執中堯舜禹。兼幷無外漢隋唐。舊時帝宋輸金帛。今日皇元望土疆。霫海丹眞五胡耳。他年史冊亦生光。魯連東海有高風。瓜種靑門露浥叢。四皓高歌芝嶺上。七賢沈醉竹林中。申屠抱病誰能迫。靖節歸田我獨窮。回首乾坤長太息。箕山穎水兩濛濛。</text>
<title>讀歸去來詞</title>,<text>歸去來兮千載人。高風當日有誰親。中興詩道非他術。上合天心是此眞。臨水登皐時縱目。倚窓入室自怡神。直書處士仍書晉。綱目明明筆法新。</text>
<title>偶吟</title>,<text>有飢有飽身所關。有毀有譽名所在。鍾鼎玉帛似山堆。膏粱文繡空車載。何人超出此兩端。黃鵠道之游四海。下有玉山禾可啄。上有廣寒宮可宿。因之手抉雲漢章。爲作人間大平曲。曲曲要妙感人心。鑿井耕田時鼓腹。</text>
<title>有感</title>,<text>郞舍當年勢絶倫。魚腥銅臭却熏身。更呼小吏書榌字。六故無端續得新。天運悠悠付酒杯。誰知造物有傾栽。莫將小善爲閑事。九仞山從一簣來。</text>
<title>晨起</title>,<text>晨起心猶靜。年來體自淸。吟詩聊遣興。處世要忘情。霧重珠聯忽。村沈柳失營。尋常未分色。坐待日輪明。</text>
<title>聞江南使入界</title>,<text>金陵日月照華夷。物物呈形正午時。豐蔀覆盆猶晃耀。平川廣野正逶迤。雷霆隱隱含餘怒。龜筮紛紛決大疑。貝錦一成難遽釋。由來士習有傾危。</text>
<title>又賦</title>,<text>疑生空對面。事過可知心。暴雨朝來洒。幽人獨自吟。</text>
<title>山高歌</title>,<text>山高步至頂。崑崙猶可尋。靑石長梯上忉利。縹渺飛步天沈沈。歸來東海有智異。峯頭夏冷氷垂陰。下視鯨波遶山下。北顧萬里迷雲岑。山中委曲數百里。大郡據麓藏深林。相傳避秦有孤村。桃花流水啼幽禽。我歌山高何心哉。只爲素飧衰老侵。當時四皓紫芝曲。千載足配熏風琴。宇宙悠悠自今古。山高歌闋誰知音。</text>
<title>保國歌</title>,<text>樂天自昔保天下。保國如今應畏天。皇矣上帝監在玆。一點靈明當保全。大之宇宙入掌握。小之茅土分山川。子孫相傳萬萬世。上下氣合彌億年。祖訓明明若畫一。土風皥皥無變遷。端如圓象運不息。日月黃道羅星躔。雷霆雨露物自生。氷霜雪霰時何愆。如今一變迥超古。樂哉知我唯靑天。掘土一尺又一尺。何況用功深及泉。鹵莽滅裂古所戒。保國根本由希賢。</text>
<title>卽事</title>,<text>雲盡靑天曉色淸。朝暉欲上遠山明。支持病骨仍梳洗。夜氣將闌物欲生。天敎老牧十分淸。獨立江山刮眼明。恰到頓忘情境處。不知身世是浮生。詩中蘗苦雜氷淸。老蚌吐珠秋月明。却學西施蒙不潔。令人掩鼻送殘生。</text>
<title>初八日。丁祭膰肉至。作詩以記。</title>,<text>春丁未幾又秋丁。膰肉濃熏黍稷馨。當日講明猶汗背。如今俊秀尙盈庭。道貫皇王致淵默。化行天地共淸寧。老來有箇存心處。飽食焚香讀聖經。</text>
<title>靑天白雲歌</title>,<text>高堂四面虛無壁。兀坐長吟雙眼碧。天靑又靑靑未了。雲白又白白無敵。浩浩有氣自寂寥。超超有形工變易。天公示人人不知。只方寸地胡與貊。廣大精微德性尊。天命至今臨有赫。莫學子陽井底蛙。觀天還如管中隔。白雲弄影杳茫茫。神龍無從飛霹靂。年來旱魃多作威。一雨何時掃無跡。</text>
<title>韓簽書四子名字說</title>,<text>老筆年來弄得多。百無精采奈吾何。汗流更與郞君說。艱澁無由似決河。</text>
<title>秋仲初九日。長孫孟㽥讀書城南。</title>,<text>兩家大父送賢孫。靜坐讀書祗樹園。急雨隨風掃塵去。晚來淸興滿歸軒。一段淸閑付此翁。滿山松翠雨聲中。只緣尙有兒孫計。到老不知人境空。游學初非父子心。求師千里遠相尋。如何城底讀書處。日日往還松桂林。</text>
<title>明日有懷</title>,<text>身倦眠酣曉色新。吾孫疇昔鼻應辛。呼僮往省緣情愛。操縱如今付與人。</text>
<title>小桃</title>,<text>小桃初熟碧團團。細嚼氷肌齒頰寒。方朔小兒偸幾度。蓬萊縹渺紫雲端。</text>
<title>光巖</title>,<text>雲巖渺渺夕陽邊。秋草蕭蕭共遠天。匹馬往還非昔日。群仙歌吹想當年。人間俯仰成今古。地下從游但後先。直使此心無少愧。史官書法自牽聯。</text>
<title>讀杜詩</title>,<text>錦里先生豈是貧。桑麻杜曲又回春。鉤簾丸藥身無病。畫紙敲針意更眞。偶値亂離增節義。肯因衰老損精神。古今絶唱誰能繼。賸馥殘膏丐後人。</text>
<title>偶吟</title>,<text>身瘦那知道却肥。雀羅門巷往來稀。新詩賦罷長吟好。時有白雲生翠微。不出戶庭天下肥。玄機神化古今稀。猶勝爾雅蟲魚註。每向天原更發微。洪武龍飛國體肥。太平風月近來稀。誰知海外韓山子。稽首蒼旻拱紫微。</text>
<title>權政堂篆光巖碑。韓簽書邀予同往觀。適疾作。獨坐復用前韻。</title>,<text>世道悠悠觀逝水。人情屬屬渡危橋。只今行止難由己。一疾相妨又此朝。雲收碧落秋容靜。風動靑林曉色涼。金碧叢林眼中見。傍簷危坐負朝陽。</text>
<title>又吟</title>,<text>舞仙峯下酒池深。四面長松鬱作林。地獄天堂俱淨土。問誰傳得祖師心。喬山回首歲年深。寂寂煙霞薝葍林。碧洞水流沙草合。春風曾記獨傷心。</text>
<title>讀高軒過</title>,<text>總角荷衣七歲童。聯鑣束鬢得韓公。錦囊拾盡人間巧。二十餘年竊化工。心肝吐血短長歌。怪怪看來巧更多。一曲金仙辭漢去。渭城迢遞月如波。</text>
<title>有感</title>,<text>奇語文章病。常談腐爛餘。性情陶冶後。雅俗變移初。蒼海雷聲振。靑天日色舒。莫愁心緖亂。且讀古人書。</text>
<title>讀杜詩</title>,<text>操心如孟子。紀事如馬遷。文章振厥聲。惻怛全爾天。法服坐廊廟。禮樂趨群賢。門墻高數仞。後來徒比肩。何曾望堂奧。矯首時茫然。</text>
<title>讀玉屑卷末</title>,<text>望江南調與聲淸。綽約肌膚氷雪明。歌罷出門無處覓。定應騎鵠上瑤京。</text>
<title>代書奉簡松廣和尙</title>,<text>松廣山迢遞。名傳大吉祥。長身能幹蠱。大后爲頒香。籌室淸風榻。衲衣明月廊。三生習氣濁。回首更蒼茫。</text>
<title>秋雨歎</title>,<text>八月十四雨滿庭。靑苔路滑柴扉扃。松廣侍者瘦軀長。來取答書何丁寧。強揩病目拈禿筆。高吟短韻風冷冷。簷間點滴儘可愛。郊外黃雲時半靑。政當吠蛤畏恒雨。恒陽亦自違天經。霑身塗足汙被面。年年作苦身丁零。田頭風來觸鼻觀。髣髴飯餌吹淸馨。柰何上霑下又浸。直使野老呼蒼冥。玉皇案前誰侍筆。請記農家流日程。惰者甘心向溝壑。他人苦語神其聽。</text>
<title>秋雨歎成篇。天霽景明。神形爽快。又作秋陽歌。</title>,<text>秋陽古稱曝皓皓。天地潔白精神蘇。夏間陰翳蔽日月。雲蒸霧滃沈蓬壺。玉堂金殿不避濕。瓮牖圭竇連泥塗。思沈體倦氣如綫。屈指秋風吹碧梧。蕭蕭可人未數日。雨師餘力仍躊躇。靑黃滿野足風露。政恐埋沒增憂虞。乾端坤倪忽呈露。快哉爽塏開通衢。年年農家得大熟。鼓腹不復愁妻孥。韓山老病亦何幸。作書乞米供朝晡。</text>
<title>十五日早</title>,<text>鄕山南望碧天長。宰木秋來掛夕陽。老病幾年心自苦。鹿門何日奠椒漿。</text>
<title>夜授韓簽書宅小酌 三首</title>,<text>列宿稀難見。行雲遠莫招。酒闌仍對坐。明月過中宵。雨傘頻相過。風樓屢見招。那知柳陰下。有此月明宵。玉ꟙ自難近。羽人誰得招。海山千萬里。有客立淸宵。</text>
<title>卽事</title>,<text>有時乘興訪漁磯。又欲尋仙入翠微。煉紫金丹寧却老。虎烏皮几苦思歸。書床自整風前𥞵。門巷誰敲月下扉。更借南隣工部集。擬從騷雅透玄機。</text>
<title>次倫絶磵韻</title>,<text>人天圍繞仰慈嚴。圓裹虛空剖至纖。須識阿難方示迹。摩騰襖術豈容談。浬槃居末始華嚴。藏敎源流盡鉅纖。當日梵音如在耳。忽然迷失却難談。坐爇心香地轉嚴。綠陰庭院雨纖纖。病餘自覺塵緣少。絶磵松風雜笑談。壯歲吟詩格律嚴。牢籠萬物盡洪纖。如今梗澁殊無味。具眼何人續筆談。</text>
<title>卽事</title>,<text>門巷無人盡日風。犬眠鷄唱翼廊中。誰知姑婦反次處。有此逍遙衰老翁。地水相隨動火風。問誰爲主一軀中。偶然病勢來相擾。欲把生辰問歷翁。</text>
<title>直講家小娃送蔥</title>,<text>小娃紅袖動微風。秀外知渠定惠中。送了靑蔥時蔟坐。一時回看白頭翁。</text>
<title>謝廉東亭送肉</title>,<text>數年相別隔天涯。窮巷無人送肉來。咬得菜根方有味。忽驚鮮食滿盤堆。</text>
<title>喜雨</title>,<text>一雨濛濛暗水涯。勃興禾稼見朝來。蒼天豈有忘民日。已分千倉玉粒堆。</text>
<title>憶山中</title>,<text>山中結屋寄生涯。每見獮猴送菓來。老向紅塵勞夢想。松風蘿月白雲堆。</text>
<title>卽事</title>,<text>旱魃爲災浩莫涯。風吹微雨送晴來。蒼天用意誰能料。會見黃雲碧浪堆。道味無涯生有涯。世情那得上心來。家徒四壁風吹座。只有文書作一堆。</text>
<title>遣興</title>,<text>身世悠悠獨自吟。昔人曾歎少知音。門庭寂寞貧如舊。歲月侵尋病到今。千里遠山頻岸幘。一簾疏雨獨鳴琴。時時擬作周公夢。骨冷魂淸謾苦心。</text>
<title>苦熱。倫絶磵見訪。</title>,<text>白髮蒼顏赤不衣。汗流如瀋掩柴扉。上人自是松風客。莫惜高吟到落暉。少年流汗洽朝衣。老病幽居晝掩扉。禪話頓令塵慮淨。綠陰高樹掛斜暉。</text>
<title>思鄕</title>,<text>細雨斜風滿綠蓑。夢中長在白鷗波。功名自古驅馳甚。衰病如今坐臥多。江上數峯靑偃蹇。風前萬竹綠婆娑。來秋決意咸昌去。藥餌扶吾奈老何。</text>
<title>詠蝶</title>,<text>雪翅翩然箇箇同。弄芳成隊舞東風。曾聞月下飛無數。肯入吾家紙裹中。</text>
<title>詠蜂</title>,<text>山家酒熟午生香。最喜游蜂鼻孔長。且向石崖勤作蜜。白頭騷客政枯腸。</text>
<title>詠鶯</title>,<text>綿蠻黃鳥兩三聲。滿目園林雨氣淸。最是曾門誰耳順。一章知止甚分明。</text>
<title>詠燕</title>,<text>萬里歸來一羽微。主人庭院靜堪飛。今年却勝前年好。第二郞君拜紫微。</text>
<title>憶家山</title>,<text>數年抱病臥淸朝。魚鳥依然苦見招。馬邑江山殊寂寞。翰林風月竟蕭條。花明柳暗聞黃鳥。天闊霜淸放皁鵰。回首渺然如夢裏。只今雙鬢雪飄飄。</text>
<title>予一日。偶思游藝之訓。自責觀物甚淺。蓋由玩物喪志是懼而致此耳。夫有物有則。豈有一物之不爲吾性內之用哉。物之微。莫微於尺蠖。故作短歌以自儆。</title>,<text>尺蠖汝何屈。屈甚折汝骨。尺蠖汝何伸。伸甚辱汝身。乍伸又乍屈。一生無所拂。所以古之學。敎人先格物。奈之何今人。一向趨要津。講學貴不息。施功尤有則。況當列簪紳。自用人必嗔。因之得明德。上帝臨赫赫。周旋無貳心。不用賦尺蠖。</text>
<title>予旣作尺蠖吟。又念促織亦蟲之微甚者也。織婦聞之。必勉機杼之事。有益於世多矣。作歌以悲之。</title>,<text>一婦輟織天下寒。秋夜漸長天所慳。何爲黃昏入燕寢。一臥不知星月殘。有蟲之聲耳不聞。哀哉霜落衣裳單。衣裳單猶可忍。主夫背薪燒突溫且安。布帛有數出田地。問汝何以輸縣官。我今作歌涕淚潸。</text>
<title>琴棋書畫。吾俗謂之四藝。作四絶。</title>,<text>琴理象年來異大同。正音將絶俗誇雄。非絲非木還非指。只在人心方寸中。棋野火春泉勢自同。強呑弱吐定誰雄。丁寧下手無容易。勝敗分明一著中。書浮雲字體竟難同。眞草紛紛儘逞雄。肥瘦短長俱媚嫵。只愁跳出六書中。畫模寫何從較異同。瞻烏未可辨雌雄。白頭花鳥無心管。祗許江山入眼中。</text>
<title>記事</title>,<text>東家寂寞絶廚煙。日夜嚥津危得仙。自喜滿腔蔬筍氣。嚼成氷雪入新聯。</text>
<title>有懷頒氷 三首</title>,<text>六年長臥病。久矣不頒氷。寒氣制三伏。凌陰知幾層。心中如火烈。鬢上有霜凝。古井銀甁凍。浮瓜是我能。殿閣靜無暑。蜜漿調碎氷。境深人寂寂。風動樹層層。照面冷相射。入喉流不凝。只今如夢裏。厚渥媿微能。勢從寒露始。水結自爲氷。萬壑人擎段。交河馬踏層。氣通陰鑑迥。光貯玉壺凝。自信淸無比。趨炎素不能。</text>
<title>遣興</title>,<text>嘔出心肝死不休。年來更上仲宣樓。江山到處自招隱。風月與人能共游。車蓋過門靑我眼。詩書滿壁白吾頭。西隣幸有長松樹。每送寒聲探借秋。</text>
<title>憶李判事 東秀</title>,<text>天脫馽羈恣馳突。瞥歷肯復驚崷崒。平川如掌草如茵。群馬萬匹皆神骨。一鳴不敢近。何曾敢搪揬。鬃毛矯矯滄海龍。目睛閃閃霜天鶻。天子垂衣深九重。鹵薄高閣塵埃沒。法駕何時須六飛。老斃櫪間精氣鬱。</text>
<title>卽事</title>,<text>林下茅茨古。盤中瓜果涼。童童松挺色。翁翁酒生香。心靜靑山近。身閑白日長。祗今淸意味。髣髴想陶唐。</text>
<title>驪江四絶。有懷漁父金敬之。名九容。由三司左尹。退居于鄕。</title>,<text>春群花爛熳炫晴空。一箇釣舟明鏡中。不是綠蓑靑篛客。誰知細雨與斜風。夏兩岸微茫水拍空。山沈樹暗雨聲中。擣香碧椀銀絲凍。百尺高樓盡日風。秋渚淸沙白水如空。人在秋光活畫中。詩眼祗今高四海。一竿明月釣絲風。冬孤舟蓑笠碧江空。獨釣蕭蕭暮雪中。肯怕水寒魚不食。更敎詩格播高風。</text>
<title>絶磵倫公見訪 三首</title>,<text>吾生自放浪。行止付蒼天。細雨防朝出。淸風穩晝眠。儘敎幽興足。肯怕俗緣牽。機事渾忘却。如參一味禪。高僧非俗士。道貌自西天。靜坐仍閑話。飢飡與困眠。鳥飛工自習。牛老費人牽。浮世眞如幻。他年學坐禪。處世不由我。忘懷休問天。秋風少新食。夏夜乍安眠。柳爲垂門種。蘿仍補屋牽。何須上絶頂。趺坐始參禪。</text>
<title>登東山</title>,<text>欲雨骨彌痛。已晴心尙煩。賓朋病後少。鳥雀夢中喧。遠岫連平野。孤煙矗近村。林亭倚藜杖。高興滿乾坤。</text>
<title>自詠</title>,<text>紛紛勢利競相侵。寂寞誰知君子心。蘭谷秋香風露冷。松坡晚翠雪霜深。獨參古易將三絶。偶得新聯更一吟。事業直追賢宰相。白頭何苦傳儒林。</text>
<title>七夕</title>,<text>兩旗張處集休祥。甲觀天開氣乍涼。擬進千秋金鏡錄。却慙老筆不成章。橋成烏鵲是何祥。牛女佳期趁夕涼。乞得巧來稱抱拙。儀曹表表擅文章。將興自昔有禎祥。栽種成陰院宇涼。竹簟氷峯度秋熱。何須水石問奇章。</text>
<title>謝廉東亭惠牟來糙米</title>,<text>來牟率育稻如京。每詠詩章發嘆長。自是在陳猶最樂。況今璀璨可撑腸。稻田連野擁松京。共說秋來穟已長。卷盡黃雲舂白玉。剩敎香滑補衰腸。</text>
<title>又作短歌</title>,<text>麥經四時元氣足。稻在五種專水德。茫茫地勢陳高卑。九品出賦知禹績。恭惟帝命無彼此。陳常時夏立人極。朝朝煙火遍區宇。何人閉口能謀夕。金玉之音資以聲。金玉之相資以色。吐出文章被天下。彝倫粲然照中域。孼生其間須草薙。飛輓由來少不得。尋常緩急不可離。策功赫赫鍾鼎勒。誰知義理重於此。呼爾乞人猶不食。君不見何曾一箸費萬錢。西山採薇天地黑。</text>
<title>聽詔</title>,<text>自古重興族屬疏。東京西蜀漢方輿。混同江上龍飛出。雷雨須臾遍大虛。百官袍笏寂無聲。天語隨風落廣庭。誰識一時扶杖聽。白頭朝列淚雙零。</text>
<title>韓柳巷樓上。與廉政堂小酌。尹判書虎適至。及晚。吉昌君出坐。語及南遊之樂。退而誌之。</title>,<text>盡日高樓楊柳風。一簾微雨又濛濛。曲城豪氣鵬程逼。上黨淸標玉樹同。細嚼碧桃牙齒冷。穩斟綠蟻肺肝通。忠心共說鈴平後。衰鬢誰如牧隱翁。豈意繼亭來押座。早辭亞相進封公。從傍細聽南州樂。钁鑠張僧頰尙紅。</text>
<title>秋雨</title>,<text>秋雨過七夕。簷間有餘滴。濡毫吟長律。高興窘常格。乍得又乍忘。有志却無力。嘯歌古風雅。情懷滿八極。天氣向澄淸。登樓玩明月。笛聲已在耳。更待一圓缺。</text>
<title>權庸夫政堂公。爲其夫人設齋華藏寺。僕欲因遊九龍山。以病不果。題此以志。</title>,<text>華藏山中梵宇高。淸風淨掃苦相邀。無端疾作空回首。咫尺還同萬里遙。因過異境九龍山。欲扣僧扉縹渺間。須信淸遊非偶爾。耳邊無分聽潺湲。高尋白帝在秋風。千載詩名獨擅雄。自恨病餘無賴甚。振衣岡上欲凌空。</text>
<title>謝廉東亭送新稻米</title>,<text>白苧斜封漆合圓。中藏玉粒細香傳。東亭應記先嘗處。紫蟹堆盤秋滿天。鎭江江上有山圓。西面腴田世所傳。歲歲長腰如玉潔。只今歸興滿南天。</text>
<title>卽事</title>,<text>淸晨過雨一二點。深樹鳴鳩三兩聲。夢覺長吟吟不盡。筆端無力寫眞情。</text>
<title>憶丁亥科諸公三首 國俗進士及第。稱其座主之子曰宗伯。</title>,<text>回頭丁亥歲。三十二回春。宗伯無多子。門生有幾人。功名須信命。禮義要修身。浪走終何益。秋來又食新。少日登高第。台司壓廣庭。當時稱老大。中歲盡凋零。奔逸馳河水。稀疏耿曉星。至今遺恨在。中國用曾靑。上黨出君子。一家生二韓。政堂琪樹迥。簽院玉壺寒。共掌文衡重。俱經編管難。可憐成內史。壯志竟汍瀾。</text>
<title>卽事</title>,<text>瓦雀飛飛自近人。庭除得食久相馴。老翁擊板頻驚起。不覺朝來一笑新。野果閑花細細香。麥苗抽出玉絲長。樓高幸有圓通境。兒女喧嘩是道場。倚樓身世儘悠悠。鏡裏光陰兩鬢秋。回首少年如一夢。幾人辛苦覓封侯。</text>
<title>謾成</title>,<text>今年米貴近來稀。食粥顏公老不歸。只喜西風吹漸急。黃雲靄靄弄斜暉。</text>
<title>七月十五日</title>,<text>奉恩庭下草爲茵。老幼環觀不動塵。角立長身氷玉潔。重如難拔疾如神。草鞋無襪足如霜。童冠相携至夕陽。回首舊遊如夢耳。一爐香火坐空牀。</text>
<title>明日又賦</title>,<text>山寺繁華日。煙區寂寞時。今朝還似舊。世道儘推移。</text>
<title>晨興</title>,<text>一夜睡不成。曉來猶骨酸。衣巾纔掩體。盥櫛亦強顏。危坐甚無味。長歌豈成歡。誰知可樂處。頭上無朝冠。</text>
<title>課童奴鋤草</title>,<text>淸晨課童奴。洒掃庭內空。苔痕綠可踏。草芽纖可容。去穢旣痛迫。眼淨心自融。㝡愛嘉樹林。挺出臨高墉。翠影滿床榻。搖搖生細風。政好就甘夢。閶闔追飛龍。大雨掃餘熱。一涼天下同。却恐勢必至。霜雪成嚴冬。</text>
<title>卽事。是日送詔。</title>,<text>重陰漠漠嫩涼生。時有錦鳩深樹鳴。送詔西郊車騎滿。白頭病臥獨含情。</text>
<title>扶桑絲吟</title>,<text>扶桑大繭如甕盎。我少快讀東坡詩。織女七襄河漢間。衣被天下光陸離。越羅蜀錦炫人目。豪富相傾逞紅綠。爭如雪色絶纖垢。題品定爲天下獨。太素已遠染亦深。不與物化惟人心。奈何逐外日趨末。非禽獸兮爲獸禽。我作素絲歌一終。悲聲墨子將無同。鼻端有白通蒼穹。</text>
<title>追記端午日</title>,<text>千步場中馬並馳。飛毬一點欲從誰。分明是箇無心物。逢著高才若有知。</text>
<title>近世有改拙翁文者。失姓氏。因記段墨卿淮西碑事。</title>,<text>刻物區區代化工。何顏地下見文公。海東亦有雌黃手。獨向猊山弔拙翁。</text>
<title>癸巳同年諸公。携酒見訪。是晚雨作。</title>,<text>三生托契幸同門。親厚深情不復論。綠髮早年諸子盛。白頭今日幾人存。病餘無力題詩句。亂後何心對酒樽。甚欲聯床聽夜雨。貧居無計駐歸軒。</text>
<title>又題</title>,<text>病餘情興愜幽居。醉裏吟哦儘有餘。門柳綠搖風細細。砌花紅濕雨疏疏。沈思直欲探騷雅。久病何曾畏簡書。誰道世情今更薄。時時遠枉故人車。</text>
<title>卽事 三首</title>,<text>蓋象包輿地。寸心藏尺軀。靜時觀復姤。妙處想唐虞。曉霧收靑嶂。秋風入碧梧。悠悠自乘化。鯨海接天隅。持身固無術。送日秪吟詩。鼎鼎光陰速。觥觥節操移。秋風摧勁草。夕照掛高枝。長嘯自舒憤。安危將恃誰。絶意右軍筆。留心工部詩。字形從古變。句法逐時移。直欲反源本。何曾尋派枝。一身雙美少。知止捨吾誰。</text>
<title>山水小圖</title>,<text>人間有異境。天際起層城。石出孤帆落。林深小逕明。溪禽散棋響。山客立鍾聲。何日尋眞隱。悠然生遠情。</text>
<title>續絃膠行</title>,<text>女媧煉石補天缺。連金泥中應拾掇。誰歟有眼竊巧思。絃絶更續何其奇。但恐鳳逝麟不遊。鳳喙麟角無由求。孔子不復作春秋。文王遠矣思東周。煎膠有術自悠悠。道緖已墜誰旁搜。</text>
<title>中菴允上人見過</title>,<text>靈隱煙霞鎖一區。天磨岩壑接扶蘇。半輪明月千峯頂。肯向紅塵憶老夫。</text>
<title>自詠 三首</title>,<text>田薄取禾少。鄕遙送米稀。夏初猶故絮。秋末尙輕衣。客至工淸坐。兒啼耐久飢。胡椒三百斛。適足被人譏。病後吟詩數。年來命駕稀。對山思蠟屐。聽雨憶蓑衣。有竹何嫌俗。無芝可療飢。時時改新作。把筆自評譏。鼎鼎光陰迅。蕭蕭鬢髮稀。囊中飧玉法。架上製荷衣。共詫侏儒飽。誰憐曼倩飢。命耶何可逭。撫己任他譏。</text>
<title>少年樂二篇</title>,<text>少年樂。病中思之心作惡。嬉游閭巷罔晝夜。褒博之間容總角。遙隨長影踏月歸。竊負蹲鴟身七尺。夜闌相携扣其戶。更請治具供朝夕。長鬚赤脚忽來報。昨夜園中有狂賊。卷去長莖帶圓葉。不是膏粱與游俠。極口醜詆及日中。少年佯聾面發赤。亟飮醇醪不肯辭。紅暈俄而亂顏色。歸來自咲齒却冷。悲哉此樂難再得。少年樂。老矣已矣徒歔欷。雨收山光濕如滴。草枯平野淸霜飛。溪水無塵流日夜。渺渺東海何時歸。晚來秋色滿天地。淨洗田廬幷釣磯。夜深蹣跚逐水下。內黃賜紫今正肥。童冠提携出門去。僕夫佩壺頭髮稀。褰衣水中走不止。有時得雋忘天機。風高始喜淸透骨。夜深又覺寒侵肌。病中思之空苦心。獨有秋月臨苔扉。</text>
<title>甑池引</title>,<text>東郊籍田有圓峯。峯下有池蟠老龍。少年相招駕出游。百壺淸酒皆黃封。蒼頭赤立擧長網。錦鱗跳躑吹腥風。盤中香辣衆味集。鑾刀截玉飛絲紅。當時引滿肯少讓。醉吟詞氣凌蒼穹。病中流光如轉燭。秪有雙鬢飄秋蓬。廟堂無事欺蔽絶。時復游豫歌時雍。君不見長江北岸屯萬兵。圍棋賭墅有謝公。東晉武烈垂無窮。不是高情雅量鎭浮俗。風聲鶴唳誰形容。</text>
<title>紀事</title>,<text>一端緇布白如霜。萬里回來自建康。弊又改爲吾豈恨。得從君子在桑鄕。物理人心誰得詳。由來頭上但蒼蒼。可憐數尺毛施布。偶爾令人感嘆長。細細含風勢自涼。況今炎熱盛南方。雖然見售應無幾。惹得爐煙坐廟堂。</text>
<title>九齋。前都將校李丁送松菌。因作三絶。</title>,<text>八月高秋物自成。松林寂寂白沙平。胚胎縱是黃祗力。只得風聲露氣淸。自從松樹影中生。味滑香寒氣自平。深謝乾坤成萬物。獨憐浮脆十分淸。吾生如寄又殘生。獨立江山眼底平。已與浮雲絶根蔕。看來獨得物中淸。</text>
<title>用前韻自詠</title>,<text>初游璧水備諸生。聞說河南失大平。偕計獨無湖廣士。淛江錢氏筆端淸。江西子白老書生。筆勢縱橫晚始平。孔道當年從魯得。指南車轄路塵淸。文鍾邦傑是書生。義膽忠肝鬱不平。羽翼河南成底事。混同江水自澄淸。</text>
<title>送曹溪大選自休游日本。因往江南求法。</title>,<text>新羅僧向扶桑去。又道中原訪趙州。畢竟只從心上覓。少林飛雪謾蒙頭。靑山迢遞水悠悠。多少樓臺煙雨秋。獨倚船窓看落日。直從東畔到西頭。</text>
<title>明妃曲</title>,<text>上林熏風吹鬢綠。邊庭冷月凝心曲。琵琶掩面獨傷情。指端有心絃有聲。妾身命薄一浮脆。直欲決死何偸生。深嗔延壽非忠臣。淸夢至今飛紫宸。帳前平波如雪色。雁影斷處南雲黑。摩挲肌膚氷玉淸。盡是當日宮中食。他年枯骨亦君恩。敢向九原忘故國。</text>
<title>晏起行 二首</title>,<text>炊煙遶簷碧如紗。日色照窓窓影斜。主人晏起搔蓬頭。有客敲門驚雀羅。衣巾不整步又蹇。時復垢面頻摩挲。目擊還如吐肺肉。深嫌辯舌懸長河。舊醅杜老不全貧。淸心七椀盧仝茶。有時病作但長揖。爲恐辭謝聲音訛。雲煙終日自媚嫵。水木幽境仍淸華。風塵漠漠是何處。揮汗如雨爭鳴珂。丈尺出處豈偶爾。天下只今爲兩家。書生迂闊被人笑。悠悠歲月如流波。玉肌掩映中單紗。對鏡欲粧雲髻斜。深閨曉色射初日。秋氣乍涼裁越羅。焚香靜坐讀內則。傍架書秩仍摩挲。夜來長空淨如水。疏星耿耿明銀河。心肝冏徹對明月。松風小鼎烹新茶。家傳氷蘗自淸苦。歲暮松柏無遷訛。齊眉擧案老彌謹。夢裏不復思繁華。主夫少時事馳騁。朝天五更飛玉珂。晚年臥病不出戶。參苓白朮香滿家。豈無膏沐誰適容。惆悵流光如逝波。</text>
<title>記事</title>,<text>虎入京城古所稀。況今雉堞似長圍。將軍一箭風生䎂。上有神明聳國威。天生猛獸亦云稀。夾鏡雙瞳腰十圍。城底有狐應落膽。只緣當日假渠威。</text>
<title>二十二日夜中。風雨大作。吟成一篇。曉起錄之。</title>,<text>昨晚黑雲垂四方。小雨點滴生秋涼。有客走馬叩門急。乃是陶隱流汗漿。德高毀來古所嘆。今我良友心悲傷。先生一言素見信。尺字莫靳披肝腸。徑呼蠻童具紙筆。強揩病目書數行。上言公論絶曖昧。下言吾道須發揚。儒林際天撼風月。直幹挺出摩蒼蒼。古來亦少今豈多。林間小草爭流芳。採掇旣云易。把玩又甚香。莫笑大材空磊落。他日樑棟扶明堂。夜坐慷慨不能寐。風聲怒呼雨浪浪。但願天公洗穢惡。醴泉朱草增輝光。</text>
<title>曉看雲向北賦此</title>,<text>早起望雲雲向北。日光不漏天沈黑。中秋明月亦已過。重九黃花開不得。落帽高吟莫預憂。倚樓長笛今懸隔。眼前禾稼半黃雲。忍見欹斜仍反側。纖莖長穟自相扶。耐風耐雨猶有力。圓丘大室臭亶時。膳夫兩宮供玉食。民間米少誠可哀。汝不力耶神不福。我今作歌心惻惻。</text>
<title>自詠</title>,<text>志氣從來肯自降。微吟盡日倚南窓。死生五濁膠投漆。心透雙淸月印江。志在唐虞嗟道遠。學窮鄒魯絶言痝。衰年興味猶豪甚。遇事題詩筆似杠。</text>
<title>夜詠</title>,<text>病床知夜靜。老境半生閑。窓白吟餘月。燈靑夢裏山。國風趨下劣。世路轉間關。異日觀民俗。吾詩或不删。</text>
<title>有感</title>,<text>大節誰曾奪。扶持六尺孤。魯基板隱重。漢業擁昭蘇。肯待張良計。當如甯武愚。獨傷西望處。煙日靄蒼梧。</text>
<title>卽事</title>,<text>早歲寧知萬國翻。晚年方見二天存。草枯羊馬屯沙塞。風急鵾鵬擊海門。自北自南同日月。資生資始有乾坤。老來嘔出心中血。洒向秋空兩目昏。</text>
<title>記中秋翫月柳巷樓下</title>,<text>團團璧月滿瑤臺。又缺淮南一面灰。人世相逢非偶爾。明年何處共傾杯。</text>
<title>卽事</title>,<text>幽棲地僻占天慳。盡日吟詩興末闌。花塢柳塘深巷靜。月墻風砌小亭寒。淨琴衣露仍看劍。細履園晴又倒冠。東海魯連餘響絶。肯敎中國用丹矸。</text>
<title>送慶尙道按廉使朴可興</title>,<text>甫州一宿記吾曾。扈駕情懷夢裏凝。已喜居民頗淳朴。近聞賢守有威稜。春風寵召趨朝列。秋月巡行耀郡乘。海上丹陽須駐馬。觀魚臺下日初昇。</text>
<title>吉昌府曲城侍中來訪。穡承招與席。因記勝事。</title>,<text>二老過從數。孤生病起初。幸容陪杖屨。更喜接門閭。豆腐蹲鴟雜。香粳吠蛤餘。乾羊斟美酒。秋色滿庭除。</text>
<title>自詠 二首</title>,<text>登眺三峯近。逍遙數載餘。雖然在人境。不是愛吾廬。糴米頭將鶴。催租背有蛆。此生俱幸免。稽首謝詩書。力行由四勿。博學在三餘。白首空憂國。靑山對結廬。稻畦應沒鶴。酒瓮已浮蛆。斷句無心得。長篇信手書。</text>
<title>感懷</title>,<text>少年璧水忝簪紳。翰苑秋高發興新。歲月悠悠親藥物。乾坤漠漠阻風塵。扇搖氷榻一輪月。酒滴銀床千里春。感舊題詩時咀嚼。病中聊復暢精神。</text>
<title>有感</title>,<text>壯歲客游金馬門。歸來白髮臥荒村。飢鷹戢翼碧天遠。老驥驤首黃塵昏。異域大平當自幸。他時正統與誰論。秋風擊楫苦回首。泝流直欲上崑崙。</text>
<title>又吟</title>,<text>達士應知命。吾生但苦心。利隨名汲汲。愁與醉沈沈。永日吟難盡。衰年病又侵。文章似淵海。何處得陶金。</text>
<title>記安國寺松亭看雨</title>,<text>小雨仍村笛。斜陽又寺鍾。山遙多醞藉。水闊自舂容。爽氣生明月。寒聲起碧松。至今心尙悸。雷電逐飛龍。</text>
<title>航海入貢金陵。遭風不返。國人哀之。作詩以紀云。</title>,<text>三韓萬里國。一札十行書。航海傾心後。尋橦縱目初。乾坤通絶域。雨露洽方輿。獨恨騎鯨客。何時返故居。</text>
<title>聞西宅經聲</title>,<text>深院經聲過短墻。東隣病客立虛堂。氣淸心淨秋來甚。始信靈臺卽道場。</text>
<title>鉛宮詞</title>,<text>玄墀鉛砌月如波。對影焚香露已多。怪底夜深猶獨坐。欲看牛女渡銀河。</text>
<title>有感</title>,<text>靑布銅魚映竹池。坡坨流水感前時。石羊石馬秋風裏。莫掃莓苔強讀碑。</text>
<title>柳判書談利川田舍風景之美。但無蟹耳。</title>,<text>靄靄黃雲地上浮。利川田舍欲深秋。半篙淸漲三更月。嘯倚驪江百尺樓。有監無蟹是何州。乞郡人人摠預憂。謾說利川風景好。從來難枉內黃侯。鄭氏田莊記昔游。松團野色小村幽。卜居更向長江曲。或命巾車或棹舟。</text>
<title>憶家山</title>,<text>渺渺天涯雲自浮。眼隨風入故園秋。日光絶頂僧牕靜。千里江山共小樓。水隔全羅第一州。海天烽火是吾憂。獨將風月三千首。蔑視人間萬戶侯。老年嘗憶少年游。一曲江村事事幽。臥病如今歸不得。謾吟天際識歸舟。</text>
<title>演雅 三首</title>,<text>當年黃犢走千回。鶴髮如今背又鮐。馬送浪聲喧午枕。蛇從弓影落深杯。守株待兔聞前語。緣木求魚絶後災。鵷鷺行中曾簉跡。欲尋麋鹿入崔嵬。鵾鵬變化何其妙。蜂蟻君臣誰曰小。大廈春風燕相賀。殘生秋夜蟲自弔。高吟黃鳥止丘隅。遠慕關雎求窈窕。七葉蟬貂空苦心。龍蟠勿用吾將傚。與龜藏六要安心。繭紙新題尺蠖吟。騏驥千里道途闊。鷦鷯一枝天地深。霜淸雲斷鶻將擊。月明山空猿自吟。獸爐煙碧螭階上。曾記鳧趨聽玉音。</text>
<title>過涼亭下有感</title>,<text>鳥革翬飛繚畫墻。俯臨沙道白如霜。當年下馬徐行處。今日鳴鑣有底忙。破礎頹垣草樹荒。西峯寂寂掛斜陽。人間俯仰成今古。亭下行人暗斷腸。春日微溫秋日涼。群花開遍菊吹香。年年風景何曾改。歲歲人情轉可傷。</text>
<title>獨坐</title>,<text>獨坐筠牕意浩然。直從西蜀返遼天。山川邐迤無高下。文物繁華有後先。魍魎煙氛蛟十丈。人民城郭鶴千年。三韓賴與扶桑近。捧日咸池照八埏。</text>
<title>對酒</title>,<text>對酒開懷非俗流。醉鄕天地儘悠悠。携來盡日鸕鶿杓。典却當年驌驦裘。彭澤沈酣應達士。湘江憔悴卽孤囚。步兵校尉從誰請。預恐黃花笑不休。</text>
<title>有送松菌者。作詩以記。</title>,<text>云自尙書井。來投學士家。長莖玉自削。圓頂傘初斜。氣稟葉間露。形成根底沙。氷肌有仙女。採去入煙霞。</text>
<title>去莎草</title>,<text>苔生空庭中。適增門巷幽。尙恐或踏破。愛護仍爲憂。寒莎團露晞。初日當高秋。無端翳我目。鋤去煩蒼頭。汝今勿願我。自宜生阻脩。靑松偃翠葆。白石飛瓊樓。棲遲得其所。無復招愆尤。觀物亦觀我。歲晚聊優游。</text>
<title>演雅</title>,<text>驢背吟詩望鵠峯。欲追飛猱入雲松。忽聞胡塞霜前雁。更想祗園月下蛩。雀噪豈容知鵠志。象行難更覓狐蹤。鯉庭久已忘書禮。且向鴦廬聽鼓鐘。</text>
<title>卽事</title>,<text>下有妻孥妄自尊。尋常危坐輒忘言。秋容新沐江山淨。道力猶微志氣昏。操筆立書吟好句。杖藜強起謝高軒。欲從安樂窩中老。細訪鴻濛大地根。</text>
<title>憶三角山。因述歌行。</title>,<text>松下白沙如氍毹。飯鍾振林面色腴。相携地坐略少長。討論直到鴉畢逋。山川英氣滿天下。眉之父子稱三蘇。長公詩豪蓋今古。長篇絶句含精麤。詞雄勢逸馬覂駕。變移風雅時長謳。淫哇尖巧掃淨盡。縱橫自與忠義俱。爇薪照字讀不輟。落月滿山風又呼。悄然大息天地深。高才陵替空長吁。曉來山僧拍手笑。煙煤滿面如枯株。如今老矣謝知己。讀書豈可無功夫。讀書豈可無功夫。牧隱至今誰所扶。</text>
<title>卽事</title>,<text>甘心乘下澤。絶意夢南柯。道熟吟哦少。年侵坐臥多。屋山橫似障。樓月淨如波。任是無高興。曾嫌抱久痾。</text>
<title>山水圖。節東坡煙江疊嶂圖詩句。</title>,<text>山耶雲耶遠。春風搖江天。隱見喬木杪。百道飛來泉。君從何處得。去路無由緣。故人應有招。雲散山依然。</text>
<title>記舊作</title>,<text>性僻居恒獨。家貧味罕兼。光陰悲鼎鼎。氣像慕巖巖。門靜來幽鳥。簷虛掛冷蟾。秋風吹碧柳。千載憶陶潛。</text>
<title>卽事</title>,<text>野詩今寂寂。院體亦悠悠。天地無窮意。江山欲盡頭。新篇半塗抹。絶句或風流。他日中州集。誰歟幸見收。</text>
<title>有感</title>,<text>萬物蒙光自焜煌。璧奎河漢耀文章。班香宋艶花藏霧。島瘦郊淸月照霜。摠道元和傳絶域。須知大曆坐明堂。昌黎夫子尤豪甚。直播長風卷大洋。</text>
<title>廿八日。是醴泉君夫人蔡氏明忌。</title>,<text>婉婉平康配醴泉。侍中開府又高年。子孫內外今方盛。儉素遺風問孰傳。遏雲歌裏酒如泉。記得松亭獻壽筵。誰道當時年十四。醴泉衣鉢得相傳。</text>
<title>卽事</title>,<text>靑山捫蝨坐。黃鳥枕書眠。膾炙荊公句。規模杜老聯。肇明編不及。天啓誦來傳。白髮吟長苦。鸞膠續斷絃。省事忘形勢。題詩養性靈。紙牕吟更白。氈席坐來靑。井冷凝瓊液。山晴列錦屛。病餘無興味。竟日倚空亭。</text>
<title>奉謝江陵崔相惠海菜</title>,<text>海菜年年送。山齋日日嘗。始知淸病目。漸喜潤詩腸。絶島春光遠。狂風浪勢揚。採來非易得。細嚼意蒼茫。</text>
<title>奉寄崔安東</title>,<text>早忝天官席。俄驚海國秋。何當關外路。共倚月中樓。楓嶽徒心想。松亭只夢游。論懷天所賦。世事日悠悠。</text>
<title>浮生 二首</title>,<text>浮生餘半百。末路更蒼黃。籠鳥秋天豁。轅駒暮道長。誓心師孔孟。回首叫伊周。川上無窮意。悠悠祗自求。</text>
<title>偶吟</title>,<text>觀物悠悠撫九圍。日月晃朗揚光輝。棷麟岡鳳色斯擧。城狐社鼠群相依。乾坤涵育勢自大。氣有淸濁皆乘機。用十六相去四凶。物生物化無從違。繼天立極聖人事。三代末流斯道乖。秦灰未冷習綿蕞。後世紛紛爭是非。禮書痝雜純粹多。考亭往往通精微。關雎麟趾是根本。世無林放誰與歸。</text>
<title>讀唐賢詠月章</title>,<text>忌滿似知機。持盈却無策。白頭猶未歸。對月聊自責。</text>
<title>自賦</title>,<text>人生如寄儘悠悠。久矣當年夢見周。骨髓不靑多濁氣。鬢毛自白又高秋。由來後進輕先進。只見新愁替舊愁。江上有田宜速去。園收芋栗稻盈疇。</text>
<title>閑吟 二首</title>,<text>老境身猶健。幽居客不來。閑中工短句。病後怯深杯。巷靜煙浮柳。庭空雨長苔。功名今晚矣。無夢上雲臺。雲容翻墨去。山色送靑來。任是塵生甑。須敎酒滿杯。汀沙白於雪。江水綠如苔。尙有扁舟在。歸歟上釣臺。</text>
<title>聞雁</title>,<text>萬里胡沙一羽微。今年又見向南飛。誰知病客心空折。白盡髭鬚尙未歸。北塞天高暑氣微。雁飛時逐白雲飛。不知何處堪棲托。歲歲南歸又北歸。</text>
<title>對月</title>,<text>對月我方獨。洒然肝肺淸。幸無群動鬧。況此十分明。忽見有孤影。相將論寸情。平生共淡泊。風露過三更。</text>
<title>江上一首。有懷朱同年。</title>,<text>江上有靑山。草廬三四間。秋風共蕭洒。村叟亦幽閑。悵望幾回首。遲留眞強顏。飛雲忽南去。何日乞身還。</text>
<title>小雨</title>,<text>小雨忽飛至。滿庭苔更靑。誰曾訪煙巷。我獨俯風欞。涼快愜所望。淸閑欣以寧。微吟興不淺。秋水可揚舲。</text>
<title>偶題</title>,<text>李杜文章繼者稀。鳳凰何日更雙飛。功名滿世今難致。道德離倫古亦希。陶寫性情堪自養。敷陳政化有誰非。病餘咀嚼詩中味。遇興時時筆一揮。</text>
<title>望光岩</title>,<text>病餘目力減尤多。鏡裏頻看鬢髮皤。遙望光岩掛紅日。可憐浮世似黃河。滿朝豪傑爭名利。閉戶衰遲獨嘯歌。政喜秋風稍涼冷。月明僧榻夜相過。</text>
<title>詠菊</title>,<text>菊花避地在東籬。白白朱朱各一時。天地亦憐心獨苦。滿天風露降霜遲。薄雲斜日漏疏籬。白髮衰翁獨立時。情境自融誰領得。古來抗志在衰遲。彭澤歸來採向籬。南山秀色更佳時。樂天不是延年者。可笑評論早與遲。</text>
<title>園中雜詠</title>,<text>松松心落落抱幽貞。綿折金流一樣靑。應怪主人差可者。不禁雙鬢已星星。栗栗在楚丘曾詠詩。用充賓祭世皆知。獨憐老牧貧無物。未得肥時已啖兒。梨梨園醉裏賞花吟。見說諸公正始音。老牧閑居惟食實。酸甘相雜度光陰。杏杏花村裏雨新晴。曾見香風洒耦耕。老向紅塵苦回首。幾看墻角數枝明。桃一自桃源得避秦。至今誰不羨其人。採花食實眞細事。只喜山川隔戰塵。楸楸樹高高倚半空。春敷冬竦壓前峯。根蟠地下泉源在。蔭得龍鱗入海中。</text>
<title>寄贈金敬叔少監</title>,<text>敬叔讀破書五車。搜羅剔抉忘居諸。風牕雪榻三十載。自道一生如蠹魚。老師宿儒共嘆賞。幸哉得此行祕書。漢庭諸公翼吾道。眞才傑出唯仲舒。中壘校書天祿夜。太乙老人來投初。子雲識字不識事。學力所到非荒虛。三國文章出師表。千年寂寂南陽廬。泰山北斗韓吏部。力排異端仍補苴。歐王曾蘇冠趙宋。中間作者皆丘墟。程朱道學配天地。直揭日月行徐徐。文選文粹宋又鑑。通典通考精英儲。微辭奧義盡呈露。精鑑博採相乘除。誰知東方有一士。中年不曳王門裾。文章典故兩考索。上窮玄象下黃輿。竅於山川神氣流。倬彼雲漢星躔疏。朝陽一鳴聞鳳凰。天廏萬匹稱騊駼。風花月露束高閣。菽粟布帛充里閭。君不見快軒文正公文章道德時爭譽。又不見猊山農隱崔拙翁倜儻高才霈有餘。兩家類粹亦勤苦。如今流傳安在歟。蒼天蒼天知奈何。白頭老牧徒欷歔。</text>
<title>冬初</title>,<text>冬初寒乍至。夜半冷無眠。風露三更月。江山萬里天。欲歸心自苦。相對影堪憐。誰復共牢落。獨吟危得仙。</text>
<title>又賦八句。贈祕書。</title>,<text>我昔觀光在帝都。每從縫掖謁鴻儒。家家文集堆如岳。處處詩聯走似珠。盱矣莫窺愁滿眼。掬之不得汗流膚。祕書異日如相示。天幸方知在老夫。</text>
<title>詠獜</title>,<text>馬蹄牛尾又麇身。上下同流一箇仁。不是鋤商當日獲。定知王上必書春。斯文傳至仲尼身。國脈胡然似不仁。相魯攝行三月耳。已回童冠浴沂春。</text>
<title>將遊神勒寺未果。因賦短韻。</title>,<text>遠岫長江外。疏松翠石傍。招提開福地。普濟敞眞堂。縣令頻腰笏。山僧獨面墻。何當尋野艇。淸嘯倚蒼茫。</text>
<title>東吳八詠。沈休文之作也。宋復古畫之。載於東坡集。予少也讀之而忘之矣。今病餘悶甚。偶閱東坡詩註。因起東吳之興。作八詠絶句。</title>,<text>洞庭晚靄一點君山夕照紅。闊呑吳楚勢無窮。長風吹上黃昏月。銀燭紗籠暗淡中。廬阜秋雲萬壑千林秋氣高。蔥蘢空翠望中遙。白雲飛處是仙境。髣髴羽人吹洞簫。平田雁落漠漠平田欲盡頭。黃雲半捲已深秋。忽聞新雁逐風落。長笛一聲人倚樓。闊浦帆歸兩岸茫茫鳥去遲。輕舟斜日欲歸時。長風一陣帆初飽。蓬底高人恰得詩。雨暗江林天低山遠樹浮雲。政是江天日欲曛。虎嘯猿啼愁不盡。逐臣騷客苦思君。雪藏山麓千山鳥絶冷搖光。白玉芙蓉照夕陽。忽有鍾聲落風外。不知何處是僧房。泉岩古柏柏生艱苦費風霆。泉畔岩間托地靈。萬古不知誰所植。獨憐禹廟一株靑。石岸孤松石崩岸側揷崔嵬。煙日溟濛乍合開。萬歲不長根自固。尋枝摘葉有誰來。</text>
<title>卽事</title>,<text>回首茫茫萬丈塵。一區林壑足安身。野僧每向求詩熟。山鳥應緣得食馴。彭澤琴書曾寄傲。少陵芋栗豈全貧。他年甚欲焚遺草。肯向平時賦大人。夜深妻子坐成團。白首獨吟行路難。亂後代耕如代食。病中求退似求官。雲橫龍岫卽千疊。水落驪江今幾竿。出處由來難草草。寸心安得暫時寬。</text>
<title>病裏自詠</title>,<text>病裏無端壯志消。滿頭衰白近來凋。江山何處尋眞隱。袍笏當年記嬾朝。自鄙蚷蛩成對偶。誰知鵬鷃共逍遙。吟詩未必皆忌却。寫出幽懷欲解嘲。</text>
<title>奉呈禹四宰 二首</title>,<text>北崖深處老平章。歲月崢嶸綠野堂。匹馬往來身似畫。兩翁談笑鬢如霜。吟詩榻上山橫翠。對酒簷前菊散黃。東府奮遊如一夢。蒼梧渺渺又斜陽。卜宅當年最見親。廟堂仍忝接芳茵。孤楊洞壑成南里。大畝雲煙拱北隣。拖杖携兒同野老。揚鞭騎馬卽官人。頹然就枕忘塵事。夢裏鷄聲已達晨。</text>
<title>寄寧海金左尹</title>,<text>甫城古木山深處。寧海蒼波日出時。拾盡風光錦囊底。倘容病弟共傾巵。</text>
<title>自詠</title>,<text>牧翁詩語不成章。野衲來求直上堂。眼與靑山交境界。身如翠柏戰風霜。每從酒客同浮白。尙記天曺檢貼黃。老去方知啖甘蔗。茅簷日日負朝陽。病中來往是情親。冷坐無由醉吐茵。月艇鑑湖頻入夢。菊蘺彭澤獨無隣。由來大腹容諸子。豈有妖情近正人。占得百年幽僻地。滿窓初日照淸晨。</text>
<title>詠木綿布</title>,<text>銀河織女抉天章。衣被群仙耀玉堂。重錦輕羅誰歲月。麤繒大布我氷霜。愁臨曉鏡頭衰白。望絶朝衫面瘦黃。曾向江東逢賈客。臥吹簫管到斜陽。葉縣孔昭情㝡親。食同几案坐同茵。鏡湖鎭浦非他水。月艇風檣似近隣。丐我苧根煩海賈。送君綿實托鄕人。分明此語猶能記。三十餘年似隔晨。</text>
<title>有感自詠</title>,<text>明窓淨几絶纖塵。徹骨淸閑病後身。乞賜土田煩冢宰。欲令苗裔識功臣。文章縮手抱吾拙。爵祿無心安我貧。乞巧送窮俱寂寞。何須作計更隨人。巍巍喬嶽與微塵。有質由來是一身。已向關雎識夫婦。却從行蟻體君臣。布衾自鄙平津詐。冠玉初憐曲逆貧。點檢浴沂風詠處。鏗然舍瑟是何人。</text>
<title>哭崔先生宰 三首</title>,<text>淸苦家風遠。疏通典則存。名聲少已重。詞氣老來溫。樞府纔還笏。桑鄕已杜門。回頭天地闊。日落萬山昏。上黨嵐光滴。完山海氣侵。有生雖信命。當死要安心。七十伊過七。尋常詎可尋。達尊三自具。風采冠儒林。騎馬山中去。尋人海上回。蒼波臨浩瀚。翠壁陟崔嵬。握手浮生樂。摧肝求訣哀。遙遙關外路。陳迹巳莓苔。</text>
<title>觀書席上</title>,<text>中使傳宣檢祕書。金巵賜酒勝醞醐。群英座上精神聚。六錄篇中氣勢鋪。自有老龍知幾變。欲招祥鳳在三蘇。無端感激前朝事。一箇書生白盡鬚。夢中赴召向書雲。坐閱祕書將夕曛。乍奉天顏知有喜。再傾御酒覺微醺。實封的是神仙字。奏狀容多附會文。更命省臣來押座。猊師關子政云云。</text>
<title>曉起卽事</title>,<text>分外蒙宣召。病餘觀祕文。歸來渾似夢。喜躍更何云。早起慵冠櫛。沈思討典墳。豈知凋瘵後。一起遇明君。</text>
<title>曉吟</title>,<text>奮游金馬地。泛覽玉龍文。弓劍俄成哭。圖書不復云。椒闈垂畫像。石室峙生墳。寂寞千年後。東方儘有君。金榜聯登第。春闈再主文。回觀今碌碌。摠忘向云云。每歲塵生甑。他年酒到墳。明窓讀書處。精白奉天君。</text>
<title>曉吟 三首</title>,<text>陰陽官滿座。圖畫院開基。地壓蓬萊境。天低喉舌司。半庭寒雨過。西嶺夕陽遲。歸臥忘身世。鷄聲夢破時。蘿圖曾闢國。天錄可延基。周召猶從卜。重黎有所司。三蘇迷所在。百世竟難知。可惜先朝意。江山木落時。松山千古地。石砌太平基。殿角回千嶂。墻邊列百司。宅中臣庶拱。裕後祖宗知。前輩誰名世。今人自應時。</text>
<title>奉憶光岩</title>,<text>白露團團幾度悲。老臣多病自知衰。何時萬樹長松下。強刮昏花讀臥碑。群書滿眼顯仍微。三色點心甘且肥。癸巳乙科如一夢。兩翁聯騎月中歸。路指東門梨嶺高。山橫南里柳坊遙。選竿橋畔黃昏月。更約相逢隔一朝。穿峴南崖草尙靑。柳林行盡到門庭。夜深稚子猶相候。靜坐更參山海經。</text>
<title>有感</title>,<text>休沐寬恩體衆臣。弛張文武保千春。明窓淨几沈吟處。洒落難容一點塵。前朝憔悴老詞臣。病樹前頭萬木春。未識夢耶非是夢。整冠時踏軟紅塵。未信丘明是素臣。須參王上更書春。獲獜一反宣尼袂。方冊山堆網素塵。</text>
<title>有感</title>,<text>乾坤產人物。具眼古來稀。周季已伐樹。漢初猶茹芝。一身同馬繫。雙目送鴻飛。何日山中去。松風吹鬢絲。</text>
<title>偶題</title>,<text>啼飢兒女鬧晨興。香篆筠窓日已昇。衰鬢誰分金匕藥。淸標自擬玉壺氷。詩書道缺風塵暗。社稷憂深歲月增。欲向醉鄕忘世事。何人爲辦酒如澠。</text>
<title>判事夫婦設食</title>,<text>佳兒佳婦翕如琴。奉養晨昏惜寸陰。美酒乞來從寶庫。嘉肴求得向雲林。氷魚冬筍天機好。岡鳳嘉禾帝德深。感應分明無大小。半酣時復檢吾心。</text>
<title>早起 三首</title>,<text>午夜窓明夢忽回。月華如晝冷瑤臺。攪衣欲向庭中步。駕鶴曾從海上來。更被眠魔相伴坐。欲編詩史遣誰裁。早興呼筆還難記。淸景茫然愧不才。三蘇四室勢連綿。陟巘胥原到日邊。智異山王初授術。高麗國祖誕膺天。水流入海龍應吐。嶺峻盤空鳳欲騫。產得吉祥扶社稷。蘿圖億載又千年。扶病觀書兩眼花。歸來上謁侍中家。靑松鵠嶺春長暗。紅樹蜈山日欲斜。東國英材峙鸞鳳。中原血海鬪龍蛇。夜深獨坐思無盡。問舍求田路自賖。</text>
<title>有感自詠</title>,<text>五運相承古已言。帝王曆數等乾坤。易冠易服由來事。純黑純紅所未聞。風俗鴻荒因禮變。朝廷燕翼有謀存。讀書孟浪老將至。獨喜更游金馬門。</text>
<title>卽事</title>,<text>強刮昏花訓小兒。七言警句採唐詩。自知古學規模別。未免鄕風志氣衰。爵位崇卑元有命。文章興替更關時。且傾彭澤杯中物。稟賦由來不可移。</text>
<title>夜念明日更聚。吟成一首。</title>,<text>晚散相期聚似前。夜闡將起却茫然。老衰日月愁看鏡。行止朝朝問執鞭。無數衆山皆就海。大平佳氣欲浮天。玉龍渺渺雲低處。香火如今敞法筵。</text>
<title>古風 一首</title>,<text>庖犧察地理。宣聖繫易辭。艮山滿坤地。東走成高麗。磅礴二千里。宗社無窮基。上天生大祖。密封書出時。萬代必不絶。明徵乃在茲。司天衆君子。博考仍覃思。精微可到底。幸有猊禪師。</text>
<title>眞觀寺孟童回。夜語有感。</title>,<text>孟童回自書窓下。祖父歸從禁苑中。暗誦七言長句律。遠承兩代狀元風。夜聞言語猶多雜。曉看顏容已向豐。且願汝曺勤守禮。韓山餘慶儘無窮。韓山突兀長江上。鎭浦朝宗大海中。鄕里誰家積玄德。文章我李有華風。閭閻櫛比地逾僻。禾稼雲屯年屢豐。却被東倭今蕩盡。摠言艱厄數將窮。</text>
<title>致齋獨坐有感</title>,<text>延慶峯西日未斜。致齋先出獨還家。卽知嶺對三升嶺。行路那知鬢已華。煙熏故紙字橫斜。盡是三韓地理家。頗恨少年曾不學。欲携書秩入中華。白鷗波上小舟斜。數朶靑山是我家。夢裏尙驚雙闕下。軟紅塵土滿東華。</text>
<title>廿一日。司天監官來傳曺六宰語。趣進祕書。</title>,<text>曉窓頭未櫛。兀坐愛吾廬。傳語自參政。刻期觀祕書。文章猶介胄。筆硯似儲胥。默坐有餘味。氣豪猶未除。已矣屈原廟。塵埃諸葛廬。心傳出師表。學邃問天書。雅量推時宰。英材困里胥。至今誰痛哭。天運自乘除。弊衣廁狐貉。華屋對茅廬。杳杳難論命。明明在讀書。自從游闕里。不復夢華胥。老我忘身世。心閑萬事除。</text>
<title>自詠</title>,<text>病中情興似浮雲。渺渺無心迥出群。難向詩聯安一字。懶從筆陣掃千軍。壺中日月行天際。枕上江山入夜分。白髮蕭蕭扶杖出。獨歸南陌欲斜曛。久擬無心一片雲。奈何猶未離鷄群。操存儻可祗承帝。談笑何妨自却軍。人鬼關從螢榻出。華夷地向鴨江分。白頭已信東周意。回望中州日欲曛。</text>
<title>古風</title>,<text>十五入大學。明德新吾民。格物達體用。天地充一身。所以佐天子。造化同彌綸。孔氏所汲汲。誰復書諸紳。中爲科目資。立登要路津。長檠照華屋。牙籤棲素塵。咨我諸子孫。勿競桃李春。</text>
<title>休暇自詠</title>,<text>聖恩休沐得安眠。日上東窓坐聳肩。萬卷開堂期晚歲。五更待漏憶當年。玉龍書祕憑諸子。金馬門高集衆賢。欲乞僧房分半榻。白雲堆裏聽飛泉。月明夜半冷無眠。坐數英雄立比肩。萬軸貝書包曠劫。一丸仙藥駐流年。看來不費區區力。學了方知箇箇賢。最是樂天眞有味。川流不息在淵泉。</text>
<title>新雪已初下</title>,<text>國脈初無病。天心故自平。陰陽隨節候。形政出鈞衡。含垢川原淨。揚淸殿宇明。誰知深坐客。稽首謝生成。四海雲猶暗。千林路已平。賦才推謝眺。詩故慕匡衡。醉後玉山倒。望中銀海明。宰臣當拜賀。郞舍表文成。人心猶震疊。世路且升平。萬葉傳丹扆。三光察玉衡。普天無垢穢。小室更虛明。牧老方危坐。新詩忽爾成。</text>
<title>雪晴</title>,<text>勢合心疑不復晴。忽然雲散夕陽明。携筇欲上崔嵬頂。萬里江山更目成。千山萬壑雪初晴。把筆忽驚雙眼明。却似龍蛇難捕得。放他活畫自天成。年來病客識陰晴。最喜江山日月明。況是聖君調玉燭。老夫詩律忽然成。</text>
<title>權尙州來。旣賦一首。因用其韻。</title>,<text>尙州久別忽來京。湯藥當年荷至情。却恨家貧猶似奮。濁醪相對話生平。欲騎黃鵠上瑤京。月冷風淸不世情。只爲多生餘濁氣。古今悲感鬱難平。和氣朝來已滿京。除書欲下愜群情。如今嗔笑中情見。批目誰曾號不平。</text>
<title>蒙賜田有感</title>,<text>憐臣衰白尙貧寒。勅賜土田山水間。自古君臣存大義。如今妻子免愁顏。乘舟水曲招明月。結屋雲根斲碧山。只欠殘生乞骸骨。感恩雙淚不禁潸。鎭浦鷗盟久已寒。蓑風笠雨渺茫間。宗祧萬世天扶漢。人物三韓帝鑄顏。天日照臨金盞地。雲煙映帶錦屛山。與君更保桑楡晚。未忍臨歧涕淚潸。</text>
<title>賀成政堂 汝完</title>,<text>文星錯落照黃扉。最喜先生老不衰。三子登科今最盛。七旬入省古來稀。威餘烏府提綱日。夢斷燕山負紲時。記得鎭江旌旆過。稼亭白髮舞萊衣。</text>
<title>自吟</title>,<text>悠悠養生術。歲晚臥窮廬。肺病自耽酒。眼昏猶讀書。遙山拱畿甸。寒日下村墟。寂寞鴉翻外。浮雲時卷舒。</text>
<title>十六日。張密直來投華刺。</title>,<text>張公神彩秀。久闊每相思。鳳字題門日。鴻樞當軸時。早年交契密。多病賀書遲。更約天台路。重尋芋火師。</text>
<title>十七日</title>,<text>群官拜表送金陵。出自宮門驛騎騰。袍笏綴班儀甚盛。閭閻空巷睇方凝。鍾山美景燈前錄。遼海扁舟月下乘。當日燕京來往數。塵沙眯目記吾曾。年年聖壽祝岡陵。頌禱和聲內外騰。縹緲金陵天地闊。寂寥沙塞雪霜凝。枕戈今日艱將泰。覆餗當年負且乘。用我東周天子耳。白頭勤苦學顏曾。</text>
<title>與韓上黨將游光巖。晨起有作。</title>,<text>二朴留華刺。光岩擁翠微。相邀觀刻字。自愧濫陳辭。屈曲淸溪咽。崢嶸疊嶂圍。聯鞍有佳客。唱和幾篇詩。日月先王德。增輝螢燭微。史臣編汗簡。衲子打豐碑。雲影橫簷際。鍾聲震鐵圍。靜中生感念。把筆卽成詩。年衰仍病重。識短又才微。拜命猥當筆。覃思強述碑。弱材支大廈。猛獸潰長圍。他日雌黃手。應須錄此詩。</text>
<title>聞光岩董役官有故。更約後日。因成二絶。</title>,<text>有意光岩洞裏游。目中山翠欲侵裘。不如意事十八九。掩却柴扉搔白頭。歲歲西門駕出游。草枯霜冷正重裘。當時學士今衰甚。鼎鼎光陰似轉頭。</text>
<title>早興</title>,<text>圖畫歸來似夢中。山重水複墮空濛。古公走馬見風采。大保卜龜圖始終。自笑後生迷遠略。早逢先主效微忠。算來不過明農耳。元老如今作上公。向曉風狂瓦欲飛。夢回危坐擁深衣。天涯斷雁霜飄翅。石竇孤僧雪入扉。靜裏悄然生古意。閑中久矣息群機。遙知北海黃沙外。繫鼓傳觴欲打圍。</text>
<title>古意</title>,<text>我有一段錦。重之異尋常。雖然美在中。什襲不欲彰一爲衆所知。乃登天子堂。裁成被天下。六合親耿光。日月竝晃耀。皥皥歸陶唐。陶唐一段錦。祗向欽中藏。我昔好飮酒。匪以逃昏冥。養老古有禮。三代著之經。矧値疾病作。調藥通性靈。南窓淨如洗。自生明德馨。百邪影已滅。上帝方視聽。錦以賁我身。酒以熏我心。優游聖賢域。偃息詩書林。探幽入邃古。咀華垂來今。鳳凰鳴高岡。歌之絃我琴。文王去已遠。如聞金玉音。</text>
<title>仲孫在左倉洞。因其來記奮游。</title>,<text>左倉洞裏尹公家。山擁松風水走沙。乳毋來携仲孫去。柳村深處路橫斜。祭星川上梵王家。滿地黃金布細沙。曾共省郞深夜拜。汗流衫袖幞頭斜。席下浮煙十萬家。洞門松影滿平沙。病中尙記金鍾寺。快讀殘書日欲斜。</text>
<title>將詣光岩。曉起有感。</title>,<text>欲向光岩去。先將祕錄呈。開窓霜滿瓦。點筆水凝甁。酩酊須浮白。譏評付汗靑。至今江上竹。蒼雪落空庭。</text>
<title>光岩途中</title>,<text>先生方早食。上相勸深杯。老境不一醉。好懷能幾開。黃橋流水遠。松岳白雲堆。誰識顧瞻處。忠肝摧復摧。</text>
<title>詠幻菴方丈石燈。是夜宿燈下。正當心上。</title>,<text>坐當頭上臥當心。一點靑熒照夜深。怪底尙遺方寸地。祗緣難破五重陰。已增慧日明沙界。肯怕禪風振道林。想得吾師曾對影。白雲流水境沈沈。</text>
<title>兩朴令公設小酌</title>,<text>寂寂雲岩寺。蒼苔地轉幽。華筵方欲設。小雨更相留。二朴孤忠日。三韓再造秋。獨憐衰病客。滿酌強澆愁。</text>
<title>是日。西北面元帥啓行。</title>,<text>山下旌旗指鎬京。光岩洞壑寂無聲。前朝老臣欲痛哭。今日聖君方仰成。節鉞威名消桀黠。藩維重寄屬升平。醉歸却似少年日。細馬紅粧夜入城。</text>
<title>借馬戲賦</title>,<text>人言馬瘦是官淸。夜齕枯箕風浪生。誰識借乘尤佼儈。揚揚案轡逐群英。</text>
<title>雨夜自詠</title>,<text>小雨蕭疏入夜深。夢餘危坐動微吟。句回禮樂唐虞世。照管詩書孔孟心。望氣遙遙雷煥劍。知音杳杳伯牙琴。年來前輩凋零盡。一箇元朝老翰林</text>
<title>古意 三首</title>,<text>重陰歲云暮。悲風興未已。山川何寂寥。屛居有君子。潛心大素前。削迹繁華裏。操存亦孔艱。行遠必自邇。荊棘滿前途。哀哀非所履。微軀諒有命。庶以保終始。小雨止還作。寒日明又昏。幽人閉深戶。淸香透蓬門。燕坐有所思。大哉易乾坤。大極一動靜。自生天地根。反觀吾身中。成性當存存。奈何役於物。日夕迷本原。古人重然諾。捐軀赴人急。妻子滿室中。哀哀啼且泣。顧之色不變。何曾憂禍及。常人縮頭頸。猶恐忽來襲。一旦屯難平。揚揚躡峻級。反擠曲堗者。自與爛額立。</text>
<title>絶句</title>,<text>漏雲殘日照窓明。一炷香煙碧縷生。病客忘情且深坐。忽驚剝啄叩門聲。病裏衰容鏡裏明。劫前麤念眼前生。碧雲深鎖光岩洞。靜坐獨聞鍾磬聲。山藏碧洞儘虛明。病客重游大瘦生。他日困眠禪榻畔。出門時聽打碑聲。</text>
<title>雨晴</title>,<text>仲冬頻看雨疏疏。籬下黃花憔悴餘。賓客淸談無盞斝。兒童狂走鬧庭除。鳥還彭澤思松逕。龍臥南陽憶草廬。賴有一篇周易在。靜觀時復擬潛虛。</text>
<title>對友自詠三首</title>,<text>虛廳對良友。出語隨所思。精義自爲休。直言無復枝。旁探莊老學。遠繫周孔辭。晚景足頤養。何陋居九夷。寂然應來物。無爲復無思。一心具天地。萬事分幹杖。可就復何去。當受復何辭。義在不苟耳。淸哉彼伯夷。搖唇自亂道。閉目仍沈思。或難似超海。或易如折枝。明明服大訓。默默探微辭。至道苟在我。豈恨生東夷。</text>
<title>有感</title>,<text>君子重受命。趨時非眞情。大義有所在。隱隱如長城。奈何或改轍。荒塗自縱橫。山長日且暮。風急狐貍鳴。逆旅且酣夢。燈花終夜明。賦命信可樂。詰旦將孤征。</text>
<title>獨坐</title>,<text>獨坐南牕又欲晡。故鄕千里渺江湖。同游尙記無心鳥。起廢還如病顙駒。秋草寒煙籠白嶽。暮雲斜日靄蒼梧。悠悠俯仰成今古。皺盡雙眉撚斷鬚。獨坐悠悠思入玄。鳳雛丹穴欲孤騫。梧桐曉露翻紅日。枳棘秋霜滿碧天。不奈高堂照明鏡。誰敎別曲寄哀絃。平生自負難輕易。視履時時更惘然。</text>
<title>奉謝全羅令公惠橘</title>,<text>八關朝會盛威儀。曾記先王賜橘時。當日慈顏今底處。洞庭香裏淚雙垂。陋巷蕭條絶往來。忽驚飛雪落蒼苔。遙遙南海紅蓮幕。對面華緘得再開。</text>
<title>自詠</title>,<text>我自低眉隨處行。人猶指點抗高情。醉狂每憶花前月。歸夢偏尋海上城。芻狗詩書餘味薄。木魚金碧奮游淸。老年擬欲逃名網。却羨當時魯兩生。我自追尋古道行。人猶指點餙淫情。觀天縱不坐於井。防意却須如彼城。敢道蘭馨似松盛。空聞玉潤比氷淸。悠悠唯唯今衰老。且把新詩告友生。</text>
<title>夜聞簷溜。曉起錄之。</title>,<text>燭暗西窓月落時。故人何處政相思。雪消簷溜終雪滴。却似巴山夜雨詩。記得山中讀史時。褒疑貶似苦尋思。如今獨立亡羊處。笑殺胡曾數首詩。</text>
<title>病中偶念奮游。老矣安可復追。聊著三篇。蓋傷之之甚也。</title>,<text>岩串吟黔州之北陽川東。漢水折北流無窮。朝宗于海著禹貢。回抱京邑趨魚龍。南方漕轉所都會。千艘飛櫓聲搖空。我初往返韓山村。高臥柂樓帆長風。瞬息一踔百餘里。燈火錯落杯盤重。碧波釣出錦鱗魚。蔥白細和飛縷紅。乃何海盜或登岸。老弱逃遁深山中。幸今長氷塞江口。鼻息窓日方曈曈。龍山吟龍山半枕漢江水。蒼松滿山桑柘里。里中鷄犬數十家。茅屋欹傾午煙起。下舟跨馬涉寒灘。入憩空廳落花裏。吏來上食雜野蔬。繼進異味江中魚。我時赴京不得住。夕陽鴉外投村墟。回看翠色浮雲低。恨不一宿松間廬。況今臥病轉荒落。默數奇觀明歷歷。開牕橫翠有龍巒。時復高吟慰愁寂。長湍吟我年未冠逐諸子。讀書酷愛山中寺。名山到處人迹多。應接無由得專志。浮舟再入喬桐山。海門月色侵肌寒。又聞國東最幽僻。一髮紺岳橫雲端。恰到長湍日初落。隔岸小舟沙上閣。欲渡無人知奈何。露宿草間蛩一夕。曉來人至棹浮空。波面生風如鳥革。快哉一涉有如此。前日之屯今日利。宦途險易莫關心。老矣閉門忘泰否。</text>
<title>代書奉寄韓同年 三首</title>,<text>海岸莓苔路。山村罨畫家。苦寒危坐處。日影半窓斜。內浦屯營處。西原奮故家。鞍籠眩人目。更覺帽簷斜。謁聖成均館。停驂獻納家。病餘游甲第。我步尙欹斜。</text>
<title>兔郞游山後別墅</title>,<text>兔郞山後去。田舍壁初乾。釣月刳木小。耕雲通路難。長川應像輞。深谷可名盤。箕達新京近。幅巾時往還。</text>
<title>述懷</title>,<text>夜雨簷猶滴。朝晴路未乾。有身元是患。處世漸知難。或送蒲萄酒。誰憐苜蓿盤。仲冬今過半。何日乞身還。初期鳳鳥至。却似蠹魚乾。快意觀書易。昏眸讀字難。胼胝思禹貢。詰曲想殷盤。皓首終無用。年來學八還。露萼曾紅濕。煙山欲翠乾。雨暘休咎見。邦國守持難。道熟丹盈鼎。詩成珠走盤。古來名利路。倦鳥自知還。</text>
<title>卽事 三首</title>,<text>窓影移東日又西。老年身世寄幽棲。興來拾得詩材料。祗恨安排却不齊。當年奔走鴨江西。落日歸來鳥擇棲。生死太平耆奮盡。由來賦命自難齊。隨風雲影自東西。偶向山中伴鶴棲。忽被漢書如綺皓。却辭周粟似夷齊。</text>
<title>昨晚。子安言李密直仁敏歸鄕。早起賦此。</title>,<text>我愛先生繼祖風。壯年還笏動朝中。龍喉任重升樞相。蟬翼名輕伴塞翁。山路崢嶸雲更白。驛樓迢遞日初紅。沈吟馬上頻回首。仲氏如今作上公。</text>
<title>有感</title>,<text>鴻樞學士掛冠初。馬邑先生伏枕餘。出處但敎存大義。毀譽安得奐平居。比年白髮愁看鏡。何處靑山可結廬。汝自不歸歸便得。漢江無地不堪漁。</text>
<title>李密直歸京山府</title>,<text>可歸不歸韓山翁。可留不留提學公。提學年強又無病。仲氏赫赫臨朝中。古來行道重乘勢。掛帆濟海須長風。公言我家京山府。宗族內外多英雄。爪牙腹心列將相。氣焰欻翕摩蒼穹。滿而不溢古所戒。乞身勇退如飄蓬。搢紳歎服手加額。知止知足誰能同。君不見君王彈雀在東岡。文烈進諫披心腸。落日孤煙迷岳陽。又不見樵隱先生臥病日。罕有中官來問疾。文墨功勞誰第一。先生高義動群臣。或去不去俱稱仁。韓山寂寞今無人。鎭江煙月波鱗鱗。</text>
<title>自歎</title>,<text>汝髮白汝面黑。內有靈臺方寸赤。頂戴蒼蒼足蹈黃。手中五色線甚長。上補舜殿垂衣裳。六合一縫無綻傷。安燠萬姓歸虞唐。人生謬算竟寥落。雪擁空庭對琴鶴。有時明月滿中庭。門前流水歸奮壑。</text>
<title>病鶴吟</title>,<text>琳宮寂寂非塵寰。羽客肅肅丹霞冠。適騎胎仙游海山。歸來碧空風露寒。人間歲月如跳丸。長頸瘦驅意態頑。精神曠蕩誰能攀。長生不老朝帝壇。至今鷄犬棲雲間。雖然示病非甚艱。振翮一鳴天地寬。蓬萊月白波漫漫。俯視蠛蠓生死關。</text>
<title>卽事</title>,<text>掃雪庭除祗隔晨。雨聲終夜惱幽人。年來天意眞難料。鏡裏無端白髮新。數年高臥謝淸晨。未必行藏似古人。祗喜門庭寂如水。無心更嘆白頭新。午夜高吟動達晨。江山風月屬何人。病餘喜躍眞天幸。勅賜鏡湖恩澤新。</text>
<title>感懷</title>,<text>物像隨時自變移。悠悠獨立政沈思。雲飛碧落如招我。月上黃昏欲趨誰。洒向前朝數行淚。流傳後世幾篇詩。江山到處堪棲托。病莫能興甚矣衰。存趙一心終不移。廟堂黑髮忝論思。文章陋體無多子。山野孤蹤更有誰。張膽曾陳洛陽策。苦心方學杜陵詩。蒼梧煙日溟濛處。欲寫哀情筆力衰。山下長松影又移。百年光景謾深思。迷津當日問奚自。卜築老年知是誰。默究兩儀方注易。閑尋六義欲箋詩。看來贅語終無用。只得中年齒髮衰。</text>
<title>歌行</title>,<text>長歌行短歌行。金聲玉振宮商鳴。幽沈入海魚龍愁。晃朗薄日神鬼驚。疾雷暴雨瞥眼過。浮雲飛絮隨風輕。大娘劍舞却宛轉。右軍筆陣徒縱橫。時當天子巡海西。帝眷南土開文明。東方一區山海深。風人雜沓絃歌聲。他年採詩及外國。當憐老牧難爲情。</text>
<title>卽事</title>,<text>拖杖西隣謁繼亭。偶逢狂客語丁寧。歸來入室還深坐。默數雲山點點靑。欲過上黨共焚香。曲逕泥深已夕陽。世事由來不如意。始知前輩嘆參商。雨滴茅簷夜坐淸。寂寥身世獨詩情。老來已少從游客。只有當年一管城。四六文章我最疏。胡蘆依樣白頭餘。病中潤色吾何敢。兩壯元公狂下車。共賀朝廷得後蘇。勅催攻位按成圖。山中氷雪糢糊甚。車馬星馳已坦途。</text>
<title>冬至</title>,<text>白髮蕭蕭不滿簪。閉關靜坐契天心。病牀藥物堆生熟。老境詩篇雜古今。泥上車輪難重載。霧中山岳盡平沈。今年比似前年好。豆粥如酥翠鉢深。向曉燈花綴玉簪。閉關方見聖人心。三韓禮樂自如昔。四海兵戈非獨今。赫赫靈臺通闢闔。茫茫氣海載浮沈。明知善養非難事。祗是工夫有淺深。櫪馬聲中屢盍簪。病餘頻起奮游心。文章體製殊非古。冠蓋交游盡在今。綵鷁碧江天漠漠。浮蛆錦席夜沈沈。回頭屈指眞如夢。更喜小春和氣深。</text>
<title>又吟</title>,<text>豆粥淸晨體自平。須知集義氣方生。立朝恰似軒墀鶴。望道還如氷雪鶯。孔聖文章容得見。周公禮樂竟難行。肯從七日方來復。天地有心元自明。筆退尖來詠大平。可憐多病一書生。少年不跨換妾馬。老境喜聞求友鶯。翠巘擬尋幽寺宿。碧江難放小舟行。吾衰自信心無力。謾向南陽憶孔明。稊米吾生天壤間。須敎大德不喩閑。終身更蓄三年艾。一蕢無虧九仞山。豈信由求能改德。由來滕薛好爭班。舞雩自有詠歸處。寂寂門庭苔蘚斑。游宦天都眞夢間。玉堂深處最淸閑。影侵海底中心閣。勢入雲中萬壽山。翰墨依俙鳥迹篆。牙緋照耀蛾眉班。當時諸子在何處。東海孤臣雙鬢斑。</text>
<title>廉東亭冒雪携酒見訪</title>,<text>是日天晴萬里碧。茅簷曝背晝寂寂。斜暉掛向屋角西。忽聞剝啄復剝啄。臨風玉樹廉東亭。携酒與雁臨門庭。一杯一杯倒又倒。不知雪落埋寒廳。開窓片片入座上。白鶴弄影凌靑冥。我時骨酸心不樂。欲寫肺肝無所托。得此可人俱忘形。共把幽懷寄丘壑。半酣走入無何鄕。標枝野鹿天微茫。三尸五窮盡奔竄。精神血脈俱洋洋。那知門戶有甲乙。但覺俯仰從玄黃。東亭豪氣振朝行。一蹶逐電庸何傷。君不見謝公圍棋賭別墅。雅量足使危時康。況在風流綠野堂。何不日日傾金觴。少年志氣爲誰降。自視雄豪鼎可扛。身惹爐香靑鎖闥。夢迷燈火碧紗窓。退朝丹鳳天臨闕。卜築黃驪月滿江。未必汾陽獨終始。他年太史筆如杠。江山到處可樵漁。只是無人欲退居。共詫蛟龍得雲雨。獨憐鳥雀食庭除。半竿江水纔浮艇。萬疊雲峯對結廬。他日金沙莊八詠。應從勝覽入方輿。早興雙鬢白絲垂。寄與東亭一首詩。朝日滿窓香縷細。少年行樂更何時。聖統方期萬古垂。樂官應採四方詩。豳風魯頌猶居末。政是洋洋盈耳時。雪花飄灑翠帷垂。細酌鵝黃共賦詩。更向明朝吟不盡。狂懷猶似政酣時。</text>
<title>雜題 五首</title>,<text>枕上風聲急。牕間日色溫。幽居甘自適。靜坐澹忘言。萬戶煙生棟。孤村雪滿門。人情重時歲。老境謝乾坤。韓山新太守。年少更淸脩。都目當高擢。遨頭却遠游。空衙寒草地。戍鼓夕陽樓。夜臥難成夢。燈前集百憂。卽署兼淸要。人材獨老成。誰言離乳臭。便得察輿情。冠玉明朝旭。庭槐峙晚晴。造山溪畔路。步步佩環聲。學須明內外。理必察毫釐。縱是多聞見。尤當闕殆疑。奉天終赫赫。行己定孜孜。歲暮風聲急。誰知靜坐時。室靜塵難染。牕虛日又高。靜應生夜氣。明可析秋毫。取火懸陰燧。臨風捻洞簫。從容聊自適。君子政陶陶。</text>
<title>遣懷</title>,<text>揚鑣幸免困泥塗。悻悻仍憐小丈夫。好道中年守玄牝。安身上策寄靑奴。高山流水琴三尺。美景良辰酒百壺。最好偸閑學年少。肯從他處覓唐虞。寂寞古今天地深。人材挺出鬱成林。風雲一旦入左腹。山海幾重藏中心。謾有奮書供涉獵。祗將新句當謳吟。無人領得忘情處。頭上明明上帝臨。</text>
<title>晨飧</title>,<text>晨飧淡自足。麤糲羹一盂。婦言有新酒。請進情區區。冬寒今日甚。庶以調病軀。却邪補正氣。事理誠非迂。白粲瑩無累。綠波如流酥。醉飽信兼味。豪富傾皇都。那知陋巷樂。足發顏淵愚。精神旋流通。天地爲脽尻。斟酌合妙道。方寸回唐虞。</text>
<title>江上 三首</title>,<text>江上月如晝。扁舟垂釣絲。銀盤墮空明。形影方逶迤。對之自可樂。夜寒魚上遲。皎皎出塵世。婆娑丹桂枝。江上小雨過。晴波動漁磯。長絲垂芳餌。樂哉魚正肥。得之適我願。不得非我違。妻子自度日。石田掩苔扉。江上奮時樂。渺然墮空虛。我老猶絶糧。當時豈求魚。一涉爭名路。驅馳歲又除。海嶠照烽火。何日歸吾廬。</text>
<title>門生鄭士賢告歸</title>,<text>家在水原東。親居草溪畔。榮名下大夫。歸興南飛雁。翠柏倚雲岡。寒梅拆江岸。生涯自有涯。且須忘早晚。</text>
<title>禹省郞來請表文提頭圈點</title>,<text>事君當謹愼。逐世漸彌文。披懇精微著。提頭上下分。風狂催短景。山密鎖寒雲。筆凍難圈點。高才自出群。</text>
<title>赴朴判書席上。扶輿夜歸。</title>,<text>久病誰期更盍簪。夢中相對酒杯深。諸公雅量推工部。仲子高才拜翰林。詩句迭聯雲藹藹。絃歌交奏夜沈沈。扶筇赴召扶輿返。牧老風流蓋古今。</text>
<title>自詠</title>,<text>少年狂興未全消。裊裊歌聲到半霄。身似遷鶯出幽谷。心如瞎馬度危橋。浮雲流水看人世。白髮蒼顏謝聖朝。更向綺羅叢裏醉。重華一曲願聞韶。</text>
<title>早寒</title>,<text>曉榻寒方甚。晴欄雪正堆。絃歌怳如夢。筆札愧非才。大廈從誰庇。狂瀾首自回。江湖何日去。人在望鄕臺。</text>
<title>謝禹四宰送水墨山水八疊屛風</title>,<text>張彥輔劉道權。至正以來名最傳。兩家妙處得天趣。筆力所到氣勢全。精神入玄又入玄。風流公子。山澤癯仙。法服端嚴坐廊廟。洞天縹渺迷雲煙。耳聞目睹且爛熳。神交氣合仍淸妍。邇來臥病唾壺側。敢把屛障圍几筵。沈思丘壑盡寒灰。遠想雨雪吟新聯。何期北崖平章公。送我八疊之林泉。靑鞋布襪便欲往。不用更置二頃田。人生幻境祗如此。飛鳥滅沒投長天。</text>
<title>望川寧 三首</title>,<text>病餘高興寄吟哦。歲月如流兩鬢華。心地工夫難到底。尾閭情欲自無涯。石田茅屋江流遠。箬笠蓑衣雨點斜。最是龍門往來處。僧窓隱見雜煙霞。欲寫情懷盡日哦。幾年迢遞望京華。乾坤浩蕩應無外。人物生成自有涯。山麓斷雲微逕遠。石灘明月小舟斜。驪江百尺高樓在。須倚欄干詠落霞。擬向驪興醉裏哦。老年酣戰却繁華。淸江隱見歸東海。斷麓參差夾兩涯。燈影侵雲梵宮靜。笛聲和雨樵徑斜。已向殘年甘寂寞。忘形直指問丹霞。</text>
<title>思奮游</title>,<text>少年行樂更何言。白髮蒼顏空掩門。日飮蓮花博士酒。時游錦里先生園。西溪紫蟹秋夜冷。南沼錦鱗春晝溫。寂寞奮游如一夢。焚香危坐謝乾坤。</text>
<title>金龍喉長源率門生迎其座主李大夫夫人。將擧壽觴。子姪咸集。前導後從。閭巷咨嗟。近所未有也。因記辛巳科。如夢中事。吟成一絶以自敍云。</title>,<text>辛巳蛟龍得雨年。醴泉君府第三筵。文風漸似昇平日。老病如今更惘然。</text>
<title>歸歟行</title>,<text>介石不終日。君子尙知幾。神龍可制由有欲。鳳飄千仞覽德輝。古來蹭蹬多知名。鼓刀飯牛身自肥。一朝會合澤天下。拂袖一去浮雲飛。杳然無心碧落遠。滅沒倒影誰與歸。流連耽樂惜日短。不見黃雀徒歔欷。自古功名全者稀。</text>
<title>鴟夷子歌</title>,<text>漢家龍飛泗水闊。秦宮三月紅焰烈。當時運籌身被創。諸公一旦高閥閱。礪山帶河字未乾。韓彭菹醢冤誰雪。當時子房美婦人。素書一篇三寸舌。封留便與赤松游。羽翼儲皇眞一瞥。乃知鴟夷子用心與人別。成功不退多禍機。先獲黃石公秘訣。五湖煙月天無邊。千古遺風吹不絶。</text>
<title>鄕學上舍歌</title>,<text>上舍少年豪氣逸。桃達城闕頑且頡。高吟狂歌動天地。下筆百篇風雨疾。君門射策三千字。劉蕡不第從誰詰。天耶命耶老益困。歸來田舍圖安穩。太守高堂座更深。庭中作禮進吐心。峭容不肯接詞氣。內愧發汗霑衣襟。歌謠禮狀有時須。呼來堂上賜酒巵。微酣却作大醉樣。歸向柴門驕婦兒。太守醉我以旨酒。汝且汲井涼我肌。端如倖臣恃恩寵。奴視搢紳時作威。太守出畋過其門。何曾一入問寒暄。妻兒變色久無語。上舍至死羞前言。</text>
<title>放懷歌</title>,<text>放懷放懷勿自苦。自苦從來損腸腑。窮愁著書終安用。刻志謀道還難遇。且看孔聖亦遑遑。縱有晏嬰亦參商。所以古之人。放懷終此身。有山可登水可臨。胡不長嘯舒精神。神游八極亦無賴。約束方寸長生春。欣欣草木自中出。駘蕩光風無畔津。鳶飛魚躍一浩氣。老安少懷天下歸于仁。放懷一曲唐虞人。</text>
<title>寄東京全同年 二首</title>,<text>數年臥窮巷。城市亦山林。終羨閑中地。木天風露深。雲山靑未了。鬢髮白無餘。何日飄然逝。相尋到草廬。</text>
<title>君子惜寸陰一篇</title>,<text>老冶方鼓鑄。忽躍不祥金。人情或踰矩。可畏上帝心。獨居貴自守。衆語玉爾音。春風方浩蕩。紅綠生郊林。鳥聲悅我情。花意催我吟。明知物吾與。豈念衰老侵。但當勤歡樂。君子惜寸陰。</text>
<title>曉雨</title>,<text>淸晨小雨洒茅簷。客與悠然白柄鑱。江上平田煙漠漠。山崖細逕草纖纖。栽花侯館初開塢。沽酒詩家欲典衫。最是病夫謀口腹。海天歸思滿歸帆。</text>
<title>雨後 二首</title>,<text>鵝黃映日柳垂庭。小雨朝來又送靑。唯有詩人雙鬢髮。年年依舊更星星。小桃枝上綻微紅。雨過啼禽又喚風。屈指未旬應爛熳。只愁詩興惱衰翁。</text>
<title>謝見訪</title>,<text>牧隱生來自寡儔。只知天命信悠悠。醉狂自喜春浮頰。衰病難禁雪滿頭。市遠少陵殊草率。地偏彭澤却優游。賴因門下多佳士。携酒時時洗我愁。</text>
<title>天陰</title>,<text>天陰病骨倍酸辛。客至衣冠似偶人。強笑自知無興味。欲言時復舊精神。山色雨餘生野意。春光醉裏起衰身。坐中賴是多詩友。王翰唯應願卜隣。</text>
<title>醉後卽事</title>,<text>酒力扶人似壯年。狂言屢發却天然。春風無限花成海。曉雨初晴樹接煙。素髮紅顏同順境。靑天白日照華筵。汾陽終始由來少。只有丹心庶可傳。</text>
<title>予年二十八拜內書舍人。三十拜諫大夫。四十四拜政堂舍人。上官月餘而赴天朝翰苑。供職政堂。上官未三月而丁母憂。其得半年之久者。諫議日也。然以言事與執政爭是非。未得從容吟嘯。以踐前輩風流之迹。夫歌詩。所以形容政事之美。正人心扶世道。吾黨所宜勉焉。而予之不幸也如此。聊賦短篇。以告後來君子云。</title>,<text>郞舍淸要幷。士林瞻望重。封駁補黜陟。謨猷贊垂拱。冠巾異衆流。雨露承殊寵。拒轍爭是非。螗蜋豈爲勇。湎酒圖昏迷。風波忽焉湧。中天日正明。一旦雲爲擁。老巽效平津。如馬駕而覂。諸公皆左秩。剖符走方駷。廟堂公道行。班行物議洶。獨參喉舌司。汗流極惶竦。回思拜舍人。頃刻若旋踵。往作鑾坡游。飧羶幷飮湩。政堂又悤遽。丁憂俄擗踊。起復廢吟哦。秋草滿丘壟。操心尙耿耿。輟行非詾詾。臥病今八年。時惟平斗桶。鳥聲方和悅。春氣政鴻溶。舊游入新吟。如喜足音跫。縷析告後賢。低頭頗自恐。槐陰應滿庭。予髮已種種。</text>
<title>二月十六日呼高士褧話所懷。</title>,<text>聖主方新政。愚臣久抱痾。歸田心自昔。上表意非他。春動崖生草。時淸海不波。浯溪將獻頌。有石可鐫磨。</text>
<title>微雪</title>,<text>氣轉春分後。雲興日午餘。飛花自回薄。輕態故虛徐。茶鼎才添水。山村欲沒畬。小詩材料足。淸興滿幽居。</text>
<title>二十四日肅拜</title>,<text>夢入天門裏。恩承寶座傍。乾坤通肺腑。雨露洽衣裳。今代身初健。前朝感更長。行藏天所賦。春色滿金觴。</text>
<title>雨後卽事</title>,<text>夜來飛雨洒闌干。春夢初殘曉色寒。開戶不知身在處。滿城桃李錦成團。</text>
<title>乙巳。門生携酒見訪。</title>,<text>門生玉筍照詞林。座主微酣興最深。急管繁絃徒聒耳。斷章聯句足傳心。功名有數誰能強。義理無涯自可尋。病起始諳人我境。半山春雨動高吟。</text>
<title>上南山賞花</title>,<text>走上南山頂上看。春風浩蕩曉猶寒。天如翠幕花如錦。一介書生眼界寬。</text>
<title>塗遇韓平齋。賞花花園。權政堂過其門。知吾二人在其中。亦下馬。而庫官李判事設小酌。實僕病後第一樂事也。夜歸賦十韻。</title>,<text>良辰易蹉跎。可人難邂逅。造物自安排。同盟幸先後。高吟薔薇亭。痛飮葡萄酒。樓中多淸風。天末浮遠樹。北顧出鵠峯。南瞻峙龍岫。藉草綠如茵。對花紅映袖庫官半面知。座客斯文舊。傾倒忘形骸。沈酣入肺腑。上祝聖壽長。下願民財阜。年年作此游。豈恨身衰朽。</text>
<title>偶題 三首</title>,<text>白頭病客步欹斜。徧謁公候將相家。來往風流堪盡處。滿城桃李正開花。山北山南一路斜。日長無客到村家。朝來甚恨蒼頭惡。已向庭除掃落花。小詩哦出字橫斜。深謝春風滿一家。試問綠陰黃鳥語。何如微雨獨看花。</text>
<title>又用前韻</title>,<text>春風匹馬帽簷斜。看盡長安千萬家。拍手兒童笑山蕑。醉來迷路滿衣花。</text>
<title>吟詩有感</title>,<text>吟哦有味足淸娛。此樂人間更有無。舊句閑餘加潤色。新詩淡處著工夫。衣裳會溢春秋傳。丘壑情深水墨圖。欲去欲留心最苦。夜闌危坐似枯株。</text>
<title>小雨</title>,<text>輕風細細不驚塵。小雨霏霏欲濕巾。啼鳥數聲殘夢裏。滿庭花落寂無人。鶴背仙游隔幾塵。可憐靑鳥更銜巾。焚香靜坐參無極。安樂窩中自有人。素琴黃卷室無塵。頭上淵明漉酒巾。淡泊老來還有味。羲皇上世是何人。</text>
<title>卽事</title>,<text>幽居傍山麓。終日掩柴扉。嫩綠風吹動。殘紅雨打稀。微吟看遠岫。獨立到斜暉。只是悠悠處。不知誰與歸。</text>
<title>自二月二十四日。至三月二十七日。凡三十四日。參見宰執。尋訪奮故。殆無遺矣。困臥之餘。小酌遣懷。</title>,<text>支持骸骨苦多酸。抖擻精神強自寬。故奮情深重托契。朝廷禮絶少承歡。風翻錦綉紅房倒。雨打珠璣翠幄寒。却似年前花下醉。忽驚狂興滿衰顏。</text>
<title>雨中有作</title>,<text>幽情欲寫自無邪。門巷人稀碧樹斜。口詠一雲工部句。身居四壁長卿家。閑中興味挑新菜。靜裏功夫數落花。稽首君恩深到骨。香煙矗矗散餘霞。病寓孤楊洞。新開一草堂。雨深難避濕。日午解遮陽。松樹臨華屋。梨花照粉墻。芳隣幸相接。陋室亦生光。</text>
<title>聞鄭司藝道傳在提州村莊授徒。六韻。</title>,<text>藏名已無術。講學要傳心。鹵莽從前悔。精微向後尋。水流源最遠。山密境彌深。白鹿洞中夢。黃驪江上吟。衣巾花露濕。庭戶嶺雲侵。自有育材樂。餘風驚上林。</text>
<title>燕</title>,<text>燕子歸來似奮時。簷間致語有誰知。前年引得吾雛去。爲謝主恩深莫涯。主人臥病似當時。窓下呻吟我悉知。今日歸來能上馬。喃喃欲說喜無涯。微微羽族順天時。萬里歸來路自知。只恨主人癡是白。不將餘力辦生涯。</text>
<title>曉雨</title>,<text>三月三十日。雨聲如別春。溟濛連碧樹。點滴浥紅塵。殘花猶萬片。嘉種巳千囷。牧隱操觚處。東風似駐輪。濛濛春雨細。啼鳥掩柴扉。高柳和來暗。殘花濕不飛。人老琴書靜。地偏車馬稀。淸吟興不淺。自覺世情微。</text>
<title>又賦</title>,<text>悠悠殘夢小軒明。病客光陰似迅霆。胡蝶落花春已暮。鵓鳩深樹雨初晴。致君政可師三代。有子何妨敎一經。四月淸和明日是。更從墻下賞葵傾。</text>
<title>雨中</title>,<text>草儆風雨濕衣裳。擉詠新詩興最長。暗淡雲將山遁甲。縱橫文與字撑腸。樽中美酒盈如滴。門外高軒爛有光。牧隱平生無伎倆。袛知垂老頌虞唐。</text>
<title>紀行</title>,<text>少年步上八仙宮。微汗何曾發面紅。今日據鞍能策馬。絶勝扶病筍輿中。出盡松林上上頭。風吹小雨半空秋。城中白日明如刮。恰得新詩紀勝游。千尺長松倚半天。白沙如雪爲鋪筵。殷勤携酒來相迓。便覺微酣興浩然。</text>
<title>是夜困臥頹然。夢覺天已明矣。追紀勝覽。聊以遣興。</title>,<text>酒醒窓白已天明。記得登山夢裏行。靑嶂周遭京邑壯。白雲迢遞海門平。文章有數傷吾道。天地無私寫我情。勝事從今須屈指。年過知命半浮生。</text>
<title>望山村</title>,<text>孤煙起處是人家。只隔高峯一逕斜。自喜向來能一陟。老翁開戶掃殘花。</text>
<title>卽事</title>,<text>身閑無復夢貂蟬。須信風流在老年。酒禁政嚴眠甕底。詩情苦逼立庭前。落花飄雨春光盡。深樹生煙夏景鮮。只恨故人來往少。村居勝事有誰傳。</text>
<title>八日。同韓平齋觀燈。睡起追賦。二首。</title>,<text>聯鞍強陟最高峯。俯視城中夜色濃。忽訝此身天上立。衆星錯落共朝宗。少日觀燈我所稀。況今衰病不勝衣。歸來鼾睡東方白。試問同游夢也非。</text>
<title>南牕</title>,<text>萬古蒼茫鳥入空。四方天地獨吾窮。正聲不在鏗鏘外。至味當求淡泊中。孔孟區區明大道。唐虞渺渺有遺風。焚香靜坐心如水。好向南牕著此翁。</text>
<title>有感</title>,<text>憶入鴻樞似夢中。德興行色逼江東。何曾少靳文章價。淚洒喬山落日紅。</text>
<title>陳判書平仲，金安州孝先見訪。</title>,<text>金經寺裏辱相尋。南北分符歲月深。病骨支持筋力少。尙能扶杖謝榮臨。</text>
<title>詠僧莪。其莖甚酸。僧莪鄕名。</title>,<text>碧玉長仍嫩。山崖翠葉寒。乍看眉巳蹙。欲嚼齒先酸。醉客偏多嗜。眠魔詎敢干。詩篇容不載。一詠一長歎。</text>
<title>卽事</title>,<text>啼鳥簷間靜。無人庭下寬。虛心元似鏡。散髮不曾冠。身世道情熟。功名春夢殘。遙看陌塵起。白馬耀金鞍。</text>
<title>歸來兮篇</title>,<text>山巑岏白雲間。高掛飛湍鏘然鳴佩環。鶴鳴玄猿又歎。神仙縹渺難追攀。蘿幃松蓋草茵石盤。逍遙乎其中白髮蒼顏。歸來兮鎭浦。久矣鷗盟寒。</text>
<title>紀事 二首</title>,<text>臥病淸晨已五年。太平歌詠儘流傳。況傾宮醞今凡再。故祝仙桃壽倍千。黃鳥綠陰樓閣裏。白雲靑嶂盡圖邊。詞臣擬進中和頌。硯水翻波筆似椽。細雨如膏兆有年。田間好語遞相傳。一廛築圃禾三百。萬壽稱觴酒十千。幾丈風塵收陌上。半篙江漲沒山邊。弊廬前日曾移竹。摠道如今可作椽。</text>
<title>偶題</title>,<text>病餘身世少塵緣。黃卷時時對聖賢。樂在心中誰復識。言超象外偶然傳。山林長往非無地。禮樂重興自有天。擊磬豈知逢荷蕢。東周志願老彌堅。</text>
<title>古意 三首</title>,<text>上天旣生我。果哉末之難。栖栖竟至老。天下何時安。公山與南子。豈足爲盤桓。尙不唾之去。操心良苦艱。淸風吹平林。月落夜將闌。洚水正浩浩。曷日回狂瀾。蔓草蔽平野。孤芳翳其中。無由見君子。信矣命之窮。大空墮甘露。日夕敷靑紅。隨時愛光景。自保天降衷。所愧折之去。樵夫與牧童。天子廢巡狩。何由獻行宮。老馬行平郊。瘦骨春草長。行人爲歎息。謂是來戰場。戰場走乏力。將軍金印章。名駒滿軒下。汗血爭騰驤。錦幪食石粟。淸道朝明堂。無因更肥健。長嘶仰彼蒼。</text>
<title>自賦</title>,<text>區區隨世態。洞洞見天心。夢斷風生榻。思沈月滿琴。書詩兼介胄。城市雜山林。老病饒淸興。詩成一再吟。</text>
<title>聞海寇犯江郊 三首</title>,<text>海寇初登岸。郊居摠入城。廟堂收衆策。釰戟耀群營。運蹇生民病。神羞主將盟。誰憐出無馬。老拙一書生。江上船深避。城中室竝空。婦兒愁跋涉。丁壯逞英雄。赫奕三韓國。崔嵬八位宮。冥扶至今日。血淚仰蒼穹。庚寅今幾歲。日本隔重溟。鼠竊初侵界。鴟張漸逼京。削城堅似鐵。列炬粲如星。天意終難測。衰年見太平。</text>
<title>又賦</title>,<text>山林城市自殊塗。無處從容著病軀。自古鵷鸞羞隱遁。至今麋鹿避憂虞。道情耿耿頻鋤藥。世事悠悠獨倚梧。江上角聲吹不徹。狼煙何日卷江湖。</text>
<title>卽事</title>,<text>乾坤雨露長桑麻。一箇書生管物華。身世太平逢酒聖。功名跌宕著詩魔。讀書半夜參佳處。好道南山悔晚家。只有固窮餘力在。時時乞米字橫斜。遙聞四海亂如麻。跧伏靑丘鬢已華。橫槊賦詩思俊傑。引杯看劍走邪魔。春秋自昔尊三統。南北如今作兩家。牧隱邇來長臥病。綠陰庭院日初斜。</text>
<title>有感</title>,<text>入覲明堂似夢中。當時盛化配蒼穹。天分地坼從誰問。雨散雲離獨我窮。長白山前多水草。混同江上足雷風。小臣老矣心彌苦。緬想朝儀淚灑空。</text>
<title>病中</title>,<text>洗身行氣固非難。補血生津要自安。摠說淵源皆有驗。却成矛楯不相干痛從何出誰能受。理不他求我且寬。一息尙存容少懈。只求仁處獨盤桓。</text>
<title>倭賊近畿甸</title>,<text>庚寅始狗盜。逐歲漸鴟張。海邑蒿萊長。山村鳥獸藏。那期犯畿甸。不啻掠餱糧。呼吸安危頃。功高大將揚。</text>
<title>又賦</title>,<text>戒嚴京邑肅班行。閭巷蕭然氣不揚。四面火城星錯落。一心風陣虎騰驤。山川磅礴英靈壯。宗社扶持燕翼長。病躄老生心最喜。閉門安坐謝蒼蒼。</text>
<title>偶題</title>,<text>東海西涯山最高。北連沙幕產天驕。驅馳鐵馬天南去。只限長江萬里橋。廣輪綿邈拱崧高。粉宇雕墻勢漸驕。夜半羊車回別院。笑看牛女鵲成橋。江流千尺兩崖高。欲渡何人敢弄驕。踏得平坡心尙掉。此身猶似在危橋。</text>
<title>卽事</title>,<text>世事多乖剌。吾生信謬悠。愁看工部鏡。夢倚仲宣樓。夜月工當面。秋霜自上頭。鳥啼煙樹遠。人少石泉流。山翠朝來濕。花紅露欲收。淸閑須信命。煥赫或招尤。矧是兵方起。終知勢未休。深崖緣有路。滄海去無舟。失計應難悔。安心且勿憂。好風時自至。寂寂動簾鉤。</text>
<title>賀判三司崔相國戰退倭賊</title>,<text>鯨波萬里振威風。雪鬢霜髭兩頰紅。更喜一朝安社稷。大山功上大山功。</text>
<title>憶僧房</title>,<text>欲訪應無路。雲山萬疊深。香銷僧對影。夢斷鳥驚心。流水風生穴。淸霜月滿林。紅塵吹白髮。悵望一長吟。</text>
<title>聞文殊寺落成</title>,<text>文殊金碧照崔嵬。龍象雲屯振法雷。柢恨病軀關世事。謾將丹懇首頻回。</text>
<title>卽事</title>,<text>每憑靑史再三思。悃愊無華是我師。梔貌蠟言徒見售。梗喉芒背却成疑。水花晚色人稀處。風絮春光雀噪時。誰識坐忘眞可樂。興來題出一篇詩。</text>
<title>自詠 先生家貧。晨炊或不繼。況於厭梁肉。旣不用一錢相覓酤酒。誰復比數如此人哉。</title>,<text>顏公食粥謝乾坤。甲第紛紛日欲昏。明月淸風應潤屋。秋花錦石獨關門。</text>
<title>有感</title>,<text>天生人物似營營。方寸心中萬變生。製芰紉蘭有魚媵。誘松欺壑使猿驚。鍾山月白是仙境。楚澤風淸非世情。眞僞由來終自露。讀書功業在明誠。</text>
<title>演雅 二首</title>,<text>甕牖蛛絲遍。雲山鰈域長。熊經知秘術。鯨吸倒連觴。桂影蟾蜍窟。秋聲蟋蟀牀。跳梁井蛙耳。騄駬遇王良。久學龍蛇蟄。危情哭杜鵑。茶聲蚯蚓竅。詞格鷓鴣天。萬里鯷岑靜。千年鳳曆傳。增輝有螢燭。烏彩遍山川。</text>
<title>憶山寺</title>,<text>當年恨不向林泉。歲晚窮途內自煎。海迹危時知有命。致身福地却無緣。半山塔影日中立。搖月磬聲風外傳。布襪靑鞋如可辦。庭前柏樹問參禪。</text>
<title>聞旌善郡風景之僻。賦此三首。</title>,<text>千山橫疊翠。一路入空靑。水穴應通海。風巖可作亭。薪楢來處險。廚䆴㸑時馨。事少遨頭醉。日中方始醒。峯高餘臘白。樹密半冬靑。傍水居民屋。隈巖送客亭。訟稀庭草長。坐靜砌花馨。黍酒軟無力。山風吹自醒。病久頭仍白。交疏眼少靑。回思名利路。幾過短長亭。木麥饘何滑。松花蜜自馨。何當供晚食。醉夢暫時醒。</text>
<title>紀奮游</title>,<text>亂山尋客舍。小館似書齋。盤饌酸寒雜。詩聯功拙偕。浮生鱣潑潑。大雅鳳喈喈。回首奮游處。極談還似諧。外戶誰曾閉。行譙寄食眠。直從鷗鷺岸。遠向犬羊天。一臥今多病。高吟又幾聯。江南好風景。未必似年前。</text>
<title>讀中庸有感 二首</title>,<text>身處賓師位。心存父子間。筆端明道統。門下耀儒冠。濂洛初承泒。荀楊豈是班。可憐東海客。皓首欲言難粲粲毫釐內。洋洋天地間。遠途從咫尺。暗室盛衣冠。宗廟焄蒿際。朝廷肅穆班。此心終不改。始驗獨居難。</text>
<title>詠墻上草 三首</title>,<text>墻上非平地。渠生與物同。一天均雨露。垂穎媚秋風。物微還自遂。地瘠絶無同。柢怕漫天雪。那知惡木風。池魚誰昔愛。墻草宛相同。大極元無外。毫端有雨風。</text>
<title>旣賦墻上草。因念澗底松之句。復作三首。</title>,<text>長松從澗底。直欲拂雲霄。造物復何意。却生山上苗。直幹臨無地。寒聲迥薄霄。應從白駒客。不願食場苗。山深斤斧絶。突兀倚靑霄。自惜今多病。時時檢藥苗。</text>
<title>卽事 二首</title>,<text>直道自難屈。異端誰復擠。種花師粲可。採蕨友夷齊。淸節普天少。話頭終日提。他年名實在。愧我獨栖栖。前輩才名日月垂。百般淸景自隨時。海東風雅三千首。新數韓山病後時。</text>
<title>奉懷幻菴</title>,<text>江水自千里。雲山知幾重。心淸泉落石。影靜月臨松。早透禪關密。猶餘語業濃。何時更相對。半夜一聞鍾。</text>
<title>有感 二首</title>,<text>聖人垂明訓。人材有高下。所以前後乖。無有不當者。吾儕一開口。何曾高舜捨。引之高於天。軒豁神明舍。人猶趨窮途。象輅何由駕。小人逞小才。眼下應無前。所以作氣勢。鼓行輕往賢。往賢有事業。微者嘉言傳。上乃三王佐。赫赫日行天。當順理舟楫。往哉涉大川。</text>
<title>卽事</title>,<text>扶疏樹木繞吾廬。一段淸閑百事除。只直往寧消永日。無心更學上三書。寂寂無人顧草廬。元龍豪氣未曾除。商山風露迷人迹。莫請留侯更作書。江上從他倒弊廬。此中蒼蘚遍庭除。日長啼鳥悠悠夢。秋滿晴空咄咄書。</text>
<title>秋日。奉懷懶殘子。因述所懷。吟成五首。奉呈籌室。</title>,<text>回首天台欲斷腸。石橋人影掛夕陽。如今却似寒山寺。半夜鍾聲到病牀。流光飄忽自嶊腸。駐日戈頭憶魯陽。手擲須彌大千界。却盤雙脚坐禪牀。少日爭披錦綉腸。酒徒往往慕高陽。老狂有客應嗔我。口尙吟詩偃在床。奮游寂寂九回腸。燕去烏衣但夕陽。蟋蟀却憐騷客冷。夜深風露入空床。感古傷今熱肺腸。茅簷獨坐負朝陽。元龍百尺高樓在。瑣瑣何論上下床。</text>
<title>後扶桑絲吟</title>,<text>天東碧海茫無涯。金烏玉免相追飛。大樹對立誰所植。盤古己遠草木腓。屹爾相磨至今日。長數十丈三千圍。東風初吹聳羽葆。百川共會浮苔磯。氷蠶吐絲大如甕。黼黻天地生光輝。直從結繩政已革。絺章繡句聯珠璣。當時有素自爲地。本末相稱無少違。如今狙詐遍天地。麻縷往往紛相譏。遂使玄冠蟻裳棄不用。誰從混沌求夷希。大樸己破不可完。令人萬古徒歔欷。</text>
<title>無馬</title>,<text>弊廏年來沒碧蕪。尙驚門外致生蒭。縱然騕褭吾能得。久矣王良世已無。北極天高懸日月。南邦風急動江湖。病餘躄甚工深坐。時復高吟獨倚梧。</text>
<title>幽居</title>,<text>幽居自寂寞。病骨尙崢嶸。紫蟹盤中味。玄蟬枕上聲。天高山色秀。露冷菊香淸。拙句時吟出。陶成上世情。</text>
<title>奉寄俗離山法住寺僧統</title>,<text>古寺潭潭靜。流年冉冉移。一聲鍾動處。萬壑日沈時。病客頻回首。高僧有所思。秋風吹正急。幾首菊花詩。</text>
<title>卽事</title>,<text>辛苦紛華戰。歸來安樂窩。高吟揮俗子。靜坐伴眠魔。野色霜餘淨。松陰雨後斜。金陵天杳杳。矯首望京華。老矣眞無用。歸歟自不能。薄田連絶島。小屋鎖寒藤。處處難棲托。時時實戰兢。至今妻子飽。向闕祝岡陵。</text>
<title>圓天台見和。對侍者口號二絶。</title>,<text>誰知笑臉有愁腸。桃李春光滿上陽。獨愛蓮花淸不俗。香風細細入繩床。車聲轆轆遶羊腸。似向成都訪子陽。老牧病來深閉戶。獨敎秋月照琴床。</text>
<title>又賦</title>,<text>謾負平生是鐵腸。尙驚桃李滿昭陽。十年臥病摧頹甚。衰蕙流螢又近床。自求崖蜜潤枯腸。却學葵花向大陽。一息尙存容少解。夢携書秩向龍床。自知無計補衰腸。欲把參同問伯陽。千歲有龜能嚥日。却怜藏六解支床。詩惡年來欲洗腸。直探玄牝判陰陽。日光玉潔爭輝處。肯賦淸平近御床。不嫌蔬筍尙充腸。坐到鍾聲出景陽。詩法自深應刻骨。肯敎雙脅更霑床。登高何處惱詩腸。政是秋光滿洛陽。芋火當年曾入室。菊觴明日更同床。</text>
<title>蒼頭皆出。樵者未還。不能拜獻。復作 五首。</title>,<text>誰挽天河洗我腸。心焦吻燥似愆陽。菜園或是羊來踏。況有隣春夜殷床。豹胎那用雜猪腸。露浥紫芝應匪陽。待向山中飧玉去。靑松倚蓋石爲床。欲敎沆瀣滿中腸。一線須知井底陽。恰到浩然充塞日。始知天地繞書床。請勿將氷炭置腹。欲從君子賦陽陽。那將白髮愁臨鏡。且把烏皮穩作床。一生塵念自堆腸。夢裏尋仙到紫陽。二豎三尸如掃去。不須危坐穴黎床。</text>
<title>有感</title>,<text>辛丑山城癸卯京。奉恩開泰仰威明。喧傳太祖英靈在。垂裕千秋永太平。占三從一八稽疑。洪範明明永世垂。最是人心尤可畏。盤庚口舌鎭時危。市虎從來易惑人。況今城堞聳嶙峋。苗頑歸我今玆兆。惡獸先降似已馴。</text>
<title>又作腸字詩</title>,<text>耳目攀緣擾腎腸。柔陰自伏亢剛陽。誰能示疾元無疾。獨羨維摩臥一床。瓊液年來浸病腸。閉門時復養微陽。野花啼鳥行扶杖。明月淸風嘯倚床。南游風味記黃腸。皓月長煙是岳陽。晚食老來聊當肉。白頭對客坐匡床。斷盡湖州刺史腸。錄陰枝外欲殘陽。如今不似香山老。素去空閨月照床。剛厭隨人弄肚腸。還如律呂已調陽。可怜惹事東坡老。欲借金山四大床。</text>
<title>高歌</title>,<text>高歌鬼神森在上。雲飛碧天秋氣爽。聲悲不是悲我身。我身老矣何由壯。但看古來水東去。夷齊盜跖俱黃壤。黃鸝梁苑啼春風。明月影八金尊中。如今索莫向誰問。牧笛煙草相溟濛。老夫胸中久磊落。白髮蕭蕭雙頰紅。英雄已矣但陳迹。秋色滿空空寂寂。一聲塞雁雲外飛。回首遼天正凝碧。</text>
<title>卽事</title>,<text>物像隨時動客心。賴將詩句獨微吟。沈酣熏骨春風暖。坎壈纏身夜雨深。時復中之似徐邈。歸來已矣卽陶潛。晴軒把筆聊言志。豈望流傳到士林。</text>
<title>偶題</title>,<text>咫尺無餘地。氷湯有少間。分明只一水。擬議更千山。最愛禪僧靜。能同病客閑。何須更趺坐。深谷聽潺潺。老境身爲累。新詩味自眞。徘徊有明月。荏苒是靑春。迹似授籠鳥。心如縱壑鱗。山亭或乘興。芳草卽重茵。</text>
<title>雞頭花下有感</title>,<text>先朝懇懇薄迦婆。樹敎扶宗事已多。一夜憂民敎條下。閭閻到處曼多羅。曾訪雲巖崒堵婆。傍墻隨砌此花多。誰敎黃鵠飛含子。却向閑門映雀羅。有竹夫人與脚婆。相扶木上座尤多。欲游花下忘朱紫。只恐不容金叵羅。中秋月下聽鼙婆。不覺寒莎露已多。欲向重陽看黃菊。雞頭花艶却森羅。靈丹當日謝耆婆。秋晚看花脚力多。柢恐流光曾不貸。忽如鷂子過新羅。銛刀安得取闍婆。翦却風光一半多。露冷風淸晚色淨。春愁無處更爬羅。心切看花似老婆。菊前寒態此何多。葩長直恐盈周尺。葉嫩還疑翦越羅。</text>
<title>奉答松廣和尙惠茶及扇</title>,<text>巍巍修禪社。遠在松廣山。額曰大吉祥。龍拏梁棟間。臨川秉老筆。琱戈光芒寒。燕京眼中在。石刻應未刓。豐功絶無比。美名垂不刊。魔外漸增熾。有此倭民頑。淸淨煙斷滅。寂寥月盤桓。我師業白久。拈花曾破顏。多生托交契。憐我病骨酸。扇以涼我肌。茶以淸我肝。初逢滅毒火。漸覺通玄關。欲令乘淸風。颯爾超塵寰。身心水安穩。不復憂恫瘝。稽首致深謝。相望天地寬。</text>
<title>圓天台見和。復作一首。就來使奉呈。</title>,<text>少年携手酒澆腸。三月楊花似漂陽。老去病深多肺氣。祗從書冊共堆床。</text>
<title>侍者旣去。又吟五首。聞吾師將赴康安殿藏經法會故也。</title>,<text>阿難口裡世尊腸。照破昏迷長衆陽。伹願吾師亦如昔。己昇刀利不離床。諸方龍象淨肝腸。松岳明堂更面陽。一喝已敎金藏轉。牙籤聲裏拂塵床。記得奮游頻損腸。賞春臺上照初陽。釋迦醉倒眼前事。錯落錦袍頻吐床。棧道松風冷徹腸。回頭兵火起漁陽。歸來南內凄凉甚。賴是乾坤繞寶床。人言好漢少剛腸。秦殿如今笑舞陽。只管惺惺中有主。自無膚受剝吾床。右二首。以大喻小。處己之要衡。同志幸鑑。</text>
<title>卽事 三首</title>,<text>蒼凉朝日上。宿霧捲郊墟。健句全篇少。貧家半菽餘。浮生多疾病。秋色滿庭除。海內同年友。何從問起居。紅雲籠殿閣。黃草羃丘墟。陳迹夢魂外。回頭衰老餘。丹墀傾素蘊。玉署忝新除。寂寞如流水。遼天杳帝居身閑猶廩祿。地僻似村墟。奮隱蒼江上。浮生白髮餘。存心忘得喪。賦命自乘除。高興秋風裏。須尋靜者居。</text>
<title>偶有游山之興。作詩以記。</title>,<text>長年臥病數名山。萬壑飛泉柁上寒。對鏡素絲雙鬢亂。誰家碧玉四蹄閑。揷天楓嶽僧多隱。傍海松亭鶴可安。最好平沙鳴細雨。想看行色畫圖間。坐想關東海上行。閉門病客暗傷情。丹楓黃菊秋將老。白石靑松境自淸。客舍荒涼民屋少。僧房縹渺佛燈明。大和樓上都監在。駕鶴楊州足抗衡。子長當日遠游多。疏蕩文章水不磨。甕裏醢雞徒自足。天邊鴻鵠奈渠何。雪峯巧蔽扶桑日。碧瓦遙連大海波。共說泰山天下小。老夫安得上嵯峨。</text>
<title>卽事</title>,<text>高吟動卽向秋天。雲去鳥飛何渺然。博望槎頭容可上。昌黎井底亦堪憐。冥冥萬古竟無語。耿耿一心徒自煎。狂走知無可逃處。室中元與大空連。</text>
<title>幽居</title>,<text>客過難再拜。生拙尙多機。頗恨園丁弱。由來菜甲稀。莓苔隨雨長。梨栗未霜肥。枕上韓山夢。江頭白鳥飛。</text>
<title>武侯</title>,<text>風雲千載武鄕秋。江水常縈八陣流。先主吐心卿可取。將軍死節自難休。草廬蒼蘚埋遺迹。羽扇淸風播壯猷。魏晉丘墟狐ꟙ耳。臥龍噓氣滿中州。</text>
<title>初八日</title>,<text>黃花白酒思悠哉。明日重陽將又回。移晚猶堪摘靑蕊。貧居不妨傾舊醅。浮生可得愁顏破。佳節須敎笑口開。獨把一壺游底處。龍山當戶翠如堆。</text>
<title>有感 三首</title>,<text>儒庠叨掌敎。省幕忝分司。命自天王錫。恩緣國主知。土官皆雜職。朝列異前時。他日三韓史。巍然出等夷。中朝游翰苑。東國列台司。事業吾猶恥。文章誰見知白醪初熟日。黃菊正開時。醉倒忘人世。區區彼伯夷。苦樂自難限。窮通誰所司。忘形多勝事。會面少良知。四海揚波日。千山落木時。悄然心境靜。大道慕希夷。</text>
<title>憶蔡大司成漣</title>,<text>九齋佳句至今傳。老去高吟健似前。日日典衣謀痛飮。朝朝染翰記新聯。商山洛水閑中地。鵠嶺龍巒夢裏天。應恨同年漸零落。幾人能赴柏亭筵。</text>
<title>寄韓弘同年。因崔澍還家。附上三司左尹謝。</title>,<text>一片江山淨。三司氣像新。秋風吹寂寂。應憶病中人。</text>
<title>野菊</title>,<text>野菊生秋澗。寒香意自淸。幽人方獨往。勝友有同盟。共討登仙術。俄生不世情。重陽明日是。無路上崢嶸。</text>
<title>重九日早起</title>,<text>孝思宮觀接僧房。歲歲精禋法酒香。餘瀝數年分不到。病中獨坐又重陽。吾兒前日忝重房。再拜曾燒秘殿香。獨向山莊謀口腹。定應回首立斜陽。</text>
<title>天台判事携酒見訪。曺溪猊公適至。二首。</title>,<text>菊花開柳巷。竹葉出天台。泛泛香初散。依依蕊半開。抱痾甘寂寞。絶意上崔嵬。更得曺溪老。高吟興慕裁。白髮身多病。黃花酒再斟。扶衰如有效。遣興自成吟。寒露滴幽澗。斜陽明遠林。悠悠千載上。彭澤是知音。</text>
<title>九日晚。鄭驤同年來別請詩。口號一首。</title>,<text>門巷秋深處。江山日落時。那堪更一別。相對鬢如絲。</text>
<title>明日又賦</title>,<text>夢餘雲錦動天東。頭腦冬烘亂鬢蓬。黃菊秋香吹席上。赤城霞氣滿壺中。百年盛事身誰健。十日遺芳興自濃。更欲綴英潭水碧。滌淸心地送吾窮。</text>
<title>呈韓簽書</title>,<text>舞仙峯下酒池深。擬向重陽共一吟。却被頭風苦相惱。遲公佳句似鏘金。自嘆衰年病又深。叢林渺渺強微吟。靑松夾道猶傾蓋。黃菊盈庭似側金。回首田園秋草深。夢中游又夢中吟。殘生欲寄僧窓粥。不用當年使越金。光巖杳在白雲邊。秋草蕭蕭藹暮煙。文學篆從蒼頡出。簽書字與右軍傳。自慙拙澁仍多纇。更喜端嚴有兩賢。他日高堂開素壁。橫披一幅倍茫然。石羊石馬夕陽邊。山紫樹紅凝碧煙。國相幾年澆酒哭。山僧他日打碑傳。托孤重任傾前輩。弔古哀情在後賢。摠說法筵淸淨甚。肯敎爭奪却紛然。</text>
<title>得醮酒</title>,<text>久矣無心醮酒來。秋風寂寂菊花開。今年又過十六刻。再拜獨傾三兩杯。白髮蕭蕭渾似雪。丹心耿耿未成灰。漸知風俗還淳朴。烈烈鷹揚記不才。</text>
<title>十二日 二首</title>,<text>雲遵滴疏雨。雷輕低遠天。孛星方示儆。秋令恐招愆。陳迹卽蒼蘚。淸心如白蓮。晚來巢上鳥。知止問誰傳。回頭屈吾指。九月初一始。至此覆翻盡。聊看又餘二。</text>
<title>十三日</title>,<text>三更來急雨。九月欲窮秋。雷電施餘怒。江山替奮愁。晨飧兼味少。夜坐百年憂。張翰江東去。吾今獨滯留。</text>
<title>憶草溪鄭判書國經</title>,<text>草溪深處可幽居。斷與斯文鄭判書。芸閣劇談恒靜處。柏臺獨坐駁新除。雍容禮峻班行裏。淸苦名存氷蘗餘。自愧病成猶未去。白頭方欲賦歸歟。</text>
<title>寄伊山李吉商。孟希道持去。</title>,<text>曾驚倭難逼。却向俗離尋。苦節扶吾道。餘風振士林。商山芝露重。彭澤菊秋深。牧隱今衰甚。何當共一吟。</text>
<title>訪南隣</title>,<text>咸陽亞相美鬚髯。白髮中書久滯淹。禮讓稼亭辭祭酒。遭逢桂榜唱垂簾。諸孫有幾能傳業。病客無端獨傍櫩。芳草滿庭微有逕。柳絲和雨媚陶潛。</text>
<title>早興</title>,<text>宿雲鮮礮漏晨光。滿眼秋容點筆忙。山淨自移松樹影。霜淸更送菊花香。寧敎俗物敗佳意。政合老年歸故鄕。集句訓童消日力。紙窓明甚鬢絲長。</text>
<title>自詠</title>,<text>攴子聯翩輦轂塵。玉堂深處接芳茵。三韓人物中朝識。西漢文章下筆親。歲月白頭衰且病。衣冠靑眼奮猶新。秋風漸覺江山淨。布襪靑鞋興自眞。冕山林共謬悠。病餘高倚仲宣樓。書來咄咄卽怪事。撚斷星星思奮游。細雨靑驢尋野寺。淡煙白鳥立沙洲。回頭今日渾如夢。未賦歸歟又一秋。</text>
<title>述懷</title>,<text>身閑況復此心閑。老境渾如春夢闌。淸簟疏簾消永晝。溫房密室避嚴寒。花明席上香生袖。月入樓中影在冠。誰識吟哦殊有味。流光苒苒足盤桓。病餘身世自淸閑。遇物題詩興未闌。夏葛冬裘自輕煖。暮鹽朝韰足酸寒。平生借屋稀黔突。衰老還鄕欲掛冠。只有孔墻高數仞。擬尋門戶尙桓桓。</text>
<title>擬古</title>,<text>古人貴從道。今人重趨時。庖義畫大易。文王初系辭。周孔迭有術。君子當念玆。變動如流水。天理分毫釐。差之信千里。守經無自危。古人學有法。今人學無師。自得信天挺。爲善當孜孜。自我志吾道。外患何曾移。朝夕惕以守。庶不磷而緇。霜露日側側。甚矣吾之衰。古人重知命。順受天地心。天地我所出。父母恩愛深。禮以定制度。智以酌古今。隨時蹈大道。敬豁仍沈潛。今人反自小。鄙哉牛馬襟。</text>
<title>卽事 三首</title>,<text>老妻議酒食。晚歲送朝晡。有案齊眉擧。無筒滿眼酤。化家須攴攴。知禮是夫夫。陋巷終身樂。浩然東海隅。午雞聲裏日方中。窓几香消靜不風。敗筆一揮長句作。海山深處白頭翁。天地絪縕化一中。興來步步是春風。流連光景非吾事。且學當年擊壤翁。</text>
<title>遯村李浩然在川寧縣。見寄絶句一首。兼示所作 十首。諷詠之餘。次其韻。又用其韻自詠。皆走筆也。凡二十二首。</title>,<text>病中回首想南州。欲賦無衣尙滯留。誰向僧房對山坐。寒蟬落葉滿窓秋。右次見寄避世誰從鳥獸居。不妨眠食寄精廬。心中無地更容俗。手裏有竿還可漁。怠念忘機事。安心卽故鄕。兵戈猶未戢。田野儘多荒。山好常扶杖。風寒欲綻裳。誰歟偕遯老。隨分送炎涼。否傾仍遇泰。興盡却來悲。國步方艱際。天心未定時。已驚梅綻早。又見菊開遲。遯老今何似。悠悠勞我思。右題道美寺靑山綠水白沙洲。野艇順流仍逆流。晚步有人携影去。半輪江月欲沈樓。右寶德灣晚步四友堂中君子居。滿天淸興更無餘。滂江處處多奇絶。欲乞殘生對結廬。右道美寺樓上。寄敬之。朝天曾借馬。避世却投僧。田舍同年在。江樓踏月登。高梧一葉落。白髮數莖增。秀句頻吟出。聊堪託怨興。右立秋日。寄敬之。黃鶴樓前鸚鵡洲。煙波渺渺望中流。却憐二叟同游處。兩岸靑山一葉舟。右與敬之舟中夜飮。敬之有詩。次其韻。道情生處世情微。活句由來不可磯。肯惜芒鞋霑草露。偶乘明月夜深歸。山下村居枕水濱。堆盤野菜雜江蘋。晚來更飽銀絲膾。快倒深杯不厭頻。江山成樂土。風物異他方。得句天機熟。營生野興妨。愛樓尋客舍。游寺坐僧堂。老境眞忘世。同年幸在鄕。右在道美寺。寄敬之。</text>
<title>又用前韻自詠</title>,<text>亂後山居勝水居。鎭江烽火照田廬。病除只覓安心處。經史燈前獵復漁。肯畏愁如結。聊從醉作鄕。相忘共駘蕩。直欲遡鴻荒。赴月思吳質。無波記越裳。祗今懸榻處。滿面曉風涼。自信中無定。胡爲內自悲。眼靑猶牾俗。面赤欲趨時。敢道知機早。無端去國遲。古人今已矣。千載果誰思。鎭江吾有白鷗洲。自負人間第一流。却被功名成老醜。何時更上日光樓。白鳥蒼波是故居。回頭渺渺十年餘。天涯不見鴟夷舸。山下已頹諸葛廬。江村無隱者。野寺少高僧。詩稿閑中改。山椒醉後登。獨游今似夢。多病老彌增。遙記蓬窓底。微吟日懶興。海門迢遰帶長洲。萬里靑天映碧流。一陣淸風帆影直。醉中高詠坐輕舟。兩岸雲山矗翠微。一絲風裡坐苔磯。晚來小雨斜陽路。箬笠蓑衣記獨歸。欲尋陶舍傍河濱。宗祀由來可薦蘋。世道日澆情僞雜。心肝嘔出自頻頻。山光將入戶。雲影自徂方。處世身如寄。隨心事豈妨。烏衣曾有巷。綠野久開堂。牧隱亦何幸。誓將歸故鄕。少年狂妄走中州。東國文章誤見留。未報主恩今白髮。鎭江江上又深秋。</text>
<title>得寧海族中書</title>,<text>外家寂寞海邊村。風景由來入物論。欲向東溟看出日。却嗟雙眼己先昏。團圝一夜宿荒村。少壯情懷未細論。回首幾年耆故盡。簷前鵲噪又黃昏。</text>
<title>卽事</title>,<text>雨點疏疏欲濕衣。日光穿漏宿雲歸。山頭再拜無他望。穩涉班行絶是非。點頭場屋謝朱衣。袍笏班心物望歸。莫把詩書作芻狗。明明鬼責與人非。黃香扇枕老萊衣。不有此人誰與歸。忠孝家中須努力。一毫未盡事皆非。</text>
<title>卽事</title>,<text>細沙滿槃鋪紙面。麥秸盈尺鳴筆鋒。朝來小兒習作字。他日對策光明宮。</text>
<title>又賦</title>,<text>畫沙作字整仍斜。祗恐風吹鳥迹磨。蒼頡渺茫誰得法。元章跌宕自名家。臨池歲月功夫熟。絶筆春秋賞罰加。老父敎兒難造次。眼昏多翳鬢毛華。</text>
<title>求田歌</title>,<text>有田不歸甚亡謂。無田欲歸安人耳。嗚呼丈夫鬢髮白。尙爾馳名近於利。當時非笑已赤面。他日譏評付靑史。義利分明自白黑。金科玉條皎如畫。回觀我身一塊肉。肥澤至今由上德。病衰無力繼前功。老馬又困嘶悲風。無由汗出眞珠紅。平郊秋草蔽瘦骨。渴飮流川斜日中。求田求田可歸去。山野古來多老農。</text>
<title>卽事</title>,<text>誰向長星勸一杯。回頭宮殿己塵埃。聞雷變色前朝事。豈有深居可避災。</text>
<title>醴泉君明忌。設齋水精寺。</title>,<text>水精精舍淨無塵。起廢功夫似創新。翠壁紫藤緣細逕。蒼松白石擁芳茵。聯翩宅相入兩府。寂寞門生無一人。贊善東宮中國史。醴泉風采照靑春。</text>
<title>因過泮宮謁聖</title>,<text>山寺歸來入泮宮。庭除樹影日初中。低頭再拜神如在。屈指初游夢己空。十數年將爲茂草。二三子或有儒風。奉恩西嶺長松盡。回首蜈山落照紅。吾道天臨萬古同。尙資神化保初終。堂堂國體規模內。瑣瑣家聲指畫中。鹿失龍興時自變。鳶飛魚躍聖成功。病餘老矣摧頹甚。再拜無端面發紅。</text>
<title>金剛山歌</title>,<text>金剛山中楡樹長。鍾浮西海天茫茫。金人五十又三軀。直指樹下開天堂。考時按籍信難信。事出詭怪仍荒唐。竺乾神變自絶世。海路況可通舟航。東人口乳已梵唄。白頭誰不求四方。三登此山免三塗。此語堅確齊金剛。金剛不壞有我性。世界毀滅山向空中藏。</text>
<title>卽事 三首</title>,<text>山僧火色面。問訊若情親。異日天磨路。扶持已得人。安心無語默。利物等冤親。奔走是功德。恐輸閑道人。露骨山何處。天磨境自親。菩提可種地。只是在吾人。</text>
<title>題宋文中全羅廉使詩卷</title>,<text>吾友南陽宋日章。脩長潔白冠諸郞。蜚英自負東方秀。航海曾觀上國光。爲問函香持祝冊。何如衣錦得還鄕。一身雙美年來少。公論從今在廟堂。</text>
<title>東國禮俗。近於春秋戰國。錄之所以進之也。</title>,<text>遙遙阿每氏。大業樹桑墟。霜露堪輿外。春秋戰國初。輕生多伏劍。尙武少通書。藩將時來貢。周僖聲敎餘。西國天開統。東邦日出墟。奔波守禦後。行李往來初。禮貢多儀幣。情通一札書。最憐能自恥。嚮化已無餘。晴天藏海嶼。曉霧入村墟。鬼蜮不知處。蚍蜉相援初。儒冠臨劍戟。學舍廢詩書。流禍至於此。哀哉奚問餘。</text>
<title>有感</title>,<text>解紛將代舌。有感幾回腸。邪正久彌白。監觀有彼蒼。停囚應長智。嫁禍恐讎良。世事關時數。令人感嘆長。</text>
<title>兪伯判事來訪</title>,<text>瘦骨如前日。卑官似少年。錄功頒茂渥。判事冠文聯。鵠嶺閑中地。燕山夢裏天。光巖今寂寞。有幾赴齋筵。</text>
<title>謝俗離山法住寺僧統惠五星合。走筆。</title>,<text>五星聯珠光的的。六合無縫色交黑。初疑天地始分離。五味自足人得食。老牧病中出無馬。苜蓿堆盤度朝夕。何緣更登玳瑁筵。庇却還丹應有力。</text>
<title>謝全羅都巡問使池密直惠紅大蝦。走筆。</title>,<text>白雁西風急。紅蝦南海遙。病餘承厚惠。老去謝淸朝。</text>
<title>雷雨</title>,<text>江山自絶境。雷雨欲窮秋。老日少靑眼。同年多白頭。寸懷徒耿耿。天道儘悠悠。曾忝書雲觀。深知廊廟憂。黑雲收碧落。白日照淸秋。沙淨小溪足。葉明高樹頭。流年閑裏急。往事夢中悠。天意定安在。寸心煎百憂。</text>
<title>對菊</title>,<text>靑泥盆底潤。黃菊室中幽。只愛開當面。何須插滿頭。孤松彭澤晚。衰蕙楚江秋。耿耿配君子。芳心誰復求。</text>
<title>雨中</title>,<text>老去悠然意自眞。▣▣▣▣▣▣▣。閑雲觸石生膚寸。急雨傾盆遍廣輪。多少樓臺藏釋子。寂寥燈幕惱詩人。▣▣▣▣▣▣▣。兀坐沈思摠入神。又屛居寂寂暮秋時。兀坐幽人有所思。萬里靑天雲陣陣。半山白日雨絲絲。枕頭新雁霜前過。墻角寒蟬午始嘶。漸覺老生蘇病骨。乾坤俯仰荷洪私。</text>
<title>卽事</title>,<text>室淨窓明境界新。琉璃甁裏貯氷輪。由來得此非從外。且復時時更拂塵。爲是人間有故新。區區上下似車輪。若知淨穢元無二。坐見三千只一塵。幾度門生玉筍新。尙驚呵謁鬧蹄輪。病中相候年來少。誰掃陳蕃榻上塵。</text>
<title>自詠</title>,<text>碧空如水日輪紅。山色自佳秋氣濃。頗喜幽居無俗客。盡將淸事付衰翁。國恩未報思先主。家學須明訓小童。點檢此身眞可笑。居家食祿有何功。五品皀衫誰帶紅。沈香亭北露華濃。詞章豈足事明主。齒髮自驚成老翁。木鐸二三何患子。風雩六七詠歸童。誰敎胸次似天地。屋漏當年曾著功。</text>
<title>有感</title>,<text>上國恩無比。前朝澤未雱。回思猶苦楚。入秦儘荒唐。天地臨宗社。經綸在廟堂。獨憐多病客。對鏡鬢如霜。又化育流行有彼蒼。浮漚身世轉堪傷。亂餘自驗晴時少。病後始知冬夜長。欲向昌黎尋墜緖。更從工部丐遺芳。壯心未許消磨盡。會見摳衣躡孔堂。老夫望絶與斯文。少日何曾討典墳。天命彝倫終粲粲。人情世道却紛紛。黃鍾損益中和氣。蒼拘須臾富貴雲。畢竟是非良史在。閉門高臥謝諸君。</text>
<title>詠紅大蝦</title>,<text>受質非鱗介。憐渠出海隅。銀朱如帶血。雪白自凝膚。匣薄祗一扎。鬚長知幾扶。曲躬交有禮。深味道爲腴。</text>
<title>偶題 二首</title>,<text>地厚三萬里。輕如一葉舟。虛空大無岸。上下古來浮。海氣從金出。山頭有水流。吾今知闢闔。理數不須求。吾生信天命。泛泛駕虛舟。浩瀚將安適。輕淸祗自浮。迷塗趨斷港。利涉過洪流。尙恐盲風作。珊瑚不復求。</text>
<title>食粥吟</title>,<text>顏公食粥敢言炊。牧老絶糧敢言粥。明窓擬作送窮文。閣筆長吟空仰屋。少年讀書山寺中。鉢民分明對眉目。菜根有味齒頰香。自謂立致千鍾粟。誰知爵位已封君。白髮粥中時更覿。老妻悶我病軀瘦。特丐錭胡白如玉。凝脂流滑入喉去。曝背茅簷叩吾腹。蒼頭赤脚色憔悴。愧我生疏不能育。讀書一生不識事。尙昩持家況當國。政合提携山中歸。山中瑤草今正綠。</text>
<title>自詠</title>,<text>賦命由天敢自傷。幸逢昭代寄吾狂。縱橫禮樂陳丹陛。瑣碎文章忝玉堂。皮虎質羊生本怯。襟牛裾馬老將僵。勸君更進一步地。淇竹吟來歲月忙。老大傷時不自傷。醉狂那得似醒狂。少年僥倖黃金榜。中歲風流錄野堂。宿客坐談秋晚興。侍童立寐夜深僵。竹爐己恐毫端凍。須信閑中亦甚忙。</text>
<title>九月晦</title>,<text>柳巷城隅近。茅簷朝暮煙。病深來往少。意適起居便。籬菊黃金嫩。庭苔綠錦鮮。秋風今日盡。矯首望晴天。樹紅初過雨。山紫政凝煙。有筆能排悶。無錢可附權。觀身如棄鼠。養性似烹鮮。誰識操心處。蒼蒼頭上天。</text>
<title>日本釋弘慧求詩</title>,<text>上人東海客。日沒處來游。飛錫千山暮。回舟一葉秋。聞名如見面。送別却搔頭。漫與詩篇在。他年倘再求。</text>
<title>送日本釋。因有所感。</title>,<text>東海茫茫天一涯。病軀無復管安危。年衰豈有驚人句。秋盡頻題送客詩。末路悲歡如夢寐。中原奮故絶追隨。扶桑出日西飛疾。慧老歸來定幾時。</text>
<title>卽事</title>,<text>悠悠唯唯足求全。挑達由來世所賢。對鏡自難拋白髮。歸田却似上靑天。軟紅車馬陪諸彥。積翠鍾魚記少年。欲泝漢江尋太古。海中無路覓神仙。</text>
<title>十月朔日</title>,<text>夜半送秋氣。冬初迎曉寒。簡篇猶滿架。苜蓿正堆盤。已矣文貞笏。塵埃神武冠。陽無可盡理。不用更遐觀。</text>
<title>述懷</title>,<text>國東山水冠朝鮮。有意高尋己數年。欲問瑜珈向玄化。因求水墨入黃延。義相絶頂長舒嘯。靈隱深崖暫坐禪。直借朴淵千尺瀑。滌淸塵劫死生緣。病後忘情齒髮凋。渾家食祿謝淸朝。有時塵暗閉蓬戶。何處月明吹洞簫。潭底老龍寧可鈞。岡頭瑞鳳本非招。只今卓爾從誰問。陋巷由來飮一瓢。</text>
<title>杜門</title>,<text>偃蹇非關世。呻吟久杜門。竹亭棋送響。苔逕屐留痕。歲月江山暮。風塵天地昏。寂寥千載下。遺臭更何論。</text>
<title>晚歲</title>,<text>晚歲幽居享太平。更無餘事可經營。淸風明月是聲色。流水浮雲爲性情。周孔文章頻夢想。唐虞德業或思成。南窓蒙被焚香坐。天地悠悠古意生。</text>
<title>歲畫十長生 日雲水石松竹芝龜鶴鹿○吾家有歲畫十長生。今茲十月尙如新。病中所願無過長生。故歷敍以贊云。</title>,<text>圓象蒼蒼晝夜旋。山河大地海中船。日輪萬古無停處。可笑姮娥或後先。觸石漫空勢迥殊。藏形海市與天衢。雖然舒卷迷人眼。興雨祈祈萬物蘇。浴沂當日洒酒煩襟。便識長流亘古今。一領仲尼川上嘆。不容觀海始知深。五嶽聯綿壓衆山。只將沙土肉成團。誰知有石中爲骨。水齧雷搖兀自安。北崖有箇一株松。老我移居再見冬。況是龍巒朝鵠嶺。拂雲蒼翠自重重。曾記幽居種竹看。月墻風砌送微寒。行年九十瞻猉澳。坐詠猗猗更整冠。醴泉朱草是嘉祥。史冊聯書葤有光。何似老人曾鵠去。療飢扶得漢明堂。緬想龍圖躍在河。洛龜天錫瑞王家。自從表出神仙後。却入山中嚥日華。三山渺渺是何方。欲駕胎仙叩玉堂。却恨平生無道骨。謾敎塵世慕昂藏。代馬秦宮事已非。吳臺游處又斜暉。踰墻故入山中寺。天下紛紛足禍機。</text>
<title>旣賦十長生。又自詠一首。</title>,<text>心似葵花向日傾。高吟又賦十長生。乾坤倘許爲人瑞願把淸忠荅聖明。</text>
<title>卽事 五首</title>,<text>病中悲蹇運。閑裏謝淸朝。歲歲栽花看。時時抱甕勞。形容儘憔悴。詞氣尙雄豪。何日乞骸骨。鄕山千里遙。久病諳人事。衰年又歲寒。藥材求不易。瓦片熨猶難。彭澤堪容膝。樊川更倒冠。微吟殊寂寞。靜坐到巑岏。抱病吾何恨。資生物不齊。居貧出無馬。睡減候鳴雞。作賦題亡是。爲文傳滑稽。自知非實用。白首尙栖栖。無病是吾願。欲安難自求。乘除有造物。出處在登樓。天闊雲何往。山空水正流。悠然寄幽意。泛泛似虛舟。示病元無病。蕭然臥一床。淨名身自淨。香積飯何香。老拙文章陋。膏肓歲月長。毗離耶底處。西望杳蒼蒼。</text>
<title>晨興</title>,<text>古意悠悠祗自知。南窓虛靜坐仍危。況逢曉日明心鏡。肯怕秋霜入鬢絲。厭俗尋常愛看竹。療飢朝夕學歌芝。卽今擁被高吟處。政是當年待漏時。</text>
<title>卽事</title>,<text>焚香居更靜。玩易理何微。復姤循環處。乾坤入用時。鼻端觀白氣。心上透玄機。寂感初無二。悠然自得師。</text>
<title>題朴摠郞詩卷 十九首</title>,<text>自得風騷格。誰分大小山。才豪師怪怪。筆妙友閑閑。道在玄黃內。心游紫翠間。浪仙吟自苦。樓下帝方還。蓬門臨大畝。野服隱芳山。縱意無拘束。怡神自適閑。寫經齋戒畔。得句笑談間。字字聯珠樣。應從合浦還。幾尺菩提樹。千層我慢山。不知天子貴。自負道人閑。放浪形骸外。分明眉目間。他年向上去。肯墮一來還。少日曾忘世。衰年始入山。重重靑嶂合。片片白雲閑靜裏識天際。夢中談世間。柏亭方一顧。肯使乞身還。風送窓前月。天低枕上山。興來方自托。邪絶不須閑。渺渺三淸表。紛紛五濁間。乾坡在何處。我笏亦將還。初日出寧海。淸江抱翰山。幾年思獨往。無路得長閑。寂寞干戈後。荒凉水石間。乾坡最深處。矯首羨君還。記得薪如桂。曾求木假山。燕京氷雪冷。馬邑歲年閑。抖擻班行裡。歸來圖畫間。平生丘壑趣。又送妥夫還。妻子圍爐火。跏趺几蜀山。一乘元自急。萬念不如閑。臨濟兒孫外。長江伯仲間。坐看沙界闊。却向俗中還。茅屋賦詩處。當門數朶山。雲煙終萬變。心迹自雙閑。高臥羲皇上。淸談魏晉間。樵童橫短笛。又向夕陽還。八代文章弊。昌黎仰泰山。去陳仍體古。養浩覺神閑。且莫忘三上。須敎塞兩間。錭龍方逞巧。醇朴幾時還。每觀聯句序。石鼎出何山。侯喜鳴聲苦。彌明意氣閑。遁翁相上下。牧老且中間。祗恨却荒怪。出門終不還。火八明夷地。天藏大畜山。知幾須愼密。講學尙寬閑。保燮身心內。經綸宇宙間。一生應利涉。有往必須還。我初游璧水。子亦謁金山。學豈三冬足。居難一日閑。送蹄燐果下。聒耳鄙桑間。功匠旁觀處。回慙衣錦還。自信心如水。誰求力拔山。小才要聞道。大德戒踰閑。鶴語留華表。蟲生蝕白間。古今眞俯仰。空外鳥飛還。劍舞驚雷電。琴工化海山。鬼神應自泣。日月豈容閑。入妙語無極。搜奇行反間。詩人苦心處。直見古風還。園開大畝洞。門對德巖山。宗伯班初顯。經生迹尙閑。素絲垂鬢上。黃色起眉間。更羨乾坡路。却從麋鹿還。高風蹈東海。絶響入西山。不是求名急。仍非愛己閑。遭逢由夢裏。拔擢或行間。出處信天賦。他年應丹還。鉅量能杯海。脩功可礪山。雖然爲世重。未必似吾閑。大極毫釐內。流光瞬息間。從容樂循理。不用餌舟還。沈潛心大極。篤實象兼山。效驗終明白。功夫要熟閑。氣充天地內。身老簡篇間。古道竟難及。唐虞何日還</text>
<title>卽事</title>,<text>把筆明窓妄自尊。幸今朋友少過門。盡言亂國徵齊史。不入危邦驗魯論。馳驛遼西沙月白。觀魚臺下海天昏。白頭始悔勞成病。日日煎茶灌菜園。反觀行止自知非。越次恩榮世所稀。劍佩朝回花底散。絲綸夜草月中歸。陰陰夏木黃鸝語。渺渺煙波白鳥飛。恨不當時乞身早。風塵四面欲斜暉。</text>
<title>奉上舅氏金密直致仕尊侍</title>,<text>舅氏恩情重。吾今老病深。蒼松連密洞。錦葉落疏林。月照歸田夢。天知報國心。無從庇宗族。更把葛藟吟。</text>
<title>紀事</title>,<text>連空盡鷁似鷹揚。蔽日旌旗海氣凉。已遣風霜當肅殺。更敎波浪助騰驤。五更自動星河影。萬里同浮日月光。島嶼抽靑煙霧卷。斬鯨餘響振扶桑。令嚴軍士氣揚揚。齊發都門曉日涼。闢國幾年思虎躍。凌空萬斛駕龍驤。旌旗高拂迷天色。劍戟相磨閃電光。從此海濱千萬里。春風處處盡農桑。</text>
<title>訪韓柳巷</title>,<text>携兒扶策過西隣。坐愛明窓絶點塵。新酒可人陶一醉。夜闌微覺尙熏身。最喜先生許卜隣。柳林深處靜無塵。幅巾來往風流甚。禽鳥相隨病裏身。不把雲煙作四隣。老年無地避風塵。東籬種菊淵明爾。誰道韓山是後身。</text>
<title>偶題 三首</title>,<text>身到純陰處。心探太極根。靜專元氣翕。燮理大和存。地拱詩書圃。天開道義門。從容有餘樂。煙柳暗前村。鳥巢喬木頂。蟻穴老梨根。知止心應正。閑邪禮所存。遙山遶黎杖。落葉滿蓬門。豈必獨游處。晚來江上村。耕田鑿山翠。架屋斲雲根。谷鳥日親近。隣僧時問存。花階頻得食。月壑或敲門。白髮未歸去。夢中空遶村。</text>
<title>又題</title>,<text>老屋年來蓋。虛門夜不扃。病身秋草緣。歸夢暮山靑。得靜參心易。臨危檢脈經。流光又陽月。默默仰皇靈。</text>
<title>進讀秘錄。有旨司天臣馳馹相視。明日發行。</title>,<text>我王方繼志。太祖有遺書。巡駐三京後。貽謀億載餘。司天運神算。馳馹相方輿。白首前朝老。沈吟臥草廬。謾負三冬學。難通六錄書。精神應鬱積。形勢自迂餘。日月浮天蓋。山河繞地輿。其基作明辟。有意直周廬。少年志吾道。何暇讀他書。自恨難窮底。人將不食餘。名山思蠟屐。細雨想藍輿。三嘆出師表。塵埃諸葛廬。</text>
<title>韓簽書宅小酌。同庚。許陽川完在座。</title>,<text>同甲多衰鬢。陽川獨壯顏。相逢宜痛飮。久病少淸歡。三逕苔痕古。千山雪色寒。主人深意在。欲去更盤桓。</text>
<title>初八日</title>,<text>司天承命共胥原。老牧吟詩獨閉門。山勢北來尋正脈。水聲西去問眞源。氷崖滑側難登降。銀漢昭回可討論。回首前朝曾銳意。自憐消渴老文園。</text>
<title>得料色。僉錄公緘撥賜土田。</title>,<text>料色今朝至。公緘一札來。歡情洽家室。饑色免輿臺。養得渥洼種。培成梁棟材。他年爲國用。赫赫照三台。</text>
<title>將遣家奴。踏驗新田。</title>,<text>踏驗新田歲欲除。輸租計已到舟車。人生知足可無辱。儕輩欲親還自疏。草草杯盤將准備。朝朝饘粥自贏餘。不須林下躬耕去。大隱由來史所書。</text>
<title>述懷 二首</title>,<text>饑歲知艱食。殘生欲退居。峯巒夾江岸。畦壟擁田廬。灘石寒聲遠。松坡翠影疏。此生須自斷。曷日定歸歟。功名赬我面。喪亂白吾頭。如醉又如夢。欲歸還欲留。淡煙埋野寺。明月上江樓。托興入佳境。長風吹小舟。</text>
<title>初九日</title>,<text>筵會都監面柏臺。毬庭南畔雪成堆。兼官判事皆先至。奉命承宣獨後來。禮數高低明可式。倡優雜踏巧呈才。可憐都事親刀筆。一箇靑衫廁紫緋。</text>
<title>眞觀僧來言孟㽥能聯七言句。喜而有作。</title>,<text>眞觀古寺煥重新。松樹蒼蒼擁法茵。已喜小童初入學。更聯長句動如神。簾櫳日轉頻揮筆。院落天晴或脫巾。莫把寸陰輕自擲。古來勤苦可成人。</text>
<title>遣興</title>,<text>我生飄蕩斷蓬飛。遼海燕山幾落暉。投紱晚知甘退縮。讀書深恨闕精微。雲林迢遞連樵徑。煙水蒼茫接釣磯。臥病只今空悵望。雁聲嘹唳向南歸。縱有長繩百尺飛。碧空無路絆西暉。由來道緖難歸正。誰向天原更發微。馬邑松聲滿禪院。驪江山月照漁磯。吾生自是無剛斷。欲去何人止汝歸。病臥窮年欲奮飛。夜闌危坐待朝暉。自憐耿耿心腸苦。誰識綿綿氣息微。病裏抽毫題藥物。夢中垂釣坐苔磯。江山雪月風花子。應掃溪堂望我歸。</text>
<title>初十日</title>,<text>鷄鳴東方白。顚倒朝旣盈。群賢政得志。君后方守成。謨猷可且否。德澤霑生民。誰知臥病者。祝堯有深情。食刻不敢忘。稽首承天明。江山擁雪色。樹木號風聲。</text>
<title>憶家山</title>,<text>夢斷燈前數去程。故鄕千里海邊城。松團崇井雲中影。潮打長巖月下聲。三笑風流已陳迹。四明寂寞但狂名。鹿門上家知何日。靜坐悠悠感慨生。日斜窓影又移東。兀坐高齋寂寞中。南里擣衣砧杵急。西隣展席酒杯濃。鬢邊歲月天將老。心上江山路欲窮。遺稿後來誰復索。操觚染翰盡英雄。束髮出游今白頭。只知唯唯雜悠悠。吟中短句仍長句。夢裏新愁替奮愁。數莖白髮生明鏡。萬疊靑山入小樓。他日譏評都不管。更無大筆繼春秋。</text>
<title>十一日 四首</title>,<text>年年閱樂日將頹。今歲毬庭習禮回。嘗酒一筵山海具。獻琛八牧畫圖開。閣門大喝千官拜。兵衛長驅萬騎來。扈駕當時幾人在。白頭門巷但蒼苔。重陰天欲雪。子月歲方寒。習禮那辭酒。隨行恐倒冠。綠衫郞協律。烏府吏齊班。婦女猶知慕。氷崖自往觀。小子隨班久。先王坐殿頻。樂音呈兩部。和氣奉千春。紺宇移天仗。輪臺絶點塵。入門心自淨。月色滿庭新。兩會儀何縟。先王意甚眞。世尊堂再拜。神衆殿三巡。燭影難分色。爐香欲染身。至今如一夢。兀坐淚霑巾。</text>
<title>相視後蘇。諸公雪中必若。吟成一篇以慰諸公賢勞云。</title>,<text>登高望遠古所樂。況是平生志丘壑。春花秋水鳥啼林。錦繡爛熳琉璃碧。馬陟崔嵬。輿鳴幽寂。有風披襟。有雨岸幘。神怡氣悅動血脈。上下同流無間斷。或是仲冬宜深藏。香火明窓懸絶壁。俯視崢嶸萬玉峯。銀色界中天漠漠。不聞登降頗崎嶇。流汗洽背面發赤。他年定鼎紀元庸。勒向豐碑知幾尺。</text>
<title>今月望。月有蝕。故十一日。毬庭習禮。賦此。</title>,<text>八關行禮立子月。先王周年停閱樂。省院臺閤誥苑官。暫輟鳧趨臥伸脚。醉醲飽鮮競繁華。孤吟冷嘯還寂寞。年年百司豈知此。但自毬庭習禮始。司天奏言月有蝕。進而無退稽諸史。松山峨峨開闢來。蘿圖綿綿千萬祀。八關大禮與無窮。保有東方事天子。天子聖明方一視。</text>
<title>追記索子翔語</title>,<text>子翔稍安靜。從來厚我者。濟濟靑衿中。與之相上下。初登甲午科。文廟菜方舍。携手更踟躕。僥倖顏甚赭。却出不遜言。至今坐中夜。中原無人乎。首擢君豈可。文章出道德。性情均夷夏。子翔當更思。夫何屋宋社。天命苟悠悠。何須起草野。</text>
<title>有感</title>,<text>中原何茫茫。聖人所經營。詳內乃略外。治道自有程。四海大無畔。黔首蒼蒼生。仁心本徧覆。有物皆包幷。遠近體固異。勢似分重輕。浩浩天在上。四時鱗次行。災祥在人事。影響由形聲。仁愛肯少輟。日月恒代明。奉天在聖主。歌頌登至平。</text>
<title>自詠</title>,<text>塵世悠悠寄此生。一琴一鶴儘營營。閉門高枕心逾淨。掃地焚香夢亦淸。他日史官煩上送。少年詩稿錄西征。雪花如席簷前落。穩坐高吟謝聖明。歲晚江山白髮生。功名不復費經營。王風玉燭無涯遠。詩格氷壺徹底淸。金石頌功傳北伐。斧斨紀德詠東征。閑中文學非無用。删定專憑孔氏明。流光衮衮半吾生。鼓角頻聞細柳營。射策早知三級峻。賜田方見十分淸。獲麟魯史無西狩。駕鶴蓬山欲上征。句句吟來心緖亂。朔風吹雪小窓明。</text>
<title>復禮吟</title>,<text>鳳至圖出文明祥。氣運聖化俱洋洋。水流入海去不返。世道何日回虞唐。白頭書生九回腸。人心無古亦無今。方寸赫然天地臨。一萌私欲蔓難圖。蕪翳百年荊棘深。醴泉朱草久矣藏。豈望翽翽鳴朝陽。嗚呼復禮在一日。天下歸仁能事畢。</text>
<title>閔摠卽以後蘇地圖來。且言殿宇遺址宛然。山水形勢與書中所載相合。喜而記之。</title>,<text>相地初憑六錄篇。獻圖今日敞書筵。山河勝地無多子。殿宇遺基尙宛然。國欲中興生聖主。天敎後進似前賢。石田茅屋雲深處。匹馬時時入市壥。</text>
<title>卽事</title>,<text>世道紛紛自古今。靑丘一境海山深。經邦典則藏天府。華國文章聳翰林。寂寞半生工縮手。流離幾處暗傷心。須知氷雪溫溫煦。曾是炎蒸欲爍金。</text>
<title>逢堯歌</title>,<text>先王射準登高墉。再見鵠嶺浮靑松。憐臣抱病戒盈滿。大匡特賜韓山封。安心朝夕仰湯藥。鏡裏往往悲衰容。上恩游至浹肌骨。進領史事加三重。沈思報答百無計。請效華祝銘心胸。明明日月九霄迥。蓬萊雲氣隨飛龍。爪牙布列麾白予。文章損益鳴黃鍾。梧桐捋棲覽德鳳。霜風直掃辛螫蜂。老臣閉戶誦功德。何幸堯舜躬親逢。</text>
<title>讀史</title>,<text>春秋魯史繼東遷。吳越黃池已絶篇。商嶺鳳來延四百。秦宮狗盜蓋三千。壁間塵暗詩書日。綿蕝煙埋禮樂天。舜殿五絃終寂寞。村歌野笛政紛然。</text>
<title>有感</title>,<text>勤苦當年久倚閭。欲終夏制墓傍廬。綸言天陛難移判。血懇都堂謾上書。秋月春風顏色悴。暮鹽朝韰齒牙疏。只緣積善流餘慶。仲子今年有美除。東海無涯洩尾閭。病餘多欲嘆窮廬。情懷磊落頻呼酒。目視昏花懶讀書。樓下白雲山隱映。庭中蒼蘚樹扶疏。南游到處堪棲托。未賦歸歟歲又除。</text>
<title>憶舊游</title>,<text>相對忘言到落暉。每憐稚子候柴扉。山中路暗仍多露。借得高人不借歸。茅簷獨坐負朝暉。忽憶江村水半扉。得儁漁師頻大叫。夕陽披却綠蓑歸。江山渺渺又斜暉。白髮年來獨掩扉。豈意軟紅塵撲面。却騎瘦馬赴朝歸。</text>
<title>詠川寧思歸也</title>,<text>露濕山中扉。風吹江上舲。飄然來又往。偶爾醉還醒。月出波濤白。雲牧松桂靑。安排失眞趣。招喚莫丁寧。逢僧多問字。送客或揚舲。耳憒恒多笑。心淸故獨醒。長江一條碧。疊巘幾層靑。野興難收拾。何時直往寧。著屐游山寺。垂絲坐野舲。吟如東野瘦。狂似次公醒。樹色雲中綠。天容水底靑。何人煩意匠。畫我在川寧。</text>
<title>昨晚里中無賴子射吾家所畜犬。拔其箭去之。及夜乃斃。哀之。故誌之。</title>,<text>黃狗年來守蓽門。寥寥白晝到黃昏。不曾搖尾隨賓客。祗欲傳書報弟昆。一旦禍機非自蹈。多生宿債與誰論。闔家嘆惜仁心在。把筆無端爲洗冤。</text>
<title>八關會巡馬甚盛。聞之賦此。</title>,<text>禁軍從古盛。巡馬乃今多。鐵槊自磨戛。毛衣無等差。廣庭包欲盡。大禮備無頗。矯首浮階上。吾衰可柰何。</text>
<title>田廬</title>,<text>田廬馬邑小幽。鼓角聲傳近戍樓。機上燈明宜夜作。床頭酒熟好秋收。南村叟共垂絲釣。北寺僧邀秉燭游。更向川寧開別墅。江山到處可歸休。</text>
<title>有感</title>,<text>百年鼎鼎夢魂間。樽酒相逢且自寬。地僻病深來往少。家貧官大去留難。山中僧話依然在。江上鷗盟久矣寒。賴賜土田歸正好。薜蘿明月白雲端。三逕荒涼屋數間。病軀帶眼日來寬。半生不免尋常債。獨立曾無大小難。豈有文章如玉潔。祗知冠佩忌金寒。中和洋溢元無欠。只把明誠驗兩端。</text>
<title>爲舅氏作蓮亭記。因賦此。</title>,<text>淸香亭記僅成篇。病後文章豈可傳。愧我苦心明後學。羨君淸德繼前賢。風翻翠蓋傾珠露。日照紅粧曳素煙。漫說濂溪曾獨愛。咸昌別有洞中天。</text>
<title>卽事</title>,<text>八關氷雪太平時。酒力扶人拜紫墀。入仗齊班風細細。傳宣下傘雨絲絲。周正紀曆天開統。漢蕝修儀帝創基。更有燃燈名妓會。病臣他日幸追隨。木氷連日倍傷時。獨坐南窓想玉墀。夢裏一心猶是境。病中雙鬢已成絲。抽毫欲草陳情表。格物將營積德基。履薄至今兢戰處。春風和氣自相隨。</text>
<title>自詠 三首</title>,<text>亹亹玄機轉。茫茫白業迷。心狂授水火。迹蕩等雲泥。輔國責愚子。持家燐老妻。誰知高隱者。終不似夷齊。朝市塵猶暗。山林路欲迷。星霜甘伏櫪。雷電惜蟠泥。勢去門無客。心安室有妻。焚香效三祝。聖壽與天齊。正心初潔淨。遇事却昏迷。影見知懸鏡。形存似印泥。守株應待ꟙ。徙室或忘妻。此病皆消盡。衡平物自齊。</text>
<title>英豪行</title>,<text>煙火萬里蒼蒼生。中國四夷日月明。朝饔夕飧不可廢。奉養口腹調元精。眞才實學非畫餠。食禮之起由大羹。帝服后餙充閭閻。致欲剖斗仍折衡。淸談流弊倍於奮。毀冠裂冕災害萌。流傳千載日益甚。鍾鼓金碧何崢嶸。十年用度一日竭。他生得福誰能評。但愛靑山白雲處。靜坐不知趨利名。人間利名烈如火。爍盡萬古諸豪英。</text>
<title>寄韓同年</title>,<text>海岸莓苔路。山村罨畫家。苦寒危坐處。日影半窓斜。</text>
<title>詩酒歌</title>,<text>酒不可一日無。詩不可一日輟。仁人義士心膽苦。欲寫未寫絶未絶。湘魂沈沈水無波。蜀魄磔磔山有月。手引深杯蒼海翻。口吟長句飛電決。盡將磊落付雲虛。不向須臾辨生滅。人間詩酒功第一。多少危時保明哲。酒有狂詩有魔。禮法不敢煩麾呵。身逃名網卽樂土。江山風月俱婆娑。</text>
<title>卽事 二首</title>,<text>自昔舟心在。如今白髮餘。周公制禮樂。孟子述詩書。已矣丁衰世。歸歟臥弊廬。錫田非望及。頌德恨才疏。處世眞多故。安身更少謀。早知貧是病。漸信樂忘憂。詩酒誰爲地。雲山自入樓。悠悠送日月。蒼雪已蒙頭。</text>
<title>憶寧海</title>,<text>東海西涯一點山。太平煙火畫圖間。欲敎長句全篇好。未辦浮生半日閑。夢裏銀河連赤岸。病中華髮照蒼顏。恭桑敬梓眞無賴。空望遙天鳥自還。</text>
<title>古意</title>,<text>天地無所逃。視己如肺肝。豈容一毫地。可以藏老姦。我家有寶劍。光如秋水寒。百邪不敢近。虎豹嚴重關。小心事上帝。去殺天下安。</text>
<title>用前韻</title>,<text>西風久避庾公塵。臥聽中原事事新。魏闕彩雲方靄靄。大倉紅粟更陳陳。圖難國步應從易。背僞人情已向眞。多病白頭東海客。小窓深處欲藏春。</text>
<title>晨興記疇昔</title>,<text>夜半肌膚酸。心腎交不得。起坐肩背痛。臥又多友側。呼燈照寒更。小娃睡方極。束帶踏我身。閉目心尙黑。極知渠不樂。但欲紓痛劇。城中十萬家。鼻息方織織。辛苦獨在我。無從快胸臆。何當掃群邪。赫赫順帝則</text>
<title>又用前韻</title>,<text>欲將淸白播芳塵。眼見先朝制度新。壯歲如游伯禽魯。晚年方在仲尼陳。樽前日月不知老。壁上江山空逼眞。斷送此生須底物。小詩驅使鳳城春。</text>
<title>山水圖</title>,<text>雨暗藏堂峽。霞明倚戟山。斷崖臨浩渺。微逕上巑岏。谷隱幽棲占。郊行健步閑。晚來呼月出。岸幘白雲端。</text>
<title>觀兒戲</title>,<text>大癡頻觸物。小黠乍知機。摠是天然處。還如聖者時。短簷逃急雨。虛閣冒斜暉。愧我迷眞性。栖栖已老衰。</text>
<title>臂痛</title>,<text>老衰無脚力。扶杖起行徐。日日登山冢。時時檢架書。病成應有自。痛急更無餘。三折知誰在。呻吟臥弊廬。</text>
<title>自傷</title>,<text>人生具形體。天地陰陽精。三才一理耳。復初在明誠。胡爲不知養。元氣失於平。操存旣茫昧。疾病隨以生。端如百萬師。日夜圍孤城。城中守者墨。卷去俄淸明。所懼內自亂。自亂誰能兵。</text>
<title>有感</title>,<text>天地何寥闊。幽人內自悲。時危誰可仗。事久或難欺。亂世烏瞻屋。浮生鵲寄枝。一吟雙淚落。語澁不成詩。</text>
<title>謝猊公見訪</title>,<text>猊公禪者傑。蹭蹬白頭餘。六錄天王訓。三蘇聖祖書。眞機非淺易。秘術却迂疏。擧世知音少。深慙顧草廬。</text>
<title>錄病</title>,<text>我病終夜呻。室人眠不得。燈下起臥頻。煩懣塡胸臆。遂感邪沴氣。呼吸壅鼻息。日午始體舒。風淸掃陰黑。我病妻又病。蹇運豈終極。勿藥荷造化。題詩慰心曲。安知此艱辛。所以趨壽域。湛然守至靜。上帝臨有赫。</text>
<title>晨興</title>,<text>疇音又痛劇。渾身酸入骨。月色滿南窓。獨坐恒兀兀。觀空入沈寂。得句忘格律。灑落一靈臺。至今迷怳惚。流光安可追。白頭猶鶻突。努力立誠意。惺惺庶無忽。</text>
<title>曲城侍中來訪西宅。穡承招。以病不赴。惘然有作。</title>,<text>國老相過國老家。喈喈菶菶詠卷阿。後生不耐秋蓬感。獨掩柴扉望玉珂。人瑞由來表太平。四靈從古但虛名。須知閑雅風流處。國脈均和病不生。中原全盛百年來。慶老華筵處處開。誰識東方君子國。巍然五福照三台。</text>
<title>送眞觀僧統之關東</title>,<text>眞觀講主馬如龍。太后頒香佛者宮。雪路崢嶸山聳白。海天迢遞日浮紅。從來俗諦皆眞諦。最是僧風有士風。蔓草荒丘人不到。獨憐拜掃向關東。</text>
<title>自詠 三首</title>,<text>多病身浮脆。忘言意靜專。中年親藥物。末路夢林泉。敢駐揮戈日。從觀坐井天。明窓可深坐。情興自超然。林泉自迢遞。軒冕我龍鍾。獨鶴秋空外。群鴉夕照中。欲歸心未決。多病歲將窮。聞道驪江曲。山花浸水紅。永夜身難穩。衰年骨更酸。燈華照寂寞。藥味雜甘寒。壯志曾看劍。殘生欲掛冠。悠然得眞趣。兀坐對龍巒。</text>
<title>思鄕</title>,<text>鬢毛衰白病難醫。志氣殊非少壯時。耿耿一燈終夜坐。悠悠千里故鄕思。落花風裡尋禪榻。明月江頭卷釣絲。烽火十年歸不得。興來呼筆獨題詩。</text>
<title>有感</title>,<text>今年臘半近三朝。水不成氷雪旋消。氣化由來有南北。天津月白杜鵑橋。天生人物擬匡時。畢竟興亡自有期。不待三蘇基已遠。明明六祖有謀貽。</text>
<title>夜賦</title>,<text>被冷霜如雪。燈殘夜似年。雲煙千萬疊。古律兩三篇。興引山行屐。神交紙裹錢。猶如馬戀主。矯首海西天。</text>
<title>得寧海金左尹書</title>,<text>丹陽音耗近來稀。忽得乾魚意不微。何日乞身東海去。月中垂釣坐苔磯。流沙亭上酒杯深。記得淸歌月滿琴。前輩風流誰復繼。邇來烽火照雲林。伊良谷口夜深天。燈火團欒酒似泉。耆奮年來盡淍喪。幾回東望一茫然。</text>
<title>卽事</title>,<text>人爲動物體天行。坐臥多時百病生。看取水流終不腐。鳶飛魚躍道明明。蹇步徒憑拄杖行。東山日日看雲生。畏寒縮坐無聊甚。却向窓間閱晦明。</text>
<title>詠念珠</title>,<text>念念無窮寄此珠。珠應有定念應殊。口中手裏無干涉。直向心頭覓坦途。</text>
<title>詠禪棒</title>,<text>橫來豎去棄如遺。遇事生風似有知。打得野狐窠窟破。山河大地太平時。</text>
<title>卽事</title>,<text>悶悶心如漆。紛紛事似毛。生涯從跌宕。辭氣尙淸豪。自愛庭前草。誰偸海上桃。南窓冬日煖。君子正陶陶。</text>
<title>安簽書開三子登科慶席。特來邀。僕以病未赴。明日病稍退。吟成一首錄呈。</title>,<text>三子登科古所榮。竹溪安氏冠群英。祖宗奕世能專美。父子傳家更戒盈。頓覺人懽春滿座。便回天氣雪飄城。前身日用吾何恨。容散朝來體又平。</text>
<title>卽事</title>,<text>雪消薝溜雨來聲。臥聽無端動客情。江上有田歸不得。池塘春草夢中生。夜聽巖前析竹聲。至今頻起奮游情。如今病骨多酸痛。點滴空階百感生。吟詩自作短長聲。一片淸閑物外情。窓日欲西雞唱午。不知身世是浮生。</text>
<title>獨吟</title>,<text>天地無窮處。身心不動時。豈容邪氣作。只有道情知。對越忘驕謟。操存恨老衰。謳吟自言志。檃括却成詩。</text>
<title>有感</title>,<text>四海一家日。三韓東戶扃。那知嘆衰白。更不用曾靑。望道猶千里。爲文豈六經。丹崖忍重滓。移勒有山靈。</text>
<title>戲題</title>,<text>牧隱詩盈卷。吟來字字疏。有時淸到骨。秋露洒晴虛。</text>
<title>十二月廿二日庚申。移寓妙覺同權判閣家。</title>,<text>歲抄庚申徹夜喧。管絃燈火醉昏昏。圍爐兒子樗蒱戲。白髮衰翁妄自尊。甲寅遏密寂無喧。淚灑喬山眼欲昏。曾記南窓深夜坐。一燈相對衆中尊。時韻釋多有問疾同宿而去者妙覺庭空鳥雀喧。山頹銀字壁間昏。時聞鍾磬鳴朝暮。肯使塵埃到世尊。</text>
<title>柳開城 玽。 送牛蒡，蔥，蘿蔔幷沈菜醬。</title>,<text>天生衆味益吾人。浹骨淪肌養粹眞。製造巧來尤有力。吟哦飽後動如神。春風下種形初茁。秋露收根體自津。工部一聯時三復。回頭錦里不全貧。</text>
<title>從韓政堂索紙。因記病前每索酒。嘗而有此作。</title>,<text>楮生玉潔麴生醇。摠是西原門下人。霑灑時時筆端雨。沈酣日日甕中春。相逢靑眼怳如奮。頗喜白頭能免新。誰道近來多世變。漸敎風俗更趨眞。</text>
<title>題權判閤南樓 是拙翁宅。判閤。其壻也。</title>,<text>結搆隨形勢。盤桓養性靈。閭閻接煙棟。塔廟語風鈴。井水階前碧。雲山几上靑。千秋彥明父。落落一文星。</text>
<title>有懷山居 三首</title>,<text>別墅山深處。相尋踏月明。醉眠天已白。雞黍甕頭淸。山曲樹林暗。野橋溪水明。不嫌衣盡濕。露氣十分淸。輕衫凌積翠。短棹擊空明。人境自難辨。靈臺方寸淸。</text>
<title>灑掃庭除</title>,<text>作室成纔落。分符去未回。雨風雖可庇。氷雪却成堆。洒掃俄淸眼。新奇旋奪胎。始知方寸地。物欲要先摧。</text>
<title>二郞家朝餉饅頭</title>,<text>外面團圓雪色凝。流膏內結曉重蒸。不須更酌如澠酒。我飮生來僅數升。</text>
<title>君子守</title>,<text>君子守爲大。身非守不全。一毫或未盡。邈然違彼天。循循蹈規矩。戰戰如氷淵。當朝秉鈞衡。一傾災禍延。智者善其後。國步終不愆。君子少自汙。史筆仍牽聯。勉哉守爲大。樂以終天年。</text>
<title>君子事</title>,<text>君子事爲大。非親何以生。本天品類遂。本祖彝倫明。無源水易涸。無根樹何榮。所以慄厥懷。事親當盡情。舜帝化瞽瞍。懇惻交精誠。誰知父子間。至性如天行。一毫莫敢怠。事親天下平。</text>
<title>卽事</title>,<text>屛障房東妙覺西。一區風月足幽棲。重來自幸身猶健。再宿誰憐夢欲迷。樓下雪消喧櫪馬。燈前夜永叫隣雞。多生習氣難磨盡。吐出新詩似滑稽。</text>
<title>紀事</title>,<text>崔翁老彌健。自誇牙齒牢。一嚼破梗物。有如春氷消。年年懸桑弧。大兒啼甚嬌。飛步疾如鳥。挺身走危橋。平生不服藥。氣與神仙交。檜山當時傑。門下趨群豪。崔翁一屈膝。夜坐雞膠膠。嗔我睡未醒。梵唄時大號。徑起出門去。擧國誰見招。歸來飽喫飯。與我同逍遙。</text>
<title>十二月廿五日乙巳。門生設宴。</title>,<text>三主春闈鬢二毛。強顏當日逐群豪。爲儒自揣文章陋。見道何曾地位高。城市紛紛鬧雲雨。田廬寂寂長蓬蒿。病餘滿酌門生酒。淚灑玄陵謝聖朝。池上由來有鳳毛。森森玉筍一時豪。未躋峻級名皆重。共敞華筵勢最高。弄翰詞林眼如月。揚鑣宦路目應蒿。春風準擬重開宴。白髮年年病不朝。</text>
<title>華嚴宗大選敬如在妙覺寺。携東坡詩從天台圓公受其說。因其來訪。訊之如此。喜其知慕斯文。賦詩以贈。</title>,<text>華谷雲林遠。天台道路通。坡詩多藏敎。蕭寺半儒風。熟讀燈花落。高吟瓦雪融。斯文尋已遍。更訪白頭翁。</text>
<title>夕飯</title>,<text>解酲呼正急。醉夢覺來空。開戶晴天碧。抽毫夕照紅。飯香堪咀嚼。羹熱旋消融。慙覺身彌健。全憑爛煮功。</text>
<title>偶題</title>,<text>留侯跪進履。翼漢招老人。絳侯畏牘背。安劉播芳塵。遭時有緩急。從容吐經綸。揚揚後來者。立登要路津。一朝遇錯節。鈍器徒逡巡。嗟哉有志士。敢請書諸紳。</text>
<title>卽事</title>,<text>病裡掩形唯弊衫。冬天頻見雨纖纖。詩無僧字語皆俗。貌有仙風心不凡。政好看山對尊酒。何須濟海掛雲帆。移居自是超塵世。樓下諸峯盡入簾。</text>
<title>奉謝鐵原金同年送栗</title>,<text>山城五月栗花香。秋實離離乍著霜。應是老人親拾得。剩敎病客快新嘗。剝來的的肌猶白。燒罷團團色更黃。他日東遊如邂逅。爲君細嚼補衰腸。</text>
<title>新事</title>,<text>大閱兵車盛。春秋兵甲初。里閭當自靜。天網本來疏。宗社安榮除。詩書潦倒餘。何當更耕鑿。長嘯臥田廬。</text>
<title>內侍朴昌齡回自寧海</title>,<text>寧海臨東海。扶桑對碧岑。謾傳波浪惡。却向薜蘿深。屛障傳家業。氷霜動客心。何當携子去。望遠一高吟。</text>
<title>得李侍中書送野物一首。卽刻奉謝。</title>,<text>侍中方握髮。賓客政盈門。屢饋情何厚。相逢語甚溫。淸風吹鳳閣。落日照鴒原。言樵隱仙去 回首曾游處。承宣幾箇存。</text>
<title>趙鈞伯和 金公隨兄之外孫</title>,<text>鈞爲五權重。和則王道行。叔世邪說興。剖斗仍折衡。聖道皎如日。萬象無遁情。浮雲蔽不久。天地皆光明。童子適市中。物價當自平。鈞通無折閱。是日王道成。鈞乎無自棄。中節由明誠。</text>
<title>卽事</title>,<text>夜深腰痛睡難安。瓦片熨來心稍寬。月上東窓雞又叫。爽然如脫死生關。病裏醬瓜如蜜稀。老年堂姊小相依。凌晨赤脚擎來送。旅舍荒涼日照扉。</text>
<title>與鄭簽書。約同游光巖。</title>,<text>圓齋豪氣却淸癯。牧李衰容更闊迂。桂苑藥階曾邂逅。風燈月榻幾招呼。太山四面誰丘垤。美玉前頭我碔玞。臘雪光巖應路滑。春風同訪幻翁無。</text>
<title>謝鄭簽書見訪 三首</title>,<text>謾對門生酒。難回榜長車。閑居殊寂寂。獨飮亦遽遽。道近非身外。風寒政歲餘。相從宜更數。我已買田廬。鄭公甲第對南山。坐閱雲煙興未闌。更約花時携我去。馬蹄如鐵上巑岏。翰林君鸞鷟。泮水我螟蛉。共抱忠心赤。終慙道骨靑。</text>
<title>曉吟</title>,<text>蕭疏夜雨近新春。閭巷泥深曉濺人。萬事由來紛似髮。多年況復病纏身。斯文興喪聞夫子。當世安危倚大臣。暫托管城傾磊落。小窓明處整冠巾。</text>
<title>紀事。是日大家多納壻。</title>,<text>情欲當防初。天命常在中。制禮謹大婚。人倫所始終。載讀周南篇。緬想文王風。琴瑟友淑女。麟趾收成功。鳴雁氷未泮。季女方在宮。我國出秦贅。夷風被大東。男才女又潔。子孝臣皆忠。咸恒示卦象。家道尤所隆。君看陰陽和。物生自無窮。</text>
<title>雪</title>,<text>今冬多雨似春暄。欲候路乾行柳村。忽見玉霙飄戶牖。已敎銀海漲川原。茶鳴石鼎淸詩律。梅發江郊掩蓽門。回望北庭風正急。寂寥區脫日將昏。</text>
<title>敬僕在南里。招之不來。</title>,<text>仲孫二雛在南里。祖母七日思不已。淸晨特遣蒼頭去。却道移居有宜忌。歲云暮矣靑春近。涓吉歸來不害事。祖母渴愛無奈何。眉目皎皎如對視。雞林宅主是母家。護惜由來盡恩義。雖然拘忌意則厚。且止且止復且止。祖母惘然又深感。願保我兒永如此。祖翁衰病聞益喜。筆之他日傳諸史。</text>
<title>絶句</title>,<text>雲薄斜暉已近西。淸香燕寢鎭帷犀。可憐郡縣多逃戶。氷雪深崖鳥擇棲。屛障房前翠幕長。紛紛笑語鬪豪狂。九重除日供儺禮。侲子傳呼辟不祥。中原豪傑定遼官。沙漠宣威萬里寒。趁取正朝來獻壽。我王方重漢衣冠。</text>
<title>山水屛風</title>,<text>意匠鴻濛外。神游縹渺間。多生應避地。一見欲歸山。絶澗泉聲急。深崖石勢頑。野人林表去。氣像自淸閑。</text>
<title>奉懷金陵</title>,<text>天運循環出彗星。金陵王氣暢皇靈。右文不用黃間弩。向化皆歸白下亭。已矣難回是流水。偶然相値似浮萍。前朝內翰摧頹甚。悵望西山涕泗零。</text>
<title>觀法帖</title>,<text>博古何曾拾得多。令人屈指數名家。最憐近體楷如鐵。更覺寒芒篆有戈。鷹峙馬震何突兀。鸞漂鳳泊儘橫斜。右軍不惜黃庭字。獨向山陰慱白鵝。</text>
<title>睡起聞雞聲。偶記初鳴盥櫛之語。因念文公小學規模節目之備。吟成八句。以戒子孫云。</title>,<text>學分大小各因時。積德須知必有基。立敎明倫彌宇宙。嘉言善行析毫釐。韓山牧老方爲父。齊國文公是所師。告爾子孫宜務本。從容中道莫趨岐。</text>
<title>卽事</title>,<text>春種秋收自有時。老農精力在鎡基。文章再世眞僥幸。禮樂三韓政保釐。父老當年欣戴聖。朝廷今日重興師。耕田鑿井躋仁壽。會見南風麥兩歧。</text>
<title>幽居</title>,<text>世上何人日日閑。白頭門巷絶追攀。乾坤自有雨雲手。松柏終非桃李顏。吟裏碧空山偃蹇。夢中明月水潺湲。幽居有味自難數。時見一雙飛鳥還。讀易當年要識時。摧頹那復壯根基。每於一日謝無事。且向百工嘉允釐。儒吏固應非是敵。巫醫終不恥相師。詠歸自有春風在。可笑楊朱泣路歧。</text>
<title>詠太白</title>,<text>謫仙風彩照堪輿。醉賦沈香興有餘。獨步盛朝靑瑣闥。重營祕術紫河車。艶詞吐鳳紆新寵。豪氣騎鯨入大虛。莫道婦人幷酒耳。知仁觀過一欷歔。</text>
<title>嚴子陵</title>,<text>富春花鳥政依依。身與浮雲却拂衣。天上客星臨法座。水邊卿月照漁磯。淸風萬古微陰盡。白雪千秋絶唱稀。汨沒利名今已老。悠悠宇宙與誰歸。</text>
<title>自詠</title>,<text>凄涼王粲宅。寂寞子雲亭。蟲網文書架。螢流風露庭。江山燈下數。歲月枕邊經。白髮思無盡。何時直往寧。</text>
<title>卽事</title>,<text>白髮蹉跎歲又除。老年學力轉空疏。澤民未副平生志。望道唯憑性理書。松岳五雲天氣合。桃符萬戶日光舒。路乾慙見沙堤淨。準擬東家借蹇驢。記得年年有美除。汗流洽背嘆才疏。避賢直欲逃名網。畏事何曾拜諫書。早恨齒搖韓氏愈。前知身貴魏公舒。明春乞退田廬去。潘浪三峯倒跨驢。人間憂樂巧乘除。遇變蒼黃見識疏。敢向周公師禮樂。但從孟子述詩書。谷中流水誰疏導。天除浮雲自卷舒。不是殘生傲塵世。白頭多病出無驢。</text>
<title>柳洞</title>,<text>柳洞天光淨。茅簷日色舒。登樓山隱約。步屧樹扶疏。浮世身爲累。幽居興有餘。飛雲時出岫。矯首望田廬。</text>
<title>除日</title>,<text>屛障群英進九重。五更鉦鼓振晴空。黃門侲子聲相應。十有二神追惡凶。騰簡由來食不祥。諸凶急去後爲糧。明朝鳳獻三山壽。坐見仁風動四方。</text>
<title>謝西京林令公惠小鹿</title>,<text>風月樓前景。奔馳大小難。幾年分野物。多病倒儒冠。天地春初動。江山雪欲殘。太平無一事。蹺足待公還。</text>
<title>守歲。用唐詩韻。三首。</title>,<text>白日無由絆。黃河不復回。浮生一飛鳥。自去更誰催。絃斷猶能續。波頹亦可回。無由駐光景。衮衮苦相催。窮陰方欲盛。淑景又將回。燈影共牢落。鼕鼕更鼓催。</text>
<title>己未正月初二日。詣內肅拜。明日有作。</title>,<text>昨入金門似夢間。曉窓情興寄毫端。謙恭不受群臣拜。惻怛能敎百姓懽。五色日華臨殿閤。九重春色集衣冠。中官傳旨傾宮醞。半醉歸來天地寬。</text>
<title>述懷</title>,<text>道情私欲髮容間。每爲兒曺叩兩端。吾道關天有興廢。人生到處雜悲歡。蕭疏鬢髮頻看鏡。縹渺江山欲掛冠。誰識詩書有餘力。慙敎情興老來寬。萬疊靑山屋數間。循環歲月杳無端。中年幸値升平運。末路難尋故舊歡。廊廟招賢方握髮。鄕隣救鬪肯纓冠。誰敎出處關心曲。病裏新詩強自寬。</text>
<title>卽事</title>,<text>頓頓飽喫飯。時時閑望雲。衰遲占絶境。寂寞對斜曛。腹裏容諸子。毫端掃萬軍。無心啖松柏。畦壟眼中分。又三首病軀誰比數。新歲少經過。拖杖參隣近。哦詩當嘯歌。山陵沈暮靄。田舍灧晴波。欲去遲回甚。其如自斷何。朝冠久已阻。野衲或相過。泛覽無生戒。高吟大古歌。白雲生雉巘。明月照驪波。何日扁舟去。自知無奈何。囊底錢頻盡。墻頭酒或過。境幽無市語。日落聽樵歌。新事似芳草。舊交如逝波。卷懷方自適。塵世奈吾何。</text>
<title>謝金三司送乾小魚</title>,<text>東海大無岸。乾魚細似針。寄來千里遠。開了一封深。佐飯能生味。題詩不礙吟。病餘謀口腹。風月滿詞林。</text>
<title>追記前日。錄呈柳巷。</title>,<text>傍門投剌不逢人。陌上東風滿眼塵。誰似北崖尊有酒。錦屛圍坐又重茵。身無所繫是高人。自古山林雜市塵。屈指風光共流轉。群花如錦草如茵。平生自負不羈人。處事何曾似析塵。醉裏忽然分馬去。歸來斜日照文茵。</text>
<title>誡季子參軍，長孫孟㽥。</title>,<text>潑眼南窓日色紅。參軍喫飯匙生風。老翁無事政耽睡。稚子讀書宜著功。貴賤自分貽哲後。賢愚元在養蒙中。汝曺當把分陰惜。莫負起家文孝公。</text>
<title>正月</title>,<text>璿璣玉衡儀制新。堯舜中星應失眞。朞三百六已改歲。氣二十四未回春。乾坤日月無餘地。岳瀆山河絶點塵。擊壤老人添得齒。樂夫天命保吾身。擬向湯盤記日新。直探無極強名眞。誰知氷雪崢嶸地。自是煙花爛熳春。恨不藏名蝸角地。何曾屈膝馬蹄塵。他年史筆譏應甚。白髮蕭蕭始乞身。人間物色近來新。觸目紛紛贗與眞。一味忘機衰老日。四方無事太平春。欲趨聖域應千里。爲問仙風更幾塵。進退自知同草木。龍蛇蟄處學存身。</text>
<title>述懷</title>,<text>一身多病尙貪榮。稽首乾坤謝此生。江上有田臨洶湧。山中無路躡崢嶸。鷹瞵鶚視霜天迥。虎困龍疲海宇淸。又見東風吹浩蕩。老年詞氣更縱橫。曾向天朝謝世榮。海山深處寄餘生。少年躍鳳曾師愈。中歲錭龍肯友嶸。世事煙空更雲散。詞華月白又風淸。強辭正義相凌奪。有舌張儀竟主橫。欣欣草木幾回榮。敗葉焦芽不再生。刻骨詩書殊跌宕。壓頭歲月謾崢嶸。誰知有蘖能爭苦。自擅無氷却獨淸。三疊一篇成韻語。炊煙矗矗映山橫。</text>
<title>答安州朴元帥</title>,<text>安州千里遠。信字一封深。野鹿分嘉惠。霜鴻落好音。悠悠隔山水。衮衮送光陰。自有長城在。新詩病裏吟。</text>
<title>晨興 二首</title>,<text>淸旭登疏櫺。虛室淨生光。宿火灰底溫。爐煙滿壁香。沈痾未去體。藥物猶在床。似聞邊報來。甲兵煩廟堂。寸心諒有定。生涯轉堪傷。悠悠樂天命。君子當自強。百鳥喧春陽。群花敷露華。聲色自無私。天下方一家。高人有所樂。游豫至日斜。耳以聞好音。目以悅奇葩。內以守衆正。外以攘群邪。禮樂信充塞。君子當婆娑。</text>
<title>正月初二日。詣曲城府中。見梅花，躑躅一時盛開。退而不能忘。因成三首。</title>,<text>氷雪前頭錦作堆。暗香濃艶巧相陪。幾人能得一時看。三達尊翁獨竝栽。臈盡溪山氷雪堆。芳心絶俗自無陪。肯嫌躑躅爭春色。已被高人縱意栽。耆英會上綺羅堆。後進無由得暫陪。共羡黃花耐搖落。自憐靑蕊晚移栽。</text>
<title>卽事</title>,<text>新詩梗澁費吟哦。寫向華牋字又斜。不待他年漫醬瓿。只今諸子盡名家。</text>
<title>歸來篇</title>,<text>歸來篇。欲歸未歸今幾年。功成名遂身不退。自古未見能圖全。汾陽突兀掩千古。直與白日懸中天。當時靜坐待盧杞。至今可想心中煎。范蠡五湖掛明月。陶潛三逕迷寒煙。何曾一毫累靈臺。應爲世人消禍胎。歸來兮歸來。長江鏡淨自澄澈。高山壁立仍崔嵔。珍禽叫呼樹陰合。錦鱗游泳天光開。野僧携手入寺去。溪友踵跡披蓑回。飮酒何嘗患無偶。有客何嘗期不來。逍遙卒歲復何望。文墨自足登雲臺。君看汗馬諸子孫。盛滿自古難栽培。人生乘化有脩短。白頭何不歸去來。歸來歸來莫留滯。驪江春水葡萄醅。</text>
<title>卽事</title>,<text>梅花照眼十分淸。欲把新詩上曲城。改罷又爲心謾苦。訛來更正字難平。濯除煩熱氷姿秀。醞釀幽閑雪意成。敢道廣平腸是鐵。餘香滿袖夢中驚。</text>
<title>絶句</title>,<text>造化自多術。將偸造化權。物生各異品。何關人與天。</text>
<title>雪</title>,<text>五更殘夢一燈前。臥聽蕭蕭雪滿天。望道尙迷歸宿地。有田空詠去來篇。松棲獨鶴應無語。巖竇孤僧自坐禪。唯有紅綃低唱處。不知樵逕入危巓。春風吹雪打柴扉。獨坐高聲詠式微。自信格卑無好句。誰知路滑足危機。簷間片片梅花落。門外茫茫柳絮飛。摠是陳言宜務去。却嫌他語每相違。雪裏數家臨水村。炊煙漠漠又黃昏。歸休欲繼古人跡。敕賜更蒙明主恩。巧入簾櫳如細作。闊包天地似強呑。春風應漲驪江水。穩坐扁舟直到門。</text>
<title>七日頒祿</title>,<text>省宰押班閶闔深。左文右武簇如林。時當人日頒王命。食是民天簡帝心。最喜六花如舞蹈。誰知萬石足浮沈。行年五十仍餘二。屈指君恩淚滿襟。</text>
<title>雪 三首</title>,<text>近歲冬猶暖。新春雪又來。玉樓從座聳。縞帶逐車回。高閣難遙望。虛簷好獨陪。可憐驢背興。穩坐倒深杯。幽人閉戶坐。密雪滿空來。淨掃冬溫去。應催春暖回。落梅知俗好。折竹有誰陪。謾擬因風絮。還如就海杯。陋巷春將至。新年客早來。素娥游汗漫。白鶴弄低回。入夜偏宜聽。賞晴誰與陪。平生苦吟處。肯復數銀杯。</text>
<title>大雪。同年鄭圓齋元帥携酒見訪。且誦佳作曰。晚歲名逾重。新年禮更煩。尙慙隨俗態。強起謁侯門。溪雪聊乘興。山亭可避喧。願從公學道。人事付琴尊。末句非僕所敢當也。然其自敍。皆是實錄。可以驚薄俗開後生也。不揆鄙拙。輒賦 五首。且邀再賦云。</title>,<text>牧翁居索寞。圓相禮頻煩。王子雷驚座。袁生雪擁門。江山鳥飛絶。閭巷馬來喧。屈指花如海。華堂更置尊。雪窓淸到骨。心地滌餘煩。況有公携酒。寧容我閉門。繁華從糞掃。寂寞避塵喧。更約邀明月。相看影入尊歲日紛授剌。餘生敢憚煩。同年久還笏。踏雪特敲門。公似龍蛇蟄。吾如鳥雀喧。渺然乘化處。相對倒芳尊。笑語寧嫌冷。襟懷已去煩。殘年頻徙室。獨夜不關門。但見燈蛾擈。難聞櫪馬喧。圓齋惜吾老。冒雪更携尊。吟詩知氣短。遇事便心煩。亂世頻看鏡。殘生獨掩門。柳絲應欲動。澗水慙成喧。回首朝正日。香凝白獸尊。</text>
<title>受祿歌</title>,<text>紀綱國血脈。俸祿民膏脂。東方立法有所受。正七七七頒恩私。泰山可搖判不移。群臣仰給無愆期。倉官按藉考次第。八列庭下堆如抵。大家豪奴競攘臂。負出倉門星火馳。車攻牛健共叫噪。助以鉦鼓聲相隨。家家酒食又相勞。一時氣象眞恬煕。班心五品帶待制。歲在乙未維其時。迄今封君又臥病。報國自知無寸絲。若敎粒粒可枚數。巧曆亦憚窮尋推。只有一心赤如血。吐辭擧足扶君危。君危何在在賞罰。大柄一失終倒持。臣身肥腯是君祿。可忍退食徒委蛇。一粒重似一事重。敢請鼓腹時沈思。沈思自有汗洽背。妻子飽煖方游嬉。</text>
<title>寄圓齋</title>,<text>捏合纔成 五首 詩。曉窓危坐謾沈思。玉盤的的明珠走。洒落圓齋是我師。自恨當年不學詩。風花月露肯尋思。雪翁獨繼猊山泒。最喜圓齋家有師。老年言志自成詩。信手何曾更三思。莫笑元輕幷白俗。苦嫌艱澁似宗師。</text>
<title>讀唐詩畏老身全老之句。予則幸之又幸。故衍爲三首。</title>,<text>古人稱畏老。今我喜之深。道路如連袂。朝廷共盍簪。迭來方繼踵。相對政論心。有幾能頭白。吾今試一吟。所畏老之至。今吾喜也深。少年難跪履。中歲肯抽簪。遇患頻消骨。持盈苦用心。幸哉躋壽域。手額又長吟。畏老人情耳。根源有淺深。一枝斥鷃舍。三島臣鼇簪。蠢動含元氣。虛靈載道心。箇中無壽夭。牧隱再三吟。</text>
<title>自詠 三首</title>,<text>高風慕彭澤。多病似文園。草草生何苦。梅梅視欲昏。心形自相後。富貴復何論。倘得乞骸骨。歸來江上村。臈雪猶堆岸。春風已入園。柳村將綠暗。梅月又黃昏。禮樂難輕議。文章要細論。腐儒徒自苦。白首臥荒村。寂寞時聞笛。遨遊日涉園。已嫌憂耿耿。豈害醉昏昏。有志傳家訓。無心斷國論。一犂春雨後。去入杏花村。</text>
<title>有感</title>,<text>至敬無文是格言。緣情逐世禮頻繁。春來不踏光巖路。未必韓山敢背恩。近世人情不忍言。輕浮却似露華繁。可憐牧老生涯拙。菜把難忘地主恩。鬢絲禪榻暫忘言。居簡方能御得繁。甚欲乞身長面壁。却慙猶未報君恩。</text>
<title>早春卽事</title>,<text>幽居又新歲。獨坐淨焚香。最幸松當檻。寧嗔蘚入房。崖氷時自落。窓日爲誰長。頗信忘機事。還能賦短章。境絶屛群動。心淸聞妙香。多生餘業障。六事具文房。苒苒形容變。悠悠氣味長。春風吹慙暖。更讀詠歸章。東界臨東海。名山聳衆香。危峯臨鳥道。絶壁掛僧房。苦厭風塵暗。非關道路長。去留心謾苦。寫出自成章。</text>
<title>公權見和。戒其僕曰。必取答書。故此奉呈。</title>,<text>病榻吟哦苦。詩筒往復煩。凌晨斜點筆。入夜懶關門。几淨珠璣落。風傳鼓吹喧。高軒應再枉。綠蟻尙盈尊。病裏言懷豈效詩。斷章取義慕曾思。臨機制變多多辦。老將元來善用師。</text>
<title>與廉政堂，韓簽書。約同詣光巖陵行禮。夜坐。旣明有作。</title>,<text>三人相次拜承宣。蹇步如今尙在前。少壯自甘曾去位。老衰胡不便歸田。重重珠網含三界。寂寂山陵閉九泉。碑上數行猶未刻。流傳石本定何年。</text>
<title>復用圓齋詩韻。聊以述懷。</title>,<text>寂寞徒能守。高堅敢輒煩。雲深楊子宅。天豁仲尼門。只把身心契。寧容口吻喧。春風浴沂處。握手對芳尊。出處難前定。令人內自煩。玉慙終韞櫝。蘭忌偶當門。獨鶴寧嫌靜。群蟲已息喧。圓齋幸同嗜。春色灧金尊。異好終難合。孤忠祗自煩。齧氈持漢節。工瑟向齊門。久信艱爲泰。明知靜勝喧。老年忘苦樂。日夕對衢尊。刻骨酸寒是野詩。須知偶得雜深思。敲推馬上眞如畫。淨洒天街有雨師。海東風雅近來詩。獨向雞林憶仲思。賴是圓齋出門下。摠言有若可爲師。今人盡說學唐詩。妙處誰曾更苦思。風月無涯天地闊。歸求落落有餘師。</text>
<title>用前韻</title>,<text>鄙拙文章屢奉喧。幾回親秦獸爐前。歲時車馬朝明殿。昏旦鍾魚集福田。向壁加趺心似水。讀碑凝睇淚如泉。春風秋月無窮恨。付與千年又萬年。</text>
<title>自詠</title>,<text>驕態我今何敢宣。人情世道摠非前。十年未就三都賦。六卽何如二頃田。馬踏斜陽靄芳草。猿啼絶壁掛飛泉。坦途深谷曾遊遍。未遂歸心又幾年。老大須敎壹鬱宣。鏡中心語曉窓前。畫樓明月低珠箔。茅屋蒼苔擁石田。報德眞同鳥塡海。洗心何必虎跑泉。平生出處皆無用。白髮蕭蕭政老年。</text>
<title>將詣光巖有感 三首</title>,<text>欲赴東亭約。仍招上黨行。國恩終爛熳。吾道自伶仃。山月僧窓冷。松風客室淸。不容塵念起。禪語更丁寧。幻翁淸者也。自少便忘機。詩酒相從日。江山獨往時。回頭餘習斷。屈指舊交稀。不待晨鍾動。悠悠只自悲。世界難爲闊。身心本自寬。處塵無可染。出世亦何難。風急天容淨。松深月色寒。細看師面目。異我但衣冠。</text>
<title>有感 三首</title>,<text>制度兼王霸。輿圖亙古今。掌中雷起滅。胯外日升沈。皓首終安用。靑燈獨自吟。春風時浩蕩。氷雪滿山林。縮手非唯我。傷心豈獨今。南天靑漠漠。北極黑沈沈。免角披心諫。牛毛抱膝吟。江山春欲動。紅綠屬詞林。讀書參往昔。濟世照來今。孤月天中掛。群山霧裏沈。商羊乘雨舞。蟋蟀候秋吟。獨立含聲處。誰知鴉滿林。</text>
<title>次圓齋韻</title>,<text>因重勢難止。非簡亦非煩。復姤句萌地。乾坤道義門。秦灰雖獨免。老道却群喧。請讀養賢語。知幾在酒尊。斷自唐虞際。芟夷亂與煩。共王開孔壁。蔡氏授朱門。噦噦方來舞。啾啾已絶喧。獨嫌儀制略。酒器不書尊。感發眞情外。何曾入耳煩。聲音皆中律。經緯自分門。要妙從誰講。哇淫逐世喧。思無邪一句。絶勝對犧尊。魯史眞朝報。看來似甚煩。獲麟方絶筆。進狄却麾門。尙欠一辭贊。徒敎諸傳喧。玉川曾束閤。竟致退之尊。吾詩豈似志和詩。遇興吟來不復思。獨愛斜風幷細雨。綠蓑靑箬欲相師。驪興樓上好吟詩。南望年來費我思。敕賜鑑湖歸計決。月中垂釣伴漁師。淸風當日紀行詩。每過驪興發妙思。決定無心從我去。光巖今有幻菴師。尙論猶誦古人詩。咫尺相望日日思。安得少年游秉燭。從來夜話勝尋師。</text>
<title>夜坐</title>,<text>日落群鴉已滿林。天涯獨鶴暮雲深。平生酷愛靑燈話。老病無從更盍簪。殘雪斜陽水遶林。危峯削立斷崖深。春風更約聯鞍去。折得野花頭上簪。情執都忘入道林。誰分洞達與幽深。自嫌苦澁如前日。君賜花枝亦不簪。</text>
<title>與廉東亭拜玄陵。夜歸有作。</title>,<text>不次恩榮迥出群。近來悲感復何云。風輕細柳含春雨。雪盡遙山隔暮雲。我自顚隮焉彼相。天方廻遹裘斯文。焚香澆酒雙雙拜。馬上歸來日又曛。</text>
<title>讀國淸碑</title>,<text>日炙霜磨剝綠苔。醴泉大筆照天台。門前車騎紛如織。只有兒孫首重回 東亭是醴泉外孫。僕又其孫壻故云。</text>
<title>題牧菴卷 覺謙</title>,<text>亂山深處路橫斜。日暮牛羊自識家。此是老翁眞境界。淡煙芳草接天涯。</text>
<title>兒子輩以酒食相迓。晚食方飽。不可飮啖。携至李密直宅。會公亦獨坐。欣然獻酬。踏月而歸。</title>,<text>牧老眞同六日蟾。扶衰力疾向光巖。丁寧招喚風吹帽。言廉相 邂逅歡娛月滿衫。言李相 自是吾生甘淡泊。誰敎世味足酸鹹。不妨共繼無功泒。泥醉忘言口似緘。</text>
<title>明日又賦</title>,<text>回首光巖轉渺茫。黃橋歸騎帶斜陽。浮生一醉眞難得。垂老孤吟祗自傷。山色落塵春雪盡。月華如水曉天長。身疲睡足多淸味。摠是君恩敢或忘。寂寂光巖又一春。歸來盡日少逢人。洞中流水趨東海。陵下回峯拱北辰。靑紫滿朝知幻叟。銀朱獻佛有遼賓。鬢絲禪榻多生事。豈問前身與後身。是日。遼使施銀朱。世上紛紛疾走多。獨行緩步儘婆娑。誰知風月謳歌處。自是乾坤安樂窩。體道年來嘆川水。怡顏老去寄庭柯。譏評不過蚍蜉耳。堅白異同如我何。欲把殘生寄白雲。浮漚世界又斜曛。牧翁尙作東西走。幻老寧敎內外分。靜坐心香滿天地。高吟句格出塵氛。兩途寂寂如流水。相對悠然自離群。</text>
<title>詠鏡</title>,<text>硬質元相礙。淸心故自靈。氣侵如有跡。物過肯留形。祗喜吾頭白。難逢俗眼靑。可憐時背面。皎皎却冥冥。</text>
<title>紀事</title>,<text>衣鉢誰知海外傳。圭齊一語尙琅然。邇來物價皆翔貴。獨我文章不直錢。中原豪傑古來多。命也時哉不奈何。獨有冥鴻飛自遠。肯從一面入湯羅。半山節義與文章。高視乾坤獨擅場。只是水淸泥在底。偶因一擾濁無光。</text>
<title>粘飯</title>,<text>粘米如膠結作團。調來崖蜜色爛斑。更敎棗栗幷松子。助發甜甘齒舌間。三韓今夜月團團。最怕微雲作錦斑。只爲農家占歲稔。豈無銀燭照雲鬟。右二首。皆詠東方風俗。非中國所知也。異日中原故人。讀吾此詩。當付一笑耳。</text>
<title>韓柳巷將往光巖。來告行云。與朴簽書同往。僕與廉壯元已行禮。故作此以戲之。</title>,<text>再拜焚香眼欲昏。四山松翠擁祗園。幻翁若問公何晚。報道吾曺讓壯元。</text>
<title>雜詠</title>,<text>烹龍炰鳳醉昏昏。獨挹寒泉灌菜園。畢竟亡羊堪冷笑。帝明今日代皇元。自傷餘生吟嘯送朝昏。肯慕高才向兔園。只是先王恩刻骨。有時閑念到黎元。本國半扃柴戶月黃昏。彭澤歸來日涉園。悵望驪山空洒淚。倚天高閤聳朝元。燕都氣有淸明與濁昏。天包萬物一名園。春來秋去爭榮悴。須信精英返本元。氣化</text>
<title>二公丁亥同榜。故因有此作。</title>,<text>丁亥科中有幾人。鴻樞學士兩名臣。稼亭牛馬走衰甚。更約聯鞍尋早春。</text>
<title>感舊</title>,<text>川流向東海。雲密蔽中霄。毛雨曾聞洒。蓬星已喜消。諸公方衮衮。華胄信遙遙。樂職中和頌。誰能獻盛朝。氈幕臨蒼海。鍾山接絳霄。慙敎和氣合。應使禍胎消。楚漢紛爭苦。唐虞揖讓遙。何時天下一。踵跡越裳朝。靈芝出黃壤。甘露墜玄霄。北極氷難釋。南天雪旋消。感通機自密。疆理勢何遙。天意非人力。舟車政會朝。</text>
<title>奉謝李伊山惠牛毛。且和鄙韻。強綴俚辭。自喜將有過從之樂。其於求安。亦不敢必故云。</title>,<text>國恩深到骨。道學細如毛。子困心猶樂。吾衰位已高。山崖爭尺寸。海岸盡蓬蒿。但喜過從易。無緣免驛騷。</text>
<title>十六日</title>,<text>由來造物自無情。昨日濃陰今日晴。風伯祇應遲見事。夜深吹送月華明。</text>
<title>卽事</title>,<text>春寒惻惻鬢毛疏。靜坐南窓興有餘。閉戶自無新歲謁。抽毫或答故人書。百年地僻春光動。五嶽雲開日色舒。只合殘生歌聖德。九天雨露臥田廬。年來舊故慙相疏。瘦骨支持臥病餘。身後敢期千字誄。腹中空載五車書。德璋北嶽移頻勤。靖節東皐嘯獨舒。回首南陽今寂寂。何人繼起孔明廬。吾生久矣愛吾疏。一變人將不食餘。小日發明從大學。老年考索有群書。心如止水自澄澈。身與浮雲時卷舒。多病乞歸常例耳。龍門山下有精廬。</text>
<title>曉起卽事</title>,<text>山色不如歸意濃。沈吟兀坐日高舂。秋風曾詠墻頭草。晚歲常懷澗底松。蔡澤呻吟唐擧笑。屈原放逐楚詞宗。簞瓢自有春和氣。只恨精微尙一重。衆雛爛熳睡方濃。直自朝耕到夜舂。籬落何曾知種菊。山林元不學栽松。繁華物欲非渠敵。朴實家風是我宗。早晚尋盟共談笑。歸途雲樹遠重重。神氣和平興味濃。淸風玉樹自相舂。文章信手仍焚草。爵祿無心更夢松。泥醉何妨晉山簡。高名欲繼漢林宗。黃驪春水葡萄綠。石壁緣江知幾重。</text>
<title>重約柳巷游光巖</title>,<text>國淸西畔路縈迂。疊嶂平林畫不如。雪盡川原何淨麗。風吹鬢髮更蕭疏。興來獨往沖天鳥。老去同游緣木魚。坐見春光慙駘蕩。傍花隨柳共扶輿。吾生自信本來迂。老向空門問四如。已負讀書須志篤。臾慙當筆嘆才疏。焚香靜坐看金鴨。隨粥徐行趁木魚。老牧風流誰畫得。黃橋新月照藍輿。少年狂簡老年迂。譽毀都忘却自如。每念五旬眞足瞥。始知三日以爲疏。雲深巖寺夜聞鶴。雨卷甑池春捕魚。更欲從今游秉燭。直敎豪氣滿堪輿。</text>
<title>有感</title>,<text>功名憂病功相侵。白髮年來不滿簪。懶與桔橰同俯仰。誓從鄕里便浮沈。寒聲送雨來泉石。淸影隨風散月林。不待滌除心地熱。已知氣味十分深。</text>
<title>燕山歌</title>,<text>山從西來倚華蓋。勢壓華夷一都會。眞人崛起沙漠中。北風吹動征南旆。天山飛雪落瘴海。暍死少蘇無有害。是山巍巍居其中。秀出雲霄大無外。梧桐萋萋滿朝陽。鳳鳥飛來鳴翽翽。衣毛慙稀重蜀織。飮湩雖尙兼吳膾。冬寒時有雨兼雷。龍門以南激湍瀨。誰知天意眷南方。鍾山山上呼天籟。掃去燕山山下塵。中原一淸無纖壒。依然翠濕濯芙蓉。山下行人徒一慨。直從東海望燕山。我鼻不酸河似帶。</text>
<title>送聰公還山</title>,<text>仲子讀書江上峯。高僧飯後不鳴鍾。省垣今日欹冠玉。場屋當年戰筆鋒。摠是擊蒙初有得。如將報德竟無從。有人若問師歸處。水繞巖前雪壓松。</text>
<title>有感</title>,<text>古人今已矣。吾道更何傷。雨露藏春塢。塵埃偃月堂。鳳凰將覽德。蜂蠆絶垂芒。獨有光巖路。蕭條野趣長。</text>
<title>題普濟浮屠供養化疏</title>,<text>舍利分身散四方。寂寥庭院月荒凉。門人各踞千山頂。誰爇浮屠一瓣香。</text>
<title>過柳巷飮。醉歸有作。</title>,<text>春陰漠漠柳低簷。半醉歸來興自添。借問何人知此味。寂寥千載一陶潛。東風浩蕩入茅簷。老牧春詩日日添。元氣周流曾不歇。已知和暢及飛潛。半酣窓下倚晴簷。天地悠悠雪鬢添。始信抑揚皇立極。高明元不異沈潛。</text>
<title>崔仁浩被檜山所擾。來告急。偶題四絶。</title>,<text>傳家亞相壓侯門。摠說長身禮貌溫。膽落鷲城如一鬢。只宜終日醉昏昏。病餘扶杖特敲門。酒肉相邀色甚溫。獨有飛蚊鳴遶鬢。山亭寂寂欲黃昏。廟堂高處接芳塵。同甲同盟更幾人。不向病中曾一顧。檜山眞箇蔑彝倫。檜山氷鑑自無塵。肯爲圖財枉了人。祗是蒼頭深狹恨。平反誰復釋毛倫。</text>
<title>卽事</title>,<text>庭中凍裂半苔痕。架上塵編不復溫。苦被早春詩興惱。獨携黎杖出柴門。江頭新水漲新痕。雪盡東風已向溫。何日落帆山下路。幅巾乘興過龍門。黃塵萬丈淚雙痕。天氣乍涼還乍溫。山水屛風日相對。靑鞋布襪向雲門。</text>
<title>糶米</title>,<text>掖抱一端疏布來。頂戴斗餘粗糲回。上有父母下兒女。民間風日似春臺。督促千官請俸來。曾聞此語幾時回。百工庶績仍無廢。獨坐寥寥御史臺。艱難未見似年來。老境豐穰問幾回。杼軸家家照燈火。笙簧處處咽樓臺。</text>
<title>君子愼所趨</title>,<text>君子愼所趨。歧而卒難正。紛紛物欲中。耿耿有天命。毫釐謬千里。條理當自整。狂風卷洪濤。微瀾生古井。動處審其機。施功先自靜。威儀有三千。只在毋不敬。且看物之變。冥冥一虛淨。</text>
<title>糶米行</title>,<text>去冬乞米頻作書。今春糶米還有餘。老翁九年憂患中。宰相䘏乏哀窮廬。病馬曾從象輅後。錦幪照耀黃金輿。論功稱德賜粟米。一食一石眞非虛。如今氣衰瘦骨聳。無由竝駕群騊駼。尙蒙異恩在天廏。臨風一嘶畫不如。會須振鬣快餘憤。春風芳草滿郊墟。</text>
<title>犀帶行 烏犀紅鞓二腰。益齋，松亭所傳。</title>,<text>犀牛有角能通天。火燃下燭窮深淵。刻魚入水劈三尺。磨石作象橫秦川。垂紳金銀魚鬣動。朝儀煥赫分萃聯。中朝白玉最弟一。東國班列無居先。是知犀也是異物。質黑文黃輕且堅。僧家授受有衣鉢。儒林盛事初誰傳。文風所重在主擧。座主門生恩義全。所以座主幸無恙。門生掌試非偶然。天而不與敢竊取。如我豈望連三年。益齋眼見落雙淚。松亭久已登神仙。益齋作書曰此物。悅軒得之忠烈經筵前。曰汝是我天場元。我今賜汝惟汝賢。松亭子孫親抱送。帶之所出權醴泉。兩家玉筍照東國。文章政事相磨肩。獨荷榮華非我能。稼亭流慶方綿綿。</text>
<title>卽事</title>,<text>病廢身如退。憂居眼已枯。天時元不定。吾道本來迂。雨雪春猶冷。江山日欲晡。梅花開又落。回首憶林逋。地僻棲身穩。墻暄炙背頻。詩書宜老境。門卷絶行塵。末路蹉跎甚。中原制度新。他年如起廢。稽首謝明神。</text>
<title>柳巷見和。有走險之語。用其韻賦鹿詩。</title>,<text>食野呦呦春草深。賓興當日共謳吟。姑蘇臺下曾游處。誰料飛龍向此潛。因鹿鳴及鹿游。俯仰古今。痛哉痛哉。森森兵衛望夷深。天下蒼生政苦吟。熏腐公然指爲馬。鮑魚那得海中潛。因鹿游又念及爲馬朝歌不入意彌深。細考輿圖一一吟。誰向鹿門曾上蒙。自來高致在幽潛。因亂臣又及高士。卒致其意焉。</text>
<title>柳開城歸利川別墅。聞之晚。不及有所諮訪。吟成短篇。</title>,<text>卜居難似卜遷都。鸞鵠由來峙碧梧。已見平原春動盪。尙憐陰壑雪糢糊。荒涼松菊開三徑。縹渺煙波泛五湖。莫笑牧翁終縮坐。驪興江水浴雙鳧。</text>
<title>復作絶句</title>,<text>絶壁飛湍雪灑矼。氷消春水漲驪江。高人獨坐扁舟去。無數靑山自滿窓。歸夢天台踏石矼。又乘明月過長江。西隣一箇長松樹。風送寒聲到病窓。松舟向晚繫苔矼。落日微風滿一江。詩興浩然收不得。更呼明月倚蓬窓。自註。兪思廉尙書。赴官驪興。始至。有一葉舟中客。三年樓上人之句。時人曰。此罷歸詩也。聞者笑之齒冷。今僕受賜田。歸計決矣。故於吟詠之間。托興不淺。此未至而如在於其間。與始至已有三年之句者。無以異也。可笑之甚。故自志其過。且告同輩。知僕之能知其過云。</text>
<title>思鄕</title>,<text>苦恨當年早起家。老來衰病步欹斜。江流溶溶連天際。田野每每竝水涯。肯與蚍蜉搖大樹。喜從鷗鷺占平沙。如今却訝夢中事。雪盡野梅開遍花。馬邑文章獨我家。題名碑上樹陰斜。庚寅分學灤川上。丙戌頒春滄海涯。不向沈香添樂府。何曾宣室召長沙。由來草木欣欣耳。只被東風翦作花。文章軌範幾名家。淨几焚香點筆斜。赫赫神明如在上。茫茫物欲自無涯。淡煙牧笛橫春野。落日漁竿下晚沙。此是殘生歸宿處。不須庭院更栽花。</text>
<title>連州歌 公卿別墅所在故歌之</title>,<text>連州連山擁平野。田多自古稱多稼。春風綠浪漲瀰漫。秋日黃雲屯罷亞。桑陰漠漠夏風凉。蠶箔層層滿堂舍。夫勤婦苦營生理。促織又吟明月夜。小兒牽牛將出欄。大兒牧馬能縱靶。里中父老迭相邀。醉飽何曾更辭謝。自知風俗尙純厖。不恨容儀無醞藉。桃花流水安在哉。直與朱陳相上下。白頭牧隱思一游。擊壤謳歌美風化。</text>
<title>聞幻菴入城</title>,<text>雪盡城中物色新。扶疏山翠淨無塵。安心敢忘君恩重。六十年來對主人。妙用無窮逐日新。張皇佛事遍微塵。誰知幻老元無念。有念無非祝一人。少日驅馳迹尙新。老年多病避風塵。光巖來往成疏闊。且問如吾有幾人。</text>
<title>有感</title>,<text>優鉢華開竟蔓延。尼丘山聳却蕭條。茫茫天地無窮盡。未必重逢舜與堯。</text>
<title>南村</title>,<text>白頭東海一陪臣。對面誰知意甚眞。入侍東宮廣寒殿。忠肝義膽動簪紳。</text>
<title>奉謝韓政堂，朴簽書來訪。兼述鄙懷。</title>,<text>同志同門半死生。一樽相對若爲情。九年憂病如雲散。萬里長空月獨明。獨行携影歎吾生。五十餘年只此情。不是稼亭門下客。一尊誰復慰幽明。半醉新詩眼底生。恍然忘勢復忘情。他年點檢吾年譜。兩箇先生照座明。濟濟稼亭門下生。何人曾改細時情。正朝忌席無由赴。尊酒相過意自明。吾生已過半浮生。一曲驪江適我情。話別祗憂春夜短。高燒銀燭到天明。</text>
<title>憶西京李東秀</title>,<text>同年自古喜參商。一日何曾座主忘。臥病九年頭盡白。幾回西望立斜陽。朝天石下結層氷。氷底纖鱗雪自凝。何日滿盤飛縷細。引杯頻倒酒如澠。獨七同游已渺然。松亭碧草鎖寒煙。人間俯仰成今古。浩蕩春風又一年。</text>
<title>從朴密直。聞鄭先生受門生祝壽。齋狀之會。喜其有先輩遺風。謹成拙詩。寄呈座下。幸資一笑。</title>,<text>桃李春風滿九街。先生晚景儘開懷。今年三十三年耳。更數他年祝壽齋。坐數斯文半九原。先開試席獨公存。玄陵一代幾人在。我病年來長掩門。近世無雙只益翁。滿門桃李幾春風。先生似是傳衣鉢。主饋無人更在中。</text>
<title>卽事</title>,<text>少日從游不待招。老年親舊亦難邀。東風定是無情物。又向門前吹柳條。秉燭當年肯解携。朝吟直至欲鷄棲。如今寂寂南窓下。獨坐更聞春雁嘶。</text>
<title>少年行</title>,<text>少年綴文我最工。落筆往往驚諸公。存心養氣力未徹。光焰不復摩蒼穹。黃河之水天上來。震蕩宇宙雷喧豗。行潦無根涸可竢。華敷實碩須栽培。窮鄕僻地歲云徂。崢嶸洞壑氷糢糊。白頭苦吟對黃卷。欲令陶謝愁枝梧。晚年所得無一物。枵然腹空徒矻矻。有時感激吐心肝。欲吐未吐還閣筆。回思少年不再來。短檠墻角生莓苔。縱欲讀書那可得。兩眼昏黑年光頹。</text>
<title>述懷</title>,<text>春氣方生物。天心儘愛君。四方均雨露。千載會風雲。撥亂將垂統。持盈重守文。猶餘犬馬齒。或是贊華勛。天命開新主。人心屬舊君。金陵輝白日。氈幕鎖黃雲。塞北今趨質。江南舊尙文。他年修信史。誰立蓋時勛。</text>
<title>卽事</title>,<text>老妻早起親湯藥。小婢長嚬擁帚箕。斜倚屛風蓬鬢白。牧翁題出一篇詩。</text>
<title>偶記日月所照。霜露所墜。凡有血氣。莫不尊親之語。作四詠。</title>,<text>日晅物無餘地。垂光自配天。南牕明潑眼。視蔭祝堯年。月藏形晝避日。流影夜行天。祗欲君王見。中秋蓋一年。霜秋氣淸無際。嚴霜滿一天。豐山鐘自動。感應是年年。露銀河淨如洗。一滴墜玄天。賴有金仙掌。君王億萬年。</text>
<title>卽事</title>,<text>籠山收太半。土國及三單。處泰詎爲易。守成方甚難。松京春氣早。柏岳曙光寒。吾道自迀闊。經營有百官。</text>
<title>柳浦屯營頭目求官</title>,<text>官爵如今賤似泥。不分牛卷與鷄栖。戌樓風雨難成夢。白髮長腰欲帶犀。廟堂列位盡元戎。竝海屯營視掌中。尺寸功勞無不錄。箇中難得白頭翁。年年種得稻苗希。甔石輸來欲落暉。歲歉左倉科不足。可憐妻子幾時肥。伯仲隨行側百官。一雙白玉照東班。朝衙夕直非難事。君子由來恥素飧。</text>
<title>卽事</title>,<text>雪盡溪聲隔壁喧。雲收日色照牕溫。春風已足驚人眼。牧隱先生獨掩門。人間無地不風塵。寂寂門庭又一春。驅使小詩籠物像。絶勝廊廟儼垂紳。</text>
<title>得同甲開天曇禪師書茶</title>,<text>開天渺渺在天涯。南望年來兩鬢華。自訝夢耶非是夢。數行書札一封茶。</text>
<title>因憶無說</title>,<text>遊遍湖湘到海涯。歸來詩句滿京華。如今臥病無他事。問道人來只喫茶。</text>
<title>自詠</title>,<text>憂病侵尋歲月闌。東風浩蕩怯春寒。雪消門外莓苔路。日照床頭苜蓿盤。頭痛不禁仍齒痛。身安未必便心安。燒來白木香熏壁。坐數當年行路難。</text>
<title>同年李夢游。年六十二求官。因賦此。</title>,<text>辛巳進士翹群英。松亭提衡無私平。當時李氏秀班列。老年蹭蹬心如裂。李氏有兄大浮圖。往往游戲詩書途。大家爭送子與姪。學成不日躋華秩。或來謝恩師卽辭。自有哲命初生貽。我今敢竊造化力。傲然自處爲己德。李氏從之游其中。講習掖誘多陰功。雲泥勢絶自疏闊。氣熖橫行頗挑撻。自甘屛縮不往參。白頭尙爾無官御。不仕致仕古無格。下批歲月今懸隔。鼎沈泗水取之難。又況郞舍呈琅玕。舊時批判束高閤。無由出謝心不樂。君其無躁幸少留。說選不待今年秋。</text>
<title>卽事</title>,<text>持斧觀風屬正郞。庭趨牧伯汗如漿。承流宣化非難事。周召如今坐廟堂。</text>
<title>夜吟</title>,<text>世事年來逐日生。自憐無地可忘情。惟其風月爲人用。是以江山招我行。絶句長篇何草草。浮雲流水亦營營。尙嫌餘習全消未。時向南陽憶孔明。東海西涯寄此生。呑聲哭罷更含情。唐虞渺渺時逾降。孔孟區區道不行。一代斯文殊寂寞。四方今日政經營。春風浩蕩催花柳。無數靑山照眼明。白髮蕭蕭一老生。眼看興廢幾傷情。似聞海內風塵靜。政喜天中日月行。制古寧容叔孫禮。令嚴方重亞夫營。他年束帶觀光去。爲謝年來視遠明。</text>
<title>曉起</title>,<text>性命鴻毛誰重輕。幾回苦極欲捐生。曉來牙齒猶微痛。坐聽家童掃地聲。柳條和雨弄柔輕。水北山南草自生。春夢欲回朝日上。耳邊時有鳥啼聲。寂寥庭院曉風輕。獨坐沈吟謝此生。當日耐寒趨合坐。黃裾引道寂無聲。</text>
<title>賣粉者</title>,<text>紙裹分開雪一堆。傍門云自定遼來。老妻多病忘膏沐。蛛網橫遮明鏡臺。</text>
<title>有感</title>,<text>浮漚世界去來今。萬丈黃埃一寸心。他日獨游江上路。白波靑嶂暮雲深。近來淪喪半斯文。放逐尤憐楚屈原。獨向病中驚歲月。韓山牧老掩柴門。半月東風料峭寒。十分春意動毫端。菜園肯使羊來踏。父子傳家一味酸。</text>
<title>偶題</title>,<text>一詠螽斯羽。百年君子心。正家先正己。惕若惜分陰。有象應千變。無鄕只一心。養成從寡欲。白日破重陰。我學無他術。平生檢此心。一毫何敢肆。衮衮是光陰。君子之道。在於正家。欲正家。先正心。欲正心。先收放心。收放心。一毫不敢肆是已。三章備矣。觀者幸無忽焉。</text>
<title>眠魔行</title>,<text>欬嗽夜深發不止。臥而復起起又倚。肝腎翻動痰上逆。肺受橫侵胸膈否。有否有通氣之勢。終夜相激疲吾體。中間靈臺方寸赤。神明赫赫是天子。平時擧動儘從容。亦復受制聊爾耳。眠魔與我爲敵讎。使我腹中少文字。磔而去之肆我怒。嘗欲放流去千里。今夜忽念眠魔功。招之使來慰其志。肌膚豐潤精神壯。盡是公功功出類。使我少年似今夜。身不自持欲何恃。我今更謝眠魔功。天下非渠絶人紀。至日閉關晦宴息。大易垂訓深有旨。</text>
<title>書樵隱銘後</title>,<text>京山樵隱登仙去。獨鶴渺渺空中擧。光巖雲煙慘無色。遼野何人更聞語。當年隨後一童子。多病多憂今老矣。強拈敗筆銘幽堂。祗爲他年有良史。斯翁直欲追古風。遠跨千載文章宗。當時碑誌一二篇。字古義邃摹鼎鐘。祗是愛惜自祕多。深嗔兩手徒摩挲。人間到處有具眼。應須吐出如懸河。或是才高氣力短。心煩往往膚流汗。或是避却讒夫口。恐有譏評出狂豎。平生眼前無一人。李杜韓柳爲比隣。誰知牧隱幸又幸。參掌國典陪文茵。如今前輩盡凋落。白首孤吟向寂寞。知公九原應大笑。久矣吾曺束高閣。</text>
<title>賦靑魚</title>,<text>斗米靑魚二十餘。烹來雪盌照盤蔬。人間雋求應多物。白浪如山擊大虛。</text>
<title>賦生栗</title>,<text>窖藏霜栗托黃祗。玉質彌堅色不移。漸見芽生眞味減。圍爐細嚼自知時。</text>
<title>夜詠</title>,<text>夜深欬嗽又如前。坐臥欹傾摠不便。崖蜜啖來初肺潤。燈花落盡只心煎。漸覺聲音失淸濁。却驚支體更拘攣。何當復似見童日。唱罷群鷄爛熳眠。</text>
<title>雪</title>,<text>夜深颯颯灑柴扃。夢罷仍疑是雪聲。急喚小娃開戶視。最宜病客隔窓聽。年年冬煖心猶熱。夜夜春寒骨自淸。何日驪興江上去。孤舟蓑笠歿吾寧。朝來湯藥淨心腸。開戶飛花勢似狂。鬱鬱長松頭欲白。茫茫平野面猶黃。殘生幾度驚銀海。奮夢頻回入玉堂。只恨西湖游不到。尙疑疏影暗浮香。</text>
<title>上永嘉君權皐</title>,<text>東方三達尊中傑。菊齋侍中獨前列。道德在躬信淵深。文章照世仍玉潔。振振諸子盡高官。吉昌府院臨三韓。白眉豪氣少無敵。鵬程不見纖塵隔。少年宰相尹鷄林。蒲鞭不用人自格。至今遺愛淪心肝。風流盛事傳衣冠。流光荏苒飛電滅。頭上空添數莖雪。詩談每喚淡庵翁。白日琴尊無暫輟。人間歲月如跳丸。獨詠往往交悲歡。韓山牧子學末徹。虛名敢望陪先哲。或蒙折簡侍淸娛。吐出詩章忘巧拙。邇來臥病倍辛酸。跛牉無路登巑岏。春花如錦我所折。秋月如波我所悅。氷峯竹簟我所坐。雪水茶甌我所啜。甚願從公共盤桓。奈此鵬鷃難同觀。公乎期頤作人瑞。我今知命忘酸寒。</text>
<title>仲孫孟畇。歸左倉洞。因過其外祖宅。</title>,<text>孟畇一夜宿吾家。親愛情深喜莫涯。宅相必成眞可竢。文風復振幸無訛。左倉洞遠雲松暗。三峴門高夕照斜。老境兒孫宜數見。歸來須及未開花。</text>
<title>讀唐賢花詩</title>,<text>花心是春色。春色是花心。造物自無語。令人空若吟。</text>
<title>卽事</title>,<text>東方雲錦卷。紅日射窓櫺。痛後身猶困。吟餘志自寧。簡篇堆几案。洞壑擁門庭。漸覺忘機事。光陰似迅霆。</text>
<title>有懷鄭道傳</title>,<text>憂讒初避地。愛靜遂忘機。郞署無司直。天原獨發微。世情依舊薄。吾道至今非。他日相從處。禪窓與釣磯。</text>
<title>書默軒文集後</title>,<text>牡元文集壯元序。東國文章儘可傳。最喜兩孫謀不朽。驪珠粲粲照雲天。文章未必盡榮身。華國由來勢絶倫。最恨靑春虛老句。當年默默暗傷神。</text>
<title>古風</title>,<text>浮雲動滿盈。寒日翳復吐。門巷寂無喧。幽人自深阻。慕道或趨歧。爲儒孰非腐。乾坤日寂寥。箕穎埋煙雨。老衰尙自寬。沈憂摧肺腑。淵明千載人。達道諒無匹。奈何苦心思。醜拙寄於筆。所以杜陵翁。一語敢相詰。詩人恨枯槁。今古用一律。樂天是眞情。我膝當爲屈。</text>
<title>二月一日。二郞家饋粘飯。</title>,<text>粘米如脂石蜜和。更敎松栗棗交加。千門萬戶擎相送。曙色蒼涼欲起鴉。</text>
<title>用前韻</title>,<text>東風淡蕩動陽和。已信陰邪不復加。却向筆端分造化。春雲靄靄字如鴉。醉掃蘭亭想求和。一時情景有誰加。舞雩風詠吾家事。回首茂林應滿鴉。</text>
<title>卽事</title>,<text>東風日夜動孤吟。吟去吟來淺復深。畢竟只留泥上迹。鴻飛杳杳更誰尋。窓外風聲似怒號。窓間客病政無聊。不知群動何時已。恰向殘生守寂寥。便覺欣欣已向榮。朝來庭樹得風聲。不待十分紅綠遍。祗今情景自難評。</text>
<title>有感 三首</title>,<text>身從浮世寄。病向老年成。苦痛忘妻子。安寧有友生。山深廻俗駕。水淨濯塵纓。坐對無情物。還慙見未明。老去病爲敵。興來詩自成。江山少眞隱。藥物半浮生。班子曾投筆。終童亦請纓。有懷徒耿耿。夜坐到天明。蕭然文事廢。久矣武功成。自幸用三傑。無從致兩生。寥寥舞干羽。汲汲惜繁纓。好古終安用。蒼顏鏡裏明。</text>
<title>卽事</title>,<text>靜坐自生千古愁。翻雲覆雨未曾休。誰知浩蕩春風裏。獨倚元龍百尺樓。風光流轉使人愁。點檢吾生走不休。屈指胸中傾磊落。黃驪江上有高樓。因樓字韻。不覺動驪興興。作此以志予過。鎭浦雲煙萬疊愁。海天烽火幾時休。日光控引全羅境。絶頂懸崖一小樓。因驪興樓。念及日光小樓。</text>
<title>外舅花原君忌旦。柳靈光夫人設齋。適大風作。且寒甚不能赴。</title>,<text>花原仙去幾回春。子壻如今只數人。病不出門仍縮坐。曉風吹急漲街塵。花原雨露自長春。內外諸孫數十人。楊柳天街映桃李。鳳城風日淨無塵。天地無私萬物春。彝倫秩秩是名人。莫爭生產忘恩義。縱使山堆竟作塵。</text>
<title>東風</title>,<text>東風吹倒人。草木方甲拆。造物本冥冥。鼓盪微有迹。往來從爾思。可憐百代客。衮衮催韶光。俯仰卽今昔。悠然觀我生。頭髮已半白。東風何習習。君子將有行。氷雪鶯難至。山崖尙崢嶸。逆旅冷無火。夜長難爲情。朝暾照林壑。久矣天已明。蓐食甚草草。四方當經營。東風兮東風。爲我驅春陰。君子遠行邁。道途泥濘深。江山白日照。禽鳥貽好音。遇險亦易涉。探奇宜沈吟。聊以寫情性。樂哉君子心。</text>
<title>卽事</title>,<text>小婢雖頑却太癡。無由是是與非非。祗緣一片良心在。試問所歸知所歸。我老還如小婢癡。回看平日夢耶非。苦嫌猶未忘天下。目送天涯鴻鵠歸。雖然稟性本來癡。小黠時時巧飾非。人見肺肝逃不得。却如姸醜鏡中歸。</text>
<title>聞風聲</title>,<text>日日東風吹滿天。小窓香篆欲銷煙。前身或是山中衲。四面松聲獨坐禪。言其似也峯頭屋角迥摩天。雪滿門庭不見煙。爲問老僧盤兩膝。何時坐斷祖師禪。言其迂也帆大如雲欲蔽天。海波無際望如煙。柂樓有箇長年在。兀坐眞同一味禪。言其難也</text>
<title>將訪朴挺執義有作</title>,<text>有意尋人梨峴東。春寒料峭更顚風。閤門同列應無幾。當日少年成老翁。漢江北岸華山東。茅舍高低大野風。匹馬往年曾過此。不知中有柏臺翁。還笏中朝老海東。白頭門巷又春風。人生難得桑楡景。晚歲功名憶恥翁。恥菴子故及此</text>
<title>卽事</title>,<text>寫我春愁欲出門。東風浩蕩柳搖村。自憐病勢方持久。誰識詩腸已省煩。兀坐席溫身頗適。高吟筆落眼猶昏。老年有味無人會。漸似淵明日涉園。</text>
<title>遼東衛使者還歸</title>,<text>掛榜通衢錄姓名。流離瑣尾可傷情。遼東未必無羊祜。桑塢煙沈麥壟靑。豪傑由來重爵名。小人懷土亦常情。眞如欲雨方耕者。所願還乖刈欲晴。藥爐書榻久藏名。漸喜白頭忘世情。只是國恩猶未報。年年歲後數陰晴。</text>
<title>奉寄李開城</title>,<text>別墅優游野趣長。忽聞行色過康莊。只緣上馬有疏數。不是待人多抑揚。鐵洞流芳驚歲月。松亭積翠傲氷霜。閉門固拒門生謁。座主威靈轉渺茫。</text>
<title>海安蔡首座來過</title>,<text>平康蔡氏配安東。內外諸孫滿國中。最喜瑜珈數相見。病床勞苦守衰翁。</text>
<title>自詠</title>,<text>兀坐書床歲月長。春秋開卷讀桓莊。道根索寞心猶苦。病骨摧頹氣不揚。虛室獨吟淸似水。小牕危坐冷如霜。悠悠情興捋誰托。一箇冥鴻入杳茫。</text>
<title>幸哉歌</title>,<text>我欲鍊石補天缺。圓象沈沈星宿列。我欲直道扶君危。師尹赫赫朝廷煕。天無缺兮君無危。幸哉我生當此時。我當與淸風明月共婆娑。我當與靑山白雲同吟哦。春風桃李政爛熳。馳我紫騮鳴玉珂。看花遊遍鳳城中。兒童拍手笑老翁。倒著接籬日欲落。歸來半酣雙頰紅。形容太平好氣像。童冠暮春沂水上。當時曾點老而狂。舍瑟起居今可仰。</text>
<title>卽事</title>,<text>畏寒不出聳雙肩。日照南牕興杳然。魏晉淸談雖自絶。程朱道學竟誰傳。茫茫韓土望寧海。膴膴漆原歸醴泉。敢道一家天地位。本支百世儘綿綿。</text>
<title>早春卽事</title>,<text>敲氷金谷善烹煎綺席春風轉浩然已見黃雲收紫塞行看白日照靑天名臣翰苑翹鸞彩壯士軍門割彘肩唯有病餘東海客夢中時復歎高堅</text>
<title>自詠</title>,<text>面無慙色對簪紳。理學空疏未見眞。流水潺湲思妙道。浮雲變滅寄彝倫。反聽自厭生三耳。贖死誰能願百身。掃去悲歡惟有酒。誰知一味最爲醇。</text>
<title>有感</title>,<text>人間貧富摠相煎。今古亡羊一齗然。肥馬公西仍益粟。蹇驢子美敢朝天。積讒自是能銷骨。謟笑由來更䝱肩。點檢此身終腐爛。心如金石要當堅。</text>
<title>尋人不遇</title>,<text>爛醉眠初熟。高吟興未收。山南難邂逅。水北儘優悠。地僻宜拖杖。風寒懶上樓。誰知病中客。有夢向炎州。</text>
<title>自詠 二首</title>,<text>畏寒困病骨。述古憫孤蹤。生意庭前草。貞心澗底松。春風吹大野。曉月掛危峯。夢破行藏決。時聞唐寺鐘。人生須自重。吾道本來乖。何處托深契。有時開好懷。高風思五柳。舊德慕三槐。漸見幽棲僻。苔痕欲上階。</text>
<title>驪江</title>,<text>歸夢驪江數疊山。仙家縹渺白雲間。多生濁氣自難盡。一片苦心猶未閑。浮世最艱飄素髮。流光無計駐朱顏。何時三角峯前路。匹馬孤舟獨往還。</text>
<title>狂吟</title>,<text>剗却君山湘水平。斫却桂枝月更明。放翁此語儘豪放。只恐千載傳狂名。狂者進取聖所許。鏗爾舍瑟其眞情。風雩詠歸維暮春。氣象自是唐虞人。三子區區守禮樂。有如朝菌與靈椿。簞瓢陋巷春草生。時雨一來隨發榮。語之不惰退省私。夫子日月天中行。七十速肖侁侁中。誰謂魯者傳其宗。沈吟必也狂者乎。夫子之志與天同。爲山九仞一簣始。君子功夫先立志。嗚呼立志無自小。堯舜塗人無少異。</text>
<title>題眞觀寺道樹院記後</title>,<text>鷄林參天金海闊。英氣所儲出豪傑。益齋先生集大成。川蜀吳越皆題名。文章頡頏姚牧菴。泰山自可齊巖巖。仲子少年擢高第。華藻敷陳內外制。又探筆法寶晉齋。妙處直與曺娥偕。眞觀重新道樹院。高文大筆煙塵埋。怪底集中不收入。一讀眞知不可及。不可及。雙目滂沱悲感集。他年拾遺編秩多。豈有寶物逃搜羅。浮雲滿谷古院靜。龜趺何日輝山阿。</text>
<title>卽事</title>,<text>鷄聲柳巷日將斜。寂寂門庭雀可羅。睡起南窓風更急。數篇詩句擬東坡。城南一逕遶村斜。山鳥高飛避罻羅。雪盡柳林春欲動。松齋西畔是陽坡。送客靑郊官柳斜。春衫猶未翦輕羅。鳳城日夜東風急。草色遙連雨後坡。</text>
<title>偶念辛巳同年有感</title>,<text>松堂寂寂碧山隅。當日風流絶世無。門下諸公能有幾。牡丹花落鳥相呼。少年學未反三隅。中歲全然所得無。白髮獨居心更苦。樽前問舊幾驚呼。</text>
<title>述懷</title>,<text>夢破骨酸天欲明。鐘聲才罷又鷄鳴。身如木朽名難朽。心似衡平物自平。孔孟著書誠汲汲。伊周行事苦營營。寂寥千載知音少。愧殺當時魯兩生。</text>
<title>憶山中</title>,<text>山中野老掩柴扉。地拆天分摠不知。甚欲相從聊卒歲。却慙無計可忘機。猿偸園菓雲連樹。鶴宿庭松月滿枝。記得當年聞此熟。何時老牧掛冠歸。</text>
<title>小心行</title>,<text>文王翼翼歌于詩。敬止敬止於緝煕。高欽舜恭是根祗。二老歸矣惟其時。羑里忠心貫日月。天王聖明終不疑。三分有二守臣節。方寸赤肉堅如鐵。上帝臨汝敢或貳。疾風豈怕高岡裂。平生幾度渡孟津。敬上聘儀無暫輟。明窓靜几無塵埃。獨歌淸廟賡靈臺。靑天白日亙萬古。一毫纖翳無從來。昌黎琴操不可繼。泰山表海何崔嵬。</text>
<title>浩歎</title>,<text>浩歎乾坤窄。孤生銖兩多。時時發狂興。事事觸悲歌。物慾如鋤草。年光似決河。悠然樂天命。終日眄庭柯。</text>
<title>孤征</title>,<text>孤征欲何往。直道少人行。渺渺山川闊。凄凄霜露淸。忠肝空自苦。病骨有誰驚。孔席無由煖。文王不復生。</text>
<title>卽事</title>,<text>負暄簷下手携兒。相語嬌音尙自癡。最是一團和氣在。依然揖讓作歌時。四海分崩問幾年。舊游情興墜茫然。中原近日無消息。一箇書生出日邊。詩道由來寫性情。誰敎口吻却爭鳴。靑山隱隱滿樓下。白髮老翁雙眼明。</text>
<title>奉謝宗伯開城見訪</title>,<text>春風浩蕩日初長。寂寞幽居似野莊。忽聽跫音垂顧問。便敎喜氣欲飛揚。公年方壯腸如鐵。我病猶深髮似霜。但願從今勤秉燭。邇來人世更茫茫。</text>
<title>卽事</title>,<text>鷄未鳴時坐擁衾。悠悠身世付微吟。靜觀夜氣生虛室。忽見朝暉上遠岑。視己固應如見肺。忘形何必更論心。白頭莫恨過從少。六馬猶知善鼓琴。</text>
<title>記事</title>,<text>寫出名銜尺許長。他年政案亦生光。了無一事干公錯。白首歸來魚稻鄕。太倉紅腐散千官。夕直朝衙不暫閑。況値四郊多壘日。不如躬稼老田間。封君受祿儘優游。十萬腰錢又鶴州。病裏國恩深莫報。華封三祝不能休。</text>
<title>深巷</title>,<text>深巷砧聲急。空庭山氣侵。高吟已遺世。獨立更冥心。翻影鴉投暮。揚翎鶴在陰。無因奏流水。絃斷伯牙琴。</text>
<title>日午</title>,<text>日午陰初散。春寒地轉幽。野橋宜著屐。江岸欲行舟。信命仍深坐。無心更遠遊。高幹時或枉。便覺散千憂。</text>
<title>朝陽</title>,<text>朝陽上東壁。病客向南牕。身與頑童比。心如老將降。春雲低鵠嶺。雪水漲驪江。渺渺思無極。孤蹤自絶雙。</text>
<title>病軀</title>,<text>病軀無處著。坐臥摠非便。食息皆關命。呻吟敢怨天。巖崖餘臘雪。墟落鎖寒煙。他日焚遺草。浮游似蛻蟬。</text>
<title>君子</title>,<text>君子無他術。唯知守道眞。幾年曾養氣。萬物自含春。愼勿虧家法。還如秉國鈞。到頭天在上。禍福莫艱辛。</text>
<title>有感</title>,<text>強項近自大。折腰近自卑。縣令不易爲。何況居台司。丞相辱近臣。中使持節馳。誰知呼吸頃。漢鼎山不移。奈何群進退。媕婀圖自私。浮雲鬱嵯峨。流水何逶迤。君子守素志。樂哉方順時。</text>
<title>因族子來訪賦此</title>,<text>同姓古所敦。矧叔伯弟兄。有子是子行。可知親愛情。移居旣曠遠。勢疏難合幷。貴賤各有命。非力可經營。服田苟自給。亦足終吾生。往來愼無闊。彝倫從古明。</text>
<title>古意</title>,<text>山月入潭底。老龍抱之眠。雷霆久不作。林谷圍重淵。寂寂向千載。神化終不愆。一朝澤天下。潤物功配天。玄機不可測。自然非自然。麟也出不時。其靈何足云。聖人在下位。天未喪斯文。栖栖適侯國。行止如浮雲。删定有餘力。筆削方集勳。哀公幸西狩。千載流淸芬。</text>
<title>姜用鯉尙書來訪</title>,<text>髯姜少相善。久別白無餘。乍見欲敍舊。眉目照窮廬。怪我亦頭白。色變爲欷歔。人生幾會合。歲月方云徂。老病吾已矣。壯哉方上書。意在靖海寇。帖然安里閭。請子自策勵。鼎也非柱車。</text>
<title>絶句</title>,<text>少年詩酒但狂馳。頭上跳丸摠不知。老去良辰頻屈指。依然又近踏靑時。中歲詩書驗此心。眞如履薄與臨深。病餘自識工夫減。氣力摧頹物欲侵。老去悠然得喪齊。五更端坐聽隣鷄。今朝又是東風急。吹盡飛雲日欲西。</text>
<title>靑山吟</title>,<text>靑山有約長當戶。坐背居庸撫廬阜。三條縱橫勢莫一。未知何處眞天府。東溟西岸長白山。有如泰伯逃荊蠻。從敎五岳尊中州。獨跨遼海聯靑丘。散在三韓占形勝。峯峯聳起神仙樓。樓下流川走東海。蓬萊雲氣如天蓋。有眼不見纖塵生。駕鶴歸來亦何害。低頭且作靑山吟。恰似枯楊便馬疥。</text>
<title>病中吟</title>,<text>老翁偃袵席。小娃踏肌肉。肌肉自酸辛。血氣無斷續。湯藥補正脈。針石攻邪毒。神聖立妙術。專心能致曲。誰知有踏法。快慰我慘酷。神志旋淸明。身輕如初浴。攝生豈難事。汝且先寡欲。</text>
<title>紀事</title>,<text>文殊野衲道情濃。平壤諸城老一冬。家斗戶升成重負。歸來盤脚日高舂。病餘幾度欲遊山。情興悠然水石間。却被多生塵念重。一身難逐白雲閑。入雲無路上崔嵬。絶壁削戌垂紫苔。仰面十年空跂立。遙聞笙鶴下天來。</text>
<title>君子</title>,<text>君子有所懷。大可朝諸侯。苟或一不義。棄去如毛輶。所以身與國。一體無他求。淸風吹浮雲。白日照中州。粲粲彝倫敍。三德行六疇。何當申禹範。帝訓無疆休。</text>
<title>胡不歸行</title>,<text>胡不歸胡不歸。汝旣老矣胡不歸。汝所天兮賓于天。汝獨留兮鼎湖波遠明斜暉。斜暉欲墜不可駐。風聲悲號天地亦爲之依依。獨榮華兮衣蓋膚而不露。獨醲鮮兮食充腸而不饑。有子一雙逐群彥。紅鞓金魚垂紫衣。胡不歸胡不歸。無不足兮奚所希。靑山隱隱水鏡淨。我膝所屈唯漁磯。</text>
<title>柳學官親送春丁膰肉</title>,<text>仲春十日又逢丁。助祭千官集大庭。夜氣尙寒餘積雪。天光如濕耿殘星。蒼生共荷乾坤惠。明德何如黍稷馨。病裏忽驚膰肉至。白頭無力更窮經。</text>
<title>卽事</title>,<text>夜眠不著曉方濃。不覺朝暉上遠峯。弱水渺茫三萬里。故山迢遞幾千重。燒來又長原頭草。蔭了猶高澗底松。始信坐忘深有味。一瓢顏巷綠苔封。粥面不如歸意濃。宦情赫日爍氷峯。長風破浪自千里。疊巘入雲知幾重。嗜酒病餘方種秫。待陰老去始栽松。悠悠身事今何似。道引留侯亦受封。</text>
<title>有感</title>,<text>忘恩大不祥。棄舊尤不良。自不保家室。常軒九原下。未必徒茫茫。假手於海賦。威靈我曾受東坡。至今銘心腸。況渠數學。綴文捷科場。寅緣鄭班主。華要登省郞。盡出婦翁力。忍哉其可忘。禍福信自取。頭上天蒼蒼。</text>
<title>寄崔安東</title>,<text>普濟王師潤筆菴。名山到處鎖煙嵐。先生老境無他望。鑿翠何妨置一龕。</text>
<title>崔大司成請僕入學。因述鄙懷。</title>,<text>病深無復望成功。萬卷書亡腹自空。已恨當年徒倚席。更憐衰骨似飄蓬。文風振世諸儒盛。聖道如天萬古同。莫誤老生重鑄錯。乞身方欲學爲農。</text>
<title>驪江</title>,<text>驪興江上雪消初。欲坐扁舟向草廬。病骨酸辛春又半。奈何猶未賦歸歟。春風澹蕩曉陰垂。白髮衰翁坐詠詩。江上綠波連竹嶺。泝流何日望南陲。天地無涯生有涯。浩然歸志欲何之。驪江一曲山如畫。半似丹靑半似詩。說食飢夫口帶涎。腹中無物只心煎。牧翁歸興難兄弟。謾與詩家作好聯。</text>
<title>自詠</title>,<text>大塊分形塞兩間。生風死氣共相博。火燒鳥嘴吾何敢。氷脫龍髯我豈寒。方寸靈臺包宇宙。陶㼼聖世集衣冠。只今獨坐忘懷處。靜定功夫却甚難。</text>
<title>抱朴子</title>,<text>弄月三生尙宛然。葛洪川畔鎖雲煙。我家自有閑天地靜裏功夫似坐禪。</text>
<title>自詠</title>,<text>好怪當初記十洲。歸來筆法檢春秋。斯文萬古有歸宿。雜說衆家眞謬悠。稚子候門陶靖節。淸詩近道阮陳留。老年情興猶狂甚。爛醉時時散百憂。</text>
<title>聞雁</title>,<text>春雁噰噰又北飛。雲低沙塞雪霏微。誰知當日鑾坡客。欲與汝歸猶未歸。江南處處落梅飛。多少北人歌式微。又向春風聞斷雁。不知何日得同歸。枕上一聲春雁飛。晨光欲動正熹微。江南塞北何迢遞。天命人心自有歸。萬里成行不亂飛。天機衮衮羽毛微。一聲似警窓間客。白盡髭鬚尙未歸。記得燕山紅葉飛。客牕聞雁宦情微。幾回惹起還家計。爲謝當年催我歸。</text>
<title>卽事</title>,<text>黠謀規避後。活計重移居。米廩身耕後。桑畦手種餘。州官存䘏數。海盜入侵疏。百年兒子長。肯復念鄕閭。</text>
<title>烏皮床行</title>,<text>烏皮床上烏角巾。一箇書生衰老身。多憂多病今幾春。面瘦體羸消液津。當年渥丹骨肉均。高步廊廟隨簪紳。誰知今日發興新。手叩烏皮飛素塵。人間出處皆相因。牧隱獨立應無隣。老境燕居信申申。造物引逸如諄諄。春風秋月多良辰。我坐我臥頤精神。沈思鴻濛入道眞。快意寂寞無蹄輪。烏皮與我最相親。載我六尺明彝倫。能令天下入陶鈞。高舜君兮高舜民。</text>
<title>聞大風作短歌</title>,<text>嘻嘻雄哉誰使鳴。大風動地終夜聲。漢祖政欲謀持盈。安得壯士守四方。吐出肺腑扶明堂。病翁瘦骨強支持。興來把筆題歌詩。春寒日日多大風。震蕩草木驚昆蟲。山田雪消土脈融。草廬欹側蓬蒿中。上章乞退非不能。回首渭濱思杜陵。明明我王日初昇。聞風作歌將飛騰。</text>
<title>演雅</title>,<text>黃鶯入花喜捎蝶。翠鳥擘波工得魚。雁有稻謀鵠不息。有誰奔月騎蟾蜍。</text>
<title>巖房淸齋如一夢。慨然哦成三絶句。</title>,<text>南山絶頂架巖房。八部龍天拱上方。幾向淸齋連夜宿。風聲月色壓蒼茫。止酒絶葷淸我心。肯敎塵滓敢相侵。直書天地無窮恨。漸似胡蘆不費吟。病深無事更相關。性命全憑藥餌間。只喜京山樵隱叟。却尋吾迹上南山。</text>
<title>李子安。病已月餘矣。因韓上黨邀。同往問候。方始知之。會僕亦病發。未能上馬。子來求藿香。因有所感。歌以自寬。</title>,<text>牧翁非才位又亢。陶隱逢辰氣方壯。福過災生我方嘆。艱極泰來君所望。同居城中相見稀。屛跡祗應深避謗。邇來歲月何崢嶸。漸見春風和氣暢。如君又病不出門。誰聽予言和予唱。雲煙變化迷咫尺。巖壑周遭列屛障。淸風明月作聲色。傾倒化工無盡藏。直探騷雅未分前。豳詩乃我丈人行。後來作者滿天下。聊與翺翔愼趨向。君其安心善自保。藥餌無如自頤養。天晴不風可以出。幅巾敲門問無恙。</text>
<title>晨興</title>,<text>終夜肌骨酸。操心良甚艱。月色入牕戶。東風吹尙寒。兀坐發浩歎。流光如跳丸。君子有樂處。豈伊在瓢簞。爲善如有餘。一家天地寬。靑春已強半。勉哉銘湯盤。</text>
<title>卽事</title>,<text>魯國賓天後。光巖卜地初。小臣曾受勅。太史共扶輿。山水峨洋內。星霜荏苒餘。宗祧綿鳳曆。金碧耀鴦廬。寂寞禪僧榻。稀疏宰相車。刻碑猶未竟。改額定何如。海氣連雲氣。園蔬雜野蔬。栽松將出洞。引水亦流渠。草茂應迷路。峯攢欲入閭。無情共圍繞。有像儘容與。冥福微而顯。眞機實若虛。幾回巖畔路。泣血更躊躇。</text>
<title>惻惻篇</title>,<text>永夜冷似水。夢斷又反側。坐念老已至。髮白面却黑。馬邑在縹渺。欲去不可得。敕賜數畝地。聖澤實罔極。廣受古所慕。老我幸繼蹟。直述有信史。䘏病是大德。保此犬馬齒。祝壽向日夕。頌德欲寫意。淚落自惻惻。</text>
<title>悠悠篇</title>,<text>吾生乾坤中。飄蓬無東西。游燕攻詩書。名儒常思齊。追隨文章宗。冥心之而兮。雖然迷門墻。於玆爲階梯。超遷陞台司。衰遲安幽棲。良朋頻來過。芳醪仍携提。酣歌忘形骸。誰雲而誰泥。悠悠終天年。寒風興回溪。</text>
<title>憶鄭散騎</title>,<text>光風霽月鄭烏川。獨究遺編續不傳。曾與病軀游泮水。故承交契已多年。浮舟出使東看日。赴闕生還上有天。肯羡子長疏蕩氣。直將興喪望文宣。晝夜奔流是百川。眞機妙處在心傳。已敎多事爲無事。漸覺今年勝去年。鸚鵡洲邊杳芳草。鳳凰池上豁晴天。人間禍福嘗應遍。莫賦登樓學仲宣。老來學易慕伊川。羲畫仍將繼邵傳。馬錫康侯三見接。女眞不字十經年。有睽有合誰爲地。示吉示凶皆是天。只恨病深難卒業。敢將餘力贊蕃宣。</text>
<title>卽事</title>,<text>五更點滴雨來聲。驚起江南夢裏行。歸興浩然收不得。一燈終夜翳還明。氷崖春曉落泉聲。山路無塵正好行。老境心誠愛兒子。保全嘉惠望神明。病後扶輿再上山。松風吹動鬢毛斑。春深桃李花如海。跨馬須登縹緲間。海外神仙第一山。丹崖翠壁蘚花斑。中州五嶽尊無對。方丈蓬萊伯仲間。</text>
<title>古風 三首</title>,<text>大雅何寥闊。王風政漫瀾。浮雲興塞隅。古月仍團團。哀哉鸞鳳翔。枳棘連榛菅。周孔不世出。雜然多異端。大義日以晦。霜雪沾衣冠。我骨又多病。天陰彌辛酸。天陰神氣沈。悶悶窮淵潛。至道杳難望。上下通古今。舒遲君子陽。慘迫小人陰。治亂出以原。軌轍皆可尋。誅姦切我齒。尙德傾我心。視履考祥旋。否則能言禽。能言文身耳。外也非所崇。靜默坐一室。心與天地通。古人重目擊。世道升大同。今人口瀾翻。山海方寸中。是以牧隱子。抆視仍塞聰。有興吐以筆。敢擬窮詩工。</text>
<title>卽事</title>,<text>簷牙鵲噪是何祥。老婦揚揚喜得糧。試數往前皆有驗。不愁飢火爍枯腸。春陰漠漠柳絲黃。漸見江山白日長。只有老翁捫蝨坐。騎龍夢斷白雲鄕。松山松露滴衣裳。車蓋如雲夏課堂。飮福還家眞得計。草堂虛淨可飛觴。八仙宮在㝡高岡。俯視閭閻降百祥。乞福歸來仍上壽。兩親無恙更康強。</text>
<title>有感</title>,<text>新年寂寂掩柴扉。當日親交亦漸稀。不是老來忘物我。飄然久已向漁磯。國恩未報尙遲留。辜負江山問幾秋。滿面黃塵身瘦盡。何時歸臥日光樓。</text>
<title>紀事</title>,<text>酒動人舌鈴。有聲徹冥冥。發狂如蹈火。傾懷如建瓴。夫婦象在卦。弟兄恩著經。愚氓所共蹈。除非禽獸獰。酒力所致耳。何如終日酲。酲狂古罕有。誰歟呼解酲。</text>
<title>有感</title>,<text>烈烈丈夫志。寥寥君子交。發言似蘭臭。同心如竹笣。平生麋鹿性。豈願登君庖。所以樂山水。高蹤追許巢。天命固可畏。麒麟當在郊。爲理在尙德。何用言譊譊。</text>
<title>有懷燕都</title>,<text>人心天命奈吾何。回首燕都涕淚沲。蒿里風沙吹石馬。天街荊棘沒銅駝。誰敎靈囿通滄海。引海子入禁園 共說狂瀾起大河。因塞河盜發 自古有興須有廢。祗憐歲月疾如梭。</text>
<title>興敎院奮游</title>,<text>先王初設科。我輩同射策。祝壽齋筵張。興敎院宇窄。逃酒欲偃息。飛章效彈劾。喧嘩星芒搖。蹴踏地脈拆。手中不空觴。頭上無岸幘。忘形爾汝聲。發軔雲泥迹。欲送九霄音。將揚萬里翮。璀璨含天英。聯珠耀疊璧。同心誓金蘭。不朽指山石。風雨忽飄零。江山更懸隔。誰知狀元衰。却類浮屠璧。念奮自生哀。空齎土花碧。</text>
<title>步上</title>,<text>步上東山游。東風天地寬。群峯起天際。綠抺靑仍攢。巖壑可獨往。松蔭石作盤。只恐山中鳥。驚飛入巑岏。浮雲焂西去。落日正三竿。一家自天地。老來長掩關。</text>
<title>携酒訪朴執義不遇。庸夫政堂公適朝退在家。欣然就飮。歸途有作。</title>,<text>携壺不遇舊同僚。文學先生適退朝。半醉却敎心耿耿。獨游堪歎鬢蕭蕭。新春紫陌行無幾。落日玄陵望更遙。滿酌欲澆腸內熱。此生安得再逢堯。</text>
<title>明日。用前韻自詠。</title>,<text>有命何憂公伯僚。閑居食祿謝淸朝。看山處處長思禹。游寺時時偶念蕭。京邑春深幽巷靜。海天雲暗故鄕遙。老來酷與封人似。富壽多男請祝堯。</text>
<title>卽事</title>,<text>壯歲常嗔數改官。老年方識乞歸難。此生自斷從前少。何日三山跨紫鸞。誰敎紈扇似朝官。朱夏高堂欲退難。一見秋風塵滿面。釵橫鬢亂女乘鸞。白頭朝列忝王官。東國三重世所難。賦列吉凶還問鵩。詞成長短有扶鸞。</text>
<title>君子有所思</title>,<text>君子有所思。三思又兼三。明明方寸間。自與天地參。中庸述天命。行路之指南。沈潛勿鹵莽。氣象方巖巖。怠惰中枵然。他年當自慙。主一守敬字。水淨天光涵。</text>
<title>敬僮索胡桃</title>,<text>姆抱敬僮至。蘭芽色映春。異居那免俗。乍見不相親。索果似知味。看山如識眞。知渠異毛骨。矯矯一騏驎。</text>
<title>述懷 三首</title>,<text>詩書窮性理。德澤洽生靈。會遇日三接。治平天一寧。縱迷燈是火。頗信黍非馨。老矣空搔首。鄕山鳥外靑。潦倒知天命。棲遲托地靈。非才領國史。歸計在川寧。闊野山彌碧。幽蘭谷自馨。似聞南海畔。樹木雜冬靑。乾坤一開闢。河岳幾英靈。魯道自有蕩。文王方以寧。殘年身對影。陋室德流馨。寂寞尤多味。何憂骨不靑。</text>
<title>訪柳巷不過。詠懷而歸。</title>,<text>柳巷高樓壓里閭。龍巒橫翠畫難如。登臨直欲舒長嘯。身世悠悠是病餘。獨醒千載笑三閭。老牧沈酣亦自如。日日東風吹浩蕩。有何虧欠與羸餘。情欲無涯洩尾閭。老年消渴似相如。家徒四壁山當戶。遺臭如今尙有餘。</text>
<title>微雨</title>,<text>微雨隨風不滿庭。苔痕隨分亦靑靑。文章價不一錢直。只喜往來無白丁。移文驛路向山庭。千古令人眼不靑。老日傾懷少同甲。他年遺業有添丁。</text>
<title>奉謝洪左使，權政堂携酒見訪。</title>,<text>春風楊柳欲搖村。廷尉年來大署門。異味忽驚俄滿座。芳醪深喜更盈樽。除書夜下吾何幸。洪公掌選與種學應敎 同榜星稀世共論。權公同年故云 老境最難今日會。乙科相次桂花繁。洪公亞元。權公探花郞。僕忝狀頭。故戲及此語。</text>
<title>半夜歌</title>,<text>半夜月明凝雪霜。南牕紙白通玄黃。夢回悄然坐歎息。古意渺渺追虞唐。平生服膺十六字。顚頓狼狽庸何傷。只今志耗氣又濁。苔花澁釰無寒芒。毛群擾擾欺臥駝。老矣命也知奈何。春風肯鋤茂叔草。樽酒獨眄淵明柯。只恨當年不學琴。手中難作南風歌。誰敎胸次久磊落。有時涕淚雙滂沱。雲巖蒼蒼松聲淸。獨遊獨吟無恨情。岧嶢金碧照沙界。臥碑筆勢銀鉤明。堂頭幻翁入道妙。政作道商游化城。何當靜坐聽禪話。閉眼歷歷觀三生。只恐異端或娛我。閑邪直欲存吾誠。</text>
<title>柳洞深行</title>,<text>白雲萬重山之深。有時上頂聞猿吟。碧波萬丈海之深。有時入底窺龍潛。城南一區柳洞深。終歲寂寂無人尋。人間蓬萊有眞境。春風秋月何駸駸。老牧平生愛幽僻。卜築到處如山林。開徑荒凉種松菊。登樓縹渺臨雲岑。高歌長嘯自傲睨。絶句短律徒謳吟。不羡二十四考中書令。不羡高齊北斗堆黃金。只願舞雩詠歸處。五六六七皆同心。姦聲亂色淨掃去。柳洞深將天地深。</text>
<title>君子有三樂</title>,<text>君子有三樂。自家及天下。俯仰旣無歉。保此神明舍。愧怍無從生。聲名遍夷夏。悅親兄弟和。英才盡陶冶。致用竟成功。優游在朝野。謳歌終吾生。誰歟列風雅。</text>
<title>題孤舟禪老卷</title>,<text>我本孤舟客。江天雪滿蓑。上人那會此。甁錫寄嵯峨。</text>
<title>自詠</title>,<text>老翁身似晏嬰長。舍瑟還同點也狂。縱得乞歸何處去。桃花流水渺茫茫。把筆當年學作文。巧偸豪奪競云云。如今流出胸中耳。早識艱深獨子雲。子思當日述中庸。極口稱楊乃祖風。世美韓山文字耳。只今詩句尙難工。</text>
<title>伊川歌</title>,<text>典客郎君向山後。茅屋石田知幾畝。崖傾飛泉懸半空。路入危巓磨北斗。石壁雲埋有字苔。玉井月照如船藕。往來處處逢野僧。談笑時時値林叟。居民淳朴供鷄黍。縣令蕭條具牛酒。雖然風俗近鄙野。幸是人情尙淳厚。我今病臥欲還鄕。每遇酣歌聊擊缶。門前誰復致生芻。筆下自知無薤臼。眼花落井賀秘書。齒搖益脫韓吏部。欲從濂洛泝眞源。直恐乾坤似豐蔀。只向殘年更料理。道德文章垂不朽。</text>
<title>雨</title>,<text>兔郞入山去。風雨正颯颯。谷長村落稀。傾崖滑難踏。耳邊澗泉來。頭上峯巒合。祗喜脫塵紛。何如在臥榻。</text>
<title>同年李夢游來訪。有懷諸公。</title>,<text>辛巳同年自遠來。素衣飄泊梁黃埃。病中相見尤驚喜。回首松堂但綠苔。狀元郞是易菴翁。退自鴻樞樂在中。病不往參春過半。何時座上筆生風。隔溪一朶斷山前。步屧猶堪直赴筵。怪底至今空悵望。病軀行止付蒼天。當年一等五先生。文翰楊鑣摠有名。永慕亭前春草綠。兔山深處草堂淸。一等五人。皆及第拜翰林。世稱松堂知人。五人者。韓弘度，申翌之，宋淑通，郭忠秀也。</text>
<title>風雨行</title>,<text>東風浩蕩春陰濃。春雨滿庭來濛濛。幽人病餘深閉戶。淸香盡日圖書中。登樓起興發長嘯。時哉南畝宜明農。況今勅賜驪江田。春已過半胡遷延。吾師工部一語好。自斷此生休問天。煎熬中夜坐待旦。跂予南望心茫然。致君堯舜竟迂闊。詩書道缺紛相聒。當春發生時好節。豈獨有妨吾計活。畦聯羅紈壟飯餌。酣歌成功對秋月。匹夫匹婦亦辦此。況我乞身退田里。華封三祝終吾身。地下感銘當不已。回頭雲巖煙霧昏。髣髴松聲入吾耳。山齋寂寂春睡濃。起來零雨吟其濛。周公已矣禮樂廢。有如西日難再中。仲尼栖栖志天下。人情之田爲老農。人情本是聖人田。禮耕義鍾方綿延。堯湯盛德立人極。水旱軫念終關天。至今彝倫照區域。慨念明德猶昭然。山川悠悠天地闊。後賢每苦群邪聒。祗緣法制不墜地。蒼生性命由斯活。潤我肌膚似雨露。明我心腸如日月。我生立志無彼此。澤物功夫先擇里。事賢友仁霈吾惠。不潤生民烏可已。我今老矣知奈何。筆以寫之聊爾耳。</text>
<title>卽事</title>,<text>東風知我欲尋春。小雨濛濛灑路塵。匹馬昌華溪路滑。誰敎病骨尙酸辛。年來罕出少來人。坐臥南窓意自眞。孔孟下風吹墜緖。羲皇上世接芳隣。</text>
<title>欷歔篇</title>,<text>群英傑出仍群居。鵾鵬變化非荒虛。平生意氣重交義。吳縞鄭紵相投初。翊贊大勳被天下。歸來渺然還有餘。何曾或損我一毛。依舊樹木圍田廬。江流沄沄截大野。今年所網前年魚。冥飛有鴻胡見離。仰天獨立徒欷歔。雲臺釣臺誰高低。風塵漠漠埋郊墟。</text>
<title>卽事</title>,<text>安心是藥更無方。漸似維摩臥一床。春雨濛濛歸興動。驪興山水尙微茫。苦恨當年走四方。歸來歲月繞書床。天分地拆吾衰老。塞北江南摠渺茫。少年志學且知方。百尺樓前上下床。老去蠹魚無處用。有時舒嘯立蒼茫。</text>
<title>永嘉權侍中遣其孫少大常來致酒食拜受醉飽。吟成短律。典儀名近</title>,<text>國老尊無對。文孫裕有餘。盤飧具山海。樽酒照庭除。公昔頻投轄。吾今獨愛廬。何當陪杖屨。花雨看疏疏。</text>
<title>送全羅鄭廉使 名履</title>,<text>雞龍山月照熊川。歲歲函香祀地仙。森里曉行如逐電。錦城夜上似凌煙。高才自是無居右。疾走何曾不及前。聞說驛程連列炬。依依喝道夢中傳。全羅一道好山川。旌旆巡行望似仙。智異穹窿倚霄漢。耽羅縹渺隔雲煙。閭閻掃地蓬蒿裏。烽火連天鼓角前。月夜溪聲宿僧榻。病夫消息好相傳。游遍江南與四川。人言飛錫卽飛仙。舊題粉蘖多藏雨。陳迹蒼苔又帶煙。禪話屢陪淸夢裏。詩聯何似少年前。中原舊故應相憶。信字難憑鴻雁傳。</text>
<title>又用前韻</title>,<text>春風甲第春心濃。蘭麝熏天歌吹濛。誰知氷檗一老拙。偃臥藥爐經卷中。時時在陳病莫興。頗似秋收之惰農。所以欲去更力田。桑楡晚景庶其延。不然讀書欲安用。只在知命仍知天。餓兮何須師伯夷。富兮何須師計然。但令身安心地闊。耳邊只許兒童聒。里中父老共酣歌。是我平生大快活。軒然胡馬如依風。肯使吳牛重喘月。病少間來長念此。矧我同心在西里。謳吟往往吐眞情。有唱有和何日已。偶因風雨發狅歌。政如額癢生三耳。</text>
<title>偶題</title>,<text>謾擬吾心井不波。天光日影共森羅。多生三業那能免。宛似周妻與肉何。</text>
<title>自嘆</title>,<text>少時學字無所稽。老來臨紙令人迷。魚魯亥豕方雜然。虎狗鶩鵠知誰賢。有時乘興得長篇。鳥入雲飛魚泳川。明牕淨几鋪華牋。作字拙惡如拘攣。今朝把筆齒自冷。盲人瞎馬夜臨井。拙斲汗顏方血指。醜婦闊領徒蓋癭。雖然大與筆法乖。屈折何害如生柴。顚張醉素盡寥落。黃庭白鵝難與偕。我今老矣眼花多。時時磨墨長聲嗟。縱欲臨池致餘力。歲月豈肯停飛梭。</text>
<title>聞忠州郭判事翀龍爲▣軍千戶</title>,<text>少年英邁鄙迂儒。勇折倭鋒向海隅。縱是多多▣益辦。武才何止長千夫。</text>
<title>送孤舟禪老入金剛山</title>,<text>金剛山上有天風。吹動洪濤▣大空。泊得孤舟眠得穩。</text>
<title>珠禪者求銘石鍾</title>,<text>斲却雲根作大鐘。深藏舍利示無窮。未知劫火隨風起。更有何人拜懶翁。</text>
<title>韓柳巷來過。冷坐談笑間。朴狀元子虛適至。柳巷欣然取酒肴。酬酢旣罷。始覺半醉。吟成一首。</title>,<text>簽院先生接屋檐。狀元游騎入閭閻。酒香忽自墻頭至。春氣俄從座上添。亂後山光濃又淡。病餘詩味若仍甜。牧翁半醉翻多感。進退俱憂范仲淹。</text>
<title>去歲二月廿四日肅拜。今已周年矣。吟成絶句。喜幸之至也。</title>,<text>去年今日始朝天。入對龍顏近御筵。只是當時眞一夢。況今衰病尙如前。</text>
<title>廉東亭至柳巷。又置酒肴。</title>,<text>雀羅門巷踏蒼苔。貧甚無從覓舊醅。賴有西隣韓相國。每携牛酒待賓來。</text>
<title>題李生詩卷</title>,<text>雞林出三傑。東國文章宗。勉勉守家業。他年當襲封。</text>
<title>吳少尹來訪。予以鄕藥一箱付之。庶其散之民間疾病。蓋終身行恕之一端。足以自悲。歌以自寬。</title>,<text>平生袖間醫國手。欲出却嫌多掣肘。雖然病勢如指掌。誰識祕方猶在後。白頭臥病自醫身。目不反睹如豐蔀。當今扁鵲似晨星。汗流日夜國中走。招之不來非少我。爭邀競致如林藪。有時特過快我心。豪氣滿天磨北斗。卵翼之義海之深。刀圭之恩地之厚。無可奈何禱上下。何所不爲用針灸。當痛安知愛妻子。旣寧儘有良朋友。俄驚七年如一日。又見東風吹五柳。登樓獨對南郭山。有客細酌西隣酒。題詩筆鋒似風生。倒床鼻息如雷吼。君方善用點鐵金。我當往取如船藕。且將此藥散窮廬。殘喘須敎添得壽。</text>
<title>代書奉謝江州元帥河狀元書惠。走筆。</title>,<text>雁影相聯又北飛。數行書札落柴扉。琵琶莫弄投壺處。月白江州淚滿衣。幾見落花枝上飛。春風旌旆擁黃扉。遲公一辦龍頭會。白髮更聞金縷衣。</text>
<title>自詠 二首</title>,<text>扶病尋人遍。踰年報禮稀。言詞初少味。容止更無儀。野日明樵徑。江煙暗鈞磯。白頭胡不去。忍恥是耶非。傴僂身逾短。鬅鬙髮已稀。吟詩成野史。望闕想朝儀。馬邑雲埋路。驪江月滿磯。白頭胡不去。五十二年非。</text>
<title>題圃隱記後</title>,<text>混同江上黃沙堆。金盤羊酪駝峯頹。中原乘麻三萬里。靑門瓜地今蒼苔。江山到處入吾夢。蔬果幾時能自種。不有旱乾有水溢。將用桔橰將抱甕。種瓜幽興尙依依。夜直中書聞雨時。白髮如今尙未去。高吟又賦烏川詩。乙未春。予以中書舍人。入直省中聞雨。有種瓜幽興動。小圃在江城之句。達可方爲散騎。故倂及之。</text>
<title>步屧</title>,<text>步屧欲登山。風▣行草廠。仲孫叩其頭。向我傾肺腸。雖然未吐出。皎若聲琅琅。脫帽頂其頂。色和氣且揚。又復索我杖。便釋與▣將。曲躬折旋走。如我行庭堂。目熟故身▣。習爲君子方。里仁自成美。鮑臭蘭化香。凡爲人父兄。威儀當有常。天性不可漐。上帝赫有光。千載想孟母。三遷終允臧。</text>
<title>卽事</title>,<text>雪盡陽崖草欲靑。畏風猶未上山亭。眼中髣髴花如海。痛飮狂歌屢臥甁。習習東風近踏靑。山僧具食集虛廳。何時神勒茶煙榻。擔得長江滿瓦甁。榜喝雙眸白又靑。紛紛過客似郵亭。自憐我脚多年躄。恨不當時踼淨甁。墮淚修文已數年。光巖碑臥照雲煙。廟堂尊重誰來謝。却怪山僧每事筵。</text>
<title>小雨</title>,<text>小雨霏霏濕綠苔。日高薘戶未曾開。梨花又近淸明節。謾擬韓山拜掃回。傷哉傷哉入簾草色上階苔。地僻茅堂盡日開。自負仙風如太白。人言陋巷有顏回。幸哉幸哉驪江春水碧如苔。茅屋參差傍岸開。何日乞身隨野老。斜風細雨剌船回。恐類躄浮屠。然跛能履。</text>
<title>君子</title>,<text>君子終身憂。念念在高舜。祗欲歆高風。何曾傳心印。悠悠方寸間。不墜必有進。自昔善反者。唯憑一字信。行年才知命。問辨思必愼。𢥠然如履氷。仡爾如破陣。聖道望難及。哀哉初發軔。</text>
<title>門生洪濬來訪。云今在春州。</title>,<text>病裏都忘疏與親。豈知吾子久居春。官銜縱帶中郞將。政案應書及第身。桃李盛時游輦轂。薜蘿深處倒冠巾。霽亭豪氣君知否。肉袒應須謝自新。</text>
<title>蹉跎行</title>,<text>仲春忽已盡。上己將又回。風光流轉日駘蕩。已近踏靑靑欲來。雨師亦受上帝敕。當春發生頻相催。白頭病客筆已閤。獨把太玄甘寂寞。會有子雲知子雲。漫却醬瓿眞一噱。可憐準易空苦心。我脚所踏應先尋。隨時變易豈謂是。天命去就非難諶。大節一虧復何責。幸矣極口談聖域。至今巍巍配文廟。始信論功及經籍。經籍道息奈吾何。老矣立德今蹉跎。</text>
<title>卽事</title>,<text>曉寒牕戶欲開遲。日已高舂坐更危。幸是無人敗吾興。舊詩改了又新詩。自念當年見事遲。白頭無意管安危。時時惹起前朝恨。灑向毫端卽是詩。問津子路御樊遲。歷騁侯邦不入危。誰識聖心天在上。病夫今日謾吟詩。靜坐沈思下筆遲。只憑精一辨微危。執中祕訣誰傳授。月到天心恰得詩。</text>
<title>眞觀大選來問唐詩語義</title>,<text>眞觀釋子問唐詩。乍雨乍晴山日移。風入草堂淸到骨。差夫深坐下書帷。</text>
<title>卽事</title>,<text>小雨隨風如散絲。老年情興浩無涯。只愁病骨難將息。閉却蓬牕題小詩。薄雲滿天風尙寒。斜陽欲下塞西山。老翁送客門前立。萬樹靑松暗淡間。風林雨岸與煙灣。一片江山萬古閑。何日歸休洗雙耳。月明溪上聽潺潺。</text>
<title>上已日</title>,<text>祭酒堂上羅尊彝。三月初吉維其時。琴彈文王仲尼操。一時氣象眞雍煕。我年甫冠游璧水。足蹈杏壇心闕里。奈何利物所牽聯。自薦文科事天子。孀親老矣東海濱。無兄無弟吾一身。吾今遠游値兵亂。道或一梗空酸辛。便從長官告歸計。許我掛冠荷嘉惠。長風破浪高入天。我舟一葉無從濟。歸來萱草何靑靑。彩衣舞影飄中庭。當時至樂天下少。歲月超忽如飛星。祗今臥病又幾日。每遇良辰雙淚零。</text>
<title>金同年 世珍 退居益和久矣。今以事來京枉顧。予以驪興歸計告之。且請資我牛種。因作絶句。庶其不忘焉耳。</title>,<text>驪江歸興政悠然。坐嘯舟中望似仙。縱是石田收有日。還須稻種丐同年。平生心迹兩超然。欲向危時作地仙。詩酒不妨謀送日。還丹何必學延年。蓬萊一境墮茫然。洒落何人骨欲仙。兪丈放懷聞昔日。牧翁繼跡是今年。</text>
<title>卽事</title>,<text>山僧頻潤筆。國主特分田。雨露驪江上。風雲鵠嶺前。無材草封禪。有策辨人天。自笑終迂闊。時時一惘然。</text>
<title>次韻奉賀林大參</title>,<text>父封 封君 母命 命歸 仍多壽。伯省仲樞今幾春。不獨海東能致客 賀客。定應天下亦無人。讚美高門將徧國。流傳陋巷欲深春。幸公半日閑吟處。記我多年臥病人。</text>
<title>歸歟</title>,<text>牧翁老氣無由降。窮年弄筆吟南牕。平生有懷便吐出。橫說豎說皆驪江。如我自讀亦齒冷。他時詆姗誰得雙。所以東坡詩有名。苦說歸田似不情。人之視己如見肺。頭上蒼蒼天道明。朝饔夕飧固所重。何況身退由功成。讀書萬卷不達理。是亦所謂妄人耳。歸歟歸歟吾黨子。芳草和煙滿槐市。河汾講學雖區區。光範上書終近利。</text>
<title>紀事</title>,<text>曉色蒼涼日欲生。磬聲中有誦經聲。鱗鱗萬戶煙浮棟。有幾人忘境與情。有身何處不營生。髣髴隔林機杼聲。却訝高僧還見斥。大城乞食是眞情。工部桑麻斷此生。我今田舍傍灘聲。遲留不去殊亡謂。野興悠悠雜世情。</text>
<title>題聰無聞卷。卷首有懶翁山水。</title>,<text>萬樹長松雲滿天。蒼崖深處掛飛泉。平生自厭生三耳。何日相從學坐禪。</text>
<title>三月三日</title>,<text>病中又見今年春。三月三日天氣新。長安樂事久牢落。賴是少陵初寫眞。當時豪麗宛如昨。至今可想椒房親。東韓岧嶢扶疏山。山下碧澗聲潺潺。宣仁一帶沙川碧。可濯可沿淸且閑。芊綿芳草城東南。急管長甁春夢間。君門九重天地隔。墳墓蒼茫鎭江曲。寒食淸明幾虛負。梨花寂寞莓苔綠。重房雲集奉恩庭。對越聖祖歆威靈。醮餘飮福尙逮下。肯念老牧方伶仃。肯念老牧方伶仃。韓山山下雲冥冥。宣尼當日不稅冕。東周一語誰其聆。</text>
<title>明日醮餘至。無封不敢受。</title>,<text>禮食有輕重。尋常猶謹嚴。醮餘神所惠。法外我何堪。開府儒林表。封君國史兼。病深方竢命。一滴敢心甘。</text>
<title>奉謝合浦令公惠脯</title>,<text>細字書詞謹。束脩儀物兼。韓山深自幸。合浦近如瞻。柳巷苔生轍。蓮營月滿簾。相望儘迢遞。春色入茅簷。</text>
<title>有感</title>,<text>白髮將衰老。丹心在聖明。支離非傲世。洒削敢藏名。座滿求詩客。朝無結襪生。只今吟嘯處。誰識有餘淸。獨居窮巷靜。兀坐小窓明。淡泊非無味。膏盲在立名。栽松憶隣老。種楷望門生。只爲心如水。新詩字字淸。孔子冢。門人種雜木楷尤多。筆硯今垂白。乾坤又大明。殘齡憑藥力。美景助詩名。几案靑山入。門庭碧蘚生。區區苦心處。豈下伯夷淸。</text>
<title>卽事 三首</title>,<text>病勢摧湯藥。生涯寄食眠。移居那免俗。當痛但呼天。否運何連歲。安心倘有年。今朝更長歎。身世苦沈綿。眼昏妨夜讀。身困覺春眠。庭洒松間露。墻連樹外天。賜田當老境。握粟卜歸年。又見東風急。轉頭飛柳綿。每向墻頭過。時從甕底眠。昏昏陋巷日。蕩蕩醉鄕天。放曠非吾道。威儀戒老年。踏靑今又負。芳草謾芊綿。</text>
<title>省歛行。思先王也。</title>,<text>秋風日日吹君門。踊躍控鶴鷹揚軍。大駕徐動百官扈。作新煕武幷恬文。平原廣野設幄殿。大田多稼收黃雲。重瞳屢回有喜色。哿矣吾民何更云。殿前才人百戲張。鼓吹轟天和氣揚。日行山翠滴輦路。夜宿星光臨帳房。臣時戎服跨瘦馬。亦復往參干掫者。最愛安國前峯頭。臨水一宿今悠悠。薄雲美月月入水。呑吐光景天如流。至今心存更目想。何日江頭成獨往。</text>
<title>雀影行</title>,<text>簷下雀影影在牕。牕間老筆長如杠。翩翩乍來又乍去。知渠得意眞難降。有時噪聲破我寂。因物時時更參易。觀梅有術奪天機。安樂窩中忘是非。天津橋上啼杜鵑。不有斯人誰與歸。寫之剡藤成短篇。他年再讀心茫然。</text>
<title>唐城引</title>,<text>唐城岸海如華蓋。浦潊環之分內外。英靈所聚產人物。直幹雄材皆絶代。德山村主生江南。遼東白帽初往參。猶嫌鶴野近羊犬。欲訪海外仙山三。舟浮鯨浪得異境。雙目不動停飛颿。下岸卜年又卜世。日佐東方千萬祀。新羅以來至我國。禮樂詩書出君子。壽齋獨步江都未。掃去妖氛開紫闥。紀綱復振朝委裘。鼠輩無從更挑撻。克生太姒配王室。聖子神孫至今日。於戲德山非常人。天作之合襲于吉。靑松浮雲翠如濕。我曾立馬遙相揖。陽坡先生安在哉。高風千載無人及。郤超反鑑似無孫。門下有人空血泣。</text>
<title>卽事</title>,<text>東風吹急日行遲。草色遙看正好時。牧老病餘多絶句。不期奇語或成奇。</text>
<title>奉謝鄭圓齋，李奉翊 玖，朴承旨 晉祿 携酒見訪。兼申拜眞之約。</title>,<text>樽酒相逢似夢中。乾坤浩蕩又東風。老衰更驗忘年厚。貧病方知賦命窮。已矣兩髦俄變白。醉來雙頰尙浮紅。丁寧有約休辜負。鐵洞眞堂拜益翁。</text>
<title>自和</title>,<text>回首蒼梧杳靄中。五絃曾記聽南風。初科偶爾先豪傑。末路哀哉多阨窮。春巷獨行苔更碧。曉牕高詠日初紅。從今欲訪同年友。三十三人幾老翁。嘆吾生天地中。胡然却似病狂風。雖慙入道迷三省。祗喜無文送五窮。墻角峯巒遙滴翠。樹頭䔒蕾乍含紅。傍花隨柳應無日。欲學當年擊壤翁。遠慕八仙游飮中。醉鄕天地有遺風。書當快意如爬癢。詩自長吟政坐窮。憶在廟堂頭尙黑。忍聞河洛血流紅。邇來臥病眞難得。造物應憐牧隱翁。成象成形自一中。靜觀山岳動觀風。人文豈向三千止。天數應從六十窮。自古書生譏面白。當時院長詆顏紅。洗心直欲騎牛去。得失悠然付塞翁。</text>
<title>卽事</title>,<text>一家天地自春風。沴氣消來樂最融。物物含和成太極。時時致異有頑童。唐虞禮樂敷文德。伊呂干戈立武功。始信脩齊由格物。靈臺方寸配蒼穹。</text>
<title>九龍山歌</title>,<text>扶疏以東山不盡。衆峯插天森石筍。九龍穹窿勢自尊。後如從者前如引。聖僧遺跡尙宛然。石勢傾危將欲隕。招提林壑雜煙霞。甁錫歲月堆倉囷。何時長嘯上絶頂。萬里靑天見秋隼。焚香再拜虎景祠。尸素區區謝不敏。仰乞威靈靜東海。不見廟堂方勢窘。連營諸將向全羅。南畝擧趾誰見愍。農功一虧民失天。命墜顚崖其可忍。冥扶籌策戰必勝。更發狂風激齊霣。賊船掃向扶桑去。蒼生不復愁肝腎。便將禮樂問爲邦。舍瑟何知夫子哂。</text>
<title>赤子吟</title>,<text>茫茫堪輿相附依。蠢蠢自足乘神機。聖人脗合天地德。君子照耀朝廷儀。夫家婦室粲有則。堯禪湯伐同其歸。故知赤子純一處。宛與智者無少違。抱負時時索乳啼。直與神化爭高低。直從知誘始逐外。欲動情勝方難齊。狼貪羊狠各有態。淫竇滔滔天下溪。冶容飾貌竟狙詐。赤子之心誰復稽。赤子之心誰復稽。仲尼當日宜栖栖。</text>
<title>自賦</title>,<text>桑海團團日。松山蕩蕩春。歸來書甲子。憔悴降庚寅。雲壑泉如筑。陽崖草欲茵。境幽心自寂。何處伴高人。</text>
<title>春眠 二首</title>,<text>晨光動天地。夜氣襲精神。鼻息尙隱壁。目瞳如眯塵。家童解麾客。山鳥不驚人。只喜魔猶在。白頭應免新。從來百姓眼。爛熳可頤神。和氣徧四體。冥心忘六塵。出游知有士。無夢定何人。少杜平生足。南州句法新。</text>
<title>聞諸將討海賊。一時啓行。</title>,<text>廟堂兼將相。社稷寄神人。鼓角聲連海。旌旗影拂塵。鷹揚方啓道。鳥散走迷津。奏凱還朝日。歌謠撲地春。</text>
<title>自詠</title>,<text>龍鳴在匣鏡藏匳。肯向竹竿緣似鮎。欲辨幾微都是錯。不論鹹淡本無鹽。春深準擬花藏塢。夜靜追隨月入簾。自信生來難一笑。歸來三逕覓陶潛。</text>
<title>賜田申省狀至。去歲十二月所申也。今年三月始得之。未及展閱向闕謝恩。吟成一首。</title>,<text>主上如天育萬物。臣穡衰遲猶秉筆。前朝詞臣森如林。父子傳家罕疇匹。稼亭先生不言功。又不作文名送窮。大平風月詩篇裏。到處江山尊酒中。臣今臥病領史事。乞米年年拙生理。粥薄鬚眉宛相對。啼飢僮奴難忍視。鶴鳴九皐聲聞天。聖恩周急令保全。敕賜鏡湖溢簡策。長江兩岸多良田。從今一家飽喫飯。日日頌禱終臣年。子孫世守佐王國。誓將忠孝酬恩憐。</text>
<title>晚雨</title>,<text>午牕日影已稀微。向晚蕭蕭雨灑扉。漸見麥田增翠色。胚胎餠餌助甘肥。天際群山橫翠微。春深門巷掩柴扉。扁舟直遡驪江去。風滿蒲帆水面肥。謾向遺書欲發微。老年多病獨扃扉。何曾大旱作霖雨。正笏坐看天下肥。</text>
<title>早</title>,<text>簷前舟雀近人鳴。後院錦鳩呼雨聲。白髮病翁忘盥櫛。獨携毛穎寫平生。瑣碎文章蟋蜶鳴。鈞天髣髴夢中聲。老來欲塞從前耳。虛室時時白自生。自有至音多善鳴。爭如玉振與金聲。寥寥天地至今日。百鳥春風觀我生。</text>
<title>李三宰求跋蓮經。因有所感。</title>,<text>人間膏火自相煎。故種蓮花照碧天。劈取若心常有日。肯將雙手救頭然。從獸平原馬似飛。喧傳輕捷近來稀。功高百代年猶壯。攝養千金莫或違。紛紛禍福摠關天。一點忠心豈偶然。大義滅親非古語。我公高識冠群賢。</text>
<title>訪李開城不遇。獨坐松間有感。</title>,<text>玄陵初科鎖益翁。白袍滿庭多英雄。穡以非才最徼幸。天耶命耶公至公。三重大匡領史翰。白首閑居樂在中。有時感恩淚如水。仰面但見靑無窮。有季最少最鍾愛。有孫承重傳家風。門生往往佩酒來。狂歌忘形和氣融。老牧臥病今幾年。坐想구游心悄然。當時種松高尺餘。今已蔽日將參天。人言栽松十年耳。十年石火誰爭先。病餘上馬亦甚少。再至不獲登華筵。乃知聚散有主者。長嘯松間思往賢。栗亭勉齋侍座主。驕兒恃愛求恩憐。風流閑雅蓋一世。回首悠悠如夢耳。誰知天下注意將。高閤如今束諸子。會當更訪商山翁。蒼蒼雲松聊徏倚。</text>
<title>有感</title>,<text>白衣仙人躡蓮葉。宛在風波衣不濕。人間生死海無涯。雨洒大空多哭泣。聞聲救苦皆現身。一刹那頃赴人焉。微塵國土明鏡中。樓下居人如芥拾。願將淨願現威神。數箇霑床起而立。走向城中辦生理。主人白鬚容可鑷。</text>
<title>川寧吟。有自川寧來訪者。因述所懷。</title>,<text>川之源兮竹嶺下。舟山蕊坡驪興野。奔流數百有餘里。舟入松京無晝夜。川寧一邑好風煙。東岸楊根西利川。公卿別墅遙相望。春風秋月開華筵。我生鎭江近大海。鯨波蹴空浩無外。風帆扣枻游紫汀。當時樂事眞一快。白頭軟紅塵底行。狂歌往往難爲情。聖恩如天領史翰。官閑祿厚榮吾生。吾生儘榮奈無用。所以江山入淸夢。何當明農向川寧。聽取岡頭有鳴鳳。</text>
<title>謝李開城携酒見訪</title>,<text>白頭多病韓山翁。強顏當日陪群雄。恩榮不次背流汗。跡逐臺省登諸公。春花秋月嘯詠裏。雷霆雨露經論中。如今蟻床守寂寞。藥餌不給知吾窮。夜坐月明轉眼月。春游風急愁頭風。那知老衰腰脚頑。漸喜天地精神融。今年樂事勝前年。會面擧酒欣欣然。艱極泰來理固爾。安排頭上唯蒼天。偉哉開城是久要。一生豪氣誰居先。松間有客井投轄。對酒秦川公子筵。當時置驛久牢落。風流卓爾傾群賢。遨遊別墅寄雅量。幽草澗邊時獨憐。我欲從公便忘世。年來頗厭生三耳。紛紛今古重交游。況我恩門唯一子。携酒頻過雖不惡。幸借松亭容醉倚。</text>
<title>旣書前後二篇寄呈開城。秉筆之際。吟成三首。</title>,<text>狂興年來托管城。長篇短律儘縱橫。益齋南畔松千尺。鵠嶺龍巒與目成。我生雖不戒甁城。却厭主從幷主橫。獨有國風藏不得。一篇成了一篇成。曾聽高僧說化城。由來鼻息眼仍橫。誰知自有閑天地。絶勝無窮訪廣成。</text>
<title>卽事</title>,<text>細雨濛濛暗草堂。桃花欲綻柳絲黃。披蓑欲上扁舟去。一曲驪江置野莊。一犂春雨可耕田。南望年來思渺然。病裏關門更深坐。未知行色陸邪船。昔年游宦走京師。天下一家隨所之。老去出門迷所適。山南水北漫吟詩。</text>
<title>雨中詠懷 三首</title>,<text>天邑趨群彥。鑾坡似夢中。行雲猶向北。老境在征東。弱柳將搖碧。夭桃欲綻紅。少年眞可學。物欲旋消融。海內同年友。存亡杳莫傳。亂離誰避地。衰病我歸田。壁水沈明月。鑾坡鎖冷煙。題名曾有石。未必亦南遷。天向君門近。風傳禁漏來。淸標思玉樹。異境似瑤臺。永夜對燈聽。淸晨持傘回。黃封頻快倒。把筆恨微才。</text>
<title>晚晴。贈大姨夫閔判事。慰解其志云。</title>,<text>午陰正濃春風焉。夕照欲斜寒氣集。梨花枝頭蓓蕾肥。松樹林間聲韻襲。主人對客垂鬢絲。婢子行杯動腰衱。坐談生死信有命。未免恩情猶欲泣。我在病中息如線。誰云分外增一級。故知吉凶初生貽。截然無過無不及。會當携手歸去來。驪興江頭有蓑笠。忘形談笑終天年。驗得從心自而立。</text>
<title>淸明節</title>,<text>風日淸明應曆書。宣流和氣謝堪輿。暮春成服携童冠。自比時雍尙有餘。放曠何曾畏簡書。時時扶醉在藍輿。踏靑未識誰招喚。酒禁傳言數日餘。幾年春雁欲投書。長白山光照乘輿。夢裏鑾坡芳草綠。上林花石劫灰餘。</text>
<title>有感</title>,<text>歲幣如山塞上堆。中原人力政摧頹。却將羊馬天南牧。三百年間亦迅哉。隋唐渺渺幾經春。五季三韓出異人。只賴貽謀能保國。運籌今日有良臣。誰道秦坑尙未塡。儒風欲絶幸相傳。支持病骨吟詩句。頭上蒼蒼自有天。</text>
<title>病齒</title>,<text>軟炊爛煮補衰腸。怪底齒牙猶被傷。當日抑強餘禍在。謾言晁錯智爲囊。齒舌中間至味生。全呑大棗若爲情。撑腸文字從霑濕。飮酒無妨似吸鯨。挫硬攻堅欲勝人。老年甘滑自生津。看來却似山西將。白髮閑居病在身。</text>
<title>述懷</title>,<text>少年群飮墮空虛。多病獨吟甘闊疏。花月小庭宜秉燭。柳煙平野可扶輿。朝饘夕粥寧求外。坎止流浮信有餘。他日驪江容我釣。老來光景自蘧蘧。</text>
<title>昨力疾出弔廣平侍中弟喪。不遇。次謁沈宰臣出使江南回。謝僕不敏。次入廣濟寺。懶殘子酤酒。次至李開城將謝見訪。不遇。適楊二相在家。又飮旣歸。頹然達旦。</title>,<text>牧翁扶病髮鬅鬙。徧謁閑忙見未曾。共惜鴒原摧玉樹。新持鳳詔返金陵。芋師談笑眞如舊。楊相威名政有稜。獨恨開城頻上馬。萬松深處又難登。</text>
<title>訪諸公旣歸。見林大參投剌。明日以詩往謝。</title>,<text>大參忠孝冠群雄。車騎經過陋巷中。㝡恨病軀方殉世。故陪華剌便趨風。春光蕩蕩仍催暖。花意欣欣欲向融。更候退朝深坐日。慶親詩什賞諸公。</text>
<title>昨謁林參政不遇。因過東亭小酌。至王參政宅。盛設酒食。會韓柳巷又至。旣醉而出。入謁侍中公痛飮。扶醉晚歸。明旦錄之。</title>,<text>病餘身世夢華胥。遇事沈吟儘有餘。當日雄豪今寂寞。老年交契亦稀疏。芝蘭露浥香凝室。楊柳春深影滿閭。命駕出游從此始。曉牕啼鳥亦蘧蘧。</text>
<title>宗壻朴判書，宗孫李政堂。携酒見訪。</title>,<text>氷淸玉潤照衣冠。更有賢孫壓九韓。已喜春風滿蓬蓽。況逢朝日映杯盤。病餘得醉誠非易。亂後相逢亦甚難。老境情懷無處寫。麴生天地本來寬。</text>
<title>韓柳巷。讌門生及第。</title>,<text>春來事事樂中和。老牧生涯鬢已華。榜掛通衢催飮酒。風吹小雨勒開花。稼亭餘慶川方至。柳巷淸談日未斜。自喜病中牛馬走。強題新律字如鴉。柏亭豪邁介仍和。少已離倫氣自華。詩句共喧池上草旌旗曾看嶺南花。門生獻壽春方好。巷老題詩字半斜。嗔笑餘閑深閉戶。不妨酬唱到昏鴉。</text>
<title>送酒</title>,<text>春深送酒亦風流。蓓蕾依然滿樹頭。造物乘除當有意。順時消遣復何憂。獨醒正則還多侶。群醉淵明却寡儔。只有如錐管城子。每邀飛雨倚高樓。</text>
<title>自詠</title>,<text>自負當時第一流。山林情興寄壺頭。事謀白面無從濟。望係蒼生祗自憂。太史傳家唯父子。老年多病少朋儔。人間到處舒長嘯。何必元龍百尺樓。天地眞同上下流。悠悠漸見白吾頭。自慙淪骨主人惠。誰識終身君子憂。濟世經邦當盡己。傍花隨柳豈無儔。暮春風詠驪江上。更倚波間客舍樓。</text>
<title>讚白衣</title>,<text>聞聲救苦應昭然。急難何人不乞憐。樓外空華方起滅。燈前水墨宛飄翩。舟行生死無涯海。鏡掛妍媸有象天。且願盡除天下病。小窓安坐免心煎。</text>
<title>廉東亭席上醉歌</title>,<text>我飮不盡器。半酣味尤長。落落東坡翁。光焰萬丈強。春風蕩蕩吹亭臺。白日政可飛金觴。韓山牧翁老多病。不耐錦繡堆中腸。飮中八仙每拍手。自笑毫端走風雨。況今紅錄爭扶春。啼鳥數聲情興新。古來飮者達生死。擾擾區區那解事。夷齊盜跖俱亡羊。金杯且倒花香裏。花開有時莫辭醉。燕舞鶯歌非偶耳。東亭豪氣亦人傑。高臥東山弄風月。圍棋雖不更賭墅。對客肯憚頻投轄。莫將微恙示春慵。我己自分傾千鍾。君不見醉鄕天地今無人。牧老獨坐誰爲隣。</text>
<title>有感</title>,<text>起家大父望如天。當日銘詩儘可傳。有子一人猶置散。肯將伯仲感重泉。</text>
<title>訪朴陟山不遇</title>,<text>門庭高峻壓塵寰。龍岫山連進奉山。再見香爐在中闑。牧翁乘醉尙紅顏。</text>
<title>予以召會議都堂。還至韓政堂宅。</title>,<text>少年廊廟忝論思。或値危疑駭一時。耆老每邀俄滿座。從容一定共傾危。運籌自有神機在。成算寧爲巧辯移。病後白頭參末議。宛如曾見儘委蛇。丁亥門生韓政堂。適因微恙坐書床。諸君入謁方交禮。冢宰來過爛有光。案上珍羞自多品。樽中香辣異初嘗。春風邂逅眞多幸。兩樹梅花詩興長。</text>
<title>酒禁</title>,<text>記得看花似夢中。少年行樂幾春風。靑州從事相徵逐。錦繡浮空兩臉紅。非意相干一掃空。靑州從事獨稱雄。天敎我輩焦肝腎。推入秦家逐客中。有花有酒此身閑。造物洪恩滿世間。四美難幷吾輩事。上樓獨坐對南山。</text>
<title>紀事</title>,<text>龍喉傳旨撰書詞。白髮深慙筆力衰。命意已從當國出。文言更向把毫思。雷霆隱隱威應褻。日月昭昭照不遺。祗恐浮雲猶故態。寸心難徹九重知。縱借宰予端木詞。三軍三鼓氣猶衰。陳情只恐煩重聽。敍事誠宜更致思。自信畏途車或敗。誰敎妙算策還遺。老年文字多乖剌。却恨當時誤見知。</text>
<title>韓柳巷邀同往尹判書園林</title>,<text>病骨酸辛寢不安。雖知踏法只人難。滿窓明月天將曙。隔壁長松夜更寒。漸見孤生似磨墨。誰敎兩耀競跳丸。早興欲向藏春塢。柳巷蠻童趣往觀。</text>
<title>尹判書席上</title>,<text>主人淸秀早知名。一樹梅花照眼明。富貴家風藏不得。綉簾深處管絃聲。坡平敭歷有威名。政用疏通處事明。記向幽堂叨秉筆。牧翁文字但虛聲。尹氏林園舊擅名。惠風和暢四山明。猩紅杏對鵝黃柳。誰道梅花墜世聲。</text>
<title>早興</title>,<text>老妻嗔我酒膏肓。甘草加煎黑豆湯。夜永困眠身自穩。曉寒徐起齒猶香。杏花柳線園池靜。牕日簷風几席涼。坐對野梅詩興激。欲從何遜更遊揚。</text>
<title>次宗伯開城韻</title>,<text>老年吾已坐詩窮。一詠悠悠萬事空。賴是益齋憐季子。好懷開向酒杯中。多生習氣結良緣。釋褐如今三十年。敢負文章衣鉢在。蒼蒼頭上有蒼天。</text>
<title>三月廿一日。知申事臣濤。奉宣醞內膳來賜。臣穡不勝感激。謹作短歌。上送史官。</title>,<text>微臣老病如敗葉。墜在草間誰復拾。聖心春風吹物生。數尺枯條春雨濕。欣欣向榮亦渠性。群卉爭敷如不及。洪惟前朝卵翼恩。一家飽煖方高門。初驚崇光泛桃李。漸喜秀色紛蘭蓀。病餘謳吟贊日月。發揚和氣彌乾坤。當塗自有大手筆。却愧酷似春禽喧。平生志氣本跼蹜。高飛畢竟難踰藩。臣當醉歌上天載。無聲無臭終難言。</text>
<title>金沙八詠 廉東亭謫居川寧縣金沙莊。隨事立名。題其目凡八。因以舒憂娛悲。旣還不能忘也。請予同賦云。</title>,<text>西山採薇春雨隨風細。春山到處深。何人能採蕨。惹起伯夷心。東江釣魚早聞鮮味儁。摠說細鱗肥。不待秋風起。願從張翰歸。龍門斲藥地靈多藥物。山密少塵埃。更問如爪棗。安期安在哉。虎谷耕田平野牢籠盡。荒畬片段餘。躬耕度朝夕。還似孔明廬。漢浦弄月日落沙逾白。雲移水更淸。高人弄明月。只欠紫鸞笙。婆城望雨天意應生物。農功在及時。碧潭龍臥久。一起竟何遲。長興拾栗秋風初瑟瑟。栗樹漸纍纍。獨往吾曾記。金丸落地時。注邑尋梅賦詠逼眞少。栽培離俗多。最憐荒僻處。寂寞伴姮娥。</text>
<title>詣紫門。謝宣賜酒果。</title>,<text>聖恩醺骨醉來寬。德性如毛擧甚難。曾荷玄陵親點筆。自憐白髮懶纓冠。春風漸暖催觀射。午日曚曨散講官。可見太平無一事。唐虞聲敎洽三韓。</text>
<title>謁鄭政堂問疾。鄭公設茶。</title>,<text>春來上謁比前遲。遙遞詩筒禮又非。溪水纔添初雨霽。樹林相映欲花時。公應示病元無病。我政思歸尙未歸。最愛松山翠如濕。茶甌傾了更幹眉。</text>
<title>曉起聞雨。用前韻自詠。</title>,<text>吾生見事自來遲。敢向殘生管是非。謾與詩篇酬美景。相逢樽酒謝淸時。自知老日偏多病。人笑今年又不歸。坐聽雨聲長太息。驪興山色入愁眉。</text>
<title>卽事</title>,<text>燒餘田壟草靑靑。一雨漫山水欲生。獨速老翁携鍤去。好防渠決灎新晴。春雨頻來野色靑。菜畦煙暗綠芽生。少年干祿今頭白。病骨自知陰與晴。每恨功名汚汗靑。只憑吟嘯送殘生。滿庭煙雨情無極。更擬樊川賦晚晴。</text>
<title>卽事</title>,<text>病後東風日日狂。馬蹄隨處從崇光。花心欲寫天心巧。酒力能扶筆力長。達士忘形如魏晉。可人携手喜參商。自憐春服猶成未。禊飮熊川趁夏涼。</text>
<title>春遊</title>,<text>春遊方未艾。詩興亦云濃。楊柳村逾靜。莓苔巷已窮。閉門山色裏。欹枕雨聲中。但得心無累。何慙擊壤翁。</text>
<title>晨興</title>,<text>鳩鳴林外已天明。雨後春寒盡意淸。病客懶興殊有味。老年閑臥欲忘情。群花浥露方扶弱。細柳含風自弄輕。到得平心和氣處。浩然眞可順吾生。</text>
<title>題伯恭字說後</title>,<text>柳巷今年又暮春。午鷄聲裏寂無人。伯恭字說寧容肆。老牧文言恐失眞。雨過門庭生碧草。風來街陌漲紅塵。羹墻歲月今知命。一味淵氷日日新。</text>
<title>山水屛風</title>,<text>海東山水絶纖塵。在在雲煙境界眞。却向屛風寄幽興。牧翁還是可憐人。山中隱者播淸塵。自恃誰能辨僞眞。畢竟白雲藏不得。乾坤具眼豈無人。詩句淸新不惹塵。因形賦物奪天眞。白雲千嶂重重處。寫出猿聲有幾人。</text>
<title>洪守謙尙書見訪</title>,<text>總角相親到白頭。中間乖隔幾經秋。家貧只恨無樽酒。細嚼茶芽話舊游。</text>
<title>借馬發病</title>,<text>借馬知今亦甚艱。誰敎病發欲醫難。主人自是多屯蹇。觸事無端鼻孔酸。</text>
<title>遣興</title>,<text>我本疏慵不入時。況今衰病欲何之。閉門自合安心坐。連袂誰曾汗背馳。賀歲里閭將欲遍。謝恩閶闔敢云遲。如今又起看花興。準擬南山醉賦詩。風又是太平時。却笑出門無所之。我輩還如雲聚散。年光自趁水奔馳。柳絲已染應繰畢。花錦猶封欲拆遲。待得半酣高閤望。更將樂處寓新詩。三絶韋篇只識時。老年胡不望安之。飽鷹自在寧思附。繫馬由來每念馳。久矣思文歌穆穆。哀哉去魯學遲遲。中書君亦知吾意。信手從容寫出詩。</text>
<title>聞山鳥</title>,<text>春山深處記曾游。觸耳難禁盡日愁。豈意萬家煙火裏。數聲驚破夢悠悠。病骨酸辛自懶興。誰敎詩思更相凝。忽聞啼鳥翻多感。欲學觀空樂道僧。春來有句贈同游。喚起催歸摠是愁。聲入心通吾自樂。可悠悠處卽悠悠。夜寐仍須更夙興。心中道德幾時凝。一聲啼鳥心還動。宛似如今雀鼠僧。</text>
<title>聞吹鑼</title>,<text>南門淸曉一聲鑼。坐想蕭蕭聞馬檛。不是獸牢催進獻。定應江上有風波。江上風波幾日休。庚寅以後使人愁。龍驤萬斛眞無力。怕向掀天雪浪頭。雪浪長年欲蹴天。江陵一道海西邊。雖然被毒終疏闊。露骨山中穩坐禪。</text>
<title>有感</title>,<text>沈醉都忘膏火煎。醒來樂處却依然。烏衣巷口明斜日。綠野橋邊鎖冷煙。富貴風流應掃地。古今悲嘅更滔天。丁寧趁取花時節。秉燭相從學少年。汲井新茶活火煎。晴牕一啜意翛然。飄飄難得抱明月。蕩蕩却如凌紫煙。閑裏吟哦由觸境。病餘行止摠關天。抽毫只管紓情興。春色方濃又一年。</text>
<title>獨游</title>,<text>獨游情更適。多病骨猶酸。不耐風塵暗。向來天地寬。才疏吟詠苦。計拙去留難。浩蕩春將老。時時醉據鞍。</text>
<title>奉簡朱同年</title>,<text>狌枝紅染又東風。每見朱髯向夢中。春雁北飛無一字。少年行樂轉頭空。</text>
<title>韓柳巷邀同往昌和安簽書宅。穡以酒困辭。午後身稍健。李三宰特邀。旣至則廉東亭在座。獻酬醉倒。歸而志之。蓋雖飮食之微。若有予奪於冥冥之間者。豈不可感。吟成短篇以志。</title>,<text>人生聚散如風花。勢出偶爾終無他。春城桃李半吐艶。晴天暖日蒸紅霞。水南聯鞍有舊約。酒困不耐朱顏酡。日行過午雨又滴。眼界豁達無塵沙。將翺將翔興方動。春光掩映庭中柯。東亭游騎入北里。問疾適在平章家。平章招我策蹇馬。欲跌不跌頭皤皤。參差碧瓦傍橫嶺。當門一逕緣溪斜。淺斟軟飽雜異味。高談雄辯如懸河。半酣激裂發浩歎。同游廊廟扶重華。當時諸公半鬼錄。有酒不飮將如何。會須秉燭勤行樂。帝力不知於我加。千重山海盡剗去。頭上日月如飛梭。南安北李本不擇。天自安排非命耶。</text>
<title>曉起</title>,<text>病後吟詩氣自平。滿天春色鳥啼聲。北隣酒熟初成禮。南里花開又喚行。雨卷江山催暖景。日斜庭院感浮生。此身自幸逢堯舜。每向毫端謝聖明。病餘深謝値升平。當日宮中識履聲。流水谷深靑嶂合。碧天風細白雲行。詩書道缺年將老。門巷人稀草自生。永日坐吟如有課。免冠毛穎視猶明。</text>
<title>趙思謙挽詞</title>,<text>貞肅諸孫幾箇存。當時風彩照中原。白頭又挽城南路。曉色蒼涼兩眼昏。</text>
<title>哀哉 二首</title>,<text>哀哉我外甥。有女尤失憑。崎嶇易居處。幸隔山幾層。徑欲往撫背。苦此病勢陵。且遣蠻童去。達我心炭氷。草生滿道周。藍輿可以乘。我當往省汝。汝其出門噟。汝父性尙直。罹凶亦天命。有弟又有妹。家風頗脩整。哀汝出天眞。往來如道梗。由汝養於人。保汝能順性。汝長可適人。桃夭春日靜。肯使汝愆期。人倫當自正。</text>
<title>題嶺梅卷</title>,<text>雁回峯頂雪初飛。一點芳心欲透機。漏洩春光應偶爾。獨憐詩眼巧評譏。</text>
<title>記遊鐵洞</title>,<text>雞林門外月如波。欲別更留傾叵羅。自喜醉狂如少日。病餘身世奈吾何。東風吹水綠搖波。雲盡長天似碧羅。獨上松亭一舒嘯。老來行止末如何。</text>
<title>與廉東亭赴李相之招。酒病二日稍定。吟爲詩歌。</title>,<text>我生逐物工推移。與世俯仰如韋脂。人猶指點負介特。自信齟齬將衰遲。閉門不出動旬月。有時會合皆迂闊。平章李公偶墜馬。國之司命民賴活。敲門投剌適醉眠。上堂據座題詩聯。明朝馳騎來相邀。我策我馬登華筵。中官李相適來訪。東亭大醉談稍放。李相情懽吐肺腑。蔡氏於吾是妻黨。仍邀明日特設酌。酌我甚多耽且樂。徑取大杯仰靑天。病入豈知方救藥。倒床嘔吐連數朝。心中膏火相煎熬。妻煎湯劑解酒毒。自訝氣息無由調。今晨起坐意自定。關牕風日淸且靜。向來艱辛墮夢中。欲訪陶劉仍取正。人間萬事儘悠悠。借問獨醒何所求。朝廷有道靑春深。政可飮酒夫何憂。</text>
<title>有感</title>,<text>文章歐九世爭譽。劉老猶譏不讀書。剽竊豈能成鉅萬。海中衆寶自嬴餘。衆寶橫陳爛有光。縱非倫序亦何傷。一經具眼分高下。萬古無人更抑揚。抑揚中有至音生。師曠元來集大成。燕樂嘉賓雖旨酒。鏗鏘始得洽懽情。</text>
<title>題妙峯卷</title>,<text>平地巍然插妙峯。白雲封了白雲封。會當絶頂舒長嘯。俯視衆山千萬重。</text>
<title>卽事</title>,<text>燕子歸來喜可知。簾前致語日將移。主人多病還依舊。多少華堂蛛掛絲。</text>
<title>幽居</title>,<text>病餘身世絶經營。新夏幽居事事淸。翳葉殘花風裏墜。上階蒼蘚雨餘生。諸孫異處皆無恙。二子隨朝摠有名。賴是代言毛穎在。老夫深戒慕甁城。</text>
<title>四月初八日旣晚。有小雨。入夜風雨大作。</title>,<text>持傘觀燈恐取譏。落花深巷掩柴扉。初看小雨將侵幕。漸聽狂風欲透幃。今歲不如前歲好。老年方識少年非。古人秉燭誰能學。樂事賞心頻見違。</text>
<title>卽事</title>,<text>一犂微雨暗田家。桃杏成林路自斜。歸跨老牛算半濕。陂塘處處泛殘花。白髮吾猶不食家。時時奉敕字橫斜。乞身甚欲還鄕去。又是江村落杏花。少年眞欲佐官家。學作文章點筆斜。臥病燕山空入夢。玉堂野草雜閑花。</text>
<title>宅主訪大姨。獨坐吟成三首。</title>,<text>月飯團團白似霜。疊成群玉冷生光。黃蜂爲作崖頭蜜。最好枯腸病後嘗。兩姨相對隔星霜。已老朱顏尙有光。莫把存亡時掛念。世間辛苦已親嘗。老大相看五十霜。百般無計駐流光。七人存歿今將半。豈害頻過索酒嘗。</text>
<title>病中</title>,<text>病中三日廢長吟。便覺胸中俗氣深。明月淸風無盡藏。高山流水有餘音。翩翩去鳥投紅日。恰恰流鶯囀綠陰。身世間關寸過半。不知何策可灰心。</text>
<title>題畫竹</title>,<text>此君眞不俗。蕭洒更堂堂。祗欲題詩滿。何須解帶量。秋風吹嶰谷。夜雨暗瀟湘。世上無窮意。隨時自抑揚。</text>
<title>侍立宮門觀禮。退而志之。</title>,<text>讀易當年要達時。却憐行止尙支離。骨酸自痛無人識。身老猶貧借馬騎。共喜爛盈天作合。方期燕翼國延基。歸來更作兒孫念。聖主賢臣永世垂。四月淸和正好時。奈何人事尙乖離。每從鄕愿門前過。恐値盧同屋上騎。天地久長關鳳曆。江山壯麗擁鴻基。自知老境無他念。一片丹心白髮垂。</text>
<title>詠懷</title>,<text>白頭詞客思依依。幸是朝廷不失機。庭院綠陰鶯語滑。門閭碧草馬來稀。時時獨坐看疏雨。日日高吟對落暉。且喜病餘猶把筆。只慙無力辨幾微。殘喘猶存臥病餘。還如靖節愛吾廬。蓬頭垢面非輕世。棘口茅心久廢書。綠草迢迢鄕里遠。靑山隱隱樹林疏。人間俯仰成今古。時見片雲行大虛。</text>
<title>昨承兩府差知印來招。至則入內庭赴宴。旣而中官傳王旨。賜坐坐于堂上西偏。二相以下列坐于庭。以次上壽。退而自省。眞如夢中。先王寵幸臣之餘澤。至今存焉。不勝感激。吟成長句四韻。以爲他日榮觀云。</title>,<text>摧頹敢望聽鈞天。夢裏稱觴近御筵。日月齊明承列聖。風雲感化立群賢。誰敎白髮如前輩。自信丹心似昔年。最喜重興功烈盛。定知王業永相傳。</text>
<title>夏日卽事</title>,<text>仲夏山居事事幽。百年情境淡忘憂。黑雲遮日商量雨。碧樹含風探借秋。僕倦拾薪遲煮飯。兒驕拖杖數登樓。閑中只費吟詩力。自信吾生枉白頭。乾坤蕩蕩順吾生。遇物忘機氣自平。微雨好風蘇病骨。綠陰芳草快詩情。日高三丈臥不起。年過五旬功未成。餘力尙堪歌抑戒。更將歲月寄甁城。物欲眞如粥面濃。白圭當更學南容。閑乘細雨初鋤藥。老向殘陽欲種松。衰德誰歌仲尼鳳。勞心只擬孔明龍。有時欲寫輪囷膽。却似黃鍾應仲冬。</text>
<title>用前韻</title>,<text>僻近城南山更幽。誰歟千載獨忘憂。天人對策治安日。前後出師危急秋。深樹流鶯欹晝枕。片雲飛鳥倚晴樓。無從陶寫心中興。欲向禪窓擧話頭。鏡裏難禁白髮生。只憑涵養氣猶平。天機衮衮無塵慮。老境悠悠適野情。自鄙中庸師伯始人。言媚嫵似玄成。如今更信爲名誤。騎馬時時入鳳城。浮世人情雜淡濃。牧翁當日抗塵容。飄飄政似風中絮。鬱鬱寧悲澗底松。精義入神如屈蠖。大人利見有飛龍。欲知甲拆春生遂。且看崢嶸雪壓冬。</text>
<title>古意</title>,<text>夏日似冬夜。永矣凝不流。浮雲成峯巒。迢遞十二樓。田家望虹霓。瀝血時叩頭。天高鬼神惡。又況非力求。金烏政飛翥。風伯何時休。人也天地心。心平元氣和。匹夫不得所。大海揚其波。古人守一敬。耿耿無偏頗。放勳被四表。重華庸作歌。世道日以降。且求安樂窩。梧桐今不生。鳳凰今不鳴。卷阿不復作。渺渺思周成。周成爲今主。公旦披忠誠。鴟鴞人疑釋。風雨天心明。至今千載下。托孤有法程。</text>
<title>觀物</title>,<text>大哉觀物處。因勢自相形。白水深成黑。黃山遠遂靑。位高威自重。室陋德彌馨。老牧忘言久。苔痕滿小庭。</text>
<title>詠懷</title>,<text>老牧吟哦不自休。誰知潦倒亦風流。年年病枕聞黃鳥。夜夜漁舟夢白鷗。敢望中和位天地。每將褒貶擬春秋。人間萬事終難必。盡日悠悠獨倚樓。</text>
<title>韓上黨書碑神勒</title>,<text>柳巷大書神勒碑。聖心方重父王師。映波明月僧前轉。傍路靑山馬上移。對酒吟詩應樂甚。恭桑敬梓欲歸遲。誰知牧隱偏多病。漫向禪窓有所思。</text>
<title>卽事</title>,<text>向晚浮雲忽蔽天。風吹微雨洒庭前。田家有語千金畝。斗米年來亦直錢。</text>
<title>喜雨行</title>,<text>今年春旱黃埃漲。南畝老農空悵惘。上徹九重軫淵衷。廟堂不樂心忡忡。成湯爲牲責六事。天意爲回俄頃裏。碧雲神術疾如雷。綠章夜奏玄關關。晚來滴點乍霑洒。入夜簷溜燈前掛。病夫起坐喜欲狂。食祿閑居叨寵光。祈天永命奉我后。庶調玉燭民財阜。麥壟黃雲帀地遙。稻田翠浪連天搖。誰知天公有深意。竟使蒼生保終始。微吟排比喜雨行。當憐老牧難忘情。</text>
<title>卽事</title>,<text>驪興兩岸麥秋深。田舍生涯已稱心。自恨白頭猶不去。軟紅塵底送光陰。對面重重山海深。流芳遺臭亦從心。誰敎獨立翻多感。易道由來只抑陰。流鶯啼處綠林深。夏景鮮明快我心。芳草和煙靄平野。好風吹雨弄輕陰。</text>
<title>自詠</title>,<text>眼疾年年發。狂心日日新。詩書養豪氣。藥餌益衰身。接物還同俗。爲文漸喪眞。他年携直筆。末減是何人。</text>
<title>碧雲來言祈雨卽應</title>,<text>王心一哉同天心。碧雲表奏天沈沈。天心仁愛亙萬代。自是傷和多孔壬。匹夫匹婦不可下。何況奸升賢者沈。閭閻煙火寂如水。今乃多故多呻吟。非君神術可回天。何得大旱來甘霖。民生國用已無患。蕉芽爛葉皆成林。欣欣向榮似有知。可見南畝農夫心。天心王心民物心。本一也故非難諶。相依相感相表裏。洋洋左右上帝臨。碧雲莫詫抱神術。一講雲漢書筵深。舌聲未盡雨聲至。勝事籍籍傳至今。牧翁憂民出天性。感極涕淚霑衣襟。有祈有報古今典。碧雲當更敷丹忱。</text>
<title>朴叢尙書談三敎。旣去。吟成三篇。</title>,<text>二氏以來吾道衰。滔滔天下欲何之。身心有累終難正。生死無涯竟致疑。靜定功夫泉始達。治平事業日初遲。誰知寂滅虛無處。政似浮雲舒卷時。白髮窮居志氣衰。明知老者在安之。唐虞聲敎眞堪樂。佛老機關儘可疑。沙水至淸泥水濁。梅花偏早菊花遲。化工付物無私意。祗得悠悠且順時。自愧老來精力衰。少年蕭洒羡宗之。抑揚毛什邪兼正。深切麟經信與疑。高屋長林鶯語滑。半庭微雨燕飛遲。仲尼和氣如天地。諸子才名各一時。</text>
<title>紀聞</title>,<text>甑池浮碧灎晴波。兩府游觀簇玉珂。溪日欲移風淡蕩。野雲纔合雨滂沱。連岡斷處臨平野。飛電明時快大河。看取太平眞樂事。絃歌直欲頌中和。</text>
<title>卽事</title>,<text>少年詩句學樊川。襟袖好風吹颯然。老境身閑心自快。長篇氣弱語難全。晴雲弄日明還晦。芳草和煙斷復連。未必麤才似工部。倒冠落佩有誰憐。憶在鎭江行樂時。船牕斫膾凍銀絲。眼靑鄕里相徵逐。頭白風塵慣別離。海岸揚帆長入夢。山崖著屐好吟詩。病床安得奮飛去。悵望浮雲何所之。</text>
<title>聞楊二相回軍至廣。聞賊在鎭浦。卽刻南下。</title>,<text>楊相年來勇絶倫。喧傳義膽大於身。橫馳賊背擒梟將。大慰民心作重臣。宿露飧風勞亦至。負山控海命惟新。歸途聞變還南下。國爾忠勤動搢紳。</text>
<title>曉起有感</title>,<text>鳩鳴雀噪雜鷄聲。曉夢初回小室明。群動天機千變妙。獨居夜氣十分淸。爲之不厭師宣聖。去入無窮憶廣成。畢竟誰知眞樂處。蕭蕭白髮鏡中生。驟雨狂風逐筆聲。鏘鳴金石感神明。波瀾萬頃難爲闊。氷雪三條却讓淸。敢道包幷如地負。由來習慣似天成。曉牕獨坐思無盡。忽憶池塘春草生。雲間飛雁落絃聲。萬里秋毫眼底明。善射由基心自巧。屢空顏子迹仍淸。初生一是承明命。所願期於集大成。發矢他年中正鵠。更從天地謝吾生。</text>
<title>昨承柳巷招。飮酒半酣。身困不覺達旦。客至應接至日昃。獨吟一首。</title>,<text>醉裏光陰疾似梭。病軀沈困眼生花。肯嫌陋巷生芳草。每向高樓詠落霞。商確異端天莫測。笑談淸坐日將斜。悠然忘却人間世。入海何勞更算沙。</text>
<title>送黃廣州敬德</title>,<text>中外蜚英展大才。已離平地近三台。轉籌幕府謀猶壯。製錦閭閻笑語開。四面雲山擁官舍。一條江樹遶漁臺。淸風亭上思無盡。對酒何時望月來。</text>
<title>明日當進講書筵。追念先王寵幸之恩。不勝感激。吟成一首。</title>,<text>病軀何幸遇昌辰。每荷宣招入紫宸。況値書筵當講義。自慙學術尙迷眞。氷峯永日應無暑。玉宇淸風自絶塵。設醴針氈皆已矣。願天啓迪代諄諄。</text>
<title>謝全羅按部送洗鱗</title>,<text>洗鱗今罕有。病齒最相宜。漫擬瓊瑤報。聊憑一首詩。</text>
<title>五月廿六日。上在書筵。臣穡進講君子篤於親。則民興於仁。故舊不遺。則民不偸。旣訖。侍學內官高聲讀數遍。於是親賜酒。拜飮趨出。還家困臥。久而方起。</title>,<text>明德新民體用俱。欽之一字冠唐虞。篤親䘏舊良心發。歸厚興仁美化敷。精義難陳心更怯。衰年已過貌仍癯。乞歸何日如疏廣。東海黃金得自娛。</text>
<title>上黨君韓公孟雲。持崔判三司畫像至弊止。垂之屋梁。神彩可畏。詩以讚云。</title>,<text>雪鬢霜髭兩頰紅。忽然來坐草廠中。甲光有爛風雷動。目焰屢回天地空。自笑拔山徒恃力。人言貫日獨能忠。明明頭上跳丸處。求世威靈照海東。</text>
<title>得權尙州書。見寄涼席。</title>,<text>尙州東畔是龍宮。罷任留居有古風。送至一張涼席好。欲於炎暑慰衰翁。</text>
<title>輟講</title>,<text>力疾趨丹陛。吾生幸白頭。書房坐未穩。玉食賜來稠。回望松山路。歸登柳巷樓。招呼有姻婭。預怕汗如流。</text>
<title>閔中立侍郞獻壽兩親。使其弟摠郞招僕。病餘畏熱不赴。走筆拜呈。</title>,<text>驪江秀氣發揚餘。馬邑孤生病起初。欲赴華筵畏炎熱。須憐瘦骨愼興居。杯盤錯落香風動。絲竹輕淸化日舒。醉裏自然齊得喪。兩親無恙求終譽。</text>
<title>有感</title>,<text>井田遺意未全隳。可惜諸賢更不思。溝淺洫深行水利。旱瀦潦泄應天時。籠山絡野收租急。釣月耕雲去國遲。未死敢忘糊口計。自來仁政近營私。</text>
<title>迦智英公惠茶。走筆奉謝。</title>,<text>乾坤淸氣十分全。寄向靈芽伴老禪。多病同庚昏耗甚。他心通處示哀憐。</text>
<title>消災法席輟講</title>,<text>遇災深懼似氷淵。數日君王輟講筵。自是五行頻失序。須知一念旋通天。慈悲濟物終難驗。惻隱存心要在堅。頭白老臣無所禱。只憂人欲苦相煎。</text>
<title>遣興</title>,<text>元龍豪氣浩無前。自信虛名或可傳。少日鶚書曾一薦。老年蠶箔已三眠。道非堯舜難開口。學與顏曾敢比肩。把筆有時心自露。更無纖靄隔靑天。</text>
<title>哭李月城 成瑞</title>,<text>大難氣焰照中原。身際休明位又尊。厭飫膏梁忘歲月。優游廊廟謝乾坤。樽前逸興雨雲散。輦下奮游天地昏。克復京城功最盛。山河帶礪誓辭存。</text>
<title>楊二相。與諸元帥班師而歸。僕以病餘力弱。不能出迓郊外。吟成短律。</title>,<text>敵愾中肝壯。班師喜氣浮。朝廷方倚重。宗社政敷休。飮至禮儀備。策功恩澤優。史官誰秉筆。赫赫照千秋。</text>
<title>又題</title>,<text>病軀偏畏熱。蹇步祗求安。力弱僅支骨。汗流方滿顏。好詩生眼底。幽興寄毫端。不暇躬迎送。非關酷愛閑。</text>
<title>卽事</title>,<text>騃稚爭毬兩不降。誰敎私欲已盈腔。呼僮製作足渠意。便見中和開六窓。謾向兒曹志不降。腹中無物似羊腔。只因啼笑良心見。老牧欣然倚病窓。北海飧氈竟不降。丹心一點鐵爲腔。可憐江摠今衰甚。月到天中影入牕。</text>
<title>獨坐</title>,<text>寥寥長晝懶衣冠。獨坐吟詩一字難。樹影滿簾搖眼底。山光排闥入毫端。扶桑日出思徐福。遼海天低望幼安。今古悠悠如轉燭。鏡中衰白漸頻看。</text>
<title>閏月朔日</title>,<text>布算窮千歲。居門應四時。炎涼知氣順。昏旦見星移。曆象初分命。經權各適宜。欽明幷敬授。釀出一雍煕。</text>
<title>赴廉東亭招。醉歸。</title>,<text>東亭頻置酒。上黨每聯鞍。坐客皆豪傑。吾生獨懶殘。樽罍今古雜。菰菓齒牙寒。微雨晚來好。爽然淸肺肝。</text>
<title>閔霽司成來訪</title>,<text>數年罕相置。一見喜難勝。瘦貌今猶甚。高談舊所能。山居淸不俗。蒼飮冷如僧。相對忘懷久。徒慙白髮增。總角游鄕校。嚴顏學漢音。會間談不置。病後醉相尋。我病乾坤大。公亡歲月深。司成今不惑。家敎幸溫燖。暫與司成話。因思國學游。堂高披細葛。室密擁重裘。講習精神暢。藏修德業優。回頭眞一夢。身世儘悠悠。</text>
<title>靜坐</title>,<text>靜坐身彌適。多言氣自傷。生涯戰蠻觸。世道傲羲皇。夏木生涼吹。煙村下夕陽。澹然忘老境。渺渺想虞唐。</text>
<title>卽事</title>,<text>一陣淸風忽颯然。精神爽快起居便。浮雲自卷半天外。返照忽明高樹顚。古律全篇誰獨步。丹靑妙處自單傳。牧翁遇興眞狂甚。露頂披襟骨欲仙。</text>
<title>蠶婦詞前篇</title>,<text>新繭如黃金。不愁露肌膚。採桑走朝夕。艱哉小女奴。懸知霜雪中。爾獨無袴襦。當朝赫赫者。車馬溢通衢。國恩豈不厚。密室敷氍毹。加之以重裘。乘醉仍歌呼。輕羅翦春服。肯復流汗珠。人生有定分。敢怨充官租。</text>
<title>後篇</title>,<text>豳風興雅頌。桑蠶半農功。載績朱孔陽。願被公子躬。靄然有和氣。足見於君忠。於戲篤公劉。推心與民同。子孫得天下。擧世臻時雍。君子但務本。一家無困窮。奇技淫巧作。天祿其求終。蠶詩雖鄙俚。或可告臣工。</text>
<title>架松簷移葡萄架</title>,<text>病餘畏熱莫如吾。仲夏猶嗔汗洽膚。草廠松簷今始畢。朝暉夕照更何虞。雨餘爽氣侵衣袂。月上淸陰散座隅。他日賜氷如及我。好調崖蜜滿深甌。新種葡萄數尺長。嫩芽疏葉已蒼蒼。洒簷飛雨難侵座。動架淸風自滿堂。秋實聯珠垂湛露。午陰凝碧產微涼。更敎花木森成列。政好朝吟到夕陽。</text>
<title>書筵。進講君子所貴乎道者三。至有司存。退而志之。</title>,<text>道體周流自露呈。身心器數盡包幷。辭嚴義正春秋法。氣順顏和日月行。致格齊平終有序。操存省察要須精。簞瓢陋巷生芳草。一貫傳來聖道明。</text>
<title>曲城，侍中，漆原。同訪西隣吉昌公。鄭鷄林旣至。設盛饌。酒半行。王右丞，永寧君又至。懽然酬酢。將散有雨。諸公喜甚而去。穡幸與席末。吟成律詩八句。志喜也。</title>,<text>國老交懽用意深。靄然和氣感天心。浮雲浩浩纔低野。微雨疏疏已映林。樽酒幾年馳鄭驛。廟堂當日霈殷霖。淸晨勝事斯爲盛。兩箇公孫更盍簪。</text>
<title>書筵。進講曾子曰以能問於不能一章。</title>,<text>義理終無盡。賢愚本自同。林林滿區宇。浩浩際虛空。軀殼雖紛糅。毫釐亦會通。誰歟眞踐得。陋巷有遺風。</text>
<title>詠雨</title>,<text>微雨遮靑嶂。空庭濕綠苔。天公方降澤。旱魃敢爲災。朝市沾衣袂。林亭引酒杯。晚來晴更好。南畝欲歸來。</text>
<title>將詣書筵。上穿峴。遇忽只傳謁者言。雨作難於出入。止臣無來。回至家安坐。感恩吟成一首。</title>,<text>聖主寬仁㦖老臣。雨中安坐正凝神。誰知耿耿丹心在。自笑蕭蕭白髮新。今日希顏非獨我。當時存趙豈無人。斯文興喪關天命。且盡吾忠敢愛身。</text>
<title>南村夫人請上黨韓公書墓銘。公持示予。更定遷除歲月。因有所感。</title>,<text>節義文章位侍中。家門赫赫照天東。眼前歲月迷遺跡。皮裏陽秋秉至公。北極風雲忠懇激。南江煙雨道情濃。丙申避禍尤難得。未必汾陽獨始終。</text>
<title>哭鐵原君崔孟孫</title>,<text>詩書前輩少。閥閱幾人存。道直名逾重。年高位始尊。雲林連疊嶂。煙草靄平原。丹旐風吹動。依依出國門。</text>
<title>曉起</title>,<text>濃陰如壓黑沈沈。瓦雀群飛向茂林。病裏每疑誰換骨。閑中或謂我存心。胚胎正學規模密。卵翼殘生德澤深。何日乞歸煩祖道。酣歌田里送光陰。</text>
<title>午雞</title>,<text>午雞聲裏坐題詩。筆墜深嗔汙我衣。豈暇汲泉謀洗滌。政當鍊句入精徵。暮雲樽酒論應細。春草池塘夢亦稀。妙處由來難授受。思無邪後要忘機。</text>
<title>卽事</title>,<text>稚子群成隊。嬉游有定方。語言猶未正。喜怒自無常。雨滴工承霤。天昏喜入房。只憐迷利害。執刃不知傷。</text>
<title>登松山</title>,<text>夙駕松山祀八仙。至誠祈禱豈徒然。扶持太后膺千福。啓迪明君享萬年。朝著肅淸垂日月。封疆靜謐奠山川。一家老弱仍無害。敢憚橫經近御筵。夜雨連明滴不休。欲登松岳頗懷憂。初沿溪足水方急。漸上山腰雲半收。彥輔丹靑高畫格。文安蒼白駭詩流。誰知老牧雙眸冷。收拾天慳聳玉樓。</text>
<title>題仲至字說後</title>,<text>渠渠夏屋是吾家。客走他鄕兩鬢華。妻子凄涼無所主。門庭寂寞日將斜。未至辛苦歸來有室家。焚香牕戶儘淸華。無心更作他鄕客。遇興時時點筆斜。旣至茫茫天地共爲家。只恨居夷却慕華。一片心田包宇宙。年來蹇步任欹斜。本原</text>
<title>遣興</title>,<text>半晴半陰山色佳。聯峯斷麓擁高齋。白頭病客立於獨。靑眼故人難與偕。楚舞吳歌殊寂寞。堯年舜日自安排。登樓有興誰能會。坐見淸風動綠槐。親姻和睦婦兒佳。東海春風牧隱齋。少日已嗟生太晚。衰年始信老方偕。花如筍令香初炷。山似樊侯闥可排。自古躬行能責報。晉公堂下植三槐。老去忘懷境自佳。海山深處一書齋。長篇短韻由來雜。明月淸風本自偕。遣興無過托毛穎。却邪還似用彭排。到頭世事關天意。何必區區強觸槐。</text>
<title>閏五月初九日獨坐。至日斜有微雨。日光雨點相雜。因記崔拙翁和郭密直賞蓮詩。漏雲殘照雨絲絲。心語口曰。宋詩有五月臨平山下路。藕花無數滿汀洲之句。五月政荷花開時也。而微雨又如此。拙詩情興可想。予以二毛。承乏領史翰。郭公玉堂老之語。先得僕之風情鬢絲也。吟成一篇。爲他日池之會張本。</title>,<text>漏雲殘照雨絲絲。膾炙猊山四句詩。更憶風流玉堂老。紅粧白髮兩相宜。</text>
<title>初十日。進講仁以爲己任。不亦重乎。死而後已。不亦遠乎。引易繫辭天地之大德曰生。聖人之大寶曰位。何以守位。曰仁。以證重與遠之義。退而志之。蓋告君當如是也。旣歸。見紬布之賜。吟成二首。</title>,<text>虛靈一點配乾坤。立極由來在至尊。日就月將當復禮。春生夏長要覃恩。霑濡及物繁枝葉。惻隱存心壯本根。二帝三王是龜鑑。小臣才短敢輕論。講罷經筵日未中。還家細雨又濛濛。病妻慶幸蒙恩賜。明主包容愍老窮。赫赫漢庭稽古力。寥寥周易養蒙功。史臣秉筆由來直。成效終當付昊穹。</text>
<title>奉謝江陵崔相國公云。以香徒坐廉侍中上。與淡庵對棋。又於僕有唱和。故詩及之。</title>,<text>結社當年屈侍中。淡菴棋局又爭雄。詩家天地無高下。更請無勞讓牧童。</text>
<title>上黨韓公。書南村銘於證覺寺。僕以病餘。無由陪侍。惘然有作。</title>,<text>風雨連旬止又來。萬松禪院寄崔嵔。九京英氣知相感。數日淸談恨莫陪。泉洞舊家多碧草。江村別墅半蒼苔。夫人賢行何煩問。鐫石幽堂寓永哀。</text>
<title>進講興於詩。立於禮。成於樂一章。</title>,<text>君師建極化生民。照耀來今覺後人。大學初中終有得。先王詩禮樂相循。性情動盪無邪日。査滓消融順道春。三百三千通上下。端居雜處對明神。</text>
<title>柳開城，安佐郞來饋。適庸夫政堂過問。獻酬旣畢。哦成一首。</title>,<text>姻親厚意儘勤渠。佩酒相携顧草廬。幸値庸夫臨陋巷。堪誇老牧致高車。天低遠樹煙光暗。雲薄長空雨點疏。半醉獨吟殊有味。百年身世夢華胥。</text>
<title>絶句</title>,<text>薄雲含雨欲斜陽。深樹黃鸝客滿堂。老境開懷知有數。一樽相對謝蒼蒼。</text>
<title>進講民可使由之。不可使知之一章。</title>,<text>魚躍鳶飛道體流。民生日用儘優游。白頭存養猶難至。黔首由行却自周。鑿井耕田恒產足。持家奉國沒身憂。作興祗在明明德。比屋可封今幾秋。</text>
<title>柳萬戶請名三子</title>,<text>對客茶甌徹底淸。忽驚飛雨午涼生。高興餘慶應無盡。三子他年摠有名。</text>
<title>因詠兩侍中</title>,<text>英密西來一騎塵。君王在鎬政凝神。金符照耀衣安燠。上謁君門喜氣新。侍中功業近無雙。竝世英雄盡乞降。一旦鷲翁成鴆毒。洗冤應是挹長江。</text>
<title>雨晴</title>,<text>茅簷連日滴。柳洞幾年窮。落照低高樹。輕雷殷遠空。鳥啼如得意。蟻戰已成功。朝退閑無悶。毫端代化工。</text>
<title>哭永嘉權侍中</title>,<text>中壽今無幾。安東世有賢。諸孫皆壯歲。長子已希年。詩酒桑楡景。衣冠雨露天。遙憐堂北竹。寂寞帶蒼煙。</text>
<title>卽事</title>,<text>金陵迢遞隔山川。日月垂光共一天。馬在北方肥可愛。人遷南土病堪憐。君臣有義須明白。將相交懽始保全。往哭秦庭誰更繼。自悲衰甚抱沈綿。</text>
<title>幽居 二首</title>,<text>幽居生理拙。菜甲出沙田。門外泥連陌。庭中蘚入筵。鳥馴緣得食。驢蹇怕朝天。誰識悠悠處。身名可兩全。詩書君子宅。禮樂聖人田。風月歸篇翰。乾坤擁几筵。流觀鳴道集。獨步醉鄕天。老境無餘望。誰歟號樂全。</text>
<title>種菊未訖。雨又作。作短歌。</title>,<text>牧翁愛菊今成癖。移自花園數枝碧。栽培未竟念生成。便見庭中雨來滴。土潤黃祇用意深。秋風金錢似山積。淵明千載一高士。醉裏抽毫書甲子。誰歟歸來慕遺風。東海怒濤猶未已。寄謝寶源郭橐駝。風霜晚景當如何。由來百里半九十。對菊慷慨成詩歌。</text>
<title>有感</title>,<text>誰敎形勢自相因。狐假虎威如有神。只爲逃形翻嫁害。小人情態日來新。議罪緣淸有重輕。漢庭老吏尙留名。臺評今日無冤屈。寧失不經堯舜明。位高無謗古來希。君子持身要愼幾。作室安居常事爾。始知隨處有危機。淸晨騎馬上穿峯。松岳雲開翠色濃。多病白頭猶殉世。天津當日笑龍鍾。</text>
<title>自詠</title>,<text>晚食先生佼儈無。菜羹如蜜飯如酥。八珍羅列同歸飽。枉費千金養至愚。陋巷簞瓢樂在中。周公富貴尙居東。人生到處安心耳。且看年來牧隱翁。堯禪湯征只識時。區區孔孟要扶衰。寂寥秦漢儒風陋。會有濂溪萬世師。</text>
<title>古風 三首</title>,<text>寥寥接無極。天地初分形。正氣偶妙合。人爲萬物靈。秀出於其中。聖賢爲法程。文章被天下。粲然如日星。奈何今之人。覂駕趨冥冥。反觀居室內。是亦天之經。庖犧畫奇耦。象以明理源。文王與周公。觸事宣諸言。仲尼演十翼。大哉道義門。韋篇旣三絶。千載如乾坤。使我知養蒙。德性何其尊。獨居愼勿褻。焚香思本元。孔門大如天。從游有三千。速肖七十子。獨稱回也賢。曾子得其宗。大學明後先。聖孫幸摳衣。中庸乃成篇。嗟嗟我縫掖。用力求心傳。讀書身心判。非醉應爲顚。</text>
<title>早興</title>,<text>談天不願學鄒翁。實理粲然名敎中。病骨尙酸雲向北。欲心將動日生東。登樓自厭題黃鶴。鍊藥何須駕白鴻。祗恨一生徒費力。簞瓢樂處與誰同。海山深處一衰翁。斷送光陰嘯詠中。豈獨詩魔多洛下。每思秋興滿江東。交游本擬蛩將蚷。會合還如燕與鴻。時見晴雲天際去。低頭細細讀參同。重憶雞林崔拙翁。生涯風月酒尊中。出身進士聞天下。極口罵人驚海東。不耐一心如繫馬。獨將雙目送飛鴻。猊山寂寞空遺跡。江水西流今古同。</text>
<title>絶句</title>,<text>北牖淸風生碧樹。南牕細雨映靑山。白頭病客悠悠甚。巢許夔龍伯仲間。自訝塵中無樂土。人言海外有仙山。誰知踐得忘形處。志氣浩然盈兩間。病裏生涯忘日月。閑中興味寄江山。他時點檢吾詩譜。三十餘年一夢間。</text>
<title>十六日。進講周公之才之美一章。</title>,<text>矜誇鄙嗇豈無尤。根葉相因勢自周。縱使多材似公旦。此人端的是恒流。赤舃周公几几餘。風雷歲熟感梟書。當時一點心平正。日月明明照大虛。禮樂文章盛一時。美哉制作在蒼姫。卜年卜世終明白。祗在初生哲命貽。</text>
<title>散步</title>,<text>散步伸腰脚。沈吟陶性靈。飛雲晴更白。疊巘遠彌靑。海外留徐福。遼東老管寧。悠悠境自順。柳洞一茅亭。</text>
<title>諸孫</title>,<text>諸孫步甚健。走則恐顚跌。老翁導之行。虛堂共軒輊。淸風吹兩髦。意氣自超逸。願汝守家敎。詩書庶逢吉。天運儘悠悠。可必未可必。悲哉老翁心。筆端詞彩溢。</text>
<title>玄少尹求名。因與三字。俾之自擇。</title>,<text>身長七尺美鬚髯。知印都堂地最嚴。我病七年仍句老。君躋四品已離潛。更名請字應心悅。考義諧聲但口占。上有神明司正直。焚香探取決疑嫌。</text>
<title>進講三年學。不志於穀。不易得也一章。</title>,<text>蒙養無非作聖功。終身所得一中庸。奈何挑得繁華戰。只爲飽鮮仍醉醲。子弟學聖學由來一執中。潛龍忽躍是飛龍。誰知從道先明道。穆穆他年德可宗。帝王學小臣當日走中原。鼓篋璧雍窺聖門。忽起子張干祿問。白髮心地尙昏昏 自責</text>
<title>希顏手抄其先君墓銘而去。自嘆老衰尙未志韓山之塋。因作三首。</title>,<text>希顏兄弟奉慈堂。不墜家風總立揚。名述先君傳後世。自憐老牧少文章。把筆銘人亦已多。時時動念涕滂沱。韓山寂寞松楸老。何日龜趺照碧蘿。祖母年終八十三。幽堂有石蔭梗枏。益齋老筆嚴仍簡。他日流傳作美談。</text>
<title>詠杏</title>,<text>牛郞家送杏團團。細嚼衰翁齒自酸。劈核得仁調石蜜。暑天羊酪滿金盤。色奪黃金露作團。天敎異味雜甘酸。華筵日日葡萄酒。陋室年年苜蓿盤。紈扇風生碧月團。精神交暢洗辛酸。不愁消渴爲人患。絶勝漢庭承露盤。</text>
<title>是日有臺狀。召兩府會議。以是輟講。</title>,<text>君王視聽在臺評。能使班行自肅淸。敢把豪釐欺耳目。由來影響出形聲。包容共荷乾坤大。照耀仍瞻日月明。寧失不經堯舜德。須知入議有權衡。病餘深恐被譏評。兩眼昏花未見淸。每向書筵陳實理。自慙文苑張虛聲。陽奇陰耦變且化。人百已千愚必明。但恨悠悠經歲月。居桐自艾望阿衡。人才今日有誰評。屋潤寧須門地淸。蓬蓽光陰蔬筍氣。樓臺風月管絃聲。文章未信稱三服。尊酒何曾繼四明。他日說詩陳配匹。白頭應似漢匡衡。</text>
<title>進講篤信好學。守死善道八字。</title>,<text>聖學規模具。人倫終始全。貫穿兼體用。開合有經權。不息江朝海。無遺日照天。平居須愼獨。吾道是誰傳。</text>
<title>過柳巷樓下。身困不能上。到家解衣盤薄。吟成三首。</title>,<text>上林蒼翠雨疏疏。殿閤沈沈夏景舒。講罷經筵扶杖出。借來駿馬穩如輿。被體翻漿汗自流。柳絲風裏好登樓。病軀無力將將息。馳向蓬門不少休。老臣學力本來迂。僥倖功名位宰樞。承乏書筵羞滿面。寥寥千載幾眞儒。</text>
<title>卽事</title>,<text>獨與崔髯坐草堂。苦妨霑濕屢移床。兔郞山寺歸來處。直入承宣上直房。聞說西方極樂堂。不如無念坐繩床。一超九品眞懸隔。遮莫年年蘚入房雨中涼氣滿虛堂。病骨酸辛臥一床。安得忘形眞放浪。茫茫世界似蜂房。</text>
<title>赴書筵。中官傳旨若曰。昨日所讀未熟。且停講。臣穡曰。此章誠難讀。退而志之。</title>,<text>八字聯珠絶助辭。循環義理甚精微。由來初學不知味。況是幼年難識時。自信偸生爲己累。誰知徒死被人譏。請從好學中修進。堯禪湯征各有宜。</text>
<title>卽事</title>,<text>兒啼聲裏雨來聲。白髮老翁無限情。千載淵明一杯酒。悠悠天運竟難明。少年誰不立名聲。晚境應須養性情。簷溜四垂人迹絶。淡忘移念自虛明。松聲絶壁掛泉聲。觸耳爽然生道情。漫向山中寄幽興。時時蓐食候天明。虛堂寂寂鳥啼聲。兀坐悠然忘世情。淫雨彌旬止還作。小窓終日晦仍明。心通入耳有餘聲。遇事無端自適情。六鑿掃除査滓盡。始知游豫昊天明。</text>
<title>廿一日。中官出言。上體因暑泄痢。雖已平復。且停講。臣穡退而志之。</title>,<text>暑雨連旬水土離。閭閻到處病生脾。固知神聖關天命。縱使虛羸有國醫。日夜庶幾無疾病。神明愷悌是扶持。從今頤養無乖氣。敢憚朝朝瞽誦詩。</text>
<title>卽事</title>,<text>終日驅馳綺陌間。無人不道愛靑山。牧翁自有詩中地。風月無涯到處閑。時時喜色起眉間。得句精微似半山。麥壟半黃香飯熟。野桑重綠懿筐閑。浮世功名一夢間。終身興味萬重山。算來何處眞無事。只是先生半日閑。</text>
<title>詠櫻桃</title>,<text>的的圓珠滿漆盤。赤光相射走難安。天公賦物眞奇巧。旣帶微甘又帶酸。</text>
<title>廟堂方擬選目。求穡爲請者頗多。自笑之餘。吟成一首。</title>,<text>強支瘦骨踏紅塵。偶向殘生近紫宸。自分行人頻指點。誰憐病客獨艱辛。敢於索闕恐非禮。偶爾與官應是嗔。待得除書下門下。寂無來謝始安身。</text>
<title>自詠</title>,<text>熨瓦朝來焉。開牕日已高。病深乖動息。慮靜祈毫。雖則生三耳。俄而歎二毛。燕山今寂寞。回首憶群豪。</text>
<title>戲崔仁浩</title>,<text>崔翁令老矣。途遠日將沈。直欲拜三品。自言無二心。妻飢猶互妬。子壯懶相尋。蔭後仍求飽。知渠用意深。</text>
<title>自責</title>,<text>病榻吟詩處。書筵輟講晨。告君當盡己。謀道要全身。解竹在迎刃。讀書如斲輪。遣誰知冷煖。飮水見吾眞。</text>
<title>霪雨 三首</title>,<text>霪雨肌膚潤。虛堂耳目涼。懶興緣病久。高詠發詩狂。苔蘚將浮碧。林巒更鬱蒼。誰知安坐處。自是一羲皇。慷慨經邦策。凄涼詠史詩。人材天所降。聖學我何知。霧露沈松徑。溪山擁菊籬。遙憐鎭江水。渺渺去無涯。濃陰酸病骨。溽暑困衰身。淸曉亦沈鬱。短宵猶欠伸。預憂三伏近。應待九秋新。把筆思無盡。炎涼自有神。</text>
<title>自責</title>,<text>人情須自盡。公論亦當思。踰禮頻干謁。市恩眞點癡。功微不辭鬱。學淺敢爲師。自責銘諸坐。時時要省私。</text>
<title>絶句</title>,<text>江山渺渺入吾樓。白髮鏡中非一秋。自古焉流難勇退。汝今多病可歸休。</text>
<title>同年任希座。以匏見惠。</title>,<text>豳風斷壺我少讀。民事由來致其曲。同年先生慕周初。服田南畝桑柘綠。秋來籬落掛新匏。小如杯棬大如櫝。知我家貧懶學圃。年年持來照窮谷。平生案上味不重。嚼蠟光陰如轉燭。三月一瓢樂在中。五石大瓠言何雄。爛蒸鵝鴨恐招譏。高歌往往驚諸公。況今病餘繫不食。濟盈若葉歌國風。明窓揮筆謝同年。器用陶瓦無朱紅。感君知我不之淺。吐出短歌聲摩空。且學許由掛樹枝。耳聵不欲聞塤㙈。</text>
<title>題宗孫詩卷</title>,<text>益齋門墻壓東海。斗柄揷天天倚蓋。文章元氣酌四時。吐出華風吹海外。我家父子鑛中金。一被鑄出宣洪音。炳然相輝動人目。恩義所以天地深。敢把諛辭進吾子。我出肺腑肉相示。讀書萬卷亦安用。明體達之忠孝耳。且心大學一部書。靜定然後求其餘。致格齊平盡在此。他日吾言其忽諸。</text>
<title>遣興</title>,<text>進退曾期范仲淹。歸來却似晉陶潛。江山風月平生足。樽酒篇章興味兼。爲愛行雲頻植杖。恐驚宿鳥罕鉤簾。閑中自有存心處。最幸星星鬢上添。記我東歸政少年。北堂萱草媚靑天。主恩不次超遷數。子職何曾奉養全。白髮始衰方種種。丹心到老尙懸懸。韓山山下多蒿艾。茅屋終當墾石田。</text>
<title>古風</title>,<text>玄黃一開闢。風氣生太虛。朕兆尙混芒。磅礴仍扶輿。誰知周之文。粲然還有餘。星河自耿耿。草木何與與。陳常立民極。緬想皇王初。世道日趨末。斲朴競奢華。組綉耀宇宙。珠金出淵沙。誰知殷之質。宛然無少訛。美玉當不琢。玄酒誠可嘉。繪事必後素。吾今復何嗟。文章一小技。亦從時尙趨。綺麗似文錦。質檏如枯株。誰知各適用。奮迅仍喣婾。庖犧畫卦足。仲尼文言敷。遼哉千載下。我輩誠區區。</text>
<title>已矣乎歌</title>,<text>已矣乎。天子北狩來東隅。長白山前多綠蕪。駝峯羊酪羅氍毹。孤城堅壁尙爲虞。敢向中原爭版圖。已矣乎。當時世家盡零落。倘有臥龍堪付託。省庭聽詔淚流臆。賀表塵棲束高閤。海西路梗山崢嶸。不是父老無精誠。咫尺違顏天子明。已矣乎。白頭老牧腸九回。北風日日吹南臺。他年史筆如奔雷。考亭夫子眞豪才。</text>
<title>夏日卽事</title>,<text>火雲終日照衰顏。八面虛堂坐不冠。桃葉冷淘淸入骨。橘皮新劑暖凝肝。炎蒸每感伐氷貴。泥濘方知行路難。只得一閑眞可樂。樹林風動自生寒。黃河到海謝朱顏。鬢髮蕭蕭懶整冠。九轉丹成心在臍。十年燈暗血歸肝。功名恰似夢中夢。道德自知難上難。無地不生豪傑士。九夷唯我獨酸寒。浮雲富貴早希顏。況復年來已掛冠。獨向古文誰放膽。每逢新事我摧肝。鑿氷載畝豳風遠。歷井捫參蜀道難。身世悠悠忘險易。老翁眞箇是淸寒。</text>
<title>遣興</title>,<text>騷雅相承遠。江山獨往難。看雲弔形影。琢句嘔心肝。梅雨千林暗。松風六月寒。漸知多野趣。客至懶衣冠。昭然千載鑑。萬事欲平難。愛直如蟬翼。誅奸託馬肝。賈生宣室夜。范叔綈袍寒。誰識韓山子。方憂倒履冠。</text>
<title>花園養花員求薦。因呈知印承制。</title>,<text>蚤晚雖然異。榮枯亦不同。願天均雨露。表出養花功。</text>
<title>遣興</title>,<text>幽居有味少人知。記得當年退食時。敎子吹蔥騎竹馬。對賓沽酒送金龜。病中偃臥身心苦。亂後謳吟齒髮衰。俯仰此生如寄耳。數聲啼鳥雨絲絲。牧老空空未有知。病餘高臥謝明時。早年恰似沖天鶴。晚景還同嚥日龜。自信二三非是德。人言五十이稱衰。閑中今古須涵養。綠樹淸風吹鬢絲。順帝功夫在不知。緬懷從古發祥時。郊麟在藪鳴岡鳳。河馬呈圖出洛龜。壹是聖人爲世則。獨憐夫子嘆吾衰。明知暴殄非仁恕。天物終當惜寸絲。</text>
<title>神勒珠師。以團扇見遺。</title>,<text>皺紙鱗鱗水起紋。近汀荷鷺遠山雲。知師幻出淸涼境。坐倚風櫺到夕曛。榻上淸風忽滿襟。團團璧月照床琴。何時著我孤舟去。避暑僧窓坐夜深。心中熱惱欲燒天。況是沈痾久不痊。且問珠師分我否。庭前柏樹祖師禪。</text>
<title>閑居</title>,<text>柳洞中心寂。松山左臂連。北崖多果木。南嶺半苽田。疏懶忘巾櫛。支持有几筵。卽今無味處。異日有誰傳。吟詩將快氣。把筆却忘情。未信生涯苦。居然分外淸。雲山連暗淡。野逕遶縱橫。盡日經過少。幽居不用名。日踏松齊路。時登柳巷樓。淸談消鄙吝。舊德想風流。氷雪詩中冷。山林座上幽。有時耆老會。隅坐興悠悠。</text>
<title>自詠</title>,<text>幾年吟嘯嘆吾衰。句法何曾怪與奇。皓首窮經還自鄙。赤心報國有誰知。圖書繞我靑山好。門巷無人白日遲。回首中原三萬里。炎風朔雪各生涯。言路能扶氣數衰。須看百里與之奇。諫而不聽事或濟。默足以容時可知。何日問津從季路。有時學圃向樊遲。老來苦恨身多病。漸見生涯未有涯。此心如舊此身衰。才不如人數又奇。日日閉門如有得。時時携酒是相知。或因驟雨登樓快。自改新詩下筆遲。流水浮雲情境淡。箇中淸興足生涯。</text>
<title>吾生</title>,<text>吾生吾自省。雙鬢鏡中秋。汲汲名兼利。區區樂且憂。東坡嘆如寄。彭澤感行休。風月無涯處。高吟獨倚樓。</text>
<title>讀書處歌 幷序</title>,<text>韓山崇井山。予生二歲。父母歸于鄕。八歲以後所居也。喬桐華蓋山。十四歲所居也。漢陽三角山。十七歲春所居也。見州紺嶽山。其秋所居也。靑龍山。其冬所居也。西州大芚山。十八歲所居也。平州牡丹山。十九歲所居也。大都國子監。始於戊子。終於辛卯。其間有省親之行。前書七山。後書璧雍。所以收七山之成功。而進於大學也。歌之何。示子孫也。暫寓僧舍。亦且不少。然不及者。非忘之也。不足以關學業之成虧也。名山勝境。能養人物。以變氣質。古今人稱道之不置。予故歌之。將以播之樂府。傳之無窮耳。當世之能詩者。其有以從歎之哉。韓山崇井松浮雲。喬桐小島無塵喧。三峯揷天聳巖壑。紺嶽高壓長湍村。靑龍氷崖小屋冷。西林大芚煙窓昏。牡丹俯視涿鹿野。孤雲落日迷川原。同游儕輩盡豪傑。學海浩澣窮淵源。相觀而善尙不足。高飛斥鷃才踰藩。中朝天子重學校。璧水縉紳方討論。東人鼓篋亦甚少。朝官子弟何其尊。先君簉跡奉訓列。援例得以游橋門。螟蛉變化不閱歲。綴文往往稱高騫。歸來東海居憂中。流光飄忽如電奔。玄陵初科服適闋。射策偶耳叨壯元。鹿鳴往會中書堂。賜緋玉署承殊恩。因之超擢至三重。閑居食祿榮子孫。回頭當日讀書處。蒼苔至今留屐痕。山靈有知我當謝。養出人物同乾坤。流芳遺臭且不問。歌之直欲貽後昆。</text>
<title>柳巷門生設酌。以公奉命有神勒之行也。公親臨陋巷。招僕侑座。僕適有微恙。不獲承敎。獨坐有感。</title>,<text>奉勅驪江暫出游。歸來山水興難收。依依碧柳長當戶。細細淸風忽滿樓。坐對門生何灑落。來招里友亦優游。幅巾往返尋常事。只恨腰酸是我仇。</text>
<title>晨興卽事</title>,<text>仲孫弧矢日。丐福飯僧初。門戶淸爲最。詩書澤尙餘。源深流浩蕩。根固樹扶疏。乃祖情無極。微吟對碧虛。</text>
<title>哭權萬戶室李夫人</title>,<text>花原初奠雁。年甫十仍三。家富驕心絶。門衰禮貌耽。世皆憐寡婦。天也幸多男。遺命歸同穴。幽明兩不慙。</text>
<title>崔翁邀僕。爲請於政房。吟成一首。</title>,<text>揚揚虛職大夫聯。爭似中郞得俸錢。莫恨牧翁無氣力。由來稟命在蒼天。</text>
<title>旣示崔翁。翁曰是則是矣。然更一請如何。於是又用前韻。</title>,<text>一生無恙躡華聯。大欲還如鶴與錢。年近七旬歸計決。此心長向九重天。</text>
<title>自詠</title>,<text>門生圭組更蟬聯。座主文章不直錢。萍水相逢眞偶爾。謾言無處可逃天。短聯賦罷又長聯。漸似油翁技在錢。自古詞人難閤筆。風花月露政漫天。</text>
<title>新油。國贐里老嫗壓之云。將以送金剛山普濟影堂。</title>,<text>壓得新油擁鼻香。炎天背負入金剛。一燈照破恒沙暗。普濟王師坐影堂。</text>
<title>幽人</title>,<text>幽人甘屛跡。晚景獨忘心。坐樹風生袖。挹泉氷滿襟。池魚吹細沫。谷鳥擇深陰。與物同消遣。何妨玉爾音。高標出塵表。古意在琴心。渺渺希淸範。沈沈抱素襟。王風千載遠。人日幾年陰。傲世吾何敢。幽禽遺好音。山深誰識面。雲出自無心。已棄功名屐。徒霑筆削襟。忘形齊萬物。謀道惜分陰。假步有周子。他年休嗣音。</text>
<title>貓生子</title>,<text>貓人畜也最相親。質稟輕柔性又馴。忽向夜中驚我夢。子生便䑛可知仁。雖然豺虎苦難親。也有門庭犬馬馴。豈獨永州多鼠輩。驅除貪暴便爲仁。至公無處避嫌親。去惡能敎善者馴。只就一貓天理白。放流元是帝王仁。</text>
<title>有感</title>,<text>丞相河南是玉人。當時廷議去非秦。團團長白山頭月。獨照中原一將臣。孔明當日獨提兵。一夜營中落大星。縱使中興功未竟。廟前柏樹至今靑。脫相知人未十分。一時參贊謾云云。竟留瞎眼儲君側。蔽日天中似黑雲。虎躍龍騰十六科。笙鏞黼黻亦云多。文鍾邦傑今何在。草沒儲胥月似波。</text>
<title>織布吟二篇</title>,<text>織布莫太密。太密如氍毹。織布莫太疏。太疏露肌膚。夏葛冬則裘。適用物固殊。細細含凉風。氷峯橫座隅。汗流或裸體。單衫寧用麤。女功積歲月。勿令祛袖烏。幸哉彼太布。獨爾資匹夫。匹夫不凍死。世道歸唐虞。藝麻翳村巷。漚麻瀦川流。婦女政力作。候蟲機杼秋。白日漸漸短。淸夜方悠悠。燕坐閨門中。却懷終歲憂。主夫美服飾。顯奕身處休。兒孫森玉筍。冠蓋相追游。襤褸固可鄙。奢麗非所求。君子苟志道。縕袍師仲由。</text>
<title>嘗西瓜。承制所得。</title>,<text>季夏今將盡。西瓜已可嘗。龍喉游近甸。鶴髮在高堂。瓣白氷爲質。皮靑玉有光。甘泉流入肺。身世自淸凉。</text>
<title>有懷成均館</title>,<text>泮水英材在作成。先王於此望昇平。斯文自是有興替。我輩焉能爲重輕。繞舍碧松浮瑞氣。滿庭蒼蘚絶書聲。人間俯仰眞今古。鬢上無端白髮生。</text>
<title>敬僕弄筆墨</title>,<text>騃稚聲音澁。還能弄肚腸。雖然親筆墨。只是汚衣裳。颯颯驚衰白。冥冥仰老蒼。仲孫今若此。自足慰殘陽。</text>
<title>趙鈞改溫求官</title>,<text>入仕無端自改名。只緣好惡逐情生。一身窮達關天數。莫道鈞溫有重輕。</text>
<title>雨中忽有賞蓮之興。難於上馬。吟得三首。</title>,<text>欲扶輿去只長鬚。上馬還嗔撼病軀。冒雨賞蓮唯兩脚。白頭何忍踏泥塗。白頭徒步拾遺公。賦物奇才奪化工。一句荷花淨如拭。依稀疏雨淡煙中。池上精廬屬懶殘。蓮花妙語動三韓。吾家自有濂溪老。淨植淸香天地寬。</text>
<title>卽事</title>,<text>園中草木不知名。觸物悠然適野情。爾雅蟲魚誇博洽。毛詩鳥獸歎精明。眼看榮悴身如寄。思入生成意自誠。獨立緩尋聊度日。閑中賦詠漸輕輕。</text>
<title>幽居</title>,<text>老境悠悠甚。幽居一病翁。空庭絶賓客。細雨走兒童。酒至窓移日。詩成筆起風。從容樂天處。更不著深功。處世眞如夢。幽居氣味全。雨微兼白日。雲薄漏靑天。谷鳥簷前過。溪風枕上傳。胸中査滓盡。浩浩對魚鳶。自得幽居味。羲皇上世人。寂寥如異境。淳朴是比隣。門豁苔連砌。簾疏樹逼茵。淵明何所有。漉酒一頭巾。</text>
<title>憶幻菴</title>,<text>問辯縱橫選佛堂。一時衲子少承當。心從柏樹傳初祖。貌與蓮花似六郞。紫陌風塵今獨步。白雲丘壑昔深藏。似聞入定談圓覺。如我當咨第幾章。</text>
<title>奉寄金三司兄諸族中</title>,<text>洛下衰遲甚。鄕中往返頻。一樽相對處。應說病餘人。</text>
<title>曉吟</title>,<text>腰酸夜方劇。頭痛曉來輕。久已知吾命。何從愛此生。門庭依舊冷。枕席有餘淸。渺渺丹陽遠。臨書動客情。夜窓涼月落。曉榻暑風輕。始擬漢三傑。終慙魯兩生。悠悠心更苦。寂寂味殊淸。盥櫛身初快。山林寄遠情。</text>
<title>自戲</title>,<text>老年眞似蹇浮屠。獨患趑趄肯囁嚅。咫尺門庭如示掌。猶敎木上座相扶。</text>
<title>自和</title>,<text>健兒疾走古來多。石墜懸崖決大河。誰識老翁盤兩脚。想看羅襪政凌波。</text>
<title>退之從容軍馬間。其風不下謝安石。作一絶以詠。</title>,<text>肯憂神策無元翼。似向天津識晉公。欲上崢嶸平賊後。昌黎還有謝安風。</text>
<title>自詠</title>,<text>海山深處有田莊。投紱歸來興味長。欲雨欲晴酸病骨。無冬無夏惱衰腸。風高自擬歌茅屋。月冷誰知夢玉堂。牧隱一生誇大處。衣熏箕子廟中香。風流張相野雲莊。綠灔池塘稻穟長。聯句應聲頻脫口。擧杯嘗味卽澆腸。舊游寂寞誰聞笛。遺業簫條我肯堂。千古華山山有月。龍淵舞袖尙生香。</text>
<title>曉起</title>,<text>肌骨酸辛忽遍身。小娃摩挫十分嗔。思量尙隔忘形處。嘯詠難逢發興晨。夏夜永如冬夜永。俗情新似道情新。一聲報曉隣雞唱。盥櫛依然昨日人。</text>
<title>珠上人爲順同菴請記見菴</title>,<text>順公承事指空公。普濟初參內外紅。故向檜巖營大殿。却盤雙脚見菴中。</text>
<title>卽事</title>,<text>東山日將午。移座趁深陰。行蟻枯根出。幽禽密葉吟。僧來求作記。客至喜知音。入室身偏困。他時肯重臨。方爲午熱逼。豈意晚涼生。斜日林間隱。微風葉底淸。精神還稍健。造化自能平。頤養隨時去。無勞傷我情。瓦雀粘蛛網。低飛入我床。驩然方欲捕。忽爾却能翔。咫尺危途苦。尋常順境長。知渠幸而免。三嗅望山梁。</text>
<title>將賞蓮龍化池。花無開者。</title>,<text>傘屐登山欲賞蓮。綠波如鏡曳輕煙。老龍的是無情甚。不放花開只管眠。</text>
<title>欲出未能。有懷雲錦。</title>,<text>放翁詩語想淸游。一馬二僮溪路秋。老牧病餘無脚力。扶輿細雨亦風流。獨向殘年開好懷。小窓淸坐有何乖。扶輿又欲看花去。雲錦樓空水浸階。龍岫西峯掛夕陽。永陵靈沼似文王。世間憂樂如流水。路上行人枉斷腸。</text>
<title>晚涼</title>,<text>歸雲入谷鳥啼林。水落石崖生夕陰。忽有長風吹送月。爽然氷雪動高吟。</text>
<title>權判事鑄。以理中湯見遺。知僕泄痢也。喜而有作。</title>,<text>乾坤蒸熨是烘爐。水土浮虛卽病軀。遇興吟哦心欲吐。順時調燮策還迂。葵軒妙劑俄相惠。柳洞殘生便可扶。足見吾公醫國術。將身何日致亨衢。</text>
<title>卽事</title>,<text>苦熱西風自有時。平生喜讀老坡詩。有誰心地淸如水。爍玉流金摠不知。</text>
<title>偶念頒氷</title>,<text>年年六月對氷峯。枕簟無塵扇有風。病後忽驚頒賜少。只因冬暖凌陰空。頒氷冢宰獨優游。兩府摩肩背汗流。五箇承宣偏得賜。聖朝從古重龍喉。記得燕山酷熱蒸。街頭處處蜜調氷。東歸身世淸涼甚。澗水松風爽氣凝。</text>
<title>雨晴</title>,<text>白頭病客自長吟。誰識悠悠物外心。雲合不開迷早晚。山明還晦弄晴陰。池蓮欲落思持傘。庭草方深惜潤琴。消暑更聞沙塞外。海西千里是松林。</text>
<title>記崔翁語。申之以己見。</title>,<text>娑婆華藏一區中。見識隨人各不同。謾向舌頭能棓析。早聞心力便融通。樓臺綠樹涼風起。閭巷紅塵午日烘。貧富異途渠所致。順時消遣樂無窮。四蛇共一主人公。百計中傷成老翁。入口元丹徒有數。遍身針灸竟無功。迢迢綠草接遙野。片片白雲行大空。城市山林何所擇。興來無處不春風。兩兩吹笙碧玉童。海山風露駕飛鴻。身居汚濁頭垂白。夢入靑冥面發紅。富貴功名那免俗。文章政事敢爭雄。誰知骨冷魂淸處。却似銀蟾照雪宮。渺渺三山在海東。珠宮貝闕照蒼穹。誰敎半點仙風在。自信多生濁氣濃。齊客燕人殊怪詭。秦皇漢武豈消融。簞瓢陋巷吾家樂。壽夭窮通一降衷。</text>
<title>卽事</title>,<text>日午火雲頭上飛。溪禽爭浴羽毛微。白頭老牧忘人世。八面虛堂赤不衣。</text>
<title>謝那演送龍虎丹</title>,<text>病夫深有感。附子近來難。今日更驚喜。一封龍虎丹。暑天身自困。陰雨骨彌酸。苦待西風至。書筵召講官。</text>
<title>李正郞廷輔。請名其三子。佋佗僩</title>,<text>弟兄臺省控淸流。吏部儀曹且暫休。頗信古人名有義。欲敎諸子行歸周。連枝氣合海東日。務本道生天下秋。倜儻霽亭吾父執。精微字說更宜求。</text>
<title>短歌行</title>,<text>蠛蠓何其繁。人生同一原。擾擾度朝夕。誰親復誰冤。彌弛幻出極樂國。廣成去入無窮門。所以此二氏。超然並自尊。我今白髮耽詩書。蠶絲牛毛探本原。淡然一味足自娛。道義成性聊存存。堯何豐兮桀何嗇。方寸赫赫同乾坤。</text>
<title>自詠</title>,<text>忙中隨俗態。靜裡見天心。歲月悠悠過。江山細細吟。將乘大禹載。且操仲尼琴。老境少思慮。連年多雨陰。初生荷貽命。所欲喜從心。學習愼趨向。抑揚工詠吟。閑苔埋卷轍。久雨潤床琴。是亦樂天耳。何妨連日陰。有生皆逐物。大要在安心。惻惻屈平賦。悠悠梁甫吟。君臣交似漆。妻子合如琴。吾道皎日月。何從生薄陰。</text>
<title>雨</title>,<text>曉霧仍成雨。涼風欲借秋。碧松虛榻冷。蒼蘚小庭幽。立志大人學。終身君子憂。自慙眞碌碌。泥濘汗交流。</text>
<title>奉謝松廣夫目和尙避倭靈臺寺寄茶</title>,<text>烽火天涯吹戰塵。薜蘿深處却藏身。秪應縛脫元無二。老我悠然味道眞。</text>
<title>雨中有感</title>,<text>風雨蕭蕭雞亂鳴。五更燈火照窓明。人人守節知時義。世道何曾失太平。暑雨祁寒人怨咨。小民從古信嗤嗤。月從星處觀天象。休咎由來自有時。金流玉爍欲燒天。孔雀飛飛渴飮泉。不是雨聲消暑氣。人間暍死浩無邊。</text>
<title>古風</title>,<text>取薪如之何。勿斯有巢枝。鳳鳥或遠逝。只爲人不慈。仁心出仁政。天下成雍煕。梧桐生朝陽。白日行遲遲。誰與千載下。更賦卷阿詩。美玉當不琢。至敬當無文。彝倫自有序。綱紀由明君。鳶飛與魚躍。作人何更云。推行迺及遠。庠序討典墳。千秋如一日。使我思放勳。彌文固所厭。朴略寧可行。矯枉或太過。是爲廢權衡。務本在農畝。君臣將並耕。此義竟不可。聖賢謨甚明。雖然毛附皮。愼勿分重輕。</text>
<title>卽事</title>,<text>聖恩休沐賜群臣。雙鬢飄然病在身。天際晴雲飛片片。池中新水漾鱗鱗。書筵輟講優儒老。食頃關懷報主人。一榻淸風聊坐睡。澹然無處喪吾眞。</text>
<title>卽事</title>,<text>薄雲均布蔽靑天。深樹鳩鳴鎖碧煙。榻上幾年親藥物。宮中數日輟書筵。已從工部初移菊。欲向濂溪共愛蓮。淨植寒香吾懶拙。評論付與後來賢。宿雲解駮日行天。萬屋朝炊滿地煙。消暑樓臺披細葛。納涼苽果展華筵。棲身陋巷看庭草。矯首晴空望岳蓮。祗是一生無學力。簞瓢不敢嘆回賢。吾生坐井喜觀天。遮莫庖廚或斷煙。里友携壺頻叩戶。山僧釋杖便登筵。禪風秪在庭前柏。幼境自生池上蓮。誰識靜中方寸地。也無不肖也無賢。</text>
<title>閔祗候安仁。集諸家詩稿。將續拙翁東文。予喜之甚。作短歌以勖其成。</title>,<text>東方磊落多英雄。文章氣焰摩蒼穹。遺芳賸馥霑後人。爪留泥上如飛鴻。名家全集不易得。良金美玉沙石中。孤雲以來多作者。筆戰有如龍鬪野。中原歆羨小中華。日星晃朗光相射。況有益齋集大成。千百五七皆精英。騈驪四六亦得體。陳情頌德和而平。拙翁豪氣自無敵。拾盡三韓高律格。同時諸賢不入選。似重耳聞輕目擊。晚年留與驪江翁。直與江水流無窮。老者仙去少者繼。我愛閣門追古風。閣門學力有餘地。身如蠹魚寄文字。旁求博采如雲屯。驚我老目迷同異。我今病餘心力衰。不分菽麥成白癡。敢從管中窺豹斑。氣息不絶如抽絲。且待秋風涼滿天。精神爽快興居便。便當執筆略批點。君家更肯謀流傳。</text>
<title>卽事</title>,<text>數日群陰塞兩間。雨中欹枕夢靑山。忽然萬里天如洗。獨鳥孤雲共往還。</text>
<title>覆盆子熟。樵者採以來。因憶燈巖行。</title>,<text>覆盆爛熳映山明。記得燈巖路上行。暴雨忽來衣盡濕。十分淸興蓋平生。</text>
<title>因記自燈巖來宿甘露寺</title>,<text>甘露寺前江水明。鏡中時見小舟行。晚來更啜僧窓茗。豈料如今白髮生。</text>
<title>有感</title>,<text>白頭朝列苦吟詩。身世悠悠甚矣衰。長白山前沙漠漠。大明殿上草離離。誰敎南渡開新主。欲頌中興無好辭。古往今來只如此。樂天彭澤復奚疑。</text>
<title>西隣見招。熱困不能赴。呈韓上黨。</title>,<text>西隣好客是家風。眞率衣冠滿洛中。最喜高年今更盛。深知樂事自無窮。數株老柳當三徑。百尺長松倚半空。苦恨病餘身尙困。欲趨庭下汗珠融。柳巷先生玉映氷。吉昌門戶世相承。半山雨點雲初薄。滿地苔痕日已升。詩似東坡還似谷。樽如北海又如澠。里仁爲美吾能擇。誰道殘年道不凝。</text>
<title>微雨</title>,<text>薄雲斜日雨凄凄。樹影參差水漲溪。一陣涼風蘇病骨。還如喝道向沙堤。</text>
<title>豆粥</title>,<text>火雲蒸日熾如焚。瀋汗交流兩眼昏。直把豆湯消暑毒。不如松下水流門。禁宇沈沈暑氣微。群臣侍立汗霑衣。豆湯翠鉢調崖蜜。便覺氷寒欲透肌。借問僧窓似舊無。當時豆粥軟如酥。蓴羹羊酪嘗來遍。興味依然山澤癯。</text>
<title>早興</title>,<text>夢餘肌骨倍酸辛。轉展無眠竟達晨。樓下數峯橫翠障。門前五柳接芳隣。由來燕雀安知鵠。謾道雎鳩可致麟。老境悠悠塵慮少。有時端坐更求仁。天心仁愛牖斯民。賢聖遺風畫一新。晚景未瞻豐蔀日。朝衣猶帶屬車塵。雨聲颯颯如圍榻。山色蔥蔥欲滴茵。老我平生支病骨。欲尋墜緖尙迷津。海山深處繫孤蹤。留滯周南太史公。變法甘心違大聖。褒疑信手進奸雄。翻雲覆雨歸來後。明月淸風嘯詠中。當日碧珍樵隱叟。可憐携筆竟無功。多病中年成老翁。當時狂興墜虛空。衰容不但頭垂白。慙色長敎面發紅。苔蘚滿庭仍浥雨。樹林當檻自生風。天根月窟從誰問。安樂窩中有化工。</text>
<title>卽事</title>,<text>老翁危坐政灰心。鳥雀飛來似見侵。自是庭除頻得食。知渠本性愛山林。山鳩啼處綠陰多。微雨隨風灑薜蘿。最是坐忘眞樂事。白頭無復講中和。</text>
<title>又吟</title>,<text>簷溜聲中搔白頭。苦吟詩思轉幽幽。七年湯藥誰爲地。萬里江山自入樓。敢擬孔明承付託。眞從元亮學歸休。門前楊柳無情甚。和雨和煙欲到秋。折木山川欲盡頭。一丘一壑儘淸幽。琴書靜好風生座。水墨稀微月滿樓。自笑文章眞瑣碎。誰知身世是浮休。書筵輟講疏慵甚。偃息虛堂冷似秋。少年游宦肯低頭。老蟄荒陬似被幽。歲月悠悠如轉燭。江山渺渺欲登樓。吟詩每向三年得。鍊句何曾一日休。塗抹多來淡無味。誰知華嶽隼橫秋。</text>
<title>自詠</title>,<text>群豪並駕政橫馳。綺陌無風白日遲。縮手平居應獨我。抗顏當世敢爲師。山林長往無巢父。禮樂重興在后夔。出處至今誰復念。鏡中時見鬢垂絲。仁義途中不失馳。有時行速有時遲。積功只在三冬學。垂敎當爲百世師。群處雍容須蕩蕩。獨居齋慄要夔夔。本然權度分明甚。誰哭歧途泣染絲。少年中國事驅馳。富貴功名苦恨遲。自値版圖多被盜。便從鄕校獨爲師。三苗已格舞干舜。庶尹方諧擊石夔。更欲遠游那可得。蕭蕭暮雪變朝絲。</text>
<title>卽事</title>,<text>淸曉焚香得小詩。半晴山色正濃時。數聲啼鳥庭苔綠。似我淸閑更有誰。觸物年來興味新。風聲雨氣爽精神。炎蒸也有淸涼地。一箇白頭無事人。江山萬里未歸來。白髮紅塵酒一杯。且問忘形眞箇未。人間到處是春臺。</text>
<title>雲龍吟</title>,<text>雲黑雨脚白。雲白山容靑。人言雲無心。黑白誰所令。神龍矯矯善變化。上帝之居何渺冥。龍耶雲耶誰主張。陰陽聚散生風霆。唐堯十年湯七年。一乾一溢非徒然。聖人參贊天地功。豈使匹婦心中煎。襄陵爍玉毒甚盛。堯陽萬古稱神聖。乃知天數非關人。只得立政安吾民。吾民之安在循性。垂衣拱手登群臣。百神受職龍其馴。</text>
<title>賀同甲許政堂</title>,<text>雁塔蛾班早出群。吾方負笈走燕雲。先登宰府頗爲愧。同拜政堂何更云。五木逢秋稱有實。三韓自古重斯文。年來甲會雖疏闊。賀席金杯勸十分。</text>
<title>天場房慈恩首座送甜瓜</title>,<text>腐草將螢化。甜瓜似玉成。初嘗因座客。早熟駭園丁。崖蜜粘牙軟。巖氷澈骨淸。慈恩相應法。更爲我叮嚀。</text>
<title>賀兩諫議同拜承宣</title>,<text>王趙聯翩諫大夫。美談同日入鴻樞。寥寥四百餘年內。共拜龍喉亦所無。脩長質美年兄子。精悍名高門下生。莫笑牧翁今寂寞。直遷樞相也光榮。承宣房裡聚文星。臺省威風振大庭。獨有樵孫幷牧息。却携刀筆佐千齡。</text>
<title>君子</title>,<text>君子有何樂。終身自油油。巍然氣像大。足以厭凡流。非如無源水。天晴忽焉收。盈科放四海。發自崑崙頭。嗟哉彼何心。斷港將行舟。</text>
<title>自嘖</title>,<text>自嘖復自嘖。自嘖何日已。才薄釣虛名。功微躋膴仕。將言仍囁嚅。欲行難踐履。顚沛載踕狼。耿介三臭雉。君子豈其然。沈吟吾已矣。</text>
<title>奉寄普光兄</title>,<text>烽火連江海。風塵暗市朝。何當共燈話。我鬢白蕭蕭。</text>
<title>賀李南谷拜判事知部 釋之</title>,<text>白鬚紅頰照儒林。風采眞如玉樹臨。遇興題詩無俗氣。分憂到處慰民心。東門風雨衣巾濕。南谷琴書歲月深。一起莫嫌知讞部。須敎善斷更光今。</text>
<title>雜興</title>,<text>日斜別室燎松枝。香氣隨風滿座吹。恰似山中讀書處。奈何雙鬢素絲垂。記得山中酷熱時。淸泉白石獨吟詩。九街塵土蒸如火。萬馬千車盡日馳。車塵汗雨滿通衢。獨對江山暮雪圖。異日縱能眞致此。也應回首憶松都。熱惱區區萬死生。白雲飛處紫鸞笙。何從更有纖塵在。超出無爲却至淸。陋巷簞瓢樂最深。湯征舜受一仁心。雖然莊老忘天下。淸淨安民蓋古今。</text>
<title>蝨</title>,<text>衣縫眞如天地寬。平生得意足盤桓。安身只欠藏身術。玉手纖纖避却難。</text>
<title>蚤</title>,<text>早向衣衾寄此生。躍然跳躑一身輕。休誇捷疾能逃害。湯火時時沸有聲。</text>
<title>雞</title>,<text>生不山林在里閭。知時守義送居諸。最憐風雨天沈黑。一刻何曾有欠餘。</text>
<title>犬</title>,<text>馬健牛豪各有施。守門防盜犬爲宜。傳書救火知仁義。弊蓋遺謨萬古垂。</text>
<title>旣賦蚤蝨鷄犬。自嘆天地生物之衆。而稟賦如此。安得聞鳳鳴見麟趾。以快吾方寸耶。於是吟得鳳鳴麟趾二篇。</title>,<text>鳳之儀虞之樂成。鳳之鳴周之德明。舜文遠矣天沈沈。梟獍飛鳴多雨陰。多雨陰愁人心。有時爍玉仍流金。安得梧桐更萋萋。直敎鳳鳥飛來棲。麟之趾惟公之子。麟之游惟周之治。周孔不再生。天下貿貿馳從橫。春秋破爛一朝報。周禮六國陰謀成。安得南風物自阜。直敎麟也游郊藪。</text>
<title>奉謝河按部寄茶鮑</title>,<text>茶香吹病齒。海味補衰腸。南望靑天闊。營中歲月長。</text>
<title>偶吟 三首</title>,<text>溪聲僧立處。山色鳥啼時。野興悠悠甚。丹靑定是詩。芳草榮枯日。浮雲起滅時。操心似金石。寄向數篇詩。有意傾千古。無心蓋一時。抽毫書晉字。鍊句學唐詩。</text>
<title>夏涼</title>,<text>曉向虛堂獨眄柯。綠陰風細鳥聲多。誰言三伏皆蒸溽。骨冷魂淸自絶邪。君子陽陽每永嘆。可憐賢者隱伶官。負喧簷下甘心處。桂海氷生政苦寒。一身天地自玄黃。養得中和氣味長。夏葛冬裘聊足用。肯將氷炭置吾腸。</text>
<title>君子</title>,<text>君子居何陋。中原望九夷。戊辰垂統遠。箕子敎條遺。閥閱多居位。文章重詠詩。十年應過曆。聖祖有謀貽。</text>
<title>奉答崔安東</title>,<text>風雨西窓燭。江山數首詩。白頭多病客。千里苦相思</text>
<title>自詠</title>,<text>削跡班行裡。藏身筆墨間。聖門猶乳臭。宦路尙心寒。禮樂重興日。雲煙萬疊山。古來難自斷。老我更汍瀾。</text>
<title>蜂螫</title>,<text>小童逢毒螫。啼甚欲驚隣。痛處俄還止。驕音尙帶嗔。世情多苦楚。病骨足酸辛。未識誰輕重。悠然一笑新。</text>
<title>雜錄 七首</title>,<text>海西沙接塞。江左月明波。天地何寥闊。悲哉壯士歌。玉署生芳草。玄陵掛落暉。九年憂病裡。情況苦依依。具眼浮屠少。燒身舍利多。至今江有月。誰信海無波。榮寵非他及。流離無處藏。年高顏更澤。語妙字生香。習矣至成性。敎之從正身。愼無輕小學。最要在明倫。寡語師樵叟。多聞祖櫟翁。文章與政事。中國可爭雄。少狂殊孟浪。老病亦風流。牧隱空遺臭。蕭蕭白髮秋。</text>
<title>遣興</title>,<text>君師職任可形容。鼓舞人材帥必從。孔子鑄顏明聖道。漢皇封齒記功宗。乾坤闊遠如飛絮。氷雪糢糊似老松。方寸赤心當自省。祗嫌私欲十分濃。</text>
<title>絶句</title>,<text>芳草蒙茸自映階。濃陰滿地小書齋。誰敎更踏朝大路。日日風塵漲九街。侍講書筵上玉階。竦然嚴肅得心齋。歸來更喜門庭靜。賓客何曾拒滿街。酷熱宮中輟講筵。老臣隨分得詩聯。靑苔滿地山光滴。頭上安排自有天。醉夢春風玳瑁筵。自慙山野綴華聯。如今老病身無事。祗把微誠欲動天。</text>
<title>獨吟 三首</title>,<text>獨吟情更適。高興老來深。歲月數莖髮。江山方寸心。屬文如織錦。揀句似淘金。枉費閑中力。天才愧翰林。風月吟來苦。江山坐更深。飛塵遮外面。絶境入中心。自負無瑕玉。還如躍冶金。寄懷終不淺。天地繞書林。體勢分工拙。情懷有淺深。不須多費力。祗是要論心。松老欲傾蓋。月明還碎金。丹靑所未到。幽興寄山林。</text>
<title>寄金剛山維那</title>,<text>八十九蘭若。奔馳指顧中。若爲新潤筆。漏網似冥鴻。</text>
<title>次廉東亭賀姜代言詩韻</title>,<text>興安兩眼是權衡。況對氷光與氷精。老牧冬烘今尙愧。幸君無累主司名。</text>
<title>誤拆宰樞所公緘。投之者以完山君誤謂韓山君也。渠雖孟浪。僕亦烏得無罪。吟成三首。</title>,<text>耳聞猶可完韓誤。目覩宜將外內均。瞑坐拆開方審睇。可憐怳惚病中人。閱禮敦詩名將風。古來元帥出儒中。獨憐泮水今蕭索。獻馘無人更奏功。老牧詩書尙未精。何曾掉舌更談兵。歷揚所欠唯元帥。每見公緘眼倍明。</text>
<title>卽事</title>,<text>靜坐枯株兀。沈思白日長。蜘蛛時掛戶。鳥雀或登床。僻陋山橫翠。炎蒸雨送涼。老年眞事業。渺渺想虞唐。</text>
<title>題畫馬</title>,<text>臨風如立仗。浴水似浮舟。一匹尤稱妙。千金不易求。代身秦有鹿。繼跡晉之牛。沙苑平於掌。回頭霜露秋。</text>
<title>紀事</title>,<text>疊紙編詩作日程。忽聞黃鳥兩三聲。枕書丸藥應閑適。那似吟哦頌太平。門外莓苔得意靑。雨中終日倚風櫺。心焦物燥吟詩苦。寫出欣然體自寧。遇興吟詩筆自隨。聲音格律兩委蛇。一星雅俗高低處。稱物持平果是誰。評詩自古舞文多。白俗元輕被大訶。欲學杜陵廊廟器。只愁身世老奔波。淸苦浮華是兩家。風花氷檗似恒沙。欲趨平淡成枯槁。坐到晨鍾又暮鴉。</text>
<title>午飧</title>,<text>白麪香湯滑。衰腸冷氣纏。苽涼宜少嚼。韭軟且微煎。五味甘生稼。三時熱稟天。孟光憐老病。自覺午飧便。</text>
<title>紀夢</title>,<text>千巖萬壑夢中行。窓下殘燈翳復明。玉扃自來無俗累。蘚書難以與人評。桃源寂寂回舟客。桑域遙遙採藥生。只向心中淸淨了。雲山未必寄吾情。</text>
<title>六月十五日戲題</title>,<text>燕山客邸蒸紅塵。汗流洽背疲精神。吟詩東望扶蘇山。紫霞洞壑松風間。高歌緩舞在眼中。苧衫半濕杯盤重。致身其間固難得。使我兀坐焦心胸。投紱歸來亦久矣。檢束何曾償素志。中書携酒挹飛泉。邀客盡是當時賢。我獨非才忝座上。乘興欲拍洪崖肩。水聲入耳淸泠泠。滌去煩熱吾心寧。天分地坼忽不樂。老大光景如流星。邇來抱病坐臥多。身欲奮飛將奈何。雖然小隙亦無興。不見黃河萬古無回波。如有求我迨其謂。洞天風露同婆娑。</text>
<title>是日。賜兩府宴于紫霞洞。病中聞之。喜而有作。</title>,<text>康濟時艱將相功。聖心珍重古難同。推恩白日朝廷上。錫宴紫霞巖洞中。地與蓬山非異境。松如杜閤有淸風。安危注意交懽處。祗恨無由著病翁。</text>
<title>又聞無公讌。各開酒席。因成一首。</title>,<text>公讌無由著病軀。奈何私會阻淸娛。紛紛甲第相招喚。兀兀書窓獨齶謳。石澗松蘿垂几席。氷峯苽果映盤盂。誰知夜半唯明月。寂寞繁華共一途。</text>
<title>陪先人謁老吉昌君林亭。設食有新米粥。六月望時也。其後問於人。蓋藏米有法。非眞新米也。未知是否。今在近隣。適丁是時。因賦此。</title>,<text>水田多稻養吾民。東國由來歲取陳。早晚異宜當自別。收藏得法尙如新。松齋餘慶猶前日。柳洞幽居接後塵。未老已衰吾獨嘆。羡公爵齒過先人。</text>
<title>卽事</title>,<text>花木盆中各自春。汲泉膏土四時新。全憑人巧能如許。恨不移栽海上椿。</text>
<title>流頭日三詠</title>,<text>上黨烹煎味更眞。雪爲膚理雜甘辛。團團祗恐粘牙齒。細嚼淸寒自遍身。水出眞源自不窮。雖然百折竟趨東。何人創立流頭飮。欲保初心直到終。笛聲淸亮逐風來。何處華筵盡日開。恨不塞聰忘世事。少年狂興自難裁。</text>
<title>寄題舅氏池亭。池有蓮。</title>,<text>白髮蒼顏政退休。紅粧翠蓋儘風流。誰憐多病塵中客。渺渺鄕山不入樓。</text>
<title>又吟</title>,<text>閉却蓬門低我顏。年來興味儘淸閑。紛紛此日共徵逐。衮衮諸公方往還。太室門前石橋下。紫霞洞裡松風間。吾兒伯仲亦爛醉。竟夕對吟龍首山。</text>
<title>克聰首座新入南溪院</title>,<text>數年中道山如畫。今日南溪草似茵道。眼縱然通宿命。應嗔老牧不如人。聞說當年土地神。也能分別住持身。慈恩領袖瑜伽法。肯把絲毫笑與嗔。柳洞沈沈遠市塵。天場房釋自天眞。肯嫌酤酒頻相引。況是南溪又近隣。</text>
<title>仲夏以來。苦欲賞蓮。一日遣長鬚往候。則雲錦池花亡久矣。獨廣濟池盛開。於是命駕而往。緣堤信馬。偶得任中郞林亭邀天台懶殘子同賞。公設食作碧筒飮。向晚解携。因過南溪院。旣歸則日已晚矣。吟成二首。</title>,<text>雨過池塘靜不波。柳陰深處得人家。日移疏影葡萄蔓。風送淸香菡萏花。學飮象筒傾綠酒。寄懷台嶺映丹霞。歸途身世何蕭爽。小憩南溪欲暮鴉。雲錦樓臺影倒波。風流玄福是名家。世臣望重詩書澤。君子名高水陸花。歷歷廢興螢化草。寥寥賦詠鶩兼霞。人間俯仰成陳跡。一首新詩字濕鴉。</text>
<title>聞蟬 是日立秋</title>,<text>蟬鳴高樹客搔頭。又是梧桐一葉秋。蓴菜鱸魚歸興動。鎭江江水抱村流。浩然歸興幾回頭。萬里江山碧樹秋。處處蟬聲驚客耳。故鄕魚稻自風流。伴貂深恨上人頭。獨向山林占斷秋。翳葉藏枝如隱士。飧風吸露似淸流。</text>
<title>淸道新太守文益漸告行</title>,<text>燕都夢裡昔驅馳。滿面黃塵只自悲。辛苦歸來志從義。太平歌詠錄爲詩。朝中袍笏將三品。嶺外江山又一麾。偃臥病床來往少。不知敭歷已多時。</text>
<title>賞蓮餘興。不能自已。吟成一首。</title>,<text>人心那得頓忘私。未到從容中道時。富貴功名誰定奪。謳吟舞蹈我行移。送來佳月長風遠。炷罷淸香白日遲。欲識蓮花眞面目。他年點檢牧翁詩。</text>
<title>又作 捲浮萍。見水底花影。</title>,<text>日照紅粧水底明。翰林詩句使人驚。浮萍捲盡天光淨。不費丹靑自寫生。</text>
<title>是日。命僮僕入池捲去浮萍。花影倒垂。上下一色。甚可愛也。因思太白日照紅粧水底明之句。卽欲足成一首。竟未能而罷。數日骨酸。雖或吟哦。不得沈思。略寫一時情景。以爲後日追述之地。衰病如此。可不悲哉。</title>,<text>樹影朝西暮向東。婆娑隨分入窓中。應憐午熱無逃處。細細吹來北牖風。門外垂楊一樹長。也敎騶從得微涼。草廠歲歲松簷薄。不耐朝陽與夕陽。松下淸風石上泉。山人不識有炎天。摩挲兩脚心中惡。踏得懸崖卽地仙。翼廊與廳如此。所以有山中之興也。病中畏熱。故賦此。</text>
<title>又賦</title>,<text>古來豪傑共奔波。避世醉鄕知幾家。自分於人無竹葉。誰敎博士有蓮花。南池荷露瀉明月。北嶺松風吹紫霞。獨詠群游俱寂寂。夢回鐘動又啼鴉。早知官海足風波。肯向南山晚始家。鏡裏光陰頭似雪。酒中天地眼生花。自憐持傘乘微雨。無復登樓詠落霞。誰把濂溪愛蓮說。曉窓相對到昏鴉。</text>
<title>代書答全羅鄭按部</title>,<text>氣沈方暑雨。身健欲新秋。渺渺全羅境。悠悠搔白頭。</text>
<title>代書答開天行齋禪師寄茶。走筆。</title>,<text>同甲老彌親。靈芽味自眞。淸風生兩腋。直欲訪高人。</text>
<title>戲南溪聰首座</title>,<text>城中衆水此同奔。大雨年年漲入門。塔似桅竿高百尺。篙師宛在水精園。隔岸苽田接稻田。扶疏老木帶蒼煙。依然三過門前路。薤露聲中獨坐禪。夜識金銀是不貪。有錢還住大伽藍。南溪香火蕭然處。月請官糧亦美談。</text>
<title>送異姓四寸弟金有暾。赴任寧越郡天水峯頭作。</title>,<text>舅氏今無幾。吾生跡轉孤。鄕山連上洛。海日出東隅。我病思還笏。君強且剖符。寧親往來處。犖确化平途。</text>
<title>峯下蓮池盛開</title>,<text>長松峯下貯淸渠。翠蓋紅粧倒碧虛。過客紛紛方縱靶。居僧寂寂獨觀書。地藏寺裡吟哦後。天水門前邂逅初。老牧已知無量義。密雲甘澍更踟躇。</text>
<title>賞蓮坐久。兒子輩取米城中設食。午後雨映東西山而不至坐上。甚可樂也。僮僕猶懼其或至也。邀入寺中。飮啖夜歸。代蓮花語作。</title>,<text>蓮花見我如素識。花不能言請代臆。東方二壽君子國。風移俗易迷聲色。我處汚泥亦不染。豈獨中通仍外直。吾家苦心天所賦。鄙哉橄欖多反側。先生霽月光風如。愛我始自濂溪書。雖然久病精力衰。有句卓犖還紆餘。丹靑巧手寫眞耳。何曾髣髴傳吾志。漏雲殘照雨絲絲。我愛猊山隱君子。公其少留慰吾心。荷公厚意頻相尋。今朝邂逅實萬幸。廣濟風味誰爲深。堂頭懶殘我判事。談我妙處皆驚異。靈山雖不參四花。却爲後來親授記。如今流入詩家中。奪胎換骨爭天工。白雨遠映東西山。婆娑老牧游其間。華藏世界更何處。一味淸淨身心閑。</text>
<title>朝吟</title>,<text>夜臥骨酸甚。朝吟心快初。煩敲如什襲。辛苦在三餘。荊棘生松逕。莓苔滿草廬。殘齡苦無賴。衮衮送居諸。</text>
<title>送億政禪軫大禪師</title>,<text>孤生將避地。億政自無塵。奕奕衣冠胄。飄飄雲水身。驪江可行李。雉岳是比隣。何日歸田去。溪山一笑新。</text>
<title>寄呈忠州牧使金存誠，判官金肇。</title>,<text>蒼苔柳洞絶來轅。臥病數年長掩門。今日龍頭小童去。始知吾黨在中原。中原山水最淸涼。烽火天涯轉渺茫。更喜臥治公事少。獨游何害到僧房。僧房近世亦忙奔。新事如毛逐日繁。願使安心且安坐。香煙一穟滿乾坤。</text>
<title>送龍頭住持生公</title>,<text>龍頭冒暑遠飛錫。雨脚隨風亂洒壁。松岳之雲錦綉紅。金遷之水琉璃碧。曾爲僧錄最得體。欲報佛恩須拂邇。升堂說法振雷音。把筆寫經留墨蹟。黃埃紫陌夢初醒。碧洞丹崖心更適。只今泥濘行者愁。到處澗溪難可歷。秋風不久吹郊原。早稻可知充館驛。行廚得此亦不惡。歸計決矣那復易。驪江兩岸田甚多。馬邑孤生心所懌。扁舟便欲去尋師。會面誰云七年隔。</text>
<title>重游天水寺。上黨韓公携酒見尋。</title>,<text>重游天水興彌新。佩酒相尋有玉人。日照荷香淸入鼻。風涵松影冷搖身。何曾夢裡能遺世。祗喜生涯已離塵。努力更須登絶頂。老來無處暢精神。</text>
<title>登天水寺西峯。四望名山。</title>,<text>白書詩句字如新。樹下曾來避暑人。謾向平時游病目。偶從今日著衰身。千巖競秀雲連塞。二水同流雨洗塵。老去敢言憂社稷。名山四面有明神。</text>
<title>天水大選以西瓜見饗</title>,<text>醫王隙地有西瓜。味似甘泉色雪華。齒決黑犀猶不易。何曾火裡種蓮花。</text>
<title>天水池蓮</title>,<text>依依月夕與煙朝。不憚城南道路遙。自是吾生如白鷺。豈知公子有風標。</text>
<title>是夜紀行</title>,<text>送子讀書山寺中。祖筵天水坐松風。雨過溪淵勢漸殺。秋近峯巒光更濃。木有連枝願封植。玉如成器在磨礱。夜來困臥思無盡。汝且專攻師乃翁。落日靑郊信馬回。淸香彷彿逐人來。蓮池翠蓋欹千柄。稻壟黃雲作一堆。負郭良田誰得買。對花長句自難裁。始知君子居何陋。驛舍蕭條半綠苔。</text>
<title>望龍頭行李</title>,<text>亂山初日草萋萋。山路高低送馬蹄。兩箇少年相逐去。黑衣僧統政携提。雨作邇來行潦多。參差官道傍江斜。計程今日楊州過。回首三山映落霞。記我韓山幼讀書。父游中國母松都。當時一片思親地。與我終身作坦途。祖母當時鞠育心。靑天難闊海難深。身登兩府年知命。尙爾區區惜寸陰。龍猪變化學中存。吏部能言世所尊。今日汝當尤努力。此身文子又文孫。</text>
<title>惠具大選見訪</title>,<text>昔携牧隱子。今伴益齋孫。跡削天台寺。功成李氏門。蓮風香滿院。松月影侵軒。坐數曾游處。瑜伽海上村。</text>
<title>題雪谷卷</title>,<text>一朶玉芙蓉。瑩徹何洒落。衲子所深藏。樵夫亦踏著。</text>
<title>奉呈舅氏</title>,<text>淸香亭記墨痕濃。是夢中耶非夢中。何日翛然墮佳境。徘徊梁月與簷風。</text>
<title>古風 三首</title>,<text>王風何寥寥。士習何膠膠。戰國互呑吐。哀哉勢滔滔。趨利水就下。甘心兵刃交。仲連蹈東海。千載如聞韶。漢祖信天授。三章得人心。雖然運中否。入骨恩何深。奈何衆君子。冒寵森如林。管寧在遼東。白帽傳至今。晉臣麗不億。祼將宋廟中。家世與宗國。一體無異同。所以彭澤令。脫去如飛鴻。悠悠千載下。北牖來淸風。</text>
<title>兒子言天台判事欲邀僕再賞蓮。喜而志之。</title>,<text>病後看花興未闌。人間日月似跳丸。紅衣半落南池淨。更向天台訪懶殘。</text>
<title>奉寄雞林尹河壯元</title>,<text>當日菁川擁碧油。不知移向倚風樓。病中世事悠悠甚。南望江山又欲秋。</text>
<title>前數日。登天水寺西峯。愛其勝槩。有鄙作。後有天台釋到家。訊其名則曰。吹笛峯也。因記思亭題詠有用吹笛峯者。當時雖一訊之。忘之久矣。今乃豁然大悟。心自語曰。聞其名於前。履其地於後。非天台釋。猶不能融會而爲一。於是有感焉。乃作吹笛峯一篇。</title>,<text>吹笛峯吹笛峯。耳聞足蹈韓山翁。此翁平生頗好事。馳山走海謳吟中。但將意氣與頡頑。豈學丹靑如畫工。松山絶頂少天下。上祝國運齊蒼穹。天摩以東最奇特。峨冠奉笏朝王宮。龍巒橫案獸爐前。蘿圖鳳曆垂無窮。誰知一點鎭風門。昔賢遺跡苔痕濃。一株老樹蓋其頂。炎天颯爾來淸風。古人今人若流水。文章道德知誰雄。新秋涼氣滿天地。煙水沙月相爲籠。身閑便是此心閑。胡不佩壺携冠童。諸公儘有山水癖。所處地位何昭融。五更待漏夜還家。豈有一隙紓忡忡。我今老矣胡不樂。吹我洞簫天地空。直駕三山一隻鶴。超出煙霧游鴻濛。</text>
<title>熱甚自慰</title>,<text>春秋聖筆紀無氷。我少猶驚沴氣騰。德政在綱寧有亂。陰陽順軌敢相凌。松枝雲薄靑仍秀。溪水風微綠更澄。不患病軀難攝養。共喧今歲儘豐登。秋稼如雲接遠天。吾民舞蹈儘欣然。頒氷不及庸何害。畏熱尤深自可憐。曼膚多汗憂三伏。病骨偏酸臥幾年。只得西風涼一陣。牧翁無處更心煎。</text>
<title>再賦廣濟蓮池</title>,<text>相尋直恐或相疏。欲向池邊對結廬。風定聞香應洒落。月明看影更紆餘。元公茂叔明吾道。智者禪師演佛書。幸是此心曾不俗。肯敎聲色累吾初。</text>
<title>朴淵布瀑歌。熱甚故歌之。所以接水聲於耳目焉耳。</title>,<text>翠巖壁立千丈強。上有小淵如鑑光。中安磐石生孤松。松今不見苔痕蒼。天磨北崖衆壑水。奔流到此如津梁。溢而下墜懸銀河。濺沫四逬如霶沲。游人小立毛髮豎。觸石隱隱如鳴鼉。六月炎蒸不敢逼。汗膚生粟仍摩挲。我昔行香四王寺。午梵餘隙登山坡。臨流狂興自發越。直如太白歌短歌。下視徐凝不足數。誰知今日愁沈痾。偃臥時時想前躅。況此苦熱無奈何。誰能置我瀑布側。水聲入耳坐見月色來婆娑。</text>
<title>同甲許政堂上官。歷謁時宰。因過陋巷。熱甚。僕以困臥。故出門拜揖而已。不敢留。</title>,<text>新政堂過舊政堂。改銜華剌細仍長。目昏重視難成字。身困初興懶下床。碧柳綠煙搖里巷。靑天白日照康莊。黃裾引道徐行處。餘慶楊川尙未央。</text>
<title>西京大東江。有魚四時及賓。而冬有凍魚。夏有乾魚。乾魚於李時敏處。曾知其味。三十餘年不能忘也。病中求之不得。今承制家有之。不知所從來也。命治而食之。宛有舊味。然不及前遠甚。因作短篇。</title>,<text>朝天石下琉璃水。錦鱗游泳天光裡。四時歌舞畫船中。辛辣滿盤飛縷膩。臘天凍成一片雪。當夏用鱐眞味別。全齋出自鳳州城。世仕西京皆烈烈。獨究遺編繼古風。節義不獨文章工。我少之時喜相從。情好不啻如蚷蛩。鐵洞山南唐寺北。入贅武家老婦翁。喜我子弟或夜宿。添酒挑燈日出東。其時朝飧始一嘗。今三十年如電光。病來口苦不能啖。坐想雋味焦心腸。因風請托竟難得。摧頹已矣吾何傷。渠能致此亦幸矣。養志養體終不異。雖然咀嚼不及前。自喜猶存舌與齒。</text>
<title>卽事</title>,<text>夜眠不著骨多酸。早起何傷氣稍寒。一首新詩才脫稿。數莖衰髮不盈冠。風窓對竹居何陋。雨沼看蓮興未闌。漸覺吟哦如繪事。紅粧翠蓋碧琅玕。不耐腰酸欲暫眠。却扶黎杖望靑天。炎威尙熾猶乘勢。涼意方生未得權。碧柳引風吹瘦馬。綠林遮日護新蟬。獨憐久病餘淸興。須向天台更賞蓮。</text>
<title>柳洞南大街。施漿水苽果。侑以音樂。家童走報。歌以紀之。</title>,<text>暑氣洪爐蒸六合。行路汗流方雜沓。爽然一吸白雪漿。五內頓淸風颯颯。苽果浮沈碧玉涼。目視已似氷堆腸。繁絃急管又迭奏。過者傾耳方洋洋。蠻童走報日欲昃。孟光聞之喜形色。出米于廩擣以烹。買苽于市戒必得。除飢解熱仁者心。在困遇救感也深。所以我俗有此擧。仁壽不死傳至今。我病多年近藥物。攻邪補虛相甲乙。炎天氷漿立有效。備急方中當續筆。</text>
<title>曉雨</title>,<text>夢覺方嗔病骨酸。颯然朝雨送微寒。誰知爍玉流金處。一段淸氷入肺肝。</text>
<title>伊山李上舍 吉商 雨中來過。云將往西海道。</title>,<text>伊山少年游璧水。直欲蜚英事天子。歸來東海學隱淪。剛厭碌碌隨簪履。低頭讀書發精微。希賢希聖同其歸。江郊雨聲襲蒲席。海門月色侵柴扉。朝中大官受王命。豺狼狐貍跡皆屛。伊山用律居幕中。爭權輕重咸以正。大官狹中或叱退。伊山色和無所怪。自言我道直如矢。安用低昻工應對。辭歸家居樂忘憂。遇賊顚沛妻孥愁。伊山曰我一家主。我不保汝將誰尤。挈家北來入京邑。桂玉熬煎在呼吸。兒時故舊雖曰多。何人授粲歌毛什。徑從西海寄生涯。薄田破屋埋塵沙。還如百步五十步。海賊往往驚隣家。人生禍福自有數。伊山一生安所遇。雖然天將降大任。垂老艱難吾代訴。</text>
<title>送蔡首座</title>,<text>移居妙覺洞中家。病勢方深不奈何。首座影邊堆藥物。普門聲裡落燈花。如論厚意師爲最。每向殘生我自多。此去寧親尤美事。贈詩還愧字橫斜。</text>
<title>有懷九齋</title>,<text>苦熱無從得一涼。瀋流膚汗鐵融腸。紫霞洞裏靑松下。石隙淸泉冷雪霜。夏課堂中風露涼。苦吟強韻炭堆腸。先生唱榜諸生應。寂寂空庭月似霜。蟬聲又欲報新涼。坐念浮生足斷腸。當日舊游皆不見。鏡中堪嘆鬢如霜。</text>
<title>昨至九齋坐松下。松陰薄。日將午。熱尤甚。於是告諸生曰。入紫霞洞。就涼冷處賦詠如何。諸生踊躍導行。至安心寺前亂水坐南岸。刻燭出題。燭未半。雨驟至。引諸生走入寺。衣巾盡濕。殊有佳致。賦三詩。曰松風。予所命也。曰宰相行。光陽君李先生所命也。曰驟雨。上黨韓先生所命也。初持馬報僕者。閔祗候安仁也。從僕者。閔令中理，豚犬種學也。從上黨者。乃子尙敬，壻安景儉也。其邂逅者。典校令金可久，典法摠郞任獻，典校副令廉廷秀也。旣歸。頹然困臥。及覺。眞如夢中。歌以錄之。日已高矣。</title>,<text>國家崇文敎多術。大作泮宮高硉矹。仍開九齋各授徒。侁侁靑衿盈國都。夏天都會松山麓。讀書賦詩須刻燭。全篇警句世所知。討論講習仍孜孜。昔賢遺跡可對越。風移世變成挑撻。如今濂洛敎初行。謳吟直欲求性情。風花月露置度外。肯復馳山兼走海。煉句煉意知者誰。用事用語無所師。咎實在我內自愧。邯鄲學步今爲最。成均滿庭芳草生。白頭臥病難忘情。九齋賦詠又如此。何以償吾平昔志。幸哉松風吹面涼。白雨忽爾催詩狂。聯翩封君我最病。邂逅同風玉相映。沈吟數首宰相行。致君堯舜開太平。非吾恃老自誇大。敢請諸生更傾蓋。玆游奇絶冠平時。幸我同志觀吾詩。</text>
<title>熱困</title>,<text>秋陽燥烈欲燒身。夜氣凄涼可暢神。操縱化工元自在。支持老物儘艱辛。雖慙亂世無高士。却幸淸風是故人。漸見玄蟬嘶碧樹。書筵深處講彝倫。閉門深坐出陽身。鍊藥多生在谷神。鶴去樓空心苦楚。蟲鳴燈暗鼻酸辛。霜凝火甑聞丘老。露滴竹枝思越人。祕術而今難更得。獨將吟嘯入無倫。</text>
<title>近來達官。以事敗者多矣。病餘獨坐。聊述蚪蚪吟。</title>,<text>稟形眇末何區區。天地精氣猶昭蘇。沈潛池沼沐雨露。搖蕩水面如平途。人心自古鶴州錢。得壟望蜀雙眼穿。將身變化豈不偉。恐或理會今日尾。</text>
<title>君子</title>,<text>君子何所疾。沒世名不稱。所以學松柏。傲被霜雪凌。吾心配天地。淡淡如淵澄。妍媸無遁形。況此能不能。百工各授職。允釐庶績凝。苟或一曠廢。乃爲人所憎。抱關擊拆者。亦當遵準繩。</text>
<title>己酉生員同年。會賀種德新拜丞宣也。隔壁危坐。得嘗異味。吟成一首。</title>,<text>我家豚犬拜丞宣。上舍同年設賀筵。雋味滿盤堆錯落。老生隔壁飽芳鮮。褰帷將出羞還止。擧酒初嘗喜欲顚。但願諸公敦孝友。移忠贊化格皇天。</text>
<title>得尙州書 權季容</title>,<text>拆見書中似不情。挈家秋仲欲還京。當時班列皆通憲。且問何顏見友生。</text>
<title>卽事</title>,<text>畏熱登樓夜。納涼欹枕秋。吟餘味猶在。夢斷興難收。煩惱俄消遣。圓通豈謬悠。一燈明到曉。情境淡如流。山河非異境。風景又新秋。城市眞如隱。文章漸類優。光陰同衮衮。天地亦悠悠。萬古無停軌。何人肯退休。</text>
<title>謝禹大夫惠新米 玄寶</title>,<text>自信長腰美。誰敎病眼明。霜威催早熟。水德與俱生。欻爾珠璣落。瑩然氷雪淸。秋風吹紫蟹。歸興滿江城。</text>
<title>初四日曉吟</title>,<text>端居忌日廢吟哦。但覺胸中鬱不和。一夜狂風甚無謂。四郊多稼末如何。致君學術猶迷路。本祖恩情似決河。幸是良心存半點。興來言志卽中和。</text>
<title>上黨與僕。將訪天台懶殘子。</title>,<text>芋火禪翁住地藏。蓮花世界淨生香。韓山後學貪如病。柳巷先生老漸狂。蟋蟀堂前風細細。駱駝橋下水茫茫。何當共作池邊客。盡日高吟興味長。</text>
<title>使丘從往視駱駝橋水。云涉者腰以上。於是縮坐又吟。</title>,<text>由來聲臭苦難藏。且問蓮花幾斛香。揷水碧筒元正直。翻風翠蓋儘悠揚。濂溪地爽稱光霽。華嶽峯尖隔渺茫。原道何如傳太極。牧翁雙鬢素絲長。</text>
<title>有感 三首</title>,<text>自昔爭名處。何人肯避賢。臺評如譯語。國是在當權。陳跡憐芻狗。高翔慕紙鳶。醉鄕將卜築。枕麴送殘年。赫赫衣冠地。盈庭國有賢。誰能蒙養正。自擬巽行權。擾擾蛇兼雀。區區蟻與鳶。立名垂不朽。死日是生年。牧隱摧頹甚。功名付後賢。哦詩參古律。下字有經權。渺渺淸秋鶴。紛紛落日鳶。病餘猶好事。歌詠太平年。</text>
<title>雨餘縮坐</title>,<text>蓮香細細夢中淸。欲向天台更目成。一雨盆傾驚客夢。衆川甁瀉斷人行。雖然玩物志不喪。祗是正心功未精。白盡我頭猶孟浪。未知君子肯同盟。</text>
<title>大雨</title>,<text>大雨通宵欲漏天。簷聲四壁一燈前。雄如萬馬磨刀槊。細似孤鸞入管絃。敢遏衆流成鉅海。祗憂多稼沒平田。化工用意眞難料。且守我窮當益堅。</text>
<title>有感</title>,<text>紛紛寵辱幾時休。又況浮生少白頭。霜雪自然逢皎日。塵泥或者汚淸流。揚雄寂寞終投閤。杜甫行藏獨倚樓。畢竟祗論忠義耳。由來物議甚悠悠。天地悠悠亘古今。劃然長嘯豁煩襟。四方雲氣似牢閉。數日雨聲如苦吟。楊柳垂絲藏洞口。莓苔濯錦滿庭心。他年未必鍾期在。流水高山獨撫琴。</text>
<title>翌廊</title>,<text>翌廊後庭高。雨水流入中。床座如舟浮。偃臥衰病翁。當年航斷港。欲觀滄海東。老境益迂闊。識短迷異同。俯首自長嘆。上帝初降衷。</text>
<title>卽事</title>,<text>血戰歸來是夏初。海天烽火照儲胥。捷音蕊闥方來獻。殺氣菁川尙未除。馬汗欲乾彈狀上。狗功難少發蹤餘。如今料理眞蚪蚪。遺臭流芳付子虛。公緘一道及門初。臺吏高聲喚里胥。退食委蛇自廊廟。答書倉卒在庭除。昇天府裡無居右。矗石樓前不數餘。江界安州功又最。幸敎彈劾語皆虛。</text>
<title>恭遇聖誕日。曲城府院君廉公，漆原府院君尹公，吉昌君權公。進紫門。將致賀禮。中官出曰。停朝會。還受私覲。穡從三大人。得見中官面。退而自幸。吟成一首。</title>,<text>牛女佳期天氣涼。九重淸曉獸爐香。虹流華渚祥猶襲。鼇戴神山舞欲狂。瑞日曈曈臨海宇。慶雲靄靄繞宮墻。庶幾坐享千齡旦。好播仁風及四方。</text>
<title>自詠</title>,<text>稍欣燈火近新涼。靜坐心淸聞妙香。欲與菊花將隱逸。回思柳絮似顚狂。世途渺渺頻脂轄。聖道明明獨面墻。病廢數年吟更苦。時時警句卽良方。</text>
<title>七夕</title>,<text>徒聞天女不停梭。大布麤繒兩鬢皤。乞得巧時將底用。弄來成拙取譏多。</text>
<title>卽事</title>,<text>露滴銀河夜氣淸。盤堆苽菓到天明。閨中小女持針線。綉出天吳十倍精。</text>
<title>有感</title>,<text>將相交驩氣自調。絶無欺蔽況人貓。吹毛共駭方求疵。刎頸堪憐競結交。雲擁炎威蒸趙日。雨拖涼意入韓郊。天地中和堪樂處。誰知老牧獨嘵嘵。</text>
<title>哭權興祖判事</title>,<text>醴泉孫子幾人存。丹旐翩翩向九原。白髮病翁難執紼。獨吟危坐掩柴門。</text>
<title>興雨</title>,<text>興雨祁祁遂及私。秋風畦壟已離披。天時人事相參贊。國用民生共夾持。老病食新香齒舌。古今言利析毫釐。湯牲自責何寥闊。靜坐更觀雲漢詩。</text>
<title>有感</title>,<text>元興朔雪中。艱苦立朝廷。將相一心力。普天仰皇靈。泰極運中否。相殘刑發腥。南風吹金微。樹木多冬靑。君子有浩歎。兩鬢今星星。大舜明四聰。決然去四兇。仁心所浸淫。天下歌時雍。纖雲乍點綴。日月光大空。俄而愈澄霽。玉宇生淸風。君子有浩歎。淡然守吾中。</text>
<title>卽事</title>,<text>寂寞孤蹤避世紛。簞瓢樂處漫云云。一生濁氣雜淸氣。數片白雲聯黑雲。今世尙傳良鏡賦。何人能改拙翁文。老年直欲焚遺稿。漸見儒冠似聚蚊。鏡中雙鬢白紛紛。坐不衣冠豈禮云。把筆有時驚驟雨。倚窓終日看行雲。翼儲自合來黃綺。勸善誰能後子文。世道如今非舊貫。時聞屋角有鳴蚊。世有仲連能解紛。寂寥今日更何云。高深寧及心山海。翻覆端如手雨雲。三峽星河工部句。中州布粟子長文。劉窓已愧少年事。漸似負山將責蚊。</text>
<title>走筆奉寄法泉僧統</title>,<text>細說因明與釋名。瑜伽玄旨似雷鳴。何時萬法皆相應。踏得毗盧頂上平。</text>
<title>水精葡萄</title>,<text>數朶離離綴水精。肌膚瑩徹子分明。誰藏萬斛酸甜味。齒舌中間瓊液淸。林下葡萄黑水精。及庵老筆壁間明。依然山寺行香處。咀嚼詩聯徹骨淸。一段淸氷與水精。結成微質似空明。高歌白雪初嘗處。月下金樽更至淸。未辨驪珠與水精。綴旒環佩奉王明。誰知絶壑拖長蔓。掛得獼猴格甚淸。是水精耶非水精。團圓箇箇更通明。最憐獨得中和味。氷檗徒誇苦與淸。一百四十箇水精。掌中圓轉眼中明。牧翁心地今茅塞。對此俄生一點淸。</text>
<title>君子</title>,<text>君子本不黨。鹽梅異鹹酸。調和迺成味。易牙可與飧使或一相反。豈徒傷肺肝。陰陽成精粹。養育無留殘。相乖亦相濟。非類罔或干。反觀一身內。心廣體仍胖。何以及天下。天子有六官。</text>
<title>秋雨</title>,<text>向曉浪浪簷溜聲。病夫雙耳不勝淸。掃除酷熱酒初醒。探借嫩涼詩忽生。秋穫殊乖老農意。夜談偏動舊游情。何須壯士天河挽。自足霶沲洗甲兵。簷聲四面雜雷聲。不獨心淸眼亦淸。狂欲詠歸鏗爾舍。氣從集養浩然生。十年燈火是陳跡。一片江山無俗情。待取西風吹去了。且須捫蝨坐談兵。</text>
<title>七月十五日</title>,<text>浮屠解夏錫如飛。萬水千山携影歸。只爲過冬糊口計。每敎塵土汚禪衣。年年結夏得安居。乞米民間儘有餘。坐到西風吹雨去。又携甁錫向閻閭。市中惡少自相誇。躑倒長身似折麻。曾向奉恩庭下見。白頭今日眼昏花。</text>
<title>十六日。順正王太后韓氏忌旦也。設齋于王輪寺。奉都評議使公緘。助以加供。吟成一首。</title>,<text>芒芒玄鳥降生商。弧矢當年爛有光。百姓不知天作合。一人有慶國無疆。箕封遺業山河壯。松岳明堂曆數長。稽首梵雄三昧力。扶持聖壽配穹蒼。</text>
<title>獨坐</title>,<text>寂寂虛堂白晝長。乾坤一片黑甜鄕。數聲啼鳥床風細。身世悠然墮渺茫。淸淨虛空八面通。本無一物儘玲瓏。莫將形質還相礙。斬首由來似斬風。瞪目看來一物無。片雲孤鳥在天衢。湓陽也有恢恢地。萬古乾坤大丈夫。一葉扁舟著病軀。肯將雙脚踏泥塗。虛中三命茫無據。欲學飄然向五湖。</text>
<title>訪懶殘子</title>,<text>早興上謁判三司。移駕閑尋芋火師。雨似跳珠洒淸簟。荷如傾蓋滿平池。致身福地將忘世。失脚危途政駭時。酤酒引陶猶昔日。少年行處鬢垂絲。</text>
<title>有感</title>,<text>錢神聚散豈徒然。忌滿由來善避權。黃兔以來雙眼在。白頭危坐一心煎。石崇蠟炬今安在。元載胡椒世所傳。誰識簞瓢有餘樂。病中三省嘆回賢。</text>
<title>次韻奉寄李遁村</title>,<text>蹇步今猶甚。沈痾未盡平。江山空一望。風月是三生。世亂心逾苦。秋涼物自成。菜羹調玉粒。深荷故人情。</text>
<title>昨日。子安，可遠修北方表章。請予潤色。病餘茅塞。吟成一首。將以舒堙鬱也。</title>,<text>二子文章皆秀發。獨吾學術本荒疏。誰知考索群書後。自値呻吟數載餘。少日斲牕殊窘迫。老年監館似容與。討論潤色恨無力。天命人心安在歟。</text>
<title>大哉</title>,<text>一片空中地。推移自趁時。東西分有限。南北至爲期。海鳥飛相及。舟人臥不知。大哉觀物處。商確欲從誰。</text>
<title>謝寧越弟送香脯</title>,<text>忽訝香吹遠。還憂齒決難。知君政閒暇。記我尙辛酸。雨罷山光秀。秋深月色寒。淸心空坐嘯。不肯整衣冠。</text>
<title>卽事</title>,<text>西峯深樹錦鳩鳴。雨氣朝來又乍晴。多病比年催我老。太平盛世荷王明。叨居翰院陪群彥。謾說儒冠誤一身。白髮政宜還笏去。驪興山水有餘淸。</text>
<title>靜坐聞貓狗將接。赤脚適見而救之。心語曰。皆人畜也。何不相悅如是哉。吟得貓狗鬪一篇。</title>,<text>狗稟西方金火氣。身居乾位何剛毅。貓雖如虎甚柔脆。嫉惡豎毛奮如蝟。守門司盜豐錢財。管庫捕鼠完廩餼。論功一家難弟兄。相濟相須胡不平。狗去也盜肆其欲。貓去也鼠縱其情。主人坐不安睡不成。榮衛消耗何以延其生。狗兮貓兮曷日能同心。白頭牧隱方沈吟。長風颯颯吹高林。</text>
<title>卽事</title>,<text>處世身如寄。傷時夢亦憂。蒸豚猶見饋。死馬豈知求。夜靜月低戶。秋晴風滿樓。病中消遣處。野興儘悠悠。</text>
<title>卽事</title>,<text>薄雲淸曉日蒼涼。獨立乾坤顧四方。只恐心源昧形影。須知物像動輝光。蛩聲滿枕夢魂冷。燕語隔簾歸意長。自是秋風年例耳。奈何騷客熱中腸。</text>
<title>跋閔仲玉還學燕都詩卷。因成三首。</title>,<text>璧水侁侁五百生。同鄕只有雪淸卿。當年駕洛驪興秀。伴讀猶能說姓名。其時有單。伴讀者能言二公。胄庠風物暢皇靈。照世文章似六經。自恨半途還入谷。不敎中國用曾靑。河南幕府聚群英。借著尤多國子生。白髮海東捫蝨處。儻敎雙眼見昇平。</text>
<title>曉吟</title>,<text>數日吟來好句無。只緣身不在江湖。桓圭衮冕非閑適。旨酒嘉肴謾讌娛。黃鶴樓空詩尙健。白鷗波遠計何迂。心中一點憂君處。自許堂堂大丈夫。點檢吾心乍有無。湛如古井闊如湖。寧容俗物能相敗。自信嘉賓可與娛。二典堯天依舊大。七篇鄒國至今迂。誰知鵠嶺龍巒下。敢爾希賢一老夫。明知寂滅與虛無。又不將身向五湖。終始功名天所賦。平生義理日爲娛。翮雲不怕乾坤闊。蹄鐵何妨道里迂。發興直趨光大域。却憐曾點是狂夫。</text>
<title>題紺岳禪師卷</title>,<text>汨沒紅塵客。飄搖紺岳師。由來難作別。幸是不相知。宿鶴松枝冷。流螢蕙葉衰。上堂拈祝畢。靜坐讀吾詩。</text>
<title>乘桴嘆</title>,<text>宣尼遑遑天意悲。麟出見獲非其時。東游西歷席不暖。三千七十空追隨。畏匡削衛亦自得。儀封有人能齎咨。歸來把筆檢魯史。立萬世法吾何衰。攝行相事已可見。使之得位如何其。當時一嘆及仲由。勇也於學爲鎡基。我今志滿位甚高。病中數年生二毛。昏迷懶弱欠精力。謾向書筵陳舜堯。王成我后在天意。老臣血懇何能已。會當學成入大學。諸儒問難爭鋒起。片言從容析精微。誰復乘桴學夫子。</text>
<title>新米</title>,<text>石泉車仲文。送我以新粒。粒粒白如霜。瑩徹光如濕。蒸來香滿堂。啖之眞俯拾。須臾已滿腹。氣壅方什襲。起行遍庭中。困而後小立。吾饞老不減。名利宜汲汲。歌之用自戒。匪以繼毛什。</text>
<title>鵲鳴</title>,<text>鵲鳴西宅樹枝頭。雨氣初收天地秋。白髮老生方喜動。偶題詩句亦風流。</text>
<title>復馬</title>,<text>風馬丁寧祗復之。損吾園囿主何知。莫將瓦礫傷肌骨。天上麒麟自有兒。</text>
<title>懷古</title>,<text>國家遭遇宋文明。禮樂交修最太平。制誥褒崇天語密。朝廷覆燾海封淸。病求藥物來醫老。閑閱軍容報禍萌。萬古難磨忠義在。小中華館豈虛名。</text>
<title>安禪者告歸。因寄松廣和尙。</title>,<text>長身霞衲走塵寰。病目星樓望海山。甚欲相携向方丈。獨憐飛鳥在籠間。</text>
<title>曉吟</title>,<text>風號雨滴夜何其。夢裡逢秋轉可悲。老婦起占雲向處。病夫臥到日生時。忽聞鵲噪有喜事。遙望鳶飛思引詩。稚子牽衣啼索栗。箇中閑雅有誰知。少日修身望治平。中年多欲汚虛靈。白頭末路如賓退。丹懇前朝欲主盟。一枕風聲秋榻冷。四簷雨氣曉燈靑。起看空外翻群翮。願脫名韁送此生。</text>
<title>將軍行</title>,<text>將軍一身國司命。剗平崛強海鏡淨。天臨兩陣伐大鼓。將軍一麾軍容整。張膽怒目髮衝冠。氣蓋鋒鏑紛紛間。我前我後敵出入。巍然獨立如高山。勇哉將軍古無敵。圖形赫赫凌煙閣。直欲潛心慕伊呂。何曾開口談衛霍。由來兵火戒自焚。相害相殘奚復云。最憐據鞍老伏波。目中鳶墮南方雲。歸來薏苡却招謗。命也自古皆明君。</text>
<title>雜詠</title>,<text>感時因物暢精神。老我依然世外人。紫上金鋪苔稱意。白生虛室月分身。自知梧野難逢舜。豈必桃源可避秦。情興悠悠無所累。但嫌雙脚踏紅塵。山深啄木鳥驚人。獨詠禪窓味自眞。簷下白雲來別洞。甁中淨水瀉通津。忽然過我移時語。識者爲誰擧世嗔。何日相從携手去。高游物外謝簪紳。怪底神龍變化多。七年湯旱枕雷車。雖然有欲人能制。祗愛趨時我故歌。飛九天時雲浩蕩。蟄重淵處月婆娑。獨將韓說聊圭復。老牧年來兩鬢皤。</text>
<title>賀盧承制 嵩</title>,<text>銀河列宿榜中人。十五年來逐搢紳。早識頭顱當異列。獨司喉舌已無隣。周旋理亂多從義。別白忠邪少混眞。最喜牧翁雙眼在。更傾懷抱贊經綸。乙巳科今十五年。連知三擧選靑錢。芋亭野客纔居後。星邑樵翁屢在前。老病不歸寧免俗。追隨已絶盡登仙。門生榮拜誰同喜。獨坐吟詩更惘然。</text>
<title>自詠</title>,<text>歲月如流白盡頭。病中身世儘悠悠。精神頤養吟餘驗。名利驅馳死後休。自負曹參當入相。人譏李廣不封侯。更從何處舒長嘯。只有元龍百尺樓。</text>
<title>奉懷幻菴</title>,<text>欲向光巖訪幻翁。耳邊髣髴聽松風。三關直指巵無底。百折忠心水向東。每思夜話孤燈耿。不耐秋吟四壁空。他日細論鑽火法。老生私欲倘消融。</text>
<title>西松回自龍頭</title>,<text>西松回自龍頭寺。老牧吟於鳳咮堂。殿踞斷岡連突兀。門臨大野壓微茫。從知絶景增豪氣。可▣高科覲耿光。細讀唐詩今幾首。他年開口便成章。</text>
<title>古意 三首</title>,<text>丹穴有孤雛。飛鳴欲何爲。乾坤何茫茫。大道被華夷。一至我何嘆。嘆此卷阿詩。今人非不能。架空難措辭。我本行大道。忽焉迷所之。狐貍啼我前。煙霧沈路歧。白日在中天。舒光復何遲。幸哉不顚沛。改轍將何爲。我有一疋素。長可數尺餘。欲倩好畫者。長松丈扶疏。中藏以淸風。使我熱惱除。此志竟莫遂。歸來江上廬。</text>
<title>柳巷喫粥</title>,<text>頻過西里愛醒狂。對坐南樓發興長。雨歇又來山變色。風吹欲止草生香。盤飧淨潔吾恒飽。筆陣縱橫世莫當。更得碧珍陶隱子。杲菴名義偶成章。</text>
<title>朝吟</title>,<text>丹萑朝來樹上鳴。主人身世謝營營。小詩題罷心何快。好語聞來耳亦淸。只被虛名難自在。倘容殘喘見昇平。靑山當檻花垂砌。天意應憐病裡情。</text>
<title>午吟</title>,<text>蒼顏白髮尙顚狂。坐睡行吟趣自長。風月徘徊淸苦律。乾坤混沌黑甜鄕。沈酣雲夢平生足。賡載唐虞至治香。自信卷懷今已久。不妨憑此送流光。</text>
<title>偶題</title>,<text>題出心猶苦。吟來律轉嚴。窮陰低柳巷。疏雨滴茅簷。心似三春雁。身如六日蟾。誰知危坐處。只得鬢霜添。</text>
<title>淵明</title>,<text>淵明天地闊無涯。弄月吟風氣自華。一點苦心磨不盡。歸來何處是吾家。</text>
<title>自詠</title>,<text>且問汝將何日歸。老衰貧病更遭譏。只緣未報先王德。不敢超然便拂衣。且問汝今謀道無。欲談道義却含糊。只緣未學吾夫子。不放心田終歲蕪。且問汝今何所爲。病軀無力強支持。只緣尙有丹心在。欲繼元和聖德詩。</text>
<title>將至光巖</title>,<text>曉風吹冷日光微。立馬人家借袷衣。老境艱難踐霜雪。南州歸思更依依。川流晝夜去沄沄。故遶山陵陵下村。又是秋風涼冷後。飄然直欲問眞源。</text>
<title>奉題幻菴方丈</title>,<text>幻菴庭宇淨。白髮重相尋。苔色難容足。松聲可醒心。地靈疑洞府。院靜聽風琴。情境俱忘了。悠然試一吟。</text>
<title>題柏庭行卷</title>,<text>直截根源欲透機。柏庭遺響尙依俙。終非摘葉尋枝者。萬水千山携影歸。</text>
<title>八月初一日。游光巖。夜歸就枕。頹然達旦。</title>,<text>頹然就枕曉鷄鳴。渺渺光巖夢裡行。白髮高秋心更苦。靑山落日跡逾淸。孔明付托何寥闊。靖節歸來已太平。烽火江鄕今寂寞。無從一睡足平生。</text>
<title>蟬聲</title>,<text>細泉流月葉號風。欲斷還連乍異同。曾記客程搔首立。滿山紅樹夕陽中。秋風吹遍地天中。未必蟬聲處處同。怨妾逐臣頭盡白。大官豪俠面浮紅。牧翁長嘯振乾坤。山擁高樓柳擁門。入耳蟬聲水投石。心如灰冷獨忘言。</text>
<title>北庭</title>,<text>龍沙秋色雁聲邊。海岸參差路幾千。最喜星軺通僻遠。敢將壤奠效埃涓。遼前宋後交馳日。元北明南兩立年。自古大臣多力量。病中深感向蒼天。</text>
<title>有感</title>,<text>倉卒恩逾重。安寧勢甚疏。靈丹投病極。美食賜飢餘。世亂行須愼。天高報不虛。白頭心轉苦。且讀古人書。</text>
<title>古風</title>,<text>秋氣日凄凄。仲尼日棲棲。棲棲竟何爲。鳳兮仍鳳兮。幼安超渤海。靖節離風塵。獨立悠悠甚。懷哉千載人。</text>
<title>自詠</title>,<text>秋深門巷轉淸幽。盡日吟詩倚小樓。蕩蕩乾坤空送目。悠悠身世苦搔頭。潛心直欲參無極。壯志還如觸不周。賴是中庸讀來熟。分明坎止與流浮。心靜由來境自幽。況逢秋雨滿西樓。心游禮樂重興際。身在江山欲盡頭。處己自難貧且賤。待人誰不重兼周。曉涼四壁仍淸坐。野外寒雲浩浩浮。</text>
<title>走筆謝閔祗候惠松茸</title>,<text>松山風露近中秋。瓊液成形滑似流。老病口饞猶不減。尋僧直欲更高游。年年嘗此欲深秋。不耐光陰迅似流。老境政須謀口腹。飄然往與赤松游。淸州北野雁聲秋。下馬山崖傍碧流。父老作羹來厚餉。至今猶記是年游。</text>
<title>秋興二首</title>,<text>風塵誰避地。老病自號天。吾道唯文字。人生且食眠。蛩聲庭露重。雁影塞雲連。我有悲秋淚。非緣外物牽。古人還笏去。至樂自難裁。天下平如砥。心中冷似灰。苔痕埋陋巷。月色滿靈臺。渺渺唐虞遠。何時挽得回。久歎吾衰也。那知養浩然。病床難獨夜。老境少同年。露冷身初健。天高眼欲穿。幸哉塵慮淨。更撫伯牙絃。</text>
<title>謝鐵原金同年惠新米。因起拾栗之興。</title>,<text>八月風高雁欲回。泰封秋色趁人來。養賢烹處賢知否。卦象分明奉上台。坐想山村栗政肥。金丸欲落映離離。乞身何日飄然去。拾得滿籠深夜歸。辛巳同年幾箇存。分離無處問寒溫。多君每把山中味。寄向病翁蓬蓽門。</text>
<title>雀聲篇</title>,<text>査査復査査。樹頭雀噪聲査査。牕間喜子抽絲長。上下政與香煙斜。主人白髮整襟坐。心地皎潔思無邪。唯嗔年未至耳順。塞聰收視思重華。思之忽成喜又喜。俄頃泮渙空嘆嗟。人間天爵貴無對。帝有明命於我加。哀榮一生用不竭。且置喜怒參中和。</text>
<title>有感</title>,<text>病餘身世兩蘧蘧。白髮如今數丈餘。豪氣何曾妾換馬。道情還似子非魚。雲煙暗淡埋靑嶂。樹木參差際碧虛。欲學蓋公淸淨處。自憐衰老負吾初。</text>
<title>爲鋒禪者。題刃菴。</title>,<text>一條秋水寒。凜然摧老姦。太平無用處。掛在白雲端。</text>
<title>夜詠</title>,<text>風聲燈落燼。夜雨席生涼。夢短鄕山遠。身衰藥物良。淸談辭魏晉。古意想虞唐。何以消塵累。秋光滿草堂。凄凄擁涼氣。漠漠壓枝陰。可竢鷹鸇擊。寧從蟋蟀吟。露團垂蕙葉。風細動松林。欲出物之表。洒然方寸心。</text>
<title>秋日</title>,<text>秋色方深顧盻中。小庭扶杖立衰翁。石榴結實紅浮日。梨樹開花白映空。天公用意誰能料。世道關心我自窮。直欲谷神游物表。忘形到處是鴻濛。</text>
<title>獨吟</title>,<text>動植雖疏闊。相須自有方。盲龜値浮木。疥馬得枯楊。報國心如日。歸田鬢欲霜。何當償宿願。蕭洒送流光。</text>
<title>卽事</title>,<text>柴門寂寞對山開。兀坐秋風想釣臺。松樹千尋凌碧漢。梨花數點落蒼苔。悠悠送日還多故。咄咄書空又幾回。淨盡胸中何脫洒。抽毫祗恨乏長才。</text>
<title>狂歌</title>,<text>少年顏色如芙蓉。英豪競逐何從容。老來索寞不出戶。獨立蕭洒南山松。峭然危坐入太素。手弄日月馳六龍。婉婉織女亦七襄。燦爛及時成報章。須臾塵慮又麇至。哀哉皎月投濁水。月可見兮水可淸。吾之方寸何時平。心平萬事亦當平。一曲狂歌無限情。</text>
<title>紀事</title>,<text>啞童流汗走東山。拾栗來呈几案間。見面可知心所語。願公無病且安閑。</text>
<title>六言 三首</title>,<text>夜雨凄迷燈火。秋風迅掃川原。老境頓忘塵慮。窮年獨掩柴門。索隱無如玉海。發微還向天原。回首當年狂甚。奈何操瑟齊門。德行依稀孔道。文章照耀韓原。有口皆稱相國。出身元荷恩門。</text>
<title>有懷成均館</title>,<text>泮水淸風不起塵。長松萬樹擁明倫。玄陵宰相今無恙。肯使諸生或在陳。秋丁膰肉拜神休。自揆平生甚謬悠。幸是同僚猶在席。應憐久病雪蒙頭。壁水光陰記少年。八齋環列誦聲連。升堂㝡怕抽籤講。爲是音訛意莫傳。當時諸子摠眞儒。說到精微肯囁嚅。獨有牧翁長閉口。中堂兀坐似枯株。敎養諸生豈有他。欲令風化播中和。金陵王氣回天意。講舌徒然似決河。</text>
<title>自述</title>,<text>寄形沙月戲春洲。大白一篇雙白鷗。恰到忘幾無物我。至今豪氣蓋中州。</text>
<title>記南郊舊遊</title>,<text>病前行樂苦難追。夜宿南郊雨霽時。暝鳥呼風故宮樹。晴魚跳日藉田池。彎弓老將鷹前立。佩酒豪奴馬後隨。忽聽秋聲今又急。白頭危坐政沈思。</text>
<title>次楊碧雲老先生詩韻</title>,<text>秋風蕭瑟觸人情。身似浮屠躄不行。頗信書空多怪事。謾敎驚世有虛名。東南大海三韓近。西北長天萬古傾。榮辱紛紛眞瞥眼。白頭揮筆寫平生。老去言懷似不情。閑門終日說游行。水流晝夜堪明道。山有神仙摠得名。政愛草茵煙外展。尙憐荷蓋雨中傾。人間到處堪棲托。只恨年來大瘦生。</text>
<title>金剛山釋來言。今秋山中皆言先生必至。一粲之餘。吟成二首。</title>,<text>稼亭當日醉關東。雪色攙天一覽中。㝡恨病軀難繼跡。虛過五十二秋風。先君年五十二。游是山。穡今五十二故云。渺渺韓山在海東。題名上國桂林中。封君食祿從容甚。只欠高游繼父風。聞說江南至浙東。行人坐嘯筍輿中。尋僧處處長松雨。訪友家家垂柳風。</text>
<title>秋夜</title>,<text>秋風夜夜拂高林。不覺翛然動容心。功業難成頭似雪。歸休未決手無金。草蟲伴月長欹枕。塞雁拖霜獨擁衾。日出事生還有味。逢場作戲可浮沈。</text>
<title>聾啞小童</title>,<text>可誇聰惠甚。只憚指揮難。白黑全憑眼。蒼黃欲吐肝。掃塵恒避遠。拾栗不知寒。糊口安身計。依然是老奸。</text>
<title>紀事</title>,<text>久雨墻頹內外通。登登補築競催功。誰知入面虛明處。著此大平衰老翁。淡蕩碧空行白日。婆娑綠樹起淸風。家貧無物心閑適。今古悠然一笑中。</text>
<title>秋風歌</title>,<text>秋風與我添精神。吹我病骨除酸辛。眼晴閃鑠似霜鶻。寄懷宇宙何超忽。風之來兮自何許。千山蒼然日所沒。茫茫大地微塵絶。蕩蕩大虛纖靄滅。應磨月窟桂子成。却觸雲崖蕙花結。草榮木華斂精英。秀而就實終生成。聖人繼天制禮樂。化所不逮垂象刑。四兇去兮三苗服。堯舜揖讓何精明。秋風兮秋風。尒胡爲兮動吾之中。我今白髮竢天命。夫何力兮立脩功。汝誠無心兮爲有心。悚然把筆歌秋風。</text>
<title>浩歎</title>,<text>我獨有浩歎。悠悠天地中。側身東海岸。草香滿地春又秋。山光當戶昏復旦。東坡先生山有約。半山丞相草無惡。二公天下文章宗。我今如雲兮從龍。山之當戶何偃蹇。草生滿地何蒙茸。對山玩草白頭翁。自謂玉樹臨淸風。心知東野命懸天。汗出北山移馳煙。由來游藝非細娛。坐令心地歸唐虞。浩浩歎歎又歎。終朝兀坐如枯株。</text>
<title>曉吟</title>,<text>入夜風大號。向曉風稍定。客子方悲秋。悠悠坐仍暝。爽然骨欲冷。皎若心自醒。便擬游名山。凌空躡危磴。蘇門長嘯中。誰復嗟蹭蹬。</text>
<title>卽事</title>,<text>我夢無公旦。東周不復西。有生何草草。到老竟棲棲。疏壁流螢度。殘燈斷雁嘶。誰知苦心處。我后在乾溪。寸心煎百慮。鬢髮白無餘。高興無從廢。幽憂未可除。山川何淨篆。樹木政扶疏。向曉燈明滅。浩然觀大虛。秋聲生古樹。露氣入餘花。映日垂紅果。隨風動碧苽。谷深千嶂合。路豁一溪斜。送客門前立。依然五柳家。</text>
<title>韓上黨邀。同謁執政。言光岩碑事。因賦二首。</title>,<text>末路精神耗。中年齒髮衰。趨時疑滿腹。變志涕交頤。楊柳纔藏寺。莓苔欲澁碑。六年眞石火。國務政如絲。國恩閑更重。家學病來衰。自愧文無體。人皆笑脫頤。政堂工作簏。簽院謹書碑。墨本披禪榻。茶煙繞鬢絲。</text>
<title>自嘆</title>,<text>山靑水綠鴨江東。小有天臨洞府中。潦倒自憐無道骨。蘚書何處覓仙翁。</text>
<title>八月初十日</title>,<text>深秋雲自變。老境氣彌豪。夜冷貍奴近。天晴燕子高。炎涼分有界。法令細如毛。祗恐堅氷至。私心戒一毫。</text>
<title>有感</title>,<text>浮世多機足禍胎。溫言冷笑摠悠哉。長繩繫日終無術。採藥蓬丘歸去來。二龍爭戰決雄雌。航海梯山次第來。問向拾遺能見否。五星同會是何時。靑門有地種瓜來。却被豪家占作臺。又見秋風吹正急。呼鷹日日半酣回。</text>
<title>秋日</title>,<text>秋風吹不休。碧空無纖雲。山川淨如洗。毫釐明可分。我心私欲消。大哉思放勳。四凶旣已去。三苗何足云。美利不言利。天下方同文。我氣秋之淸。我性日之明。我身如玉樹。枝葉皆瑤瓊。當時困蒸溽。陰雨如不晴。忽此西風來。垢穢無復生。願言善保守。君子當存誠。</text>
<title>夜吟曉錄</title>,<text>夜深危坐兀枯株。血氣無從潤髮膚。月落南牕黑如漆。草蟲聲裏七嗚呼。柳村岑寂曉雞啼。山下浮雲傍水低。欲向殘生賦歸去。滿天秋氣日凄凄。牕明明處坐惺惺。全體依然盡露呈。物欲如雲忽相蔽。怪來俄頃失虛靈。</text>
<title>昨與上黨。謁廣平侍中。至淸城侍中府。上黨入見出云。公方醉歇。不敢入。至花園。朴陟山來餉。摘葡萄侑酒。回訪權希顏。同至淸城府。公欲設酌。予以醉辭趨出。旣歸就枕。頹然達旦。恍如夢中。吟成一篇。</title>,<text>幸哉此老病之餘。聯鞍有客荊州如。出游城中何所適。門施行馬丞相廬。溫言相接已可喜。烹羊何必傾浮蛆。先生花木名園中。龍珠蚪卵垂晴虛。盆栽萬歲不長松。驚我老目仍躕躇。渠生雪壑氷崖人跡所不到。乃何今也于玆居。悚然內愧不敢言。我身的是如籧篨。陟山有酒色味佳。一飮萬事眞破除。希顏葡萄勝花園。咀嚼異味如吾初。夕陽東峯照秋樹。歸騎影薄風吹裾。平生仰羡漢陸賈。遨遊公卿無毀譽。白頭牧翁亦蕭洒。何必曰歸歟歸歟。</text>
<title>夜詠</title>,<text>夜坐翛然動客情。白頭方信誤平生。天低鄕里雙魚斷。月冷星河一雁橫。詩稿將成吟又改。燈花欲落翳還明。閑中今古無人識。靜定功夫恨未成。消磨豪氣入醇眞。漸悔高歌動鬼神。少日賦傳希有鳥。老年說著不祥麟。楚囚吟苦猶思越。孔聖名垂尙在陳。自念秋風吹又急。白頭難避庾公塵。</text>
<title>憶燕都</title>,<text>秋滿燕山落葉飛。回頭有客思依依。自來黃紙功名薄。已矣碧臺歌舞稀。天命赫然方北伐。臣身蕞尒却東歸。小窓寂寂今衰老。遇感題詩筆一揮</text>
<title>有感</title>,<text>老吏雖云少。如今似漢庭。反唇猶有跡。誹腹本無形。流影懸孤月。爭光耿衆星。誰知淸淨極。殘忍自然生。</text>
<title>雜詠</title>,<text>短尾山禽山下飛。聲隨落葉影斜暉。庭除得食非渠意。挾彈往來人自稀。</text>
<title>卽事</title>,<text>病裏幽居靜。類村依翠微。年年苫蓋苦。頗羡瓦油衣。樓迥洒飛雨。壁疏穿落暉。悠然樂容膝。老我早忘機。游燕猶夢愕。返魯足心安。俗狀塵仍染。僧談夜易闌。蒼梧空一望。淸廟尙三嘆。髮白還多病。何堪行路難。忽有移居興。非嫌柳洞深。病軀難久坐。異境可新吟。橫障雲生岫。無絃月滿琴。蓮花池更近。冒雨擬相尋。</text>
<title>中秋已近。興懷發詠。</title>,<text>中秋已近碧天遙。月獨年年照二毛。靜坐軒窓心㝡苦。舊游樓閤氣猶豪。謫仙才逸鳴唐李。處士名高繫晉陶。何日驪江江上去。一聲長嘯動波濤。</text>
<title>自詠</title>,<text>福過且知命。病深仍固窮。悠然發高興。已矣效孤忠。跡冷鵲枝月。氣呑鵬海風。平生動心處。寫向短篇中。</text>
<title>夜吟</title>,<text>秋聲初淅瀝。野興轉蕭條。海闊歸玄鳥。霜淸擊皁鵰。英豪方赫赫。天地儘寥寥。邪正終明白。寧嫌衆口囂。璧月耿中夜。銀河明一條。倚樓橫對雁。得句疾如鵰。妙處參虛靜。殘生守寂寥。是非誰復顧。到老竟囂囂。</text>
<title>衿州</title>,<text>乘舟誰敢逆流行。帆下長吟暮靄生。一陣淸風潮水漲。衿州山色轉分明。衿州江上廣陵村。山擁平田水入門。記得落帆沙月白。老奴驚起具盤飧。曉雞聲裏夢初驚。蓐食門前馬又鳴。路熟肯敎人導我。白雲千嶂十分淸。</text>
<title>有感 進士及第有不得出謝者。賦此。</title>,<text>閥閱諒貴重。文章豈窮寒。堯野無遺賢。我今方永嘆。六官考旣細。三場才亦難。犀聯幸鵠立。方欲呈琅玕。云何始吹毛。莫可知其端。題詩舒吾悲。慷慨涕汍瀾。</text>
<title>詠栗</title>,<text>拆開下墜紫金丸。剝去中藏白雪團。樹下有人脾胃損。欲憑精力郤酸寒。頭上已驚垂的的。掌中還訝走團團。爛烹肯避朱門熱。細嚼偏宜白屋寒。金烏飛影似跳丸。又見黃花白露團。記得去年燒栗處。東山月色夜深寒。</text>
<title>中秋翫月上黨樓上</title>,<text>去年翫月東樓下。柳林缺處金波瀉。今年翫月西樓上。薄雲弄影時滉漾。主人豪氣蓋一時。飮不盡器還能詩。憐我老病每相邀。歌呼不覺朱顏凋。去年今年一瞬息。樽前劇談忘得失。紛紛世間足榮辱。吾髮白兮難再黑。對月不飮吾則癡。我思古人誰我師。千鍾爲堯百斛孔。匪棘其欲維其時。我今不飮月應笑。月且少留吾。一嘯嘯如鸞。鳳兮來天風。願言駕此遊彼蓬萊中。</text>
<title>有懷前夜</title>,<text>病餘身困強登樓。爲愛金波溢素秋。況有主人含雅量。宜令老者散沈憂。歸來乍似華胥夢。嘯詠俄驚汗漫游。坐想驪興共奇絶。星河耿耿淡如流。</text>
<title>望三角山上雲</title>,<text>華山絶頂白雲飛。自負無心何處歸。我豈不知巖下宿。只嫌絶學道人稀。我生行止儘悠悠。消息盈虛摠不憂。且問無心如可學。商山四皓豈難求。問雲雲答語皆眞。我亦當時洒落人。莫道心中有査滓。邇來無處避風塵。</text>
<title>老嫗</title>,<text>老嫗行年將八十。語音淸亮似當初。祖孫四世扶門戶。精力如今尙有餘。</text>
<title>早興</title>,<text>衰老身多病。淸貧勢自廉。雲歸如卷旆。天豁似褰簾。飮酒紅浮頰。吟詩白盡髥。悠悠乘化處。回首憶陶潛。</text>
<title>得寧海族中書</title>,<text>渺渺天涯路。窮鄕海嶠深。里閭甘屛跡。尺牘遠傳心。末路年將暮。中秋夜不陰。相望更惆悵。共對月明吟。</text>
<title>有感</title>,<text>光陰衮衮又流螢。玄牝初參道德經。佩印自誇遊六國。乞墦誰識泣中庭。月圓月缺頭垂白。山近山遙眼共靑。不待歸來已逃世。可憐西蜀子雲亭。</text>
<title>曉吟</title>,<text>秋山如入戶。曉日已登筵。色淡紅浮樹。光濃碧際天。病餘猶氣短。吟後可名傳。祗怕流虛寂。何慙陋巷賢。避喧閉蓬戶。承召赴華筵。豪氣猶輕世。殘生試問天。露庭螢火亂。沙寒雁書傳。秉燭當勤樂。悲秋未必賢。自分閑中老。無緣病後肥。禦寒唯故絮。補弊卽新衣。送子讀書去。寧親何日歸。深秋我當往。夢與雁南飛。</text>
<title>卽事</title>,<text>投紱歸來東海西。榑桑萬里碧天低。山川秀氣扶英傑。翰墨虛名近滑稽。自擬拾遺游錦里。誰招供奉飮琴溪。寄懷落落雲松下。鵠去鳳來誰得齊。碧天無際倚高樓。渺渺江山草木秋。詩句短長皆放膽。衣冠雜遝且低頭。仙游或是狎靑鳥。漁隱誰能盟白鷗。畢竟功名身外物。從今萬事不如休。</text>
<title>江村詩。爲鄭袤作。</title>,<text>昇天府裏山龜村。鄭氏居之臨海門。海門摩利山㝡高。山之左右波濤奔。東連阻江西禮成。魚鹽都會何其繁。邇來日本喜竊盜。近水處處風塵昏。陽坡先生老於學。我少之時居獨七。板房家近十川濆。兩耳至今詞氣溢。當時江村鸞峙梧。老大可見光陰疾。況予衰病又多年。每憶前修共軒輊。韋經授受是家風。我愛江村孝又忠。文科立揚旣繼志。吏事諳練仍匪躬。官閑。如在江村裏。朝退便向江村中。江村之樂難言傳。興味酷似陽坡翁。春風搖江天漠漠。秋月照江風颯颯。淫雨連江暑蒸伏。飛雪滿江寒襲臘。誰知陽坡有賢子。慷慨通敏兼儒吏。逍遙其中樂無憂。共道雄才與雄志。他年聯騎出西郊。一片江村煩畫史。</text>
<title>有感</title>,<text>敢道文章或可傳。討論潤色已多年。道心微着毫端判。物像妍媸鏡裏懸。漢室有人羞噲伍。孔門諸子羨回賢。丁寧莫詑錚錚鐵。我輩如今不直錢。</text>
<title>江東歌</title>,<text>季鷹風采橫素秋。江東之興何悠悠。蓴絲滑凝雪成氷。鱸魚跳空裂碧流。鄕人日日作高會。金樽美酒天浮內。歌呼迭起舞長袖。急管繁絃樂云㝡。金盤羊酪豈不好。我懷我土吾宜退。雄哉力可拔太山。宰制天下指顧間。當時鴻門擊玉斗。逸氣烈焰驚區寰。天亡肯右亞父策。捲土重來多厚顏。弔古激裂心如焚。功名富貴如浮雲。誰云季鷹是饞夫。老我回首歆淸芬。</text>
<title>菊</title>,<text>中秋已見菊枝黃。牧老臨風一嘆長。恰似少年吾躁進。帶霜能得細吹香。朱白紛然共讓黃。栽培巧矣亦能長。龍山九日開方盛。半醉歸來滿帽香。中秋弄影月流空。十月吹香雪壓叢。占得風光何大闊。對花三歎有衰翁。</text>
<title>偶念江上秋</title>,<text>白鷺秋江如墜霜。水中紅樹帶斜陽。舟人自訝行明鏡。我向風塵空斷腸。當年獨佩一壺游。山北山南樹色秋。更向舟中垂直釣。波光月影共悠悠。澄江如練淨無塵。岸上行吟有幾人。摠道嚴光獨辭漢。更憐徐福不歸秦。</text>
<title>紀聞</title>,<text>人倫粲有序。恩義品節之。懽然交際中。風俗成雍煕。父子不相保。兄弟仍相夷。睚眦拔劍刀。濺血及酒巵。矧又盜隣界。至于南海涯。天子置度外。時方重興師。永鼠必有禍。勿謂如前時。</text>
<title>八月十一日開書筵。臣穡臣仲和。進講危邦不入。亂邦不居。天下有道則見。無道則隱。邦有道。貧且賤焉恥也。邦無道。富且貴焉恥也。退而志之。</title>,<text>篤信眞如就坦途。學而能守是工夫。入居只辨邦危亂。隱見還從道有無。治世棲棲爲棄物。衰時赫赫踐亨衢。二人的是如臣穡。面赤難禁汗被膚。</text>
<title>自詠</title>,<text>詩興狂無敵。時時逼謫仙。昻藏如野鶴。孤潔比秋蟬。露冷千林月。雲飛萬里天。悠然淡無累。何日是歸年。忘形多欲淨。無累一身輕。秋髮梳餘短。風情酒後生。沈吟當比興。好辯匪從橫。漸似霜天鶻。高飛萬里晴。幸爾霑君祿。徒能讀父書。高情千載下。多病半生餘。秋色山川淨。風聲草木疏。有懷傾磊落。身世儘浮虛。</text>
<title>奉謝東界黃令公送年魚。走筆。</title>,<text>一雙海中魚。東界相公書。老牧偏驚倒。隨風落草廬。</text>
<title>紀事。以書筵轉對。在辭房聞笛。人家近故也。</title>,<text>短笛聲何亮。依依秋滿空。始疑飄嶺外。漸似出宮中。鳳舞無從見。龍吟亦甚工。太平眞有象。南畝可明農。</text>
<title>戲題</title>,<text>白髮何妨倒著冠。酸儒正合骨辛酸。心狂素信錭龍易。足病方知跨馬難。刈稻野莊嗔僕倦。讀書山寺念兒寒。淸秋直欲登高望。久雨初晴路未乾。陟巘常思到五冠。懸崖自覺足心酸。愛閑高枕悠悠甚。避謗吟詩戛戛難。夢裏猿吟蘿月白。望中鴻去海門寒。時時點檢平生事。一片江山淨且乾。</text>
<title>二十三日。講不在其位。不謀其政八字。</title>,<text>天淸地濁判高卑。八氣流行各自知。六月霜飛人有怨。三冬雷奮國將危。豳風愷悌初因物。艮掛光明只識時。赤面老生村學耳。書筵進講被人欺。</text>
<title>書淸風太守吳思忠到界書目後</title>,<text>落第當年逢德水。分符今日臥淸風。牧翁謾抱登樓興。寒碧相凝入夢中。</text>
<title>柳巷樓上。與廉東亭飮。東亭取野鷄東海魚。而柳巷酒絶佳。近所未有。醉中又約同訪安簽書。明日吟成一首。</title>,<text>東亭雉嗅炙生香。上黨浮蛆味更長。又嚼海魚來自遠。絶勝鼎肉截如肪。座中日轉頻移席。樓外山橫快倒觴。漸覺顚狂猶故態。聯鞍欲訪桂枝堂。</text>
<title>述懷</title>,<text>利勢相傾鬧雨雲。年來世事更紛紛。但將功業爭高下。誰把光陰惜寸分。鳧短鶴長元有種。牛牟駝𡇼各成群。願言知止仍知足。淨掃靈臺奉大君。</text>
<title>興國寺大街。宰樞諸君會坐竢命。判三司公與僕言其所以。蓋請上退乳母也。</title>,<text>乳養從慈母。維持倚大臣。恩深當衛護。忠至故敷陳。忌器難投鼠。成篇旋獲麟。綱常禮爲本。今古美彝倫。興國門前路。平沙接禁垣。廟堂方合坐。臺省競陳言。風急衣猶薄。杯深酒乍溫。病軀微覺痛。退食謝乾坤。</text>
<title>卽事</title>,<text>巡馬閭閻靜。元戎畿甸淸。楊威張國步。受命荷王明。鵲巧營鳩室。兒驕弄父兵。病餘何所禱。將相保功名。病軀宜自適。躄足又誰憐。逐隊難終日。施容愧老年。崧山松鬱鬱。兵部水濺濺。官道平如砥。中官奉旨傳。</text>
<title>曉吟</title>,<text>群趨紫闥立多時。自顧心中百不知。承旨傳宣頻出入。將軍張勢欲扶持。庭中振鷺靑天迥。殿上呼鷹白日遲。誰愍老臣難自退。強支病骨歎支離。</text>
<title>醴泉府院君夫人蔡氏忌齋。廉侍中設行於水精寺。僕與廉相兄弟諸娚。親登南峯。顧瞻山勢。但以煙靄。不辨城中萬屋。小晴則眞絶境也。隨山而下神孝寺。影殿在焉。下馬步數十步。出紅門跨馬。至橋邊別諸公。與東亭特過成均謁聖。坐明倫堂東夾室。學官三員諸生二員來謁。小歇而出。至朴簽院門外。分馬而歸。</title>,<text>平康忌旦水精廬。淸淨僧筵照碧虛。石矗聯峯似屛障。煙沈平地失閻閭。永陵影殿松侵戶。文廟儒宮草映除。病肺苦嫌謀飮酒。寂寥歸讀古人書。</text>
<title>普光社主文兄送靑苧</title>,<text>普光社主遠投書。靑苧斜封數尺餘。織得細時紗讓冷。氷峯竹簟屋渠渠。古城小縣抵西林。江路高低傍碧潯。苧葉翻風遍村落。女功勤苦惜分陰。金陵鳳詔降東方。萬疋毛施歲有常。保障繭絲誰更問。要將微懇徹蒼蒼。</text>
<title>龍頭大選以書來</title>,<text>龍頭大選上舡回。來報善童心孔開。始讀唐詩從短少。端居梵刹寄崔嵬。似聞寧越頻來饋。欲泝驪江初發醅。何日此懷能得遂。畫舡槌鼓倒金杯。</text>
<title>承制外舅至。夫婦設酌。</title>,<text>庭闈闃寂枉。高軒夫婦傾。懷置酒樽市。遠盤中兼味。少天陰榻上。兩眸昏疏疏。小雨映高樹。淡淡斜陽明。遠村半醉浩。然忘世事發。微何必向天原 案上。有天原發微。亦不省</text>
<title>送朴甥讀書鄕寺</title>,<text>吾甥似麟角。乃父亞龍頭。輕世遂塡壑。傳家如綴旒。寂寥山寺夜。縹渺海門秋。好學繼先志。他年當出游。無端赤我面。欲去白吾頭。鼓篋游庠序。隨行拜冕旒。呻吟今幾歲。頃刻似三秋。路梗身衰老。何從更遠游。</text>
<title>卽事</title>,<text>到處傾私釀。渾家仰義鹽。法衰民利足。俗美士風廉。落筆奔川馬。歸田緣竹鮎。朝來遇高興。撚斷數莖髥。老年驚迅晷。世道倒狂瀾。野菊如金散。山林欲翠乾。王生能結襪。貢禹每彈冠。未有歸田日。那辭行路難。</text>
<title>追記安東映湖樓夜飮</title>,<text>澆愁謀飮酒。避亂亦由天。江月開塵匣。簷風聽雪絃。謳吟勞北望。醉倒忘南遷。且盡杯中物。岩廊集衆賢。先王南幸日。溫語出深宮。鷺羽耀淸旭。龍舟行碧空。中興佳氣暢。外制小詩工。誰念含香客。蕭條成老翁。回頭十九載。石火亦爲遲。大統頒新曆。高吟續舊詩。江山誰獨往。風月我相隨。在莒敢忘却。杳然天一涯。</text>
<title>奉簡開天同甲</title>,<text>病軀聊爾耳。醉夢欲如何。門外搖楊柳。天涯望薜蘿。相思不相見。歲月如飛梭。</text>
<title>述懷</title>,<text>作輟無由見道明。藥爐經卷送殘生。身居箕國樂幽獨。目注鍾山歌大平。萬壑龍吟吹玉笛。三峯鵠峙聳金城。何時淨掃浮雲去。宇宙同瞻日月行。</text>
<title>追記夏課堂舊游</title>,<text>夏課堂中秋滿天。尋僧往往思飄然。鏡龍一夜難忘却。細酌松醪聽雪絃。</text>
<title>奉謝法泉送新米</title>,<text>法泉滋大旱。新米照窮廬。我欲驪興去。相從應有餘。龍門照明月。虎溪涵碧虛。往來已可卜。白髮政蕭疏。</text>
<title>送門生尹商發赴官谷州</title>,<text>門生爲官萬山中。座主臥病孤柳東。臨別贈言敢自愛。分憂出宰將誰同。海邦鋒鏑灑飛雨。山邑冠蓋馳狂風。獨君所處㝡幽僻。高擁黃紬朝日紅。由來淸淨得大體。莫把宂瑣徼新功。龔黃滿朝人更苦。浩歎豈獨東坡翁。</text>
<title>紅葉詩</title>,<text>病餘秋色忽相干。紅葉吟來下字難。雲斷夕陽低塞外。風狂野燒上林端。蕭蕭鞭影長亭遠。耿耿燈華小屋寒。更遣雁行天際去。誰能鼻孔不生酸。</text>
<title>廉東亭坐上。趙文昌極談先王眷憐之厚。有感而記之。重九日也。</title>,<text>吾髮近來白。菊花今又黃。玄陵數行淚。不獨趙文昌。</text>
<title>明日。聞韓柳巷數遣人候僕還家。蓋欲相携登高也。平時幅巾往來。無有少阻。九日之會。胡爲而睽乎。吟成一首。錄呈座下。以資一笑。</title>,<text>少日同翺翔。老年同寂寞。天公移我居。亦是善戲謔。杖屨聯花朝。杯盤對月夕。一旬無九阻。有求亦易得。今年重九日。出游至天黑。柳巷却在家。蕭條嗅黃菊。候我走蠻童。把花香滿掬。公眞陶淵明。我卽邵康節。相從固爲圓。相失亦何缺。美景方未央。非意無干涉。東籬政爛熳。白髮吾更鑷。晚節保初心。悲哉弄芳蝶。</text>
<title>柳巷携酒食來餉老夫云。今日出游籍田別墅。</title>,<text>携樽向東里。縱靶出南郊。衰草連牛巷。疏林露鳥巢。神淸取水鑑。調古續絃膠。寂寞還多味。何曾賦解嘲。</text>
<title>送克一上人省親益和縣</title>,<text>斷髮曾遺世。存心欲孝親。高名聞已久。亂道寫來新。紅葉落滿地。白雲飛作隣。當年遠游客。忽爾鼻酸辛。</text>
<title>又賦</title>,<text>僧錄扶王化。人倫重母恩。隨身唯敗筆。寄迹向空門。崖斷餘千尺。山明又一村。益和江上路。行色想難言。</text>
<title>卽事</title>,<text>滿牕初日弄輕埃。坐念浮生兩鬢催。釋典儒書雜難整。道情人欲忽相猜。落花風細思禪榻。明月江空夢釣臺。又見東籬黃菊靜。牧翁光景儘悠哉。</text>
<title>金漁友求銘乃祖幽堂。因吟四首。</title>,<text>大元天子撫桑墟。貞烈公家奉詔初。諸將無功終不問。百年煕洽此權輿。侍郞當日贊中書。貞烈諸孫裕有餘。以酒爲名公雅量。衆奔馳處獨徐徐。贊成令子樂閑居。到老休官臥草廬。曾向及菴叨半面。吾今亦已鬢毛疏。賢孫淸潤玉壺如。泮水同游夢墮虛。勇退急流吾不及。綠蓑何日伴君漁。</text>
<title>夜詠</title>,<text>夢回聞雨來。悄然牕未明。久無簷溜滴。始知風葉鳴。蕭蕭送寂寞。歷歷含輕淸。懷哉歐陽子。作賦名秋聲。童子政熟睡。帖然眞大平。永謝獲我心。悠悠感浮生。</text>
<title>有懷柳巷</title>,<text>公游別墅十分淸。老牧胸中鄙吝生。平野鷹韝霜後脫。長溪蟹火夜深明。山川傍海東南豁。星斗滿天西北傾。未必江湖忘社稷。感懷詩句幾篇成。</text>
<title>從李三宰索曲貼紙</title>,<text>年年門下省。曲貼白如霜。欲寫中和頌。抽毫發興忙。</text>
<title>曉起</title>,<text>席溫遲起寢。衣薄懶開牕。只挾心無累。能敎氣不降。高吟瞻雁塞。淸興向驪江。忽有敲門客。超然想石矼。疏雨滿空庭。幽人方獨醒。地偏心更遠。道大志初寧。走鹿緣崷崪。飛鴻入杳冥。大平歌一曲。足以答皇靈。精誠從貫日。寵利似浮漚。剛厭楊州去。深懷杞國憂。葉黃猶細雨。山紫已深秋。老境知何處。寒江一釣舟。</text>
<title>藏經法席罷日</title>,<text>康安殿上法筵張。龍象奔馳會十方。乍出微聲分黑白。已回和氣滿玄黃。禪關雷電連宵作。敎海波瀾盡日揚。奉勅當年製音讚。至今猶愧僅成章。</text>
<title>偶題</title>,<text>葉落龍蛇骨立多。天陰雨浥勢槎牙。更敎風雪相攻擊。未必春來不放花。開遍群花到菊華。天公巧處亦云多。相知只有淵明耳。更不生渠可若何。數枝籬畔媚霜葩。潤色韓山牧隱家。此老豈知書甲子。門前碧柳帶煙斜。</text>
<title>曉吟</title>,<text>霜淸皓月掛銀河。比却中秋滅已多。自是老翁餘興在。欲登樓去賞金波。誰敎促織已停梭。却遣風聲在樹柯。獨有姮娥慰愁寂。入牕偏照鬢皤皤。一片牧翁安樂窩。野僧山鳥每相過。天寒門外將堆雪。深坐更題長短歌。</text>
<title>偶題</title>,<text>安危跬步地。義利方寸心。老矣不能辨。悠悠吟復吟。淸風吹雜穢。白日破重陰。定靜有餘樂。紅塵如海深。</text>
<title>倩金沙釋印烏絲欄</title>,<text>面査金沙釋。手印烏絲欄。區畫內外定。廣輪天地寬。山輝疊群玉。海闊揚層瀾。繩墨足馳騁。誰嗟行路難。</text>
<title>待豐禪師</title>,<text>塵塵刹刹筆生風。心畫方傳勤懶翁。莫惜餘闊尋老牧。淨名方丈本來空。搬柴運水自天然。染翰操觚豈弄權。不是吾師留手澤。大平風月有誰傳。</text>
<title>靜坐偶記九齋都會。刻燭賦詩。第其高下。激厲諸生。亦一勸學方便也。予年十六七。連歲在其中。初年得魁四五度。次年二十餘度。皆無全篇佳作。一二聯異於他作耳。其違律科外。亦得一等。今思之可笑也。擊瓮圖詩曰。擊分深瓮水中天。便見兒童性命全。凜凜英姿如欲救。區區微物豈堪憐。金貂可竢鷹揚日。竹馬相隨犢走年。末句不記。松風一聯。虎嘯暗從明月起。龍吟高入白雲傳。所謂科外詩也。硯屛詩一聯云。曲圍曉榻千層嶺。倒瀉晴牕一掬泉。小池詩聯。天晴過鳥影。雨暗沸蛙聲。王昭君詩一聯。滿袖香餘宮裡錦。傾城色變筆端金。江漲絶句。李壯元資乙代予筆。江漲茫茫遠拍空。仰看星斗覺西東。南村走報苔磯沒。急喚家僮卷釣筒。此詩儘有閑適之趣。李公筆勢。今可想也。餘皆忘之矣。又於胡仲淵先生處學絶句。賦閑居詩云。籬落依依傍斷山。溪花半落鳥聲閑。幽人興味須天賦。明月淸風不可删。歲甲申朴恥菴，李月城同掌東堂試。乞罷詩賦用古賦策。予亦念詩風花雪月而已。文章豈止於此哉。於是止不爲。雖或吟哦。亦甚鮮也。僥倖以來。奔走職事。又不得專意於斯。病餘自悲。時發爲歌詩。或有求者。亦不固讓。遂致同輩譏笑以爲嗜詩。予非嗜詩者也。聊以舒吾懷耳。追錄少作數聯。以示子孫。因題一首。</title>,<text>行年十六七。我已好吟哦。對策習助語。連年登顯科。塵埋絃欲斷。苔蝕劍難磨。重憶九齋日。悄然成短歌。</text>
<title>夢回月明滿牕。因吟一首。</title>,<text>月白吾頭白。牕明吾眼明。悄然坐深夜。杳爾生遠情。天險諒足恃。民嵒安可輕。庭柯復何意。摵摵送秋聲。</text>
<title>曉起堂背菊可愛。立賦一首。</title>,<text>衆芳搖落獨鮮明。妙合偏鍾二五精。我又何嗟生大晚。白頭相對淡忘情。</text>
<title>連日有微雪</title>,<text>歧陽微雪記坡詩。九月松都又一時。飄向空中落無跡。知渠巧鬪菊花枝。小雪由來十月中。曆家沿襲古今同。帝明大統頒來少。幸有宣明授海東。元氣乖時雪亦祅。白頭相對政無聊。孤舟直欲寒江釣。鏡裏明明鬢上飄。</text>
<title>詠盆松</title>,<text>雪嶺迷煙日。胡然在瓦盆。微塵含國土。宛爾一乾坤。</text>
<title>詠盆菊</title>,<text>秋澗自幽絶。東籬已趨俗。可憐靑盆中。區區對老牧。</text>
<title>有感</title>,<text>學道雖然在讀書。須知汗漫喪吾初。焚膏繼晷昔不足。養性事天今有餘。禮樂周公思以得。簞瓢顏子實如虛。悠悠出處定何似。霜雪滿頭牙齒疏。</text>
<title>妻兄萬戶室李氏夫人百齋。昨日雪。今日寒。不得出門。況山路耶。縮坐自悲。吟成一首。</title>,<text>我初奠雁拜花原。居近溪流正對門。美食滿盤傾翠鉢。高軒塞路倒金尊。雲離雨散已無跡。日往月來空斷魂。病骨畏寒應更甚。擁衾危坐想祗園。</text>
<title>有感</title>,<text>歲月如流臥草堂。吟哦敗筆欲堆床。昂昂泛泛終安適。唯唯悠悠祗自傷。風葉亂飄山已紫。霜枝靜秀菊猶黃。病餘詞氣尤荒落。光焰誰云萬丈長。</text>
<title>卽事</title>,<text>寂寞安身術。虛靈出治源。施功當寡欲。致用豈多言。雨罷山來檻。秋殘柳映門。馬無難遽出。危坐俯晴軒。水性自趨下。誰論委與源。分明歸大極。端約守嘉言。霧滃繁華地。天高道義門。幸哉知所擇。竟日獨憑軒。登山攀翠石。恨我尙昏昏。綠髓無緣得。蒼顏竟不言。蘚書開洞府。松蓋擁祗園。飛瀑餘千尺。不知初發源。</text>
<title>遊山</title>,<text>遊山眞素願。把筆謾高吟。雪色峯巒聳。風香松桂深。畏途危欲墜。福地杳難尋。髣髴在淸境。如聞鍾聲音。</text>
<title>分發請會議興國寺。無馬不能赴。</title>,<text>相府招呼爛有光。白沙官道繞蓮坊。乍聞興國名猶好。欲得經邦策㝡良。爍諸公心似鐵。摧頹老物鬢如霜。出無驢馬工深坐。只合焚香祝廟堂。</text>
<title>卽事</title>,<text>非人磨墨墨磨人。墨入毫端變化神。縱得淋漓成萬軸。祗增頭上雪霜新。</text>
<title>偶記俚語</title>,<text>雀晝傳言鼠夜傳。耳垣相屬古猶然。誰知一念纔萌處。粲爛光明已照天。添不曾知減却知。由來人事畏分離。兒孫團聚終身樂。天地中間果是誰。前若貧居後富居。人言此語定非虛。莫嫌借屋頻移徙。幸有承宣上直廬。</text>
<title>有懷幻菴</title>,<text>寂滅元無隱。宣揚却甚深。眞機眞兔角。似量似猿心。指或執爲月。鑛非燒有金。兩忘情境處。更向幻菴尋。</text>
<title>柳巷暫入城。來過陋巷。又云今日出游別墅病僕無由。同往以寫鬱結。聊用前韻以自解耳。</title>,<text>霜落川原氣已淸。肯敎纖翳眼中生。峯巒似畫疊橫翠。日月跳丸更代明。玉樹風儀徒自秀。江都地勢豈曾傾。胸中鬱結無從寫。欲向無窮訪廣成。</text>
<title>有懷</title>,<text>舊日情懷不可言。老姦當國植私門。畏讒成病應銷骨。遣悶沈吟欲斷魂。碌碌趨時忘素意。悠悠望道向天原。秋風一夜吹紅葉。楚痛何時報國恩。有時危坐輒忘言。不用區區大署門。鄒國闊迂論養氣。楚辭哀怨賦招魂。懷材未必成奇器。志道何曾入大原。唯有憂時數行淚。只緣公義匪私恩。</text>
<title>龍頭大選云往黃州新得寺</title>,<text>龍頭大選尙童顏。住院黃州欲往還。問我駑駘將代步。何時飛錫白雲間。屺嶺之西西海頭。界交平壤是黃州。客中一宿今猶記。安岳同年偶出游。成佛山中古寺多。旱雲禪老昔婆娑。新詩寄我因風便。冒記忙中得一哦。</text>
<title>圓明寺以醴泉忌席至。有是作。</title>,<text>南門勢突兀。進奉山巉巖。微雨滿庭宇。初日照松杉。迥然出塵垢。可以超仙凡。皇元兩丞相。胡服聯朝衫。高興柳英密。子昂筆如劖。丹靑有慘色。勢極方畏讒。幸我脫榮辱。久矣忘機緘。拜住丞相脫脫，丞相眞所在。</text>
<title>昨謁天台懶殘子。几上有筆新舊五六枝。揀得善者二枝携以來。吟成一首錄呈。</title>,<text>中山毛穎號精強。身染天台智者香。先進摧頹將乞退。後來尖利苦嫌藏。鋒磨烏玉滋如露。跡印華牋淨似霜。已致兩生興禮樂。漢家綿蕝冷無光。</text>
<title>里正督修城丁夫</title>,<text>城堞緣山聳。京都向日開。周遭高百雉。區畫出三台。管領施威急。孤惸赴役回。金湯終在德。立馬獨徘徊。向來全盛地。外戶不曾關。刀斗時遺棄。閭閻夜往還。白頭吟始苦。赤血淚頻潸。秋氣日凄惻。悠悠方寸間。</text>
<title>有感</title>,<text>黃花含餘香。耿耿秋澗涯。霜露日以重。飛雪仍來加。草木盡凋落。芳心吐金葩。感人非渠意。人自思無邪。緣墻有秋草。嫩綠誠可憐。寒日正照耀。生意懸蒼天。君子抱幽獨。對之方悠然。南山松與柏。鬱鬱當益堅。紫芝生蒼崖。白雲爲之封。四皓樂忘憂。相與潛蟄龍。松公君子操。女蘿胡▣容。耿耿保初心。浩嘆重又重。</text>
<title>晨興</title>,<text>霜重晨興徹骨寒。頭童便欲著毛冠。苦嫌逐法情多變。頗信忘形志自寬。或因釋子談三際。每見儒生叩兩端。過了重陽風月好。黃花醉興未曾闌。斗在靑天酒在泉。虛名自古謾流傳。淵明一醉非偶耳。正則獨醒今渺然。紅葉野禽相上下。黃花寒蝶尙牽聯。碧雲談處風雷起。爲問何山定有仙。</text>
<title>獨酌</title>,<text>獨酌儘超然。客來亦何害。酣歌亂昏冥。白日沈煙靄。緬懷西園夜。追隨有飛蓋。魏晉成丘墟。老衰增氣槩</text>
<title>對菊有感</title>,<text>人情那似物無情。觸境年來漸不平。偶向東籬羞滿面。眞黃花對僞淵明。爛熳開時爛熳游。煙紅露綠滿城浮。山齋又是秋風晚。只有黃花映白頭。仁煕殿北白沙岡。駐蹕群臣獻壽觴。病裏苦吟秋又晚。夢中時或侍先王。龍沙漠漠又秋風。衰草連雲落照紅。折得黃花誰上壽。海西千里是行宮。</text>
<title>九月二十三日。</title>,<text>玄陵忌旦。無從赴齋筵。獨坐有感。悵望玄陵我昊天。闔門生聚賴完全。羹墻耿耿如一日。宇宙悠悠今六年。僧影燭光迷殿閤。雁聲秋色遍山川。誰知臣穡無窮意。端坐淸齋卽梵筵。</text>
<title>卽事</title>,<text>火針決癰是鄕風。邪氣無由尙在中。止痛生肌膏更妙。從來引逸有蒼穹。我生無疾不貽憂。父母當年共白頭。又見兒孫漸長大。何嫌一病七經秋。</text>
<title>剛柔歌</title>,<text>柔坤柔剛乾剛。乾坤入用斯道光。剛強柔弱生死徒。能剛能柔君子昌。涕出女吳今可想。包羞忍恥夫何傷。蝦蟆敢蝕月。暫也非其常。公道皎如日。萬世垂久長。柔有時而柔。剛有時而剛。潔矩二字爲其綱。疾雷暴雨惠風溫煦。我常默考休咎徵。大中之道垂不朽。只從三德入五福。敷錫庶民有餘裕。</text>
<title>古風 三首</title>,<text>玉在璞中藏。其心非在櫝。在櫝亦何傷。善價非所瀆。嗚呼沽之哉。仲尼亦惟谷。歸歟可歸歟。天昏立於獨。松柏諒曰壽。氷雪堆崔嵬。崔嵬絶人跡。或是明堂村。明堂不世作。樓閤成塵埃。何如保吾貞。終年號風雷。志士惜日短。功名垂不劘。功名未可必。倏忽雙鬢皤。太上有立德。愧我今蹉跎。勉哉勿中輟。申之淇澳歌。</text>
<title>夜吟</title>,<text>行年已知命。身世轉悠哉。細雨燈前落。名山枕上來。憂時如杞國。請始有燕臺。恰到俱忘處。心原冷欲灰。白鷗波浩蕩。何日我舟斜。雪滿鏡中髮。苔荒江上家。疏林露靑嶂。寒雨浥黃花。只得忘懷耳。何嫌滓與査。雨中人不至。秋末我初寒。茅屋又欲破。蒲團猶甚寬。芝從秦嶺秀。菊向楚江殘。幽興將誰托。悠悠行路難。</text>
<title>忌日不吟。今已棘口矣。援筆卽成。</title>,<text>母也如天報德難。年年忌旦鼻生酸。吟哦暫輟乾坤窄。坐臥不便風日寒。就濕回乾心懇惻。養生送死禮凋殘。何時更踏韓山路。病裏光陰似轉丸。</text>
<title>卽事</title>,<text>風聲牕外日將斜。白髮長吟氣自華。欲頌大平添樂府。更將淸白繼名家。雲收南嶺松浮影。霜落東籬菊有花。未必淵明能獨步。茫茫天地暗塵沙。白雲靑嶂幾千重。露骨崔嵬壓海東。老嫗往來如走犢。病翁思想寄飛鴻。僧窓歷歷松杉下。佛界依依洞壑中。扶上香爐峯頂立。何時一嘯起長風。</text>
<title>中童凌晨來</title>,<text>姆負中童踏曉寒。來言夜半說慈顏。忽然欲去誰能止。雖有所求非甚難。達理不須工翰墨。持身只在重衣冠。汝名汝可爲師表。堯禪湯征自兩端。磽磽易折莫爭雄。㝡是忘情樂在中。衰髮驚秋成老醜。苦心憂國保初終。我今竢命夫何慮。爾輩持身且盡忠。晉有世臣陶靖節。宛然千載有高風。</text>
<title>晴牕</title>,<text>晴牕堪祈塵。密室欲藏春。霜鬢雖棄物。菊花如可人。淸香聞尙在。秀色坐相親。幽澗不得往。潸然霑我巾。伊山今若何。霜露又黃花。數數入我夢。依依聽君歌。室中酒樽滿。門外柳枝斜。古道日已遠。滔滔如逝波。</text>
<title>徐開城穎。辛巳同年進士也。今日來訪。喜之甚。吟成一首。</title>,<text>辛巳忘年意自濃。回頭三十九秋風。如今存者無多子。忽此依然是兩翁。黃菊滿籬微雪後。靑山當戶淡煙中。相逢喜氣還相似。一對龍喉政顯融。</text>
<title>安佐郞生子 得壽</title>,<text>南隣弧矢照門閭。七日才過喜有餘。北里茅茨傍崖谷。五更方起夢回初。無災無害行今世。希聖希賢讀古書。期望後生前輩事。花原外姓遍桑墟。</text>
<title>薦閔安仁改班</title>,<text>默軒孫子政如雲。獨我中郞好古文。芸閣芹宮多隙地。不妨危坐討三墳。</text>
<title>詠狂僧</title>,<text>盡日獨行山影裏。有時危坐市聲中。永興深谷曾相見。何處如今走似風。</text>
<title>遇興</title>,<text>遇興詩成易。求精筆下遲。自甘前輩笑。誰望後人知。嶽瀆分崩際。川原淨麗時。有懷徒耿耿。彭澤是吾師。</text>
<title>倫絶磵來過</title>,<text>天磨嶺北水潺潺。西岸觀音石窟間。記得沿流曾上下。朴淵瀑布似廬山。觀音窟裏白雲深。絶磵松風月滿岑。老去胸中猶熱惱。何時携影去相尋。</text>
<title>短歌行</title>,<text>恭惟先王日之昇。臣用對策初飛騰。明年京師適會試。偕計不知霜雪凝。名從黃金榜中列。足向白玉堂上登。爛兮萬花谷。淸兮一段氷。群英森立有如此。我獨徼倖非眞能。斲牕流汗雖幸免。弄璋錯▣常服膺。歸來東海臥不起。藏鋒斂鍔忘驕矜。方將寂寞送日月。主恩不次班高升。久而自然成碌碌。碌碌還爲吾輩憎。我實無心壓吾輩。吾輩自退如秋蠅。如今臥病起又躄。不復與鶴軒中乘。爭名者絶笑者止。淡如古井方泓澄。回思舊游發一嘆。筆下忽爾風雷興。</text>
<title>九月晦日。携八句詩。訪籍田韓上黨別墅。</title>,<text>一病悠悠今幾年。忽聞秋盡意茫然。可人政在桑郊外。匹馬相尋菊澗邊。幸是此心忘物我。更從何處覓神仙。往來邂逅誠難事。特地敲門解倒懸。四分之一是明年。數日乖離已惘然。障撤自知無內外。蜜甜誰復辨中邊。文章未必皆邦傑。山野由來卽地仙。匹馬出游非好事。暫時相對慰懸懸。</text>
<title>途中</title>,<text>寂寞誰相語。蕭條我獨游。天高靑嶂日。野闊白雲秋。一水橫人背。三峯直馬頭。松光浮小嶺。想見吉昌樓。</text>
<title>題上黨別墅</title>,<text>吉昌池上岸。細路曲緣山。縱在垣墻外。眞同咫尺間。袖風松下坐。鞋露月中還。隙地如容卜。他年着我閑。太平眞氣像。上黨寫來新。稻積人初歇。門無犬亦馴。壁泥乾未透。庭草茂相因。柳浦是何處。煙波應岸巾。</text>
<title>甑池峯頭小立</title>,<text>天地高低日月明。甑池峯上李先生。悠然獨立舒長嘯。誰識憂時一寸情。故宮疏木葉全無。木下人家半露隅。聞說慶陵曾駐蹕。至今破礎沒寒蕪。平野中橫獨葉山。誰知天錄是天慳。移都自古稱非易。豈在凡庸耳目間。</text>
<title>歸途望天磨諸山</title>,<text>左手群山秀氣長。峨冠奉笏向明堂。扶持王國終儒術。欲頌中興如大唐。</text>
<title>明日題 一首</title>,<text>高游頗蕭洒。行色畫難如。自擬群於鳥。誰知我與魚。江山扶社稷。身世似籧篨。半日悠悠興。晨興尙有餘。</text>
<title>又吟</title>,<text>江山秋色雁橫天。匹馬孤吟骨欲仙。自驗正心功未熟。夢餘行處尙森然。</text>
<title>冬初</title>,<text>冬初寒乍至。晨起比前遲。汲汲如公事。悠悠賦野詩。黃花猶古態。碧嶂有新姿。賴是忘情境。蓬頭懶更支。</text>
<title>蓮花池。孫氏所居。</title>,<text>蓮花池上碧山前。孫氏遺居草接天。一曲驪江入吾手。乞身何患坐無氈。</text>
<title>有感</title>,<text>子弄父兵罪猶薄。投鼠忌器言可繹。鶴鳴九皐聲聞天。白日直照吾心赤。膚受之譖誤人易。失脚懸崖才咫尺。人生擧趾莫倉卒。一跌能令所守易。上天下澤履著象。民志定時民致力。路馬由來不敢齒。興甲誰敎逐君側。蟻穴可空千丈堤。爝火可破千年黑。讀書有力誰得知。白髮老翁心惻惻。</text>
<title>久坐</title>,<text>久坐不禁飢骨酸。踏來酸止未全安。強拈敗筆題新句。忽値高軒拭小盤。墻下菊花黃更嫩。屋頭松樹碧仍寒。病軀敢道非天意。要識世間行路難。</text>
<title>晨興</title>,<text>日生天地闊。塵起里巷喧。共被年光促。誰知夜氣存。夢中猶擾擾。分外儘奔奔。靜坐淸明處。祗從長掩門。夜眠尤骨痛。曉起尙心驚。豈有如疇昔。而能久此生。呼燈排悶急。倚壁賦詩成。小婢最嗔恚。踏肌雞始鳴。哀哉此老物。苦痛有誰知。久病廢醫藥。早年聞禮詩。吟哦心自草。應接貌難梔。霜露日悽惻。悠悠吾道衰。</text>
<title>趙鈞求爲膳官。又求免。</title>,<text>求官求免計便安。縱是英豪亦甚難。不惜爲渠書數字。相公尊重敢相干。</text>
<title>紀事</title>,<text>沔州近海是倭場。田野年來又盡荒。我有蒼頭久棲息。今垂白髮欲流亡。輿情休戚更何問。戶口盛衰尤可傷。謾說小人懷土耳。時歌碩鼠嘆嗟長。</text>
<title>自詠</title>,<text>天地之間獨我窮。何曾義理積吾躬。閉門不欲聞新事。落筆無端賦古風。物色自寬詩格窘。道情終薄世緣濃。明窓淸曉焚香坐。一段功夫在靜中。</text>
<title>自詠</title>,<text>吾道砥平吾獨行。靑天白日照人明。唐虞禮樂分官守。孔孟詩書達性情。化惡鰐魚從海徙。召和鳳鳥在岡鳴。一家位育誰能識。夜氣存時樂自生。</text>
<title>冬初稍寒。因憶山寺。</title>,<text>千山鳥絶雪漫空。萬壑龍吟風入松。石壁僧房香火冷。半牕朝日坐高舂。</text>
<title>曉霧</title>,<text>曉霧沈城郭。家人報我知。蒙頭坐不出。病眼翳難醫。隱豹藏深谷。飛禽失故枝。少行多臥處。只合詠新詩。</text>
<title>祖師宗派圖</title>,<text>枯花垂一派。立雪反三隅。過去佛猶在。未來人有餘。生居天子位。死載祖師圖。只得心無累。</text>
<title>日出</title>,<text>霧沈方鬱鬱。日出又欣欣。嶽瀆初難辨。毫釐漸可分。相思隔雲樹。有意獻暄芹。歲月不吾與。渺然舜文。</text>
<title>題煙蘿子圖</title>,<text>屈伸俯仰如機關。支體汗流搖肺肝。我輩養身非甚艱。食無求飽居無安。似是之非辨豈難。義理血氣初兩端。誰敎我骨多辛酸。最喜日月雙跳丸。雙跳丸迭往還。何人長存天地間。</text>
<title>獨吟</title>,<text>獨吟眞適意。寡欲可存心。黃葉風霜急。白雲丘壑深。是非誰定奪。衰老自侵尋。乞退非難事。天知耿耿心。</text>
<title>宅主隨喜寶蓋而歸</title>,<text>寶蓋當年獻世尊。威靈變化浩難言。不張一柄非他事。爲作人間萬福原。百寶莊嚴遍大千。巍巍功德自無邊。誰知一點圓明處。迥脫人天有漏緣。妙圓空寂自堂堂。凡聖同歸一道場。縱不雪中人斷臂。已無心更向蕭梁。</text>
<title>夜雨大作。呼燈賦此。</title>,<text>冬雨如春雨。簷聲夢忽回。呼燈發幽興。把筆愧微才。寂寂連禪榻。茫茫接釣臺。記曾觀冷袖。舞殿已塵埃。</text>
<title>絶句</title>,<text>風號雨滴夜悠悠。一點靑燈對白頭。恰似光岩禪榻畔。松聲蕭瑟滿山秋。</text>
<title>曉起</title>,<text>夜雨燈殘吟不眠。曉來雪色遍山川。今年又負驪江約。蓑笠孤舟墮渺然。簷垂玉筯冷生光。只是冬初不甚長。白日正中應自落。老翁深坐凍詩腸。我夢仙官顧我懽。玉京風月不勝寒。三生吟嘯難磨盡。滴露研朱染筆端。人情宛轉儘經營。深距還憂却失平。把筆時時書尺牘。只緣中外有門生。風聲動地碧天高。樹上何人更掛瓢。塞耳已忘浮世事。靜中遐想鳳飄飄。聲入心通我敢希。欲分形色尙稀微。漢皇一曲留豐沛。坐想大風雲自飛。驪興行色尙遲遲。只爲光岩墮淚碑。見說數行今可刻。浩然歸志泮氷時。白雲飛下是松楸。夢裏流光似轉頭。萬里海門烽火絶。不知何日得歸休。龍化池邊遠市塵。年年夏潦欲侵茵。須知伯仲相傳意。只惜蓮花易主人。當日相從半古人。悠悠世事近來新。吾家冷淡依前甚。掃盡悲歡一味眞。風勢闌時夜更寒。燈前兒女坐成團。英材樂育詩書圃。星命頻尋天地盤。要妙古猶賡白雪。遐荒今亦出丹矸。知音未必皆相會。山海千重行路難。</text>
<title>曉吟</title>,<text>臂酸方劇夢初殘。疇昔深嗔大腿酸。久信此身叢衆苦。更憐斯世本多艱。神仙共託齊人詐。富貴無輕范叔寒。幸得坐忘爲樂事。滿牕朝日喜浮顏。淨洗乾坤絶點塵。靑天白日照簪紳。反觀曾記庭前草。請祝唯憑海上椿。心地功夫磨似鏡。詩家材料積如薪。病中又見簷氷墜。凍筆拈來語有神。</text>
<title>江南進獻使李宰相加官。故有宰批。穡與韓簽書以玄陵碑故。皆復舊職。明當謝恩。有感發詠。</title>,<text>以小事大禮之常。愼終追遠孝之篤。九重宣麻一朝下。大平和氣浮暘谷。李公忠直動前朝。爲國駭浪浮輕橈。靈臺皎皎貫日月。進荷寵光非幸徼。愧我文章強補綴。病餘氣弱精華凋。上黨筆力却添花。龜趺數尺明煙霞。廟堂深感先王恩。愈久愈遠誠彌加。迺曰數年不畢刻。只爲四境多兵戈。吐哺握髮屈群策。仰思待旦永終夕。三人同拜儒者榮。病後光華臣喜極。玄陵政堂幾人存。九年再拜眞殊恩。臣初聞命筆以歌。上祝聖壽同乾坤。</text>
<title>自詠</title>,<text>束帶趨朝爛有光。行人屬目共商量。雖然白髮顏黧甚。似是當年李政堂。今日朝廷登俊良。拾遺起廢溢班行。眼睛閃爍身仍短。必是當年李政堂。回首蒼梧轉渺茫。招提金碧淨生香。觀碑愼勿悤悤過。一箇前朝李政堂。</text>
<title>肅拜</title>,<text>聖主如天萬物春。冬間苦李發榮晨。不時只恐書災異。無實深慙壓搢紳。陵室漢唐難比擬。經筵堯舜政敷陳。雖然省院多新進。盛德何曾改父臣。</text>
<title>光岩途中</title>,<text>兩箇詞臣荷異恩。黃裾引道出宮門。直趨陵下成雙拜。暫入庭中接一言。文體生疏意難盡。筆鋒端正勢何尊。誰知異日流名處。松下臥碑生蘚痕。</text>
<title>夜歸困臥。曉起二首。</title>,<text>謾負讀殘書五車。邇來方覺腹空虛。苦心耿耿聞鬪蟻。陳跡團團學磨驢。出岫片雲天浩蕩。半牕初日樹扶疏。微吟偶得悠然處。還笏何時返故廬。出日團團海上天。鵠峯高峙壓雲煙。封彊橫亘三千里。宗社綿延億萬年。獨喜老衰蒙異渥。共瞻豪傑滿華聯。由來隴蜀心中地。只賴忘機自坦然。</text>
<title>具冠帶行禮合坐</title>,<text>九年憂病苦相煎。黃紙功名墮渺然。豈意一朝霑茂渥。又從兩府躡華聯。風涵翠幕褰天宇。日映金杯灎酒泉。默數同僚無幾箇。白頭情態亦堪憐。</text>
<title>是日。扈駕移御永安宮。故宰臣柳方啓舊宅。</title>,<text>日行躔可攷。天運象恒垂。發政須相體。移居自有時。龍巒承顧眄。鳳曆願扶持。大禮修王覲。升平更不疑。是日。監封入貢物色。</text>
<title>至晚太后謹妃移御</title>,<text>蠟炬如星萬點光。天街夜色政蒼蒼。翟軒有爛徐來下。文母前身是邑姜。</text>
<title>合坐寶源庫。庫故政丞韓公諱渥故宅。先王所嘗御。而穡初拜密直處也。今十七年矣。復來合坐於此。有感于懷。吟成一首。</title>,<text>邊報頻頻動海隅。歲闌臣穡拜鴻樞。當時氣焰壓諸子。今日官階無大夫。再任政堂非獨我。後來縫掖或猶吾。鼎湖龍去烏號墜。誰識乾坤一腐儒。</text>
<title>進賀禹政堂。方酌我。吳密直來。因飮數杯。旣醉。入謁禹四宰。辭酒索茶。及晚而歸。</title>,<text>白髮微酣興自長。退朝歸路淨生光。誰知吾輩風流處。老政堂過少政堂。承宣每辦院官筵。黑笠吳公出錦纏。今日一懽眞邂逅。人生聚散摠關天。北崖深處禹平章。新得分茅荷寵光。入賀莫嗔遲大甚。我今依舊趁朝忙。</text>
<title>光岩歌</title>,<text>光岩照天千丈餘。參差金碧鳴鐘魚。群臣瀝血奉三寶。上祝玄陵生淨居。買來中原一片石。鐫功永示齊黃輿。誰知名實巧相稱。製文文學書簽書。他年墮淚且不問。洞壑寂寂人稀疏。司天臺臣卜地日。同穴密語宣傳初。當時臣穡忝提點。十有五載長欷歔。石可爛兮山可崩。淚眼不枯如尾閭。</text>
<title>宰樞所。考閱進獻馬。</title>,<text>天子威加東海隅。奚官考閱進名駒。眼光的歷如星墜。骨相權奇絶代無。已信儲精來月窟。行看弄影踏天衢。九方皐術誰傳得。縮手傍觀愧腐儒。</text>
<title>自詠</title>,<text>任重眞如蚊負山。古來吾道欲傳難。時行時止分毫際。何日得敎方寸寬。無數白雲無數山。欲歸何處更云難。只緣方寸不容物。獨立那知天地寬。淵明採菊望南山。笑殺世間行路難。入室幸哉仍有酒。自來容膝亦云寬。</text>
<title>十月十三日。判密直裵公 彥 用半夜發程。宰樞將餞行。左侍中追不及獨回。穡於十川路上遇侍中。回至合坐所。吟成一首。</title>,<text>王覲尤當愼。威臨咫尺間。朝天心自迫。祖道禮堪删。恩重身如葉。邦寧勢似山。宵征驛程遠。步步向蛾班。</text>
<title>宰樞設讌。稱觴上壽。賀新宮也。</title>,<text>新宮密邇永安宮。俯視閭閻面勢雄。再拜壽觴春滿座。半懸仙樂月臨峯。太平有象從容甚。垂老無心寵渥豐。數日書筵叨侍講。賜來三味照諸公。</text>
<title>夜歸</title>,<text>一朶瓊花壓帽簷。婆娑弄影有銀蟾。歸來門戶淸如水。又是憂民范仲淹。</text>
<title>合坐將散有雨</title>,<text>侍中先出散諸公。微雨隨風乍映空。馳馬歸來庭院靜。數杯傾盡面浮紅。</text>
<title>日晚代裵公作</title>,<text>日晚雨方急。夜深風又鳴。靑燈照半壁。兀坐難爲情。行人奉國命。萬里初起程。驛窓耿無夢。始覺身爲輕。身輕不足惜。恐累吾君明。</text>
<title>曉詠</title>,<text>夜來雨氣襲燈光。曉起簷聲滿草堂。陽月嫌無行旣望。陰精有蝕是惟常。王風禮樂何蕭索。客枕江山自渺茫。今古達人輕出處。只如吾輩謾顚狂。</text>
<title>十五日午後。日光穿漏。南窓明甚。</title>,<text>日光穿漏雨疏疏。牕影初分興有餘。忽被吏人求署字。向來淸境墮空虛。人境俱忘一味眞。更從何處覓纖塵。誰知接物還如鏡。形影相交百態新。</text>
<title>無分發。獨坐詠懷。</title>,<text>有意趨朝早整冠。門無分發欲行難。一燈花落風聲急。四野雲低曉氣寒。豈惜丹靑供黼黻。尙驚閶闔叫琅玕。病餘所願安身耳。時把幽懷寄筆端。</text>
<title>上色答書來</title>,<text>先生投狀懶趨衙。上色回書細似沙。對坐鏡中鬚帶雪。拆開牕下眼生花。都堂禮數同而異。案牘行移整復斜。尙喜規模存大體。政堪蹺足運亨嘉。</text>
<title>昨携酒謝魚判書兼煖房。其隣禹政堂又以法酒紫蟹來飮於藥室。入夜而歸。</title>,<text>携酒殘年謝再生。煖房善禱表中情。虛明藥室分群物。呑吐燈光照二更。聲振柏臺風采秀。影歸柳洞月華淸。人間會合非徒爾。一醉陶然萬事輕。</text>
<title>明日晚歸。魚公携酒來餉。泥醉狂吟。</title>,<text>我生何恨病叢身。醫老相過酒滿茵。大醉肯嫌多亂語。殘年只合謝明神。南山松古風聲急。東嶺雲收月色新。自笑歸來還痛飮。燈花半吐座添春。</text>
<title>迎賓館樓上。進獻使李評理以詩留別。宰樞次韻拜送。</title>,<text>箕封千里太平年。事大忠心誓永肩。莫憚馳驅山海遠。邇來將命屬儒先。</text>
<title>判三司與諸將擊獸以助餞宴</title>,<text>羽林騎士擁將軍。馳入山林麋鹿群。一發五豵何更問。樓中歌吹遏行雲。</text>
<title>睦二相與諸元帥發行。予以脚無力不能騎。闕於拜送。獨吟二首。</title>,<text>睦相威稜始丙申忠肝義膽動朝臣。自言垂老更一戰。誰識行年今七旬。尙父鷹揚專節制。將軍虎闞奮精神。白頭牧隱難騎馬。悵望無由拜路塵。榑桑國界我東邊。利見臺高控海天。聞說黃龍曾躍日。流傳白雉幾經年。島夷竊發誰能遏。國主羈囚自失權。執命陪臣三世耳。蒼蒼運化亦昭然。</text>
<title>有感</title>,<text>變禮當危急。陳情恃聖明。豈容生異議。祗欲達微誠。夏孟文成表。冬初使發程。病餘心力短。揩目望升平。文母膺眉壽。專心事大明。含章修內職。遇變表中誠。入告雖遲晚。權宜有法程。天聰如一悟。蹺足海波平。</text>
<title>卽事</title>,<text>上林深處五雲濃。龍壽山光滿眼中。時聽呼鷹聲正急。颯然萬里起長風。廟堂無事酒杯深。休沐歸來獨自吟。忽聽山中毛穎語。老衰區畫不如心。世事人情摠可知。偶然題出二篇詩。江山日落歲云暮。天地自來無少私。</text>
<title>曉吟</title>,<text>家僮懶起馬無芻。休沐停朝暫輟趨。作頌政當歌聖主。著論寧復命潛夫。爐灰漸冷吟猶苦。窓日微溫病欲蘇。最喜龍巒擁門外。雲煙相對坐如株。</text>
<title>從東亭求梨</title>,<text>直講緋衫照八關。筵前平桂積如山。太平風采森如昨。二十餘年一夢間。記我囊空無一錢。也曾隨分辦玆筵。只緣朋友多相助。況是當時大有年。豚犬今年忝侍臣。妻家破碎父家貧。朝來告訴求酸物。欲免尊前汗洽身。</text>
<title>有感 宰樞各出伴當一名助戰。僕無可出者。</title>,<text>平生無澤及姻親。倉卒何人願代身。況是戰場爲死地。可知同室與比隣。中年疾病徒嘗藥。末路功名似積薪。回首光岩煙日暗。暫時榮寵鼻酸辛。五更夢斷感生涯。兀坐呼燈筆墨隨。兩眼昏花難寫字。一心氷炭且題詩。掛帆蒼海有時濟。對酒碧山終日思。畢竟亡羊堪冷笑。只惺惺處辨微危。吟風弄月是生涯。得謗由來名亦隨。未有全篇可傳世。徒能押韻豈爲詩。流觀或復參佳處。偶得誰知勝苦思。異日肯嫌成野史。祗今無意管安危。</text>
<title>松山</title>,<text>百二山河擁鵠峯。肩輿直上八仙宮。南江明甚西江暗。咫尺陰晴自不同。川上星壇迥接天。沙根蓮宇冷無煙。當時百拜身無汗。今日扶輿亦可憐。</text>
<title>東門合坐。餞曹五宰，權左使。相視檜岩山水。</title>,<text>天寶山前號奧區。人言此地儘膏腴。兩江襟抱儲風氣。列嶽盤旋護國都。自古有書名六錄。在今何處的三蘇。由來運世皆神授。莫把丹靑強作圖。</text>
<title>代書奉答法來</title>,<text>牕間多病客。山後數行書。風雪吟應苦。峯巒畫不如。村墟森淨土。香火冷精廬。僧錄終相制。歸來莫大疏。</text>
<title>檜岩</title>,<text>木覓東方秀氣中。檜岩蒼翠倚晴空。朝廷若是行仁政。禮樂終然復古風。日月明明臨佛殿。乾坤蕩蕩繞王宮。白頭文學年來躄。欲賦甘泉筆力窮。</text>
<title>曉吟</title>,<text>腰酸方劇夜添籌。早起朝天雪滿頭。待漏宮門心耿耿。揮毫詩句興悠悠。蒼梧煙日空瞻望。紫陌風塵謾滯留。報了國恩方乞退。定應江漢亦西流。</text>
<title>謁廉侍中。因過東亭。</title>,<text>白首遨遊父子間。韓山牧老儘淸閑。鵠峯龍岫光相接。偶得新詩喜溢顏。百歲光陰醉夢間。幾人能得暫時閑。江山萬疊迷歸路。坐對屛風汗我顏。毫忽雖迷義利間。終敎大德不踰閑。醉中得喪俱忘了。謾道洪爐帝鑄顏。</text>
<title>無分發</title>,<text>曉霧難分色。木氷將具形。苦心思白日。極目向靑冥。萬物含和氣。群材蔟大庭。太平如可致。吾亦歿吾寧。百里半九十。誰知行路難。殘年重入省。舊識或彈冠。鐵硯堪消日。毛衣足禦寒。平生知守節。不必佩秋蘭。陋巷將窮歲。高斬暫啜茶。家貧兼市遠。學退但年加。山色初含雪。風聲欲捲沙。通身流愧汗。白髮向東華。</text>
<title>遣興</title>,<text>天地無窮方寸心。身如海粟任浮沈。誰知大極元無二。寄向詩篇細細吟。</text>
<title>曉吟</title>,<text>雪消簷溜滴燈前。疑是濛濛雨滿天。自怪冬間泥路滑。白頭冠帶向朝聯。</text>
<title>女眞千戶差官將謁合坐所。僕以身困先出。途中一首。</title>,<text>女眞差官謁廟堂。廚人供具酒生香。天陰病骨偏酸痛。不得從容共一嘗。</text>
<title>韓簽書將行玄陵朔祭。來過陋巷。</title>,<text>喬山寂寂幾經春。朔望行香逐月新。禮備情文感神道。銘陳功德示臣隣。舞仙峯下瀦流水。獅子林間絶點塵。趁取鍾聲三獻畢。纔傾福酒便醺身。</text>
<title>賜給田納玄陵願堂廣通普濟寺</title>,<text>叨持文墨佐玄陵。館閤都堂不次升。螢燭增輝酬大造。山河誓冊記微能。報恩田土施三寶。學道機關非二乘。更願居僧體吾意。壽吾君上福黎烝。</text>
<title>曉吟</title>,<text>老境宜閑適。淸時用闊迂。鄕人通信字。朝馬踏亨衢。霧重群峯隱。天低一雁呼。吟詩足幽味。淡泊勝膏腴。</text>
<title>有感</title>,<text>流年衮衮送居諸。白髮儒生臥草廬。剝去昔曾餘碩果。復來今可見潛虛。春生祗在堅氷內。陽動方知大極初。消長有時須自彊。直敎和氣滿堪輿。</text>
<title>李判事 元弼 商量公事</title>,<text>白髮孤臣抱赤心。獨携刀筆惜分陰。休從牧隱咨公事。廊廟群賢立似林。黑髮吾曾忝宰官。大疑獨決亦無難。病餘心力消磨盡。肉食深慙似素飧。日午群陰尙不開。虛堂四面澁蒼苔。老翁獨坐無中饋。對客何從擧酒杯。</text>
<title>女眞千戶差來官進獻土物。上出御花園八角殿受其禮。</title>,<text>國史聯書東女眞。歲輸方物遠來賓。一心慕化向松岳。八角受朝鋪錦茵。重譯懽然無擁蔽。獨行久矣備艱辛。交隣有道時無事。日照林亭近小春。</text>
<title>昨承差。爲權左使洗塵。適司平巡衛府邀曺五宰及權公。大作樂設宴。馳使者邀僕。入夜甚懽。恐酒多逃出。逮曉猶醉。吟成一首。</title>,<text>胥原重事屬賢臣。分命都堂爲洗塵。豈意會同飛玉斝。更敎歌舞擁文茵。夜深銀燭紅粧亂。風動瓊花白髮新。逃酒歸來如夢裏。欲追情興已非眞。</text>
<title>合坐以酒困先出</title>,<text>大醉情何縱。初醒體更疲。坐朝難自在。請假儘委蛇。陶令辭彭澤。山公倒接罹。吾師定誰是。且看未歸時。</text>
<title>合坐入。奏請停冬至賀禮。</title>,<text>天統方開子。陽生又小春。閉關思順帝。却表恐勞民。謹始由明主。保和存大臣。苟能推惻隱。邦舊命維新。</text>
<title>朝退</title>,<text>退朝南嶺上崔嵬。脚底群峯活畫開。馬邑去程明可數。白頭奔走亦何哉。</text>
<title>獨坐</title>,<text>鬅鬙鬢髮目愁胡。兀坐眞同待兔株。忽得好詩舒一嘯。浩然歸興滿江湖。</text>
<title>豆粥</title>,<text>冬至鄕風豆粥濃。盈盈翠鉢色浮空。調來崖蜜流喉吻。洗盡陰邪潤腹中。天淨閭閻曉色濃。小娥梳洗淡粧紅。家家相送成風俗。白髮衰翁樂在中。閉戶深藏道味濃。胚胎百紫與千紅。只從平日能涵泳。天地元來出靜中。</text>
<title>與諸公携酒訪判三司煖房也</title>,<text>判三司事大功臣。凜凜威風動搢紳。梨嶺南崖盤詰曲。淸城故宅聳嶙峋。園林未必長無主。土地由來自有神。老我隨行斟壽酒。汾陽千古接芳隣。</text>
<title>是日有雨</title>,<text>雨細無聲路滑泥。酒壺今日爲公提。蓑衣濕盡歸來晚。柳洞雲深鷄欲栖。</text>
<title>初七日。上幸新京。臣穡留司。以病不能望行色。俯伏吟哦。因成一首。</title>,<text>上心仁孝自誠明。欲踐先王卜洛行。故向新京訪遺跡。由來勝地匪虛名。山形端小如扶素。水勢縈紆接 禮城。當日侍臣今有幾。留司老病一書生。</text>
<title>是日正午。日光穿漏。西南始晴。行幸之際。鷹犬效才。天顏怡懌。蓋可想也。臣穡以病留司。又不能出門。獨坐有感。</title>,<text>謾抱奇才賦子虛。却因多病臥吾廬。日光穿漏陰將散。山色分明霧已除。鷹與鵾鵬落雲漢。犬從狐兔滿郊墟。六飛小駐天顏喜。珥筆何人得大書。</text>
<title>瑞谷吟</title>,<text>昌和之北山如圍。松滿瑞谷成翠微。其中數畝浮屠宮。蕭然香火鍾磬稀。新京攻位未云畢。鐵城兄弟吾相依。三人談笑更促膝。夜坐往往迎朝暉。當時風流可想見。虎略文才同氣機。仲氏陣亡世所駭。季氏病歿誰與歸。散材獨登知命年。再承異渥開黃扉。雖然病久亦無害。奈何尙不尋魚磯。鼎湖弓墜天茫茫。幸我聖上方垂衣。</text>
<title>臣穡骨酸。艱於騎馬。伏想行幸將旋。無由迎謁道左。悵然吟成一首。</title>,<text>城南一夜問如何。已遣都人望翠華。多病小臣吟臥榻。少年諸將擁行窩。巧霑衫袖冬天雪。爛映笙簫春日花。欲識太平眞氣像。他年七德舞仍歌。春日花。用南京別曲。</text>
<title>至午雪作</title>,<text>羽旄鍾鼓擁行宮。喜色欣欣內外同。滕六有騰應降格。時看舞鶴滿長空。弊席垂門一畝宮。獨吟高興有誰同。似聞淸蹕南山下。龍首蔥蘢映碧空。鄒國當年入雪宮。獨陳堯舜肯雷同。可憐老牧工趨俗。腹裏詩書亦已空。</text>
<title>腰酸縮座</title>,<text>天陰病骨劇酸辛。摩挫長敎小婢嗔。未向近郊躬接駕。聊從陋巷頂無巾。陳雲古樹風聲絶。小雪空村夜色新。獨坐獨吟情不盡。廟堂高處政憂民。</text>
<title>天陰獨吟</title>,<text>陰黑乾坤小。淸明志氣豪。憂時深到骨。體道細如毛。野外風初定。雲間日已高。漸知雙目暗。無復析秋毫。</text>
<title>省院，臺閤，誥院。閱樂毬庭。承宣奉命後至。侍臣北面以迎。承宣欲其出幕外。侍臣曰。我輩亦奉命。理難出迎。於是承宣至有復命不入者。如金左使之爲承宣日是已。其後玄陵有旨宰相亦迎承宣。況侍臣乎。今吾兒種德忝命而去。未知今日又何如也。</title>,<text>毬庭南畔草廠長。閱樂群臣爛有光。禮數謹嚴皆奉命。班行肅穆欲生香。明知法制隨時異。共說權綱比舊強。小大所由和最貴。莫爭分寸氣揚揚。</text>
<title>聞咸陽大姨夫閔判事家爲倭奴所劫</title>,<text>咸陽小縣亂山深。海遠懸崖更萬尋。寇似疾雷難掩耳。身如傷鳥尙驚心。谷中頓覺無煙火。歲抄那堪窘雨陰。幸有二郞能綵舞。遙知喜淚已霑襟。</text>
<title>種學以侍臣。具冠帶隨行閱樂。</title>,<text>毬庭鏡淨入臺齊。競技呈才似猾稽。豚犬隨行參閱樂。紫羅朝服帶文犀。</text>
<title>十二月十二日。上官郞舍設酒食。微醺。入箚字房書奏狀。謝恩肅拜。退謁兩侍中又飮。大醉而歸。</title>,<text>白髮重來登省堂。不才僥倖汗翻漿。謝恩再拜誠彌激。乘興孤吟趣自長。冢宰深杯如海大。先生小器便風狂。醒時落月低牕戶。一段憂民不敢忘。</text>
<title>薦李伯由之父</title>,<text>完山李氏名伯由。父子孝情有餘裕。子焉辭職榮其父。父欲參慰其母。一家蔚然敦孝讓。何患爭奪財不阜。韓山牧隱領史事。禮俗之興操筆竢。完山有紙闊且長。我欲盡涅烏可已。</text>
<title>浮階習儀。身困不能與。</title>,<text>千官爛醉具朝衣。欲向毬庭習禮歸。白髮政堂方困臥。松山曉色已熹微。主恩當日記微才。每向毬庭習禮回。卯酒陶然醺骨髓。夕陽聯騎好歸來。海東千古太平年。子月陳儀示奉天。井底陽生眞一線。扶持直欲到純乾。</text>
<title>種學設小會日誥院酒食</title>,<text>外制追隨臺省班。近前分立整衣冠。由來地禁華筵盛。始信家貧素食難。藹藹慶雲籠殿閤。曈曈瑞日照杯盤。大觀樓下東西拜。酒氣須敎壓曉寒。</text>
<title>自詠</title>,<text>記得當年醉似泥。紛紛闌入自廊西。臺臣謾把公緘送。已見中門奏事齊。侍臣前道後承宣。猴兔聯馳正八年。密直三司仍代匱。行逢白豕病纏綿。病裏封君愧素飧。政堂重拜喜浮顏。誰敎兩脚猶無力。坐想鉤陳玄武間。</text>
<title>浮階賀禮</title>,<text>大喝毬庭拜舞興。宰臣斟酒祝岡陵。諸臺振吼仙郞入。兩部鏗鏘和氣凝。已信風雲方會合。故敎日月更恒升。太平有像誰能畫。欲志朝儀愧不能。</text>
<title>得法泉大師詩。有已去皆無益。將來亦可知之句。雖其自道。實獲我心。僕自登名于朝。僥倖至老。回示所爲。無絲毫上補國恩。一旦身先朝露。則其遺臭將如何哉。輒用其韻以述所懷。宗林</title>,<text>高僧方重道。小子政趨時。學力慙無補。禪心在不思。觸機應自得。弄筆欲誰知。何日如雲影。隨風任所之。</text>
<title>大會日夜歸</title>,<text>淸晨奉藥對郞廳。一啜眞堪養性靈。不怕中書能勸酒。閣門催入大觀庭。政堂文學省磨廳。雜坐平章荷寵靈。更向八關親獻壽。白頭風彩滿毬庭。懷橘簪花賜飯廳。從知德澤酌生靈。千官飮福還家去。只有銀蟾照廣庭。</text>
<title>曉吟</title>,<text>八關兩會盛威儀。一點文星近紫微。困臥忽驚鷄又唱。不知身世夢耶非。</text>
<title>曲城，漆原兩侍中訪西隣吉昌公。公使其外孫韓尙書招僕。僕方困不能赴。</title>,<text>毬庭大會押朝班。身困深憂跪拜難。況是初筵方有秩。寧容隅坐却求安。古今三達尊爲貴。天地一儒生甚酸。高會未陪如自失。倚牕終日整衣冠。</text>
<title>恭惟我太祖置八關兩會。未知所本。或曰。載於珠琳傳關八邪也。明日雪。喜而有作。</title>,<text>佛殿神臺一瓣香。釀成和氣滿玄黃。故敎飛雪知時節。已見豐年兆吉祥。銀海無涯波起伏。瓊花到處朶低昂。欲添樂府傳來世。誰道昌辰僅小康。</text>
<title>得寧越書</title>,<text>四面崔嵬擁郡齋。每因馳傳過忠槐。不須更向江湖去。烽火連天照斷崖。</text>
<title>曉吟</title>,<text>滿牕朝日室中明。肝膽輪囷尙不平。把筆縱橫隨意掃。快如秋隼碧天晴。毬庭兩會困趨班。三日停朝禮制寬。且問感恩誰㝡甚。病餘腰脚尙微酸。白雲靑嶂滿屛風。變化陰晴咫尺中。自愧幻身相對坐。澹然難覓主人翁。</text>
<title>法來回見訪</title>,<text>仲冬十八法來來。▣▣虛堂一笑開。山北松風聞夜雪。城南芋火畫寒灰。凌空每羡公飛錫。就海多慙我執杯。鑿壁開牕可▣▣。藏身何必入崔嵬。</text>
<title>松葉</title>,<text>松葉隨風落滿山。樵童拾向夕陽還。牧翁却作重氈用。煖氣俄生衽席間。</text>
<title>謁左侍中飮。次謁三宰。謝種學八關肉又飮。謁四宰。謝如前又飮。皆與韓簽書偕。將還也。簽書定親新宅。分轡而去。獨歸途中有詠。</title>,<text>牧翁扶病謁公侯。到處杯盤被挽留。肥肉泣脂如禁臠。香醪醺骨儘風流。靑天蕩蕩臨金穴。白髮蕭蕭聳玉樓。愛子深情難自已。孝親昏定不能休。</text>
<title>無分發</title>,<text>淸曉衰翁不可風。幸無分發睡方濃。西隣來問趨朝否。驚起南窓日色紅。</text>
<title>偶題</title>,<text>白米純餻板大肥。潔精眞可饗神祇。端如膰肉尊卑共。丐福歸來笑語時。</text>
<title>雪</title>,<text>飛雪庭中數點來。已消冬煖百邪摧。陽和密窖重泉底。草木何時甲拆開。江天何處可披蓑。一曲黃驪入短歌。誰訪當時戴安道。子猷終歲老奔波。</text>
<title>昨鄭判書達可，李正尹光輔，權判事希顏，李諫議子安，李三司浩然。各携肉食來餉。熏然懽甚而去。夢餘明月滿窓。吟成一首。</title>,<text>人世紛紛儘謬悠。天敎我輩擅風流。一尊相對情無極。萬事都忘境自幽。雪落肯憂成酒困。月明還訝惹詩愁。依然興味難容說。況是吾生已白頭。</text>
<title>贈光輔</title>,<text>客游東國思悠悠。自負當時第一流。詩酒追隨盡豪傑。風花比興更淸幽。懶談碧玉畏招謗。閑捻紫簫吹散愁。豈不懷歸身已老。鄕山縹渺海西頭。</text>
<title>安簽書作同年會。僕與狀元易菴公任右尹赴席。李知部不至。醉歸吟成二首。</title>,<text>九十餘人今幾人。松堂羯鼓化爲塵。盍簪只有簽書宅。爲謝昌和土地神。急管繁絃擁主人。舞衫歌扇動香塵。題詩欲當纏頭錦。下筆何曾如有神。</text>
<title>戲李知部</title>,<text>訟牒如山欲壓人。紛紛告訴馬蹄塵。有時抵掌談兵去。肯怕高冠似鬼神。</text>
<title>無分發</title>,<text>幸哉今日得閑居。且復焚香讀古書。快意更參箋註外。洗心元在氣機餘。山光排闥含微雪。日色當窓轉大虛。分發不來深坐好。浮生偶得愛吾廬。酒困終朝懶出門。兀然危坐更忘言。簞瓢每擬閑中樂。絃管猶驚夢裏喧。謾向殘年尋聖域。何知大道出天原。龍巒當戶分明甚。心似寒灰不復溫。</text>
<title>過庭馬至</title>,<text>病餘承寵押群賢。獻壽浮階寶座前。太僕頒來過庭馬。眞堪鳳躍九重天。世無相馬九方賢。萬疋徒然在眼前。縱使如驢猶健步。不愁泥滑每朝天。朝無不肖野無賢。誰道衣冠不及前。老去更騎頒賜馬。明明白日照靑天。</text>
<title>文密直見訪。言忠定朝事。</title>,<text>天道由來非智能。可憐齊仲與唐徵。光岩寂寞無人迹。誰數當年一箇僧。</text>
<title>崔司公來賀復職 名公哲</title>,<text>辛丑紅軍勢甚狂。司公鼓勇聞都堂。伏波可用寧終退。大樹無言儘可方。頗愧老生身尙病。漸如降將氣難揚。天寒更向虛廳坐。恨殺貧無斗酒藏。</text>
<title>宗伯洪尙書見訪</title>,<text>德山村主起家門。崇極還生反鑑孫。安社功臣當有後。臺評自古是公言。壽齋，陽坡。皆爲安社功臣。</text>
<title>尹判書虎，金理問久住。携酒見訪。</title>,<text>判書東國秀。理問北庭官。晉字近來少。漢音今㝡難。頻頻過里巷。款款置杯盤。喜甚寧辭飮。唯嫌掣電歡。</text>
<title>有感</title>,<text>恩義兼豐有幾人。南陽宅相冠群臣。保安解厄玄機妙。水陸香煙遍刹塵。自注。左侍中設太右解厄水陸齋。</text>
<title>合坐小酌。僕以病不敢飮。</title>,<text>侍中不出宰臣稀。庭院寥寥日色微。知印滿前將進酒。先生猶帶宿酲歸。</text>
<title>韓政堂以美食助種學誥院酒席。僕謝不卽謝。又蒙勸飮。固辭。啜茴香湯。</title>,<text>誰▣誥院快初嘗。自道恩門不可忘。㝡恨宿酲猶未解。獨呼茗飮啜茴香。</text>
<title>月城君 思道 挽詞</title>,<text>而立之年試席開。老來文學近三台。春來和氣難藏得。時對門生擧酒杯。學士將軍勢絶倫。謝篇韓鉞兩兼身。南門丹旐風吹急。又是英才減一人。壽夭窮通有彼蒼。由來隴蜀滿中腸。年過六十官供葬。得似先生也不妨。</text>
<title>卽事</title>,<text>病骨深憂應對繁。日高危坐政忘言。淸晨送殯慈恩釋。求跋金經叩我門。</text>
<title>左侍中請撰水陸齋疏語</title>,<text>四六平生下筆難。當年誥院被譏彈。何曾覓對渾無迹。到得成章欲吐肝。海屋添籌如岳峙。邦基垂統似盤安。侍中用意由來少。功業巍然冠九韓。</text>
<title>昨夜庚申。熟睡達旦。</title>,<text>里巷相邀共設筵。庚申祕諂法問誰傳。病中禍福都忘了。熨罷酸腰達旦眠。</text>
<title>奉寄韓弘同年戲作</title>,<text>讓則有餘知厚意。貧而無謟已殘生。何時相對忘言坐。依舊東山月色明。</text>
<title>謝寧海金三司兄送乾梨</title>,<text>酸甜雋味得乾梨。老大餘生付小詩。路遠相尋唯是夢。觀魚臺下月明時。</text>
<title>謝任同年携酒見訪 名希座</title>,<text>平野池塘好結廬。忘機終日樂觀魚。秋來稻熟香吹鼻。客裏新嘗似夢餘。挈榼蓬門意可知。再游廊廟果爲誰。魏王大匏君家物。更向筵前作酒池。</text>
<title>柳巷門生開酒席。賀公重拜簽書也。僕與廉東亭承招赴席。天台判事懶殘子亦被請而至。坐談妙蓮三藏時事亹亹不已。醉中聞之。樂其有舊俗遺風。旣醒錄之。</title>,<text>丁亥門生一世雄。得傳衣鉢獨韓公。自憐牛馬走衰甚。每向尊前雙頰紅。大乘蓮花表佛心。東亭風彩照儒林。淸城玉筍森相映。七字新聯可醉吟。三藏風儀照妙蓮。簽書警句動賓筵。當時富貴傾豪傑。共道前身是義天。</text>
<title>無分發</title>,<text>早起趨衙是故常。幸無分發臥文房。天光屋漏朝吟苦。物色詩聯野興忙。臘月梅花將欲動。歲寒松樹自難藏。五更丹鳳門前路。坐想當年刻漏長。揆才無實寵非常。足矣封留一子房。自喜升平詠勤苦。誰敎疏懶亦奔忙。興來送客游天壽。朝罷尋僧到地藏。雪落柴門更危坐。剡溪回首碧空長。</text>
<title>有感 時史翰議科目事</title>,<text>取人難似養人難。本末還須子細看。美玉良金誰不識。浮花浪蕊謾相干。斯文共荷玄陵澤。擧世皆驚白屋寒。天運悠悠終可必。只無私處且心寬。</text>
<title>君子</title>,<text>君子立於獨。群居常湛然。誰投膠與漆。嫌隙還滔天。周詩歌鳥聲。求友何其賢。敢告我同輩。勉旃仍勉旃。君子志其大。達可天下行。口腹豈曰小。於道斯爲輕。所以不去信。彝倫如日明。敢告我同輩。閑邪且存誠。君子和爲貴。其心非殉人。金石衆音異。克諧無奪倫。皦如繹如也。至順通明神。敢告我同輩。背僞斯歸眞。</text>
<title>奉懷江陵崔相國</title>,<text>江陵郡望是淸河。緣野開堂古不多。當世流傳三口實。老年行止一頭陀。寥寥蕭寺月中澗。渺渺蓬山天際波。甚欲東游陪杖屨。奈何心事自蹉跎。</text>
<title>卽事</title>,<text>莫把阿膠投濁流。瑠璃瓦礫付螺鶖。本來淸淨身無累。何處纖塵得暫留。</text>
<title>合坐</title>,<text>邊報紛紛南北來。廟堂高處且深杯。眞同安石圍棋日。雅量何如小有才。四海一家天下平。山耕澗飮是蒼生。鴨江豈限人來去。兩岸如今屬大明。定遼衛催發流移文</text>
<title>吾友鄭可宗以內府副令召至。得三司祿牌。則封倉後。故不得受祿。持牌求予語。因題小詩以與之。</title>,<text>子因將老碧山崖。束帛歸來賜祿牌。遲命避賢賢者事。不須從此卷而懷。</text>
<title>雪</title>,<text>疇昔星光滿碧天。曉來飛雪暗山川。欲爭玉屑歸詩榻。已作瑤臺擁酒筵。頰上雙紅浮喜氣。臘前三白頌豐年。不愁凍筆難書字。牧老高吟又一篇。</text>
<title>自詠</title>,<text>老境閑忙半。幽居坐臥便。文風應已矣。心事自翛然。雀啅落簷雪。雞鳴生棟煙。懶朝非傲世。靜裏祝堯年。我尙留京輦。誰曾向海山。力微難負重。病久可求閑。風月詩篇裏。光陰藥餌間。有懷徒耿耿。何日乞身還。牧翁吟嘯處。歲月似飛梭。豪氣由來少。衰髥漸不多。靑雲非我志。白雪爲誰歌。牕日南簷短。悠然更一哦。</text>
<title>臘月初五日。忠穆王忌辰也。設齋龜山寺。宰樞入眞殿庭下。肅拜而退。臣穡因有所感。</title>,<text>當日從龍靄靄雲。二平章是我先君。中興禮樂斯爲盛。寂寞龜山幾夕曛。溪水無聲雪壓松。紫霞眞境勢重重。龜山鐘磬周年席。便覺雲煙有慘容。記得當年入影堂。近前斟酒又燒香。今朝只向庭中拜。禮變無由守故常。</text>
<title>無分發</title>,<text>黃昏參送贄。身困便甘眠。早起猶酸甚。高吟已惘然。天寒微有雪。日出闊浮天。最喜無招喚。冥冥欲坐禪。</text>
<title>自詠</title>,<text>此心圓不定。勤也任西東。的的荷傾露。茫茫絮逐風。金流在爐底。珠走亦盤中。祗得從容處。私情是至公。</text>
<title>韓柳巷臘享淸齋僕以頻上馬。未免染眼。不敢直造。聊呈拙作。</title>,<text>齋心方獨坐。染眼敢相干。我自難參席。公應固閉關。順成通八蜡。醉飽遍三韓。祭罷當躬勞。哦詩共對山。</text>
<title>驪興田</title>,<text>驪興田土荷君恩。感愧殘年可盡言。處士竹松猶有經。先生芋栗豈無園。巧偸豪奪還遭聒。靜坐沈思欲省煩。老境寬懷何處是。五湖煙月滿乾坤。</text>
<title>紀事</title>,<text>銀盂活火煮楓茶。色味香全可却邪。白髮衰翁多伎倆。更楷眸子洗昏花。</text>
<title>紀聞</title>,<text>蘭鮑由來化臭馨。詩家當日歎螟蛉。忠焉能誨人臣職。莫道天心自杳冥。</text>
<title>自訟</title>,<text>學術空疏氣未淸。語言紛紊意難明。白頭汗面書筵側。一句何曾說得精。</text>
<title>十二月初八日。外姑之母判書尹公諱言孫之室。金學士諱周鼎之女之忌旦也。穡始贅花原之門。金氏猶無恙。一年而歿。其葬也。穡從衆子弟後。亦執事焉。實至正丙戌歲也。當是日。邀乞食僧。略設薦福齋。錄成一首。俾子孫無忘焉。</title>,<text>化平金氏是名家。富貴功名永不磨。作配漆原生婉婉。貽孫權室至多多。良田歲入吾猶飽。忌席僧齊誰敢譌。強筆此詩非好事。古來荊棘沒銅駝。</text>
<title>侍中不出。不赴合坐所。謁李密直 仁敏，李商議 子松。 皆不遇。入見王開城。有客不入。入東亭飮。回謁廣平侍中又飮。微醉而歸。</title>,<text>侍中不出弛朝趨。特訪三家置束篘。只有東亭解酲處。滿窓日色共傾甌。白髮微酣謁上卿。少年狂態一書生。歸來自喜身無事。山野孤蹤値太平。木瓜細切橘交加。崖蜜如膠味已多。更把瓊餻隨意嚼。絶勝湯飮號中和。</text>
<title>亂道有全卷不淨書者。已在舊稿中。無從再覽。忽於箱中得淨者數紙。考其次第。知其有漏網者果得之。於是有感焉。</title>,<text>按本謄來尙有遺。架空掃去儘多岐。牧翁詩興逢場耳。誰識循環正與奇。</text>
<title>携酒訪庾，權尙書於金判書宅。庾有詩。次韻。</title>,<text>玉粧橋畔夜相過。競賦金藤逸興多。三十餘年如一夢。更將故▣發狂歌。</text>
<title>歸途</title>,<text>乘醉還家日欲昏。紅塵綺陌馬蹄翻。路人依舊紛如織。覆了前車後尙奔。</text>
<title>合坐拜飮宣賜酒</title>,<text>中官進酒拜傾巵。宣賜頻頻及鼎司。豪傑滿堂心似棗。老衰陪座鬢如絲。十年燈火有今日。千載風雲當此時。上馬歸來穿峴上。三山迢遞更軒眉。</text>
<title>晨興有感</title>,<text>七十衰容可退休。尙憑精力亭優游。只宜扶杖趨靑鎖。安用連營擁碧油。負絏燕京雲雨散。臥碑蕭寺歲年悠。功臣終始由來少。萬古光陰迅似流。</text>
<title>十二日。謹妃生辰。宰樞進手帕別膳。旣罷。與權左使奉敎撰定府名。日晚未上。</title>,<text>生辰呈手帕。立府備宮臣。內職由來重。三韓自此新。紛披儒館冊。絡繹御廚珍。白髮仍多病。光榮出衆人。</text>
<title>明日又吟</title>,<text>少日聰明記問多。叩之流出似懸河。自憐衰病心無力。欲辨形聲字盡譌。細嚼盤飧堆玉食。再傾宮醞灎金波。半酣身世眞如夢。願繼螽斯樛木歌。</text>
<title>自傷</title>,<text>老矣可歸猶未歸。自傷身世轉依依。必稱堯舜陳言在。欲學夷齊吾道非。豈有朽衰堪重負。由來寵利足危機。腰酸不出南窓靜。坐想驪江遶釣磯。</text>
<title>乙巳門生來亭。不可獨飮。邀同年順興君安公，隣長韓簽書同席。壯元尹紹宗醉呈小詩。諸公皆見和。明日讀之如夢中。和成一首。</title>,<text>羅緯錦幛擁虛堂。玉筍成行各進觴。更得二公來照座。牧翁身世頓輝光。</text>
<title>卽事</title>,<text>宿酲未解欲扶頭。日上南窓坐擁裘。過眠紛紛都目狀。爭名求利幾時休。九重批目下中書。署合方能入直廬。況是欲行魚貫選。幾人蹺足有新除。廊廟心公欲選人。頓令和氣感天神。已敎飛雪消邪毒。肯使非才側搢紳。</text>
<title>無分發</title>,<text>酒後身疲嬾出門。南窓兩眠尙昏昏。強拈禿筆情初放。忽見新詩語頗溫。曲巷冷煙遮甲第。斷崖殘雪似山村。祗今身世眞堪樂。恨殺還同鶴在軒。想得江南水遶門。梅花半吐月黃昏。雖然我國從前冷。共說今冬比舊溫。坐對送靑山入戶。行看成碧柳搖村。終朝麾客眞疏嬾。一炷淸香滿小軒。</text>
<title>有求官者戲題</title>,<text>欲墜懸崖路。猶攀朽木枝。可憐無所告。相托欲何爲。和靖梅花早。淵明菊蘂遲。安心是良藥。傲世且支離。</text>
<title>卽事</title>,<text>玄陵碑上欲生苔。梗澁文詞愧不才。何日四方傳墨本。釣臺高處望雲臺。</text>
<title>赴廉廷秀東床讌</title>,<text>帽上瓊花映舞杉。醉來豪氣更巖巖。病餘屢赴東床讌。自笑狂夫老更饞。</text>
<title>妻弟判閤來寓弊止。韓簽書公以酒食相勞。僕亦與坐。微酣有作。</title>,<text>謫宦天涯苦未回。好從魚鳥共徘徊。歸來舊識多黃閤。寂寞幽居長綠苔。不是我公誰迓勞。只令諸子摠賢才。從旁一飮尤蕭洒。忽見珠璣滿紙堆。</text>
<title>龍頭書至。見種善所書大字一紙。</title>,<text>小兒受學在龍頭。老母相思不暫休。把筆已知書大字。春風芹館好來游。</text>
<title>朴尙眞來云。以病臥三月矣。今日始出。</title>,<text>同居城裏病逾時。自愧恩門醉不知。甚欲呼來堂下語。唯愁敗我欲圓詩。</text>
<title>以折簡呈廣平侍中。爲妻弟判閤求官。</title>,<text>判閤由來拜判書。獨分符去臥村廬。相君嗔笑皆天意。明日那知有美除。</text>
<title>二子設酒食</title>,<text>父母具存兄弟和。一家位育樂云多。願言四海皆如此。無是無非兩鬢皤。</text>
<title>寧海金副使兄之子系元來。得三司兄書及副使綿布之惠。因成一首。</title>,<text>外家寧海在天東。遠表中情老更濃。只愧病軀無氣焰。百無餘澤及同宗。</text>
<title>無分發</title>,<text>酒困連朝嬾出門。老年胡不醉昏昏。明窓兀坐冥鴻去。健筆頻揮渴驥奔。素髮赤心憂社稷。靑天白日照乾坤。何當上表乞骸骨。歸臥驪興江上村。</text>
<title>君子</title>,<text>君子中夜興。堯舜歌以賡。申之文王操。琴絃含古情。乾坤何蕩蕩。日月何明明。庶不累方寸。竢命順吾生。</text>
<title>卽事</title>,<text>對客虛堂風透衣。江南地煖思依依。撥開爐火寒灰耳。自笑來年歸不歸。</text>
<title>得堂弟李友諒書及茶鐘一雙</title>,<text>得閱平安喜已多。茶鐘照目便無邪。雞龍山下人煙少。坐想長江浸月華。</text>
<title>有投三韓國大夫人洪氏索闕單目者。必誤也。不敢受。</title>,<text>大夫人印照銀朱。索關無由托腐儒。幹事奈何迷至此。曉窓紅日一胡盧。</text>
<title>得金廉書</title>,<text>花原外姓有金廉。僻處天涯北顧瞻。老我無由得推澤。謾將書札每開緘。</text>
<title>昨赴柳判書席上。蓋其子壻輩設燕。追慰其見謫而歸也。曉起吟得一首。惠孫</title>,<text>榮辱紛紛似夢間。樽前今日試開顏。諸公臺省聯群玉。累世衣冠照兩班。歌扇塵飛明月曲。舞衫風動綠雲鬟。病餘豪氣吾猶甚。痛飮不知腰脚頑。</text>
<title>曲城府梅花必開矣。末能進謁。自責。</title>,<text>臈月年年梅蕊開。況今春色望前回。胸中泥滓無從洗。須向花前倒酒杯。天敎梅蕊雪中開。先遣陽和井底回。有脚春風曲城府。暗香疏影滿金杯。江南處處滿枝開。小驛孤城踏月回。最恨松京近沙塞。雪深唯見馬蹄杯。</text>
<title>王輪歌</title>,<text>王輪寺東斤斧聲。王輪寺西香火淸。萬牛流汗竟何功。高出霄漢來淸風。如今苔蘚上階澁。松樹斷崖相對立。先王駐蹕有遺基。當時侍坐知是誰。光陰轉燭吾病深。改歲已六難爲心。仍舊如何何必改。三年無改明訓在。王輪萬古御三韓。峙如鼎重安如盤。難將木石散民間。反激義膽摧忠肝。王輪之歌聲欲裂。鵠嶺雲收掛明月。</text>
<title>自詠</title>,<text>玄陵迢遞碧山阿。當日詞臣漸不多。半夜骨酸難自在。百年心苦欲如何。春風已種垂門柳。秋雨曾牽補屋蘿。摠是前朝餘澤耳。有時衰淚滴悲歌。苦思奔月逐纖阿。祗恐靑冥風露多。漫與詩篇編不盡。相逢樽酒飮無何。江間鬪勢誰孤石。松上施容我女蘿。今古英雄皆寂寞。援毫聊和白雲歌。</text>
<title>紀事</title>,<text>獨座吟詩興味淸。庭前入謁有門生。廉廷秀也 便將近作供他讀。天淨虛堂日色明。</text>
<title>述懷</title>,<text>少年京輦側簪紳。占斷江山又幾春。愁緖逐風飛絮亂。詞華如刃發硎新。看雲變滅身無主。對月婆娑影亦人。漸覺幽懷同蔗境。塵埋羽扇與綸巾。</text>
<title>驅儺行 聞之。敬書上送史官。</title>,<text>天地之動何冥冥。有善有惡紛流形。或爲禎祥或祅蘖。雜糅豈得人心寧。辟除邪惡古有禮。十又二神恒赫靈。國家大置屛障房。歲歲掌行淸內庭。黃門侲子聲相連。掃去不祥如迅霆。司平有府備巡警。烈士成林皆五丁。忠義所激代屛障。畢陳怪詭趨群伶。舞五方鬼踊白澤。吐出回祿呑靑萍。金天之精有古月。或黑或黃目靑熒。其中老者傴而長。衆共驚嗟南極星。江南賈客語侏離。進退輕捷風中螢。新羅處容帶七寶。花枝壓頭香露零。低回長袖舞太平。醉臉爛赤猶未醒。黃犬踏碓龍爭珠。蹌蹌百獸如堯庭。君王端拱八角殿。群臣侍立圍疏屛。侍中稱觴上萬歲。幸哉臣等逢千齡。海東天子古樂府。願繼一童傳汗靑。病餘無力阻趨班。破窓盡日風冷冷。</text>
<title>終夜一篇。喜春近也。</title>,<text>終夜骨酸何忍言。漸漸頭痛雙眠昏。老妻摩挫腕欲脫。小婢蹴踏心甚煩。演福鍾鳴快無敵。長明燈暗空斷魂。年來功夫只一味。倘得氣順參天原。流光衮衮去不息。又是數刻分寒暄。傍花隨柳亦云近。小車高閤何其尊。四支調適樂忘我。成趣豈獨淵明園。淵明誰道恨枯槁。高名萬古流乾坤。</text>
<title>有感</title>,<text>先生未必是淸流。白髮蕭然獨倚樓。晉相自尊寧仕宋。韓仇已報可封留。赤松鬱鬱寒雲晚。碧柳依依細雨秋。畢竟安心無寸地。每從天際望歸舟。</text>
<title>代李六宰 茂方</title>,<text>春秋聖筆大書求。鑄鼎當初貢九州。漸見華風動暘谷。行敎富媼產精鏐。臘天雪落氷生襪。遼海雲低浪入舟。一片苦心誰得識。白頭徒步汗如流。萬里朝王涉海波。一登西岸是中華。眉間喜色生心火。掌上明珠作眠沙。箕國蒼涼浮出日。鍾山縹渺映飛霞。半途悵惘垂雙涕。牛渚何年更泊槎。</text>
<title>讀苦樂相倚曲</title>,<text>由來會合有乖離。苦樂分明相倚依。一夜新懽君自幸。半年佯熱妾何知。凝塵漠漠同心結。大地茫茫比翼飛。莫把哀詞添樂府。姮娥萬古鬢垂絲。</text>
<title>二月初九日。使來開讀冊太后詔。頒降主上太尉宣命。仍賜鷹馬。臣穡以病不獲與於舞蹈之列。俯伏吟成一首。</title>,<text>冊禮東宮整母儀。加恩外國奠邦圻。韝鷹颯爽神何逸。錫馬權奇勢欲飛。累世寵光今更煥。三公峻級古來稀。白頭多病臣衰甚。色線無由補舜衣。</text>
<title>光岩有感。言志而已。非詠歌也。</title>,<text>岧嶢金碧鎖煙霏。瀝血朝廷刻臥碑。姓字濫登群玉府。官銜直似百家衣。人言石室山陵固。誰識松風澗水悲。塵世浮漚猶是實。老夫今可乞身歸。</text>
<title>用前韻</title>,<text>杏花將動雨霏霏。又濕光岩墮淚碑。客室朝飧煩尙食。僧窓夜宿借禪衣。文章梗澁終何用。歲月崢嶸祗自悲。殿上世尊如欲語。不知端的可依歸。</text>
<title>三月初一日。陽坡先生忌旦。忘之闕助祭。因誌其過。</title>,<text>連日紛紛被事牽。病餘心地轉冥然。恩門忌旦猶忘却。甚矣吾衰又倍前。街柳嫩黃初得雨。嶺松疊翠欲浮天。陽坡寂寞唯蒼蘚。空使行人淚逬泉。</text>
<title>有感</title>,<text>省堂出謝疾如神。批目經年羃素塵。自笑老翁占位署。茫然不問是何人。使星光彩照扶蘇。塞外黃沙擁帝都。天意昭然人不識。白頭朝列似枯株。</text>
<title>三月三日</title>,<text>風雨滿城春又深。胚胎紅綠已森森。行看纈錦迷人眠。敢把寒灰比我心。祖殿淸香連梵宇。帝觴餘瀝洒儒林。今年朋酒蒙神賜。微醉悠然試一吟。</text>
<title>絶句</title>,<text>春雨濛濛滿小庭。鵝黃柳又帶微靑。令人忽起蘭亭興。醉墨光芒射日星。</text>
<title>夜雨</title>,<text>雨滴鷄呼夢斷初。忽驚心地頓淸虛。誰知楚漢紛爭際。自是唐虞揖讓餘。萬丈風塵迷客路。一區山海擁吾廬。由來出處關天數。且賦新詩作草書。</text>
<title>雨不止。端座書懷。</title>,<text>氈衫昔日雨中馳。白髮蓑衣尙未披。有意朝天還縮坐。無心詠物又新詩。安貧家法何曾變。遣興天才不足奇。門巷泥深來往少。強將心力管安危。</text>
<title>雨中有懷鄭圓齊 公權</title>,<text>我似忘機者。公眞避世翁。老來宜數見。久矣不相逢。門柳風搖綠。庭花雨綻紅。春光方欲盛。吾道豈終窮。</text>
<title>紀事</title>,<text>丞相歸鄕後。巡軍訊獄初。天官修闕典。朝十望新除。夜雨風聲急。晨晴日色舒。老翁方退食。身世似籧篨。</text>
<title>有感</title>,<text>北來南去自難停。日日飛塵洒驛亭。疑是東風惜離別。又吹官柳弄新靑。可憐衰病老夫人。欲向靑郊望路塵。王命豈容留一刻。鐵腸無處著酸辛。</text>
<title>狂吟</title>,<text>我本靜者無紛紜。動而不止風中雲。我本通者無彼此。塞而不流井中水。水兮應物不迷於姸媸。雲兮無心不局於合離。自然上契天之心。我又何爲兮從容送光陰。有錢沽酒不復疑。有酒尋花何可遲。看花飮酒散白髮。好向東山弄風月。</text>
<title>有懷東亭</title>,<text>處身雙墨守。知命一彭殤。與物將游藝。尋春欲發狂。淺紅粧小杏。明綠染垂楊。忽憶東亭上。遊蜂識酒香。</text>
<title>自詠</title>,<text>臂酸腰痛曉來幷。瓦片新燒帖得平。一刻亦長難忍若。百年雖好視爲輕。詩書有味人將老。天地無松物自生。靑嶂白波江上路。浩然歸興眠中明。</text>
<title>有感</title>,<text>物生有脩短。所托亦云殊。丹穴誰凰鳳。靑松我蟪蛄。沈沈開洞府。蕩蕩映天衢。畢竟終安適。三韓一腐儒。</text>
<title>得谷州山芥鹽菜。致謝。</title>,<text>肉食由來鄙。深甘苜蓿肥。更添辛辣味。口腹養何違。籬筍未出地。澗芹將映扉。牧翁方致事。所欠是漁磯。</text>
<title>賀柳開城拜密直</title>,<text>花原外姓鬧如雲。齒與位高超出群。入相鴻樞非太晚。更將華髮佐明君。</text>
<title>賀安簽書新拜政堂。長子拜密直。</title>,<text>政堂雖則後於吾。風彩又兼臺大夫。況是三韓所希有。令郞同日拜鴻樞。</text>
<title>偶題</title>,<text>平生唯唯雜悠悠。攬鏡方知白盡頭。貴賤雖然由趙孟。質文須要備殷周。春風桃李媒狂興。夜雨江山動舊游。縱有長繩能繫日。不如飛步上蓬丘。</text>
<title>朴昌齡歸覲寧海。來告別。</title>,<text>同巷情親憶乃翁。見君長大動吾中。吾頭白盡吾何恨。又是桃花欲綻紅。</text>
<title>廉相菊坡以詩見贈</title>,<text>容儀大逼北庭官。雜坐群胡欲辨難。脫落江南輕薄態。獨呼風月入毫端。幾人白首困微官。歆艶公家大小難。進拜政堂應不遠。賀詩容我冠篇端。我今何故樂休官。只爲朝朝合坐難。又欲扶轝楓岳去。萬峯如雪照雲端。</text>
<title>伏想南郊親幸大獵。臣穡吟成一首。</title>,<text>大獵南郊禮肯譌。雨師淸道散朝霞。生風策轡徐還疾。蔽日旌旄慗復斜。聯獸麾禽無或逸。斬鵬摧鳳匪徒誇。白頭詞客空瞻跂。夢澤茫茫眠又花。</text>
<title>有感</title>,<text>塵世悠悠一夢中。循環榮辱儘無窮。人如逝水那能止。客與浮雲忽已空。以酒爲名還作累。闔家待罪幸論功。柳絲黃甚梨花白。寂寞林園春自濃。</text>
<title>卽事</title>,<text>邪正由來久乃明。低昂未必得其平。大臣去就關時勢。病客吟哦非世情。風動春光方澹蕩。日高天色乍澄淸。▣▣▣▣難陶寫。掃向華牋筆有聲。</text>
<title>用書格。奉蘭淸州牧使。李士穎</title>,<text>消息無他事。起居今若何。因僧化經紙。報我眄庭柯。利欲如鋤草。光陰似浹河。請君知右味。聞是勿蹉跎。</text>
<title>有感</title>,<text>浴罷咸池日已升。扶持神聖是賢能。誰知敝蓋將埋狗。我惜淸城亦獻鷹。如買高名金至斗。將逃亂世酒如澠。病餘伺候吾疏闊。坐數功臣獨撫膺。</text>
<title>禹平章致事家居久矣。去冬。始得封君。予以病餘復任政堂。因過禹宅有詩曰。北崖深處禹平章。新得分茅荷寵光。入賀莫嗔遲太甚。我今依舊趁朝忙。今已半年矣。予又致事。未蒙爵命。與公無異。輒用前韻錄呈。</title>,<text>樹林雖不至千章。白白朱朱照地光。湯沐何憂奉朝請。一身還付作詩忙。腰懸紫綬與金章。吐氣如虹頰有光。到得老衰宜晦養。可憐左相七旬忙。平生韜略與文章。功業俱流百代光。要似汾陽保終始。莫將華髮更奔忙。</text>
<title>梨花月</title>,<text>今夕何夕雲氣微。脫巾露頂披單衣。我堂虛兮本無壁。我門豁兮仍無扉。我庭平直如掌中。我行我立心如飛。梨花盛開月又照。𤪑瓏璀璨相發揮。似雪非雪眩我眠。似波非波寒我飢。蒼苔滿地布密影。碧天無際揚淸輝。我不是昌黎子。玉皇家裏乘雲歸。我不是吳質氏。不眠倚桂人應譏。悚然收視斂精神。安排句法如珠璣。浮生安得具四美。賞心樂事多相違。最憐病骨殺風景。頹然就枕垂重愇。</text>
<title>梨花下自詠</title>,<text>一樹梨花下。風微景自繁。飄空如雪落。行地似波奔。何處對飮酒。吾家空掩門。身閑足幽味。竟日坐忘言。</text>
<title>對花木發詠</title>,<text>花木逢春次第開。老翁乘興亦徘徊。誰將晉竹連陶柳。自笑皮桃擬宋梅。榴葉未抽方日照。梨花欲落有風來。最憐雪嶺孤松秀。枉柀盆中寸地栽。</text>
<title>敬奴來</title>,<text>敬奴三舍也。坐笑似相知。扶立脚猶弱。牽來顏甚怡。須臾啼索乳。老病戲題詩。他日仲孫輩。讀之應脫頤。</text>
<title>梨花下又賦</title>,<text>中原寒食日。爛熳欲蒸雲。東國春多冷。群花晚吐芬。鷺鶿飛可比。蛺蝶舞難分。幸此落尙少。繞行忘夕曛。</text>
<title>病不出數日矣。邀上黨韓公。登西峯賞花。旣至。又邀禮安君禹公同坐。旣而禹携我輩至其第設酌。默稿一聯曰。花開將爛熳。我老豈蕭條。獻酬談笑。未暇成篇。適有賓客携酒過陋巷。家僮走報。辭出馳歸又飮。大醉頹然達旦。足成一首。賓客者。版圖判書鄭達可，判閤李士渭，前左尹金九容，諫議李崇仁，司成崔彪及門生判事崔崇謙，大護軍廉廷秀也。</title>,<text>春色盈天地。懽聲遍市朝。花開將爛熳。我老豈蕭條。三酌方乘興。群英又見招。風流堪畫處。鬢上素絲飄。</text>
<title>自和</title>,<text>垂老安心曲。高游謝聖朝。月中閑對影。花下戲攀條。一刻難虛度。千金豈易招。煙波有白鳥。何故獨飄飄。平生不可負。月夕與花朝。玉宇雲收葉。庭梨雪壓條。幸哉同見訪。未必若相招。秉燭當行樂。難禁萬點飄。</text>
<title>作書索茅。將圖婢僕避霑濕也。有餘則益蓋虛廳。不止蔽日尤佳。然未可必。吟成一首。</title>,<text>所愧爲家長。令人寢不安。床床皆雨濕。壁壁豈泥乾。告訴恒盈耳。哀憐欲裂肝。作書方再拜。又恐笑酸寒。</text>
<title>自詠</title>,<text>身雖知自保。居幸不求安。作字如鴉濕。觀書似蠹乾。猶迷睫在眠。早悟血歸肝。老矣夫何患。平生只一寒。早識善最樂。老知貧可安。風條吹後動。日萼照餘乾。世事如形影。人情見肺肝。今春又不去。鷗鳥已盟寒。</text>
<title>君子</title>,<text>君子本不黨。出處皆關天。奈何勢所使。令人心自煎。朝廷得罪人。罰一將勸千。非黨亦見擯。誰能辨其然。書之示後來。又恐不足傳。努力守爲大。終身無少愆。</text>
<title>卽事</title>,<text>白頭奔走被人譏。況此紅塵又染衣。敢謝乾坤從我欲。儻無風月與誰歸。閑中今古同涵泳。夢裏功名足是非。更喜行藏能自斷。鶴鷯到處有枝依。</text>
<title>寄吳同年臨</title>,<text>浮世功名一夢間。落花庭院鳥聲關。人生所欠歸田耳。日日高樓對碧山。</text>
<title>閱按上朋友往還簡書。得鄭同年圓齋所寄三月三日紀夢詩。始驗僕尙多忘失。自愧之餘。和成一首。錄呈圓齊座下。幸恕遲慢之罪。</title>,<text>北牖白日來淸風。高臥鼻息圓齊公。城南碧柳搖晴宇。閑吟氣得韓山翁。韓山張也之堂堂。圓齊曹溪水已嘗。有時同游慕蘇晉。繡佛未必嗔金觴。珍羞豈止具鷄黍。風雨對床終夜語。我今頭白君亦老。回首幾年同應擧。病餘眠靑無幾人。吾輩倉粟陳相因。彤庭還笏幸如願。綠野盛集當重新。</text>
<title>自詠</title>,<text>矮陋眞同陳子昂。誰知志氣却堂堂。綴文每擬題黃絹。得句還如倒錦囊。欲與神仙游洞府。那堪宰相坐岩廊。登樓日日舒長嘯。一髮靑山隔故鄕。早歲靑雲被激昂。勸齊何必毀明堂。名從周耜能開室。字與毛錐已處囊。博士相從游壁水。談僧每折向風廊。白頭今日投閑處。欲轉洪鈞作醉鄕。</text>
<title>門生尹谷州 商發 送僧甘草。書曰辛甘草。甚有理。因作一首致謝。</title>,<text>▣▣▣▣▣▣▣▣▣▣。信矣辛甘味。知君祭物精。葉長風乍動。莖嫩雨初晴。岩壑吾將返。紫芝應共生。</text>
<title>前內願堂雲龜谷在白蓮社。與普門社主。將重營黃岳山直指寺。書報老人。求緣化文。</title>,<text>龜谷今居白蓮社。鴦廬昔在黃岳山。普門韻釋欲復舊。牧隱老翁方投閑。千里求文敢自外。諸方仰風無少間。古來儒釋共游戲。四海彌天誠可攀。</text>
<title>韓上黨游柳浦別墅</title>,<text>柳浦方行樂。藍輿欲往追。波聲喧短夢。山色入新詩。公每悠然去。吾今甚矣衰。相從亦難必。淸興有誰知。</text>
<title>有感呈圓齊</title>,<text>西周渺渺思王風。春秋乾溪書魯公。獲麟拭淚宛如昨。感嘆小兒成老翁。千載之下杜草堂。徒步艱險曾備嘗。再拜鵑詩痛入髓。淡哉無味彼玉觴。端如周人詠離黍。況又世降成國語。陽陽君子尤可怜。隱於伶官難自擧。我今自處視何人。幸矣可以宗其因。三韓君子仁壽國。邦命日與民俱新。</text>
<title>又吟</title>,<text>醉鄕天地多淳風。欲向壑谷尋吾公。外大瀛海有樂土。欲聞一語談天翁。手抉天章游玉堂。婢顏奴膝吾何嘗。歸來東國荷異寵。猶醺上帝紫霞觴。嶰谷之竹上黨黍。講明如與大師語。玄陵躬課今幾歲。鼎湖龍已空中擧。雖然自擬未忘人。死生有命皆前因。身閑政欲就公飮。世事春風吹更新。</text>
<title>又賦</title>,<text>冬初直至吹東風。退食委蛇方自公。一朝還笏自閑適。造物必也憐衰翁。甘心養拙綠野堂。有味鼎臠如初嘗。有花如錦照我席。有酒如波盈我觴。有田種桑又種黍。時與老農同笑語。江湖鷗鷺盟欲尋。庭除鳥雀色斯擧。自謂羲皇上世人。何曾按劍殊無因。樂夫天命且游豫。浩然氣化方新新。</text>
<title>寄東亭</title>,<text>春深門巷少經過。桃李花開落又多。記得去年亭上坐。一簾疏雨酒生波。少年狂甚數相過。老境端居樂自多。要把此心如古井。邇來人世足風波。金剛野衲或來過。細說山中勝跡多。又報東亭今欲去。日輪浴處望鯨波。</text>
<title>晝坐</title>,<text>晝坐茅簷靜。閑吟入妙玄。飛花應送酒。芳草欲侵筵。捨瑟思曾點。分圭愧魯連。高風不可及。千載少希賢。</text>
<title>卽事</title>,<text>幽居野興老彌淸。恰得新詩眠底生。風定餘花猶自落。雲移少雨未全晴。墻頭粉蝶別枝去。屋角錦鳩深樹鳴。齊物逍遙非我事。鏡中形色甚分明。</text>
<title>有感</title>,<text>聖門心學肯虛傳。主一功夫似坐禪。了了明明非是極。昏昏默默亦云偏。蜂屯蟻聚如無地。魚躍鳶飛自有天。取捨由來視諸掌。奈何私欲苦纏綿。</text>
<title>用圓齊韻</title>,<text>蝸廬甲第皆春風。白髮由來稱至公。栽松何必笑隣老。失馬還須徵寒翁。槐陰滿地三槐堂。令人笑殺齊孟嘗。狡免三穴何足貴。王氏之盛滋濫觴。馨香誰分德與黍。聒耳言言幷語語。爲善最樂復何疑。有過復從朋友擧。聖謨明明覺我人。後生須要憑前因。圓齊所得非淺淺。如有用我邦命新。</text>
<title>圓齊又▣▣催釀載醪等語。起予者也。</title>,<text>詩魔酒顚眞病風。往往逢人呼六公。霞棲雲臥似傲世。落落翼儲稱彼翁。狂者狷者難同堂。我欲異味皆兼嘗。老矣衰矣志不遂。時從靖節傾壺觴。有田種林肯種黍。西疇農夫來致語。孤松可撫無已時。倦鳥知還更輕擧。山河歷歷思主人。近世獨有容城因。我今痛飮欲醉死。鏡中白髮年年新。</text>
<title>感春</title>,<text>花今衰未問來人。恐是城中別有春。步上東山還大笑。東君何處着嫌親。侯家花木欲藏人。第一林亭爛熳春。窮巷蕭條來往少。野禽山鳥每相親。桃李無言惱殺人。惜春何故欲留春。流連光景是吾戒。努力事天如事親。</text>
<title>又吟</title>,<text>玄陵癸巳吹薰風。黃金榜上初逢公。陽坡先生是亞相。巍然文茵陪櫟翁。公今簽院我政堂。二公嘉惠忘何嘗。病餘愧恨我爲最。未向墳前澆一觴。年年端午吹角黍。祭祀古賢聞俗語。城南松低手可捫。城北水環趾堪擧。偕行今已無幾人。更一二歲行無因。公須憐我吐肺肝。我恐白頭難免新。</text>
<title>復作一篇。亦眞情也。非戲言也。</title>,<text>長松之下必有風。西原之鄭章簡公。公之賢孫號雪谷。雪谷有子超乃翁。醫方又跨中和堂。玄陵御榻頻先嘗。老魚在前公在後。再拜連傾親賜觴。旁探黃鐘議秬黍。大鄙琵琶兒女語。深藏袖中醫國手。高興直與飛雲擧。我今多病思越人。公不我救知何因。應嗔狀元多詭異。我已悔過方自新。</text>
<title>奉謝李遁村送黑豆種</title>,<text>黑豆遍中原。何從出遁村。煎湯解酒毒。政可倒金樽。芳草欲侵輟。落花方掩門。小畦秋必熟。儻或枉高軒。</text>
<title>自敍。錄呈圓齋。</title>,<text>我少北游慕華風。上謁國老文章公。耳聞緖論歆德容。座主圭齊如醉翁。上牋謝恩中書堂。高擢東人所未嘗。非才儌倖汗洽背。不敢出飮恩榮觴。吾家力田多稌黍。奢靡何曾同日語。歸來又遇先主知。冬烘幾度知貢擧。位雖高矣笑於人。欲退未退將誰因。幸今如馬脫御策。關東逸興朝朝新。</text>
<title>又賦</title>,<text>圓齊岸然儒者風。早透太極師元公。文章餘事又奇崛。詩語自變如涪翁。兩俱入室非升堂。厭飫梁肉非暫嘗。有時看山岸紗幘。有時醉月飛羽觴。婢蠶奴耕稻與黍。靜坐不與家人語。開門只許高軒過。投轄不厭芳樽擧。交游如我更何人。深契或是前生因。吟風弄月莫自苦。不見畫堂蛛網新。</text>
<title>卽事</title>,<text>紛紛榮辱幾番新。陌上輪蹄欲漲塵。未必他年無具眠。只憐今日要全身。所催芳草遙連巷。風送飛花亂洒茵。春色▣▣描不盡。但將詩句可傳神。</text>
<title>自戲</title>,<text>群花爛熳雨連風。用意誰敢稽天公。諸公富貴盛必衰。賦命我欲咨星翁。乾坤幾箇偃月堂。熊踏鼎中染指嘗。人情之險古來甚。我且快倒浮蛆觴。醉鄕不耕無稷黍。軟飽嬉游多笑語。一死生兮解外膠。宛若碧天鴻鵠擧。千金勿傳非其人。何所傳兮何所因。悠悠今古如轉燭。一曲狂歌音調新。</text>
<title>戲圓齊</title>,<text>圓齊洒落玉樹風。賦詩往往尋已公。心開漸得師粲可。乘興欲訪瞿曇翁。笑指西方極樂堂。妙花供養吾所嘗。吾今政是僧揭諦。一詠何妨仍一觴。夢見牧翁便爲黍。寫出全篇眞實語。牧翁習氣在酬唱。足繭平頭難更擧。吾聞無佛亦無人。三世一夢名淨因。擧公公按更辨惑。除情相見笑還新。</text>
<title>圓齊所唱風字韻七言古詩。和至 十三首。圓齊之作又多。末篇有我師老行成之語。僕曰。可以止矣。近乎爭矣。讓君子道也。於是吟得絶句。</title>,<text>詞鋒競起筆生風。好勝由來廢至公。月向受降城下白。眞如略地兩隅空。</text>
<title>卽事</title>,<text>晝茅乘屋午天陰。白髮衰翁樂在心。微雨疏疏滿窮巷。斜陽淡淡照高林。居閑筆墨工夫熟。興逸江山氣味深。容膝蓋頭誰所庇。明明上帝似親臨。</text>
<title>偶吟</title>,<text>牧翁孤嘯處。情境絶纖埃。送酒簷花舞。催詩野雨來。里門靑映柳。巷轍碧凝苔。誰識心中地。煙波遶釣臺。牧翁前數日。滿面撲黃埃。最喜屛居好。剩敎淸興來。鳥啼藏碧樹。花落點蒼苔。只恨觴賓處。杯盤欠肉臺。牧翁長抱病。天地暗塵埃。野鹿何曾入。林鸎又欲來。庭花丹似錦。井水綠於苔。幽興平生足。如登老子臺。</text>
<title>圓齊讚用前韻</title>,<text>留侯素有神仙風。油然跪履黃石公。指揮韓彭如小兒。尺書奔走商山翁。回頭大漢開明堂。歸來手把松柏嘗。懸崖秀色映蕙帳。幽澗寒香浮菊觴。非將周粟比我黍。鳥觜由來難與語。蕭何相國猶繫獄。諸子豈能無過擧。圓齊眞同美婦人。留侯讓公知宿因。公讓留侯導引術。方勤吐故仍納新。或問先生作圓齊讚。略不及圓之義。上取留侯事。何也。予曰。夫子贊易。多以先賢象其事。故程子註易。引古人實之者又多。予沿程而求孔者也。圓者。智之事也。後世之智。惟留侯足以當之。故引留侯以實圓之理。或者唯而退。</text>
<title>懶殘子携崔拙翁選東人詩。質問所疑。穡喜其志學也不衰。吟成一首。</title>,<text>敎海禪林萬卷書。旁通李杜與韓蘇。更從鷄國文章始。欲究猊山紀纂餘。用事紓情多典雅。模形鍊句少荒虛。浮屠善幻眞閑暇。每把遺編顧草廬。</text>
<title>門前有一株柳。日繫馬傷其皮。蟲又入其腹久矣。春來與他柳無少異。黃嫩綠搖。甚可愛。一日有風不甚狂。暫觸之便仆。予始知傷之甚矣。人不能知。不少保護。故致如此。因念去歲風拔其根而幹不傷。故植之如前。蓋其全體完。而培之又密故也。今日之風。非有暴於前日也。而柳之厄滋甚。是雖一物。有其數在焉。種其枝凡六七。若其生則一柳分作六七矣。譬之人一身而子孫多。身雖亡。其存者益多。更數世則不知其出於何人矣。此族譜之不可闕也。略書數句以志之。</title>,<text>城南孤柳里之名。柳樹無數連簷楹。吾家門前只一株。春風嬌舞腰肢輕。黃鸝飛來止其上。夢破南窓時一聲。去年風拔大可駭。傷不甚故延其生。今年馬傷蟲入腹。外內交攻叢衆毒。皮之僅存氣乃行。雨露所霑黃更綠。如人外實內先虛。一病來侵隨不祿。枝枝可種地且肥。或榮或祐誰所司。置之不顧縱其性。昆令季強當有時。他年成行蔭門戶。更想靖節吟吾詩。</text>
<title>前用留侯事讚圓齊。又用范蟸事自讚。</title>,<text>何人千載揚高風。以牧敎富朱陶公。初持韜略事越主。端如八十滋泉翁。高棲會稽山之堂。懸膽於門出入嘗。吳王方酣擁歌舞。日落月墮連飛觴。一朝吳田種越黍。喚得西施花解語。相携飄然向五湖。渺渺有似飛鴻擧。不留尤物更累人。去嬖酷似殷周因。我今無功又不去。欲畜五牸春草新。</text>
<title>僕旣兩讚。公示自嘲之作。不容默默。又用其韻。其題曰擬自嘲。</title>,<text>汝闒茸兮無英風。汝心未識私乎公。或時出語多爲名。擧止絶類田舍翁。作詩依然村學堂。羊酪是棄螺蛤嘗。好酒寧憂病復作。欲捲海波來注觴。恒將舒散自比黍。又似風鈴獨自語。逢人握手如平生。傾倒肺肝身欲擧。背面相笑是人人。只應前世無好因。圓齊功夫已具眠。餘澤浴我令圖新。</text>
<title>近承佳作。唱和多矣。皆浮言戲語。不可示人。後二篇。志於功名。自傷之甚也。嗟夫士生於世。功名而已乎。直述所懷。爲圓齊誦之。</title>,<text>早年遠歆洙泗風。發軔便從鄒國公。淨穢初分螺䯻王。神仙亦有鹿皮翁。絶之不使登我堂。我道有味非徒嘗。我有珍飧滿我按。我有美酒崇我觴。如酒用林不用黍。二氏豈可交相語。原道本論有所據。韓歐以來誰再擧。濂溪夫子是異人。描出太極元無因。發揮益多益不效。何時淨洗乾坤新。</text>
<title>靑陽李三中。見訪旣去。南陽洪亞相又來。病僕跫然是喜。況於高軒乎。錄之以爲閑居盛事。</title>,<text>執政憐吾病且衰。何曾奪我鳳凰池。一朝倂得高軒過。百歲難圖晚景宜。花蕊蜂鬚風細細。芹泥燕嘴日遲遲。相君若問閑中味。費却精神只是詩。</text>
<title>前篇意在興吾道大也不可必也。至於詩家。亦有正宗。故以少陵終焉。幸無忽。</title>,<text>詩章權輿舜南風。史法隱括太史公。以詩爲史繼三百。再拜杜鵑少陵翁。遺芳賸馥大雅堂。如聞異味不得嘗。如知其味欲取譬。靑天白眠宗之觴。律呂之生始於黍。舍黍議律皆虛語。食芹而美是野老。盛饌那知王一擧。爲詩必也學斯人。地位懸隔山難因。圓齊肯我一句語。只學少陵無取新。</text>
<title>圓齊又以風字韻詩投僕。其序曰。詩酒敵也。公以詩誨僕。僕敢不對之以酒。予曰。酒吾所嗜也。雖欲閣吾筆。如以手障黃河。其勢不可止。順其流而導之而已。於是又作一篇。</title>,<text>我所思兮上古朴略風。誰其引之儀狄公。風之衰兮禮法起。禮繁俗亂檛婦翁。不如天地是庭堂。衢樽之設爲禘嘗。歌風舞月綏後祿。一日須傾三百觴。區區功名如累黍。不有陶劉誰共語。可怜秩株賓初筵。立監佐史書謬擧。忘形任性眞廢人。況彼果果幷因因。是爲醉鄕兮卽吾土。胡不歸兮白髮新。</text>
<title>春晚</title>,<text>春晚南城遍綠蕪。寂寥庭宇鳥相呼。天陰欲雨連山暗。花落猶風掃地無。放膽幾年揮筆札。乞身何日向江湖。古來豪傑能輕世。自笑區區一腐儒。</text>
<title>柳密直獻壽高堂。僕承招。以病不赴。</title>,<text>柳氏蟬聯是世臣。中衰猶得聳簪紳。登科早歲攀丹桂。拜相今朝近紫宸。錦瑟歌聲應駐日。萱堂喜氣欲浮春。蒙蒙小雨非無意。洒向門庭絶點塵。</text>
<title>小雨</title>,<text>細雨濛濛暗小村。餘花點點落空園。閑居剩得悠然興。有客開門去閉門。長袖輕裾細細風。管絃聲動畫堂中。先生不慣花前飮。小雨催詩興自濃。一犂微雨滿蓑衣。人自杏花村外歸。莫恨力田供國用。古來芻豢一身肥。</text>
<title>圓齊示酒頌。僕略述吾輩出處。歸飮中。</title>,<text>崇文館中時朱炎。白袍戢戢多於蠶。庸夫與我皆紫衫。圓齊獨也稱披藍。萍水相逢無機緘。如鏡昭鏡光相涵。前朝政堂我先占。今上書筵同榜三。雖然先後不相兼。俱承睿眷心所甘。明明白日照朱簾。細氈之上橫經談。談終賜酒氣味嚴。再拜趨出成微酣。時艱節鉞膺具瞻。經藉道息誰更探。吾道非矣六日蟾。幸哉俱已抽朝簪。圓齊酷愛黍之粘。邀我醉鄕同往參。於中契合水投鹽。寧憂我酗從吾酖。是爲上策公幸拈。火輪萬古無停驂。</text>
<title>天晴</title>,<text>天晴嫩綠遍園林。衆鳥飛鳴送好音。病鶴獨誇棲得穩。白雲深處碧松陰。</text>
<title>有感</title>,<text>宋家播遷號建炎。如唐中葉尋魚蠶。簡齊老人一布衫。劍南山水靑於藍。吟詩畏禁更深緘。萬丈潭底明珠涵。我今放膽皆口占。國風變矣嘆息三。文章節鉞古難兼。橄欖獨也能苦甘。再讀試卷近宮簾。如我寵榮難容談。幾年職親地又嚴。回思往事如夢酣。鼎湖天遠誰能瞻。蒼梧煙暗誰能探。靑冥依舊掛銀蟾。三山眞箇金鼇簪。當時撰表或違粘。尙爾辭命容吾參。水火相煎竟成鹽。麴孼所變誠可酖。玄陵昊天安可拈。涕豈無從空脫驂。</text>
<title>奉寄大姨夫閔判事</title>,<text>山崖江岸兩參差。麋鹿魚蝦各得宜。只喜相從今可必。鏡湖恩賜已多時。</text>
<title>呈圓齊</title>,<text>北方沍寒南蒸炎。天敎羊馬分耕蠶。中原禮儀重紫衫。萬鍾降殺終緋藍。懽恩粲文如開緘。炯然流水靑蘋涵。奈何二氏競相占。九轉妙術前三三。圓齊於釋久已兼。食蜜自道中邊甘。耳聞擊竹追香嚴。超出萬壑笙鐘酣。座對南山長捲簾。掃去腐儒之常談。能詩又逼蘇子瞻。東林密處尤深探。鄙彼仙游白玉蟾。霞冠肯向吾頭簪。我今飛絮泥上粘。歌呼不復師曹參。西施之側一無鹽。淡泊有味平生酖。每和公歌禿筆拈。狂欲奔月飛鸞驂。</text>
<title>得鄭驤同年書。賀僕重拜政堂。其御三司右尹也。喜其高。而笑其不知吾之已還笏也。以絶句代書。</title>,<text>開緘宛似見同年。右尹官銜却勝前。遠賀政堂還可笑。我今還笏興悠然。</text>
<title>送江陵盧使君 承慶</title>,<text>使君化平文章家。長身紫髯氣自華。外氏與我連葭莩。君已老大吾何嗟。吾今病餘發狂興。欲上慱望銀河槎。東登楓岳瞰大海。下游蕊國馳鳴沙。國島千層數鐵網。丹花六字捫蘚花。僧房絶景且休問。客舍奇觀皆可誇。天敎吾子主東道。我未去時先下車。馬芻奴飯苟云給。樽酒俎肉當無奢。行藏有數敢自必。東望出日天之涯。</text>
<title>送咸昌太守</title>,<text>淸香亭上賞蓮花。綠酒生波日欲斜。莫笑牧翁雖致仕。未成歸計鬢光華。</text>
<title>自詠</title>,<text>綿折沍寒金流炎。火有鼠兮氷有蠶。蒼松化墨墨烏衫。靑之靑者超澱藍。物理粲然如露緘。動則絲紊靜則涵。吉凶朕兆不待占。何須掛一以象三。由來四美難盡兼。獨立獨嘯吾心甘。淸風時來動疏簾。有興題詩聯筆談。沈思自然格律嚴。元輕白俗非所酣。雲煙變化可自瞻。天地高深如手探。旁論靈山燕與蟾。櫪馬聲中頻盍簪。圓齊骨着更皮粘。佳處每似禪家參。上追殷鼎調梅鹽。詩中有味公方酖。頂門一針誰更拈。由來雅俗難同驂。</text>
<title>又用前韻</title>,<text>寒門冷語寧趨炎。老境已似三眠蠶。江州琵琶淚濕衫。牡丹詩句關名藍。欲言痛甚口須緘。幸不此中曾泳涵。憶初中原風角占。倡亂郡國分爲三。我時東歸吏隱兼。氣味眞如飮而甘。對客無酒風滿簾。依然王猛捫蝨談。不獨義正仍辭嚴。聞者浹洽如沈酣。方今烏屋政爭瞻。有物誰同囊裏探。可憐月窟免與蟾。皎潔桂花那得簪。虛名無用兩相粘。許靖之流誰放參。我慕蓴羹未下鹽。金盤羊酪何曾酖。詩場豪奪眞白拈。風月相隨如兩驂。</text>
<title>開寧送月堂李太老。以毛施木鞭見贈。以詩致謝。</title>,<text>新鞭不盈尺。遠贈荷勤蕖。直幹天生後。奇紋人巧餘。風聲兼細細。月影雜徐徐。更想孤吟處。高標倒跨驢。</text>
<title>風雨有感</title>,<text>雷鳴風動初驚人。天街馬馳車轔轔。須臾細雨洒樓閤。綠陰黃鳥連芳隣。花開如海豈不好。石火過眼難藏春。千林嫩綠快遊眺。更無俗物令人嗔。長篇短篇信手掃。收拾光景通精神。四月淸和亦云近。葵花向日年年新。</text>
<title>柳巷樓上</title>,<text>病餘萬事不如閑。又見東君卷旆還。幸是此樓高百尺。絶勝扶醉強登山。封君食祿儘淸閑。身世如今付入還。莫笑牧翁居最僻。小樓猶得對龍山。十日驅馳一日閑。每憐冠帶趁朝還。如今置散身無事。好訪開東海上山。</text>
<title>圓齊少年。按行關東。奇觀絶景。拾之無遺餘。而其文疏蕩。有神仙之風。浮屠之氣。皆關東之助也。今讀來詩。有從僕游觀之意。蓋其愛之也沴。故發之於詠歌耳。又作一篇趣其行。</title>,<text>火之灼敍始炎炎。絲延不絶抽於蠶。冬而狐狢夏單衫。緇素之變紛朱藍。欲心一發不再緘。譬物墜水群辭涵。圓齊宿疾斷可占。如影逐月能成三。少年按部監倉兼。細分姸醜知酸甘。山屛石床幷水簾。有客則飮逢僧談。地仙洞府何濔嚴。海若風日何淸酣。上則鶴背天可瞻。下則龍頷珠可探。何須奔月更騎蟾。碧草可藉花可簪。脫去世間膠漆粘。洪涯羡門當共參。簿書鞭朴直米鹽。當時逸興今猶酖。重游一句公幸拈。時不可失飛征驂。</text>
<title>監進色來請。至則李三宰，權商議又來。商議文字。以酒相獻酬。僕以病雖屢辭。亦醉歸而有作。</title>,<text>病裏求閑已稱心。何論城市與山林。誰能草創仍修餙。我自顚狂只詠吟。▣▣餘花含淑氣。淡煙斜日弄微陰。歸來▣▣猶醺骨。靜坐焚香獨鼓琴。</text>
<title>偶題</title>,<text>政堂今日鬧如雲。重大匡階獨出群。領館右文尤表表。玄陵碑上照斜曛。玄陵碑臥欲生苔。留得三行亦強哉。刻字欲完還舊爵。牧翁長嘯可歸來。病餘行止付蒼天。知足封留憶古賢。盍往觀乎東海上。我生唯欠賞山川。</text>
<title>卽事</title>,<text>忽聞春盡強登山。此老風流溢兩間。誰識牧翁今日興。高樓百尺壓塵宸。典衣沽酒精神暢。岸幘臨風氣像閑。況有主人馳鄭驛。敢辭泥醉夜深還。</text>
<title>正夫朴先生至自密城。同里上黨韓先生具酒食勞之。予亦新寓里中者也。略以菲禮參席。旣醉吟呈。</title>,<text>同里情懷熟。斯文骨肉親。已知思理世。況是欲殘春。按上盤飧疊。樽中酒味醇。從誰辨心迹。人境絶纖塵。</text>
<title>登松山見老松有感</title>,<text>稚松滿松山。老松猶若干。臨崖生得穩。近人攀却難。具形沐雨露。稟性輕炎寒。知命尙求福。對之羞滿顏。</text>
<title>座寐</title>,<text>夢裏飄然海上游。崔嵔雪色萬峯頭。松聲水響如嘲笑。甚矣先生不自由。一榻淸風睡破初。皤然依奮臥吾廬。夢中嘲笑猶盈耳。俗狀塵容儘有餘。夢也非邪且勿論。由來妄境卽眞源。綠陰黃鳥軒窓靜。宛似維摩不二門。</text>
<title>無可奈何歌</title>,<text>無可奈何▣▣▣無可奈何心自悲。悲之何益膏火煎。衰也▣▣▣▣馳。身心依附似天地。混沌開闢無已時。不▣▣▣似聖賢。否則畢竟如花萎。花之萎兮▣▣得。莫將暮興花似海。同游交契闊如雲。雄爭豪鬪今誰在。▣▣▣我棄我去。淸夜何曾見飛蓋。忽然一笑心自平。我思亦憚從先生。後之視我定何似。無可奈何聊呑聲。</text>
<title>想寶德窟</title>,<text>▣三十二應塵▣。▣▣呼名已數年。攝我東游眞易▣。何時親禮窟中禪。</text>
<title>偶吟</title>,<text>桑海眞朝暮。浮生況有涯。陶潛方愛酒。江摠未還家。小雨山光活。微風柳影斜。自回遠游意。獨坐賞年華。</text>
<title>將游金剛山▣▣▣及寧海而行則不果。惘然有作。</title>,<text>▣影將尋露骨。先聲已落丹陽。行止由來天也。且看鄒國臧倉。軒冕難逢達士。山林亦少高人。回首悠悠今古。綠陰黃鳥淸新。聲從靜中起滅。情或性外奔流。返照自知源本。何須駕言出游。</text>
<title>夏甲子雨</title>,<text>小雨庭中數點來。夏初甲子謂何哉。身閑未必心閑了。大有年今問幾回。</text>
<title>遣興</title>,<text>平生知止更何憂。名動中朝早退休。兩代政堂依日月。三重食邑領春秋。庭閑蘚色將侵戶。簾薄山光欲入樓。排此新詩造平淡。老來身世儘悠悠。</text>
<title>獨吟</title>,<text>人爵天官上下齊。君王上帝定高低。有誰竊弄施威福。獨自橫行似滑稽。粲粲衆星分內外。明明兩曜迭東西。白頭多病年來甚。何日雲松共鶴棲。</text>
<title>三農</title>,<text>三農相繼是民天。雨露霑濡地力全。不出戶庭心獨苦。起占雲漢更茫然。</text>
<title>今庚申年。東堂監試主司。皆與僕親厚。知貢擧廉東亭。從僕習擧業。且姻親也。同知貢擧朴密直。先君門生。稱僕則曰宗伯。監試試員徐承旨。同年之子。其習擧業也。亦以其所爲文求是正。吾老矣。病也久矣。獲覩盛事。自幸之甚。吟成一首。</title>,<text>盛代崇文光古初。比年鹿鳴登賢書。庚申主司一朝出。東堂廉朴成均徐。徐公自少頎而長。暫把日課來吾廬。始知同年有令器。亭衢蹴踏如騊駼。東亭醴泉之宅相。緋衫翻風垂銀魚。從吾讀了二三策。詞氣橫逸凌晴虛。星山樵隱有老眠。擢置狀元才有餘。杏山賢孫鷄林秀。魁成均榜飄長裾。先君門下取丙科。其時老輩皆稱譽。今年擧子得主司。斯文盛事輝桑墟。牧翁私喜溢於面。已判羯鼓傾浮蛆。病中錦筵幾虛度。起來又恨牙齒疏。全呑大棗亦不惡。醉歸半夜扶藍輿。</text>
<title>勤雨篇</title>,<text>欲雨不雨風滿林。虛堂老翁方獨吟。黃鸝語滑雷又起。可見動處非幽深。一點二點忽來洒。天工用意何沈沈。公田我私苟云足。不必皐陶三日金。黃金雖多粟米少。飢腸火爍難爲心。難爲心向誰訴。食是民天垂古今。</text>
<title>有感</title>,<text>幅巾隨處可微吟。四月淸和快我心。綠蟻傾來浮喜色。黃鸝飛去有遺音。落花芳草迷深巷。淡日輕煙弄薄陰。恨不扶輿游海上。四仙千里遠相尋。</text>
<title>坐寐。李少尹來取尊公答書。鞅</title>,<text>兀坐身初適。沈思氣自昏。困眠鶯囀檻。驚起馬嘶門。雨過殘紅盡。風來嫩綠翻。何當尋李老。送月共忘言。</text>
<title>卽事</title>,<text>綠陰黃鳥雀査査。坐睡衰翁鬢有華。不見周公衰也甚。大平風月是誰家。</text>
<title>曉起</title>,<text>宿雲卷盡曉天明。林外黃鸝三兩聲。夢破小窓甘寂寞。興來敗筆掃縱橫。孔明付托丹心在。靖節歸來白髮生。歲歲觀燈是今夕。扶輿遊遍鳳凰城。</text>
<title>兩朝文學歌 幷序</title>,<text>丁未歲。予以判密直遷開城。明年又遷三司。凡四年。始拜政堂文學。未數月。丁外艱。起復供職。至于癸丑。積勞成病。莫能興。家居封君。凡三進階三重。至戊午。始得上馬召。入內侍講書筵。己未冬。復拜政堂。力疾隨行。不敢請退。同列不忍視。請于上色職。未幾又拜封君之命。至于今蓋十年矣。於是作歌。以示子孫云。我年四十判樞密。汗流洽背行且跌。玄陵哀之改開城。與之泮宮親書帙。都堂事繁學業荒。所以刮垢仍磨光。妻子之肥荷廩祿。聖賢旣遠窺門墻。曰穡不可不參議。處之三司左右使。鷲城伏辜朝著淸。始拜政堂由上意。俄丁外艱欲終制。王命赫赫難自廢。僶俛隨行遂感疾。延綿只荷乾坤惠。聖朝崇文已有年。先考落點開書筵。召臣參講幾前席。玄陵碑上苔痕鮮。大臣入奏復舊職。儒林光彩何奇特。深憂衰朽踰分涯。縱欲自退那可得。仁心憐我起居難。敷奏容臣重掛冠。入山有谷旣窈窕。緣江有野何寬閑。胡不歸兮樂復樂。兩朝文學光浮顏。</text>
<title>題慶尙道河按廉卷</title>,<text>求詩臨別際。祗爲讀棠陰。我病多忘失。君歸始詠吟。雁飛紅滿樹。鶯囀翠浮林。節物隨遺愛。年年感在心。</text>
<title>紀事</title>,<text>寺田非別業。官獄似私門。納契眞公按。求哀敢直言。威風吹世界。甘露酒泉原。我近城南住。平生一菜園。</text>
<title>有擧子以所課詩賦求斤正者。僕方腰痛。不能出見。使人取之。讀畢有作。</title>,<text>聲律須精健。何曾下筆親。明經攻古賦。對策據通津。最是規模狹。難敎步驟新。浚生猶可畏。且莫笑吾陳。</text>
<title>詠鶴</title>,<text>裳玄衣縞見來稀。不有神仙誰與歸。擧止䀚藏形貌古。精神秀發羽毛微。千年華表柱頭語。萬里白雲天外飛。我欲駕渠游八極。人間無術駐斜暉。</text>
<title>客有談合浦萬戶府者。因有所感。</title>,<text>宣勑由都下。衙門控海邊。耀兵猶在岸。坐井足知天。渺渺黃龍府。遙遙白雉年。至今稱萬戶。老我獨悽然。</text>
<title>昨夜。僕與韓柳巷陪吉昌君。上西峯觀燈。歸而困臥逮曉。追錄所見。二首。</title>,<text>疇昔何澄霽。觀燈勝去年。明明與星散。的的似珠連。火幛噴靑瑣。銀河照碧煙。太平眞氣像。夢裏尙依然。吉昌君世爵。七十四行年。亞相班行絶。諸生步虎連。燈明分列宿。天淨散非煙。逮曉猶堪記。抽毫已惘然。</text>
<title>卽事</title>,<text>四月淸和亦快哉。黃鸝語滑暑風來。最憐墻下葵花在。又是今年向日開。</text>
<title>喜雨篇</title>,<text>去日雨不濕樹。今日雨欲入土。高田黃埃風暗天。下田靑芽吐未吐。泉源所灌得力多。況此甁瀉成滂池。廟堂禱雨焦心腸。連歲苟歉將如何。明知一念感天意。寅亮燮理誰全美。初看疏疏映簾幕。漸想浪浪遍田里。農夫農婦喜欲顚。扣頭致謝呼蒼天。天如無知不降澤。室已懸磬生何延。其聲雖不徹九重。聖人志與吾民同。君冠民履定上下。吾輩爲帶於其中。是爲一體共休戚。作歌志喜神心融。</text>
<title>詠廳北梨樹</title>,<text>一株梨樹葉何繁。散步淸陰日又昏。應似五楸牽吏部。不敎蹤跡到權門。</text>
<title>詠雨</title>,<text>小雨崇朝至暮天。老翁危坐思悠然。溟濛窓外藏山岳。點滴階前送澗泉。濕盡酒帘添得醉。洒來茶榻罷參禪。題詩任是無新語。絶喜行看大有年。</text>
<title>紀婦夢</title>,<text>金剛山色白如銀。殿閤參差照眠新。欲上最高峯頂上。覺來方覺夢中身。</text>
<title>自寬</title>,<text>西望菩提場。步步可親履。不如蔥嶺東。安心參直指。金剛近吾室。不過三百里。無有江海隔。坦然一片地。何必上其巓。然後快吾志。金剛木爲杖。金剛石在机。金剛在吾心。心與境何異。更問中原人。何曾到於此。名掛祖師圖。令人歆其美。般若在吾心。不須咨法起。</text>
<title>有懷幻菴</title>,<text>如來藏號大光明。因地由來有法行。智慧空華知上發。根塵世界覺中生。重重帝綱眞同體。的的禪宗可杭衡。欲聽幻翁重說偈。光岩鐘磬雜松聲。</text>
<title>紀事</title>,<text>乳養孩提不暫離。純眞私欲未萌時。庭闈定省難携去。門巷啼號欲往追。母子至情基帝命。邦家大業本民彝。白頭危坐沈吟處。念及兒孫又賦詩。</text>
<title>幽居</title>,<text>幽居塵事稀。雅志在岩谷。野客來又回。山禽飛相逐。淸風生北林。白日納西麓。情境自悠然。沈吟立於獨。</text>
<title>曉霧</title>,<text>曉起忽不樂。面墻低我顏。何期谷口霧。奪我墻角山。花開列錦璋。天靜抽雲鬟。遠近自可愛。晦明呼吸間。</text>
<title>雜詠</title>,<text>南山當我牕。有樹生其顚。朝昏逞媚嫵。風日涵淸姸。葉間遺好音。黃鳥時方遷。念此坐長嘆。物理由自然。奈何昧出處。順序當事天。龍山當里門。有雲出其岫。澹然本無心。何曾迷去就。長風何方來。從之乃馳驟。神龍澤天下。所憑非邂逅。陰陽無停機。我且觀復姤。東山在屋上。其高壓城闉。扶蘇與天摩。相次何嶙峋。淸秀淨無垢。袍笏趨紫宸。對之敢相抗。庶以陪文茵。正色誰敢褻。儼爾如君臣。峨峨三角山。聳翠浮雲端。巖壑宛相對。體勢何巑岏。夕陽射西崖。松柏森可觀。心懷舊游處。石上苔花班。欲往竟不可。臨風摧我肝。</text>
<title>一上人爲僕淨書。亂道間被選書大藏。追福玄陵也。僕欲請於提調諸公。得一上人。以畢吾稿。而旣自念曰。追福玄陵。穡日夜望之者也。不能助之。而反擾之。非穡之志也。書員出於各宗。一上人不出。則南山無人矣。書僕稿。雖勞而無所報。書大藏則國家必錄其功。此雖上人之所不以爲意。然在僕則亦不可徑情而直行也。於是。不敢發一言於提調所。但勖上人加工書大藏。以副國家追福玄陵之意。吟成一首以誌。</title>,<text>玄陵育我我昊天。大藏敎海如雲煙。朝廷書金字字光。追修冥福茫無邊。臣今喜極欲蹈舞。敬先報本人倫先。廟堂同心奉聖主。天火赫然成大有。論道講藝宣人文。尊崇竺敎增福壽。兩宗五敎龍象多。競效高才誰縮手。南山戒壇具威儀。華蹟傑出當今稀。上人不出繼者無。所以勖公無退歸。歸來寫出我亂道。無益又恐遭人譏。公其竱心描佛心。佛心三世之所依。牧翁文字畫葫蘆。酸寒之味非膏腴。送師出門入室嘆。百鳥聲樂時相呼。</text>
<title>漆原尹侍中在報法寺。大作佛事。穡欲往觀。以病不果。</title>,<text>老年有佛可歸依。采席高張映翠微。戒器完時修二懺。藏經轉處被群機。雷驚白日初麾塵。花散淸風未著衣。最恨病軀難自在。悵然瞻望欲斜暉。</text>
<title>卽事</title>,<text>淸風坐茂樹。長晝倚高樓。海隔日邊夢。雲連天外愁。燕飛斜欲墜。鸎語滑如流。景物共乘化。幽憂今白頭。</text>
<title>柳南京來訪珣</title>,<text>漢水西流處。南京面勢雄。吏民群鳥獸。將帥擁羆熊。森戟山仍翠。投壺日又紅。分憂憂更重。居處本來崇。</text>
<title>敬童索飯</title>,<text>索飯啼門意甚眞。杜陵詩句爲傳神。▣童▣▣還如昔。白髮衰翁一笑新。</text>
<title>鐵原金同年。送其子赴成均試。以書求僕薦於主司。有唐遺風。喜之甚。又悶其不達時變也。吟成一首。</title>,<text>父之愛子是天然。不達時風亦可憐。丐我薦書司貢擧。李唐遺俗至今傳。前知禍福存三命。曲盡低昂付五權。此外決知難着力。莫將得失苦心煎。</text>
<title>閔子復以本國名賢詩相示。將繼東人之文。喜之甚。因題一首。</title>,<text>子復平生嗜好殊。殘篇斷簡日爲娛。丹靑野史思才子。黼黻朝儀憶老儒。濃似春雲甜似蜜。淡於秋水軟於酥。病餘咀嚼酸寒耳。欲學烹魚向膳夫。</text>
<title>自慰</title>,<text>我眼孔甚小。雲鳥川魚難了了。我眼力又弱。萬里秋毫何漠漠。不如收視觀我生。我生精一由元亨。元亨體大須自強。精一力篤能明誠。初從愼獨至參贊。一敬鑑空仍衡平。春風吹殘夏日長。燕舞鶯歌和氣揚。更揩病眼把禿筆。繪畫天地歌虞唐。虞唐旣遠奈吾何。順序調燮聊徜徉。</text>
<title>遊名山。送老景。古之達士猶難之。況吾儕小人乎。綿蠻黃鳥止于丘隅。夫子釋之曰。可以人而不如鳥乎。吾今也欲遊金剛山。俯瞰東海而不之果。不如鳥也甚矣。功成名遂。而身則不退。果得止其止乎。予之游山。非獨訪古迹開塵襟。亦將以止吾止耳。東坡詩曰。願言畢婚嫁。携手游名山。此老猶待婚嫁之畢。非決然欲去者也。予志決矣。而低回如此。自悲之甚。嘯之爲歌。亦將自止於今所止耳。同志幸恕之。</title>,<text>士生於世當少時。焦頭爛額猶不辭。女爲悅已適爲容。色之衰兮愛亦衰。理勢自然無復怪。苦樂相倚非難知。四時之序迭相代。成功者去夫何疑。去將何去非楚秦。在我境兮無風塵。名山勝地可屈指。超跨空濛神仙爲隣。崖崩澗絶煙霞是深處。凌虛往往逢異人。就之肯交語。追之便輕擧。我今自度危得仙。所以靑壁將寅緣。如其顧我顏不歡。我又何恨兮游人間。人間何處可避地。詩書之囿寬仍閑。欲心不動境自寂。單瓢陋巷當希顏。</text>
<title>卽事 二首</title>,<text>夏景鮮明甚。幽人宛在家。樹高風弄葉。草淺雨抽芽。南陌無來馬。西峯欲返鴉。地偏心更遠。隨分答年華。樓迥雲煙接。門空晝夜開。怪禽啼綠樹。老馬臥蒼苔。異渥驚非分。明時愧不才。跫音或排悶。問字有僧來。</text>
<title>子復又以詩集來。讀數首。目倦身疲。恐病作卽輟。且約子復選之。僕當再選。如此則僕可以無事矣。不然。選且不精。病則或發。於吾將息之道。大戾矣。</title>,<text>古稱警句愈頭風。今怕叢篇惱牧翁。不患後生無具眼。由來多獲在良工。精金發彩披沙際。美玉韜光抱璞中。只恨病根猶未去。曉凉雙目尙朦朧。</text>
<title>有感</title>,<text>古人落落挺天才。曠世猶如繼踵來。道德光輝垂百代。文章氣焰屬三台。名藏史館難磨去。志在儒流欲挽回。月露風花非我事。病餘心力轉摧頹。</text>
<title>卽事</title>,<text>滿林風動綠紛披。百鳥飛鳴也得時。自負閑中宜打睡。誰知夢裏亦吟詩。雲行渺渺靑天闊。地僻悠悠白日遲。幸是吾生無俗累。肯從莊叟學支離。</text>
<title>郞舍上官。參謝宰執旣畢。因過陋巷。</title>,<text>省郞淸要絶班行。封礮詞頭近耿光。不獨高標輝閥閱。由來大筆擅文章。鳳池雨霽恩波灎。螭陛天低瑞日長。回首舊遊眞一夢。當時年少鬢如霜。</text>
<title>遣興</title>,<text>多病吾何恨。高官世所榮。得閑酬素志。招謗坐虛名。舊夢猿兼鶴。流光燕又鶯。悠悠樂天命。亦足送殘生。</text>
<title>讀擧子詩賦有感</title>,<text>唐風崇律賦。流弊盛東方。音韻偕平側。文章局短長。揚淸仍激濁。配白故抽黃。芻狗終安用。令人自歎傷。</text>
<title>卽事</title>,<text>綠樹參差掛落暉。夕陰生處暑風微。斷崖扶杖移時立。燕子雙雙掠地飛。</text>
<title>幽居</title>,<text>寂寂幽居夏日長。老翁情興更淸狂。苔痕浥雨門庭靜。樹影涵風枕簞凉。戀主每於丹鳳闕。愛賢如彼白駒場。悠然剩得閑中味。賦罷新詩立夕陽。</text>
<title>有感</title>,<text>夜短鷄成夢。年衰尙愛狂。精神參化育。血氣逼膏盲。躍躍魚潛渚。遙遙鳳在岡。怪來俄頃裏。宛似接虞唐。</text>
<title>述懷</title>,<text>悻遙雖慙小丈夫。那將矩步便群趨。從容退讓誠非易。宛轉營求斷所無。樽酒老年寧復壯。田園今日亦將蕪。只緣未報先王德。不敢飄然向五湖。</text>
<title>承旨家上山</title>,<text>惠人繁祉荷明神。愛子深情見老親。再拜受釐眞有瞼。靑天白日淨無塵。神人上下定幽明。絶地天通禮大行。有報有祈無罪悔。海東歌舞樂昇平。八仙宮迥出雲煙。俯視三韓遶座前。香酒人人親乞福。歸來拜獻九重天。</text>
<title>園中聽鳥語</title>,<text>黃鸝對語錦鳩啼。綠樹淸風日欲西。律呂相生有淸濁。韶鈞無譜自高低。絲音忽聽王封魯。肉味那知子在齊。獨立天機流動處。哀哉嘯玩與琴嵇。</text>
<title>昨夜月明。韓上黨邀僕登樓小酌。</title>,<text>兩人對酌樓月明。初更二更將三更。金波滿天絶群動。更無纖靄從中生。共言今夕是夏孟。天氣酷似中秋淸。銀蟾玉免弄精彩。姮娥氷顏何曾改。應憐兩人棄於世。特向西園照飛蓋。纖阿俛首招兩人。欲上蓬萊跨東海。仙人鶴背天如氷。超出人世之炎蒸。不須泚顙更洽背。每見擯斥遭欺凌。兩人拜謝纖阿公。我輩不與他人同。平生只守一敬字。外物不足干吾中。浩然有氣塞天地。我且端坐歌王風。王風播兮民物阜。對月快倒黃金鍾。</text>
<title>有感</title>,<text>正月陰精發彩多。誰知狂客動悲歌。扶陽只有宣尼在。傳罷純坤可若何。來秋我欲泝驪江。一葉舟中月照窓。回首西原樓上飮。臨風玉樹自無雙。江漢西流會有期。萬金無計救吾衰。一圓一缺循環處。把酒洋洋喜得詩。</text>
<title>卽事</title>,<text>萬疊雲煙拱小樓。吟哦肯向死前休。詩如鳥爪宜爬癢。山似蛾眉又帶愁。遠岫平岡多醞藉。長篇短律或風流。人間心迹雙淸處。自負從今不外求。</text>
<title>聞曹溪宗開選佛試。得登階。寄判事大禪師。</title>,<text>登階選佛得登階。盛事喧嘩遍九街。衣鉢有傳應愜望。宗門復振可開懷。共瞻雙鳳飛丹穴。誰數群龍出渥洼。老牧至今無嗣法。綠陰黃鳥坐如齋。</text>
<title>古風</title>,<text>有風必從虎。有雲必于東。理勢所自然。粲爛今古同。我觀衆所向。或爲時所拘。於道未必合。終然非所圖。如水在平地。遇下隨以趨。無爲智所鑿。隣國以爲溝。文辭在於達。梔蠟人鄙之。道存目擊間。多言復何爲。所以彼蓋公。得爲曹公師。淸淨民以寧。千載令人思。</text>
<title>有感</title>,<text>天地帝洪爐。鼓鑄一何勞。理以爲之主。氣以分其曹。少或似麟角。多奚啻皮毛。仁義是膏粱。禮法爲笏袍。粲然被天下。吾生安所逃。一家亦天地。位育由吾誠。父母與妻子。等級何分明。恩愛貫以一。禮節隨以生。犯之曰悖逆。世道失太平。所以自家始。君子勿自輕。</text>
<title>峨洋篇</title>,<text>峨峨峨峨洋洋洋洋。洋洋復峨峨。峨峨復洋洋。琴心淸風生。山海何渺茫。渺茫不可見。森然滿中堂。蒼顏白髮貌憔悴。胸呑雲夢澤八九。日月出沒於其傍。遠從盤古探其初。上捫玄蓋下以循黃輿。三皇五帝始結繩。標枝野鹿淳朴餘。皇天亦惡禮法起。濯以洪水成丘墟。堯咨舜嗟命大禹。微禹微禹吾其魚。於是作五絃之琴。歌以南風傳至今。阜財解慍是大欲。峨峨洋洋徒苦心。使禹復生必不樂。況値膏盲民病深。我今撫琴歌南風。躋世直與唐虞同。河淸海晏光岳合。蹈舞如在韶鈞中。何須更奏峨洋曲。聖人垂衣坐法宮。</text>
<title>坐睡</title>,<text>坐睡俄然入大和。黑甜鄕是一山河。眞同赤子純無僞。世上機關奈我何。</text>
<title>子復又讀數篇。僕困揖退。旣而有作。</title>,<text>詞源晝夜何曾舍。自古餘波及天下。將尋聖域見文章。欲免夷風配華夏。望望然去將浼焉。汲汲於名猶利也。最恨我今精力衰。幸君繼取皇朝雅。</text>
<title>謝子復以法酒，乾石首魚見饋。</title>,<text>細鱗名石首。美酒實春心。浮蟻香初動。乾魚味自深。懸門非我慕。入室想君吟。更約驪興去。微酣釣碧潯。</text>
<title>卽事</title>,<text>曉牕聞雨興難裁。況有比隣送酒來。擧案齊眉方進食。導行和氣似春臺。</text>
<title>對雨</title>,<text>羅紈餠餌遍田園。有客吟詩獨閉門。天道冥冥名不得。太平煙火是君恩。綠蓑衣自宜於細。紅壁書應久矣昏。飄逸凄涼俱掃去。憂民一念尙心存。</text>
<title>得子復魚酒。因起驪江之興。作短歌。</title>,<text>馬山山下雲冥冥。驪江江上風泠泠。可歸不歸今幾年。我歌一曲誰其聆。東有龍淵北虎岩。西爲白沙南紫汀。當時管絃雲雨鬧。今日戈甲煙塵腥。馬山已矣不可往。勑賜鏡湖荷王靈。鏡湖是我驪興水。江岸山如開錦屛。江鱗游泳足娛樂。野僧邂逅非丁寧。春風秋月好擊楫。臈雪暑雨猶揚舲。名山勝境在左右。單衫短帽何伶仃。樂夫天命共乘化。人生聚散如浮萍。子復桑梓此焉植。肯容老牧聯門庭。肯容老牧聯門庭。鏡中吾髮方星星。</text>
<title>許迂軒題草溪客舍曲松曰。未脫名韁白髮翁。折腰非處爲時風。不關世事蒼髯叟。悅眼何人每鞠躬。敬次其韻。以明詩意。</title>,<text>落落商山伴彼翁。蒼官千載有高風。絳侯牘背誰相示。鞭朴庭中暫曲躬。</text>
<title>雨中鄭圓齋以詩見贈。次其韻。走筆。</title>,<text>雅量誰能竝。閑居肯願餘。三杯方醉後。一榻欲眠初。雨氣琴將潤。山光畫不如。牧翁那免責。政爾察鳶兼。公詩有援我入其所嗜之地之意。不得不直言。</text>
<title>用前韻</title>,<text>竺敎興隆際。儒風椓喪餘。紛然逐於外。鮮矣復其初。學道編三絶。觀空偈四如。誰知圓境界。熊掌得兼魚。勝跡參劉玩。深交戒耳餘。金蘭方自表。洞壑欲從初。我跡風波是。公姿玉樹如。相逢何所怪。比目海中魚。堂上高年日。門中積慶餘。詩班自今始。舞彩似吾初。定省方勤止。營求蓋闕如。他年天不靳。冬筍與氷魚。</text>
<title>夜雨</title>,<text>夜雨空階滴不休。病餘情興轉悠悠。神仙已遠誰靑骨。天地無窮我白頭。頗信殘年如上瀨。可憐當日欲東周。祗今心跡誰能辨。高臥元龍百尺樓。天地悠悠幾太平。百年心迹付譏評。自從鞍牘有洪武。誰道衣冠非大明。病鶴棲松形慘淡。長鯨戲海勢縱橫。何人共聽燈前雨。老境無端百感生。</text>
<title>偶閱朝謝三重之銜。戲題。</title>,<text>八九十爲人所卑。餘零除一稱台司。不知三字終何意。仕則相違已則隨。入省坐朝聞政事。封君就第掌文詞。胡然却學算博士。偶閱官御題此詩。</text>
<title>詩賦科興有感</title>,<text>天質雖然美。精華要切磋。象雖難免徑。蜜亦在蜂窠。宮羽音相協。鹽梅味欲和。老夫深自幸。潤色及文科。</text>
<title>浩歌</title>,<text>詩書摧頹吾志倦。岳瀆溟濛吾脚蹇。自知已與蠶三眠。終非犢走燕千囀。遠游已矣長閉門。夢中碧澗縈蒼巘。世榮非我所甘心。束帶有時陪鳳輦。誰敎山野側朝班。蔬筍幸哉參鼎臠。今年決意關東游。丹書六字捫蒼蘚。俯觀東海出日邊。萬里波平風又軟。雖然中國有聖人。不必吾頭戴冠冕。凌煙高閣已丘墟。況我文章似雕篆。何不開懷發浩歌。直與浮雲共舒卷。人間出處何足言。心跡雙淸倩誰辨。山林朝市非兩途。不負平生送殘喘。</text>
<title>卽事</title>,<text>詩道衰來久。誰廻已倒瀾。何辭琢句苦。只恨着題難。風暖柳村暗。月明松榻寒。吟來興不淺。況是對龍巒。</text>
<title>三重大匡歌</title>,<text>我王守位今七年。先進後進盈朝聯。先進身膺三達尊。重堪柱國高擎天。後進揚翹皆善鳴。布列左右多英賢。非先非後吾居中。白首鉛槧歌王風。丹靑國體耀千古。才薄識短難成功。磨廳政堂已顚越。況是開府居處崇。三重大匡卽開府。幸是食邑非侯公。一品上階近天陛。豈可着此田舍翁。如芒在背梗在喉。心甚不樂徒增憂。如人布衣服周冕。祗以取譏非處休。況今耆老在吾下。序坐我汗如水流。執政大臣愛我甚。何使我適招禍尤。是吾命也在天心。天默與我何沈沈。天與不取非是福。安之若命時微吟。聲如聞天願錫類。封植若李榮儒林。</text>
<title>紀事</title>,<text>小兒一雙言語譌。時趨堂北團黃沙。走來庭中築小城。旋成旋壞紅日斜。日斜不止姆宋禁。洗手洗足無喧嘩。入室索乳身甚安。知渠雖動思無邪。思無邪作聖功。悲哉虛老乃祖翁。祖翁聖門之罪人。白頭尙不知正蒙。正蒙之術始胎敎。三遷孟母當承風。</text>
<title>晨興</title>,<text>陰陰欲雨曉天涼。百鳥聲中臥草堂。不識田家今足未。遙憐飯餌已吹香。驪江水漲山平遠。馬邑雲低海渺茫。欲待秋風賦歸去。幾年虛費廣興倉。黃鳥音圓綠樹涼。風吹小雨入虛堂。眼明偶爾得佳句。心淨依然聞妙香。名利有時終爛熳。江山到處轉蒼茫。卽今多病猶難退。始信當時姓庫倉。</text>
<title>送柳密直出尹漢陽府</title>,<text>晉陽今甲族。漢水舊名藩。出自鴻樞府。臨於畫戟門。熊羆屯海浦。鳥獸集山村。郊餞吾無力。題詩眼又昏。</text>
<title>因起三角山舊游之興</title>,<text>漢上名藩背華山。三峯高揷白雲間。森然當日讀書處。自笑老來塵滿顏。</text>
<title>門生盤果閔子復同榜諸公。爲其恩門東亭。將設於宴廳。所以饗後門生也。問其詳於僕。僕所不知也。故不能參。以詩紀之。</title>,<text>近日春官復舊規。榮親燕饗大平期。簪花坐客低頭處。盤果門生促膝時。急管繁絃風細細。紅粧畫燭夜遲遲。牧翁冷淡眞蔬筍。誰識年來亦自嗤。</text>
<title>有感</title>,<text>詩眼▣▣我最低。▣▣叢錄使人迷。鹿繒錦綉豈容雜。美玉碔砆元不齊。自恨奪胎乏丹藥。誰能刮膜用金鑱。從今只願參風雅。又恐王風不復西。</text>
<title>自詠</title>,<text>廢書唯味道。處世却忘機。蟬翼功名薄。牛毛義理微。淸風吹臥榻。明月照漁磯。只欠飄然去。何曾管是非。良工須矢破。虞省在機張。制物規模密。臨時念慮長。全才誰不羨。曲藝我何嘗。老矣今無及。茫然自嘆傷。人生非日月。四海却知名。相照如親覿。何勞更遠征。鯤鵬▣世慕。鴻燕幾時幷。淸曉吟哦處。悠然感晚生。</text>
<title>爲自責</title>,<text>閑居勝事在論詩。嘯詠茅堂竹影移。誰識國風隨世變。自慙心力與年衰。鶯啼錦繡花藏塢。魚躍虛空月滿池。只得順時聊適意。不愁他日被人譏。</text>
<title>絶句</title>,<text>昏昏曉霧滿人間。豺在山中變幾斑。世不尙文宜遠遁。犬羊之鞹或爭班。</text>
<title>卽事</title>,<text>牧翁工坐睡。有隙便微吟。壯歲曾多口。殘年更小心。江山成樂土。風月滿詞林。情興寧蕭索。終無事物侵。</text>
<title>贈子復</title>,<text>身閑欲君來。身困欲君去。少日得工夫。森然靜安慮。自負學聖賢。終身用仁恕。何圖有血氣。廉利如刀鋸。義理雖有萌。翦伐何其遽。如鳥鎩其翼。杳矣雲中翥。身與天地三。天君所臨御。奈何至於此。坐待南窓曙。書之贈子復。學道勿正助。</text>
<title>夏日。坐讀李艾谷詩集。其孫慶尙道按廉使左尹復始辱書惠。欣然題一首以寄。</title>,<text>病臥松京榻。閑吟艾谷詩。一封俄下墜。千里似先知。繼祖觀風日。憂民聽訟時。歸來須着意。繡梓莫遲遲。</text>
<title>憶金秘書祉</title>,<text>淨書叢錄疾如神。萬卷堂中又過春。耳具聰明心獨苦。形容枯槁氣彌振。朝廷法制如金玉。臺閣文章似鳳鱗。名掛篇端深自幸。白頭多病忝詞臣。</text>
<title>晨興</title>,<text>犬吠門不閉。鶯鳴窓又明。衆雛爛熳睡。廚人寂無聲。老翁徐徐超。夜氣有餘淸。東▣日欲出。萬家煙已生。微吟竟何意。樂哉値太平。</text>
<title>讀詩行</title>,<text>少年讀詩雙眼明。快如秋隼橫新時。老年讀詩雙眼黑。迷如半夜行荊棘。老年那得更少年。眼明眼黑非徒然。我本平生不具眼。詞源學海俱無限。何從泛海更窮源。但覺吻燥心仍煩。海東風月本無敵。名動中華猶歷歷。孤雲以來代有人。猊山手澤今猶新。驪江子復撰後集。令我還如懦夫立。淸晨力疾讀不多。杲杲出日明庭柯。病根潛藏困卽動。推去悠然忘日用。日用在詩今又忘。倘有餘力扶明堂。</text>
<title>自笑</title>,<text>舒來呑有像。斂去入無形。團結是一氣。鼓行由七情。昏昏彭澤醉。耿耿楚江醒。頗有中庸近。唯嗔似近名。</text>
<title>偶題二首 俗呼銅盆曰東海</title>,<text>雀飛東海上。用意豈徒然。縱不冤㗸石。端如渴飮泉。人喧卽突去。人靜又盤旋。老牧眞無事。新詩成一篇。雙犬色如墨。有時堂上眠。守門常自臥。無肉有誰憐。煙巷共岑寂。月庭相折旋。題詩意不淺。可以保靑氈。</text>
<title>同年李夢游見訪。談及洛城君金公先致園中牧丹已謝。芍藥盛開。自言日陪棋局。僕不覺動興。吟得三首錄呈。</title>,<text>病後相逢亦甚難。況今吾髮白無殘。咸昌進士游門下。來報花時過牧丹。芍藥方開露艶濃。風流最是洛陽紅。花前美酒如泉處。只欠詩狂一牧翁。玉子紋楸日似年。誰知勝敗兩欣然。東山雅量無人及。門外風塵漲半天。</text>
<title>有感</title>,<text>桑田委吏竟栖栖。衮冕桓魋合我擠。恨殺晏嬰差可者。奈何當日惜泥谿。</text>
<title>晝坐 二首</title>,<text>時淸自無事。晝靜獨吟詩。簾影隨風動。簷陰與日移。楊雄甘寂寞。莊叟愛支離。一味從容處。棲遲更有誰。盛唐何渺渺。詩道近來衰。天意將扶起。人心有變移。黑雲抌雨處。明月照江時。未透眞機者。悲哉安足嗤。</text>
<title>聞鶯</title>,<text>吟餘仍靜坐。鶯語轉分明。圓滑時維夏。輕淸雨乍晴。鄕情隨處動。閨夢有時驚。何物更堪比。琵琶絃上聲。</text>
<title>人有自平州回者。聞州名有喜。</title>,<text>柏人曾驚漢祖。朝歌不入宣尼。正直由來蕩蕩。平州元是吾棲。</text>
<title>湯有盤銘。太公衍之多矣。比之地名。蓋益切矣。因作一首。</title>,<text>欹器圖來自戒。曲机斬去何傷。不使奇▣接目。此心元是虞唐。</text>
<title>自責</title>,<text>玄陵政堂文學。昭代三重大匡。未有絲毫補國。依然髮白顏蒼。</text>
<title>自負</title>,<text>謾負文章再世。何曾潤色三韓。他日採詩侯國。馬知吐我丹肝。幽巷鶯啼樹暗。虛簷燕語風微。白髮悠然獨嘯。都忘是是非非。</text>
<title>得西海金按廉蓴魚。代書致謝。</title>,<text>膾涼飛雪縷。羹熱凍銀絲。老境饞猶甚。欣然又賦詩。</text>
<title>漫成</title>,<text>治道先三策。文章後五經。精掄期座主。善解似庖丁。車騎俄安巷。笙簫已滿廳。大平眞氣像。幸及鬢星星。</text>
<title>昌和安政堂。與宗孫雞林君。携酒見訪云。酒禁限廿五日。是以來慰耳。予曰。政堂公兼大夫。此雖非臺家所奏。然其禁止必臺家所用心力也。禁止必嚴。故憐僕不得飮酒。雞林又愛我甚。故相與慰吾之窮耳。於是痛飮不少辭。醉題一首。</title>,<text>綠野雞林望。黃扉鳥府威。共憐居寂寞。相與賜甘肥。駒過年光迅。鶯啼暑氣微。不愁將禁酒。深巷客來稀。</text>
<title>自和</title>,<text>廊廟憂民瘼。臺家振國威。鏡中誰覺瘦。天下自能肥。用世心猶壯。封君位不微。病餘能飮酒。似我亦云稀。</text>
<title>洛城君。走李同年夢游邀僕。旣至見花。吟成一首。</title>,<text>洛城庭院半莓苔。春去餘葩次第開。病裏情懷知者少。風流不獨看花來。</text>
<title>寄龍頭大師</title>,<text>衒童歆艶處。呵喝綴行時。放榜當初九。歸期請勿遲。</text>
<title>酒禁限廿五日。送酒如送人。分袂之際。一東一西。背之而走。雖其相逢有期。旦暮可待。然其懷抱之惡。不言可知也。牧翁貧甚。如人送人。徒以言贈。麴先生其恕之。</title>,<text>今夕是何夕。我心如有違。愛友麴先生。見逐行依依。江山慘無色。禽鳥相隨飛。聖朝調玉燭。史罕書年饑。歌風與舞月。非生誰與歸。一旦萬里去。禍福皆乘機。臨分有此贈。稍恨吾道非。天公有老眼。知彰又知微。願令速相會。使我親德輝。</text>
<title>又賦</title>,<text>麴生風味儘淸閑。被謫年來每厚顏。從事揚翹游田第。督郵屛跡隱煙寰。結交衆寡非由外。論品高低自有間。待得賜環年亦熟。舞衫歌扇慰渠還。</text>
<title>紀事</title>,<text>炰鳳烹龍闢柳營。甲光浮動照山明。投河便見三軍醉。忍淚今朝送麴生。人間萬事謝營營。獨見金樽眼倍明。況是榮親爲盛事。似聞來日選門生。只除試席與軍榮。禁酒條章榜上明。歌詠昇平更無術。淸風明月似偸生。</text>
<title>自戲</title>,<text>我家最幽僻。東北無隣家。西隣已醉臥。簷日將欲斜。南隣來又去。何處群喧譁。獨坐素所愛。忽忽心悲嗟。往事付沒鳥。流年如逝蛇。物欲損道味。功名添鬢華平生一益友。麴生思無邪。無罪被譴斥。渺渺天之涯。悵望繞朝策。佇待張騫槎。旋歸定何日。天地揚風沙。相思肯暫輒。未便飧朝霞。</text>
<title>又吟</title>,<text>西樓送春今幾日。老大可見光陰疾。東家送酒無可人。參差難敎情興新。送酒送春殺風景。誰識牧翁長耿耿。流連荒亡非吾待。順受其正爲眞儒。堯舜君民步何闊。何期苦遭兒童聒。春歸則送奈吾何。酒禁則送揚吾歌。歌聲直上雲不飛。抵掌談笑如懸河。送春春必回。送酒酒必來。只恨白髮不再黑。送春送酒心惻惻。心惻惻豈終極。會見八荒開壽域。</text>
<title>麴生前日發程。傾都出餞。日晚不能行。翌日追而送者尙多。予於麴生。知雖不深。亦不可謂無意於斯人者也。以病閉門。竟不得望行色。吟成一首。異日麴生還朝。當爲誦之。</title>,<text>麴生去國▣遲遲。傾都出餞爭先馳。日云莫矣席未罷。共惜風流多別離。獻酬徹夜鷄已鳴。追而餞者尤耆英。耆英惜別甚於昨。禮數謹嚴心至誠。白頭廊廟望民康。何曾與生同輕狂。愛生調和我血氣。愛生翊贊我綱常。君臣樂甚生之功。朋友義合生之風。明堂大禮旣云遠。太室精禋今尙豐。誰能物外足淸娛。曹隨相國能歌呼。無懷葛天宛移席。方丈蓬島森藏壺。我今無力送征鞍。我坐我嘯心難安。生乎遄歸慰我老。我骨尙爾多辛酸。從生欲入無窮門。走如野鹿忘寒溫。那將方寸爲物役。久矣天地風塵昏。</text>
<title>有感</title>,<text>父子情至親。順矣何所違。欲心動不止。紛然爭是非。執枉曰我直。昧昧蹈危機。天理粲如晝。何曾有玄微。虛心當自得。豁然知所歸。</text>
<title>蠶婦</title>,<text>城中蠶婦多。桑葉何其肥。雖云桑葉少。不見蠶苦饑。蠶生桑葉足。蠶大桑葉稀。流汗走朝夕。非緣身上衣。</text>
<title>樵童</title>,<text>樵童動成群。往尋城外山。山多靑松樹。翠色浮雲間。雜木不盈尺。採採流汗顏。辛勤日復日。曉出俄夕還。</text>
<title>農夫</title>,<text>江郊種我稻。高處生豆苗。鋤草有難易。地又分肥墝。人力苟其怠。天幸非所徼。我本鹵莽者。坐嘆成短謠。</text>
<title>漁者</title>,<text>漁者欲絶流。流闊無奈何。群魚散其隊。圉圉隨風波。一觸竟不退。自撲如燈蛾。雖然偶相値。戒之聞吾歌。</text>
<title>淵明</title>,<text>淵明時不識。貌枯氣自華。顏公千萬錢。卽日送酒家。風霜天地秋。東籬採黃花。誰知重名敎。梨栗生深嗟。</text>
<title>自詠</title>,<text>矮陋群居赧。簫條獨往難。吟高山日側。視短海天寬。籬下師元亮。遼東友幼安。吾生自可樂。外物敢相干。</text>
<title>驟雨</title>,<text>白日忽微翳。風來何快哉。斜陽照高樹。驟雨洒蒼苔。怳疑包大地。簷語遠琴臺。須臾勢自止。浩興難遽回。</text>
<title>絶句</title>,<text>驟雨初過欲落暉。滿林風動散餘霏。爽然入骨淸如水。靑箬綠蓑何日歸。</text>
<title>朗吟有懷李同年玖</title>,<text>困眠飢食度朝昏。寂寂幽居不設門。簡冊蠹魚晴後曬。庭際鳥雀靜中喧。相思何似頻相見。至簡由來御至繁。獨立澹然無累處。舊游時或枉高軒。</text>
<title>白雲</title>,<text>白雲將何之。渺然天一涯。長風雖不至。變化自有時。峨峨大華峯。絶頂堪棲遲。㟝嶁如蟻封。招之寧肯來。悵望不可及。俯首題新詩。</text>
<title>閔子復送海菜</title>,<text>東海出異菜。色黑膚理薄。長可數尺餘。有頭仍有脚。美醋可當膾。香羹亦堪剝。云補腸胃衰。止血扶經絡。雖然性稟冷。不入溫平藥。錭胡爛炊飯。足以供咀嚼。</text>
<title>四月廿六日。西隣吉昌君會客。領門下曲城公，門下侍中漆原公居中面南。鄭雞林，老韓政堂在東面西。昌寧君成公，少政堂韓公在西面東。主人吉昌君在南面北。而穡忝坐於少韓之下。蓋序齒也。前開城尹權希文，前軍簿判書希天，前判事希顏三昆弟。主人公之姪也。上黨韓公孟雲，判事權顯。公之子壻也。執子弟禮。進退惟謹。而元老皆七旬以上。獨昌寧君六十三。少政堂五十六。而穡亦五十三。年最下。故內自幸焉。明日有雨。喜而歌之。</title>,<text>生於太平享高年。天也達尊非偶然。一壽巍巍冠五福。得名得位何其全。國家元氣在大臣。大臣去就終關天。曲城舊號太平相。漆原正大臨朝聯。鄭公遠游富觀覽。成公幹事通經權。老韓淸豪氣凌空。少韓精明詞達泉。主人碩德照閥閱。老而益健長開筵。每邀元老共談笑。風流閑雅超於先。子姪詵詵盡豪傑。西原玉潤何翩翩。韓山牧童衰也甚。芳隣幸接蒙恩隣。叨陪高會喜又極。眞如上界參神仙。交懽未必在沈酗。對面斥去紅粧鮮。麴生投刺欲入謁。揖退敢望來磨肩。平生用意自異衆。欲令一世歸陶甄。謹守條章尙儉素。志同氣合難言傳。端知和氣感眞宰。霂霢夜遍黃埃田。叩頭泥佛未必得。此會所得知誰賢。小窓夢斷天已白。黃鸝碧樹浮蒼煙。微微映空勢不止。洗盡近日心腸煎。形容盛事在我輩。但愧緝綴如拘攣。回頭雙明可想見。當時喜雨誰題篇。</text>
<title>有感 三首</title>,<text>四序更相代。孤生漸自寬。牖風師靖節。門雪友袁安。稍喜閭閻靜。寧憂禮樂殘。邇來無眼力。最是讀書難。幽居儘蕭洒。心與迹俱閑。自致羲黃上。何須季孟間。亭臨關外岫。樓對郭南山。時見白雲出。我今腰脚頑。名與實相對。昭然誰敢欺。安貧知有命。遣興卽爲詩。禪客問柏樹。漁翁歌竹枝。吾今更蕭散。黃鳥綠陰時。</text>
<title>遣興</title>,<text>靑天何蕩蕩。世路足危機。苦恨我心苦。非關吾道非。群魚寒自聚。獨鶴晚知歸。撫卷坐三嘆。綠苔人跡稀。</text>
<title>悶悶</title>,<text>悶來欲自遣。吟詠不能休。惹起靜中興。剩添閑裏愁。功名同弊屣。身世一虛舟。所學定安在。悠悠今白頭。</text>
<title>李商議 成桂 移病在暇。恐動勞。不卽問疾。今日欲往。使人候之。則上馬矣。喜躍之餘。自笑踈懶。吟成一首錄呈。</title>,<text>聞公移病未多時。又道公今上馬馳。問疾自甘遲慢罪。積勞須及大平期。閉門白日那辭酒。滿榻淸風好賦詩。老牧病餘無一事。樂夫天命復奚疑。</text>
<title>爲同年朴判書。記其所居菊澗。</title>,<text>野菊生秋澗。群芳搖落天。隱乎眞隱者。淸也至淸焉。有蝶寒堪耐。無魚淨可憐。平生苦心處。留與後人傳。</text>
<title>養花員林茂。來閱園中花木。</title>,<text>花木天生次第開。却將人力巧栽培。牧翁自病誰能療。黃鳥聲中細雨來。</text>
<title>世事</title>,<text>世事多非意。人情漸不眞。市恩方挾主。嫁禍動如神。松菊荒三徑。風塵暗四隣。白頭心力短。得句頗淸新。</text>
<title>醉鄕</title>,<text>醉鄕眞樂土。物我共忘形。日月無遲疾。江山自杳冥。一身渾雨露。雙耳絶雷霆。老境將逃世。何人眼作靑。</text>
<title>骨酸</title>,<text>病骨酸辛坐臥難。曉天星斗已闌干。爭先恰似爲雞口。諱死還如食馬肝。風細一窓蓬鬢白。山深五月草堂寒。由來將息在閑適。與世闊疏仍倒冠。</text>
<title>有懷光巖</title>,<text>光巖迢遞暮雲深。兩耳猶聞鍾磬音。自了三生皆是夢。誰從七處更徵心。忘機只合消長日。演法應須惜寸陰。匹馬西郊來往好。黃鸝恰恰囀高林。</text>
<title>晨興</title>,<text>今年佳節近天中。歌詠昇平白髮翁。山色滿窓鶯語滑。悠悠情興▣▣▣。奕秋敢保心思鵠。梁惠曾聞目送鴻。老境閉門深坐處。比方前輩與誰同。</text>
<title>王風</title>,<text>王風降黍離。豳雅何其衰。當其日進盛。豈意如今時。仲尼作春秋。操心一何悲。鳳鳥旣不至。但將模範垂。垂之如日月。仰者今爲誰。</text>
<title>有感</title>,<text>我髮梳益短。我眼洗益昏。我心收益放。所以長掩門。讀書若有得。靜坐遂忘言。悠然方寸地。可以涵乾坤。抑戒尙燦爛。歲月如川奔。川奔無回波。德性當自尊</text>
<title>發嘆</title>,<text>鳶飛戾天天機動。白髮老翁觀日用。靈臺方寸涵乾坤。闢闔妙處難言言。碧空無雲白日照。色色形形同一源。唐虞之除森在目。分命平秩居暘谷。是司春兮生萬物。農用八政永天祿。老翁婆娑樂在中。四時和氣皆春風。年來形容漸變去。得酒往往顏浮紅。平生所嗜只一味。酸寒不足供王公。時時芹暄在心臆。君門九重叫不得。卽今小康非大同。何日八荒開壽域。</text>
<title>昨遣家僮。進李商議門屏。問公接客與否。將以進見也。閽者見其鄙甚。詒曰我公上馬矣。家僮走回相報。僕亦以爲實然。卽綴八句謝問疾之遲之罪。回曰。公未上馬。且慙且笑間。公以肉見饋。用前韻又賦一首。</title>,<text>閉門黃鳥綠陰時。特遣蠻童嶺北馳。不怪欺渠一村陋。何從知我兩襟期。華哉病齒能嘗肉。偶爾枯腸又吐詩。只恨朝廷方禁酒。難澆衆難與群疑。</text>
<title>奉謝交州朴廉使 宜中 會長送乾腊。因求崖蜜野物之惠。</title>,<text>病中難齒決。分外托情親。春草香何遠。松花味最眞。充廚資口體。丸藥補精神。養老兼扶困。知君政在仁。</text>
<title>疏雨</title>,<text>淡雲疏雨曉天寒。南望悠然獨倚欄。針水綠秧長幾許。經春赤地沃應難。少年往往思投筆。多病時時欲掛冠。尙喜移居足幽興。開窓翠色對龍巒。</text>
<title>腰酸</title>,<text>腰酸燒瓦急。心悶煮荼頻。日用元無用。天眞漸失眞。高樓齊碧巘。深巷隔紅塵。欲賦中和頌。無端發興新。</text>
<title>朝來</title>,<text>朝來梁燕語雙雙。煙滿茅簷雨滿窓。汝識主人情興否。白頭風采向驪江。朝來小雨不霑衣。雲簿長空鳥自飛。漸向簷間多滴瀝。想看針水稻苗肥。朝來危坐便題詩。未必衰年耐苦思。有興宛然成好句。只愁平淡格還卑。</text>
<title>歸依</title>,<text>聖人當日可依歸。陋巷春風去四非。已矣流年過知命。茫然獨立送飛暉。晴思山郭雲開路。雨記江村水半扉。誰識鳳兮衰已久。寥寥蕙帳與苔磯。</text>
<title>成均試士</title>,<text>白袍麇至寂無聲。曉色徵分共戴星。題目忽從堂上墜。精神已向筆端生。丹靑後素成群綵。羽角旋宮振大庭。過目自然分上下。不勞重閱選應精。報恩西嶺萬松聲。松下儒官弁轉星。記得五言聯百字。還能一擧側諸生。持衡貢院掄多品。獻壽浮階壓廣庭。八脚賦中多大手。不知誰是野狐精。</text>
<title>靜坐</title>,<text>靜坐心無累。靑天照白頭。塵編虛度日。風榻颯驚秋。肯憚吟爲苦。方期死卽休。只慙非作者。寄興亦悠悠。</text>
<title>紀事</title>,<text>白雲高處聽猿吟。野衲灰心亦動心。▣▣老妻言㝡苦。忍令佳婦恨彌深。治容伐性如揮斧。正己持家似鼓琴。擧世奈何迷取舍。只緣無恥進荒淫。無恥由來大累人。終身不覺在迷津。生前絶類風中絮。死後徒爲松下塵。淸儉陰功當有報。奢華素議必相嗔。那堪縱欲甘招損。況是高堂奉老親。</text>
<title>解事漢</title>,<text>吾家蒼頭解事漢。使我摧藏去涯岸。春風花落滿庭中。我欲細數酬天工。天明未明便掃去。使我怒甚如狂童。夏日苔生滿庭中。我欲細履忘吾窮。雨晴未晴便剗去。使我悶甚思飛鴻。閑適風流是我事。造物容▣老於此。時時謳吟足興味。詩魔又欲同生死。蒼頭憐我髮已白。頭上光陰如過客。胡爲相次困我公。秀句何曾救窮阨。剗去掃去有深意。初怒後喜吾自擇。人間解事誰似渠。當見潤屋推其餘。及於汝輩豈非幸。只恐解事多荒虛。</text>
<title>成均試日</title>,<text>開城夫婦喜無涯。坐想成均試士時。燈下吟哦夜將半。主司袍笏是吾兒。諸生群進欲爭雄。鍛鍊功高六八中。想見朱衣點頭處。庭松盡日送淸風。老開城是我年兄。遺恨黃金榜上名。有子登科仍掌試。乘除自足慰平生。</text>
<title>雨</title>,<text>雨滿川原綠更多。從敎世事自蹉跎。天公豈誤蒼生者。病客其如白髮何。點點偏宜洒朝露。絲絲更好映漁蓑。令人出處迷心曲。且對金樽灎綠波。</text>
<title>聞閔驪江入城</title>,<text>驪江帶雨入城來。城上重雲尙未開。逃難北歸眞得計。跨山庭宇欲生苔。</text>
<title>端午。拜掃奠物。吾家承次謹備。閔兄適還京。與權判書同行。予以天陰骨酸不能與。坐題一篇。仍戒子孫云。</title>,<text>花原之門壻五人。全柳閔金風采新。當時豪逸皆名士。酸寒獨有韓山李。自上而下次於三。自下而上爲第二。武德將軍酷愛酒。白楊幾見秋風起。如今判書獨當門。我與老閔能生存。閔氏歸來爲拜掃。我病不出心中煩。淸齋貞愼謹爲饎。白日照破重陰昏。山頭松樹高幾尺。松花滿山露交滴。焚香酌酒再三拜。錫類子孫應善積。陵谷易處知者誰。閥閱自古多盛衰。但將忠孝保箕裘。不用汲汲求名馳。</text>
<title>有懷舊遊</title>,<text>餘生甘寂寞。萬事只歸休。江水悠悠去。山雲浩浩浮。低頭思往事。屈指數同游。少壯無由再。高歌散百憂。</text>
<title>有感</title>,<text>成王初卽政。公旦致流言。赤舃天心顯。金縢雨氣昏。鴟鴞雖戛戛。鳳鳥竟翩翩。負扆臨朝處。誰知理亂源。</text>
<title>聞端午罷擊毬</title>,<text>天街如砥馬如飛。帳殿年年暮罷歸。爲是旱深多輟耒。故能日晏儼垂衣。驅馳輕捷今爲重。節制精明古亦稀。最喜朝廷知務實。黃埃不動又斜暉。</text>
<title>絶句</title>,<text>石戰生風鬪勢頑。高樓俯視亦心寒。如今白髮尤相肯。記得當時酒上顏。</text>
<title>端午日。宰樞觀擊毬。結棚臨廣陌。凡擊毬者。皆上所落點。非此莫敢與。是以宰相亦出擊。予與上黨君至市傍。遇新平君。登市樓共寓目焉。明日有雨。喜而歌之。</title>,<text>聖上龍飛今七年。二度寓目飛毬前。飛毬只從月杖力。所擊緩急非徒然。初如流星度碧落。漸似閃電超紫煙。老將才高自壓衆。後生氣銳皆爭先。南山西崖照白日。飛雨灑塵馬蹄疾。淸風時來滿樓中。浩然興逸終難筆。脫巾露頂坐盤脚。相與引杯論甲乙。上黨淸豪幸聯袂。邂逅新平情更密。興王功臣蓋獨步。自道如今學農圃。當時氣焰未磨盡。出語任情那更顧。與吾同甲顏浮光。我亦白髮仍醒狂。廟堂故人送酒來。高談引滿連金觴。人生出處貴適意。矩步規趨流汗漿。歸來入訪天台翁。肯使憂患留於中。頹然就枕卽達旦。雨聲滿榻扶衰翁。洗蹄有語至今日。明明太祖臨天東。臣今蹈舞頌聖德。播之樂府垂無窮。</text>
<title>又題</title>,<text>細雨濛溟夜達晨。焦芽爛葉洒然新。蘇來病骨吟何快。萬爲蒼生一爲身。</text>
<title>子復來。身困不能出應。</title>,<text>子復心何苦。猊山慕古風。編詩動國士。傘雨訪隣翁。我困方高臥。君閑欲近攻。流光又重五。曷日竟成功。</text>
<title>初六日戲題</title>,<text>自喜身如六日蟾。冷煙疏雨臥茅簷。箇中有味無人識。千里蓴羹未下鹽。</text>
<title>有感</title>,<text>步兵當日意。求酒豈未官。士固非凡骨。吾今亦厚顏。大平欣際會。衰老喜游觀。竟日成微醉。歸來綺陌寬。</text>
<title>述懷</title>,<text>百代光陰過客忙。紛然出處有蒼蒼。敢期老境如歐趙。大作東韓會老堂。閉戶綠楊春興靜。枕書黃鳥午眠涼。卽今縱是超然處。那及當年味最長。</text>
<title>謝西海廉使送山藥崖蜜燈油</title>,<text>崖蜂和衆味。山藥補三焦。更待新涼入。挑燈守寂寥。</text>
<title>古意</title>,<text>早行莫太早。太早令人迷。夜半便發軔。前途互高低。人家在何許。時聞林外鷄。趨歧旣已遠。未辨山東西。天明始知悔。我行何栖栖。晝行胡不憩。不憩人馬疲。平生遠游者。血氣方剛時。汲汲力不繼。其志亦中衰。又況年向暮。可以終日馳。前途尙云遠。無爲人所嗤。晚行莫太晚。太晚迷又多。落日入曠野。重山連前坡。逆旅尙云遠。僕夫動悲歌。狐貍啼林中。虎狼藏山阿。悔哉不可止。太晚將如何。</text>
<title>五月初七日。徐承制考閱進士卷進呈。上出御便殿拆封。命內侍寫榜唱名。穡以困不能往觀盛事。吟成一首。</title>,<text>天門日射翠華翻。臺閤詞臣禮度尊。肅拜主司榮罕比。傳臚唱榜喜難言。欲隨父老同扶杖。擬賀昇平共置樽。焉得人文光古昔。小中華俗似中原。</text>
<title>喜晴</title>,<text>我喜今日晴。天應憐後生。金闕放蓮榜。匪以夸虛名。庶幾得英材。敎養大器成。贊毗我政理。朝野皆淸明。所望非淺淺。天公感精誠。當觀衆賢進。鳳鳥鳴太平。</text>
<title>我昔</title>,<text>我昔歲辛巳。行年十又四。立成百字詩。僥倖取進士。已恥爲小人。祗願爲君子。及游學中華。益勵前日志。中爲名利蝕。與世無大異。頹摧去道遠。自歎何日已。抑戒儻不擧。甘心穢靑史。</text>
<title>淸風</title>,<text>淸風動高林。小雨初晴時。善童游學回。老翁方詠詩。中情見於面。笑語何遲遲。老幼立堂下。氣和顏甚怡。共言徯之久。父母喜可知。人生重恩義。是日風化基。願言勿偸薄。保玆初秉彝。</text>
<title>寄呈金司空 續命</title>,<text>藏經如海大。江月照人明。過客光陰疾。何妨共結盟。</text>
<title>新及第進士。參謝學官。謁文廟禮畢。爭出門。至有壯元方入殿上香。諸人皆走出。後出者宦不達。且早死故也。癸巳科。僕忝狀頭。與諸公議曰。吾輩讀書。行己自有禮。聖人英靈。如在頭上。敢蹈非禮乎。諸君皆曰然。惟命是聽。於是入殿庭一雙拜。僕上殿一雙拜。配位禮皆畢。徐下庭。東西行禮者皆至。於是又一雙拜。禮畢退。足跡相繼。不敢妄動一步。出門上馬。徐驅至演福寺。序齒成禮。自是進士及第至謁文廟。必援癸巳年事。更相質約。甚者立券署名。以固其約。久而漸復其初。觀者恨之。今新進士將行禮文廟。未知果如何也。情不能已。高吟成篇。</title>,<text>聖人如天萬世垂。其徒非君子而誰。君子平時無所爭。規趨矩步何委蛇。況當釋采心肅恭。如在闕里春風中。當憂縮縮失容止。何得挑撻如狂童。我昔癸巳叨狀元。開口便與諸兄言。諸兄氣同志又合。如日照破千年昏。上殿跪拜致精禋。東廡西廡香煙新。歸班再拜益徐徐。出門按轡那驚塵。後來繼者筆書盟。足使我輩增欷歔。數科又道如舊時。八脚六韻方興初。前朝約束盡更張。選士也合崇詞章。詞章華國甚丹靑。況今天地方淸寧。卽今禮數勿造次。謹禮自足扶千齡。</text>
<title>宗孫中進士科進賀留詩</title>,<text>雞林學海有淵源。南省頻頻出狀元。莫道詩科今獨劣。白頭吾亦領詞垣。</text>
<title>卽事</title>,<text>連日東西遍賀門。逢場劇飮醉昏昏。綠陰黃鳥山當戶。細雨淸風酒滿樽。當世安危都不管。斯文興喪更何言。後生可畏今猶昔。敢憚餘生禮數煩。</text>
<title>新繭</title>,<text>新繭滿柳笥。團團色淺黃。繰絲染朱綠。可爲公子裳。冬狩亦大禮。挾光凌氷霜。萬屋亘城邑。何地堪種桑。</text>
<title>有感</title>,<text>杏壇槐市與芹宮。游藝詵詵振古風。日月違顏才咫尺。白頭流汗走西東。尙資神化新邦命。陰騭人倫作聖功。摠說後生多銳進。庶幾專志保初終。</text>
<title>浮生</title>,<text>浮生誰信命。晚景自忘憂。對客頻捫蝨。忘機可狎鷗。丹靑山欲雨。飯餌麥將秋。吟嘯悠悠甚。淸風吹白頭。</text>
<title>已矣</title>,<text>天陰柳巷靜無風。高臥鳩鳴雀噪中。道喪誰曾知孔子。夢酣時或見周公。古今萬事日趨下。晝夜百川流向東。已矣乎今眞已矣。三韓一箇白頭翁。</text>
<title>捕魚行</title>,<text>松山夜雨溪水漲。江中群魚泝流上。豪奴細網卷兩岸。沙白水淸如指掌。擣辛斫膾那肯遲。盤中已見顋相向。人生口腹非小物。得與天君相甲乙。伯夷盜跖雖兩端。保身未必皆爲奸。念之獨坐再三歎。幸哉頭上無朝冠。淸風吹衣天又陰。野外煙暗低靑林。何妨馳入少年場。只被疾病相侵尋。翻思物理若有得。益已損人稱薄德。魚躍于淵活潑潑。是亦粲然仁壽域。諸君且莫玩細娛。白髮不禁心惻惻。</text>
<title>寇至</title>,<text>冠至可自去。白頭徒步難。老幼又滿室。念之心不安。所幸廟堂上。將相焦肺肝。維持有長策。國步如鼎盤。悵望鎭江曲。白鷗盟已寒。懸崖萬餘仞。又苦足心酸。避地竟無路。高吟聊自寬。</text>
<title>新進士三人來參。有公狀無冠帶而戎服。禮之僅存也。禮之大變也。蓋放榜明日。具冠帶。備參狀肅拜。次參承宣重房。次參省臺。次參成均館謁聖。凡三日而畢。服皀衫。分東西作二隊。謁文地諸君宰樞。是一定之規也。今者三人而止。以三而分。可至三十餘隊。文地諸君宰樞。豈能如是之多乎。分東西隊而至者止三人。則又何其輕蔑先進如是之甚乎。思之不得。所以吟成一首。以爲後科進士禮見先進之法。嗚呼。誰知予之望於吾儕之至情乎。</title>,<text>斯文骨肉禮維持。寧死寧容造次虧。戎服參門何所本。尙憐公狀有前規。</text>
<title>五月十二日。早食時得點軍色公緘。云今月十日。演福寺點軍。逆數三日。將責咎誰歟。國之大事如此。可乎哉。</title>,<text>限今過三日。始得閱公緘。出令旣云慢。致期應更嚴。蒼黃磨鈍劍。片段補征衫。只有管城子。鋒鋩老尙銛。</text>
<title>雨</title>,<text>細雨自入土。可慰南畝氓。屬玆仲夏望。油然樂自生。莖葉日益大。已足觀秋成。鼓腹退田野。從玆歌大平。</text>
<title>華嚴惠砧大選。托種善求詩。</title>,<text>砧也不識面。小童能道之。華嚴方演敎。風月又耽詩。鵠嶺雲收處。驪江水漲時。上人來往數。愧我乞身遲。</text>
<title>卽事</title>,<text>夏日吟來永。幽居味自腴。詩書多樂處。天地一洪爐。園裏鶯求友。梁間燕乳雛。遙憐啖松柏。山澤有仙癯。</text>
<title>自嘆</title>,<text>我老思方壯。如花未辭枝。我病思無恙。如鳥方得時。聲色不足恃。久矣吾之衰。川上夫子嘆。吾道多乘離。寧甘今日棄。莫受他年嗤。一身自澌盡。名節終難虧。</text>
<title>參差歌</title>,<text>參差物情雖不齊。我今作歌情悽悽。商山金君我同年。同游同學相提携。金君能詩早有名。我隨作計那敢爭。我則僥幸至三重。金君尙尒爲諸生。我今白髮已滿頭。十年憂病何悠悠。金君鬚無一莖白。淸歌緩舞長風流。造物於人豈厚簿。愚弄我輩如倡優。當時螢牕共被眠。肯將出處論他年。庶幾終始保交誼。要令後進歆吾賢。天耶命耶早晚異。逸足政好馳長途。前疲後健勢所至。自古未必論賢愚。況今廟堂更事多。銳意方興詩賦科。金君能吟善四六。如丸走坂如決河。乃知士也遭遇難。策科幾度虛彈冠。如今吹竽向齊門。知君風采傾三韓。扶衰如赴宴會中。喚君大酌玻璃鍾。面對大賓說契闊。爲謝造物由來公。梅開自早菊自晚。乾坤何處非春風。</text>
<title>寬懷</title>,<text>睡起肌骨酸小娃。踏欲殘知渠嗔恚。甚用力誠爲艱身。體尙不保竟使邪。氣干天下亦云大。唐虞猶才難浩然。寬我懷無令催肺肝。</text>
<title>曉起</title>,<text>雲淡風寒酷似秋。南窓趺坐思悠悠。已知爍骨炎蒸近。預怕全身瀋汗流。參贊神功誰得識。屈伸妙理自難求。不知黃鳥將何意。啼送綿蠻不肯休。</text>
<title>詠磨</title>,<text>上動如乾下似坤。紛紜麥屑比難言。古今人物無窮盡。便是存存道義門。</text>
<title>詠碓</title>,<text>卷盡黃雲入碓來。舂餘白玉雜糠堆。爛蒸香滑終吾力。篩簸推功不敢猜。</text>
<title>詠鼎</title>,<text>享帝養賢何以烹。庖羲畫了始知名。九金一鑄山難轉。便使邦家永大平。</text>
<title>野花</title>,<text>野花隨處不知名。蕘叟樵童眼界明。豈必上林爲富貴。天公用意自均平。</text>
<title>爲金同年求得名紙。崔正言咸署其外封喜。</title>,<text>年將六十赴文圍。吟嘯餘聲動紫微。門下諸公送名紙。點頭當必有朱衣。自我同盟抱素襟。諸公愍老亦仁心。況渠詩賦由來熟。第幾瓊枝秀桂林。年少同年老退休。三重封邑領春秋。更游場屋知何意。或者天公與狀頭。</text>
<title>點軍色貼。左倉給諸君宰樞祿。前此所未聞也。故志之。</title>,<text>宰相當朝秉國鈞。諸君皆是舊名臣。點軍何與頒王賜。老境方知世事新。</text>
<title>僕臥病以來。自念厚祿。高官所致。於是乞致事。尋又封君。至于今受祿。欲辭之不受。又恐致人譏議。不敢開口。僶俛同衆久矣。庚申五月十三日。頒祿倉官。以點軍色貼給祿。故僕不得受。實合素心。詩以紀之。</title>,<text>厚祿多年愧素飧。欲辭還恐被譏彈。今來幸得新條例。漸喜吾心老更安。</text>
<title>自嘆 四首</title>,<text>自嘆如斯逝。依俙川上言。有時頻命駕。竟日獨開門。入海浩無際。在山初發源。誰知必東意。成性幸存存。雖然迷去就。亦復管安危。髮白我今最。心淸誰復知。山川天漠漠。門巷日遲遲。毛穎相從久。唯題遣興詩。大哉天地中。着此白頭翁。擾擾功名倦。悠悠興味濃。鶴鳴禪榻月。鷺立釣絲風。何處不可隱。尙悲吾道窮。白雲亦何意。輕擧似無心。鳥沒海天遠。猿吟巖洞深。卷舒眞自得。行止香難尋。獨立寄幽興。低頭披我襟。</text>
<title>送家僮。具軍器赴軍船。</title>,<text>祿食渠生長。師征敢怨咨。一心從號令。諸將任安危。鋒鏑自當避。風波誰所知。愼之尤更愼。爲汝一題詩</text>
<title>卽事</title>,<text>地僻如林壑。身閑絶是非。新詩聊自和。勝事有誰知。野雨樓前去。山禽按上飛。平生最樂處。只在筆談時。</text>
<title>送家僮赴軍舡。因作短歌。</title>,<text>國家初置鷹揚軍。部領都府屯如雲。常領海領本何意。祗今添設尤紛紛。廟堂劍履天階尊。不問新舊皆元勳。奈何代身亦出軍。往與六衛趨海濆。乘舡非渠素所習。眼花亂墜心如熏。望風賊遁是天幸。遇賊亦可周瑜焚。槍刀一交必相損。全軍而歸是十分。萬中有一或不返。怒浪豈直長鯨噴。海門縹渺望不極。飛鳥影外明斜曛。歸來歸來好歸來。海晏但見波沄沄。鐫功水邊多石崖。行軍司馬誰能文。</text>
<title>雨中想棘闈</title>,<text>棘闈嚴密寂無聲。雨滿中庭氣自淸。洗盡諸生心上累。發揚詞彩更精明。記得連年鎖牧翁。也曾危坐雨聲中。病餘豪氣消磨盡。只有當時兩貝瞳。學士榮華耀一方。稼亭今日更生光。胡然八十三年壽。不與先君倒壽觴。</text>
<title>因有所感</title>,<text>我今悲喜兩無窮。乙巳東堂一夢空。照鏡孤鸞時對影。益齋七十九秋風。更難榮養頭渾白。只喜浮生頰尙紅。桂錄春圖眞好事。賤名重疊掛其中。</text>
<title>有懷李知部 澤之</title>,<text>風雨蕭疏滿小窓。老年豪氣未全降。只應聒耳都官路。夢裏猶驚浪打江。晴苑鶯啼何恰恰。煙簷燕語自雙雙。似聞虛職供高臥。何日同吟酒滿缸。</text>
<title>奉懷權商議 仲和</title>,<text>同年宰相只三人。獨我先生未乞身。坐臥只多消白日。閑忙相伴過靑春。皇都書榻已如夢。僧統藥爐初見親。最羨向時游歷闊。江淮景物是囊珍。</text>
<title>坐嘆</title>,<text>雀噪何査査。鷄鳴何膠膠。林鳩啼又急。風雨何蕭蕭。幽人方獨坐。白髮朱顏凋。有物感其懷。自成長短謠。所愧德之衰。岡鳳難可招。可憐穎川守。千載歆高標。</text>
<title>欲如何行</title>,<text>我今欲如何。終日方嘆嗟。人之一身卽天地。骨肉山岳血氣猶江河。少失其道病乃生。如水泛溢民不寧。神禹旣遠扁鵲死已久。嗚呼身世俱蹉跎。我志日益悲。我身日益衰。返老還童虛語耳。神仙有無人尙疑。誰能飧霞啖松柏。嚥日吸月如蛇龜。不如平心淡無欲。順受其正吟吾詩。</text>
<title>海上</title>,<text>海上三韓古。江南萬里遙。無由達天階。久不見星軺。雲去靑山淨。風來綠樹搖。吾行何日是。舟子苦招招。海上蓬萊近。何時駕鶴游。白雲隨處起。碧浪際天浮。明滅珠宮曉。凄淸貝闕秋。古來尋不見。今我又搔頭。海上如瓜棗。安期將遠貽。依俙若相接。惆悵莫能隨。不獨療吾病。庶幾扶我衰。那知非道骨。且復待來時。</text>
<title>坐睡</title>,<text>老翁攤飯坐。漠漠黑甛鄕。鼻孔雷初隱。心田霧欲藏。還淳疑混沌。就實絶蒼黃。久矣世行詐。令人發嘆長。</text>
<title>書登科錄後</title>,<text>我初偕計游中原。望洋學海窮詞源。圭齋提衡翼群豪。輕重毫釐無間言。歸來僥倖陪廟堂。棘闈數次開科場。登書或是丘乙巳。發策我似韋昭王。至今思之日五色。過眼幾度迷白黑。放榜還家閉門坐。庭中寂寂無人跡。綴行呵喝傾都城。恩榮度上觀諸生。皆言主司於我何。我生有命遭聖明。主司敢竊造化權。命也主上爲吾天。祝壽名蔟悉禁絶。因時不是師往哲。斯文興喪非人爲。自有主者誰其知。隨勢上下自古然。只是我不行吾私。無私卽我上帝命。公心公法初非歧。</text>
<title>有感</title>,<text>變禮多端不可磯。羊存又去責誰歸。中庸政好皆言是。末減何容更斥非。只惜斯文關世敎。亦知吾道自天機。在床偃息翻多感。坐對孤雲鳥共飛。</text>
<title>閔判書夫人安氏挽詞</title>,<text>文成配文廟。模楷有謙齋。生女資何淑。歸人德並佳。曉涼生水曲。憂綠遍山厓。哭罷使當返。百年誰得偕</text>
<title>留金有暘</title>,<text>少年氣方銃。豈念徒步難。摙疾似飛猿。木杪攙雲端。伊予親愛情。恐汝行甚難。午熱已云酷。霖雨埋岡巒。靜坐亦流汗。道途敢求安。且留讀我書。共此苜蓿盤。歸寧自有日。直待秋月團。</text>
<title>古風</title>,<text>古道委蔓草。桃李亦無言。浮生安所期。金石與蘭蓀。恩讎竟相雜。雲雨覆且翻。吾道如一髮。危哉誰復存。携幼人吾室。撫松涉吾園。自足樂天命。德性何其尊。我道大如天。高舜日月懸。周監於二代。大成集文宣。群陰漸以消。六經粲在前。中爲記誦學。剽竊紛爭先。濂洛出眞儒。始知希聖賢。聖賢在吾心。景仰當拳拳。我初學爲詩。祗以求性情。善惡所勸戒。足求吾道精。比興意自深。鋪陳心自明。淫佚入皇極。沐浴歌太平。流而弄風月。適取浮誇名。覈實必有在。愼勿輕譏評。</text>
<title>有感</title>,<text>孔聖遑遑日。周衰似綴旒。天將爲木鐸。吾志在春秋。此道扶來泰。王風播不休。自憐千載下。願學守箕裘。</text>
<title>課童奴去庭草</title>,<text>牧翁區區守初志。肯患蕪穢干眸子。平生愛此庭草生。生意彼此俱分明。比來憂患與疾病。交攻並至如相競。胸中漸狹不得寬。觸目動是幽憂端。我庭平淨誰所履。褒衣慱帶皆儒士。古來儒士寡朋儔。無車馬喧居更幽。蒼苔生兮固可愛。惡草盤根何可貸。淸晨童奴兩三人。或鋤或手汗流身。微勞豈足爲汝惜。只願心淸永今夕。</text>
<title>初場放榜日</title>,<text>擧子爭瞻貢院門。一一五五競云云。得如丁亥終難必。往往初頭是狀元。憶昔初中放榜年。草鞋搖扇立門前。如今欲去眞無計。白髮高官病未痊。</text>
<title>梔花</title>,<text>梔花葉大白如霜。結實誰知色染黃。五月月圓開欲遍。牧翁相對偶成章。</text>
<title>鋤草之際。蒼苔多被剷去。初不之知。應客出廳。見之傷心。作弔蒼苔一篇。</title>,<text>蒼苔蒼苔善避權。從我杜門今幾年。春來媚嫵入庭中。迎我屐齒何鮮鮮。暑雨或晴晴或雨。濯然采色浮蒼煙。萑羅門空白日長。旬浹一掃蛛絲堂。大官嗔我嬾成癖。良明賀我閑無適。油然眞趣淡忘憂。況是吾家徒四壁。平生相値苦太晚。豈期分離忽乘隔。苦心應恨不親臨。去穢連坐冤何深。大抵施令貴三申。奉行有謬當贖金。蒼苔蒼苔勿怨我。自古禍福皆難諶。閑門要路盡相忤。懸崖絶壁尋無路。尋無路接玄圃四皓。衣霑紫芝露。</text>
<title>卽事</title>,<text>風滿疏簾日照床。綠陰黃鳥擁虛堂。脫巾露頂盤雙脚。未信人間盡熱忙。</text>
<title>晝日</title>,<text>日色明深巷。雷聲隱遠空。黑雲將送雨。綠樹自㚚風。信命隨時運。忘機付化工。偶然乘興處。千載與誰同。</text>
<title>早興</title>,<text>老境幽居興味新。江山又屬大平晨。心淸漸寬輕無垢。眼暗偏欣淨不塵。嬾向陶朱謀速富。甘從曲逆困長貧。隣雞唱盡吾方起。恐是羲皇上世人。</text>
<title>自嘲</title>,<text>牧翁平生嗜文字。自笑還如蠹魚耳。生於斯兮死於斯。一味寧復思甘旨。文章酷似韋昭王。學問眞同丘乙巳。東方及第占狀元。中國乙科居第二。少年五百參學徒。老境三重領國史。未聞一言可補闕。如今萬事又不理。舊故見遺信義薄。兒童見侮容止鄙。飛騰只荷玄陵知。泣撰碑文曾昩死。便可乞身歸故鄕。至今碌碌緣底事。鷦鷯豈願餘一枝。鵾鵬漫負擊萬里。時聞邊報正絡繹。丈夫自有功名志。老矣衰矣時自嘲。汝少人耶是君子。</text>
<title>自詠</title>,<text>南風微扇和。綠葉搖庭柯。其下臥老者。蕭疏毛髮皤。坦腹曬經笥。遇興時吟哦。吟哦志益遠。明良賡載歌。</text>
<title>中場日</title>,<text>釋經觀理學。言語是中情。義大包難盡。疑深剖要精。毫釐那一謬。日月政雙明。齊國英風遠。淵源出兩程。</text>
<title>戲題竹網帽子</title>,<text>細削琅玕紺且寒。疏疏交結上團團。白頭露頂猶嫌醜。蓋得欹時亦好看。</text>
<title>▣僮</title>,<text>▣僮嗔櫛髮。叫怒問何心。似爲惡年少。▣▣▣▣▣。</text>
<title>檜巖因有人至自彼作</title>,<text>江月嬋姸照檜巖。浮圖近日亦憂讒。蒼苔滿地人來少。誰領靑州舊布衫。一代敎興還寂寞。兩碑文拙強鐫鑱。只緣身在多憂患。若是無鹽豈識鹹。</text>
<title>中場放榜日曉吟</title>,<text>鋪陳仁義講中和。縱有疑團亦匪他。未識中場誰第一。牧翁深愧賦黃河。</text>
<title>憶朱印成同年</title>,<text>當年對策屈長才。詩賦科興亦不來。應是短髯今已白。暮雲春樹意難裁。餘生眠食多閑味。浮世功名足冷咍。回首乾坤塵漠漠。一竿明月釣魚臺。</text>
<title>江山</title>,<text>江山塵不染。心跡水無波。渺渺靑雲興。依依白雪歌。表生擁門雪。陶令眄庭柯。經世自有策。老衰吾奈何。</text>
<title>虛堂歌</title>,<text>我堂面南山。虛明怡我顏。上棟下宇翼如也。前榮後榮凡三間。相如滌器笑於人。尙有壁立非眞貧。牧翁不喜大人賦。何曾封禪誇聖神。顏回原憲我模範。繼播高風千載新。風來無齟齬。月入涵笑語。絲絲四方驟雨飛。渺渺萬里冥鴻擧。爲鬼爲蜮不可知。奈何山海重相阻。欲賡高舜南薰歌。頭上倏忽雙丸過。聖帝明王應時出。虛心然後無偏頗。黎民鼓腹樂大平。卽是牧翁安樂窩。</text>
<title>有感</title>,<text>駑馬戀棧豆。鞭答寧復辭。誰知千里馬。俯首常念馳。馬馳固有力。不如乘其時。逢時遇伯樂。可賦車攻詩。八駿遇穆王。亦是逢其時。西遊竟何益。王母宴瑤池。朱弓照徐土。周道益以衰。有才用非所。令人悲復悲。</text>
<title>諸衛五員十將。諸君宰樞之品從。承都堂行下皆放還。吾家品從。在沈令公舡。蒙其照顧。其言云。</title>,<text>海上風波起。天涯烽燧連。將權初受鉞。兵衛盡乘舡。鼓角海門月。旌旗沙戶煙。放還衰弱卒。可見廟堂賢。</text>
<title>羅判書將刊其中順堂集於尙州。托書於僕。以求速成。甚矣。其嗜詩而欲其傳於世也。</title>,<text>白髮忘生產。朝昏只詠詩。擊蒙多達宦。奉使蹈危機。佳句儒林誦。高標海國知。願公宜用力。叢錄近來稀。</text>
<title>初熱</title>,<text>五月二十日。午後熱初蒸。病骨自知困。衰顏誰見矜。石泉洒雪片。凌陰積氷層。此間難置我。永愧臥雲僧。</text>
<title>知止堂歌 幷序</title>,<text>吾家艮隅。有一堂向南三間。附其西廚房一間。自西折而南向東二間。摠呼之曰別室。予一日。欣然名之曰知止。發爲短歌。陳常時夏彝倫明。思不出位天下平。婦姑勃磎父子夷。兄弟䦧墻朋友離。胥戕胥虐大不祥。欲究其說言之長。禍源只在逞其私。克己寡欲爲良方。私如塵垢心似鏡。垢去鏡明在俄須。形形色色粲可覩。誰復溟濛似煙霧。歡然相接恩自深。何嘗作僞勞其心。牧翁作歌方永嘆。時有黃鳥鳴綿蠻。</text>
<title>卽事</title>,<text>朝霞散盡又煙消。時見飛烏上紫霄。漸覺人間蒸似火。洞天何處臥吹簫。</text>
<title>想棘闈第三場</title>,<text>題目分明照大庭。誰知字字惱心靈。模形鑄像豈求意。着骨粘皮寧失經。</text>
<title>明日又吟</title>,<text>高堂何寂寂。曉色冷如秋。考閱方精意。流傳有點頭。膏梁多秀氣。蓬蓽亦淸流。只願儒風盛。前修得匹休。</text>
<title>坐念金君弼同年。當得何科。</title>,<text>五十七年眞夢中。朅來場屋廁兒童。人言老物遭譏甚。自道今年造語工。月脅星心綵毫下。豹胎熊掌錦筵中。有誰同榜偏相愛。白髮蕭蕭一牧翁。</text>
<title>澣濯</title>,<text>絺綌功夫細。炎蒸澣濯頻。愈疏便老骨。漸弊似衰身。墨點自來好。酒痕誰復嗔。修容非我事。只恐異於人。</text>
<title>我將</title>,<text>我將追古風。潛心向周初。豳桑雜農圃。忠愛何有餘。鑿氷在去歲。乘屋誰敢徐。所以及秋冬。羔酒多讌譽。悲哉不務本。旦暮成丘墟。古風已不作。我將安所歸。周南文王化。葛覃黃鳥飛。其源出于豳。卜洛皆京畿。周公制禮樂。後王之所希。返魯亦久矣。吾道何其非。我將蹈東海。畏天未喪文。我將趨中朝。無術可格君。進退諒惟谷。渺渺思放勳。古今自異世。世故如浮雲。正雅不復作。淫哇誰解紛。</text>
<title>君子</title>,<text>君子心如水。曲折隨所之。君子心如山。厚重無所移。嗟嗟我小人。動靜多失宜。可行輒屏跡。可居還趨時。寧能內不省。內省將責誰。</text>
<title>兀坐</title>,<text>兀坐淡忘世。悠悠陶性靈。淸風生北牖。疏雨滿中庭。已是樹陰綠。更敎山色靑。超然出塵垢。頭上一冥冥。</text>
<title>蛙鳴</title>,<text>蛙鳴靑芹田。雨暗聲更揚。高低合樂府。水底開苼簧。聲音與政通。韶鈞今渺茫。天機偶爾動。自足思皇王。皇王旣遠矣。髣髴瞻餘光。</text>
<title>老翁</title>,<text>病頰時時酒借紅。江山勝賞墮虛空。誰敎晚景爲狂客。自有涼風可老翁。蝶入菜花微雨後。鸎啼柳葉淡煙中。沈吟幾向金陵望。何日寬恩遍海東。</text>
<title>述懷</title>,<text>獨坐悠悠生野情。高吟長嘯便詩成。雲容自薄日將漏。雨點更疏山欲晴。老矣可從元亮醉。淡然還似伯夷淸。中書二十四考令。未識與吾誰重輕。</text>
<title>風雨行</title>,<text>五月廿二夜將闌。風作雨瀉翻狂瀾。牧翁夢破忽驚起。兩耳浪浪心自寬。是何祥也予忖度。戰藝群龍方鬪格。群龍矯矯爪牙長。吼雷噴電紛相擊。浩然之氣塞天地。至大至剛爲所激。上帝居高司化權。假手予奪斯文賢。如衡稱物有輕重。如鑑照物分媸姸。須臾風定雨祈祈。順序受職皆得宜。乃知天人感應速。所貴廟堂調玉燭。玉燭之調在人傑。莫笑白袍如鵠立。</text>
<title>有感</title>,<text>明▣制事在權衡。不學春秋受惡名。忠固有餘寧畏死。禮如蓋闕是偸生。閑知芳草尋常有。靜愛浮雲自在行。物我兩間看得透。自然心跡頓雙淸。</text>
<title>擧子有廢業久。而患其所作難中者。詩以記之。</title>,<text>擧業自有法。文衡誰妄干。病中求艾急。渴後掘泉難。賦語金擲地。詩聯珠走盤。古來非易得。丹桂碧霄寒。</text>
<title>有感</title>,<text>牧翁庭院絶纖塵。獨詠孤斟味更眞。唯有淸風如媚嫵。飄飄相逐滿衣巾。嘲笑還須作美官。汗流奔走競相攀。韓山豈獨忘機者。用意元非飽與安。共道吟詩似坐禪。何曾妙處得單傳。淸風明月眞無事。到老相從自一天。</text>
<title>雜興 三首</title>,<text>闃寂志彌遠。幽閑居自深。遇興發孤嘯。舒憂成短吟。豳雅旣渺渺。魯頌何沈沈。作者不可見。海日升鯷岑。東方俗仁壽。君子之所居。中爲箕子國。井井洪範書。初傳周武王。道行沛有餘。卷之惠我民。禮讓何徐徐。海邦自安靜。周秦成丘墟。帝堯戊辰歲。東方始有君。其時與天通。秋怪成三墳。壽考至千載。奄有東海濆。質朴禮向簡。麤疏言不文。奈何予之生。世變如浮雲。</text>
<title>釋贊明歸全州</title>,<text>識面天摩寺。托身甄萱城。求書謁邑宰。踵門投楮生。靑山滿歸路。白雲弄新晴。北游又何日。戟石眼中明。</text>
<title>有感</title>,<text>世事紛紛足冷咍。百年幾度好懷開。已知寡助親皆畔。況復同盟命不來。騏驥風沙千里路。蛟龍雲雨九天雷。時當尙少馮唐老。一箇布衣依舊回。</text>
<title>短歌行</title>,<text>士也孤立守爲急。用舍行藏非意及。遇知玄陵自稼亭。至今滿目燕山靑。初科狀元拜政堂。幾度手賜黃金觴。病中問候方絡繹。鼎湖龍去門寂寂。光巖碑上刻纔終。我亦再就韓山封。政堂封君玄陵命。十年飽德何儁永。門無車馬庭草生。方寸之間悲喜幷。悲者絶望備芻靈。喜者靜坐閱金經。欲圖膠漆豈不易。幼學壯舍非我志。由來趙孟奈吾何。獨携老筆書吾歌。</text>
<title>漫成</title>,<text>理隱無形如目視。言難動舌已心傳。機關不是吾家事。坐對南山雨滿天。馬涼肯洩天機秘。龍化堪驚浪級高。自有朱衣點頭者。誰將眼力見秋毫。</text>
<title>東堂放榜。以病不能往觀。</title>,<text>我朝從古重儒風。陶鑄三韓禮樂中。靑瑣闥開天蕩蕩。黃金榜出日曈曈。傳臚聲裏忠心激。拜舞班中喜氣濃。自是斯文關國體。奮飛牀上白頭翁。</text>
<title>自詠</title>,<text>韓山牧老被人譏。食祿只敎妻子肥。顏厚九牛皮尙薄。身輕一蟻力俱微。舊遊雖在心皆變。素願難酬道已非。賴有東山寄幽興。宿雲深樹洒餘霏。</text>
<title>賀權執經登第</title>,<text>花原二子席門功。未有登科繼祖翁。㝡喜郞君今獨步。醴泉宅相又宗工。</text>
<title>甲申進士丘思平。予少也從之游。乖離已久。不知存亡久矣。尙州同年金直之言。丘公在善州支縣▣▣▣華谷。治居第甚整。置書齋。授徒三十餘人。饗賓客甚豐。金公又言其貌甚壯。且能飮啖。又言言及於僕。吟成一首。附金同年寄呈。幸笑覽。</title>,<text>獨七相從似隔生。由來出處費譏評。少年便作多年別。何日還尋昔日盟。華谷雲煙供嘯詠。松山歲月老功名。偶因上洛金同榜。感舊無端一動情。</text>
<title>奉呈六益亭</title>,<text>靑驪新界里。我友構新亭。拾栗腸何潤。栽▣體自寧柳風吟又嘯。竹露醉還醒。莫愛淵明菊。松山地㝡靈。</text>
<title>至正癸巳四月。益齋先生陽坡先生典貢擧。無燕會。僕與同年成行。罷則休于家。甚蕭索也。歲乙未。南村李政丞，星洞安政堂典貢擧。時李公之姑。▣奇后母也。因獻壽觴。故兩學士皆設燕。然比舊減十之七八。丁酉科。李樵隱，金思亭典貢擧。李略設。金亦如之。但日數多耳。庚子科。金四宰，韓商議典貢擧。粗有前規。壬寅歲。▣駕在淸州。洪陽坡，柳商議典貢擧。如癸巳。歲乙巳。李樵隱再知貢擧。穡副之。歲己酉又如之。歲辛亥。穡知貢擧。田政堂副之。歲甲寅。李評理，廉政堂典貢擧。皆不設宴。今上卽位。言者歸咎陽坡。復設宴享。今數科矣。糜費不爲少。言者又非之。請如己酉科。旣而又以今庚申年主司。皆有親在堂。當獻壽。於是成均試員徐承旨。以父母在鄕里。故請如癸巳。而廉公，朴公皆侍親側。依舊規設禮宴。僕於廉公爲姻親。於朴公爲宗伯。法當與席。坐念身與斯會。唯乙未安政堂一席而已。今又數夜骨酸睡不着。難於具冠帶。起居尊長之前。吟成一篇。拜呈東亭座下。幸電覽。</title>,<text>榮親榮親匪觀美。欲振文風勸臣子。東方盛事在主文。無賢不肖皆歆企。門前桃李雨露濃。榜上龍虎風雲起。孀親在堂一笑春。具慶由來誠不易。我登第時不開筳。剛斷皆服陽坡賢。乙未之席因榮安。星洞夜闌聞管絃。丁酉思亭如夢中。爾後寂寂繁華空。庚子主司兩將軍。貔貅門戶屯如雲。我在新京不見招。瑞谷寂寂明斜曛。壬寅淸州望諸陵。嘗膽政苦心兢兢。乙巳僥倖陪樵翁。舊法一革何從容。淡飧涼臥山僧如。大官豆腐盤堆蔬。己酉以來倣中國。鄕試殿試仍中書。有司大設恩榮宴。儒風之盛千齡旦。忽爾龍昇鼎湖水。三年無改虛語耳。丙辰丁巳連兩科。共賀朝廷尙儒士。烹羊積桂錦裁花。致豐匪欲爭奢華。太平之期在今日。回首玄陵飛暮霞。虛堂坐數十二科。惆悵流光如逝波。殘生頗願目盛會。父母在上熏中和。獨恨炎官稍張勢。低頭靜坐安樂窩。人言一飮亦天定。援筆言志非爲歌。</text>
<title>奉呈曲城大人座下</title>,<text>具慶堂前白日長。益齋盛事冠東方。如今却讓東亭步。再領門生獻壽觴。</text>
<title>有感</title>,<text>重利忘交誼。臨機動本心。人諆元自巧。物欲亦云深。細雨俄侵戶。淸風忽滿襟。稍欣情境淡。誰弄沒絃琴。</text>
<title>獻壽</title>,<text>風輕雨細產微涼。鳳管鯤絃舞神長。玉筍前頭斟壽酒。太平宰相坐中堂。</text>
<title>卽事</title>,<text>病後相從少。閑中所得多。臨風思玉樹。對月賞金波。坐讀麟祥說。如聞鳳德歌。漸知風俗薄。吾亦奈吾何。</text>
<title>卽事</title>,<text>對面輸情逞酒容。那知山海有千重。休休自昔無他技。了了吾今識正宗。摠道氷湯皆是水。謾言桃李不如松。雨聲滿榻南窓白。靜坐悠然道味濃。</text>
<title>謹成古律二篇。奉呈朴學士座下。前篇追述錫姓之由。後篇略陳先君丁亥得人之盛。中皆言今日榮之▣謝。僕以病不能赴招也。幸▣覽。</title>,<text>雞林天瓢號爲朴。蔓延扶蘇何赫奕。近代風流稱杏山。幹蠱丙寅老詞伯。今公繼之是承重。三峴家傳學士宅。聖恩特許壽高堂。天日不違顏咫尺。飄颻宇下淸風生。突兀筵前平桂積。森森玉筍照座光。灎灎金杯映天碧。大官甲族溢內外。急管繁絃咽朝夕。微我有咎初投書。先君之思欲參席。人生此會非易得。況是吾頭如雪白。翻思禮食有重輕。獨坐悠悠懶成癖。先君丁亥副▣圍。三十三人玉樹輝。如子肯堂仍肯構。今公傳鉢又傳衣。榮親宴享台司奏。廣孝規模御筆依。兩部鏗鏘雜淸濁。八珍重疊積甘肥。聯翩座客烏紗整。呵喝門生翠蓋飛。香散舞衫風細細。響搖歌扇雨霏霏。慈顏喜動天應感。孝懇披來物有儀。歆艶定知疏戚共。潔精皆道古今稀。杏山餘慶川流海。柳洞幽居草映扉。多病自憐難進賀。揮毫又愧乏珠璣。</text>
<title>曉吟</title>,<text>數日濃陰曉又濃。淡然情興白頭翁。故交佯熱心皆冷。否運終窮命豈通。山岳忽分初罷霧。園林自寂更無風。何時長嘯驪江月。迥脫紛紛擾擾中。義交終淡勢交濃。獨坐蕭條一禿翁。箕穎高標企巢父。河汾舊學鄙王通。自憐濁水不見月。誰道長松必有風。不是中山老毛穎。此生無計謝胸中。</text>
<title>有感</title>,<text>病裏存心已數年。功夫未熟尙茫然。主司欲驗吾深淺。所薦之人更薦天。</text>
<title>自詠</title>,<text>論文如鑑別姸媸。妙處由來不可移。學士幾番迷日賦。擧人壹是幸天時。誰知尙有多生習。自負曾無半點私。報向後來縫掖者。冥冥造物善扶持。</text>
<title>因梁甸。奉寄安邊張子溫令公。</title>,<text>總角相從似夢中。老年還是馬牛風。幼安白帽誰能及。病客無端面發紅。</text>
<title>紀事</title>,<text>杏山微雨錦筵開。白日遲遲羯鼓催。冢宰當中眞盛事。諸生在下摠雄材。已將丹桂初題目。不用黃金更置臺。病裏幾科虛過了。倘看春色入關來。</text>
<title>謝李先生惠靴材</title>,<text>墨漆熊皮厚。書云上下粧。他時朝紫闥。可踏五更霜。</text>
<title>東亭携盛饌見訪。詩以致謝。</title>,<text>獻壽高堂宴宰樞。更携盛饌訪迂儒。殘生豈望光閭里。弊止還堪作畫圖。夫婦共筵情爛熳。兒孫分坐色怡愉。反觀自恐踰涯甚。滿榻淸風不用呼。</text>
<title>對客問</title>,<text>客有問先生。朋友人倫末。四者旣得宜。無之亦必達。先生怒之甚。欲言猶戛戛。講習道乃明。責善心乃竭。不然禽獸歸。斯爲上帝割。嗟嗟世溷濁。紛紛競挑撻。不賴相觀善。何從▣飢渴。問者▣肯▣。知渠方寸豁。</text>
<title>用諸賢韻。賀李亞元。次寄乃翁，遁村。次述懷。凡三首。</title>,<text>殿上傳臚日色新。賜花香動滿街春。君心未必知吾恨。恨不前頭更有人。遁村長嘆世情新。病樹前頭幾度春。今日好懷開盡未。一郞猶是可憐人。種種年來白髮新。夢中猶記曲江春。文章未必能經國。厚祿深慙荷主人。</text>
<title>獨坐</title>,<text>獨坐恩千古。悠悠豈▣今。庭吟幸携影。樓嘯有遺音。天豁雲歸海。泉鳴月滿林。自然情境淡。不用滌煩襟。</text>
<title>密城朴彥珍。辛巳同年。不見十餘年。今日投刺。觀其銜。書雲正也。視其貌。雖黑而壯甚。又言梁同年世臣老不能出門。然尙平安。喜之甚。幷志之。</title>,<text>朴侯顏黑尙康強。梁老八旬吟在床。多病牧翁年最少。乘除自有彼蒼蒼。露葩粲粲迎朝旭。霜葉離離映夕陽。眼底流光誰體得。古來人事足悲傷。</text>
<title>自嘆</title>,<text>腰酸又熨瓦。心悶長吟詩。身世只如此。甚矣吾之衰。白雲行碧天。卷舒如有時。是亦偶然耳。無心吾所師。師之跡乃異。後來知者誰。僞學禁令峻。門人多背馳。宋社遂峙屋。大義終乘離。吾謂氣運耳。仲尼文在茲。麟出乃見擭。反袂何其悲。數子豈足責。日月萬古垂。流水日滔滔。世道日悠悠。病與老交至。吾生今白頭。相逢皆如新。幸不爲仇讎。杯酒極懽笑。緩急何所求。庶以樂天命。由來吾寡儔。</text>
<title>覓紙作省郞書求出謝</title>,<text>赤脚南隣喚楮生。紫微花下寄中情。年來三十四都府。未必人人親弄兵。</text>
<title>泄痢求理中散</title>,<text>平生汝是讀書翁。白髮胡然昩保躬。飮食起居皆在我。閑居自適興無窮。炎威見爍雖由外。藥味能攻是理中。未識求之何處得。北窓終日臥淸風。</text>
<title>昨赴東亭招。夜半扶輿而歸。逮曉蘧然而覺。吟成一首。</title>,<text>病軀何幸與華筵。座客盡爲當世賢。怳似瑤臺非月下。森如玉樹又風前。山河誓冊輝韓鉞。謝篇。泥醉扶輿歸柳洞。曉窓餘興夢蘧然。</text>
<title>豆粥</title>,<text>澡雪肝腸欲致新。午窓一啜快精神。攻邪未必無他策。只喜田家氣味眞。金谷咄嗟非所慕。南山蕪穢亦堪嗔。悠悠千古英雄輩。細嚼鹿飧總化塵。</text>
<title>得交州廉使朴會長崖蜜五味子。詩以致謝走筆。</title>,<text>酸甘異味在調和。殷鼎功夫亦不多。誰識牧翁閑日月。午窓湯飮足淸哦。</text>
<title>曉吟</title>,<text>曉窓日色淡如秋。病骨欲蘇供臥遊。衰老幸然安所遇。炎蒸得此樂忘憂。抽毫絶句閑來寫。滿架陳編爛不收。綠樹參差鶯語亂。箇中情興儘悠悠。心似長江帶素秋。寄懷仙境當高游。煉丹有鼎學九轉。落筆成章名百憂。水出谷中溪已漲。雲行天際雨初收。老翁獨坐風塵外。浮世茫茫儘謬悠。</text>
<title>跋愚谷，益齋諸先生贈洪進士敏求歸養詩。</title>,<text>歸養雖將孝子論。褒揚難得大人言。松山萬古傳詩卷。鐵洞三菴少竹軒。激勵後生風采遠。依俙前輩典刑存。外家舊德難磨去。登第他年報母恩。</text>
<title>晨興</title>,<text>晨興雙眸淸。盥櫛身更輕。小娃進筆硯。悠悠方寸情。吟哦風雅源。幸哉生太平。陽陽古君子。遠矣聞其聲。世道日交泰。南風何時賡。天地判夷夏。其氣區以分。有志爲之師。未如臣事君。晴窓對黃卷。聖賢可與群。雍容共揖讓。高可參放勳。平旦自難久。日出還紛紛。君子愼出處。終身勿草草。仲尼大聖人。迷邦懷其寶。宜哉顏閔徒。屛居深有討。我生千載下。達識愧不早。反觀方寸間。昊天何浩浩。</text>
<title>兪邁得罪於其座主光陽君。無所告處。來言於僕。觀其意。欲僕求解於其座主也。然門生之於座主。猶子之於父也。子得罪於父。豈有托旁人以求解者乎。但朝夕求哀。以俟其一旦慈愛之心之發耳。予領成均時。邁爲諸生。故不忍自外。忠告如此。</title>,<text>門生與座主。視猶骨肉親。斯文大血脈。坐令邦命新。奈何不自愼。衆謗叢厥身。脈和體強健。氣盎流精神。脈亂喪無日。雖肥難保眞。肉袒旦乞罪。君子明彝倫</text>
<title>山中吟</title>,<text>蒼崖絶人跡。長松橫半天。白雲過其下。女蘿仍蔓延。有時鶴飛來。有時猿攀緣。世無鹿皮翁。寂寞今千年。我亦避世士。身爲名利牽。尙賴是道骨。▣想長飄然。微吟吐幽素。又恐浮世傳。悠悠山中意。欲寫琴無絃。</text>
<title>六月十日。拙翁忌旦。其壻權判書齋僧。鄕俗也。僕略以助儀與席。歸而志之。</title>,<text>猊山寂寞草浮煙。前輩風流已渺然。謾說誼才爲帝重。可憐遷史有甥傳。遙岑點點如橫嶂。細雨疏疏欲洒筵。白髮後生來助奠。感今懷古只心煎。</text>
<title>懷古</title>,<text>綠珠樓下墜如霜。金谷荒涼照夕陽。惆悵子雲天祿閤。滿腔淸淨亦蒼黃。</text>
<title>卽事</title>,<text>白雲之下黑雲馳。馳疾初如白不移。注目方知兩東去。滿天陰醫四方垂。眞如航海梯山日。政是雷屯雨解時。矯矯神龍能變化。聖人所衆本無爲。</text>
<title>朴七宰普老之子大都。求誌其父幽堂。</title>,<text>身長七尺美鬚髯。武略超群吏事兼。禦冠餘風振疆場。愛民深澤浸閭閻。忽敎耆老驚先逝。謾道英賢屬具瞻。扶病入關同拜舞。宛然顏範尙尊嚴。</text>
<title>絶句</title>,<text>宿雲解礮日光穿。大喜餘生覩碧天。更有淸香吹滿座。小詩題出兩三篇。</text>
<title>僧有辦來壬戌歲灌足寺彌勒石像龍華會者。求緣化文。旣筆以與之。因記舊日陪慈堂自鎭浦浮舟而上。獲與是寺法會。癸卯冬。降香作法。皆如夢中。作短歌以記之。</title>,<text>馬邑之東百餘里。市津縣中灌足寺。有大石像彌勒尊。我出我出湧從地。巍然雪色臨大野。農夫刈稻充檀施。時時流汗警君臣。不獨口傳藏國史。癸卯仲冬邊報急。我又降香馳汲汲。一張白紙上所署。掛向指間吾感泣。兇人敗走朝着淸。至今歌詠先王明。回思少也侍慈顏。目瞻頂禮浮舟還。龍華樹下人天會。已擬簉跡於其班。況又把筆廣邀請。傾心施財誰復慳。直截根原只一念。三世分明方寸間。南望雲山幾千疊。恨殺我今腰脚頑。</text>
<title>朴學士特過陋巷。邀明日之會而去。</title>,<text>盛會無緣赴。餘生已自嗤。忘勞邀飮酒。乘興坐題詩。山雨晴還作。林風暑更來。白頭▣▣▣。隨分樂淸時。</text>
<title>流頭已近</title>,<text>孤生無左右。六月已中央。政喜流頭近。還思雨脚長。石泉如雪冷。松樹自秋涼。熱毒都消盡。詩脾潤蜜漿。</text>
<title>卽事</title>,<text>雨氣侵人潤髮膚。高堂四面壁仍無。山禽恰恰啼深樹。盡日淸風滿座隅。露結爲霜有始終。雨盈溝澮雪漫空。順時調燮眞無事。堯禪湯征只一中。少日群游老獨居。狂吟靜嘯盡徐舒。祁寒暑雨循環事。知命年來樂有餘。</text>
<title>採蓮曲。奉寄舅氏。</title>,<text>江南風氣何淸姸。名花絶品皆神仙。蓮爲君子號淸植。日照上下紅粧鮮。有女婉婉白如玉。笑向波間撑畫船。綠鬟斜墮翠蓋動。風吹香袂時翩翩。歸來羅襪濃露濕。碧窓相對紗如煙。何郞筍令巧相似。詩家題品多流傳。誰知萬山最深處。一區宛爾江南天。於中只欠採蓮曲。白頭南望心悠然。便欲乞身陪杖屨。衆筒劇飮題詩篇。老來所願天不靳。看取來歲幷明年。</text>
<title>代書寄呈金左尹兄</title>,<text>梅黃雨暗海天低。隱者幽居傍碧溪。匹馬秋風吾欲去。登山臨水共携提。</text>
<title>智異山多仙人釋子。短律寄懷。</title>,<text>頭流山最大。羽客豹皮茵。木未飛雙脚。雲間出半身。人譏困三武。或說避孤秦。豈乏幽棲地。風塵白髮新。</text>
<title>述懷</title>,<text>夜短睡難足。天陰思更沈。何曾知養氣。幸是不勞心。黃鳥琵琶語。白▣金玉音。吾生俱幸免。解慍五絃琴。</text>
<title>偶題</title>,<text>盡日高吟下筆遲。非緣鍛煉欲新奇。浮生酷似長流水。流到天東回幾時。壯歲繁華紛滿目。殘年寂寞獨支頤。悠悠今古皆如此。遣興開懷只有詩。</text>
<title>朴學士席上</title>,<text>杏山春色照人明。竹澗秋聲徹骨淸。莫道舊家餘慶耳。森森玉筍是門生。</text>
<title>昨赴朴學士席。夜半醉歸。日午始起。</title>,<text>鶢鶋金奏眩餘生。豪氣仍將夜氣淸。醉倒不知身尙病。狂言自合夢猶驚。階前細草塵沙淨。屋上長松風雨鳴。解了宿酲携禿筆。滿牋詞彩自縱橫。</text>
<title>六月十五日。鄕人就東流水頭作會。名曰流頭日。少之時。相邀者多。至有難於去就之日。中年官高。非大官舊故則不出。自病以來。身雖稍健。無相邀者。獨坐發詠。</title>,<text>六月十五熱熏骨。不飮猶如醉兀兀。平生志氣謝籠。自負峯尖逐霜鶻。筯骸不束支體緩。今日胡爲心忽忽。少年相喚盡英豪。薄雲高義非乾沒。松風滿衣水流席。紫霞深處何硉矹。歸來踏月似登仙。豈有一點餘沈鬱。卽今病中心奮飛。如趐一傷難再拂。高歌放懷驚鬼神。群醉獨醒誰甲乙。</text>
<title>奉答裵安東到界狀。戲之也。</title>,<text>回首同遊處。燕山儘渺茫。小詩聊敍舊。莫道▣沈香。</text>
<title>有感</title>,<text>孔道空言上。周情短夢中。讚修垂大法。制作表成功。渺渺天臨海。明明日轉空。寸心如黑漆。狂走似兒童。</text>
<title>詠流頭會</title>,<text>爽然今日自無邪。冷徹肝腸絶滓査。灎灎玉杯傾竹葉。深深銀鉢吸瓊花。宛如明月雙溪水。絶勝淸風七椀茶。爲問菜園羊在否。氷漿雪餠亂交加。</text>
<title>得西海按廉金震陽書。云送乾鹿。然鹽州鮒魚。又所欲者。因賦一首以寄。</title>,<text>病齒難於詠。衰腸養在庖。池魚知易䆵。野鹿亦堪包。名舊聞靑草。詩曾詠白茅。老來饞更甚。口業信難拋。</text>
<title>得韓左尹同年書。詩以答之。</title>,<text>久無音耗每相思。避賊携家數數移。何日黃驪江一曲。卜隣三徑共追隨。</text>
<title>普德窟僧。求坐禪供養緣化文。</title>,<text>圓通境界無邊處。修證功夫直上時。柳絮風狂三業罪。銀山壁立一團疑。肌膚不露威儀肅。口腹如虛性命危。物外高流猶豫備。人間實理敢參差。</text>
<title>新樓上</title>,<text>八面虛通一小樓。恒沙法會十方周。心香熱罷身淸淨。未必吾生枉白頭。笑倚元龍百尺樓。遠從尼父欲東周。晏嬰高節猶矛楯。食肉如今盡虎頭。慶陵唱和號龍樓。漠漠星霜問幾周。聞說書筵將勸講。敢言鄕里有壺頭。</text>
<title>遣興</title>,<text>扶病尋人亦強顏。語言無味鬢毛斑。歸來更覺幽居味。坐對白雲連碧山。</text>
<title>園中有梨樹。六月熟。撼之則墜。以其體小。故不傷。甚酸甘有味。吟成一首。</title>,<text>園中梨樹十餘株。一株早熟其品殊。開花發葉皆同時。實獨也異令人吁。團團色嫩眞黃金。體輕墜不傷其膚。此園本是西隣園。老牧作主何悲夫。當時富貴老吉昌。子孫冠蓋盈通衢。那知外姓出梟獍。沒入官家歸老夫。老夫五十無屋廬。直布至今全未輸。有樓對山壓風雨。有田種菜供朝晡。有栗秋實足盤味。有梨捷疾如先趨。甘羅作相最年少。對此愧吾今白鬚。天公用意自難料。早晚粲然分以區。臨風三嘆自有得。物吾與也聊觀吾。</text>
<title>送梨至恩門。宅夫人出別墅。詩以記之。</title>,<text>早熟酸甘味最良。夫人自小所親嘗。門生今日來爲主。馳獻那知出野莊。故國蒼蒼擁喬木。群峯渺渺掛斜陽。唐城松翠搖波影。誰識德山餘慶長。</text>
<title>對氷高詠</title>,<text>氷也成形似水精。光芒寒洌十分淸。財成輔相終人力。玉燭調時見太平。日出如山那得久。堂深照座獨能明。可誇兩眼無昏翳。避暑何須聽澗聲。</text>
<title>槐花</title>,<text>西隣槐樹着新花。淸曉無風帶露華。折得數枝分陋巷。色侵黃卷影橫斜。</text>
<title>曉雨</title>,<text>曉雨蕭疏滴不成。炎天病客十分淸。想看荷露池波靜。記取松風澗水鳴。了了此身爲我累。悠悠無事可吾生。怪來遇興輕狂甚。坐讀中庸檢性情。</text>
<title>有懷金敬之</title>,<text>白雲相逐萬山靑。一曲驪江遶錦屛。君政思親吾乞退。秋風準擬共揚舲。移居只恐爲淮枳。慱物何須剖楚萍。到得漁人爭渡處。好將淳朴送殘齡。</text>
<title>芹暄歌</title>,<text>食芹負暄田舍翁。於心自足樂在中。適我口兮便我體。使我享此由天公。代天行事是我主。我主明明臨法宮。刑淸徭賦又均平。我膝下有孫之童。華封三祝死則已。我美無由獻天子。但願普天率土濱。億萬蒼生如一身。愛君之心無少異。民易使兮風俗淳。民易使兮風俗淳。上下一體邦命新。</text>
<title>晝坐</title>,<text>淸風虛堂高。氷峯照白頭。炎威逼不得。竹簟滑如流。有時酒飛雨。爽然疑淸秋。病軀忽自適。澹泊無所求。鳴鳩在深樹。幸哉居處幽。</text>
<title>山蜂</title>,<text>六月正熱天無風。山蜂咽入虛堂中。君臣大義獨爾全。何故離群無後先。不應見逐似見逐。鳴聲如悲有涵蓄。或是狷介異於衆。嘯詠自然無與共。平生遇物不興懷。老境▣▣多睽乖。對之三嘆把禿筆。氷漿便欲調崖蜜。</text>
<title>有感</title>,<text>洛陽忠孝進姚黃。千載譏評有㧕揚。誰識白頭林下意。每逢新味愧先嘗。愛君▣口非良計。避世頤神豈病狂。獨坐悠然發高詠。一生行止付蒼蒼。</text>
<title>赤提村農奴來</title>,<text>赤提村裏麥初收。白麪香湯滑欲流。又說稻花開已遍。</text>
<title>昨分發錄事來言。明日宰樞合坐于南山巖房寺。晨興身困。難於隨行。修狀謝不赴。因吟一首。</title>,<text>交懽將相任安危。病裏承招喜可知。縱意尙難消永日。修容敢擬玷淸時。虛堂白髮中央坐。高樹淸風左右來。默禱上天持我后。萬年眉壽享丕基。</text>
<title>雨</title>,<text>宰府南山上。凝神四顧初。蛇城綿亘遠。鵠嶺鬱蒼餘萬姓國之本。千年王者居。應憐勞陟降。淸雨洒疏疏。</text>
<title>聞種善讀書聲</title>,<text>小樓疏雨午涼生。碧樹蒼崖氣自淸。畫得好時看更好。有誰描出讀書聲。</text>
<title>偶題</title>,<text>六月炎蒸恐不支。天敎風雨慰吾衰。頒氷曾荷君王賜。又是脫巾磐礴時。闕下鳧趨長入夢。筆端蛾濕謾題詩。何須晚食當肥肉。口腹已輕方有思。</text>
<title>有感</title>,<text>賊騎橫馳夜到明。山城六月斷人行。不知飛輓何時已。坐擁貔貅十萬兵。老去儒冠倍迂闊。年來世道失升平。白雲靑嶂松風裏。悔不從前隱姓名。</text>
<title>書通度舍利記後</title>,<text>舍利人言出釋迦。覆鐘通度自新羅。北來應爲慈儀殿。八十光陰似逝波。兩殿春秋甚富時。天敎爲善已孜孜。忽然法寶俱來獻。賁餙松山不拔基。臥病年來少出門。名山勝境只心存。豈期奉勑書堅固。萬古靈光獨也尊。</text>
<title>自賦</title>,<text>▣明晨起遲。兩腿酸復酸。再三呼小娃。起踏庶心寬默念浮漚身。云何保艱難。勞悴旣久遠。幸今圖自安。興居頗適意。或至忘衣冠。時時登東山。長嘯對龍巒。匪獨陶堙鬱。如嚼九轉丹。猶爲衆若逼。況彼方爲官。</text>
<title>聞蟬</title>,<text>林亭六月十分淸。又聽新蟬第一聲。坐待秋涼天下遍。火雲收盡眼還明。</text>
<title>晝詠</title>,<text>一陣淸風吹面涼。疏簾捲盡坐虛堂。朝中舊故心中熱。政倒調氷白雪漿。</text>
<title>有感</title>,<text>閶闔沈沈擁霱雲。夔龍朱虎贊華勳。舞干自致三苗格。白髮書生討古文。德動天時無不化。威加海處更何云。三光五嶽▣離合。願與群賢奉大君。</text>
<title>謹妃移御之日未明時。吟得短律。</title>,<text>龍壽山來馬市邊。突然高起背長川。忽敎衆卉爲宮樹。豈意華堂敞御筳。位正長秋方毓慶。詩陳樛木已稱賢。願天永錫無疆福。則百斯男萬萬年。</text>
<title>昨至宮前。將隨諸君肅拜。有旨權停不受禮。歸而困臥。</title>,<text>龍山分隴入城中。突起成形照碧空。寶座天臨雲藹藹。華聯景從日曈曈。鷹巖高壓駝橋水。龍岫低承鵠嶺風。謙讓榷停朝賀禮。早歸安坐有衰翁。</text>
<title>立秋後雨</title>,<text>炎天蒸到骨。秋雨快於心。造物似戲譫。順時聊詠吟。鶴鳴依遠垤。蟬噪翳高林。老我封湯沐。衰年聖澤深。雨滴漸驚耳。秋涼俄醒心。忽然忘久病。復此動高吟。渺渺日沈野。蕭蕭風滿林。閑中淸興味。自覺比來深。</text>
<title>望雲歌</title>,<text>白雲之下馳黑雲。白雲缺處靑天分。馳之疾兮白不動。上帝之居超紫氛。沈沈萬古默無語。化出物類何紛紛。微哉地上蟣蝨臣。中年踧踖尊天君。利欲交攻自敗走。擾擾眞同聚飛蚊。敢希文王在左右。欽若有時思放勳。放勳遠矣文旣沒。誰識高歌東海濆。東海桑田眞朝暮。乾坤幾度興斯文。</text>
<title>日出</title>,<text>日出雲初薄。雨收風更吹。陰晴多變化。身世幾安危。芳草將侵轍。淸流可賦詩。悠然得意處。自足慰吾衰。</text>
<title>送李進士歸覲水原</title>,<text>李生慈侍下。讀序可知詳。扇枕孝思動。拂衣歸意忙。江山秋退暑。燈火夜生涼。異日收功處。榮親爛有光。</text>
<title>讀歸去來辭</title>,<text>樂夫天命復奚疑。此老悠然歸去時。一點何曾恨枯稾。我今三嘆杜陵詩。乾坤蕩蕩山河改。門巷寥寥日月遲。長嘯白頭吾已矣。閉門空讀去來辭。</text>
<title>賦藍花</title>,<text>半畦藍吐花。蔓草育其東。小娃手去之。力弱竟難功。新絲抽已長。可被公子躬。染朱固所願。染靑光更濃。奈何不去草。害正誰汝容。</text>
<title>尙州安兵馬使。以瓷盤五鍾十見惠。</title>,<text>五盤成疊十鍾連。碧玉生光照碧天。一見便知淸我眼。不愁他日汚腥暖。</text>
<title>前月立秋。故七月初一日。稍涼甚。</title>,<text>七月初頭雨滿堂。立秋前月倍生涼。故知氣候無盈縮。況是朝昏有短長。稽首乾坤蘇病骨。甘心魚稻補衰腸。高尋白帝眞乘興。工部文章萬丈光。病翁流汗坐虛堂。念念誰知但願涼。忽値西風吹面急。何曾白髮與心長。江山不識供誰眼。氷炭無從置我腸。幸有當年毛穎在。只將詩句答流光。不惑年前入廟堂。媕婀玩愒送炎涼。自慙雨露蒙恩久。誰道江山引興長。利勢風波一投足。淸親山海九回腸。新秋匹馬黃驪路。想見餘生爛有光。</text>
<title>啖來禽</title>,<text>皮帶微紅雪作肌。團團已向未秋肥。知渠爛熟還如腐。政爾▣甜得所歸。出壑氷應置寒露。帶霜楓已照斜暉。右軍有帖聯靑李。坐想當年筆一揮。</text>
<title>早興</title>,<text>詩書何敢負。貧病竟相隨。不備誠難祭。如存謾致思。偶同淸者聖。獨坐湛然時。謀拙將誰責。吾知久矣衰。</text>
<title>送龍頭。與李狀元 文和 偕行。</title>,<text>龍頭僧統出松京。年少龍頭作伴行。臥病龍頭空悵望。上東門外日初生。</text>
<title>在燕都國子監。於街南賃屋一間。極熱。以瓦盆盛氷。濯手灌面。有詩結句云。惆悵江湖釣竿手。瓦盆終日弄淸波。今病餘身困。不耐寒暑。今年秋初尤熱。使小婢新汲井水。洒於扇面以搖。其風倍涼。如雨之落也。肌骨爽然。比之弄波。又遠甚矣。淸泉白石。眞境不爲少。少也老也。皆托興而已。豈不悲哉。異日造物者。當何以▣我也。吟成三首。</title>,<text>吾生偏畏熱。當暑每焦腸。璧氷盆波闊。松京扇雨涼。拙謀何佼儈。高興自蒼茫。尙未尋眞境。臨風欲發狂。小婢力搖扇。知渠猶熱腸。布衫初透汗。竹帽更生涼燕塞雲迢遰。驪江水渺茫。桑楡難自斷。往往欲顚狂。滄浪方濯足。氷炭肯堆腸。寒沍宜圖煥。炎蒸却願涼。北庭氷矗矗。南國水茫茫。誰識吾方寸。還如點也狂。</text>
<title>初六日。穡與韓淸城，廉東亭。同遊九齋。又邀李▣▣，鄭簽書。其從者豚犬種學，門生劉敬。而韓探花郞，李校勘。則隨淸城者也。於安心精舍。刻燭賦詩。故其題曰。游安心精舍。又一題曰。槐。旣放榜。敎官以酒食見餉。醉飽而歸。</title>,<text>十二徒稱曰九齋。國中童冠集山崖。賦詩刻燭才何疾。勸學興文意甚佳。渺渺紫霞光射席。層層寶樹影侵階。同游又是高流在。嘯詠聲中開好懷。</text>
<title>七月初七日。主上殿下誕日也。曲城府院君爲首。諸君進手帕。穡從其後。行禮拜。飮宣賜酒。趨出。與李判開城，廉蓬城，韓淸城。同至廣濟寺池邊任中郞家賞花。開者一。未拆者二三而止。中郞云尙未也。今月望後。當盡開。於是更約後會而歸。吳六和判書設食。</title>,<text>蓂陛才行禮。蓮池更荷恩。淸風動▣▣。小雨水生痕。北寺苽堆案。東隣酒滿樽。碧筒如象鼻。勝事謝乾坤。對境欣淸淨。聯鞍訪懶殘。微酣高興發。向老此心安。柳影暑氣薄。荷花秋色寬。重游諒不遠。沽酒引朝冠。</text>
<title>李霽亭先生。以賀誕日入京。明日。與廉東亭，韓柳巷。各携酒果。邀至李開城宅。開城具盛饌。侑以歌者奚琴。適洪二相又以酒果來。極懽而罷。明日錄之。</title>,<text>氣合先生饌。光浮亞相來。奚琴縈雪曲。杜酒艶金杯。移席綠莎淨。踞山紅日催。莫言徒醉飽。敬老備三才。</text>
<title>謝西京張相送脯</title>,<text>病中秋又至。吟處雨方來。坐想紅蓮幕。肥甘案上堆。</text>
<title>七月初九日。天明有微雨。稍涼身健。</title>,<text>曉雨蕭疏擁小樓。颯然風至又驚秋。自知病骨蘇來快。誰導炎官代尙留。夢澤披蓑何渺渺。巴山翦燭亦悠悠。老年淸興難拋得。竟日吟詩萬事休。</text>
<title>題陽村卷</title>,<text>陽村春雨暗春煙。陽村秋露洒秋天。碧梧未必棲丹鳳。且許幽人伴鹿眠。</text>
<title>雨</title>,<text>虛堂暑初退。雨氣十分涼。嶽隼意將動。草蟲聲已長。群山浮積翠。早稻帶微黃。病欲蘇醒處。猶嫌得句忙。</text>
<title>君子</title>,<text>君子異出處。其心諒同歸。抱關有常職。山林豈卑微。一朝膺具瞻。坐令天下肥。公山非所適。亦不斥其非。大哉聖人心。千載猶依俙。</text>
<title>走筆謝鄭令公甘瓜之惠</title>,<text>城南別墅動高秋。何日從公得勝游。碧玉甘瓜來照座。忽然瞻望苦搔頭。</text>
<title>寄普光兄</title>,<text>山光橫碧處。野色半黃時。出定無餘事。吟來卽好詩。</text>
<title>曉吟</title>,<text>秋氣滿天吾病蘇。可憐前日汗流膚。五更已好聞簷雨。一葉頻驚落井梧。自負此心如孔孟。誰回世道復唐虞。閑中有念眞無賴。習習淸風滿座隅。</text>
<title>西苽</title>,<text>西苽如雪齒牙寒。熱氣無從入我肝。萬壑淸氷照銀海。一杯湛露在金盤。欲圖水穴吟携筆。謾想楓巖坐不冠。老矣猶難啖松柏。靑冥誰擬控飛鸞。</text>
<title>豆粥</title>,<text>小豆烹爲粥。光浮赤面濃。秋回天尙暑。日照晝無風。淨掃三焦熱。淸凝九竅通。微甘生齒頰。崖蜜謝黃蜂。</text>
<title>無題</title>,<text>千載重興日。群英並進秋。獻言如霧滃。聽訟似川流。末路無靑眼。餘生只白頭。有時歌盛德。舞蹈不能休。</text>
<title>辛亥會試。門生吳毅來云。由糾正出判羅州牧。今爲張西京幕下僚佐。以事請假而來玆。又旋歸西京。呼酒欲餞之。會家中無酒。旣送。吟成一首。</title>,<text>幕府游南北。山川閱百千。肯虛元師問。猶在判官聯。遼霫江西路。耽羅海外天。知君詢異俗。豈獨在軍前。</text>
<title>題平源卷</title>,<text>水盈科處必橫奔。汨汨滔滔赴海門。幸是秋風涼冷後。將尋白帝問眞源。</text>
<title>朝吟</title>,<text>靜坐鳥聲中。白頭衰病翁。誓心扶國體。無事謝天工。野闊朝收霧。林深晝送風。雖知暑氣薄。尙怕汗珠融。</text>
<title>午詠</title>,<text>熱甚如蒸熨。堂高幸有風。千車塵自漲。九陌日方烘。露頂從吾嬾。冥心非世同。嚴霜凝火甑。回首憶丘公。</text>
<title>晚步</title>,<text>西崖生夕陰。幽人爽煩襟。甫爾日入地。蕭然風滿林。忘言有遐想。乘興動微吟。魚稻亦云近。江山秋未深。</text>
<title>朝雨</title>,<text>盂蘭盆會遍僧家。檀越成群笑語譁。獨對圓通躡蓮葉。却從廣濟借荷花。浮雲浩浩隨風轉。小雨絲絲帶日斜。滌盡往愆淸淨甚。何須忍苦伴煙霞。</text>
<title>七月十五日</title>,<text>山寺歸來興轉幽。蟬聲碧樹白雲秋。誰知趺坐高吟處。却勝僧窓得自由。坐睡虛堂日又斜。寂寥庭宇似僧家。廣興細布隨牌至。更覺君恩尙未涯。</text>
<title>早興</title>,<text>五更風雨夢初回。早起陰雲尙未開。秋水揚舲今正好。賜田江畔有漁臺。</text>
<title>有感</title>,<text>我身一虛舟。颯然江海秋。隨風入斷港。暫爾非久留。照我天有月。伴我沙有鷗。濟川固所願。敢學宣尼桴。</text>
<title>謝慈恩宗師法泉長老。以滿花方席見遺。</title>,<text>圓滿十方何物耶。雜然五彩政開花。誰敎體用還成對。授受由來是作家。北牖臥時風動葉。東軒坐處日臨葩。一生只慣胡床踞。盤脚年來鬢有華。</text>
<title>小雨</title>,<text>靜坐忘機事。殘生養性靈。黑雲携小雨。白日洒空庭。身世何蕭爽。江山自杳冥。一家天地位。隨分亦淸寧。</text>
<title>鷄鳴</title>,<text>淡月疏星涼滿天。雞鳴曾記赴朝聯。年來臥喫封君祿。只恐宣呼與講筵。</text>
<title>盥櫛</title>,<text>盥櫛身輕便快哉。更無纖翳汚靈臺。森然禹貢山河出。忽爾虞書禮樂回。靑嶂周遭初日上。綠林蕭爽小風來。誰敎四海能臻此。參贊深慙未有才。</text>
<title>嫩涼</title>,<text>嫩涼可吾意。肌骨快何言。忽致精神健。俄除耳目昏。自知非潤屋。誰信是淸門。却似白雲谷。淸風溪水喧。</text>
<title>原州釋敬田。中天台選。歸其鄕。求詩。</title>,<text>雉岳山中出。天台山下游。隨風又歸去。渺渺白雲秋。</text>
<title>昨詔使入城。僕方臥病。未知其何事也。因題一首。</title>,<text>記得當年讀詔時。省堂高處俯旌旗。村居自分無相報。天語何曾得細知。獨立殘生應是我。重興盛業在於誰。中原新主方更化。南北他年信使馳。</text>
<title>卽事</title>,<text>日午群童赤不衣。相追環走似肱麾。人情好惡看時異。天性純眞發處微。索飯啼時情爛熳。啖瓜行處色愉怡。老翁端坐思無盡。爾輩成人要去非。</text>
<title>卽事</title>,<text>老年情興謝經營。剩得幽居事事淸。風靜山梨時自落。秋深庭蘚爲誰生。道存五就知伊尹。功蓋三分憶孔明。默坐悠然對黃卷。古今天下幾昇平。</text>
<title>自嘆</title>,<text>畏熱作涼軒。軒成秋已至。桃笙與紈扇。亦復忽如棄。坐歎軒中人。平生多此類。學成時尙武。榮養親葉世。恭惟造物心。似乎戲之耳。白頭幸席暖。苟有吾所志。今年復明年。誰更望完美。虛堂縱遠眺。秋色涼如水。白雲一二片。靑天千萬里。亦復觀吾生。浩然有歸意。低回竟何爲。永愧古君子。</text>
<title>謝任同年送新米</title>,<text>西風吹野外。玉粒照窮廬。更想尙州北。淸池釣出魚。</text>
<title>謝南京令公送新米</title>,<text>黃雲片片入平田。豈意隨風落我前。老去口饞秋更甚。漢江元有縮頭鯿。</text>
<title>聞倭人寇木州</title>,<text>南來新事豈皆眞。聽說倭奴擾我民。誰向海濱能制敵。我聞山路亦無人。比年憂病存殘喘。自古安危倚大臣。最是閑中多所感。只緣當日逐簪紳。</text>
<title>吉昌君治道。使蒼頭往助之。</title>,<text>穿峴高高倚半天。路分南北俯雲煙。每因憂雨多崩陷。故値秋風旋補塡。柳洞幽居閑有日。松齋餘慶至如川。淸晨約束蒼頭去。想得仁心便霈然。</text>
<title>我生</title>,<text>我生豈不悲。天下方分崩。所天在塞外。衰草連長氷。欲往我又病。力弱如秋蠅。悵望路無極。颯颯悲風興。我生豈不悲。學道廢半途。文章爲人役。如與執鞭趨。外視亦美矣。華聯致享衢。竟無尺寸效。老矣空長吁。</text>
<title>出訪禹平章。因過朴判書。微醉而歸。</title>,<text>三伏深藏樹影中。颯然毛髮又秋風。出游大畝危峯下。酒興詩情滿海東。芳草和煙方暗淡。輕陰弄日尙曚曨。欲知老牧存心處。問向伊川擊壤翁。</text>
<title>權判書在軍前。未知何日歸。</title>,<text>諸將連營屯海濆。更敎司寇作監軍。旌旗影裏山無盡。鼓角聲中夜易分。之死忠心如皎日。此生高義薄層雲。稟來勇怯誠難強。獻捷遄歸好策勳。</text>
<title>山中葡萄熟。樵者摘以來。</title>,<text>山中秋氣十分淸。風動纍纍黑水精。葉褁驪珠來照屋。白雲深處動吾情。</text>
<title>我昔</title>,<text>我昔遠行邁。天淸無纖埃。山川淨如洗。時雨兼風雷。忽値沴氣作。令人肝肺摧。忠良見廢黜。賢聖遭疑猜。靜默坐一室。保玆天降才。淸風左右至。林影生蒼苔。</text>
<title>卽事</title>,<text>秋氣淸如水。人心湛不波。方將弄明月。直欲上靈槎。山色屛初展。天光鏡已磨。獨憐塵滿面。宛似走東華。</text>
<title>風雨發嘆</title>,<text>老年光景若頹波。門巷人稀雀可羅。恨殺道情猶斷續。從敎世事自蹉跎。雨頻庭蘚生將遍。風急園梨落已多。坐念田家老夫婦。苦心霑體竟如何。夢曲庭院欲天明。白髮情懷鬱不平。萬木怒號風有力。千山望淡雨無聲。漸聞枕上來簷語。剛壓窓間▣▣▣。直掛雲帆濟滄海。翰林豪氣尙崢嶸。雲師風伯亦何心。損我嘉禾減畝金。豪富由來多積畜。貧窮無以慰呻吟。白頭自信魚依水。丹懇誰知鶴在陰。破塊鳴條今已久。令人重憶五絃琴。</text>
<title>告風伯一章</title>,<text>徐而勿馳兮。無撼我稌秔。庶幾歲大熟。吾民延其生。</text>
<title>嘗新栗</title>,<text>柳村深處雨霏微。秋未深時栗已肥。風打一枝俄下墜。剝來何患齒牙稀。</text>
<title>述老農語</title>,<text>風停雨作勢包空。起舞田家白髮翁。不待築禾應大熟。聖恩如海樂無窮。</text>
<title>詠梨樹</title>,<text>梨樹中空知幾年。開花發葉▣如前。一朝風急俄墔朽。留得半身將問天。忽使啼禽難▣在。定知行蟻怯夤緣。明春萬木欣欣處。倘見當時雪色鮮。</text>
<title>北使</title>,<text>北使頒明詔。東人感奮恩。海山多雨露。氷雪一乾坤。忠義何嘗廢。分崩可忍言。白頭身又病。矯首想行軒。</text>
<title>秋暑</title>,<text>秋暑困衰翁。凍雨一洗之。劃時五內涼。兀坐靜言思。靈臺方寸地。外物莫能移。奈何觸寒熱。勢窘難支持。稽首謝天君。泰然其在玆。</text>
<title>秋風</title>,<text>秋風胡爲哉。與我偏相尋。我欲絶知誘。湛然存我心。忽爾雲物變。涼風生夕陰。動我滄洲趣。和之白雲吟。山中有美人。宛在松桂林。蕙花垂石崖。飛泉如素琴。邈哉不可攀。信哉金玉音。</text>
<title>有感</title>,<text>老而求退是眞情。況此多艱世失平。尙念大臣宜在位。未聞諸子敢齊名。國家氣脈思培養。門戶聲名戒滿盈。更過數年年八十。安閑頤養亦光榮。</text>
<title>七月二十七日。契內諸兄。相約同訪光巖堂頭幻菴公。諸公皆事牽。獨李右尹舒原偕僕。閔子復與種學隨至。而李又以事晚入城。老夫留一宿。坐到晨鍾。小歇而興。監役密山君朴公。請予讚幻菴畫像。歸途發詠。</title>,<text>少年交契老來稀。半日同遊亦自違。坐到五更生道味。吟成數句讚眞儀。山光蒼翠雲相媚。野色靑黃稻最肥。更向迎賓樓作飮。感今懷古思依依。</text>
<title>歸家困臥</title>,<text>物外淸游夢也非。幻菴境界已稀微。此心謾道無來去。又是煙簷掛落暉。</text>
<title>二十九日。益齋侍中忌旦也。與同年鄭簽書公。赴圓明齋席。宋同年又在子壻之列。雖與於座。不可以同年目之。則門生二人耳。然鄭公位樞密。僕忝省宰封君。則雖多奚益哉。獨恨庸夫，商議有故不來耳。</title>,<text>我今老矣感浮生。對境時時吐實情。恩大如天那可報。心堅似石是同盟。秋風瑟瑟儒冠冷。曉日瞳瞳佛殿明。飯罷緇流吾亦飽。子孫逢吉更光榮。</text>
<title>歷科壯元作讌。曰龍頭會。凡於迎餞慶慰。無不如禮。僕之僥倖也。常軒先生無恙數年。然未嘗一會。至廉東亭始辨一席。然東亭主文之後。其座主宋先生密直召至。東亭獻壽觴。以龍頭會爲名。其實榮親之例耳。今純仲。會長東亭之前門生也。其還鄕也。僕與東亭及鄭判書，尹副令，鄭正言。各以酒果。會餞于成會長。乃尊之第一。獻一酬而罷。其風流閑雅。亦足爲一時盛事。吾病也久矣。而獲與斯會。豈非天乎。旣歸便睡。明日吟成一首。錄呈諸會長座下。</title>,<text>禹門魚躍一聲雷。矯矯群龍變化來。只把高低比頭尾。若論靈異共胚胎。在田政値文明運。澤物還同燮理才。㝡喜病餘參此會。風流往事眼中回。</text>
<title>聞倭寇在錦州</title>,<text>錦州深處接關城。海賦年來得恣行。大將指揮方得意。腐儒衰病獨含情。山川形勢金湯固。宗社威靈日月明。未必人謀皆誤國。自憐曾不學談兵。</text>
<title>絶句</title>,<text>苔痕連砌上。樹影入窓中。靜坐忘機事。▣▣日又紅。</text>
<title>八月初二日。親幸觀稼。臣穡瞻望不及。吟成一首。</title>,<text>萬騎如雲出鳳城。君王案轡政徐行。山光疊翠曙光淡。野色半黃秋色淸。共願垂衣躋帝德。誰知觀稼念民生。老臣多病難馳騁。閉戶微吟頌太平。重瞳凝睇野連天。大喜今玆大有年。陣陣黃雲如逐輦。纍纍玉粒已登筵。共將鷹犬論高下。獨想貔貅擁後前。寂寞殘年幸安坐。跂予瞻望意茫然。</text>
<title>晨興。天氣稍涼。忽起關東之興。</title>,<text>八月天晴氣稍涼。關東一帶稻魚鄕。游觀共道此時好。局束不知何事忙。蕊國波濤風作勢。楓山巖壑雪生香。竟成有志非虛語。他日歸來謝彼蒼。</text>
<title>奉題雙淸亭</title>,<text>胸襟皎潔絶群疑。烏府霜威動一時。房相閤中兼杜斷。蓋公堂上見曺隨。松涵風月聲猶靜。秋入峯巒景轉奇。心迹雙淸誰畫得。七言八句牧翁詩。</text>
<title>昨與柳巷孟雲先生。陪曲城府院君，吉昌君詣大內。內官金實傳內旨賜酒。侍中尹漆原與諸宰樞。又請曲城，吉昌至合坐所。僕與孟雲隨之。旣至。又小酌。旣俱至移御所。勞修理官。又至旻天觀。正殿蓋瓦將畢矣。勞其監役官而各散。政堂安先生邀僕及孟雲先生。至其第。坐林亭。具酒食。笑語竟日。於是主人請名其亭。予不敢辭。遂取杜工部心迹雙淸之句。以塞其請。明日。旣作雙淸亭詩。又用其韻。追記前日之事。</title>,<text>吾生如夢自驚疑。分外追攀又此時。二老能形太平出。諸君誰踵吉昌隨。新宮拔地靑天近。廣陌無塵白日遲。晚向竹溪情興發。雙淸亭上好吟詩。</text>
<title>代書謝李遁村送新米</title>,<text>漢江江上又秋風。高臥黃雲靄靄中。玉粒分來問何意。祗應惱殺未歸翁。</text>
<title>與韓上黨。同訪尹密直。醉歸有詠。</title>,<text>拓地功臣後。逢辰入相初。邀賓竹葉酒。戀主秋山圖。樹密鳥聲寂。天高人意舒。一樽風日靜。物外得淸娛。</text>
<title>曉起。聞今日駕回。喜而有作。</title>,<text>數日都人望翠華。西郊縹渺夕陽斜。今朝忽有欣欣色。不獨尋常百姓家。廢學自驚年老大。無才幸値運亨嘉。何由更得身強健。鷹犬前頭詠五豝。</text>
<title>伏聞上入御新宮。喜躍有作。</title>,<text>觀稼江郊想六飛。新宮已喜儼垂衣。旌旗影動秋光淡。環佩聲高曙色微。日月政臨雙鳳闕。乾坤方繞一戎衣。病餘注目趨蹌列。獨詠詩章筆又揮。</text>
<title>明日。聞入御新宮。卽命駕還御時坐所。</title>,<text>大王走馬率西江。風采如新使我降。當日愛妃無曠怨。卜年七百啓周邦。經綸彼相非謀面。忠義何人不滿腔。想見獸爐香穟直。龍山政對碧紗窓。</text>
<title>晨興</title>,<text>夜聽蕭蕭雨有聲。不成簷語已天明。庭苔綠泫淸人眼。窓岫靑攢動客情。霜落鏡中年已暮。風生筆底曉來晴。驪江好著蓑衣客。何日孤舟自在行。</text>
<title>卽事</title>,<text>華渚虹流杜又鳴。儲精天地應時生。自貽哲命無災害。共賀昌辰更泰平。歷歷山河扶大壯。輝輝日月照貞明。小臣珥筆垂絲鬢。拜獻詩章效賀情。</text>
<title>曉吟</title>,<text>病將年兩大。秋與曉俱涼。忽快精神秀。暫蘇支體強。白雲連北巘。紅日上東岡。只得悠然興。何曾發出狂。</text>
<title>謝同年郭判書携酒見訪</title>,<text>因病閑來好。同盟老漸稀。跫然已可喜。況此久相違。朋酒回春氣。賓軒對夕暉。少年情興動。夢裏亦依依。</text>
<title>寄呈閔兄</title>,<text>我臥經年久。人來尺字無。卜隣何日是。風月滿江湖。</text>
<title>曉霧</title>,<text>枕上夜無夢。蛩聲天地涼。早起便縱目。鄕山何渺茫。時時霧也作。使我如面墻。造物戲我耳。白日生東岡。睹天不待披。萬物皆蒙光。忘懷任出處。何處非虞唐。</text>
<title>秋興</title>,<text>大哉天地仁。粒我生我民。所以引性命。因之明彝倫。及玆盡呈露。不必更諄諄。聖人代立極。政敎粲以陳。慨念古作者。益望今之人。欲報天地恩。知過當自新。</text>
<title>有感</title>,<text>我不向田野。終畝徒責人。玉粒忽在案。淸香吹滿巾。終年沾體者。食新不食陳。忽然心不樂。念之責我身。野人養君子。所望其政仁。立朝不降澤。今日忘今民。素飡與徒餔。我獨猶逡巡。</text>
<title>曉霧</title>,<text>連朝霧暗蔽靑天。深閉蓬窓思渺然。江上數峯如畫處。也應迷失釣絲前。生育由來有彼天。山中豹也儘斑然。誰知此霧非徒爾。變得他文却勝前。明明日月九重天。雲霧無從更鬱然。謾道古來披有手。諫書誰復更陳前。</text>
<title>有感一首示伯至廉使</title>,<text>立德如登天。立功吾已衰。立言不足傳。秋蟲自知時。霜露日以嚴。喞喞令人悲。方將遣吾悶。豈念孫謀貽。鳳鳥去已遠。麟也來何遲。悠悠君子心。後來知者誰。</text>
<title>晨興</title>,<text>疇昔夢易破。我骨多辛酸。漸知秋夜永。蟲聲叢露溥。惻惻復惻惻。爲私其爲官。君子抱幽貞。松柏歲將寒。浩然發長嘆。誰謂天地寬。朝日照我庭。獨坐整衣冠。人與境俱靜。白雲生龍巒。</text>
<title>謝張西京送乾魚。走筆。</title>,<text>炎熱貧居水飯時。凍魚乾者每相思。秋來得賜亦不惡。細嚼長腰吟短詩。</text>
<title>午飧</title>,<text>栗殼團團豆甲長。烹呈案上照虛堂。法來早識儒家味。蔬筍與之無別香。潦倒自傷謀適口。膏腴誰忌得充腸。午窓更感乾坤惠。鼓腹高吟到夕陽。</text>
<title>聞官軍得倭舡</title>,<text>挫敵謀爲最。行師律要臧。祗憂知必死。爲害倍於常。稔惡天用勦。勝殘邦乃昌。明明宗社在。我武政惟揚。</text>
<title>宰樞率百官肅拜。賀世子生也。旣退而諸君肅拜。會府院君皆不至。穡以三重故。不獲讓。立於行頭。禮畢還家。愧汗未已。吟成一首。</title>,<text>百世繁昌際。三韓喜慶初。朝班陳燕賀。封邑效鳧趨。頌什諸儒撰。生辰太史書。粃糠深自愧。開府到迂愚。</text>
<title>微雨</title>,<text>淸秋今已半。微雨又無多。自幸明時棄。其如老境何。功名守株ꟙ。身世撲燈蛾。欲去豈無地。斜風吹綠蓑。綠蓑何處好。微雨滿江村。滑却莓苔逕。暗於楊柳村。釣磯猶白晝。詩榻又黃昏。只是身閑適。無非明主恩。主恩深到骨。閉戶且閑眠。忽得雨洒地。颯然秋滿天。有錢卽沽酒。得句旋成篇。陶寫性情耳。何勞希聖賢。</text>
<title>十五日</title>,<text>豪氣凌雲處。那知天地寬。病難投我筆。老不掛吾冠。秋與鄕情動。夜從廚語闌。焚香如降格。妻子願團欒。</text>
<title>中秋日陰雨。欲祈晴則恐天自晴。天若欲雨。禱又未必應。於是不知所爲。歸於順受而已。</title>,<text>病中危坐數陰晴。況待中秋月色明。宿雨非徒驚客耳。老夫終或順人情。隨時發興亦玩物。遇境忘懷堪養生。獨愛倚樓長句在。笛聲飄處雁行橫。</text>
<title>自感</title>,<text>樹聲風動窓。蟲聲秋滿堂。中有吟詩聲。斷續非宮商。天地有至樂。自然多抑揚。感人也甚易。寓物以鏗鏘。詩以作爲譜。寫之成短章。太空寂寥處。乃爲群動鄕。誰知我心靜。上下同玄黃。無悶是聖人。遣之賢者事。戚戚以終身。斯爲小人耳。我學本空疏。我行多乖異。有聲觸于耳。妄動寧復止。鶯語融吾神。蟲鳴悽我志。我則踐我迹。歲月其逝矣。抑戒皎如日。尙期無自棄。</text>
<title>午後天果晴。喜之甚。將謁霽亭同賞月。用前韻。</title>,<text>眞宰何心忽放晴。白雲片片日輪明。應憐老病摧頹物。欲慰朝昏鬱結情。對酒已知秋氣集。登樓更待月華生。霽亭未識誰招去。硯井東山隔水橫。</text>
<title>奉謝慶尙廉使送銀魚</title>,<text>素鯉傳心密。銀魚照眼明。嶺南風日好。何似鳳凰城。</text>
<title>昨索酒。欲謁霽亭先生。遣人候之。則拜冢未回。至夜天又陰。興盡坐寐。旣覺。明月滿窓。欲出則犯夜。又恐先生被請他出。或子壻燕集後堂。難容外客。於是就寐。及旦取曆觀之。則十六日之下。註曰望。又喜之甚。昨日之不幸。天也。月必望而圓。圓則明之至。欣然志之。</title>,<text>欲向中秋謁霽亭。浮雲留我掩山扃。將軍亦怕霸陵問。從事還嗔楚澤醒。空羨彭宣情昵厚。▣如太白影伶仃。幸哉今夕圓之至。銀燭何須照畫屛。秋滿山堂與水亭。太平外戶不曾扃。里閭詡詡相徵逐。樽酒翩翩迭醉醒。月向此霄偏皎潔。我於斯世獨伶仃。人生聚散非無數。且願從今撤障屛。一樹長松表繼亭。月中天處照柴扃。浮雲流水人俱逝。靜坐高吟我獨醒。燕雁各飛難邂逅。ꟙ蟾相守豈伶仃。冥冥物理難分析。香篆煙生冷短屛。</text>
<title>是日。李判事子送霽亭于門外。因來陋巷。於是自嘆相違之甚。吟得一首。</title>,<text>後生當事老先生。値此乘離忽動情。行李自隨雲影遠。今霄誰問月華明。已過七秩尙強健。才到五旬如晦盲。縱得十分圓底用。成三太白却同盟。</text>
<title>送孟畇讀書海安寺。用眞觀送長孫孟㽥讀書詩韻。</title>,<text>相應法中無二心。大賢當日苦相尋。誰敎祐世君行化。化出海安功德林。[本文二首缺]</text>
<title>昨觀祐世君瑜伽道場。歸而志之。</title>,<text>昨向城西游海安。瑜珈敎主口翻瀾。名師雲集探微奧。大法風行掃險難。雨洒苔痕斑更濕。雲收山色翠仍寒。老來不免兒孫計。頭上光陰如走丸。</text>
<title>浮生</title>,<text>浮生安足恃。老病競侵尋。日月環雙鬢。乾坤矢一心。袖風晴倚杖。衣露夜鳴琴。萬慮自此靜。渺然天地深。士値同文出。師曾命駕尋。未周天下迹。還抱海東心。獨坐山當戶。高吟月照琴。紅塵飛不到。何必托幽深。</text>
<title>送伯至廉使</title>,<text>東門車騎鬧如雲。已見威風振海濆。莫笑牧翁衰老甚。謾將興廢望斯文。</text>
<title>無馬不出</title>,<text>貧家安坐易。緩急却蒼黃。誰送司空馬。昌黎非大狂。閉門從草色。隱几亦山光。自是無塵累。何曾聞妙香。</text>
<title>閔子復來言。已得廟學碑石。將置館中。予曰。朝廷右文之美如此。斯文其興乎。吟爲一首。八月十九日也。</title>,<text>馬巖東畔水如城。一朶峯前地勢平。吾道興衰關國體。王風升降本民情。詩書禮樂乾坤大。日月星辰政敎明。幸値右文身已老。更楷病眼敎諸生。</text>
<title>兒戲</title>,<text>竹馬驕騰欲上堂。又還庭際更彷徨。忽然馳向東山去。梨栗從他乞得嘗。美質稟來幷物欲。良知發處卽綱常。大人赤子初非二。抱病年來鬢似霜。</text>
<title>思歸</title>,<text>落佩樊川賦晚晴。苔扉半掩有餘淸。身爲病敵難持久。心與貧安已守成。熊浦兩邊山色合。驪江幾曲月華明。何當乞得殘生去。蓑笠孤舟自在行。秋氣稜稜曉更淸。靈臺方寸十分淸。已甘白髮如情願。況是靑山與目成。物理古來無兩大。風流近世有雙明。小窓終日悠然興。又在扁舟萬里行。柳浦秋深雨乍晴。水村山墅景彌淸。天心盡露嘉禾熟。詩眼無塵活畫成。隔岸斷煙浮草遠。漏雲殘日照江明。出游定是非難事。只向苔庭獨自行。</text>
<title>聞羅，沈，崔三元帥舟師回。病不能郊迓。</title>,<text>賊舡輕小疾如飛。擾我邊民致荐饑。廟論精明如破的。兵威整肅又乘機。焚舟已使難逃去。返旆還須奏凱歸。坐念獸心窮則攫。賀篇題了思依依。江頭迓勞病難親。飮至何從著散人。又恨貧家無斗酒。謾吟長句望綸巾。威聲震動扶桑日。喜氣熏成撲地春。從此海濱皆奠枕。凌煙高閣聳嶙峋。我未壯時多甲兵。白頭今日每傷情。乾坤陽主丘民定。島嶼無人海賊行。秋色滿空▣雁影。月華流地起蛩聲。悄然獨坐忘私處。進退俱憂座右銘。</text>
<title>秋日</title>,<text>秋日漸涼天漸高。時時舒嘯上東皐。繁華雖美不旋踵。利欲▣輕如燎毛。閑憶少年游竹院。老因多病愛松醪。回頭行露難如昨。夢愕狂風激怒濤。曉上高樓獨自憑。白雲靑嶂共層層。一庭雨過苔逾長。萬里天晴日又昇。膽氣崢嶸身老大。顏容枯槀鬢鬅鬙。乾坤幾度秋風起。回首江東憶季鷹。</text>
<title>哭易菴成壯元</title>,<text>辛巳公侯出異人。壯元風彩照簪紳。筆鋒勁直光如射。詩法平和味自醇。燕邸氷霜隨夢遠。鴻樞雨露與恩新。只憐地下猶含恨。白髮高堂有老親。</text>
<title>哭孫密陽君</title>,<text>壯歲風儀整。衰年氣味眞。遜言如玩世。謙德故頤神。野外秋光淡。城南曉色新。挽歌行漸遠。空使淚沾巾。</text>
<title>有感</title>,<text>塵世浮漚出沒間。斯文漸減淚頻潛。風塵漠漠吹華髮。泉路茫茫繞碧山。自信一生眞似夢。誰知萬事不如閑。恒河沙見雖然是。身世終當付八還。</text>
<title>君子</title>,<text>君子有雅量。趨時爲斯民。飄然丘壑去。亦豈安其身。平生義所在。可使風俗淳。悠悠天地闊。邈哉思古人。高風不世有。老我願卜隣。</text>
<title>浮雲</title>,<text>浮雲從南來。又向何處歸。雖然本無心。似乎有依違。誰知泬寥處。旋轉自有機。風生於其間。動也何玄微。有時太怒號。見斥失所依。時哉降以雨。庶令天下肥。</text>
<title>流言</title>,<text>流言本不實。或時能誤人。度以事與勢。瞭然分僞眞。獸窮必至攫。人屈必求伸。哀哉我赤子。被毒尤苦辛。</text>
<title>聞諸將入城。病不能卽進致賀。</title>,<text>▣王休命耀兵威。海上天晴破賊歸。傾國出迎皆躍躍。閉門病臥獨依依。獸窮則攫宜相戒。我武惟揚動中機。餘寇至今應掃盡。舞干深望舜垂衣。</text>
<title>獨吟</title>,<text>獨吟方遣興。非意忽相干。箕踞閑中熟。規趨病後難。秋光千里闊。曉氣四山寒。合坐來招喚。山妻爲整冠。</text>
<title>歷謁三元師賀立功。歸而獨詠。</title>,<text>帆風海賊往來頻。掩擊江村害我民。三十一年流毒螫。幾千萬口訴艱辛。剗除外患兵威盛。啓迪中興邦命新。餘黨如今更猖獗。師行焉得暫逡巡。</text>
<title>有感</title>,<text>病後高情漲素秋。浮雲富貴儘悠悠。靑山對酒光如滴。明月登樓影暫流。共羨題橋還喩蜀。誰知詭履可封留。乞身他日歸家看。門外波晴點白鷗。</text>
<title>判三司事。領諸元師。追倭賊。將啓行。僕以病難於騎馬。惘然吟成一首。</title>,<text>腹心堅實瓜牙長。國脈和平國體強。蓮幙笙簫臨戰陣。鐵城府院振朝綱。一身篇鉞虹霓氣。萬古丹靑日月光。病發不時深閉戶。想看風彩爍扶桑。</text>
<title>致齋</title>,<text>幽閑逃世處。端肅致齋時。得失忘千慮。興居適四支。淸香燒欲盡。白日照無遺。樓下山橫翠。依然是好詩。</text>
<title>齋心</title>,<text>非尸坐如尸。無賓如見賓。收斂不容物。吉蠲致精純。嗟哉學道淺。就僞仍斲眞。忿然塵慮生。聖謨徒諄諄。</text>
<title>李光輔判事索梨</title>,<text>牧老貧雖甚。山梨晚更繁。從容享賓客。爛熳啖兒孫。井奮曾投轄。園今不設門。摘殘尤有味。更望枉高軒。</text>
<title>遣懷</title>,<text>夜坐因難臥。朝吟爲遣懷。煙霞鎖巖壑。風月滿江淮。自分生涯淡。終敎世事乖。只餘兒子念。敢擬植三槐。迂闊爲他鄙。酸寒亦自甘。逝將成野服。尙未謝朝簪。水與交遊淡。風將笑語涵。祗今秋欲老。魚稻擁茅菴。垂老塵緣薄。閑居道味增。米鹽眞作吏。蔬筍鄙如僧。簷短秋山入。窓明曉日升。悠然寫心曲。又汙剡溪藤。</text>
<title>竊聞有旨留判三司事。而李商議，邊四宰諸元師啓行。穡病作。未果拜送。悵然用前韻。</title>,<text>決勝廟堂籌策長。餞郊軍律已精強。相依恰似車將輔。不紊眞如網與綱。諸將瓜牙皆有氣。兩公旄鉞別生光。遙知禽獮無遺類。願把其亡更繫桑。</text>
<title>行三軍歌</title>,<text>子路問子行三軍則誰與。子曰。暴虎憑河。吾不與也。必也臨事而懼。好謀而成者也。十載之下。聖訓之垂。粲如日星。作行三軍歌一篇。蓋有所感也。天地之閉回其春。龍蛇之蟄存其身。遵養時晦不爲怯。純煕大介稱聖人。血氣有勇一當百。義理作至天下臣。驅羊格虎勢非匹。師臧只在出以律。李公邊君勇智俱。高義薄天何峍屼。臨事而懼好謀成。不獨軍法皆精明。商山地低大嶺峻。群魚在鼎方偸生。橫流奔潰勢必激。陷穽只恨無堅城。秋風漸冷筋骨緊。秋夜漸長魂夢淸。願我主將樹功烈。一擧畢使祅氛絶。百萬蒼生皆按堵。更向殘年弄風月。</text>
<title>自詠</title>,<text>自幸逢昭代。長歌臥草廬。百年生理拙。多病勢交疏。邊腹是經笥。旭心能草書。吾生復何望。髮白已無餘。</text>
<title>伏蒙頒賜馬匹</title>,<text>駿馬牽來自九重。黑雲熏染渥洼龍。名傳冀野英姿暢。精降房星秀氣濃。魏闕朝回催晝漏。枯箕齕盡近晨鍾。駕言出游將何報。三祝應須效華封。</text>
<title>知申事傳旨。命臣穡撰進泮宮修造碑。</title>,<text>玄陵盛德在崇儒。大作芹宮日出隅。宗祀宣尼跨秦漢。敎成胄子法唐虞。環門觀者皆深感。倚席慙臣獨至愚。自幸病餘叨秉筆。聖恩天地共涵濡。</text>
<title>明日。進紫門謝恩肅拜。歸而自詠。</title>,<text>叨承異眷拜三重。御廏仍分一匹龍。聖主天臨嘉貺集。康候晝接睿恩濃。珠生滄海涵明月。霜降豐山響巨鍾。上下交孚機自妙。何須木鐸問儀封。</text>
<title>紀聞</title>,<text>賊犯尙州牧。兵遮大院山。咸昌圍在內。元師重乘間。秦俗那知戰。苗民豈是頑。何當天悔禍。老淚逬潺湲。</text>
<title>醴泉君夫人蔡氏忌旦。柳承制夫人設齋于水精寺。僕往參焉。旣罷。入成均館謁聖。一黑笠在。不問姓名。觀碑石。無龜趺。訪金敬之湯飮。子明善奉盌。謁權庸夫商議。朴判書元祥隨至。廉廷秀從僕者也。於是小酌水飯。醉飽而歸。朴公好神仙之術云。</title>,<text>東方喪祭尙浮屠。蔡氏齋筵著老夫。歸向石橋分馬首。入趨槐市訊龜趺。蜜湯跪進千金子。珍膳仍霑白飯奴。邂逅朴君耽道味。欲從山澤學仙癯。</text>
<title>演雅</title>,<text>存身龍久蟄。小室欲名麟。腐鼠方爭嚇。尸鳩謾獨均。狼貪何有極。狙詐自來新。千仞鳳不下。▣▣▣▣▣。</text>
<title>有感</title>,<text>道在心中地。原從頭上天。已違蒙養正。謾道士希賢。詩興敵先輩。酒狂眞少年。悠悠久迷路。雲霧暗山川。</text>
<title>奉題玄陵親筆坡平君尹侅眞</title>,<text>鈴平之孫坡平君。風彩峭勁流淸芬。玄陵摹畫如生存。鼎湖龍去空白雲。</text>
<title>奉題玄陵親筆賜尹密直虎秋山圖</title>,<text>宮中奏事稀。玄默更何爲。山色明如晝。秋光淡似詩。碧天雲去盡。平野水流遲。無路尋眞隱。白駒誰縶維。</text>
<title>上黨樓上設酒食。金敬之適至。</title>,<text>翼翼松京壯。寥寥柳洞深。兩人方對酌。六友忽相尋。雁影俄秋色。雞聲又夕陰。樓居卽仙境。唱和白雲吟。</text>
<title>卽事</title>,<text>日照南窓白。詩成五字淸。道情多斷續。野史少譏評。雲淡天容寂。秋深山色明。悠然高興發。矯首望蓬瀛。</text>
<title>早興。聞宰樞所會議諸君。西隣吉昌君邀同往。不知議何事。吟成一首。</title>,<text>都評議使集群英。更着封君議事精。病後耗昏吾已甚。揚揚赴召儘光榮。</text>
<title>旣至宰樞所。諸君皆不至。判門下曲城府院君以下諸位皆在。所欲議者。進獻事也。進各司長官諭其意。使與左貳擬議呈來。於是略設堂食。不問所議如何。微醉而歸。</title>,<text>承召趨朝爛有光。滿盂玉粒酒生香。含糊誰吐奇謀出。喫飯吾甘雋味嘗。淺見諛聞慙寡陋。廣咨博訪荷明良。微酣便出尋人去。微雨隨風數點涼。</text>
<title>吳六和判書。請僕名其子。大作會。林五宰在座。又請改子名。予日。俟至令第方可。明日。吟成一首。</title>,<text>老夫識字少。英物命名難。樂作雨雲鬧。酒行天地寬。柳甥今已塞。林相更求安。讀得玉篇熟。何憂苜蓿盤。</text>
<title>庸夫將扁其室。問名於予。予曰。先生居城東。庭院幽邃。丘壑可愛。請以東皐塞責如何。庸夫曰。可矣。於是詩以誌之。</title>,<text>東皐昔有淵明登。高風絶塵何稜稜。折腰五斗便掛冠。獨舒長嘯天地寬。庸夫先生我同年。精強諳練超群賢。城東庭宇倚翠微。一丘一壑如屛圍。東皐西望思依依。縹渺鼎湖龍已飛。望之不及空落暉。光巖碑石埋煙霏。桑楡晚景樂無違。吾非斯人誰與歸。</text>
<title>寄甫城李子修判事大藏。緣化比丘請也。</title>,<text>公鬢應垂白。吾顏亦減紅。相逢何處是。祗在藏經中。</text>
<title>有感</title>,<text>攫金不見市。逐鹿不見山。放利卽忘親。三者應寸間。天君何泰然。下有滕薛班。可憐▣▣▣。吾今雙鬢斑。周公制度在。千載誰追還。</text>
<title>晨興開窓。見屋上霜。</title>,<text>開窓屋瓦白。忽驚霜已落。坐念兒孫寒。吾衣猶裂拆。小婢跪吐語。霜落已數夕。心懷不敢言。忍凍匪懸隔。不蒙宅主恩。性命誰見惜。敲氷晨汲泉。我脚或時赤。支體僅免露。我心誠惻惻。聞之益傷悲。我實無蓄積。蓄積不煖汝。何心食汝力。</text>
<title>有感</title>,<text>始也謂君子。將透人鬼關。中焉雜義利。小人君子間。漸漸物欲熾。乃今如石頑。但知詭獲十。寧復避險艱。嗟嗟我後昆。愼勿奴爾顏。奴顏豈不易。所懼流於姦。</text>
<title>塗墍翼廊</title>,<text>八面虛堂戶牖開。更加塗墍淨無埃。好留短晷從南照。不怕寒風自北來。遮眼古書千萬卷。澆腸美酒兩三杯。從今秪得安心坐。誰較雲臺與釣臺。寂嗟秋堂晝不開。坐看窓日弄輕埃。同朝群彥空相憶。受業諸生亦不來。誰肯得錢沽我酒。自知就海執吾杯。從今已矣夫何恨。尙冀黃金更置臺。</text>
<title>重九已近</title>,<text>黃花微綻近重陽。秋色林亭滿意涼。未識登高更何處。龍山落帽想豪狂。蛩聲已斷月流夜。雁影初飛天早霜。古往今來須酩酊。共吾流轉是風光。</text>
<title>同韓柳巷訪全敬先判事。醉題。</title>,<text>[本文缺]</text>
<title>得門生平章安集池鱗起書。云送乾獐。因索崖蜜。</title>,<text>病齒曾嫌腊最乾。爛烹猶足慰酸寒。詩腸枯槀常思潤。崖蜜山中覓不難。</text>
<title>曉雨。恐負登高之興。</title>,<text>夜雨空階觸耳新。況當佳節尙文茵。陰晴數刻誰能算。今古英雄總化塵。明月中秋立於獨。黃花九日醉無因。更敎泥滑龍山路。造物由來只戲人。重陽明日有誰呼。小雨濛濛滿九衢。只得天晴騎馬去。不愁泥滑倩人扶。一心政欲看籬菊。兩耳難禁屬井梧。未識孝思修醮禮。倘分餘瀝慰衰夫。</text>
<title>喜晴</title>,<text>向午雲飛快放晴。四山秋氣十分淸。寒蟬短景聲初澁。霜雁遙空影又橫。靑蕊昔曾吟子美。白衣今欲舞淵明。登高能賦吾家事。已有新詩眼底生。</text>
<title>九日。無相邀者。走家僮問西隣柳巷公。亦曰。無所適。於是戲作一首錄呈。</title>,<text>東隣無相邀。西隣無所適。柳洞兩先生。黃花對寂寂。秋從一心淸。山與雙眼碧。籬下可掃地。芳叢寒露滴。且與蝶揚揚。聊以永今夕。何必落吾帽。杯盤共狼藉。</text>
<title>伏蒙重房諸將送報恩寺祖眞殿醮酒兩甁。視其外。曰奉常大夫親禦軍護軍申夏謹封。臣穡如在殿庭飮福。慶幸之至。吟成一首。</title>,<text>眞殿深沈擁鬱蒼。三三九九集重房。帝觴每歲分餘瀝。明酒今年別有光。碧柳依依猶弄色。黃花泛泛更吹香。題緘謹密官銜細。再拜承恩興自長。</text>
<title>韓柳巷與其弟判書公。携酒見過。於是登東山欲坐。謂其尙低出園墻。至故萬戶朴公園。有小丘。天磨諸山。鵠峯龍岫。四顧周帀。南至三角。實勝地也。欲坐。又念山下閭里。皆得仰瞻。據亢心所不安。於是依丘南直吉昌園之北。柳宰相故宅之東。陽坡之東北。吾園之西北。席地而坐。柳巷賢嗣佐郞及吾豚犬種德，種學，種善皆在。迭起行酒。兩翁盤脚長嘯。月中相送。明日吟成二首。</title>,<text>韓山柳巷賞重陽。共上東岡菊有香。昆令季強風采秀。天高山遠野情長。鬅鬙鬢髮嗟吾白。狼藉杯盤謝彼蒼。驗得兩翁艱復泰。良辰美景集兒郞。松齋柳宅夾陽坡。櫟叟氷翁萬戶家。繼述高門增煥赫。紛爭遺址絶撝訶。三韓喬木半秋色。九日黃花多露華。惆悵古人難可作。後生悲慨寄新歌。</text>
<title>十日菊</title>,<text>十日黃花照窮谷。主人白髮立於獨。採之手中插其頭。東籬悠然山色綠。主人早歲似梅花。衆木不敢爭開葩。如今眞同澗底松。猿攀鶴宿山萬重。明知一夜香不減。弄芳何惜逞衰容。只恐風霜漸刻骨。天地閉塞將成冬。</text>
<title>爲光陽君李先生。記溪堂。</title>,<text>三角同游問幾秋。雲離雨散水東流。省堂封邑二人耳。最少牧翁今白頭。雲卷華山寒月浸。雨餘紫洞落花浮。臨川有嘆猶盈耳。靜裏乾坤不外求。</text>
<title>進漆原府。謝高軒過。小酌夜歸。</title>,<text>巍巍冢宰壓三韓。九日朝回菊露漙。暫枉高軒顧窮巷。孟光驚喜進梨盤。半庭蒼蘚俄留迹。八秩春風尙溢顏。拜謝又蒙堂上飮。歸來薄暮對龍巒。</text>
<title>曉吟</title>,<text>梨嶺丞相廬。柳洞君子居。昔酒朝尙醺。豪氣猶未除。錫爵顏渥丹。古人風韻餘。遨遊公卿間。可以送居諸。</text>
<title>述懷</title>,<text>前輩尙少我。後生已老吾。老吾自見疏。少吾與誰娛。所以獨坐嘯。聲搖東海隅。白雲生晴峯。明月▣▣▣。遐想寄縹渺。餘生甘拙迂。西隣幸同嗜。往往歌唐虞。唐虞竟寥闊。▣▣▣▣▣。</text>
<title>老年</title>,<text>老年眞箇愛吾廬。獨上東皐一嘯舒。風日淸酣天地闊。峯巒淨秀樹林疏。江南雲擁螭頭陛。塞北霜隨雁足書。強善共言爲可繼。有心歌詠太平初。</text>
<title>有感</title>,<text>人心藏於密。感則彌六合。奈何不知正。老矣猶沓沓。況爲祅所惑。政恐虞不臘。嗟哉同室居。喜怒紛相雜。敬義行其間。樞機自開闔。我今但靜坐。秋涼滿虛榻。</text>
<title>朝日照南窓</title>,<text>朝日照南窓。炯然方寸淸。放勳被上下。獨也集大成。在我亦天命。奈何苦營營。物欲所叢翳。乍暗還乍明。乍明豈足恃。顧眄浮雲生。</text>
<title>謁西隣吉昌公小酌。歸而高詠。</title>,<text>菊齋松齋世儀刑。亞相襲封今繼亭。數枝菊花如散金。一株松樹凌空靑。是於草木稟獨異。人而如之是君子。嗣之獨有西隣翁。身在菊香松影中。風流富貴固所有。行年已過松齋公。天之生物因材篤。壽至祖翁非所惑。儉而非陋豐非奢。神彩秀發思無邪。我幸卜居在東墻。時陪杖屨添詩狂。半酣把筆放高歌。兩鬢颯颯秋風涼。</text>
<title>詠罷蒙送梨</title>,<text>得酒方揮筆。分梨又滿床。疏疏墻角影。浥浥▣頭香。肺病敢痛飮。齒搖猶乍嘗。卜隣深自▣。▣事未渠央。</text>
<title>題權少尹廬墓詩卷</title>,<text>年過六十始丁憂。坐臥銀川風雨秋。惹起牧翁無限意。夕陽西去水東流。</text>
<title>曉霧前篇</title>,<text>曉來日從地中出。地氣欲伸天見屈。鬱然其中名曰霧。長風不來誰衝突。天街咫尺亦相迷。莫怪萬山平地沒。日衆陽長陰來干。須臾物像皆相觀。蔽也暫兮何足嘆。元氣周流天地官。殘生最樂在爲善。神志淸明居處寬。外邪攻擊疾病作。鬢髮漸稀牙齒落。中和一團正無缺。時時狂吟亦戲謔。卽知病也如曉霧。立待卷去無所着。安心竢命復奚疑。通塞憂喜惟其時。</text>
<title>曉霧後篇</title>,<text>地氣天不應爲霧。天氣地不應爲霧。相應則雨又以時。在於洪範其徵休。乾健坤順化萬物。絪縕舒卷密以周。使之或沴失本性。我不知兮誰之由。我不知兮誰之由。長吟短吟今白頭。</text>
<title>淸曉對菊</title>,<text>夜氣尙餘淸。晨光已熹微。菊花粲相照。吾心本忘機。淡然物我共。聖賢端可希。淸興持久難。少選嗟已非。對之欲寫眞。善畫今又稀。淵明去已遠。吾將誰與歸。</text>
<title>微雨</title>,<text>對僧坐虛堂。微雨洒庭苔。起揖出門去。呼之不肯回。我亦入我室。怡然傾舊醅。各適其適耳。世路多疑猜。疑猜胥斨虐。彼誠何心哉。獨坐靜焚香。微雨映我堂。絲絲如可數。卷去何杳茫。黃花滿東籬。秀色滋有光。蝶來得其所。揚揚時弄芳。弄芳亦晚矣。今年天早霜。秋思在驪江。微雨暗緣蓑。隨流颺舟去。涼意生白波。欲往亦云久。不去將如何。江山自寂寞。塵世多蹉跎。白髮不滿掬。悠然成短歌。</text>
<title>九月十五日坐念。秋一也。七月猶熱。九月已寒。八月。秋之中。故其氣涼。涼於人最宜。此中秋之月獨爲古今人所賞也。今夜月雖明。誰復招呼燕集也哉。中乎在天者如此。盍觀乎在人者乎。</title>,<text>月之行兮在靑天。銀蟾玉兔爭娟娟。千古萬古守奮轍。圓而缺兮缺又圓。有雲蔽兮亦何傷。月豈求人仰其光。匪惟不救實所惡。群動息處淸輝揚。晝主動兮夜主靜。大易大象何洋洋。至秋之中其氣淸。不熱不寒涼自生。涼於人兮最相宜。況此病骨苦支持。寂寂獨詠興不淺。四美難幷唯月知。今夜月明復何用。中已過矣嗟非時。平生學中不得中。姮娥有耳聞吾詩。</text>
<title>同安政堂，韓簽書。訪蘂院龜谷大禪師。歸途謁慈恩祐世君。至十字街。分馬而歸。</title>,<text>寥寥芮院負松巒。龜谷重來猶壯顏。萬金臺上松風寒。掃地欲坐羅珍飡。景靈原廟高巑岏。如在席下心不安。却掃方丈兩脚盤。卷舒還同天地寬。白蓮枕碧談翻瀾。入耳輒忘下筆難。出門山色翠如乾。雜木帶霜秋欲殘。老來游衍少成歡。何幸玉樹能聯鞍。慈恩寺裏又盤桓。兒孫讀書尤可觀。堂頭愛客集朝冠。況我同志仍團圝。坐啜佳茗淸心肝。十字街上分馬還。人生聚散顧盻間。頹然就寢心自閑。夢裏握手重游山。游山樂哉是天慳。猿鳥林壑方爛斑。</text>
<title>閔子復，閔由義，閔進士三昆季。以酒食來餉。適廉東亭至。喜之甚。乃邀韓柳巷同席。</title>,<text>驪江三弟兄。盛饌餉老夫。東亭忽枉駕。朝陽照座隅。西隣惠肯來。偶爾成歡娛。秋風着人淸。黃花爛開敷。不辭酒滿巵。流光如隙駒。吾黨▣▣樂。世方▣我儒。</text>
<title>門生劉敬回自鐵原</title>,<text>泰封秋氣早飛霜。野色半靑仍半黃。報道安邊風最惡。天工何故奪豐穰。</text>
<title>懷歸</title>,<text>一朵龍山照座隅。庭中梨樹葉全無。西風日日吹來焉。何處孤舟着老夫。馬邑雲濤狂欲卷。驪江沙水淨如鋪。此生自斷吾何敢。未報主恩今白鬚。</text>
<title>掃葉</title>,<text>小婢掃落葉。盛之以破箕。頂戴入廚去。主婦催暮炊。暮炊不必急。祗怕朝炊遲。客來要我去。不去遭猜疑。蓐食待招呼。行樂當及時。</text>
<title>有感</title>,<text>月微惟其常。克謹邦乃昌。先後殺無赦。辰不集于房。聖人立大法。只貴扶我陽。有災卽相䘏。天人非杳茫。日御奏天陛。百司遵奮章。曆法皎如晝。老夫增嘆傷。</text>
<title>絶句</title>,<text>日月循環迭蔽虧。如人相値卽分馳。那知下有觀天者。算出神機駭一時。</text>
<title>龍巒</title>,<text>龍巒當我窓。醞藉眞可人。相違只隔夜。日對融我神。厚重似安宅。比之君子仁。慨念當世士。輕薄忘本眞。毀矩以爲規。捨舊而圖新。愧我亦浪出。素衣多緇塵。</text>
<title>自詠</title>,<text>牧翁衰病是餘生。最喜悠然多野情。心與秋淸初去穢。眼因山碧更增明。誰知遇事卽遣興。自訝立言還近名。籬下黃花猶爛熳。可憐寒蝶舞輕輕。</text>
<title>松風軒詩。絶磵特來索賦。</title>,<text>月入濁水月無影。風觸頑石風無聲。樹木然後風振蕩。水泉然後月分明。江於水也最潔淨。松於木也尤崢嶸。乃知相遇異於常。豁達之士取之名。嬾翁江月似奮白。絶澗松風今又淸。月白風淸大平曲。寥寥天地誰能賡。我今把筆歌松風。筆底髣髴松風生。松風搖月江湧波。對境淡然忘世情。大空至靜萬古碧。聲色何從而滿盈。況今描出影中影。適使外物搖吾精。且向松風江月兩佳處。高臥鼻息如雷鳴。</text>
<title>有何不可篇</title>,<text>有何不可吾非狂。壯可走四方。老可歸故鄕。故鄕不去松菊荒。封君帶三重大匡。我髮我心誰短長。經邦濟世何杳茫。求田問舍何參商。黃塵漲海車馬僵。揮汗相逐如翻漿。樂天無處非羲皇。僥倖咫尺眞羊腸。寬懷倘佯終允臧。倚樓長嘯忘行藏。</text>
<title>聞蟬</title>,<text>數夜淸霜着樹新。玄蟬遁甲解藏身。日輪正午園林寂。咽出寒聲澁不均。</text>
<title>賦粘黍飯</title>,<text>粘黍▣▣▣。誰知飯餌香。黃金光溢面。赤豆爛撑腸。易嚼飢彌快。難消飽或傷。崔翁脾胃壯。旋釋似氷湯。</text>
<title>秋雲</title>,<text>秋雲薄如紗。曳白彌長空。夕照淡於波。餘黃浮遠峯。星霜催鬢華。偃臥衰病翁。長嘯或淸哦。不憂終歲窮。平生絶驕奢。凜然儒者風。願陳賡載歌。濟世唐虞同。</text>
<title>秋雨</title>,<text>開窓庭草濕。仰見雲滿天。始知夜有雨。幸哉能因眠。當痛不得睡。一夜長如年。空階有點滴。寸心百憂煎。如今得酣寢。造物應見憐。憐我願憐我。身名俱兩全。</text>
<title>有感</title>,<text>周公徂東山。仲尼畏於匡。兩聖當日心。至今爛有光。麟獲大典作。狼跋盛德彰。嗟哉百世下。景仰天蒼蒼。</text>
<title>絶句</title>,<text>秋雲漠漠欲低墻。雀噪空庭涼滿堂。階上苔痕帶微濕。牧翁危坐鬢如霜。</text>
<title>醴泉府院君忌旦。壻廉侍中設齋水精寺。穡長子。花原君女壻。侍坐堂上。公指觀音像曰。此吾外姑蔡夫人。因季子死。捨財而成者也。所謂季子。卽吾外舅之弟也。死於燕都無子。</title>,<text>水月粧嚴▣▣▣。聞聲救苦似諄諄。尤憐季子慈親意。普應群生大士身。殿宇重新明照地。峯巒四合▣▣▣。曲城冢宰逾強健。應似氷翁九十春。</text>
<title>入成均館。將謁聖。廉東亭隨至。於是偕行禮趨出。</title>,<text>肅拜宣尼出汗漿。如聞謦欬接餘光。可憐▣草迺今茂。共嘆種松如許長。闕里衣冠殊索寞。光巖金碧亦荒涼。白頭秉筆嗟吾耗。祗願天扶聖道昌。</text>
<title>晚承曲城招。云明日陪西隣吉昌君來。喜而志之。</title>,<text>病後從游漸已稀。滿頭霜雪被人譏。侍中招喚榮爲甚。在下尋思夢也非。松柏歲寒逾偃蹇。桑楡晚景轉依俙。古人秉燭豈無意。又見黃花朝露晞。</text>
<title>早起</title>,<text>國家耆老如蓍龜。後進承招當世稀。所以喜而不能寐。庶幾來者猶可追。冠蓋風塵連紫陌。琴尊松菊敞黃扉。叨陪杖屨眞難得。淸曉抽毫繭紙披。</text>
<title>陪吉昌君至曲城府。韓政堂，尹密直亦至。坐談少日上都大都行樂甚詳。設盛饌而不多酌。甚便於病骨。歸而有詠。</title>,<text>老境歡娛適野情。共談行樂眼中明。洛陽風氣非人世。燕塞山川拱帝京。一代豈多膺富貴。百年難再見昇平。自憐乳臭今頭白。半醉悠然感慨生。</text>
<title>九月二十二日。葬我進士壯元成易菴于城南。予以病餘怕風寒。不能與於執紼之列。自傷衰甚。吟成一首。</title>,<text>老骨深嫌觸曉寒。悵然西望淚汍瀾。悠悠四十年間夢。車仆馬僵行路難。幸得全歸公底恨。只慙多病我求安。挽詞剩着高堂句。死者有知應鼻酸。</text>
<title>門生鄭達蒙。以事至合坐所。見持捷書者來云。諸元帥圍倭賊於雲峯旦月驛之野。盡殲之。喜而來報。予躍然曰。宗社威靈。吾王之德。吾相之功如此。殘生可保無事矣。嗚呼。天道不僭。昭然可見。爲善可不疆乎。</title>,<text>爲善終必昌。爲惡終必滅。雖然久速異。萬古一軌轍。庚寅至庚申。海賊來不絶。邦賦竟彫零。輿情極嗚咽。所以憂世心。速我頭似雪。今朝聞喜音。如解千年結。從今鎭江曲。歸計吾亦決。漁唱歌大平。弄月自怡悅。</text>
<title>進紫門。遇鄭令公暉。韓政堂父子皆欲還。予曰。見入直官員。然後退家如何。於是再入則李那▣出傳受肅拜賜巵酒。若曰。海寇之如此。卿等老人之德也。趨出歷謁領三司曲城君，侍中漆原君，守侍中廣平君，判三司鐵原君賀平賊。至晚乃歸。</title>,<text>三十一年揚海波。水村山郭困東倭。宵衣旰食勞心久。春種秋收失業多。天運循環當復泰。武功成像永無訛。賀門錫爵恩榮洽。徧謁台屛作短歌。</text>
<title>廿三日。玄陵上賓之日也。臣穡無分發。末由陪位助祭。惘然吟成一首。</title>,<text>玄陵杳杳幾經春。白髮蕭蕭一介臣。置散末由參祭享。含哀豈念損精神。初如敗卒失主將。漸似乳兒違母親。共說聖心方繼述。願崇仁孝敍彝倫。</text>
<title>聞淸州慶侍中仙去。悲悼之至。長言拜哭。</title>,<text>長身山立壓臣工。磬折趨班到上公。析事毫釐明內外。處家氷蘖貫初終。經綸業煥靑丘日。斧鉞威行紫邏風。死葬故鄕非易得。古今榮辱算來空。</text>
<title>有感</title>,<text>元老擯死已睽乖。孤生圖存宜卷懷。君臣大義保全少。莫赤匪狐當道豺。白日照天霧乍隔。大山拔地雲重埋。誰將衰淚向風洒。蓑笠有客遭疑猜。</text>
<title>示子孫一篇</title>,<text>形端影豈曲。源潔流斯淸。修身可齊家。無物由不誠。荒淫喪本性。妄動傷元精。所以戒自斲。斲根木不榮。寢席燕安地。天命赫然明。奈之何忽諸。吾身所由生。或褻而玩之。禽獸其性情。嗟嗟我子孫。眎此座右銘。</text>
<title>短歌行</title>,<text>駑蹇元非渥涯種。眞同蚤蝨居衣縫。郡望相傳道傍李。鄕言共指日西宋。平生自負天地知。興味誰將風月共。田園誤恩晚受賜。衣食到老閑請俸。可歸不歸亦云久。荒澁文詞非足用。有時狂歌長短章。變化還如七擒縱。只恨西方美人遠。千秋寂寂風雅頌。天津杜鵑啼不休。天下何時大一統。</text>
<title>代菊語</title>,<text>我向霜風豈爲名。香於齆者色於盲。相知幸有淵明在。牧隱休嗔獨晚生。</text>
<title>對菊</title>,<text>多識詩中草木名。眞同五色使人盲。秋天搖落斜陽裏。獨愛霜葩慰老生。</text>
<title>奉送尹密直赴雞林</title>,<text>輦母之官世所榮。鼇山迢遞老難行。滿朝望屬還朝詔。振海威生近海營。渺渺潁川來瑞鳳。茫茫暘谷息長鯨。大平風月投閑處。須喚髥翁叱鄙名。</text>
<title>廿五日。入聖居山。明日設齋薦先妣。回至山臺巖。韓柳巷設食以迓。門生崔通憲亦在。晚而還家。雖遇勝景。不敢吟哦。困而就寢。頹然達旦。則所謂勝景。十忘七八矣。恐遂遺佚。追賦數首。廿七日也。</title>,<text>入山騎馬出東門。沙川秋氣晴。馳過山臺巖。華藏高嶺橫。仰見石壁底。僧房斜日明。崎嶇上檜頂。天際峯巒平。一嘯立須臾。豁我方寸情。降睨玄化橋。無由迂我行。半空數朶峻。蒼翠雲端生。緩轡緣斷麓。登降欣且驚。峭壁倚天半。雙塔風鈴鳴。逢僧只一箇。蘭若藏崢嶸。可望不可到。怳然游化城。文殊有大智。忽聞鍾磬聲。不勞我筋骨。曠然庭院淸。稽首禮世尊。頓忘世故攖。無由上絶頂。我步猶欹傾。植杖久不動。熟眎還如盲。千巖自競秀。我筆眞弱兵。取之卒無力。望之不敢爭矧値齋心日。垂頭政思成。困臥便熟睡。鐘鳴知五更。悠然發深省。只愧難逃名。出山飯僧慙菲食。禮佛竭深衷。夷俗祭從祖。儒冠今責躬。衰遲難特立。豪傑亦雷同。怵惕踐霜露。齋明聞磬鐘。山深增悄悄。境靜絶憧憧。枕冷窓含月。燈明殿不風。淸▣心更寂。佳境迹如空。道味雖然旨。塵緣尙爾濃。峯巒松疊翠。樹木日浮紅。晚菊照墻底。寒泉鳴屋東。巖姿粧未了。霧意沐新同。欲住誠無計。將歸又似窮。據鞍聊信馬。垂袖欲攀龍。截路枝留客。出山雲逐翁。隨風常自在。附地儘穹窿。洞口淸流駃。原頭細草豐。途平仍亂石。山盡又危峯。深谷應藏豹。高旻有去鴻。臨歧見行旅。遇坦走狂童。檜嶺夤緣上。松京指點中。巧遮從有嶂。得酒暫依松。回顧寧知數。吟哦愧不工。途中坦途如砥馬蹄輕。步步飄然近鳳城。爲是終身在。不知山色轉分明。山臺巖君王當日擁笙歌。一代繁華想止戈。臺聳斷崖臨碧水。亭留奮址長寒莎。三韓氣槪群龍集。萬古英雄一鳥過。未識大平回得未。臣今老矣欲如何。</text>
<title>野情</title>,<text>野情猶未闌。抽毫描丘壑。自顧病餘身。眞同樊中鶴。白雲飛遠空。不知何處落。悠然卷復舒。萬古竟誰托。聊以寄幽情。何從安我脚。</text>
<title>卽事</title>,<text>詡詡相徵記少年。杯盤到處被留連。當時豈念吾頭白。獨坐高吟思渺然。</text>
<title>晨興</title>,<text>夜氣猶存些。天心欲保全。文章羞末技。道德企前賢。渺渺思鳴鳳。悠悠歎逝川。白頭情興淡。得句自成篇。</text>
<title>淡淡</title>,<text>淡淡秋水坡。炯然無轉移。天光瀉其中。雲日何陸離。狂風或相觸。浪作猶逶迤。靜者心源澄。事至隨以馳。然而不流蕩。有義誠難隳。願言自儆戒。無忘今日詩。</text>
<title>大司徒煕菴公。繼三藏住黑塔高麗僧院。天子北狩。中原兵入城。脫走東歸。玄陵請齋內庭。追念其師順菴公。從容者久之。今上命判天台宗事。旣而爲人所陷。入山中數年矣。蒙恩還京。來訪病夫。喜相逢。吟短律。</title>,<text>虛淨堂中老順菴。得師靑也出於藍。會三歸一終成默。顯實開權知費談。天子蒙塵嘉上謁。國王懷奮許重參。世間榮辱今如掃。雲在晴空月在潭。</text>
<title>奈何</title>,<text>奈何腰又酸。夜半眠不安。危坐待窓曙。操心良甚艱。雞鳴稍已喜。鳥啼方自寬。衆雛起又聒。我尙慵衣冠。頓忘所痛處。吟哦浩波瀾。衆音入吾耳。不消廣陵散。天明更遊目。足以忘飢寒。</text>
<title>將謁煕菴大司徒。出柳洞入水金巷口。而馳過崇敎寺。踰西嶺故判事金師道故宅爲丘墟。又踰西嶺。則松林寺在焉。入拜舍利。下山則唐寺泉洞也。又上西嶺。而下長大泉洞。出大街。回視省門。鞍馬盛集。蓋都堂餞金陵計稟使。且爲捕倭軍船諸將飮至也。至佛恩寺。參見司徒。坐談間。韓柳巷又至。夕飯。回訪李判事誠中，張判事輔之。皆不遇。韓公昏定而去。獨訪李同年玖。踰穿峴而歸。</title>,<text>避喧迂我路。愛靜到僧窓。跡與牟尼異。心從舍利降。丘墟迷故道。釻錫向長江。柳巷俄相踵。銀鉤自滿腔。忽驚珍列案。只欠酒盈缸。秀貌衰來古。淸談正不哤。戀君悲惻惻。問道愧悾悾。小雨來松麓。斜陽倒石矼。如圖畫歷歷。似甲胄摐摐。興逸旛隨動。才雄鼎可杠。▣人留姓字。交友正家邦。昏定須分馬。追隨玉一雙。</text>
<title>南窓</title>,<text>南窓紙自白。朝日方照之。老夫懶不起。擁衾哦新詩。▣爲秋已盡。雲物漸凄其。黃花與紅葉。聊以爲後期。明年倘無恙。更作秋風詞。</text>
<title>哭宋同年夫人李氏</title>,<text>▣▣門下秀瓊林。當世皆歆得委禽。二十八年眞一夢。可憐携幼獨傷心。益齋今日外孫多。母也凋零可奈何。馬使他年如有托。定應泉下淚滂沱。門下壯元今白頭。當時冠蓋半山丘。那堪更見傷心事。衰淚風前滴不休。</text>
<title>醴泉君子▣醵餞庸夫四宰金陵之行。以僕貧不令出錢。又謂僕於庸夫。爲同年壯元。特令侑坐。曲城府院君邀廣平侍中同席。夜將半。兩侍中出矣。僕少留。促坐歡甚。二子見僕泥醉。扶以出。日高而起。錄爲歌章。呈四宰令邸下。幸一笑。</title>,<text>一齋內外孫如雲。世稱好武仍能文。庸夫先生更拔萃。遠游中國留淸芬。遇知玄陵逮今上。周旋廟堂贊華勛。金陵降詔責歲貢。先生將命朝大君。我邦地薄辦不得。馬半千匹金百斤。父老哀訴願少貸。言出于口心厲熏。鶴鳴九皐聲在外。誰謂杳杳天無聞。天子聖明不遐遺。如鑑照物分蕕薰。先生辭簡理自明。匪徒析疑堪解紛。烹羊酌酒爲公壽。高堂鶴髮心欣欣。我兒奉▣近耿光。歸布大平東海濆。我雖老矣幸目覩。足矣樂矣何云云。子孫起舞簫鼓沸。曲城廣平亦微醺。迭起行酒和氣融。燭焰半銷淸夜分。長者▣▣我亦出。香塵入鼻猶氤氳。登山已高聞樂音。心悔老物先離群。曾從顏氏問爲邦。不願子路行三軍。況今中國聖人出。雖乏玄黃當獻芹。欲書此語贈野次。南窓寂寂淸香焚。</text>
<title>日西</title>,<text>日西窓影東。依依衰老翁。遐觀入邃古。靜坐思大同。天遠引高興。歲寒抱孤忠。寂寥有餘味。吟詠如秋蟲。</text>
<title>病餘</title>,<text>病餘狂不減。只有方寸心。筋骸動酸澁。鬢髮何蕭森。看花似隔霧。踏月如入林。眼力已如許。閉門終日吟。</text>
<title>自詠</title>,<text>病骨年來最怕風。擁衾朝日▣▣▣。悠悠世味塵埃底。淡淡詩情月露中。身欲奮飛籠野鶴。心何思慕弋冥鴻。天寒漸喜成危坐。弊席垂門雪滿空。</text>
<title>大司徒趙公見和。復用前韻。</title>,<text>幾年北望憶煕菴。彷彿燕山靑似藍。亂後相逢眞是夢。謫中之苦不須談。天花落地開朝講。山月當空放夜參。結杜白蓮吾所願。留巖寶刹幸潭潭。啜粥懸鶉草結菴。錦袍何似住名藍。法花照世從心發。妙處隨機極口談。衆鳥▣▣時致供。神龍獻寶或求參。獨▣綺語吾前業。滌垢須傾萬丈潭。屈指三韓大小菴。山如翠嶂水如藍。少從竹院欣逢話。老向風廊懶折談。黑塔舊游難再得。白頭多病欲頻參。苦心只待蓮池飮。更擬殘生問菊潭。</text>
<title>對雨</title>,<text>小雨疏疏曉映菴。靑山當戶似披藍。不妨持傘陪淸賞。只恐鉤簾費軟談。襏襫半遮村叟去。袈裟乍濕野僧參。茅簷携硯將承溜。紫石月痕沈碧潭。</text>
<title>進無門侍者言。吾師幻菴公。今在原州瑞谷寺之洞白雲菴。走筆附呈。無門名禧進</title>,<text>白雲深處白雲菴。明月團團照碧潭。柳巷東邊溪水淺。誰知孤影也相參。</text>
<title>追記柳巷樓上</title>,<text>昨向西樓扶以登。食前方丈酒如澠。煕菴他適稍缺望。葵軒偶來欣出應。聯翩門生亦醉飽。聚散天數誰除乘。小雨滿▣携敗筆。欲止不吟還未能。</text>
<title>冬初</title>,<text>冬初小雨夜連明。午後虛簷滴有聲。身世依依驚老大。歌詞草草誦昇平。雲低遠岫樽前暗。風動疏林筆底淸。曾向炎天望凄凜。奈何今復念殘生。</text>
<title>聞李商議，邊四宰與諸元帥凱旋。病不能郊迓。吟成一首。</title>,<text>掃賊眞將拉朽同。三韓喜氣屬諸公。忠懸白日天無靄。威振靑丘海不風。出牧華筵歌武烈。凌煙高閣畫英雄。病餘不得參郊迓。坐詠新詩頌偉功。</text>
<title>南窓</title>,<text>南窓日方照。癡蠅緣紙行。炎天廣簟滑。剽輕飛有聲。當時驅之去。翩旋如不驚。今玆似羞澁。爾將何以生。老翁苦無事。惻然難爲情。</text>
<title>尹壯元來。面有酒色。坐而瞌睡。眞率可愛。然於事長之禮稍失之。故錄爲短歌。親之也。不屑之敎也。紹宗</title>,<text>栗亭長孫有祖風。眞率情懷誰與同。視其座主如乃翁。醉而瞌睡於座中。齁齁鼻息垂長虹。雙眼紅於雙頰紅。自言父母病在躬。收拾藥材走西東。似謝來遲言未終。起而辭去如飄蓬。座主喜甚神氣融。孝又無詐然後忠。忠於今世眞羖童。節文有禮道乃充。雖然世道有汙隆。桀紂非嗇堯非豐。</text>
<title>北風</title>,<text>風從北來樹木鳴。明窓危坐一書生。壯哉有志在四方。膂力已衰如欲僵。春鳴百鳥秋鳴蟲。萬古冥冥唯大空。大空無畔岸。何處藏此聲。此聲一發動。雷霆不得鳴。乾坤寂寂萬峯立。氷上懸崖水歸壑。大壑名曰海。舂擊火生觀者愕。金鼇頭上有三山。振動出沒俄頃間。我恐神仙亦驚倒。相扶相䘏無歡顏。回觀我室小如舟。半畝方塘一葉浮。不憂掀舞困傾倒。只恨聞聲心惻惻。終朝兀坐風漸闌。慱山碧縷香煙直。</text>
<title>天晴</title>,<text>天晴碧如水。白髮倚高樓。直道輕三黜。餘生散百憂。月從平野湧。雲與遠山浮。索寞偏多味。悠悠憶奮游。</text>
<title>松山</title>,<text>少年步上山。俯視日生東。老年騎上山。仰觀日在中。山高亘今古。巍巍八仙宮。一身有強弱。況復多窮通。江山與社稷。自與盤石同。願言奉神化。晚歲保孤忠。一獻誠可格。爐香散晴空。</text>
<title>松下飮福</title>,<text>登高四望萬峯靑。白水中分兩錦屛。誰識牧翁松下坐。數杯傾了謝山靈。老向雲山眼共靑。只疑非畫却如屛。白頭漸覺風流甚。人傑由來荷地靈。眼中雲白又山靑。日在▣▣倚短屛。半醉半醒情興逸。普天率土仰皇靈。</text>
<title>又詠</title>,<text>再拜神明照此誠。大王長壽宰臣榮。白頭詩酒閑消日。願與蒼生共太平。</text>
<title>卽事</title>,<text>雞鳴兩眼尙朦朧。忽爾簷間雨洒松。急喚女奴庭下去。恐漂乾稻誤朝舂。</text>
<title>雨不止。坐念諸元帥行李艱苦。</title>,<text>卷旆歸來雨載塗。蕭蕭萬馬政徐驅。折衝猛勢傾天下。奏凱懽聲動海隅。半映亂峯疑是畫。細霑衰草欲如酥。寄言幕府荷衣客。無惜新詩寄老夫。</text>
<title>冬雨</title>,<text>小雨連朝至。江山歲暮時。疏疏映虛室。渺渺入新詩。斷雁迷雲塞。寒花浥菊枝。自甘淸到骨。幸爾免驅馳。兩兒相唱和。俚語似街童。樂矣方怡悅。俄而▣▣攻。凌晨出戶外。冒雨走庭中。數數求梨棗。牽衣向祖翁。多稼登場日。庶幾民力休。殷床春政急。輸縣稅將收。風雨還相惱。妻兒亦共憂。封君猶食祿。內愧汗如流。</text>
<title>夜聞風聲有作。曉起錄之。</title>,<text>門外風聲振四溟。悄然危坐一燈靑。夜如何其倍耿耿。天卽理也非冥冥。趙魏滕薛各適器。夔龍稷契方在廷。聞聲激裂便吐出。守口末由如彼甁。</text>
<title>贈偰寺丞 慶壽</title>,<text>朝暾照窓明。天氣如水淸。鳥啼庭樹枝。依然求友聲。靜言對佳客。悠悠方寸情。斯文半淪喪。世路荊棘生。天運屬分裂。何論身重輕。但願各努力。皓首歌太平。</text>
<title>有感</title>,<text>鷹飢方附人。虎飽不害物。反之則爲患。在我愼其術。天道賁草木。皎然如畫一。黑白或混殽。何從論甲乙。事貴得其平。動也罔不吉。願言崇令德。見賢無媢嫉。</text>
<title>述懷</title>,<text>忍飢將亡軀。忍恥將媚人。媚人爲不義。亡軀爲不仁。口腹非尺寸。所以干大臣。大臣苟不棄。我去猶逡巡。飢不食嗟來。恥則能自新。出處自有義。君子當保身。</text>
<title>謝祐世君送炭 宗林</title>,<text>初寒逼疏屋。小爐餘奮灰。何由炙我手。袖間收掌雷。健馬駄大石。鳳炭於中堆。冷笑與冷語。忽然俱見猜。懷哉甑中霜。變化眞仙才。</text>
<title>信無及以病寓於奉先寺消災殿。予往問焉則病愈矣。殿東小室。二間疏壁。三面受風稍冷。不宜冬居。益塗其壁。厚以禦寒。猶可也。無及曰。將入山中過冬。歸而誌之。</title>,<text>屋在山頭四面風。只宜炎夏不宜冬。南▣晴色千門日。北牗寒聲萬樹松。示病却能藏壽骨。得閑聊復逞衰容。厚泥塗壁堪深坐。著屐看吾雪上蹤。</text>
<title>訪李密直不遇</title>,<text>老我迂疏上馬稀。年來再訪每相違。門庭寂寂淸如水。欲置生蒭一束歸。先進凋零漸已稀。白頭塵世獨依違。樵翁節義傾今古。衮衮百川東海歸。路上揚鞭識面稀。故人相訪也乖違。出游山寺眞乘輿。一馬二僮還獨歸。</text>
<title>謝慶尙按廉全摠郞生鮑，紅杮之惠。</title>,<text>赤爛山中杮。銀團海底魚。南窓朝日照。坐閱案廉書。</text>
<title>同韓柳巷訪李開城。過松峯之南。訪洪二相。皆不遇。特勞金令公召還小酌。就訪鄭南▣又不遇。入普濟謁懶殘子飮茶。韓公昏定而去。獨歸一首。</title>,<text>聯鑣緩轡傍南城。滿目龍山翠色明。徧歷門庭空托迹。強呼僮僕獨留名。賜環甲第金樽凸。止酒蓮坊雪椀淸。定省朝昏難可廢。歸來柳洞暮痕生。</text>
<title>紅杮子歌</title>,<text>紅杮遠在商山東。翠籠擎獻光明宮。分封羨餘進諸公。幸哉亦及衰老翁。明窓揩目尙朦朧。乍見爛熳光浮空。初疑赤帝所降衷。膚理始凝方屯蒙。又疑赬蚪卵在中。團圓外面中玲瓏。嚼之味甘愈不窮。可憐崖蜜成於蜂。荔枝橄欖調不同。恃遠多變如奸雄。杮也一味何其濃。純眞不復愁天工。翁今忍若註魚蟲。舌乾吻燥頭如蓬。忽驚氷雪洗熱烘。身輕欲謁蓬萊宮。笑殺喫茶老盧同。七椀始得生淸風。</text>
<title>朝吟</title>,<text>朝吟何太急。思入風雅中。外物不我觸。淸明方在躬。淡然或怡然。可以保降衷。祗恐忽剝啄。不獨驚周公。招呼不敢絶。白頭踏軟紅。高吟托毛穎。曉色晴無風。</text>
<title>君子</title>,<text>君子本蕩蕩。跼蹐如不容。上天旣云遠。詐又眞如忠。所以獨自守。孤松氷雪中。氷雪塞成冬。維時多北風。茅簷負朝陽。溫和神志融。樂哉可卒歲。蹇蹇亦匪躬。所貴樂天命。從容保初終。</text>
<title>紙浦崔洪副正求收司書</title>,<text>大寧君之孫。農於南郊村。其居傍紙浦。風濤連海門。樂哉不求知。鄙我▣鶴軒。入城旣云罕。來予又無言。當今少斯人。實我心所尊。田頭天氣寒。可▣傾芳樽。</text>
<title>幽居</title>,<text>疏雨滴高林。幽居天又寒。日光雜雲影。獨坐怡我顏。巷柳罷裊裊。籬菊留團團。回看松柏翠。鵠嶺對龍巒。</text>
<title>昨與同年鄭簽書，朴判書，李判事。各携酒果。餞庸夫四宰江南之行。唯宋判事以妻喪不至。則居京者六人耳。自癸巳至今二十八年矣。散而之四方。不幸而入九京。念之傷心。庸夫當國家危疑之際。被選入見天子。風彩傾一時。而吾四人者。皆居散地。蕭索之甚。然談笑雍容。雖盛饌華筵。張樂獻酬。無以過之。微醉而出。乘月而歸。</title>,<text>益齋陽坡兩侍中。榜開龍虎羅群雄。回頭二十八年耳。生離死別何悤悤。今居城中只六人。庸夫獨也垂朝紳。方冬奉表入中國。邈自靑丘朝紫宸。慈顏雖老亦喜動。闔國安危關一身。我輩蕭條惜解携。渺渺目送鯨濤西。私情公義不相掩。但願歸期無少稽。庸夫少年淮上游。中歲又見姑蘇秋。更向鍾山吹玉笛。老狂政恐驚中州。平生忠孝當兩全。有才遭時非偶然。三韓之心達天子。上下交孚千萬年。病餘看花我不靳。梅花盛開公方旋。醉中桃李滿門庭。肯厭朝朝呼解酲。</text>
<title>又賦</title>,<text>屈指先生復命初。南山殘雪照天衢。獨憐庭賀正朝處。癸巳同年掃地無。將何面目見諸公。食祿閑居一牧翁。白髮隨行呈手帕。却將微懇徹蒼穹。天道冥冥未可知。存亡聚散自相隨。斯文興喪由來事。如欲平治捨我誰。</text>
<title>黃埃</title>,<text>黃埃馬蹄疾。汗流方被顏。獨居守寂寞。遂致腰脚頑。窓間坐白日。樓上吟靑山。事簡境自寂。神完身復閑。遙天斷雁去。疏樹飛鳥還。觀物復觀我。悠悠方寸間。</text>
<title>諸將入城</title>,<text>諸將功成奏凱來。巡軍雜劇設山臺。唐人舌短談鋒急。胡客腰長舞袖回。兩府錦筵連翠幕。十分宮醞灧金杯。中門奏狀句當卑。東閤應須爲我開。破賊功高冠後來。君臣懽宴倚雲臺。昔聞蔓草圖非易。今見狂瀾倒可回。信使頻頻來獻贄。狂僧往往喜浮杯。八荒可忍東隅缺。天意應敎壽域開。萬古英雄衮衮來。幾人留影在麟臺。赤心報國身將老。皓首窮經志不回。險韻纔吟長短句。香醪又酌兩三杯。斯皆汗馬功臣賜。坐穩南窓向日開。</text>
<title>雀噪</title>,<text>雀噪茅簷日欲西。遙憐晏子惜泥谿。王風幸矣興於魯。女樂胡然至自齊。衰草淡煙迷遠近。白雲靑嶂互高低。鳳歌忽向門前過。老我方將傳滑稽。</text>
<title>風雨聲一篇。思歸也。</title>,<text>五更風雨雞亂鳴。蕭蕭膠膠燈滅明。畸人夢斷睡不著。公邪私邪難爲情。爲臣不可忘所天。爲子不可忝所生。點檢吾生坐歎息。竟無一可唯虛名。壯年急流已位顯。老境閑居猶祿榮。文章自知不直錢。索價太高顏甚赬。只欠乞身一表耳。坐聽五更風雨聲。</text>
<title>晨興</title>,<text>雨止窓初白。雲濃山轉靑。殘年深閉戶。淸曉獨行庭。有意箋書傳。無心準易經。後來誰識我。天地一浮萍。曉雨明還黑。松枝寒更靑。吾廬閉窓戶。相府鬧門庭。事業希三傑。文章倣六經。摧頹何所似。苔暈澁靑萍。髮任中年白。眼還終日靑。書堆蟲網案。門掩雀羅庭。松菊開三逕。兒孫敎一經。世今無博物。誰識楚江萍。</text>
<title>諸元帥入城矣。予以天陰病作。不能進謁。</title>,<text>風雨通宵坐欠伸。朝來病骨倍酸辛。非關眞宰違冬律。只爲元戎洗路塵。禮數已知難自強。親交却恐漸如新。天晴身健游東閤。馭吏從敎醉吐茵。</text>
<title>聞兒子輩餞閔中理金陵書狀之行</title>,<text>聖朝今日倣周官。天下老姦心已寒。坐撫四夷如赤子。九重方念守成難。黃驪甲第世高官。氷在壺中照眼寒。入覲耿光千載一。肯嫌風雪道塗難。我昔再爲書狀官。燕山風雪夢中寒。君今却向江南去。想見吟梅下字難。</text>
<title>山中謠</title>,<text>我聞海有賊。時時攻水村。其初夜登岸。鼠竊踰墻垣。中焉驕不退。白晝行平原。漸與官軍敢相敵。淸晨鼓譟俄黃昏。我時如聞異世事。寢早起遲弄兒孫。年來陵谷忽易處。賊勢猖獗將幷呑。赤足走上千仞崖。藤棘石角飛猴猿。官軍燒船激其怒。肆毒烈火如俱焚。閨中女兒與卒徒。騈首就戮餘何言。我幸竄伏榛灌中。僅保性命無留存。忍飢忍苦日復日。始知濱海多呼冤。呼冤三十又一年。廟堂久矣憂黎元。奈何今日亦及我。告急直欲排天閽。反而思之實我命。久安必危亨必屯。天於人兮無厚薄。雖有久速均其恩。賜之大平或者近。我今稽顙呼乾坤。</text>
<title>海東</title>,<text>海東箕子國。牧老鬢皤皤。病與年俱大。愁隨日又多。包容謝天地。分裂弔山河。造物誠難料。悠然獨浩歌。</text>
<title>昨訪李商議設酌。以病力辭。次至邊四宰宅。會有客已過三爵。李鼇城，廉瑞城繼至。至晚客去。主人又邀僕等入翌廊。張燈燭。夜將半逃出。明日吟成一首。</title>,<text>二公勇智是干城。旄鉞初回自遠征。賓客滿堂歡意洽。郞君行酒動容淸。紅顏照座歌箏妙。白髮飄纓▣▣▣。樂甚不知過夜半。只愁無筆畫昇平。</text>
<title>天陰</title>,<text>天陰野外沒群山。萬慮昏昏坐睡間。日過天中雲始散。滿窓光彩鬢毛斑。</text>
<title>天晴</title>,<text>天晴萬里海山平。尙恐浮雲瞥爾生。吾道晦盲何日已。幸哉方寸乍淸明。又陰晴變化在須臾。獨坐吟詩撚斷鬚。見說萬殊由一本。大行吾道望天衢。</text>
<title>燈檠歌</title>,<text>矮窓有短檠。高堂有長檠。長檠大焰晴虹垂。短檠小焰風螢明。豪門陋巷各自足。子孫相傳同死生。衣冠興替有數在。赫赫未必皆世卿。練裙負薪何其苦。七葉弭貂何其榮。起迹白屋躡靑雲。天也命也難經營。我游廊廟十八載。兒肥耳絶啼飢聲。當時短檠不敢棄。夜夜相對身心淸。昌黎送窮是固窮。墻角一嘆如聞聲。</text>
<title>今日天又陰</title>,<text>今日天又陰。吾心何以寧。我骨倍酸痛。流光如迅霆。靜言遡鴻荒。誓將忘我形。標枝與野鹿。天地何冥冥。眼明揖讓地。是爲堯舜庭。都兪白日明。使我塵慮醒。惜哉不可久。又見雲屛屛。屛屛風不來。已焉雙涕零。</text>
<title>高吟</title>,<text>渺然天地中。孑孑立衰翁。邈矣羲皇上。悠悠思古風。流水赴大壑。浮雲滿長空。高吟意無極。白日生天東。</text>
<title>十七日。監進色以呈省事請坐。然其間尙有咨決都堂。然後可以措辭者條具以呈。三色設點心。又蒙宣醞。微醉而歸。</title>,<text>金陵天子握乾樞。歲貢初徵東海隅。主少國疑誰執咎。民稀地薄物難敷。朝中群彥將陳乞。病裏孤生亦被呼。再拜共傾宣賜酒。日斜三色設行廚。</text>
<title>曉雨</title>,<text>曉天簷溜滴來多。驚起周公不奈何。頃刻自知生野意。尋常誰惜抱沈痾。市樓酒興漫紅壁。江上詩情暗綠蓑。兩處無由着吾老。牧丹花發想鑾坡。</text>
<title>小童</title>,<text>小童提携翟尾帚。淨掃房中無點塵。渠心純一政無雜。不學而能知是眞。酬酢萬物大人事。事也雖殊其體均。牧翁平生錯用心。鳳兮非鳳麟非麟。何論一室與天下。老矣衆穢叢吾身。小童不失今日心。坐見他年高舜民。</text>
<title>卽事</title>,<text>已幸閑供臥。尤憐靜可吟。風來窓戶▣。犬吠▣閭深。落葉多歸水。寒雲半在林。悠然高興發。三嘆有遺音。</text>
<title>閔驪江因其子有金陵之行。與室來京。宅主往見之。略設菲食。僕以骨酸不得往。吟三首寄呈座下。</title>,<text>送子江南萬里行。老天應鑑老親情。忠臣孝子元非二。銖兩何曾有重輕。少也相從壯有行。弟兄臨老若爲情。一樽簷雨還無語。酒淡須知意不輕。病骨終難冒雨行。閉門危坐獨含情。天晴身快應非遠。況有如飛馬足輕。</text>
<title>雨中有懷柳巷</title>,<text>[本文缺]</text>
<title>自詠</title>,<text>海東風月一衰翁。行李蕭條似畫中。朋友驚心憐病鶴。君王識面駐飛龍。滿家只有文章債。報國曾無尺寸功。他日乞身歸故里。二疏盛事或相同。</text>
<title>八月十七日。知申事李存性傳王旨。撰進泮宮修造碑文。臣竊念先王盛德興學校。今上遹追先志。甚盛擧也。然興學校。在於敎養。今也生徒散而學官罕至。殆爲茂草。臣欲措辭。未得其要。因循至今。不能緘默。吟成一首。</title>,<text>先王盛德在明倫。大作芹宮欲作人。寂寂比來爲茂草。侁侁難得播芳塵。江山照耀重霄日。天地熏蒸萬物春。不惜蕪詞刻貞石。只慙虛語欠精神。</text>
<title>無悶</title>,<text>無悶非無悶。徒能讀父書。田園何縹渺。鬢髮政蕭疏。山色晴當戶。苔痕雨▣▣。寂寥將歲晚。有意賦歸歟。</text>
<title>賜田乞免官家收稅。狀呈宰樞所。去後慙汗未已。</title>,<text>食祿閑居荷國恩。賜田免稅更相煩。老翁無恥人皆笑。冢宰能容衆所論。浮世此身如腐鼠。故山何日聽淸猿。明知稽古終多力。莫把籯金遺子孫。</text>
<title>開天曇師送紅杮</title>,<text>紅杮團團滿竹筐。白頭相對爛生光。禪窓縹渺霜初落。布襪何時直上堂。</text>
<title>欲歸</title>,<text>欲歸歸不得。白首困趨塵。自古江山靜。況今風俗醇。遭時便行志。隨處可棲身。只念掛冠日。回頭思主人。</text>
<title>點茶</title>,<text>冷井才垂綆。晴窓便點茶。觸喉攻五熱。徹骨掃群邪。寒磵月中落。碧雲風外斜。已知眞味永。更洗眼昏花。</text>
<title>改詩</title>,<text>新詩改又改來休。病裏光陰白盡頭。百煉因於厭塵奮。一吟亦足識風流。江山渺渺燈前雨。鬢髮蕭蕭鏡裏秋。誰念此間心更苦。獨將千首擬封侯。</text>
<title>得燕谷住持印牛書送茶。且托玉龍瑞龍田稅事。又得無說書。亦如之。</title>,<text>兩封書札出煙霞。二寺田疇傍海涯。最是軍糧非有減。在於僧粥亦云加。書生政爾猶干祿。衲子無由只喫茶。獨恨向人難掉舌。坐吟新律日將斜。</text>
<title>小雨</title>,<text>小雨洒庭宇。殘生忘是非。淡然無物欲。久矣愼樞機。象魏丹心在。江湖白首歸。思人千載上。遺響尙依俙。</text>
<title>坐久</title>,<text>坐久心逾亂。吟多語更生。吾頭今盡白。曉雨有餘淸。雲暗谷中寺。天低江上城。蓑衣何日去。默默獨含情。</text>
<title>雨中</title>,<text>[本文缺]</text>
<title>門生掌試圖歌 幷序</title>,<text>菊齋權政丞。集光廟設科以來座主壯元姓名爲一卷。又集父子孫相繼掌試者及座主無恙。門生掌試者。爲圖於後。題其目曰桂苑錄。四百餘年文會之盛。粲然在目。門生座主恩義之全。足以培養國家之元氣。而詩書之澤。詞翰之華。雖百世可無替也。柳中贊璥之掌試也。其座主任平章景肅。解所帶烏犀紅鞓以帶之曰。卿門下有如卿者出。方知吾今日之心矣。其以此帶與之。此又紅鞓授受之所起也。距今癸亥。一百二十餘年。而吾門生廉廷秀掌試成均。醴泉政丞權公之外孫也。予以成均座主。松亭金先生所留犀帶與之。松亭所親受於醴泉者也。吟成短歌。老夫之至幸也。先進之餘烈也。歌曰國家配元氣。斯文傳正脈。穆穆我光廟。肇泒詩書澤。浸漬丹桂林。香浮風露深。群村作棟樑。赫赫光古今。座主幸無恙。門生風彩暢。庭謁領門生。座主方喜賞。何以表眞情。犀銙映紅鞓。再拜荷珍錫。人曰稀世榮。何異老父母。驚喜子遭遇。一旦領門生。張樂斟壽酒。伊我亦幸哉。三見文闈開。何期最少者。乃率門生來。所以動我筆。題詩風雨疾。相傳庶無墜。當與天地畢。</text>
<title>薝溜吟</title>,<text>老翁攤飯天正陰。起聞簷溜淸塵襟。忽憶山中撫修況。幽幽澗泉鳴深林。其時明月在靑天。松下有風來颯然。乃何袖手甕牖底。亦將羽化而登仙。其淸切也倍於昔。非金非石如金石。無形而形觸有形。自然有聲誰拊擊。人之靈粹出萬物。氣質乖自輕淸積。感而遂通如水流。方寸由來一空寂。他年誰契老翁心。一申琅然簷溜吟。</text>
<title>谷州仲子金思忠來。問其職。曰散員。因問其兄弟。則兄廉亦散員。弟詠未仕。予悲之。今花原外孫。壯者皆參官以上。至有入兩府爲六部典書者。獨金氏子非幼也而如此。何哉。異日功名。則未敢必其如何。據今所見。寧可恝然乎。第恨無力。不能薦之銓曹耳。</title>,<text>谷州三子已成人。未向朝行廁搢紳。恨我已衰難汲引。憐渠皆壯尙沈淪。泒淸泒濁同源水。花早花遲一相春。天運悠悠誰領得。馬蹄須要學全身。</text>
<title>雀聲</title>,<text>雀聲報喜小窓明。獨坐衰翁興況淸。十月初寒非大早。半山微雨未全晴。剩敎査滓胸中盡。忽有新詩眼底生。樓下峯巒如畫處。更消長笛兩三聲。</text>
<title>遣興</title>,<text>老來身世轉依依。高臥無心管是非。風雨滿窓宜就睡。江山遶屋不如歸。黃埃紫陌馬蹄鬧。紅葉蒼苔人迹稀。只得一閑餘莫問。人間到處有危機。</text>
<title>僕以成均碑事。累東亭。廻示午後來。然雨不止。身益困。應接之難是懼。吟得短律。止公來。</title>,<text>高軒何幸許光臨。雨滿柳村泥已深。傘屐頗嫌勞陟降。丸丹尙欲救呻吟。封君等是閑無事。交友由來信在心。忽發狂言還自笑。寂寥天地伯牙琴。</text>
<title>卽事</title>,<text>歲暮江山老翰林。病餘情思倍沈沈。萬鍾禮義誰輕重。百代光陰自古今。飄蕩曾如風裏絮。韜藏還似鑛中金。已知出處關天數。枉尺何勞更直尋。</text>
<title>邈哉</title>,<text>邈哉上世人。遺響無從聞。忽然心孔開。交懽接殷勤。挽之不可留。使我歆淸芬。我身自塵滓。末由超紫氛。磬折汗洽背。視世如浮雲。重華去已遠。蒼梧空夕曛。</text>
<title>謝洪二相見訪 永通</title>,<text>愧殺疏慵問疾遲。登門又値坐朝時。高軒忽爾過窮巷。敗筆悠然題拙詩。曉日曈曈無靄隔。晴天蕩蕩有風吹。請公退食開樽酒。須喚衰翁勸一巵。</text>
<title>用前韻</title>,<text>自憐去國尙遲遲。潦倒形容不入時。萬一開懷唯得酒。尋常吐語卽成詩。雖然有膜爲鎞刮。不必將毛向劍吹。獨立江山如畫處。一樽誰與共傾巵。</text>
<title>卽事</title>,<text>攤飯南窓志氣昏。黑甜鄕裏一乾坤。快哉紅柹如飛將。破陣能令萬馬奔。</text>
<title>代書奉答無說長老</title>,<text>亂後書來喜可知。況蒙垂示一篇詩。強楷病目更南望。渺渺白雲何所之。</text>
<title>因詠僧居</title>,<text>洒落忘情想。蕭條度歲年。閑眠朝飯後。寂立暝鍾邊。吐水龍藏鉢。含花鳥降天。高尋豈無意。恨未息諸緣。</text>
<title>紀事</title>,<text>地道眞如牝馬貞。承天雨露妙生成。弄璋弄瓦誰輕重。俯仰乾坤日月明。萬物絪縕知保合。一家位育致升平。白頭只喜兒孫盛。馬史流傳千載名。</text>
<title>壽權開城 鑄</title>,<text>菊香松翠傲風寒。淨植亭亭碧露漙。四序迭行無斷絶。更敎春色滿長安。</text>
<title>追述盛集。呈希顏座下。</title>,<text>季強昆令集華堂。歌遏行雲舞袖香。分外偶參生日會。醉中還似少年狂。花摧高焰燒銀燭。風動微波灎羽觴。漸覺世途難復泰。菊齋餘慶未渠央。</text>
<title>有感 二首</title>,<text>鶻突形容老且衰。鴟張勢利浩無涯。半牕朝日焚香坐。滿紙新詩輟筆思。利器不憂逢錯節。行雲豈念度淸池。依然出處兩忘了。獨詠寥寥空自知竄逐群邪奉大君。南風一曲想華勛。都兪盛際方垂統。繼述丕謨又守文。白日當中明四海。碧天無畔絶纖雲。阜財解慍非難甚。愧殺區區惜才分。</text>
<title>有水</title>,<text>有水落岩頭。飛流千丈強。下有百頃潭。雷鳴如列岡。緣崖草不生。中爲龍所藏。如何臥不起。居者無積倉。倉實知禮節。願覩斯民康。</text>
<title>卽事</title>,<text>身閑小室儘虛明。端坐吟哦氣轉淸。門巷尙留朝馬迹。里閭相聞曉雞聲。樹頭日色銅鉦掛。樓外山光翠障橫。末路漸知如啖蔗。只嫌無處可逃名。</text>
<title>枕上聞雨</title>,<text>老不歸田每自傷。仲冬陰雨亦非常。夜床燈影吟中冷。曉枕簷聲夢裏長。元氣底時能得順。殘年何策最爲良。抽毫欲寫凄涼意。深淺須將海水量。</text>
<title>又 一首</title>,<text>曉聞簷溜雜鷄鳴。煮水風爐沸有聲。稚子牽衣頻索飯。老翁揮筆爛陳情。捲簾高詠濕璽紙。張傘疾驅盈鳳城。最愛綠蓑衣一句。到今如畫眼中明。</text>
<title>十一月初二日。微雪飄空不下地。俄而止。風大起。入室靜坐。吟成一首。</title>,<text>微雪飄空欲下來。狂風卷地忽相猜。牧翁閑甚南窓靜。坐念豐年今幾廻。寂寂門庭成勝地。茫茫天地絶輕埃。銀鹽玉絮皆陳腐。愧我曾無賦物才。</text>
<title>賜田收租人將行。坐吟一首。</title>,<text>聖恩周徧大如天。老物猶蒙賜土田。冢宰聯名許蠲貸。軍須案籍敢遷延。致身昭代應難強。糊口殘生儘可憐。更戒家童勿侵擾。墾荒吾欲待來年。</text>
<title>驪江 二首</title>,<text>驪江活計幾時成。釣雪孤舟傍岸橫。又是今年歸不得。桃花春漲望中平。四時物像供吟嘯。萬古英雄困利名。漸與躄浮屠酷似。徒能動舌竟難行。牧翁今日似緇流。只把驪江作話頭。妄想眞同結空果。浮生還是泛虛舟。香飄席上花開樹。影入江中月在樓。打破疑團應不遠。可休休處未休休。</text>
<title>晚生 三首</title>,<text>晚生還好古。矩步欲趨時。學力將心驗。交情遇事知。江山元有界。天地自無私。日照南窓靜。悠然又得詩。㰙食眠初罷。悠然聽午雞。門庭何寂寂。身世竟栖栖。樓迥天無際。窓明日欲西。白頭頻攬鏡。只欠去來兮。衰容人共駭。豪氣自難除。祗欲參玄牝。何曾跪素書。山高王粲宅。桑暗孔明廬。寂寂無車馬。高吟興有餘。</text>
<title>曉吟 一首</title>,<text>豆腐油煎切作羹。更將蔥白助芳馨。爛炊粳米流脂滑。淨洗盤盂照眼明。日食萬錢酣物欲。晨飧一味養心靈。幸敎文字撑腸在。旣飽何嫌誦大平。</text>
<title>几坐</title>,<text>几坐日將午。放歌天正陰。高尋君子迹。偶契聖人心。遠裔探儒籍。孤芳掇士林。卽今甘退縮。千載有知音。</text>
<title>東風</title>,<text>東風捲地勢茫茫。草木逢辰欲發揚。天宇忽淸無點綴。日輪當午似彷徨。宋都持筆過六鷁。漢祖曾歇守四方。白髮衰翁深閉戶。有時閑念寄毫鋩。</text>
<title>隣翁</title>,<text>田舍有隣翁。遣子來致言。所耕地雖薄。主一事不繁。今年屬收司。副使臨吾門。倉家欲爭之。令我供㧋奔。奔馳竟何益。納稅餘何論。吾農自食力。妻兒同飽溫。苟無擾我者。卽是民羲軒。奈何至此極。天或哀黎元。答言汝且止。濱海多荒田。汝幸居赤縣。安心度朝昏。爲汝禦倭賊。將相自屈尊。出租供王賦。汝當酬國恩。胡爲出怨言。汝罪不可原。汝其告汝父。勿用更云云。</text>
<title>有感</title>,<text>籠中鳥鼓翼。天地何茫茫。池中魚縱鱗。江海何洋洋。君子安所處。樂哉守天常。仲尼困在陳。周公坐明堂。時運適然耳。無處非虞唐。高歌聲聞天。天也逾蒼蒼。</text>
<title>成均試員徐承制。送落名紙。</title>,<text>名紙粘連闊。宗工考閱精。拔尤傾後進。記奮遺先生。榜上風雲會。毫端月露淸。從今學聲律。制曲寫升平。</text>
<title>問庸夫五宰出東門。途中腹稿。行李飄然超物。</title>,<text>東門山水淨無塵。扶得英材壓縉紳。▣▣▣▣▣▣外。繼吾蹤迹是何人。</text>
<title>曉吟</title>,<text>病骨酸辛不奈何。良心發見亦云多。一陽將動陰方盛。萬事相牽鬢已皤。天地悠悠守玄牝。光陰衮衮倒黃河。自悲流蕩猶忘返。歸去來兮安樂窩。</text>
<title>奉謝禹平章携酒見訪 磾</title>,<text>冬雨初晴濕綠苔。閉門危坐思難裁。欲携敗筆題詩出。忽値高軒載酒來。七秩尙誇身似犢。百年應致背如鮐。牧童自幸知天命。醉裏往懷得暫開。</text>
<title>得斯文福城君權先生書 思復</title>,<text>臺省飛揚早有名。閑居厚渥荷明王。行年七十三強健。坐享期頤詠大平。</text>
<title>晨興有感</title>,<text>輕陰蔽日曉天低。寂寂簷前鳥自啼。萬世爲師眞孔孟。三公易介豈夷齊。謀疑如作道傍舍。守靜却爲天▣谿。老牧邇來心更苦。獨携形影尙栖栖。</text>
<title>以紙十三幅。送司天長房。抄曆日。</title>,<text>提調提點忝畫雲。幾對龍顏讀祕文。老病幽居親種蒔。細分宜忌望諸君。</text>
<title>天官粘飯</title>,<text>雨水寅今半。天官子未遷。鍮盂封尙煖。秫飯嚼生涎。禮食隨時節。鄕風重歲年。雙親幸無恙。爾輩愼周旋。</text>
<title>咳嗽</title>,<text>咳嗽連霄作。興居逐日難。非徒擾喉吻。漸欲吐心肝。門巷霏微雪。江山料峭寒。自憐高興廢。亦復懶衣冠。[本文一首缺]</text>
<title>毬庭閱樂</title>,<text>兩府相聯壓侍臣。面南高坐儼垂紳。倡優效技分高下。萬世松都又小春。禮樂修明無弊事。江山淨麗絶纖塵。浮階獻壽眞如夢。白髮蕭然日日新。</text>
<title>微雪</title>,<text>微雪飄飄雨點疏。幽人歲暮臥窮廬。遙憐路上悤悤去。獨恨空中咄咄書。病後光陰何寂寞。老來學問轉荒虛。眼穿更想驪江曲。蓑笠孤舟好釣魚。</text>
<title>有感</title>,<text>廉藺高風絶世無。相傾相軋盡危途。同舟胡越心猶一。兄弟鬩墻何至愚。漢室紛紛標俊乂。虞庭濟濟想都兪。南窓午睡偏酣美。又聽隣雞夢裏呼。</text>
<title>古風</title>,<text>盜泉渴不飮。惡木熱不息。危邦與亂邦。聖轍留不得。用我爲東周。出語何惻惻。顏子居陋巷。默契天生德。天下歸其仁。至今猶煥赫。奈何自迷路。落日沈荊棘。何時望星出。四方天正黑。</text>
<title>數日咳嗽發。苦痛稍止。吟成二首。</title>,<text>痰逆粘華蓋。喉張聳玉樓。唾壺盈欲溢。寢席濕如流。豆粥徒能啜。蔘湯不易求。平生幸知命。肯復念浮休。病發緣身弱。吾今無奈何。百年違攝養。數日廢吟哦。利欲如塡海。光陰似決河。誰知用心處。直欲到羲媧。</text>
<title>小會</title>,<text>習儀終日雨。賀禮滿天晴。泥滑緣溪路。風微壓水城。龍蛇動旗影。鴛鷺集靴聲。玉輦曾陪處。輪臺夜氣淸。</text>
<title>大會</title>,<text>起居今日滿毬庭。紫色齊班外裹靑。柝木照臨分氣槪。仙桃進獻集神靈。風寒一夜天時順。臺振八方坤道寧。白髮去年叨獻壽。病中時復祝千齡。</text>
<title>崔契長元儒。以前全州牧使。退居于忠。今日過門曰。予亦蒙恩進授。今所尙判事。因謝而來。予喜之甚。吟成一首。</title>,<text>淸醇幹蟲少如君。酷愛芮城多白雲。肯與塵埃誇皓皓。只應朝暮避紛紛。名騰輦轂霑虛職。恩洽衣冠盛右文。獨恨契中綱紀少。儻能高會共微醺。</text>
<title>將訪郭同年忠守。累日身不輕快。吟成一首。</title>,<text>雅量已輕世。殘生休問天。出門冬亦雨。欹枕夜如年。澗水遶茅屋。山雲侵石田。相尋豈無路。病裏思悠然。</text>
<title>哭西隣大夫人</title>,<text>死也逃無處。冥冥自有機。賢愚元不異。老病近來稀。女德誠爲重。天年不可違。東隣白頭客。衰淚洒朝暉。</text>
<title>畏寒</title>,<text>畏寒麾客去。向火與貓親。得失政相半。中和方自新。強顏非我輩。盡性是何人。靜守生群動。天時近小春。</text>
<title>冬至豆粥</title>,<text>冬至陰乃極。故有一陽生。聖人喜之甚。考卦以復名。是曰天之春。萬物所由萌。人心敝於欲。善端時露呈。養之在君子。匪他先立誠。勤勤去非禮。始見本然明。豆粥澡五內。血氣調少平。爲益信不淺。可見聖人情。世道漸以降。理功何日成。</text>
<title>冬至日。知申事李存性，代言潘福海。傳旨撰表文。仍以賜酒果。明日詣內謝恩。退而自詠。</title>,<text>老衰筆力已非初。每奉宣傳勉強書。自笑騈驪多齟齬。誰知卓犖雜紆餘。滿盤仙果黃封灎。粹面春風白髮疏。肅拜謝恩何敢後。只慙文學漸荒虛。</text>
<title>聞宰批下崔判三司事拜守侍中。諸位以次陞。力疾往謁崔侍中。侍中已出。諸宰樞有坐庭中待公回者。僕亦與其下。吟成一首。</title>,<text>檀槍鐵馬事驅馳。義膽忠肝老不衰。更得四方無一事。具膽廊廟到期頤。</text>
<title>奉賀鄭圃隱拜密直</title>,<text>斯文興喪在蒼天。病裏唯知望後賢。老圃自來明易理。可行權處卽行權。塵埋聖籍壁多雨。草茂儒官庭半煙。剗去弊根非我力。中興吾道是何年。</text>
<title>李二相宅醉題</title>,<text>東海無波喜可知。君王行賞大平時。春風桃李花如錦。更向樽前倒一巵。</text>
<title>紀出游</title>,<text>多病年來少出游。出遊邂逅盡公侯。東家半醉西家醉。北里暫休南里休。誰識丹心猶繾綣。自知白髮亦風流。醒時却擬華胥夢。阿堵中無一點愁。</text>
<title>奉謝全州皇甫兵馬使送鹿脯</title>,<text>兵馬威臨海。蟲魚註滿家。膳餘霑老物。分外沐恩波。久矣違顏範。胡然掛齒牙。拙詩聊拜謝。倘或助壺歌。</text>
<title>歲暮</title>,<text>歲暮心彌壯。天陰骨更酸。丹田久蕪穢。白晝懶衣冠。詩酒三生樂。雲山四面寬。微吟抱眞素。深谷翳芝蘭。</text>
<title>卽事</title>,<text>邈矣古君子。胡然晚我生。骨酸方自疾。顏悴使人驚。簷外風聲急。窓間日色明。表文圈點畢。深坐迹尤淸。</text>
<title>外舅花原君之內外孫。凡於慶弔迎餞。相聚曰四寸會。歲二人掌其事。名曰有司。有司於歲終作會。以授其事於來歲之有司。蓋家法也。必邀父行一二人押座。庚申仲冬二十又四日。閔中立及吾豚犬種學辦其會。僕與閔判事權判書在座。大醉而歸。日午始起。吟一首。</title>,<text>七人今日只三人。諸子滿堂風彩新。誰識老翁長袖舞。只緣聖主得賢臣。因心以友家門盛。移孝爲忠世道淳。壓盡冬溫寒乍極。始知和氣轉洪鈞。</text>
<title>聞庸夫明日行。晚至門庭。將謝不能郊餞。有以酒肉來餉者。從傍醉飽。庸夫曰。相府見留。來月發程。歸而賦云。</title>,<text>力疾方參小丈人。餞行樽酒會嘉賓。從傍快倒鸕鶿杓。居右如專虎豹茵。相府留行儀更備。驛程發詠句如神。歸期政趁梅花落。應帶江南萬里春。</text>
<title>風聲</title>,<text>風聲搖我心。翻翻如旌懸。由我本動物。隨時多變遷。所幸不流蕩。湛然存我天。利欲浩如海。春撞勢無邊。愧我獨屛跡。微瀾生石泉。敲氷日夕汲。足以供烹煎。陽氣地下動。不久流涓涓。</text>
<title>行色</title>,<text>扶桑海日照征衣。萬水千山驛馬飛。一片丹心懸魏闕。想看行色正依依。</text>
<title>尖利</title>,<text>尖利山頭插半空。白雲磨了色玲瓏。愁心萬疊何時盡。抹去詩翁一句中。</text>
<title>晨興卽事</title>,<text>湯沸風爐雀噪簷。老妻盥櫛試梅鹽。日高三丈紬衾暖。一片乾坤屬黑甜。</text>
<title>午天</title>,<text>日照南窓近午天。呼童石鼎煮山泉。滌淸腸內非他事。欲得新詩氷雪聯。</text>
<title>蓋牟別駕</title>,<text>蓋牟別駕老逾狂。遇着時人罵一場。自負氣豪無檢束。肯緣吾獨有文章。蕭蕭雁塔埋秋草。淡淡猊山掛夕陽。千載高名磨不盡。後生誰復望餘光。</text>
<title>仲冬</title>,<text>仲冬將盡歲將闌。積雪未深天未寒。聞道江南梅欲動。小舟何日過龍灣。</text>
<title>有感</title>,<text>門巷無人鳥雀喧。寒雲老樹似荒村。更從何處尋眞隱。猶向殘生奉至尊。身病未痊須藥餌。日高方起謝乾坤。能令漢鼎如山重。遙憶當時綺與園。</text>
<title>自詠</title>,<text>承旨傳宣撰表章。老翁思渴汗翻漿。夢中尙訝燒蓮燭。病後尤驚領玉堂。蠟屐登山何杳邈。雲帆濟海亦蒼茫。天寒欲雪方深坐。敗筆猶熏內醞香。</text>
<title>詠雪 一首</title>,<text>微雪滿庭天已明。老翁徐起動幽情。披裘肯怕侵肌冷。得句俄驚徹骨淸。罨畫江山難獨往。釣絲蓑笠負平生。苦心只待梅花發。踏月相尋到五更。</text>
<title>山齋</title>,<text>山齋歲云暮。山人心更寂。寒磵滴石崖。雪底瑤草碧。老鶴巢長松。朔風吹浙瀝。閉戶守玄牝。虛室自生白。我欲從其居。傲此百代客。只恐負吾初。歸來居安宅。那知一日間。天下被其澤。</text>
<title>賜田收租回 一首</title>,<text>臥病深驚荷國恩。驪江兩岸賜田原。居家食祿已自愧。不稼取禾何更言。臥讀書殘山滿枕。坐垂鉤罷水侵門。未知素願何時遂。白髮盈簪兩眼昏。</text>
<title>奉寄韓弘同年</title>,<text>歲暮松山雪落時。老翁危坐鬢垂絲。三司音耗何疏闊。千里相思月獨知。</text>
<title>靜坐</title>,<text>靜坐乾坤裏。殘生嘯詠中。山光初帶雪。雲影自隨風。僮僕知親友。兒孫擁祖翁。興來呼筆硯。漸覺語難工。</text>
<title>客至</title>,<text>客至巾吾頂。欣然倒屐迎。簷風吹座冷。庭雪照衣明。野興時時發。鄕談事事淸。送畿還入室。斜日下西城。</text>
<title>謝判三司洪令公見訪 永通</title>,<text>天春漸覺日行遲。雷在東泉欲奮時。遇物興懷非好事。陳情頌德只憑詩。雪嫌包地微微落。風恐鳴條細細吹。莫縮家傳醫國手。世情江海漏於巵。</text>
<title>慶侍中挽詩 復興</title>,<text>鼎重三韓業。氷淸一片心。百年臣節聳。千載主恩深。日映臨津水。雲連瑞谷岑。病中難執紼。悵望動哀吟。</text>
<title>自疑</title>,<text>病中心更寂。細細檢吾身。不學收科第。無才列搢紳。杜門如避世。縱靶忽尋人。自處吾猶惑。譏平未必眞。</text>
<title>自信</title>,<text>病中身已憊。默默省吾心。具體天然妙。逢原自得深。莫春曾點瑟。流水伯牙琴。所樂誰能識。淸風蓋古今。</text>
<title>有感 三首</title>,<text>秘錄誰能考究精。靑龍山色夢中明。當時卜築非無意。堂北今朝馬鬣橫。萬古英雄未了心。算來江海亦非深。侍中七十兒黃閣。又得全歸罕占今。殉世文章太類徘。年過知命已摧頹。謾歆淸德勞瞻望。咫尺新京莫往來。</text>
<title>遣興 一首</title>,<text>肌骨酸辛夜氣嚴。此心良苦道情甘。雖然利欲如黃落。尙有機關似白拈。詩裏狂懷無窘律。酒中眞味在微酣。誰知自負猶非淺。進退俱憂范仲淹。</text>
<title>憶家山一首</title>,<text>萬里家山入夢中。風塵滿目鬢如蓬。江天煙月無烽火。蓑笠何時伴釣翁。</text>
<title>齒痛</title>,<text>齒痛吾衰甚。年來脫去多。全呑聊爾耳。大嚼欲如何。麪滑羹初絮。杯深酒似波。攻堅已無望。老將抱沈痾。</text>
<title>昨崔判事彥文。携酒來過。齒痛未得吟哦。明日痛稍止。錄成三首。</title>,<text>玄陵當日右斯文。泮水靑衿鬧似雲。憂病十年難入學。只留松樹掛斜曛。講肄相從討古文。諸公今日散如雲。一尊情重難辭病。又是西峯帶夕曛。忠信須先行與文。由來富貴是浮雲。吾生可畏吾儕老。坐詠江山日欲曛。</text>
<title>齒痛復作。苦不可忍。倩工擊去之。始得安眠。然於挫硬之用。又大減矣。且喜且悲。吟成一首。</title>,<text>齒如猛將主攻堅。口吻中問柄大權。壯抑強剛無齟齬。老逢小弱亦遷延。唇因微反値奇禍。舌以至柔能永年。稟賦明明皆有則。乘除不覺一潸然。</text>
<title>我行</title>,<text>我行匪棘自逶迤。謂我栖栖果是誰。口爲吟詩何太苦。心因存道未全衰。鳳歌已表周流日。麟出元因筆削時。景仰仁風千載下。比肩繼踵儘堪悲。</text>
<title>病不能出郊送庸夫。遣二子致鄙意。坐吟三首。</title>,<text>城西萬騎似雲煙。太胾長甁列後前。直到金郊方小歇。醴泉孫子又開筵。病餘難強逐時趨。贈處年來斷所無。公不告行吾不送。淡交誰不羡吾徒。二子遙傳老父心。庸夫兩耳未應深。白頭最忌離亭淚。只願遄歸共醉吟。</text>
<title>靜坐 一首</title>,<text>靜裏乾坤體得眞。氷堆雪積自藏春。不須踵息來荒怪。生順死安名曰人。習矣尋常和道德。湛然方寸起經綸。午窓日照爐香細。今古悠悠興味新。</text>
<title>無題 三首</title>,<text>看經靜室侍陽坡。共說庸夫見愛多。使事悤悤辭不得。老夫人意定如何。狀元衰病苦思歸。久已忘形況是非。只恨臨分牙齒痛。閉門空想馬如飛。隨時輕重是人情。我已病餘忘我生。獨有山中老毛潁。寫他心曲似盆傾。</text>
<title>將進薄酒碧雲公。會身不輕快。不可風。不敢出。使二子行禮。吟成二首。</title>,<text>碧雲憐我病。用意十分深。往來無朝暮。艱難犯南陰。丹心對君陛。白髮領儒林。異日壺中地。仙醪許共斟。二子侍湯藥。於公感也深。藥難儲異日。術可駐分陰。昔似雲埋谷。今如葉脫林。松醪新得法。早晚對君斟。</text>
<title>夢廻</title>,<text>夢廻雞唱夜如何。漏刻初驚減已多。春色惱人應不遠。天心到處自無頗。且向東窓學龜嚥。行當上苑聽鶯歌。一團好箇中和在。四序周流安樂窩。</text>
<title>南窓</title>,<text>久病偏相對。殘生好自觀。不論形與影。如見肺兼肝。蠹簡乾魚落。晴空野鶻盤。誰知明淨處。世道挽回難。</text>
<title>作者</title>,<text>作者今無有。仲尼言七人。當時猶不識。後世更誰因。巢許乾坤大。夷齊日月新。悠悠千載下。三歎慕芳塵。</text>
<title>老境</title>,<text>老境身無事。孤吟志不降。腸雷鳴曉榻。鬢雪照晴窓。野興雲生岫。高懷月滿江。何從盡傾寫。願得筆如杠。簷下日將午。負喧翁白頭。苦遭童稚聒。頓忘君父憂。悠悠世代改。苒苒光景流。自幸樂天命。足矣何所求。</text>
<title>任同年來言。踏驗田畝水原府。因歸尙州。</title>,<text>欲向水原去。因從沙伐騰。髯氷風兩袖。腸鐵夜孤燈。代食謀非拙。公田命自凝。他年游洛上。相對酒如澠。</text>
<title>自詠 一首</title>,<text>塵世悠悠甚。吾生得自由。老知中漸狹。貧似外無求。山擁三又路。天低百尺樓。只憐詩興在。吟詠不能休。</text>
<title>鳳鳴朝陽</title>,<text>鳳凰從何來。喈喈鳴朝陽。吉士媚天子。維時周道昌。寥寥千載下。我尙望其光。豈不致位育。一家如唐虞。所愧値運蹇。澤不施四方。嗚呼自古然。不用增嘆傷。</text>
<title>我思古人</title>,<text>我思在何許。悠悠古之人。唐虞斯爲盛。聖主仍聖臣。都兪致光被。四罪天下新。我生千載下。如與稷契隣。何以德敎著。何以風俗醇。念之坐長嘆。白髮皀簪紳。</text>
<title>大臣</title>,<text>大臣柱石屹如山。天下安危實所關。獨抱謙光長國步。又聞喜色上天顏。六龍奉日容何肅。萬馬馳風意自閑。試向凌煙須洗眼。英姿颯爽畫圖間。</text>
<title>曉雪 二首</title>,<text>曉來飛雪落庭前。浩浩雲低野外天。鎭浦孤舟蓑笠在。又排歸思入新聯。風微野徑鳴疏竹。日落茅簷照冷煙。誰識灞陵橋上客。豎鞭驢背思悠然。冒雪途中發浩歌。丙申正月渡遼河。路平不覺驅車苦。崖滑方驚折軸多。大勢茫茫包雁塞。餘聲點點入牂柯。杳然拈起當時興。坐詠南窓兩鬢皤。</text>
<title>有感</title>,<text>吾道在心外。區區言語間。讀書破萬卷。氣得如童頑。吐詞麗而富。往往窮神姦。何與我名敎。艶宋雜香班。辭寡味自厚。誰挽唐虞還。坐玩明良歌。天地何寬閑。</text>
<title>卽事</title>,<text>雪未包荒風又呼。玉峯何日照天衢。冬溫得意憐窮漢。歲暮傷心屬腐儒。野外雲昏山盡沒。池中春動物潛蘇。幽居自是非塵世。燎得松枝瀹茗甌。</text>
<title>晨興</title>,<text>敬僕淸晨索飯啼。蒼黃乳母走東西。新泉活火鐺中沸。冷日寒雲屋上低。一飽憐渠殊草草。半生悲我竟栖栖。自貽哲命誠難必。稟賦由來萬不齊。</text>
<title>日上扶桑</title>,<text>日上扶桑四海明。更無纖靄自中生。白頭老牧舒長嘯。魚躍鳶飛共大平。</text>
<title>雲出泰山</title>,<text>雲出泰山如蓋飛。陽烏忽爾斂光輝。不崇朝已雨天下。却逐長風何處歸。</text>
<title>遣家童索茶於懶殘子。去後。吟成一首。</title>,<text>削竹串穿𪍷麥餻。仍塗醬汁火邊燒。玉川欲得茶來喫。香積何憂食不消。汗滴火雲初下種。呈祥臘雪又藏苗。明年往試田家樂。鼓腹長歌謝聖朝。</text>
<title>懶殘子送茶來。又吟一首拜謝。</title>,<text>老去口饞誰似吾。頓忘宜忌與精麤。逢場火飽如塡塹。謀食平生似守株。內熱只知茶可洗。下虛唯遣酒相扶。朝來一吸蓮花露。兩腋淸風不用呼。</text>
<title>有感</title>,<text>諸公藉甚滿朝行。山野孤蹤獨也狂。自擬佳人如幼玉。誰知醜婦勝空房。簞瓢至樂心如水。箕斗虛名鬢已霜。有興題詩不點綴。老年眞足誦虞唐。</text>
<title>沔州米船至</title>,<text>船頭左右碓搥三。踏碓氷開水似藍。內浦發程如上陣。西江下岸卽停驂。營生若等終身苦。食力吾今滿面慙。爲謝老奴能用意。不愁粥鉢影相涵。</text>
<title>自詠</title>,<text>日照南窓似鏡明。白頭危坐感浮生。尊中有酒山當戶。門外無人雪滿城。病與心安非大患。老爲身累是虛名。香煙一燧琴三尺。誰識悠悠萬古情。</text>
<title>錄近作數首。寄呈庸夫行軒。將以慰其客路之懷。而書狀被督行急。不及來辭馳去。僕於是益愧疏懶之甚。吟成一首。以誌吾過。</title>,<text>老病爲時棄。疏慵見事遲。已行千里路。始錄數篇詩。驛舍夜吟處。鳳城朝退時。無緣共一笑。焚稿嘆吾衰。</text>
<title>孔伯共來過云。將赴四宰行幕。書呈文。</title>,<text>佩得囊中筆一枝。衝寒遠向義州馳。只敎馬藉分明見。便是驪珠次第垂。北界山川詩滿稿。西京風雪酒盈巵。歸來報我邊城事。煙火家家奠枕時。</text>
<title>聞煎水聲</title>,<text>水火相攻勢甚艱。幸哉金石處共間。故知氣合竟成用。莫道類殊非是班。味自此生充我腹。聲從何出破吾顔。侯家列鼎雖方丈。未必身心摠得閑。</text>
<title>雪夜落不知也。晨興滿庭。命僮僕掃行路。餘悉存之。喜之甚也。因吟一首。</title>,<text>邇來冬溫連數年。雷鳴霧滃如春天。最喜臈月已過半。有雪夜落埋山川。而我病骨多辛酸。燈殘更闌方困眠。曉來開戶滿庭白。神淸身健沈痾痊。腐儒恒願元氣調。雨暘燠寒無少愆。況今民貧倉廩竭。金陵歲幣徵如前。高吟對雪有深意。鹽絮銀杯徒爭姸。足國裕民苟自得。蓑笠往買驪江船。雖然不掃日又照。寫眞志喜憑詩篇。</text>
<title>獨坐</title>,<text>雪消簷溜滴階前。白髮衰翁罷午眠。似向巴山聞夜雨。西窓翦燭已茫然。</text>
<title>無題</title>,<text>碧天無際海無波。鴻鵠何知避罻羅。得食庭除馴鳥雀。彈丸飛至欲如何。</text>
<title>朝唫</title>,<text>老我閑居興況淸。門前山色錦屛橫。尺書可屈漢四皓。綿蕝難招魯兩生。臘雪不知包地盡。朝暾又復射窓明。擁衾危坐忘巾櫛。偶爾新詩八句成。靴聲門外不知誰。忽報崔翁入謁來。今歲天寒非奮歲。何時心與勝前時。年高自道猶耽酒。病間吾能爲賦詩。愧殺家貧奮醅耳。默然相送臥支頤。</text>
<title>寂寂</title>,<text>寂寂三韓地。依依一腐儒。瑟明眞好勇。瓢巷慕如愚。情欲年來淡。形容日尙枯。誰知擾攘地。畢竟是唐虞。</text>
<title>聞權判書生子</title>,<text>臘月季旬天氣淸。鬱蔥佳氣降精英。猊山寂寞雖無子。馬史流傳又得甥。文坦遺風應復振。明威餘慶與俱生。姑夫老矣尤驚喜。願汝優悠到上卿。</text>
<title>人日</title>,<text>人日今年好。春光遍八垓。祿牌天上墜。倉鐍洞中開。淸曉驅車去。黃昏載米來。國恩深似海。文墨愧非才。天明初盥櫛。白髮尙詩書。城郭煙光合。江山日色舒。鸞凰集臺閣。鳥雀噪庭除。獨坐發深省。南陽諸葛廬。</text>
<title>吉昌君夫人洪氏挽詞</title>,<text>閨門何肅肅。松樹倚天衢。勤儉誰雙美。非儀自兩無。寒風來北塞。曉日出東隅。薤曲連雲遠。緦麻擁坦途。</text>
<title>漫興 三首</title>,<text>讀書如破的。射有似吾儒。爭也眞君子。才非小丈夫。雲鵬摶海上。瓦雀集堂隅。細大已包盡。從此嘲闊迂。初從胄子學。肯慕小人儒。中歲廁名士。末年稱老夫。白駒食場藿。黃鳥止丘隅。必也正名耳。仲尼誰謂迂。自負奇男子。人譏眞腐儒。拋書就黃嬭。嚥日效玄夫。祗恨居無右。何曾哭向隅。爲文自評點。齊舍合名迂。</text>
<title>代書奉謝張西京。餽歲。二首</title>,<text>鎬京何杳邈。餽歲及窮廬。炎熱應相惠。朝天石下魚。有客棲苽地。無人顧草廬。病餘饞更甚。熊掌欲兼魚。</text>
<title>遣興</title>,<text>謾負平生養浩然。未衰身已抱沈綿。新詩欲就吟仍嘯。壯志全銷坐卽眠。梅鼎敢思調玉食。雪舟方欲釣江天。人生出處知誰管。白髮蕭蕭自滿顚。</text>
<title>歲時行</title>,<text>正陵歲時馬蹄集。玄陵歲時人迹絶。蒼蒼松樹擁雙墳。殿角風琴洒飛雪。當時重瞳屢廻處。詞客驅吟䏏欲裂。居僧玩世莞爾笑。笑指浮雲自生滅。朝鍾暮鼓雜梵唄。畢竟那能爲吾決。滿朝俱是前朝人。誰向酒池尋舊轍。山崖臥碑刻已畢。深慙賤名冠前列。感恩懷古鼻孔酸。天地一身何孑孑。</text>
<title>晨興有感</title>,<text>南窓白晝起來遲。政是當年赴闕時。硯水不氷應夜短。鬢絲如雪已年衰。立功立德何關我。知命知天果在誰。歲暮情懷常益壯。閑中尙爾念安危。</text>
<title>詠雪</title>,<text>臈天陰慘欲如何。滕六揚威主大訶。元氣自然成閉塞。殘生不用嘆蹉跎。屋疏燈暗詩腸苦。帳暖爐紅酒臉酡。試問幾人能信命。流光萬古似奔何。</text>
<title>卽事</title>,<text>一飽今應足。三遷昔似忙。高吟松雲落。獨立海天長。直筆修金樻。雄篇耀玉堂。無蹤繼前躅。默默九回腸。</text>
<title>絶句</title>,<text>門外山低明臈雪。爐中火冷散香煙。誰能畫我吟詩處。掛向高堂六月天。</text>
<title>奉謝曲城府院君，漆原府院君同臨陋巷。</title>,<text>二老相將訪吉昌。因過陋巷忽生光。大平風采三韓福。須借丹靑掛我堂。</text>
<title>枕上吟 二首</title>,<text>骨酸難臥臥難眠。燈在窓間風在氈。忽聽一聲雞報曉。宛如當死得延年。白髮蕭蕭皆欲鮐。無由血海浸靈臺。雖然不復周公夢。羸得詩家鍛煉才。</text>
<title>奉答遁村</title>,<text>牧翁衰也甚。久已忘行藏。雪興因安道。花神憶趙昌。扶衰唯有酒。作戲每逢場。贈策荷深意。知君猶崛強。</text>
<title>代書答雞林令公</title>,<text>幸我閑無敵。知公惜離群。一封何鄭重。千里揖淸芬。海闊雞林月。天低鵠嶺雲。名園梅欲動。蹺足更論文。</text>
<title>南窓</title>,<text>攤飯南窓日影移。更携毛穎寫新詩。漸敎氣味廻平淡。已厭機關逞怪奇。萬疊山橫天盡處。數枝梅動雪殘時。幅巾直欲尋春去。偶得由來勝苦思。</text>
<title>東亭納贅。貧不克助禮。以黃豆二石表意。因吟一首。呈去。</title>,<text>東亭近日納新郞。摠說牽來馬亦良。一石粟應供一食。他年萬里好騰驤。</text>
<title>卽事</title>,<text>新年閭巷靜。病客起居安。寂寂日將午。颼颼風更寒。高軒驚屢入。虛榻坐尤難。揖送有慙色。高吟聊自寬。</text>
<title>正月初十日。廉東亭招僕與韓柳巷。拜玄陵。至則李二相，邊三宰，林商議，王商議，都右使，柳判樞，金崇敬。行事已畢。入謁堂頭。設荼。回至國淸寺。酒饌甚盛。入城至林公宅設酌。則大醉矣。明日。吟成二首以志。</title>,<text>鼎湖龍去白雲邊。望絶攀髯淚洒天。當日宰臣無幾箇。少年詞客已華顚。雲岩鍾磬山如障。蓮寺珍羞酒似泉。晚向老林堂上飮。醉來塵世更悠然。新年郊外逐鳴珂。滿眼雲煙照碧羅。奴訝囊中詩句少。妻嗔衣上酒痕多。川原雪盡春浮地。城闕天低海息波。努力餘生行樂耳。金張許史奈吾何。</text>
<title>成壯元來言。歲前游合德。拜掃外舅墳墓而歸。因懷思菴。走筆以寓一哀。石珚</title>,<text>功成自古久居難。不是忠衰始掛冠。縱認鷲姦將下手。難敎鴆毒自摧䏏。琵琶一曲哀調急。煙月五湖歸興闌。當日隨龍盡凋喪。光巖寂寂暮雲寒。</text>
<title>卽事</title>,<text>門外東風料峭寒。白頭深坐懶衣冠。閑中有味無人識。寫出新詩字字安。</text>
<title>紀事 二首</title>,<text>踏月登山禮入仙。歸來曉色尙蒼然。有祈不獨榮夫耳。要使兒孫五福全。病餘身瘦怯春寒。夜上松山自覺難。燕舞鶯歌春日好。俯看桃李滿長安。</text>
<title>有感</title>,<text>唐虞已絶地天通。典禮明明敬在中。敍得彝倫非一日。敢敎恒舞似三風。輕陰漠漠山光暗。小雪霏霏酒氣融。漸覺老年多順境。神明正直保孤忠。</text>
<title>驪江</title>,<text>門外東風日日吹。驪江已近雪消時。泝流直上非難事。善爲我辭知是誰。賞月郡樓仍醉甚。尋梅野寺得歸遲。今年又恐成虛語。描出心聲賴有詩。</text>
<title>雨雪</title>,<text>寂寂南窓喜雀聲。老翁梳髮遍身淸。更無非意相干事。只有吟詩不盡情。風俗歲時今似古。江山雨雪晦還明。悠然便起尋春興。嫩綠鮮紅滿鳳城。</text>
<title>哭姜政堂 君輔</title>,<text>年將七十侍慈顏。省宰庭中舞袖班。此是古今稀有事。凜然風采照鄕山。蜚英臺閣耀氷顏。諳練非徒管豹班。晚拜政堂封食邑。一時高議重於山。我生甫冠識公顏。鏡裏吾今兩鬢班。千里未由親執紼。如聞薤曲動雲山。</text>
<title>花園令史。請署都目狀。</title>,<text>花木誰知養在人。功侔造化塢藏春。盛朝儉素游觀少。當日園丁白髮新。</text>
<title>自詠</title>,<text>牧翁興味自難傳。春入幽居已靄然。身後無功山可礪。眼前得意酒如泉。鶯花又近昇平日。魚稻仍期大有年。天地茫茫吾已老。焚香細讀去來篇。</text>
<title>聞風聲。有所感。一首。</title>,<text>風聲入耳自蕭蕭。不耐心旌盡日搖。已掃玄黃收玉葉。欲催紅綠鬧花朝。十年哀怨怜笛。千載依俙想舜簫。甚欲塞聰深閉戶。朝陽鳴鳳竟難招。</text>
<title>正月二十三日。受都目狀有感。一首。</title>,<text>聲罪淸原說選遲。今年此日是何時。病中不願聞新事。愁外唯知賦小詩。魚貫足羞猶有據。鶚書甚喜或成私。都兪揖讓唐虞遠。日照南窓兩鬢絲。</text>
<title>又吟 一首</title>,<text>回首銓曹廿五年。小驄馳疾不勞鞭。徐行案轡收人望。却恨元公已上仙。</text>
<title>聞昨日日本使者入城</title>,<text>日本遙遙海外天。島夷竊發已多年。不知講信終成否。艱極泰來非偶然。風伯前驅自無患。雲皇末裔尙相傳。雖然狼子野心在。慕義歸仁誠可憐。</text>
<title>枕上</title>,<text>枕上雲山知幾重。已無餘事掛心胸。影如窺戶下弦月。聲欲殷床南寺鍾。瑣碎詩篇供嘯詠。寂寥門巷少過從。夜深人境更蕭灑。風動西隣千尺松。</text>
<title>風大作</title>,<text>東風卷地勢何雄。小室明窓坐老翁。濟海雲帆非自擧。隈巖蒻笠與誰同。浮萍聚散三生外。大塊▣▣一噫中。誰識動時元是靜。靈臺方寸裹虛空。</text>
<title>次韻。題鄭圓齋所得兩息門詩卷後。</title>,<text>少年卓識陳三策。中歲高才賦兩都。還笏彤庭近知命。藥爐經卷是香徒。</text>
<title>聞報法老僧燒身 三首</title>,<text>詩話當年一笑新。笑他焚却坐禪身。分明燒殺活和尙。弟子不知何等人。四六合離因故新。正觀何物是吾身。燒成供養應癡甚。了了元無佛與人。病裏靑春幾度新。蔘苓浹髓文熏身。明知大患非他物。只恐陷爲殘忍人。</text>
<title>兒啼飢 一首</title>,<text>稚子啼呼索點心。老婆吹火石鐺深。醬湯油餠烹來較。▣▣尋常驕語音。道味生時須自驗。天機動處有誰尋。老翁日用眞無事。遇興悠然試一吟。</text>
<title>謝懶殘子見訪 三首</title>,<text>心傳妙法誦蓮花。入海何曾更算沙。領袖山門方獨步。天風吹動赤城霞。結杜詩魔與酒顚。懶殘當日號無錢。諸生雲雨皆離散。白髮寧饒美少年。雞聲催日出扶桑。似是先來照我堂。不恨吾頭已如雪。明窓獨坐靜焚香。</text>
<title>從漆原侍中，鐵原侍中，公山侍中，吉昌君，晉川君。會議都堂。爲入貢道路也。</title>,<text>朝覲天庭大禮存。保全國海聖心溫。故宜懷惠仍歸德。政欲察情寧廢言。水路連天天似幕。舡窓納月月臨樽。回思當日馳遼野。滿面風塵四塞昏。</text>
<title>有感</title>,<text>據亢驕難禁。求全毀必來。老塘何足責。吾黨亦遭猜。寡欲生道味。小心消禍胎。花開又無事。只合日銜杯。</text>
<title>從李二相索黃毛</title>,<text>毛穎年來伴我吟。老衰區畫不如心。似聞邸下多新進。指示何妨入翰林。</text>
<title>錄筆語</title>,<text>人呼我筆如長杠。意氣穎脫無由降。留蹤石崖勢岌岌。摩頂海水聲舂撞。天心淵微盡張皇。力所未到唯蒼蒼。典謨訓誥曁風雅。煥乎似有其文章。上從畫卦作書契。下至萬世明綱常。聖主賢臣溢簡策。嘉言善政何洋洋。周之弊也邪說興。異端藏敎堆丘陵。泥金黃白光射天。海內海外皆相謄。國家設官重吏事。舞文弄法稱才能。名我作陣吾所恥。借我以耕吾所憎。紛紛至今可流涕。儒學久矣如秋蠅。周程上遡洙泗流。寫出正學無▣留。筆於是自慶曰幸。仲尼絶我予何憂。秦漢群陰自消散。白日明明照九州。三韓只有一知己。願得相從保終始。吟風弄月非偶然。欲與魯頌同流傳。</text>
<title>客來</title>,<text>有客來窮巷。欣然倒屐迎。風顚茅屋破。日薄紙窓明。盤果嚼來澁。村醪斟更淸。悠然便陶寫。亦足慰平生。</text>
<title>卽事</title>,<text>隣家犬吠我雞呼。日照南窓對火爐。小婢汲泉供盥洗。一團和氣是唐虞。門外經聲斷復連。行慈平等憶金仙。▣▣或有妻兒計。濟得一家非不賢。我今多病只吟詩。何有何亡摠不知。轉得化工無盡藏。淸風明月自相隨。</text>
<title>有懷韓弘同年</title>,<text>全義山雖淺。新昌路已賖。起居應自在。將息定如何。寂寂雲埋谷。茫茫月照沙。邇來烽火絶。遙想眄庭柯。</text>
<title>卽事</title>,<text>松實如星聚柏枝。映於氈帽最相宜。鬢毛颯颯非前日。風俗依依似奮時。對鏡自觀憐病我。牽衣欲啖止嬌兒。三韓制度未墜地。重憶朝鮮殷太師。</text>
<title>外舅忌齋。閔判事設行。歸而困甚。</title>,<text>花原子姓聚齋僧。國贐峯頭日已升。追遠愼終由孝悌。投閑置散亦才能。經聲出口誠彌切。食氣堆腸福自凝。更願大平無事際。一門餘慶永承承。</text>
<title>里仁爲美</title>,<text>我處何所擇。有仁斯爲美。北馨在蘭室。化臭在鮑肆。則知居乃重。愼之在君子。悠悠牧翁心。無以表於世。嘯詠與爲徒。淸風明月耳。聲色雖相累。淡然遠於利。是爲里有仁。相將寄吾意。</text>
<title>選時干謁者多。有感一首。</title>,<text>無聲無臭上天高。萬物生成勢似勞。誰識筆端題品處。一時趨走盡英豪。吟詩往往兼三鉢。對鏡依依照二毛。消遣世情聊坐嘯。古來安分是吾曹。</text>
<title>公生明</title>,<text>私意名人欲。忘私理卽明。自然無畛域。譬則是權衡。觸石水聲急。隨風雲影輕。虛心能泛應。世道本升平。</text>
<title>早春</title>,<text>榮衛乘調養。功名愧滯留。塵埋徐孺榻。天遠仲宣樓。梅岸花交結。氷崖水逬流。春游將爛熳。欲止竟無由。</text>
<title>得金剛山馬直木杖 三首</title>,<text>金剛山上木。作杖勝烏藤。論價同名馬。扶衰荷野僧。夜深天祿靜。電滅葛坡澄。異事驚人世。飛騰我未能。金剛山上木。遠慰牧翁心。參贊從誰望。支持領自任。天晴紫陌闊。谷密白雲深。兩地相從處。難禁雪滿簪。金剛山上木。生長自何年。寂寂煙霞洞。茫茫雨露天。碧溪難揭厲。靑壁費夤緣。得爾誠非易。高吟思渺然。</text>
<title>新沐</title>,<text>三郞新沐罷。和氣却陰邪。髮潤身彌健。頭輕氣自華。春風吹柳樹。曉露濕荷花。善保千金子。文章早起家。</text>
<title>卽事</title>,<text>腰脚酸辛夢不成。小娃急踏奈身輕。忽聞石鼎松聲沸。又見蓬窓日色明。逐物意移忘所痛。吟詩興動恐難平。牧翁晚影只如許。誰識悠悠方寸情。</text>
<title>寄甫城李判事，金左尹兄弟。因省珠大選南去也。</title>,<text>詩酒相從處。海山無事時。珠師馳馹去。握手惜分離。</text>
<title>早春卽事</title>,<text>陰壑氷將泮。陽崖草欲抽。山光已排闥。水氣欲浮舟。喜報聞丹雀。寒盟愧白鷗。春風自流動。我輩亦優然。</text>
<title>代權四宰作 三首</title>,<text>客中春欲半。留滯思依依。東望俄明月。西瞻又落暉。鍾山圍輦轂。箕域隔庭闈。使事何時畢。風前淚滴衣。遼陽閉關處。平壤返輪時。事大忠彌激。求全志不衰。樹林春欲動。山海日初遲。客路悠悠興。流傳只有詩。母也雖強健。行年我自知。子心何苦楚。人事足乖離。山遠雲遮路。天高月入池。移忠是吾輩。努力善扶持。</text>
<title>昨韓淸城携盛饌招僕。同訪懶殘子。醉歸就寢達旦。吟成一首。</title>,<text>夢向天台訪懶殘。夕陽飛鳥共團圝。覺來身世猶蕭爽。一炷淸香起篆盤。雲傍樹林疑日暮。雨催花柳怯春寒。風光流轉悠悠甚。芋火何時坐夜闌。</text>
<title>外舅花原君諸孫。爲權正郞煖房正郞。張幕設筵。妓樂甚盛。請父行押坐。於是小丈人密直公。居主人之位。權判書，閔判事及僕與焉。李商議，廉東亭，任大諫，廉大卿。亦以醴泉外孫。皆在賓位。而東亭又其座主也。故特邀。朴密直至。則兩恩門叔父姑夫內外兄弟皆在。正郞榮矣哉。入夜醉歸。明日吟成一首。呈李密直，李商議，廉東亭，朴密直。</title>,<text>妻兄武德我同庚。仲子如今已有名。入贅少年居室美。睦親高會節文明。牧翁久病隨時樂。座主偕臨絶代榮。微雨晚來霑翠幕。更敎詩興十分淸。</text>
<title>得同年金君弼詩。次韻奉答走筆。</title>,<text>六益亭中日日吟。抑揚聲韻動詞林。誰知自有無窮意。盡是當年落弟心。乞退吾今欲上章。嶺南歸路入雲長。石田茅屋商山北。桑帶倉庚杮帶霜。</text>
<title>有感 三首</title>,<text>謟笑明言病夏畦。可憐搖尾向中閨。由來隴蜀茫無際。走到雞栖又候雞。春雪新消潤藥畦。春風漸暖入金閨。牧翁垂老閑居處。隱几微吟聽午雞。餠餌羅紈隴與畦。著橫高案拆鳴閨。主人心地煎膏火。時見兒孫共鬪雞。</text>
<title>昨偕淸城君韓孟雲。携酒訪鄭圃隱。賀拜密直也。遇今政堂禹公同往。招其隣李浩然。獻酬間。簽書李公又携酒果而來。談笑吟詠。眞一時盛事也。明日吟成一首。</title>,<text>共賀新提學。逢辰佐我君。招邀盡吾道。邂逅亦斯文。街柳黃浮日。園松翠拂雲。一杯情可見。何必更云云。</text>
<title>早起</title>,<text>早起扶頭酒味濃。東風吹雨滿城中。開窓忽起尋春興。眼底森然綠映紅。</text>
<title>龍頭生公來</title>,<text>龍頭梵刹照金崖。搬運何憂水與柴。縱是入京猶野意。獨乘微雨訪山齋。</text>
<title>殘生 一首</title>,<text>殘生唯口腹。謀食每遭譏。西海靑魚賤。東溟紫蟹稀。慾心寧陽滿。支體可長肥。一食萬錢者。勞勞何足▣。</text>
<title>遣懷</title>,<text>倏忽百年半。蒼黃東海隅。吾生元跼蹐。世路亦崎嶇。白髮或時有。靑山何處無。微吟意不盡。兀坐似枯株。</text>
<title>花園林都領。以梅花來曰。朴令公所送也。踊躍喜甚。對坐半日。徐吟一篇。</title>,<text>陟山君愛韓山君。不爲介特離於群。祗憐光巖絶人跡。力疾墮淚修碑文。心知是箇愛梅者。盆中一枝時見分。牧翁雖則病纏身。眼高四海空無人。忽然得見此粲者。志同氣合融精神。微吟竟日對之坐。簷牙皎皎懸氷輪。夜深形影冷相雜。聖之淸者堪同倫。令人自然鄙吝消。驗得無謟仍無驕。天敎孤芳厭衆木。迥脫流俗難招邀。洛陽相君姚黃花。在於忠孝爲如何。廣平鐵石亦能賦。照耀文苑敷英華。人間譏評無盡時。默默且看氷雪葩。</text>
<title>鵲巢</title>,<text>鵲巢相對在東南。白髮衰翁臥小菴。報喜平時頻有驗。俯窺治世遠難參。知風如見蘋花動。驚月應從桂影涵。詠物滑稽還自笑。由來嗜好異酸甘。</text>
<title>賀廉代言 廷秀</title>,<text>三子登科早有名。愛鍾於季是萱庭。高堂鶴髮俱無恙。盛代龍喉罕比榮。蕭洒風儀同玉樹。岧嶢森直近靑冥。牧翁驚喜何須問。眼見門生佐聖明。</text>
<title>天晴</title>,<text>和氣融融滿洛城。群陰自散放新晴。倍增東國江山麗。快覩中天日月明。一喜已敎鳷鵲報。重興更待鳳凰鳴。病餘光景今如此。只恨無才頌大平。</text>
<title>種學新授典儀副令。今日肅拜。</title>,<text>廿八曾叨少大常。汝今甫冠我驚惶。齋明盛服敢造次。仁孝至誠非渺茫。肅拜中門天日近。徧參甲第陌風狂。芳年揚歷猶如此。萬里鵬程在彼蒼。</text>
<title>天心</title>,<text>天心非窈冥。牗民何粲然。昩者自迷路。數數倒且顚。仁愛亘萬古。綱常當百全。悚然不敢怠。黃卷陪聖賢。</text>
<title>述懷</title>,<text>卷盡浮雲天四陲。日輪初上輾行遲。已知無處容纖翳。更喜隨時得小詩。燮理陰陽在黃閣。大平歌頌擁丹墀。南窓獨坐香煙直。誰道吾今甚矣衰。</text>
<title>前數日。謁曲城府。有蘭無梅。予所得盆梅盛開。不敢相邀。特命種學進呈。因賦三絶。春分日也。</title>,<text>梅花粲粲照山亭。大庾羅浮眼底靑。獨愛黃昏枝上月。更逢南極老人星。花意動臘前天。開到春分秀氣全。却恐不如桃李輩。爭豪競富盡當權。梅花似我問何哉。不爲淸高絶點埃。只取少年驚衆耳。在於題品實凡才。</text>
<title>示諸子</title>,<text>父母常懷愛子情。願無災害到公卿。謙謙自牧兼山卦。晝出須爲座右銘。三緘其口愼言人。千載流傳面目新。莫向座中輕一語。樞機榮辱在搖唇。</text>
<title>東京尹公見和前韻。仍送文魚。走筆奉答。</title>,<text>用兵同鷙鳥。掃賊似羊群。一境皆承蔭。三韓共揖芬。日生天接海。山近樹浮雲。偃革今玆兆。來魚號曰文。</text>
<title>天淸</title>,<text>天淸地又寧。四海仰皇靈。雨露生朱草。山川照景星。腐儒遭盛代。多病引殘齡。歌詠太平處。鳥啼苔滿庭。</text>
<title>君子</title>,<text>君子重自守。出處皆有餘。抱關亦常職。秉鈞豈虛譽。盡其所當爲。質之在詩書。仰觀敞玄象。俯察陳黃輿。身微海一粟。心廣同大虛。自棄果何意。時時但欷歔。</text>
<title>謝李二相魚雁之惠</title>,<text>國贐前峯入碧天。孤楊後嶺漏淸泉。令公音信何曾斷。魚亦相傳雁亦傳。病後閑居謝彼天。曲肱飮水勝甘泉。時時發興尋東閣。只恨新詩不足傳。</text>
<title>古風 二首</title>,<text>鳳凰相追飛。高岡被朝暉。一鳴復一和。寥寥知者稀。梧桐花已落。湛露亦云晞。卷阿有遺音。千載猶依依。有志不得繼。吾將誰與歸。周公留召公。忠義至今存。小子同未位。苦哉吐此言。鳴鳥我不聞。引誘誠至論。乃知周召心。四靈同其源。所以我夫子。浩嘆悲自尊。</text>
<title>與西隣淸城君。隨曲城，漆原兩侍中。扈駕移御。歸而獨吟。二首。</title>,<text>忠肅天威尙凜然。逆推臣穡未生前。曾於此地賜科第。實是庚申延祐年。今見神孫開紫闥。故知賢相幹洪鈞。書筵轉對應非遠。侍坐那無二老人。</text>
<title>對松樹有感</title>,<text>春入山林雪已乾。老松依舊翠生寒。當時巖壑雕鎪處。獨恨無人着眼看。</text>
<title>乞茅將蓋屋。發書之際。吟成一首。</title>,<text>子美秋風破屋歌。牧翁今日更吟哦。書茅未識唯指路。雨傘預憂如執柯。江上葺時皆用竹。山中補處或牽蘿。鳳城萬瓦參差碧。自笑窮廬兩鬢皤。</text>
<title>有感</title>,<text>友道如今不似初。吾猶驗得數斯疏。誰將義利能分界。自是賢愚少讀書。周召深情依奮大。陳張遺臭至今餘。寸心耿耿誰能識。門外靑山擁草廬。</text>
<title>廉東亭招飮 是日。東亭撫儒琴。洪相吹中笒。</title>,<text>久病方知口腹謀。麴車猶費口涎流。故人招飮眞多幸。淸夜忘歸得久留。北操遺音尙盈耳。南陽急管盡低頭。人間聚散皆天數。更約從今秉燭游。</text>
<title>曩不獲讓。銘烏川君之幽堂。其子典校副令鄭洪。壻內府副令安景恭。以盛饌來餉。又以紫袍爲潤筆。觀其意勤且禮也。受之。當竢後日還之耳。</title>,<text>籍甚烏川早享榮。年方三十典文衡。俄遷樞府寵沓至。老拜政堂功已成。韓鉞謝篇皆得體。朔方合浦盡留名。紫袍潤筆銘幽隧。風樹終身思慕情。</text>
<title>有感</title>,<text>安貧是吾志。自謂淸如水。遇事物不及。還如浪波起。乃知守不約。所以致如此。靜定妄施工。驅馳不知止。老病猶未歸。栖栖復何竢。自責復自恕。爲名非爲利。▣▣▣▣▣▣▣▣▣▣▣▣▣▣▣▣▣▣▣▣</text>
<title>謝禹商議携酒見訪 玄寶</title>,<text>蕩蕩乾坤春又廻。鳥聲風暖自相催。老衰終日閉門坐。奮故有時携酒來。藥餌殘生逢景運。江山秀氣屬英材。半酣倍覺情無盡。準擬開花更擧杯。</text>
<title>病中末由扈駕觀獵。吟成短律。馳一騎奉呈李二相馬前。幸與廉政堂竝轡一覽。如蒙分惠所餘。亦所不辭也。</title>,<text>南郊火獵案成規。講虎揚威保泰基。勇冠軍中工挫敵。功成馬上習行師。時巡長奉天顏喜。晝接何憂國體危。白髮病餘難扈駕。菜盤相對嘆吾衰。</text>
<title>昨蒙溪堂先生以盛饌來訪。穡以病困不克卽謝。吟成拙詩。代面陳。幸一笑。</title>,<text>先生學術有淵源。模楷中菴世所尊。大闡儒風曾掌試。早探禪窟已忘言。溪堂作記慙文拙。尊酒論懷見道存。誰識半酬心更苦。光巖杳杳眼昏昏。</text>
<title>昨蒙慈恩都僧統祐世君。來賀種德新拜密直。且設盛饌。僕雖病餘。不敢辭。痛飮至醉。是晚有雨。明日吟成三首。錄呈。</title>,<text>領袖宗門大福田。封君寵異更光前。朝昏只祝君王壽。一烓香中一萬年。擊蒙當日及愚兒。眼見飛騰耀一時。進拜鴻樞驚老父。有誰同喜是吾師。珍饌如山酒似淮。錦袍燦爛照茅齋。奈何不向燈前酌。淸夜沈沈雨滴階。</text>
<title>天淸。伏想郊宮樂甚。臣雖老矣。情不能已。吟成短歌。</title>,<text>時當春蒐春陰濃。春雨入夜仍濛濛。玉署詞臣望郊宮。達旦不寐焦心胸。天晴白日生於東。一碧萬里涵纖穠。平川廣野盡牢籠。曹呼墜叫如爭雄。下以驅走獸於危峯。上以墜摶鵬於碧空。中有雲氣隨飛龍。怡然一笑開天容。志在備物禋六宗。朝野喜氣俄融融。騶虞之歌歌五豵。鵲巢美化誰能終。病中謳吟意無窮。獻豣髣髴追豳風。</text>
<title>自詠 一首</title>,<text>白髮松京獨掩門。光陰衮衮似川奔。地偏東極春多冷。家近西峯日易昏。節義敢期能善道。文章未必盡知言。年過五十心逾苦。賴是時時酒滿樽。</text>
<title>無題</title>,<text>濛濛春雨夜來零。又是風光近踏靑。稧飮蘭亭狂興動。有誰招喚苦丁寧。</text>
<title>每歲</title>,<text>每歲床床漏。愁霖撥不開。下茅今晚矣。其雨已時哉。窓破宜明月。庭閑可綠苔。只慙霑濕處。持傘獨低廻。</text>
<title>我雖</title>,<text>我雖貧陋甚。不斷朝暮炊。祗以謀充腹。何嘗望泣脂。珍飧時或送。晚食有誰欺。方丈應徒飽。飢腸解吐詩。</text>
<title>誰歟</title>,<text>誰歟方自適。長嘯或高歌。白日坐時永。靑山行處多。西來參柏樹。內境想煙蘿。畢竟有大欲。一區安樂窩。</text>
<title>踏靑歌一首 僕與柳巷皆領兒子</title>,<text>東門沙水淸。東門山色明。臺巖之北斷山平。遙憐草色浮新晴。今年三月又三日。盍往觀乎舒我情。我嘗潛心時雨化。發榮滋長如春生。中爲物欲所椓喪。雖有耳目聾而盲。所以自暴與自棄。如撥根本焦芽萌。念之朝夕五內熱。年過知命迷明誠。草之生兮夫何時。天之仁兮方流行。我之衰兮鬢髮白。携姻婭兮集群英。盤飧樽酒列左右。談笑意氣何崢嶸。草微抽兮新茁。不敢蹴踏擧趾輕。一團和氣發動處。胡不游衍元而亨。長安會稽兩寂寞。詩篇筆陣空留名。</text>
<title>明日又吟 一首</title>,<text>踏靑聯騎出東門。浩蕩春風野外昏。半醉寧辭揮老筆。餘生難得對芳樽。山連戟石雲煙合。水繞臺巖歲月奔。躑躅花開掛啼鳥。錦屛風下更忘言。</text>
<title>晚勞庸夫四宰廻自遼東</title>,<text>奉幣趨朝覲耿光。歸來鶴髮照高堂。不如意事十八九。廻自半途呼彼蒼。敢憚吾人面黧黑。只愛我馬色玄黃。他年上下交孚際。誰識如今嘆息長。</text>
<title>醴泉君內外孫。聚飮曰四寸會。歲二人辦酒食。僕憂病▣▣餘十年。此會亦罕設。李鼇城欲振頹綱。三月初吉。盛賓客。大作樂。視昔十倍。明日追錄一首。呈鼇城座下。幸捧腹。</title>,<text>羅綺叢中絃管聲。主人云是李鼇城。亂餘此會誰重辦。病後相逢我再生。王謝風流稱曠達。崔盧閥閱値升平。白頭屢舞莫嘲笑。夜半醉歸雞已鳴。</text>
<title>瑞香花</title>,<text>窨中開遍瑞香花。擎出淸明香滿家。鼻觀先通楷兩眼。淡紅枝上散餘花。</text>
<title>矮松</title>,<text>松在高岡雪壓低。根盤頑石倚雲梯。可憐亦解隨兒女。用舍行藏似滑稽。</text>
<title>自詠</title>,<text>迢遞三韓地。蕭條一牧翁。樂天知有命。食祿愧無功。顏厚牛皮讓。身輕蟬翼同。謳吟音何竟。祗欲繼豳風。</text>
<title>卽事 三首</title>,<text>海山深處日行遲。白髮吾今甚矣衰。門設常關非自重。詩成又改竟何爲。匂萌已達將包地。蓓蕾相粘欲滿枝。占得一年春好處。依然夢斷惠蓮池。春陰垂野鳥呼風。散步東山白髮翁。世事紛紛當自任。詩情浩浩有誰窮。狂追李杜文章妙。妄擬蕭曹功業豐。今古一身雙美少。却憐臨老似童蒙。東風浩蕩滿乾坤。一箇老翁開蓽門。鄕里病餘空悵望。詩書靜裏或尋溫。山光積翠高凌漢。柳色浮黃淡映村。身漸得閑時漸泰。長篇短律豈多言。</text>
<title>奉簡韓尙書</title>,<text>天地吾身只一心。更無餘物敢相侵。浮雲縱向虛空起。率土猶蒙日月臨。父母尊嚴堂上看。神明正直鏡中尋。焚香靜坐思忠孝。當使功名冠士林。</text>
<title>晨興</title>,<text>百鳥聲中曉夢驚。春陰漠漠未全晴。功名足矣無心久。古律依然信手成。黃鳥容他共知止。白鷗嗔我又寒盟。平生志願誰能識。欲向朝陽聞鳳鳴。</text>
<title>賜田勸耕有感</title>,<text>老向安陽受賜田。田荒不闢問胡然。軍興收稅嘗居半。吏酷催科又倍前。汝且廣耕如我志。吾當薄斂息渠肩。終期鼓腹同安樂。上祝聖君千萬年。</text>
<title>門生金少卿。來自林州。</title>,<text>嘉林近在馬山東。近歲閭閻一掃空。尙有殘民工避賊。更無修吏或明農。龍淵絃管迷煙月。鶴野鋤犂逐雨風。記得少年親目擊。如今惱殺白頭翁。</text>
<title>悠悠</title>,<text>悠悠身與世。浩浩性其天。賜也言猶中。參乎道已傳。瑟希春已暮。巷陋日如年。萬古風流遠。吾今獨惘然。</text>
<title>自詠</title>,<text>目送飛鴻滅沒間。年光荏苒鬢毛斑。貧難合樂病入髓。老不歸田慙滿顏。樽酒時時消白日。樓臺處處映靑山。看來却是風流甚。更有何人似我閑。</text>
<title>偶吟</title>,<text>漠漠春陰野外低。西隣高樹錦鳩啼。苔痕點綴生窮巷。山色稀微隔小溪。寂滅不容心自妙。逍遙又恐物難齊。吾家事業無人識。盥櫛焚香對老妻。</text>
<title>聞倭賊犯寧海。趨江陵道元帥啓行。</title>,<text>蕊國鯨濤怒蹴天。古稱無處泛樓舡。豈容賊輩敢輕犯。祗恐民生難自全。慶晉池臺鎖風月。登和烽火照山川。廟堂憂念何時已。遣率東門又敞筵。</text>
<title>曲城府院君。命工作元巖讌集圖。追慕玄陵也。使季子承旨庭秀。携以相示。誌其後。予觀山野樹林。掩映氈廬。宛然在目。而諸老讌集其傍。風采足以鎭一時。而聳動後世。故直書其事而歸之。情不能已。吟成長歌。</title>,<text>玄陵南幸天涯廻。元巖駐蹕山崔嵔。樹林掩映原野闊。氈廬中峙無纖埃。當時七老在左右。嵔然碩德兼雄才。群情倚重似柱石。丹靑煥赫梁棟材。欣欣喜色向松岳。汛掃陵廟眞時哉。樂矣飮酒聞絃歌。大平和氣方鼎來。檜山首題珠玉落。璀璨似向金盤堆。諸公賡和皆絶唱。益齋老筆輝三台。曲城用意何深長。圖形垂範如雲臺。牧童不在絲竹列。作序瓦缶鳴如雷。掛名圖後又非望。當世大手休相猜。大臣於國是元氣。流通血脈消禍胎。後人莫作繪事看。節義扶起三綱頹。況於子弟敢自棄。歸視鬱鬱庭中槐。</text>
<title>天晴</title>,<text>天晴欲游睡。拂面有狂風。閉戶還深坐。吟詩似近攻。身閑忘歲月。心廣裹虛空。愧底尋春興。時時惱病翁。</text>
<title>白髮</title>,<text>白髮散春風。飛禽隨病翁。物我共乘化。浩然天地中。嚶嚶求友聲。爾復相感通。野老來致言。吾家酒味濃。相携籍芳草。對酌顏浮紅。黃昏各辭去。明月當前峯。</text>
<title>特過柳巷。問乃子尙書病。且謝遲晚。云已平復。設酌半酣。歸而有詠。</title>,<text>問疾西隣謝我頑。登樓擧酒共怡顏。靑春過半淸明後。白日將中暗淡間。蓓蕾滿枝藏粉面。峯巒當戶逞煙鬟。醉來更約尋芳去。水遶臺巖似碧環。</text>
<title>內願堂以廣平侍中書。邀僕山水屛風詩。因吟三首。</title>,<text>昨日沙彌芮院來。眼中一笑粲然開。廣平山水屛風好。筆法詩聯照上台。朝來盥櫛思飄然。欲向松山訪老禪。當世丹靑無顧陸。不知他日有誰傳。病後高游每自誇。靑山到處梵王家。曺溪一滴眞難得。欲問龜翁共喫茶。</text>
<title>奉謝廣平李侍中所藏山水十二疊屛風</title>,<text>春雲重重又水洄洄。紅白山花爛熳開。便欲尋春携酒去。鳥啼聲裏兩三杯。夏綠樹沈沈殿閣明。白雲靑嶂夏涼生。行人入谷緣何事。政是蒸敲滿鳳城。秋秋入山林著淡黃。雲容水態轉凄涼。吾生尙未歸田去。魚稻今應滿故鄕。冬數峯如玉照寒天。雪壓長松凍石泉。況是老僧方入定。皎然無處覓塵緣。江月江水東流月向西。松風四面古招提。請看上下相交處。冷影寒光本自齊。瀑布太白銀河落半天。徐凝界破儘堪憐。汗流自笑韓山子。更對屛風賦一篇。松亭松下茅齋著幾人。石盤平淨豹皮茵。牧翁謾抱煙霞想。種種年來白髮新。檜巖檜樹蒼蒼石勢頑。葉間風雨半天寒。老僧出定忘聲色。頭上光陰走似丸。梵刹重重樓閣出雲間。大殿三門雪色寒。山下往來人似市。不知幾箇是儒冠。仙宮壁立危峯倚半空。綠窓朱戶靜無風。長生未必如眞訣。物外逍遙樂在中。滕王閣落霞孤鶩水浮空。畫棟珠簾雲雨中。當日江神知我否。何時更借半帆風。黃鶴樓白雲黃鶴思悠悠。芳草晴川滿眼愁。崔顥一題天地闊。謫仙詞調亦風流。</text>
<title>晚歸馬上</title>,<text>屛風賦罷好山川。尙有詩情滿眼前。自笑吾生無逸興。誰言神助得新聯。盤飧只欠淵明酒。茗飮眞同陸羽泉。他日曺溪如一宿。幻身流轉亦天然。</text>
<title>我生</title>,<text>我生今如何。飄飄如斷蓬。風來卽飛去。所向無西東。昨逐北山雲。忽上千丈松。女蘿一相牽。共作靑春容。俄而又下墜。宛在紅塵中。願乘長風力。直棲逢萊宮。</text>
<title>聞鄭司藝還向南京 二首</title>,<text>司業吾良友。南遷閱歲多。道情甘寂寞。世事任蹉跎。華嶽雲埋谷。楊江月照波。親朋方大用。書札問如何。牧翁方臥病。吾友久流離。臺省多同例。衣冠際盛時。蕭條長閉戶。慷慨獨吟詩。公道東風在。依依吹鬢絲。</text>
<title>有感</title>,<text>古人不可作。千載揖淸芬。工部詩爲史。昌黎韻亦文。天才何卓卓。物議亦紛紛。誰識韓山子。羹墻對放勳。</text>
<title>幽居</title>,<text>幽居日將午。淸興欲裁難。微雨滴不濕。東風吹更寒。眼明花意動。髮短世情闌。造物戲人耳。乘除聊自寬。</text>
<title>我亦</title>,<text>我亦不曉事。對山無酒杯。時時發狂興。筆端風雨來。今年不種秫。石田荒蒼苔。經欲謀一醉。誰家初發醅。好懷儘有數。未知開幾廻。悠悠百歲內。何必黃金臺。</text>
<title>三月十四日雞鳴。聞呼女奴收庭雨中麥。曉來雪在屋瓦。望山則皆白。因記癸巳歲淸明日。在韓山詠雪。今卄九年矣。淸明後十餘日。杏花已開。而又見雪。未知後當如何也。吟成一首以誌。</title>,<text>憶昔癸巳淸明節。韓山之陽見微雪。廻頭二十又九年。雪入穀雨還依然。由來造物未易測。老牧謳吟鶴頭側。雞鳴雨聲忽驚吾。恐漂庭麥馳女奴。天明開戶雪滿山。變化在於俄頃間。可憐墻東數枝杏。邂逅滕六施何顏。是亦天也當順受。慰解須憑一樽酒。茫茫氣化自推移。萬事何亡復何有。看花對雪意無窮。當日少年今白首。</text>
<title>成均館。有庚申東堂落第試卷。僕面告學官取一裹。吟呈廉東亭，朴密直。</title>,<text>回首東堂已渺茫。山堆落紙網絲長。期年不散屯膏甚。豪奪吾今亦破荒。</text>
<title>晚歸訪權僖判書</title>,<text>誠齋季子美風儀。感慕嚴顏涕淚揮。泥得黃金寫題目。民間大藏比來稀。</text>
<title>昨過東亭。門外多馬僕。奴携酒饌者。又相繼。僕以病餘畏飮。不敢入。向晚有言。東亭壽日者。明日吟成一首。以謝闕禮。</title>,<text>一樹靈椿照海天。祥風瑞露幾千年。東亭獨坐於其下。壽算端知也竝傳。</text>
<title>合坐所。招諸君各司議事。穡隨行進退。自愧無所裨益。默稿一首。</title>,<text>大事當謀及。群情在吉從。病餘精力耗。分外寵光融。柳洞黃猶嫩。松山翠自重。上天方引逸。浩蕩對春風。</text>
<title>穡與韓柳巷。同赴曲城。招漆原侍中，吉昌君，康平章，金院使 光秀，鄭月城 暉，尹海平 之彪，李光陽 茂芳，韓政堂 藏，李政堂 韌 皆在。盛饌作樂。曲城以水精環茶合絲帶與穡。玳瑁筆鞘與韓公曰。元巖一席之流傳於後世。卿等之力也。敢以此表吾意。穡等拜受不敢辭。明日吟成三首。</title>,<text>七老元巖會。天留兩侍中。肖形如欲語。握手每相逢。戀主忠誠切。匡時德業豐。拙文描不盡。風采耀無窮。水精環皎潔。茶合帶縈廻。玳瑁藏銀筆。葡萄艶王杯。兩生同拜賜。衆客盡兼才。此會眞難得。丹靑望後來。醉來狂興發。絃管夜深深。舞拙從他笑。詩成每自吟。淸風連鳳沼。明月滿鯷岑。欲識大平像。更於何處尋。</text>
<title>同韓柳巷訪陟山君。躑躅花盛開。公設酌。因言玄陵賜宴嘗插此。感慕之餘。吟成一首以誌。</title>,<text>西望光巖儘渺然。陟山庭院酒如泉。可憐躑躅花坡錦。不上人頭已七年。</text>
<title>陟山君携至花園。賦蘭。</title>,<text>蘭也吾所愛。忽然雙眼明。淺碧自散葉。淡黃初發榮。靜坐待香來。心地方寸淸。頗訝吾鼻塞。久之方自驚。念言地力薄。不得全爾生。形似已逼眞。無從免虛名。觀物還自觀。悠悠誰重輕。嗟彼古來上。聲聞恥過情。對之發浩歎。我心何時平。</text>
<title>進賀懶殘子新封福利君。醉飽而歸。</title>,<text>嬾殘眞嬾者。吟詠似吾儒。禱聖心無二。封君德不孤。香醪淸似水。蜜粥軟於酥。我輩豈牢落。春風吹座隅。</text>
<title>詠雨 三首</title>,<text>花意猶嫌早。天心却恨遲。雨師和順序。老牧喜吟詩。浩浩迷情境。疏疏映鬢絲。一犂南畝興。歸去是何時。雨氣漸昏昏。午雞啼我園。春風不擇物。老境可關門。四野燒痕沒。千林花意繁。新晴郊外去。佳處倒芳樽。石田收未半。豐稔望今年。一雨已潤物。萬家方謝天。雲容低曠野。草色杳輕煙。漸見春光好。花開敞錦筵。</text>
<title>奉賀圓齋拜政堂 三月二十日作</title>,<text>癸酉天敎合戊辰。圓齋風釆獨淸新。政堂榮拜無多子。諫院同游問幾人。老我如今唯抱病。先生自少不知貧。何當更翦西窓燭。語入玄微動鬼神。政堂文學耀昌辰。坐對春風一笑新。九十一春餘十日。卅三人榜只三人。江山樽酒誰長醉。桃李門庭我獨貧。歌頌大平非所讓。只憐毛潁欠精神。</text>
<title>甥朴訔下學來見。喜而志之。</title>,<text>課罷童蒙學。歸來喜氣濃。能言非奮日。永感又春風。且置成人禮。須基作聖功。舅翁忠告處。頭上有蒼穹。</text>
<title>自詠</title>,<text>遼東白帽有遺風。潦倒三韓一牧翁。秋夜高吟蟾影下。春朝危坐鳥聲中。胡僧眼是天生碧。仙客顏非酒借紅。逃出兩端多樂處。傍花隨柳興無窮。</text>
<title>奉賀懶殘子新封福利君</title>,<text>龍山一朵碧當門。淨對蓮經道自尊。奮號懶殘忘世事。新封福利荷天恩。神淸只有詩魔擾。業白寧容物累昏。況是一雲能普雨。時看藥草偏丘原。</text>
<title>家貧 欲辦四寸會而未能。乃有此作。</title>,<text>家貧難辦會。病間每承招。自笑顏之厚。人譏鬢已凋。臨風皆玉樹。序齒似山苗。桃李花開遍。須將芍藥調。</text>
<title>欲出 三首</title>,<text>欲出腰酸甚。開窓抱膝吟。孤雲生遠岫。百鳥噪高林。翰墨光陰迅。乾坤雨露深。悠悠復唯唯。我已得安心。春晚生微暖。天晴散薄陰。行雲猶雨意。臥樹亦花心。寂寂對黃卷。冷冷調素琴。孔子深樂處。更向此中尋。風在園中樹。雲行窓外天。吾心亦飜動。病勢却纏綿。樽酒邀明月。香爐散碧煙。悠悠可消遣。不用更求仙。</text>
<title>三月廿二日。柳厚德送季子𤩳。入贅南京朴氏家。僕出餞天水寺。歸而困甚。吟成一首。</title>,<text>年年三月暮。迎送洛陽人。之子于歸處。桃花今又新。天陰疑欲雨。路靜喜無塵。久歇猶疲甚。方知病在身。</text>
<title>卽事 二首</title>,<text>風光流轉共依依。老病閑居尙未歸。夜雨江山思轉苦。暮春霜雪見來稀。吟詩何物不比興。對酒有時忘是非。莫道牧翁無用甚。也曾廊廟贊垂衣。今年春事異前年。依奮霜毛自將然。無可奈何方竢命。不知所以但呼天。小車高閣眞閑適。急管長甁豈醉顚。記得夢中歌舞處。香塵細細逐風傳。</text>
<title>晨興</title>,<text>鳥啼門巷少來人。早起吹塵整葛巾。欲赴漆原深府第。叨陪方丈盛羞珍。相君視昔丹心倍。童子從今白髮新。回首元巖何縹渺。可憐花木自知春。</text>
<title>微雨 三首</title>,<text>半夜驚雷破屋。崇朝細雨如絲。花意方將爛熳。白頭危坐吟詩。漠漠毛空春澤。依依水面虛堂。獨立風塵萬丈。何時投紱還鄕。白髮從他白盡。靑山爲我靑浮。渺渺愁心萬疊。又登王粲高樓。</text>
<title>謹成長句回韻三首。奉呈鐵原侍中座下。</title>,<text>普公功業照山河。鐘鼓園林樂事多。今日幕中誰吏部。疏狂直欲助吟哦。厨人設食蒸靑艾。國相聯鞍簇玉珂。自笑牧童空悵望。鏡中鬢髮已皤皤。河淸盛旦一淸河。志氣衝天辦又多。到處斫營眞大勇。有時橫槊或微哦。鷹翻白錦凌蒼昊。馬控靑絲映紫珂。肯爲小康忘虎事。早因憂國鬢毛皤。奉詔宣威過汴河。中朝大將嘆功多。歸來獨任干戈事。閑雅仍將月露哦。暇日每思陪飮酒。病軀無計逐鳴珂。今朝又聽修城議。盰目何人腹更皤。</text>
<title>昨鄭圃隱提學公與李判閣 士渭，李判事 集，金大諫 九容，吾門生崔 崇謙 携酒而來曰。賞花也。前例也。廳北梨花半開。嘯吟歎甚。明日吟成一首。</title>,<text>去歲看花佩酒來。今年此日又相陪。斯文盡是多生契。我病猶能數擧杯。雲葉稀微遮白日。晴葩的歷照蒼苔。微酣更覺君恩重。願奉天心樂育才。</text>
<title>送懶翁弟子印大藏海印寺</title>,<text>舍利光芒照刹塵。門生幹事有精神。伽倻海印印全藏。自道無爲閑道人。天闊春光方浩蕩。雲收山勢更嶙峋。歸來明效非難見。九五箕疇獻紫宸。</text>
<title>廻自天水寺途中 一首</title>,<text>送僧天水寺。感淚洒春風。海藏知無外。塵緣怪在中。鴟門花滿谷。龍岫翠橫空。誰識此時意。夕陽雲際紅。</text>
<title>我老 三首</title>,<text>老我雖堪喜。逢場愧有餘。眼昏看細字。齒病嚼乾魚。軟飽眞難繼。新聯謾自書。親朋時見訪。不恨鬢毛疏。我老頗自喜。舊交皆老翁。樽前花滿樹。燈下雨鳴桐。耳亂天方暗。眸明景自融。情懷隨物轉。流水日歸東。我老又閑甚。春來隨意游。花間傾美酒。柳外凭高樓。學士吟紅藥。元戎立碧油。悠悠宇宙內。誰似我風流。</text>
<title>看花</title>,<text>賞春無處可吟詩。霜雪今年似我欺。造物乘除應有意。綠陰芳草勝花時。綠陰芳草勝花時。一段淸閑付與誰。坐想病翁丸藥處。滿庭微雨囀黃鸝。滿庭微雨囀黃鸝。寂寂門庭日正遲。欲驗道情流動處。春間詩與夏間詩。</text>
<title>三月廿九日。領門下漆原府院君設讌。領三司曲城府院君，守侍中鐵城府院君曲坐。吉昌君，康平章，李二相，尹海平，韓政堂，李六宰，成知門下相次。而穡居其末。尹令公，廉東亭，柳密直。又折而面北。主人公與金院使面東。三侍中風采照世。而諸公陪侍如畫中。退而錄之。</title>,<text>大平風采照三韓。桃李花開眼界寬。最喜方今崇禮樂。故知從古重衣冠。鳴絲吹竹聲聲妙。詠月吟風字字安。自幸病餘參盛會。滿堂豪傑獨吾酸。</text>
<title>南窓</title>,<text>南窓對龍岫。獨坐思悠悠。文物與時變。古今如水流。飛雲天外去。殘蕊葉間留。幸矣及閑暇。駕焉頻出游。</text>
<title>庚申科及第李正言等。呈名簇於其座主廉東亭。東亭呼其前門生己酉科，甲寅科。合享之。穡承招與坐。酒酣聯句有云。三領門生頭尙黑。僕亦三主禮闈。而乙巳科殿試之制未行。辛亥科殿試讀卷。別用人。獨己酉科殿試。僕亦與焉。故對曰。一叨殿試面長紅。蓋近來三與試席者。東亭及穡而已。東亭年方強仕。前途未易量。穡以久病之餘。得參盛會。眞如夢中。可不錄乎。足成一首。以爲桂苑故事。</title>,<text>壯元及第作宗工。穡與東亭大槪同。三領門生頭尙黑。一叨殿試面長紅。何嫌我病如前日。最喜斯文復古風。桃李盛開絃管沸。滿堂賓客樂融。</text>
<title>送宏幽谷</title>,<text>藏海浮天地。塵寰亘古今。死生誰得辦。老病自相侵。物累迷雙眼。眞機妙一心。請師無退轉。功德鬱成林。</text>
<title>得耆老宰樞書。題公緘。令穡參會。喜躍之餘。吟成一首。</title>,<text>赫赫群賢盡老成。牧童眞箇一寒生。幾陪國老曾歡宴。始與▣▣倍震驚。決策談王宗社固。逢辰樂聖海山淸。從今匹馬南新路。白髮飄然逐後行。</text>
<title>慈恩祐世君。在海安寺講經。種德副樞。略以酒饌往餉。老夫身困。不能出城。吟成一首。</title>,<text>海安寶刹照城西。松樹連雲谷鳥啼。日日經科僧問辯。時時樽酒客携提。粧成異境花生樹。界破平田水漲溪。身被宿酲難遠出。南牕又聽午時鷄。</text>
<title>初夏卽事 二首</title>,<text>四月淸和世道平。老翁眼底好詩生。高低柳樹煙俱暗。爛熳桃花雨更明。遲日暖風催淑景。綠陰黃鳥可幽情。整冠欲赴耆英會。病後光華照鳳城。雨暗幽齋意不平。欲看花又歎浮生。功名已矣一身老。節物依然雙眼明。有暇尋僧忘俗累。從今▣▣當人情。少晴便上南山頂。政恐紅稀綠滿城。</text>
<title>崔侍中將巡海豐郡。使騎來招曰。聯句一夕如何。予喜甚。操筆便題一首。</title>,<text>鐵原功業蓋東陲。橫槊時時愛賦詩。幸此升平方燕喜。在於衰朽亦追隨。謝公鎭俗應無偶。曺相寧民是所師。遙想水田新雨足。廟堂憂念上天知。</text>
<title>天陰</title>,<text>分外承招喜溢顏。天陰我骨政辛酸。欲憑黃閣淸風力。掃去浮雲躍上鞍。</text>
<title>天晴</title>,<text>黃閣淸風滿海東。群陰消盡日曈曈。老夫獨恨摧頹甚。橫槊臨江一世雄。</text>
<title>昨與韓淸城登南山賞花。歸而有作。</title>,<text>牧老雖衰興有餘。荊州風采畫難如。俯看桃李南山頂。對坐乾坤四月初。分轡中途參相府。聯裾南里愛吾廬。日斜高枕吟仍嘯。身世悠悠付子虛。</text>
<title>承守侍中招而作。蓋公設送酒會於升天府之軍營也。</title>,<text>南郊夏綠又鶯啼。點點殘紅襯馬蹄。政是英豪共游豫。怪來衰病亦扶携。山峯隔岸靑磨漢。池水浮空綠灎堤。只恨麴生何處去。煙波渺渺月初低。</text>
<title>途遇韓政堂偕行。又遇李二相。至營。廉東亭禹政堂，柳密直繼至。韓政堂邀僕夕飯。禹與柳皆幙於韓公之次同飯。以異味相侑。旣而守侍中與軍官苗罷而來。大作樂，盛酒饌。送麴生。夜半而止。僕畏露宿。廉東亭携至乃翁田莊。晨飯還營。則酒饌盛於前。洪判三司事奉宣醞來勞。是日。重房補升天府池之堤。故重房又設盛饌。旣罷。與東亭同禹政堂，林五宰，都右使，柳判樞，李光陽，金密直還京。中途上一小峯又飮。諸妓亦被呼而集。聯句則行與坐不輟。歸而小歇。種德又設酒食。喜吾能出游也。得竹城君安公書云。門生名簇會。幸來相伴。喜而錄之。</title>,<text>侍中招喚世應稀。照座群英玉有輝。牧老喜心尤躍躍。麴生離恨獨依依。笙簫已許尋常擁。天日何曾咫尺違。歸飮壽觴仍自幸。竹城書札照柴扉。</text>
<title>竹城君讌門生及第。爲其呈名簇也。兩侍中東面。判三司成政堂，韓政堂及穡在北。鄭南京，閔密直，安密直西面。門生在東廳。妓樂交作。聯句樂甚。入夜而歸。</title>,<text>竹城風韻滿東方。玉筍森森映盡堂。妙選靑錢才德茂。高垂白絹姓名香。同年甚鮮知公老。入夜將歸發我狂。冢宰俱臨眞盛事。聖朝從古重文章。</text>
<title>圓齋政堂來云。今日設同年會。請日午卽來。喜而志之。</title>,<text>貧者無錢富守錢。不貧不富獨公權。政堂相賀謀來久。陋卷親招喜欲顚。夏景留花明又暗。晴雲弄日斷還連。老饞誰似韓山子。笑整衣冠近午天。</text>
<title>圓齋席上。主人有詩。次其韻。</title>,<text>數日連吟送酒詩。病餘徐聖又中之。醉鄕自有藏春地。莫問南枝與北枝。</text>
<title>宿酲未解。高吟一首。</title>,<text>▣酒翻成酒病。送春賸得春慵。此是老年光景。何妨到處從容。</text>
<title>乙巳門生。以酒食來。亦因酒禁也。</title>,<text>同赴文茵十七年。白頭座主病纏綿。當時廿八美如玉。今日東西散似煙。送酒爲名來見慰。斷章取義迭相聯。紅鞓卽是僧衣鉢。儻見衰翁手自傳。</text>
<title>晨興</title>,<text>曉窓輕霧薄於紗。綠暗林間見落花。今夕觀燈又何處。小峯如畫壓千家。却恐雨師埋嶽瀆。最嫌風伯捲塵沙。願天澄霽無纖靄。坐見星躔整復斜。</text>
<title>須臾雲卷。喜甚又賦。</title>,<text>須臾天色碧如紗。游眺還嫌眼有花。處處皆呼佛生日。燈燈相續鳳城家。無限樓臺傾杜酒。於中世▣等▣沙。上元盛事眞堪比。應制何人點業斜。</text>
<title>李二相。使其弟密直公。招僕同觀燈。至則盛賓容。具酒饌。鷄鳴而罷。小歇。吟得一首。</title>,<text>白眉樞相忽臨門。招我觀燈洗眼昏。漸見暮痕侵畫棟。更留春色滿金樽。獻酬盛禮歡情洽。唱和新聯美景繁。描得大平光彩出。衆星粲粲照乾坤。</text>
<title>通州資福寺住持南可泉。別一年矣。今日來。予談及同年金元粹家難。走筆以贈。兼寄金同年云。</title>,<text>可泉游大都。久矣伴淸娛。同榜足豪氣。邇來成腐儒。相逢應有數。多病竟難圖。支許燈前話。遙知及老夫。</text>
<title>六言 三首</title>,<text>功業收來筆底。是非掃去樽前。白日花香滿院。半酣剩得詩聯。閑蘚入房靑了。飛花送酒紅殘。偃息唯求樂餌。招呼每集杯盤。靖節樽前天地。幼安海外江山。借問何人兼有。牧翁吟嘯長閑。</text>
<title>金大諫來訪云。昨日上官酒禁。故無黃封。旣去。吟得三首六友也。</title>,<text>詩酒淸狂到晚年。僕奴金谷與平泉。及菴餘▦▦能似。六友風流却勝前。朝廷所欲是豐年。何用祥雲與醴泉。稻熟魚肥開酒禁。不妨琴瑟列樽前。諫議唯吾最少年。黃封日日酒如泉。風流六友還堪笑。老大醒吟芍藥前。</text>
<title>奉呈韓孟雲</title>,<text>六書非獨辨形聲。千首仍兼繫重輕。句律活圓無少滯。筆鋒端正有餘淸。高樓風月心中闊。別墅江山眼底平。自笑卜隣陪笑語。頓忘寒了白鴟盟。夢覺流鶯三兩聲。庭中燕舞又輕輕。天機動處自然妙。野興生時無限淸。身世悠悠驚老大。江上寂寂占升平。誰知萬物是吾與。幸有西隣同我盟。寂寂門庭無履聲。此身何待洗來輕。雲收山拱南樓遠。日永風來北牗淸。幽事安排非汲汲。新聯評點盡平平。老來狂甚應遭罵。每向詩壇欲主盟。</text>
<title>金石</title>,<text>金石冠八音。神人相感通。堅也載功德。萬世傳無窮。時代有興替。如鳥投長空。望之已滅沒。何能尋其蹤。我作金石篇。永愧非淸▦。</text>
<title>紀事</title>,<text>我病朝朝起最遠。▦▦▦冷忽驚疑。老來政玩堅氷易。少也曾吟正月語。▦▦杏花如昨日。獐浮池水又今時。天心仁愛分明見。主聖臣賢保未危。</text>
<title>自詠</title>,<text>四時相代又南訛。牧隱先生臥在家。齒髮方衰倍蕭索。文章自少欠精華。星皆壯拱環辰極。山自西來鎭海涯。耿耿此心元有主。小窓揮筆篆煙斜。</text>
<title>狂風</title>,<text>狂風盡日路塵揚。靜坐南窓意味長。小婢低聲來報道。後園梨樹已吹僵。狂風簸海蹴長天。萬斛龍驤亦可憐。自幸牧翁如在井。湛然相照故恬然。狂風吹急水田枯。新稻抽芽恐未敷。不獨我家無大藥。願天施澤普沾濡。</text>
<title>有感 三首</title>,<text>茅茨曉來白。又道有淸霜。孟夏已幾望。老夫難可量。祥雲兆折木。瑞日出扶桑。世道向交泰。乞身歸故鄕。桃李獨何事。今年多是非。花開逢雪落。子結見霜飛。漫興詩盈軸。淋漓酒滿衣。有懷方自遣。不敢便忘機。酒本有佳客。我今將卜居。乾坤何蕩蕩。歲月亦徐徐。幸得一生死。豈知多毀譽。淺深無小異。天地卽吾廬。</text>
<title>望雨 一首</title>,<text>雲容濃淡逐微風。陣陣相連一望中。小圃菜蔬才映畝。平田麰麥欲浮空。彝倫可見腁胝力。財用能終靜定功。一雨知時如不靳。更披心腹謝蒼穹。</text>
<title>喜雨 一首</title>,<text>行雲向北忽如奔。白髮衰翁在小軒。隱隱雷聲聞更遠。濛濛雨勢坐來昏。豐凶通制能爲國。老病相侵獨掩門。一曲驪江歸興動。蓑衣蒻笠亦君恩。</text>
<title>忝赴耆老會。歸而賦此。</title>,<text>蒼顏白髮古來稀。碩德高官衆所歸。豈意後生陪杖屨。忽然今日倒裳衣。百川衮衮朝東海。列宿熒熒拱紫微。除却吾心所存主。不知何處更堪依。</text>
<title>奉題絶澗所寓天磨知足菴</title>,<text>天磨絶頂入雲端。萬壑松風脚底寒。自是道情方有得。更無塵事敢相干。光陰寂寞香煙冷。甁錫飄搖山海寬。却笑牧翁多俗累。謾思飛步上巑岏。</text>
<title>雨</title>,<text>農家得雨喜何言。廊廟風傳笑語喧。上慰兩宮瞻且仰。下期四境飽仍溫。峯巒如濯靑排闥。楊柳相和綠映門。坐嘯老翁元得意。筆端描出太平痕。</text>
<title>昨同韓柳卷出游醉歸</title>,<text>老來情態儘風流。逢着杯盤輒少留。半醉歸來聊自適。餘左嘯詠豈曾休。白飄鬢髮霜何早。綠暗園林夏轉幽。一味淸寒誰得似。年光心事共悠悠。</text>
<title>權四宰爲親辭職。蓋避使事也。親年八十而有萬里之行。其爲懷抱可知已。則其今日辭職之發於眞情。又可知已。然久不久。在於君相。是天也。天可必乎。代作短歌。歸之於命而已。</title>,<text>老母在堂年八旬。有子一人游萬里。母子之情天獨知。忠臣由來不避事。事君則長事親短。我且閑居養親耳。所以吐詞不敢飾。我豈有心行與止。春風吹盡又熏風。秋風之來迺相次。親年隨日添。子職有時已。我得從今不離側。便是吾爲母之子。我如遠游傷母心。我是惡子天所棄。當今林立幹事才。上無嚴君少家累。不辱君命善鮮紛。豈不美哉書國史。雖然誠意可回天。有命在天當順竢。</text>
<title>腰酸行</title>,<text>夜半夢斷難再續。暝目朦朧坐於獨。奈何腰痛又如前。徑呼小婢燒古甎。帶以木綿貼之穩。四支調適興居便。此是舊病之餘毒。洒然脫去知何年。我今老矣心兀兀。欲向明時乞骸骨。人生行止在於天。坐想飛雲去超忽。殘花片片粘在泥。物也勢也誠難齊。何當心地如太虛。日色動海聞天鷄。</text>
<title>晨與述懷</title>,<text>疇昔肌骨酸。曉來顏色變。精神旋消耗。歲月如馳傳。平野雲容頑。芳叢花淚濺。而我於其間。悠悠親筆硯。高懷寄白雲。蕪詞愧黃絹。默然坐終朝。代語有簷燕。諒哉物吾與。倏忽來千轉。</text>
<title>東亭復入都堂。詩以陳賀。</title>,<text>龍頭今在廟堂中。只有鴻樞圃隱公。最喜東亭拜評理。定敎黃閣振文風。含香默運回天力。過海曾成拓地功。具慶應須斟壽酒。不妨招喚白頭翁。</text>
<title>昨同韓柳卷。歷謁新除宰樞。旣訖則謁耆老諸令公。不遇。獨尹鈴平不出。設酒食。又至鷄林李政堂宅。水飯而歸。</title>,<text>昨夜宣麻降九天。廟堂高處集英賢。登門致賀慙扶病。結社相從幸見憐。屛迹麴生猶邂逅。滿腔詩興亦牽聯。松花照地鷄林宅。黍飯如酥灌冷泉。</text>
<title>家貧</title>,<text>家貧性僻絶經營。遇事還同躄欲行。頗信此生皆有命。敢言於世已忘情。苔痕得雨門庭靜。樹影涵風枕簟淸。盡日獨吟還自笑。誰知疏懶亦留名。</text>
<title>奉謝李二相見訪 子松</title>,<text>園林夏景政鮮明。牧隱閑居詠太平。白髮衰年如病鶴。綠陰微雨又流鶯。高軒每荷時時枉。短律難禁日日成。力疾欲尋東閣去。恐煩門客麴先生。</text>
<title>卽事</title>,<text>徹夜呻吟到午天。百骸眞是惡因緣。夕陽生處淸風至。始覺吾猶興味全。</text>
<title>我身</title>,<text>我身我所寄。愛惜情最眞。奈何或自殺。好惡之所牽。當痛不可忍。那知命於天。便欲棄之去。如避仇怨然。稍定卽保護。湯藥求百全。是誠何心哉。直書俄成篇。此身會澌盡。事業當希賢。賢者死不朽。是爲能永年。</text>
<title>錄鄕人語</title>,<text>鄕人占雨雪。廿三與初八。況當南畝時。瞻仰心益渴。今朝雲滿天。有雨細如髮。蕭疏乍有無。未足滋芽孼。天心本仁愛。和氣終四達。願致霈然下。有苗皆潑潑。秋風豐年詩。滿野誰採綴。</text>
<title>爲羅迂叟寄黃忠州</title>,<text>禁中聯句搢紳誇。海外紀行風月多。繡梓流傅在公手。請看迂叟志無他。</text>
<title>我生</title>,<text>我生亦何幸。逍遙天地間。臨風散煩懷。對山無愧顏。偶坐碧柳去。又從黃鳥還。只爲詩魔擾。鬢毛今已斑。鬢斑豈足念。幸此身心閑。</text>
<title>悶雨歌 一首</title>,<text>雲之爲雲龍所憑。乍離乍合惟其能。雨而不雨誰之由。一點二點旋卽休。白髮臥病忝封君。三重大匡▦藝文。淸風滿榻鳥啼林。不用更置▦絃琴。▦中有念及蒼生。默察寒暑幷陰晴。今年四月又將闌。誰知有淚方汍瀾。江天漠漠低我機。空翠霏霏濕我衣。何當反觀今日心。驗得聖恩天地深。</text>
<title>微雨題六言 三首</title>,<text>雨似極微塵數。山如淸淨法身。戲語由▣▣語。我今比得何人。雨映靑山獨立。鶯啼白晝閑眠。身與世俱淡泊。人呼我曰天然。有酒還須微醉。無詩何以長吟。夜夜起占雲漢。想今廊廟焦心。</text>
<title>昨同韓淸城。歷謁廣平侍中不遇。鐵城侍中水飯。入宮洞朴思愼開城宅又水飯。至尹政堂宅啜茶。又至林四宰宅有盛饌。至上黨君宅小酌。禁前法釀也。同辭止三爵。茗飮而歸。</title>,<text>聯鞍有客儘風流。徧謁朱門得勝游。座上珍飧堆▦案。禁前法釀滑如油。開城久要情何厚。文學新除望已孚。敍奮賀遷仍問疾。歸來獨倚仲宣樓。</text>
<title>微雨</title>,<text>微雨不入土。殘生休問天。居家心尙苦。當國慮應煎。紅濕花階露。靑浮柳市煙。流光盡可愛。南畝興茫然。</text>
<title>園中</title>,<text>細履園中烏帽斜。樹陰濃淡滿山坡。道情不識與誰共。世故何曾於我加。雨意欲成酣蟻戰。花姿方艶送鶯歌。吾生自逐風光轉。敢恨年來鬢有華。</text>
<title>小娃</title>,<text>小娃梳我髮。髮短易施功。曲巷涼如雨。虛堂靜不風。容儀稍修潔。血脈旋流通。只恨心多慾。趨塵面發紅。</text>
<title>人有自負地理學者。賦此。</title>,<text>旅人當日道彌尊。觀衆初題地勢坤。白鶴靑鳥神術起。黃鸝紫燕巧言繁。地靈共道開天府。雲暗那知鎖洞門。一樹長松倚霄漢。要將淸白遺兒孫。</text>
<title>自笑 一首</title>,<text>事多相反每長吁。悔亦難追已矣夫。名實自求還欲晦。老而不去却如愚。衰顏可厭猶思媚。病骨雖酸未甚癯。只有一貧能守我。黑頭今見白髭鬚。</text>
<title>李商議問其字及居室名。又請名其一郞。予取桂花秋皎潔。字之曰▣仲潔。配桂莫如松。且公所重者節義也。故扁其居日松軒。三郞之名曰芳毅。故名一郞曰某。封註卽我恭靖大王之諱 果毅相須者也。吟成一篇。</title>,<text>著鞭樞府愧揚揚。同日磨肩入省堂。月滿海山何皎皎。歲寒松柏愈蒼蒼。友恭可見親情洽。果毅何憂敵勢強。願與一時諸大將。共師終始郭汾陽。</text>
<title>昨出謁廣平侍中。立談卽退。至李商議宅投詩而歸困臥。明日吟成一首。</title>,<text>世道人才豈偶然。一時遭遇應千年。國家多故當今日。將相眞才降自天。鎭撼量洪前所罕。折衝功重後來傳。病餘我亦身無事。頌美新詩又一篇。</text>
<title>欲雨不雨。作何哉嘆。</title>,<text>君王慕湯牲。宰相思說霖。願天降豐年。上下同一心。心之所感如有通。雲氣日日成濃陰。雨師亦復試其手。時將點滴來相侵。我初便疑卷海底。瀉向大虛森如林。沃我焦萌與敗葉。受用遠過皐陶金。忽然相離不相合。又不棄去如相尋。今日瞻天稍缺望。一碧萬里天沈沈。何哉何哉復何哉。時不可失須及今。屈指芒種餘數日。誰知牧老焦胸襟。天二用意不可測。我見自短空悲吟。</text>
<title>有感 二首</title>,<text>有意翶翔散百憂。碧天如水冷如秋。忽聞南土多流徙。終日悠悠獨倚樓。自古陰陽難燮理。況今朝野少優游。淸風似識心中熱。涼滿虛堂吹不休。欲向驪江謝聖恩。高低兩岸畫中村。山光積翠雲連屋。月色分明水逼門。老不乞歸眞褦襶。病難求療竟煩冤。後生莫笑吾無狀。猶得時時對酒樽。</text>
<title>微雨吟</title>,<text>群僧呼佛乞慈悲。省宰行香汗透衣。雲起雨來隨踊躍。天旋地轉共奔馳。細霑庭草如朝露。遠映宮林似夕霏。更得須臾霈然下。眼中禾黍便離離。</text>
<title>天未明有雨。屋漏霑衾。驚喜作幸哉歌。</title>,<text>我屋不足修。我衾不足惜。快哉今日雨。驚喜欲蹲躅。衾霑屋漏易施功。粥薄無由度朝夕。種不入土罹旱災。宰相憂勞圖感格。群僧呼佛走若狂。鸛亦不鳴天更碧。我雖久病臥在床。闔家食祿同萬石。憂君憂民到骨髓。恒雨恒晹撫胸臆。東方農事仰於天。天澤一愆千里赤。決▣成雨不曾知。吾俗之拙眞無敵。天公憐之降嘉惠。幸哉幸哉幸之極。作歌播之街童巷婦口。奉我聖君開壽域。祈雨行香使。其任最難。故雖累日不成。或未半日而雨。誠不誠歟。幸不幸歟。今之得雨也。實吾同年鄭政堂爲其使。僕喜之又喜。爲同年喜私也。爲國家喜公也。方其未得雨也。作何哉嘆。及其旣得也。作幸哉歌。何哉於前。幸哉於後。吾情之著也。錄呈圓齋。庶其亮之。其不歸功於圓齋者。蓋圓齋行香而已。其雨暘之時不時。天心之應不應。非圓齋之所得獨當也。幸致思焉。</text>
<title>又賦</title>,<text>落日穿雲照碧岑。微風吹雨散靑林。誰言足慰蒼生望。我亦難知上帝心。衮衮流光催老大。茫茫元氣載浮沈。陰晴變化誰能料。只願南熏入舜琴。</text>
<title>韓柳巷饗氷翁。招僕侑坐。</title>,<text>氷淸玉潤政交輝。愧我懸鶉照衮衣。端午欲來先獻壽。菖花已吐弄晨暉。</text>
<title>晨興立庭。四顧無雲。</title>,<text>天之靑兮垂九圍。雨尙不足兮雲從何處歸。雲之升兮自山澤。山澤日夕生煙霏。乃何風伯居其間。吹來吹去兮使雲無所依。昌黎之訟詞甚直。我今讀之涕淚揮。人從南方來致言。種不入土苗兮稀。苗而秀兮乃成實。苗且不立兮何實之肥。嗚呼仲尼按魯史。屢書不雨仍書饑。蓋曰天地大不祥。紛紛餘災何足譏。我今生晚復何爲。世道日降吾道非。時登東山兮四顧。如天與水兮相違。何當交感玉燭調。眼見高舜今垂衣。</text>
<title>卽事</title>,<text>仲夏幽居草木長。誰知▣▣▣羲黃。無功爵綠同開府。未老兒孫已滿堂。山色當門何寂寂。雲容含雨正蒼蒼。邇來日月眞閑適。道味方濃鬢似霜。</text>
<title>夏日詠四季花</title>,<text>芍藥薔薇麗更繁。沈沈夏日鎖侯門。爭如四季長春色。粧點吾家不甚村。</text>
<title>讀敬亭詩卷</title>,<text>檜山父子拜平章。慈孝家門照世光。路上紅塵冬亦熱。亭中白日夏猶涼。澹菴序引眞敷暢。樵隱詩歌有抑揚。辭約義詳誰得似。益齋光焰照東方。</text>
<title>雨中</title>,<text>雲浮浩浩雨浪浪。出自圓齋一瓣香。能體聖心俄感格。已符衆望共誇張。稻人自喜將盈廩。桑女何憂暫廢筐。燮理陰陽君相事。更敎靑史爛生光。承命行香誰最多。城中城外梵王家。當時禱雨獨無我。今日廻天仍在他。進講宮中想雲漢。閑吟筆底愧風花。老身欲去問何處。魚稻是吾安樂窩。</text>
<title>昨赴松軒李二相招。覽觀凱旋賀什。時方久旱。忽得一雨。擧酒相屬。所以志喜也。</title>,<text>飛芻輓粟要年豐。馬上威名屬我公。海賦寒心避軍令。雨師張勢督農功。合歡樽酒欲志喜。頌美詩篇皆致工。絲竹長歌淸夜讌。有誰移入畫圖中。</text>
<title>代身</title>,<text>代身多病竟何如。食祿長閑責有餘。日照丹心無曖昧。風吹白髮更蕭疏。已從禮樂歸皇極。恰似辰星拱帝居。比及還鄕強健否。鎭江煙月一茅廬。</text>
<title>曉陰</title>,<text>濃雲含雨壓茅簷。因病閑居得引恬。只恨虛名身已老。豈嫌鹿糲味難兼。隣家送菜知情厚。相府求詩每口占。薵洒生涯眞自幸。時觀艮卦卽▣▣。</text>
<title>走筆奉寄密城，前金海，南京中書三兄第座下。幸同覽。</title>,<text>事鉅時多故。情深力不支。欲醒三際夢。且作五言詩。昆仲同游處。江山獨立時。▣▣▣▣▣。莫使悔難追。</text>
<title>寄金按廉 二首</title>,<text>自笑迷儒術。人▣▣▣經。伽耶山色秀。千里眼中靑。子幸方持斧。吾思不失機。▣▣群野▣。勿使忍朝飢。</text>
<title>金按廉送茶適至</title>,<text>我欲寄詩去。君方送茶來。適在一日間。幸哉眞幸哉。雖云偶然爾。足見無疑猜。情親卽相感。故曰通三才。淸風吹座隅。雀啄庭中苔。寥寥白晝永。携影空徘徊。瓦盆汲冷泉。竹窓無纖埃。一啜爽五內。萬竅呼風雷。</text>
<title>白雲</title>,<text>白雲當我前。片片分高低。天容自澄碧。日行東復西。點綴有其意。問之恨無梯。往往成奇峯。仙鶴疑可栖。微風力甚弱。隨之如滑稽。變化在俄頃。悠然無心兮。生泥旣有舍。傍花仍有溪。何曾擇所處。我今思與齊。</text>
<title>端午石戰</title>,<text>年年端午聚群頑。飛石相攻兩陣間。馬市川邊朝已集。僧齋寺北暮方還。忽然被逐輕如藥。屹爾當衝重似山。只爲朝廷求勇士。殘傷面目亦胡顏。</text>
<title>端午日擊毬。前例也。主上殿下憂念兵荒民多流亡。方致仄席弭災之志。宰相上體聖心。禁群飮。發倉振濟。故於是日。亦罷擊毬。臣穡感激之至。吟成一首以志。若其子弟習馳騁。私聚爲樂。必▣不禁也。誰能招我共觀乎。</title>,<text>君臣因兵荒。發倉憂正烈。子弟習擊剌。馳馬疾如裂。一擧乃兩得。王省無由缺。堯湯遇水旱。萬世歆聖哲。蒼生死不怨。天命何時絶。所以得民心。只在知時節。君看彼獨夫。所以取亡滅。上下和而同。我今方喜悅。子弟如擊毬。何妨一往閱。</text>
<title>同閔判書，權判書拜掃外舅姑墳墓。入城欲觀石戰。馬市川邊則空無人。時南元帥出敵江陵倭賦凱旋。同往候之。至省門。遇石戰。道阻而回。善竹大道。又有石戰者。將登南山東麓以觀。方其未集也。入任判事家小歇。及其旣作也。廉東亭亦至。遂登而觀之。▣雨至衣裳沾濕。亦不䘏也。權判書邀至其家。設食。旣又曰。遠而視之。不若近之詳。於是至善竹水邊登小樓。李商議松軒，文班主又至。石戰一交於樓下。觀戰於是足矣。日且暮。各散而歸。</title>,<text>先瑩拜掃入城來。往謁南公奏凱廻。馬市川邊空白日。僧齋寺北但蒼苔。南山遇雨眞乘興。善竹生風可閱才。飮徧三家禁前酒。松軒文相暫相陪。</text>
<title>西隣吉昌君。邀曲城，漆原兩侍中鄭月城，兩韓政堂設食。穡亦得與焉。歸而志之。</title>,<text>食禮高年兩得宜。衰腸潤澤在膏脂。主人用意誰能及。童子蒙恩世所知。芍藥吐葩紅爛熳。葡萄引蔓綠紛披。茅亭白日眞仙境。華髮蒼顏笑語時。</text>
<title>晨興又賦</title>,<text>黃鸝聲裏夢初驚。日照東窓雨眼明。乍見本心兀潑潑。又從私慾却營營。詩書禮樂相終始。雪月風花共大平。不恨吾衰今已甚。達尊高會忝同盟。</text>
<title>合坐所招耆老閑良。會議事大事宜。旣罷。上黨君邀曲城，漆原，吉昌君，康平章設食。穡及姪政堂公與焉。晚歸發詠。</title>,<text>小邦事大復何言。遇變還須付衆論。肉雜蓴羹鮮且滑。飯蒸粳米潔仍溫。書生分外參高會。國老公餘樂聖恩。釀在禁前胡不飮。半酣詩興滿歸軒。</text>
<title>卽事</title>,<text>晨興天氣涼如水。衰老吾心淨似蓮。更向南新參盛會。不愁▣▣苦纏綿。</text>
<title>有感</title>,<text>父母劬勞有此身。昊天恩德老彌新。今朝靜坐思無盡。終始汾陽可孝親。</text>
<title>無題</title>,<text>菜色已浮面。墨痕將遍身。艱辛難可比。勇猛尙無倫。不恨人謀拙。須參自性眞。苦中元有樂。▣▣度迷津。</text>
<title>把筆沈思。筆落微汚衣。</title>,<text>詩興茫無涯。靜思心反昏。手中筆鋒直。忽落衣有痕。衣汚尙可濯。心衰難立言。四序似鱗次。萬物盈乾坤。其中浩然氣。與我司一元。奈何反自小。有如泥水渾。澄之便見淸。往矣尋眞源。</text>
<title>代書答合浦南令公</title>,<text>庚申及第盡英雄。子入都堂李禹公。乾肉一封深有意。他時面謝復家風。</text>
<title>有感</title>,<text>貪生畏死兩堪憐。有命任天元自然。只得身心安處善。便於事物可行權。松心不變寒兼熱。水性何分澤與川。只是沈痾難刮去。每憑尊酒得酣眠。</text>
<title>有僧欲於野渡置舟渡人者。予且喜且悲。因作一絶。</title>,<text>野渡無人舟自橫。無舟何以送人行。牧翁老矣仍多病。愧殺閑僧濟物情。</text>
<title>卽事</title>,<text>日午淸風滿北林。南窓天豁卷輕陰。只慙儒術終無效。偶念農功柢苦吟。種種自難拋白髮。區區誰信矢丹心。閑居食祿肥妻子。感激君恩似海深。</text>
<title>寄呈無及諸大德。兼簡廉六宰，成夏城兩家。</title>,<text>▣▣▣▣▣▣▣▣▣▣▣▣▣▣▣▣▣▣▣▣堪忍能成事。艱難不必言。會通無彼我。▣德滿乾坤。</text>
<title>白雲</title>,<text>白雲南去影翩翩。天際伽倻更渺然。我欲從之飛不得。琴臺何日訪儒仙。</text>
<title>自嘆</title>,<text>我身衰朽亦何傷。朝夕饔飧有孟光。不怪兒童索梨栗。每因賓客啜茶湯。營生甚拙那辭責。請奉之多豈敢忘。安得破除塵土網。紫芝香裏送殘陽。</text>
<title>安勉同年子魯生。省親于鄕。歸致其父之言於僕。問無恙。因得訊其鄕先生申判事兄弟，權吉夫，金君濟及其尊公之無恙。吟成一首。</title>,<text>全羅勝槪在光州。自恨吾生已白頭。聞說衣冠多燕喜。想看丘壑最風流。山連里巷雲連座。水滿池塘月滿樓。大守置亭應更好。不知誰繼醉翁遊。</text>
<title>門生尹商發。送其家釀一甁。</title>,<text>麴秀才今在遂中。奮游心渴慕高風。先容賴有門生在。倒屐相迎意氣濃。病骨末由長貯綠。衰顏猶可暫浮紅。上樓更對南山坐。浩蕩乾坤一老翁。</text>
<title>崔侍中拜掃廻。穡身困不克郊迓。吟成一首奉呈。</title>,<text>喬木三韓有世臣。聖君恩重顯雙親。焚香先壟忠誠激。垂白都堂德化淳。已信江山鍾秀氣。須知黍稷感明神。病難郊迓空吟詠。頌美飜慙語不新。</text>
<title>獨吟 三首</title>,<text>綠密風生座。紅鮮露滴階。筆端含造化。病客坐山齋。旣以茅爲屋。何妨土作階。身衰動成病。心定輒如齋。山色靑當戶。苔痕綠上階。新詩渾漫▣。評點付迂齋。</text>
<title>仙遊</title>,<text>仙遊已超忽。俗緣方牽連。無由得相値。水行違於天。去欲重如石。存心散如煙。古來有志者。丹成非偶然。我身病所▣。蟬蛻知何年。</text>
<title>絶句</title>,<text>久矣欲甘霔。胡然徒苦心。濃雲垂四野。群鳥噪高林。</text>
<title>君子</title>,<text>君子欲澤民。用意何其眞。遭逢在於命。亦或難保身。所貴守吾道。出處明彝倫。浮雲滿虛空。微雨雜煙塵。北牖政高臥。淸風來故人。</text>
<title>鄭堂後渾。得孟雲先生詩來示予。且告菁城之行。觀其意。在於求詩。次其韻勉之。竹亭鄭之祥子也。</title>,<text>竹亭節義久彌精。處事威稜擧世驚。遺恨流芳俱不盡。白頭吾獨嘆虛生。山苗不用歎離離。男子要爲天卜奇。未遇知時何所樂。綵衣庭際作兒嬉。</text>
<title>我生</title>,<text>我生喜讀書。初非因誘掖。自然朝夕間。如水流入澤。講習得良友。氣合何曾擇。始也尙迷塗。終焉是安宅。功名非所求。況彼鑽桃核。澹然守吾中。自無不恭隘。孜孜老將至。安用耳生額。</text>
<title>桑者</title>,<text>桑影疏疏十畝間。原蠶上箔女奴閑。明知四海家家喜。束帛從今積似山。鶉結茅簷飄雪鬢。龍浮玉殿▦天顏。願言上下同安燠。更向書筵荷匪頒。去歲書筵賜紬布</text>
<title>謁兩侍中。歸而有詠。</title>,<text>扶病朝來謁侍中。滿庭賓客一衰翁。溫言疑曲情何厚。促步趑趄汗已融。自愧居家猶食祿。人譏弄月與吟風。乘除更▣於良足。尙爾低回面發紅。</text>
<title>無題</title>,<text>公子風流自負多。雖然折節尙豪奢。誰知蔬筍酸寒者。腹有詩書氣亦華。</text>
<title>五月</title>,<text>五月漸熱裁紵衣。鶯歌轉滑花已稀。沈沈庭院白日靜。疏簾淸簟蹇羅帷。美人睡起索午膳。蓴絲膾縷輕如飛。氷漿碧椀冷玉手。紈扇涼風侵雪肌。人間炎蒸逼不得。恨不上繫西飛暉。壺中有地連洞天。珠宮貝闕含煙霏。爲謝仙人莫招我。我與童冠方詠歸。心如流水活潑潑。寒暑變易乘玄機。順受其正可自樂。嗟我老矣今已非。</text>
<title>門生裴尙度來言海州風景</title>,<text>我愛裴生氣稍豪。少年勇退有風標。採山釣水鮮兼美。望海登丘遠又高。島嶼何多照烽火。田疇大半沒蓬蒿。由來艱極翻成泰。只恨吾今已二毛。</text>
<title>謝南京尹送蓴</title>,<text>五月茅齋向暑天。蓴絲凝滑帶龍涎。淸於氷雪通身爽。忽憶江心縮頸鯿。</text>
<title>蠶婦詞</title>,<text>蠶上箔桑婦樂。閑閑桑林露氣薄。我執懿筐馳日夕。敢憚旬月勞我身。祭服朝衫當致新。一家禦冬苟平均。願輸我稅奉主人。黼黻千春臨紫宸。匪頒茂渥霑群臣。</text>
<title>對花有感</title>,<text>花木園中次第春。石榴紅綻照窓新。浮生自與風光轉。誰問今人與古人。</text>
<title>今日</title>,<text>今日亦晴知奈何。白頭危坐動悲歌。稻田只幸泉源灌。麥壟猶蒙霧露加。田野茫茫接蒼海。光陰衮衮逐黃何。年登我又還鄕去。卽是乾坤安樂窩。</text>
<title>奉謝雲巖尊者送茶走筆</title>,<text>畏熱近年甚。追涼何處宜。雲巖洞門鎖。石鼎松風吹。業濁臥病日。心通分惠時。自然淸五內。面謝只憑詩。</text>
<title>有感</title>,<text>武德將軍號酒顚。年餘四十便登仙。更憐稚子今如竹。又況賢妻已及泉。父母俱存知樂矣。室家不足問胡然。幸今冢宰方優䘏。可見星山有宿綠。</text>
<title>白晝</title>,<text>白晝誰高臥。淸晨我獨吟。行年過知命。所欲昧從心。雲卷天如水。鳥啼風在林。吾生頗自適。千載有知音。</text>
<title>權可遠來言承宣房口傳成均敎官。將以興學校也。臣穡不勝喜躍。吟成一首以志。</title>,<text>玄陵興學作人材。盛德光輝照後來。聖主是崇圖繼志。老臣無領愧非才。中心大廈明如刮。外面新松翠作堆。坐想鳶飛魚躍處。病體深恨已摧頹。</text>
<title>吾道</title>,<text>吾道如天大。君恩似海深。明良方勅命。忠恕但存心。波動風吹酒。泉鳴月滿琴。悠然生野趣。足以洗煩襟。</text>
<title>嘗園中櫻桃</title>,<text>旱暵今方甚。櫻桃亦不肥。團團堆棐几。壁壁照苔罪。薦廟誠爲重。驚籠賜已稀。白頭林下契。聖德欲淪肌。</text>
<title>無題</title>,<text>原蠶已老野桑空。村婦將閑夏日烘。又是一年民事半。依然曰海聖恩中。炎天紗帽涼生頂。臘雪綿裘煖被躬。只怪執筐勤苦者。年年忍凍候東風。</text>
<title>午熱</title>,<text>午熱仲旬後。心昏多病餘。火雲低屋角。瀋汗滴衣裾。倚几身彌困。吟詩意稍舒。淸風忽然至。一快滿堪輿。</text>
<title>慈悲嶺羅漢堂修造記。因摠持宗省珠作。</title>,<text>羅漢高堂壓衆山。征人絡繹汗流顏。朝正少日馳門外。作記今朝掛壁間。已信應眞分福利。不妨施惠捨▦慳。老衰行李無由北。悵望白雲時往還。</text>
<title>幻菴門人有求▣▣六者戲題</title>,<text>幻菴今爲閑道人。看經遮眼仍拂塵。門生那知用意處。汗流奔走何艱辛。或是愍憐甚無知。結緣大法非示眞。一人發眞得歸源。大地山河皆▣▣。君看碧眼老胡僧。雪中自放無邊春。至今庭前柏樹在。人間紅綠方新新。</text>
<title>有感</title>,<text>燕燕雙雙飛。雙飛復雙語。雄雌旣相悅。亦復知時序。庭院夏生涼。簾櫳天送曙。所托異於常。幸哉無齟齬。嗟彼茅簷煙。艱難送殘暑。</text>
<title>午睡</title>,<text>日午涼風來。虛堂寂如水。危坐方沈思。冥然忘所以。心腎俄相交。鼻孔雷聲起。精神便飛揚。浩蕩千萬里。童稚聚相喧。聲急忽觸耳。覺來欲相質。烏有與亡是。不須更嘆嗟。萬事眞偶爾。</text>
<title>嘗大舍家新煮酒</title>,<text>酒味雖醇難久藏。煮來炎熱莫能傷。吾家族釀便飮盡。今日方知爲計良。及此未澄何問色。在於將進已聞香。三杯快倒精神暢。冬筍氷魚却不祥。</text>
<title>微雨有嘆 三首</title>,<text>雨映空庭數點來。老翁驚喜立移時。滿空雲向山西去。自古天心不敢知。聖君恭默宰臣憂。田野茫茫歲有秋。水旦高湯天數在。可憐呼佛汗交流。我家耕牧以爲生。厚祿年來享世榮。誰識操心今更苦。閑居亦復數陰晴。</text>
<title>明日。又賦長句四韻一首。</title>,<text>白髮衰翁感嘆長。曉陰消盡日浮光。人情自古多乖隔。天道於今轉渺茫。聖主䘏荒流實惠。守臣施藥按，良方。丁寧更盡分毫力。麰麥如雲已半黃。</text>
<title>同年吳奕臨尙書子來見。因題一首。</title>,<text>共綴成均榜上名。先君門下號經明。年將七十官四品。德不二三貧一生。博士綱紀專泮水。參軍風彩動開城。方強見棄緣奇數。有子猶堪慰不平。</text>
<title>望雨</title>,<text>早起瞻天碧四垂。白雲片片逐風飛。群僧呼佛慈悲雨。聖主憂民轉徙時。秔稻才抽難遽盛。櫻桃已熟未全肥。牧翁飽喫封君綠。空詠周宣旱魃詩。</text>
<title>遮陽未得。吟以舒煩悶。</title>,<text>閉窓風不來。開窓日又烘。所以架松簷。誓將避日兼來風。茫茫天地但一氣。四序相代來無窮。聖人立制至纖悉。涼燠溫寒斯保躬。堆氷成峯照左右。脫巾露頂高樓中。是亦人耳乃如此。須知有命懸蒼穹。老奴汝當奉我勅。忍見我汗珠交融。氣息如線顏浮紅。</text>
<title>學校 三首</title>,<text>學校邦家脈。君師天地心。生成功自妙。敎養澤何深。日對羹墻面。時聞金石音。自憐方抱病。几坐獨沈吟。今代維新命。先王未了心。文風方欲振。聖澤亦云深。白日無私照。黃鸝送好音。吾生尙強健。絃誦共謳吟。愧我無才學。逢君叨泮宮。功成將舞獸。夢斷忽攀龍。階蘚工隨雨。庭松喜得風。白頭扶病去。沙石更磨礱。</text>
<title>天陰喜賦</title>,<text>兩眼朦朧望曉天。濃雲欲墜壓山川。豪奢任是脂膏減。餓殍須敎性命延。幸値小康當此日。特書大有是何年。病餘飽喫封君祿。每遇陰晴賦一篇。</text>
<title>日出又賦</title>,<text>再吟其雨我心煎。杲杲還驚日上天。四顧閭閻適多故。重興社稷賴群賢。井田不畫九百畝。國用須通三十年。地利明明在人力。講論吾欲著新篇。</text>
<title>奉謝西隣以數珠見惠 三首</title>,<text>出謁西隣謝數珠。石榴花發照庭隅。茅亭白日嘗新茗。心淨何煩極樂圖。數珠在手轉無窮。心與蓮花境界融。內外不分功自熟。不愁生死海中風。少年狂甚老猶狂。自負心同無量光。近日更陪耆老會。澹然當處卽西方。</text>
<title>時享</title>,<text>四時大享致精純。萬古三韓禮自新。孟國仲家分月令。父前子後敍人倫。犧牲不備難違俗。儀式相傳摠失眞。誰識今年今日意。白頭陰騭謝明神。</text>
<title>喜雨</title>,<text>一雨通宵細有聲。此聲猶足慰生靈。苗興也勃天心動。身困而亨我氣淸。塵世悠悠雙鬢白。鄕山渺渺一燈靑。乞歸只待秋風起。魚稻隣翁共太平。</text>
<title>有懷孟雲先生時遊柳浦別墅</title>,<text>江上靑山擁草廬。濛濛煙雨夢廻初。牧翁何日身強健。扳得蓑衣共釣魚。江邊我亦置田廬。自愧安貧不似初。況是口饞今更甚。秋風蓴菜與鱸魚。鎭浦煙波遶弊廬。漁歌互答想當初。老來病臥風塵底。每向鹽州覓鮒魚。</text>
<title>東亭走其門生壯元金正言來招。僕以身困不可出。悵然吟成一首。</title>,<text>少壯元招老壯元。壯元郞又特傳言。斯爲盛事足驚世。只恨病體難出門。聚散却同萍與水。閑忙只合酒盈樽。四支調適知何日。風雨蕭蕭獨倚軒。</text>
<title>天陰</title>,<text>連陰少雨謂何哉。食祿閑居愧不才。孑孑一身乖攝養。芸芸萬物共裁培。苦嫌野霧暗詩榻。遙想江煙侵釣臺。安得四方通八蜡。游觀到處酒尊開。</text>
<title>自戲。又作自責以自解云。</title>,<text>少年吹笛又搖頭。遮莫傍人笑不休。老境已敎容也直。一聲時倚渭南樓。大平風月滿詞林。吟詠無非養此心。忽此戲題眞可笑。只緣他日有知音。</text>
<title>我狂</title>,<text>我狂今如何。顚沛必於是。承祭與見賓。歛客亦暫耳。止則如繫馬。行則如逝水。言不擇其時。語必忤他意。和顏愼動容。又適笑君子。放情恣趨欲。又恐非初志。我狂旣甚矣。朋友宜見棄。磬折告天君。夫何至於此。</text>
<title>淸風詩 二首</title>,<text>淸風來有時。去也誰能追。無心忽相觸。愛之如我私。久闊勞我心。寫之以歌詩。歌詩如淸風。自然無邪思。何人被琴瑟。賡我淸風詩。淸風在何處。我今思共之。吉甫頌已久。大雅何其衰。子陵釣臺高。漢鼎終亦移。房杜敞黃閣。繼者知爲誰。悲哉後來者。讀我淸風詩。</text>
<title>哭李應揚 元富</title>,<text>昆仲聯翩一世豪。鷹揚上將冠兵曺。傷心落日玄陵遠。齒漸稀疏鬢二毛。人生五十一春風。得失悲歡夢已空。身後傳家有兄子。九泉應謝侍中公。靑山漠漠水冷冷。天上星臨地下靈。一曲薤歌聲漸遠。此生無復見儀形。</text>
<title>與李浩然遊紫霞洞。鄭圃隱密直，李判書士渭携酒相尋。至晚而歸。</title>,<text>四面崔嵬數畝寬。長松影薄水聲寒。便知異境非他境。已見炎官避冷官。近歲洞門逢急雨。當年石角弄飛湍。斯文聚散皆天賦。半醉歸來月照鞍。</text>
<title>偶得一絶。錄呈孟雲先生。</title>,<text>苔痕草色共靑靑。風滿園林雨滿庭。深巷邇來車騎少。眼明今日見東亭。</text>
<title>用前韻自遣</title>,<text>萬里鄕山入眼靑。閉門終日獨行庭。年衰便覺聰明減。回首新安謝老亭。草蟲聲裏一燈靑。夢破窓明月照庭。天地憐吾困於熱。已將風露作涼亭。席下諸峯次第靑。潮聲帶月入門庭。如今烽火連天際。何日韓山更置亭。</text>
<title>韓公見和一首。末句云却憶年前此時節。蓮花處處賞亭亭。讀之興動。又吟三首錄呈。</title>,<text>君子於吾兩眼靑。淡交無逕爾無庭。花中似者唯蓮耳。便欲相尋柳下亭。紙白凝霜墨潑靑。新詩字字似黃庭。淸香淨植依然在。風露相隨滿草亭。艶粧紅白蓋深靑。恰似仙娥步帝庭。頌美却慙吾語拙。須憑洛賦字蘭亭。</text>
<title>證覺寺西樓</title>,<text>縹渺煙霞鍾磬聲。此樓高可接飛星。雨來天際千山暗。日漏雲間半野明。永慕今同風裏樹。相逢昔似水中萍。門生在席三人耳。誰識區區不盡情。</text>
<title>對雨忽起賞蓮之興</title>,<text>朝來對雨興悠然。欲向南池獨賞蓮。只恐天台精舍近。嘯聲驚破止觀禪。自知狂興老猶存。遇興時時便出門。只恨賞蓮違素願。駱駝橋下水如奔。韓李相從柳巷深。聯鞍到處共微吟。賞蓮每與吾師會。誰識三心共一心。</text>
<title>自嘲</title>,<text>少年金榜比情親。乙丙科名可擬倫。自笑漸如同進士。老爲恩賜望山人。燈火新涼稍可親。讀書歸宿在明倫。老年却被交游棄。始覺吾今亦妄人。由來同氣自相親。其臭如蘭言▣倫。老牧大慙慙孟子。端人所取必端人。</text>
<title>法華寺南小池有蓮。白者五六。紅者一二。開而落者已七八。未開者又數朶。而止足以慰吾之志。吟詠不能盡其意。聊以短律。爲他年再賞張本。</title>,<text>平生不數法華池。忽此相逢又一奇。已落豈容愁寂寞。未開猶足慰衰遲。煙光水色相涵養。月影風香共夾持。翠蓋奴僮携數柄。依俙癸巳綴行時。是日赴恩門益齋忌日設齋。探花郞權花山公以葉用。故截荷葉。令僮僕携以前行。故有癸巳綴行之語。</text>
<title>奉寄惠文兄</title>,<text>鏡裏顏俱變。書中意已傳。相從送餘日。不識在何年。爟火蒼苔地。炊煙碧洞天。唯期鵠峯下。一笑兩欣然。</text>
<title>廉東亭送獐肉曰。分呈兩老人故甚小。以小詩致謝。</title>,<text>獐背分呈兩老親。更霑南里病餘人。菜園久矣無羊踏。足配盤飧玉粒新。</text>
<title>又作 一首</title>,<text>素食家家菜滿盤。乾魚臭醢雜寒酸。獨傷禁臠曾嘗得。白髮如今未掛冠。</text>
<title>韓柳巷邀僕及東亭。賞蓮籍田村莊。雨作溪漲。難於行。病發不敢動。長吟一首。</title>,<text>賞蓮雅志有誰知。異好三人共一癡。獨恨塵埃難抖擻。只憐風月幸追隨。城南天豁秋容淨。池上花明日脚垂。造物靳人妨野興。翶翔更俟快晴時。</text>
<title>有感</title>,<text>世事紛紛得失間。身閑未必便心閑。燈前點滴三更雨。枕上縱橫萬疊山。靜似忘機將學老。動皆非禮敢希顏。流芳遺臭都休管。更透一重人鬼關。</text>
<title>奉送沈商議拜掃先塋</title>,<text>天資精敏冠同庚。履歷艱危佐聖明。愧我文章無氣焰。多君節鉞有光榮。鴨江守禦山光合。蝶海橫行日色明。先壟焚黃恩更重。子孫應不墜家聲。</text>
<title>曉吟</title>,<text>夢破雞鳴日上遲。夜涼秋氣欲分時。少年耽睡如前世。政被酸辛遍四支。</text>
<title>奉送龍頭次韻。郭同年，崔契長在其處。</title>,<text>聞說年兄白盡頭。全州日日得同遊。師今又住江邊寺。我欲相尋月下舟。瑟瑟秋聲生逸興。澄澄水色浼閑愁。老翁更抱兒孫念。來往何時共枕樓。</text>
<title>得無說書</title>,<text>公病思游洛下。吾衰夢繞江南。身似大山難動。他生何處淸談。我以菊花居右。公將柏樹指南。異好終然同趣。評論應費人談。蔘苓擁我床上。月露隨公斗南。誰識禪餘有味。自慙病裏多談。</text>
<title>拜掃恩門南陽侍中墳墓</title>,<text>子虛班首七英賢。我榜三人更在前。跪奠椒漿多感激。退歸蓮宇共遷延。日光松影朝相雜。雨氣風聲晚又連。只恐天生超反鑑。尙蘄陰騭掃狼煙。</text>
<title>中秋雨</title>,<text>共愛中秋月。銀河溢素波。尙嫌雲點綴。況値雨霶沲。病客情無盡。姮娥意若何。明年容一賞。不用嘆蹉跎。</text>
<title>有感</title>,<text>夜雨連明洒不休。病餘情興陪悠悠。來年未必如今歲。更上西隣百尺樓。</text>
<title>金君弼寓水原來見</title>,<text>沙伐携家寓水原。山村煙火接江村。人間一片安心處。只是蒼頭數畝園。同年同學少如君。老眼還迷五色文。莫恨朱衣點頭者。看來富貴是浮雲。</text>
<title>龍頭敦公臨行。過門告別。</title>,<text>殘暑猶侵我。新涼乍可人。心應在山水。身已離風塵。雲散明江練。天高耿月輪。泊舟登佛殿。祝上奉千春。</text>
<title>邊孝子詩卷占看字</title>,<text>次子亦可喜。邊公方自寬。碧天將躍鳳。翠竹正停鸞。筆勁玉爲箸。詩圓珠走盤。科名摘鬚爾。早使兩親看。</text>
<title>無題</title>,<text>山▣走報▣▣▣。已過孔岩岩串邊。先考至誠今始顯。一軒江月掛靑天。</text>
<title>寄漢陽尹</title>,<text>三角山中靑壑寺。觚稜掩映煙霞裏。居僧朝夕眠食耳。斤斧豈嫌勞不已。但患支離四體倦。或者疾生醫未易。其人旣曰去人倫。上報重恩虛語爾。不如且放山中去。猿鳥鹿麋而已矣。秋風滿天野靑黃。乞食過冬是其志。九牛一毛豈足惜。老牧斯言亦人事。</text>
<title>今日到江</title>,<text>普濟門人▣▣▣。易如丸走疾如霆。牧童敢道能驅使。啓迪冥冥有▣▣。</text>
<title>哭內院監主龜谷大禪師</title>,<text>龜谷衣冠冑。去爲臨濟孫。貌淸心自寂。言簡道彌尊。蓮社風吹座。松山月滿園。無從見隻履。老淚洒秋原。</text>
<title>題姜摠郞詩卷</title>,<text>侍郞吾愛甚。籍甚有風儀。子道今云備。君恩亦所稀。靑天臨舜殿。白日照萊衣。老我徒歆羨。南牕筆一揮。</text>
<title>有感 三首</title>,<text>天地悠悠寄此身。電光石火亦逡巡。誰知老牧心中苦。未報君恩白髮新。讀書當日頗艱辛。欲振儒風恥素臣。老去自悲衰也甚。却憑西敎報君親。趁涼霞洞過王輪。庭草和煙欲沒人。過見來爲彈指頃。不疑東海超飛塵。</text>
<title>送中道廉使安諫議</title>,<text>年來傍海少人家。煙火蕭條一路斜。行過韓原應下馬。秋深梓樹雜雲霞。</text>
<title>送全羅廉使許摠郞</title>,<text>錦州深處記吾游。寂寞臨川草樹秋。馬史有傳應並美。汗流題引在前頭。</text>
<title>偶題</title>,<text>昌黎再拜謝文昌。刮去淮碑實不妨。摹寫典謨如捕影。終輸貝錦有文章。心生好惡名難掩。眠有高低物豈傷。海上牧童千載下。仰瞻雲漢揖餘光。</text>
<title>重九前一日呈柳巷</title>,<text>人情節物苦牽聯。頭上光陰如逝川。已負中秋姑待後。俄驚九日又當前。化工似靳東籬菊。老我徒瞻北海天。賴有西隣同寂寞。更須相對共悠然。</text>
<title>題妙覺寺高井方丈</title>,<text>世道年來日漸非。山僧沽酒亦云稀。今朝遇着惠遠老。不識淵明何處歸。</text>
<title>伏値主上殿下省歛南郊。無由陪侍。吟成一首。</title>,<text>聖主憂民事。南郊省歛初。黃雲連壟畝。翠蓋映村墟。休咎王風着。豐凶國史書。老臣瞻望處。便覺日行舒。</text>
<title>重九日。寄班主。</title>,<text>醮餘雖例及諸君。明酒無從骨髓醺。病後登高吾自賀。鷹揚況是重斯文。</text>
<title>浩然，子安，子復。邀僕及韓孟雲先生。登松山左麓。作重九。至則鄭密直圃隱與慈恩祐世君，金山長老，李判書士渭。已來相候。登其峯四眺。猶不滿意。稍西徙至甘露寺南峯。則敞豁益甚。酬酢吟詠。更約菊花會重開。至夜分乃歸。李淸州士穎，鄭副令。▣又其後至者也。明日追思。已如夢中。情不能已。吟成一首。</title>,<text>重陽盛會盡高流。獨我支離雪滿頭。咳唾隨風天上落。光輝照世日邊浮。杯盤錯落繼以夜。風露凄涼知是秋。欲把黃花籌酒去。慈恩寺裏又同游。</text>
<title>七月七日作一會。九月九日又作一會。未知後當如何。吟成一首以誌。</title>,<text>我輩團圝非偶然。秋來再得話尊前。紫霞仙洞泉鳴石。甘露僧房月照天。浮世虛名難▣▣。良晨美景每相牽。明年欲辦看花會。下筋何須費萬錢。</text>
<title>又用七夕詩韻。賦九日。</title>,<text>甘露前峯眼界寬。松風酒面滿山寒。朝衣典却甘▣術。醮酒分來荷武官。獨我自憐身似葉。諸公誰惑性猶湍。功成願▣歸田去。宦路有時須歇鞍。</text>
<title>幽居 三首</title>,<text>幽居有味有誰知。一燧香煙兩鬢絲。宿酒已消催夕飯。滿牕風雨又題詩。爲問風流麴秀才。重陽幾見菊花開。今年靑蕊眞難摘。天影分明白玉杯。天公用意十分深。恐我衰年嘔出心。白露正中雲掩壁。淸霜欲下霧藏金。</text>
<title>柳景輝與室俱病。同時亡。今日同葬城南。</title>,<text>同生同死是良因。同葬城南會族親。有命在天應自慰。可憐堂上老夫人。</text>
<title>卽事</title>,<text>稻熟魚肥又一年。田家到處大平煙。誰知白髮登樓客。南望鄕山思渺然。</text>
<title>寄門生博州兵馬使金之鐸</title>,<text>去夏庸夫四宰回。知君部伍盡英材。春書冬戈身無事。何較雲臺與釣臺。</text>
<title>正音</title>,<text>正音今已矣。老我復何爲。耿耿操心苦。區區逐物移。黃花猶未吐。明月又將虧。秉燭當勤樂。豐年適此時。</text>
<title>九月十五夜。柳巷招飮。對月泛菊。</title>,<text>如重九又似中秋。泛菊杯深月影流。渺渺金波浮池面。團團玉露滿枝頭。忘形政籍千鍾酒。極目聊憑百尺樓。自古隨時愛▣▣。老來猶欲古人游。</text>
<title>賀門生盧崇拜密直提學</title>,<text>一夜宣麻降紫宸。廟堂高處寵光新。鴻樞學士知誰氏。乙巳門生第五人。</text>
<title>昨日迓無及于郊外。歸而困臥。晨興有感。</title>,<text>萬事難前定。孤生愧後來。道非▣所盡。身與世相猜。成壞終多變。因緣定幾回。君親圖報處。願意自崔嵬。</text>
<title>卽事</title>,<text>天明徐起興無窮。玩物依然道味濃。墻外日光穿屋角。簷間鳥影在屛風。欲嘗燒芋爐猶熱。試學觀梅鏡自同。只是淡然難久得。紛紛應接惱衰翁。</text>
<title>奉寄幻菴</title>,<text>師閑方絶學。我老始尋行。紅樹浮秋氣。靑山照夕陽。詩情聊自遣。道味與誰嘗。異日同歸處。飛雲共渺茫。</text>
<title>同年李判書釋之。將歸龍駒別墅。來告別。且徵贈言。走筆塞責。</title>,<text>南谷先生老益強。白鬚紅頰照人光。爛游舞席名尤重。孤立詞林趣自長。當日友朋森可數。晚年兒女忽成行。無由倒瀉平生抱。幸是田家酒已香。</text>
<title>監進色請坐。至則都堂又來招。水飯而歸。</title>,<text>每隨耆老入都堂。獨也承招汗逬漿。暫屈尊威成禮數。亦無公事費商量。名駒烙印補▣額。浮蟻盈杯澆病腸。自幸餘生蒙齒錄。歸來里巷頓生光。</text>
<title>玄陵忌旦設齋王輪寺。曲城，漆原吉昌。行禮影殿。穡隨其後。宰樞所邀入僧房設食。歸而志之。</title>,<text>回首光岩已八年。龍歸渺渺鼎湖天。當時一痛那堪說。近日孤生自可憐。破礎頹垣秋草遍。碧山流水曉雲連。影堂肅拜傾仙醞。更向僧房荷肆筵。</text>
<title>孤生</title>,<text>孤生何孑孑。多病更依依。筆硯消長日。壺觴對落暉。世情隨處變。吾道至今非。對鏡每自笑。白頭胡不歸。</text>
<title>石房寺夜聞泉聲</title>,<text>石寺臨深壑。飛泉繞斷崖。連筒來自遠。隔壁聽尤佳。頗訝風生枕。還疑雨滴階。自然淸五內。絶勝得心齋。</text>
<title>迂叟見訪</title>,<text>迂叟居仙洞。乘槎海上巡。一身爲說客。六字表功臣。典故牢籠盡。詩聯鍛煉新。有時過陋巷。發語有精神。</text>
<title>卽事</title>,<text>海上無纖靄。風高十月初。微黃歸樹木。嫩綠減郊墟。義氣誰能壯。衰鬚我更疏。扁舟欲南去。漢水有田廬。</text>
<title>獨坐</title>,<text>獨坐虛堂靜。何曾與物違。林間聞雀噪。空外見鳶飛。自得眞難驗。天游未必非。猶欣無俗事。草色映苔扉。</text>
<title>從惠民局衆官索藥。爲奴病也。</title>,<text>先王念民病。設局散還丹。邪氣如氷釋。恩波似海寬。長鬚方苦痛。老眼亦艱難。書札無由惜。哀矜在衆官。</text>
<title>日蝕有感</title>,<text>秋之深兮天氣和。梨花如雪粘庭柯。冥冥眞宰幹洪鈞。倒行逆施將奈何。冬雷夏霜照方策。祅蘖之興無少差。我生不辰當順受。鬱鬱不樂空吟哦。白日忽鈌靑天中。仰面有淚雙霶沲。謫見于天在於政。不識何事分偏頗。適然而然委之數。世道日降無回波。心焦吻燥欲發狂。何時五色明山河。腐儒家居尙祿食。遇變往往成悲歌。</text>
<title>十月初二日詠菊</title>,<text>今年霜露不相催。十月黃花爛熳開。應與衰翁慰愁寂。門前不見白衣來。</text>
<title>謝內府諸公見訪</title>,<text>老牧文章不直錢。唯憑實錄或流傳。諸公見謝今安有。異味成堆酒似泉。文章價重鶴州錢。不朽寧論大小年。老牧只慙頻血指。誰能洗垢挹靈泉。</text>
<title>詠菊</title>,<text>籬下黃花如散金。老翁相對獨微吟。重陽最恨藏身密。十月還驚用意深。泛泛不辭隨白酒。寥寥寧願對靑衿。頹齡可制非無術。杳矣碧潭何處尋。</text>
<title>絶句</title>,<text>天高凝碧水。菊靜散黃金。獨立江山晚。悠悠方寸間。</text>
<title>登松山記事</title>,<text>雲霧冥冥暗曉天。携待雨具上山顚。長風似識吾心悶。吹散濃陰日月懸。萬戶大街如矢直。四方低嶂似屛聯。偶然不是由祈禱。可見昇平在晚年。</text>
<title>歸而又唫</title>,<text>八仙宮觀俯崔嵬。飮福微醺得意回。癡霧頑雲忽開霽。祥風瑞月共徘徊。存心久擬希瓢巷。抗志終當問釣臺。儻見一家天地位。何疑萬世大平開。</text>
<title>謝和寧尹朴令公送年魚</title>,<text>嶺外威風遠。天涯信字稀。牧翁多感激。異味謝黃扉。</text>
<title>副樞回自松山</title>,<text>夜半登山禮八仙。歸來曉色尙蒼然。黑頭樞府超升早。白髮萱堂奉養平。雙眼更明逢舜日。一心尤切祝堯年。汾陽終始喧今古。富貴功名要兩全。</text>
<title>代送僧</title>,<text>浮雲本無蔕。流水更何根。相別人情耳。悠悠誰記存。</text>
<title>金五宰將赴金陵</title>,<text>氣數推移豈繫人。要將忠義感明神。杜鵑入洛是將亂。桀犬吠堯非不仁。當日艱危知自守。近年屯厄問誰因。扶持萬世唯公論。善保金軀達紫宸。</text>
<title>耆老會。餞金五宰江南之行。五宰盛設餚饌大作樂。盡歡而罷。</title>,<text>奉幣朝王選得人。平生妙算動如神。能臨大事守以義。可見本心存得仁。金海起家稱令族。▣▣▣▣▣▣▣。奉娛國老非無意欲乞嘉言奏帝宸</text>
<title>有感</title>,<text>歲律今成冬。寒氣塞高空。浮雲日色淡。平野林彩紅。霜露之所感。惻愴撫衰躬。白髮漸以短。田園歸意濃。不歸取世譏。歸亦難明農。古人旣遠矣。誰與吾心同。</text>
<title>絶句</title>,<text>野趣詩中起。鄕愁酒後生。江山招隱遁。風月寫昇平。</text>
<title>題璧菴卷</title>,<text>完歸非有益。懷罪亦堪憐。道者超塵垢。光浮月滿天。</text>
<title>聞省歛志喜</title>,<text>天地方成物。君臣在養民。翠華將欲動。玉粒已相因。警蹕千門日。敢藏萬戶春。他年傳美事。雅頌採詞臣。</text>
<title>紀事</title>,<text>中原今路梗。消息半非眞。事變不旋踵。功成難保身。孤懸遼野月。暗起薊門塵。海內淸如鏡。終當樂盛辰。</text>
<title>伏値駕出西郊。以病不能從。吟成一首。</title>,<text>六飛淸曉出城西。萬騎風生碧玉蹄。鷹犬成群逐天仗。熊羆分隊擁沙堤。詰戎不止周書在。省歛仍將夏諺稽。自恨病臣難執射。五更危坐聽晨鷄。</text>
<title>有感</title>,<text>念昔登長道。逢人似奮知。相隨行半日。又別向他岐。飛絮風中起。浮萍水上移。南牕獨坐處。耿耿固難追。</text>
<title>四季花</title>,<text>群芳搖落客長吟。數點猩紅色更深。籬下菊花眞靜者。最宜相對共論心。</text>
<title>苟得</title>,<text>古人無私心。臨財最明白。不受千里馬。僅能知所擇。所以留於心。時時望恩澤。克己有深切。君子永安宅。自處苟泰然。幽冥無鬼責。</text>
<title>伏想郊宮有作</title>,<text>帳殿西郊夜欲分。老臣端坐想吾君。千林露墜懸明月。萬竈煙收起白雲。外侮尙存須講武。中興已久要修文。一張一弛斯爲美。當見周公樹大勳。</text>
<title>遣興 三首</title>,<text>碧山紅樹野人家。門外一條溪路斜。宛在目中還不見。可憐殘日照黃花。淡飧涼臥似僧家。風動香煙几上斜。愧殺僮奴忘故事。天寒十月不藏花。風雅何人是作家。錦囊光景筆鋒斜。滿庭黃菊霜初落。更賞江山六出花。</text>
<title>[失題]</title>,<text>南江火獵在春分。西狩金郊欲凍雲。振起摧頹眞得術。周旋節制在論文。三韓禍亂當今日。一代雄豪戴聖君。天意可廻悲白髮。儻從黃閣贊華勛。</text>
<title>昨李商議松軒。求跋華嚴經。因設酒。</title>,<text>病後出游今已稀。門垂碧柳影依依。松軒朝退頻招飮。寶典成來更發揮。菊送晚香侵玉斝。雨催寒氣入羅幃。熏然自有忘形處。直到夜深扶醉歸。</text>
<title>漫吟</title>,<text>曉日當牕雀噪簷。老翁危坐撚疏髥。吟成句律還忘味。始信蓴羹要下鹽。</text>
<title>送林蜜直焚黃祖墓</title>,<text>昆仲逢辰展大才。高堂九十背成鮐。更齎內醞焚黃去。不世恩榮照夜臺。雨露霑濡心怵惕。山川平遠勢縈廻。須知積善高門慶。也自高曾發出來。</text>
<title>我生</title>,<text>我生垂老儘風流。匹馬單衫好出游。飮酒每因尋友去。題詩未必有人求。路多紅樹霜初重。籬帶黃花境自幽。深謝化工徧厚我。平生一欠是歸休。</text>
<title>自詠 三首</title>,<text>自顧丁寧身世。人譏俗下文章。尙有桑揄晚景。白頭胡不歸鄕。封邑雖無府院。省堂雜坐平章。自揣於良足矣。安心何必吾鄕。漫道終身弄筆。何曾開口成章。狂似昌黎可笑。騎龍向白雲鄕。</text>
<title>赴松軒招</title>,<text>每承招飮慰殘生。適我居閑詠大平。醉似顚狂無大咎。語多雜亂說眞情。花滋細雨藏春暖。風掃浮雲放月明。富貴淸高俱不惡。老年何害酒爲名。</text>
<title>聞擣衣</title>,<text>萬戶初寒聞擣衣。南州情興更依依。夜深淡月侵肌轉。曉冷嚴霜遶鬢飛。補弊寒牕才具體。裁新華屋爛交輝。遙怜塞上征夫遠。抆淚閨中願早歸。</text>
<title>有感 三首</title>,<text>飛雲超忽我淹留。仰面時時笑不休。何處江山爲第一。嶺南聞有壯元樓。白髮吾今任去留。可休休處卽休休。每乘明月舒長嘯。柳巷東西盡是樓。平生志願足封留。肯似群雄死後休。幸得賜田胡不去。黃驪江上有高樓。</text>
<title>訪李子安。夜歸明日。吟成三首。</title>,<text>少年相聚動成群。酣飮寧將晝夜分。老怕金吾相詰責。可憐憔悴故將軍。數朶龍巒近壓墻。滿庭明月白於霜。欲歸更啜黃金茗。齒頰朝來尙帶香。文章正印有誰傳。月露風花海上天。幸是子安知我者。且從游夏共周旋。</text>
<title>宿證覺寺</title>,<text>石峯如削出塵寰。坐撫雲煙縹渺間。梵唄聲殘僧入定。一輪明月照千山。</text>
<title>小憩迎福亭西峯</title>,<text>何處飛來對聖顏。金鼇頭上一神仙。八關歲歲如搬運。影動毬庭日月間。踏靑携幼醉開顏。紫翠如今遍四山。坐對群英還寂寞。風流只在酒尊間。</text>
<title>謁西隣。不遇而歸。</title>,<text>起晏時將午。霜毛照鏡稀。西隣回綠野。北里謁黃扉。我懶身仍病。公勤禮不違。里仁天下美。玉潤更交輝。</text>
<title>獨坐 二首</title>,<text>牧翁方獨坐。歲月苦相催。日影花間轉。風聲樹上來。道情聊自驗。世變竟難廻。何處堪棲托。乾坤一釣臺。又起江南興。新黃著橘林。買舟何日去。費我十年吟。流水隨歸意。長風激壯心。行藏難自斷。天地聖恩深。</text>
<title>爲都令公作</title>,<text>老儒無適用。多病幸投閑。每被徵文急。尤驚對句難。精誠發腸內。光彩應眉間。敢願扶明主。仁風播九韓。</text>
<title>送朴氏女適人</title>,<text>外氏今衰老。憐渠壯有行。漢江▣▣海。萬里放新晴。往日遭家禍。他年享世榮。病中難送汝。默默獨含情。</text>
<title>祖妣忌旦有感</title>,<text>先人當日薦慈靈。▣▣將成▣▣▣。三十二年如石火。▣▣煙海浩冥冥。愚兒一向游文苑。古佛重來敞祖庭。坐嘆因緣非偶耳。博山香燧散風欞。</text>
<title>雨</title>,<text>小雪明黃曆。衰年感白頭。滿庭來細雨。玩物似深秋詩眼彌淸切。天心儘謬悠。會當調玉燭。雅頌繼中州。</text>
<title>淸坐</title>,<text>淸坐一心如大虛。何曾欠少更嬴餘。只憐把定無▣▣。未透陰陽變化初。</text>
<title>縫衾有感</title>,<text>巧織金絲絢紫霞。龍騰雲彩爛開花。收藏內府供中壺。賜與南村寵外家。自愧文章眞俗下。誰知眠食是生涯。深嗔踏裂多孫子。擁坐淸宵氣自華。</text>
<title>天晴</title>,<text>小雨增寒氣。朝來欲起遲。擁衾尤有味。援筆又題詩。雲物凄淸際。川原淨麗時。神形亦強健。偶得勝精思。</text>
<title>有感</title>,<text>朋友近來稀。漸知吾道非。悠悠磨鐵硯。寂寂掩苔扉。細雨山寒重。長林野曙微。孤生足幽味。南望雁橫飛。</text>
<title>舂米歌</title>,<text>富家積如京。野外連園中。貧家負以來。手舂汗交融。救朝不謀夕。那知相因紅。富家得上田。力作多僕僮。舂簸易又易。粃糠散以風。西碓鳴于西。東碓鳴于東。粒粒皆玉潔。光華燭晴空。上以供官家。中以養臣工。下以取其陳。歲歲食吾農。腐儒亦糊口。而無尺寸功。甚矣今老矣。素飧愧諸公。諸公共溫飽。蹇蹇方匪躬。</text>
<title>曆訪安大夫，李開城，李雞林。各設酌。醉歸。</title>,<text>病翁身世兩悠悠。訪友城南得勝遊。黃菊滿籬方爛熳。碧松當檻更颼飀。烹茶靜坐追三省。對酒高談散百憂。薄晚歸來眞似畫。倦僮疲馬雪渾頭。</text>
<title>自嘆</title>,<text>乾坤蕩蕩我身輕。少也顚狂漸老成。惡世何曾悲五濁。長生寧復慕三淸。文章典雅傷於巧。權度分明用不精。只喜繁華已消盡。浮雲飛絮碧空晴。</text>
<title>田出甚少</title>,<text>借種官田歲取禾。來言減少不增多。心如足矣有餘裕。命也安之將柰何。求飽豈能從所欲。忍飢聊復矢無他。收司君子寧知此。露積江頭影倒波。</text>
<title>何處</title>,<text>何處可歸田。悠悠頭上天。江山皆有主。行止敢希賢。形影風塵袖。精神月露篇。相知古來少。名字謾流傳。</text>
<title>白雲 一首</title>,<text>白雲還是有心哉。映我晴牕底處廻。已與紅塵相隔絶。每從靑嶂故徘徊。雨餘傍日▣▣合。天外隨風去又來。誰道牧翁空悵望。終朝危坐嘆摧頹。</text>
<title>昨訪柳密直醉歸</title>,<text>梨峴東崖俯衆山。滿園花木拂雲端。主人共道三韓秀。老者頻投半日閑。菊以寒香侵翠幙。酒如秋露滴金盤。半酣啜茗淸懷抱。一鳥高飛縹渺間。</text>
<title>昨訪新平君。入謁鄭月城。皆設酌。半酣而歸。</title>,<text>親交同甲最。父執七旬餘。問疾謝遲慢。論懷探治初。嘉肴似炰鳳。美酒更浮蛆。半醉發高興。白雲行碧虛。</text>
<title>昨詣判三司事洪公第。陟山君朴公先在座。同飮。旣出。過密陽君朴公第看盡。啜茶而歸。</title>,<text>鼎湖天遠夕陽低。欲訪光岩路已迷。且向唐城對尊酒。方扶舜日照天衢。啜茶頓覺塵緣淨。看畫仍知筆法殊。白髮畫生尙狂甚。每將吟詠當歌呼。</text>
<title>外兄金左尹來自寧海。喜相逢。吟短律。</title>,<text>鄕里優游自少年。干戈飄泊在華顚。千金散盡庸何害。一笑相逢豈隅然。朝日照牕扶酒力。寒風入座聳詩肩。人生聚散知誰管。頭上冥冥有老天。</text>
<title>伏想郊宮。吟成一首。</title>,<text>講武當農隙。思危在聖心。長星明照地。剛鬣遠辭林。衆悅三驅法。臣將五字吟。弛張須並用。樹立更光今。</text>
<title>賜田收租人去有感</title>,<text>聖代恩何重。衰年感更深。人譏謀口腹。自愧判身心。短棹鳴沙浦。疏籬映竹林。欲歸誰我止。只有一張琴。</text>
<title>紀事</title>,<text>曾向長星勸一杯。故人骸骨已塵埃。當時佐酒知何物。獵較今朝肉似堆。</text>
<title>仲冬朔日有詠</title>,<text>仲冬今又至。何日我方歸。寂寂歲將晚。紛紛人已非。長星猶吐焰。列宿頓揚輝。坐想黃驪路。柴扉向釣磯。</text>
<title>自笑</title>,<text>有爲▣▣▣虛空。黑白金銀積華嵩。愧殺適當多故際。看來却在片雲中。心如止水容明月。身似浮雲趁疾風。只有君親恩義重。政須徒報盡吾忠。</text>
<title>錄婦言 幷序</title>,<text>昔在獨七房。以寢席一張。五升布三疋。買生絹廿四尺。又五疋。買絹一疋。是至正己丑歲也。若鄕綿紬四十尺。直五升布四疋而已。今則絹一疋。直布七十疋。綿紬四十尺。直三十疋。衣服安得如奮哉。其言悲惋。聞之不能不動于中。直述以觀盛衰。至正己丑歲。四海富布粟。匹絹四五布。貴賤悉取足。婦曰我少畜。獨處獨七屋。乞▣向祖父。市易得所欲。製服趁節序。潔淨若沐浴。盜賊起汴洛。織女佩劍韣。道路久梗塞。販賣閣以束。匹絹布七十。入市亦未矚。錦綺更莫問。幸矣不露肉。撫世坐嘆息。鬢髮白鶴鶴。理亂自有數。萬古似轉燭。曷日或復奮。老淚滴兩目。</text>
<title>故司空柳公子壻。來請先壟之銘。且以酒饌來。明日吟成一首。</title>,<text>司空二壻亦司空。德業俱豐一代雄。晉柳當門今獨盛。御溝深處舞春風。</text>
<title>牧翁 十一月初四日</title>,<text>牧翁垂老儘風流。動靜從容頗自由。讓齒都堂歸拂袖。安身小室坐披裘。江山寂寂天逾迥。日月明明霧乍收。便欲飄然向南去。素書千載足封留。</text>
<title>寄中道廉使安大諫</title>,<text>殘生尙糊口。聖澤政渾身。田稅前規在。公無擾我民。</text>
<title>自笑</title>,<text>謾道歸期的的。還嗔行李遲遲。滿目江山如畫。人間何處非詩。</text>
<title>驪江</title>,<text>不是無錢買小舟。飄然直遡漢江流。只怜當戶龍山碧。日日吟詩獨倚樓。</text>
<title>喜雪</title>,<text>禳祈寒暑自陶唐。天氣和時世道康。霜落雖然有氷至。春生只是在冬藏。滿庭玉屑供詩料。入座瓊花鬪酒觴。只爲農家喜無極。樵夫跣足敢相忘。</text>
<title>哭尹母崔氏</title>,<text>門生有淚服。千里請之勤。孤竹鍾餘澤。臨川帶夕曛。水流悲急澗。山密慘浮雲。應使三韓地。新成下馬墳。</text>
<title>十一月初六日。白蓮社諸老人。携酒訪金光祚令公。公設盛饌。大作樂。八夜乃罷。明日吟成一首。</title>,<text>白蓮高會照天東。冢宰來陪老侍中。龍管鳳笙留迅晷。羅幃綉幙動微風。經綸盛業歸邦傑。鉛槧殘生愧牧童。更拜九重宣賜酒。要將歌頌播無窮。</text>
<title>遣興</title>,<text>餘生政如寄。白髮映蒼顏。天地容吾老。詩書伴我閑。閉門猶白晝。開戶卽靑山。情境悠然甚。自疑圖畫間</text>
<title>赴耆老會。歸而有詠。</title>,<text>溫室初移席。淸香欲染衣。一心雖迫切。▣▣尙稀微。寶樹風如動。瑤蓮露未晞。明知是幻境。白髮苦思歸。</text>
<title>無題</title>,<text>八臺今日擁毬庭。南畔方開閱樂廳。承旨後來威已振。宰臣端坐體彌寧。彈成妙曲驚神鬼。踏絶層霄動月星。記得當時爭末禮。少年狂態頗生獰。</text>
<title>高吟</title>,<text>高吟不是欲爭名。且與倡優誦大平。道德性情猶淺近。風花月露亦深精。峯巒相接天俱遠。煙靄方沈日獨明。語拙只慙無所補。異時安得免譏評。</text>
<title>閱樂</title>,<text>兩府相逢禮不愆。毬庭閱樂至今傳。呈才雜劇夷兼夏。署狀官御後或先。酒氣欲消寒日側。詩情忽動慶雲連。當時萬幸容疏懶。病裏興懷一惘然。</text>
<title>兩街禪師言賑飢事。詞氣慷慨。喜而志之。</title>,<text>吾民憔悴困兵荒。雅氣相熏病勢強。貧賤死亡身朽爛。豪強流徙色凄涼。由來悲智周▣▣。豈有呻吟徹廟堂。多謝我公陳上策。家家飽煖卽西房。</text>
<title>李判官展來自安東。言倭賊又來。</title>,<text>海賊連年上岸來。江村處處盡蒿萊。方冬更向崔嵬入。到處偏能邐迤回。振作人村無勇怯。分明天道在傾栽。朝廷日夜勤民甚。況是皆兼撥亂才。</text>
<title>遣興</title>,<text>詩成又改字橫斜。咀嚼精英氣自華。蒿目何曾向官道。蓬頭時或訪隣家。黃鐘欲動三分律。白雪猶遲六出花。默識退藏於密處。明明眞固是亨嘉。</text>
<title>林四宰岳父挽詞</title>,<text>木有深根水有源。已知潛德樹淸門。稀年又是幾中壽。更把功名付外孫。</text>
<title>獨坐</title>,<text>獨坐思無盡。何曾出戶庭。冥心對經卷。游目數窓櫺。蘿月紛紛白。鄕山渺渺靑。鮮酲須用酒。爐火近銀甁。</text>
<title>途遇判三司事。入李二相宅飮酒。兩街禪師又至。索賑飢文。就席起草與之。因賦一首。</title>,<text>兩街禪老世衣冠。祝上仍期百姓安。忽値凶年憂太甚。欲宣洪澤念先難。風塵漠漠吹形影。日月明明照肺肝。邂逅兩翁觀拙筆。只慙無語動三韓。</text>
<title>答伽倻聰公寄紅杮</title>,<text>靑山臨海上。紅杮得霜餘。千里如相見。晴窓閱尺書。</text>
<title>有感</title>,<text>天道明明不失常。可憐吾道寄詞章。卓然有立已難得。老矣無能徒自傷。星弁彤庭何赫奕。雲帆滄海轉蒼茫。誰知出處俱飄蕩。到處逢場發酒狂。</text>
<title>種德副樞。送八關改服茶食。</title>,<text>八關盛禮應黃鐘。歲降禎祥保海東。肴膳今猶守夷俗。衣冠古亦重華風。有祈有報天心格。惟孝惟忠世道豐。細嚼微甘生齒舌。依俙當日逐諸公。</text>
<title>大會日。賦曉雪。</title>,<text>一夜毬庭要辦香。朝來滕六表休祥。亂飄衫袖光相雜。輕逐旌旗勢更揚。蕊闥觚稜浮晃朗。松山巖壑入微茫。近間雨傘防霑濕。最喜天心漸順常。</text>
<title>丁判書來言。安大夫邀同年。訪郭判書。今兩會已過。未知何日高會也。作詩督之。</title>,<text>坐數同年漸漸稀。浮雲流水又西暉。ꟙ山隱者方耽寂。烏府先生獨振威。出處雖殊均是義。功名安用不如歸。尊前笑語知何日。牧老雖貧欲典衣。</text>
<title>晨興 三首</title>,<text>牧翁身世十分淸。臥聽茅簷雪落聲。曉向南窓呵凍筆。孤舟蓑笠欲尋盟。音韻高低濁復淸。兒孫堂上讀書聲。老翁端坐思無盡。吾道他年倘主盟。操心雖在濯纓淸。交絶何曾出惡聲。沙塞茫茫無雁信。煙波渺渺敗鷗盟。</text>
<title>卽事</title>,<text>老劫風寒曉起遲。四支酸澁不勝衣。只緣養得中和氣。且復吟成古律詩。漠漠窮陰窓影暗。寥寥小院履聲稀。幽居興味無人識。對客有時傾酒巵。</text>
<title>謝金左尹兄携酒見訪</title>,<text>久別相逢喜又驚。尊前笑語慰平生。流離幸免子孫累。衰老更諳兄弟情。佐酒滿盤多海錯。吟詩鍊句少天成。宿酲消盡身猶困。坐對南窓撥眼明。</text>
<title>得全義韓左尹書云。久未奉手敎。僕亦怪其無書久矣。一笑之餘。吟成一首。</title>,<text>吾方怪子久無書。君却嗔吾問訊疏。千里情懷略相似。一燈吟嘯定何如。山浮翠色圍平野。日歛紅光轉大虛。獨坐悠然成獨笑。古來人世夢蘧蘧。</text>
<title>紀事</title>,<text>負暄墻下似春臺。欲啜茶甌當酒杯。忽有狂風吹卷地。天公應靳好懷開。少年三日以爲疏。詩酒相從一夢餘。柳巷寥寥山鳥語。忽驚車騎入門閭。</text>
<title>謝鐵原金同年送雁</title>,<text>眼明尙作蠅頭字。意厚仍傳雁足書。深愧病翁無可取。不知何日報瓊琚。</text>
<title>病僧求書於僕。從楊碧雲問藥。</title>,<text>可笑金仙患色身。却從羽客養精神。癯儒伎倆無多子。一筆能令兩敵親。</text>
<title>寄古樗同甲走筆</title>,<text>海上歸來入華山。飄然甁錫白雲間。病餘同甲空搔首。問道何時一破顏。</text>
<title>寄交州廉使索肉</title>,<text>養老須滋味。交神在腯肥。兩端俱不細。一騎望來歸。</text>
<title>數日身不寧。不得吟哦。冬至日。南窓靜坐。有作三首。</title>,<text>閉關思易卦。啜粥順鄕風。忽起吟詩興。全忘入道功。造化生生妙。虛靈箇箇同。湛然方自守。一敬徹初終。貞固爲吾本。絪縕達我中。乾坤用不竭。何日致時雍。</text>
<title>都目狀。今日進呈。</title>,<text>歲抄開銓席。時英盡序遷。曾聞一吏足。況値數公賢。所以待群下。由來從祖先。吾今更流汗。添席尙依然。</text>
<title>代書奉答惠文兄</title>,<text>幻土粧嚴有我心。微風寶樹鳥和鳴。人間只是求聲色。淸淨何須更遠尋。</text>
<title>門生崔判書崇謙携酒來</title>,<text>仲冬寒已甚。朝日上山臺。座主隱几臥。門生携酒來。風雲開盛朝。天地育英材。一醉誠非易。從今更幾回。漢鼎如山重。高風揖釣臺。知心非我事。繼踵有誰來。久廢經綸器。虛生棟樑材。明知脈不病。正氣自然回。平生重風采。擧動汙靈臺。政事羞先進。文章愧後來。欲從誰問道。況是我非材。門外水東注。悠悠何日回。</text>
<title>目司見歌</title>,<text>目兮司見是其職。萬物異同紛五色。日月星辰粲躔度。山河嶽瀆橫畛域。尊卑倫理不失序。典章度數皆有則。奈何顚倒似迷人。土炭有時如玉食。攖金於市不見人。尤物足令心地黑。引之入者信有罪。天君胡然亦狂惑。淸晨日色滿南牕。牧老高歌獨悽惻。</text>
<title>我狂</title>,<text>我其發出狂。蹜蹜顧四方。膽烏止誰屋。家耄遜于荒。涉水其無涯。心憂亦孔將。今天其命哲。鳳凰飛高岡。</text>
<title>歲暮</title>,<text>歲暮江山靜。吾生齒髮疏。乞歸謀已熟。療病術皆虛。塵滿陳蕃榻。天低諸葛廬。幽懷竟未已。長嘯幾時舒。</text>
<title>絶句</title>,<text>氷雪山川煙火稀。枯枝凍雀晚相夜。春風不日滿天地。得意和鳴隨處飛。</text>
<title>有感而作</title>,<text>重衾始覺夜寒多。夢斷惺惺不奈何。道味油然盡呈露。機心久矣共奔波。北方學者中而廢。南國騷人後也歌。恨殺蕭條年已暮。欲追豳雅已蹉跎。</text>
<title>有感</title>,<text>吾身天地本相通。血氣周流脈在中。養得平和成聖域。動而狂妄似巫風。名淸利濁終違道。表正形端在盡忠。獨坐南牕成浩嘆。邇來無夢見周公。</text>
<title>謝南京尹送魚</title>,<text>漢水滔滔泛釣船。渺然蓑笠雪中天。牧人占夢非虛語。坐對雙魚想有年。</text>
<title>謝西隣韓先生來過</title>,<text>柳里先生許卜隣。數年相伴樂昌辰。登樓翫月通仙境。對酒看山遠市塵。擾擾何曾逐名利。悠悠自足暢精神。凌晨曳履來還去。似此風流更幾人。</text>
<title>謝鄭圃隱樞相與李陶隱，李遁村見訪。</title>,<text>淡交今復幾人存。里巷蕭條晝掩門。只爲數公頻倒屣。每於佳節共傾樽。文章正印誰相授。道德餘光世所尊。自幸病翁蒙齒錄。負暄墻下對高軒。</text>
<title>步上東山。由宋同年菜園出。至副樞新居。其隣趙判事携酒來。微曛騎詠而歸。</title>,<text>策杖携兒上後山。行穿宋文菜園間。故居閭里存遺迹。前輩衣冠對舊顏。點檢錦囊龍自顧。依俙華表鶴初還。少年行樂森如昨。携酒隣翁意氣閑。</text>
<title>梳髮</title>,<text>短髮蕭蕭不滿梳。鏡中相對白無餘。少年風采都消盡。豪氣誰知尙未除。</text>
<title>寄陜州鈴閣</title>,<text>丹溪村裏有蒼頭。生悝蕭條集百憂。只被仁風存性命。牧翁南望獨登樓。</text>
<title>寄靈岩寺堂頭</title>,<text>白足歆風久。蒼頭托蔭深。愛人儒釋共。何日更論心。</text>
<title>冬日</title>,<text>閉塞成冬歲律窮。悠悠天地立衰翁。林慙磵愧聲容變。雪虐風饕氣勢雄。待漏君臣憂悄悄。圍爐妻子樂融融。超然離世忘吾獨。百尺長松倚碧空。</text>
<title>城南</title>,<text>城南居最僻。況此歲將闌。樹老風聲急。天高日色寒。文章兼兩漢。氣像冠三韓。剩得閑中味。何須更掛冠。</text>
<title>謝江陵廉使送生鮑</title>,<text>人從東海至。遺我按廉書。喜動還羞澁。齒搖難決魚。明珠日照後。翠帶牽風餘。行李幸多暇。更宜恩幣廬。</text>
<title>寄全義韓同年</title>,<text>歲暮江山遠。天寒樹木疏。論文更何日。只有雁傳書。</text>
<title>朴政堂稱僕曰宗伯。其門生名簇會。臨門相邀扶病與席。入夜而歸。明日代書以謝。</title>,<text>抱病年年獨掩門。承招往往共傾尊。杏山盛集追先祖。玉筍芳名照後昆。適値庚申宜夜飮。回思丁亥似川奔。醉中感激難陶寫。毛穎朝來代我言。</text>
<title>我歌</title>,<text>我歌誰和思依依。流水高山世已稀。霜月滿簾寒夜永。悄然危坐撫琴徽。</text>
<title>時哉</title>,<text>時哉可歸去。尙憐終南山。耿耿一心赤。蕭蕭雙鬢斑。農功畎畝上。僧話風月間。自足避塵世。時看飛鳥還。</text>
<title>卽事</title>,<text>樹上風聲冷草堂。爐中火氣沸蔘湯。小春過了天寒甚。隱几書生鬢似霜。</text>
<title>聞曲城府梅花開</title>,<text>聞道梅花已半開。氷姿瀟洒映瑤臺。主人三達尊兼美。門外何會俗客來。當日群花次第開。判三司老軟金臺。雪中梅信依然在。只恨樽前笑不來。處處梅花照水開。西江東浙拱南臺。少年獨賞燕山雪。數朶曾隨越使來。</text>
<title>奉答夫目大禪師</title>,<text>久矣離松廣。飄然在水原。牧翁方渴仰。何日過宗門。</text>
<title>柳巷先生來過</title>,<text>天敎韓李共風流。對坐高吟並騎遊。三日爲疏山滿目。五年以長雪渾頭。搜奇苦厭窮詩子。養老深甘忝列侯。只有詩魔推不去。每承招喚共登樓。</text>
<title>左尹兄見和前韻。有對床風雨之語。復作一首。</title>,<text>靜處寧敎谷鳥驚。琴書一室足平生。心期報國還無術。口說歸田似不情。風定天容寒更甚。雲濃雪意晚來成。老衰骨肉恩逾重。夜話何時直到明。</text>
<title>自詠</title>,<text>牧翁眞足矣。只欠賦歸歟。風月攻吾短。詩書與世疏。紛紛市有虎。汲汲食無魚。賴是忘機久。浮雲共卷舒。</text>
<title>得金君弼同年詩次韻</title>,<text>山雲連大野。煙火淡孤村。避亂雖▣恐。爲文要細論。君猶雙鬢綠。我已兩眸昏。京洛鶯花近。應須對酒樽。</text>
<title>聞風聲有作</title>,<text>牕外風聲入耳寒。可憐樵徑繞巑岏。弊衣又見雙跟露。溫突仍將兩脚盤。苦樂異途誰信命。弛張無策我休官。孤舟尙未南州去。坐想梅花照碧灣。</text>
<title>欲訪華嚴堂頭。畏寒縮坐。</title>,<text>華嚴領袖似淸涼。雷振三千舌廣長。海藏連雲輝妙色。天花落地散餘香。山中寶刹鍾靈異。歲首良辰集吉祥。幸是南陽爲施主。願馳神足共張皇。</text>
<title>謁華嚴都室。歸途一首。</title>,<text>滿面風沙不可當。老翁驅馬似奔忙。誰知尙有閑中味。啜茗僧牕五內香。</text>
<title>風聲滿耳。擁裘獨坐。</title>,<text>滿耳風聲日過中。南牕明甚火爐紅。擁衾獨坐思無盡。援筆閑吟語自工。只許細沙飄廣陌。肯容纖翳點長空。雲帆濟海非吾事。曾記隈岩伴釣翁。</text>
<title>有感</title>,<text>肌骨酸辛項領頑。小娃來踏帶愁顏。老衰始信身爲患。病廢堪誇迹亦閑。何日登樓看雉岳。有時擧酒對龍山。誰知出處關天數。坐羡飛雲自往還。</text>
<title>無題</title>,<text>門前無地種長松。巷柳庭苔一老翁。雪滿烏鳶啼更苦。天高鴻鵠去無窮。已將氷檗同貧士。豈有文章似鉅公。歲晚獨吟還自笑。少年吾亦氣如虹。</text>
<title>有感</title>,<text>急雨狂風狹迅霆。冬初寒氣擁茅亭。園中草木皆黃落。松樹依然又獨靑。</text>
<title>遣興</title>,<text>悠悠天地闊。氣化自推移。四大皆非我。三生果是誰。日斜詩滿紙。雪落酒盈巵。乘化聊歸盡。何須百世師。</text>
<title>哭宋同年</title>,<text>登科癸巳始相逢。座主先生愛所鍾。手度共稱春月柳。貞心自負歲寒松。遭逢未竟天邪命。拙直無他世不容。幸有兒郞能應對。須敎馬史繼遺蹤。</text>
<title>自笑</title>,<text>病裏閑居斷往來。從人求索亦何哉。麾之不去腥招蟻。照以相忘冷似梅。日月明明開寶曆。風雲衮衮擁金臺。笑翁已絶飛騰望。可笑前賢或見猜。</text>
<title>有感</title>,<text>肌骨酸辛又似前。終宵耿耿不成眠。高吟風月千篇富。默數江山萬里聯。未識掛帆誰濟海。可憐坐井我觀天。幽居歲晚眞牢落。淡泊情懷愼勿傳。</text>
<title>遁村來過云。將與陶隱。守歲靈隱寺。中菴所居也。</title>,<text>中菴出日本。道氣絶纖塵。二李慰獨夜。三韓知幾春。氷崖紆犖确。雲嶺聳嶙峋。偃臥想高會。如聞佳句新。</text>
<title>謝西京朴令公餽歲</title>,<text>威稜蓋平壤。歲律近新春。相餽文雖具。從知意甚眞。江流何衮衮。原隰更句句。遙想嵩山不。天晴不起塵。</text>
<title>題隱溪卷</title>,<text>有上人兮心如虛空。四大海水居其中。眼孔小者莫能覷。上人憐之嬰孩同。俯而就之示方便。號曰隱溪所以滌彼爐火烘。一味淸涼遍五內。區區不用忘施功。甘如曺溪冷似雪竇。有欲形容心力窮。靑山白雲封裹密。明月淸風涵泳工。牧翁毛穎今老矣。區畫寸筳撞巨鍾。他年相尋入境界。一策握手超鴻濛。</text>
<title>謝江陵廉使送海衣</title>,<text>軟炊盈椀白。新擷滿盤靑。和合午牕下。齒牙微有馨</text>
<title>戲題</title>,<text>春風過半不吟詩。草草生涯老更癡。滿耳訛言傷世變。甘心枉道逐機宜。樽前狂態疑非我。鏡裏衰翁問是誰。賴有孔門餘習在。時時四勿慕先師。</text>
<title>卽事</title>,<text>昨日東風吹倒人。朝來里巷靜無塵。便知樹木欣欣甚。遶屋扶蘇氣像新。</text>
<title>金光秀院使邀曲城，漆原兩侍中及鄭月城，權吉昌，韓政堂，永寧君，順興君，少韓政堂及穡。設盛饌作樂。而康平章坐主人之右。內官金實。主人之養子也。同一內官奉兩殿仙醞以來。賓主拜飮。日黑而罷。旣醒。坐念諸老皆受元朝恩命。院使事至正帝。長資政院。曲城累於朝。且爲郞中東省。漆原君亦爲郞中。月城爲員外。吉昌爲王府斷事官。永寧賀正北庭。拜翰林承旨。順興亦入覲。拜右承。少韓政堂爲儒學提擧。穡僥倖世科。供奉翰林。後爲郞中東省一年。而中國聖人出矣。嗚呼。曲城漆原同年生。七十九歲。強健精敏。不少衰。月城少兩侍中一歲。吉昌少三歲。老韓少五歲。永寧六十九。餘皆近六旬。穡最少居末。然亦五十五歲。參興盛會。豈非至幸。吟成一首。以自誇耀焉。</title>,<text>天下達尊德爵齒。東韓古來風俗美。商山四皓重漢鼎。諸公共戴吾王子。及此小康式宴遊。談笑獻酬忘外事。生於大元全盛日。目覩中原聖人出。桑楡晚景雜悲懽。每肆賓筵歌秩秩。形客大平最逼眞。只恨光陰飛鳥疾。古人徒飮尙留名。此會直與松岳同崢嶸。愷悌君子神明所扶持。不餌九轉應長生。牧童何幸忝座下。吐詞往往慙鄙野。願從三韓壁上之丹靑。萬歲千秋照東夏。</text>
<title>閏二月初三日。</title>,<text>駕幸西南郊。觀獵而回。天低野外燒痕靑。煙水雲山共渺冥。一面湯羅仁已著。老臣瞻望獨行庭。</text>
<title>金恭立以曆日相送。且饋靑魚。</title>,<text>黃曆資日用。靑魚助晨飧。吉凶判在目。氣味充於肝。珠玉豈不美。適足滋貧奸。重義不重物。古人名不刊。書之置座右。永爲子孫觀。</text>
<title>廉東亭回見訪</title>,<text>轉藏千函去。循山八葉回。道情甘自得。忠㦝勸將來。腹有煙霞氣。身爲梁棟材。西郊春草綠。更擬共傾杯。</text>
<title>同柳巷勞東亭</title>,<text>春日欣初永。吾曹惜暫違。相逢便傾倒。共慰早來歸。小雨盈庭暗。和風拂袖微。歌呼勤秉燭。世事逐斜暉。</text>
<title>絶磵南赴幻菴法會。過門告別。三首。</title>,<text>松風軒裏道人閑。脚踏天磨縹渺間。忽向南方行化去。誰言飛鳥倦知還。幻菴詩酒少同遊。中歲參禪老歇休。俯爲世人弘大法。寶山應見衆來求。吾衰也甚病相仍。冷淡生涯似衲僧。欲遡驪江尋勝境。禪牕掛在白雲層。</text>
<title>訪柳密直藩。歸而有詠。</title>,<text>鴟述門底夾兩山。一條溪水碧潺潺。主人愛靜仍知止。老物幽探共破閑。已信朱陳非是外。更疑劉阮在其間。桃花又近蒸霞日。準擬風流獨往還。</text>
<title>昨雙淸安公投刺而去。吟成一首以寄。</title>,<text>我出旣罕公來稀。今日萬幸還乖違。由來造物戲人耳。冥冥誰復探其機。閑忙異途固異趨。俱在散地宜相依。水南水北皆靑山。山氣朝夕生煙霏。春氣氤氳成一片。禽鳥求友相追飛。嚶嚶此鳴惟其時。感人也深夫豈微。古人勤樂夜秉燭。詎肯虛度西飛暉。我雖少少三四莫。面已黃瘦無由肥。公將耳順光浮頰。子孫滿堂多威儀。方膺大用遽求退。雙淸亭上無評譏。心淸迹淸氷雪如。只許風月常繞圍。公須置酒喚我輩。柳巷落筆如珠璣。</text>
<title>曉吟 三首</title>,<text>孟孫語且臥。仲孫方爛眠。老翁強起早。日上東南天。馬邑春草生。驪江雲樹連。終當携童冠。歸去樂餘年。春風吹我林。蓓蕾生我枝。春風吹我池。淪漪盈我湄。春風吹我鬢。日日添素絲。素絲誰復緇。祗念孫謀貽。貽謀將如何。源潔流斯淸。直木無曲影。正樂無淫聲。我躬不積善。何以示後生。茫茫天地內。誰與吾同盟。</text>
<title>卽事</title>,<text>老病閑居每自多。回頭宦海足風波。靑山何處可歸去。明月有時▣嘯歌。謾擬安心如止水。常嫌掉舌似懸河。琴書一室香生篆。更把毛詩詠伐柯。</text>
<title>微雨</title>,<text>微雨庭中暗。輕煙屋上浮。年光近寒食。春澤似䣷油。玩物閑尤甚。吟詩老不休。錦官紅濕處。髣髴想風流。</text>
<title>得同甲白雲師持書來者云。今在羅州興龍寺。</title>,<text>纔離迦智寺。又奉惠宗祠。得失皆由命。因緣自有時。猿枝雲裏掛。鯨浪日邊吹。的是安心處。他年更問師。</text>
<title>江陵金龍壽來言兩崔無恙</title>,<text>蕊國名高大小難。連珠疊壁照三韓。閑來淡泊心無悶。老益強康體自安。香火臺山形影薄。管絃叢石性情寬。獨憐病客空廻首。何日行廚共玉盤。</text>
<title>寒食 三首</title>,<text>寒食年年動客情。鄕山縹渺碧波平。何當拜掃回茅舍。醉臥梨花照地明。正陵岩谷幾番春。闔國奔馳路起塵。忽見雙墳功役畢。至今聯騎獨西隣。東郊雨過水冷冷。病後吾猶喜踏靑。如有喚吾吾便去。醉來卽臥伴長甁。</text>
<title>得書答韓同年</title>,<text>久無音信倍相思。又是東風浩蕩時。結社自言開盛會。喜公垂老不全癡。</text>
<title>沔陽府米船至。喜而志之。先有訛言故也。</title>,<text>南船送米海天長。一夜顚風欲裂岡。況有訛言一經耳。豈辭沈嘆九回腸。扶持惠出神明力。喜躍情形短小章。何日島夷禽獮了。坐令四境遍農桑。</text>
<title>同柳巷詣光岩拜陵。入謁長老設食。兩朴公以碑陰事先在。門生盧相兒子輩。携酒迓于國淸寺。旣歸吟成一首。</title>,<text>光岩寂寂洞門開。漸見松陰長綠苔。每歲新年同一拜。今年寒食始相陪。碑陰未刻公猶歉。日影將斜我欲回。方丈珍羞眞舊味。歸途又見酒盈杯。此行不甚蕭索</text>
<title>身困</title>,<text>一日邀遊剩得閑。四支酸痛忽相關。明知長樂古來少。稍恨殘生今漸艱。漠漠風塵迷紫陌。娟娟雲月滿靑山。掛冠欲去非他意。禹稷還同易地顏。</text>
<title>鄭宗之見訪。代作三首。</title>,<text>匹馬從戎向朔方。歸來烽火照家鄕。誰知枕上無窮意。雨滴空階夜更長。流落江湖已十年。朝中親奮枉相怜。明明九卦三陳處。更有何心敢怨天。先子談鋒立解紛。一時豪傑致慇懃。我今開口翻招謗。命也時耶愧十分。</text>
<title>伏値主上殿下觀獵南郊。病躬末由陪侍。悵然吟成一首。</title>,<text>天地扶神聖。邦家屬大平。非因講田獵。何以詰戎兵。微雨灑不濕。和風吹更輕。病臣無所執。安坐念陰晴。</text>
<title>訪鄭圓齋醉歸</title>,<text>圓齋罷相受封來。歲月如流不再回。自信芥針深契在。獨携樽酒好懷開。杏花欲吐檻前雨。竹色相侵階上苔。只恨同年已無幾。更須連擧古人杯。</text>
<title>是日。兩韓在席。</title>,<text>兩韓呼我爲宗伯。禮數情親異衆人。誰識先君餘澤在。世間皆是白頭新。</text>
<title>證覺途中</title>,<text>馬頭山色晦還明。欲雨天公又欲晴。應爲詩聯作神助。筆端模寫十分淸。</text>
<title>歸途 一首</title>,<text>廚人絡繹入城來。數日行宮獵罷回。欲獻子虛烏有賦。白頭荒澁愧非才。不嫌夜雨侵廬帳。肯放春寒近酒杯。迓駕東門方鵠立。淡雲殘照水洄洄。</text>
<title>東亭招飮</title>,<text>扈駕南郊獵罷回。灌來生肺有深杯。老夫劇飮愁腸潤。遠客高歌笑口開。遠客。指李敏道。 萬木欣欣如有喜。東風蕩蕩又相催。花時更著紅裙醉。報答流光愧不才。</text>
<title>東堂知貢擧興寧君安公，判開城尹公。成均試員李崇仁落點狀下。穡聞之。以酒困不卽造門致賀。情不能已。吟成四首。</title>,<text>十七橫行戰藝場。一年連中入朝行。詩科最少吾今老。始掌文闈兩頰光。十三射策已驚人。博洽如今更絶倫。才過五旬司貢士。一時風采照臣隣。十四初登進士科。文章直欲挽天河。幸今國大夫人在。共聽堂前獻壽歌。斯文盛事耀昌辰。座主今年又得人。甚欲扶衰參賀客。唯愁醉吐侍中茵。</text>
<title>有感</title>,<text>茫茫天地內。秩秩有威儀。日月循黃道。星辰拱紫微。萍浮隨水動。絮落逐風飛。整頓知誰力。歸人宜早歸。</text>
<title>訪密城兩朴先生還京</title>,<text>碧桃花下月黃昏。爭挽長條雪洒樽。當日同遊幾人在。自怜携影更敲門。海上歸來鬢二毛。沙鷗身世共飄飄。園中花木多新種。只有長松獨後凋。黑寺長溪遶砌流。主人偏愛嶺南遊。歸來故奮非前日。年少吾今亦白頭。病裏閑居絶往來。滿牕山色滿庭苔。形容改盡貧如奮。只把新詩當酒杯。</text>
<title>閏月廿又四日。廣平侍中。請耆老諸公。設讌于興國里第。晚歸高詠。</title>,<text>曲城漆原年最高。廣平鐵城今二毛。四侍中公三達尊。諸老赫赫皆人豪。羅幃繡幕錦屛張。庭宇高峻金爐香。天晴不風白日永。樂聲間作歌聲揚。君王賜酒中官來。葡萄灎瀲黃金杯。諸公拜飮有喜色。煕熙酷似登春臺。共言聖壽齊蒼穹。仁聲惠澤流無窮。驅我生靈納壽域。衢樽蹈舞年屢豐。吾聞方丈蓬萊山。弱水萬里何茫然。移來怳惚是眞境。不待換骨追飛仙。人間俯仰已陳跡。只與筆墨俱流傳。</text>
<title>西隣來招</title>,<text>判事三司近八旬。松齋餘慶尙新新。牧童分外頻隅坐。柳色黃金又一春。</text>
<title>鄭簽書，金正言兩會長見訪。旣去。朴正子虛與斯文李㽥又來。</title>,<text>不才當日忝龍頭。老病如今少出遊。會長三人連下馬。奮醅新茗摠風流。傳家共羡千金翼。食肉曾隨萬里侯。宦路升沈非偶耳。樂天知命更誰尤。</text>
<title>有感</title>,<text>縣邑凋零田野荒。人煙到處色凄涼。寄聲岸海觀風者。須作新圖獻廟堂。</text>
<title>歸法寺川上作</title>,<text>百轉淸溪石上流。急如馳去緩如留。白頭髣髴童時見。與爾何時大歇休。</text>
<title>將訪尹開城成感而作</title>,<text>衰躬萃百病。晚年悲孤生。春光忽動盪。衆禽相與鳴。樂哉共乘化。聲氣和且淸。我何獨悲嘅。而以傷性情。平明出求友。駕言適坡平。坡平古君子。分閫臨月城。還朝今甫爾。候勞馳群英。衆先我乃後。非關情重輕。花開酒亦熟。好將肝肺傾。悠悠復何望。飮也可逃名。</text>
<title>東亭甲寅門生設宴。昆季旣會。使騎招僕與韓孟雲侑坐。至則鄭密直圃隱先在。知門下朴學士又來。劇飮入夜而歸。閏月晦日也。</title>,<text>斯文盛會世無多。每向東亭簇玉珂。桃李門庭移日語。綺羅絃管遏雲歌。滿前才俊今如許。居右衰遲我奈何。泥醉夜深歸柳里。洗空塵慮挽天河。</text>
<title>西峯歸途 一首</title>,<text>牧翁垂老弟兄稀。況是春風又別離。流水光陰俱衮衮。浮雲身世儘依依。絲黃陌柳鸚將囀。寸碧鄕山馬已馳。不識歸來在何日。樽前握手淚沾衣。</text>
<title>朴判書密陽見訪</title>,<text>吟得新詩懶不傳。忽驚門外有跫然。梨花開遍茅亭靜。老婢煎茶汲石泉。公近七旬楢钁鑠。我今多病似拘攣。天心與奪亦難料。愧殺宦途先著鞭。</text>
<title>竊聞主上殿下移御泉洞。已得吉日。病臣無所事。第效封人請祝而已。吟成一首。</title>,<text>深宮玄默保精神。列宿煌煌遠紫宸。誰識多言牧隱子。自同三祝華封人。鶯溪帶月鳴東里。龍岫籠雲拱北辰。白髮纓冠逐諸老。獸爐煙裏更留身。</text>
<title>三月三日。拜報恩醮酒。</title>,<text>報恩松翠動新光。諸將盈庭設道場。更向廟中增怵惕。便知天上降休祥。君王受福邦基固。將相交懽世道康。自愧閑居拜餘瀝。興安後嗣是鷹揚。</text>
<title>昨雙淸安公。招僕與韓柳巷。同飮聯句。兒子種學唱曰。雙淸亭上人如玉。往返數對而上。日且晚。同至都令公宅。有嘉禮故也。入夜而歸。</title>,<text>三月三日南里游。微雨點點雲浮浮。雙淸亭上人如玉。折得梨花俱插頭。一杯一杯不停手。爲報風光須少留。風光衮衮自相代。故交零落難追求。良辰美景不一醉。胸中感慨何時休。琵琶絃上兒女語。入耳不煩淸且幽。肯亂吟哦坐深夜。適値鳴雁歌睢鳩。聯鞍共至爛盈門。賓軒雜沓皆公侯。歸途分馬左經里。西峯掛月如銀鈞。解衣奠枕便熟睡。俄頃曉鍾鳴寺樓。怳然夢從華胥回。人間俯仰眞悠悠。悠悠援筆紀游歷。牧翁老矣猶風流。</text>
<title>詠櫻桃花</title>,<text>櫻桃花發弄輕盈。睡起晴軒照眼明。蚪卯異時供夏薦。閟宮深處暑風淸。</text>
<title>閔中立來見</title>,<text>作贅楊川學老農。覲親時或入城中。扁舟直欲相隨去。聞說嘉魚似混同。至理無形微處顯。浮生有味淡時濃。吾衰所願明倫耳。具慶堂前善保躬。</text>
<title>憶燕都</title>,<text>沈思往事苦搔頭。夢裏神仙與我遊。天上徘徊才半日。人間寂寞又千秋。鸚歌燕舞愁無盡。虎困龍疲戰已休。遙想鑾坡春色綠。牧童吹苗自風流。</text>
<title>感懷 一首</title>,<text>春陰漠漠鳥聲多。紅白生林綠滿坡。物意隨時任流蕩。人情自古嘆蹉跎。鐘期旣遇莫知我。李廣不封何問他。塵世紛紛是非耳。欲尋安樂卲公窩。</text>
<title>柳巷臨門。將游城北。以身困辭。獨▣▣悲。發爲長歌。</title>,<text>春風桃李花滿城。朱朱白白何光榮。天晴無雲日五色。遍地燦爛皆精英。裁成輔相在人事。巧奪天機眞可驚。短籬破屋亦流麗。高樓傑閣尤鮮明。富里貧家同一春。受用則異天心平。天之所厚在世臣。赫赫高位全功名。昆令季強多子姪。賞春賞月絃歌聲。朱門高壓壽德洞。年過七十強而精。誰言秀句出寒餓。唱和直與蘇黃爭。牧童雖少忝結社。汗發瓦缶徒雷鳴。朝來酒病忽相崇。默坐竟日聊含情。西隣醉歸穿嶺高。樓上新月懸初更。</text>
<title>李浩然將歸奮居。僕欲從之。發爲長歌。</title>,<text>浩然志雄才又雄。老矣始知時不容。携持婦兒長固窮。高談睥睨諸鉅公。春風吹來土脈融。又欲歸田尋老農。自幸虛職籍不通。笑彼棧豆縻追風。靑山丹丹雲淡濃。驪江之水何溶溶。江邊野僧詩語工。示有諸過心則空。芒鞋竹杖日相從。逃禪引滿琉璃鍾。老牧邇來廢前功。黑白中間探奮蹤。甚矣衰也病在躬。自有豪傑扶儒宋。風從虎兮雲從龍。魚躍鳶飛開辟雝。斯文萬世耀天東。我身去就鴻毛同。毛輶有倫我在有無中。殘生哀哉如蠛蠓。浩然往矣修釣筒。我行亦趁桃花紅。</text>
<title>史官皆有他故。代宿館中。五更而起。月色正明。用諸公韻。時方酒禁。</title>,<text>酒禁今年異昔年。滿城疑聖又猜賢。白頭更向鑾坡直。骨冷魂淸月照天。</text>
<title>張方平尙書久不見。今日臨門。喜而志之。</title>,<text>渺渺張槎萬里天。浙東看盡好山川。携來若海直如奮。惆悵司成已上仙。</text>
<title>三月初八日。主上殿下移御泉洞。以故宰相許綱宅爲宮闕。曉起盥櫛。將赴諸君之列。吟成一首。</title>,<text>表海封彊大。開城體勢雄。龍盤知有守。燕翼及無窮。遍地春浮氣。淸塵曉起風。封君蒙異渥。頌禱愧非工。</text>
<title>雨</title>,<text>小雨濛濛止又來。群花爛熳錦成堆。欲登高閤將游目。便得新詩已奪胎。春色滿天收不盡。年光逐水挽難回。曉看紅濕思工部。賸馥遺芳徧八垓。</text>
<title>看花伴</title>,<text>看花有伴盡能詩。到處逢人共擧巵。不與子雲同寂寞。却從莊叟學支離。狂風累日紅飄樹。宿雨初晴綠滿池。浮世百年今過半。莫辭飛蓋夜追隨。</text>
<title>昨晚。夏城成先生辦耆老會。臨門相邀。曉起吟成一首。</title>,<text>昨夜天陰病骨酸。曉來更覺起居難。欲陪耆老非耽酒。旋喚兒童爲整冠。桃李盛時無十日。風雲慶會亘三韓。年光荏苒如流水。豈害花前洗玉盤。</text>
<title>夏城席上。侍中諸老咸在。唯曲城以病不與。明日吟成拙句錄呈。</title>,<text>三韓當此大平期。美景良辰勝奮時。況是一年春好處。不妨諸老日相追。管絃節奏懽情得。山海珍羞病齒宜。世事由來難盡美。曲城微恙伴床龜。</text>
<title>野人騎馬過毬庭。遇御史被繫。求書。走筆以請。</title>,<text>野人驕亦甚。騎馬過宮門。忽値靑驄過。不知眞彼昏。原情應誤犯。按法在輕論。萬乞垂憐察。呼前一賜言。</text>
<title>述懷</title>,<text>甚矣吾衰似漏舟。還丹爲袽泛中流。載來明月偏相稱。遇著狂風大可愁。善逝香幢浮劫海。長生貝闕照瀛洲。兩途自是無心去。洙泗沿回鬢已秋。</text>
<title>江陵府使柳瑚赴任告行</title>,<text>江陵控海負山川。無數奇觀夾兩邊。儻使居民歌五袴。更從何地覓神仙。</text>
<title>三月十二日。六友金敬之，陶隱李子安。邀與韓淸城賞花于鄭陶隱山亭。圃隱以使事出。於是至奉先寺松岡。旣而圃隱回。權判事鑄，閔判事霽，李判事浩然，李判事士潁又至。此皆與敬之有約者也。僕馳豚犬種學。邀同年鄭圓齋。而同年朴判書晉祿，李判事釋之，契友崔判書元儒，李右尹舒原。皆以敬之之招而集。松下風多帷以避。聯句飛斝日將夕。李判事設晚食。醉飽乘月而歸。</title>,<text>天下分離鬢二毛。小康胡不共逍遙。良辰每與諸公會。老物先承六友招。松樹來風如特立。林花映日未全飄。後生可畏吾將去。只把新詩美聖朝。</text>
<title>松軒李亞相。臨門招飮。</title>,<text>滿城桃李錦屛中。一箇蒼顏白髮翁。邂逅可人携手去。馬蹄隨處踏殘紅。松軒累與山川誓。寶典元憑翰墨功。自愧鄙詞題卷尾。又隨群彥醉春風。</text>
<title>乙巳，己酉，辛亥三科諸生。謂僕爲座主。具酒食來享。於是邀益齋先生嗣子開城公。又邀同年安大夫，鄭政堂，先君門生朴政堂，韓簽書押坐。而李班主樵隱之孫也。故諸生邀以來。大姨未閔開城，妻弟權大夫亦與焉。三科諸生。序齒交坐。▣內官來賜▣宣醞。拜飮入夜。於旅也。僕已醉矣。言不能詳。略擧忠孝二字以勉之。明日詣▣闕謝▣恩。情有所感。形于歌章。</title>,<text>玄陵一代文章宗。益齋樵隱眞英雄。在於穡也狗尾耳。續貂亦自稱宗工。三科群士天有期。變化如虎仍如龍。序齒交坐始今日。白頭座主居其中。精神衰耗況多病。封君受綠君恩濃。每思光岩淚如雨。又見天地吹東風。東風浩蕩樂聲合。迭舞行酒琉璃鐘。嘉賓滿座並美玉。開城聯句思櫟翁。▣中官奉▣旨賜內醞。拜飮祝壽如華嵩。樂而不淫和以節。志氣浹洽何渢渢。老翁喜甚吐肝肺。斯文血脈傳無窮。在於家門名曰孝。在於邦國名曰忠。忠之與孝本一物。如水隨地形不同。我今醉矣言莫盡。汝向書中尋正宗。靈臺灑灑方寸赤。全體大用俱流通。我自昏迷狹且小。揚湯止沸面發紅。後生可畏望不淺。努力樹立重興功。</text>
<title>赴白蓮會。歸而有感。</title>,<text>兩侍中翁不出遊。便敎高會減風流。國家倚重寧容說。樽酒投閑未易求。奮恨新愁隨歲月。殘紅嫩綠滿林丘。終知香火緣非淺。更待黃花賞素秋。</text>
<title>玄化生公謁母南原。來告行。</title>,<text>生公書法入經科。唯識玄談似決何。南適全羅謁慈母。石田連歲旱無禾。靑林又見流鶯囀。白粲還將瘦馬馱。四重恩誰不知報。羡師千里爲奔波。</text>
<title>晨興</title>,<text>起晏身猶困。吟高氣始平。南樓對山好。北牖有風淸。野馬牕間影。林鶯枕上聲。悠悠逐流水。何處可逃名。</text>
<title>望白雲而作</title>,<text>嘯倚晴軒看白雲。忽從南畝念耕耘。民生國用須皆足。天意人心本不分。蒼海碧天俱杳杳。綠蘿明月共紛紛。老吾欲學飄然去。自有群英佐大君。</text>
<title>金恭立。欲復職以榮其親。求予言。予言誰聽用。乃作一首。</title>,<text>久廢言雖聽。初生命自貽。行藏非造次。請托漸乖遠。天也吾何與。時乎子可知。春風吹欲盡。惜汝念庭闈。</text>
<title>白髮</title>,<text>白髮梳來漸漸稀。紛紛如雪巧粘衣。老妻頗訝頭將禿。童子猶言面尙肥。映得靑山何洒落。披從明月共熹微。人間五色迷人眼。只願期將與爾歸。</text>
<title>哭廉侍中</title>,<text>天生內外侍中孫。納采仍於冢宰門。富貴光榮誰並美。功名德業獨爲尊。兩朝宅揆民多賴。三子登科世共喧。未到八旬唯數月。倍傷丹旐逐風飜。</text>
<title>因曲城喪。三日不吟。今乃吟成長句。</title>,<text>停朝三日輟吟哦。只得傷心薤露歌。複嶺北來中福地。長川東去外平坡。寂寥別院留花木。突兀高墳照薜蘿。耆奮凋零關世道。流光苒苒欲如何。</text>
<title>追記途中 三首</title>,<text>桃源亭柏嶽松林迹已陳。白頭今日過桃源。城東山水增淸秀。路上風沙掃翳昏。欲學避秦空托興。不須論魏久忘言。眼中髣髴先人跡。遙想金剛嶽無尊。午飧 李政堂元紌，權大夫季容在席。放馬川邊進午飧。天磨山色落杯盤。政堂風彩應相爍。憲府霜威不甚寒。豈爲家門情側楚。只緣社稷涕汍瀾。微酣欲忘人間事。盡日無端鼻孔酸。望松山松山蒼翠四時同。國祚明知萬世豐。盡是大臣經濟力。論功多在侍中公。</text>
<title>絶磵倫公游靑龍回。以瓠蘆盛蓴菜相遺。又以幻菴書來投。喜甚。吟成一首。</title>,<text>困臥南牕午夢餘。忽然淸快眼光舒。壺中倒載季鷹菜。案上拆開靑龍書。煙樹風花節序速。雲山鹿陌音問疏。黃驪東岸有梵刹。夜話月明看釣魚。</text>
<title>早起</title>,<text>瞻望長空更杳然。微雲曳素斷還連。絶無雨意誰知悶。懸隔天心自可憐。的的四民農是本。明明八政食居先。獜經更有宣尼筆。牧老吟詩五內煎。</text>
<title>腰酸</title>,<text>面皺吾何與。塵埋鏡欲消。腰酸自難忍。火烈瓦頻燒。百歲經長日。千山度永宵。若爲忘有我。與物共逍遙。</text>
<title>有意</title>,<text>有意南游漢上流。登高舒嘯思悠悠。只緣縮項槎頭耳。到處江山自滿樓。天命固宜甘順受。吾生何必嘆行休。扁舟明月終長逝。笑殺區區賦四愁。</text>
<title>聞鶯 三首</title>,<text>北牕鶯語巧如簧。醉夢初回欲夕陽。記得上林曾一聽。五雲深處百花香。少向江村搆草堂。綠楊高下映池塘。綿蠻恰似當時聽。只恨吾頭白似霜。午枕忽聞求友聲。自憐孤影伴殘生。曾聞知止有深意。大學功夫何日成。</text>
<title>三月廿五喜雨 三首</title>,<text>杳杳運天道。悠悠觀我生。殘生但求飽。好雨又催耕。藥物扶衰病。詩聯表大平。綠陰庭院靜。危坐聽鷄聲。城上濃雲壓。田間新水生。問誰曾學稼。恨我未歸耕。岩岫煙鬟隱。陂塘鏡面平。白頭無限意。寄我詠詩聲。忽逢時雨至。便覺裕民生。豐草馬初牧。高田人欲耕。溪浮花已盡。雲起樹俱平。更似丹靑妙。誰添點滴聲。</text>
<title>春陰 三首</title>,<text>春陰漠漠午風輕。綠暗紅殘小院明。微雨乍來看不見。忽聞黃爲兩三聲。天敎晚歲卜居幽。書冊紛紛萬事休。堂北堂前多老樹。最高樹上有鳴鳩。春盡園丁種菜遲。宿根雖出未敷蕤。老翁本不知區畫。却要盤飡▣▣▣。</text>
<title>有感</title>,<text>坐對東風一笑新。乾坤容此老衰身。文章小技漸趨俗。箕斗虛名眞累人。流水浮雲沒蹤迹。落花啼鳥有精神。餘生更感君恩重。江上田廬不患貧。</text>
<title>奉賀同年朴密直 晉祿</title>,<text>菊澗詞華月照天。同攀丹桂媿吾先。數年疾病雖中否。兩府光榮已左遷。最幸嚴顏如壯歲。遙知喜淚洒華筵。斯文興替何須念。家宰今朝又進賢。</text>
<title>卽事 三首</title>,<text>黃卷淸香如大賓。靑山流水是端人。更將中聖賢爲事。只欠新詩泣鬼神。鄕情每動雁來賓。世遠堪驚馬借人。欲買扁舟便歸去。風帆何必問江神。鹿鳴少也讌嘉賓。爵秩今猶荷主人。兩眼昏花雙鬢白。大平歌頌少精神。</text>
<title>坐睡</title>,<text>日長無事坐長吟。雨罷虛堂對碧林。心有所之方活動。氣來相襲便昏沈。低昂每任傍人笑。怠惰常驚上帝臨。欲識乾坤交泰處。熏風吹入五絃琴。</text>
<title>城南</title>,<text>城南一區僻。愛靜我心降。老樹高於屋。群峯近在牕。野雲歸鵠嶺。庭月照驪江。獨立舒長嘯。淸豪自滿腔。</text>
<title>有感呈巷柳</title>,<text>老牧摧頹鬢似霜。倚樓吟嘯俯蒼茫。落花啼鳥春將盡。暖日和風晝漸長。季札徧觀周禮樂。淵明獨擅晉文章。餘生托興非徒耳。每向西隣發酒狂。</text>
<title>寄摠持都大禪師</title>,<text>九龍潤筆古蓮花。與白蓮分一嶺霞。北秀南能非異族。東崖西麓豈他家。儒門信道難乖矣。僧籙揚威亦是邪。但願從今撤屛障。往來燒栗或烹茶。</text>
<title>何哉嘆</title>,<text>往年倭子犯竹州。今年倭子侵春州。兩州驛程四五日。半途突兀驪江樓。江之東岸甓塔立。下有深潭魚所游。道人新起大藏殿。觚稜金碧輝芳洲。我欲看經送餘日。已向鹽島求扁舟。舟行要趁好時節。惠風和暢殘花浮。忽聞急警心不樂。此亦命也將誰尤。人生功名信有數。所貴晚景能優游。乘興而往盡而返。生也若浮死若休。如其有求不自由。彼皆大樹吾跐蜉。吾身本從天地分。紛紛擾擾眞堪羞。何哉何哉至於大叫。虞舜蒼梧雲正愁。</text>
<title>西隣吉昌君。邀漆原侍中設食。招侍中弟密直公及穡侑坐。歸而獨吟。</title>,<text>午飧兼味在扶襄。花木園中白日長。東國達尊皆可數。漆原孤立更堪傷。金陵行李海天闊。玉署題名煙草荒。敢道里仁能自擇。老來行止謝蒼蒼。</text>
<title>晚涼</title>,<text>綠滿園林生晚涼。黃鸝恰恰又斜陽。裕衣輕擧精神健。詩句圓成興味長。宦路塵埃外面起。仙臺風露中心藏。老牧於今亦蕭洒。不須更佩飧玉漿。</text>
<title>晴</title>,<text>有雨不濕地。有雲空滿天。天晴碧無際。益使吾心煎。心煎竟何補。白髮垂兩肩。民生食司命。足國仍養賢。如其慊於此。王道無由全。南窓寂如水。鳥聲來我前。沈吟與相和。情致誰能傳。</text>
<title>成均試員李陶隱。以四月朔試士。天甚晴。擧子無避濕之患。喜而吟成一首。</title>,<text>群士盈庭筆有聲。日光松影曉天淸。抽黃配白生文采。詠月吟風寫大平。具眼共期無漏失。點頭何況更分明。雨中曾記妨霑濕。最喜今朝盡意晴。</text>
<title>李伯升奔父喪。來告行。以詩哭之。</title>,<text>旌善從游未冠時。爲人非惠又非夷。同盟托契欲相得。及第忘年喜可知。宦海升沈應有數。書林笑語已難期。斬然衰絰奔喪去。牧老臨風涕自垂。</text>
<title>有感</title>,<text>靑山何處不堪歸。雲在簷間水遶扉。世事紛紛難逆料。懸崖海賊走如飛。人煙慘惔疑黃落。鳥陣縱橫在翠微。萬馬追風將底用。老翁南望淚沾衣。</text>
<title>奈何</title>,<text>奈何汝不念。民瘼倍於前。海賊猿緣木。鄕兵鶴避煙。攀蘿渡深壑。倚石掬飛泉。如蹈無人地。興言淚洒天。</text>
<title>鄭宗之入城見訪</title>,<text>宗之素多病。幸此面浮光。疆記少居右。蒙求多在章。先生持使節。上將闢科場。未見情非淺。相逢喜欲狂。</text>
<title>有感 三首</title>,<text>久忝文書監進。何裨點畫偏傍。刀筆今皆台鼎。還丹我獨沈綿。李老霜髭再黑。唐生鐵面長蒼。最幸吾閑閉戶。唯慙吏學提綱。北朝模楷渾厚。南方體▣精華。草創仍兼脩飾。文移豈患差訛。</text>
<title>有感</title>,<text>學術眞如大路遵。致君須要澤吾民。文章本不媒遷擢。科第無由蠱隱淪。暘谷生光從佛日。雙王知擧有佛日重輝頌 金陵有氣布王春。未知選法誰爲得。公論明明付後人。</text>
<title>喜聞孟孫，孟㽥中進士科。</title>,<text>十四初登十韻科。白頭今日領鑾坡。孟孫發軔眞相似。末路休官定若何。放榜傳臚出丹鳳。還家喝道耀靑騧。旋炊熱飯廚人走。賀客如雲簇玉珂。</text>
<title>謝南京尹送蓴菜走筆</title>,<text>鶴頂微相映。龍涎滑有餘。江東歸興動。只是欠鱸魚。</text>
<title>漆原侍中及諸老。餞金四宰金陵之行。歸而發詠。名庾</title>,<text>旱甚俄驚零雨濛。金陵行色渺茫中。人心適與天心順。民業更從王業豐。霂霢及私吟不盡。春秋志喜望無窮。▣▣諸老殷勤意。導霈皇恩洽海東。</text>
<title>金四宰臨門告行 二首</title>,<text>年過耳順氣彌豪。萬里金陵奉幣朝。只爲贈言臨陋巷。可知專對獨揚翹。歲貢艱難充額數。君臣精意效純忠。表章潤色慙無力。白髮蕭蕭一牧翁。</text>
<title>李陶隱招飮。送鄭圃隱赴京。夜歸。</title>,<text>今年進士有吾孫。看榜凝眸默不言。多病已諳身是患。斯文尙幸世知尊。稍欣聯句千鍾倒。絶勝呈才兩部喧。只念烏川行犯暑。朝王禮畢早還轅。</text>
<title>有感</title>,<text>四方多故起風塵。白髮蕭蕭衰病身。其雨其雨又出日。蒼天蒼天在何人。時艱所望國用足。數奇只幸邦命新。敗筆揮來洒濃墨。潸然老淚霑我巾。</text>
<title>奉寄東北面都巡問和寧尹張公 孝溫</title>,<text>和寧森畫戟。巡問闢蓮營。望重軍民任。恩均夷夏情。觀鯨雲海動。放馬霽郊平。避地仍開府。他年頌美名。</text>
<title>四月初八日有感</title>,<text>扈駕觀燈在上元。當時典禮僅名存。閭閻每見喧今夜。童稚猶如▣▣▣。等是異端誰復念。只傷吾俗自忘言。夜深更上西峯去。俯視城中倒一尊。</text>
<title>晴極</title>,<text>晴極知將雨。人窮怨在天。始應垂警戒。終必賜恩憐。綠草乾中谷。黃埃起下田。呑聲哭不盡。獨立思茫然。</text>
<title>同柳巷觀燈西峯。豚犬輩亦來。又至副樞新居山上益佳。歸途有微雨。困而就寐。晨興。尙有點滴。然不濕土。乃有所感。因題一首。</title>,<text>燈燈相續盈鳳城。隊隊競馳呼佛名。淸城豪氣蓋今古。有意出游邀老生。老生邇來病在身。亦復乘興聯鞍行。今年觀燈勝去年。火飛星高入天。金門隱映龍壽山。天顏一笑雲間傳。老臣無由侍螭陛。軒眉注目何茫然。副樞新居倚小山。山頭突起臨人寰。西瞻東眺面勢寬。竦身如在浮雲端。只嫌老脚困危梯。上上却費人携提。歸途微雨數點落。困臥不覺呼隣鷄。天明滴滴又不止。宰相祈禱非無稽。坐思淸游已陳跡。綠陰又有黃鶯啼。</text>
<title>述懷 一首</title>,<text>鳥啼庭院靜無風。散步高吟白髮翁。微雨疏疏止復作。浮雲浩浩淡還濃。思鄕盡日山橫翠。足國何年粟腐紅。歌詠大平歸計遂。不須勤苦立奇功。</text>
<title>江南</title>,<text>江南縹渺碧天低。海上飛雲日向西。獨恨星軺今已絶。誰知歲貢更方齊。濟時良策誰爲得。療病奇方我所稽。豈或毫釐謬千里。倚牕時聽午鷄啼。</text>
<title>遣興</title>,<text>病骨辛酸怯曉寒。日高三丈懶衣冠。每思故里登樓數。欲改新詩下字難。道學於今委蔓草。世情從古倒狂瀾。白頭恨不飄然去。江上靑山月又團。貧也於吾所益多。泊然今復鬢皤皤。食無兼味腸猶飽。酒僅生香面已酡。綿襖不知冬錦繡。苧衫何用夏紗羅。掃除寒熱非無術。況在邵公安樂窩。</text>
<title>同西隣赴漆原侍中招</title>,<text>梨峴龍盤翠作堆。侍中庭院向南開。今年最痛同庚減。盡日寧容俗子來。花卉鮮明張錦幄。珍羞豐潔映金杯。舊交只是松齋後。更許書生一箇陪。</text>
<title>同諸公送鄭圃隱</title>,<text>使節頻年涉海波。忠肝義膽共嵯峨。天邪有命何關我。國耳忘家矢靡他。月窟才華擅丹桂。泮宮風化詠靑莪。又參執政朝王去。皇帝如今正止戈。</text>
<title>今天</title>,<text>今天旱旣甚。我農何以生。千村有愁色。百邑連嘆聲。麥壟翠浪浮。桑林黃鳥鳴。巍然廟堂上。汲汲憂民情。老夫同在位。身則鴻毛輕。詩成更嗚咽。何日臻豐年。</text>
<title>進獻使臣啓行。穡以疾發。不得送于野。獨吟一首。</title>,<text>祖帳西郊曉色分。樹頭初日影紛紛。三韓文物傾天下。千里邦基奠海濆。事大忠誠懸上帝。更新厚渥似先君。已期大旱逢甘澍。極目鐘山一片雲。</text>
<title>喜雨</title>,<text>興雨祁祁入土深。愛人終是上天心。西郊倍見欣然色。擊獸橫馳有羽林。江村我有一苔磯。病臥京華獨掩扉。忽起綠蓑衣底興。釣魚何日雨中歸。日日吟詩口出聲。誰知有念在蒼生。今朝一喜天應識。鼓腹終期共太平。</text>
<title>治具赤脚病亡。哀之廢吟數日。</title>,<text>朝夕餐飧不可無。調和鹹淡與膏腴。憐渠每日施微力。使我多年保病軀。母子相逢方喜快。死生有命但嗚呼。老存少沒由來事。天道冥冥誰敢圖。</text>
<title>閔中立納壻歸途 一首</title>,<text>先生白髮已無餘。尙做人情入里閭。婚禮固知非敢後。鄕風猶喜尙如初。煌煌蠟炬明如晝。皎皎銀河掛在虛。最幸侍中公▣重。一門光彩照桑墟。</text>
<title>雨</title>,<text>雨中奉敕作碑文。簷溜浪浪快寫盆。似與筆鋒俱淬水。應從劍氣屬浮雲。典謨體裁深難法。風雅聲音杳不聞。欲學漢唐猶戛戛。坐看庭際滴成紋。</text>
<title>家貧</title>,<text>家貧我當樂。所保唯靑氈。苟其度朝夕。安焉無變遷。子美恐羞澁。囊中番一錢。亦是戲語耳。但求忠義全。百年一瞬息。紛紛愚與賢。相繼以澌盡。有幾能名傳。名傳非貧富。只在全吾天。</text>
<title>微雨。廣明齋公來訪。</title>,<text>微雨灑白日。淸風生碧林。茅亭對高僧。淡然方寸心。戲語頗造妙。可知禪學深。塵機已氷釋。不礙如聲金。超然名敎外。足以袪煩襟。浮雲爲精神。流水爲聲音。我老又多病。他年何處尋。</text>
<title>韓柳巷追至江岸。權大夫又來。皆有子壻輩隨之。祖道旣訖。登小峯。臨流縱眺。又飮數杯相別。舟中獨坐一首。</title>,<text>我有登臨興。公懷夙昔遊。江湖明在眼。霜雪獨蒙頭。渺渺三山境。悠悠萬里流。含杯相別後。騎馬上行舟。</text>
<title>風止落帆</title>,<text>朝潮引寧渡。夕陽巖串村。一▣遶山路。數家臨水門。落帆將止宿。引纜尙爭奔。拜手謝風伯。深蒙天地恩。</text>
<title>巖串晚宿。明日過龍山灘，梨灘，河豚灘，新灘。遇淺則牽以行。甚則負舟。極力乃行。遇深張帆快甚。一日數十里之內。乍懼乍喜。將至重房院也。漢陽尹邀于舟中。請登新亭。固辭。數酌而行。</title>,<text>灘水淺而急。操舟知甚難。白頭始涉險。中心焉敢寬。師尹親且舊。勞慰羅杯盤。邀我登新亭。偕來有判官。悤悤不下岸。倚舷少盤桓。將軍領重兵。供億須精完。所以不敢溷。辭行又遡灘。茫茫乾坤內。動靜皆求安。臨老乃反之。愧汗漿水翻。回看三角山。聳碧高巑岏。水深風又順。樂矣誠美觀。書之示後來。默默鼻孔酸。</text>
<title>幽居</title>,<text>幽居無宂事。病客獨長吟。風定樹容重。雨多苔色深。倚筇看鬪蟻。欹枕聽啼禽。足以樂天命。悠悠君子心。</text>
<title>晚宿赤灘</title>,<text>朝飧禿浦暫停行。上岸胡床嘯一聲。道美院前初入峽。兩邊山勢盡崢嶸。岸上平田數畝肥。南公別墅擁煙霏。少年又値風雲會。白髮深慙無所歸。</text>
<title>熨腰有感</title>,<text>淸晨燒瓦熨腰肢。忍苦抽毫寫出詩。何處江山可歸老。滿天風露似扶衰。管寧又欲謀浮海。荀彧安能免撤籬。天地悠悠吾已矣。鏡中相語鬢絲垂。</text>
<title>晚宿幷灘 驪江水與龍津水合流於此。故曰幷灘。</title>,<text>順流而下棹夫閑。遇險驚呼頃刻間。晚泊沙洲風露冷。一燈明滅照雲山。</text>
<title>六月初一日曉。過南政堂別墅。至禿浦理碇索。晚宿南京沙平津。明日與冠嶽僧相別。</title>,<text>龍津津下放舡行。出得雲林野色明。理碇始爲風浪計。赴京如與利名爭。隨身筆硯無他物。何處江山托此生。夜泊沙平天易曉。野僧分袖似無情。</text>
<title>是夜就寢已久。夜深潮退。順流而下。棹夫迭唱。乍夢乍驚。至引寧渡。泊舟熟睡。天明。入東江下岸。率二子馳入城。</title>,<text>眼見龍驤萬斛舟。掃平倭寇更何憂。棹夫已奏昇平曲。詞客猶懷老大愁。雲卷殿前如睹日。風涼馬上忽疑秋。回思帆映碧山處。俗狀塵容吾自羞。</text>
<title>新婦來見</title>,<text>坐受佳兒佳婦禮。願渠恭儉永家聲。詩書隱約終身事。天地絪縕萬物生。縱是在初貽哲命。還須逐後播芳名。班資財賄且休問。淸白子孫爲座銘。</text>
<title>題東亭所藏張彥輔山水圖。曲城所畜也。</title>,<text>曲城甲第何沈沈。淸香盡日凝素襟。名花異石列左右。中有萬里之雲岑。聯絡遠近乍明晦。深處髣髴聞猿吟。是或仇池小有天。非自仙骨無由尋。公之鍾愛在仲子。持以與之如千金。丹靑慈孝足模楷。直照萬古令人歆。</text>
<title>題東亭所藏杏村墨竹</title>,<text>風竹杏村心似竹心虛。蕭洒端莊雨有餘。寫向晴窓宛相對。淸風萬古畫難如。露竹霧露朝朝送薄寒。天敎淨洗碧琅玕。分明與杏村相似。直節寧容俗眼看。</text>
<title>同柳巷勞洪五宰</title>,<text>江南曾賞美風儀。言動從容不失機。行到半塗還見阻。不知朝論是邪非。</text>
<title>歷訪江南廻還使臣金四宰。路阻不果。鄭簽書面謁。金樞相不遇。李樞相面謁。因至馬井。謁二相，三宰。歸憩于種德新亭之上。其外舅柳公又來。談笑終日而歸。</title>,<text>用意區區勞使臣。仍參執政禮儀眞。新亭結搆功初畢。二老登臨興更新。筆下抑揚驅月露。樽前笑語隔風塵。晚歸更値催詩雨。似此淸閑更幾人。</text>
<title>十九日立秋</title>,<text>我病思消暑。天憐又立秋。蟬聲遶風榻。雁影近星樓。保養當加謹。驅馳且少休。新涼可人意。江上有扁舟。</text>
<title>夜雨連明</title>,<text>夜雨連平旦。新涼滿大虛。長吟無好句。多病且安居。世泰方歸馬。身衰可釣魚。秋風胡不去。白髮已蕭疏。</text>
<title>謝朴政堂送酒肉</title>,<text>三十六年交契深。何曾當面始輸心。淸樽軟肉今來少。白髮醺然又一吟。</text>
<title>同柳巷勞圃隱。豚犬亦與。</title>,<text>萬里奔馳再。中年聚散頻。交情臨老重。世事與愁新。樓壓城南野。門無陌上塵。一尊相對處。亦足以明倫。</text>
<title>同柳巷邀光陽君。觀夏課諸生。有雨不宜露坐。乃於龜山寺。刻燭賦詩。敎官設酌。微醉而歸。從者柳巷次子尙敬，吾豚犬種學，種善，門生宋文中。而適値者金淛，姜淮仲，辛權，朴貫，柳謙也。</title>,<text>二老翶翔去。諸公邂逅來。登山生道味。刻燭見天才。庭草窓含日。松風滿酒杯。斯文與名敎。只恐兩摧頹。</text>
<title>同監進色諸公。謁廣平侍中。</title>,<text>白髮書生見事遲。每承招喚閏言詞。廟謨素定山難轉。筆勢縱橫日又移。欲補之而無所缺。須扶節義莫令危。由來大小眞非敵。不獨多艱此一時。</text>
<title>聞上相觀戰艦江上 三首</title>,<text>戰艦橫江上。威風振日東。經營屬能吏。指授在元戎。雪棹灑平野。檣烏飛遠空。寇平蹺足待。武略蓋群雄。小雨城南路。浮雲野外山。傍林知鳥靜。望寺羡僧閑。顏帶得酒暈。鬢添憂國斑。何當陪笑語。直到夕陽還。我本居江國。時從漁者游。綠蓑宜冒雨。明月好行舟。到老歸無所。如今戰不休。官舡尙格鬪。足以慰吾愁。</text>
<title>急雨</title>,<text>急雨傾盆數刻餘。暴流浮沫滿庭除。呼童決去從低處。宛似呱呱四載初。</text>
<title>呈柳巷</title>,<text>自憐垂老做人情。俗狀塵容不足評。尙喜淸閑餘半點。滿窓風雨雜書聲。風雨蕭蕭草映扉。闃然長日往來稀。西隣也共閑中味。獨倚高樓對翠微。野寺歸來臥柳村。廟堂尊重絶寒暄。自憐尙負文章債。觸熱纓冠向紫門。</text>
<title>監進色諸公。來議定遼移文。</title>,<text>國家妖孼已多年。世道人情兩靡然。無可奈何寧媚竈。不知所以但呼天。雲蒸赤日逃難去。樹產淸風喜欲顚。歌詠昇平吾已老。可從廊廟乞歸田。</text>
<title>急雨</title>,<text>急急來何處。雲間逆電蛇。忽聞鳴屋瓦。旋見走庭沙。泛溢如翻海。紛披只惜花。誰知千載下。納麓想重華</text>
<title>卽事</title>,<text>債主臨門日日催。老翁吟嘯竟難廻。浮雲弄日開還合。急雨隨風止又來。坐聽綿蠻啼柳巷。行看熠燿照庭苔。何當逋負俱還盡。蓑笠飄然向釣臺。</text>
<title>得耽羅性曇公書</title>,<text>人自耽羅海國來。素書香茸案頭堆。浮雲去住身無定。同甲存亡骨欲摧。處處道場淸似水。時時法鼓震如雷。卽今五十三參未。知是南游學菩財。</text>
<title>子安來議賀平雲南表</title>,<text>漢拏山色望蒼然。下有金陵萬里舡。水道微茫不知畔。風帆飄忽似爭先。力通六詔雲南地。威振三韓海外天。盛代移民超萬古。老翁長嘯得新篇。</text>
<title>答公州牧使崔有慶走筆</title>,<text>淸白公勤繼父風。已知仁政冾於公。應憐病客愁炎熱。欲代銀河寄茗鐘。</text>
<title>陪西隣吉昌君。謁漆原侍中，鐵原侍中而歸。</title>,<text>梨峴登門兩侍中。大街南此氣蔥蔥。風雲盛世榮無對。花木名園興不窮。朴素只今移世俗。艱難自古賴英雄。少年幸接耆英武。走卒兒童識牧翁。</text>
<title>陪吉昌君，韓昌城。謁廣平侍中。以目病不接客。</title>,<text>高名溢夷夏。耆德冠親勳。八幕賓如玉。塡街馬似雲。疏慵方自責。尊重更何云。歸臥虛堂上。長吟到夕曛。</text>
<title>聞鐵原侍中辭位</title>,<text>萬里長城聳碧空。妖煙散盡馬蹄風。臨朝高議如山重。遇事兇謀似雪融。昭帝見明知譖說。成王學困致康功。托孤盛典今猶古。事業他年要比豐。</text>
<title>楊碧雲來。吟出絶句。旣去和成三首。</title>,<text>竹露娟娟洗眼明。掌中飛電走如驚。年將七十童顏秀。詞調淸新物外情。脈訣相傳指下明。洞看臟腑鬼神驚。海東皆被刀圭力。㝡是牧翁多感情。詩法醫方見得明。出奇往往使人驚。滿腔豪氣難韜盡。對酒頻傾磊落情。</text>
<title>有感 三首</title>,<text>謀生本知足。遇事每羞貧。婚禮由來重。人倫自此新。奢非吾所尙。儉豈我當遵。違衆與從俗。徒然勞我神。夜雨侵茅屋。衰翁感嘆長。自持工部傘。誰對子瞻床。獨宿彌岑寂。長歌欲奮揚。悠悠千載下。幾箇襲餘芳。固窮思聖訓。多病感浮生。垂裕豈不重。引恬當勿輕。諂驕無也久。典禮講難精。只幸家徒壁。長吟對雨聲。</text>
<title>寄呈西隣孟雲先生</title>,<text>世事紛紛不忍聞。小窓高臥雨傾盆。賞蓮故事今當講。何處紅粧照縠紋。懶殘南去有天涯。廣濟池中柳影斜。聞說碧筒無幾柄。更憐雙鬢歲添華。平生事事愧前賢。竊比濂溪獨愛蓮。不是西隣共蕭洒。有誰聯騎向池邊。</text>
<title>廿九日夜半。批下判三司事洪公。二相李公同拜侍中。而廣平領門下，鐵原領三司。餘以次升。新入省者盧公。而入樞密者權大夫，潘知申事而已。</title>,<text>南陽渺渺接靑陽。同拜宣麻壓省堂。懷愼淸明方凜凜。安仁英氣更揚揚。侍中退老功名大。參上移官德澤滂。念及花原私自喜。那知季子振臺綱。</text>
<title>同孟雲陪西隣。謁馬井李侍中。歇馬上黨宅。小酌而歸。</title>,<text>新參馬井侍中公。細嚼仙桃臉帶紅。更向北崖尋上黨。數杯名酒淡如空。</text>
<title>謝鄭月城送甜苽</title>,<text>別墅秋初入。新苽蜜不如。心憐故人子。封裹送幽居。</text>
<title>西原君洪夫人挽詞</title>,<text>上黨先生繼室。南陽外戚名家。眼見諸孫如竹。嗚呼生也有涯。天末秋風又動。草間朝露俄晞。薤曲依依何處。山光滴翠霑衣。</text>
<title>蟬聲</title>,<text>蟬聲入耳動吾情。鄙哉老矣猶貪生。有身養得肥。有心存得平。事君致吾力。事親盡吾誠。壯而行兮老而藏。夫何後志兮營營。春花秋蟲我耳目。紛紛萬物皆生成。將期忘世味。淡然抱吾貞。優悠送歲月。庶不寒我盟。奈何今日忽悽惻。反爲節物之所驚。不知吾心之衰。抑人情之所不免耶。虛堂曉日吟蟬聲。</text>
<title>卽事</title>,<text>僻近城南半畝宮。遐觀細履興無窮。一邊兩脚循山白。數點花心承露紅。輦下宦遊如昨日。江東歸興又秋風。身今老矣仍多病。欲向飛仙學駕鴻。</text>
<title>蒸梨</title>,<text>瓦甑蒸梨出。書堂盡意嘗。微酸生齒舌。餘熱入肝腸。食氣俄消歇。眠魔便走藏。燕京欲深夜。曾記叫門墻。</text>
<title>秋夜</title>,<text>秋夜涼如水。孤生偃在床。燈光猜兩眼。酒氣鬪衰腸。洙泗應蕭索。唐虞更渺茫。有心空耿耿。雙鬢已凝霜。</text>
<title>我亦</title>,<text>我亦避喧者。而游金馬門。因病得高臥。開窓見南山。雲煙弄秀色。變化俄頃間。豈不念窮獨。幸有簞瓢顏。心迹固難辨。衆論何足患。但當守我素。保此生死關。</text>
<title>韓淸城。邀順興君及僕。賞蓮于其外舅別墅之池。僕適疾作。順興有微恙。人事多乖如此。走筆寄呈。</title>,<text>老境宜疏曠。狂謀漸謬悠。自知違雅望。天又靳淸遊。翠蓋煙浮水。紅粧露洗秋。玉人相對處。誰與共風流。</text>
<title>獨坐又賦</title>,<text>淸城遊別野。蓞菼照▣池。獨酌門生酒。高吟里老詩。露珠圓自瀉。風蓋倚相持。白鷺來何處。樊川想牧之。</text>
<title>是日有雨又賦</title>,<text>賞蓮心自妙。對酒跡彌淸。我俗難參座。兒閑得代行。氤氳鼻端氣。點滴耳邊聲。興味誰描得。丹靑謾有名。</text>
<title>秋雲</title>,<text>秋雲白如雪。隨風向東海。東海有蓬萊。茫茫何所在。欲去我無翼。年華改又改。何時冷然行。俯視但塵滓。上界多神仙。葳蕤接飛蓋。朗詠步虛詞。逍遙飧沆瀣。</text>
<title>哭廉侍中夫人</title>,<text>生侍中家配侍中。終身儉素欲移風。門多宰相科名盛。國大夫人祿養豐。美壤儲祥應更固。鉅川流慶儘無窮。薤歌又向麻川路。萬古雙墳照海東。</text>
<title>七月七日。聖誕日也。漆原府院君領門下，廣平君領三司，鐵原君，吉昌君權公，載寧君康公，鈴平君尹公，上黨君韓公，商山君金公，淸城君韓公及穡。進紫門。內官金實受手帕入。有旨不受拜。旣退。入新宮周覽。勞董後衆官而歸。</title>,<text>諸老雖閑用意深。蒼顏白髮共丹忱。風雲慶會匡時略。金石同堅愛主心。電繞虹流回令節。翬飛鳥革跨層陰。書筵正直蓮花沼。給札何當對御吟。</text>
<title>有感 一首</title>,<text>賞蓮幾度共飄然。今歲蓮來在我邊。只此看花非故事。可知風俗不同前。</text>
<title>同淸城訪東嘉君李光輔</title>,<text>近市如深洞。臨門有小樓。仙風來上界。茗飮卽中州。浮世仍多事。他鄕又一秋。煙蘿捷徑在。獨恨白吾頭。</text>
<title>李浩然見訪</title>,<text>夏遇驪江上。秋逢鵠嶺前。君狂猶钁鑠。我弱更沈淪。陋巷煙浮地。高樓岫際天。何如兩無事。到處共飄然。</text>
<title>後番祿受麥一石</title>,<text>養賢充國脈。頒祿亦君恩。歲嫌兵荒際。心欣法制存。</text>
<title>急雨</title>,<text>急雨來淸曉。輕雷隱遠空。苔痕方滑澤。山色更蔥蘢。坐對東窓日。吟來北牗風。有懷誰與語。思見鹿皮翁。</text>
<title>讀史</title>,<text>奸計天或相。忠言時不容。國危私黨偏。君弱偶人同。卞玉參燕石。山苗蔭澗松。潸然抆淸淚。掩▣向晴空。</text>
<title>詠雲</title>,<text>雲能子雨澤群萌。功配神龍跡渺冥。乍見同行又西去。始知風伯獨爲靈。半遮樓月三更白。橫斷鄕山萬里靑。只是無心嘲不得。杖黎終日獨行庭。</text>
<title>草屨 三首</title>,<text>山屨山中物。肌膚滑且香。欲知新拭處。溪女罷朝粧。憶昔少年日。讀書山寺中。褰衣仍赤足。馳走踏松風。我脫朝靴久。山亭野步輕。紅塵汚不得。謝汝爲吾生。</text>
<title>曉霧</title>,<text>曉霧昏昏咫尺迷。遠郊那復辨東西。絶無野馬窓間動。只有林鶯檻外啼。山嶽平沈誰特立。乾坤混沌自難稽。淸風一陣來何晚。坐詠新詩近午鷄。</text>
<title>淸風</title>,<text>淸風何處來。灑然相遇初。纖塵淨寥廓。溽暑收郊墟。而吾方寸間。忽疑氷雪如。比之古君子。有德名不虛。聲聞之所觸。吝消仍或祛。明明秋月輝。淡淡秋水渠。兩間只一味。會此其誰歟。</text>
<title>都堂請漆原府院君領門下，廣平領三司，鐵原會議。而康平章，韓上黨，成夏城，朴陟山，韓淸城與穡陪其後。堂食而罷。有雨八句。</title>,<text>國步多艱甚此時。天敎豪傑善維持。龍飛聖代圖方啓。蠶食侯封勢可疑。堂膳潔豐誰不敬。廟謀深切我何裨。馳歸沙道來疏雨。忽記蓑衣蒻笠詩。</text>
<title>卽事</title>,<text>由來世事損天和。赴召都堂兩鬢華。困臥不知山雨過。曉看庭際水痕多。功名已矣仍知足。老病衰哉不奈何。畢竟豈無長嘯處。驪興江上一漁蓑。</text>
<title>老來</title>,<text>老來爲世棄。欲少得心安。嘯詠閑中慣。營求病後難。愁連秦地樹。夢絶漢宮蘭。天運茫無際。悠然獨倚欄。</text>
<title>几坐</title>,<text>几坐淸風榻。神遊堯舜庭。好生施雨露。討罪擊雷霆。日出雲皆散。天淸地又寧。忽然私意動。氣像已冥冥。</text>
<title>出遊</title>,<text>出游何處好。冒雨傍三池。風采憶前輩。蕭條傷此時。紅粧渾不見。翠蓋亦難追。只有玉堂老。今猶垂鬢絲。我老少歡趣。時艱無樂遊。蓮池今又廢。何處寫吾憂。故態徒能記。餘香不可求。相逢定傾倒。白髮尙風流。欲赴西隣約。同乘半日閑。參差高興廢。決定遠游難。水動風生樹。花明雨映山。有懷舒不得。多病懶衣冠。</text>
<title>莊頭朴莊。以新米來。</title>,<text>柳浦田頭買一區。主耕終歲朴莊奴。今年又見稻初熟。多病不憂身甚癯。宗廟薦新隨黍稷。農家作苦溷泥塗。大倉更荷君王賜。深謝乾坤養腐儒。</text>
<title>夜雨</title>,<text>夜雨連明日。霏微洒不休。水痕添曲逕。雲氣擁高樓老眼愁登眺。衰躬怕出遊。天公願留意。田野近秋收。</text>
<title>自詠</title>,<text>省宰封君世已稀。三重階峻更光輝。病深不見親朋薄。祿厚可知妻子肥。白鹿洞雖無學院。黃驪江幸有漁磯。國恩未報心中惡。幾度欲歸猶未歸。</text>
<title>午夢</title>,<text>地僻閉門可。秋涼高枕便。氣變俄混沌。事雜更牽聯。的實只居半。依俙難記全。周官廢已久。占法有誰傳。</text>
<title>大雨行</title>,<text>今年大雨在今日。霹靂助威來也疾。兒童走藏恐屋破。簷溜走庭如馬逸。我初舟泛驪江回。竹嶺之水隨我來。是時旱餘雨甚少。漢江葡萄初發醅。舟人共言潦水集。奔流氣勢何雄哉。一日千里矢也直。縱欲少留那可得。群山退走岸生風。兩目不動天地黑。當時聞之心尙悸。坐想今朝鶴頭側。秋禾滿地民望秋。天意有在終悠悠。</text>
<title>同年朱印成不見十年。忽來過。喜甚吟成一首。</title>,<text>同盟同學好因緣。生在吾先十一年。宦路驅馳塵昧目。戍樓吟嘯月臨肩。昇沈雖異俱老矣。稟賦不齊眞偶然。今日團圓天所賜。兩人相對宛如前。</text>
<title>昨夜。月色滿庭草蟲啼。有感得一句。曉起足成。</title>,<text>老來眞似躄浮圖。夜坐秋堂對碧梧。玉兔似窺三歎息。草蟲相和七嗚呼。山河縹渺連天際。風露凄迷入座隅。白盡我頭無寸效。乞身何日向江湖。</text>
<title>柳巷樓上小酌</title>,<text>舊釀淸如水。新炊軟似酥。稍欣宜齒舌。便覺潤肌膚。氣走毫鋩動。光翻墨跡濡。不慙詩句拙。光彩似銀鉤。</text>
<title>聞圓齋辭世哭之</title>,<text>科場初識面。諫院共論心。法酒邀吾酌。新詩許我吟。寄懷雲靄靄。乘興夜沈沈。歲月今無幾。胡然淚洒襟。志潔難趨世。才高少可人。擊奸非賣直。養拙自安貧。寵在書筵舊。恩從爵邑新。天胡奪榮養。堂上有慈親。浮生誰不死。今日我偏傷。公道如天大。私情與水長。秋山橫暗淡。曉雨送凄涼。薤曲那堪聽。銘旌去似忙。</text>
<title>秋日</title>,<text>我老支多病。秋涼似故人。薄雲行碧落。疏雨灑淸晨。開戶思無極。抽毫興自新。江東有歸路。何日離風塵。秋陰漠漠蔽山川。閉戶書生氣鬱然。豈有雄才足驚世。頗慙佳句少全篇。拾來小草林間地。望絶蟠桃海上天。安得碧空纖翳盡。唯留舜日照堯年。</text>
<title>又賦</title>,<text>山川何漠漠。雲雨何沈沈。君子政鬱鬱。誰知方寸心。世道諒休美。霈然流德音。汪洋洽四海。白日銷群陰。仁風又微扇。吉士多如林。而我茅屋下。閱書或鳴琴。奈何忽昏曀。煩懣塡胸襟。終當萬里晴。杖策登鵠岑。</text>
<title>公權之葬。病不果會。悲慨之餘。又題一首。</title>,<text>病脚行庭亦杖黎。那堪執紼更衝泥。同年漸少吾猶在。今日明知物不齊。滿眼雲愁浮浩浩。傷心雨泣灑凄凄。眞成一箇無形子。塵世何從手再携。</text>
<title>雨中</title>,<text>農家辛苦望秋成。胡奈連陰雨不晴。老境閑居無一事。矮窓危坐念蒼生。郊原遠近黃雲沒。林麓高低白浪平。老矣鄕中吾欲去。只嫌隣里有愁聲。</text>
<title>呈柳巷</title>,<text>柳里有二老。窮年守幽獨。園花醉春風。樓雨吟炎溽。牛女耿銀河。又覺涼滿屋。中秋當賞月。九日當賞菊。樂事不可窮。幽懷無由掬。晝短夜漸長。胡不勤秉燭。可人世不多。往往登鬼錄。註謂圓齋 何能低我頭。僶俛隨流俗。遇興卽高遊。聊以謝羈束。</text>
<title>雨中獨坐。欲酌一杯而無酒。因自嘲。</title>,<text>滿酌苦辭思往時。無酒欲飮知吾衰。平生志氣不流蕩。菽水羊酪何能移。屈之醒也非我徒。陶之醉也非吾師。是有中道兮吾所。周旋折旋皆矩規。奈何欲動情又逸。盡力屛去俄紛披。汝今白頭亦老矣。敗露至此將咎誰。窒欲明訓苟茫昧。盜跖之歸寧可辭。寧可辭何其危。前功可惜宜深思。</text>
<title>夜長</title>,<text>夜長眠不穩。直欲舍吾生。曉冷起來早。稍欣凝道情。山明初日出。樹近細風淸。只恐有塵事。門庭聞履聲。</text>
<title>哭同庚黃檜山</title>,<text>少依壻在元朝。出入宮庭志氣豪。食雜豹胎蒙養侈。射同猿臂戰功高。先王厚渥超群輩。亞相崇班壓我曺。忽此露歌何處去。此生無復共持鼇。</text>
<title>西隣</title>,<text>西隣白日照茅亭。花木成行似錦屛。富貴家門誰擬跡。風流樽酒我忘形。秋深苔色吟邊碧。雲薄山光望外靑。耆舊凋零如逝水。漆原深幸共康寧。</text>
<title>偶題 一首</title>,<text>我本有奇氣。吐之成彩雲。不敢自秘玩。丹墀呈大君。粲然蒙一笑。五色凌紫▣。歸之白玉堂。擧世歆淸芬。回頭今幾年。變化何紛紛。須臾似蒼拘。竟屯東海濆。神物會有遇。澤物終無垠。</text>
<title>雲霧</title>,<text>雲霧冥冥我骨酸。閉窓空想地天寬。江橫野外波聲遠。露滴林間曉氣寒。夢裏功名已知足。病餘居處始求安。快晴直欲登高去。更挽銀河洗玉盤。</text>
<title>紀事</title>,<text>漢水沄沄去。三峯萬仞餘。營周攻位後。胤保景岡初。秘錄傳昭代。離宮照碧虛。花原外孫盛。史筆獨聯書。</text>
<title>哭蔡翁主</title>,<text>燕山迢遞接星山。浮世悲歡一夢間。寂寞九泉誰與語。白雲靑嶂水潺潺。</text>
<title>柳巷招游藉田別墅賞蓮。以病辭。</title>,<text>同游唯柳巷。別業有蓮花。細雨蓑衣在。衰年藥物支。悠悠保殘喘。往往得新詩。高興無由廢。承招又此時。</text>
<title>遣悶</title>,<text>陰雨支節痛。淸明神氣舒。那期一塊肉。俯仰同堪輿。念玆浩然氣。集義乃有餘。如求所以養。灼灼鄒國書。胡爲不用力。老至空欷歔。大哉宇宙內。英豪之所居。紛然竟馳逐。萬古唯丘墟。</text>
<title>自詠</title>,<text>竊位虛名耳。傳家餘慶存。雖貧恨無女。未老幸多孫。雨暗桑麻徑。秋深芋栗園。團圓度歲月。何必避塵喧。</text>
<title>早興</title>,<text>仲秋涼已甚。病骨可綿衣。疏屋風相透。殘星曉正稀。爲仁是安宅。趨利是危機。及此心無累。分明悟昨非。</text>
<title>勸耕</title>,<text>分田蒙國制。下種得秋收。近見人心巧。多將地力休。爾無深作弊。我亦熟歸謀。茅舍同來往。良辰共獻酬。</text>
<title>中秋前一日。呈柳巷。</title>,<text>目送晴天喜氣多。不知來日定如何。老年祗在酬佳節。秋月還須賞素波。萬里關山愁客子。五更風露問姮娥。西隣咫尺高樓在。每幸先生許我過。</text>
<title>新霜</title>,<text>淸曉心驚偏體寒。小窓危坐懶衣冠。家僮相語聲相續。霜露吾衣尙爾單。魚聚池光淸皎皎。雁飛天色碧漫漫。胡爲我獨長留滯。忍凍高吟行路難。</text>
<title>鄕校 一首</title>,<text>世敎久陵替。誰復窮源流。哀哉靑衿子。未幾成白頭。那知民所望。只在行歸周。澧水日東注。悠悠復悠悠美人諒難見。我心徒增憂。</text>
<title>驪江秋</title>,<text>何人未死足封留。蒿目西風走不休。老我欲歸今已久。黃鸝江上又深秋。</text>
<title>西隣邀游藉田莊。喜甚卽題。</title>,<text>坐想南郊路。聯鞍興渺然。寂寥無騎從。蕭洒似神仙。雨後平原淨。天涯疊嶂聯。更敎吾輩去。田舍大平煙。</text>
<title>藉田莊吉昌樓上。對蓮語。二首。</title>,<text>我家知己是濂溪。牧隱先生欲與齊。風露滿天秋色薄。獨留相候意凄迷。綠淨紅柑似奮時。天然妙處有誰知。秋深不踏城南路。如覺吾今甚矣衰。</text>
<title>追賦八句</title>,<text>池塘風露似汀洲。坐對蓮花共倚樓。公以弟隨非寂寞。我將兒去亦優悠。纖鱗豈是求於飽。浮蟻焉能洗盡愁。有興超然知者少。至今身世一沙鴻。</text>
<title>對雨書懷</title>,<text>衰翁野興逐時新。節近秋分雨下頻。三伏威加曾屛氣。一涼恩重已渾身。鄕閭流徙餘奸吏。社稷安危有大臣。儻是吾生保殘齒。黃鸝江上少風塵。</text>
<title>卽事</title>,<text>力疾淸晨與弔廬。歸家兀坐獨欷歔。躬行豈患天無語。胎敎須知史可書。山色依依煙靄薄。秋陰漠漠樹林疏。白頭儻或還鄕去。行李蕭然畫不如。</text>
<title>貧者</title>,<text>貧者棄於人。有言誰肯之。其中頗自恃。不見隨物移。或誘以富貴。曰善爲我辭。苦哉何所樂。吟哦便成詩。詩中自有味。焉用侯王爲。汲汲逐名利。往往多傾危飮水詠風月。足以保期頤。鮮醲旣非望。守錢尤可媸。</text>
<title>八月初十日。葬曲城夫人權氏。冒雨困甚。明日歸歇馬。午飧入城。日已西矣。</title>,<text>冒雨城東行。送殯有餘悲。坐韉白沙地。掛巾靑松枝。對食不能飽。有酒吾復辭。含杯見白骨。古人如可追。入城已晚矣。惻愴聊題詩。</text>
<title>天晴</title>,<text>天晴萬里見飛鴻。欲上高樓怯病翁。端坐小窓吟迅景。宛同流水遇微風。稻涼吠蛤連城底。山翠排螺到海東。飽喫長腰添脚力。振衣千仞俯長空。</text>
<title>卽事</title>,<text>晝靜虛堂生嫩涼。冥心誤入黑甜鄕。一聲啼鳥俄驚起。驗得平生得坐忘。</text>
<title>述懷</title>,<text>許國老臣意。賜田明主恩。雖然心尙赤。奈此眼從昏。鵠嶺天低屋。驪江月照門。所居何用必。只欲避塵喧。</text>
<title>安學士上塚</title>,<text>雙淸學士領門生。上塚城東世所榮。更喜三郞能濟美。也應相次繼文貞。松堂門下掌文衡。只有先生與老生。揆禮政堂親助奠。適因身困坐支頤。韓山渺渺在天涯。霜露霑洏宰樹枝。縱得乞身歸拜掃。三科豈有半人隨。</text>
<title>中秋初夜陰。而中夜月明如晝。悔之何及。姑待來年。</title>,<text>陰濃不擬赴西園。酣夢那知月滿門。枕上一心天地間。詩中雙鬢雪霜繁。依依玉兔弄藥杵。炯炯銀波浮酒尊。恨不特開眞率會。百年光景似川奔。萬古姮娥善避喧。九天風露淨無痕。浮雲忽掩如相▦。老境無聊亦甚冤。李廣不封吾自愧。子房知足世誰尊。黃花幸有登高約。晚景從容答聖恩。</text>
<title>柳巷先生邀僕同訪雙淸安公夜話。以眼疾辭。因題一首。</title>,<text>病骨難於坐露臺。燭花應與眼花猜。雙淸亭上如澠酒。空想銀蟾浸玉杯。</text>
<title>作谷州新樓記因題 一首</title>,<text>谷州藏在萬山中。詰曲蛇行道路通。老木蒼煙形勢古。飛泉翠壁畫圖同。一區華館當平地。百尺新樓倚半空。頗愧無才傳循吏。強拈敗筆錄微功。</text>
<title>欲出</title>,<text>欲出呼僮候路乾。更梳蓬鬢整衣冠。乾坤淨麗秋容淡。風日淸妍曉氣寒。不獨赤霄偏躍鳳。須知翠竹好停鸞。托身自幸居何陋。箕子當年化九韓。</text>
<title>柳代言夫人元氏挽詞</title>,<text>北原元大姓。西海柳名家。早寡身心苦。多孫閥閱和。山橫浮曙日。風細散朝霞。回首驪江上。迢迢一路斜。</text>
<title>志喜</title>,<text>判三司事近來休。又免巡軍萬戶侯。心靜忘機爲日用。身輕無累便天游。問囚敢保眞情見。給祿誠難本敷周。愧殺揚揚逞威勢。白頭奔走汗交流。</text>
<title>題呂摠郞出按慶尙道詩卷 名稱</title>,<text>民瘼東南甚。蕭條草木秋。喜君方銳意。使我得寬憂。處處煙生棟。州州月滿樓。古人行樂耳。誰復繼風流。</text>
<title>柳巷書碑去。僕以身困不得陪侍。悵然吟成八句。</title>,<text>奉勅去書神道碑。一枝恬筆獨相隨。山川淨麗心無累。鸞鳳翺翔體自奇。擧世無人容老物。唯公許我和新詩。分離一日三秋似。策寒扶衰便往追。</text>
<title>頒祿</title>,<text>雨府封君位望尊。特頒白米示殊恩。右文此日方崇化。養老何年更乞言。縱欠鮮醲及賓客。須知饜飫在兒孫。只因尸素心懷恥。坐想驪江岸上村。白髮丹心奉至尊。何曾一飯敢忘恩。病成蛇執知崇德。老似狐疑不放言。稍恨登科唯二子。猶欣就學有諸孫。吾家所守氷兼蘖。寂寂幽居大類村。</text>
<title>思歸</title>,<text>鳥聲悅人意。曉窓含淸暉。焚香兀然坐。瘦體宜綿衣。無心盥以櫛。只愧前日非。便欲決去就。欲動還依違。人非夷與齊。孰採西山薇。江東有歸客。況今鱸魚肥。止止莫趨世。世路多危機。</text>
<title>陪吉昌君。謁漆原侍中。</title>,<text>漆原今故老。八秩更強康。日照浮光氣。風來散酒香。仙家非上界。佛境卽西方。童子頻隅坐。提携荷吉昌。</text>
<title>伏聞來月駕幸南京。臣穡無官守。末由在扈從之列。悵然吟成一首。</title>,<text>國運興衰算得精。大平佳氣在南京。群賢摠望分司去。獨我無由扈駕行。屹屹華山將抱闕。滔滔漢水欲環城。人和地利天時具。何待銀河洗甲兵。</text>
<title>任同年以園中諸菜見遺。絶句爲戲。</title>,<text>老婢應門語不虛。髥任喚作匏尙書。如今更使吾頤脫。何處園丁送菜蔬。聞說郊居近普賢。秋深蟹火傍溪邊。病軀不得相尋去。坐想城南月滿天。</text>
<title>疥</title>,<text>風土乍云異。身心何得安。氣行如不順。膚受便相干。鳥爪爬猶鈍。龜毛刮更難。終宵耿無夢。恐阻血歸肝。</text>
<title>送惠生僧統住嚴川</title>,<text>儒釋相非久。誰知我獨親。跡雖爲佛子。心不廢人倫。歲月萱堂靜。雲山紺宇新。講餘時定省。風俗想還淳。</text>
<title>寄呈幻菴走筆</title>,<text>垂老難相會。浮生不自由。可能違素約。而忍負淸遊。歲月如流水。江山欲暮秋。公無靳飛錫。我亦上扁舟。</text>
<title>柳密直赴京。穡適身困不克郊餞。吟成一首。</title>,<text>入朝天子早知名。又向金陵奉表行。自古大臣能濟險。於今萬事在持盈。滄溟浪靜天何闊。暘谷雲收日更新。道過定遼多喜色。車書四海共昇平。</text>
<title>西隣乃子判書進酒食。公召僕侑座。醉飽而歸。</title>,<text>慈孝交相處。艱危未甚時。嘉殽堆棐案。美酒滿金巵。簷際山光入。庭隅日影移。醉歸多感激。幸値大平期。</text>
<title>有感</title>,<text>曉窓吟可畏。瓦上秋霜繁。外面鳥雀噪。內間童稚喧。老翁鬢如雪。對越天君尊。明明分衆理。浩浩窮大原。素諳動有靜。新檢操則存。物物一太極。往八乾坤門。</text>
<title>我自</title>,<text>我自饒秋興。誰其共夜遊。月明宜對酒。山好可登樓。葉葉如雲薄。光陰與水流。可憐陶靖節。乘化歎行休。</text>
<title>奉呈西隣</title>,<text>白白朱朱一夢餘。滿城黃鳥綠陰初。密雲不雨南牕暗。床上塵栖種樹書。唯唯都堂愧有餘。憂君閑念又如初。腐儒何日寬懷抱。恨殺從前嗜讀書。江上漁蓑想雨餘。身親只在掛冠初。未知天意從吾否。日日搜求卜筮書。</text>
<title>有感</title>,<text>稼亭遺體獨吾存。天賜三男又畢婚。豈有文章傳再世。只將淸白遺諸孫。秋容淨麗天容肅。曉色分明日色溫。萬物生成終不已。大哉資始有乾元。</text>
<title>述懷</title>,<text>我愛東坡詩。豪氣超塵寰。至今吟不休。朝來微破顏。願言畢婚嫁。携手遊名山。此句爲我發。瞭然心目間。名山在在是。鳥外抽煙鬟。靑嶂自高下。白雲時往還。世累已遣盡。身輕無所關。拾葉煮白石。何憂雙鬢斑。但念造物者。於人多所慳。志願果遂否。益使吾痌瘝。置之勿復道。且放神心閑。</text>
<title>兒童拾西隣栗。因題一首。</title>,<text>西家栗子落東家。童稚凌晨笑語譁。坐玩素肌疑聚雪。剝殘丹殼似飛霞。杜園寂寂牧堪羨。宰社遙遙戰可羞。自笑老翁無所事。旋添爐火更磨牙。</text>
<title>伏値主上殿下省斂東郊。臣穡病不能從。吟成一首。</title>,<text>南畝艱難軫上心。東郊省斂屬秋深。頌思虎拜呈文陛。望絶鷹揚耀羽林。多稼際天鋪廣野。斷雲遮日弄輕陰。政當克詰戎兵際。更待薰風入舜琴。</text>
<title>多病</title>,<text>多病甘疏慢。衰年可退休。草荒鄕井暮。雲斷海山秋。筆硯聊相托。簞瓢不足憂。只憐無藥物。倉卒向人求。</text>
<title>伏想郊宮天晴。聖心怡悅。武臣踊躍。思獻一技。臣穡病中唫成一首。</title>,<text>盥櫛南窓白髮翁。便將雙目望行宮。已知出日臨黃屋。不見飛雲點碧空。分隧材官方獻技。押班時宰共推忠。侍臣相報天顏喜。誰學長楊賦語工。</text>
<title>未幾雲滿天。有疏雨數點。臣甚恐。數刻日光穿漏。喜甚又吟。</title>,<text>天公用意杳難知。頃刻陰晴變化奇。雨點去來仍電掣。日光穿漏見雲移。及時省斂憂方殷。備物充庖禮不虧。擧有欣欣然喜色。老臣乘興獨吟詩。</text>
<title>松山道中</title>,<text>騎馬登山頂。緣雲坂甚危。雖非丸走日。猶勝筍來時。宇宙如褰幙。閭閻似布棋。有懷誰與語。不獨爲吾私。</text>
<title>遇安竹城</title>,<text>白髮蒼顏兩病翁。鵠峯高處忽相逢。年齡縱是分高下。氣味無由雜淡濃。江海西南連大野。松杉左右起微風。誰知老境憂時最。一爲吾私九爲公。</text>
<title>松下飮福</title>,<text>兩郞家釀色香同。醇味天然欲逞容。分與兒孫流福慶。時看白日照靑松。</text>
<title>陪廣平領門下，權吉昌，鄭月城，康平章，李光陽，金洞山，趙密直琳。迓駕東門外。歸而獨詠。</title>,<text>信宿南郊虎柝鳴。材官馳突及天明。都人跂望瞻廻騎。國老趨迎引侍生。鍾鼓羽毛生悅豫。山川日月寫昇平。只憐壟畝稀秋實。乞米先愁字不精。</text>
<title>殘生</title>,<text>殘生萬事不如歸。江海凄涼草木稀。萬壑千岩深可隱。淸風明月淡相隨。安仁豈足知秋興。靖節元能悟昨非。霜露滿天松菊靜。自憐垂老未忘機。</text>
<title>寄朱同年</title>,<text>西林甚淺谷州深。垂老欲安方寸心。尙有鄕山長入夢。只因風月每成吟。當年逸足不留影。此日哀弦誰賞音。我病未由相汲引。颯然衰髮滿衣襟。</text>
<title>哭辛判事云吉</title>,<text>少也始相識。水金閭往來。牧民流惠澤。取友盡英材。魯國香今歇。公州錦已裁。意長身世促。流水竟難廻。</text>
<title>答張子溫東北面巡問使送年魚</title>,<text>兵馬常常靜。年魚陣陣來。素書如映雪。陋巷欲生苔。屛跡同麟角。無心食豹胎。何時循海去。談笑暫時陪。</text>
<title>金左尹自咸昌至。喜而志之。</title>,<text>鼓盆歌已闋。赴闕喜方新。虛職終無祿。渾身又染塵。西京將作客。東海政無人。握手還如夢。應須會面頻。</text>
<title>李同年夢游來過</title>,<text>同年已似曉星稀。又見秋光入翠微。君或過門吾甚喜。我雖無酒子休歸。悠悠唯唯身將老。擾擾紛紛迹也非。富貴在天誰更靳。白頭携手立斜暉。</text>
<title>伊川田有爭者</title>,<text>我老山中有石田。闔家糊口已多年。忽聞戚畹侵吾界。高臥病床呼彼天。若賜恩憐貞幸也。儻蒙豪奪亦宜焉。孟光不識區區意。誚訕關門不向前。</text>
<title>可笑</title>,<text>可笑多病翁。凌晨鞭小驄。馳向白沙道。傍門參鉅公。立談倒肝肺。歸來朝日紅。酸辛遍支體。左右喧兒童。有興寓於筆。靑山歸意濃。白雲忽當戶。片片隨長風。</text>
<title>赴圓齋七齋于報法寺</title>,<text>世交零落到圓齋。老境悠悠事不諧。寂寞城南無限意。香煙一穟碧山崖。</text>
<title>種學副令。自松京載酒食來餉。</title>,<text>仲子凌寒拜兩親。兩江官道淨無塵。酒如滴露香尤美。飯似蓮珠體自均。若欲移忠裨衮職。須先養志美彝倫。一杯便見微曛處。雪底俄廻浩蕩春。</text>
<title>慈恩都室雙淸安公，柳巷韓公，餞行南郊。</title>,<text>斯文骨肉近來疏。幸與慈恩獨似初。共敞祖筵城外路。欲披經卷水邊廬。浮雲敗葉誰相顧。流水高山我不如。世味悠悠嘗已遍。道情深愧尙荒虛。</text>
<title>東江夜吟</title>,<text>花山權公，閔開城，權密直，權可遠，閔子復，閔中立，中理，權總，權執經。會餞于東江，旣去困臥。旣覺夜半。吟成一首。江上人家傍江水。草屋相連水光裏。壁疏窓破突不黔。誰云足庇風雨耳。邇來霜露已霑衣。病骨慣於重擁被。只因身困得酣眠。向曉魂淸忘世緣。不是蔑名敎。不是耽道義。淡然心源無寸累。只恨須臾塵垢至。家童喧嘩雜經聲。潮水方張天將明。高吟不知行路難。上瀨酷似登崢嶸。</text>
<title>天明登舟。泊引寧渡待潮。廻風作。留一日。</title>,<text>風伯胡然作鬧。天公必也相憐。靜坐冥心有禱。終當利涉大川。</text>
<title>初九日日將午。順風發船。至岩串。日未入。</title>,<text>風急舟輕亦快哉。山如陣馬一時廻。落帆岩串須臾頃。默喜從今順境來。</text>
<title>宿禿浦岩下</title>,<text>傍水村居似畫圖。老翁吟嘯當淸娛。舟人爭說前途險。取舍明知有萬殊。</text>
<title>明日宿飯淵。又明日宿都迷院前。以水淺舟不上也。</title>,<text>水淺牽舟勢甚難。老翁安坐敢心安。逗遛似是傷於足。推挽知其痛入肝。咫尺畏途如萬里。蒼涼短晷又三竿。由來忍性能增益。且向蓬牕更整冠。</text>
<title>宿南政堂別墅</title>,<text>數日舟中宿。今宵突上眠。安危隨處見。燥濕逐時便。山密雲生谷。霜淸月滿天。悠然少塵趣。便恐似神仙</text>
<title>自禿浦。乘月到廣津宿。</title>,<text>禿浦沙頭暝色來。遠山平野勢逶迤。舟人解纜隨流下。月白楊州恰得詩。</text>
<title>到得務浦下岸。宿南京東村旺心民舍。明日詣行宮肅拜。歸途有詠。十月十二日也。</title>,<text>新京翼翼壯邦畿。氣化推移自有機。宰相深謀周定鼎。君王盛德舜垂衣。漢江外禦流淸駃。柏岳中尊聳翠微。白髮病臣眞萬幸。抽毫攢日欲增輝。</text>
<title>潘密直齎宣醞來賜。明日詣內謝恩。歸而有作。</title>,<text>病軀酸澁更何言。忽被君王賜上樽。只保微生非木石。那酬盛德似乾坤。明明日月天心順。衮衮衣冠國勢尊。職在詠歌精力少。乞身方欲臥江村。</text>
<title>是日禹令公，朴令公携酒來。是夜南京尹與判官來餉。</title>,<text>宰省俱臨後。府官同訪初。杯盤眞錯落。情興儘容與。自訝纏錢鶴。誰歌彈鋏魚。醉來聊就枕。不復夢華胥。</text>
<title>副樞歸京</title>,<text>占得村家待我歸。還京又欲覲庭闈。過冬不可無中饋。慈孝俱豐世所稀。</text>
<title>赴闕庭。起居而歸。</title>,<text>風吹白髮政蕭疏。野興詩情摠有餘。赴闕起居臣子禮。傍人應笑曳長裾。</text>
<title>訪花山君。不遇而歸</title>,<text>楊州江上淺山明。四顧茫茫面勢平。匹馬出游從此始。應門還是我門生。天低海藏思親淚。日照郊宮愛主情。尤境同游殊不惡。況今廊廟重耆英。</text>
<title>有感</title>,<text>萬家新起大平煙。柏岳晴光照碧天。自幸病臣無一事。好將鉛槧頌高年。鬱蔥佳氣擁非煙。殿上開湯近午天。獨恨中原來往少。我朝方値中興年。朝衣幾染御爐煙。鍊石區區欲補天。永愧鼎湖龍已去。獨携孤影送餘年。</text>
<title>聞西隣出直而歸家</title>,<text>儤直宮中苦夜長。欲將忠義徹蒼蒼。歸來又出禦冬策。頭上光陰飛鳥忙。郡邑彫零熢燧遍。國家閑暇紀綱張。政當努力供王事。應笑隣翁獨退藏。</text>
<title>雜興 三首</title>,<text>淘米田間水。搬柴籬畔山。居貧心自樂。病退跡仍閑。邑宰或饋問。隣翁時往還。悠悠度旬浹。豪氣欲浮顏。縱目覽京邑。鞠躬趨闕庭。歸來謁黃閣。退臥閱金經。久已忘聲色。眞堪養性靈。時時出門望。天際數峯靑。繚繞似有意。村家朝暮煙。傍簷凝不去。透壁巧相緣。氣鬱心如火。眸昏淚逬泉。何當遠廚竈。曣日似神仙。</text>
<title>偶題</title>,<text>明銷兩粳飯。暗爍一場眠。了了是何物。悠悠呼彼天。</text>
<title>晨興有微雨</title>,<text>晚雨蕭疏欲濕衣。山光野色共熹微。預愁破屋常持傘。坐對孤村半掩扉。勢似飢鷹思得肉。身如老馬不任鞿。綠蓑靑蒻何時去。西塞遙遙白鳥飛。</text>
<title>食罷坐睡。覺而有作。</title>,<text>朝來白飯又撑腸。只管吟哦野興長。得句竟非淸苦律。倚墻還入黑甜鄕。絲絲小雨添山色。片片閑雲弄日光。最喜夢廻淸眼界。楊州江北小村莊。大平風月屬詞臣。何罪吾生獨不辰。路梗中原迷節序。舶交東海暗煙塵。欲陳魯頌徒歸妄。豈願齊竽復混眞。有興便吟吟便輟。譏評付與後來人。</text>
<title>又題一絶</title>,<text>簷間短景逐時移。門外風寒卷地吹。夢見周公眞大幸。仲尼當日嘆吾衰。</text>
<title>有感慈恩都堂</title>,<text>有意西尋祐世君。藏宜岩壑鎖寒雲。氎巾絲履從師費。只怕深杯勸十分。</text>
<title>赴闕起居而歸</title>,<text>有旨停朝散百官。宮庭寂寂午天寒。獨蒙賜酒心多感。只是腰酸再拜難。鄙夫多病已休官。愧底趨塵怯歲寒。頭上安排老天在。明知自斷此生難。保養殘生托縣官。弊裘猶足禦冬寒。逢人謾說歸田樂。戀主不知行路難。</text>
<title>昨聞朴判書契長卽世。曉作挽詞。</title>,<text>老樵門下第三人。家敎熏陶氣味醇。甲子更端俄屬纊。戊辰居後獨霑巾。解龜換酒情猶渥。刻燭題詩迹已陳。直得一宵眠不穩。薤歌焉得有精神。</text>
<title>卽事 二首</title>,<text>病後卜居安樂窩。氣衰難養欲如何。出門滿眼靑山色。空外一雙飛鳥過。攤飯眠來氣稍平。主人家有午雞聲。抽毫欲掃新詩出。又見西牕夕照明。</text>
<title>豪奴內石也</title>,<text>豪奴今已老無能。流寓他鄕八月蠅。告訴艱難那忍聽。短簷斜日或飛騰。</text>
<title>柳廉使惠酒紙席</title>,<text>席以煖我坐。酒以寬我懷。紙以明小窓。屈折吾生柴。用意自有在。亦足供淸齋。人生重恩愛。世道無乖崖。安貧吾豈敢。苟得吾所排。但願風俗美。王業如長淮。耈造德或降。鳳鳥聞喈喈。</text>
<title>西隣趙判事以阿刺吉來。名天吉。</title>,<text>酒中英氣不依形。秋露漙漙入夜零。可笑靑州老從事。猶誇上應在天星。淵明若見應深服。正則相逢肯獨醒。強吸半杯熏到骨。豹皮茵上倚金屛。</text>
<title>紀事 三首</title>,<text>免郞家口寄行舟。風急西江快遡流。只隔龍山來不得。天寒一夜暗生愁。主饋艱難愧老妻。左蘇南幸亦提携。如今又欲來相伴。只念煙熏草屋低。長安風雪慘愁容。獨有南京花氣濃。此是慶陵新樂府。老臣今日幸遭逢。</text>
<title>紀事</title>,<text>老妻知我畏風寒。縫送綿衫燠且安。病骨自由皮已皺。今年又是歲將闌。望山與客堪扶杖。冒雪尋僧可跨鞍。得見吾民無凍者。五更待漏亦何難。</text>
<title>訪慈恩都堂于藏宜寺。用前韻。</title>,<text>寄食東村爲愛君。尋僧西嶺更穿雲。世緣道味同歸處。上下池中月影分。</text>
<title>訪李侍中。不遇而歸。</title>,<text>留守松都李侍中。來朝柏岳謁行宮。自憐多病玉堂老。僻處無由趨下風。社稷已歸千載聖。衣冠共附一時雄。重興的是非他術。將相交驩世道豐。</text>
<title>鄭宗之携乃子應斗。盛酒饌來餉。且以床榻見遺。</title>,<text>斯文不墜地。吾友敢爲師。廢黜已多日。遭逢應有時。論交世相厚。見子禮無虧。更送陳蕃榻。高懸欲待誰。</text>
<title>昨夜過上黨公而歸。曉吟。</title>,<text>天敎我輩共風流。孤節相從已數秋。扈駕南京眞大幸。卜隣東里又高游。文章尙負閑中債。忠義終期死後休。得酒且當勤秉燭。更無餘事惹吾愁。</text>
<title>大舍求豆腐來餉</title>,<text>菜羹無味久。豆腐截昉新。便見宜疏齒。眞堪養老身。魚蓴思越客。羊酪想胡人。我土斯爲美。皇天善育民。</text>
<title>李浩然携子翰林。以酒食來。入夜而歸。吟成一首。</title>,<text>浩然豪氣蓋儒林。蹭蹬風塵直至今。只有斯文恩義在。每談迎日淚沾襟。論交我又非他比。得句誰能與子吟。牛酒特過情更重。携來況復是千金。</text>
<title>昨與浩然。約同訪霽亭。</title>,<text>耆舊彫零盡。天留一霽亭。歆風唯小子。伴月似明星。江水橫羅帶。雲山列錦屛。相携拜床下。始得我心寧。</text>
<title>崔契長元濡。携乃子御史。以酒肉來僕。適韓公宅醉飽而散。</title>,<text>淸樽非易得。大胾亦難求。寂寞窮居冷。懽忻短景留。詩名齊輔國。物望重荊州。獨愧韓山子。高吟百尺樓。</text>
<title>同韓柳巷赴闕。回訪諸公而歸。前夜有微雪。</title>,<text>年來玉燭頗乖和。牧隱先生奈老何。已近小春微有雪。不憂來歲大無禾。天低紫闥傾金斝。日照朱扉簇玉珂。自笑憂民餘習在。每占休咎發長歌。</text>
<title>紀事</title>,<text>曉來僮僕競呼寒。又値衣單卒歲難。故絮短綿風發發。破窓疏壁夜漫漫。治生無術是誰過。賦命不同常自寬。尙幸炊煙朝暮起。況兼親舊送盤飧。少年游學走燕京。縱或思家亦甚輕。老病如今宜獨宿。有無隨分共治生。固知順境心無累。幸際昌辰祿以榮。更得終宵中饋吉。庶將歌頌答昇平。</text>
<title>題屛風</title>,<text>杏花枝上暖風微。燕雀相隨啄又飛。閑倚小屛看不足。小春將動好陽暉。</text>
<title>初八日。冬至也。韓淸城送豆粥幷蜜。副樞繼持至。府尹又送來。</title>,<text>隣翁送粥似松京。府尹得來喜且驚。更啜兔郞佳婦饋。可知鮐背老親情。鄕風俗禮稍仁壽。節物詩聯寫大平。應與南京爲故事。班心村舍亦傳名。</text>
<title>李匡那衍。來賜唐飯酒食。</title>,<text>小春唐飯賜迂儒。蹈舞恩榮洽海隅。井底一陽才動盪。人間萬物已敷腴。君臣禮樂隨時盛。父子功名照世殊。再拜聖恩醺骨髓。只今無夢到江湖。</text>
<title>古風</title>,<text>古人不可作。國風今杳然。孔子一不遇。七十徒爾賢。齊魯遠於道。寂寞郊墟煙。至今千載下。日月明在天。嗟嗟我心友。庶以永厥傳。人生自有數。道義無所牽。但當努吾力。▣至理常然。</text>
<title>又題</title>,<text>日出東窓明。日入西牕昏。白髮颯飄領。嚴寒長閉門。</text>
<title>詣內謝恩。歸而有作。</title>,<text>鼎肉徒令拜子思。至今誰得處賓師。區區末學眞多幸。穆穆先朝有所貽。世爵就封知是命。經筵轉對復何時。白頭坐念平生事。敢避虛名斗與箕。</text>
<title>早興</title>,<text>突熱穩眠席。牕明進食盤。養身無異術。循性匪他觀。書劍人將老。江山歲又寒。微吟寄幽興。天際路漫漫。</text>
<title>閱樂</title>,<text>壬寅南行在西原。今日楊州獨掩門。松岳毬庭八臺聳。呈才依舊萬人喧。</text>
<title>同韓淸城，權花山詣內起居。中官出賜酒。拜飮而歸。</title>,<text>扈從千官擁紫宸。諸君只見我三人。昵趨殿陛璇霄近。聯拜宮壺玉露新。五日一朝飄白髮。三韓萬古釀靑春。大平氣像誰能畫。愧殺詩中寫不眞。</text>
<title>淸城以岳母周年。歸于松京。病不可風。無由遠送。悵然賦一首。</title>,<text>天明歸騎已飛騰。擁被隣翁尙未興。衰壯有時誰敢越。起居無節自深憎。風流共說公超祖。冷淡方知我似僧。數日獨吟仍獨嘯。華山高插白雲層。</text>
<title>卽事</title>,<text>眼見兒孫漸滿庭。老翁雙鬢肯長靑。貧無梨棗與爾啖。病以蔘苓扶我寧。翦燭幾回聞夜雨。結亭終欲帶春里。雲來異日有識字。讀我紀行應涕零。</text>
<title>東嘉君李光輔，上將軍李子安來。鄭宗之先在席。啜茗而散。獨坐有詠。</title>,<text>宗之素病色敷腴。髮白東嘉再黑初。養氣子安方集義。爲仁牧隱欲如愚。盍簪漢水冬將半。分袂松都月已餘。聚散自來天所賦。更於何處共茶甌。</text>
<title>門生河判事。告歸晉陽。</title>,<text>姻親秉國十餘年。汝尙低回判事聯。命也奈何天數在。白頭座主枉相憐。江山寂寞應逢雪。墟落蕭條不見煙。鞍馬紀行儒者事。要將詩史繼前賢。</text>
<title>自詠</title>,<text>扶桑西畔一迂儒。曾走中原老海隅。皦皦嶢嶢非我輩。紛紛擾擾是誰徒。朝儀只在眞君子。市利終歸賤丈夫。白髮自知拋不得。渺然情興滿江湖。</text>
<title>村家</title>,<text>居鄕從世上。結屋案前規。四角全如口。中心細似眉。門從山作對。牕可月來窺。我欲遂居此。應敎牛解詩。</text>
<title>浮階習儀</title>,<text>歲歲子之半。君臣精意時。天寒嘗酒味。日晏習朝儀。伊我曾拖笏。其誰不盡巵。南京望松岳。懷古獨吟詩。</text>
<title>小雨述懷 二首</title>,<text>疏雨洒白日。片雲行碧天。山川忽改觀。對偶又成篇。久矣心無累。翛然骨欲仙。浮生得意處。難與俗人傳。群材自豪傑。二氣亦英靈。髮與雪爭白。眼將山共靑。大空呑積水。迅景逐流霆。一嘯立於獨。雲端疏雨零。</text>
<title>木氷</title>,<text>春秋災異頗相仍。聖筆明書尙木氷。自古天心在人事。仲尼神化幾時興。乍見樹林爲縞素。還如介胃被岡陵。閑居詠物非無意。和氣致祥誰所能。</text>
<title>紀事</title>,<text>熱水和泥之壁間。只緣僮僕凍愁顏。老翁狂甚新亭小。雪後還宜望四山。</text>
<title>大會</title>,<text>光陰衮衮似奔川。獻壽浮階已四年。扈駕南京勞北望。簪花懷橘尙依然。</text>
<title>與花山君權公，前密直李公詣內起居。都堂召議公事。設堂食。醉飽而歸。</title>,<text>詣內修朝禮。蕭蕭鬢似霜。蒙恩拜宣醞。議事集都堂。救溺須舟楫。扶傾要棟梁。明知天道在。國老尙康強。</text>
<title>乘月而歸</title>,<text>馬場東畔是楊州。大野茫茫月影流。目送兩公行色遠。不嫌吾屋打吾頭。</text>
<title>借得</title>,<text>借得童盆作火爐。仍將大甕貯雕胡。諸孫迭索棗兼栗。老我流觀書又圖。利欲戰爭疑楚漢。中和揖讓似唐虞。一家天地自泰否。對鏡時時看白鬚。</text>
<title>自笑</title>,<text>封君就第病纏身。只合安居養性眞。未向山林消歲月。尙趨朝市混風塵。曉星獨與丹心耿。臘雪仍將白髮新。自檢老年光景了。胡蘆■■漢江濱。</text>
<title>監進諸公。就僕商量事大文字。柳判書雲奉宣醞來斯。拜飮而罷。判書亦監進一名也。</title>,<text>病後精神減九分。書詞潤色賴諸君。奏童脫稿心肝苦。宣醞盈樽骨髓醺。日月垂光明宇宙。山川弄色雜煙雲。中原尙阻朝天路。四海須同軌與文。</text>
<title>謝慶尙廉使呂公送脯</title>,<text>山海縈麾下。風塵卷筆端。修書問耆舊。乾肉照朝盤。</text>
<title>表文提頭圈點。徐正言來請。</title>,<text>省郞冠玉照茅亭。四六詞華射日星。自笑虛名似箕斗。只將助語擬丹靑。誤書枤杜人應笑。依樣胡蘆我所丁。幸免素飧和深可恥。少年辛苦枉窮經。</text>
<title>主人夫婦來餉</title>,<text>盛代容儒老。明窓謝主人。蒸餻氣猶熱。壓酒味仍醇。山海寒容寂。茅茨曉色新。庶將同伏臘。久已離風塵。</text>
<title>酒</title>,<text>酒不可一日無。飮不可半盞多。導行和氣滌邪穢。如洗甲兵挽天河。或甘於口至於酗。百藥無計痊沈痾。仁人義士節以禮。狂夫豪客流失和。靑山滿座白日靜。門前或値高軒過。倒屣相迎石投水。捫蝨坐談霜磨戈。是誰之力也歟哉。麴生之風兮麴生之薖。朝廷燕享天地泰。六合便爲安樂窩。驅我生靈入壽域。我亦製進南熏歌。</text>
<title>謝西京李少尹送平桂</title>,<text>平桂眞如板。素書還似霜。西京風俗變。少尹用心長。</text>
<title>同花山君詣公偕行。遇崔判事元濡。餞水原府使李契長舒元。朴政堂來會。</title>,<text>我老貧無物。君強惠及人。旌旄行有日。酒肉乞諸隣。鳥絶千山雪。鶯遷萬木春。他年循吏傳。會見播芳塵。</text>
<title>因事有感</title>,<text>誰將數尺葦簾橫。奪我西窓刮眼明。卷去忽然還舊觀。看來足以戒平生。從昏習久成迷亂。納約功成致太平。下有老翁長太息。閑邪何日竟存誠。</text>
<title>浮生</title>,<text>浮生誰信命。晚節尙趨時。夜永吟彌苦。天寒起自遲。村煙出欹棟。野日照疏籬。足以寄幽興。依然歸去辭。</text>
<title>是月二十五日。拜判三司之命。同曹侍中。宿拜。歸而紀行。</title>,<text>一代英雄拜侍中。判三司命及微躬。戊辰獨愧頭先白。甲子方頰尙爾紅。但與琴書閑送日。豈期廊廟昵趨風。古來精力無衰壯。好至中興樹大功。</text>
<title>早朝</title>,<text>年來病骨怯風寒。擁被終朝燠且安。早起修容眞勉強。淡飧無味每留殘。飛雲大野隨絲鞚。落月高峯掛玉盤。尙恐侍中先下馬。驅馳支體倍酸辛。</text>
<title>合坐每請先出。有愧而作。</title>,<text>唯唯都堂愧十分。朝衙夕直合勤勤。奈何後入頻先出。亦是妄人何足云。肉食豈宜從野性。同尊敢不仰天文。汝今老矣可歸去。倘賜黃金東海濆。</text>
<title>送淸風安使君</title>,<text>作吏自多術。喜君家有師。淸風如昨日。黃閣又他時。月白樓千尺。雲晴麥兩岐。登臨觀稼處。更讀送君詩。</text>
<title>丁亥進士同年。南京初會。壯元朴公。招僕侑坐。次會禹四宰。又招。其辦會者。廣州李判事。</title>,<text>同榜同盟卅六年。南京會飮豈徒然。廣陵精巧能驚座。豐壤肥膏又照筵。外客承招寧少讓。諸公發興意相牽。默思摠是先君澤。交記終當世世傳。禹公是先君同年子。朴公是先君之門生。趙公是執友之子。浩然乃同年之弟。</text>
<title>南京早春</title>,<text>三角山中雪滿天。僧窓寂寂鎖寒煙。南京咫尺風吹面。變化誰知造物權。</text>
<title>朝議還京</title>,<text>天時人事兩輪車。聖主曾崇六錄書。恨不至今新授受。縱然好古亦吹噓。漢江曉色浮紅日。柏岳晴空照碧虛。陪輦獨慙吾髮白。三朝賦語費居諸。</text>
<title>扈駕道中</title>,<text>千官導從路無塵。中有黃衣是聖人。講武豈妨馳馬疾。效才爭進養鷹馴。野闊燒痕初過雨。雲收山色欲浮春。侍中豪氣終難▣。撚箭時時望走麕。</text>
<title>楓川納鉢</title>,<text>門生邀我宿荒村。食物多精寢席溫。摠是玄陵餘澤在。白頭還似鶴乘軒。</text>
<title>長湍納鉢</title>,<text>君王馳馬習春蒐。雪盡坡平草色浮。石壁巧成江兩岸。何人臨水起高樓。</text>
<title>椒川納鉢</title>,<text>鵠嶺晴光入望中。天顏喜色滿行宮。明朝我合修容去。扈駕那無白髮翁。</text>
<title>留都宰相。率百官。郊迎于禪興寺之東。成均諸生。進歌謠。</title>,<text>巡駐三京我聖謨。心期萬世保東隅。天生聖主遵遺訓。臣忝台司愧鄙儒。瑞日當空容仰見。祥風觸物似來蘇。白袍道左呈歌頌。想見都人塞九衢。</text>
<title>自東大門至闕門前。山臺雜劇。前所未見也。</title>,<text>山臺結綴似蓬萊。獻果仙人海上來。雜客鼓鉦轟地動。處容衫袖逐風廻。長竿倚漢如平地。瀑火衝天似疾雷。欲寫大平眞氣像。老臣簪筆愧非才。</text>
<title>七月七日。陪漆原侍中，廣平侍中。鐵原侍中，南陽侍中，公山侍中，權吉昌及諸公。賀千秋。內官金實接手帕以入。上方撝謙不受禮。賜韋帶人一條。特賜鐵原皮甲一領。拜受而退。</title>,<text>古來柔韌足持盈。忠信眞將甲胄幷。拜賜聖心明可見。要令終始保功名。</text>
<title>謝東亭送新米</title>,<text>天地生成大。田家興味長。層層風浪翠。片片野雲黃。老我方求飽。今年又得嘗。卜隣曾有約。甓寺近沙莊。</text>
<title>初八日。同安興寧韓淸城賞蓮天水寺西池永昌君別墅。從者興寧令嗣，提學公，大諫，吾豚犬三人及王正郞也。</title>,<text>雙淸學士與淸城。宛與蓮香不讓淸。自恥傍觀吾獨鄙。誰敎後進衆同盟。天潢分派深鍾澤。台嶺翻經巧立名。勝境只從塵世覓。高游眞足答升平。</text>
<title>寄呈金司空</title>,<text>百川東去底時廻。西望玄陵掛落暉。當日同游無幾箇。白頭相對思依依。久別相逢喜可知。凜然風采似當時。天公用意非難料。付與人材必有期。扁舟幾度泛長江。目送交河意氣降。只恨未參眞境界。淺山平野倚南窓。</text>
<title>朴仲容承旨奉宣醞來賜。明日詣紫門謝恩。內官金實出賜爵。拜飮而退。</title>,<text>寂寂齋居少往來。里閭今日忽相猜。紫衿映帶來靑瑣。霞液盈樽照碧苔。頗喜桑楡霑雨露。不聞山海讓涓埃。謝恩更得醺然興。似向華胥夢裏回。</text>
<title>聞朝論將從海路。入貢金陵。</title>,<text>東海桑田尙變遷。國家興廢豈徒然。如今廟算無遺策。自古人心卽是天。南望輿圖歸鳳曆。北瞻沙漠起狼煙。小中華館傳名久。眷顧何時復似前。</text>
<title>雨晴。復起賞蓮之興。</title>,<text>問誰聯騎向蓮池。風采依然蓋一時。卷去雨聲天或使。釀成荷氣日應知。冷霜甘蜜文章伯。霽月光風道德師。徑欲翺翔尋往轍。上樓南望獨吟詩。</text>
<title>未數刻。雨復作。</title>,<text>玉堂詞客傍三池。自道風情似舊時。持傘豈嫌成獨往。濡毫更喜有深知。當時翰苑誰能和。近歲猊山我所師。描出此間眞氣像。更消靑蒻綠䉴時。</text>
<title>蒙西隣再邀賞蓮。阻雨有感。吟成一首錄呈。</title>,<text>魯無君子焉取斯。我輩賞蓮眞兩宜。今朝齟齬誰使之。含情不敢嘲雨師。吾衰抱病緣數奇。良辰樂事宜參差。幸哉疇昔共追隨。紅粧照耀黃金巵。臨風暗誦濂溪辭。竦然起敬無邪思。一已足矣敢多爲。更望黃菊霜中披。霜葩固是隱逸者。所處異地生異時。古來知止無殆危。性情喜爲尤物移。且繫我馬勿驅馳。題詩報與兒曺知。</text>
<title>喜晴</title>,<text>晚水妨農甚旱年。今朝大幸覩靑天。安身食祿眞僥倖。鼓腹吟詩豈偶然。粒粒苦辛難下筯。家家盈溢可歸田。老年更有風流處。每與高人共賞蓮。</text>
<title>昨希顏，子安來訪。</title>,<text>有美希顏共子安。相携作記或書丹。只修子道無他望。與報師恩豈異觀。文妙字奇森石上。神訶鬼禁鎭江干。塔銘墓誌慙吾拙。潤筆終當永不刊。</text>
<title>韓淸城邀安雙淸及僕。賞蓮于法華寺池。設幕松樹間。取荷人一柄置于前。以爲蓋。又爲碧筒飮。從游者雙淸令嗣，提學公及大諫，淸城三郞，王簿，吾豚犬三人，吾門生許判事也。</title>,<text>萬株松下有蓮池。我輩來遊兩得宜。淨植淸香如擇地。高標勁節豈趨時。尙嫌世俗聞風慕。共見門生載酒隨。得免飛蚊常事耳。保全吾白莫令緇。是日。以白蓮置座前。</text>
<title>偰提學，李判書。商量進貢表文。</title>,<text>回鶻文章是偰家。星山近歲擅詞華。愧吾已老忘機久。紀事難精用字譌。凡馬雖多非逐電。精金至少在淘沙。後生可畏我宜去。回首江村歸路賖。</text>
<title>靜坐</title>,<text>靜坐存心白髮翁。淡然秋水浸長空。森羅物像終難久。物欲還如陣陣風。</text>
<title>欲赴南政堂 佐時 百齋。以雨不果。</title>,<text>病猶相敵未輸平。冒雨何堪作遠行。他日登門謝遲晚。十川秋色弄新晴。</text>
<title>乍晴</title>,<text>簷聲方雨坐。窓影又晴吟。縱是尋常事。能移方寸心。池蛙喧乍止。野鶻去難尋。摸寫紛紛處。誰知正始音。</text>
<title>群雀</title>,<text>夜宿庭中樹。朝啄城外禾。群飛政得意。各謂安樂窩。那知豪俠兒。挾彈張罻羅。黃鵠游四海。望絶將奈何。</text>
<title>老境</title>,<text>老境無餘事。憂君與養生。持身隨節序。屈指數陰晴。樽酒忘衰病。詩篇頌聖明。平生無一欠。只敗白鴟盟。</text>
<title>園丁西松來送菜</title>,<text>曉雨初晴雀噪簷。園丁送菜滿新籃。免敎兩耳聞時事。不待膏梁味已甘。遠過仙山飧白石。絶同水國嚼黃金。閑居用意無人識。寫向詩聯助筆談。</text>
<title>有感</title>,<text>養育人材爲國家。要除非禮納中和。寧甘麤糲只咬菜。忍越名園仍竊瓜。綠髮將臣忘小憤。白頭儒老動悲歌。當時只欲回風俗。詩賦科興我奈何。</text>
<title>謝中道廉使送醯二缸</title>,<text>少年身世寄扁舟。膾炙鱸魚八月秋。白首紅塵嘗海味。悵然高倚仲宣樓。</text>
<title>謝海州牧使送小螺醯</title>,<text>大海浩無岸。小螺微有形。欲尋漁者路。細雨白沙汀。玉粒朝盈案。金波晝灧甁。方知用心處。散髮倚風櫺。</text>
<title>寄呈鄭令公</title>,<text>掃賊威風繼鐵原。用兵神算逼吳孫。古今儷美眞無忝。文武兼才不足言。已致功名懸日月。當令德業照乾坤。老生幸接芳隣久。謾把新詩代慶門。</text>
<title>雨中</title>,<text>四面簷聲雨脚長。爽然秋氣集虛堂。呼兒欲覓綿衫出。謀婦還驚斗酒藏。平野田廬疑洚水。短檠燈火可新涼。箇中自有繁華地。舞袖翻風進玉觴。</text>
<title>呈柳巷</title>,<text>乖離今未幾。對雨思悠哉。着屐仍持傘。登樓欲擧杯。里閭遮碧柳。庭院澁靑苔。寂寞眞乘興。高游願日陪。</text>
<title>詠蓮</title>,<text>尙德終非好色。洗心聊復聞香。坐對中通外直。何須較與陸郞。藕比冷霜甘蜜。花逢霽月光風。只有碧筒嗜酒。令人兩頰浮紅。擧世誰酬令節。明年我辦華筵。愛此好逑君子。胡然而帝而天。</text>
<title>天明</title>,<text>天明雲氣欲旋歸。口午陽烏政奮飛。頗驗身心參位育。還慙德業欠精微。黃鸝柳闇連樵徑。白鳥波淸遶釣磯。行色最宜秋色裏。扁舟一葉綠蓑衣。</text>
<title>卽事</title>,<text>航海朝王在仲秋。表章脫稿又提頭。三韓故國持臣節。萬里洪濤泛使舟。天作山川成絶域。雲開日月照神州。粲然相接從今始。華祝終當永不休。</text>
<title>李浩然來言。郭忠守判書仙去。已出殯矣。驚呼之餘。哭以短章。</title>,<text>忠直文章似祖翁。少年風采動朝中。擊奸鳳沼言初正。被竄鯨濤法益公。藥餌持身深得妙。田園寄興久彌濃。蒼生有望誰能副。恨殺無人問化工。</text>
<title>新聞</title>,<text>定遼招撫接雙城。絶斷山川屬大明。氣數推移難獨見。表章敷奏要先行。省堂必有回天力。海國寧無貫日誠。一介詞臣今老矣。願從父老頌升平。</text>
<title>雨後有懷柳巷</title>,<text>雨暗恨相阻。天晴思共吟。樓頭與山近。屐齒尙泥深。鳥影來天際。蟬聲出樹陰。懷人頻起立。不覺整衣襟。</text>
<title>寄張子溫令公</title>,<text>避地公猶壯。關門我已衰。還丹扶病勢。節鉞總軍機。忠義須全美。功名要永垂。松軒吾執友。事定早携歸。</text>
<title>送李判三司事出鎭東北面</title>,<text>松軒膽氣蓋戎臣。萬里長城屬一身。奔走幾經多故日。歸來同樂太平春。如今大勢關宗社。況是前鋒似鬼神。聯袂兩朝情不淺。只將詩律送行塵。</text>
<title>謝柳巷送酒</title>,<text>穎川門下麴先生。酒客風流早有名。人所愛兼人所敬。聖之和又聖之淸。春波灧灧涵天碧。秋露團團映月明。多病牧翁眞萬幸。卜隣嘗味勝調羹。</text>
<title>寄呈尹令公</title>,<text>念子思親兩地心。天高白日照仍臨。賜環更踏龍山路。稽首君恩似海深。老吾多病思依依。悵望玄陵掛落暉。坐數近臣餘幾箇。喜公今日得還歸。腸中氷炭欲滔天。頭上光陰似逝川。否泰相循須默識。牧翁終日對香煙。</text>
<title>詠百日紅 一首</title>,<text>靑靑松葉四時同。又見仙葩百日紅。新故相承成一色。天公巧思儘難窮。經霜與雪心逾苦。自夏徂秋態自濃。物自不齊齊者少。對花三歎白頭翁。</text>
<title>七月十九日。益齋侍中忌旦也。子孫設齋于靑郊東法幢寺。穡力疾助禮而歸。有感一首。</title>,<text>道德文章一大儒。大平膏澤共涵濡。少年轍迹同天下。晚歲經綸局海隅。所處不同誰使命。與人爲善自相娛。僧房薦福寧無感。席上門生獨老吾。</text>
<title>聞東北面有警</title>,<text>際遇元朝近百年。海隅千里大平煙。人心正譎能移世。國運興亡只在天。玉帛南馳安敢後。梯航中斷苦難前。是皆命也無逃處。鏡裏霜毛倍颯然。</text>
<title>鄭簽書病。僕亦病。兩家絶往來久矣。李浩然來曰。明日簽書啓行。赴東北面元帥府也。將出郊相。送。艱於騎馬。坐吟一首。歸來當歌以勞之。</title>,<text>古稱從軍樂。豪氣今宛然。匹馬適塞上。眼前無遠天。鉦鼓殷川陸。旗旄雜雲煙。出力報君上。微軀當棄捐。忠義動鬼神。功名千載傳。飽死妻子手。還如丘壑塡。簽書三場魁。經學紹聖賢。談笑在帷幄。決勝謀中權。老我病杜門。悵望徒心煎。</text>
<title>聞孟雲先生判厚德府事。喜而趨賀。途中有作。將以口號。値出而還。錄呈座下。</title>,<text>兩京扈從接山齋。我獨飛騰愧滿懷。賀此榮除是吾幸。從今闊步與時偕。位崇省宰聯裾地。級峻封君受祿階。泉下稼亭應秖掌。兩韓門下鳳喈喈。</text>
<title>賀李二相</title>,<text>雞林英氣出吾公。門下崇班次侍中。已與雲夫成宅相。應從機叟振家風。至精藻鑑陽秋在。餘事詩聯月露同。聞喜不知誰最甚。柳陰深處白頭翁。</text>
<title>賀門生尹代言 就</title>,<text>代言爲世慕。喜子繼吾榮。地位超文武。絲綸近聖明。鈴平餘慶在。旌善寵光生。夙夜當惟允。岩廊有倚平。</text>
<title>寄呈韓評理</title>,<text>天爲韓門降大宗。一時群彥盡趨風。中遭黨錮緣凶族。上荷君恩表至公。雨過鳳池波灧灧。雲開螭陛日曈曈。退朝庭院應多暇。置酒何妨喚牧翁。</text>
<title>晨飧</title>,<text>飽喫海村米。閑看龍岫雲。持志有妙術。養身豈繁文。淸風忽然至。盆水微有紋。風去水亦定。取映毫僕分。繼之安慮得。足以贊華勳。白髮亂雙鬢。朝陽對天君。</text>
<title>浮雲</title>,<text>浮雲弄朝旭。山河紛晦明。涼意生枕簟。爽然神氣淸。欲探闔闢妙。駑車向鵬程。放懷發長嘯。天末來風聲。古來傲世者。甘爲時所輕。</text>
<title>自笑</title>,<text>髮白齒又落。餘生能幾何。南盜與北兵。時艱政嵯峨。大平必有日。吾衰但悲歌。回首奮遊處。江山樽酒羅。狂歌與長嘯。風月隨鳴珂。坐歎不能已。逝水無廻波。</text>
<title>八月十一日。將遊德水田莊。竢種學於南大門東偏。望諸山有作。</title>,<text>鵠峯高峻倚蒼穹。奉笏天磨向法宮。左 北山戴石之如鼓者 右 蜈蚣山。相者云形如鼓。 鼓山張禮樂。中間乳石 俗言南山實男山。山之西大路傍。有乳石。 養英雄。萬家屋角煙浮地。十字街頭晝絶風。我老閑居猶祿食。但祈宗祐共無窮。</text>
<title>進奉山隔水山坡。又竢種學。</title>,<text>山坡細草踞胡床。進奉西崖滴翠光。逆數行人疑似者。心中頃刻費商量。</text>
<title>望佛覺寺</title>,<text>萬松蒼翠欲藏山。山下僧房隱映間。二十年前舊游處。一條流水自潺潺。</text>
<title>望同年申翌之判書古田莊</title>,<text>路遶中連度野橋。天東橫翠一峯高。故人仙去遺基在。又是秋深宅不毛。</text>
<title>田莊自笑 幷序</title>,<text>予於至正庚戌。得移徙者家舍土田。兩肯立券而買。命一力耕種其中。足支數月糧。癸亥秋八月十一日。始親履歷。夫十四年非暫也。三十里非遠也。而吾之至也始于今。則懶於治生。甚又甚也。可見矣。然亦何傷哉。使吾急於治生。又安知造物者。將不賜我以餘生也哉。於是自笑之餘。作短歌以示兒孫云。問舍求田今幾年。江頭路直城南天。朝來夕還踵相聯。阧處一二皆平川。繫官局職動拘攣。嗟我不知因物遷。中爲病侵苦未痊。蔘苓白朮徒烹煎。鄕山入夢自依然。某丘某水眞如前。欲乞骸骨以就便。君王未必垂恩憐。矧今賊氣吹腥膻。無處可以圖生全。趄趑隱忍又聞蟬。徒懷兩疏東海賢。謂吾潤色事大表與牋。四六尙昧平則後先。謂吾歌頌上德播管絃。呂律不知淸濁半全。謂吾秉筆修史篇。華衮斧鉞誰所陳。於斯三者皆舍旃。獨糜廩粟而周旋。山頭栗子質初堅。山外江魚食自鮮。沿溪紫蟹照几筵。雞肥酒熟垂饞涎。從容待死豈不樂。只念四境多戈鋋。</text>
<title>種學瘧發日。是以催歸。</title>,<text>恰到田家一宿歸。憐兒氣體暫乖違。愛情只借千金比。老境方知萬事非。糊口餘生誰信命。繼蹤他日或乘機。明明引逸天心在。一壽箕疇庶永依。</text>
<title>途中 一首</title>,<text>蓐食江村趨國都。逢人往往是樵夫。寂寥酷似山中路。欲學煙蘿內境國。</text>
<title>奉謝西海李美生廉使送雀</title>,<text>雲間辭遠逝。野外喜低飛。豈免日相逼。皆言秋更肥。老翁臨棐案。走吏叩苔扉。一封書札至。足以慰朝饑。</text>
<title>題江陵廉使徐九思佐郞詩卷。母在江陵府。</title>,<text>觀風舊游處。草木已知名。況有老親在。誰如君此行。山高鴦宇列。海闊蜃樓明。我獨耳聞耳。天公胡不平。</text>
<title>明日中秋賞月。未知招僕者誰歟。吟得數句。</title>,<text>今來又見中秋來。老翁獨坐心悠哉。欲携良友共登臺。對月快倒黃金杯。杯心有天掛銀蟾。上下一色如相涵。颯然白髮風微吹。方寸皎皎寧分三。謫仙衾枕在天地。對影吟詩自戲耳。梁王樽酒今已空。想像浸影於其中。古人今人若流水。一嘯天際來悲風。西隣荊州適在野。恐不得游樓上下。未知相招復誰歟。吾生信是栖栖者。</text>
<title>陪西隣吉昌君。問疾雙淸亭。歸途一首。</title>,<text>雨過溪南山色明。一區庭院屬雙淸。托盟結社緣非淺。問疾聯鞍意更誠。槐樹夾門均布影。竹林當檻靜無聲。暫乖調攝終何患。異日朝廷一老成。</text>
<title>孟雲先生在北弘慶院。行香法席。欲訪未果。吟成一首。</title>,<text>碧瀾渡頭秋日淸。香煙再再誦經聲。神通可致風塵息。感應相交水月明。高興遙知入門廢。病軀深怕跨鞍行。喬桐甘露曾遊遍。獨漏中間白髮生。</text>
<title>北風</title>,<text>北風一夜吹到明。江河凍合如橋平。南牛北馬爭渡喧。今日寂寂無人聲。山林崢嶸飛鳥絶。天地閉塞誰使鳴。摧枯拉朽植物固。精氣內結須春榮。老翁畏寒不出戶。吟哦只與風聲爭。風聲及遠無少礙。詩聲只得梁屋驚。但見四海流休徵。茅屋之下如登瀛。</text>
<title>送張學錄使還 名溥</title>,<text>帝憐夷裔慕中華。特遣朝官爵命加。齋沐君臣迎舞蹈。扶携父老聚矜誇。鯨鮫日浴東臨海。雁塞雲橫北望沙。歸拜丹墀應獨對。三韓感德已無邪。</text>
<title>送周典簿使還 名偉</title>,<text>先王決策嚮中原。繼志吾君久望恩。帝降五花臨北闕。天敎萬葉作東藩。始終禮備幽明感。上下情欣晝夜喧。虎拜揚休祈永命。煩君持此獻金門。</text>
<title>代蓮語。寄東亭。</title>,<text>諸公見訪亦榮哉。冢宰今年送酒來。牧老虛名驚座耳。廟堂高會幾時陪。</text>
<title>冢宰上塚回。都堂迓于池邊。諸公無公招。難於合坐。又代蓮語。二首。</title>,<text>冢宰今朝上塚回。都堂郊迓錦筵開。朝衣野服似難雜。牧隱先生來不來。我憶韓山日幾回。苦心仍且笑顏開。春秋遂事曾從貶。牧隱先生合不來。</text>
<title>僕狂興欲往。舊疾相妨。遂用前韻。以答蓮語。</title>,<text>笑殺古人腸九回。我今隨處好懷開。蓮花況是眞君子。欲往還愁病忽來。流光相代挽難回。落盡紅衣菊半開。屈指中間風景闊。勿憂吾輩不重來。山勢停留水又回。蓮坊曾是聖王開。門前迎送何時盡。識者應須特地來。</text>
<title>錄近作</title>,<text>兩封官誥賁幽明。感德君臣播頌聲。獨愧病身叨秉筆。流傳中國致譏評。判三司事近中台。例得對君府院開。且看牧翁高一等。曾從檢校侍中來。</text>
<title>示孫孟畇敬童</title>,<text>兩孫連貴名。馳書來我傍。欲作書冊衣。表紙三兩張。所須雖甚薄。其志何可量。太上正心術。次乃能文章。終爲君子儒。赫赫邦家光。老翁喜之甚。濡筆題數行。</text>
<title>昨賞梅金判事 龜聯 宅。明日寄呈三首。皆實錄也。</title>,<text>春陰漠漠鎖樓臺。轉對春坊信馬回。此老風流誰得識。東阡南陌獨尋梅。三元辭采繼銀臺。往事隨流去不回。我是稼亭牛馬走。尋君豈獨爲尋梅。姻親和翕似登臺。老我陶然醉一回。判府氷翁最強健。明年更約共看梅。</text>
<title>遊韓州八之村舍</title>,<text>携兒逃病笑吾衰。怪我身爲世所譏。學長門前初引道。門生路上又追隨。點心北舍移時臥。縱目西州向晚歸。夢覺滿窓涼月白。擧頭頻問夜何其。</text>
<title>驪興淸心樓題次韻</title>,<text>冠蓋星馳汗鼻端。一登於此盡歡顏。涼生几案風涵樹。翠滴杯盤雨捲山。長袖輕裾飄席上。繁絃急管烈楹間。何人不感君恩重。鞅掌還兼物外閑。恨無樓記冠篇端。誰名淸心闕署顏。㧹水功高馬岩石。浮天勢大龍門山。燠居雪落軒窓外。涼臥風來枕簟間。況是春風與秋月。賞心美景更寬閑。病後驪江幾往還。欲賡高韻泚吾顏。流連最好半篙水。登眺難窮千疊山。明月淸風來左右。白鬚紅頰坐中間。超然自是神仙境。且問牧翁閑不閑。倦飛孤鳥已知還。晩景淸游得逞顏。天命奚疑卽彭澤。世緣終淺似香山。江湖興味三生外。鍾鼎功名一夢間。歌詠大平吾事業。從今自號李閑閑。中州人有號閑閑者今偕用云端字落韻代以還字。狂僭之甚。覽者幸恕之。穡之往來呂江久矣。樓上詩板。非不讀過。一二句非不成。然未有索予下筆者。以是故卒無成篇而去。蓋其時。未嘗不悤遽故也。今之避暑甓寺也月餘矣。而知郡團練李公柬請之又廑。於是慨念古今。情動于中。且自念衰也甚矣。掛名壁間。實天幸也。遂作四首。前二首詠樓。後二首自詠云。</text>
<title>驪江宴集</title>,<text>驪江形勝天下稀。四時風景披天機。我初來游適夏月。長風吹舟涼滿衣。郡樓百尺縱雙目。野平山遠牧煙霏。誦經甓寺報四恩。罷會進酒魚又肥。臨流高興知者少。兪仙自負誠難譏。春花滿山波底紅。秋月沈璧天無風。我皆不及好時節。況此氷雪成嚴冬。方蒙賜環自踊躍。直似野鶴辭樊籠。雙淸震器杖鉞臨。星山陽村俄會同。大守誠心樂嘉賓。獻酬禮成和氣融。長氷自消雪又來。明月欲出雲還開。天憐我輩久流落。慰此同把黃金杯。衆陽彙征自今始。歌我此曲登春臺。</text>
<title>有感三首。一敍事。二問。三答。</title>,<text>世事無窮未見涯。索居吾亦鬢添華。開窓忽起尋梅興。風送簷間六出花。藥爐經卷寄生涯。天意終敎管物華。怪底臘殘春又動。絶無招換看梅花。中國威風振海涯。大平官舍耀皇華。趨承兩府無餘力。可惜盆梅落盡花。</text>
<title>謝郡守李公來訪</title>,<text>花政開遨頭來。花欲語遨頭廻。願留賓軒共淸夜。達曙快倒黃金杯。主人啜茶殺風景。老癡至此何爲哉。百川東逝不復西。海底亦復坐黃埃。無由上天繫白日。胡不相樂如相猜。我向花神謝不敏。我雖未死心已灰。首陽薇蕨充我腹。不受態掌幷豹胎。只緣從來識天命。乃與光景相徘徊。對花吟哦陶性靈。樂哉眞似登春臺。太白歌行映千古。徒能使酒非天才。客去樽空時獨唱。天地闊遠呼風雷。</text>
<title>送全羅崔按廉 名關</title>,<text>始闢九齋文憲公。松山千古振儒風。似聞鄕校非前日。勸學應須繼祖翁。全羅到處好山川。退老群賢望似仙。聽罷甘棠飛轡去。不妨携手賞風煙。馬邑山連白鳥波。我家南畔是全羅。乞歸欲作舟中會。汨沒風塵奈老何。</text>
<title>答完山柳府尹</title>,<text>炎官用事汗霑衣。心幸新居據翠微。更得令公涼扇子。從今扣腹坐忘機。</text>
<title>留別高城李使君 名陟</title>,<text>知申事權執經。高城座主也。知申事。出朴四宰門下。而四宰吾先君門下第十名及第也。斯文骨肉會合之非偶然。古人之所不免。老夫烏得無情於其間哉。況關東勝景。如是之勝乎。強成四韻。與高城留別。我如伯祖待高城。爲是權侯門下生。緣幸斯文情不淺。追隨數日興彌淸。仙亭石近丹書剝。國島風微碧海平。俯仰古今堪一笑。何勞翠壁強題名。</text>
<title>留別通州鄭使君 名須</title>,<text>吾門生孟厚。有兄曰伯進。知通州。未幾兼高城。歙谷與高城同登丙寅權學士監試榜。今又同爲高通歙三邑。其緣幸有所來矣。鄭又中陽村戊辰東堂試。陽村吾門生己酉丙科第二名也。則於老夫猶夫孫矣。臨別索言。走筆爲贈。老夫垂老樂升平。臨水登山趣次行。夏日驪江見強季。秋風鶴浦伴仁兄。千層紫翠雲容雜。萬頃瑠璃海色明。得此高游非偶爾。送迎尤喜荷眞情。</text>
<title>留別通州張學長</title>,<text>先君丁巳進士同年金公諱蕆。其外孫張子儀。爲鄕學學長。請言。予老矣。廢學久矣。予樂其育人才於邊遠之地。乃敍世交。而進其所任之重云。家尊芒日賞關東。同榜追隨是祖翁。老向豐岩相邂逅。最憐黌舍振儒風。</text>
<title>寄文州金同年 元粹</title>,<text>同榜如今幾箇存。悲同落日照鴒原。君經多難幸無恙。我被群言猶洗冤。月上海門吹鐵笛。春歸花塢對山樽。情懷洒落難兄弟。對面何時更細論。</text>
<title>題西州城樓</title>,<text>西林石堡入雲端。亭榭涵風夏亦寒。靑眼主人供笑語。白頭孤客縱游觀。天高地下形骸小。海闊山遙氣像寬。自恨吾衰無筆力。謾吟霞凭鶩欄干。</text>
<title>題門生崔中正竹堂</title>,<text>穡少也。讀先人東游錄。有志來觀。不幸馳燕登仕版。歸而爲玄陵所知。不得一日去朝。分符按部。何可得哉。則關東無由而至矣。天運循環。聖上以故人待穡。於是而不游衍。穡爲匪人。自韓山携種善過臺山。邀杲菴同往還。至襄州。遇李提學。入江陵中正田舍竹堂。夜話一夕之歡。千金之直。不可不錄。然自樂耳。不足爲他人道也。中正其秘之。斯文骨肉古猶今。座主門生義更深。國島高遊風細細。竹堂淸話夜沈沈。繁絃急管宜遙聽。疊璧連珠可共吟。只恨丹靑無好手。唯圖此會耀儒林。</text>
<title>己巳十二月初六日。巡衛府提控朴 爲生。 來傳內敎。命臣出居長湍新居。臣向闕肅拜。且致詞。</title>,<text>兩侍中別提控上馬。至大德山下。日已夕。入感應寺借宿。門生劉敬。以斗酒來餞。連數杯微醉。就寢達旦。居僧朝參。聞磬聲有作。佛燈明滅曉雞呼。身世依然海一漚。忽聽磬聲深有感。鳳衰何必望蒼梧。五榜門生摠俊才。多參鳳沼與烏臺。莫言今日無相送。得此髥劉酒數杯。</text>
<title>初七日途中</title>,<text>壯歲人譏我好圓。知窮今日却茫然。廟堂賴有知音在。別墅安居學坐禪。</text>
<title>縣令文君來訪</title>,<text>縣令聞予昨日來。爛蒸香餠勸深杯。不知地僻眞吾好。應訝年衰被衆猜。怨起上牋辭北闕。禍萌憂國去南臺。但將酩酊消光景。何用區區枉觸槐。</text>
<title>孟㽥還京</title>,<text>喜汝長身拜大官。還憂苜蓿日堆盤。且須無謟遵家學。忠孝脩名永不刊。</text>
<title>寄呈松軒侍中。謝恩也。</title>,<text>臣罪當誅聖主仁。屛居關內得安身。問渠何以逢天幸。只爲松軒是故人。</text>
<title>寄省郞諸兄</title>,<text>玄陵一代小人儒。攘歷中書諫大夫。得至侍中僥倖耳。斯文何事苦相圖。中庸大學學曾思。人道瀛王是汝師。長樂邇來非獨我。有誰重賦去來辭。去年長子入黃泉。仲氏今冬謫海壖。聞說三郞方被劾。奈何天也奈何天。世間榮悴似循環。松柏蒼蒼又苦寒。且學仲尼陳九卦。白頭身世付長湍。官途今古足危機。何怪衰年惹是非。再拜聖恩天地大。萬山殘雪掩柴扉。彈章大勢乍驚人。熟讀深思揔失眞。捉敗老翁唯四字。黜僧還恐似王輪。長湍太守送纖鱗。晚食還驚味更珍。始識省郞恩甚重。忍飢供職豈無人。天子呼來賜八珍。侍中光彩動朝臣。請看倚伏難逃處。寂寂荒村伴野人。玄陵策上甲加寅。放榜辛朝始出身。坐數至今荒野去。滿廷靑紫絶無人。松軒當國我流離。夢裏誰曾有此思。二鄭況今參大議。一家完聚果何時。汝恃家門逞汝顏。那知汝父是氷山。彈文直欲殺無赦。尙幸竝生天地間。欲加之罪豈無辭。似毀疑褒世所知。畢竟有天吾不患。爛烹肥肉倒深巵。</text>
<title>絶句。寄權緩親從。</title>,<text>白日近亭午。靑天無片雲。安心歌聖化。爲我謝斯文。</text>
<title>十六日。三郞送酒食。</title>,<text>幸免吾今謝上天。汝兄南去我茫然。似聞閉戶臺評裏。送饌不來尤可憐。</text>
<title>赤城兪瓚判事。送冬瓜，牛蒡。戲謝。</title>,<text>碩大冬瓜凍作氷。牛蒡洗削可朝蒸。忽思京邸肥魚饋。自信吾非蔬筍僧。</text>
<title>有感</title>,<text>湢室誰能不脫衣。奈何同浴臝裎譏。縱然其入有早晚。均是相觀知瘦肥。諸子滌瑕方自進。獨吾染垢欲誰歸。聖朝方許更新路。危坐長湍對翠微。父子分離罪在身。何關急難救崇仁。流芳遺眞渾閑事。舊病新愁惱主人。白酒滿杯忘歲月。靑山當戶遠風塵。長湍縣令頻相訪。厚意須知過至親。</text>
<title>琇峯見訪而歸</title>,<text>遠天看鳥沒。落日送僧歸。知有檀家近。月明初掩扉。</text>
<title>十八日</title>,<text>玄陵將相幾人存。壁上圖形亦已昏。多病牧隱頻仕已。至今經濟獨松軒。松軒忠義薄雲天。漢絳唐梁與比肩。欲識大平眞氣像。閉門高枕得安眠。安眠喜我已無爲。浮世功名絶不思。只恨多生餘習在。時時遇興卽題詩。</text>
<title>自詠</title>,<text>名爲長樂實長貧。又値分田作逐臣。僶俛有無非上策。安恬貧之亦前因。道心流水無時駐。世態浮雲與日新。欲與赤松游豈得。商山千古暗風塵。面奉天威咫尺間。觚稜曉日映衰顏。苦心只願安三傑。長古那知起庶頑。野色荒涼身共悴。溪聲嗚咽淚同潸。質諸尙幸神明在。且得從容待好還。</text>
<title>三郞送燒餠酒甁</title>,<text>芳醪味洌餠生香。可引頹齡補賢腸。縱被臺彈來不得。分明鸞鵠在吾傍。</text>
<title>自解</title>,<text>自愧素飧妻子肥。不知天下惡皆歸。麟經將聖垂褒貶。鳳沼諸郞學發揮。陰壑雪堆驚歲月。高山日出散煙霏。化工用意終難料。會得驪江坐釣磯。</text>
<title>二十日卽事</title>,<text>三郞送藥不能來。看汝操心亦苦哉。更欲求醫誰肯顧。唯當信命莫相哀。少游璧水風涵樹。老賞金陵雪凍梅。到處此心安便是。長湍茅屋卽春臺。</text>
<title>孟畇來又去</title>,<text>考功淸要駁臺官。守職何人不膽寒。醞藉汝今猶乳臭。老翁甘受省郞彈。聞吾病發特來看。見我如常却去還。坐想禪興龍遯野。斜陽飛鳥渺茫間。</text>
<title>尹可觀夫人權氏。送米及醬瓜。</title>,<text>平日姻家密且親。危時見面也無人。誰將食物供朝夕。可見夫人意甚眞。武德將軍佩虎符。擧杯聯句愛吾儒。年過不惑登仙去。風采依然照海隅。</text>
<title>金上將來</title>,<text>危途見得弟兄情。尙幸殘生値大平。欲向咸寧同笑語。令尊人道尙身輕。上將今批得代官。侍親期近理征鞍。乞身我欲還鄕去。樽酒相從傲歲寒。</text>
<title>不得請自賦</title>,<text>一身渾是病。末路自來危。寡助▣生▣。多▣▣▣疑。山中雲暗處。江上月明時。不得飄然去。始憐生有涯。</text>
<title>安心</title>,<text>安心且堅坐。不用望驪江。紺嶽雲連屋。長湍月照窓。殘生已無幾。淸景可爲雙。豈乏蝦魚喫。唯消酒滿缸。</text>
<title>二十八日</title>,<text>世變無涯跡甚危。吾今順受復奚疑。乾坤自有包荒量。雷雨寧無滌垢時。寂寞江山風吼急。大平閭巷日行遲。且須飽喫長湍飯。信筆題成八句詩。</text>
<title>欲語</title>,<text>欲語誰與聆。欲行誰與從。獨立且吟嘯。萬里來悲風。天涯去白鳥。江上橫靑峯。淡然方寸間。緬懷擊壤翁。消長只一物。物嗟吾道窮。</text>
<title>二十九日</title>,<text>短景悲風歲欲除。逐臣無計問田廬。南臺路遠幸進表。北闕天高休上晝。寵已極焉同衛鶴。技之盡矣卽黔驢。▣然知我有天在。須信此心如大虛。</text>
<title>寄松軒</title>,<text>白頭身世已殘陽。無職無田亦不妨。只有游山高興在。敢煩廊廟一商量。</text>
<title>庚午正月七日。赤城兪判事。以酒一甁，月餠，油餠同一器。生鮮一首送至。</title>,<text>團團疑皓月。箇箇煮新油。久矣已無酒。幸哉仍有魚。世情非復舊。交道尙如初。細事所關大。吾詩無一虛。</text>
<title>七日</title>,<text>新春七日廣興倉。童僕喧嘩受祿忙。三十五年妻子飽。愧無寸效報先王。</text>
<title>權總來別</title>,<text>黃驪太守乃翁爲。父老而今有去思。得見郞君應喜甚。更須努力藥瘡痍。</text>
<title>姨兄金敞德原君。携族孫摠持僧錄。以酒食來餉。</title>,<text>吾兄七十尙強康。白髮盈簪頰有光。馳馬遠來無小困。携僧厚餉輒先嘗。江山歷歷眞懷土。天地茫茫卽醉鄕。初日入窓催返轡。病夫羞赧臥空床。</text>
<title>待人不至</title>,<text>新年無日不思家。豈有功夫管物華。寂寂小村來往斷。西山依舊夕陽斜。飽食安居謝國家。江山如昨鬢添華。欲追風雅歌王化。時復長吟點筆斜。</text>
<title>室人至</title>,<text>少年游宦各天涯。夢裏相逢話所思。今日那知是前日。縱然心喜又心疑。</text>
<title>立春前日</title>,<text>明日當立春。今日卽除夜。寒暄隔無多。何幸見粲者。生物荷天地。仁風扇朝野。尙冀如鼓琴。安閑老田舍。</text>
<title>立春帖字</title>,<text>朝廷有道靑春好。門巷無私白日長。欲識此詩眞氣像。請看今世我東方。右城中靑山有約長當戶。流水無情自入池。欲識牧翁吟嘯處。春風浩蕩動新詩。右別墅</text>
<title>寄松軒</title>,<text>欲乞殘生寄梵宮。廟堂親舊肯吾從。立身已致萬事裂。舍命直觀三世空。江上團團禪榻月。樓中細細釣絲風。得償素願知何日。坐對靑山面發紅。</text>
<title>有感</title>,<text>大輪天作合。哲命實非虛。配匹生民始。乾坤定位初。幾人嗟死別。獨我共貧居。積善保偕老。庶幾流慶餘。</text>
<title>赤城兪判事送藥飯</title>,<text>秫飯蒸香鴉未鳴。家家相送當人情。窮村寂寞驚佳節。咀嚼深知舊故情。</text>
<title>日將午。龍鐵以藥飯來。</title>,<text>送來藥飯蜜調凝。云是南神宅裏蒸。對物倍傷浮世事。不如不食學西僧。指空</text>
<title>隣翁李尙書，朴中郞，金碩，金彥，李祐仲，孫叔畦。作摴蒱戲。傍坐觀之。</title>,<text>風俗由來重歲時。白頭翁媼作兒嬉。團團四七方圓局。變化無窮正與奇。拙勝巧輸尤可駭。強呑弱吐亦難期。老夫用盡機關了。時復流觀笑脫頤。</text>
<title>望獵騎</title>,<text>平山雪霽白皚皚。牽狗時看數騎來。何處凌晨逐狡ꟙ。競誇多獲半酣廻。</text>
<title>患疥心不安。數日不吟。</title>,<text>疥發相攻擾我心。苦哉連日輟長吟。三郞特浸桑灰洗。絶勝仙人頂上針。</text>
<title>門生吉注書。須次于家。携老少還善州來別。一宿而去。</title>,<text>從游泮水號通經。及第注書雙鬢靑。辭我携家故鄕去。且聆吾語若丁寧。讀書須踐故人跡。對策要登天子庭。軒冕倘來非所急。飛鴻一箇在溟溟。</text>
<title>二十三日。寄呈松軒。</title>,<text>赤縣吾猶不自由。天涯謫客可知愁。善謀若許從便去。祝壽應添百萬籌。</text>
<title>寄鄭二相 三首</title>,<text>我已無心賦解嘲。將何面目復趨朝。孤舟可泝驪江去。兩岸高山雪欲消。病我朝天道路賖。煩公遠送宿婆娑。當時一寸心中地。豈爲吾身爲國家。久假瀛王欲卽眞。省郞彈我作閑人。看來依舊單瓢巷。所樂超然亦絶倫。</text>
<title>中和堂洞權密直。送酒一甁，牛肉，白米廿斗。走筆謝之。</title>,<text>肥肉今難得。芳醪昔所嘗。侑緘加白粲。茅屋頓生光。</text>
<title>李郞將延家。會香徒設醴。老夫往與其間。微醉先出。</title>,<text>長湍北里有金堆。結社燒香歲幾回。趁取春風參上座。携來樽酒澍新醅。誰知國相今同席。我以隣翁共擧杯。軟飽微吟眞樂甚。管絃何必動樓臺。</text>
<title>心詩一首。寄呈松軒。</title>,<text>方寸虛靈地。明明上帝臨。廻看包往古。直視燭來今。照處眞如鏡。同時可斷金。何當一樽酒。相對細論心。</text>
<title>自詠</title>,<text>昔日憐吾老。逢春感物生。淚多雙眼暗。慾少一身輕。耿耿思鄕意。悠悠去國情。閉窓將就睡。枕上又風聲。</text>
<title>訪硳城兪先生不遇。夫人邀入客位。具酒飧甚厚。又請登後園小山四望曰。我公意也。蓋欲令老夫知其形勝也。歸而志之。三首。</title>,<text>長湍南畔硳城西。山擁茅茨水泊堤。中有主人三徑在。卜隣吾欲共携提。主人憐我老無官。一片丹心尙不刋。故請登山暫游目。鵠峯蒼翠聳雲端。美食醇醪滑更香。眞如補藥入中腸。女奴傳命勤相勸。微醉歸來又夕陽。</text>
<title>敬僕來。作此因示中童。</title>,<text>汝去我常思。汝曾思我無。汝來我喜甚。知汝喜見吾。婉婉汝眉目。星星我髭鬚。學問頗聰敏。可見汝頭顱。只恐不勤謹。終迷仁義塗。文章或俗士。道德爲眞儒。汝且究聖訓。索玩忘朝脯。中童長一歲。頗能探奧區。相勉立大志。擧一反三隅。功名在天命。且可歸唐虞。所止在至善。始爲眞丈夫。</text>
<title>自詠 一首</title>,<text>夢中僥倖到黃扉。覺後依然一布衣。喧枕枯箕憐馬瘦。繞墻老薺望人肥。順天南海兒無恙。零雨東山我未歸。何日金雞一聲曉。乞身耕牧避危機。</text>
<title>見耕者將徧野。自笑一首。</title>,<text>平生行止付於天。垂老參差自可憐。乞退雖然曾問舍。忍飢安敢更求田。水隨地勢乾仍溢。牛解人聲往復旋。不日春耕將徧野。老夫何以度今年。</text>
<title>李判書 丘直。 送朋酒白粲十斗。以此爲謝。當使孟畇誦之。</title>,<text>長身直幹秀朝班。莅事精強不得閑。記舊贐窮今世少。有誰憐我食方艱。朋酒吹香白粲精。生精行氣實符名。謫中喜得仁人饋。醉飽應敎詠大平。</text>
<title>四月初二日。隱溪來訪留宿。口號平生行止任隨緣。貧富升沈付與天。知子不能安陋巷。聖君南面議尊賢。語意非老天所敢當。然不可無答。和成二首。</title>,<text>早澄諸念息諸緣。鶴態雲蹤共一天。能致此翁誠不易。從今吾黨識吾賢。牧翁垂老少塵緣。賞月吟風更樂天。況有小圖爲日用。分明十聖與三賢。</text>
<title>是日門生趙密直送酒食。用前韻寄去。</title>,<text>我悔求魚木上緣。浮休有命敢逃天。斯文骨肉今非古。用意如公有幾賢。</text>
<title>携中童與隣長朴英起。看躑躅長湍石壁。</title>,<text>長湍石壁翠屛橫。躑躅花開錦綉明。暫借商船順流下。一時情景儘難名。</text>
<title>與長湍縣令文君。再游石壁。文君邀至上流合幷處。捕魚設食。晚歸。有孟畇，柳衍，門生孟思誠，李稚。來報臺省又論前事。赴處咸昌。</title>,<text>長湍縣令足風情。携酒看花慰老生。已信船如天上坐。又疑人向鏡中行。錦鱗掛網誰不樂。綠蟻盈甌吾欲狂。日暮還家深自省。乘除造物更分明。</text>
<title>初八日。室人來。蓋欲送我南行也。</title>,<text>百年偕老是人情。哀老何心送遠行。頭上有天逃不得。那知後日復相幷。</text>
<title>携室人游石壁。隣朴渡水。墜馬失笠。</title>,<text>一區形勝畫難如。欲使夫人賞我餘。隣老奈何妨此樂。苦無情興返吾廬。</text>
<title>西村金龍內官。以酒食來。</title>,<text>少年功重侍南遷。中歲心傷忽上仙。歸老田莊忘世事。何人能及此公賢。浮蛆美酒初離甕。狡兔平原忽應絃。特訪老翁尤有意。玄陵宰相散如煙。</text>
<title>馳中童呈所志於松軒。不能不動于懷。</title>,<text>心在風塵外。身居縲絏中。問誰成我志。謀我有誰忠。雨露霑濡闊。江山往復重。松軒肯相恤。終不哭途窮。</text>
<title>幻菴送書。惠以小詩上答。</title>,<text>軒冕眞身外。山林亦世間。何當一相會。冷笑對氷顏。</text>
<title>庚午八月十三日。到咸昌。狎送官近侍郞將朱仁起回程。附呈兩侍中。</title>,<text>老來常依客。命也豈關人。到處靑山好。吟詩白髮新。廟堂垂雨露。鄕里隔風塵。世味都消盡。難忘醉吐茵。</text>
<title>寄呈黜陟令公</title>,<text>浮生年矢每相催。公在棠陰我又來。上黨水災眞偶致。長湍風景忽如猜。索居桑邑吾今老。跂望金陵使者廻。地僻不知旌旆過。天敎何日共御杯。</text>
<title>重九後日。有人之淸州。吟得一絶。報種學簽書。知吾平安。其人果不去。</title>,<text>還鄕明日作中秋。又把黃花插滿頭。始識主恩天地大。老來流落亦風流。</text>
<title>伯孫孟畇。隨我南來。家人來報妹病殆甚。予勸之曰。兄弟天倫也。一死無由再見。汝宜急去。吾在此。如汝所見親戚滿鄕。日相從。何所慮。吾已老無他望。唯汝祖母尙未來耳。孟畇乃拜而去。獨宿一夜。因有感焉。明日乘醉。乃錄一篇。</title>,<text>世敎重彝倫。人情尙恩義。兩塗或泛駕。禽獸固無異。爰從堯舜來。小大斯爲美。至親有相殘。纍纍照靑史。老我常痛心。掩卷歎不已。吟哦鶺鴒詩。落日悲風起。汝之柳氏妹。旣免聞床蟻。纏綿歲將周。其勢殆不利。況今特來報。汝行安可止。母以我獨居。而墜友于意。欣然騰裝去。三韓一君子。旣侍祖翁貶。又恐親妹死。天理發於心。流光千萬祀。我且題此詩。採擇從史氏。</text>
<title>寄京山府金判書同年 隨</title>,<text>咫尺同千里。乾坤一老身。相逢是何日。坐數榜中人。</text>
<title>戲題</title>,<text>鄕人爭笑謫仙翁。泥醉村歌野笛中。縱使得還何所用。齒牙落盡眼朦朧。</text>
<title>贈河光祖署令詩 小序</title>,<text>予年十六七。游九齋。始識晉陽河氏兄弟。長公已科第。爲官典校郞。所謂城上齋也。弟公爲諸生第三坐。予乃居其上。所謂行二坐也。日夜嘯詠。情甚親交誼篤。是以視尊公猶父。視其兄猶吾兄。尊公亦視予猶子也。予於河氏子孫遇之。未嘗不有感于懷。人世幾何。而識其祖若子若孫。烏得漠然哉。今之貶居咸昌也。光祖以黜陟幕官。奉朝廷恩赦而來。問予表其德。予以光祖塞其責。又求詩。予不可辭。乃敍世交而綴數韻以勖之。亦古者忠告之義也。河氏晉陽秀。纍纍多聞人。密直我及見。風儀傾搢紳。震器早有譽。獬冠竦朝臣。分符且持斧。惠窮仍威嚚。積勞發必大。二子方致身。光祖我始見。懽然如素親。後生實可畏。幕府無風塵。勉哉更努力。功業須日新。老我見三世。詩語寧不眞。</text>
<title>寄呈黜陟令公</title>,<text>聖恩垂紫闥。嘉惠賁文茵。踊躍朝天去。唯慊別主人。</text>
<title>寄黜陟使 辛未六月又貶咸昌作</title>,<text>益齋門下壯元帥。得繼遺蹤列廟堂。老病却爲流落客。幸逢恩露滴甘棠。</text>
<title>寄權愼齋</title>,<text>歷徧省臺淸要。退來鄕里優遊。應笑牧童滿溢。暑天走汗交流。</text>
<title>戲題</title>,<text>名酒秋多熟。禪窓夜可參。耽眠每達旦。兩頰尙紅酣。</text>
<title>有感</title>,<text>少年朋友盍簪時。吐膽輸心絶詭隨。利害一朝移素志。推擠寧肯惜分離。</text>
<title>紀事</title>,<text>柳相蒼頭有二家。勤渠涉水送西苽。問安伊使尤難得。淳朴遺風可歎嘉。</text>
<title>寄烏川</title>,<text>向來京輦暫奔波。職貽科田誤我多。一箇白丁眞灑落。欲賡千載紫芝歌。擬向中秋上鹿門。此身還似檻來猿。何人放出林泉去。山北山南恣意奔。</text>
<title>寄松軒</title>,<text>秋入郊原淑景移。物華晴好雨仍奇。大平廊廟多高會。每趣看蓮又是誰。三到咸昌興更新。依然魚鳥亦相親。韓山有我先墳在。欲及中秋拜兩親。</text>
<title>寄三峯</title>,<text>爲儒早知命。學佛又忘身。回首都迷院。三峯似送人。世利秋毫小。交情粥面濃。任敎中齟齬。百折水流東。</text>
<title>上都堂</title>,<text>身似粘泥絮。心同帶雨蓮。廟堂如見記。貼字許從便。寧海尋親舊。韓山拜祖先。有時游甓寺。歷懇祝堯年。</text>
<title>有感</title>,<text>我有一大錯。欲擧千鈞輕。爲欠臨事懼。又昧知人明。縱悔亦已矣。萬死幸一生。獨坐每惕若。縮口時出聲。</text>
<title>我寓</title>,<text>我寓菩提寺。獨占西上方。溪聲帶雨急。樹影涵風涼。境寂有佳致。心空生妙香。白衣大士在。庶與斯民康。</text>
<title>寄柳晉川君</title>,<text>事事由前定。時時憶舊知。城東踏靑處。倘得更吟詩。</text>
<title>寄李詹承旨</title>,<text>錯落星躔拱北辰。天涯遠謫是孤臣。寸心日夜歸何處。只向舟墀祝聖人。杳杳天無語。悠悠命已窮。朝中難再會。地下倘相逢。自是事多變。非由謀不忠。異時靑史上。我獨面長紅。</text>
<title>寄忠州牧黃同甲</title>,<text>三到中原雨雪來。每逢同甲勸深杯。頓忘客路艱辛味。造物乘除亦妙哉。</text>
<title>寄驪興權知郡 二首</title>,<text>遠謫經過數。浮生老病餘。如逢南計點。爲我謝勤渠。甓寺鎭流水。經函棲素塵。更宜深照覷。曾此祝先人。</text>
<title>七夕。主人大禪師設食。老夫酣臥。吟得小絶。明日錄呈。</title>,<text>天上佳期牛女。人間高會釋儒。離合古來難事。獻酬要盡懽娛。山雨霏霏忽霽。溪風細細俄涼。已喜致身蕭爽。樂哉倒此氷醬。方學十牛歌誦。何期五馬來尋。素肉本非關道。且須淨掃塵心。</text>
<title>是日監郡鄭公。携酒來訪。明日以詩謝之。</title>,<text>牧隱先生是逐臣。華宗冢宰政憂民。遠村携酒來相勞。應念龍頭會裏人。</text>
<title>監郡公。送麥二石脂麻五斗。</title>,<text>老牧今游食。眞如雀鼠僧。遨頭作檀越。經卷可長蒸。</text>
<title>寄尼山申監務兼定山</title>,<text>聞得新蟬第一聲。韓山歸路眼中橫。拜墳欲及中秋去。準擬相逢賞月明。</text>
<title>久坐</title>,<text>久坐腰脚酸。欲出馬蹄病。徒步畏泥塗。輿夫無從倩。進退諒惟谷。終甘四夷屛。新涼漸可人。身健隨所請。經丘與尋壑。縱意出塵境。</text>
<title>尙州▣授官李汝信來訪。吾門生也。</title>,<text>廟堂今日重儒冠。新置諸州敎授官。最喜門生膺此選。應知座主本相觀。唐虞盛世回千古。洙泗遺風被九韓。投閣子雲猶配食。令人三歎立言難。</text>
<title>聞蟬 二首</title>,<text>年年夏秋交。暑極生微涼。頤養未得法。遂致脾胃傷。氣平尙鄭仲。況乃困欲僵。連朝泄痢甚。已覺如頹墻。蟬聲忽適意。不復呼彼蒼。悲秋男兒事。倏忽成老翁。天公復何意。坐我蟬聲中。君門笑無階。何由駕飛鴻。掩耳欲不聽。更覺欺衰躬。萬物各得時。我且勤醉醲。</text>
<title>早起望松有感</title>,<text>開窓罷朝霧。靑松各離立。潔淨如新沐。矜莊欲祗揖。愧吾抗塵容。高風不可及。豈不願從游。老衰難絶粒。留侯千載人。永慕空雨泣。</text>
<title>安東權愼齋書來見次韻。復用寄呈。</title>,<text>名利眞同春夢。江山漸好秋游。飮酒應須對月。賦詩何必臨流。</text>
<title>大雨歎</title>,<text>夜半夢回風雨作。展轉不眠多反側。松聲水聲是何聲。忽聽空階有點滴。今年此邦頗早旱。有雨是我初來夕。暴流嚙田卑者沒。嘉禾損傷眞可惜。天晴旬餘得嘗新。農家喜不虛費力。我方自幸易匃求。欲與野僧共游食。乃何今日又如初。俄然百感堆胸臆。老妻愚子皆無田。家貧何曾有畜積。細民如我應更多。嗚呼嗚呼天昏黑。天昏黑放新晴在幾刻。淚落呑聲哭不得。</text>
<title>讀李白詩</title>,<text>豪氣凌雲不得▣。滿天光焰吐文章。欲尋影響竟無處。極目大淸空斷腸。</text>
<title>李承吉中郞。以新酒來餉者再。聊作短歌。所以報之也。</title>,<text>炎天金流玉亦鑠。昔酒味變難可酌。中郞何術釀得新。淸如大空涵靑春。香自遠兮味更醇。一杯一杯辭不得。陶然便作無懷民。江湖廟堂雖兩地。進退俱憂是吾志。安得移民醉鄕裏。歌呼嗚嗚無外事。白頭流竄卽行樂。何異夔龍在丘壑。</text>
<title>偶題 三首</title>,<text>淡泊昔相守。是非今兩忘。正音師甫白。幽意到羲黃。雨枕溪聲急。晴窓樹影涼。登樓更閑適。山翠滴衣裳。▦▦元無憾。吾君未敢忘。少曾分皀白。久矣戰玄黃。雲雨俄多變。乾坤又一涼。何如大平日。沈醉舞霓裳。說有千金重。恩何一飯忘。持身愼平素。遇事濟蒼黃。谷密山光合。樓高月色涼。卽今塵慮盡。便欲製荷裳。</text>
<title>吟嘯</title>,<text>天然八妙我心降。筆力從他鼎可扛。所欲霑芳杜工部。何妨學瘦賈長江。渾身雨露花如海。對面江山酒滿缸。得意大平吟嘯處。不論華麗與涼厖。</text>
<title>志喜</title>,<text>忽得涼書報太平。東門駕幸賞忠誠。三韓此事從來少。大筆光垂萬古名。</text>
<title>奉寄海州族長</title>,<text>困臥西窓不出游。寂寥僧院草蟲秋。南樓直下山千疊。矯首時時望海州。</text>
<title>遣悶。金上將携酒來。栗及靑豆侑之。</title>,<text>看來喧寂不殊塗。胡乃操戈欲逐儒。晚景深居避人處。高聲大叫成佛圖。閑敎童子八州府。靜愛族親携酒壺。築室臨流眞素願。何須浩蕩歸五湖。又剝去重皮粲有光。烹來長殼嫩生香。樽前竝進如豪富。林下先嘗愧老狂。吠蛤稻畦黃映野。蹲鴟芋圃綠連場。從今細嚼微軀飽。詠物新吟逐日忙。</text>
<title>八月初三日。尙州儒學敎授官送膰肉。</title>,<text>璧雍丁祭廁衣冠。歸忝泮宮初獻官。豈意窮村拜神賜。商山膰肉照杯盤。</text>
<title>初七日。聞黜陟令公過德通。以疾不克躬造上謁。代書寄呈。</title>,<text>聞說旌旗過德通。躍然乘興欲趨風。適因微疾空瞻望。何日樽前笑語同。</text>
<title>岑侍者告歸開天。走筆寄呈幻菴國師。</title>,<text>永日無人處。高樓成佛圖。忽逢岑侍者。面赤愧衰儒。賢聖雲間電。虛空海上漚。何時造方丈。相對共胡盧。</text>
<title>白蓮會罷。留朴令公作中秋。過午夜就枕。天未明。公去。吾方酣睡。不之知也。曉起吟。</title>,<text>天下紛紛過幾秦。小村幽寂遠風塵。白蓮社裏求眞佛。明月樽前對故人。但覺風流似前輩。那知蕭索屬吾身。公馳去矣猶酣夢。食罷登樓興更新。</text>
<title>謝陽山大禪師送松芝</title>,<text>一宿菩提似舊知。別來明日送松芝。淡中有味同風調。踏雨靑鞋更訪師。</text>
<title>寄簽書</title>,<text>夜雨蕭蕭不忍聞。曉窓愁對萬山雲。須臾一陣長風起。快望丹霄祝聖君。</text>
<title>感事</title>,<text>親族分一身。遠近情意眞。平安諒欲會。患難還恚嗔。天屬尙如此。何況越與秦。我心欲返古。庶令風俗醇。老矣今已矣。徒此勞精神。</text>
<title>寄呈松軒</title>,<text>三韓迓命日方中。百折交情水必東。乖氣自消和氣動。只緣黃閣有淸風。</text>
<title>寄呈圃隱</title>,<text>公大有爲居廟堂。吾衰無用老家鄕。小中華館如初作。陶舍寧敎久閉藏。</text>
<title>洪武壬申夏四月十四日。上使司楯郞傳旨二子興於言事失實之罪。今皆例貶矣。卿心豈得安可居江外。臣穡蹈舞謝恩。卽出至普賢院。有雨小留。</title>,<text>國主垂憐愍。家人慣別離。蒼黃無客送。寂寞有孫隨。明月輝鷹劍。靑苔蝕馬碑。雨來成小歇。天亦慰遲遲。</text>
<title>宿臨津金龜聯判事野莊</title>,<text>氷雪曾過此。江山似識予。地腴耕稼好。人少往來疏。枉慕淵明秫。深慙葛亮廬。寄言金判事。借我樂琴書。</text>
<title>十五日。宿幸州柳令公野莊。</title>,<text>曾說山頭寺。遙臨海角天。勸予來避暑。屈指已經年。美酒精神暢。嘉飧口腹便。女奴勤接待。更覺主人賢。</text>
<title>十六日渡孔岩</title>,<text>萬松岡下李家村。欲渡無人枉叩門。過了孔岩心尙悸。小舟風急浪花飜。</text>
<title>是日至廣州村。是吾蒼頭赤脚居止處也。留數日。作短歌。</title>,<text>衿州之北果州西。中有廣陵村一區。淺山環合成短屛。茅茨數點如畫圖。村人生理甚蕭索。我欲言之難注脚。壁空何曾有甔石。不異莊鱗居轍涸。西崖長髯君子居。養老往往推所儲。韓山逐客初下馬。便荷用意何勤渠。千里一士比肩立。相須之殷相遇疏。我作短歌舒此情。天高地下唯風聲。</text>
<title>偶題</title>,<text>省擊臺彈直到今。烏川奇禍駭人心。往來屑屑何妨事。更感松軒愛我深。</text>
<title>寄玄判書</title>,<text>漢江南畔廣州村。寂寞數家相對門。不有西隣君子宅。老夫何以度朝昏。廊廟同遊似夢中。衿州北野忽相逢。盤飧機豆煩供給。造物應憐一禿翁。</text>
<title>書同年姜判事壁。請予看脈。故戲之云。</title>,<text>看君六脈至如期。身健心和亦可知。又況歸依無量壽。此生應享百年頤。</text>
<title>寄呈姜同年靜軒先生</title>,<text>遠祖廉貞尙在天。靜軒人道地行仙。一區花太非塵世。客至開懷酒似泉。遠謫天涯問幾回。禍胎人道去南臺。是皆命也吾何恨。每向樽前笑口開。</text>
<title>題所寓村舍</title>,<text>危途順境兩閑閑。造物依然笑我頑。已忘惡聲初入耳。肯敎慙色再浮顏。白橫西阪衿州路。翠滴東門冠岳山。麥隴稻田新雨足。從今不願走塵間。</text>
<title>弟兄</title>,<text>弟兄居異縣。夫婦隔重江。地近同千里。天遙共一邦。永懷心合一。獨處影成雙。汝輩知吾否。魚肥酒滿缸。</text>
<title>寄南京尹</title>,<text>江山風景好。天地聖恩深。只怪廚煙冷。應知一寸心。</text>
<title>謝朴惇之饋魚。兼述所懷。</title>,<text>五更鷄叫雨蕭蕭。舊病新愁共寂寥。忽見飛魚傳尺素。故人情重慰無聊。聖恩寬大臥江濆。猶是三韓府院君。犀帶一腰懸架上。令人遙望鵠峯雲。</text>
<title>登舍北小山四望</title>,<text>大哉天地儘無窮。白髮蒼顏是牧翁。碌碌壯年迷上策。悠悠晚節棄前功。長江一派分平野。疊嶂千層接遠空。濯足振衣高興發。寸心終向八仙宮。</text>
<title>寄呈松軒</title>,<text>出京迷道路。到處少資糧。儻賜山中郡。安心送夕陽。</text>
<title>謝玄判書送鮎魚。因有所感。三首。</title>,<text>昔如鳳鳥入金鑾。今似鮎魚緣竹竿。對物興懷君子事。卜居無處可求安。久病醫官語我詳。無鱗魚與藥相妨。感君來意何容負。下筯還敎少忌嘗。東方風俗慕中華。淳朴比隣願易求。誰似衿州玄奉翊。月無虛日送珍羞。</text>
<title>冠嶽山禪覺菴澈首座。惠草佐飯石茸。</title>,<text>我吟江上月。師臥嶺頭雲。蹤跡雖然異。音聲似得聞。幸今垂茂渥。從此揖淸芬。何日身強健。風窓語夜分。</text>
<title>卽事</title>,<text>田字窓臨口字庭。炊煙朝暮鎖虛廳。出門可是舒長嘯。滿眼冠山分外靑。</text>
<title>冠嶽新房菴主。無及之同行也。由朔方廻居是菴。與老宿某某。携食來餉。</title>,<text>檀越齋僧是故常。山僧饗俗可驚惶。饅頭雪積蒸添色。豆腐脂凝煮更香。緣厚多生非偶値。恩深一飯恐難當。欲書此語傳千古。石壁天齊萬仞強。</text>
<title>五月十七日。馳叔畦進士八京幹事。自笑零丁至此。吟成一首。</title>,<text>匹夫有天下。萬乘爲獨夫。大勢今古同。何況士之徒。侁侁朝頗衆。孑孑夕已孤。豈無況嘆者。欲言還囁嚅。弱材豈幹事。小賦非凌虛。無從叫閶闔。心腹安可敷。命也又天也。且愼吾所趨。悠悠張翰鱸。杳杳王喬鳧。無可無不可。涼風生座隅。</text>
<title>中顯知安山鄭士雲。送白米十斗，乾魚十首酒兩甁云。南計定所請也。安山新京畿。南君楊廣計定使。何從而相通。必二人相好者也。於是戲賦短律。</title>,<text>楊廣安山道不同。鄭承南敕兩無從。必然昔日交情厚。也是韓山福氣濃。米白有香還似雪。酒淸無滓却如空。鱐魚又足供時祭。末路安排感化工。</text>
<title>喜晴慰叔畦也</title>,<text>細雨斜風送汝行。松山霽色喜相迎。順孫孝子心無二。上帝皇天鑑甚明。尙恐疑多成跋扈。皆言亂極復昇平。千秋宗社威靈在。貫日忠當保令名。</text>
<title>卽事三首直述。非虛語也。</title>,<text>江雲罷雨逐風飛。針水新苗綠更肥。我又今年耕不得。秋收好處乞身歸。鴻留泥爪入雲飛。自古高人遁要肥。釣得神龍由有欲。且看四皓拂衣歸。庭宇人稀燕習飛。陂塘雨足水初肥。浴沂高興悠然動。自歎與誰風詠歸。</text>
<title>對景寫懷</title>,<text>造物憐吾意不平。故敎淸景一時幷。風吹凍雨東南暗。雲漏夕陽西北明。頭上有天元默默。胸中萬事自營營。題詩豈爲傳人世。留與兒孫記此行。</text>
<title>從玄判書。求茅蓋新亭。</title>,<text>小山臨水四方通。欲結新亭望鵠峯。日炙雨霑須小避。白茅誰肯借三重。</text>
<title>南在送蓴酒奏紙</title>,<text>蔡倫門客天姿潔。張翰水屳風味淸。賴有靑州從事在。合成和氣寫眞情。</text>
<title>寄廣州牧使崔恕</title>,<text>我今病臥廣州村。菜把多蒙地主恩。只恨路遙難上謁。扁舟何日泊倉門。</text>
<title>昨日安養道生僧綐。扶携酒食來勞。今早送紙。以詩謝之。</title>,<text>昨與靑州從事來。熏然令我好懷開。楮生又自山中至。應要新詩醉後裁。</text>
<title>四顧無雲。有感而作。</title>,<text>白雲飛盡靜無風。何限靑天日欲中。平旦淸明元不小。可憐吾輩養無功。</text>
<title>少選。白雲片片滿天。又吟一首。</title>,<text>白雲片片逐微風。仰見日輪才過中。物欲復萌俄頃耳。我曺焉可廢前功。</text>
<title>陽城監務高▣▣送白米五斗酒兩甁。寒食拜掃韓山。返程時。護送至沙平院者也。</title>,<text>高君一見似深知。談笑詼諧頗好奇。山蜜金堤初接泮。水橫沙院却分離。交情不必論深淺。世態無非逐盛衰。三歎斯人天下少。吟哦又是一篇詩。</text>
<title>新亭</title>,<text>新亭雖少足婆娑。晚節風流默自誇。背向何曾從地理。尋常只欲望京華。高低列岫屛風古。曲折長江匹練斜。晴好雨奇看不足。直從今日此爲家。</text>
<title>近訪同年靜軒公云。吾子靑谷師書來報。近當比上。公必見之。吾聞之。喜可知也。昨風聞靑谷來數日矣。幸得蓴菜一缸送去。聊助侍養一味云。</title>,<text>昨聞靑谷上人來。應舞斑衣學老萊。偶得蓴絲助淸供。厭寒須勸酒三杯。</text>
<title>判曺溪事竹菴軫公。退院歸住所億政寺留岩串。以船若湯蔬菜五星。來慰吾三黜也。新亭適成。共坐移日而去。</title>,<text>公生閥閱樂金屳。勘破曺溪一味禪。領袖萬僧如壁立。規模六祖止衣傳。閻浮世上聲名極。般若湯中氣味全。回首萬金臺有月。相隨夜夜掛靑天。</text>
<title>請竹菴設菲食。朴判書，姜判事，玄判書適來。談笑極歡而罷。用前韻。</title>,<text>鍊丹未必得爲仙。面壁安能學坐禪。只要眼前幽事足。何須身後令名傳。嘉賓邂逅眞爲幸。美景森羅不亦全。向晚解携騎馬去。片雲孤鳥夕陽天。</text>
<title>客去獨坐。樂江上之景。而不忍去。權洪州適至。呼酒小酌。</title>,<text>聞君出牧使吾憂。長嘯新亭麥已秋。浮世功名同弊屣。全家老少寄扁舟。我今跡似籠中鳥。誰昔心同海上鷗。將子更參循吏傳。莫敎閭巷小民愁。</text>
<title>明日送竹菴不及。同朴判書到權洪州所寓。朝飧訖。熱甚。舟浮江中。夫人舡亦來小酌。向晚乃別。是日玄判書，龍山辛判書亦以酒食來。餞洪州也。三首。</title>,<text>竹菴行色趁晨鷄。可笑迂儒醉似泥。與櫛東峯日三丈。只今身世夢蘧蘧。泛泛江中一葉舟。微風拂面忽疑秋。半酣四眺雲山遠。消盡從前萬斛愁。座上諸君盡可人。壯元風采壓簪紳。去年伴我南臺去。今日一杯眞飮醇。</text>
<title>明日困臥微吟</title>,<text>畫舫絃歌集衆賢。白頭多病亦欣然。歸來困臥飜惆悵。痛飮連旬是少年。</text>
<title>歧灘長橋。送判書朴壯元還歸田舍。</title>,<text>酒困身成病。詩魔骨欲仙。人坐難免此。吾輩亦飄然。細草野如海。長橋虹掛天。幸哉田舍近。後會莫遷延。</text>
<title>六月初七日。寄姜同年玄隣長。</title>,<text>饞涎兩日不能收。俠路黃雲動麥秋。終憶年兄與隣長。有時長嘯倚江樓。</text>
<title>十四日。謝郡守來訪。</title>,<text>老來情況儘悠悠。水遠山長獨倚樓。不有風流賢刺史。一杯安得散千愁。</text>
<title>十六日。門生徐楊根送涼席四張。作此幷謝前日携一僧統來訪。</title>,<text>文風今不絶。國脈古來凝。須畫江樓會。同遊有好僧。坐我金花上。綵花三面浮。涼風俄滿座。六月亦淸秋。</text>
<title>驪興守。拏舟來邀老夫同泛。中流四顧可樂也。乘興遡流而上。至鸕鶿岩小留。廻舟順流而下。信乎其快也。醇飮鮮飧。孤吹隻弄。實有餘味。晚歸樓上。如仙遊而還家也。明日援筆錄之。</title>,<text>一片江山似玉人。遨頭蕭灑自相親。孤吹隻弄鄙兩部。醇飮鮮飧眞八珍。忽有長風涼到骨。可誇大暑汗收身。歸來豪氣難除却。誰道仙遊更隔塵。</text>
<title>寄菩提大禪師</title>,<text>韓山父子是何人。踏破庭苔汚氎巾。每感禪翁心量大。斷然含笑不生嗔。</text>
<title>示簽書</title>,<text>逍遙上室與南樓。碧洞松風物外秋。有命在天須自信。安心是藥更何求。</text>
<title>寄上院禪師。兼簡金石諧左尹。</title>,<text>逃世難忘四重恩。老親茅屋近松門。隣家又有髥翁在。談笑何妨共酒樽。</text>
<title>奉寄甁栗金判事。兼簡權判事。</title>,<text>野平山遠大川橫。南岸新樓北舊樓。幸我邇來身自在。魚肥稻熟便高遊。</text>
<title>寄鄕校金少尹，黃少尹。</title>,<text>得見黌堂眼倍明。況於迎勞敍鄕情。如今正値秋風起。準擬同遊詠大平。</text>
<title>寄權大老，李克明尙書。</title>,<text>澗碧我曾涉。杮紅吾欲歸。野人多熟識。谷烏不驚飛。</text>
<title>知郡朴公之母。實吾座主松堂先生之女。知郡迎養盡孝道。予幸得素食數味以饗。主人携予登舟避暑。及晚而歸。</title>,<text>頗恨門生少。方看宅相成。淡飧恩義厚。白日照江明。</text>
<title>門生權簽書來。其甥朴某之父在川寧。携酒相勞。方在鳳巖。顧舊山河。思擧一杯。而朴公至。欣然戲酬。及還。郡守求又飮大醉。</title>,<text>舟上甁連臥。樓中斝更飛。欲成千日醉。灑面暑風淸。</text>
<title>奉謝江陵鄭令公問遺</title>,<text>單身臥甓寺。厚意荷江陵。海味眞多品。山行知幾層。腥宜及來客。素可共居僧。會面當陳謝。臨風感不勝。</text>
<title>七夕</title>,<text>天上頻遭値。人間慣別離。呂興白頭客。獨坐只吟詩。</text>
<title>寄示種善</title>,<text>命也夫何恨。吾今得自由。南游欲相見。況此季鷹秋。</text>
<title>尋蓮林外</title>,<text>乘興携僧欲賞蓮。風吹船却莫能前。淺山落日紅酣處。蓆笠騎牛畫可傳。</text>
<title>興法堂頭將入院。來過甓寺。予與古鏡翁。同浮舟。賞蓮郡池。</title>,<text>蓮也眞君子。亭亭勢自尊。豈耽林外靜。不避邑中喧。逐客欣相遇。禪翁默不言。嗅香如有得。洗盡一生昏。</text>
<title>寄呈幻菴</title>,<text>舟中新作小茅亭。坐對雲山四面靑。倘得幻翁飛錫過。百年沈醉一時醒。</text>
<title>孟秋望日。記事有感。</title>,<text>盂蘭盆法出西天。震旦飜爲解倒懸。擧國奔馳唯恐後。愧吾流落尙如前。兩甁花蕊眞無幾。一穟香煙徧大千。幸得祖堂新粳米。日中拜獻白衣仙。</text>
<title>代書奉答李向上</title>,<text>銀魚得雨遡長川。松下新芝味欲全。腸谷饅頭蒸得好。南游準擬及秋天。</text>
