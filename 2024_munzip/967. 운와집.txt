<title>叙別洛誦樓諸友</title>,<text>飛鳶入雲中。適與飄風會。雲鳥兩徘徊。飄散六合外。嘉會亮難遇。數子亦是戾。長歌送游子。東路信無際。玄雲起余懷。北風吹君袂。良驢不可縶。翩翩出埃𡏖。何由結綢繆。願子念恩愛。</text>
<title>寄驪江李友</title>,<text>晷運倐如馳。届玆嚴霜節。嚴霜被臯蘭。北風以凜冽。單居易爲感。歲暮抱忡惙。孰不値斯節。心焉懷忉怛。漫漫徂脩夜。躡履步閨闥。靜言褰我帷。徘徊鑑明月。北斗揭西柄。雲漢澹素質。睠彼平生友。惄焉如饑渴。山川曠寥廓。道途悠且濶。驪江不可泳。利峽不可越。中心旣鬱陶。含意弗能說。努力誦詩書。庶慰我勞結。</text>
<title>敬次家大人韻</title>,<text>鶗鴃鳴秋草不芳。菊花楓葉酒盈觴。南山近在淵明宅。日日看山興更長。其二籬外柴扉是酒家。靑帘飄拂隔林斜。囊錢一擲留君醉。無限秋光老菊葩。</text>
<title>岳州郡齋 戊辰。家大人任所。</title>,<text>缺月來茅棟。流星過樹枝。荒村犬吠少。孤戍角聲悲。不寐親燈火。無人勸酒巵。漫漫坐候曉。鍾漏五更遲。其二積雪彌平陸。窮陰結海天。覊愁送殘臘。壯志惜流年。柳意生荒店。梅香入綺筵。他鄕非故國。策馬可言旋。</text>
<title>立春</title>,<text>春盤細菜識春來。報道三陽應節回。山色和煙繞城郭。池光搖日映樓臺。輕風乍拂千家柳。淑氣初飛六琯灰。從此園林生意動。勝花何用剪刀裁。</text>
<title>洪道長 世泰 來訪岳州。喜而共賦。</title>,<text>沽得春城酒。留君淸夜深。風塵爲客日。江海隔年心。末路尙蓬轉。窮途且陸沉。世人交態薄。莫道少黃金。</text>
<title>與道長登二樂樓 六韻○排律</title>,<text>不意遙空外。橫玆百尺梯。登臨四野曠。徙倚衆山低。京闕孤鴻北。滄溟返照西。他鄕無與晤。舊伴得相携。雨雪停鞍馬。關山聽鼓鼙。却嫌天際岫。遮得故園迷。</text>
<title>高井庵。與道長賦。</title>,<text>泱𣾘松林雪。風搖萬點花。長歌倚蒼檜。緩步入丹霞。樓出諸天逈。山圍數郡斜。俯臨平楚濶。煙樹是人家。其二雲雪千山白皓膠。登樓目力盡平郊。空潭歲暮知龍伏。老栢天寒見鶴巢。盡意朋尊須客飮。齋心一磬有僧敲。夜深佛榻淸無寐。纖月娟娟已樹梢。其三朝携滄浪翁。暮宿高井庵。霞壁特穹崇。偃蹇出石龕。初來拂天花。定坐觀金潭。鍾磬響林籟。細聲連妙談。登樓送遐矚。野色豁西南。玄雲淡無色。遠山分夕嵐。俯臨大壑淙。古木鬱相參。積雪停纖檜。歸雲度崇柟。境奇心易役。情曠興難堪。樂哉大千界。妙法詢古曇。觀物物有悟。釋慮慮莫慚。</text>
<title>戱贈道長</title>,<text>雲雨陽臺夢後疑。芙蓉帳裏醉酴醿。不知李子迎紅拂。何似香山放柳枝。</text>
<title>別道長</title>,<text>雞鳴腷膊圓月缺。今夜將晨太倐忽。天明擊鼓聞鼕鼕。我有餘酒子莫發。人生歡少戚日多。彈箏悲歌奈老何。盛年爲樂當及時。請看門前東逝波。</text>
<title>別道長。效謝惠連三章。</title>,<text>與子將遠別。徘徊北山阿。飛雪覆層臯。厚氷積長河。浮雲馳北征。慷慨遊子歌。遊子念長役。歲暮將如何。其二噭噭夕鳴鴈。翐翐暮歸雀。光燈吐幽輝。綠醥湛華酌。離別亮斯在。庶留慰寂寞。明年詎無期。執手爲後約。其三與君樂何事。十日戱文墨。有時論風雅。萬古一商確。同裯事有違。判袂情靡極。朱絃誰爲倡。我瑟自此默。</text>
<title>寒食</title>,<text>昔日踏靑兼上巳。今朝寒食復淸明。村家楡柳人煙少。江浦桃花鱖水生。淑氣遊絲籠遠樹。片雲疎雨過孤城。他鄕自與王京異。古墓無人松栢聲。</text>
<title>金川廻瀾石歌 皇明詔使許國。大書立碑。</title>,<text>君不見廻瀾之石何穹崇。萬丈揷入馮夷宮。蒼然古色自開闢。玉屛蕩漾金潭中。金潭玉屛兩奇絶。影動冲融射雲日。急湍廻瀾相噴薄。雲根萬古白如雪。伊昔皇華使者來。駐節停車此徘徊。屈强蛟龍三大字。銀鉤鐵索今蒼苔。吁嗟百年濶。古跡留荒臺。昨夜雷雨水洶洶。風雲霹靂隨飛龍。龍去雲隨惟一峰。</text>
<title>送金汝弼夢錫赴京</title>,<text>送君今日向長安。銀燭金尊不盡歡。揷劒久嘆豪俠少。解袍誰戀故人寒。孤帆遠水雲天濶。匹馬長亭道路難。莫恨他鄕暫離別。楊山猶自夢中看。</text>
<title>月精寺</title>,<text>步向招提境。逶迤入古藤。萬峰深處月。孤佛禮時燈。古栢巢飛鴿。幽龕定老僧。空潭窺色相。今夜客心澄。其二月精臨絶壑。樓下白雲生。古木煙嵐積。高牕星斗橫。葉深山逕轉。花落石床平。寂寂空林外。風鍾何處聲。</text>
<title>濟衆菴</title>,<text>萬慮寄浮雲。翩然駕鴻翼。揮霍騁神轡。倐忽度寥廓。仙鑣揚密鞭。蠟屐信輕策。秋風整我衣。望遠窮登陟。天高寒潭潔。野曠遠山直。擢出芙蓉色。崢嶸雲雪白。銀臺素霓翻。玉峰琳琅積。維東指華山。維北瞻月嶽。雲霞接溟渤。落日閃奇色。塵中釋百憂。象外飽幽覿。八桂可攀援。長歌殷深谷。</text>
<title>自地藏殿。冒雨出山。</title>,<text>步出靈菴路。回看太白峰。磵靑雲送日。潭黑雨從龍。客擲來時杖。僧敲別後鐘。煙霞吾有癖。此去興猶濃。</text>
<title>南菴</title>,<text>霜落寒潭淺。山楓對澗花。萬峰晴後色。疑是赤城霞。其二山路入雲去。有寺人不知。日暮叢桂樹。行吟招隱詩。</text>
<title>效子夜歌體。代娘贈歡。</title>,<text>歡似楊州船。儂如白門柳。長條欲繫船。裊娜那能久。</text>
<title>對月。次明律。贈蔡天龜玄夫。</title>,<text>昨夜孤峰月。今宵南嶽看。光添竹樹動。影落酒杯寒。棲鵲驚還叫。長河耿欲殘。興來歌自放。天地歲華闌。</text>
<title>壬申孟冬。別蔡玄夫。</title>,<text>此地無人到。君從底處來。跫音眞可喜。客意蹔相開。語罷燈懸壁。詩成月上臺。明朝分袂後。歸夢海西隈。</text>
<title>辛巳春暮。贈蔡玄夫。</title>,<text>乍見雖相別。差賢未始逢。無窮十年語。不改舊時容。池館迎新月。山樓聽暮鐘。送君應寂寞。春酒爲誰濃。</text>
<title>尹珍山 以健 丈挽 代家大人作</title>,<text>末路多噂沓。維君特才俊。丹穴産奇毛。靑田秣良駿。志操廉且潔。風標爽以峻。在幼頭角嶄。及長聲名振。鹵質躡後塵。碝石參美瑾。接隣重婚姻。聯衿祛鄙吝。疎才余全退。卓識子愈進。龍門庶騰級。雲路將發軔。奇材異蟠木。拙宦紆縣印。別利試盤根。剸劇恢游刃。美政歌麥歧。殊績頌河潤。蘇軾黨罟罹。子厚炎陬擯。覊形瘴成疾。隻影霜暎鬢。頻年哭弟姪。德門荐禍釁。淚盡多損神。哀積還成疢。生難故里還。死將殊方墐。聖澤霈雷雨。至仁體堯舜。陰谷暖回煦。鴻毛霈遇順。吉凶事忽舛。倚伏理難認。中途得奇疾。逆旅成虞殯。只期掃懸榻。誰知迎旅櫬。窮途我安放。善人天不憗。功名一縣纔。年筭五旬僅。門戶有誰持。血屬更無胤。浮生水漂漚。舊遊燈滅燼。空簷語夕乙。毁垣行宵燐。那將馬融笛。更哭張公靷。</text>
<title>和寄挹淸 李友眞佐堂號</title>,<text>端居市巷裏。獨自送年華。臘雪留千井。春風入萬家。開尊正浮蟻。倚杖忽歸鴉。獨立誰相問。看山幽意賖。</text>
<title>再疊</title>,<text>靜裏知春事。悠然感物華。柳搖何處陌。梅發故人家。樂意林中鳥。天機暝後鴉。興來堪一訪。新酒可能賖。</text>
<title>贐海伯李令公 德成 得甫丈 五排</title>,<text>不作承明直。頻爲五馬遊。非無補衮手。自有鎭邊籌。蠻海鯨波伏。遼城獵火收。盤根曾別利。藩翰又分憂。按節新方伯。鳴琴舊海州。山川開熟路。父老迓行輈。寵渥方彤矢。功名尙黑頭。塵淸范滂轡。月滿庾公樓。竹雪將心潔。荷風共惠流。行看一方內。呻痛變歌謳。</text>
<title>十月望夜。與李一源 秉淵，尹伯修 游，仲和 淳，洪敬叔 九采，德老 重耉，趙叔章 文命。次農巖韻。丁亥。</title>,<text>前夜文星耀一堂。喜逢詩伴卽連牀。孔融可使罇無酒。荀令還慚座有香。得月寒花迎客媚。驚秋華髮照燈長。暮年行樂斯爲快。何用軒車做許忙。</text>
<title>十月旣望。與李彥叔 眞佐，洪敬叔，李一源，趙叔章。約會校洞尹伯修僑第夜飮。拈韻同賦。時尹仲和，趙南老 星壽 亦至。</title>,<text>相逢一醉發朱顔。書閤經秋靜掩關。霜重菊叢依淨榻。夜深星月動寒山。眞成放浪酒杯裏。莫歎睽違城市間。好是主人投客轄。天方欲曙我方還。</text>
<title>再疊</title>,<text>白髮空催鏡裏顔。歸心歲暮憶鄕關。霜輝却媚林中月。秋色猶殘菊外山。夜與話長燈燭裏。年隨志倦劒書間。君家酒熟能留客。乘興寧辭數往還。</text>
<title>寄敬叔</title>,<text>離羣愁緖不成歡。山閣懸燈坐夜闌。故舊晨星逢未易。光陰逝水挽猶難。摧低病思憑書遣。牢落雄心撫劒看。坐想君家春已到。梅花盡落水樓寒。</text>
<title>除夕感吟</title>,<text>殘雪空庭淺。寒燈永夜懸。迎春汎栢酒。過臘落梅天。急景騰誰挽。孤懷耿不眠。金丹違宿計。無術駐芳年。</text>
<title>要道長宿共賦</title>,<text>客至西樓宿。春宵月復明。縈林猶雪色。度郭忽鴻聲。倦矣風塵跡。依然故舊情。誰知十年面。白髮滿頭生。</text>
<title>送黃山柳督郵 泰明</title>,<text>前秋隣並屋西東。喬木深園步屧同。吾祖昔遊池閣月。主人今繼竹林風。新知市巷初傾盖。覊宦關河又轉蓬。卧病一春聊遠別。楚雲蠻樹思無窮。其二蕭蕭征騎出關催。嶺表行看鴈始回。芳草細連瀕海路。白雲遙隔望鄕臺。春波撼郭潮恒壯。晝霧橫林瘴不開。聞道聖朝收俊乂。綠綈應復召君來。</text>
<title>寄一源藍浦別墅</title>,<text>南湖氷已動。北鴈到應頻。漁釣幽居樂。詩書獨往身。林扉猶有雪。海樹欲生春。愧我紅塵裏。虗爲漫浪人。</text>
<title>送堂兄 重箕 通判箕城</title>,<text>西路征麾遠。東風淑氣和。連枝沁園少。芳草浿江多。勝地餘樓閣。荒年减綺羅。臨民日應接。衰疾定如何。</text>
<title>春日。訪北郭幽居。</title>,<text>之子巖中意。柴門背洞陰。宗琴山入畵。阮嘯竹爲林。步屧羣峰轉。緣溪數曲深。自應忘世累。珪組况非心。</text>
<title>西宮感舊</title>,<text>忍說昏朝事。驚心癸丑年。乾坤淪白日。骨肉誓黃泉。春草金墉閉。孤雲海島偏。箕邦入禽獸。已矣奈蒼天。其二西苑移嬀幄。東朝廢壽觴。天倫一女在。世變十年長。火急燃箕釜。猿摧失子膓。不因湯武聖。那得正綱常。</text>
<title>景福宮。與諸人共賦。</title>,<text>踏去芳菲色。迎來草樹風。天光蕩方沼。嶽色抱深宮。𨓏事孤雲在。玆遊數子同。移尊無不可。坐卧綠陰中。其二落景澹餘照。西山空翠微。長天殊未極。倦鳥各知歸。苑樹濃初密。宮花落盡飛。重來十年後。始覺勝遊稀。</text>
<title>隱几</title>,<text>隱几聽殘雨。林深掩小堂。微風送花氣。夕景泛池凉。靜得年芳駐。閒耽午睡長。無人知此意。獨自盡餘觴。</text>
<title>西郊送客</title>,<text>慕華館外日將夕。弘濟院前春雨微。膓斷河橋一相送。行人流水共西歸。</text>
<title>道長第避暑</title>,<text>何地欲逃暑。君家林壑幽。溪風到疎柳。嶽翠上高樓。未覺三庚熱。眞成半日遊。歸驂下山路。忽復亂蟬秋。</text>
<title>酬一源</title>,<text>林際生纖月。新秋雨始晴。虗池受螢白。古木帶蟬淸。境靜幽棲意。樓高悵望情。忘機學莊叟。世事付無營。</text>
<title>葬兒</title>,<text>惻惻彼山阿。春風吹死草。爾骨托於玆。如何葬草藁。狐狸馳舊墟。荊棘翳荒道。一慟山日昏。淚眼爲枯槁。嗚呼不忍言。萬感縈懷抱。爲爺信無良。畜汝竟至夭。我恨曷其亡。蒼天長浩浩。其二漆園有蒙叟。冥觀齊萬物。彭殤歸一途。泰山視毫髮。奧言發遊蒙。微思刮玄窟。悲來一讀之。襟抱曠超越。是身初假來。終焉復幻滅。噭噭以隨哭。得無愧斯訣。論心僧在室。相對坐遂兀。夜深天籟寂。微月逗幽樾。</text>
<title>悼兒殤</title>,<text>哭爾蓂三盡。淸揚似隔晨。如何泉下魄。不作夢中身。曳履庭留跡。懸衣桁有塵。寸膓曾欲斷。今日又逢春。</text>
<title>葬兒</title>,<text>藹藹春浮木。冥冥雨滿山。墳成黃鳥下。祭罷白雲遠。新物方盈矚。吾生豈破顔。深悲以妄塞。悄悄返禪關。</text>
<title>金水亭八咏</title>,<text>嶺上重雲暝欲開。長風吹月上崔嵬。思菴咫尺幽棲地。曾照先生几杖來。金柱玩月春欲殘時花欲稀。老夫留眼賞芳菲。殷勤爲語看花伴。醉卧花間醒始歸。南崖賞花冥濛非霧亦非煙。向夕歸來疊巘前。日出東峰方捲去。散爲甘雨潤平田。隱峴宿雲依依殘照掛西岑。草際牛羊下夕陰。知爾僧歸隣寺近。不須飛錫有忙心。玉屛落照觀魚何必在濠梁。心已忘魚魚亦忘。盡日從他漁不得。悠悠深趣寄滄浪。史灘叉魚霜落千林狐兎肥。角鷹初放掣雲飛。少年豪氣今猶在。觀獵渾忘每夜歸。鶴嶺放鷹峽中山水雨餘佳。搖蕩蘭橈少長偕。茶竈酒罍兼釣具。莫言吾舫小如齋。松潭泛舟隱約遙村臨岸多。夜深燈火雜星河。應知漁子捕魚去。渡口無風聞棹歌。漁村夜火</text>
<title>春柳</title>,<text>陌上靑靑萬縷新。搖風弄日不禁春。會看臨別河橋畔。無限長條欲繫人。</text>
<title>天安驛。逢道陳。堂弟重疇</title>,<text>與子三年別。那知是處逢。相看忽如夢。一笑當聞跫。冷影連雲鴈。寒聲咽露蛩。旅牕孤燭話。驚喜各衰容。</text>
<title>衣巖泛舟。與呂師仲 光周，李仲約 眞儉 共賦。幷序。</title>,<text>鎭安治東二十里。有衣巖。號爲勝區也。癸未秋七月望。余與長水倅權桓伯，鎭安倅呂師仲及李仲約，李汝思兄弟往焉。巖甚奇。高千餘尺。廣數百步。卽其底。仰面而視其顚上。則松栝檜杉。藹蔚櫹槮。下則水積而爲潭。靑蒼霮䨴。神物之所窟宅也。師仲命邑人結木爲筏。筏可受六七人。鎭安琴歌妓四人。龍潭吹簫客一人至焉。或斫鱗。或伐牛。佳肴美饍。襍沓盛陳。此皆師仲待客之需也。時已暮。忽晦冥。雷雨驟至。咫尺不能辨。遂蒼黃搬撤。下山十許里。得村舍憇焉。夜已二鼓矣。尋又雲陰乍解。月色微吐。師仲起而曰。此來只爲衣巖之月。今則雨收雲捲。景色淸美。若懲羹於雨而負此良夜。得無爲山靈之嘲乎。咸曰諾。相與復到於巖下。沙渚明淨。星漢皎潔。蕩棹沿洄。與波上下。師仲倚半酣。咏蘇東坡赤壁賦。命簫人和之。餘響縹緲。崖谷皆應。眞上淸仙譜也。月光射潭心翻。半壁幽晦窈窕。悸不敢進。遂興盡而返。噫。地同赤壁之勝。時當七月之望。况又有吹簫客。殆與蘇老之遊彷彿。已奇矣。始以雨。終以月。若有造物者簸弄焉。此又較蘇老之遊。豈不尤奇乎哉。柳子曰。美不自美。因人而彰。蘭亭也不遭右軍。則淸湍脩竹。蕪沒於空山。是巖也微吾輩。亦安知不與蘭亭同蕪沒也。遭不遭。豈非命也歟。是以識。新晴氛翳淨秋霄。赤壁淸遊又此宵。宿鶴低回驚按瑟。潛龍恍惚聽吹簫。雲收峽口羣峰出。月湧潭心半壁搖。醉後挾仙如羽化。乘風擬到玉京遙。</text>
<title>衣巖月夜。又作泛舟之遊。</title>,<text>霽後羣巒色。參差望外低。郡亭高會罷。仙峽此行齊。村隔依微樹。沙回屈曲溪。衣巖今夜月。得與使君携。</text>
<title>臨別。拈秋字。</title>,<text>金飈初動屬新秋。七月方看大火流。赤壁遠追蘇子興。東山聊作謝公遊。淸眞世界身能到。約略風煙眼盡收。三日團圓一日別。臨溪怊悵蹔遲留。</text>
<title>淮上</title>,<text>驛路殊無盡。淸淮日夜流。枕衾依絶峽。樵爨寄行舟。旅泊猶孤興。風波更遠愁。鹽船多賈客。半是向忠州。</text>
<title>月溪</title>,<text>征帆與行旅。暝泊月溪東。峽靜星垂地。江平浪不風。問村多白板。停纜盡靑楓。頗似孤舟客。聽猿宿越中。</text>
<title>淸心樓</title>,<text>高樓望不極。秋色正蒼然。野濶龍門外。江長甓寺前。浮生元泛梗。萬事一虗船。邂逅僧同坐。淸談聽竗玄。其二樓下滄波侵女墻。樓前遠勢平楚長。浮雲不斷岫簇簇。落日欲動江茫茫。浣紗踏石此洲女。掛席候風何處商。新詩難與故人和。醉裏放歌誰爲狂。</text>
<title>宿上院</title>,<text>候月沿沙際。侵星宿浦涯。村深響雙杵。樹密蔓餘苽。峽裏淸眞俗。江干八九家。今年農稍熟。有話盡桑麻。</text>
<title>呂氏亭</title>,<text>林亭欲暮意。登眺渺秋天。落景翻沙鶴。凉風抱樹蟬。初來扶杖立。獨坐枕欄眠。過去舟中客。多稱我是仙。</text>
<title>角巾亭</title>,<text>棹自龍津出峽來。角巾亭下暫徘徊。穿回斗尾灘聲急。過盡牛川野色開。世遠只餘雲水色。時危長憶棟樑才。五湖煙月扁舟在。菱唱漁歌聽更哀。</text>
<title>下峽</title>,<text>趍揖山前日欲斜。婆娑城下少人家。舟前秋色渾詩思。岸菊先霜已早花。其二出沒梨湖龜浦間。孤篷終日載詩還。大灘西下舟如馬。卧過楊根萬疊山。過。一作送。</text>
<title>病鶴</title>,<text>不向閬風岑。終爲籠裏禽。風霜毛翅冷。歲月頂丹深。獨立一庭影。悲鳴淸夜音。猶能思奮翮。不盡九霄心。</text>
<title>風雩亭</title>,<text>峻閣臨平楚。危梯跨碧空。霏微九秋雨。斷續四時風。醉客天仙半。淳民野鹿同。會當春暮月。沂水浴冠童。</text>
<title>赤裳僧舍。同道陳賦。</title>,<text>信馬尋春不用鞭。危梯曲磴去夤緣。雲扶秘閣千年地。花澁恒沙二月天。只爲風流携艶妓。莫敎歌舞破幽禪。按臺明日同登眺。看盡人間九點煙。</text>
<title>皋蘭寺</title>,<text>絶岸棲危閣。吾身到上頭。樓形侵日逈。㙮影卧江幽。戰伐千灰劫。興亡一釣舟。居僧多應接。滚滚幾人遊。其二放棹遙沙際。停舟仄壁前。門臨蛟室近。寺與鶻巢懸。鷗鷺參禪座。魚龍繞法筵。平生懷古意。流恨此山川。</text>
<title>扶蘇感舊</title>,<text>蘇城王氣逐雲空。滿目山河落照中。廢苑草深耕種地。荒臺樹老綺羅宮。鳧鴻盡占平沙雨。蘆葦紛披兩岸風。往事至今隨逝水。欲將興廢問漁翁。其二百濟遺墟駐客鞭。高秋蕭瑟吊風煙。龍亡石古長江在。花落巖空片月懸。一去繁華餘故國。三分割據問何年。古來非獨慈王事。結綺臨春盡壑船。</text>
<title>松都南樓。與一源賦得樓字。</title>,<text>夙有天磨夢。今爲故國遊。欲攀雲際寺。先倚郭南樓。城闕餘殘照。山河了九秋。興亡千古事。立馬市中留。</text>
<title>松京懷古</title>,<text>神嵩千古色。霸氣已全消。壯績瞻楸殿。忠魂問竹橋。寒煙殘郭暝。漁笛一川遙。五百興王業。銅駝識麗朝。</text>
<title>與一源訪朴淵</title>,<text>禪扉一出意飄然。三騎隨僧或後前。殘葉滿溪微下雪。細流縈石曲通淵。笛聲時自林中起。詩句多於馬上圓。仙嶽此行雙蠟屐。不須遙羡謝臨川。</text>
<title>朴淵</title>,<text>宛轉長虹垂百重。臨淵吾欲洗塵胸。掛來層壁從天下。飛入深湫盡日舂。氣作雲煙迷澗谷。聲和風雨滿杉松。臨崖不敢吹長笛。驚起潭中有老龍。其二飛泉日夜激風雷。餘響泠泠萬壑哀。借問朴生魂在否。百年携笛我能來。</text>
<title>大興寺</title>,<text>千堞逶迤萬壑開。上方初與宿禽廻。佳姬亦至遠公社。舊客相逢元帥臺。嶺月新從吹笛出。松風翻入撫琴來。明朝更向槎亭去。巖上題名共剔苔。</text>
<title>大興寺。拈李于鱗韻。</title>,<text>縈廻路入白雲層。側足攀援老大藤。流水相隨携杖客。一峰長對閉門僧。檀香滿室初分榻。桂影窺檐不用燈。聞說翠翁遺跡在。許君芒屐與同登。</text>
<title>留大興寺聯句</title>,<text>百里相邀兩日歡。源。 吾行幸及九秋殘。淸霜隕葉諸潭潔。則。 冷日收霏一洞寬。席上琴歌分帥幕。源。 林中梵磬起禪壇。天西此會雖羈旅。則。 絶勝紅塵走薄官。源。</text>
<title>敬次慕堂先祖題軸韻</title>,<text>珍軸擎看眼忽開。憶吾先祖舊徘徊。亭亭不老羣峰色。留與孱孫並馬來。源。與我爲中表兄弟。</text>
<title>下山。用明律韻。</title>,<text>攬盡天磨色。煙霞滿袖寒。新詩俱自得。孤燭一相看。雪屋天逾冷。風鐘夜欲殘。極知塵土裏。玆會續應難。</text>
<title>厚陵再會</title>,<text>百里威遲踏雪能。黃昏下馬問喬陵。相看邂逅南樓客。一宿招呼上院僧。酒滿官罇香㶑灧。夢回仙嶽碧嶒崚。詩從舊軸重酬唱。山榻孤懸永夜燈。</text>
<title>題金進士 濡 孝子門行錄後</title>,<text>叔世彝倫晦。誰能盡事親。如君方是孝。爲子不違仁。令伯悲西日。黔婁禱北辰。春暉能暫駐。誠自感蒼旻。其二瀜洩和顔日。憂遑血指時。死生能竭孝。聞見亦興悲。淚盡攀時栢。風搖靜處枝。祥琴猶未奏。隧路竟相隨。</text>
<title>拜贐堂叔父 萬選 丹丘之行</title>,<text>萬古丹丘峽。泠泠四郡通。山川元福地。民物半仙風。去矣朱幡吏。蕭然白髮翁。何須三島去。卽此是瀛蓬。其二之官不用舃。傲吏有扁舟。一水通丹峽。孤帆背碧樓。巖潭行弄月。楓桂去尋秋。自足延親壽。蔘芝代膳羞。</text>
<title>李江西頤甫 眞養 挽</title>,<text>解紱江西日。招魂浿上春。柳車還故國。蕉奠哭遺民。埋沒衝星氣。凄凉舞彩身。逝川將洒淚。流入廣陵津。</text>
<title>伯修第共賦</title>,<text>喜子招邀滿座賓。縱無杯酒不妨貧。靑燈共守庚申夜。白髮俱非少壯人。境靜初延山郭月。更深渾息市街塵。頻來爲有梅花發。巷北城西共作隣。</text>
<title>外曾王考鶴谷先生延謚宴</title>,<text>宣謚榮臨吏部郞。盛筵聊及九秋張。麟臺久煥元勳像。鳳誥新頒壹惠章。旋馬堦庭後文靖。冷槐門巷舊汾陽。孱孫媿比袁公額。詞拙安能費贊揚。</text>
<title>寄道長</title>,<text>歲晏多愁緖。懷人卧北山。蓂應知月盡。梅欲報春還。鬢髮憐吾病。詩書羡爾閒。尙思前日飮。餘意酒樽間。</text>
<title>久堂朴公 長遠 延謚宴</title>,<text>尙書宅設舊芳茵。軒盖繽紛滿路塵。孝感先朝頒賜重。恩隆昭代易名新。華燈爛繼頹山日。醴酒薰成繞座春。餘慶至今看滚滚。玉蘭俱是稱家人。</text>
<title>倭躑躅</title>,<text>何年日南種。作此海東花。異色披紅錦。仙姿染絳砂。暗中猶照夜。明處若蒸霞。五月開方盛。繁英滿我家。</text>
<title>雙溪堂</title>,<text>赤谷池臺久已荒。我來吟嘯立斜陽。杉藤老閱風霜大。花木深含雨露香。熟路尙諳曾造竹。回溪正合一流觴。試看塵壁題詩遍。前輩風流半在亡。</text>
<title>北營納凉</title>,<text>繫馬營中柳。亭深赤日遲。水嬉忘夏熱。風舞憶春時。玉溜鳴雙澗。紅蕖淨一池。不知河朔飮。能有此題詩。</text>
<title>蘆郊雪後。寄吳子長 遂元。</title>,<text>欲雪寒山斂翠微。孤村薄暮採樵稀。行吟孟浩堪乘興。高卧袁安已息機。宿犬隔籬寒自吠。棲禽爭樹凍還飛。徘徊暫借池臺勝。芒屐新從野老依。其二六出輕盈透戶微。夜深光近燭前稀。芳園冷拈詞人筆。銀浦寒停織女機。梅着暗香浮月動。柳搖輕絮逐風飛。連雲宿麥知豐熟。來歲窮民也有依。其三同雲半羃屋西岑。急雪蕭疎洒竹林。小甕酒仍催臘味。誰家梅欲動春心。寒多榾柮猶生煖。客少柴荊轉覺深。遙望剡溪淸興發。會容孤棹一相尋。</text>
<title>鶴嶺氷瀑</title>,<text>懸泉倒掛幾重巒。極目迢迢始見端。萬壑轟雷停噴薄。千林積雪助陰寒。層層却訝堆瓊玉。皎皎全疑束綺紈。不識廬山能有此。未由携得謫仙看。</text>
<title>寄道陳</title>,<text>搖落高秋歇衆芳。閉門風雨送重陽。此中寂歷花猶在。何處蕭條草不黃。看鏡鬢隨年共短。對燈懷與夜俱長。思量百事無如酒。强學東臯記醉鄕。</text>
<title>寄趙君錫 景命</title>,<text>淸晨策我馬。有興信所適。彼美同心子。欵我池上閣。及歸方暮意。西暉半欲落。有兒爲報我。朝來有佳客。所恨違一晤。紆軫以通夕。人生難一面。良會不易得。懸榻爲誰解。題鳳徒在壁。悄焉對黃花。猶自傾一酌。携興會一訪。請君莫我責。其二我酒日以熟。引觴聊一斟。霜花有餘馥。露蟬無遺吟。徂序易回薄。孤懷彌我襟。睠我數三友。唯子寔同心。相望間何濶。惄焉憂不禁。褰裳莫往從。獨卧山之陰。園物日將晏。駕言能復臨。援琴奏一曲。悢悢有幽音。幽音何日已。山水高復深。</text>
<title>南園賞春</title>,<text>病起看山色。乘閒步屧過。園林自窈窕。風日復淸和。媚客幽花近。留人細草多。更從深處坐。黃鳥和吾歌。</text>
<title>景福宮賞春</title>,<text>廢苑春容晩。荒臺夕景移。松林遮輦路。石柱立宮池。偶與尋花伴。相隨闘草兒。繁華盛時事。逝水爾應知。</text>
<title>與巷東共賦</title>,<text>垂老低回市巷間。百年棲息一身閒。春寒花澁園中樹。雪盡詩生戶外山。欲對俗人多白眼。且沽濁酒發朱顔。悠悠此意君應識。半世行藏秪閉關。</text>
<title>出郭</title>,<text>春明門外匹驢遲。秋盡郊原意易悲。獨樹風高正搖落。衆峰天逈自逶迤。陶翁遣興歸田賦。杜老消愁出郭詩。身計百年吾已定。稚川東畔結茆茨。</text>
<title>蘆原別墅。要道長共賦。</title>,<text>樹密纔通逕。籬疎不設門。雨聲連崦舍。農務急郊村。客過惟羊仲。吾閒卽邴原。亦知芳綠好。何用百花繁。其二野老結廬地。池臺雙檜間。吟詩答黃鳥。留客共靑山。賣果生涯足。治農事業閒。會心堪永夕。忘却與樵還。其三和風吹我起。信步入東林。水急山逾靜。雲歸洞亦深。徘徊流遠目。俯仰發孤吟。欲問前賢事。空餘古木陰。其四結宇近巖壑。淸溪行復尋。留君白石上。坐此綠蘿陰。欲雨孤峰氣。流風一鳥吟。寂寥人世外。終日淨塵心。其五數日林中事。留君不許歸。經春杏葉密。過雨麥苗肥。有犬眠村巷。無人欵野扉。機心吾已息。山鳥莫驚飛。其六睡起茅檐山日斜。步隨流水坐平沙。桑麻野外開三逕。雞犬林中隱數家。詩酒未能忘習氣。漁樵猶足了生涯。邇來欲學醫人術。深入仙源種杏花。其七池上高齋面面峰。日長門巷斷相從。雨痕猶在知書潤。山色平分與睡濃。綠樹有陰鸎語滑。和風無力燕飛慵。從今借得寬閒地。便欲終身學老農。</text>
<title>寄道長</title>,<text>過了炎蒸秋又廻。流年分付鏡中催。蟲聲入夜親燈火。雨意生凉近酒杯。老欲讐書知有味。閒因忘世覺無猜。西山悵望人如玉。夢裏蓮花百尺臺。</text>
<title>過坡山石潭。憶牛，栗兩先生。</title>,<text>天挺眞儒並世生。靜翁陶老與齊名。平時際遇差先後。理窟精微熟講明。氣像遙看坡岫峻。襟懷爭挹石潭淸。千秋盛禮躋文廟。尊仰彌勤列聖情。</text>
<title>春日大風</title>,<text>二月年年淑氣融。今年二月苦多風。柳眉幾日能舒綠。花意無時可放紅。漠漠塵吹雲峽裏。搖搖身在海舟中。長宵繞壁眠難得。邦國憂深漆室翁。</text>
<title>省墓志感 壬辰</title>,<text>舊物家氊在。平泉花石莊。十年曾所種。百本尙留香。撫處垂雙淚。澆時割寸膓。敢云勤守護。餘日保無傷。其二緯繣麻田裏。移安海等西。山川相暎發。峰壑自高低。福地今斯在。良師舊此迷。京城元莾蒼。香火四時齊。其三舊岡非吉宅。傍穴遂新移。不是灤和囓。終緣郭筮疑。靑烏奇不錯。白虎儼相持。只冀先靈妥。千秋永在玆。其四丙舍依林麓。紆回得地幽。思亭新有記。盤谷且無憂。蕭瑟悲風栢。離披白露楸。敢容樵牧入。吾老守斯丘。</text>
<title>萬景瀑</title>,<text>不謂近城地。飛流如許長。天噓晴雹散。日透飮虹光。潭黑龍蟠久。崖寒鳥度忙。紛紛水聲裏。笑語共斜陽。其二仁壽峰何峻。白雲臺亦雄。中懸急泉瀉。傍合衆流同。峭壁參天立。圓潭蕩日空。何憂朱夏熱。巖谷目生風。</text>
<title>甁蓮</title>,<text>移得紅蓮野外池。揷甁花葉共參差。淸標合置微凉處。妙品要看半坼時。隔浦靚粧神女是。凌波羅襪水仙疑。曉來爲問花消息。夢裏幽香覺後知。其二梅兄菊弟莫相誇。天下應無似爾花。茂叔愛時多苦癖。靈均搴處寄長嗟。仙姿綽約移姑射。國色嬋嫣勝若耶。堪笑芳園桃與李。等閒妖艶管春華。</text>
<title>讀宋史</title>,<text>花石君臣醉眼中。汴京金帛事和戎。遂令九廟遷炎土。坐見雙轅辱毳宮。割地爭騰黃汪議。復讐誰察李宗忠。康王不是匡恢主。半壁江南亦足雄。</text>
<title>秋夜</title>,<text>凄凄風雨滿虗堂。草際蟲聲稍近床。向老愁心知永夜。逢秋病骨㥘新凉。流光滚滚功名晩。衰鬢紛紛感慨長。猶幸獨留雙眼力。試從燈下讀皇王。</text>
<title>露積寺月夕</title>,<text>宛轉山中月。孤輪送白蓮。應知下界滿。最愛上方圓。象緯諸天逼。雲霞列嶂懸。夜深難就睡。牕外咽流泉。</text>
<title>自纛島下龍山</title>,<text>江靜波方伏。舟移岸自行。亭臨欹島出。沙抱遠洲明。轉眄銅津背。回頭華岳呈。龍山柁外近。已復夕煙生。</text>
<title>酬或人。兼簡東翁。金時敏。號東圃。</title>,<text>市井塵中玉雪姿。少年能復老蒼詩。淸標逸調寧論地。巷叟滄翁與並時。一笑共彈山水曲。淸遊更指菊花期。煩君莫自嘆貧病。良驥應爲伯樂知。</text>
<title>白菊歌</title>,<text>我有白菊三兩叢。今年得之隣家東。此菊名是小雪白。品格不與凡菊同。九十月交始花開。其白如雪色皚皚。鶴翎楊妃配數盆。嬋娟似欲相嫌猜。繁霜曉零色不分。皓月宵懸助淸芬。繁霜皓月兩皎潔。此花與之俱馨氛。西隣老子性愛菊。愛渠高標獨不俗。淵明栗里花滿籬。亦曾愛此如雪白。濁醪三杯醉花下。人與菊兮何瀟洒。君不見長安甲第菊滿堂。俗眼誰愛白菊者。</text>
<title>風木齋 墓舍號</title>,<text>一夜天風急。隆寒甚往年。窮林麋角解。積雪虎蹤圓。牕旭通微白。爐薰裊細煙。洛中薪貴桂。憂切北堂前。其二睡覺山齋鵲噪喧。明牕看已射朝暾。病夫習懶猶高枕。僮僕呼寒强進飧。開戶凍雲留嶽頂。掃庭深雪擁籬根。晩來僧自東林至。相對寥寥兩不言。</text>
<title>吳駙馬 海昌尉泰周 野亭。祗和御製。</title>,<text>駙馬山亭邃。兼之野意幽。宸遊淸蹕過。御製碧紗留。池倒殘荷柄。巖懸小瀑流。如聞鳳簫響。仙路入丹丘。</text>
<title>贈雪嶽僧</title>,<text>麟蹄曾夢想。聽爾說麟蹄。雪嶽多奇勝。淵翁所寄棲。峰高參日月。瀑壯掛虹霓。願得隨甁錫。尋幽到虎溪。</text>
<title>風木齋守歲</title>,<text>駕言出郭門。遵彼華山阿。維北有深谷。是我風木窩。下馬拜先墓。攀彼栢樹柯。陳荄已三宿。歲月如頹波。哀我寄陽界。苟活亦已多。無術褥螻螘。有淚廢蓼莪。况復遇今日。懷緖將奈何。展轉以申朝。危坐至曙河。其二春臘乘除日。人生足可憐。星貞屈平月。齒及孔融年。白髮那禁得。靑陽欲藹然。從衰又得老。萬古有誰仙。其三不寐山齋夜。寥寥了一冬。山僧來問偈。野老與談農。達曙燈猶耿。排寒酒正濃。隣雞鳴不已。雲物已春容。</text>
<title>送曺兄偉叔 夏奇 出宰金城</title>,<text>嶺表歸來宦意闌。居閒夢不到求官。朝衣盡爲貧時賣。書卷恒從靜處看。可使君平長棄世。終敎句漏一營丹。知君風化兼淸政。亭上披襟夏亦寒。</text>
<title>寄趙姨兄德而 大壽</title>,<text>兄能湖海起新樓。一出風塵老此丘。故友日招沙鳥至。畸蹤長與浦雲浮。江山笑爾三公貴。塵世輸君一着優。夢入玉堂俄復覺。滄洲非是舊瀛洲。</text>
<title>沈高陽 漢柱 丈挽</title>,<text>傳家詩禮得趍庭。梧老風流有典刑。百里治聲留峴碣。十年淸福卧江亭。悲深畵佛踰三䙫。壽到從心减一齡。纔與棘人湖上弔。水明樓閴鎖虗汀。</text>
<title>金兄敬明 昌緝 挽</title>,<text>舅氏開甥舘。公爲璧潤人。追隨六年長。披寫寸心眞。剪燭香坊夜。評詩嶽麓春。淵襟原實學。三歎警吾身。其二棣萼平章宅。兼稱第五名。碧梧鸞並立。珠蠟鳳還成。子諒春俱茁。冲心水與淸。十年袍笏裏。瀟洒壑丘情。其三自閱滄桑後。窮山淚栢哀。六年天始定。故里鶴重廻。身外名猶滿。人間眼不開。墻東棲隱志。謾有告身來。其四書齋司圃北。一哭嶽雲深。案有羲文訣。庭留枸杞陰。悽悽披素帳。寂寂撫孤琴。不朽餘篇翰。持寬寡姊心。</text>
<title>道峰書院</title>,<text>吾道其東矣。寒暄後一人。嗟將三代學。未贖百年身。水活觀唯術。山高樂是仁。摳衣年代濶。遙溯舞雩春。其二正人從古玉無全。公亦含寃遂九泉。羣哲一時俱士禍。二兇何事竟天年。軒裳足唾生時貴。香火猶綿死後傳。看取野乘森衮鉞。芳名穢骨定誰賢。</text>
<title>重陽。與叔章共賦。</title>,<text>菊黃霜白酒樽寬。那可深秋不作歡。醉興任敎風落帽。衰容羞得雪盈冠。烏鴉遠樹衝飈急。砧杵層城搗練寒。自笑山家兼味少。客來何害淡相看。</text>
<title>七夕共賦</title>,<text>松石堦庭位置分。隔簾嵐翠帶黃曛。重陰雨洗三庚暑。佳節天垂七夕雲。病後冠巾慵不理。閒中花鳥久爲羣。流光倐已迎秋候。鶗鴂寒聲稍稍聞。</text>
<title>金生 夏行 挽</title>,<text>零丁我有一兒單。每見多男羡福完。佚老堂中孫繞膝。碧梧箇箇立雙鸞。其二俊骨其人錦繡膓。杏洲詩壓少年塲。阿爺垂涕憑吾道。格到臨終益老蒼。</text>
<title>踏靑日。與浮窩李子野 莘 賦。</title>,<text>南園春雨歇。共賦踏靑詩。簷日流禽語。溪風動柳枝。長歌三盞引。古意一琴知。巷北君家近。看花有後期。</text>
<title>金叔 盛後 挽</title>,<text>春津宅接巷西東。白髮朝曛杖屨同。繞席兒曹俱玉立。入門和氣自春融。看棊日以荷池上。分韻頻於竹塢中。萬事一朝桑海變。舊時賓客又成翁。其二先人中表弟兄親。三世之遊似昨晨。齋直寢郞南殿近。座邀滄老北山頻。閒中花石眞成癖。酒後胸襟也不塵。莫道重泉詩骨朽。蕉窻遺稿是精神。</text>
<title>呂師仲挽</title>,<text>龍虎深林氣傑魁。孫能趾美也賢才。薰人氣味醇醪厚。暎座風標玉麈開。晩闡終因煤帳得。積工初自膽丸來。平生剩有公孤相。檢討書旌是可哀。其二衣繡山南病有源。朝言俄報夕招魂。鵬摶不盡凌霄翰。烏哺長含入地寃。誰復射帿尋駱岫。未堪扶櫬送楊根。空堦手種餘叢菊。似欲深秋待一樽。</text>
<title>追寄金川倅道陳</title>,<text>憂病叢中萬慮消。臨歧遂負送河橋。一秋意與殘灰冷。長路心懸去旆搖。宿債有詩聊遠寄。衰年無伴可相邀。梅開安得携君飮。室邇三淸也是遙。</text>
<title>送高山倅朴子龍 亮漢</title>,<text>君子生乎世。所貴唯達施。苟或道不行。辭尊以居卑。古人亦抱關。窮困乃分宜。有美我子龍。特達殊凡姿。少也志萬里。魁庠振厥詞。靑雲在指顧。逸驥待奔馳。名高命則蹇。年邁意已衰。捧檄爲親屈。棲棲分一麾。龍驤諒初志。鳳棲豈素期。但念學優仕。無往不可爲。小心以牧民。淸淨卧而治。官微責猶鉅。報國亮在玆。窮陰彌川陸。征馬屢躕踟。悢悢遂成歌。聊以抒我思。</text>
<title>風木齋守歲</title>,<text>山齋守歲燭花微。坐惜流光掣電飛。一老固應難再少。東流安得復西歸。原頭宿草先春茁。簷角繁星向曙稀。媿彼飭身蘧伯玉。始知四十九年非。</text>
<title>送金煕潤大靜之行</title>,<text>蒼茫孤島漢挐山。靈藥神仙多此間。君有何緣能絶頂。向來秦帝夢猶攀。</text>
<title>梨園夜集。別伯修。</title>,<text>官樓別席許從容。有約書來紫閣峰。客至入門琴欲響。吏休歸院印初封。離愁牽動三杯酒。夜色微茫九陌鐘。湖外勝遊如此否。訟庭公務劇秋冬。</text>
<title>雨中會集仲 ▣▣ 兄弟</title>,<text>系是銀潢派。姿猶鳳穴毛。風塵官已罷。湖海氣能豪。晩契携琴重。新詩放筆高。桑楡志萬里。莫歎鬂成蒿。其二醉餘詩草亂。濡盡管城毛。氣以含杯逸。譚從把麈豪。朱櫻半林熟。翠栢一庭高。爲是迎來客。門開仲蔚蒿。</text>
<title>俗離山歌。送趙南老。</title>,<text>君不見俗離之山名九峰。雄盤百里爭雞龍。九遙八橋傳古今。中藏萬古眞仙蹤。文藏臺高疊石屹。上有靈泉瀉不渴。一派分爲錦江波。西流入海無廻日。憶昔新羅有開士。白騾駄經來於此。至今卓錫長依然。珊瑚寶殿數層起。屛風淵前福泉寺。齋厨古事多靈異。玉輦春廻光廟行。彤毫世傳乖崖記。我今送君作使君。足躡雙鳧向紫雲。自有丹丘羽人緣。翺翔定遇王喬羣。王喬笑倚八桂花。安期有棗大如瓜。與君一餐能使白髮黑。句漏何須鍊丹砂。一笑俯視煙塵寰。啾啾蠛蠓甕盎間。我欲因之奮羽翼。嗟乎鐵鎖杳然高難攀。</text>
<title>李僉正 弘廷 丈挽</title>,<text>親庭隅坐學書年。尙記提携撫頂憐。千頃陂寬揮麈側。一團春滿把觴前。悲懽歎我經灰劫。老健瞻公作地仙。先黨幾人今在世。後生無淚到重泉。</text>
<title>送伯修出宰鎭川</title>,<text>海曲歸農舊殿中。隨緣蓑笠雨兼風。忽看起作湖山宰。肎許長爲田舍翁。攀送熊車朋友並。扶將鶴髮弟兄同。莫嫌十室淸無味。差勝鄕園菽水空。</text>
<title>送人充副价赴燕</title>,<text>如公惜不降中州。大眼寧窮析木陬。坎井百年長蟄跡。桑弧萬里始奇遊。白山北上霜侵劍。遼塞西臨雪滿裘。壯矚如今雖已了。此行非復舊觀周。其二拜表西郊涕自橫。包羞將度鳳凰城。向因物貨生虗喝。今以賢勞屬輔行。殊俗爭瞻殷侑節。驕酋亦識潞公名。歸途滿面腥塵色。好洗灤河一曲淸。</text>
<title>樂齋。與曺美叔 夏彥，偉叔，士吉 堂叔父萬迪 聯句。</title>,<text>華堂留客勝筵開。暇日朋樽此會佳。美。 衰柳晩風藏洞壑。淡雲疎雨度天街。偉。 淸音繞座絲兼竹。佳味登盤膾間膎。吉。 異禮忽叨徐孺榻。歸心頓忘杜陵鞋。則。 光陰荏苒催年籥。刻漏丁東報午牌。美。 筆力健追驅石帝。詩工巧奪補天媧。偉。 仙家有債丹生竈。塵世無心紫嚲緺。吉。 性癖只耽樽有酒。生涯不厭室如蝸。則。 論心共照靑萍劒。結客休誇白鼻騧。美。 摋翮肯爲籠裏鶴。滅跗羞作井中蛙。偉。 苕溪逸興思浮宅。彭澤閒情想掩柴。吉。 季世不聞淸廟樂。中原難見岱宗祡。則。 歸山欲採韓康藥。遯世宜携德耀釵。美。 門巷雀羅常自設。石灘魚隊正堪叉。偉。 閒居已辦三餘得。走俗還憐一着差。吉。 張志欲尋西塞釣。周顒寧滓北山崖。則。 風塵世故元無限。天地吾生亦有涯。美。 自媿文章非子建。謾將諧笑拍洪厓。偉。 寒花晩節看眞逸。列岫脩眉對艶娃。吉。 歎我功名鮎上竹。多君毛骨馬騰洼。則。 歌成郢曲參周雅。樂奏虞韶放鄭哇。美。 任是淸狂吾輩最。笑他昏濁衆人皆。偉。 蘭亭勝會羣賢至。赤壁淸遊二客偕。吉。 樽酒色濃拈竹葉。鼎茶香煖撥灰稭。則。 竹林舒嘯嵇中散。焦尾知音蔡伯喈。美。 天外鴈聲離遠塞。草間蟲語咽寒堦。偉。 秋深客意驚霜葉。歲暮人情感露荄。吉。 排悶豈無詩綺麗。遣懷頻敎墨磨楷。則。 煙霞舊疾山無恙。鷗鷺新盟水自湝。美。 浪迹政忻南郭隱。同歸何待北風𩘅。偉。 黃金盡處交還薄。白眼看來世寡諧。吉。 聊復樂天兼樂道。便應忘世亦忘骸。則。 閒來詩癖醫難除。醉後愁魔力易排。美。 堪笑謫仙多歷落。不妨方朔任詼俳。偉。 身能守拙心還泰。志不求榮道豈乖。吉。 好是峨洋新曲奏。幾回風月故人懷。則。 危機貫涉羊膓路。幻迹都輸蟻穴槐。美。 商嶺採芝誰繼皓。小山攀桂欲尋淮。偉。 胸襟未試東登泰。功烈難追北鎭瀤。吉。 吾道久衰無鳳鳥。神州已陷有狼豺。則。 燕臺禮數誰賢俊。晉室風流獨我儕。美。 楚璞奇珍應見售。鄷城紫氣豈長埋。偉。 偏憐逸足騏騰櫪。誰識奇文豹隱霾。吉。 明月幾隨雙蠟屣。白雲長護一茅齋。則。 朝窻覽鏡愁容悴。夜榻看碁病眼揩。美。 已識名韁從可卸。休言俗障苦難挨。偉。 榮枯末路同蕉鹿。豪富誰家較菜鮭。吉。 志會固宜傳勝事。莫嫌詩句近嚅唲。則。</text>
<title>西樓月夜。與蔡玄夫話舊。</title>,<text>宛轉孤城月。圓光半欲虧。寒風颯門柳。殘雪偃庭梨。醉後看眞態。閒來詠楚詞。論交四海內。惟子只心知。</text>
<title>明谷崔相公 錫鼎 挽</title>,<text>河嶽生人傑。公鍾淑氣來。精神明水月。標格擢瓊瑰。竗歲凌雲賦。平時補衮才。布衣元國器。輿望屬三台。其二正笏淸朝立。儀如瑞世禽。文章資顧問。書牘進規箴。國賴謨猷定。民涵利澤深。秦人自無黨。誰識汲公心。其三欲識公儒術。多於六籍源。窮探宋集註。痛黜漢專門。眼透天人際。跟深禮樂原。方知經國業。飾以聖賢言。其四聰敏兼淹博。求之左海無。戈鋋森武庫。丘索溢書厨。故典徵蓍蔡。疑文執契符。竇儀今已沒。何者是通儒。其五中書餘十考。一節始終完。持論常趍正。當言不避難。宸心方旱雨。世路遂風瀾。歲晏薇沙里。黃花繞圃寒。其六六載荒郊遜。田園退亦憂。遼城無返鶴。野渡有橫舟。毁譽他時定。行藏萬事休。洛陽耆社冷。回首舊風流。其七北極文星晦。中宵櫪馬驚。士林紛涕泣。宸綍極哀榮。春靜翹材舘。雲悽會劒塋。艱危今滿目。共惜失邦楨。</text>
<title>分韻。同浮窩賦。</title>,<text>遲日櫻桃院。微風薜荔墻。心淸忘世久。身健讀書長。鸎囀門槐密。蛙鳴圃菜香。九衢皆火宅。吾室獨淸凉。</text>
<title>奉酬曺弟雅仲 夏望。兼申華亭之約。</title>,<text>君居負郭白門賖。窮巷蕭條感歲華。蓬逕閉門原憲室。玄亭問字子雲家。文成送鬼車應柳。語欲驚人筆是花。莫歎功名不入手。天敎學業靜中加。其二隱几城南車馬稀。行年今又始知非。鬂無可黑老將至。葉已欲黃秋徑歸。夢斷功名皆幻境。閒看動植各天機。池臺留約重陽日。火急登臨莫我違。</text>
<title>送李子有 喜涵 出宰沃川</title>,<text>別意徘徊繞白蓮。客程何况聽秋蟬。定知淸淨陽山守。殊勝蹉跎水部員。湖外佩魚兄及弟。峽中携鶴吏兼仙。玆行倘問丹砂否。自是壺中可駐年。</text>
<title>贐宋君集 成明 佐北幕 丙申</title>,<text>盈牀袍笏是君家。佐幕分司並棣華。厭直故辭西省邃。籌邊遂鎭北門賖。書生膽氣看霜劒。客子羈愁聽曉笳。自有四方弧矢志。遠遊應得極天涯。</text>
<title>淸明十橋。申杏湖之約。</title>,<text>歸來亭上飮。及此杏花飛。驅馬市塵色。張帆江日暉。芳時難屢得。勝事莫相違。去向湖山外。劇遊方始歸。</text>
<title>風木齋除夜</title>,<text>守歲寥寥風木窩。每年今夜此山阿。滄桑人事知歡少。電火天時覺老多。博塞都輸小兒女。跏趺秪學病維摩。迎新更怯添衰齒。未敢披衣問曙河。</text>
<title>元日</title>,<text>山齋睡起已新正。雲日融和忽放晴。峽裏無人呈歲賀。林中有鳥作春聲。仲尼知命夫何敢。伯玉追非也或程。自笑吾今衰甚矣。無才可以答昇平。</text>
<title>哭亡室墓</title>,<text>自子之云逝。歲籥倐三易。僾然若或見。及至復無覿。潘簟廓已空。莊缶時自擊。綦巾托松梓。秋氣正寂歷。一慟墟墓間。曖曖山日夕。其二惻惻重惻惻。山阿草已宿。哀此琴瑟友。隣彼狐狸宅。厚夜一茫茫。豈能聞我哭。徂序又中元。白露郊原肅。感時增余涕。誰能慰幽獨。</text>
<title>登終南小麓賞春</title>,<text>雨餘雲日放朝晴。漠漠煙花滿禁城。暫逐里中諸子去。却尋松下一溪行。穿林雜沓遊春騎。隔葉綿蠻喚友鸎。强學少年窮絶頂。半途先㥘夕陽生。</text>
<title>李子野來訪。拈韻共賦。</title>,<text>憶在蘆原舍。雲林與子期。閉門無俗物。隱几有新詩。往事今如夢。蒼顔各已衰。塵中成邂逅。話到十年遲。</text>
<title>竹西。與一源諸人賦。</title>,<text>西園客末至。詞翰已升堂。鞍馬能衝暑。風蟬忽送凉。盤氷詩共潔。簷日語俱長。垂老紅塵裏。玆遊信不忘。</text>
<title>深川精舍八詠 爲堂弟汝五作</title>,<text>叉魚漁子夜篝燈。錯認長川暎玉繩。波底潛鱗何太急。却驚紅焰入深罾。深川漁火文峰俎豆四賢同。門外參差杏與楓。春暮秋深俱爛漫。花開如雪葉全紅。文峰院樹天際三山削不成。曉來峰頂宿雲晴。試看衣狗須臾變。也是無情却有情。三角曉雲二陵松翠望中迷。象設珠丘夕照低。分付烏鴉急回翅。迨天昏黑且安棲。二陵夕照淡雲斜漢霽層霄。潭影虗明自動搖。蒼壁屹然同赤壁。叩舷堪聽客吹簫。丹池秋月崇朝小雨白巖春。澗水纔添草色新。移柳種花方有事。閒人還作一忙人。白巖春雨平林漠漠夕炊生。樵牧齊隨火伴行。後者有歌前者應。各尋村逕返柴荊。商臯樵歌車馬悠悠日往還。使行商旅道途間。路傍獨立長亭堠。定笑征人不暫閒。勒坪行人</text>
<title>和趙水部君錫</title>,<text>官同何水部。廨似梵王居。况有方塘濶。田田萬柄蕖。其二聞道靑靑荷。六月新釀酒。一飮不知暑。淸香應滿口。其三淸詩帶芳速。老我興難裁。此意知非俗。須邀久叔來。</text>
<title>李高敞 尙觀 輓</title>,<text>身嬰一疢自童年。永斷區中食火緣。枯木死灰猶傑氣。奇花異草卽臞仙。譚源泝遠羣經裏。筆力爭雄兩漢前。看取朋來書室窄。白頭能有布衣權。其二哭君僑舍甑生塵。方識黔婁不厭貧。乞養虗爲携鶴吏。賻喪多是脫驂人。雲林築室連枝慟。粉字書旌六品身。生逐赤松能辟穀。洞深吹笛返於眞。葬吹笛洞。</text>
<title>寒梅</title>,<text>寒梅太孤潔。肖此白頭身。素萼如迎客。橫枝欲媚人。詩能淸有味。榻亦淨無塵。已覺南條暖。明朝又立春。其二寂歷三間屋。昂藏數尺身。如逢漢臯女。忽憶灞橋人。客至斟樽淥。詩成拂硯塵。貞姿元皎潔。不欲妬陽春。</text>
<title>寄桐江</title>,<text>歲華其暮矣。天地雪霜凝。已剪迎春勝。將懸守歲燈。星應貞孟月。魚欲負寒氷。忽起停雲思。江湖有舊朋。</text>
<title>立春後。得陽字。</title>,<text>細細東風入漢陽。寒氷先欲動池塘。已看春臘交相換。轉覺光陰太劇忙。嫰菜新登供客饌。殘梅半亞讀書床。此身雖老閒無事。喜得山齋日稍長。</text>
<title>詠梅</title>,<text>未開花勝已開花。南北之枝斜復斜。况有旁邊數叢竹。淸芬世少似吾家。</text>
<title>除夜</title>,<text>無奈空齋了夕暉。禁城俄復暝鐘微。明燈簡蠧披時落。列炬林鴉喧處飛。白髮衰軀那更健。金丹素計已全非。招呼幸有鄰翁在。共守殘更宿不歸。</text>
<title>留客</title>,<text>淑氣浮遙樹。暄禽噪晩晴。瓮留新釀熟。盆帶細香淸。老倦常多病。文章敢近名。留君暝始返。新月馬頭迎。</text>
<title>人日。同子野賦寄一源滄老。</title>,<text>元朝過了逢人日。梅下留君一笑看。幾處綵花隨舊俗。千門新柳弄餘寒。春陽漠漠身差健。世事紛紛指自彈。詩寄草堂多好意。却愁城市阻盤桓。</text>
<title>寄隣</title>,<text>小築分山半。荒園借逕三。饞人共泡飯。儉歲盡農談。禮以疎慵簡。詩由性癖耽。醉攀梅蘂笑。春滿幾枝南。</text>
<title>送兒輩遊無爲堂</title>,<text>堂以無爲號。淸幽舊已聞。平看萬井樹。盡納一溪雲。喧靜山門判。塵仙澗道分。東風吹袂去。好事只輸君。</text>
<title>沈弟賢希挽</title>,<text>灘叟樓中玉雪兒。已能聰俊覓梨時。飭身孝友人無間。餘力詩書學有師。一病奄成南巷訣。數封那慰北堂悲。古今多是顔回死。志士空敎怨入詩。</text>
<title>李聖瑞 龜齡 來訪。抽韻共賦。</title>,<text>鞍馬初停柳外墻。知君幽興在尋芳。新詩脫口春逾盛。細話傾心日不長。庭草似能留好客。院花先欲動微香。江居羡爾金陵舍。滿眼煙波白鳥傍。</text>
<title>關王廟</title>,<text>漢將遺祠出郭尋。荒庭下馬肅陰森。長廊畵有風雲氣。古木春多鳥雀音。三國干戈匡復計。累朝香火歲時心。麥城一敗關天數。濕盡千秋志士襟。</text>
<title>寒食</title>,<text>淸明兼熟食。滿眼盡春華。是日初頒火。何林不放花。宮墻千縷柳。御陌七香車。遂欲搜新句。沉吟到暝鴉。其二二月花開樹樹明。一番風雨一番晴。墻頭日照蘼蕪色。桑上春深布穀聲。處處賣餳中土俗。人人祭墓北邙行。鞦韆蹴踘繁華事。士女繽紛滿洛城。</text>
<title>無爲堂賞春</title>,<text>詩朋忽起我。去向小溪頭。垂老猶孤興。乘春且暫遊。穿花數騎轉。臨水一亭幽。碧澗通江漢。滔滔去不休。其二市遠遺塵慮。林深愜道情。風花紛欲散。春服潤初成。近水移尊數。循崖理屧輕。主人無亦好。溪閣坐來淸。其三溪上孤亭面面山。好隨年少一登攀。幅巾坐卧幽花側。鞍馬留連積翠間。倚檻開尊靑嶂出。臨流移席綠苔斑。不知沂水風雩日。亦有新詩滿袖還。</text>
<title>題李殿中 ▣▣ 旌孝帖</title>,<text>節彼鳳棲山。萬古長蒼蒼。下有孝子廬。行旅所彷徨。桑梓菀叢蒨。綽楔何煒煌。伊昔李夫子。於焉揭倫常。盡心菽水側。誠敬固多方。深愛抱霜橘。至誠感風篁。苫廬六年泣。柴毁遂卧床。生死兩無憾。短折夫何傷。信能礪一世。亦足參三綱。朝廷推贈卹。觀瞻俱激昂。哀哉衰薄俗。紛獨有耿光。遺墟橘井寒。沔水流湯湯。焉得工畵手。繪素置我傍。寄語爲子者。觀感永勿忘。</text>
<title>雨中。同子野次白香山韻。</title>,<text>手裏香山集。窻間白晝眠。客稀林外逕。花壞雨中天。嵐氣侵書架。松陰覆藥田。春光餘幾日。詩以惜流年。</text>
<title>早春煮艾。與一源兄弟用汝，叔章，子野，滄逸 道長號。 共賦。</title>,<text>靑靑艾已細登盤。客至園亭馬歇鞍。白髮怪君詩律健。紅塵愛此戶庭寬。盆梅半向棊樽墮。山雪猶侵筆硯寒。自笑貧家無長物。但將麤糲一留歡。</text>
<title>趙姪達命挽</title>,<text>衣食中年不自謀。去携妻子傍沙鷗。漢陽不死扶餘死。愛是江亭舊釣遊。其二梧竹堦庭列五常。君才不减白眉良。文畸未博功名相。草草銘旌字半行。其三福履人間未易圓。老兄猿哭白頭年。不須但抱西河慟。四箇明珠也滿前。</text>
<title>送春效白香山</title>,<text>深深簾幕燕差池。九十韶光欲盡時。白髮漸於明鏡得。愁心唯有小尊知。無情却恨東風去。有力誰敎西日遲。可惜殘花今委地。殷勤手把兩三枝。</text>
<title>尹鴻山 仁敎 挽</title>,<text>相逢月浪郡齋中。一笑論交筆硯同。登剡才猷通世務。飭身詩禮紹家風。政淸范甑三年考。慟結姜衾一夜空。忍說復衣行殿側。桐鄕遺老泣無窮。</text>
<title>李沃川子有挽</title>,<text>沃川官罷鎭川歸。生計蕭條獨掩扉。携得妻兒依地主。占來棲息賣朝衣。雲衢展足初心是。峽寓招魂萬事非。漸覺衰年餘淚盡。白蓮峰下故人稀。</text>
<title>李信川 廈成 丈挽</title>,<text>早以深交托二郞。頻從丈席襲蘭芳。軒翁文彩遺風是。宦路功名傲骨妨。醉拂縑綃揮筆健。閒栽花竹閉門長。請看苦操同氷蘗。兩邑歸來一被凉。其二三年一疾卧僑廬。床下頻曾問起居。穩奉淸言松石側。遂題哀挽菊花初。病中壁有羣書積。身後家無長物餘。不忍復看欒棘面。寢門風雨泣枯魚。</text>
<title>鄭承宣敬叔 栻 挽</title>,<text>識面初黌舍。論交復墨塲。天生公輔器。年富壯元郞。封駁銀臺事。忠勤玉署章。雲衢飛不盡。運蹇若人亡。其二西塞仍東郡。經年泣玦身。方知移近地。秪爲覲偏親。鵩舍餘斜日。萱堂駐暮春。九原長抱枉。丹筆有誰伸。</text>
<title>和寄雙栢堂 道陳堂號</title>,<text>君才雖老尙菁華。滿眼新詩墨有花。地僻聚星蘇子宅。天寒咏雪謝公家。衙回晩歇氷街騎。客至初隨暝郭鴉。坐羡北山頻勝會。往來三逕一溪涯。再疊天地窮陰斂物華。朔風飛雪暗玄花。閉門獨隱無塵几。携杖要尋有酒家。自喜山林藏霧豹。笑看車盖犯晨鴉。含情遙憶同心子。新月分輝北澗涯。三疊看君素志脫紛華。淨似淤泥一朶花。半世身猶寒士㨾。終年脚不熱官家。政淸海邑稀庭鶩。衙退民曹集禁鴉。南北一城還阻面。夢回春草謝池涯。四疊老去詩書日咀華。興來時復詠風花。厭聽十字橋邊水。獨卧三淸洞裏家。病後癯容眞似鶴。夢中紗帽暫如鴉。濡毫强欲酬長句。浩蕩詞源未見涯。五疊玄冬何木得韶華。獨有盆梅遂着花。疎影如移處士室。生香疑入梵王家。新醪欲釅浮寒蟻。短律初圓亂墨鴉。淸景更添前夜雪。奈無人到剡溪涯。六疊隻影零丁鮮棣華。平泉獨守舊莊花。只期詩禮傳遺業。敢道風流克故家。寸草春回欣戱雀。高林風靜感慈鴉。依歸幸有牛峰舍。終老山巓與水涯。七疊短髮蕭蕭鏡裏華。臈窮將復頌椒花。知天已了瓜癰辯。處世誰非驛傳家。寶縷會看頒綵燕。長繩何術繫金鴉。桑蓬自是男兒志。垂老虗拋析木涯。八疊南園物候近芳華。已報東風入勝花。暇日偶聯滄老舃。新春一會惠連家。醉拈郭北濃香醴。歸戴溪南接翅鴉。肎負佳期看燈夕。相携蹋月御溝涯。九疊長安士女競豪華。想得端門萬樹花。遊騎探春多九陌。老夫乘月亦隣家。柳枝荊楚傳祠戶。糯飯新羅憶祭鴉。幽興滄翁也不淺。此時詩滿竹西涯。十疊翠石玲瓏對九華。林園淑氣欲生花。靑山分色隣人宅。白日舒暉靜者家。身世從他爲福馬。道心看得不黔鴉。沉淪敢恨同鄷劒。紫氣猶衝漢斗涯。</text>
<title>守歲</title>,<text>光陰誰駐逝川忙。歲色知餘一夜强。不分嚴城催五鼓。已看羣物囿三陽。寒多栢葉難成醉。臘盡梅花尙吐香。亦識明年猶健在。今宵此會未應忘。</text>
<title>簡復齋 金履萬號</title>,<text>綵筆趍丹陛。烏紗直太常。神遊山水郡。跡遠利名塲。步屧新春半。論襟古意長。莫言鄕黨齒。於子欲相忘。其二新知與同里。杖屨日尋常。酒筭嫌轟戶。詩鋒畏戰塲。鬂衰年已改。譚細夜俱長。更卜看燈夕。佳期詎可忘。</text>
<title>送尹仲和出宰江西</title>,<text>作吏踰沙峴。方稱邑是雄。斑衣逐西日。皁盖背東風。樓閣箕京亞。魚鰕海國同。鳴琴兼舞鶴。淸坐米鹽中。其二春風吹太守。漠漠出關行。驛樹雙旌引。江花一棹迎。農桑野外急。鴻鴈澤中鳴。美政應流譽。隨潮入漢京。</text>
<title>酬申秘書 維翰</title>,<text>春郭聞鴻夜。山齋剪燭時。新交古意澹。薄宦盛名隨。林雪寒侵鬂。條風細入詩。醉來巾欲倒。疑是習家池。其二岧嶢天祿閣。寂寞校書時。山鳥或相近。雲編長自隨。風塵無好夢。江海有新詩。也是王孫草。萋萋已滿池。</text>
<title>再酬申秘書</title>,<text>城闕遊絲氣。林園熟食時。韶光一如許。酒具動相隨。遂有看花興。空吟伐木詩。雙飛新燕子。羽翅亦差池。</text>
<title>子野來宿共賦</title>,<text>留君春夜宿林亭。花氣薰籠滿一庭。簷際放吟生缺月。樹間徐步散繁星。詩淸敢擬唐人調。志潔多慙楚客醒。燈下縱談猶勝讀。任他鐘漏五更聽。</text>
<title>與子野賦</title>,<text>春日遲遲矣。山齋與客同。絮羞衰鬂白。花學醉顔紅。野馬新晴後。城鴉返照中。莫嘲恒閉戶。垂老㥘東風。</text>
<title>送李器甫 世璉 出宰歙谷</title>,<text>三年桂院出番廻。白髮烏紗㝡困哉。琴鶴一隨仙尉去。海山應待使君來。矢魚絡繹供羞案。劈蟹尋常佐酒杯。何處月明堪蕩漾。妓船移泊侍中臺。</text>
<title>亡室墓</title>,<text>孤墳一見一悽然。窀穸營來已六年。澗藻生香從女採。隴桑垂葉待蠶眠。春來樹樹花如錦。老去卿卿雪滿顚。爲婦如君方是孝。九原長續世間緣。</text>
<title>元家莊</title>,<text>細細巖磎轉。遲遲麗日長。隨身衆峰近。逐步百花香。請客圍芳草。留僧坐夕陽。何須評畵譜。認是輞川莊。其二野外無賓主。班荊半舊知。歌相答鳥語。醉或折花枝。幽麗袁家渴。淸狂杜老詩。雲林窈窕處。便欲結茆茨。</text>
<title>送堂弟汝五 重福 出宰淸風</title>,<text>不向關西向峽東。錦屛今待主人翁。初非遠近嫌相別。秪是閒忙喜不同。朝暮郡樓含翠靄。古今仙穴吐淸風。莫言吏政猶塵事。終日江聲簿牒中。其二寒碧樓高領一麾。送君兼賦送春詩。峽中征槖携琴短。花外行舟引纜遲。黃綬神仙乘汗漫。白頭兄弟惜分離。平生有夢丹丘洞。待得霜秋吾欲之。</text>
<title>靑門小集。嘲一源失期。</title>,<text>長安花萬樹。落盡滿天風。選日西園至。遊春數客同。樹陰移榻外。山色在杯中。俗事何欺甚。嗟吾白下翁。</text>
<title>自嘲</title>,<text>平生守拙宦情微。閉戶時多出戶稀。鞍馬詎堪衝暑陌。布韋深愧換朝衣。官淸桂院通宵直。衙罷工曹犯夕歸。垂老彈冠何意味。寸心唯欲慰慈闈。</text>
<title>兪淸州君四 命岳 挽</title>,<text>重澤齋中詩社開。憶曾年少共徘徊。深交契比宗雷密。傑句源從漢魏來。萬事滄桑還一別。十年衰病各相催。蟄窩哭後今餘淚。忍向吾君把似廻。</text>
<title>哭墨兒</title>,<text>慟哭復慟哭。爾胡至於斯。爾今爲異物。獨令我靡依。與爾爲父子。日月廑三期。爾兄謂有弟。爾母謂有兒。衰年有兩兒。持以慰我思。苟令汝至此。天胡生汝爲。呼天欲問之。路人爲我悲。其二作人如汝者。今世鮮其匹。眉眸細如畵。肌肉瑩勝雪。學語又學步。婉孌戱我膝。見者無不愛。如睹瑞世物。珊珊步出來。手弄床頭筆。時復散棊子。或又亂書帙。愛極任爾爲。不忍少嗔喝。今焉那復得。如寶手中失。勿使眼中物。依舊置我室。其三爾性極明慧。動輒先人意。觀人眉睫間。以識怒與喜。飮食雖滿前。不勸不敢戱。性又愛便面。得之必與爾。客來爲抱汝。汝輒弄扇墜。陽示叱呵色。逡廵卽委棄。隨事類如此。動若成人器。夙慧非吉祥。所恃骨法異。譬如水仙花。纔發已先委。惡木得天年。雖剪亦不死。嗚呼可奈何。啜泣其已矣。</text>
<title>尹判書 趾仁 挽</title>,<text>人物蕭條甚。當朝孰似公。夙承名父訓。眞有大家風。確操千尋壁。豐儀八尺躬。平生進退際。一片是丹衷。其二達宦猶寒士。須看甑上塵。廳容旋馬地。門絶聽雞賓。守分寧隨俗。憂時不計貧。九原嗟莫贖。人欲百其身。其三夢裏官司馬。江湖把釣廻。洛龍終一卧。遼鶴不重來。世固排淸議。天應忌偉才。疾風撓大廈。焉得棟樑材。其四不獨朱陳誼。兼之管鮑心。淸燈黃卷業。古劍白頭吟。顔面唯憑札。襟期忽斷琴。空將知己淚。洒盡漢江陰。</text>
<title>李奉化聖諧 明弼 挽</title>,<text>仙州隣太白。傲吏卧其間。未得靈丹驗。翻添末疾還。重逢洛陽陌。一訣廣陵山。獨有驢鳴客。輤車慟莫攀。其二世孰無喪禍。唯君絶可悲。誰能扶鶴髮。竟不保螟兒。草沒新書屋。苔侵舊墨池。傷心南郭路。欲過馬威遲。</text>
<title>南淸風 宅夏 挽</title>,<text>簪纓家世擅淸芬。早自趍庭有異聞。拖玉公猶垂白髮。鳴珂兒已到靑雲。峽中仁惠留碑在。壺裏塵仙隔水分。方朔詼諧傾聽久。先人座側昔繽紛。</text>
<title>寄申秘書</title>,<text>柳巷柴門爲一開。相逢坐此小池臺。花枝絳若千般錦。山色靑於半畒苔。可愛流鸎留客囀。莫敎歸馬破詩廻。知君素有淸狂興。把臂何嫌盡意杯。</text>
<title>與子野賦</title>,<text>蕭條霜霰候。落木滿長安。好客來溪曲。棲禽在樹端。鬂毛燈火細。詩句菊花寒。更欲留君宿。淸光稍向團。</text>
<title>東岡趙丈 相愚 挽</title>,<text>人間完福翠屛翁。積德餘庥到相公。珠蠟文華王氏戱。裙牏孝謹石家風。淸名氷玉曾無纇。濶步雲霄晩遂通。試看許多經國業。十分流出飭身中。其二程門雪裏早摳衣。篤敬工夫自布韋。萬馬馳中能駐足。虗舟泛處却忘機。凝塵小閤寒儒集。臨水孤亭熱客稀。行路錯言圭蓽是。不知身已到黃扉。其三元老朝端獨屹然。衮衣華髮地行仙。泰山不動功能博。晩菊猶香節自堅。洛社畫圖參勝會。午橋鐘鼓樂餘年。前秋盛事看回榜。袍笏交輝介壽筵。</text>
<title>哭李梧賓 鳳鎭</title>,<text>昔我未勝冠。問業先丈門。縱橫太史文。譎詭莊叟言。誘我入其中。疏泉乃濬源。君時已夙慧。隅坐參緖論。頡頏以激昂。其樂若箎塤。邇來三紀餘。悲歡萬事翻。起墳媿侯芭。我聲長自呑。其二君有六男兒。繞膝如蘭玉。古有荀氏龍。君今享斯福。念我一兒單。羡君歎我獨。人生何必貴。多男亦已足。君死不爲死。後事有托屬。所悲親在堂。噭噭晝夜哭。君歸九原下。定不瞑死目。</text>
<title>西監直廬 軍資</title>,<text>吏退公庭似水淸。幅巾時復繞池行。將曛雀啄餘糧盡。欲雨魚吹細浪生。地勝喜非城市氣。官卑笑是太倉名。致君敢恨違初志。秪以廉勤報聖明。</text>
<title>送尹伯勖出宰龍宮</title>,<text>傲吏兼仙吏。之官鶴與同。雙旌辭鳳闕。五馬指龍宮。柳不留征客。花應待老翁。揶揄還有鬼。頭白笑吾窮。</text>
<title>送洪士能 致中 通信上使之行</title>,<text>曾將書劒到愁州。又泛仙槎犯斗牛。自信百靈扶使价。應持一節服蠻酋。枕邊水載靑天積。帆外樹擎紅日浮。已識廉聲追尹相。歸時行色有輕舟。</text>
<title>送從事官申 維翰</title>,<text>子有桑蓬志。胸中氣菀霞。宦登天祿閣。身逐使臣槎。海樹常懸日。風檣不散鴉。蠻童驚傑句。到處筆生花。其二異域誰從事。高才只屬君。槎通馬島樹。帆拂日光雲。不復還鄕夢。何勞誓海文。娵隅帶蠻語。定似郝參軍。</text>
<title>哭趙禎甫 儀祥</title>,<text>結交非不衆如雲。古意冲襟獨也君。疎曠眼空塵俗物。博通胸積古今文。一生駱麓三間屋。萬事楊根四尺墳。談水談山曾有味。老余斯世得重聞。</text>
<title>送道長蔚山監牧之行</title>,<text>出關行子曰頭吟。風雨蕭條滿北林。薄宦强爲衣食計。衰年難作去留心。驛程南渡龍湫遠。官閣東臨馬島深。別意更逢秋序盡。萬家方急搗衣砧。</text>
<title>吳西坡 道一 夫人挽</title>,<text>隣居久與令郞隨。壼範柔閒已飽知。供客貧家曾剪䯻。呼卿酒席舊齊眉。榮科塞馬寧非福。才子荀龍摠是奇。春草錦江開吉宅。尙書旌翣葬同時。</text>
<title>伏日。拈韻共賦。時將赴湖縣。</title>,<text>城闕重陰氣鬱蒸。有誰分我玉壺氷。山樓敞豁無三伏。官馬招呼有數朋。千里離愁湖外綬。二更留話雨中燈。縣齋一卧空相憶。數寄音書能不能。其二近山高閣翠嵐蒸。不向豪家羡伐氷。烏帽走塵皆熱客。碧筒傳飮是良朋。崇朝好雨堪投轄。卜夜佳期更剪燈。疎懶本非剸劇手。敢云民社割雞能。其三困暑長時骨欲蒸。將身乞作冷秋氷。不收紋局圍時子。已散書樓醉後朋。雨鵲棲多依巷柳。草蟲鳴或近牕燈。眼中東郭君家是。騎馬相尋可復能。</text>
<title>李載大 夏坤 第。分韻共賦。</title>,<text>闤中亦道氣。不必卧雲林。車馬通衢閙。圖書小屋深。風塵衰病意。江海別離心。竟日淹歸騎。凉蟬送夕音。</text>
<title>振威驛舍。和贈飛鴻倅李載方 衡坤。</title>,<text>深秋邂逅驛樓中。盡日川原匹馬同。勝事共分隣縣得。佳期不待尺書通。長天斷續沙鳧影。寒雨離披野菊叢。明日又尋京口路。露梁西望碧波洪。</text>
<title>素沙</title>,<text>落日黃雲暗素沙。天兵曾此戮長蛇。前朝㙮毁無金佛。大捷碑崇有蘚花。地濶平原收稻黍。天寒古渡集烏鴉。行人欲向郵亭宿。煙樹深中認數家。</text>
<title>正覺寺</title>,<text>一出簿書表。飄然身欲翔。山河非故國。物候是重陽。野菊垂垂雨。巖楓箇箇霜。肩輿載詩興。老守自淸狂。其二五馬初停野殿扉。山楓交暎使君衣。林深地自塵氛隔。邑小秋猶簿牒稀。九日登臨霜菊發。諸天徙倚雨花飛。西風遮莫吹烏帽。醉不如泥定不歸。</text>
<title>哭沈姑母 聖希大夫人</title>,<text>泛翁及灘叟。深契若宗雷。重之以婚姻。不待蹇脩媒。婉娩我姑母。歸彼好樓臺。入門六親悅。小心百行該。誠潔事蘋蘩。肅敬侍樽罍。所貴滫瀡具。豈獨箴紉才。叔季誰與倫。世路日以頹。愧我無大筆。臨挽以遲回。其二泛翁所鍾愛。生長筆硯裏。蕭散林下風。淑哲女中士。懿行遵內則。觽佩紛厥美。明慧通古今。分析辨義理。未見涉簡策。唯事執麻枲。哂彼謝家女。秪詠柳絮起。雖云作門楣。恨不爲男子。何獨美班昭。東方有女史。其三憶昔臨湖宅。和氣藹滿室。怡愉五姊妹。上堂侍鶴髮。亦有二男兄。賢哲世無匹。人不間其言。雞狗相哺啜。花朝進壽酌。月宵泛淸瑟。子姪羅滿前。獻酧日繞膝。萬事一覆翻。十年有存沒。嗚呼不忍言。逝水空幽咽。</text>
<title>元夕。同浮窩賦。</title>,<text>新年南郭有佳期。舊俗傳柑卽此時。雪盡泉鳴今夜月。燈明酒綠故人詩。春來淑氣林全得。老去流光鬢自知。縱有金吾猶不怕。興中歸騎且徐遲。</text>
<title>送道陳出宰淸風</title>,<text>京洛春鴻影忽分。閉門愁緖惜離羣。弟兄迭卧寒樓月。妻子相携錦岫雲。鹿跡或從開印見。灘聲不待倚欄聞。蓬山豈必求靈液。蔘朮堪醫病使君。</text>
<title>敬次金叔涵春宮賜手札文房後志感韻</title>,<text>春桂坊隣侍講均。离筵幸得玉聲親。彩毫優賜宮中寶。奎藻深褒席上珍。立志工夫要濯舊。窮經問學勉知新。試看啓沃能孚感。誠正由來已飭身。</text>
<title>追寄沙熱郡齋 沙熱。淸風號。</title>,<text>梨園亦仙吏。不及卧寒樓。氷渚聽魚躍。春庭見鹿遊。依依隔江寺。一一上灘舟。外府爲丹峽。花開潭島幽。</text>
<title>與浮窩賦</title>,<text>屋燕來新社。庭禽喜始暄。圖書長隱几。雨雪不開門。涉世知無味。聽詩勝有言。相隨羊仲輩。襟抱瀉塵煩。其二二月多風雪。春陰未放暄。玄惟揚子宅。雀不翟公門。花柳糢糊意。江山窈窕言。從今茹藘坂。勿復憚頻煩。</text>
<title>送金子直 東弼 出宰伊川</title>,<text>君曾寤寐衆香城。峽邑今催理屐行。定爲營砂乞句漏。非關厭直出承明。政因俗朴民淳簡。詩到山重水複淸。何必浪成靑瑣夢。悅雲亭上足泉聲。</text>
<title>寄澹軒 李友載大號</title>,<text>纖月生遙樹。明河接上林。尋君一春早。繫馬二更深。閱畵多幽意。評詩不俗心。中郞難再遇。誰識爨桐音。</text>
<title>又寄澹軒</title>,<text>子有不覊志。淸狂同竹林。休官欲雲卧。閉戶自春深。白日殊無事。靑山與許心。朱絃是疎越。三歎有遺音。其二聞子婆娑地。攀援桂樹林。擁書千嶂近。求道一潭深。許椽全家計。龎公遯世心。山中有絲肉。泉瀑自淸音。其三東風寒食下。淑氣扇平林。花鳥閉門靜。池臺留客深。琴書一春病。裘馬少年心。萬事皆空幻。寥寥觀世音。</text>
<title>寒食省墓</title>,<text>漠漠山當馬。遲遲日抵年。柳花寒食節。風雨賣餳天。古店無煙火。空林有紙錢。餘生淚滿袖。又洒草芊綿。</text>
<title>摠戎水閣。示文叔。再從弟重章。</title>,<text>一逕通幽處。飛花拂馬鞭。泉流鳴作雨。嶽色暗生煙。麗景方遲矣。虗亭自澹然。荷池淨似我。並對曲欄邊。</text>
<title>送李亞使 ▣▣ 往赴海州試士之行</title>,<text>花發長安君向西。馬前春色碧城迷。白雲頻入他鄕望。芳草行留數郡題。達宦朝廷多衮衮。高才幕府久棲棲。張羅海上搜遺寶。定得明珠手自携。</text>
<title>贈浮窩</title>,<text>看君無食又無衣。携興猶尋柳巷扉。浪跡風塵雙鬢短。悲歌宇宙一身微。日長戶自深深閉。春盡花多片片飛。山酒一壺詩百首。木芙蓉下坐忘歸。</text>
<title>酬寄澹軒</title>,<text>牢落乾坤一放歌。喜君詩律氣嵬峩。室中白日琴書靜。門外紅塵駟蓋多。時物漸將隨眼盡。雪霜今已滿頭何。此中不可無滄老。遠莫携來共日哦。再疊花下徘徊醉後歌。杖藜山色碧峩峩。柴門盡日軒車絶。柳巷一春風雨多。古畵借來皆顧陸。新詩和去共羊何。傍人不識陶翁意。錯道看雲但自哦。三疊身閒此老嘯還歌。愛爾蒼松百丈峩。院靜慣迎幽鳥入。樓高全受遠山多。得錢沽酒日堪飮。滿樹殘花知幾何。憂病一春排不去。强將詩爲澹翁哦。</text>
<title>寄寒碧樓 道陳任所</title>,<text>昨送靑門馬首東。一琴孤鶴與君同。離亭漠漠猶山雪。征蓋悠悠已谷風。簿牒每於鷗鷺側。樓臺多是水雲中。凝淸閣裏題詩好。安得春來着此翁。</text>
<title>徐白川退叔 宗愈 輓</title>,<text>北亭龍虎側。公不綺紈人。萬務能游刃。羣書自斲輪。爭稱卿相骨。遂止使君身。舊業蕭條矣。槐庭事事塵。其二此世誰無死。如公奄忽稀。身於碧瀾歿。櫬自白川歸。奔走賓朋哭。零丁母子依。空留十年榻。淚向硯池揮。</text>
<title>哭金叔涵 載海</title>,<text>雙湖亭上聖賢書。樂道忘貧自晏如。萬事一車常載鬼。淸淵活水日觀魚。橫經震幄前生隔。傳鉢師門後死餘。理窟質疑今已矣。蕭條世路白頭余。其二皁盖乘秋到水亭。蘭舟共泊白蘋汀。鬖髿短髮多衰態。欵曲長言帶半醒。蓑笠外無身後物。簏箱中有講餘經。恩褒留在東宮翰。每夜虹光貫月星。</text>
<title>送春日。拈韻共賦。</title>,<text>飛花萬點委塵泥。欲去韶光滿眼迷。意共惜春無老少。情如送客各東西。墻頭日午遊蜂閙。簾額風輕乳燕低。自笑衰翁多得齒。每年無不此詩題。</text>
<title>送子野就食尙州</title>,<text>五月天正熱。君胡適炎方。爲是無衣食。漂泊客他鄕。嗟爾迫飢火。亦不厭糟糠。蔬韭雖入口。未足充枯膓。世無指囷者。令我心惻傷。高義復有誰。所仰唯渭陽。五馬載之去。悠悠嶺路長。行裝一寒拾。千里不裹粮。遠遊詩滿鞍。發興何淸狂。歸來示百篇。風格益老蒼。努力愼行邁。後期秋風凉。</text>
<title>哭翠麓軒李加平 涑</title>,<text>翠麓軒中白髮仙。擁書千卷送餘年。愛才日致文章士。休宦恒甘寂寞緣。寵禮優隆新壽秩。風流蕭瑟舊詩筵。潛光豈待虞歌闡。已是高名衆口傳。其二弧辰上壽去年杯。人事重傷五月廻。木假山邊靈几設。石榴花下舊賓來。龍門久幸容疎節。雞絮終孤盡一哀。浮世嗟吾頭似雪。泛翁甥舘又泉臺。</text>
<title>追寄寒碧樓</title>,<text>莫以梨園靜。能如峽郡淸。錦屛長滿眼。朱紱自忘情。座潤煙嵐氣。庭虗鴈鶩行。登盤筍蕨美。勝似五侯鯖。</text>
<title>寄鹽城使君汝五</title>,<text>君子亭高宜納凉。一池荷芰卽錢塘。莫嫌海市魚腥近。也有風吹十里香。</text>
<title>南崗晬日 洪兄禹采</title>,<text>雪裏飛書幸見招。南園弧矢設生朝。寒天酒煖成酣暢。短日譚長破寂寥。詠鳳佳兒珠在側。乘龍快婿玉爲標。看公定享期頤壽。望七朱顔尙未凋。再疊城市猶堪大隱招。閉門風雪卧崇朝。不嫌短牘相來往。頗喜新詩更泬寥。冉冉玄冬添日線。陰陰紫閣建霞標。携樽莫負團圓月。却恐梅花過臈凋。三疊分南山色日頻招。屧響何曾限夜朝。久認詩詞追謝朓。自憐疎懶學參寥。閒中草沒三間屋。撫處松孤萬丈標。人事天時增感慨。仲冬蓂葉又全凋。四疊市橋南畔斷朋招。經卷藥鑪朝復朝。幽鳥於人親欵欵。寒山與我對寥寥。只要文足三冬用。敢道詩爲一世標。籠鶴尙懷雲外志。風霜不恨羽毛凋。</text>
<title>寄浮窩</title>,<text>南巷柴門日稍遲。杜陵妻子耐恒飢。一間茅屋有懸磬。數畒荒田無立錐。世事摠爲身外物。天機多入病中詩。閒愁斷送窮陰了。又見春風到鬂絲。</text>
<title>微雪</title>,<text>微雪山齋禽語譁。巷西人到巷南家。身閒擬和潘安賦。喉渴堪評陸羽茶。菊意留盆一叢卧。梅香粘袖數枝斜。饕風未必欺衰骨。有興休嫌蹋月華。</text>
<title>哭曺兄時中 夏盛</title>,<text>裁培傾覆理茫茫。仁善如公今則亡。晦谷文章自衣鉢。淸湖氣味是杯觴。蒼髯偃蹇巖廊器。紫綬低回水竹鄕。人世孰能無一死。劇傷聞訃嶺雲長。其二雪天鞍馬白門過。舊客重來意若何。萬事世間流水迅。十年泉下故人多。枯筇倚壁空蛛網。老木當庭可雀羅。平日有詩頻贈別。詩成忍復替虞歌。</text>
<title>酬南崗</title>,<text>共占南山面面峰。頻能步屧帶昏鐘。一年臘盡陰陽迅。半夜寒多雨雪重。壺裏何方逃世累。鏡中無術駐春容。庚申睡熟緣衰病。遮莫三蟲訴我慵。</text>
<title>寄浮窩</title>,<text>不見君三日。寥寥獨閉門。蕭條依巘屋。卧病隔溪村。殘臘隨年盡。愁雲帶雪昏。猶留携手約。北郭布金園。</text>
<title>守歲</title>,<text>幾許逢除夕。平頭五十身。多愁如送客。不寐爲留人。爆竹寒猶響。燈花耿自親。明朝城郭裏。悶見柳條新。</text>
<title>除夕酬南崗</title>,<text>千家儺鼓殷如雷。舊臘新春迭往來。夜色飜驚斜漢轉。年光都付逝川廻。愁將白髮還燒燭。笑擁紅鑪且勸杯。休道此翁筋力倦。籋雲初志未全摧。</text>
<title>酬北隣</title>,<text>焚香淸坐小齋中。初旭微暄照屋東。節已近於上元夕。人皆喚以六旬翁。禽嬌語欲流晴日。柳弱絲能弄細風。人日立春重疊至。莫敎相對酒尊空。</text>
<title>送河陽使君鄭元伯 歚</title>,<text>東風吹五馬。嶺路已春天。桃李今潘岳。詩文舊鄭虔。官淸百里小。養備一城專。滿縣皆山水。丹靑入竗詮。</text>
<title>宋參判 徵殷 丈挽</title>,<text>飭身經術復文章。雅望人期陟廟廊。無競處看氷志操。不言中認石心膓。平陂世運還衰歇。次第時賢半死亡。仙寢莫悲違褥蟻。玉欄猶是侍先王。其二家庭簪笏滿床頭。吉氣如雲百不憂。中歲寸膓埋玉斷。暮年餘慶揷花留。先阡將卜靑烏地。死孝終歸白鷺洲。天意奈何慳七耋。未容耆社杖爲鳩。</text>
<title>酬澹軒</title>,<text>閉門寂寂動經旬。書卷藥鑪唯自親。正畏雪寒方負日。忽聞禽語已知春。一尊相對更何夕。萬事不如逢故人。堪惜西鄰李子野。有詩曾不救長貧。</text>
<title>南領府事 九萬 遷葬挽</title>,<text>龍亡大澤十年餘。世變桑田碧海如。何處得來山嶽重。自公之去廟廊虗。蟠胸氣節千匀鐵。滿腹精神萬卷書。朝請當時無競地。晩花香繞午橋廬。其二屢向丹靑拜相君。分明赤舃挹淸芬。山河氣已收重壤。劒履藏今合舊墳。哀酹再因章甫設。賵儀多是太倉分。琵琶潭上留寒月。夜夜光爭滿篋文。</text>
<title>送杆城使君宋仲文 徵奎</title>,<text>悲喜同門若糾纏。亡琴佩綬摠關天。神仙笙鶴隣三日。叔侄江山領十年。紅旭浴迎征盖近。白鷗飛導板輿先。官厨莫詑魚腥足。淸澗亭幽事事禪。</text>
<title>送宋弟聖賓 寅明 省峴督郵之行</title>,<text>守宰何曾勝督郵。亦將魚笋繼親羞。淸風滿竹深深閣。暖日薰花寂寂樓。千里定懸京闕夢。一春行作海山遊。近來馬政多疎濶。休向騎曹學子猷。</text>
<title>送春日訪澹軒</title>,<text>郭南騎馬訪幽人。乘興何妨雨墊巾。細草留連三逕夕。飛花撩亂一城春。昆侖詩妙評堪細。太史文奇讀愈新。此世元無知己者。與君惟許盍簪頻。</text>
<title>再疊酬澹軒</title>,<text>深深庭院爲留人。花片飛來墮幅巾。輕箑引風知是夏。綠槐垂地勝於春。天時滚滚搔毛短。世事紛紛閱眼新。怪爾虗拋松桂志。謾敎歸夢入山頻。</text>
<title>趙毅仲 裕壽 投詩。有訪花不及責主人翁之語。故用韻却寄。</title>,<text>已識君詩絶等夷。惜春深意寄花枝。莫言羣艶今消歇。猶及殘紅見在時。附原韻[毅仲]誇張羣艶到辛夷。及至無花略在枝。牽帥老夫徒敗意。强言芳綠勝花時。毅仲</text>
<title>太華亭。眎主人具汝臨 爀。</title>,<text>朋簪永日集西樓。花下行杯迭獻酬。燕引雛方巢室近。竹生孫已滿庭抽。傳家奕業曾千石。餉客珍鯖是五侯。滿沼新荷堪入咏。欲搜佳句立欄頭。</text>
<title>送李騎省 ▣▣ 出宰茂長</title>,<text>春塘臺下賦凌雲。桂籍名高入彀羣。烏帽十年官况冷。麟符百里主憂分。荷篁多擁畵樓閣。山水正逢詩使君。衝暑熊車安穩未。送梅時節雨紛紛。</text>
<title>沈泗川聖凝 尙鼎 挽</title>,<text>才難從古不其然。衰世詞壇子有權。直氣枳曾鸞久困。雄文海已鱷能遷。三千里遠詩成讖。十二樓高夢化仙。桂漆元來嗟不壽。等閒山木亦天年。三千十二皆夢讖云</text>
<title>奉贐尹伯勖 昌來 平陵督郵之行</title>,<text>長江一隔漢陽塵。夢入松翁宅裏頻。厨院供魚分禁直。陟州騎馹得仙隣。身忘鞍馬全忘老。宦爲湖山不爲貧。掀簸十洲無漏景。後來何者效公嚬。</text>
<title>先王練曉感吟 肅廟</title>,<text>去歲天崩不盡哀。人間六月小祥廻。忍思九闕仍文貝。虗遣千官易練縗。梨峴宮前班次曉。宣仁門外哭聲雷。遺民沒世忘難得。至德元無漢以來。</text>
<title>題曲水亭 南子聞晦隱所卜居處</title>,<text>朴舍人曾此洞留。百金君又買林丘。經營花竹看看長。疏鑿巖泉步步幽。溪上得魚供客餉。郭東騎馬憶春遊。都門縱近仙凡隔。未必桃源別處求。</text>
<title>同浮窩賦</title>,<text>柳巷無車馬。容君步屐尋。高樓風捲暑。遠郭雨垂陰。長日觀棋事。殘年隱几心。靑楓與怪石。好入一長吟。</text>
<title>伏日。同浮窩賦。</title>,<text>山樓逃暑飮。亦不可無詩。急雨蛙先叫。新凉鵙已知。靑楓留客處。白髮立秋時。萬事吾高枕。紛紛褦襶兒。</text>
<title>太華亭。納凉。</title>,<text>何處堪迎特地凉。太華亭逈振衣裳。罇罍能破三庚暑。菡萏全披六月香。高卧池臺機事息。笑看車馬熱官忙。淸蟬不是無心物。似欲催詩響更長。</text>
<title>酬寄淸軒</title>,<text>墻角秋陰薜荔懸。小樓平瞰萬家煙。園林雨急沾衣鵲。溪柳風多得意蟬。蘇渴甌茶濃似酒。引凉床簟穩於氊。莊周不識何爲者。物我俱忘化蝶眠。其二坐擁牙籤萬卷懸。功名奚羡畵凌煙。閒中客少題門鳳。病後詩添滿樹蟬。樊子粧鬟新閤鏡。李侯花石舊家氊。墻東車馬多喧熱。那攪淸軒盡日眠。</text>
<title>送洪兄伯亮 禹采 出宰咸陽 辛丑</title>,<text>公與頭流分不疎。入秋新舝使君車。四年官罷行無馬。百里江淸食有魚。山水郡曾稱地勝。神仙吏自好樓居。未應民事妨衰疾。白髮詩多簿牒餘。</text>
<title>又追贐咸陽行</title>,<text>五馬將南矣。寥寥市巷遊。逶迤堠子路。先後嶺鴻秋。紫綬眞仙尉。黃花是郡樓。樽醪媿無力。那及石尤留。</text>
<title>送宜春使君金兄道以 盛最</title>,<text>南征明日是。未可遂無詩。城市何曾濶。參商各已衰。才雖劇郡愜。病不瘴鄕宜。十字橋頭別。西風此意知。</text>
<title>道陳新入惠局。用寄眎韻。以申勉之。</title>,<text>錢糓關儒者。倉官豈冷官。脂膏潤身易。氷蘗飭躬難。庭有餘粮散。廳留老菊殘。知君心似水。客至澹相看。</text>
<title>用雙栢寄示韻</title>,<text>萬事殘年百不成。高秋風物又堪驚。朝衣典爲休官計。池草吟勞憶弟情。髩已鬅鬙留雪白。菊猶寥落帶霜淸。君詩韻澁賡難就。吟到晨鐘徹禁城。再疊天意於君欲玉成。宦途風浪不曾驚。跡參丹峽神仙籙。病奪潭州吏隱情。文簿閙邊猶水澹。米塵揚裏自氷淸。欲知着處才堪用。已把牛刀試武城。三疊看君頭角早能成。同隊秦樓往事驚。暎雪並攻中歲業。折花猶記少年情。占魁杏苑名逾盛。協律梨園宦亦淸。不待澄江淨如練。直廬詩敵謝宣城。四疊亦知萬事有虧成。榜目看時意輒驚。綳倒幾貽元獻笑。劍傷頗似孟郊情。客因病少三秋盡。家有書多四壁淸。除却菊花新酒盞。澆胸何術破愁城。右述下第五疊一簣功虧九仞成。無聞五十媿還驚。精粗初未了王霸。理慾實難分性情。傳道敢希參也魯。極偏差學聖之淸。終身欲把何工勉。防意唯期峻若城。右述自悼六疊傳筒詩爲惠連成。媿比驪珠箇箇驚。病裏敲推差遣興。世間榮利肯嬰情。貌癯似鶴年年减。心定如禪日日淸。猶有寶刀衝斗氣。誰能認取掘豐城。</text>
<title>寄鎭兒江都寓所</title>,<text>匹騎隨雙節。氷瀜甲串春。祠猶留壯烈。海不洗腥塵。水咽飛蟲地。雲愁立馬津。詩成聊寄汝。西望一傷神。其二驛路山猶雪。汀沙柳欲春。砲樓天塹險。鐵鏃戰塲塵。鼓角翻滄海。帆檣下甲津。試看遺廟祭。多是賽諸神。</text>
<title>和趙濟博 泰萬 一杯吟</title>,<text>牙山居士眞我師。匹馬入城何其遲。貞陵洞裏時寄宿。八角亭中痛飮之。欲向湖西却忘行。長枕大衾鴒原情。梅花之下相對坐。樽中有酒湛以淸。兩月襆被久淹留。箕踞散髮眞風流。一杯倒後還一杯。萬事不如百廵杯。醉中白眼無俗物。太白劉伶安在哉。折梅爲籌亦不數。信非賢季豈易具。歸卧海山復無酒。枵腹渴喉應西顧。</text>
<title>明陵行幸。祗迎于西郊。感而有作。</title>,<text>金粟逢春感。鑾輿拂曉行。塵埃淸御路。士女溢王城。扈蹕千官隊。銜枚五校兵。二陵松栢裏。悽愴兩宮情。</text>
<title>三月初五日。卽神宗皇帝壇享也。昔我先王於是日。躬詣皇壇。虔誠將事。其尊周之義。繼志之孝。民到于今不忘。而弓劒遽遺。於虖慟矣。適登小園。瞻望祭壇。白幕連雲。儀物如舊。不勝臣民愴感之懷。祗和甲申年親祭時頒示近侍御製韻。以志感云。</title>,<text>皇壇祭禮憶躬親。玉輦頻回禁苑春。花柳曉應圍御幕。月星宵自儼句陳。中州天地今桑海。東土臣民尙淚巾。無奈明陵弓劒遠。燕謨唯有後王遵。</text>
<title>題慕菴翁忠孝錄</title>,<text>滔滔南國紀。人物所府庫。退翁昔莊修。菀開詩書圃。陶山深九曲。遺化滿一路。猗歟慕菴翁。淵源實探泝。眞樂寄簞瓢。素履循規度。卓乎百行源。高堂愛日暮。至諴泣魚躍。深誠感烏哺。三年淚漬栢。揭號寄孺慕。褒典表厥里。風聲乃永樹。忠孝豈二致。慟割崩天訃。三燧廢薑桂。一疾遂沉痼。悠悠龜鶴壽。鬱鬱松梓墓。可祭在斯人。遺芬有杖屨。餘波激頹俗。足以興韋布。景彼主屹山。南望以永溯。</text>
<title>永安受遺詔 排律二十韻。代人走筆。</title>,<text>白帝城高漢日殘。三分王業屬艱難。沉痾莫賴山川禱。隻手誰敎社稷安。獨有藎臣才俊傑。恭承遺詔涕汍瀾。頻繁昔屈峒山駕。感激終投渭水竿。三蜀蠶叢開霸業。一堂魚水做同歡。乾坤掌上歸籌策。龍虎胸中試鬱蟠。萬里驅馳揮羽扇。中原父老迓壺簞。東征志欲呑吳僭。北伐威將挫魏瞞。深痛虢亭軍敗績。忍言夔峽帝回鑾。平城被困空遺耻。濉水無功奈發嘆。病祟實沉嬰晉寢。誠深穆卜築周壇。絳侯績必安劉著。荀息忠應輔幼殫。舊業金刀將寂寞。遺音玉几正悲酸。重恢丕責勤相托。末命哀綸不忍看。賜畵卽同床下詔。分香却笑鄴中奸。鞠躬詎忍忘貞白。竭力唯思罄寸丹。扶漢義聲驚賊膽。出師哀表瀉忠肝。英雄齎恨身先死。志士呑聲淚未乾。半夜原頭將星墜。千秋江上陣雲寒。宗臣忠節留靑史。萬古雲霄一羽翰。</text>
<title>墜驢行。慰金士修 時敏。</title>,<text>靑門病客畸窮者。一月不一出騎馬。獨携古人書在手。朝夕諷誦北山下。有時强欲乘興出。家貧櫪上無瘦骨。飛書借驢何處向。十字橋頭泥滑滑。秋風縱轡六曹前。驢背閒聳灞橋肩。白帝直下浣花翁。華山忽墜希夷仙。一蹶損傷眞不虞。嗟爾能保七尺軀。遂令右臂骨欲折。强倚僮僕要相扶。臂雖不利神不亂。有詩口占倩人腕。伏枕猶能進一格。五言七言俱璀璨。人生自古有倚伏。蹔墜焉知不爲福。君看三折肱爲良醫。我今作詩慰幽獨。</text>
<title>銀溪舘。示柳督郵 漢柱。</title>,<text>郵丞招我赴濠梁。公退閒無簿牒妨。客至遂排新枕簟。官淸亦具小壺觴。一村桑柳渾爲畵。三伏炎蒸稍覺凉。聞道驛亭瓜報熟。已敎離恨入秋長。再疊關山無極水無梁。日下鄕園夢亦妨。官况驗來開閉印。客愁斟得淺深觴。庭收鶩影恒淸晝。樹送蟬吟已早凉。怪底惡風多損稼。牧民憂與夜俱長。</text>
<title>縣齋七夕 金化</title>,<text>寂歷雙星夕。蕭疎一縣衙。峽中深處鹿。天上幾羣鴉。不雨庭如洗。因風帽欲斜。今宵誰乞巧。瓜菓滿人家。再疊畵角吹雲急。孤城早閉衙。終朝集風雨。萬里散烏鴉。不見女牛渡。空瞻河漢斜。無勞鄕國夢。是處亦吾家。</text>
<title>披襟亭 以下楓岳錄</title>,<text>昔到蟬聲裏。今來鴈影中。澄江圍邑里。畵閣立秋風。馬歇長林藪。詩成數菊叢。蓬萊已氣脉。霜葉欲深紅。</text>
<title>淮陽途中 時以德津溟祭官行</title>,<text>鞍馬川原犯曉霜。新安驛路指淮陽。江流近闢金城細。山脉遙分鐵嶺長。設險天應開重鎭。乞麾吾欲換名鄕。暝投邑舍燒官燭。栢餠登盤味更香。</text>
<title>和川途中</title>,<text>和川言秣馬。隔手衆香城。百里流霞氣。千崖送雨聲。塵心逢水淨。病骨得秋輕。騶盖猶嫌俗。招僧導我行。</text>
<title>墨喜嶺</title>,<text>墨喜嶺頭征盖休。金剛全體出雲浮。千峰向我皆相揖。一水任渠無盡流。紅葉時時投馬首。白雲往往掠人頭。吾行非早亦非晩。僧道山中方及秋。</text>
<title>長安寺</title>,<text>是寺爲初路。千峰在指端。長橋虹宛轉。高岫玉巑岏。興極裁詩易。身疲進步難。懸燈休丈室。視夜老僧寒。</text>
<title>表訓寺</title>,<text>寺古何年創。寥寥隱薜蘿。水分千澗滿。峰集一菴多。碑版逢谿澤。袈裟認麗羅。深投有佛殿。頂禮老維摩。其二積水鳴淵黑。危崖棧道懸。攀援臨鳥背。性命寄僧肩。滿袖山葡熟。迎輿磵菊姸。招提遠不遠。鐘磬隱蒼煙。</text>
<title>萬瀑洞</title>,<text>香爐秀色杳難攀。愈入愈知非世間。玉瑩不勞排几席。鏡淸誰敢唾灣環。初因計眼全忘倦。强欲吟詩故不閒。休把姓名鑱石面。恐敎塵跡汚靈山。</text>
<title>普德窟</title>,<text>有閣如飛鳥。飄颻半在天。逈憑銅柱立。危借鐵繩懸。此力元因佛。吾身遂化仙。登樓休俯瞰。其下萬重淵。其二架窟千年屋。登之脚力妨。無風身蕩漾。未夕眼微茫。蜃或噓相結。禽猶㥘不翔。休粮僧亦去。金佛守虗堂。</text>
<title>正陽寺</title>,<text>用力攀藤壁。隨僧進不窮。歌吟蒼檜上。寢食白雲中。窅窕眞沙界。莊嚴盡玉叢。十年塵世念。流水與俱空。其二斷續羣峰迭後先。相隨樓外滿諸天。排來大小圭璋立。束出高低錦繡懸。秀骨增淸霜露後。奇姿獻媚夕暉前。坡翁傑句能先唱。縱有新詩敢比肩。坡翁。卽吳西坡。而正陽七律。壓倒諸作。膾炙人口。尤爲三淵翁所艶讚。故云。其三安養菴中進一杯。歇惺樓上欲徘徊。尋常一逕隨身轉。次第諸峰換面來。此地合稱眞世界。何僧能起好樓臺。中天笙鶴如迎我。淸夢多從萬瀑廻。</text>
<title>摩訶衍</title>,<text>錦樹深深覆地紅。寂無人跡到其中。客來路盡瓊峰出。僧去年多紺殿空。身襲散花登寶界。手攀叢桂倚天風。試看板壁留金碧。認是禪家化主功。其二萬木酣紅正得霜。竹兜徐步帶斜陽。寥寥寂寂摩訶衍。落落層層妙吉祥。皓彩無非糝淺雪。高標知是謁穹蒼。人間豈有如斯境。叫絶靈奇便欲狂。</text>
<title>出山</title>,<text>三日仙山踏已窮。出山僧笑虎溪東。離情似與佳人別。玉立香城步步中。</text>
<title>少憇山暎樓</title>,<text>山暎樓中暫歇輿。諸僧送我爲牽裾。回瞻昨日攀登處。似是吾身步碧虗。楓岳錄。止此。</text>
<title>見差伊川封庫差員。歷宿平康。眎主倅崔永叔 昌億。</title>,<text>征役東西苦未休。北風吹雪透羊裘。伊川封庫亦何事。斧壤懸燈堪一遊。峽路險如蛇屈曲。川氷危使馬夷猶。不如歸卧終南舍。夕粥朝餐得自由。</text>
<title>與永叔登四寬亭</title>,<text>雙鳧舃倚四寬亭。雲雪山河共渺冥。一邑官居開水墨。數家籬落散秋星。籃輿緩步要同眺。皁盖臨行故更停。却訝是身如羽化。八窻高處欠丹靑。</text>
<title>斧壤淸省齋。逢華谷趙盛叔 綸。分韻共賦。</title>,<text>窮陰微霰仲冬深。迫暝征騶稅北林。閉戶主人淹一病。歇鞍詩客忽俱臨。奇方未破靑囊訣。竗曲難酬白雪音。夜永燭殘譚不盡。憂民憂國兩關心。</text>
<title>水泰寺。遇黃生遇石。</title>,<text>爀日何曾到。圍樓盡綠陰。榻延佳客淨。峰繞老僧深。法界堪雲卧。殘年任陸沉。紛紛達官味。未博此山林。再疊欲去還停馬。依依佛殿陰。竹房僧語細。松碓水舂深。花以經春盡。沙因過雨沉。簿書多敗意。計失宿祗林。</text>
<title>忠烈祠。用杜少陵韻。</title>,<text>廵察祠荒下馬尋。戰塲蒼栢尙陰森。林花偃帶旌旗色。野鸛喧爲鼓角音。賊虜何曾摧壯志。男兒終不負初心。精忠寄與龜趺碣。過客千秋爲整襟。</text>
<title>送北靑府使金克謙</title>,<text>龍灣延慰六西征。馬熟層氷積雪程。白首勤勞猶未已。朱幡遷擢豈云榮。官移大府新都護。地設雄關舊塞營。鰲老儒風能繼否。一鄕絃誦尙流聲。</text>
<title>閔監役龍見挽</title>,<text>羊酒兼蔥竹。朱顔到白髭。通才半世屈。久病十年醫。薄宦初烏帽。幽居忽繐帷。生蒭違一哭。東峽淚隨詩。</text>
<title>李生瀷挽</title>,<text>三哭君家祖子孫。十年人事屢波翻。城南宅已他人入。未忍重尋李氏園。</text>
<title>康淵泛舟</title>,<text>五馬乘秋動。輕舟泛水廻。花迎錦纜亞。沙抱碧流回。席外鷗相立。船頭樹自來。無心是傲吏。野鹿莫余猜。</text>
<title>三釜淵</title>,<text>仄壁危將墮。懸泉噴欲飛。人窺潭影慄。龍抱日光圍。悄愴留難久。幽深到亦稀。靈壇每祈雨。吏輒不虗歸。其二石泉菴已廢。僧去白雲空。數店千峰擁。三潭一水通。籃輿乞隣倅。蕙帳弔淵翁。覽物增愁緖。徘徊撫桂叢。</text>
<title>將向永峽。爲風雨所尼。</title>,<text>永峽溪山信馬尋。悠悠皁盖白雲深。十風五雨亦何意。寒食淸明無盡陰。金水漾情思夕泛。玉屛回首失春臨。拜鵑窩有團圓月。能照吾儂萬古心。</text>
<title>狼川途中</title>,<text>飄颻征盖犯西風。峻嶺天懸鳥道通。終日馬行紅葉裏。有時人語白雲中。山田黍熟收皆卧。崦戶梨甜剝已空。明發又投楊口峽。水流無盡與俱東。</text>
<title>金城慶陽樓。次崔孝伯 昌大 板上韻。</title>,<text>歇馬登官閣。東遊記少年。猶留一庭菊。已廢半池蓮。縱目臨秋色。哦詩到晩煙。暫來爲地主。亦覺意翛然。</text>
<title>披襟亭。次吳陽谷 斗寅 板上韻。</title>,<text>畫閣深深立。平灘淺淺流。凉風休五馬。落日喚孤舟。客意悲雙髩。天時送七秋。吟蟬淸似我。幽處共遲留。</text>
<title>楊口途中</title>,<text>山轉溪回復有溪。山溪合沓一條蹊。危遷俯視翔禽背。層壁高攀老鶻棲。叱馭蜀途非我志。刻名衡嶽問誰題。平生百事無如意。差喜窮探大嶺西。</text>
<title>紀行</title>,<text>東峽誰如馬嶺嵬。上頭飛鳥外無來。但看商賈駄魚藿。遙自通川歙谷廻。其二狼陽大抵險山川。曲曲江流步步遷。土品甚磽生理薄。馬頭終日少人煙。其三此地元來虎豹隣。夢中曾豈一投身。砯崖百丈凌兢度。天下吾爲大膽人。</text>
<title>亞使李持國 萬維 以檢田過宿。拈韻共賦。</title>,<text>已落重陽帽。相圍五夜燈。寒花帶霜病。晩糓入秋登。禮簡忘形得。詩圓脫口能。歸驂攀不駐。明曉又西騰。</text>
<title>洪咸陽伯亮挽</title>,<text>一別三年矣。滔滔遂古今。纔占大山夢。竟讖古藤陰。嶺送銘旌色。隣收步屧音。聾人紛滿世。便欲碎吾琴。</text>
<title>僧軸和李西堂仁老 德壽 詩 幷序</title>,<text>空門有上中下三乘。結跏禪定。色相俱泯者。上乘也。淹貫內典。誦偈傳法者。中乘也。干謁薦紳。乞得詩文者。下乘也。下乘無足言。至如中乘。廑千百之一。况上乘耶。師則方於上中乘不足。而比諸下乘。亦有間矣。師於詩。有妙契痼癖。李唐諸詩。靡不揚扢能誦。數百篇固羅列於胸中。亦善屬詩。律絶近體。淸楚可愛。豈古所稱無爲皎然者類非耶。今者自楓岳過縣齋。解其裝。得李仁老所贈詩文。則曰。昔之高士。以文字因緣爲深戒。况詩什之末乎。師之用心。其亦左矣云。仁老之言。固不爲無見。而顧今緇流。半是逃賦役者。樸遫庸騃。無可與語。則詩僧又曷可少哉。况悟於詩而又悟於禪。因文進道。以造乎上乘。則仁老所謂用心亦左者。殆亦未達一間語也。於其歸。遂和仁老詩以贈。浮雲蹤自百川濱。千首新詩一鉢身。塵土本非留錫地。莫敎猿鳥向君嗔。</text>
<title>守歲</title>,<text>孤城風颭畵旗頻。吏退庭無訟後塵。終日閉門唯聽雪。二年爲客又逢春。藏鉤戱設深深閤。踏板聲傳箇箇隣。縱是他鄕猶守歲。栢尊多意一醺人。</text>
<title>忠烈祠</title>,<text>壯矣洪觀察。三綱擔一身。時平盡忠義。世亂有君臣。日揭丹心曉。苔含碧血春。眞成一箇是。東土始爲人。其二南漢城危急。重圍可奈何。將皆驕擁甲。公獨奮橫戈。壯氣提熊虎。威聲捲槖駞。三韓風雨裏。知有一儒多。其三栢樹深深所。公曾抗節山。刃森生亦蹈。弓折死猶彎。氣掃旄頭滅。身隨馬革還。投降弘立輩。何面鴨江灣。其四死敵狼瞫勇。勤王郭令功。跡雖成敗異。忠卽古今同。復矢天應泣。揚鑣鬼亦雄。蕭條古壘在。老樹不禁風。其五倔强書生膽。方從請劒知。時來驥展足。事去豹留皮。鬼燐宵侵壘。靈風晝滿旗。千秋顔厚事。對立柳琳碑。其六崢嶸河岳氣。萬古鎭花江。溪急聲長咽。峰危勢不降。淸觴酧壯魄。畵角奏悲腔。也有元兵使。東西廟自雙。</text>
<title>送書狀官沈君平 埈</title>,<text>不覩幽燕壯。焉知世界寬。看君大斗膽。局此小東韓。星駕春爭早。霜臺雪避寒。山河收健筆。詩滿北征鞍。其二北軫奚相接。連年七渡河。金銀越灣盡。冠盖走遼多。恨結苞稂咏。憂添葛屨歌。書生猶膽氣。有劒是橫磨。</text>
<title>哭子野</title>,<text>德老書來是訃書。哭君飢死舊郊廬。元無身外單衣在。只有囊中亂草餘。苧谷禽窺庭戶閉。蘆原花入几筵虗。一春不忍題哀挽。淚送南天怨祝予。其二短褐癯形自古奇。平生一不皺愁眉。公侯不換三杯酒。貧病猶多百首詩。徒步每憐吟屨破。縱談長憶醉巾欹。吾歸春滿澄懷閣。柳綠花紅更對誰。</text>
<title>栢田行</title>,<text>栢田之山高屹然。上有老栢靑參天。霜皮雨甲爲龍鱗。鬱鬱不知幾百年。其下古廟號忠烈。至今享祭洪廵察。廵察昔臨練光亭。虜騎渡河氷欲裂。漢南行宮泥露浥。慈母城中誓天泣。節度擁兵壯士憤。捨賊咽喉深峽入。提戈朝過玉燈前。布陣暮上花山巓。陣未及成賊大至。西北煙塵已漲天。長槍及公公不動。臨死彎弧射必中。手裏團圓玉麟符。從容解授褊裨送。將軍㥘矣身猶輕。半夜遂移雲鳥營。賀蘭傍觀計太迂。先軫雖死面如生。我今來此古戰塲。殘山剩水春茫茫。酌酒招魂魂不來。古栢鳥號風悲凉。公雖在天扶人極。東國于今始爲國。寄語當時柳兵使。碑高百尺夫奚益。</text>
<title>三月三日。携尹楨夏諸人。遊千佛山。分韻叙別。</title>,<text>玉岫亭亭若可攀。馬頭幽鳥已關關。春敎客眼迷芳草。雨欲吾詩滿碧山。愛看白雲來枕上。不知黃綬在腰間。氣淸天朗流觴水。且學會稽修稧還。</text>
<title>離發花江縣齋口占</title>,<text>一出縣齋歸意淸。柳絲焉得縶吾行。將騎馬去憐山色。且與人留坐水聲。添載鶴琴知眷少。解投符綬覺身輕。三年廑一難忘處。學圃亭深滿樹鸎。其二靑山鬱鬱馬前圍。似欲將留太守歸。鴈鶩吏休呈訟牒。芰荷吾欲替朝衣。慙無蜀郡流春惠。已是潯陽悟昨非。到日未能無一事。種花移柳便多機。</text>
<title>送李日進 敬躋 出宰潭陽</title>,<text>思仲刺潭曾贐詩。十年今又子南爲。淳風去驗留塵硯。遺化行知墮淚碑。旌旆潤時梅送雨。簿書凉處竹生颸。攻駒太僕猶嫌俗。管領湖山有鶴隨。日進。卽沈友思仲婦弟。故云。</text>
<title>寄道長</title>,<text>書閤留人日欲移。鳳仙花畔坐多時。茂陵消渴相如病。同谷凄凉子美飢。嶽色逈爲高士㨾。蟬聲淸似主翁詩。懷人更詠悲秋賦。此意君能枕上知。</text>
<title>雙栢亭。與徐平甫 命均，曺雅仲，林德重 象鼎。共賦。時流頭目也。</title>,<text>雙栢亭孤背一峰。爀炎曾不到深松。巖阿誰卸塵中馬。瀑下吾榰雨後筇。石肖蓬壺苔半濕。杯添河朔酒初濃。山林也在城闤裏。是處堪藏逸士蹤。其二君家坐卧有孤峰。盡日凉風滿碧松。林下並來深繫馬。樹間徐步穩扶筇。溪堪濯足天方熱。時値流頭雨欲濃。看竹不應無問主。待翁歸後躡幽蹤。主人沈君平。時以書狀赴燕。未回。</text>
<title>沈吏部共甫 珙。投示其詩稿。題此却寄。</title>,<text>吏部官雖熱。詩篇語目淸。離心詠雲逈。病眼得珠明。梨峴深欹枕。蓮池淨濯纓。他時徐勉座。風月與君評。</text>
<title>送權天卿 授出宰咸昌</title>,<text>烏紗素髮虎頭郞。一月回公戴暴陽。官况劇勞鞍馬地。主恩新借稻魚鄕。咸寧樓置琴書靜。公檢池流惠澤長。君欲嶺南吾浿水。不堪分手燕鴻忙。</text>
<title>冒雪訪觀妙菴 以下在甑山時作</title>,<text>皁盖隨人出。川原極望中。雪邊何店舍。煙處是禪宮。路接諸天逼。樓臨遠海通。由來淸淨界。頓覺萬緣空。</text>
<title>携趙同年叔瞻 碩望 兎園諸子輩。往賞歐蘇山書齋基。共賦。</title>,<text>文簿叢中鬱百憂。却來深峽轉淸幽。長如結夏僧孤坐。始作行春吏一遊。下上山鳩催雨喚。氤氳野馬襍雲浮。齋成認是絃歌地。白鹿遺規勉共修。</text>
<title>乘月訪人。用杜少陵韻共賦。</title>,<text>山家新艾入春盤。載興鳴輿不用鞍。穿去林巒知氣湧。撥來朱墨覺愁寬。燭花留客春爭艶。樽淥醺人夜辟寒。野外本來無禮數。且要賓主盡情歡。</text>
<title>縣齋共賦 屬趙同年叔瞻</title>,<text>寥落官居勝梵宮。鶩收衙罷訟庭空。春陰際海連山雨。野色吹花劈柳風。百里才慚游刃拙。殘星詩覺倚樓工。故園三逕今何似。歸作潯陽漉酒翁。其二海上相逢酒一樽。十年離合短長言。江湖歷亂羣鴻散。天地嘲啾百鳥喧。驛柳眼明殘雪色。官梅詩帶早春痕。河陽縱對花千樹。可耐風煙異故園。</text>
<title>寒食共賦</title>,<text>不向黃紬放早衙。病中羣物忽春華。覊愁已滿當歸草。客意先驚望帝花。桑土不堪今變海。錦城爭似早還家。忘機鷗鳥誰能弋。得食空階噪晩鴉。</text>
<title>用錢牧齋韻共賦 屬趙叔瞻</title>,<text>亭卽練光江大同。故人携得百花風。一千里外今相見。十九名中各已翁。論劒客杯春漾綠。檢書官燭夜搖紅。折腰五斗非初志。投劾吾將馬首東。</text>
<title>病中遣懷。示趙同年叔瞻。</title>,<text>造物何其太困吾。官齋擁被一春徂。不知芳草生庭久。能有開花滿樹無。蓂換朔旬塵到印。火爲文武藥添爐。枕邊差喜三三近。擬試和風策病軀。</text>
<title>登衙後小麓共賦</title>,<text>花將欲笑柳初眠。滿眼春陰結海天。桑葉抽時餉蠶箔。麥苗深處放牛田。行尋小麓偸閒日。醉折繁英學少年。此是女巫歌鼓地。神鴉古木野祠前。其二鈴閣啼禽喚午眠。小輿徐出艶陽天。山開漢使曾航海。地接箕王舊井田。蹴踘已過寒食節。流觴將近永和年。淳民傲吏閒相得。野鹿忘機皁盖前。</text>
<title>平壤途中。示叔瞻。</title>,<text>惱殺龍灣北勑聲。俶裝催向浿京行。東風剗地封姨惡。西海粘天颶母驚。幾樹杏花飄日傘。數村籬落急春耕。長途火伴敲推熟。續和詩多馬上成。其二怪底春陰鬱不開。花神風伯故相猜。㥘寒病骨依毛帳。排悶詩腸借酒杯。樓壓浿江浮碧出。草連平壤踏靑來。人生役役何多事。羡爾村翁睡鼾雷。其三茫茫煙草遍長堤。不已村家趁午雞。野水起波鸂浴。春山欲雨鵓鳩啼。疎籬日曬懸魚網。荒店風輕落燕泥。老我今無崔顥句。鶴樓那得上頭題。</text>
<title>登衙後小麓。賞春共賦。</title>,<text>吾遊每每及芳時。春服成來麗日遲。一逕平鋪靑草色。數籬欹側綠楊枝。公餘輒許籃輿出。幽處頻看皁盖移。關外二年成一集。海山多少使君詩。</text>
<title>客舘觀射共賦</title>,<text>病起春將盡。尋花度遠臯。暗邊知碧柳。明處見紅桃。海戶鯨吟近。林帿鵠勢高。欲憑山頂望。天外渺雲濤。</text>
<title>箕城觀水齋。用諸生韻共賦。</title>,<text>書樓新築浿江汀。賀燕交飛入水欞。風送岸潮當面白。雨霑庭草與衿靑。歐公跌宕元齋舫。晦老藏修是隱屛。五馬一春曾暫駐。沙頭携酒玉雙甁。</text>
<title>月夕尋花共賦</title>,<text>公堂春夜靜。散步欲何歸。落鴈鳴相應。棲鴉定不飛。月華浮野席。花影散人衣。値此芳菲節。歡遊且莫違。</text>
<title>縣齋排悶</title>,<text>簾幕深中卧使君。惜春鸎語巧呼羣。公庭吏退花如雪。海浦鴉歸樹似雲。迹倦身無朱紱夢。官閒印有綠苔文。滄桑劫火人間事。洗耳淸川不復聞。</text>
<title>永柔途中</title>,<text>平原盡處畏途難。馬上頻驚客夢殘。世事逐花紛不定。鄕愁掛柳裊無端。求田定學劉玄德。浮海誰追管幼安。羡汝白鷗閒自在。春波浩蕩好誰看。</text>
<title>永柔梨花亭。眎主倅李茂叔 聖臣。</title>,<text>歇馬梨花滿訟庭。使君邀我坐風欞。天留將相傳神廟。地闢龍蛇駐蹕亭。官閣妓筵環翠黛。異鄕朋酒聚浮萍。關西彥會無多日。次次吾儕散若星。</text>
<title>卧龍祠</title>,<text>西狩曾殲海寇兇。建祠遺意想臣宗。杉松古栢巢飛鶴。羽扇綸巾像卧龍。春盡樹陰黃鳥語。雨淋碑字碧苔封。徘徊日暮吟梁甫。悵望中原涕集胸。</text>
<title>栽松院 時送春日也</title>,<text>十里栽松院。吾行入綠陰。澄江隨五馬。大路貫長林。城郭知興廢。樓臺見古今。黃鸝亦多意。欵欵送春音。</text>
<title>練光亭。送君錫赴鐵山謫所。</title>,<text>亦識天敎君復還。此途何異鬼門關。人方惜別綾羅島。馬欲遲行鐵甕山。絶塞覊愁今鵩舍。榮塗幻夢舊鵷班。莫嗟垂老身千里。猶勝他遊羿彀間。</text>
<title>練光亭。與君錫共賦。</title>,<text>不於炎瘴謫關城。今夜離杯便賀觥。片月故懸逢別處。落花如解去留情。隨來令弟鴒原急。驚喜賢侯錦里迎。坡老此行瓊海隔。夢婆能復記端明。其二不意逢君一夜留。甘棠陰下放吟眸。江頭近甚數離別。塞外是何多竄流。唱罷驪駒登遠道。酒醒風雨滿西樓。他時點檢詩三疊。此會眞同夢裏遊。</text>
<title>練光亭月夕。與君錫兄弟。陪廵使共賦。</title>,<text>長江平撼一孤亭。坐倚朱欄面面汀。水月虗疑爲幻影。湖山活若倩丹靑。繁華撫此箕王跡。憔悴憐渠楚客形。壺酒欲乾侵曉散。碧城歸騎帶疎星。</text>
<title>追寄龍川金明叔 啓煥 謫所</title>,<text>浿柳長條不忍攀。龍川此去近龍灣。隴頭月滿思鄕水。關外雲遮望子山。榮宦已虗千劫裏。逐臣多在數州間。皇天定感南陔孝。會見湘潭趣賜環。</text>
<title>臨發口占。示邑中諸子。</title>,<text>雨浥輕塵䞟趠天。邑民攀送隼旟前。楚人競渡端陽日。陶令歸田乙巳年。舊舍尋來巢夏燕。朝衣脫去蛻秋蟬。一春桑下曾三宿。臨別人情亦黯然。</text>
<title>黃州月波樓。用明谷相公韻。</title>,<text>逈立排朱夏。平臨瞰碧波。層城龍屈曲。峻壁鶴盤摩。鼓角元戎令。關山遠客歌。樓臺閱已熟。得化羽仙多。</text>
<title>黃岡竹樓。用三淵韻。示主倅金明府。</title>,<text>能於朱墨作仙官。樓是編成碧玉竿。結構模來王氏記。棟楹刳自楚江干。常令熱客居無俗。不借薰風坐已寒。更有月波亭對起。煙雲竹樹古今看。</text>
<title>松京懷古</title>,<text>千古興亡滿月臺。英雄一去野花開。荒墟鸛鶴投禾黍。高塚麒麟卧草萊。搏鴨操雞前代夢。淵魚叢雀後人哀。試看寶㙮雲猶衛。傾覆多從佞佛來。</text>
<title>豐城君族叔 萬宗 挽</title>,<text>靜翁文彩擅詞宗。公亦平生繡作胸。香嶽浿江詩膾炙。息庵明谷契雲龍。風流携妓消年興。老健如仙不俗容。何地更陪河朔飮。碧筒時節此重逢。其二先人雌甲尙韶顔。譚笑春薰几杖間。平日樓臺阮北里。暮年絲竹白香山。靈龜壽闢初筵盛。塞馬榮歸散局閒。世稿未完公則逝。誰將斯役細抄刪。</text>
<title>詠梅。寄沈郞文伯 景鎭。</title>,<text>淺雪黃昏月掛簷。紙龕橫出一枝纖。臘前爲我春先得。病後緣渠句更添。妙格合稱眞處士。玉容堪笑畵無鹽。羅浮邂逅今宵是。好與花神酒共拈。</text>
<title>挹白堂。與毅仲諸人。賞春共賦。挹白時爲任守寬兄弟居。</title>,<text>頭白猶能學少年。强扶衰疾艶陽天。遺基傑構曾官賣。舊物名花自世傳。挈榼人皆浮白侶。看碁吾是爛柯仙。幽園別屬賢兄弟。繞座明珠箇箇圓。其二巨犗任公釣海涯。齊諧怪事見南華。塵闤也隱壺中士。溪榭多栽洞裏花。林外騶喧皆熱客。雲間犬吠卽仙家。自知老我難强健。秪爲探春到暮鴉。</text>
<title>挹白堂賞春十韻</title>,<text>妙境分山近。窮年漏討評。人猶交臂失。事或會心成。春服欣初製。衰軀覺始輕。步藜千磴轉。遊騎一溪縈。亭峻渾山色。林幽不市聲。松風碁局穩。花日幅巾淸。替飯香糕以。留簪綠醞更。地虗調鼎宅。樓換偃旗營。縱幻紆靑迹。猶留挹白名。新詩題滿竹。更約後春鸎。</text>
<title>礪山君 枋 挽</title>,<text>兄弟樓臺氣色和。朝天春陌共鳴珂。身陪漢寢持縗久。眼熟燕山拭玉多。北里繁華俄逝水。東園秘賜亦恩波。生平剩有居家樂。定識王蒼不是過。</text>
<title>考槃齋分韻</title>,<text>窈窕神仙洞。盤旋隱者風。泉聲一樓滿。嶽色四隣同。蠻觸知何世。詩書卧此中。重聽非是病。吾亦作聾翁。</text>
<title>兪弟立之 岦 挽</title>,<text>玄江立雪闢茅蹊。一部春秋眼不迷。看取萬言封事草。斥和眞是後桐溪。其二生孝非難死孝難。祥琴罷後繐帷寒。荒原風雪三年泣。淚血多從栢樹看。其三生同一世戊申年。少日忘形筆硯前。萬事酸醎今一笑。不堪題挽落梅天。</text>
<title>摠戎水閣送春</title>,<text>春盡客來池上樓。白頭猶作折花遊。亦知世態隨雲變。不奈年光逐水流。市遠人無車馬閙。樹深吾與燕鸎留。稍窮百步蓮峰近。崔氏能先買宅幽。</text>
<title>用前韻。申約於樂齋主人。</title>,<text>送了東君上北樓。隔溪終失與君遊。欲騎驢去尋芳樹。能約朋來聽玉流。佳處眞如啖蔗入。上頭堪占結茅留。軍門自是非閒局。怪殺巖泉逐步幽。</text>
<title>靑鶴洞分韻</title>,<text>煙火城中此洞深。十餘年後是重尋。容翁齋廢峰環立。翠老堂墟草半侵。仙跡盡磨蒼壁字。鶴巢虗掛碧松陰。世間閱過千灰劫。老眼看花只愴心。</text>
<title>用三淵韻。追贐珍山倅李弟子平 秉成。</title>,<text>吏隱眞仙是。官居丈室如。峽氓同野鹿。山蕨勝江魚。訟簡鳴琴際。詩多拄板餘。勞農春有脚。到處雨隨車。</text>
<title>用前韻。寄一源銀川郡齋。</title>,<text>銀川無事郡。宦興定何如。衙退晨行鶩。厨供日次魚。齋幽讀書數。寺近聽潮餘。異政禽猶識。當春不避車。</text>
<title>追贐咸陽倅趙愼汝 駿命</title>,<text>天嶺幽閒伯亮云。郡樓如畵是齊雲。一家腰綬分賢叔。三載頭流屬使君。魚或入厨堆雪白。扇能凉枕助風薰。人生樂莫專城樂。休媿鍾山假勒文。</text>
<title>靑門。分韻共賦。</title>,<text>重尋東圃舊書齋。把臂欣逢白社儕。話泝十年偏起感。詩繙七卷稍開懷。寧嫌薄命同鮎竹。自笑浮榮等蟻槐。休歎世氊無托處。化螟猶有一兒佳。</text>
<title>四宜堂。分韻共賦。</title>,<text>餘花不盡此園亭。故遣濃春滿眼停。陶令賦歸垂柳綠。米翁趍拜怪峰靑。身衰策自稱扶老。客醉堂應號聚星。投矢哨壺眞盛事。九扶遺制設中庭。</text>
<title>復用前韻。寄柳汝懷 綏 謫所。</title>,<text>綾衾聽漏六仙庭。一夢遙應赴禁欞。覊思地窮蠻客舘。舊遊春盡使君亭。花都倐變搖搖麥。棘路新開點點萍。何事柳侯長桂嶺。卽看時序換參星。</text>
<title>又寄柳汝懷謫所</title>,<text>三舃西聯太守鳧。記曾官閣醉春壺。故人跡與梨花散。賢主魂隨栢實孤。謫去瘴鄕吟鵩汝。歸來荒逕放鷴吾。歐公定有衰年感。更賦新詩續潁無。</text>
<title>余樂亭八景 爲申養直作</title>,<text>浮沒波心自在身。晒翎時立荻花津。焉能日日如渠潔。一洗長安滿面塵。麻湖浴鳥船唱三聲引上檣。乘潮一掛浦風長。杏洲西下方無𧏮。盡是三南販米商。杏亭歸帆西岑銜得欲斜暉。光蘸煙波浸釣磯。舟子或愁江路黑。急收漁網渡頭歸。牛岑落照新晴桂影向初圓。半在樓臺半在船。今夜淸光誰熟睡。笑他鷗鷺滿沙眠。蛾眉霽月河濱陶處已黃曛。漠漠遙村望不分。一帶平林羃如織。有時舒作半江雲。陶村暮煙天留漢使舊遊峰。紫翠氛氳帶曉濃。日出漸敎雲氣捲。峭岑方始露眞容。仙峰曉嵐非時皓雪糝溪涯。仔細看來認是沙。明處却疑東海路。落紅猶欠海棠花。栗島明沙浦上篝燈欲二更。羣魚潑剌觸罾驚。臨淵莫怕纖鱗遁。紅綴星光徹底明。石浦漁火</text>
<title>用寄示韻。酬曺兄偉叔。</title>,<text>背郭亭高出柳顚。幽園更屬主翁賢。殘年室有孫劬學。長日門無客擺眠。迹限城闉恒屛蟄。病投簪紱早言旋。君家合與傳筒飮。已折官池百朶蓮。其二山齋風雨曉來顚。枕上追懷一代賢。桃渚洞携春酒會。月波亭對夜床眠。依依往事看鴻印。滚滚流光覺蟻旋。寥落曙天星幾點。白頭遺老只靑蓮。</text>
<title>用寄示韻。酬宋仲文。</title>,<text>紫綬黃冠幻一身。移來琴鶴瀼西濱。僮能課圃還多事。客善評詩與作隣。割麥已收千頃浪。種花將續一園春。風濤岸外安流少。也許君爲自在人。</text>
<title>寄三淸諸友</title>,<text>朋遊好向立秋爲。白髮靑衿澗水涯。池鶴不知三伏熱。林蟬初入四人詩。荷筩酒熟風驅暑。山榻沙沉雨敗期。莫遣松雲深鎖洞。蓮峰待我若相思。</text>
<title>追記三淸之會。寄樂齋諸友。</title>,<text>身健官休事事淸。步隨雲入一溪平。朅來春夏深松色。歌哭古今流水聲。倩客碁枰酬宿債。要人水墨畵閒行。吾驢已熟知山路。欲續玆遊了一生。</text>
<title>送秋日寄人</title>,<text>步緣溪曲淨泥沙。搖落山齋感物華。正爲送秋搔白髮。不因多病負黃花。尊醪濁亦團淸興。門巷寒猶勝熱家。今日以前皆九日。莫嫌風帽復欹斜。</text>
<title>送李萬甫 宜祿 出宰長城</title>,<text>揶揄鬼不笑君屯。湖外靑緺雪髩新。沙苑意闌調馬地。錦江榮動釣魚身。簿書叢裏能詩吏。梅橘香中理劇人。惜不換他除目去。寒風樓作卧仙眞。</text>
<title>送德老出宰安峽</title>,<text>淸麗伊川安峽間。秋風五馬首東關。少年太守今山水。終日讀書松桂閒。</text>
<title>茅山八景 爲宋仲文作</title>,<text>十畒瀟湘色。能敎俗可醫。淸風到君面。自覺噉名癡。茅山玩竹其二雲月皆朋友。猶嫌太寂寥。詩碁隣有客。每日不期招。杞村訪友其三崦村夜雨多。數尺南溪水。不獨聽潺湲。淸流堪洗耳。南溪聽流其四西成告厥功。䆉稏卧霜風。穫處鎌如月。黃雲逐手空。北郊觀稼其五此地城何代。周遭粉堞圍。勢爭南北漢。今古輔車依。禿城殘堞其六十年官角聲。君曾所厭聽。俗物閙幽居。殊爲殺風景。官門畵角其七誰解角聲穢。騎牛吹笛兒。臨風三弄罷。別是畵中詩。前山牧笛其八繁星四野垂。點點捕魚火。川路夜猶明。亦知無月可。細橋漁火</text>
<title>國祥奄隔一望。攀慕之慟倍切。感吟一律。以抒臣民靡極之恫云爾。</title>,<text>逝水無情隙駟忙。白頭重續舊殘章。遙瞻寢栢驚秋夕。忍稅縗麻哭大祥。聖世有恩覃日域。孤臣無淚灑雲鄕。盤香夙荷分霜橘。夢伴宮僚直桂坊。</text>
<title>贐李元禮 挺膺 出宰潭陽</title>,<text>莫歎長吟苜蓿盤。潭州雖弊本非殘。臺端霜肅乘驄客。湖外氷淸載鶴官。朱紱黑頭方得意。白魚靑笋日供歡。民風素是稱淳古。不用治梁柱後彈。結句。用張敞傳語。</text>
<title>李仁川 成坤 挽</title>,<text>至行通才世不知。米鹽虗老白紛絲。一兒死有窮猿哭。諸邑歸無瘦馬騎。好與酒朋頻把臂。羞從熱客强摧眉。澹軒草已三年宿。淚爲君家又入詩。</text>
<title>用樂齋韻。却寄。李和仲堂號。</title>,<text>紅塵事不到山扉。此樂寧敎熱客知。昭格洞深身卧穩。洛西亭逈夢歸遲。幽情雨浥栽花處。苦節風生畫竹時。陶令棄官吾亦了。好移新菊滿東籬。</text>
<title>戴恩亭重牢宴。吟眎主人。</title>,<text>雲雪江天並壽星。樓臺事事列仙庭。天廻鴈席重牢歲。地借麟坪舊宴亭。一子猶多床下舞。諸賓也少座中醒。世間誰設玆筵者。簫管徒能感客聽。</text>
<title>槃齋小集共賦</title>,<text>山閣攤泡飯。朋來爲舊情。一峰當戶出。三逕逐鄰成。病亦支筇健。衰猶下筯輕。何由招熱客。共占此溪淸。</text>
<title>挹淸李彥叔挽</title>,<text>太廟郞官高枕身。淸軒俄復几筵塵。城中多是噉名客。世上更無醒俗人。和里書猶庋寂寞。平泉花不負淸貧。哭君吾豈遲哀輓。不忍濡毫到二春。其二坐擁羣書了一生。世間無物更關情。騁談氣不隨灰死。嬰疾身猶共鶴淸。座側梅篁參隱逸。門前軒駟走公卿。使吾君致靑雲上。未必文章永有聲。其三配月殘星守曙天。朱顔華髮看相憐。牕分螢雪洪淸谷。琴絶峩洋李白川。軒相庭槐疎四世。廣陵墳草宿三年。書癡好事今亡矣。宋律憑誰乞舊編。</text>
<title>贐鄭德仲 潤先 出宰沔川</title>,<text>郞潛莫歎鬢絲紛。好作湖西再使君。孤鶴行裝淸似水。爽鳩詞訟撤如雲。羅王郡自多魚蟹。岳老祠猶有苾芬。民不屈身來偃室。叔馨能亦張吾軍。</text>
<title>贐咸陽倅朴季良 師漢</title>,<text>白門斜日澹離亭。凡鳥題來匹馬停。何事河橋千樹柳。不曾留客只麽靑。</text>
<title>松石軒。奉酬主人君集令。</title>,<text>松欲騫騰石欲蹲。雙淸世界有幽軒。天開戌削元盈尺。地借寬閒好托根。江近或敎鷗獨立。逕荒能共菊猶存。其間着一詩翁在。長與渠隨矢不諼。其二書樓淸不受埃氛。漁釣餘閒一水濆。幽處經綸此松石。夢中宮闕舊風雲。奇形特立爭迎我。晩節猶貞酷肖君。醒酒聽濤而已矣。是非於世了無聞。</text>
<title>送徐大而 命建 出宰泰仁</title>,<text>湖山樓閣兩兼之。太守爲誰又習池。請以披香移扇畵。寄來遙博老夫詩。</text>
<title>題柳君楷 時模 玄石寓居。仍眎柳學士 儼。</title>,<text>長日玄亭寂寂居。垂楊下馬滿床書。客來碁局初收子。江近盤飧不買魚。柳惠直曾三黜久。韋賢遺有一經餘。論詩之外無他語。野水扁舟共泛虗。時君楷。被門黜。</text>
<title>松楸途中。感物。</title>,<text>朝雨潤田野。春農方及時。黃黃牛散陌。短短麥連菑。萬物油然作。皇天不自私。羸驂鞭亦緩。回首蹔躕踟。</text>
<title>題曺 命宰 畵帖 六言</title>,<text>谷口千重暝靄。峰頭一道懸泉。幽亭獨坐何意。不是仙翁是禪。</text>
<title>大駕與東宮展拜私廟。小臣祗迎路左。恭瞻縟儀。拈韻各賦。以伸區區慶幸之忱云。</title>,<text>輦路新開景福宮。東城御氣北園通。塵埃陌洗霑花雨。龍虎旂颺劈柳風。私禮再伸春欲盡。盛儀纔訖日方中。微官迹忝祗迎後。鹵簿欣瞻貳極同。</text>
<title>呂元伯 善長 大夫人挽</title>,<text>朋簪屢盍駱峰陰。閨閤恭聞內訓深。雪屋剪來供客䯻。夜齋丸得敎兒蔘。歐公養母榮猶享。劉氏依孫病遂沉。楊峽葬逢離亂際。後時哀誄愧張林。葬時適當亂初。故云。</text>
<title>社壇齋舍。與曺雅仲，趙麟之 趾彬 諸人。分韻共賦。</title>,<text>祠宮也不太淸寒。勝友如雲酒欲闌。花下聽鸎烏帽吏。柳邊留馬紫微官。紗籠罨彩瞻宸藻。紋局輸贏助客懽。此會與仙相近否。倩人要作畵屛看。</text>
<title>鄭延安 錫圭 挽</title>,<text>束縛丰標葬白霞。念君存歿不堪嗟。冥祈賽爲憂兒迨。痟疾添因哭女挐。三邑尙留遺愛碣。六荊先損首開花。秪敎諸弟持縗泣。未料福家今禍家。</text>
<title>追贐茂朱府伯趙毅仲</title>,<text>君於諸邑占淸饒。又綰朱溪印嚲腰。自是樓居元縹緲。除非仙福豈逍遙。丹成句漏春開竈。霞起天台曉建標。霄漢驂鸞也多事。不妨呼作卧松喬。其二昔舞萊衣侍峽中。寒樓日學御泠風。慣看俗帶神仙氣。頗愛官稀簿牒叢。百里君今爲傲吏。十年儂已作衰翁。不知塵壁題詩處。能有佳姬拂袖紅。</text>
<title>李河陽對山 坪 丈遷葬挽</title>,<text>淸標玉立出喧啾。萬卷書中到白頭。一笑眼能空俗物。半酣眉不掛塵愁。詩文莊馬孟王語。志韻山林江海遊。看取職方秋橘句。秪今餘馥世長留。其二儂曾問字隔隣家。餘論多公借齒牙。少喜講磨同琢玉。中驚聚散等摶沙。十年畿左荒原草。萬事河陽一縣花。旌翣復於陽界出。起墳慙不效侯芭。</text>
<title>蕉窻 金盛後號 室內挽</title>,<text>白軒翁去老槐寒。些似阿孫女行端。驟雪笑他風絮句。長宵分彼粉蔘丸。要成杏浦漁樵隱。剩助蕉窻酒食歡。桑海閱來頭白我。十橋殘照一停鞍。</text>
<title>將赴嶺邑。次西橋餞席韻。醴泉。</title>,<text>平生志欲卧林泉。不意除書下九天。五馬榮兼仙吏得。三牲養爲老親偏。風高岸岸凋楓峽。霜緊村村穫稻田。無限畏途穿歷盡。却愁從此减吾年。</text>
<title>㺚川懷古</title>,<text>陳陶往事一江聲。笑矣元戎浪得名。虗布淮陰背水陣。不移馬服據山兵。荒臺留迹千年矗。剩水含哀萬古橫。若使一夫當鳥嶺。未應封豕蹴王京。</text>
<title>龍宮途中</title>,<text>牛目通宵雪。雞鳴到曉寒。縈紆九折坂。揭厲百重灘。古事徵龍窟。新愁集馬鞍。關心是關嶺。前路極天難。</text>
<title>李執義元禮挽</title>,<text>柳巷東風馬。君來乞贐章。官銜曾直指。吏隱始潭陽。聚散干戈地。悲歡橘柚鄕。帶方墳四尺。無奈玉人藏。其二一面知佳士。淸疎氣滿眉。如何鵷鷺步。不上鳳凰池。栢府三年夢。蘆原半世詩。看他泉下輩。噉盡是狐狸。</text>
<title>用金子直韻。題樂健亭。</title>,<text>竹所亭邊買杏林。焚魚學士釣魚心。冥冥避弋雲中鴈。故故窺簷浦外禽。嶽色不齊時態變。江流無盡主恩深。歸田始樂身康健。勝似蹉跎六一吟。</text>
<title>晩谷崔兄擎天 柱岳 來訪。用其韻以寄。</title>,<text>三年京兆赴衙忙。移作閒曹舊直郞。遲日敲門非造竹。和風繫馬有垂楊。白頭氣峻千層嶂。烏帽心淸半畒塘。花發後期能不負。覓詩均賦七言長。</text>
<title>孟安陰永仲 萬錫 挽</title>,<text>林沼城中隱。風波岸外人。澹猶言有味。忙亦韻無塵。山縣棲時棘。星郞積處薪。傳家珠箇箇。更若見元賓。</text>
<title>君集趙英叟 泰耆。爲賞花至。共賦。</title>,<text>小巷容車馬。君能過此亭。鳥驚爭避席。花褪尙留甁。鬂已三人白。峰猶一院靑。只譚風月可。寥落雀羅庭。</text>
<title>用后溪 毅仲號 韻。題智禪軸。</title>,<text>年前邂逅記東衙。頗媿荒詩護碧紗。紫陌不尋卿相宅。白雲深卧梵王家。麻衣久浣天磨瀑。珠唾重圓木覓花。謝屐尙能謀濟勝。吾衰雖甚豈匏瓜。</text>
<title>寄呈東湖</title>,<text>滿眼東湖濶。懸心北極高。安危寄鷗社。坐卧弄漁舠。世變經千劫。天時感二毛。急流非是險。朝市足風濤。其二欲起樓無地。棲遲赤舃東。平章荒野遜。吏部一亭空。軒石來松月。村畦送麥風。紛紛蠻觸事。也在奕棋中。其三經綸漁釣外。五月一江澄。首席虗廊廟。孤舟繫廣陵。門無報客鶴。座有乞詩僧。海鳥誰相狎。西樞老政丞。</text>
<title>李嶽下一源。自銀川賦歸。贈余以老仙障躑躅杖。以助閒中寓興扶老之資。意甚不俗矣。昔歐陽公有書畵琴棋與酒樽而自號以六一。余得此兩物。以爲之友。則自號以三一。不亦可乎。詩以謝之。亦因以自笑云。</title>,<text>金井梧桐樹。深深覆老仙。巾從醉後墮。扇向詠中圓。拂拭忘三伏。蕭條送萬緣。看君多古意。遙自白山傳。其二天磨多躑躅。百本使君移。巖石長春色。風霜太古枝。淸齋聊遣興。老脚自忘疲。欲謝章留後。詎無桃竹詩。</text>
<title>蒼然亭。分韻共賦。</title>,<text>山亭林木菀千條。剩被風流御史邀。三角出雲城勢壯。九街如海市聲遙。長春好向壺中駐。永夏寧煩局上消。笑殺松間聞喝道。客歸門巷不寥寥。主人沈令之胤爲正言。故云。</text>
<title>題東圃山水帖</title>,<text>滿山煙雨氣濛濛。臨水幽亭萬木中。亭自寂寥無一物。不知誰作主人翁。</text>
<title>叔章，君集，英叟見訪。抽韻共賦。</title>,<text>敵手臨碁落子遲。午陰忘却到楓枝。雨園氣自渾山潤。風閣凉多入簟吹。學士丰標兼嚲印。天官雅律代彈絲。十餘年後重開壘。才窘嗟無副急詩。</text>
<title>用趙叔章鶴巖韻。題雲無心軸。</title>,<text>師曾振錫住西天。看瀑香爐弄紫煙。閱盡經函禪㙮底。解來詩槖熱門前。法身寂寂山雲是。歸意飄飄野鶴然。多事麟臺白面將。淸齋能結淨因緣。</text>
<title>又用前韻。寄鶴巖。</title>,<text>身近蓬萊尺五天。更將華髮繪凌煙。光傳舊硯文壇上。色變新幢武帳前。桃李門蹊雖熱矣。燕超香戟却翛然。芒鞋詩與松風畵。投老難忘謝世緣。叔章使秦再奚畫其貌。置丘壑。有返我芒鞋竹杖身之句。故云。</text>
<title>希善齋八詠 用原韻</title>,<text>老樹經霜長百尋。無邊落葉下秋陰。蕭條已入潘安鬂。淅瀝翻傷宋玉心。壠樹秋風菡萏淸香欲向殘。霏霏一陣野塘寒。收來水國鮫人淚。散作明珠百斛團。池荷夜雨朝齕平原夕飮瀾。燦如雲錦遍江干。踐霜翹陸渠眞性。不羡天閑駕八鑾。紅原牧馬如雲片幅瞥然過。船自三南貢稅多。寄語長年須用力。牙山倉口惡風波。玉徑歸颿淸曉高低一抹橫。紫氛多自衆峰生。興公賦裏天台色。不獨層標建赤城。琵琶曉霞非煙非雨畵中山。薄暮冥濛罨一巒。舒卷誰能是管領。無心之物與君閒。伽倻暮雲峰頂初昏數點明。爭光不讓彼長庚。時平今作平安報。去歲兵塵廓已淸。楡岫烽火波中垂倒滿天星。忽復光翻箇箇螢。漁子得魚魚滿手。歸來貫以柳絲靑。炭浦漁燈</text>
<title>酬南秘書 胤寬</title>,<text>潦盡雲收夜較遲。秋容乍動菊花枝。寒砧送響千家急。天籟生凉萬竅吹。豈有神丹禁白髮。也無濁酒繫靑絲。牙絃斷後詩長廢。今日逢君强賦詩。</text>
<title>謝羅牧李載方送扇</title>,<text>北來筠扇背南鴻。到手無權白露中。莫怪後時藏篋笥。世間何事不秋風。</text>
<title>訪松陰翁不遇題壁 尹伯勖</title>,<text>偪側朱門熱。君居也太幽。黃花欹滿院。碧嶂立當樓。有客戱題鳳。無人留駕牛。何勞松下問。認向北山遊。赴一源詩席云。故結句及之。</text>
<title>送雅仲出宰宜春</title>,<text>名高杏苑遂蹉跎。將不平鳴倚半酡。宦業隨緣司宰拙。詩人出牧水曹多。參商驛路分飛舃。風雨驪湖卷釣蓑。縱賦黃花酧九日。無朋無酒奈吾何。其二棋罷罇空鳥嶺長。使君征旆及秋忙。洗兵舘壯隣滄海。矗石樓高控晉陽。詩自不逢山水縣。病應無减瘴嵐鄕。已知俗獷難治矣。毋負玄明戒杜康。</text>
<title>訪尹伯勖不遇題壁</title>,<text>入門菊垂垂。如迎舊雨客。不見主人翁。徘徊山日夕。</text>
<title>重陽前一日。松翁見枉。抽韻共賦。</title>,<text>籬破重陽菊。庭移五老峰。已多書萬卷。何用祿千鍾。烏帽吹君髮。白衣無客蹤。莫敎餘興盡。留向北山逢。</text>
<title>再疊却寄</title>,<text>客去門還掩。寥寥對一峰。菊茱欹冷幘。風雨坐昏鐘。俗事微官祿。仙遊大隱蹤。如能携白酒。盡是九秋逢。</text>
<title>松翁遊大隱巖賦詩。屬和以寄。</title>,<text>十日閉門風雨陰。送君騎馬北山深。巖疏碧澗分仙俗。石帶丹書有古今。新得句時方絳葉。舊題名處秪靑岑。白翁與我同衰病。癡坐空齋對菊吟。</text>
<title>病負大隱之約。追和以寄。</title>,<text>多病無狂興。參差九日期。高人杖屨處。數客菊花時。跡爲閒官屈。詩逢畏友遲。登臺猶老健。且與卜來玆。</text>
<title>水曹直廬共賦 李和仲同之</title>,<text>九月霜添兩髩華。公齋直宿也吾家。官今六部中閒署。菊是十年前對花。市買濁醪南嶽下。書招數客北溪涯。西風撩我烏紗帽。已過重陽亦欲斜。其二君將匹馬別京華。內浦遙移十口家。地潟半收湖上稻。天寒已敗驛前花。安貧樂目淸橋畔。失意行今灞水涯。自有魚鰕猶孝養。萱堂愛是夕暉斜。李和仲。將移寓牙山。其三日未僧齋夕。無歸且少遲。斟觴深有味。下筆媚生姿。交淡池相映。官寒菊自知。從今頻送騎。不用拄筇枝。</text>
<title>送金子直赴燕</title>,<text>吾祖燕京四戒軺。慣於遺稿認風謠。疆纔越水三宵柵。野不逢山十日遼。寰海惟知雍正曆。城池尙帶毅宗朝。行裝例自歸搜檢。莫浪將詩歎浸蕭。</text>
<title>送趙伯升 錫命 赴燕 五排</title>,<text>墨谷閒居士。民曹亞侍郞。寵今充副价。廳已置乾粮。別㥘臨三日。行逢復一陽。霜晨拜北表。氷夕出西疆。眼向燕山大。身隨鴨水忙。衣冠參羯虜。皮幣走胡皇。今古天何醉。乾坤夜亦長。苞桑悲弱國。蘖泣弘光。歲改猶殊域。詩成半故鄕。雪應盤剪韭。春欲笛吹楊。覊夢鴛鴻綴。歸心駟馬驤。書厨是外物。毋汚槖中裝。</text>
<title>送書狀沈時瑞 星鎭 赴燕</title>,<text>英妙行臺玉雪顔。西驂熟路又陽關。七年書狀家庭內。十月征車渤碣間。無盡眼今亡國地。許多愁是望親山。魂宮祥日龍灣道。泣向銅樓憶舊班。</text>
<title>用新村寄示韻以酬</title>,<text>鷗湖維北纛洲西。新結廬翁是杖藜。山送螺光圍曲檻。水成弓㨾抱長堤。臨流宅欲浮苕霅。乘雪舟堪到剡溪。自笑病余遲出郭。有詩翻後侍郞題。</text>
<title>冢宰趙叔章宅賞梅。追寄一律。以寓嘲諷之意。</title>,<text>看渠玉貌本無求。却入侯家熱處留。雪萼多侵紗帽亞。風香半向戟枝浮。氷霜天地能催臈。桃李門庭謾帶羞。何不托來詩水部。冷官疎影作朋儔。時余爲水曹郞</text>
<title>贐高山倅洪姪伯心 應復</title>,<text>中表隣山宅。同僚直水曹。郞官衙雪冷。太守峽雲高。偪側羞新進。棲遲歎獨勞。休言縣如斗。未害尹鼯猱。</text>
<title>冢宰宅聯句 伯勖，仲言俱會。</title>,<text>詩老聯翩不約來。章。 小龕寥落對殘梅。騷壇旗鼓增神采。勖。 甲第歌鐘近斗魁。佳句欲聯吟石鼎。則。 客愁將瀉酌金罍。更須冬栢花初發。言。 花下淸尊擬一開。章。</text>
<title>又用聯句韻</title>,<text>看花郞與立春來。欲勘名園舊訟梅。雅望兼看居將首。高才敢道占詩魁。芒鞋畵掛延人閤。竹瀝醪添勸客罍。正是禮賢勤吐握。戟門頻爲布衣開。芒鞋畫解。見上。</text>
<title>除夕感懷</title>,<text>守歲愁難睡。挑燈坐亦癡。女兒爭舊畵。僮僕護殘碁。鐘鼓衰翁怕。星河宿鳥知。屠蘇分老少。自笑到余遲。其二何太吾鬚白。年年此夜燈。求仙那有藥。繫日本無繩。破睡爐猶火。哦詩硯不氷。誰言身帶職。庭院寂寥僧。</text>
<title>尹甑山德涵 泳 輓</title>,<text>冲雅胸襟見面知。閱人多矣似公誰。親年若日銜山盡。拙宦如船上水遲。久見涕留才子塚。爭傳口有使君碑。春風吹送西州櫬。膓斷阿兄乞輓時。</text>
<title>藝谷叔章宅。復就梅花訟。演成六章。用其韻以寄。幷序。</title>,<text>梅。以韻勝。以格高。韻勝故入於詩。格高故超於俗。此范石湖評梅譜也。今冢宰與倉老。各起訟以爭主。噫。入權門則熱。歸米庭則俗。微何水部。誰與歸。吾以剛明官。决立案。必也使無訟乎。毅仲時爲軍資正。故稱倉老云。帳裏羔兒酒正濃。滿門桃李媚春穠。羡他鼎鼐調羹手。學彼衣冠逐臭容。玉面瑕招蠅點汚。金鬚香引蝶追從。欲將詩洗鉛華盡。別有郞潛水部儂。其二酒肉朱門氣臭濃。更偸春滿數枝穠。翻回鶴榭詩中韻。强伴麟臺畫裏容。一一譜花誰處士。紛紛譽樹幾賓從。如渠耿介猶趍勢。那識淸寒是老儂。其三金谷樓高事事濃。安排梅栢較纖穠。粧來泛綠依紅態。剪去含風帶雪容。偸眼先敎禽欲下。引肮那與鶴相從。芳根失所誰憐汝。今世除吾摠俗儂。其四君詩有味嚼逾濃。剩奪氷胎太殺穠。不以忙時疎玩弄。能於妙處善形容。尙嘆下少壺觴會。無奈傍多靺鞈從。誰與立論標色品。莫如斯速着吾儂。其五傾國香猶抵死濃。春來羞與柳爭穠。靡然魏紫姚黃艶。眞箇郊寒島瘦容。疎影橫簷堪索笑。落英粘袖孰過從。一般淸意君知否。分付東風借病儂。其六殘葩危欲帶愁濃。猶勝成陰綠葉穠。催返臘魂含落意。詎將春信笑衰容。心無私處因人勝。德不孤時以類從。吾爲吾兄好收拾。漏騷寧學大夫儂。</text>
<title>靑楓池閣。與一源，士修諸人共賦。</title>,<text>池閣春將了。林芳色色姸。水流多閱客。松老不知年。酒席留長日。春衣媚霽天。風花輕薄甚。無數幅巾前。</text>
<title>后溪二如齋。送春共賦。</title>,<text>行柳聽鸎密。幽林繫馬深。溪山長滿眼。簪紱不嬰心。日有釣翁過。了無塵客尋。偸閒文字飮。玆事十年今。</text>
<title>樂齋李和仲 ▣▣ 盡室歸牙湖。有詩來。聊和以寄。</title>,<text>隨俗身參野老筵。占來茅屋向江天。夢回白岳應連夜。詩帶黃花已隔年。雲雪糢糊支枕外。鳧鷗唐突讀書邊。別來佳句知多少。要倩槃齋試口傳。</text>
<title>贐李兄景良 ▣▣ 出宰金城 李兄。以氷官移拜。</title>,<text>生平願見玉千峰。天意移君此地封。寒露壺中烏帽吏。眞仙窟裏白頭儂。山如太古供崖蜜。壤接淮陽賦海松。崔顥碧紗千古事。沼蓮攀柳尙留蹤。慶陽樓崔孝伯詩。有沼蓮攀柳之句。</text>
<title>南助敎胤寬。於吏部參謁日。以曳大履至。被見汰之罰。有述懷詩。和其韻解之。</title>,<text>深認君畸坐讀書。多於俗事見生疎。忙投幘意拜迎際。縱曳履聲參謁餘。病櫟豈長爲世棄。枯荄無處不春噓。頭銜太祝猶公道。久信明廷已得輿。助敎旋拜太常判官。</text>
<title>李密陽子皥 煕疇 挽</title>,<text>哭君天下更無朋。知此恫人有少陵。巖逕膓摧數聲篴。書窻淚入十年燈。苑城蹋草今猶記。池閣看荷不復能。它日元豐詩彦座。最誰輕健以仙稱。其二平生長處夥於人。千劫塵中有一身。峻潔持心無點汚。剛方遇事不逡廵。泣三年血留枯栢。治數州聲在濕薪。四考嶺南樓上卧。酌貪終不易淸貧。其三一驢馱興走關東。紅葉千峰老健翁。步自飛騰笙鶴外。詩能膾炙海山中。悲哉君已從鳶蟻。笑矣吾曾判鵠蟲。名與臨湖俱不朽。也知紅袖勝紗籠。其四堊室朝言夕訃俄。白頭無奈演門何。影依僮僕孤孫弱。力辦棺衾一從多。夙契斷絃均沈鄭。新岡埋玉界湍坡。世間子愛吾詩甚。今以吾詩代薤歌。</text>
<title>余宰丹丘也。鄭元伯寫玉筍於便面以贈行。又寄此絶。以要續畵。</title>,<text>手裏龜潭玉筍峰。使君舟外翠千重。鳳棲樓閣神仙事。願得吾人水墨濃。</text>
<title>述懷 赴丹丘時</title>,<text>欲告慈闈別。依遲折寸心。臨門五馬立。出郭一江深。儉歲專城養。征人陟屺吟。晨昏仗兒子。家信當千金。</text>
<title>南漢山城</title>,<text>城峻參雲上。樓危出鳥邊。峰巒九地湧。鞍馬半空懸。近挾長江細。平看落日圓。儲胥何代設。仁祖丙丁年。</text>
<title>開元寺</title>,<text>西將臺前歇馬鞍。風香閣裏憇蒲團。孤城矗閱三韓戰。萬木深含五月寒。廟主危言推枕聽。池魚舊蹟剪燈看。時平九寺猶兵器。摠攝雖僧亦一官。廟主池魚。皆故實。</text>
<title>廣州途中</title>,<text>馬上多詩句。吾行綠樹深。細風搖麥浪。晴日轉槐陰。碓杵舂鄕思。鞦韆繫客心。庭闈看漸遠。日覺鬂霜侵。</text>
<title>彈琴臺</title>,<text>一水分歧丹驛濱。臺前臺後碧粼粼。松風誰是彈琴客。江月吾爲弄笛人。驛路正逢端午日。棹歌猶作壬辰春。從君莫說申兵馬。上黨孤城亦陷塵。上黨淸州號</text>
<title>丹陽途中</title>,<text>我行如啖蔗。身已入丹丘。草秀多靈藥。灘鳴盡玉流。淸簫將下鳳。皁盖不驚鷗。欲講黃庭訣。隣仙又碧樓。</text>
<title>雜詠</title>,<text>峽饌誰言多菜蔬。小川魚與錦鱗魚。神仙之食亦煙火。不羡五侯粱肉餘。其二鼓角喧喧坐起吹。鳳棲亭上印開遲。數張公牒外無事。遠近村氓都不知。其三邑中無妓可開眉。麤布腰裙短竹篦。敎唱松江將進酒。聲聲澁不按歌詞。</text>
<title>鳳棲亭。次板上韻。</title>,<text>不謂人間世。有玆樓閣淸。身參萬峰靜。眼到一溪明。丹竈長年訣。仙簫半夜聲。泠然列御寇。恍惚馭風行。其二濶抱朱欄以碧波。來牛去馬鏡中過。灘聲寥亮官奴笛。雲影徘徊郡妓歌。民吏或如枝鹿靜。使君今化羽仙多。不知錢鶴揚州守。得比洪厓定若何。</text>
<title>龜潭</title>,<text>一棹行行轉。羣峰面面殊。地容秦代隱。江帶伏羲圖。鶴下瑤臺是。龍聽玉笛無。王喬曾葉縣。也欠領蓬壺。</text>
<title>宋黃州仲文挽</title>,<text>何曾恨殺不封侯。有百福來無一憂。十考琴書湖海郡。四年魚笋月波樓。三塲志已輸諸姪。赤子心猶到白頭。哭壽今餘雙袖淚。不堪同甲繼山丘。壽。卽李子壽。仲文之同甲友也。其二浮碧樓高百里氷。笙歌頻擁板輿登。吏剸煩處衰頹已。兒出身來賀弔仍。心折西州花外櫬。夢回南嶽雨中燈。白雲山下深深洞。藏得朝評不到朋。</text>
<title>送趙侄時晦 顯命 按嶺營</title>,<text>慣聽宮漏六仙樓。去殿新羅七十州。望重智山齊屹立。威淸蠻海始安流。驛亭遞馬雲如火。鳥嶺褰帷蟬欲秋。自有惠文彈黠吏。郡符先已望風投。其二凌煙兄弟策高勳。鞍馬三年又嶺雲。左侍郞班新按察。都廵撫幕舊參軍。東門楊柳那留客。南國湖山正待君。不久草堂猿鶴怨。馳煙未必勒移文。時晦小築。在道峯下。</text>
<title>用道陳韻。送汝五杆城之行。</title>,<text>鳧舃之官山海中。神仙本不換三公。雪峰背指雙旌外。紅旭先賓一枕東。琴罷十年愁別鶴。浦隣三日遇詩翁。近來阮巷殊寥落。鴻燕何曾在處同。朴稚圭。時宰高城。</text>
<title>金知事 尙鉉 丈挽</title>,<text>白嶽山高不老仙。樽罍側畔頷曾玄。眼中袍笏晨昏事。身外風波九十年。雅潔人珍希世璧。淸貧家待賻喪錢。舊時童子如阿囝。淚洒松風入几筵。其二翁則金貂兒玉珂。雲山福慶與嵯峨。達尊久已朝中少。先執今於地下多。此世空吟靈殿賦。曩時爭和醉仙歌。百年喬木維楊葬。送紼餘傖雪鬂何。</text>
<title>送尹伯修赴燕</title>,<text>鴨水橫夷夏。英雄幾往來。金繒非舊路。劫火有荒臺。虜運其長矣。天心此醉哉。行人下馬宴。淚落玉河杯。其二皇朝東國使。淸德說梧陰。原隰君家事。風霜旅客心。賃車輸歲幣。憑譯辨方音。左袵誰儒術。江南李沛霖。</text>
<title>追寄伯修之行</title>,<text>拜表行今十月爲。燕京半道鴨江湄。山川馬識西關路。樓閣紗懸舊尹詩。塞月隴雲分手後。妓筵官燭遏音時。樊川放柳風流事。也把殘軀好護持。其二湖山秀出是巫閭。其下行人走傳車。遼野以東多戍堡。柵門之後斷鄕書。雰雰雨雪題詩際。莾莾城池攬涕餘。今日朝鮮周禮是。仲尼曾欲九夷居。</text>
<title>松翁輪對罷後有詩。用別韻。以慰其潦倒之感。</title>,<text>御點君爲輪對官。忙趨闕下整簪冠。爐香細襯延英殿。職事詳鋪社稷壇。晨謁朝儀遲夕退。春溫天語辟冬寒。莫將拙宦嗟身世。昵侍淸光也是難。</text>
<title>寄金士修</title>,<text>滄老遺詩忽案頭。死猶生氣卷中留。南園和去多澄閣。北里題來半士修。燈下不禁千古淚。世間何處少年遊。老夫此意槎川識。也向山窻一讀休。槎川。亦一源號。</text>
<title>寄松石軒</title>,<text>不可忘吾子。江湖歲晏心。翟官廷尉罷。揚宅太玄深。契濶看星斗。蕭條問竹林。天時陽已復。一氣破重陰。</text>
<title>藝谷相公宅。盆梅盛敷。紙龕前面。以靑紗障垂。玲瓏透徹。儘一奇玩。錄奉一律。以要俯和。</title>,<text>玉貌嫌塵眼。深於綺閤藏。霧橫迷素質。波細漏輕香。似妬三春色。那窺半面粧。欲知靈妙處。其下月流光。</text>
<title>松翁宅。與弼翁賞梅竹共賦。</title>,<text>晩蹋南街雪。尋君靜者廬。竹移千畆色。梅護一陽餘。俗遠知山近。襟淸覺室虗。尊前無嶽老。吟望正愁余。其二有竹有梅者。一城無此廬。雪霜寥落際。山水卧遊餘。酒綠勝春色。泡香充客虗。主人詩苦癖。牽率病夫余。其三梅欲開時意半酣。客從其下故停驂。窮冬風雪影疎密。一氣陰陽枝北南。看鏡衰容俱半百。行杯詩令已過三。社壇此會能相續。流水松間我亦參。</text>
<title>藝谷宅。與松翁賞梅共賦。</title>,<text>白日樓臺肅。蒼山雨雪陰。聊携故人興。不負相公心。旗偃朱門靜。梅藏翠閤深。各能忘勢久。容我一高吟。其二嶽雪朝騎馬。留連到夕陰。非君能愛客。此世少開心。龕栢迎人艶。庭槐繫馬深。十年文字飮。今日白頭吟。</text>
<title>送李生 溭 往省淸州先墓</title>,<text>風雨滿城矣。故人湖外行。黃花匹馬去。白鴈小詩成。宿處稻秔熟。亂餘州郡淸。荒原秋栢實。送子若爲情。</text>
<title>高城宰朴稚圭 弼琦。分餉海錯。遂以詩謝之。兼酬贐行之債。</title>,<text>神仙然後宰高城。九郡中間面目淸。笙鶴島分凡聖界。水雲亭帶海山名。丹砂養代三牲足。黃綬橫如一芥輕。官供自非煙火食。怪君情味是珍鯖。其二栢府中丞坐五窮。聖恩遙借嶺之東。萬千岫色樓臺外。朝暮湖光簿牒中。海錯厭看甘筍蕨。金華退步卧瀛蓬。一隣形勝分吾弟。知以新詩詑異同。時堂弟汝五。宰杆城。</text>
<title>酬寄蔡希菴 彭胤</title>,<text>一巷門墻近。相逢意氣傾。班登六卿次。詩壓萬人聲。雪栢通心直。雲山到眼明。那能不剪韭。天地始春生。其二宰相門如水。西暉坐後傾。城中林壑意。巷外市塵聲。書帙庋床亂。珠璣滿篋明。歸途正風雪。馬上欲詩生。其三微雪糢糊嶽色陰。病餘騎馬一相尋。文章橫絶靑雲步。年甲參差白首心。貧甚主人能買酒。語長棲鳥已投林。枯桐爨後猶焦尾。也有中郞識妙音。</text>
<title>李參判 顯祿 挽</title>,<text>早以通家與接隣。久知金玉卽其人。亞卿赤紱功勳貴。名祖靑氊宰相貧。大藥不蘇消肺疾。重泉遂葬泣衰身。一生聖主眞知己。不許通才許藎臣。</text>
<title>和寄陶谷</title>,<text>春興江湖獨自知。敲推舊習未全醫。松筠翠繞門常冷。樓閣淸臨岸更危。玉署回頭渾是夢。雲沙滿眼莫非詩。古來平地安流少。險處風波也坦夷。</text>
<title>戊申逆亂。春川防禦。留屯於廣津。陶谷宋君集園亭樹木。盡被斧斤斬伐之禍。有詩歎憤。聊寄一律以寬之。</title>,<text>萬事成虧本不齊。一身之外等筌蹄。休言樹木歸芟刈。自有雲煙入品題。今日閒盟伴鷗鷺。曩時餘禍及豚雞。牛山從古多萌蘖。會待他年賁舊棲。</text>
<title>酬申養直 義集</title>,<text>雪後蒼山入眼齊。九街多少走塵蹄。庭闈樂有禽雛戱。門巷深無鳳字題。制去身心千悍馬。分來狂聖一鳴雞。嘲雖欲解嘲難解。錯比玄亭載酒棲。</text>
<title>酬寄陶谷</title>,<text>君詩膽大與山齊。始錄燕行自碧蹄。赤幟高名馳瑣闥。紗籠傑句耀璇題。時淸不復文王鳳。世濁能忘祖逖雞。歸檢錦囊中百首。詑來魚鳥廣津棲。</text>
<title>題柳汝範 世模 愛竹堂。用主人韻。</title>,<text>春及農家瀼外村。素封君不博朱軒。巖磎步逐新泉響。野岸畊侵淺雪痕。日與溪翁爭草席。只呼山鳥勸瓢樽。夜來風颭虗堂竹。寒玉敲成靜裏喧。</text>
<title>奉酬崔晩谷兄寄示韻</title>,<text>濛汜飛騰夕照催。萱花晩向北堂開。榮封舊自天閽降。廩粟新從地部來。方識吾王善養老。敢稱其子各言才。宸心貴是靈光在。不獨門前有餽臺。時有筵奏。特賜老親月廩。又有調用之恩。故云。其二詩遲每被尺童催。到手郵函鎭日開。和璧遭他三刖獻。驪珠探彼九淵來。當時膾炙開天調。雖老淸新鮑謝才。曾與農滄齊步武。百年凌漢築高臺。</text>
<title>愛竹堂八景 六言</title>,<text>曙色窻前旣白。朝暉枕畔先紅。知君背負暄燠。欲獻深深紫宮。東軒朝旭欲沒未沒殘照。半吐半呑西岑。樵唱漁歌互答。歸來各有忙心。西峰夕照蜀禽啼有寃血。染盡千花萬花。何似霜楓怾怛。排張玉笛丹霞。滿山杜鵑于彼朝陽手植。空庭半畒成陰。猶堪截作琴瑟。中有泠泠妙音。蔭庭梧桐野稻黃雲一色。高秋日夜嚴霜。招呼田父相飮。賽是豐年樂康。前岸觀稼剝盡白鴉谷口。園丁拾以衣裳。不知栗里三逕。亦有霜紅滿筐。後園拾栗霜前氣格彌勁。月下精神更淸。始看枝枝冷影。俄聞葉葉秋聲。霜竹寒月日暖東風破雪。巖間細滴幽泉。溫湯試一新浴。從此沉痾可痊。雪巖溫泉</text>
<title>贐德老宰南平</title>,<text>不盡君家報。猶留後眼看。靑雲歸令弟。墨綬做新官。花雨蘇殘潤。筠風扇暍寒。矯他治峽術。能用惠文彈。其二衛玠標如玉。民猶識舊顔。一家環郡邑。雙璧照湖山。寶箑文書內。華牋嘯咏間。心勞妨眼眚。忙處也求閒。</text>
<title>寄晩谷翁</title>,<text>花意濛濛雨。何來白髮仙。身拋藜杖健。步借竹兜便。鶴老參三界。松高到百年。詩家先輩事。語輒及農淵。</text>
<title>伯修見枉。用前韻共賦。</title>,<text>高軒爲春過。復此百花園。衰謝昔年面。吐呑長日言。鳥烏深巷靜。風雨半林昏。竹老江湖遠。離愁撫酒樽。</text>
<title>奉酬晩谷</title>,<text>坐到沉橋夕日欹。滿園春色已迷離。相逢細話夫何事。盡在床頭柳下詩。柳下。道長號。其二花飛搖蕩柳絲欹。老眼曾經一亂離。六十年來多事叟。每逢春盡不無詩。其三鬂雪絲絲滿鏡欹。向來城市歎分離。小奚遂自東橋至。袖裏仙翁四疊詩。</text>
<title>謝寄尹台伯修</title>,<text>鶯歌鷰舞日相催。蓬逕何曾待客開。花下池亭處士卧。雨中門巷判書來。官忘簪紱猶眞意。詩說關山信逸才。愁殺天涯兄弟別。咸興府外望鄕臺。和台掌試北關。故云。其二花待知時雨。繁紅已滿園。閒中遂有客。詩外更無言。衮衮韶光晩。紛紛醉夢昏。滄桑人代裏。重對十年樽。十年前與尹伯修趙君錫諸人。會此園。故結句云。</text>
<title>酬寄伯修</title>,<text>君歸莫怕夕舂催。久別襟懷得好開。卿秩新登司寇峻。使車虗自義州來。雨方作意留餘興。春欲供詩待上才。屈指昔年今幾閏。看花把酒此池臺。右屬霞叟。其二細草華毛一㨾催。三春閉戶百花開。猶存交態舊山在。不逐世情新鷰來。老病全消平日氣。文章敢道出羣才。靑雲歧路方千里。無限諸公上省臺。右屬自述其三江頭日日召牌催。氣色衡扉掩復開。松下手擎除旨起。柳陰身捲釣絲來。雍容方展鴛鴻步。密邇咸須黼黻才。春盡玄都花在未。六仙中又長銀臺。右屬澹窩</text>
<title>酬寄冏村 毅仲一號</title>,<text>和風吹起冏村翁。俯視川原一望空。春晩鶯花分客遍。日長碁局與隣同。閒官高卧田園裏。小榭新營澗沼中。不可無詩賦梨院。亦知芳綠勝繁紅。右屬冏村</text>
<title>酬寄嶽老</title>,<text>齋谷曾相宿。燈宵各有詩。十年今是夢。萬事本無期。寥落懸孤燭。繁華欠九枝。猶留朋字韻。也許老槎知。</text>
<title>和槎翁寄示韻</title>,<text>君居目窈窕。白嶽在柴門。偃蹇忘年老。吟哦了日昏。留人鄭虔畵。愛客孔融罇。滿眼詩書裏。寥寥道所存。其二頭白鱞居者。無人獨掩門。居然閱秋夏。誰與共晨昏。淚漬重陳篋。愁排錯喚樽。梧桐今半死。老病一身存。</text>
<title>蔡希菴挽</title>,<text>隔日書連紙。妻憂問死生。余方悲畵佛。公已學騎鯨。先後隣家哭。凄寒里社盟。寢門來洒泣。風雨一銘旌。其二並世慙陳瑩。逢人說項斯。羣空騏驥野。路濶鳳凰池。宦達靑春事。文章雪鬂絲。湖堂屹如舊。子去更無詩。其三識面前冬始。論心數月長。香疑令君坐。貌愛虎賁郞。書有多癡借。衾無可斂藏。猶餘身後藁。萬丈吐虹光。</text>
<title>雙栢堂共賦</title>,<text>書齋淸不俗。坐我北山多。繫馬中林靜。聞蟬半日哦。淸尊隨處有。白髮奈吾何。未必愁風雨。林園可再過。其二暑氣三庚了。凉飈七月多。東翁病初起。白老醉猶哦。勝集一如此。親朋餘幾何。朱輪滿世上。是處不曾過。</text>
<title>贐申幼言 致謹 作宰旌善</title>,<text>身兼妻子去蕭然。山水之間太守賢。萬事乘除旌善郡。十年榮辱玉堂仙。亭寒夏自鄰風穴。歲儉秋猶稅火田。讀未見書斯足矣。法筵龍象在他年。地有風穴</text>
<title>悼亡</title>,<text>君已爲黃土。吾今久白頭。驚心新鷰夏。轉眄早鴻秋。身世長年獨。人生萬古浮。盆歌甚於哭。先我有莊周。</text>
<title>山壇親禱日。得甘霔。用諸學士韻志喜。</title>,<text>圓壇將事夜侵星。露禱齋心入杳冥。已占煙雲橫太乙。不勞牲幣走窮溟。忽看靈霔掀空碧。方識神功勒汗靑。從此九重紓八彩。萬家甁柳一時停。</text>
<title>赴曺兄南漢壽席。遊國淸寺。設泡飯。拈宋律韻。</title>,<text>看花路繞女城長。蝶舞鸎歌兩不忙。將堞行携孤劒色。禪宮坐擁一爐香。客中座錯留連舃。宴後厨添㶑灧觴。始覺雲林多歲月。李君年少讀山房。</text>
<title>赴南漢歷冏翁</title>,<text>往者丹陽馬。維君垂柳深。詩留一春事。病起十年心。路入新村熟。人經舊雨尋。預知南漢寺。紅綠古猶今。</text>
<title>顯節祠</title>,<text>崇禎日月五臣祠。祠外餘腥草木知。瀋獄膽張和虜議。燕山血灑寄妻詩。春深古廟迎神馬。月曉行宮聽子規。痛殺忠魂爲餒鬼。桐溪後有越椒兒。</text>
<title>次文谷集韻。送鄭上舍歸覲。</title>,<text>歲暮離愁杯酒間。陜川征馬送君還。窮冬積雪歸時峽。千載孤雲去後山。遊子應須赴滕閣。佳人且莫唱陽關。殊方此別情懷惡。誰與開罇破客顔。</text>
<title>哭李大來 尙泰</title>,<text>少日詩名滿棘圍。白頭猶不救長饑。未將上舍書丹旐。那忍重泉葬素衣。谷口舊蹤春雪盡。世間親友曉星稀。蒼天不許君家壽。又向靑門送紼歸。</text>
<title>送安陰宰</title>,<text>聞健追懽在少年。非於月下卽花前。尋常一醉無虗約。爛漫相酬有百篇。萬事古今虧似月。舊遊遲暮散如煙。送君五馬湖程濶。離索無時不悵然。其二落拓霜臺舊殿中。家貧菽水歎俱空。歸農海岸寧終困。作吏湖山未是窮。捧檄喜添銅綬映。扶輿榮極彩衣同。莫嫌十室淸無味。差勝烏紗走軟紅。</text>
<title>與止窩共賦</title>,<text>短棹何須入剡回。爲看梅蘂數枝開。深情欵曲衝寒去。舊約差池踏月來。巷僻誰曾駐車馬。家貧猶足具盤杯。留歡且極連床話。却恐山齋暮景催。</text>
<title>奉酬小潄玉 后溪一號 詞榻。還索弊琴。</title>,<text>吾家無長物。但有一琴餘。壺隱烏龍畵。岡翁金薤書。珍藏三尺是。愛護百朋如。未可留氊久。遄還舊主余。</text>
<title>追和后溪 頃會。晩谷丈溪西小樓。故云。</title>,<text>江湖與城市。不必恨參商。乍罷溪樓席。重開樂院觴。朱炎入秋薄。白髮倚風長。二六聞韶坐。伶官亦寵光。</text>
<title>走次家兒牛山讀書時述志排律韻</title>,<text>送爾匡山讀。治任始出城。因渠今日別。憶我少時行。曙旭墻頭射。寒山郭外橫。負箱騾並馬。聯轡弟隨兄。詩自靜中得。趣從幽處生。林深無客至。寺近有僧迎。蘿薜堪棲迹。松楸也愴情。窮陰報殘臘。深夜筭寒更。警睡憑圓枕。焚膏賴短檠。駏蛩行共逐。金石叩能鳴。詎作蟠泥蠖。將同出谷鶯。優遊終惰志。勤苦庶揚名。媲白何難妙。紆靑是足榮。人生元否泰。天道亦陰晴。舊學時溫繹。新詩或和呈。芳時宜勿失。徂序正堪驚。幼習須深剗。遺經且細評。西山啖蔗志。南郭送符誠。豈但文詞進。將看學術明。無如乃翁懶。功業早能成。</text>
<title>按轡細柳營 排律○二十韻</title>,<text>塞垣烽火照西京。細柳春開上將營。勞慰聖躬親枉屈。申嚴軍令自分明。開門不許驅驂入。弭節方看按轡行。曆數終歸高帝子。祥符早叶大橫庚。綈衣紫極敦風化。玉燭玄都撫太平。蠢爾狄人凌上國。居然胡馬寇邊城。憂深猾夏掄元帥。事急防秋摠重兵。一隊戎行森有法。五申軍律肅無聲。淮中誓士戈矛鍛。濟上勞師玉趾輕。守壁威容聞將令。彀弓氣勢見軍情。彷徨久見鑾輿駐。傳報方敎衛士迎。陳外君臣雖盡入。軍中約束勿遄征。乘輿暇豫班行肅。攬轡虗徐節奏淸。暫降威尊千乘屈。思遵號令八鑾鳴。遲遲御路塵初靜。緩緩轅門馬不驚。聖主豈惟恢大度。元戎亦自被殊榮。尊卑逈截威雖損。上下相孚禮則成。此日深嗟眞將帥。向來堪笑兩孩嬰。西門將見燕人祭。北狄爭傳李牧名。憑几末音終莫賴。至今貽刺史臣評。</text>
<title>送箕城尹洪子龍 應夢</title>,<text>習池騎馬是山公。皁盖西征䞟趠風。幕府禮恭新令尹。樓臺肩拍舊仙翁。紛紛使客罇醪綠。日日文書蠟炬紅。鶴谷有詩留浿上。待君收拾入紗籠。</text>
<title>李判書 森 挽</title>,<text>骨聳眞如快鶻飛。有能才敵萬人威。平生燕頷封侯相。對話雍容一布韋。其二平時聖眷出尋常。緩急安危注意長。漢帝追思祭征虜。唐兵今失郭汾陽。</text>
<title>雲菴風籜錄</title>,<text>樓外蒼山面面峰。故人何意此相逢。嗣宗對客開靑眼。子美緣詩帶瘦容。窻下急雷知雨瀑。磵邊淸瑟識風松。新篇底處添奇句。薄暮風光澹更濃。其二峽深嵐氣易黃昏。吹角嗚嗚閉縣門。千里倦遊仍客榻。一家良會又朋樽。山含霽色簾前潤。溪送寒聲枕外喧。今夕可譚風與月。向來離索不須言。</text>
<title>龍衙酒席拈韻</title>,<text>三庚無計謝朱炎。嶽色何來聳半簷。風外薜蘿侵酒細。雨餘嵐翠入詩霑。林棲我已閒僧並。山卧君猶隱吏兼。文會邇來嫌寂寞。就中還幸一人添。其二君行良苦遠衝炎。皁盖飄然到佛簷。雅契慇懃尋舊約。諸僧奔走仰餘霑。吟哦或以嘲諧襍。蔬筍仍將酒肉兼。跌宕四仙俱不俗。山中物色自今添。其三何限朱門炙手炎。淸凉遍在此山簷。樹陰濃淡全樓暗。霞氣空濛半帙霑。齊市屠龍吾自有。揚州騎鶴子能兼。山家物色渾詩債。未覺奚囊日日添。</text>
<title>又拈仙字</title>,<text>塵外三庚節。山中十日仙。留連得高閣。披豁倚層巓。梵細仍疎雨。鐘淸忽暮天。依然虎溪別。怊悵石橋前。</text>
<title>又拈頭字</title>,<text>寄宿西峰最上頭。淸泉日夜繞窻流。山中積雨晴還洒。樓上凉風夏亦留。窺㙮鳥聲宜落日。近床蟲語欲新秋。明朝歧路分南北。無限煙霞喚別愁。</text>
<title>耆會各和香山九老會詩韻</title>,<text>曾於香社挹遺芬。箇箇蓬壺羽客羣。事在千年留繪粉。人符九老襲蘭薰。會成眞率儀何簡。筵設輪廻意却勤。詩令也宜徵敏捷。歌喉不藉吐氳氛。逢秋陌過銀河雨。選地樓侵紫閣雲。不獨鄕扶靈壽杖。恭將萬歲祝吾君。</text>
<title>寄竹西樓</title>,<text>三年聽訟竹西樓。五十川長滿眼流。一曲海山歸吏隱。七分身世犯仙遊。眉間飽帶蓬萊色。枕外翻生棣萼愁。何事安期瓊玉液。羽溪桑葚潤詩喉。其二自子之東楸嶺長。魚沉鴈拂海茫茫。西樓斷續連枝會。北里蕭條老菊荒。美政應多馴雉閤。新詩不盡膾鯨膓。留君五馬相羊久。且向滄洲怨述郞。</text>
<title>登沁都南城 莅江華時</title>,<text>丁丑知何歲。孤城隔翠華。干戈天漲雪。舟楫浪翻花。往事居留府。恩光節義家。傷心蔓草地。白骨內人斜。</text>
<title>傳燈寺。用唐律韻。</title>,<text>璿源寶閣霱雲低。千仞危將北斗齊。厭與魚鰕隣碧海。欲携雞犬躡丹梯。檀君蹟古空遐矚。牧老詩奇敢續題。羡爾幽棲分半壑。往來唯隔一峰西。其二是夜難爲別。明將鎭海樓。帆風京口路。堞月沁西州。老豈忘斯土。歸應夢此遊。樽前詩滿紙。爲客也風流。</text>
<title>送李西泉 ▣▣ 還洛</title>,<text>危堞何年築。周遭控水關。攀登千古閣。綠縟萬重山。爾欲扁舟發。吾其五馬還。絃歌滄海上。容易損朱顔。</text>
<title>臨別共賦</title>,<text>潮去潮來隔浦村。子從沙谷到雲門。萍池團處慇懃面。桑海翻來感慨言。諸客翩躚雙蠟屐。故人料理一官樽。孟陽縱有遊山戒。湛樂何妨度曉昏。</text>
<title>月串鎭。逢李節制。感舊題壁。</title>,<text>沿江布置占奇幽。莊武亭基甲沁州。山水今歸僉使鎭。鼓旗方偃戍兵樓。周遭堞抱津頭岸。呼吸潮通海口舟。飽餉此間淸福卧。休言李廣不封侯。</text>
<title>七夕。觀川獵。</title>,<text>一落梧桐葉。西池颯爾秋。沉淵釣綸細。依柳幔亭幽。歌舞徵伶妓。悲歡笑女牛。欲將文乞巧。吾已拙鳩謀。</text>
<title>無盡亭。次杜律韻。</title>,<text>公子樓臺占勢遙。重修滕閣歷三朝。賓筵寂寞靑娥瑟。仙嶺依俙彩鳳簫。自去自來滄海燕。初生初落廣陵潮。誰其携酒登臨者。半是漁翁半是樵。</text>
