<title>涪江端坐賦</title>,<text>驚波萬里兮。飛浪千尺。騰凌洶湧兮。覆舟摧楫。咸畏夫載胥及溺兮。夫子胡爲乎不怖。我之心旣有所主兮。豈外物之敢撓。幾年操存而省察兮。謇惟精而惟一。敬以直乎其內兮。志恒存乎誠篤。致此心之不動兮。處夷險以一節。蘭香自聞兮。揚于丹闕。切人不媚兮。羣飛交斥。謫涪州之千里兮。過涪江之漫漫。擧一葉之孤帆兮。凌萬頃之層瀾。飄風擊以揚波兮。怒濤衝兮電劈。哀舟中之萬姓。命已懸於頃刻。咸悶瞀而頓足兮。望洪波而號痛。獨先生之危坐兮。謇凝然而不動。淵冲器識兮雍容氣像。潛心篤敬兮對越上天。我衣肅然兮我冠整然。夭壽不貳兮。我之魂兮豈失。樂天知命兮。我之心兮自若。巨浪滔天兮。視若溝瀆。此身將沈兮。重如山岳。旣舍去而若此。信達去而如斯。心已篤於誠敬。儀不爽乎險危。念先生之胷襟。亶可爲之攸服。仗忠信於平生。任風波於今日。非素養之至篤。焉不變之若玆。烈風大麓。美重華之不迷。黃龍負舟。歎大禹之不懼。是豈有他故兮。實此心之爲主。偉涪翁之一心。與往聖而同符。因其事而想其心。孰不起敬而欷歔。使時君斥彼羣奸兮。用斯人而當國。作濟川之舟楫。躋羣生於壽域。竟廢格而不用。作萬里之逐客。騁余思兮遐想兮。尤有慨乎當年。詠端坐之一事兮。爲先生而永歎。</text>
<title>北門鎖鑰賦</title>,<text>甘州烽起。我圍孔棘。謀臣束手。匪茹誰遏。壯北門之鎖鑰。國有人哉寇公。襟懷峻嶷。氣宇魁雄。烟花紫禁。冠冕靑春。勤篤棐而匪懈。展也王之藎臣。告嘉猷兮台府。決勝筭兮戎幕。扶日轂於澶淵。建不世之偉烈。信事修而謗興。慨羣飛之交斥。皇有命乎汝往。仗玉節兮北方。望燕雲而奮武。目已無乎犬羊。豈徒事乎擊搏。運胷中之兵甲。斯發揮而應變。紛方略之怳惚。整我有衆兮。敷我德義。以文以武兮。旣敬旣戒。有嚴有翼兮。挾虎豹在山之威。如䨓如霆兮。有山岳難撼之勢。馳英聲於漠北。振雄威於凶醜。擧心驚而膽破。詎敢抗而敢敵。奠枕按堵兮。祗見邊民之樂業。整居憑凌兮。焉有氊裘之肆虐。天山雪草。馬無南牧。鴈門穹廬。胡笳自絶。廣廈下兮細氊上。弛宵旰之隱憂。黃雲塞兮靑油幕。解金甲而晏睡。鎭中原之頭脊。㧖戎虜之咽喉。實其猷之克壯。無惑乎絶彼覬覦。限華夷之區域。杜羌夏之交路。是北門之關鍵。諒鎖紐之壯固。卻匈奴於上郡。李牧焉得與擬。作長城於唐室。世勣斯可媲美。懿我公之忠毅。冠當時而無右。入揚靑鎖。王有先後。出節方鎭。王有禦侮。是天子之股肱。信邦家之柱石。使時君親之信之。視如手而如足。擧國匀而委任。展弘濟之大策。夫豈徒北門之見鎖。抑亦天下之宣力。數百年無事之一語。庶可驗於當日。柰之何疎彼腹心。任爪牙於邊域。吁嗟乎王之意怠矣。又何望任之勿貳。玁狁來威。縱見南仲之薄伐。入掌喉舌。未聞山甫之補闕。悲乎哉。眼釘未拔。靑蠅點玉。䨓州千里。故國邈邈。卒使鎖鑰之雄才直氣。蔽錮而莫之施。吁可惜哉。</text>
<title>用人如用醫賦</title>,<text>大廈之傾兮。須匠石而可葺。巨艦之危兮。必舟師而利涉。惟事業之艱大。固凡庸之不克。喩用人於用醫。信乎能近取譬。苟不審乎術業。詎成效之可冀。睠七年之沈痾。悶大漸而惟幾。路不遠乎秦楚。越千里而求醫。謂斯疾之可瘳。日千方與萬藥。何一技之莫驗。終未免夫岌岌。藥未知夫君臣。治不察乎先後。嗟爾術之疎矣。宜莫能以愈疚。縱日易夫一醫。慨垂死之難救。爰擧一而竆格。遂反三於取人。繄人主之憂國。若痛癏於乃身。得一相而俾輔。擬股肱之良臣。冀扶顚而扶危。壽國家之命脈。胡秉匀之不平。民疾首而蹙頞。二竪已入於膏肓。秦醫之藥石難下。經綸邦國之無策。緩急奔命之不暇。由不才之若是。無惑乎亂靡有定。官一日而九遷。卒無補於國病。念誰成其厲階。由相臣之不擇。余因此而揆彼。諒理勢之惟一。等用醫之不愼。竟厥疾之不瘳。肆伯紀之獻疏。揭玆說而進規。誰知養病之一術。備爲國之良籌。噫吾人之治疾。固非醫則不得。然厥業之失精。縱百醫兮何益。丁國家之危亂。固注意於良臣。任不得乎其人。必馴致於騈顚。彼固然人爲甚兮。盍其難而其愼。砉然擊剝之害治。文潛著藥戒之訓。用術乖方之成痺。呂誨喩朝廷之政。然知之之惟艱。愼厥與者惟聖。藥瞑眩而疾瘳。壽殷命於傅說。將砒礵而殺人。斲宋脈於安石。克灼知而愼用。偉我王之濬哲。紛啓沃於巖廊。夫孰非醫國之手。倘一誤禍將不測。願睿鑑之戒懼。若有人兮山之中。抱壽民之靈丹。恨排雲之無路。仰白日而潛歎。佩靑囊於他日。應一試之有時。進利病之苦藥。庶颺言於丹墀。</text>
<title>春日卽景 公童幼時。受業於鶴峯金先生。先生呼韻稱許。</title>,<text>昨夜山中細雨霑。溪邊芳草綠纖纖。春深晝永虛堂靜。習習和風自掩簾。</text>
<title>無題 公十歲前。李進士宰呼韻。</title>,<text>悠然獨立溪邊石。杜宇聲聲感我心。</text>
<title>偶感</title>,<text>天意無私品彙成。靜觀一理自然生。能知萬物皆吾與。莫道形形各性情。</text>
<title>病中偶吟</title>,<text>發歲開春病未蘇。花生兩眼雪凝鬚。可憐少壯虛過了。竟作竆閻一腐儒。</text>
<title>醉呈洪使君 雴○辛丑司馬同榜宰本府</title>,<text>白髮重逢幸二天。歡情未洽遽言旋。前頭此會知難又。把酒臨分倍黯然。附次韻雲淡風輕欲暮天。淸歌妙舞共周旋。男兒隨處如斯耳。莫把離愁作悵然。</text>
<title>輓金東籬 允安</title>,<text>少小情親四十春。相逢歡甚每諄諄。頂懸白玉非圖貴。心似淸冰不厭貧。遇事恢弘無俗態。爲文活脫見天眞。顧瞻鄕曲將安仗。遡立西風淚滿巾。</text>
<title>李鶴川 逢春 輓</title>,<text>晩節棲遲綠水涯。閒中遣興酒兼詩。一枝丹桂名登塔。雙朶香蓮慶衍支。偃仰固宜隨性分。崇卑何用計班資。先人契友凋零盡。歌薤如何淚不垂。</text>
<title>輓金鶴湖 奉祖</title>,<text>去年聯枕鄕堂夜。豈謂翻成永訣辰。路隔雲泥雖濶別。情同膠漆每相親。篋中簡札徒留迹。夢裏儀容亦匪眞。白首竟難重會合。題詞不覺淚沾巾。</text>
<title>輓權玉峯 暐</title>,<text>先輩吾鄕幾箇人。如今凋盡可傷神。夢斷紅塵安素履。心存黃卷自靑春。晩登雲路身雖達。暫守䨓封志未伸。鯫生蒙款追陪久。薤曲吟來淚濕巾。</text>
<title>輓李敬亭 民宬</title>,<text>天乎胡使哲人萎。碩器宏才更有誰。仍憶去年燈下別。不堪今日雪中思。恢恢德宇江河量。皎皎風標鸞鳳姿。篋裏瓊章猶未沫。他年應待子雲知。</text>
<title>輓李松溪 亨男</title>,<text>遠識長才祇自珍。嗟哉賦命不侔身。昔年相厚今陳迹。此日題詞倍愴神。</text>
<title>輓李器成 遲</title>,<text>臨淸閣上擧瓊觴。倐忽還如一夢場。亹亹淸談蘭有馥。溫溫懿質玉成章。平生幾許施恩溥。身後應須積慶長。珍重風儀今寂寞。鄕隣咸痛善人亡。</text>
<title>輓權藏谷 泰一</title>,<text>童丱情親五十載。睽離雖久每懸思。單杯哭柩無涯痛。爲問英魂知不知。舊事如今何忍道。䪥歌哀甚不成章。惸惸白首親知少。落月那堪滿屋梁。</text>
<title>輓柳敎授 襑</title>,<text>自君之出矣。荏苒歲三遒。願脫鄕堂苦。非關名利求。病吟京洛月。夢斷鶴山秋。卽穸期將迫。哀詞替奠芻。</text>
<title>輓李蒼石 埈</title>,<text>光岳鍾精淑。文章絶等夷。人間方埽粃。天上遽騎箕。朝著誰賢佐。儒林失老師。區區今日痛。非止哭吾私。</text>
<title>輓張敬堂 興孝</title>,<text>吾儕之爲學。患在半途廢。君能一終始。汲汲如不逮。衡茅養天眞。塵埃絶世態。刻勵冰蘗操。日日常咬菜。晨興拜家廟。瞻想如有僾。潛心翫羲易。探賾竆朝昧。包括大無外。分析小無內。應務雖未周。律己期寡悔。門外屨恒滿。盲才勤敎誨。矜持每惕若。素行絶瑕纇。俯仰諒無愧。下履而上戴。胡爲遽不起。人事堪歎慨。生順死亦安。心中何滯碍。我是同門人。夙昔情所愛。病臥阻執紼。惘然悲不耐。一曲薤露歌。和淚替奠酹。苗而秀秀而實。學業期成常若是。存而順歿而寧。吾儒心事其終矣。倘來功名太虛雲。得失不足爲悲喜。於乎䪥歌兮歌以吁。從此吾鄕無善士。</text>
<title>輓孫 樂善</title>,<text>悲哀未周期。君胡遽至斯。叔也美且仁。當世衆共推。福善理茫茫。天心固難窺。我是異姓親。分厚自先人。君向竺山後。仳離幾經春。會面固未得。音書亦無因。我從去冬初。臥病六朔餘。今聞卽穸辰。莫由送靈車。一曲薤露詞。遙裁淚雙垂。辭盡意無極。魂其知不知。</text>
<title>輓金洗馬 潗</title>,<text>屈指吾鄕茂族人。宏才碩器更無倫。德門有慶雖常理。善述承家祇自珍。學問精詳游講肆。風儀岐嶷聳儒紳。追思丁亥陪函丈。四十年餘似隔晨。鄕老凋零盡。而今又喪公。人生眞似夢。萬事遽成空。旣稱名家胄。徒留長者風。丹㫌佳壽路。歌薤痛無竆。</text>
<title>輓李雲岳 𣹢</title>,<text>厚重凝然長者風。今其已矣怨天翁。再登金榜才雖儁。一佩銅章位未充。從古仁賢昌後裔。不須榮顯在吾躳。通家情義那堪痛。薤曲吟來涕淚濛。</text>
<title>輓權僉使 思道</title>,<text>百戰餘生熊虎姿。星芒遽隕洛江涯。從今誰是干城將。歌薤那堪爲國悲。昔年意氣相親厚。近歲婚姻亦孔云。病臥未能躳執紼。惘然西望送斜曛。烏號惟能穿七札。龍泉可以剸犀革。世人遇之不知貴。知之又莫用其器。古來才大無不然。獨於我公何怪焉。少壯身經百戰餘。長恨雄懷未得攄。烈烈英靈終不死。定作他年殺賊鬼。遙裁薤曲送北邙。不效世人徒悲傷。公應含笑翩然下大荒。</text>
<title>輓金佐郞 是柱</title>,<text>痛矣斯人而至此。穹蒼命物苦難齊。鵬騫大海垂雲翰。驥騁長途折玉蹄。明月不歸天漠漠。寒烟空鎖草萋萋。從今誰是親知者。薤露哀章慘莫題。</text>
<title>輓李揚仲 爀</title>,<text>嗟嗟揚仲氏。云胡遽至此。顧瞻諸友間。器識罕有比。其生也若有爲。而今至於斯。賦命不侔身。惜哉尤可悲。邇來三歲連訪我。故意慇懃良感荷。幽菴永夜吐肝膽。不覺西樓山月墮。胷中許多畜涵泓。意謂大才應晩成。去臘泮宮忽承凶。惘然如失心神驚。飛飛鶺鴒一時摧。北堂萱花孤影哀。終敎伯道又無兒。彼蒼之意何偏哉。南山有虎林有虺。享壽多年不知幾。念我良執獨奚罪。吾誰咎乎天與鬼。化者長已矣。生人永歎喟。篋中舊日書。此後那堪視。再昨傳聞卽穸期。病伏無由送靈輀。於乎薤歌兮辭不盡意。爲問精魂知不知。</text>
<title>輓吳慶州 澐</title>,<text>耆德宏才今有誰。天胡不憗理難推。恩竆泉壤公無憾。澤止䨓封衆共咨。杜谷松楸恒遠念。龜城田野竟長辭。庭前寶樹爭輝暎。生死榮哀誰與夷。</text>
<title>輓柳察訪 袽</title>,<text>中心無逆久彌敦。酷愛吾兄雅且醇。志奮長程鯤躍海。身韜英彩玉藏崑。年纔廿八雖堪痛。行質神明亦足言。往古來今猶一息。浮生脩短又奚論。</text>
<title>鶴峯先生夫人輓</title>,<text>德媲名賢式訓猷。爲仁爲禮肅而柔。三從淑愼人無間。五福均全世罕儔。鄕里爭稱閨範整。佳川遽見壼儀收。門生情義非他比。祇綴荒詞贊碩休。</text>
<title>輓金忘窩 榮祖 夫人</title>,<text>生于茂族配名人。桑上鳲鳩惠甚均。陰德會看蘭玉茁。榮恩重被誥花新。塵寰百歲宜承祉。羽蓋三淸遽入眞。王事驅馳千里隔。幽明此日可傷神。</text>
<title>輓權訓導 曮</title>,<text>夙歲遊詞苑。遺經幾討探。文昌纏一疾。靖節責諸男。靜養斯爲美。紛華不足貪。分深知令胤。歌䪥意難堪。</text>
<title>輓李 光後</title>,<text>人生世間石火忙。七十年餘一夢場。伊余蒙款自髫黃。屈指如今幾星霜。公之純厚後宜昌。玉樹埋雙儘可傷。福善之理何茫茫。將誰怨乎怨彼蒼。跖蹻饕餮壽且康。獨於我公胡偏殃。鵲山先壟東後岡。靈輀卽穸嗟辰良。時丁觱發北風凉。衰病無由餞北邙。徒歌薤露雙涕滂。</text>
<title>輓李 有道</title>,<text>人世誰無死。惟公最可傷。有文終見屈。非罪又罹殃。聞道葬期迫。疑如夢裏忙。欲裁薤露曲。哀甚不成章。</text>
<title>輓吳昌原 汝橃</title>,<text>襟期初托自相親。北羽南鱗化一身。多小情懷那忍說。黃泉庶可了前因。殘年沈疾苦支離。伏枕驚聞卽穸期。爲報吾兄如不昧。精靈莫惜夢中隨。</text>
<title>輓金義精 得礒</title>,<text>丙戌龍山始得逢。文場書榻每相從。我常望子矯輕捷。君亦視吾慣惰慵。意謂溟魚終脫鬣。那知豐釰遽潛鋒。去秋別語仍成訣。此日題詞痛塞胷。</text>
<title>輓金 </title>,<text>登名蓮榜世箕裘。閒臥江村意自悠。人道心中無畛域。吾知皮裏有春秋。瑤環每與兒孫戲。玉界還將仙侶遊。瓜葛相連情甚篤。哀詞題了淚雙流。</text>
<title>輓金 光澍</title>,<text>繼世登蓮榜。儒家不隕聲。課僮農克誨。訓子學期成。每擬遐齡嚮。那知大夢驚。春堂今八袠。長慟若爲情。</text>
<title>輓李 擘</title>,<text>草草人閒事。傷心不忍評。朝雲歡未洽。落月夢翻驚。蓮榜名猶掛。萱堂慟轉縈。碧梧鸞鵠峙。應是繼家聲。</text>
<title>輓柳尙之 友潛</title>,<text>承訃初疑夢。今聞卽穸期。其生天有意。遽隕理難推。介爾貞剛趣。凝然重厚資。吾鄕無可擬。歌薤淚橫頤。</text>
<title>輓權省吾 詹</title>,<text>城郭紛囂地。能專一壑閒。親朋時或到。尊酒輒相歡。倐忽浮生事。依俙片夢間。西門靑草路。從此若爲看。</text>
<title>輓孫 興智</title>,<text>先君諸表弟。屈指幾人存。彷彿形容在。依俙笑語喧。哀章那忍製。短句不成言。異日龍頭路。何心過里門。</text>
<title>輓朴明彥 㷰</title>,<text>未試高才泣玉頻。歸來京洛病纏身。釰埋豐獄冤難洩。鵠落秋天志不伸。好去雲鄕君豈恨。獨留人世我誰親。平生知己無多在。爲寫哀詞淚滿巾。</text>
<title>輓權大老 碩忠</title>,<text>四行鮮能一。嗟君兼有之。斯言人莫閒。三復我偏悲。傾蓋懷疇昔。臨軒感此時。空題哀輓去。回首涕交頤。</text>
<title>輓申立夫 之信</title>,<text>去年來訪我。故意感慇懃。音問未能嗣。死生遽已分。儀容杳莫覿。笑語怳如聞。病裏哀情極。難成薤露文。</text>
<title>輓李寧海光仲</title>,<text>玉立磨崖水鏡淸。扶輿淑氣毓光英。螢窻旣蓄三冬富。鵬路方期萬里征。晩節何傷遭齒舌。中心端可質神明。如今交契爲陳跡。薤露哀章慘不成。</text>
<title>輓權子深 渷</title>,<text>嗟哉世之人。滔滔文則史。惟公不自衒。著功要近裏。靜坐獨專精。讀禮誠可喜。無緣相講劘。深恨路不邇。伊余苦駑緩。未能追逸軌。常存景仰懷。一念長懸耳。每擬老益邵。那知病不起。峨洋永絶絃。神交嗟已矣。病臥阻執紼。淫淫淚如水。魂乎如有知。鑑玆其庶企。</text>
<title>輓詞[都事金是樞]</title>,<text>同鄕同志又同年。情比親兄義慕賢。玉石共磨勤補觖。金蘭交契老彌堅。多才不試皆關數。一病無良亦是天。祇恨荒山埋舊識。人間誰復奏牙絃。</text>
<title>輓詞[察訪朴檜茂]</title>,<text>文字相從四十年。學堂泮水幾聯翩。鵬飛應到九天上。驥步寧知中道顚。位止金吾咸歎命。名高司馬衆推賢。平生志業俱零落。爲寫哀詞淚似泉。</text>
<title>輓詞[生員朴成范]</title>,<text>世友竆鄕少。論交已恨遲。那知臨老日。又賦哭君詩。雅望傾羣輩。淸標暎一時。儒林日顦顇。非但悼吾私。</text>
<title>輓詞[進士金瑮]</title>,<text>龍蛇歲兮公與我。交道深兮膠而漆。共鍊業兮龍頭寺。五十年兮如昨日。但司馬之成名。豈金吾之實歷。婆娑丘壑兮七袠。芥視浮榮之得失。生固有不死者乎。無賴於堯舜聖禹湯知孟賁勇烏獲力。溘然厭世乘雲。嗚呼有始有卒。草宜男兮風宜女。隣有輟飧於聞哭。一封若堂兮西峴。萬疊愁雲之山色。老病友兮未白馬。題罷哀辭兮淚沾臆。</text>
<title>輓詞[別坐權宏]</title>,<text>追憶前秋會面時。各將離合盡情披。閒中共約筇相訪。夢裏誰言黍已炊。季重交遊多鬼錄。伯牙山水少人知。平生事業詩書在。一命元非子所思。</text>
<title>輓詞[參奉李時明]</title>,<text>姪子爲門贅。夤緣近耿光。才華非俗態。儀度合巖廊。玉獻三遭刖。金吾一作郞。中宵長咄咄。先輩與時亡。</text>
<title>輓詞[鄭榮邦]</title>,<text>我在丙申間。愚騃無短長。君爲美丈夫。吐辭皆琳琅。始於衆廣中。瓦礫分圭璋。公愛我若弟。我視公猶兄。是時寇未退。戎馬環于疆。愚蒙失所業。恐遂同戎羌。司牧爲是懼。聚士開東廂。公文蔚爲頭。星宿爛光芒。我幸躡後塵。與子參翺翔。潛思究終始。凡幾換星霜。聯榻菁莪春。壇杏發天香。開襟江院夕。積雪遍山岡。崑玉本自美。山石發輝光。柴荊固可賤。蘭蕙借芬芳。相期在一邦。衰白共扶將。柰何中離違。仍爲參與商。我病在芝阜。所須惟桂薑。平生江海友。歷歷心不忘。聞君愛道井。巾屨尙凱康。井泉一何深。波恬風不揚。沿流得眞源。以禮爲隄防。村人新面目。山月舊肝腸。富貴豈非願。在天不可強。貧賤非所喜。命也安吾常。上庠廑殊稱。省郞安足償。嗟爾荊山璞。不售亦何傷。君子無所貴。所貴心不亡。心存理自得。德就言有章。行身無詭隨。植志惟矜莊。於道雖未優。已超聲利場。生順而死安。此外非所望。人生豈長存。海波亦變桑。七十古稱稀。子孫矧盈堂。浮世特寄耳。九原爲眞藏。死者歸浩浩。生者悲倀倀。况今亂未已。不知身所僵。送子不以哭。聊用歌滄浪。</text>
<title>輓詞[進士金近]</title>,<text>自我在髫齔。已知有鄭谷。詩禮自家傳。學文是餘力。常願一識面。與入芝蘭室。時維黑虎夏。鵲菴幸聯榻。開心沒畦町。論文極分析。我師非我友。情好日益密。又於歲甲辰。聯翩叫閶闔。忘年且忘形。不覺道途逖。時從翰墨場。奧義多就質。晩復托姻親。音聞欣相續。心與世相違。圖書左右壁。輕重旣已分。富貴焉能敵。豈弟神所勞。遐筭期龜鶴。天高鬼神惡。報施何錯莫。七十非不壽。雙鳳非不足。有才竟無命。吾道將安托。鄕邦失蓍龜。士林增歎惜。顧我幸而免。緬懷悲宿昔。會合儘有數。襟期元不隔。早晩叩雲扉。準擬承警益。此意竟差池。視天空漠漠。有疑誰復質。有過誰復責。乾坤雖浩浩。身世猶孑孑。靑烏吉已卜。白馬情何極。憂患大於山。悵望阻執紼。英靈應見恕。在我寧不恧。春風數行淚。滴灑挽一幅。非晩會相隨。可訴此衷曲。</text>
<title>輓詞[生員鄭維藩]</title>,<text>天欲竆吾道。公今又不留。林泉成宿契。聞達實非求。人爵從王府。眞榮自我修。百年那可得。寒日照松楸。末路誰相好。中年托厚知。泥塗一寸璧。炎夏白龍皮。庶見儒家業。天何不憗遺。西山冠釰處。千古使人悲。</text>
<title>輓詞[參奉柳義男]</title>,<text>末路持身苦。知公學力深。竆硏千卷業。淸撿百年心。玉樹空埋地。高才未作霖。舊交惟我在。何處典刑尋。</text>
<title>輓詞[直長李義遵]</title>,<text>我愛西原鄭。平生耿介人。閒中竆至理。靜裏養淸眞。廊廟當成業。林泉惜老身。親朋嗟永別。涕淚在衣巾。</text>
<title>輓詞[護軍南隆達]</title>,<text>端恭雅飭有章程。餘力猶馳翰墨場。鴈榻三千雖命塞。鵷班一級亦君榮。頤期嗇壽憑誰詰。蘭玉盈庭俾爾昌。自歎衰遲違執紼。擁衾中夜倍傷情。少年親友幾人存。白首今朝又哭君。他日山陽山下路。忍聞隣笛起斜曛。</text>
<title>輓詞[縣監南礏]</title>,<text>質美明珠瑩。神淸素雪皚。周坰蹄暫試。雲路翼終摧。命任皇天賦。車從畏道回。林丘多日月。人世自雲䨓。考德鄕留老。咨疑邑有才。風燈七十倏。薤露一聲哀。迹托珠璣粲。徽餘玉樹栽。疎慵曾見許。狷陋屢蒙裁。命矣吾誰與。傷哉事已灰。題詩遙相紼。叵耐淚盈腮。</text>
<title>輓詞[縣監南碝]</title>,<text>皎皎神仙標。平生景慕深。詩名高北斗。人望重南金。位下雄才屈。年稀隙駟駸。哀章那忍製。寒雨暗西林。</text>
<title>輓詞[校理辛敬立]</title>,<text>吾兄身若不勝衣。富貴寧淫詎屈威。學問精詳深造詣。文章平淡少蕤葳。善餘眼底兒孫長。仁壽人間七十稀。死若有知從不遠。老夫何必淚頻揮。</text>
<title>輓詞[判事李回寶]</title>,<text>星躔玄肅氣。銀河淡澹精。蔚有霏霏降。純爲灑灑情。春生梅嶺雪。日照玉田睛。游泳龍魚海。聯翩驥足程。天姿已卓邁。地步矧超行。才德風雲器。文章翰墨卿。林宗登太學。元禮擅高名。杏怨邦無祿。蓮香道豈榮。果如天意在。何莫命途亨。跡滯心非屈。年衰志不更。森森松節目。皎皎鶴平生。谷口孤蘭遠。宮中一德誠。帝遲巖弼賚。人固海禽盟。屑屑金吾薦。囂囂玉爾聲。雲山仍大臥。神岳斂精英。絃誦稱斯府。衣冠簇老成。彼穹今不憗。後學盡猶盲。痛哭公歸去。應逢我父兄。談論必早晩。問答幸分明。蓼蓼伊蒿者。長潸劇浩瀛。</text>
<title>輓詞[權晤]</title>,<text>西原望族。南土聞人。毓德幼齡。擅名昌辰。學得家庭。道傳鄒魯。雍容氣宇。端重風度。攀蓮太液。希驥靑雲。孝能悅親。忠可事君。華國其文。濟物其仁。楚璞屢刖。崑玉自珍。棲遲盤谷。卷懷林泉。守道安貧。矢命樂天。古典心涵。夜門跡絶。官終一命。壽躋七袠。天胡不憗。哲人其亡。我昔德門。禮優東牀。子在髫齔。情逾骨肉。幼壯老大。吉凶榮辱。同鄕同井。之死之生。常期鵠擧。直上鵬程。甚矣吾衰。嗚呼子逝。天道奚論。有淚無語。卜吉佳城。卽遠有期。幽明永隔。我心慟悲。宅近先壟。子得其所。祚錫二胤。子有來許。未死人間。此老何托。哭向南陽。聊題輓幅。</text>
