<title>東征賦 辛亥</title>,<text>夙台聞夫東表之有山兮。繄僊眞之窟宅。蟠靈根於裨海兮。揭高標於析木。邈殊絶乎中州兮。猶擅勝於八域。甘亥之步武未窮兮。周王之轍跡未經。佛氏空言而莫覩兮。華人結願於他生。笑井觀之局促兮。思矯翼而遐擧。蕭晨忽其感懷兮。遂戒裝而東騖。循長路之威夷兮。踐秋郊之霜露。流何深而不揭兮。嶺何高而不陟。過柏田而霑軾兮。悲復矢之毅魄。朝發軔於金城兮。臨麥坂而怵惕。何百折之脩棧兮。懸萬丈之濬壑。洪波汩其中激兮。蕩雲壁之崱屴。乘舴艋而亂流兮。攀絶磴而脇息。忻靈境之載邇兮。稅余駕於淮陽。賢宰擅其吏隱兮。騰臥閤之治聲。旣勞余以酒肴兮。又申之以餱糧。遵和川之細路兮。訪長安之舊刹。菀梵宮之增構兮。丹雘燦以目奪。覽棟宇之體勢兮。遂偃息於東廂。聆金鐸於雨夜兮。聲屬耳而淋浪。曶昕寤而擠戶兮。攬山翠之蔥蒨。尋幽蹊而理屐兮。闖百川而深入。巖峭立而拔地兮。豗怒湍之迅急。叢篠絡以壽藤兮。路幽昧而蓊茀。靈源遠而未極兮。投倦跡於顯佛。躋崇岡而步壑兮。得三日之古菴。歷安養而乍憩兮。窺鬱淵之沈沈。蒼崖削以萬仞兮。跼危棧而眩慄。迤白華之廢菴兮。遂弭節於表訓。播栴檀之妙香兮。殷蒲牢之洪韻。夫又何泉流之轟激兮。發深省於宵寐。溘埃風余上征兮。躋天乙之㠑嵬。遇天雨之新霽兮。觀萬谷之浮雲。乍飛揚而晻靄兮。猋澒洞而馳奔。紛溶溶其四散兮。象怒濤之崩潰。羣巒隨以出沒兮。類蜃閣之浮海。覽奇變其未已兮。蕩塡胸之奇懷。倦徙倚於寺樓兮。聊容與而徘徊。風颼瀏而盪壑兮。劃雲翳之掃盡。森萬峰之迭出兮。若踊躍而奮迅。指香鑪之雙跱兮。瞻日月之對出。望高特秀於白馬兮。穴網並擢於無竭。毗盧崛其特起兮。據玄武之正位。邈處高而獨尊兮。拊兒孫之列侍。惟衆香之赩奕兮。鍾一山之精英。堆藍田之積玉兮。曜朝日而晶熒。紛萬千之異狀兮。咸逞奇而效態。忽如往而將旋兮。羌欲合而復背。崒嵬峨而高撑兮。騈連纚而相屬。韙此變化之無窮兮。認元氣之磅礴。援物類而想像兮。曾何足髣髴其形容。謇周覽之未已兮。忽望舒之在東。湛凝思於中夜兮。漱正陽之氤氳。穆虛靜而無爲兮。驗一氣之孔神。朝吾將隮於開心兮。僧告余以路絶。憑肩輿而下降兮。躡危磴而左折。略天德之廢墟兮。訪圓通之幽境。巖崖煥其丹彩兮。楓栝交而蔭映。搏香藤之翠壁兮。坐綠苔之幽石。風颯颯而振柯兮。水泠泠而瀉壑。投蘭若之深邃兮。涉不死之福庭。倚喬松而永嘯兮。怳羽人之可仍。景晻曖而向晏兮。悵遲疑而顧旋。溯亂流而投筇兮。躡元化之洞天。屹金臺之上出兮。闃淸唳於巢鶴。觀蓬萊之老筆兮。駭怒猊之抉石。天門闢而呀然兮。滙衆流於一谷。奔濤壯而並馳兮。若萬馬之赴敵。觸湍瀨於穹石兮。聲吼怒而澎湃。雷隱轔而震響兮。霰雪濛其晝晦。韙心目之俱壯兮。聊翺游而周章。登巖窟之危構兮。褰一柱以高翔。經千劫而不仆兮。詎憑依於佛力。蹐獅巖之蜿蟺兮。頫淵龍之幽宅。何脩鱗之閉藏兮。曾莫覩夫威神。豈雲雨之未逢兮。葆陽德而自珍。窮溪源而信步兮。夕歸次於摩訶。攀叢桂之偃蹇兮。倚白雲而浩歌。瞻香城之落照兮。爛秀色之蔚蔥。惟飛走之兩絶兮。疇魍魎之或逢。登鴈門而反顧兮。觀衆岫之靡靡。惟盧峰之崒嵂兮。信所立之卓爾。苟寸進而拾級兮。豈云余力之不足。羌猶豫而却步兮。愧余志之自畫。仙臺兀其上慄兮。聊以抒夫偪塞。睇雲屛之北峙兮。偉自天之懸瀑。墜九地之黝冥兮。派十二其相屬。乘磴道以步降兮。問老禪於大寂。楓林赩而背日兮。霞彩蔚於巖谷。投楡岾而下輿兮。步山映之高樓。壯傑構之耽耽兮。寓余目而樛流。脩廊繚以四周兮。殿宇峙於中央。蹲瑤獅而伏甃兮。抗應龍而承梁。紛人天之繢壁兮。煥五采之成章。因瑰材而逞巧兮。幻西竺之奇峰。羅金身之五十兮。具端嚴之妙容。嗟王道之漸降兮。遂異敎之日繁。傾天下之貨財兮。輸尾閭於山門。原玆宇之創始兮。異僧言之誕漫。彼法喜之作記兮。甚推波而助瀾。廬其居而火書兮。契余感於韓子。朝余游於九淵兮。水汩㶁兮石齒齒。捫蘿葛而窘步兮。爭鳥道於猱玃。巖蹊轉於絶壑兮。忽二菴之跂翼。窺維摩之丈室兮。棲面壁之老宿。吸飛泉而漱腸兮。餐青松而爲餱。形枯槁而外悴兮。神炯炯而內腴。慨吾人之學道兮。曾爾禪之不若。惕內省而有警兮。信他山之攻玉。排中天之灝氣兮。踞萬景之危巓。臨東溟之萬里兮。渺秋色之蒼然。天風忽其四起兮。颭余身而欲顚。凜回輿以復路兮。指海濱而遐征。山嶷嶷而四圍兮。水幽咽而送行。登中臺之岧嶢兮。路愈下而曲折。涉百川而東出兮。見原野之始豁。心遲遲而有違兮。歎仙山之冥漠。羌中途而回首兮。忽萬峰之盈矚。驚眞面之在是兮。猶突兀而趂人。邈海山之高亭兮。聊騁望而游神。惟瀛海之浩溔兮。與太虛而相際。混兩曜以吐納兮。倏陽開而陰閉。夫惟涯涘之莫窮兮。又焉測夫所底。曩余視江河其浩浩兮。曾不盈乎勺水。惟下士之聞道兮。固見笑於大方。倚前楹之曉色兮。候出日於東方。雲靉靆而乍晴兮。天霮䨴而欲明。重輪浴於海底兮。騰赤暈於扶桑。謇將升而復沈兮。忽若存而若亡。光儵煜而不定兮。波上下而踊躍。紛金支與翠旗兮。爭髣髴而奔屬。羲和翼其整駕兮。挾六龍而高驤。赫太陽之四照兮。開萬國之洪荒。覩奇勝而自愉兮。撫六合兮神揚揚。乘蘭舟而泛浦兮。遵曲渚而徜徉。仙游遠而莫追兮。湖水深兮洋洋。尋丹書之舊躅兮。石難苔於終古。日旣暮而忘返兮。採白蘋以延佇。戒僕夫以晨發兮。度甕遷之危坂。厓斗絶以下垂兮。石岑崟兮橫棧。卸余馬而跼步兮。窺巨壑兮凌兢。驚波崒其怒起兮。若雪山之崢嶸。俄長虹之下飮兮。爛異彩之霞閃。紛偉觀之滿前兮。忽吾忘夫涉險。過門巖而北出兮。按余轡而徐行。循鳴沙之細路兮。從白鷗而回翔。屆通州而息駕兮。覽海濱之叢石。巖矗矗其累積兮。峰屹屹而高削。形旣直而隅方兮。宛繩墨而剞劂。擢千尋而竦跱兮。孑託根於溟渤。謇中立而不倚兮。確終古而難拔。伊剛德之可師兮。夫孰云物之頑然。顧末路之頹波兮。疇若爾操之貞堅。摩南崖之短碑兮。撫四仙之遺蹤。超塵世而獨立兮。攬積氣之鴻濛。笑秦童之不返兮。陋箕封之偪隘。搏鵬背之扶搖兮。駕六鰲兮出天外。隨雲霧而拜東皇兮。載永郞而與之嬉。晞余髮於暘谷兮。濯余足於咸池。擥若木之柔枝兮。吸玉露之淸英。精飄飄而上浮兮。軼埃壒兮凌靑冥。俯四海其猶鵠卵兮。夫豈辨銀臺與金闕。欲度世而忘歸兮。懼余志之淫泆。睠舊邦而回駕兮。聊抑志而按節。昔夫子之元聖兮。小天下於登岱。而孟氏之喩道兮。謂難水於觀海。惟海嶽之大觀兮。固前修之所快。豈耳目之是徇兮。寔動靜之體察。彼蓬萊與方丈兮。竟茫昧而怳惚。苟仁智之旣盡兮。又何必學仙而遺世。微聖賢其吾將曷歸兮。願依鄒魯之遺軌。</text>
<title>憶遠賦寄茅島主人 族姪時傑</title>,<text>登高丘而遙望兮。余有懷夫遠者。飄風發其四起兮。雲莽莽以蔽野。脩路重阻以氷雪兮。鬱岡巒又峻塞。心凌厲而馳邁兮。欲往集而不得。昔余與女遊兮。謇朝往而夕來。迨暇日而翺翔兮。繽酒食以娛時。扣書詩以追琢兮。申歌詠以繼之。夫何此樂之不可長兮。又故居之不可懷。出國門而遷逝兮。焉亹亹而背違。羌東西之莫當兮。況山海其相離絶。望海水之湯湯兮。島嶼汩其出沒。葺幽廬彼中洲兮。邈爾獨處乎菰蘆。夫何樂斯之幽隱兮。黿與鼉之雜居。伏嵁巖之冥冥兮。余又同羣乎鹿豕。玄熊萃於戶庭兮。虎豹嘷號以騰。倚樹蓬藋以塞門兮。吾誰與此息偃。眷儔匹其日疏兮。尋往昔其日遠。臨頹歲之廩廩兮。慨良時之不吾反。夜反側以屢興兮。仰觀天星之列次。彼何箕斗之南北兮。永終古而不比。心惆悵而不怡兮。思糾結而莫釋。覽都邑之總總兮。車與馬其馳逐。日往來之翕翕兮。笑言喔咿以相樂。對面之不可知兮。有旋背而離逖。夫惟君子之壹志兮。固彌久而弗移。神與心其相屬兮。豈山川以間之。契闊之匪遠兮。又何懷夫同堂。願德音之靡忒兮。終歷年而不相忘。</text>
<title>敬次晦翁感春賦和寄兪寧叔 得一</title>,<text>夙余馳騁乎世趨兮。心有憂而違之。投嵁巖而絶跡兮。與鹿豕乎相期。靚潛思而眇觀兮。悟世運之隆替。勛華邈以不可慕兮。寧隱約而守志。聊儃徊余棲遲兮。忽吾涉夫冬春。相陰陽之變化兮。辰不肯乎假人。往余有志於前脩兮。期日邁其遺訓。夫何大道之遼遠兮。余曾不進夫尺寸。心慷慨而發憤兮。託幼眇乎鳴琴。時蹝履而縱步兮。肆余目以娛心。俯湍瀨之汩逝兮。仰林岫之峭蒨。樂禽魚之羣游兮。慨有懷而莫見。吾旣無與玩時芳兮。又孰留此景光。冀同好之眷余兮。報德音以瓊璫。時冉冉其不可再兮。情婉孌而不可忘。吾將抱耿介以終年兮。苟處幽獨其何傷。</text>
<title>悲松樹賦 幷序</title>,<text>余所居農巖宅前。有大松樹。甚奇壯。幹直而柯偃。望之若靑幢翠蓋然。今年余置草堂其側。專爲此耳。堂旣成而松顧益勝。俯仰蔭映。令人意遠。暑月尤爽然也。方將築。其下爲壇。穿池引流以周之。池甫穿而壇未築。乃季秋二十有一日。大雷電以風。風自西南來。轟轟動地。揚砂走石。凡繞宅之松被折拔者四樹。而是松不免焉。余時適自外歸。馬未及門而童子奔以告余。余爲之驚惋却立。不忍遽至其前。徐而就視。則磊砢之幹。夭蟜之枝。摧裂披攘。狼藉於地上。而鱗鬣奮然怒張。髣髴若李元禮孔文擧至死而氣猶凜凜。余於是怛然心傷。幾乎涕下。旣彌日而意中怦怦未已也。余旣素喜松。而白雲之麓。其地又宜松。舊時松之植於澗谷水濱者林立彌望。雖西湖之九里。洞庭之水月。無以過也。近以峽氓漸繁。其伐材取薪者斧斤日入。而菑田之火。又時及焉。松於是日耗矣。余竊病焉。而顧力不能止也。至於近吾之居可以觀玩棲託者。則亦未嘗不庇護呵禁。松之賴余以得免者亦多矣。是松也。旣近在吾戶庭。爲朝夕之玩。苟過吾門者。固無不賞其奇而賀其得余而壽也。孰謂事乃有大謬不然者。而虎倒龍顚。只在於目前耶。豈其生也固有命。而非吾力之所能與耶。抑吾之畸窮。固不足有是松而反爲其累耶。是未可知也。抑余竊有恨焉。松舊爲野火所災。其下體之燼者數尺。雖其根株磅礴。若可以無憂。余猶將厚爲之培壅而未及爲也。向使余蚤得爲此。風雖暴。其尙可以免乎。然而顚崖之上。野田之中。松之孑立而傷燼者亦多矣。而風不能盡拔之也。獨於是松乎肆其暴。何哉。嗟乎。松亡而吾草堂之觀盡矣。余嘗謂園林亭臺之勝。不難於花卉竹石。而難於喬木。喬木之中。唯松柏爲尤難。蓋其栽培成長。至於十尋而連抱者。非數十百年之久。未易言也。是以王公貴富好事之家。力能致殊方絶域海外日南之奇花草。車輦舟載。萬里以至。而至於喬松老柏。苟非其地之所素有。雖欲以千金之價。萬牛之力。致一株於園亭之側。亦莫能得矣。況以余之貧窮無力。而得之於無意。失之於不虞。豈不重可惜也哉。詩不云乎。如可贖兮。人百其身。苟是松而可贖也。則雖有名花百種奇石千品。吾固不惜矣。而是又安可得哉。余嘗讀子美枏樹篇。每歎其悲壯感激。善摸寫物象人情。乃今益信其然。嗚呼。子美。千載人也。何其能預道吾意中事。若是之深切哉。余旣久廢爲詩。且令勉而爲之。亦未有出於子美之外者。故輒爲騷賦一篇。以寄吾悲。亦猶子美之遺意云。夫何松樹之可哀兮。歷年歲之彌久。上竦聳乎百尋兮。下磅礴乎數畝。旣體幹之磊砢兮。而枝葉之峻茂。鬱玄雲之霮䨴兮。倚靑霞而孤秀。皮皴剝以虯鱗兮。蓋毰毸以翠羽。諒受命之獨正兮。貫四節而難朽。露濯濯以膏髮兮。雪垂垂以氷髥。月熒炯以金彩兮。風噌吰以龍吟。紛變態之可喜兮。允所託之得宜。踞山皐之奧衍兮。帶蘅薄之靡迤。控鷹巖之嶢兀兮。面麝峰之厜㕒。挹淸泠之遠瀨兮。蔭明月之孤磯。超氛埃以迥立兮。儼落穆以自持。余竄身於空谷兮。覩玆奇而寤懷。惜野燼之爲災兮。猶勁質之未衰。苟培壅之深固兮。繄千齡之可期。結茅棟於旁側兮。將於汝乎託棲。被靑莎而下築兮。激流泉而漱之。謇朝攀而夕息兮。永逍遙乎無爲。匪廣莫之樹樗兮。似淮南之叢桂。惟麋鹿之下游兮。詎匠石之過睨。何季秋之雷雨兮。乃從之以飄風。砰硡磕而隱震兮。倏歕欱乎岡陵。激脩幹而回戛兮。搜老根而撓扤。乍東掣而西靡兮。極前排而後拶。始窸窣以枝梧兮。終砉然而摧折。宛龍身之仆地兮。象山嶽之崩裂。委朽骨之錯落兮。垂血淚之縱橫。曾萬牛之莫動兮。奄一夕而欹傾。僕夫悼而色沮兮。行路過而傷心。黯戶庭之蕭索兮。鳥雀叫以哀音。嗟玆禍之孰爲兮。吾將罪夫蜚廉。秉上帝之威令兮。固生化之是爲。宜時動而勿暴兮。俾萬品而咸遂。矧玆松之勁直兮。尤所篤於天意。滋百年之雨露兮。所以成之甚艱。雖雪霜之震薄兮。亦彌固其本根。胡罔念夫栽培兮。乃奰怒以覆之。彼曲木之擁腫兮。與散材之支離。旣罔賴夫息蔭兮。又無取於觀望。固薪槱之是堪兮。雖折閼其無傷。何置此而不問兮。逞淫威於匪宜。令山藪而無光兮。使鸞皇而靡依。竊化機而妄用兮。審厥罪之難貰。彼豐隆與雨師兮。乃朋黨而相濟。宜騈首以誅殛兮。比玆松而雪冤。皇穆穆以深居兮。若瑱耳而罔聞。欲高飛以上躋兮。扣玉陛而昌言。昊穹遠而靡階兮。雲憑憑又蔽隔。懷憤懣以莫申兮。氣絓結於胸臆。掩余涕之浪浪兮。撫枯幹以太息。</text>
<title>敬次尤齋宋先生 時烈 題道峰韻 癸丑</title>,<text>空山肅肅廟門開。碧石淸泉左右廻。可惜當年丘壑志。君王不放此間來。</text>
<title>春夜。偶至楓溪。與士興 時傑 昆季晤語。翼朝。賦此寄之。乙卯</title>,<text>山暝曖蒼翠。月華散疎林。幽人坐虛閣。萬籟靜方沈。澗芳識幽花。谷響聞棲禽。偶至本無期。却忘閒夜深。起來步庭除。竹柏交淸陰。微風松際來。爲我吹素襟。怡然適性靈。遂獲塵外心。欲去復遲回。巖泉有遺音。</text>
<title>疊前韻答士敬 族姪時保</title>,<text>達人抱高情。寓地卽山林。豈如世中士。擾擾空浮沈。我家北山下。地僻唯鳴禽。宴坐絶還往。日看庭草深。林花吐淸馥。園柳垂幽陰。雲歸或送目。風至時散襟。西隣有嘉士。同我遺世心。因之寄此詩。佇待瑤華音。</text>
<title>夏日卽事</title>,<text>盛夏苦炎熱。煩抱鬱難舒。積雨長蓬蒿。舊竹日荒蕪。蒼苔被徑路。嘉木繞園廬。泥潦浩盈軌。誰來顧我居。竟日臥北牖。偃仰聊自如。好風有時至。卷我床上書。遇此且欣然。何言古人疎。</text>
<title>鑿氷行</title>,<text>季冬江漢氷始壯。千人萬人出江上。丁丁斧斤亂相斲。隱隱下侵馮夷國。斲出層氷似雪山。積陰凜凜逼人寒。朝朝背負入凌陰。夜夜椎鑿集江心。晝短夜長夜未休。勞歌相應在中洲。短衣至骭足無屝。江上嚴風欲墮指。高堂六月盛炎蒸。美人素手傳淸氷。鸞刀擊碎四座徧。空裏白日流素霰。滿堂歡樂不知暑。誰言鑿氷此勞苦。君不見道傍暍死民。多是江中鑿氷人。</text>
<title>將隨家大人赴謫朗州。前一日。族兄子固 盛完 仲惠 盛迪 族姪士興士敬及李士澄 泓。皆以夜至。少飮敍別。翼朝。士興士敬各送詩贐余。道間追賦以酬。</title>,<text>高樹多烈風。首秋已先寒。游子懷苦心。得酒難解顏。只爲親愛故。薄言展殷勤。明明夜中月。照我席上樽。終宴各不醉。四座發悲嘆。含思結中腸。婉孌不能言。漼彼在庭露。幾何晞朝暾。將子且無歸。我車已戒轅。</text>
<title>道岬寺 以下七首係月出山雜詠</title>,<text>古寺好僧房。一宿寄其中。鐘鼓知永夜。鈴鐸知高風。寤言發眞想。客塵他自空。</text>
<title>碧澗亭</title>,<text>南崖多楓樹。北崖多竹林。淸陰一澗合。中見綠潭深。植杖跂幽石。飛泉灑素襟。</text>
<title>東浮圖</title>,<text>精舍無餘地。十畝皆種竹。檀欒映牖戶。靈籟滿空谷。寄言緇衣子。歲暮復來宿。</text>
<title>朝向九井。山人勝岑。贈以紫竹杖。</title>,<text>竹生在石上。未老已昂藏。梯雲斬琅玕。八尺過身長。持贈見好意。險艱得扶將。</text>
<title>九井峰</title>,<text>天爲九龍居。峨峨作高峰。變化曾幾年。蜿蜒空舊蹤。尙疑一斛水。下與滄溟通。</text>
<title>自九井迤向孤山。路絶險幾不可行。</title>,<text>竦身凌絶頂。俯身下岡巒。亂石竟高下。藤蘿錯其間。獨往意已厲。斯路豈險艱。</text>
<title>孤山菴</title>,<text>結構寄空表。駕石作飛梁。自非冥寂士。棲息豈所當。九峰在戶牖。岧嶢永相望。</text>
<title>次李白紫極感秋詩</title>,<text>伯父嘗爲此詩。屬數三諸賢共和。今年秋。尤翁在蓬山謫所。和二篇以來。且屬家親以逮小子。玆敢不揆蕪拙。依韻臚志。昔我北山下。手種數畝竹。日望枝葉長。采實且盈掬。何意衆草滋。薆然蔽孤獨。朱鳳自天來。哀鳴難託宿。慨焉覽物化。生理遂可卜。畏塗亮無夷。吾行久當復。回心訪初服。改轍戒前覆。歸歟稅我田。力耕會有熟。</text>
<title>將赴京夜與子益 弟昌翕 大有 弟昌業 呼韻同賦</title>,<text>亦知無幾別。聊復永今宵。斷行悲嶺鴈。離恨寄江潮。歌唱驪駒短。書傳赤鯉遙。故園花樹在。春色久寥寥。</text>
<title>南平訪趙子直 相愚 謫居留贈 丙辰</title>,<text>楚臣哀怨未如君。何處登高望白雲。澤畔靑楓深樹裏。烏啼夜夜不堪聞。</text>
<title>西湖春泛</title>,<text>西湖朝望迥。極目上春潮。闊浸連山盡。光浮出日搖。安流迎鷁首。高浪沒漁標。浩蕩看鷗性。憐渠不避橈。其二小艇搖雙槳。淸樽載兩頭。遙遙指極浦。望望下中洲。鳥向空明度。人疑汗漫游。回頭看月嶽。秀色半滄流。其三亂石環洲峙。淸波掠岸回。竹疎侵繫纜。沙白照行杯。晩飯炊依樾。春衣坐襲苔。未愁西日落。應泛夜潮廻。其四極浦潮初上。歸舟月並移。依依孤島遠。淅淅細波吹。鼓柁驚沙鳥。持杯勸楫師。前灘流尙淺。沿溯不嫌遲。</text>
<title>合掌窟</title>,<text>石門四五峰。峰峰皆上矗。中峰懸佛廬。徑斷承一木。㶁㶁廚下泉。引流不滿竹。顧呼同來人。酌言以相屬。窟中有泉甚甘洌</text>
<title>自朗州。北歸到丹巖驛。遇雨滯留驛館。景致殊佳。且有觴詠之樂。賦示察訪鄭馨叔。治</title>,<text>不見邦居好。誰知宦興長。亂山爭赴牖。一水細通墻。竹靜炎天色。荷聞雨夜香。人家圍峽樹。燈火集漁梁。苜蓿看調馬。榴花照引觴。道存簪紱外。身隱簿書傍。暇日來賓友。新詩滿篋箱。他鄕亦歡會。信宿意難忘。</text>
<title>次韻。贈志事齋主人李同甫。喜朝</title>,<text>澗水悲鳴繞里墟。芝歌唱斷碧山虛。空餘醉後西州淚。灑盡君家滿架書。</text>
<title>同甫寄示二短篇。依韻合成一首以答之。</title>,<text>幽人在空谷。繞屋盡良疇。植杖觀時稼。決渠引遠流。田畯告有歲。築場待新收。農務自玆暇。卒歲得閒游。慨然念日月。逝者不其悠。無爲託放曠。偃仰老一丘。靈芝不早秀。當奈鶗鴂秋。</text>
<title>秋懷</title>,<text>蟲鳴懶婦驚。木落長年悲。丈夫適少壯。不宜亦有玆。奈何秋節至。意氣每凄其。陽陰有舒慘。感激固天機。貞脆豈不異。變化會同歸。九辯有遺歌。歎息亮在斯。</text>
<title>訪重興寺</title>,<text>高秋霜露洗林丘。喜見三峰天畔浮。絶壁冷霞餘雨氣。壞城斜日映寒流。藤蘿古道深難取。燈火禪房暝始投。勝處每懷長往志。會攀叢桂共僧留。</text>
<title>曉行</title>,<text>候曉看天色。蒼茫雲雪繁。沈沈遠樹靜。活活伏流喧。叱馬追前侶。聽雞過別村。有生皆物役。羈旅最傷魂。</text>
<title>敬次家君月山紀游。和陶雜詩韻。</title>,<text>晨朝山氣佳。霞色映東嶺。筍輿涉磵道。步步惜幽景。崖峭竹萷槮。石根泉淸冷。林表望危構。渺然發興永。石梁引高步。倒觀九峰影。懷奇志未厭。阻險跡難騁。睠彼冥棲者。三歎愛其靜。其二巉削度中峰。險處復可喜。豈無攀躋倦。得盡丘壑事。泠泠空外磬。了我世中意。邪徑絶無人。或與樵採値。風篁有遺韻。響合夕流駛。卽此是希音。絲竹可撥置。</text>
<title>在朗州。次趙定而 正萬 見寄韻。丁巳</title>,<text>歸心日夜被春催。鄕路蹉跎後鴈廻。澤畔楓林淹伏枕。雲間荻嶺阻登臺。兒童已作殊方語。梅柳差先故國開。京洛舊游書斷絶。喜君能更寄詩來。</text>
<title>上驪江舟中夜宿</title>,<text>江漢秋濤盛。孤槎似泛河。月高檣影直。沙闊露華多。隔岸望煙火。隣船聽笑歌。潛魚亦不睡。舷底暗吹波。其二夕氣沈長浦。冥冥起遠煙。鳴橈下江筏。引纜上灘船。物役何曾息。勞歌兩渺然。夜眠波浪靜。不似柁樓邊。</text>
<title>果川途中</title>,<text>去歲重陽吾送客。今年我亦發京華。哀鳴鴻鴈有何意。亂揷茱萸知幾家。縱使登高非故里。可令無酒對黃花。北隣諸子應相憶。倘復題詩問海涯。</text>
<title>詠田中羣鴈</title>,<text>萬里隨陽鴈。先霜發北邊。含蘆愁遠道。啄穗下寒田。顧影頻疑網。聞聲誤怯弦。冥冥九霄意。終被稻粱牽。</text>
<title>曉發天安</title>,<text>征途不可問。雲物晦山川。露菊明秋岸。星河耿曉天。雞鳴人起後。鴈度客行前。駐馬望朝日。長安何處邊。</text>
<title>車嶺</title>,<text>客游元自倦。況復路回迷。嶺石當人面。風林雜馬嘶。山開錦水北。天盡朗州西。野菊殊無賴。籬花憶舊棲。</text>
<title>到公州。適館老妓家。見破琴在壁。戲賦艶體。</title>,<text>門前錦水向西流。十五羅敷與莫愁。陌上使君頻遣問。城中年少舊依投。歌殘畫扇收明月。繡拆紅裙暗石榴。留取寶琴懸著壁。逢人不復按伊州。</text>
<title>蘆嶺</title>,<text>荻嶺侵雲上。峨峨俯夕暉。長安不在目。遠望未當歸。徑仄難移轍。風多數攬衣。高空看去鴈。欲度更回飛。</text>
<title>赤壁</title>,<text>連峰無數上靑天。下有滄浪一道川。削出層巖類神鬼。結爲空翠似雲煙。松杉盡向潭中寫。日月疑從石上懸。見說陰厓有巢鶴。夜深應夢羽衣仙。</text>
<title>勿染亭</title>,<text>高厓四面競崔嵬。積翠連江光倒廻。已謂幽尋窮峽路。豈知深處復亭臺。游魚自在寒潭躍。老菊偏當危檻開。遐興未隨斜景盡。竹林嘶馬繫徘徊。</text>
<title>曉發公州</title>,<text>層城含宿霧。曙色隱高樓。水急長橋底。人稀古渡頭。烏鴉初起堞。鸛鶴亂鳴洲。浩蕩悲吾道。長年只遠游。</text>
<title>過峒隱舊居 戊午</title>,<text>朝步川上石。鮮潔石磷磷。源泉逝不息。飮濯自古人。古人不可見。名姓在山民。鬱鬱好松樹。寧或摧爲薪。町畽鹿作場。過者識衡門。棲遲今可爲。安所與託隣。皎皎彼令德。巖穴留餘芬。異世而同心。高歌望白雲。</text>
<title>山民</title>,<text>下馬問人居。婦女出門看。坐客茅屋下。爲客具飯餐。丈夫亦何在。扶犁朝上山。山田苦難耕。日晩猶未還。四顧絶無隣。雞犬依層巒。中林多猛虎。采藿不盈盤。哀此獨何好。崎嶇山谷間。樂哉彼平土。欲往畏縣官。</text>
<title>谷雲</title>,<text>淸晨發民家。夕暮躋大麓。大麓少人行。行行見麋鹿。眷言我伯父。隱身彼深谷。嵁巖爲室宅。衣食惟草木。絃歌詠大道。所思匪珮玉。我願奉杖屨。卒歲同薖軸。富貴諒多畏。貧賤易爲足。所以綺皓輩。肆志從所欲。</text>
<title>家君有內移之命。往候于龍仁。過期無聞。</title>,<text>綿綿野中葛。鬱鬱遠道思。遠道行何難。君子來幾時。嚴駕犯霧露。千里越山陂。天時間陰雨。徒御不其疲。褰衣上高岡。引領遙相睎。浮雲如車蓋。髣髴自南來。滔滔彼行路。莫知我所懷。誰能將好音。慰我心渴飢。</text>
<title>初至東州。敬次家君韻。</title>,<text>鐵峽何牢落。羈棲限故居。松杉壯士廟。城郭泰封墟。疊嶺東回阻。荒原北望虛。山川多朔氣。氓俗少詩書。</text>
<title>以家君命。兄弟分韻。得蒼字。</title>,<text>冬雪降何盛。峽氣厲寒涼。同雲冒山澤。四野莽蒼蒼。頹景在北陸。翳翳不留光。中夜坐弊廬。寒氷結帷床。重衾莫爲暖。膏火凍不揚。窮處易安排。時變特感傷。素帙委詩書。抽詠申慨慷。</text>
<title>送士興昆季移家入茅島 己未</title>,<text>獻歲發春氣。南征悲楚騷。長洲攬杜若。舊宅掃蓬蒿。龍臥應須靜。鴻飛未厭高。時危輕遠別。不用涕沾袍。</text>
<title>九月二十一日曉夢。庭中有大梅樹。開花甚盛。望之如雪。或有因風墜地者。忽憶士興兄弟久在遠不相見。手折一枝。賦詩爲寄。沈吟得一句曰。萬點風吹思殺人。覺其犯老杜語。欲改而覺室前霜月朗然。意甚悢悢。遂就前語成一絶。殆猶夢語也。不知此詩到日。士興當作夢會。作非夢會。當作得花看。當作不得花看。請各下一轉語。以發千里一笑。</title>,<text>昨夜梅花滿樹春。攀花遠欲寄情親。江南驛使歸何日。萬點風吹思殺人。</text>
<title>行視峒隱舊居</title>,<text>可愛白雲西。眞堪隱者棲。到來疑物表。幽處使人迷。瀑落崩奔石。山藏宛轉溪。茅茨何日見。妻孥待相携。其二築室何妨小。惟須地有餘。細泉規引取。惡木要芟余。揷棘防過虎。穿池待養魚。山林亦經濟。區畫未宜疎。</text>
<title>新屋久不成。夜中獨臥。慨恨身計未定。且念此歲已暮。而數月營營。曠廢書籍。徒成兩失。寧欲輟棄而歸。又惜其垂成。二端交中。耿耿不寐。口占三律。</title>,<text>卜宅曾秋半。差池已歲闌。茅茨劣蔽雨。塗墍失先寒。蟻垤慚專智。鷦林羨易安。何時見苞茂。秩秩詠斯干。其二急景催遲暮。寒山雨雪深。未成三畝宅。還破半年心。妻子空相待。詩書曠不尋。孤懷盈百慮。獨夜坐長吟。其三撥棄經營事。翛然便却歸。極知心力省。恐被室家譏。榾柮圍鑪火。柴荊閉雪扉。向來懷此樂。今去惜將違。</text>
<title>次李君季愚 齊顏 韻却寄</title>,<text>丘中獨臥有餘閒。世路從他百險艱。不分高名馳谷口。終期皓首老商顏。雲峰漠漠連茅屋。風瀨濺濺度石關。野外尙憐同好在。數題詩句問空山。其二谷口草屋琴書閒。天寒雪落生事艱。道人南郭獨隱几。貧士東方常好顏。熊羆或來步樵徑。鳥雀不去依荊關。攀援桂樹淹歲暮。且與王孫歌小山。李乃宗室子</text>
<title>雪後。村老金公 聲大 騎牛來過。同訪白雲山。宿普門菴。有僧翕然方與其徒開講。</title>,<text>寒山朝霽好。一望興悠哉。不有騎牛過。那成並馬來。路侵氷澗轉。菴對雪峰開。偶値高僧講。因之宿未廻。</text>
<title>仲尼曰。吾猶及史之闕文也。有馬者借人乘之。今亡矣。蓋歎之也。自仲尼至今又數千載。則斯道也固宜益亡矣。余家貧不能具少游款段。平居故罕出。及來洞陰。隣居有李君季愚。畜一驢。甚小且愛之。然余或從君借。未嘗有難色。自是每有出入。輒若取之外廏者然。間余歸覲東州。又借騎以行。凡三四宿乃還。余旣感君之高誼。且喜仲尼所歎以爲亡者。得復見於今日。於反驢也。輒賦一律以謝。</title>,<text>昨夜東州雪。歸寧父母情。憐君一驢瘦。借我遠途行。寶劍何須脫。綈袍尙覺輕。千秋將聖歎。不恨後時生。</text>
<title>次伯氏韻。錄奉季愚。</title>,<text>晩景延幽眺。蒼茫野色陰。雪峰樵徑斷。雲木鳥飛深。谷響聞寒瀨。墟煙望遠林。柴荊容散步。徙倚且長吟。其二空山子月晩。天色起層陰。廚竈生煙細。衡茅臥雪深。悲涼懷暮節。耿介守中林。獨有鳴琴曲。堪爲梁甫吟。</text>
<title>次季愚韻却寄</title>,<text>溪上誅茅何太晩。素心曾不在軒裳。飯牛却自輕齊相。歌鳳誰能識楚狂。頗喜王孫頻枉駕。相忘畏壘得同鄕。石田且共論生理。負郭寧須羨洛陽。</text>
<title>齋居有懷。述寄李樂甫 賀朝。申以開歲之約。用酬來章。仍蘄反和。</title>,<text>結廬倚雲峰。環堵隔風雪。冥處覽運化。忼慨撫徂節。鳴絃發淸商。諷書散素帙。遐哉千古心。明明不可掇。孰是抱幽獨。而無慕儔匹。晤言莫與同。賞心徒自結。結念屬所思。惠好期嘉月。深淵網紫鱗。中谷採柔蕨。披尋閱幽事。觴詠陶時物。緘辭申爾約。引領望來轍。</text>
<title>除夕述志</title>,<text>秩秩大猷。君子是廸。厭厭日月。良士是惜。越余小子。夙懷于學。曾是不力。晩未有獲。人亦有言。靡求不得。相彼藨蓘。則有黍稷。嗟爾有志。曷不彼若。德不增崇。業不增廓。威儀之愆。不顧不飭。嗜欲之萌。不戒不塞。爾誦爾書。曾莫思繹。爾交爾友。曾莫求益。樂是童昏。宴爾居息。豈其罔知。恃爾膂力。昔爾總角。亦傲黃髮。謂我婉孌。則多暇日。廣心自放。盤于游樂。如駕良駟。不驅不策。遵路彷徉。罔畏日昃。壯年奄及。忽若朝夕。莫謂未耄。幾何其卽。犬馬有齒。則惟求食。人生實難。胡寧不惕。我心憂傷。載悲歲易。慨念斯辰。逝不云復。中夜不寐。至于明發。永思象尼。三十有立。聖豈異人。企其可及。譬彼高山。始于簣覆。罔曰旣盈。罔曰弗克。夙興夜寐。勉勉翼翼。愼爾出游。敬爾在室。先民是則。古訓是述。聿新厥德。與道偕極。於乎小子。念哉無斁。</text>
<title>敬次家君除夜感懷韻</title>,<text>玄天有日月。去若車輪馳。人生更代謝。延年詎能希。賢聖各一世。令聞獨不虧。企余望古人。夙昔好書詩。朱絃唱希音。識曲一何稀。悠悠懷君子。逝欲往從之。海水不可涉。含思當語誰。引領屢歎息。何時見皐比。</text>
<title>次季愚韻 庚申</title>,<text>空谷和鳴百種禽。深林伐木有幽音。瀼東好客看花至。盡日忘歸坐洞陰。</text>
<title>春日齋居。漫用陶辭木欣向榮泉涓始流。分韻爲詩</title>,<text>仲春天氣佳。惠風扇淸穆。陽和浹冥凌。氷雪罷百谷。川流渙渙來。搖蕩動人目。潛魚戲暖藻。柔荑發佳木。周覽感時物。運化一何速。其二終朝坐茅屋。四體無所勤。藜藿不盈槃。對之常欣欣。問我亦何樂。游思在典墳。古道不可追。引領望華勛。慷慨撫我琴。浩歌誰當聞。其三山居何牢落。四望頗淸曠。喬松夾廣川。白雲冒增嶂。眺瞻旣多娛。春物復訢暢。野鹿行命羣。時禽語相向。誰爲同心者。懷哉不可忘。其四少小無遠志。頗懷軒冕榮。朅來時不偶。巖處偃柴荊。夜聽熊羆嗥。晝看麋鹿行。鳥獸非我羣。誰與託幽情。幸有兄弟樂。可以卒平生。其五磊磊釣臺石。濺濺釣瀨泉。上有古楓樹。託根幾何年。株幹半摧折。尙爲人所憐。攀援石上坐。俯仰念昔賢。異代感同調。臨流一喟然。其六春山有佳色。霞氣上蔚芊。振衣時獨往。荒谷無術阡。巖泉恣流憩。濯手弄涓涓。磊砢千丈松。披拂好風前。泠然所心善。日晩不知旋。其七田家聞布穀。耒耜日就治。相呼種春麥。東作自玆始。而余長京洛。生不識田事。明農古有言。素食詩人恥。今我不努力。歲暮將何俟。其八屋下淸川水。深處可方舟。磷磷涵白礫。素鱗中沈浮。徐行拂春服。坐石俯長流。從容濠上觀。徜徉沂雩游。古人雖已遠。此樂今可求。</text>
<title>山居無事。偶讀陶詩。停雲以下三篇。撫時循事。情致適同。輒爾和成。只取義近。不復次韻。</title>,<text>幽幽崇山。鬱鬱灌木。春氣肆和。風日淸淑。嘉蔬載苞。濁醪新熟。我無良朋。誰與相屬。晏晏我室。環堵蓬蓽。林無駭獸。巷無深轍。淸琴在御。圖史環列。我無良朋。誰與永日。丁丁伐木。在彼陵陂。念昔先民。興言感斯。嗟我獨樂。恥彼歌詩。豈無他日。惜此良時。翩彼黃鳥。和鳴睍睆。我懷同人。載近載遠。舍彼遠者。則莫能展。瞻望不見。誰謂其近。右擬停雲習習谷風。翩翩春服。遵彼平皐。延我遐矚。林有雊雉。野有游鹿。兟兟饁婦。亦在原陸。靑靑麥苗。茁彼田中。時雨旣膏。從以好風。施及百卉。靡有不豐。慶彼懷新。其樂融融。邐迤淸渠。喬木蔭映。鳧鷖澹蕩。魚鼈潛泳。縱心獨往。物無與競。雖無冠童。式歌且詠。中林有鳥。戢翼旋返。我有衡門。亦歸息偃。素帙淸絃。其寄不淺。慨思古人。千載匪遠。右擬時運瞻彼中林。嘉樹離離。朱華朝敷。夕葉已披。嗟爾徂落。亦幾何時。靜覽物化。悠哉我思。瞻彼中林。嘉樹森森。朝攬其華。夕息其陰。倉庚于鳴。無幾好音。靜覽物化。寔悟我心。嗟彼日月。逝矣莫返。我有良時。不可把玩。人亦有言。嚮道不倦。念玆悠遠。曷云能踐。時之逝矣。我其偕邁。道之遠矣。我其力詣。行路亹亹。豈敢中廢。庶幾驅策。以極遐軌。右擬榮木</text>
<title>雨夜。用燈前簷花四字分韻。</title>,<text>自怪茅茨小。何能致遠朋。襟期或脫略。文字豈飛騰。淡食分朝薺。幽吟共夜燈。淸溪濯足好。時出散炎烝。小一作僻</text>
<title>夜坐。喜得瓜酒分韻。</title>,<text>茅齋淸夜靜。晤語絶喧譁。戶牖延秋氣。杯盤帶月華。邇來頗憶酒。此日始嘗瓜。不枉羣公會。留連到漢斜。</text>
<title>夜坐望楓溪憶昨飮。追寄鎭安使君 族兄盛達 行軒。辛酉</title>,<text>今宵五馬宿江頭。憶著離筵盡夜留。却望西山如昨日。靑楓白露已含愁。</text>
<title>余之在道峰也。子益與士敬諸人。爲三角之游。約自妙峰菴來會。是日雨作不果。至凝佇之久。悵然有作。壬戌</title>,<text>萬丈峰頭西日照。冥冥雲氣散猶遲。好雨不應愁客意。春山無那有佳期。隔林黃鳥空千囀。近水桃花亦一時。把酒吟詩唯爾待。攀蘿跂石摠相思。</text>
<title>翼日子益與諸人至</title>,<text>迢迢妙峰菴。肅肅道峰祠。山行各異路。中谷會有期。冥冥昨日雨。雲霧東西迷。山蹊兩阻絶。去來不可知。悵望日向夕。徙倚空相思。其二相思達明發。望絶猶徘徊。何意二三子。惠然能復來。開顏攬春服。並坐舞雩臺。還顧指所歷。天路何艱哉。躋攀能無疲。且慰我心懷。其三心懷旣已開。山水復淸新。脩岑竦雲表。絳氣興氳氤。巖潭皎若鏡。行坐見游鱗。靑蒲相披拂。素石何磷磷。殊賞俱造適。何物不宜人。平生數游歷。會興惟今辰。</text>
<title>九日會楓溪。流觴賦詩。良夜乃罷。</title>,<text>馳景戢餘暉。閒館蔭淸深。傳觴頫華池。揮翰綴高吟。好事撰良辰。歡讌諧同心。遲遲崖菊華。森森谷楓陰。懸溜吐淸渠。昇月委高林。窈窕玄夜樂。淸曠素秋襟。境勝誠自昔。意愜良在今。</text>
<title>夜飮楓溪時。池閣新修。癸亥</title>,<text>蒼蒼雙檜外。月出素雲層。莞簟新堂潔。壺樽好客仍。澗流縈伏檻。池影倒張燈。慣是追游地。淸幽似未曾。</text>
<title>大殿端午帖</title>,<text>薰風吹轉上林園。晝漏稀傳建禮門。細葛衣輕初拜賜。香蒲酒熟共霑恩。虞絃解慍賡歌盛。羲卦生陰儆戒存。聖主從來不受獻。阿誰金鑑進徽言。其二律應蕤賓動。星看大火中。盛陽方在上。靈雨復從東。隴麥占豐歲。宮槐引好風。九重深拱默。神化自流通。</text>
<title>秋日陪諸父。爲宗會于西山。席上醉草。</title>,<text>穆穆良宴會。秋日西山阿。崇崖挺楓樹。時菊播黃華。肆筵竟長谷。親懿儼星羅。豐酤待斟酌。數斗不爲多。稱觴壽諸父。笑談穆以和。游目顧中林。感彼蔦與蘿。取譬亦不遠。頍弁有遺歌。恩愛詎由外。纏綿誠匪他。努力敦斯義。積善弘我家。</text>
<title>宗會旣罷。復與數三兄弟。飮淸風池閣。</title>,<text>歡讌殊未疲。馳景忽西落。撤筵松林阿。移席淸風閣。曲池映華榱。高炬爛炤灼。歸騎紛馳散。留舃尙交錯。視樽惜餘瀝。騰觚命新酌。逸興盈素襟。嘲諧相噴薄。童羖詎畏罰。嚶鳴固同樂。申歌屬四座。側耳佇來作。</text>
<title>謹次小宰洪公 萬容 賀班志喜韻</title>,<text>數旬憂喜迭乘除。瘳疾全勝未疾初。慶洽宗祊終古少。慮深長樂自今舒。藥囊可道醫工力。金匱無煩祝冊書。共指南山祈聖壽。彤庭左右簇冠裾。</text>
<title>夜坐限韻</title>,<text>今夕殊無賴。悲吟坐北堂。年知來日短。意與古人長。夜字違燈火。朝衣犯雪霜。功名竟何物。徒使性靈傷。</text>
<title>明聖王后挽詞 甲子</title>,<text>相門天篤慶。女德古無倫。率土歸慈母。先朝有亂臣。身基二南化。淚盡九疑巡。萬代尊徽號。煌煌寶冊新。其二社稷危疑際。彌綸保護心。十年扶少主。一日掃重陰。外戚干恩絶。烝黎酌澤深。國憂猶末命。傳誦共霑襟。其三聖體曾違豫。慈顏久帶憂。多聞內庭禱。並却太官羞。感激蒼天動。歡欣翼日瘳。泰平方自此。何遽趣眞游。其四賀禮纔朝撤。廞儀已夕張。人情錯悲喜。天意劇蒼茫。武帳尊臨罷。寒泉聖慕長。春來萬壽殿。虛擬玉巵將。其五問寢虛長樂。雞人報舊鐘。空留鏡奩物。未覩翟衣容。夏葛悲鳴鳥。春桑老濯龍。秪應勤儉化。歌詠播鴻春。其六並壤遵遺令。因山倏已成。永違千乘養。非復六騩行。雪涕連窮谷。雷號動滿城。東門望松柏。聖孝若爲情。</text>
<title>楊山途中述哀</title>,<text>晨駕出郭門。默默內悽惻。酸鼻遠泝風。掩涕屢霑臆。天陰晝晦野。正月雪盈尺。悠悠我何往。求汝萬歲宅。彷徨北斗川。悵望陶山柏。長逝苟有魂。先壟且勿隔。嗚呼獨有此。萬事哀何極。</text>
<title>記夢</title>,<text>怳惚夜何夢。髣髴復熹微。呻吟西樓下。死弟却生歸。阿母泣前抱。擧室驚噓唏。蓋棺謂永已。游魂何來斯。卽理匪思存。方夢已然疑。開晨惕震衷。撫衾默霑頤。反側繹曩覯。眄望跂來期。冥冥霧月匿。曖曖空雲飛。循虛詎有徵。積想枉成癡。巫陽久上天。已矣將何悲</text>
<title>臥病志哀</title>,<text>翳翳窻間日。滴滴簷端霤。深房引衾裯。苦痾謝延候。輾轉秪一床。昏墊已三晝。積哀有攻心。成疢甚疾首。羣行若遺忘。塊處方抽扣。弱念誠難持。流淚動盈袖。撫跡詎可掃。數往皆成舊。營魂遠若近。瞿然顧左右。薰薰笑語溫。濯濯神容茂。影響竟焉如。惆悵永窮宙。</text>
<title>兪參判 瑒 夫人挽</title>,<text>夫子朱輪小子驄。門闌喜氣晩逾融。二男亦自芝蘭秀。七袠稀聞琴瑟同。東峽鹿車回昨日。北堂斑舞罷春風。白雲山色迎歸櫬。是處稱觴似夢中。曾在永平與壽席</text>
<title>振威客館</title>,<text>縣小館宇古。床簟亦自具。解鞍景未昳。伏檻風稍度。四山赴牖戶。流目領野趣。墻東兩銀杏。鬱鬱百年樹。布陰接靑槐。嚶鳴鳥羣聚。忽謂坐林藪。未信在行路。啓笈發古書。濡翰寫新句。造適誠忘言。息蔭斯善喩。安得從此去。永謝要津步。</text>
<title>稷山客館。阻雨晝寢。</title>,<text>四山漠漠雲垂地。稷縣館前雨驟至。洒戶鳴簷五月涼。道阻不解愁人意。庭畔鳥啼槐柳陰。池面風薰菡萏氣。快馬著鞍繫不行。解衣高枕吾且睡。</text>
<title>行見田野間。雨澤霑足。禾麥皆茂。喜而有作。</title>,<text>我行在道已三日。天雨日日下淋浪。高壟下田霑被同。稻苗麥穗靑且黃。庶草蕃茂亦得遂。農家喜氣頗洋洋。東民無食已十年。天意或欲今年穰。亦知九十半百里。惡風早霜忌見傷。眼前來牟不日登。田夫且不憂農糧。昨年憶下哀痛詔。跪讀人人涕百行。我王仁聖古未有。得不感激回穹蒼。太史須書大有年。詩人待詠千斯倉。寄語黎元且努力。鼓腹秋來歌樂康。</text>
<title>端陽</title>,<text>遠行不合逢佳節。擧俗由來重端陽。百官是日朝紫宸。每歲宮壺下玉堂。天時今不與人謀。黃泥騎馬吾獨愁。鞦韆遠憶故鄕違。壺飧多從墟墓歸。小弟新墳草亦綠。今朝酹酒何兄哭。</text>
<title>謁崇賢祠。略述諸賢本末。用寓山仰之慕。</title>,<text>文翼國梁棟。偉材豈把拱。搢笏百僚前。屹若泰山重。涕淚救羣賢。噴薄見大勇。尙想巖下電。怒目使人恐。右鄭文翼沖菴負邃學。高朗厲志操。致君動引古。立身亦已早。奇禍甚墜淵。何由信蒼昊。沈沈神武門。冥冥漢挐島。右金沖菴宋公仁者姿。肫肫古人如。太息慕勛華。經綸用詩書。哀哉龍蛇禍。千載爲霑裾。崑玉旣共焚。門蘭得無鋤。右宋圭菴沙翁古醇儒。蚤服石潭敎。下帷積潛玩。道凝符睟貌。片言折禮訟。衆說息紛鬧。且看及門賢。方知作人效。右金沙溪往者江都破。胡來如霹靂。二公死同日。談笑意自適。從容見素養。慷慨豈徒激。高義感至今。令人淚每滴。右宋公時榮李公時稷</text>
<title>直廬述志。示徐魯望 宗泰 僚兄。</title>,<text>弱羽畏雲霄。散材恧丹雘。控物亮有然。顧己每驚戄。振緌逐時髦。側足侍禁幄。敷納鮮令猷。顧問枉惠渥。優游取日闋。荏苒匪今昨。充棟窺竹素。匝檻翫花藥。神飆度綺疏。暑埃遠朱閣。卽事信多美。終非我所託。山負孰可任。波流竟焉薄。棲巖遠思纏。營道宿心落。興謠屬英僚。行矣尋舊約。</text>
<title>贈別陜川趙使君 景望</title>,<text>使君馳五馬。六月南出關。火雲挾皁蓋。紅塵漲道間。執熱逝何濯。笑指伽倻山。月潭旣皎鏡。風瀨亦潺湲。岧岧學士臺。桂樹高可攀。僊游控白駒。千載或往還。逸興橫縹緲。淸飆激懦頑。此去攬玄軌。誰知約靑綸。我慚金門隱。長悲世道艱。昨觀障子圖。泓崢照我顏。願以喧囂耳。一屬紅流灣。白駒事。見小說。趙公昨以伽倻圖見示。故篇中及之。</text>
<title>十四夜直廬</title>,<text>永日苦炎蒸。汗流翻衣裳。涷雨亦須臾。熱雲晩猶張。澂霽在玄夜。淸月始盈堂。披牖散衾枕。盛夏獲微涼。離離露篁翻。冉冉風柳揚。虛明夜氣還。道心穆以長。鄒賢山木篇。楚纍遠游章。微言感何深。歎詠屢拊床。</text>
<title>十五夜。風月甚淸。頗似新秋天氣。殊使人不欲寐。危坐哦詩。三鼓始寢。</title>,<text>九門金鑰下。人定掖垣幽。皎皎月勝昨。泠泠風似秋。淸忘向枕席。涼欲進衣裘。可道炎天內。今宵得再求。</text>
<title>李士涵 濎 挽</title>,<text>昨過白門外。哭君我懷酸。老屋掩繐幃。流塵上杯盤。哀哉七尺軀。戢此三寸棺。喬松摧脩幹。洪源涸淸瀾。長算一以窮。玄夜何漫漫。笑言隔平生。情好著心肝。揮淚灑素旗。靈車逝莫攀。尙聞高堂上。朝夕望其還。魂去飮此恨。鬱結何時寬。士涵大人。疾甚諱訃。</text>
<title>玉堂。次同甫直廬詠懷韻。</title>,<text>雲山宿計久茫然。有夢長爲薜荔牽。海鶴歸心渠似我。月中淸唳未能眠。玉堂有雙鶴</text>
<title>秋夕出石室。路由渼陰江上。</title>,<text>出郭望楸梧。步馬遵汀洲。大江夕氣異。俛視綠浟浟。白沙環皎月。輕浪蕩羣鷗。空靑有遠山。回薄竟長流。淸曠甚宜人。寥落況兼秋。情紆漁釣事。目屬鳧鴈游。獨有萬里心。三歎寄虛舟。</text>
<title>賜對煕政堂。親降封書。戒勑丁寧。拜受而出。到南關王廟。拆見。</title>,<text>殿裏承親命。城南拆賜書。聖心何惻怛。臣職敢虛徐。直置驅馳遠。先憂採訪疎。高堂二人在。臨路爲躕躇。</text>
<title>陽智途中</title>,<text>客行履秋晩。川塗感蕭瑟。熒熒遠岸菊。芃芃野田實。高原被夕風。衆響起非一。以我靡及懷。薄此將頺日。前瞻杳難窮。却顧悵如失。悠哉征夫勞。去去何時畢。</text>
<title>忠原途中</title>,<text>蕭瑟川原氣。深知昨夜霜。日寒江正綠。秋熟野皆黃。高鴈歸雲遠。浮驂去路長。故鄕回望絶。羈思轉茫茫。</text>
<title>過可興。江水淸澈。悅可人意。</title>,<text>汩汩赴脩塗。搖搖積旅思。峽江忽寤懷。聊以緩長轡。綿延雖一路。回轉每殊致。磊磊奇石見。炯炯素沙被。縠文布淵淪。竹箭讓湍駛。雲日遞相照。景氣多變異。不謂原隰勞。兼領滄洲事。平生篤斯好。喟焉注深寄。溯洄終何向。碧樓在延跂。</text>
<title>自淸風向丹陽</title>,<text>江路冞深入。峽山轉稠疊。峻峰踰百尋。丹碧煥煒燁。霞標建終古。下與淸流接。湍瀨相縈薄。紆直隨闊陿。乘流下舟筏。歌笑遠相答。初謂行山陰。忽若溯巫峽。應接信不暇。阻險曾何懾。中林緤余馬。恨未鼓輕楫。雖欣新眺玩。終是暫游涉。回轅或虛徐。賞心覬終愜。</text>
<title>郵卒採野菊揷頭</title>,<text>可憐野菊無人採。丹蘂蕭蕭露草中。今日得歸頭上揷。風流却在馬前僮。</text>
<title>安東途中</title>,<text>鳴雞起我早。秣馬凌寒晨。遲遲遠嶺旭。莽莽荒郊雲。高林隕素葉。迅風揚路塵。凄矣履霜節。勞哉飮氷人。銜委敢求安。策名固致身。宸駕限虞嶽。睿想紆周民。觀風寄邇列。省斂擬親巡。天書在我懷。玉音耿耳聞。寢興抱怵惕。原隰遺苦辛。庶殫周爰勞。報我明后仁。</text>
<title>夜夢甚亂。起而書之。</title>,<text>客中心緖似雲多。夢裏紛紛哭且歌。哀樂極知難並立。故園消息定如何。</text>
<title>九日</title>,<text>金山九日起風埃。使者南馳不顧廻。一路開花黃菊徧。誰家送酒白衣來。亦知故里歡娛少。終覺殊方物候哀。況是嶺雲橫極目。望鄕何處覓高臺。</text>
<title>余聞伽倻海印之勝久矣。今者奉命路過。遂得略窺山門。其巖壑棟宇。固壯麗稱所聞。而孤雲舊躅。尤令人起感。途中輒賦五言長篇五十八韻以記之。亦未敢書以示人也。後十數日。復到陜川郡齋。始取紙筆書之。奉呈太守兄。或有寺僧來過者。可出示之。</title>,<text>朝發金山南。策馬行百里。借問伽倻山。蒼然眼中是。嵬嵬大嶺表。秀出獨無比。擧鞭喜始覩。逸興殊未已。行行入谷口。短景迫濛汜。是時九月初。霜露蕩氛滓。璀璨萬楓樹。照爛崖谷紫。暝度疊石臺。喧聞水聲沸。路窮得諸天。壯哉羅代寺。增構繚脩廊。中有僧千指。解鞍嶺月高。深房夜睡美。天明起披衣。壯觀何靡靡。千棟排雲出。連橑若鱗齒。中窺駭沈深。仰睇歎鬱跂。綺疏籠朱霞。藻井披丹蘂。鯨吼六時鐘。龍注百筒水。森嚴塔劫雄。慘惔壁畫詭。經臺賞最殊。緇徒指相視。貝葉百千編。刻鏤盡登梓。充棟庋高閣。堆疊玄雲起。頗聞鳥雀遠。未受兵燹燬。嗟哉此孰爲。用心亦已侈。焜煌古六籍。傳世多瘡痏。誰令異敎言。終古不可毀。驕莠掩良苗。久矣失芸耔。振衣步古臺。引領望崔子。仙游排冥筌。千載疑不死。靑冥懸玉琴。絃斷含宮徵。泠風自度曲。如聞素腕理。飄颻想逸韻。感歎久徙倚。却下紅流洞。水石燦如綺。風瀨連月潭。步步皆可喜。傍看絶壁大。高眺衆峰峙。百泉中奔潨。噴薄不可止。一唱孤雲詩。三嘆感妙旨。蒼崖攬古刻。數字鐵相似。當時二十八。磨滅獨有此。髣髴雲漢曉。列宿餘參觜。徘徊惜不得。世遠終已矣。嗚呼桂苑筆。曾傾天下士。雞林氣蕭瑟。黃葉感將委。冥鴻一以擧。滅沒竟誰企。尙聞南昌尉。時游吳門市。高人避時危。達士遺俗累。商山與鹿門。浩蕩同一軌。顧慚昧遠引。簪纓枉相被。摧藏籠底鶴。局促池中鯉。榮途有得失。吹萬相𧬈訿。今古一是非。昔人已掩耳。涇渭日澒洞。其誰識涯涘。逝將決焉去。遺榮如脫屣。行採赤芝秀。不惜靑鞋胝。此意竟徒然。崩奔問行李。商飆振長路。秋日忽移晷。立馬武陵橋。回首仙源裏。寒溪響如昨。碧雲猶在邇。去住與願違。含恨何時弭。多謝山中人。歲暮且相俟。</text>
<title>晉州有感</title>,<text>郡邑隣滄海。樓譙壯晉陽。冥冥瘴雨暗。渾渾暮江長。戰伐餘天塹。經行問國殤。城陰駐馬久。感慨欲霑裳。其二慷慨黃兵馬。詩書金健齋。孤城多義士。百戰蔽江淮。嶺石名兼壯。川霓氣不埋。時危懷往烈。誰與數公偕。</text>
<title>固城途中</title>,<text>原隰逾千里。南征且未窮。瘴江蒸白霧。秋雨壞丹楓。謠俗行行變。農功處處同。鄕書望不至。數盡北來鴻。</text>
<title>渡海入巨濟</title>,<text>雲海靑靑島嶼微。津亭解纜已斜暉。繡衣銜命輕乘險。黃帽操舟捷似飛。水闊浮鷗他自得。天長遠帆欲何歸。仙槎容易侵南斗。會向星河問織機。</text>
<title>到右水營。閱三鎭戰艦。</title>,<text>斜日朱旗閃遠空。柂樓看劍坐秋風。淸霜洗海如明鏡。高視扶桑一路通。</text>
<title>自永登浦。乘船向統營。</title>,<text>風借樓船便。天兼渤海淸。帆開永登浦。棹入水軍營。龍動隨旗影。鼉奔避鼓聲。長懷李統制。此地舊揚兵。</text>
<title>浮海有感</title>,<text>客游厭原陸。興在泛溟渤。解纜已披拂。掛席遂超越。飛廉假好風。氛祲亦云歇。羣山互前郤。列島備盈缺。猶恨滯涯澨。易使目力竭。不有西南豁。安知滄海闊。靑冥不見端。渺然際窮髮。大觀忽在斯。喩道豈虛設。因悟鄒孟旨。兼領蒙莊說。永願游聖門。免爲大方咥。</text>
<title>路中誦陟岵詩。三復感歎。輒用其語。推廣爲五言七章。</title>,<text>我行日悠邁。所思亦多方。引領望父母。兄弟不可忘。行復念妻兒。婉孌縈我腸。何以寄所宣。聽我歌短章。其二父曰嗟余子。行役踰千里。王事未可盬。載驅何時已。明明宵雅三。肄汝官其始。歸歟尙愼旃。毋負上所使。其三母曰嗟余季。行役不遑寐。天寒衣裳單。路遠顏色悴。南州霧露積。無乃瘴爲祟。歸歟尙愼旃。慰我如渴思。其四兄曰嗟余弟。行役日迢遞。死別旣摧腸。生別亦易涕。籩豆在我前。未共飫酒醴。歸歟尙愼旃。無使室家徯。其五弟曰嗟余兄。行役多所經。莽莽數千里。川塗浩縱橫。遠游能無賦。靡使來寄聲。歸歟尙愼旃。釋我鬱陶情。其六婦曰嗟余夫。行役在遠途。弊袴誰當澣。又誰絮薄襦。衾枕日以寒。無與寧君軀。歸歟尙愼旃。共此糜與餔。其七兒曰嗟余父。行役久勞苦。方何爲來期。今復在何所。路遠不可知。夢中或時覩。歸歟尙愼旃。令我歌且舞。</text>
<title>海行</title>,<text>孟冬十月風嘈嘈。海水近人翻蒼濤。回岸仄石相蕩摩。雪山噴薄雷怒號。我行逢此忽歎息。側身東望扶桑高。冥冥想見鯤鵬化。蹩蹩何有鞍馬勞。其二海中舴艋如浮蟻。問誰操者漁戶子。風濤連天鼓棹入。怪爾心腸太輕死。閃閃白帆遠欹側。有時沒入高浪裏。如神妙手且莫信。失勢或恐爲鯨餌。其三絶岸古松離離起。繫馬下觀滄溟水。却立奇石森成峰。戍削磊砢天骨峙。毘盧衆香昔登臨。見此雖小頗相似。焉得好手如鄭䖍。歸寫吾家素壁裏。地名小蓬萊。其四零雨漸細猶冥濛。夕日破雲爲冬虹。浦邊蜑戶魚氣腥。繫纜挂網家家同。羣鷗飢鳴海水寒。將飛復集籬門東。嗟汝近人亦求食。未若黃鵠乘天風。</text>
<title>海上觀日出</title>,<text>皎皎夜旣明。杳杳我東行。咸池顧出日。海氣方蒼涼。初霞啓遠暈。玄顏蒸朱光。明星遂已淪。萬有同被章。雲霓神變化。異觀特無方。昇沈悟氣機。貞明著道常。陽精歸嚥漱。晞髮臨扶桑。眞游諒斯在。總轡聊彷徉。顧笑區中人。空視六龍驤。視一作悲</text>
<title>同萊州朴使君 致道 登梵魚寺義相臺。看山城形勢。俯視對馬島。如几案。</title>,<text>風旆登山轉上頭。高臺把酒聽邊籌。海雲不散南夷氣。天畔看橫對馬州。</text>
<title>謁冶隱祠墓</title>,<text>涉江采寒藻。登皐攬脩竹。眷此夫何爲。深心自有屬。恭懷古人賢。遠嗣首陽躅。揖遜非干戈。猶聞讓周粟。高義掩祼將。貞規昭簡牘。悟彼砥柱喩。歸此瑩珉斲。雲螭冠翠阜。麗藻揚淸馥。森森松檟阡。肅肅俎豆屋。誰謂千載遠。髣髴如有矚。歸途滿袂風。將以灑濁俗。祠後有碑。刻砥柱中流四字。柳西厓記其陰。</text>
<title>送南右相 九萬 赴燕</title>,<text>朔雪遼氷也易過。殊庭獨奈感懷何。秦城久作穹廬障。燕市猶騰勑勒歌。可道遺民三戶盡。空聞佳氣五陵多。百年窮海孤臣淚。憑寄星槎灑玉河。</text>
<title>金鍾城 粹五 挽</title>,<text>愁州北望大荒隈。長白山高雪不開。聖主恩分竹符去。邊民哭送柳車廻。</text>
<title>除夕栗北。哭亡弟墓書懷。</title>,<text>何限存亡淚。還霑守歲衣。流年吾亦老。長夜爾無歸。亂樹風交響。荒山日少輝。凄涼一抔土。此夕且相依。亦一作欲</text>
<title>定而家飮餞。以光風霽月金聲玉色分韻。乙丑</title>,<text>酒筵下畏日。遠游有壯色。平生弧矢心。萬里猶咫尺。躍馬越重關。笑看雪山白。孟堅亦何人。吾將勒燕石。</text>
<title>宿石谷大有莊舍</title>,<text>馳出靑門驛路長。鐵關雲嶺極茫茫。浮名未使吾高臥。羨爾墻頭十畝桑。</text>
<title>別席</title>,<text>火雲覆高柳。綠酒騰淸斝。從君種瓜地。縶我出關馬。登高眺永路。莽莽自前野。山川有萬里。別淚贈一把。孤懷自難持。還欲慰留者。</text>
<title>途中望三角山</title>,<text>別酒初醺日已傾。扶鞍欲上馬頻鳴。東門出祖人皆返。唯有三峰遠送行。</text>
<title>過通溝山路漸幽</title>,<text>靈山無百里。逸興滿吾襟。路轉蒼峰遠。溪縈灌木深。人烟時滴瀝。雲景屢晴陰。勝處無誰語。迢迢獨往心。</text>
<title>宿斷髮嶺下</title>,<text>夕宿近神山。矯首望雲嶺。冥討匪今始。勝處心已領。虛衾擁奇想。撫枕情耿耿。神有羽人交。夢與天路永。輾轉遂已曙。僕夫告晴景。</text>
<title>朝登嶺上。望楓嶽。</title>,<text>自我東游還。靈山在肺腑。宛宛一紀餘。不謂今再覩。淸晨躋崇嶺。異彩滿空宇。叢叢千萬峰。一一如翔舞。高扶天柱傾。淸見地靈聚。蔚蔥絳霞氣。森朗羣玉府。偉觀掩九有。秀色竟千古。平生所見山。瑣細誰復數。行當上絶頂。或可小東魯。</text>
<title>百川洞</title>,<text>溪行籃輿緩。石門荒路隘。曾游已惚怳。再窺終幽昧。峰危積氣表。水急垂藤內。古潭畜金膏。秀壁攢翠黛。險處得異觀。幽巖寄永慨。心泝一溪源。跡阻古城外。悵望山中人。悲歌女蘿帶。</text>
<title>萬瀑洞口</title>,<text>山鳥千啼復萬啼。幽人行坐水東西。霞標絳氣扶丹嶂。楓疊靑林覆綠溪。獨往聊申康樂意。重游未覺武陵迷。古來幾許同吾興。巡徧蒼厓覓舊題。</text>
<title>碧霞潭</title>,<text>東厓鷹隼翔。北厓狻猊趺。西厓香鑪起。屹屹如相扶。回環拱一潭。蔚爲衆美都。巖水皓同色。楓栝森萬株。朝光蕩淵淪。衆影搖空虛。卽目物皆鮮。求多理無餘。永日寄俯仰。欲去還踟躕。幽討帶禪伯。高興及僕夫。且坐看香城。雲氣何其殊。</text>
<title>摩訶衍</title>,<text>何限藤蘿外。諸天在上頭。吾窮萬瀑到。僧閉一菴幽。赤日香城雪。靑林桂樹秋。少留貪爽氣。風鬢臥颼颼。</text>
<title>歸到萬瀑洞口遇雨</title>,<text>步自摩訶日午歸。行經萬瀑已斜暉。林間好鳥啼難盡。木末幽花開不稀。眞歇臺西雲驟變。香鑪峰下雨紛飛。山僧定怪游人意。堅坐蒼巖聽濕衣。</text>
<title>萬瀑洞</title>,<text>靈山闢紫洞。合沓千萬重。高厓上雲漢。綠蘿垂靑楓。噴薄數十潭。如行三峽中。聲搖銅柱窟。影動香鑪峰。五月失火雲。飛雪若大冬。淸飆灑不歇。肅肅留寒松。我來濯塵熱。高興彌蒼穹。泉源弄珠璧。木末搴芙蓉。矯首望永郞。幽歌感潭龍。歸時日已晩。雨下金臺東。</text>
<title>宿靑蓮菴</title>,<text>迢遙靑蓮界。少坐日已曛。不知何菴磬。悠揚如近聞。冥冥隱几外。萬壑含氤氳。靜觀鑪中烟。欲化香城雲。</text>
<title>用左太沖振衣千仞岡。濯足萬里流爲韻。述游事始末。</title>,<text>靈山不受暑。落落自淸峻。火雲雖滿天。風袂吾得振。下馬歷杉檜。水淸石磷磷。幽討方自玆。逶迤且前進。其二靑溪散雲日。水樹凝淸輝。寺門度石梁。空翠已滿衣。曳杖東菴去。日午經聲稀。願留就僧夏。因之坐不歸。其三香城何所如。盛夏雪皓然。秀色雖終古。變態日萬千。未知九州山。誰可與比焉。有眼得覩此。不恨生東偏。其四幽踐良亦難。險巇每相趂。徑危或一線。壁起動千仞。怒瀑裂山根。急響邁霆震。倚杖觀奇變。吾以蕩滯吝。其五川源泝不盡。百折轉崇岡。淪漣曳綺縠。激越行宮商。雲羅窅帶縈。我行興與長。無人語此樂。一鳥鳴我傍。其六萬木疊深綠。孤花耿素萼。凝思坐幽巖。亭午暑氣薄。潭搖天影碎。瀑隨松風落。是中無纖塵。吾纓不敢濯。其七崔嵬銅柱表。鐵鎖扶巖屋。入門一僧留。冥冥坐枯木。靑松苦每餐。石泉瑩自掬。歸途聞淸磬。半嶺駐余足。其八朝漱正陽泉。午炊摩訶飯。幽事何亹亹。每進如有勸。靈桂蔭淸樾。僧麈接名論。宴坐遂移日。冥心混吹萬。其九神山行卽到。路遠非萬里。俗士自詒阻。將謂隔弱水。岧岧紫雲臺。誰共我高跱。永嘯惜孤游。惆悵屢徙倚。其十世故無奈何。吾行難久留。暝投西菴宿。已懷出山愁。長當從此去。飮馬北海流。餘恨在毗盧。何時復來游。</text>
<title>龍興江</title>,<text>昨過湧珠里。今渡龍興汭。曠野邈逶迤。長波何汪濊。聖神昔肇興。地靈表萬歲。歌臺大風響。眞殿祥雲衛。眷玆豐沛舊。尙想草昧際。篳簬陋楚績。瓜瓞綿姬系。創垂固千祀。積累豈一世。洪源少涸流。豐條有深柢。培壅理難忽。濬導宜靡替。嗟我王藎臣。無忘念祖戒。</text>
<title>北靑贈兵使 尹時達</title>,<text>北門靑州府。控扼何遼哉。羣山鬱莽莽。皆從胡地來。絶目長雲黑。東盡滄海隈。聞昔尹侍中。逐胡開草萊。後來蔓嶺戰。天討殲渠魁。何代不用武。隨時騁長材。昇平少如今。邊備亦已頹。虎皮襲金戟。烏號臥不開。褊裨飫酒肉。帳底騰樽罍。卽事多暇豫。遠慮宜徘徊。元戎得利器。垂老氣恢恢。氷雪洗脂膏。綱紀操風雷。軍州振凋弊。藩圉增崔嵬。良驥駕大車。始見出駑駘。努力殫良圖。功名指雲臺。</text>
<title>磨雲嶺</title>,<text>開闢一鳥道。蒼蒼橫朔方。關防天下絶。征戍古來傷。碧海吹人立。黃雲擁馬長。山川備紆曲。縱覽意飛揚。</text>
<title>月波軒。敬次家君觀日軒韻。</title>,<text>未說金波夜。偏宜朱火時。快望延憑檻。遐懷怯賦詩。秪餘天極目。方信海爲池。却顧羊腸路。令人北上遲。</text>
<title>磨天嶺</title>,<text>風旆悠揚倦馬嗥。千盤磴道怯飛猱。太行方信摧輪險。邛坂誰憑叱馭豪。南下萬山蟠地小。東邊積水到天高。分知故國今難望。猶向歸雲送目勞。</text>
<title>吉州</title>,<text>雄城北望見胡雲。長白山高日易曛。獵獵風旗愁上隴。嗚嗚塞曲怨從軍。征途不盡思親淚。異代難尋拓地勳。書記自知非阮瑀。可能鞍馬報明君。</text>
<title>自吉州向明川</title>,<text>六月雄城道。雲沙滿眼黃。戎裝趨幕遠。騎吹度關長。塞水流皆急。胡山望盡荒。長安已萬里。不敢更思鄕。</text>
<title>過鬼門關</title>,<text>已近嫖姚幕。眞窮瀚海隈。雲橫鬼門惡。水下隴頭哀。塞俗何多異。鄕書太不來。天涯心盡折。怯上望京臺。</text>
<title>鏡城</title>,<text>障塞迢迢地一隅。磧沙西北是長楡。白山古雪兼冬夏。靑海愁雲接曉晡。佩劍氣應衝北斗。彎弓興在射東胡。不知漢日燕然石。容我千秋再勒無。</text>
<title>轅門</title>,<text>轅門北接古匈奴。書記腰間佩轆轤。兵事卽今休草檄。雅歌終日且投壺。功名恥賣盧龍塞。意氣思摧白馬胡。會待將軍行射虎。短衣同去試馳驅。</text>
<title>伏聞親禱社壇。輒得甘霈。恭書志喜。</title>,<text>聞說桑林禱。天心立轉移。八方雲一色。千里雨同時。報答眞如響。揄揚合有詩。窮荒小臣滯。失喜且深巵。</text>
<title>萬里</title>,<text>萬里懷明主。連年隔御床。乘槎臨馬島。草檄走龍荒。北斗神京迥。西風玉宇涼。孤忠切補拾。身遠可能忘。</text>
<title>井梧</title>,<text>井梧初落磧楡黃。幕府秋風颯已涼。鄕路征鴻不相待。歸心邊馬與俱長。刀頭夜夜空看月。鏡裏朝朝每得霜。何限雲山松桂好。誰令此地事戎裝。</text>
<title>過車踰嶺。歷茂山至會寧。</title>,<text>豆滿江南車嶺北。穹廬甌脫舊成羣。聖朝拓地看何似。靺鞨遺墟稼似雲。其二英廟初恢六鎭日。金公經略亦雄哉。不知此地何緣棄。直到如今荊棘開。此指茂山新治其三車踰嶺頭人少行。竹頓坡前民始耕。水草曾經馬羊牧。城堡猶存蕃落名。其四聞說建夷初起時。江邊種落盡驅移。一隅警急今雖靜。四海風塵實可悲。其五列堡縱多如置碁。卽看防戍盡孤羸。況聞烽火多中阻。十旬不一到京師。其六胡運百年無許久。異時奔逬卽須東。豆江飮馬誰禁得。直恐七州皆化戎。其七麗代開邊文肅公。先春高碣立胡中。古人不作今人恨。邊將誰堪語此功。</text>
<title>登茂山箏嶺。始見豆滿江。</title>,<text>我馬日北首。朝嘶白山外。揚鞭上隴首。據鞍臨荒塞。胡山鬱滿眼。豆江細縈帶。平生四方志。遠游無此快。惜哉手中箠。未笞中行背。攬轡空一歎。悲風感征旆。</text>
<title>會寧途中</title>,<text>忽已臨胡地。猶然逐馬蹄。海連窮髮北。天盡白頭西。歲月長河急。風雲列鎭迷。勞歌多感激。劍氣欲成霓。</text>
<title>防垣途中</title>,<text>征途冉冉已秋分。倦馬蕭蕭又夕曛。幾處孤烟生野戍。半邊疎雨落胡雲。摩霄鵰隊時雙下。飮水麋兒或數羣。莫訝戎鞍縱吟賞。邊頭鳴鏑近無聞。</text>
<title>鍾城客館</title>,<text>愁州城外野茫茫。磧草連天落日黃。客路已臨胡地盡。鄕心直共暮雲長。烽傳遠火明孤戍。江湧寒波下大荒。不恨樓笳侵曉夢。歸魂元自阻關梁。</text>
<title>潼關鎭</title>,<text>策馬臨雄鎭。華譙見樹旗。城橫當路塞。戍近盛秋時。戰骨悲殤鬼。戎鞍老健兒。邊愁集橫槊。未暇賦新詩。</text>
<title>自黃柘坡。向訓戎鎭。</title>,<text>淸秋騎吹度回中。馬首輕旗颭晩風。黃柘坡前山擁鎭。訓戎城外草連空。日臨大漠亭亭下。人與長江衮衮東。却望胡兒射鵰處。願隨飛將一鳴弓。</text>
<title>訓戎鎭。早起登東城。</title>,<text>五夜吟笳北海濱。牙旗拂曙已前陳。獨携老校東城去。指點穹廬問厚春。厚春。胡中部落也。</text>
<title>登撫夷堡烟臺。望見胡地八池。</title>,<text>繞郭寒山盡北夷。登臺一望壯心悲。穹廬寥落牛羊小。秋色蒼然滿八池。</text>
<title>慶興</title>,<text>瓜瓞能無自。枌楡實在玆。肇基元慘憺。餘慶極逶迤。江黑潛龍窟。雲紅浴日池。經過問謠俗。俯仰足嗟咨。</text>
<title>西水羅 在慶興南六十里。地勢孤絶。直入海中六鎭窮處也。</title>,<text>列鎭橫千里。孤城寄一偏。華夷地俱盡。東北海無邊。防戍猶平世。登臨且壯年。茫茫今古意。感慨此山川。</text>
<title>途中有懷諸弟</title>,<text>去歲橫槎萊海岸。今年飮馬豆江流。繡衣尙帶蠻煙黑。戎幕遙臨朔氣愁。兩地山川萬里闊。一身行役幾時休。向來不作雲臺想。終愧吾家馬少游。</text>
<title>歸鏡城</title>,<text>歷徧長楡塞。還趨細柳營。馬前秋日落。鵰外雪山平。劍放衝星氣。笳翻入塞聲。關河表裏勝。好待幕中評。</text>
<title>歸營之夕。卽八月十五夜。獨臥口占。</title>,<text>側耳聞更鼓。風欞委獨眠。秋衣生白露。夜燭滅靑煙。隴月臨三五。秦城隔二千。遙心逐流影。宛轉北堂前。</text>
<title>夜吟</title>,<text>西風日日動旗竿。邊土蕭條草木殘。城月影移臨幕府。塞鴻飛盡向長安。悲吟五夜從軍轉。側想重關行路難。斟酌故園風露滿。靑砧擣練此時寒。</text>
<title>詠懷</title>,<text>少小無遠略。枉作章句儒。讀書何用多。未曾窺孫吳。却來佐戎幕。輒擬禽單于。短衣曳長劍。扼腕談雄圖。深知賈生憤。未覺終童愚。時哉苟有會。或可封狼居。其二幽都古肅愼。砮矢此焉出。山川連廣漠。風氣邈殊絶。其人多鵰悍。其俗椎且質。控弦動破的。快馬輕馳突。急難在所用。棄之卽胡羯。傳告杖鉞人。控御愼勿失。其三朝臨載筆軒。西望長白山。層巓皓氷雪。言自太古還。沍陰貫冬夏。朔氣彌胡關。我來自京洛。見此駭心顏。嗟爾皮服人。卒歲耐苦寒。氷蠶性有然。代馬懷所安。苦樂竟何常。棄置不足嘆。其四驅馬出六鎭。游目周塞垣。東盡瀚海隈。西涉豆江源。城堡列相望。樓櫓入靑雲。借問誰所置。壯哉金公勳。古來無人境。今爲國北門。成績誰不賴。謀始良獨勤。羣謗溢篋書。飛矢落酒樽。英斷排衆難。所賴得明君。何代無良臣。任之在不分。是以古樂羊。功成歸魏文。其五憶昔尹侍中。逐胡沙漠陲。揚旌臨瀚海。勒石封高麗。拓土七百里。豆江流南涯。古人嗟已遠。功業亦一時。玆地久淪棄。收復今爲誰。登高試遠望。裂眥令心悲。何由過江去。一問先春碑。其六島夷昔構患。兵塵彌玆土。鄭公奮幕佐。登壇建旗鼓。感激列鎭動。雲蒸義旅聚。涕淚望行在。談笑取逆豎。長驅無留行。破敵若風雨。功高有媒糱。事昧限聞覩。忠績鬱不揚。幽憤久乃吐。新廟抗海堧。椒荔永終古。來者亦可勸。天定固有數。其七邊境非昔時。豆江久安流。列城靜無事。幕府多歡游。伊余將何爲。遠來慚吳鉤。籌策無所施。塊然空淹留。耿耿志士心。未肯與時婾。莫以干戈息。棄捐皮幣羞。莫以一方安。棄捐天下憂。其八夙昔慕閒居。不願嬰簪紱。弱操終易携。外物更相奪。南征冒炎瘴。北游踐甌脫。山川萬餘里。我行無時歇。駸駸視頺景。炯炯生素髮。豈伊年貌變。宿心漸蕪沒。寤歎坐中夜。悲歌達明發。行矣謝戎政。去採南山蕨。</text>
<title>金剛窟。敬次家君韻。</title>,<text>創此自何年。巖蘿垂戶椽。苔深僧面壁。石湧虎跑泉。雲氣晝常在。日光時細穿。便思投檄筆。趺坐學安禪。</text>
<title>會象臺</title>,<text>瓊臺兀亭亭。秀出羣峭內。杖藜步蒼壁。笑語落靑靄。身游一氣表。目窮萬象會。霜空日杲杲。秋色淨埃壒。萬籟吹參差。天風度杉檜。汗漫眞人期。側想翠羽蓋。</text>
<title>下會象臺。向兜率菴。凡六七里。行溪谷中。頗幽邃可喜。</title>,<text>溪回幽徑遠。轉入薜蘿陰。赤葉楓千樹。幽香果一林。鼦驚騰木捷。鳥樂囀山深。卽目皆幽事。眞成物外心。</text>
<title>兜率菴。敬次家君韻</title>,<text>蘭若無人客自登。花龕晝閉翠微層。已看亂石皆成佛。還訝孤雲是定僧。</text>
<title>重陽日。同兵使及判官登元帥臺。</title>,<text>天長塞闊海無津。此地登臨易損神。白酒可能同故國。黃花未解作佳辰。漁舟棹急齊歸浦。雲鴈飛多摠背人。鄕路關心望不極。雪山斜日暗霑巾。</text>
<title>十四夜。獨上南城樓。</title>,<text>今夜南樓月。殊非似武昌。城高意悲壯。磧遠氣蒼茫。海湧金波闊。天垂雪嶺長。胡姬屢進酒。不管滿衣霜。</text>
<title>射鵰歌</title>,<text>有鵰集于營門樹上。將軍命帳下砲卒。一發殪之。余適陪坐見之。退而作此歌。其曰射鵰者。砲亦射之屬也。朔方精銳砲丸手。射生能賽控弦胡。鏡城九月雪滿山。將軍獵馬思馳驅。磧寒飛鵰下戟門。飽肉白日當庭隅。旋腦側眼看靑冥。豪鷹俊鶻各無聲。自倚劍翮捩長雲。不防金丸捷流星。腷膊驚雷碎毛質。倏忽寒空墜煙雪。將軍一笑動顏色。健兒獻功如獻馘。軍中樂事在觀獵。況更快意軒墀側。豈無超距與投石。未若命中能威敵。惜哉爾曹坐虛老。安得用之射冒頓。</text>
<title>城津</title>,<text>聞說崔公初設險。雄奇要使虜人驚。城根日與鯨濤戰。樓勢渾如蜃氣成。其二扶桑日出掛弓枝。滄海天回飮馬池。城下有時波赤血。健兒持劍試蛟螭。</text>
<title>余平生不喜題僧軸。今自北關歸也。遇老僧道徽於靑海客館。年已七十餘矣。袖出前輩贈詩一軸。大抵皆一時宗匠。而曾王考文正公詩。亦在焉。莊誦再三。不勝感欷。謹步韻以贈。</title>,<text>先祖曾題卷裏詩。兒孫未墮膝前時。閱人四世猶無恙。灰劫吾將問老師。其二公館沈沈夜色遲。檢書燒燭下簾帷。蕭然似坐山齋裏。更著林僧來乞詩。</text>
<title>咸興</title>,<text>天作咸興壯北方。鬱葱佳氣古南陽。靑山盡拱樓臺出。綠水回通市郭長。其二樂民樓迥倚層空。萬歲橋長臥彩虹。橋上人行樓上坐。相看俱是畫圖中。其三百里長郊萬里勢。羣山未覺眼中多。成川一道流如練。直到滄溟不起波。其四沛中王迹問如何。手種雙松歲月多。黛色尙留芒碭氣。龍吟宛似大風歌。其五海上高臺擊毬處。虯髥映塞馬龍驤。天人意氣今如在。不數當年吳越王。</text>
<title>鐵嶺</title>,<text>正喜淮陽近。還驚鐵嶺層。羊腸行詰曲。馬首見崚嶒。絶壑山根裂。屯雲海氣蒸。歸途心亦折。幸不去時登。</text>
<title>送崔汝和 錫鼎 赴燕 丙寅</title>,<text>士生寄一隅。有懷聘上國。豈無道塗勤。未足嬰顏色。古來賢俊人。結轍從玆役。衣冠與文物。何往非新得。于今獨山川。送子一歎息。其二夫子靑雲器。文章早追琢。淹識貫今古。玄覽綜丘索。使事重詞命。傾朝讓通博。翩翩延陵子。千載豈云邈。惜哉兜沫地。何處觀周樂。其三燕京古神都。城闕鬱逶迤。百年漫腥羶。沈痛甚黍離。穹廬積氣盛。屠肆遺歌悲。呑聲未敢泣。苦心當語誰。經過濯淸風。獨有灤河祠。其四夷齊義誠高。種蠡心亦苦。此去歷瀋陽。能無念二祖。經權各自靖。幽辱竟同處。深心和楚奏。餘響散磧鹵。感激想前烈。知子淚如雨。其五別腸不可緩。別袂聊暫把。春寒雪未盡。浿水氷度馬。蒼蒼薊門樹。莽莽幽州野。永路望不極。何時見回駕。行矣愼王事。靡盬在宵雅。</text>
<title>題畫鴈障子</title>,<text>落景散餘霞。蒼山遠明滅。洞庭白雲外。湘流宛幾折。畫史意萬里。尺素吳楚裂。靑冥點秋鴈。歷亂下煙雪。水寒芙蓉老。霜落葭葦歇。先集已容與。後至方超忽。渺然矰弋表。雲海日夜闊。永懷鴟夷子。扁舟寄散髮。</text>
<title>淸暉閣留仲裕。族弟盛後 對酌同賦。</title>,<text>羅雀閒門客少過。君來對酌遂微酡。松巖雨氣流樽斝。水檻泉聲入笑歌。白髮已將黃菊晩。緇塵曾染素衣多。秪今始覺休官好。世上浮榮在我何。</text>
<title>次趙成卿 聖期 韻</title>,<text>古人今不見。夫子道猶高。龍虎心胸壯。風花句語豪。一經窮皓首。萬理析秋毫。薦禰吾慚未。淸時老俊髦。再疊道在低頭處。無徒著眼高。須知履氷敬。終做蓋天豪。周折嚴繩墨。幾微察縷毫。能言戒鸚鵡。方信是儒髦。三疊心源本浩浩。飛躍自深高。直信天機妙。寧容意氣豪。春雷開百蟄。水月見纖毫。此理今誰契。吾生後哲髦。</text>
<title>崔擎天 柱岳 賣宅挈家。往驪州。賦贈。</title>,<text>有宅從人賣。工詩拙自謀。全家浮漢水。十月上驪州。浦樹蒼蒼遠。颿風獵獵遒。楮洲吾弟在。一爲繫行舟。</text>
<title>次趙成卿韻</title>,<text>吾衰已白髮。壯志負靑春。世態看時別。天機靜處眞。鴉喧似求食。龍蟄不無神。却算行藏事。能無達士嗔。其二每歎吾生晩。難窺洛建門。朱絃尋絶響。靑簡挹遺言。不盡淵泉妙。何曾枝葉繁。明珠炯自抱。莫受外塵昏。</text>
<title>光城府院君 金公萬基 挽 丁卯</title>,<text>豫樟千仞鬱崔嵬。驚世文章柱廈材。家學儒林編史傳。勳名后父畫雲臺。可論日月憑依近。實歷風波震撼來。虎倒龍顚還一夕。艱難重切百身哀。其二公昔提衡藝苑時。我初投卷覓鑪錘。一頭每愧歐公讓。亡質還深郢匠悲。未把綿芻修古義。尙因綸綍效吾辭。秪今無復登龍日。泣洒朱門望素旗。</text>
<title>五月二十八日。與太學諸君子。飮讌于泮水堂。口占一律。屬在座同和。</title>,<text>過雨黌堂晝景遲。長筵衿佩列逶迤。橋門流水濺濺度。槐市薰風習習吹。捨瑟幾人同點樂。食苹今日更周詩。須知缶簋心期遠。三復當年鹿洞規。</text>
<title>玉洞觀溪漲</title>,<text>急雨山溪漲。淸流變濁涇。乘凌爭一路。蕩潏極殊形。回坻旋爲轂。高厓建似瓴。崩雲籠疊巘。振鷺起遙汀。末力吹沙礫。橫波濫戶庭。未愁掀老樹。直恐簸虛亭。石漱菖蒲紫。池漂荇藻靑。雪霜侵夏令。霆霹奪人聽。快觀充俄頃。長懷騁杳冥。不須河渭大。似有鬼神靈。洶洶終餘怒。源源豈少停。朝宗萬里意。一日到滄溟。</text>
<title>淸風池閣</title>,<text>蕭散臨池榭。君家卽我家。疎林滴晨露。半嶺逗陰霞。爽合風蟬響。淸歸水木華。是中高枕得。門外便塵沙。</text>
<title>與子益同赴外王母壽席。江水大漲。舟中次子益韻。</title>,<text>江闊迷南北。迢迢望果川。心傷波底屋。興逸樹頭船。隔岸浮靑嶂。蒸空起白煙。欲將方至盛。前去祝華筵。</text>
<title>詠江漲</title>,<text>混混黃流集百川。馮夷未怪自欣然。浮槎卷下何山木。嘉穀沈來幾處田。白鷺分飛難及岸。孤舟遠去欲侵天。久知世界無空闊。便擬持篙逐長年。</text>
<title>關王廟。次子益韻。</title>,<text>廟貌森帷戶。窺臨颯有風。丹靑神鬼接。涕淚古今同。北地羞銜璧。南陽效鞠躬。忠貞恨一槩。合此並幽宮。</text>
<title>淸風池閣。與士敬讀樂記。歸而有賦。</title>,<text>吾生千載下。不聞韶濩聲。古器散金石。存者但遺經。吟哦俯仰間。髣髴得其情。歎息遂彌日。愔愔坐虛亭。商林叩虛籟。石泉璆鏘鳴。希音尙在是。與爾聊同聽。</text>
<title>士敬將歸湖中省墓。夜飮爲別。士敬時甫去內憂。</title>,<text>不怪離筵便酒悲。知君歸去異前時。凱風送盡黃鸝語。梓樹攀餘白露枝。明發故應心耿耿。夜長聊共話遲遲。一杯更緩驪駒唱。隨意西樓斗柄垂。</text>
<title>任監司 奎 挽</title>,<text>少日高才筆有花。中年拙宦鬢先華。王庭晩射平津策。藩臬纔登孟博車。謗自南州流薏苡。計存東峽問桑麻。不成歸老還歸葬。哭望秋原淚自斜。其二每憶淮陽臥汲公。東遊吾得看丹楓。訟庭下馬香城近。官酒留人蠟燭紅。往事悠悠同逝水。流年衮衮幾秋風。不堪簫挽靑門路。又是淸商八月中。</text>
<title>孟冬旣望夜宿楓溪。主人爲設榻池側。流觴傳飮。各賦詩以識之。</title>,<text>高興滿西崦。淸宵池館閒。泉聲疑世外。酒氣似春還。榻靜煙霜內。觴流水月間。誦詩如鼓瑟。天籟殷寒山。其二漠漠寒山靜。亭亭素月孤。池臺歸繪畫。人物在氷壺。爽欲忘衾枕。貧猶繼醑酤。爾家饒勝事。歌詠動相須。</text>
<title>張判書 善澂 遷葬挽</title>,<text>位望先朝伯舅尊。丹心素節古人論。私恩不借長秋殿。淸議終歸相國門。涕淚暮年憂社稷。風流脩夜閉丘原。空聞翁仲移封表。誰遣巫陽與返魂。</text>
<title>余之出宰淸風也。仲惠兄置酒餞行。時兄亦將有西塞之行。次韻爲別。</title>,<text>越陌常還往。開樽便主賓。餘歡戀花樹。別意悵參辰。皎月雲中澈。寒松雪後眞。心期無近遠。千里當均茵。</text>
<title>郡齋除夕</title>,<text>今日遂已暮。更鼓鳴我側。整襟爲坐久。所思渺鄕國。江門遠火明。郡樓微霰白。悲吟無與聽。白髮不可摘。人生寄一世。忽忽幾今夕。逝者亦已多。非今獨可惜。尙恨少年時。輕視日月擲。簪纓枉策名。符綬晩懷祿。屈指計所喪。茫然不可復。其二江聲暮向西。斗柄曉移東。俯仰一天運。吾生老其中。棄置無奈何。默坐寒堂空。眼前一壺酒。亦有盤羞豐。吾病適不飮。縱飮誰與同。悵然遂達曙。門鼓已鼕鼕。</text>
<title>李伯祥 徵明 自忠原送書。約以上元夜會宿月嶽之德周寺。旣入山。伯祥失期不至。獨宿無量寺。是夜。天陰不見月。戊辰</title>,<text>古寺碧雲合。寒山皁蓋遲。天應惜明月。人亦枉佳期。悄悄懸燈宿。寥寥伐木詩。淸光尙他夜。惠好肯來斯。</text>
<title>又賦</title>,<text>山鳥嚶嚶野鹿啼。遠來期子宿招提。白雲帶雪森千嶂。春水流澌下一溪。磵道人稀聊獨往。官樽酒滿爲誰携。雙旌五馬無消息。倚徧巖松日已西。</text>
<title>翼日。始上德周寺。境界高深。非復無量之比。是夜留宿地藏小寮。有二僧。相伴將下山。天遠上人出紙覓詩。遂書此以贈。</title>,<text>寄宿猶初地。攀登始上方。山長盤幾郡。城古築何王。松櫪千峰雪。栴檀一院香。聊從老寒拾。趺坐盡斜陽。其二瀟灑維摩室。飛簷著樹端。經行一磴峻。對宿二僧寒。月露通蘿幌。泉氷墜竹竿。神淸夢屢警。自起問香盤。</text>
<title>舟中得五絶</title>,<text>舟下懶翁塔。水深雙櫓倦。亭亭趨揖山。朝見暮亦見。其二灘沙苦難平。日暮風更生。舟移石磨戛。臥聽轔轔聲。其三普通非惡灘。灘淺舟凝滯。持酒勸篙師。暝泊梨湖澨。其四借問順風帆。何如下瀨船。到頭欲交語。各自去茫然。其五江流三百里。萬轉復千回。已去楊州近。遙看華嶽來。</text>
<title>將還東峽。同伯氏宿大有家。飮酒聽琴。士敬諸人亦來會。</title>,<text>逸興東征日。君家酒泥人。鳴琴度山夜。挂席向江春。草繞忠州遠。花開潭島新。歸途饒物色。別思也氳氤。</text>
<title>過牛川</title>,<text>行舟暮不息。宛宛轉牛川。遠岸村高下。中流帆後先。雲霞望超忽。湍險逝悠然。逸興今如此。輕鷗那獨賢。</text>
<title>月溪暝色</title>,<text>日落江氣變。兼之湍瀨長。繫纜欲何岸。孤帆猶夕張。榜人歌漠漠。洲鴈宿蒼蒼。傲兀信行止。柂樓吟對床。</text>
<title>曉發</title>,<text>昨日西風今日微。東船未作掛颿歸。篙師蕩槳雞鳴後。已有鸕鷀江上飛。</text>
<title>側岸有垂楊。拂波蔭船。</title>,<text>臥岸垂楊黃嚲金。長條日與綠江深。舟前春色今如此。寒碧樓頭恐不禁。</text>
<title>過葛山風日甚美</title>,<text>水驛靑煙弄霽晨。龍門遠色帶行人。江中笮纜遲遲日。岸上耕犁處處春。</text>
<title>次子益韻</title>,<text>白舫靑簾轉岸沙。初晴江路散餘霞。柁樓臥送龍門影。過盡楊根日未斜。</text>
<title>過鄭守夢亭子有感</title>,<text>夢老亭前松樹深。孤舟緩棹聽春禽。長江只是悠悠去。誰見前人歎逝心。</text>
<title>望陵</title>,<text>黃驪山色九疑同。二聖衣冠葬此中。回首冥冥今古恨。春風輟棹暮江東。</text>
<title>暝溯燕灘</title>,<text>暝色蒼茫帆外山。淸心樓影有無間。長波用盡篙工力。咫尺愁過燕子灣。</text>
<title>甓寺</title>,<text>我行掛席一絲亭。昨朝已過龍門山。大江東溯益漫漫。百里淸動楊驪間。牽纜暝度燕子洲。振衣早陟淸心樓。江雲欲散浦漵遠。初旭未出鳧鷖浮。鳴榔却轉馬巖去。甓寺之南更繫舟。寺門老檜氣蕭瑟。東臺雙塔高崒屼。懶翁碑版牧翁筆。後來挹翠詩更絶。靑楓銀杏自古今。怪鳥晝鳴跳魚出。向來逸興如目前。俯仰百年心悽然。不須灰劫問胡僧。且向丹丘訪神仙。靑楓銀杏怪鳥跳魚。皆挹翠詩中語。</text>
<title>過興元</title>,<text>懶翁塔東朝日明。淸風舟上使君行。春山轉入會稽幽。江水宛似新安淸。舍弟幅巾坐吾側。雲物瀾漫歸詩情。急灘回灣筆下過。蕭然不受波濤驚。滄洲逸興未讓人。世上寄與浮雲名。自今買舟不買山。與爾浮家度此生。</text>
<title>涉險</title>,<text>弱纜不勝灘。欹颿不當風。風灘兩阻我。兼以石巃嵸。勝處故須有此險。奮棹讓爾長年功。柁樓高坐興傲兀。注目亂山西轉東。去住浩蕩無不可。皁蓋日落春江中。</text>
<title>抵可興</title>,<text>永日舟中盡。高灘飯時過。紆回一路遠。應接百種多。春山隱帆影。夕鳥聞棹歌。回頭不見來時路。遠煙漠漠平長波。</text>
<title>夕過龍潭</title>,<text>去時乘月下江川。忠州使君同一船。歸時復弄忠州月。孤舟龍潭坐超忽。江水悠悠流自在。月明皎皎如相待。潛龍有珠不肯吐。陰沈百丈深水府。澹沱遠煙掃回灣。窈窕空翠搖春山。榜人戛戛雙櫓鳴。水禽磔磔鵝鸛驚。素舸杳然康樂興。朗詠且作袁家聲。此時相憶滿江雲。篷屋因之夢使君。江川地名</text>
<title>金灘</title>,<text>玉江至金灘。溯洄十里餘。湍險雖時有。大抵水舒舒。平波委輕楫。我行得虛徐。江皐日綠潤。花氣深翳如。人家逐岸住。吠煙隨密疎。歷歷水鄕事。蠶耕半釣漁。顧望每遲徊。野情一以紆。早知結網人。不羡臨淵魚。投簪會有日。何處容吾廬。</text>
<title>彈琴臺</title>,<text>舟子望琴臺。投飯贈江魚。問此誰與食。哀哉國殤徒。喪亂安可詳。氣結百載餘。貴賤死同日。智勇淪一塗。跡掃鵝鸛陳。魂聚蛟龍墟。春雲晦洲島。冤氛疑有無。滔滔西逝水。遺憤不可除。榜歌咽浦思。古臺鳥悲呼。持觴寄一哀。擊汰且前徂。是日。舟人有投飯江中事。</text>
<title>早遯</title>,<text>入水登舟江霧寒。舟子百丈牽沙灘。黃楊多生石磊磊。白雨欲墮雲漫漫。西崦早煙只數戶。東峰出日應三竿。仇池武陵如可見。去去不愁吾行難。</text>
<title>寒碧樓月夜。聞笛聲在船。賦得一律。</title>,<text>樓上吹初好。舟中度更寒。江空易成響。煙遠似無端。淸籟連風穴。流音溯月灘。峨洋今在此。綠綺未須彈。</text>
<title>夜坐聞灘響。子益有詩和之。</title>,<text>行坐兩悠然。隨人每江嶂。昨日舟是家。今宵齋似舫。</text>
<title>次屛間晦翁八絶</title>,<text>日長澹無趣。高齋晝眠閒。吏散門柳下。鳥鳴庭樹間。其二不登江上舟。却坐空中閣。雲月兩徘徊。氛昏一以廓。其三南厓淸籟生。北厓玉溜滴。乘興獨窺臨。春山露巾幘。其四夕嵐翳羣岫。朝霞明一川。鳥飛忽無所。魚泳方悠然。其五寥朗郡齋幽。下簾映江月。空峽自泠泠。風瀨無斷絶。其六錦繡繚爲山。山前江水瀉。空翠無四時。樓臺日瀟灑。其七春水下三島。源潭花氣連。遙期問津客。興在蘭舟前。其八江閣早晩風。來從仙穴裏。試問北窻枕。何如南郭几。</text>
<title>翛然齋朝起</title>,<text>不知夜雨多。開窻江霧入。空濛峭蒨色。滿眼屛山濕。</text>
<title>次唐人郡齋詩韻。與子益，李生天㦳同賦。</title>,<text>傲吏神仙近。高齋僧寺如。江風吹散髮。山色映觀書。勸客雨中酒。勞農花外車。我無淸淨理。民物自禽魚。</text>
<title>伯祥自中原。率其弟季祥 徵夏 及子姪三人。沈生齊賢兄弟。挐舟而至。會余兄弟將游丹丘。遂與方舟而行。</title>,<text>峽雨夜滿盈。春江漲瀏瀏。晨起望丹丘。意已忘黃綬。呼我靑翰舟。繫取樓東柳。有來却不期。翩翩蘂城守。棹歌舟銜尾。高興無先後。柂樓雙皁蓋。絲繩百壺酒。擊汰凝淸遠。明滅見戶牖。鶴巖前崷崒。屛山背蚴蟉。一氣蕩寒碧。蒼茫送鷁首。灘瀨汩回復。狠石交臂肘。宛轉百丈笮。穎脫雙篙手。溯洄無險阻。高浪狎雷吼。却顧桃花村。翳然武陵趣。爲問秦時人。于今尙在否。幽蹊曖莫尋。遐想如有負。花灘忽已度。玉筍聳左右。秀色何氛氳。丹霞鬱翠阜。擧手招玄鶴。持杯勸笛叟。淸唳響豪竹。船舷屢拊扣。顧呼同來人。此樂眞難朽。紛哉世中事。於我如塵垢。王喬是我師。葛洪是我友。神仙豈在遠。枯槁未爲有。莫輕一日歡。空慕千載壽。時有一日仙之語</text>
<title>玉筍峰</title>,<text>丹丘我已到。三秀若可采。綠潭靜淵淪。靑峰勢屢改。映鬱雲霞氣。橫空如錯綵。皁蓋倚延佇。羽旗杳何在。遲遲後來船。鼓枻來勿怠。森然五老峰。揖我如相待。</text>
<title>龜潭</title>,<text>渾渾大江源。鬱鬱羣岫會。淸峙壯際接。龜潭領其最。巖嶂負氣勢。積水蟠根蔕。嶢兀砥柱峙。橫絶龍門對。禹力所不到。益歎神功大。蒼峭竟古今。鴻濛結流靄。松矯元氣表。舟蕩翠微內。溯洄欲迷前。顧望似無外。水花破春遲。雲日孤光晦。緬邈仙源思。中流發永慨。浩歌向煙蘿。移棹越風瀨。</text>
<title>降仙臺</title>,<text>夕映舟路幽。春山花氣深。亭亭空翠內。丹臺俯碧潯。仙子何時降。焚香坐彈琴。維舟望不見。長笛倚風吟。高松散淸籟。如度空中音。應有雙玄鶴。低飛下雲岑。</text>
<title>和子益</title>,<text>篷屋蕭然歌嘯閒。眼前雲物媚人顏。鳴橈綠水通三島。欹枕靑岑度萬山。苕霅浮家從所適。桃源迷路笑空還。稚川但戀丹砂好。曾不移封向此間。</text>
<title>舟中記所見。和子益。</title>,<text>丹陽峽內何所如。民物依然留古初。舟子江上釣漁靜。人家谷口雞犬疎。風榛歷歷隱樵斧。春草靑靑生斫畬。中流紆目未移棹。他日共君來結廬。</text>
<title>島潭。次子益韻。</title>,<text>江光黯黯晩霞生。鷁首三峰照眼明。戍削雲根無地湧。參差鴈序自天成。松梢老鶻衝船起。泓下潛龍應笛鳴。欲借樵柯問仙路。石門深入聽碁聲。</text>
<title>石門隱舟巖</title>,<text>丹丘地盡更洄沿。三島春花錦纜牽。方丈何曾遙涉海。仇池終古可通仙。幽嵌棹入蛟龍宅。高頂門開混沌天。無數崩厓危欲墜。莫敎橫笛起船舷。</text>
<title>下三淸瀨</title>,<text>舟下上淸灘。愁思蘭棹疾。三山安可望。已是壺中物。</text>
<title>望煙村</title>,<text>雙楫舞中流。孤篷卷初日。何許起朝煙。蕭然木皮室。</text>
<title>江邊有怪鳥。色白不知名。見人飛去。</title>,<text>一鶴澹無情。孤高立洲嶼。東飛背我船。似向蓬山去。</text>
<title>捨舟向雲巖。和子益。</title>,<text>江路沿洄盡。雲溪窈窕行。誰知山水意。亦復有將迎。</text>
<title>道傍有石窟。嵌空爲二竇。有泉注焉。玲瓏可窺。</title>,<text>嵌空碧靑石。幽泉忽中注。應有雪色蝙。長年飮玉乳。</text>
<title>到雲巖。列坐巖下。折花流觴。</title>,<text>曲水流春酒。行廚颺午煙。微吟松下坐。皁蓋兩蕭然。</text>
<title>中仙巖夕景</title>,<text>鮮崖皎雪霜。古潭澄金碧。欲去戀淸輝。亭亭遠雲夕。</text>
<title>下山 始以中仙巖。謂已窮源。下山始知別有上界而未到也。回望悵然。</title>,<text>巖泉少人賞。終古一樵路。駐馬望溪源。靑山足雲樹。</text>
<title>龜潭</title>,<text>造化鍾奇勝。標名故不虛。雲疑守蓍處。江似負書餘。綠嶂行舟逼。危花絶岸疎。長懷退陶興。難問土亭居。</text>
<title>伯祥還歸。悵然倚樓。子益有詩和之。</title>,<text>江城送客悄空樓。玉笛聲遙下瀨舟。惟有屛山與吾弟。曙窻相對共悠悠。</text>
<title>到鶴棲巖。觀捕魚。</title>,<text>春水魚肥穀雨天。江城花暖柳絲煙。漁舟蕩槳靑蘋靡。釣渚移樽白石圓。歷歷吏人沙上望。深深樓閣鏡中懸。鳧鷖已共周旋久。長日忘飛皁蓋前。</text>
<title>翛然齋。與洪生世泰同賦。洪生時會申尙書葬于忠州。遣騎邀來。</title>,<text>期君何太久。昨夕始登門。馬鬣新觀葬。漁舟後問源。聊同江上望。且盡雨中樽。浮世參差事。寥寥未暇論。其二人來問官況。花裏訟庭幽。夜寢渾江靄。春游或釣舟。冥心聊兀兀。養拙日休休。黃綬何關事。丹砂不待謀。</text>
<title>和子益</title>,<text>淸時容傲吏。養疾寄江天。令弟同携手。高齋秪對眠。簷花官燭夜。門柳水亭煙。臥治吾何有。優游或近仙。</text>
<title>與子益及洪生。同訪凌江洞。李君天㦳亦隨至。</title>,<text>古壁幽花重疊明。綠潭雲日錦紋生。鯈魚自信從容樂。莊惠何人得爾情。其二春衣吹著杏花風。潭底魚游花影紅。沂上濠梁同異趣。忘言共坐水聲中。</text>
<title>緣溪而上。屢得佳處。</title>,<text>重巖綠苔色。定水靑松陰。千古森幽境。悠然冥一心。</text>
<title>送洪生往二潭</title>,<text>漠漠丹丘峽。春雲繞島龜。送君從此路。駐馬久尋思。吹笛中峰是。維舟幾曲疑。樵柯容易爛。莫被羽人欺。</text>
<title>郡齋。送子益入寧越。</title>,<text>玉筍峰前春水綠。仙巖洞裏早花紅。丹丘勝處經行盡。又逐靑山入越中。</text>
<title>與子益同賦義林池。得聲字。</title>,<text>漭沆滄池澄不淸。蛟龍魚鼈寄生成。盤堤樹擁高雲影。過閘泉飛急雨聲。香稻千渠資雪飯。絲蓴百畝足春羹。天開美利兼佳賞。終古留爲一縣名。</text>
<title>與堤川宰洪士膺 重模 兄弟。同游臺巖。各賦溪字。</title>,<text>馬度春山水漲溪。溪流濕盡錦障泥。崎嶇入峽無多路。窈窕穿雲是別蹊。聒聒風湍鳴石急。重重巖樹綻花齊。兩家不讓山公興。官酒如澠莫放携。</text>
<title>凝淸閣設酌。得遙字。</title>,<text>神仙樓閣足逍遙。賓主風流未寂寥。商嶺玄心參彖繫。滄浪高調發雲韶。莫辭官酒如霞釅。已有梨花作雪飄。舍弟歸舟江上逗。且容歡樂盡今朝。商嶺。金君楷所居。滄浪。洪生自號。</text>
<title>凝淸閣。又得壺字。</title>,<text>寒碧樓頭酒一壺。含杯高興在春湖。岸花開編河陽李。沙鳥飛依葉縣鳧。簾下掣鈴無簿牒。席前揮筆盛文儒。異時此事空相憶。閒對屛山落日孤。</text>
<title>送春日同賦。時子益與洪生。已戒舟行有日矣。</title>,<text>無賴江風也有知。封姨故作石尤吹。直從千樹飄花盡。且喜孤舟解纜遲。滯客徂春俱是劇。物情人意自相私。一樽不爲東皇餞。聊與吾徒醉少時。是日風甚</text>
<title>探龜谷稿。得靑字共賦。屬金進士。楷</title>,<text>住處雲山幾疊靑。郡齋爲客見新蓂。紫芝商嶺知高興。白首玄經惜暮齡。欲把龜圖參乙乙。不禁鴻意已冥冥。風江永日紛離恨。載酒何時問草亭。時金君將還商嶺</text>
<title>子益自淨方日晩不至。</title>,<text>期君何不至。忽已午時鐘。獨把洪厓手。微吟遠壑松。來時幾流水。宿處數重峰。無乃菖蒲石。仙花戀紫茸。</text>
<title>鳳棲菴</title>,<text>花木深樵徑。雲松閉石龕。山圍孤佛坐。鳥代過僧參。一辦香無火。數編經在函。風幡空自動。妙訣復誰探。</text>
<title>白蓮菴</title>,<text>虛白西菴得。淸幽滿一襟。山雲留客靜。夏木繞僧深。鳥破無言訣。溪流不住心。倘寬陶令醉。吾欲入東林。</text>
<title>出洞</title>,<text>山陰已向夕。石瀨轉多聲。此意深千古。終嗟晩一行。迷花歸路緩。攀桂別愁盈。可怪空門子。同含去住情。</text>
<title>子益將登舟。賦得寒碧樓前一樹梨。與洪生和之。</title>,<text>寒碧樓前一株柳。千條綰盡錦屛煙。春風長得空如許。不繫歸人下瀨船。</text>
<title>獨歸</title>,<text>樓中難作別。江上復同舟。及爾分携處。彌深返棹愁。遙空雙鳥沒。荒峽片雲留。長笛無情思。嗚嗚遡晩流。其二去舟若鳧鴨。滅沒下遙津。便爾似千里。兀然空一身。煙波盈我思。歌笑阻相親。寂寞官齋裏。還歸對吏人。</text>
<title>陪尤翁游葩谷</title>,<text>杖屨追幽踐。經行萬木間。晩晴雲駁解。遲日鳥聲閒。纓濯蓮花水。歌吟桂樹山。悠然童冠興。似自舞雩還。</text>
<title>屛川</title>,<text>勝處無人識。荒塗只自橫。嵌空石誰鑿。噴薄水相爭。老木千章合。時禽百種鳴。巖花開不盡。應待邵先生。</text>
<title>望俗離山</title>,<text>馬首千峰色。吾今覩俗離。半空霞不散。初夏雪堪疑。寺遠藤蘿外。林香躑躅時。振衣違絶磴。空詠太沖詩。</text>
<title>次宋敍九 疇錫 韻</title>,<text>興入桃源路。行隨稻畝衣。洞陰花木合。澗馥藥苗肥。洗飯臨淸溜。持觴望翠微。先生方宴坐。弟子莫催歸。</text>
<title>仙游洞</title>,<text>石門啓初奇。鶴臺建高標。見此意已傾。深入彌迢迢。絶境破幽蘊。造化駭難料。霜厓下離列。雲壁旁岧嶢。噴薄瀉湍瀨。晶熒散瓊瑤。巖溜非一滴。澗英擢千翹。耳目際崇深。俯仰心朗寥。夫子非綺皓。猶懷採芝苗。深寄詎易測。高興方飄颻。坐石久不瞬。臨川屢興謠。神凝萬物妙。道期千載遙。紛吾慚薄劣。抗志空雲霄。符綬秪爲忝。山林久見招。願留奉杖几。卒歲謝氛囂。</text>
<title>敍九以余品第仙洞在葩谷上。意頗不悅。有詩爲諷。次之。</title>,<text>葩谷寬平仙洞奇。眞同和惠與淸夷。須知曠度能容物。未若高標凜自持。</text>
<title>自松面。向外仙游洞。</title>,<text>山行數十里。鳥啼無時歇。淸溪棄復得。白雲深難出。旖旎長林花。搖漾淥潭日。翳然寄孤賞。遵路吟不輟。魚嬉網罟遠。木老斧斤絶。卽此感人深。何由棄簪紱。</text>
<title>外仙游洞</title>,<text>靑溪深淺流。高下一白石。終古相漱雪。作此玻瓈色。解鞍情便止。行坐信所適。晩花翳綠蘿。高鳥吟靑壁。巖嶂閉陰岑。人遠樵路隔。羣物一以靜。雲日自淸歷。景風方晝至。披拂叩冥寂。游者古何僊。後來遂絶跡。風珮無遺聲。芝英不可覓。淸泉㵸苦竹。聊以比靈液。</text>
<title>陽山寺</title>,<text>川源溯不盡。山路深亦平。數里或人家。水碓高下鳴。雲關窈窕入。石扇自天成。板橋到寺門。喬木深啼鸎。長廊似無人。繚繞獨徐行。鬖髿僧鬚長。崩剝碑苔生。景晏東臺飯。消搖林樾淸。神超跡難拘。境妙心卽幷。無以符竹累。廢此山水情。</text>
<title>舟中。載竹盆賦之。</title>,<text>淸江三百里。脩竹一歸船。浪沫吹湘雨。秋陰割渭川。篷窻晨露滴。葦渚夜聲連。王子山陰棹。應無此段緣。</text>
<title>舟下大灘</title>,<text>輕舟如急鷁。搖尾入危灘。欹側烏紗落。蕭森篷屋寒。盤渦沸不已。驚浪疊相干。忽過楊根縣。龍門背後看。</text>
<title>八月十五。挐舟溯江。凡行數十里。乃泊岸。夜已過半矣。</title>,<text>百丈夜猶牽。雲沙方渺然。江長夢裏路。月滿鏡中天。遠岸鳥時叫。荒村人盡眠。蘆花風露下。誰聽扣船舷。其二白露澄江闊。孤舟素月多。持杯使君興。引纜僕夫歌。岸轉蒼蒼樹。天垂冉冉河。風湍信三老。更不問如何。其三川路如無際。宵征意易傷。水螢飛忽忽。村犬吠荒荒。搖幔波兼月。霑衣露欲霜。凄寒賴多酒。艙底數呼觴。其四行舟只一葉。泊處四無隣。浩蕩鳧鷗夢。蒼茫水月身。羣囂於此遠。一氣自然神。城市空昏擾。誰知夜景眞。</text>
<title>又賦</title>,<text>蒹葭岸岸露華盈。篷屋秋風一夜生。臥溯淸江三十里。月明柔櫓夢中聲。其二一年一度中秋月。無雨無雲此夜晴。好放扁舟江闊處。柁樓看到打三更。</text>
<title>八月十八日。聞丹陽守喪逝。馳往封庫。仍宿鳳棲亭。翼日。乘舟還邑。</title>,<text>落日秋山有斷雲。鳳棲亭下水沄沄。丹丘羽客知多少。不借仙方度使君。其二狠石崩厓疊幾重。長淮灘急雪相舂。梢工密逞雙篙手。太守貪看五老峰。長淮灘名</text>
<title>九月十四日。檢田水東。會淨方寺僧雪淳走沙彌來。報山中秋色。乘興便往。一宿而歸。</title>,<text>僧報楓林信。吾觀穡事成。悠然騎馬去。不覺上山行。甁錫高雲杪。跏趺一磬聲。椒茶與松餠。種種作人情。其二日隱山門憩。秋淸石室眠。迢迢千嶺月。漠漠下方煙。多籟還歸寂。虛心不著禪。明朝又塵事。野外踏荒田。其三太守紅杞酒。山人金屑泉。相酬深一酌。便欲當千年。地骨眠蒼狗。天漿醉白蝙。丹砂那得似。葛令枉稱僊。是行。携得枸杞新釀。色味佳絶。寺後石泉。亦甘洌。僧言中有金液。其四仄徑歸時駛。輕輿歇處便。回瞻雲際寺。不信夜來眠。磬遠飄蘿外。僧孤立檜顚。蒼蒼一揮手。已是隔人天。</text>
<title>又賦</title>,<text>蒼峭入鴻濛。削成自太始。一氣竟標本。千仞無重累。不知造化力。何以能爲此。於焉著結構。人巧乃復爾。中有草衣僧。疑古巢居子。雲英上縹緲。玉乳下淸泚。獨愛菖蒲根。孤生嵁巖裏。劍脊抽勁葉。歲寒瘦難死。殷勤託老宿。爲我且善視。待汝九節成。歸來採相餌。</text>
<title>郡齋秋懷</title>,<text>搖落江潭事。蘭皐已緖風。遙懷秋夜半。獨臥郡齋空。易下西樓月。頻驚北渚鴻。離騷兼水調。託寄古今同。其二秋水淸公館。寒山滿訟庭。有時看釣艇。終日對雲屛。吏散空門柳。賓來卽酒甁。淵明雖五斗。高興自沈冥。其三鴈鶩歸人吏。神仙臥使君。灘聲每夜雨。山色一樓雲。朱紱身堪隱。黃花酒屢醺。江湖興瀟灑。不恨久離羣。其四吏道有羈束。能無心事違。淮陽禁闥願。彭澤故山歸。此意誰通蔽。于今難是非。寒江日西北。注目倚斜暉。其五愁思高樓迥。闌干度暮鴻。冥冥紅樹雨。颯颯白蘋風。峽氣陰晴半。江聲早晩同。千秋宋玉恨。詞賦未須工。其六江峽日泠泠。獨留遙夜聽。高齋度微月。滅燭掩重扃。側想曉霜急。空憐衰菊馨。幽懷耿遲暮。明發未云寧。</text>
<title>霧巖寺晨起</title>,<text>東林早鴉起。虛室白生初。野馬晨光裏。淵珠夜氣餘。勞生亦可已。了義竟何如。盥漱鑪香下。微吟貝葉書。</text>
<title>登屛山晩眺</title>,<text>野曠紆平楚。江寒動碧虛。居然萬里勢。寥落九秋餘。今古相回薄。山川秪自如。休將爽鳩樂。枉濕景公裾。</text>
<title>石榴 十月初八日曉夢作。</title>,<text>紫顆含珠實。崇朝露氣溥。無人獻君所。目斷五雲寒。</text>
<title>送洪尙書 萬容 赴燕</title>,<text>聞道燕京使。衝寒度薊州。龍頭一代選。牛後百年羞。雪擁巫閭壯。雲橫碣石愁。關河萬餘里。目斷倚江樓。</text>
<title>全川都正 滌 挽</title>,<text>法宮衮衣朝日明。璜珮星爛引宗英。秀眉丹頰神仙表。全川公子年最少。殿前誦書如鼓琴。從官竊歎至尊笑。紫泥誥濕新擢秩。爀爀光輝動一日。天家潢派孰敢問。西華丞相是自出。龍種未論與人殊。鳳母也自無凡雛。汝陽文雅盛天倫。東平爲善樂家居。漆簡初窺孔氏壁。枕方未求劉向書。朝天珂馬曉如雲。珊瑚寶玦夜招魂。淮南誰信吠空犬。巴峽人悲斷腸猿。歲暮東陵松柏深。丹旐雪落北風翻。可憐濁世誰翩翩。賓客淚下平原門。</text>
<title>冬日。對屛山有作。</title>,<text>朝見錦屛山。暮見錦屛山。朝朝與暮暮。錦屛在窻間。變態雖千萬。畢竟各有還。斐亹還初旭。空濛還夕月。靑還浦漵煙。白還厓谷雪。於何還秀色。終古不曾歇。澹然彩翠外。吾獨觀其眞。冥會只此心。詎可喩傍人。</text>
<title>十二月十三夜</title>,<text>江城霽煙雪。郡齋夜夜月。懷此每不眠。披衣獨散髮。北渚旣滉漾。南浦復空闊。萬象森未動。羣岫影兀兀。氷灘獨難靜。曉響轉淸越。逸興空亭亭。孤嘯爲誰發。我友二三子。音塵一何闕。</text>
<title>月夜。女兒輩登寒碧樓。久不下。余方坐翛然齋。不覺起興隨至。眞所謂老子於此。興復不淺也。</title>,<text>月明笑語喧。樓頭兒女游。綠江渙如春。花鴨一雙浮。卷簾相指似。夜寒不下樓。老子方獨坐。微吟對虛舟。其二洞天此窈窕。淸眞蘊四時。何年玉斧子。期我采玄芝。白鶴夜不來。高樓坐待誰。闌干三十六。明月空參差。其三錦屛凝夜煙。綠影淪江深。波流不俱逝。一似靜者心。蕭然一幅巾。四顧誰招尋。雲月皎我燭。風瀨鳴我琴。</text>
<title>敬次家君碧波亭次陽明韻。己巳</title>,<text>天南地盡島夷中。積水冥茫混太空。縱有夢魂飛不度。願爲黃鵠去隨風。其二終古珠厓瘴海中。謫居應是似逃空。桄榔樹下詩千首。領取蘇家父子風</text>
<title>哭妹壻李汝楫 涉○壬申</title>,<text>漠漠乾坤共殺機。麟亡龍死鳳驚飛。炎天霜雪仍餘烈。更爲蘭摧淚濕衣。其二人代桑滄只眼前。回頭往事盡茫然。北寬亭下迎君日。不信于今十五年。其三綠鬢紅顏炯兩瞳。少年眞似日生東。一時人羨雙星會。光景依俙是夢中。其四草宿衿陽又廣陵。隕珠餘恨幾年仍。參差短世俱朝露。歸去玄扃共漆燈。其五司命何心錯弄權。古來多少夭才賢。憐君更比顏回短。恰得當時髮白年。其六半世辛勤硯北身。丹鉛舊業欲生塵。秋堂螢火飛無數。暗入書帷不見人。其七昆玉荊金自有章。會須追琢貢明堂。蒼山鬱鬱埋奇寶。終古冤氛翳白楊。其八地府深嚴帝所淸。修文作記共稱榮。心知此事難憑準。猶欲持寬父母情。其九灰劫餘生鹿豕羣。四年窮谷泣荒雲。眼枯尙有千行淚。未敢隨人把似君。其十久約吾文表妹塋。筆隨心腐竟難成。秪今縱有文成日。那得泉臺一細評。</text>
<title>金原城 必振 挽</title>,<text>上天醉已甚。久矣其夢夢。禍福與窮達。予奪無一公。賢喆類坎壈。此恨古來同。怪公只一身。倂有生民窮。炰烋彼何者。吉祥萃其躬。黃流注瓦缶。玉瓚空玲瓏。豫章失構廈。但爲螻蟻宮。眞宰意莫問。靈瑣高難通。無兒澆墳土。有文餧書蟲。身名兩翳如。志士淚霑胸。浮生亦何常。如漚滅海中。榮華更足賴。萬事一飄風。天時日薦瘥。殺機起蛇龍。祈死古固有。全歸可無恫。哀哀此鮮民。銜恤何時終。鬼神罰不死。靦顏視蒼穹。緘辭瀝淸血。再拜以送公。公歸九泉下。持此告吾翁。</text>
<title>谷雲四曲白雲潭 癸酉○以下二十七首。係谷雲雜詠。</title>,<text>四曲川觀倚翠巖。近人松影落毿毿。奔潨濺沫無時歇。雲氣尋常漲一潭。</text>
<title>管雲山</title>,<text>華嶽山中太始雲。千峰萬壑接氤氳。古來此物無人管。直待先生始策勳。其二山中有雲人得管。雲亦不放人下山。畢竟還誰是主客。悠然一笑倚蒼巒。其三朝見雲生暮復生。不分眠臥與經行。如今已是忘相管。須與靑山換別名。換一作喚</text>
<title>管雲之意。諸作已盡之。三首外。不容復多著語。別爲詠雲十二首。申其餘意。蓋以雲之隨時變態。逐境異趣如此。非有以管焉。則莫能究觀而自怡云爾。</title>,<text>桃花輕薄絮顚癡。逐水隨風各不歸。只有閒雲意淡蕩。終朝懶出洞門飛。春其二魚鱗草莽故多般。變態橫生指顧間。倏忽奇峰千萬疊。開簾又是一華山。夏其三金天秀色皓盈盈。搖曳寒潭素練明。借問淸高誰得似。還他山裏老先生。秋其四雪峰愁寂立巑岏。澗水無聲氷塞灘。歲暮眞成無可悅。寒雲獨自媚人看。冬其五拂曙山雲冉冉生。高低林壑一時平。淸浮元氣如滄海。明著初霞是赤城。朝其六千點棲鴉古寺鐘。歸雲日夕獨從容。箇中宿處君知否。茅屋東頭叢桂峰。夕其七觸石朝興已滿天。吐呑峰嶺互相連。潭龍睡起新行雨。恰爲山人種藥田。雨其八雨晴雲葉欲離離。餘濕氤氳散頗遲。斷處溪虹明夕飮。潤回巖桂媚新姿。晴其九千尺喬松帶女蘿。白雲於此每婆娑。棲鸞舞鶴參差是。似見僊人早晩過。松上其十花源雲氣襲芳菲。雲在花間宿不歸。深處欲迷蝴蝶夢。滿林紅濕曉霏微。花間其十一仙塢深深壟畝平。白雲從古不勝耕。山童餉饁無尋處。遙認靑牛喚犢聲。耕塢其十二人在長松白石磯。雲來相守兩忘歸。貪看水底離離影。不省金鱗上釣飛。釣磯</text>
<title>不知菴。次籠水亭韻。</title>,<text>稠疊靑岑與翠巒。小菴孤迥寄中間。冥冥一枕希夷界。枉遣奔泉吼滿山。</text>
<title>濕雲泉</title>,<text>洄洄松桂磴。濺濺花藥圃。一路白雲濕。須知不是雨。</text>
<title>伴睡菴</title>,<text>竹倚蒲團不用禪。希夷直下有眞傳。夢中未識桃花落。山鳥呼人到枕前。</text>
<title>太初谷</title>,<text>鉅谷深林虎豹墟。蒼杉鬱鬱萬株餘。風霜雨露無窮事。拄杖時來問太初。</text>
<title>鐵鑪</title>,<text>夜窻有宿火。擁此自成趣。時復偶林僧。殘灰撥燒芋。</text>
<title>銅甁</title>,<text>古銅葫蘆樣。汲泉常在手。却笑鴟夷饕。終年但盛酒。</text>
<title>課農</title>,<text>耕田白雲中。飯牛靑溪側。時來閱耘耔。倚杖遂終夕。耒耜猶未親。緬焉謝沮溺。</text>
<title>摘果</title>,<text>山果非一種。霜餘溢甘芳。行隨樵子覓。坐共林僧嘗。高蔓摘未盡。留作鼪鼯糧。</text>
<title>濯足</title>,<text>淸溪萬里流。白石中盤陀。於焉濯吾足。隨意揚素波。冥會太沖詩。不信孺子歌。</text>
<title>有知堂。次晦翁二詩。應伯父命。</title>,<text>漢道昔橫潰。九河方未鑿。惟時一武侯。忠義獨磊落。眷言畏天命。未敢愛丘壑。悲哉死後已。遺烈久猶昨。後來百篇詩。獨嘆晦父作。潭祠感何深。擧世誰斟酌。賢哲曠相望。終古一憂樂。華陰小茅宇。遠意更漠漠。右臥龍潭韻結廬在山裏。曳杖行山前。永懷東峰子。久矣無此賢。緬邈首陽隱。沈冥栗里眠。心期炯不昧。皦日脫浮煙。巖棲空白雲。澗飮餘寒泉。於焉寄眞像。未信曠百年。志士歎所遭。能無淚潺湲。太息倚古臺。悲歌續遺篇。右醉石韻</text>
<title>尹體元 以健 挽 甲戌</title>,<text>三節家聲絶代無。華陽夫子更型模。乘桴早許從浮海。血脚寧辭步上途。共喜覆盆回白日。豈知歸轍卽黃壚。孤魂永與脩門隔。終古長些怨楚巫。</text>
<title>金鍾城 益廉 挽</title>,<text>少日高才獨不羣。春臺落筆動明君。驊騮歷塊終成蹶。干鏌埋塵尙有氛。潘岳郊居甘拙宦。陶公纊息出奇文。生芻欲奠能無地。聞道新阡近白雲。</text>
<title>重陽前一日。次韻贈別士敬。</title>,<text>之子一匹馬。能來款我扉。百年幾相見。將去屢挽衣。惜哉萸菊節。一觴未同揮。極目送歸鴻。何時當北飛。其二風雨夜如晦。鳴雞不廢聲。羊腸路雖險。良馬故安行。勖君愼所履。囂塵滿京城。君子易常度。何以成其名。其三天運詎能泰。人事日崩分。太息臥窮谷。素髮空紛紛。摩挲倚床刀。幽憤干靑雲。獨漉有遺亂。悲歌以向君。</text>
<title>金蔚山 灝 挽 當在金參奉挽下</title>,<text>禁苑層臺毀一言。皐比奬直荷殊恩。馬鳴立仗翻遭斥。鵩上承塵遽斷魂。時宰眞成欲殺意。巫陽不問有含冤。江湖感慨空無限。卷裏離騷映淚痕。</text>
<title>宿巖寺吳家亭子</title>,<text>巖寺今三宿。煙波益渺然。沙寒多警鴈。月皎有行船。宇宙孤生老。江湖晩興偏。卜隣終得否。深倚主人賢。</text>
<title>贈金君䎖</title>,<text>今朝有好事。聽丁誦新詩。郢曲古來絶。唐風今在玆。敲金淸動耳。攬鏡黑生絲。南國詞人藪。君應崔白期。</text>
<title>次子益韻。贈玄生若昊。</title>,<text>未死終相見。逢君秪苦顏。氷霜又歲暮。涕淚尙人間。海遠鳩林里。雲寒石室山。蒼茫去留意。秉燭夜深看。其二苦竹與松柏。不曾桃李顏。知君三碧號。用意雪霜間。卽此同肝膽。何論隔海山。殷勤護勁節。直到百年看。其三往事那能憶。惟餘淚逐言。深知不如死。尙有未收魂。爲海桑田幻。衝星劍氣存。人間何可託。永欲謝啾喧。其四氷路逶遲馬。寒燈款曲言。銜恩曾至骨。念別欲銷魂。海闊鴻飛得。山深鹿視存。悲吟向遙夜。松籟曉窻喧。其五每憶匡山讀。能忘岬寺幽。朝吟松上雪。夜漱竹間流。過去誰非夢。吾生久覺浮。從君更借問。幾箇有同游。</text>
<title>玄生行。口占三絶。附寄其大人。</title>,<text>征馬南行背朔風。到時春滿竹林中。趨庭樂事何由羡。天地茫茫我獨窮。其二二十年前逐我翁。謫居曾不似湘中。曹家園好留陳跡。玄老書頻見至衷。其三枯形兀兀已成翁。往事思量每熱中。回首鳩林餘一老。數行詩札訴危衷。</text>
<title>次子益，敬明 弟昌緝 唱酬韻。</title>,<text>千古鴛鴦繡。金鍼各在人。云何文字學。欲了丈夫身。回薄波流靡。虛明夜氣新。永懷尼父聖。憤樂老相循。</text>
<title>次子益雪詩</title>,<text>一夜袁廬臥自如。乾坤晃白起來初。吳門練影誰分馬。魏國珠光劣照車。黃卷燭來新得助。紅鑪點處却成虛。普天寒士思同庇。自笑書生意闊疎。其二狼藉松梢與竹叢。坐看揮霍勢何雄。先春花絮玄機別。觸目琳琅大地同。危樹多風吹更落。疎簾有月照還空。盈襟灝氣無邊際。却怪山陰興易窮。其三雲物冥茫混沌如。回風驅霰戒嚴初。欺鹽欲入殷王鼎。裂素疑分織女車。地比天容齊皓潔。心將目境共淸虛。細看滕六裁花巧。覺得東皇翦刻疎。</text>
<title>次子益韻。寄李子東。海朝</title>,<text>天馬凌空脫馽鞍。氷壺貯月見淸寒。大家禮樂今餘韻。三世文衡爾小官。巷號烏衣從寂寂。庭留槐影尙團團。百年蘭臭吾徒在。有酒頻追竹閣歡。</text>
<title>偶感東岡舊事。疊韻奉子東。</title>,<text>叩策東岡淚墜鞍。長懷積雪立門寒。先人有友應同傳。當世惟公不愛官。講易林空書帶綠。觀心池古鑑雲團。阮咸文彩憐相近。交誼憑尋伯仲歡。</text>
<title>次韻贈子東</title>,<text>宛彼人如玉。云何我勿思。風流四世好。妙絶五言詩。江路來應易。山樓倚頗遲。空懷又今夕。明日可能期。其二已作離羣慣。猶然盡日思。誰堪共飮酒。爾獨可言詩。野入年華淺。江含夜景遲。樓高更愁絶。浩蕩眼中期。</text>
<title>趙正郞 景望 內室挽</title>,<text>往跡森然聽澗堂。髫齡游走鬢今蒼。諸郞序齒均魚隊。夫子敦親屈鴈行。懿範孰知如我最。哀歌欲送倍情傷。䦱門猶記當時拜。髣髴餘徽想珮璜。</text>
<title>石浦。與族兄最良 盛最 昆季季達 從弟昌直 諸人會話。</title>,<text>六載有今夜。悲歡如夢驚。語長從燭短。酒重覺寒輕。世事滄桑幻。生涯木石幷。松楸百年感。遲暮各同情。</text>
<title>除夕木洞。陪伯氏及子益，仲裕，士敬，道以 族姪時佐 會飮。拈杜律韻共賦。</title>,<text>門掩松楸暮景催。庭喧櫪馬弟兄來。春光逼酒銷寒雪。鑪火將心著冷灰。新沐空悲頭上髮。繁英懶問閣中梅。如今萬事輸人健。可獨屠蘇後把杯。</text>
<title>又次杜韻</title>,<text>寄世終何賴。隨人也惜時。偸歡三酌淺。堅坐一燈遲。芝秀嗟猶未。河淸況更期。松楸轉深感。驚起曉風悲。</text>
<title>趙正郞 景望 挽 乙亥</title>,<text>自我不見公。于今五載餘。悠悠平生事。歷歷舊門閭。尋思肝肺熱。欲往蹤跡拘。幸玆免畏約。謂當展闊疎。一朝撤琴瑟。終古隔泉途。哀歌欲援筆。感嘆屢唏歔。其二公惟我自出。辱爲兄弟行。吾父與同齒。事公敢不莊。直以親愛故。往往形跡忘。屣履錯戶庭。酒賦隨頡頑。自蒙撫頂來。今已鬢髮蒼。悲歡詎有窮。德音終難忘。其三嘉林詞翰家。三世魁進士。我公襲前徽。詩鋒早劘壘。一頭雖讓人。亦旣傾餘子。生兒更裒然。驥子信千里。盛事古來少。藝苑以爲記。東京五公貴。借問孰如此。其四公資本瑚璉。宜薦明堂深。蹭蹬且下邑。文雅猶素襟。秋淸赤壁嘯。露滴披香吟。逸興復伽倻。玄鶴下堂琴。宦跡今寥落。浮雲不可尋。春風滿南縣。桃李幾處陰。赤壁在同福。披香亭在泰仁。伽倻山在陜川。皆公所歷。其五名園白嶽麓。華構聽澗堂。醞藉見風流。吐納皆芬芳。勝日款比隣。未曾闕壺觴。春衣石溜濺。夏簟風松涼。回首把酒地。萬事俱茫茫。他時過門淚。灑徧牡丹香。其六岧嶢挾仙樓。寥朗涵碧亭。萍水再奇會。使君雙玉甁。羽觴駐明月。皁蓋倚晨星。往事發夢寐。風襟尙泠泠。念此那復得。空山獨伶俜。滄桑已深感。九原更冥冥。其七王子投琴慟。莊叟鼓盆歌。人情各有至。兼萃其如何。達觀雖已了。能無損天和。奄忽遂隨化。仁壽豈云多。濬沖最可念。羸悴早嬰痾。執手勉全生。我淚已滂沱。其八寒食白門柳。靈車惠陰道。東風吹孝子。血淚滿春草。山丘限華屋。杜曲無耆老。俯仰感代謝。惻愴盈懷抱。不得餞蒿里。生平義如掃。獨立向江漢。逝水流浩浩。</text>
<title>金參奉 聲大 挽</title>,<text>厖資厚意極眞淳。今世吾猶見古人。天與白雲供久臥。錯疑窮谷滯儒巾。其二文場老試據鞍雄。二百人看矍鑠翁。何限兔園殘冊裏。白頭乾死蠹書蟲。其三御筆新除漢寢郞。綠衫烏帽疊恩光。秋田禾黍還甘澤。不向春苗羡早長。其四鳩杖經年懶涉園。舂歌一日不聞村。蕭條里社風流盡。蜡飮誰推祭酒尊。其五劍首矛頭六載餘。偸生得近丈人居。指囷分宅猶常事。高義堪論廣柳車。其六彭澤南村世外期。度阡越陌幾多時。如今草沒巾車路。閒却烏牛不復騎。其七春晩飛花滿洞陰。東風吹入繐帷深。一杯可似平生屬。淚落提壺勸酒吟。其八未見新封起九原。楊山歸路獨傷魂。他時定不車空過。尙記橋公舊戲言。</text>
<title>李子東過宿角巾亭。翼朝。同舟至廣津。</title>,<text>江氣蒼茫晩未分。鳴榔只許白鷗聞。煙中罨畫團樓影。風處纖羅蹙水紋。篛笠閒情西塞雨。角巾遺跡五湖雲。扁舟不易同君載。元禮高標故絶羣。</text>
<title>道文上人過訪江榭。敬次曾王考韻以贈。</title>,<text>往事悲涼淚滿巾。殘生聊託白鷗羣。逢僧指與淘沙浪。何似山中起滅雲。</text>
<title>洪生世泰來訪渼陰僑居。留宿角巾亭。檢明人詩。用其韻同賦。</title>,<text>索居吾已慣。江檻日淸幽。夜雨隨人至。朝雲共水流。道情深體物。詩意早悲秋。出處何須問。君從白鳥求。其二白露下江浦。渼陂秋水淸。相逢採菱處。共聽棹歌聲。兀兀無餘事。悠悠足此生。晩來樓上臥。更復一蟬鳴。是日。適往南陂觀采菱。洪生追及於此。</text>
<title>秋日。往楮島。登過去船。船中先有一老儒。乃洪川進士南宮垣也。曾在壬戌秋。與余同榻于道峰書院。其年。余登第。君獨不偶。今又隨貢上京。口占一絶以贈。</title>,<text>淸江偶上孝廉船。華髮相看異昔年。回首匡山舊讀處。碧雲秋色故依然。</text>
<title>還山馬上。偶記杜詩。令崇兒次之。仍自賦。</title>,<text>農巖行未到。吾廬已在目。綠潭過雨淸。秋禾映籬熟。只愁夜來霜。凋盡臨池菊。蒼苔尙可臥。隨意携子宿。</text>
<title>還山有作。示李季愚。</title>,<text>壟上茅廬吾自憐。歸來風物正蕭然。寒泉漬菊花猶澁。重露凋楓葉少姸。僧怪休官臥窮谷。客拚携酒醉荒年。靑山華髮堪相映。已斷餘生不問天。白雲僧來訪。問何苦辭官。故頸聯及之。</text>
<title>同季愚訪白雲。次陳白沙韻。</title>,<text>匹馬蕭然返故林。幅巾隨處散疎襟。白雲流水有何好。春暖秋涼須一尋。山木高低分衆色。石潭今古照虛心。淵明不淺匡廬興。蓮社攢眉意却深。</text>
<title>呼韻</title>,<text>巖泉本佳絶。景物況高淸。嘗果霜餘滑。看楓日處明。路幽聊自去。僧懶不須迎。好在曹溪水。年年記我行。</text>
<title>夜吟</title>,<text>峽裏秋深黃菊稀。霜溪木落葉吹衣。林僧有約携衾宿。峒客多逢拾橡歸。嶺月偃松明稍稍。簷風吟鐸響微微。百年心事同安夜。默聽鐘聲驗道機。</text>
<title>次季愚韻</title>,<text>漫浪行歌復坐吟。眼看魚鳥自飛沈。幽期求仲來三徑。晩計香山託二林。鐘磬聲高警霜重。衣裳臥冷覺雲深。東峰曙旭遲遲上。卯酒從君且一斟。</text>
<title>歸路。過憩桃坪李厚培家。饋蜜橡。戲賦。</title>,<text>山家蒸橡細成糜。崖蜜新調味勝飴。千載劉郞人笑拙。何須糕字不宜詩。</text>
<title>草堂前菊叢絶短小。重陽已迫。而開花無幾。季愚自詑其家園黃英已瀾漫。賦此解嘲。</title>,<text>三年種菊不能長。難似君家滿地黃。但得白衣來送酒。數枝猶可作重陽。</text>
<title>次季愚韻</title>,<text>茅齋霜露日凄淸。黃菊階前點綴明。把卷閒臨秋樹讀。開樽偶値老僧傾。溪霞映夕舒文綺。池月涵虛碎水晶。客去衡門還自掩。長吟五柳獨含情。</text>
<title>次諸生爛柯臺韻</title>,<text>翠竹檀欒映碧流。臺前時繫問津舟。仙家萬劫棋中度。爛却樵柯未擬愁。其二勳業雲臺逐水流。角巾亭下有虛舟。狂奴釣興羊裘在。月冷風凄總不愁。其三十月寒江竹箭流。朝朝坐數下江舟。最憐浪裏浮鷗意。不似天邊過鴈愁。其四風江落木盡西流。幾處汀沙閣釣舟。獨立高樓聞鴈過。誰人識得興中愁。</text>
<title>次劍南韻</title>,<text>端居感時序。次第見霜氷。名姓猶朝籍。生涯卽野僧。忍飢支鶴料。扶病就書燈。世路休回首。吾人已折肱。其二節食貧堪過。貪書老易遺。江湖留晩計。霜露有深悲。過鴈衝風急。遙船逆浪遲。夜長渾不寢。新得放翁詩。</text>
<title>放魚歌</title>,<text>滄江漁子晨叩門。手携鯉兒授饔女。金鱗朱尾五寸身。縱小不是鯊鱨侶。偶然失勢隔風濤。未肯甘心就烹煮。潑剌盤中不能飛。雙腮呀呷如欲語。悔不將身愼出入。何由作書敎魴鱮。向來對案每彈鋏。見此令人欲投筯。出門咫尺大江深。呼兒臨水放敎去。側身偃尾未便逝。鬐鬣欲動猶圉圉。斯須超忽若有神。滅沒片影不知處。碣石龍門一萬里。滄溟水闊呑吳楚。潎洌雲濤有餘地。養成鱗甲幾年所。縱饒九天挾雷雨。應記今朝困椹俎。君不見人生窮厄各有時。莫以富貴忘在莒。</text>
<title>奉贈北溪李公 世白 赴燕</title>,<text>蕭瑟江湖一禿翁。悲歌歲暮釣船中。平生未識神州大。垂老難聞虜運窮。縱去可能觀禮樂。向來猶恨負桑蓬。衰懷更激今朝別。目斷遼雲倚北風。其二中州莫說盡穹廬。歷歷遺蹤賢聖墟。懷玉山林應逸士。懸金市肆幾新書。歐虞制作開明始。陳許淵源接宋餘。玆事未容今古異。試憑公去問何如。陳許。指陳櫟，許謙。</text>
<title>冬至前夜口占。示院中同志。</title>,<text>臥痾輟觀書。隱几養沖穆。斯晨忽寤懷。感歎運化速。深知積陰下。已有微陽復。氷霜雖慘慄。品彙兆發育。大哉天地心。盎然斯可掬。周孔有繫易。起坐再三讀。其二匍匐入井兒。觳觫釁鐘牛。卽此一念隱。充廣靡不周。譬彼江河大。始自涓涓流。云何自壅閼。如泥塞渠溝。君看赫赫陽。下生九地幽。機緘苟不繼。造化或幾休。勖哉吾黨士。反身宜自求。</text>
<title>疊前韻</title>,<text>大化無停運。天命信於穆。陽陰迭升降。應機無淹速。九野雖寒威。七日已來復。閉關養其始。良以茂對育。偉哉弄丸翁。萬化不盈掬。先天眎我圖。一字無可讀。其二濯濯牛山木。斤斧而羊牛。衆人有良心。厥初皆孔周。惜哉爲物役。甘心處下流。聖愚始遼絶。淸渠與汚溝。幾微詎可忽。只在方寸幽。湛然夜氣還。善端無時休。於焉有剝復。安用更外求。</text>
<title>仲冬十二夜。與院中諸生對酌。用書字同賦。</title>,<text>絃誦黌堂久闊疎。斐然吾黨喜羣居。西山眞味蔡家薺。東魯遺言曾氏書。發軔正須窮萬里。下帷寧只惜三餘。慚丁讓抗猶餘事。努力心期不負初。其二月皎宮墻槐杏疎。冠衿列坐俯前除。瓦樽春淺三杯酒。燈帳煤深幾卷書。松翠耐寒矜節勁。江明入夜較心虛。紅鑪片雪君知否。莫遣名根一點餘。李瑋詩。有名利關頭一念疏之語。落句擧以加勉。</text>
<title>松柏堂雪後。喜子益自楊根來宿。</title>,<text>石室連朝雪。楊江念弟寒。能來同夜宿。令我罷愁端。耳熱春生酒。窻明月吐巒。新詩滿囊在。挑盡小燈看。</text>
<title>松柏堂。次子益韻。</title>,<text>空山欲深夜。大地正堅氷。閉戶一鑪火。留人半盞燈。老深同氣樂。閒得寸心澄。耿耿靈芝感。相期至道凝。</text>
<title>上元夜。石室書院。同諸生觀月。呼韻共賦 丙子</title>,<text>不著纖雲萬里天。放開蟾兔十分圓。山頭扶杖聚村老。城裏踏橋多少年。</text>
<title>自京歸楮島。呼舟久不至。下馬坐沙岸口占。</title>,<text>春江綠正好。一望便銷憂。何處先歸鴈。中流自在鷗。沙明聊下馬。渡遠久呼舟。緬憶韓公興。無錢買小洲。</text>
<title>哭林德涵 泳</title>,<text>人物乾坤日眇然。豈知吾友又黃泉。文章步趣空餘子。問學淵源近昔賢。一代姓名慚李杜。十年離別隔山川。向來無限商量事。直到如今不復宣。其二靜觀門下初相見。聽澗堂中幾度逢。醇酒每醺饒氣味。洪鐘隨扣盡舂容。蒼茫世事經千劫。斷續音書只數封。吾道百年長已矣。側身天地欲何從。其三英賢自昔少虛生。器業如君會大鳴。病眼相寬似朱子。短年誰道劣文成。經綸此日渾無賴。編簡他時竟孰程。出處總留遺恨在。那能後死不霑纓。其四南國滄浪寄釣絲。病緣明主得歸遲。龍門執手孤兒隔。絳帳橫經弟子悲。故宅梅殘觀易處。春江水暖浴沂時。天涯目極靑靑草。啼送銘旌有子規。其五相看病甚已堪悲。何意重來哭繐帷。月墮曉天餘太白。琴含流水失鍾期。九泉未卜交游樂。千古同傷殄瘁詩。湖外亂山迷宰樹。異時懸劍定何枝。月墮一句。一作月滿曉梁疑太白。</text>
<title>南君得星。卽故冢宰晦谷公之枚皐也。公廉白絶人。蕃宣八路。位冠六卿。而旣沒。無儋石之儲以庇後人。此擧世所共知也。君兄弟實尸其宗祀。而貧無以供魚菽。今旣老白首矣。迫於溝壑。不能自存。嗟乎。世無優孟寢丘之事。其孰能講之。余與君同年上庠。自屛居以來。君數來。存余相見。未嘗不俯仰太息。念先公之遺烈而哀其窮。顧無財可以喣濡。無力可以吹噓。聊爲絶句。以志其慨云。</title>,<text>耕田舊曲至今悲。廉吏由來不可爲。看取當年八州督。立錐無地與孤兒。</text>
<title>入雙谷杏花方開</title>,<text>城裏看花花欲盡。入山更見杏花新。自知難貰風流罪。偸占人間兩度春。</text>
<title>蜂嶺</title>,<text>春峽轉窈窕。意行忘阻脩。澗松顏貌古。山鳥語音幽。農事燒畬作。泉源落蘂流。秦餘此恐是。未信數經由。</text>
<title>到農巖</title>,<text>菖杏催春事。還山及種田。牛肥初負耒。騾健不須鞭。西崦留斜日。東陂望夕煙。關情最稚柳。綠已暗門前。</text>
<title>夜坐</title>,<text>虛室夜何似。前溪仍舊聲。於焉獨深會。此意自平生。山色千花暝。池光片月明。幽淸滿衾枕。未許著塵情。</text>
<title>卽事效劍南</title>,<text>地幽眞似上皇天。無事方知日抵年。釣處魚肥穀雨水。坐邊池滿稻畦泉。盤蔬木蕨隨山芥。庭蘂連翹映杜鵑。除却僧來自隣寺。更無人客喚酣眠。</text>
<title>携諸生及崇兒。共游元化壁下。擷蔬炊飯。</title>,<text>童冠參差六七人。羣游頗似舞雩春。靑溪坐久微風度。隨意巖花墜幅巾。其二漠漠春山一路深。高松翳日綠溪陰。鳥啼花落忘歸去。無限雲蘿獨此心。其三幾曲蒼巖映碧漪。凝思朗詠獨多時。藥苗採得當歸嫩。花蕊窺尋躑躅遲。其四積翠鴻濛太始來。雲屛直到半天開。仰看不盡崢嶸勢。更就溪東百尺臺。其五午煙松下颺新炊。手擷山蔬興自知。枉說胡麻是仙飯。何曾芝草療人飢。</text>
<title>李君季愚約同山行。病不果來。寄詩次之。</title>,<text>穿雲踏澗束薪荊。白飯香蔬旋煮成。勝事未同隣社老。日西惆悵下山行。</text>
<title>藥師殿村居</title>,<text>百轉皆流水。中林忽吠鳴。桃源不無路。藥殿舊爲名。樵採雲中徑。畬田稅外耕。吾廬覺猶淺。便欲此來營。</text>
<title>龍華有感</title>,<text>人代微茫甲子賖。仙源不改舊桑麻。重來此日無窮事。淚濺淸溪五曲花</text>
<title>豐田驛</title>,<text>古驛殘春客意悲。梨花如雪草離離。孤生白髮非疇昔。父老相看摠不知。</text>
<title>棲大乘禪房。曉睡覺。聞水碓鳴甚悲。有似人語。枕上得絶句。</title>,<text>臥覺庭杉露滴時。淸泠曉氣少人知。空山猿鳥千林靜。水碓聲聲自作悲。</text>
<title>用韋應物綠陰生晝寂。孤花表春餘爲韻。賦十絶。</title>,<text>無事苦日長。有書還懶讀。山氣晩如何。夕陽明衆綠。其二 逸其三道心苦斷續。幽處方自生。兀坐羣動外。猶嫌鈴鐸聲。其四僧閒只愛眠。虛室無相偶。時有幽禽來。隔簾語淸晝。其五巖棲未爲久。便欲媚空寂。宜爾學禪人。終年寄木石。其六循除細泉落。對戶蒼杉孤。每憶昔年夜。焚香吟典謨。其七深山異物候。四月始桃花。人間蜂蝶遠。吾獨賞姸華。其八不省寺高低。但看山繚繞。向晩聽疎鐘。聲聲白雲表。其九小院木魚靜。僧飯蒸橡新。一盂有餘飽。已自了冬春。其十一枕夜氣後。千林新露餘。幽淸不可狀。隱約上皇初。</text>
<title>靈源菴遇僧。卽昔年讀書大乘時同棲者。賦一絶以贈。</title>,<text>三界由來不可憑。人間白髮到山僧。相逢共話當年事。夜雪懸燈宿大乘。</text>
<title>次韻贈開慧</title>,<text>甁錫林中結夏初。幅巾吾亦共安居。藥苗分供齋時飯。貝葉參繙譯後書。朝牖隙塵隨影動。夜床淸月對襟虛。蒲團便欲終年坐。不羡人間駟馬車。</text>
<title>金將軍祠</title>,<text>白日松杉閉古祠。靈風颯爽閃旌旗。至今人說深河戰。是處吾看宋老碑。其二漢虜相望列百營。東韓壯士死分明。千秋莫問黃沙骨。萬國同懸白日名。其三柳樹悲風戰後多。魂隨復矢度關河。祈連虛起嫖姚冢。壟上長悲壯士歌。其四長身通臂引雕弧。匹馬陰山獨射胡。安得丹靑寫酣戰。傍邊更著二降奴。其五怒髮衝兜齒嚼齦。龍泉在握死猶嗔。睢陽厲鬼知何似。痛恨神州尙虜塵。其六崔瑩曾聞起鐵城。將軍後出更崢嶸。千秋靑史看功罪。莫把英雄一例評。瑩與將軍。皆鐵原人。而適當明運始終之際。有犯順效義之異。故云。</text>
<title>携道以及崇兒。向幸州。舟中有作。</title>,<text>出郭三竿日。登舟萬里心。雲披華山秀。雨漲大江深。擊汰隨空闊。停杯攬古今。蠶頭眼中近。更憶翠軒吟。</text>
<title>次劍南韻</title>,<text>水國看看闊。漁村往往幽。乘桴眞卽事。擧眼失窮愁。細膾樽前出。輕鷗櫓外游。非關鰕菜好。自愛五湖舟。</text>
<title>望歸來亭</title>,<text>篷底持杯醉興顚。鳴榔已近杏洲前。貪看畫裏樓臺影。猶自中流不繫船。</text>
<title>歸來亭。疊前韻。</title>,<text>只道江湖勝。誰知林壑幽。鷗來每不去。鶴立迥無愁。賀老稽山宅。玄眞霅水游。從公願結社。吾已具扁舟。其二不怪宦情少。有玆江榭幽。閉門深五柳。高枕散千愁。兄臥應終老。吾閒亦浪游。淸樽對遲日。屢喚葦魚舟。</text>
<title>次簡齋韻。奉主人最良兄。</title>,<text>澄江斜抱杏洲城。光動疎簾几簟明。膝有鳴琴調鶴舞。尊留美酒答鸎聲。飄搖已就歸來賦。骯髒何須驃騎名。倚檻漁舟時自弄。雨蓑煙笠摠詩情。</text>
<title>卽事</title>,<text>滅沒煙波淼遠灣。雲深不見桂陽山。疎簾雨映三杯酒。坐數漁舠點點還。</text>
<title>次劍南韻</title>,<text>亞檻榴花鶴啄開。平湖綠漲映金罍。樓頭數陣巴陵雨。領得營丘筆意來。</text>
<title>歸路擧帆。次仲裕韻。</title>,<text>正午西風五兩知。歸舟掛席得便宜。回看海上靑山好。已入篷窻第一詩。其二舟行苦樂慣曾知。快意無如今日宜。浩蕩風濤瀉盈抱。淋漓酒汁蘸題詩。其三勝事西湖爾自知。葦魚時節最相宜。銀絲細膾隨秋露。歸棹煙波摠好詩。</text>
<title>蠶頭</title>,<text>朴李蠶頭興。朱梁砥柱游。百篇天地在。一水古今流。文苑誰爲繼。皇華不可求。無人語此事。把酒問沙鷗。</text>
<title>哭韓汝重 㙔</title>,<text>白首公車困積薪。龍泉鬱鬱閉窮塵。漢庭未薦凌雲賦。楊意羞稱同里人。其二碩貌豐姿宇量宏。如君那不到公卿。世間儘有乘軒鶴。未必能賢上舍名。其三白嶽山前里巷幽。吾隣自昔盛追游。春天醵酒相呼醉。夜雪題詩互遣酬。其四風流二李竝南兄。屢向西隣喚夢卿。衆裏每推君長者。何曾酒所見讙爭。其五中歲高陽去卜居。弟兄耕釣奉潘輿。時來詑我龍淵勝。百畝淸潭一尺魚。其六繫馬衡門得再過。春林雉雊夏鸎歌。羹蓴膾鯽猶餘興。作記題詩不盡誇。其七角巾亭下水沄沄。此地前年一遇君。未把深杯酬軟語。尙流離恨滿江雲。其八暮年欒棘血霑纓。負土來歸病轉嬰。未信神明扶孝子。驚聞鬼伯趣人行。其九帷空硯北欲生塵。梅雨書窻濕舊芸。聞說中郞餘一女。床前想見拾遺文。濕一作漬其十夏木風潭舊釣臺。依然時物憶含杯。酒船他日稽山去。滿袖應將涕淚廻。</text>
<title>贈洪生世泰赴燕</title>,<text>看君詩膽大於山。未信身軀六尺孱。東土彈丸妨縱筆。故須夷夏壯游還。其二少年賓日到咸池。海上停舟徐福祠。織取扶桑五色繭。東皇與博錦囊詩。其三短後輕裝一蒯緱。關河匹馬走淸秋。泥乾薊路三千里。笑指醫閭出北州。其四燕市千秋說慶卿。古今豪傑幾霑纓。知君詩律增悲壯。便作高家擊筑聲。其五不見秦皇萬里城。男兒意氣負崢嶸。渼湖一曲漁舟小。獨速蓑衣笑此生。其六老驥雄心不盡無。側身關塞夢長途。金臺碣石愁雲外。送爾悲歌擊唾壺。</text>
<title>發向永平。途中呼韻。令李生瑋及崇兒同賦。仍和之。</title>,<text>淸夜江樓蟋蟀秋。懷山不寐坐悠悠。朝來匹馬飄然去。不省人間有萬愁。</text>
<title>曉發雙樹驛</title>,<text>籬外秋泉徹曉鳴。東峰雲缺數星明。誰知秣馬聞雞去。未是求名逐利行。</text>
<title>次李生韻</title>,<text>松風吹入葛衣淸。委轡穿雲聽水聲。過盡懸燈山下路。隔林茅屋一雞鳴。</text>
<title>一路稻豆盛茂。有登熟之望。而數日東風頗惡。旱氣又甚。恐今年穡事又失稔。口占自寬。</title>,<text>夾道秋禾映馬鞍。垂鞭盡日好行看。稻花漠漠風愁墮。豆莢離離雨苦乾。數畝畬田元自薄。殘年飽飯也知難。明霞翠柏無時盡。應供幽人卒歲餐。</text>
<title>初九日夜</title>,<text>微月雖已沒。雙池猶自明。秋堂坐寂默。夜氣襲凄淸。忽忽流年感。迢迢遠世情。蟲吟與松籟。並赴一溪聲。</text>
<title>朝宗途中</title>,<text>秋色嘉陵淡遠村。煙林漠漠上朝暾。黃雲映水稻秔熟。白雪漫山蕎麥繁。已覺民憂寬伏臘。況逢天氣借晴暄。蕭然獨策犁騧去。詩興何人好共論。</text>
<title>踰介羅里嶺。向甘泉驛。廿餘里行深峽中。</title>,<text>日午羸驂不受鞭。逢人只是問甘泉。溪深最怕槎牙石。村少時看斷續煙。路欲稍平還作險。山疑垂盡更遮前。僕夫解說蒼厓好。恨未丹楓著色姸。</text>
<title>保安驛。敬次曾王考韻。</title>,<text>策馬雨中客。歸牛煙際家。棧長縈斷石。江急滾崩沙。老屋瓠瓜蔓。畬田木麥花。蕭然自生事。不信有豪奢。</text>
<title>春川</title>,<text>國似蠶叢遠。山通鳥道長。瞿塘江百轉。岷嶺木千章。沃野開秋色。神京指夕陽。登樓仲宣賦。不用怨他鄕。江百轉。一作船百丈。</text>
<title>昭陽亭。敬次曾王考韻。</title>,<text>憶曾吾祖此登樓。六十二年吾復游。久信品題無異論。卽看奇勝少他州。四圍山遠有畫意。百尺江淸消客愁。飮罷一杯騎馬去。闌干西角更回頭。</text>
<title>入淸平洞口</title>,<text>何許是淸平。昭陽亭北行。千重翠微裏。想見古人情。江路仍山路。溪聲共鳥聲。晴嵐屢興滅。眞足比浮榮。</text>
<title>九松臺</title>,<text>入谷幽事始。肩輿卸鞍馬。僧指太古壇。水流長松下。蔭映相爲美。少坐意已寫。噴薄兩疊泉。回風山木亞。雨蘚翠壁滋。露葉靑楓灑。秋色雖云早。淸暉已堪把。前去復何如。玆焉亦難舍。山水誠娛人。榮觀不足謝。永念昔人游。誰共此心者。</text>
<title>敬次曾王考入山韻</title>,<text>眞樂淸寒兩不廻。靑松落影只空臺。農巖有客僧知否。欲入廬山舊社來。</text>
<title>影池。敬次曾王考韻。</title>,<text>瑤泉甃石湛凝淸。一鑑中涵萬象明。欲把靈臺相比試。松間兀坐整巾纓。</text>
<title>又賦</title>,<text>淸池萬古只溶溶。未許蓮花著水中。天遣玉峰來照影。僧言卽此是芙蓉。池中。正寫芙蓉峯影。</text>
<title>西川。敬次曾王考韻。</title>,<text>西川水石聞昔日。我來目擊信幽絶。淸泉出谷流蜿蜒。上有芙蓉峰揷天。尙憶眞樂寄梵宇。愛此朝暮當園圃。古人白骨今生苔。我有幽襟向誰開。令人却憶東峰子。採薇亦曾此山裏。曠世玄蹤兩難伍。但看逝水無停住。</text>
<title>息菴</title>,<text>抗策躡回磴。危構架疊石。高人棲遯處。感歎未云極。陰房綴薜荔。幽竇溜涓滴。不見鵠卵舊。猶想跏趺跡。向來掛冠意。豈亦耽禪寂。云何維摩室。獨面少林壁。至今空門內。唯傳止觀力。自古有寄託。沈冥竟焉測。</text>
<title>菴後絶壁上松臺。高絶可坐。</title>,<text>高臺一千仞。古松三百尺。上有無盡風。吹掃游人跡。我自白雲來。而非世中客。獨立倚寥廓。浩歌無慚色。</text>
<title>敬次曾王考韻</title>,<text>不見息菴見遺刻。四山窈窕雲漠漠。陰厓瘞骨僧知處。石函瓦缶綠蘚蝕。沈吟欲去仍少立。蒼鼠晝爭松子落。</text>
<title>疊行字</title>,<text>平生慕眞樂。今日始玆行。獨往曾何意。長吟空復情。苔中識碑字。月裏數鐘聲。一宿山門去。彌令薄世榮。</text>
<title>歸路。再上昭陽亭。</title>,<text>山寺歸來意悵然。眼明還是此樓前。闌干今古橫斜日。舟楫東西閱逝川。貊國秋容禾滿野。牛村晩景樹生煙。澄江最覺宜佳句。安得詩如小謝姸。</text>
<title>夜臥。聞主翁與僕夫語記之。</title>,<text>僕夫夜附火。主翁來近邊。更闌語不休。問答頗連綿。自言閱歲多。饑荒無今年。百死得一生。正賴明府賢。忍飢哺赤子。無一溝中捐。所憂秋雖熟。官私無宿儲。緩死且今冬。開歲將何如。木綿況空田。最悶衣裳單。霜降應不遠。白露前夜寒。側聽爲不寐。靜念民生艱。風謠誠可采。何由達縣官。</text>
<title>原州途中</title>,<text>我行已浹旬。所歷垂五百。豈無鞍馬勞。且恢心眼窄。峽山多荒峭。峽水厲而激。縱未盡佳境。要喜是新覿。況逢奇絶處。往往副宿昔。綠潭被古松。飛泉墜素石。無人固幽夐。有村更寂歷。亦復有平川。淸曠映秋色。到眼輒欣然。或欲移室宅。人生各有好。山水獨吾癖。仁智則何敢。無乃近物役。緬然顧寒溪。更欲紆轡策。</text>
<title>觀黃生柱河葬</title>,<text>八月東原雨。天悲葬善人。無年寄長算。有恨閉窮塵。不復求師義。誰能向道親。乾坤久衰運。自昔已傷麟。</text>
<title>翼朝向麟蹄。哭墓又賦。</title>,<text>已惜金刀折。那堪玉樹埋。荒原盡一慟。客路復相乖。秋瀨蟾江咽。寒雲雉嶽霾。歸魂過渼浦。定否顧傷懷。</text>
<title>蒼峰驛。次劍南夢藤驛韻。</title>,<text>悄悄荒山路。悠悠幾日行。詩應編一集。賦欲草東征。馬倦羊牛下。衣寒絡緯鳴。居然消髀肉。自笑竟何成。</text>
<title>自洪川至麟蹄。路間逢人。大抵皆赴擧儒生及商賈之自嶺東來者。因以有作。</title>,<text>客行東關路。多逢西上人。擔簦赴擧子。駄魚行商民。擾擾一路間。各以營其身。我行默自計。頗似無由因。蹩躠策駑馬。終朝傍行塵。犖确蒼山根。詰曲幽澗濱。問此何所樂。而若赴通津。一笑指仙山。西風吹幅巾。</text>
<title>舟遷</title>,<text>倦馬秣復征。秋雨亦已晴。方欣江色來。忽驚棧道橫。一線裊縈盤。千仞危崢嶸。迅湍下鬪石。數里先聞聲。長林賴蔽虧。不爾更怔營。平生慕杜老。有詩能紀行。至今川蜀間。險絶如寫生。恨我無此筆。奇處語還平。</text>
<title>麟蹄郡齋。獨宿有懷。時伯父在谷雲。</title>,<text>寥落郡齋空。訟庭秋草生。獨來臥遙夜。靜聽寒江聲。佳期莫復同。幽抱徒自盈。華山更何許。引領遠含情。</text>
<title>向寒溪</title>,<text>問瀑寒溪去。渾疑鴈蕩過。淸江棧底急。疊巘馬前多。幾里行松樹。諸天指薜蘿。數峰來雪色。奇興欲如何。</text>
<title>望嶽</title>,<text>木末奇峰次第生。晶熒秀色使人驚。誰知楓嶽香城外。更有山如削玉成。</text>
<title>瀑布</title>,<text>蒼厓上塞天。千仞立積鐵。下有無底谷。谽谺九地裂。奔泉此借道。未暇避險絶。直下更無疑。令我服勇決。其二昔觀朴淵瀑。謂言天下雄。及玆歎奇絶。變態故不同。飄蕭雨散絲。夭蟜龍在空。朝光忽倒景。邂逅生紫虹。其三香鑪三百丈。舊頗疑其誇。笑我眞井蛙。視此更如何。試欲測高下。安得繩許多。但看太古松。流沫頂上過。其四矯勁簡齋詩。雄奇謫仙語。鴈蕩與匡廬。得此遂千古。我生後二子。著手更無所。何以酬造化。有酒且一擧。手一作句其五瓊臺倚縹緲。白雲生布襪。飛泉迥吹衣。散髮濯餘沫。却顧蓬萊日。吾駒欲東秣。浩歌古遠游。天風振木末。</text>
<title>又賦</title>,<text>縹緲衫松表。霏微澗谷中。風吹不成水。日映忽生虹。迥入白雲去。高疑銀漢通。窺臨臺更勝。秋色倚丹楓。</text>
<title>宿大乘菴</title>,<text>古寺木皮瓦。僧去薜荔鎖。小鑪燼檀香。陰壁蔓山果。蒼鼠眠佛龕。驚人竄復墮。幽深此焉極。荒落固自可。灑掃寄枕簟。白雲來就我。筧泉試甘洌。茗團發包裹。中峰採參子。日暮路坎坷。相偶宿不歸。隔窻耿松火。</text>
<title>朝登萬景臺。俯視山腰以下。白雲彌漫如海。</title>,<text>崇臺石萬丈。振衣立淸曠。下視白浩浩。宿雲漲彌望。萬壑與千巖。冥濛入濤浪。自驚身無羽。何得在雲上。頗疑世界變。陸海混蕩漾。羲和從東來。朝日固無恙。少坐閱奇變。襟胸一以盪。呑吐若有物。興滅無定狀。移時勢未已。歸路恐失向。稍稍見平地。冉冉就高嶂。松杉出次第。塔劫了色相。下山已廓然。餘潤濕履杖。了一作分</text>
<title>砥平途中</title>,<text>余於前月初五日離家。明當稅駕。恰滿三十日。自發永平。至還渼陰。計程凡九百七十餘里。客日圓三十。游程近一千。衣裳渾霧露。詩草幾山川。水落橋成月。霜淸稻穫天。歸家應有酒。好醉菊花邊。</text>
<title>過砥，楊二邑界。前月廿七日。同被雹災。楊根尤慘酷。田中殆無遺穗。見之慘然。</title>,<text>旱澇孰非災。爲害莫如雹。不知是何氣。多在秋晩作。禾稼熟未收。遇之盡摧剝。有如項籍軍。所過肆殘虐。今夏民大飢。太半轉溝壑。未死尙耕種。引領望秋穫。四野旣如雲。庶幾飽餺飥。持鎌不日刈。築場已濯濯。一敗遂莫救。生意慘蕭索。我行過楊根。所見尤駭愕。粳稻兀枯莖。豆萁但空殼。木麥最可傷。塗地如霜蘀。農夫仰天歎。婦女淚雙落。田中視墮粒。一一珠隕握。提筐盡日收。所得僅合龠。亦有將遺穗。歸家裹囊橐。謂言將流移。未忍餧鳥雀。見此意慘傷。夕店食爲却。吾聞至治世。八荒囿禮樂。協氣所薰蒸。休徵無不若。降及漢唐盛。亦不憂歲惡。斗米直三錢。紅腐齊山嶽。致此豈偶然。德政無甚錯。遇災勤撫恤。惜費崇儉約。天故賜豐年。其報如酬酢。今民獨奈何。未見富給樂。饑饉歲益甚。如魚困涔涸。人事無乃乖。天意豈冥漠。畎畝憂耿耿。敢自諉食藿。有懷欲上陳。天陛凝邃邈。</text>
<title>望見角巾亭</title>,<text>高樓只在眼。江路却廻邅。歸心競流水。先已到樓前。</text>
<title>竹林亭十詠</title>,<text>夕霽臥遙帷。東峰綠煙歇。開簾滿地霜。竹上已明月。右東嶺霽月喬松含萬古。鬱鬱到蒼昊。偃蹇亭裏人。相看兩不老。右北亭長松夜雨水平田。漫漫稻秧綠。籉笠夕陽遲。勞歌自成曲。右南畝農謳湖平煙水闊。漁子迷處所。月出稍聞歌。維舟定竹嶼。右西湖漁歌遲日閒園步。隨人蛺蝶來。百花須次第。斟酌莫爭開。右後園賞春羣流漲一川。洶洶動几席。高枕待其靜。悠然且終夕。右前川觀漲疊巘倚高秋。朝來轉佳色。楓林早得霜。欲奪初霞赤。右九井霜楓夜雪滿孤山。絶憐梅蘂冷。行尋竹外枝。坐對水中影。右孤山雪梅僧廬寄空翠。閒望意悠然。香積朝朝事。深松有細煙。右聖洞朝煙東峰高幾許。羣峭莫能競。亭亭下海日。於此每餘映。右鳷峰夕照</text>
<title>子益來會書院。道以，舜瑞 魚有鳳 及諸生咸在。夜煖酒講書。敬次曾王考集中韻共賦。</title>,<text>永夜留燈火。相看餘事無。蕭然一魯論。細講酒盈壺。</text>
<title>次子益韻</title>,<text>雪映虛帷睡不成。夜來添却讀書程。千秋大舜孶孶。意。更感村雞第一聲。其二老矣金丹不可成。諸君努力向脩程。閒宵臥聽燈前誦。鏗爾當年鼓瑟聲。</text>
<title>寄別淮陽使君金達甫 鎭圭</title>,<text>曉寒江閣雪初晴。正憶淮陽太守行。東路萬山皆似玉。欲從何處問香城。其二憶昨西峰片月低。臥談楓嶽宿楓溪。東門五馬難追送。雪裏新詩對使題。</text>
<title>次舜瑞韻。送兪君四 命岳 入京。</title>,<text>積雪千山酒一觴。寒江離思劇茫茫。京華此去塵如海。莫忘鄒篇意味長。劇一作易</text>
<title>次子益詠曉景韻</title>,<text>泱漭連江雪。晨光稍向分。天留將落月。野有欲鋪雲。一氣彌襟次。羣囂遠耳聞。秪應存此意。長以事天君。</text>
<title>次子益詠書院韻</title>,<text>淸齋無俗事。日夕對雲峰。醞藉詩書趣。回翔禮樂容。江氷含皎月。嶺雪表孤松。萬古廉頑意。瞻依二祖蹤。</text>
<title>子益在石室。賦盆梅十數篇。次第見示。就次其一二。</title>,<text>怪君寂寞守空堂。知有梅兄伴一床。桃李成蹊他自鬧。芝蘭入室未稱香。神淸睡到三更失。興劇詩連十紙長。臥起眞成被花惱。人間却有靜中忙。其二可人風味自溫溫。未必書紳勝對盆。已洩微陽臘前動。能淸一氣夜中存。幽期有月時窺戶。古意生苔欲蝕根。五柳孤松添此物。從今肯羡洛陽園。石室。有尤翁所題孤松五柳門石刻。其三花開繞樹欲千巡。梅癖應無似爾人。高著羲皇以上眼。獨觀鸎燕未知春。晴窻畫影枝枝活。曉枕生香日日新。豈必西湖三百樹。一盆也好鎭隨身。其四纔報開時已恐殘。題詩數去問平安。疎英更合商量著。瘦骨曾經護養難。小閤鑪薰通馥郁。空山月曉耐淸寒。羌兒玉笛吹猶可。愼莫緇塵一點干。其五幽姿耿介故難親。肯許東隣學笑嚬。開晩尙能交臘雪。落來應亦是香塵。半窻隱約孤山月。一榻勾回五嶺春。好釀君家眞一酒。持杯日日酹花神。其六佳卉難將韻士遭。名園栽植摠徒勞。花中未有似梅勝。世上須還吾弟高。彭澤壺樽偏菊徑。靈均詞賦只蘭皐。千秋此恨林逋解。尙覺詩情讓爾豪。</text>
<title>石室除夕。次仲裕次洪生世泰韻。述感。</title>,<text>江繞書樓坐雪天。邇來心事日超然。寒宵宿火殘編在。兀兀差堪送老年。其二幾處梅花送臘天。衡門曉雪故蒼然。因君去問洪厓子。定不無詩答歲年。</text>
<title>夜同伯氏及子益，仲裕，敬明，道以。會于木洞。疊前韻。</title>,<text>久斷餘生不問天。每逢除夕意悽然。參差兄弟燈前影。數首殘詩記往年。</text>
<title>春帖 丁丑</title>,<text>樓上芸編永晝開。絲竿懶向釣魚臺。春苔滿地何人破。時有靑衿問字來。其二氷破江門暖不遲。荻芽蒲笋欲離離。中洲無數新浮鴨。春興還須共爾知。</text>
<title>子益來宿。有詩次之。</title>,<text>弟兄相對樂怡怡。簾閣懸燈坐夜遲。一席講評皆格外。梅花香韻白沙詩。落句。實事也。白沙。卽陳白沙。</text>
<title>入城。投宿仲裕家。要洪生世泰與語。</title>,<text>洛陽三尺雪。春後猶埋屋。吾弟兩版門。終日無車轂。歡我今夕來。延入秉明燭。室中更無物。蕭然書數軸。脫裘護寒梅。此意良不俗。古幹蹙蒼虯。秀枝削靑玉。枝頭數蓓蕾。未破已馥郁。先天藹眞意。一氣含沖淑。卽此勝紛披。未要相催促。呼酒與煖熱。銅壺瀲微綠。未可無詩人。有來自北麓。高唱發陽春。三歎未易屬。吟餘見橫參。危坐轉淸穆。更爲來夜期。春酒可能續。</text>
<title>次洪生韻</title>,<text>吾衰自逃世。人道似於陵。釣艇金臺雪。書龕石室燈。經過偶城郭。信宿爲親朋。寂寞詩壇事。慚君問代興。</text>
<title>次權生亨萬韻</title>,<text>灌園久息漢陰機。捨瑟長懷曾點沂。寄語靑靑衿珮子。百年心事要同歸。</text>
<title>又次律詩</title>,<text>吾老君當戒。難追少壯時。心源未息浪。道域豈窺籬。習後鷹方擊。傷餘虎始知。臨分欲何贈。淇菉有前詩。其二書樓罷晨讀。吟望獨多時。曲沼三垂柳。遙村數掩籬。山晴啼鳥悅。江暖浴鳧知。己欲無言久。因君又賦詩。</text>
<title>又和心字</title>,<text>聖賢千語只求心。終古相傳無別心。最怕見時猶未的。錯將私己認眞心。其二衆慾交攻一箇心。誰人不喪本來心。斧斤山木猶萌蘖。試向平朝看此心。其三姚姒當年授受心。炯如寒月照潭心。分明精一無餘法。莫遣人心間道心。</text>
<title>淑徽公主挽</title>,<text>聖祖周南化自家。兌宮當日詠穠華。風流都尉神仙近。簫史秦樓未足誇。其二帝女叢筠血淚長。幾年瑤瑟怨瀟湘。桐陰鸑鷟無零羽。思子臺高更斷腸。其三薤露歌悲舞鶴前。雲輧曉上北邙阡。不知靈匹重泉夜。可似雙星會漢年。其四次第宮官護葬來。禮隆尊屬極榮哀。他時沁水桃花徧。應憶前春御蹕廻。</text>
<title>道以自書院入城。口號以贈。</title>,<text>雪盡春江綠映沙。湖亭別意悵年華。天機衮衮何曾息。世事紛紛未有涯。鬧處須君明著眼。名場自昔易生瑕。向來此道商量久。今日臨分意更加。</text>
<title>還山路中</title>,<text>老去形全瘦。無妨跨弱驢。隨身一領被。裝橐數編書。紅入山花少。靑生野燒餘。歸歟亦何事。只是愛吾廬。</text>
<title>到農巖</title>,<text>投老山林自往回。何曾麋鹿妄驚猜。下驢便繞新池水。覓杖先尋舊釣臺。菖葉欲生農已起。柳枝纔揷雨隨來。不妨花事今春晩。正待吾行續續開。</text>
<title>次季愚韻</title>,<text>還山無日不閒行。白石淸泉到處明。野友詩筒非俗事。隣僧菜把見人情。魚迎穀雨鱗鱗上。鳥醉花晨滑滑鳴。頗怪陶潛稱達道。却將時物感吾生。</text>
<title>道以，徐宗集來訪。與游川上。道以有詩次之。</title>,<text>花發空山不見人。白雲終日只相親。濠梁正好論魚樂。喜爾能來穀雨辰。是日卽穀雨</text>
<title>觀釣</title>,<text>籊籊長竿倚釣臺。一溪魚隊共磨腮。深潭老鱖難常見。香餌前頭冉冉來。其二自信機心久已平。偶因觀釣却萌生。素琴早是無絃在。幾被傍人怪殺聲。却。一作有。怪。一作問。</text>
<title>淸泠瀨。疊人字。</title>,<text>可但冠童若箇人。禽魚麋鹿摠朋親。春光不盡沂雩後。分付吾儕樂此辰。</text>
<title>次道以韻</title>,<text>雲木嚶嚶鳥。春潭發發魚。天機取次會。於此欲忘書。</text>
<title>同諸生。流觴羹魚。會者凡七人。時小樓新成。</title>,<text>同人何自遠相求。正値吾成松下樓。三月風光七春服。百年心事一虛舟。詩題白石看看徧。酒逐淸湍冉冉流。魚膾藥苗還不乏。可能隨意作淹留。</text>
<title>同諸生。尋白雲寺。過桃李坪。次劍南韻。</title>,<text>水襲山重一路通。桃坪籬落翳新紅。不緣隣社常來往。應恐神仙住此中。恐一作訝</text>
<title>仙游潭。疊前韻。</title>,<text>淸湍曲曲自回通。側石幽花數辦紅。不管招提路多少。題詩且坐水聲中。</text>
<title>路逢寺僧</title>,<text>三尺驢兒一幅巾。芒鞋隨後數門人。白雲深處山僧出。邂逅相驚畫裏身。</text>
<title>次崇兒韻</title>,<text>世外雲泉自在淸。十年來往鬢毛明。白蓮菴子讀書處。每憶曉窻溪水鳴。其二招提路盡更深松。澗草香餘鹿麝蹤。箇裏尋源吾自慣。日西隨意到中峰。</text>
<title>曹溪</title>,<text>幽禽百囀日斜暉。跂石攀蘿未欲歸。更指曹溪可憐處。水簾千尺向人飛。</text>
<title>次道以韻</title>,<text>百琢羊脂玉。排成上下巖。霞標回翠壁。練影䙚金潭。谷冷春猶雪。山深晝亦嵐。東峰僧指似。恰好置茅菴。溪東山半。有可置屋處。居僧惠允。曾以語我。</text>
<title>送道以，徐生出山。</title>,<text>蹇驢如狗小奴孱。驚我衡門盡日關。釣處魚飛明月石。詩成墨灑白雲山。不妨桑下經三宿。休說桃源易再還。伐木歌長相送罷。林禽何更語𠴨𠴨。說一作擬</text>
<title>送二生夜坐有懷</title>,<text>二妙朝來別。山齋久倚楹。定爲雙谷宿。能憶白雲行。燈火春宵影。溪流昨日聲。相思欲有夢。怕近漢陽城。欲有。一作豈無。其二不有聞跫喜。應無判袂愁。人情元爾爾。世故日悠悠。滄海乘桴意。蘆峰築室謀。相期在事外。會向聖門求。門。一作賢。</text>
<title>敬次伯父題壁韻</title>,<text>茫茫往事更何言。盡室當時未隱淪。蕭瑟荒山一茅屋。空將晩節託前人。其二只有靑山不我欺。歸來相對每依依。華陰花鳥知何似。兩地應同物外期。</text>
<title>又次前冬下屬韻</title>,<text>乾坤日覺鳳麟稀。從政于今信殆而。木食草衣元我分。百年身事野人爲。</text>
<title>伯父許過臨有日。而凝佇不至。輒次乙亥七月題壁韻。見意。</title>,<text>遲遲春日漸西傾。灎灎雙池只自淸。花外小車殊不至。隔簾無賴數禽鳴。</text>
<title>閏三月初六日記事</title>,<text>林臥常晏起。窻白聞啼鴉。淸池夜氣餘。皎鏡無纖瑕。盥濯照鬚麋。嚥漱當井華。初日生屋東。照我池上花。輕風不似昨。冉冉弱柳斜。春物固應爾。景氣鮮淸嘉。何以陶玆辰。無酒也有茶。一啜讀我書。庶幾思無邪。昨日風色甚惡。今朝却淸美。</text>
<title>淸泠瀨。新樓書興。</title>,<text>淸泠溪上松。中含太古籟。偃蓋欲到地。百牛可芘藾。霜厓下邐迤。鳴玉漱湍瀨。不有神仙居。焉稱勝美會。我樓不百尺。已出塵壒外。元龍何足道。堪著安期輩。闌干落三池。影動空翠內。景晏微風度。鱗鱗縠文碎。何來兩鸂鶒。弄作江湖態。一笑得詩興。落筆便三昧。弄一作泛</text>
<title>觀耕</title>,<text>菖杏春深布穀鳴。田家炊黍午煙生。年衰自覺扶犁倦。曳杖閒看柳外耕。</text>
<title>別農巖</title>,<text>池花未落我先歸。回首靑山戀蕨薇。傳語草堂新燕子。重來秋社恐相違。余於每年春秋。例必入山。今秋亦當來。故云。</text>
<title>入道峰</title>,<text>桃花三萬樹。似入武陵行。流水何時有。荒塗自古橫。日斜羸馬緩。風暖裌衣輕。十六年前面。蒼峰刮眼明。</text>
<title>待友</title>,<text>洞裏仙家住白雲。桃花紅落雨紛紛。佳期悵望知何許。萬丈峰西日已曛。</text>
<title>十五日。率諸生詣廟焚香。次崇兒韻。</title>,<text>炯炯靈臺日出東。廟門松柏靜無風。名香兩瓣鑪煙裏。慚愧斯文一脉通。</text>
<title>次崇兒韻</title>,<text>不負今春一段奇。桃花得閏更開遲。亂紅未肯隨流水。應待先生把酒時。</text>
<title>次崇兒韻</title>,<text>往事何須問祗林。黌堂俯仰感彌襟。蓮花峰外孤輪月。誰會舂陵去後心。</text>
<title>次道以韻</title>,<text>一派閩溪瀉海東。蒼山高聳幔亭峰。春來多少迷津客。花落無言九曲中。</text>
<title>川上夜飮。得霄字共賦。</title>,<text>春山暝色曖微霄。白石傳杯坐夜遙。天外數峰搖酒綠。月華先著最高標。</text>
<title>夜飮舞雩壇。行旅酬禮。以空山無人水流花開分韻。得空字。</title>,<text>峨峨道峰山。鬱鬱神京東。下有百折溪。水石相玲瓏。杉松矯白雲。薜荔䙚靑楓。昔賢所盤桓。俎豆儼明宮。曠世挹遺烈。感慨激懦衷。我來三月暮。草樹已葱蘢。侁侁靑衿子。共追舞雩風。閒庭老槐陰。古壇飛花紅。留連三日歡。夜飮淸晝同。揖讓用周禮。朋樽殊不空。點瑟何用鼓。鳴泉目絲桐。物累良已遣。道心穆以融。一笑顧世間。野馬春濛濛。獨有雲表峰。不墮塵壒中。歎息謂諸子。永謝利名叢。</text>
<title>諸友將以次出山。臨溪酌酒爲別。用唐人韻。各賦二絶。</title>,<text>日暖春山鹿養茸。煙蘿漠漠樹重重。空樽臥石生離思。徙倚溪西四五松。其二雲如孤客戀羣游。水逐歸人少緩流。今夜空山子規裏。不須明月更樓頭。</text>
<title>臨別口號</title>,<text>沽取村醪草塞甁。離杯緩酌暮山靑。知君也愛春湖色。他日相期渼上亭。</text>
<title>黃遠伯 釗 江榭。見盆梅有感。</title>,<text>淚濺盆中半落梅。澹雲微月起徘徊。齋東老樹魂先斷。應爲無人索笑來。黃之亡于柱河所居書室。有梅一樹。名索笑菴。其死前數月。梅忽枯死。</text>
<title>過索笑菴</title>,<text>虛室凝塵幾許深。墻陰寂寂囀春禽。徘徊未忍窺帷戶。恐觸圖書淚不禁。</text>
<title>共趙子直登漁舟。子直有詩。次之。</title>,<text>桃花春浪浸危樓。匝岸靑山映醉眸。一笑回看浮世狹。憑君莫小釣魚舟。子直以舟窄。頗不自安。故云。</text>
<title>沈監司 權 挽</title>,<text>靑松名閥邁觀津。王室榮姻代有人。宦業差池猶國器。襟懷沖曠自天眞。北辰晩致司喉地。南路新行有脚春。白馬流蘇非舊日。翳桑隨處泣饑民。</text>
<title>成川尹使君仲綱 世紀 將行。授簡求別語。且寄一壺酒。賦贈。</title>,<text>宦途傾奪使人愁。只有爲州少歇休。誰似成都新太守。板輿扶上降仙樓。其二欲讀離騷酒盞空。江樓兀坐感秋風。一壺遠餉非無意。萬事消除痛飮中。</text>
<title>李判書美叔 秀彥 挽</title>,<text>盛名稼牧共嶙峋。傑出雲孫是藎臣。早歲河南門下士。晩年元祐籍中人。秋花老圃心期獨。春物玄都色態新。痛惜泉扃埋國器。時艱滿目重沾巾。</text>
<title>沈玄玉 玹 委枉江榭。不相見十數年矣。聯枕晤語。臨別索詩甚勤。口占一絶以贈。</title>,<text>相看驚白髮。一似隔前生。江閣懸燈語。秋蟲共五更。</text>
<title>往棲水鍾寺</title>,<text>遯世猶嫌淺。棲巖欲絶蹤。水鍾非遠寺。雲吉自高峰。落景看歸鳥。窮陰有蟄龍。心知二三子。候我倚門松。</text>
<title>十五夜。與諸生會坐。隨意誦古詩。明日各賦絶句記之。示諸生。</title>,<text>千秋卷葉耳空多。若箇能聞古樂和。尙賴周詩三百在。餘音隱約聽絃歌。其二六義分明互列陳。蟲魚箋註更紛繽。如何七十升堂內。見許言詩只二人。以上三百篇其三一讀應須酒百杯。寒燈抆淚有餘哀。最憐山鬼幽篁意。歲暮靈脩望不來。其四空山後夜月幽幽。萬里湘江入戶流。悔不初歌遠游賦。却從禪室惹閒愁。以上楚辭其五從古流傳漢二京。堪嗟作者不知名。千金一字驚心魄。須信鍾生是善評。其六絶調天成不易親。當時曹陸亦逡巡。何人敢擬胡寬手。雞犬新豐竟未眞。以上十九首其七白首徘徊漢鼎傍。詩篇往往逗心腸。千秋處仲眞知己。不詠當時吐哺章。其八碣石東臨詠壯觀。悲風蕭瑟起洪瀾。也知不及三侯盛。猶著橫汾伯仲看。以上曹詩</text>
<title>十五夜東臺。與諸生臨眺。</title>,<text>地有前宵雪。天空此夕雲。東臺無限月。老子共諸君。爽氣千林得。淸光二水分。誰言寸心內。可使著塵氛。</text>
<title>夜坐有吟。寄書院諸生。</title>,<text>書卷千峰上。心齋五夜中。雪留虛室白。火宿小鑪紅。境絶何人到。形忘數子同。今宵渼上院。幾箇夢禪宮。</text>
<title>敬次伯父下示韻</title>,<text>終古難明去就眞。權時處義孰停均。餘生只覺深藏是。達節還須是聖人。其二數椽茅屋白雲中。夢裏歸來四壁空。回首東峰舊隱處。百年心事愧斯翁。</text>
<title>宗嫂柳孺人挽</title>,<text>自我一去北里久。十年不醉楓溪酒。楓溪往事誠可憶。楓溪老嫂有令德。截髮不惜供賓筵。咄嗟珍羞酒如泉。興酣落筆縱高詠。側耳璜珮中簾靜。嗚呼女士誰與比。懿範遠稱河東氏。我兄宿昔才絶世。七襄黼黻隨手製。惜哉天不與華國。盛年奇疾孰醫得。鳳凰拉沓未奮翼。家聲寂寞丞相宅。百年亭子兀太古。獨有哲婦持門戶。赤木蒼杉儼階戺。四時不斷三池水。老阮已矣車轍窮。仲容尙有竹林風。亭臺分付作主人。詞翰相邀必佳賓。就中莫逆與吾歡。百篇賦詩多於山。月墮參橫每不歸。旣醉呼酒更無疑。秪今萬事不勝悲。向來此樂何由追。畏途日看天地窄。故里已作山河隔。東陵柳車今復出。西崦楓林更蕭瑟。寒氷皎皎采藻泉。積雪嚴嚴飛旐天。遙聞涕淚滿四隣。早識徽音在六親。會須作傳紀美實。嗟吾未借劉向筆。空山俯仰將奈何。但詠在昔爲長歌。</text>
<title>吳上舍啓休 玄錫 千里命駕。託以兩郞。其意甚勤。臨去索詩不置。輒次林德涵韻以贈。戊寅</title>,<text>憶曾相識目林家。今日重逢鬢已華。欲說悲歡廿年事。長江不盡浪淘沙。</text>
<title>吳君與德涵。交好甚密。具識其平生爲學本末。以余亦同契也。相對數數道及。歎惜不已。見誦一絶。雖甚寂寥。猶想見其過從留連之意。益令人興感。聊賦小詩見意。</title>,<text>逢君半是說滄浪。聽誦遺篇淚更長。身後虛亭三徑在。草深無復過求羊。</text>
<title>九日。與諸生携酒登高。</title>,<text>臥病那能負菊觴。小驢扶我上高岡。森森萬木知霜氣。歷歷三洲見夕陽。老去尙堪供節序。心期久已託滄浪。不須更問明年健。且較樽前興短長。其二百尺危臺迥絶塵。登臨是處作佳辰。中洲鴻鴈悲何事。高冢麒麟臥古人。酒盞欲吹湖水綠。鬢毛羞照菊花新。黃昏有月應須待。不耐風多颭角巾。其三水寒沙白繞亭臺。懷抱尋常得自開。數子靑衿書院至。一壺新酒廣州來。江湖在眼兼憂樂。日月依辰有往廻。勝處還憐兄弟隔。停杯把菊意悠哉。</text>
<title>效劍南</title>,<text>已了吾生更不憂。初成漁屋俯三洲。連村荒徑無深轍。近岸胡床替小樓。棗頰赬時園屢涉。蟹臍黃處酒新篘。挽回泰運諸公在。退士唯爲一飽謀。</text>
<title>次劍南新涼夜坐韻</title>,<text>閒中歲月謾飛騰。學道爲名愧不曾。家蓄羊裘堪學釣。人貽芒屩擬尋僧。新霜遠岸明烏桕。遙夜寒沙落蟹燈。他日楊州誰續誌。三洲縱小也宜增。有從北方來者。見贈繩履。堅緻異常。最宜山行。故云。</text>
<title>又次東隣築舍韻</title>,<text>洛陽亭館競渠渠。隨分江湖亦闔廬。懶設藩籬礙淸曠。任從人客怪荒疎。閉門臥聽三更槳。扶杖行窺百尺魚。最愛東樓先得日。紙窻明透助看書。</text>
<title>九月十二曉</title>,<text>夜如何其雞旣鳴。江樓布被欲寒生。夢中師友猶前面。覺後風湍又昨聲。往事悠悠生百感。衰懷歷歷有孤明。一杯澆下非無酒。更被微痾久未平。是夜。夢見尤翁及李美叔。</text>
<title>次劍南山房韻</title>,<text>臥起羣書每在旁。葦簾終日掩閒房。羸形腰帶幾分緩。老態眉毫一寸長。木食未能忘弋釣。水居兼欲具林塘。丈夫身計斯爲泰。敢望功名紀太常。</text>
<title>又次野渡韻</title>,<text>臥病江湖已白頭。浮榮遣盡若雲收。五噫誰識梁鴻恨。九辯空悲宋玉秋。水闊雲沙無弋鴈。天寒野步少爭舟。短衣至骭非吾恥。叩角何須怨飯牛。</text>
<title>擎天來宿。朝起。共次子益前日留題韻。</title>,<text>木落森羣岫。江明繞一床。沙洲轉淸迥。夜鴈每回翔。我病猶高興。君來且淺觴。通宵有皎月。喜得話詩長。</text>
<title>十八日卽事</title>,<text>步下灣碕愛水淸。磯頭兀坐見魚行。小舟逆浪知誰子。驚起沙鴻陣不成。其二老石槎牙落漲痕。坐來眞似踞龜黿。何時長得松千尺。蔭著漁竿與酒樽。其三暖日輕風絶似春。遙岑晴碧更氳氤。無人不赴名場去。對影淸江獨老身。時諸生皆赴試京中</text>
<title>詠小菊蛺蝶</title>,<text>一枝寒菊不成叢。小蝶飛來在草中。多少世人爭集菀。憐渠寂寞似衰翁。</text>
<title>入道峰</title>,<text>靑峰萬丈出。遠識靜菴祠。蕭瑟初冬候。蒼茫數子期。寒流渡馬淺。老菊向人垂。倚杖雩壇久。春游憶在玆。</text>
<title>次崇兒韻</title>,<text>寒山望漸近。澗道水交橫。有約誰先至。無人我獨行。桃源初犬吠。槐市復書聲。夜枕應淸甚。臨流閣已成。</text>
<title>夜宿光風堂感懷</title>,<text>曾在壬戌年。余以有司。來處光風堂。閔友彥暉 以升 適寓東邊一小室。三宿始別去。講論之樂。每不能忘。十七年後。始復來宿此堂。而彥暉旣爲古人矣。悵然有感。詩以識之。客游際秋冬。寥落意易傷。山深景彌短。谷虛風更涼。悠悠十七載。燈火復此堂。憶與閔彥暉。對宿東西房。更深聞誦書。側耳聲琅琅。三朝討名理。出入窮皇王。少年志方壯。相期萬里長。吾衰今已矣。子死更茫茫。人生詎足恃。迅速本無常。嗟爾二三子。努力愛景光。</text>
<title>朝起有雪</title>,<text>睡起微有雪。地淸無復塵。不妨黃菊凍。轉見老松眞。峰迥參危坐。雲移近角巾。一杯聊自煖。更與落樓新。</text>
<title>枕流堂夜坐。共賦深字。</title>,<text>微雪空山歲載陰。高樓木落聽蕭森。蓮峰爽氣無昏曉。錦石流湍自古今。春服憶游三月暮。夜燈如坐百原深。白雲興滅君應見。休遣浮名罣素襟。其二水樓新輟斧斤音。一宿吾先試枕衾。夢裏維舟在三峽。覺來聞雨集千林。淸歸詩律如增韻。寒逼杯觴不厭深。晴曉開門又佳賞。絳霞微暈最高岑。</text>
<title>士敬贈盆梅有詩。次韻以報。</title>,<text>西山梅樹寄來新。萬點花開絶倒人。何似江南逢驛使。寥寥只贈一枝春。其二詩將梅蘂一般新。南阮風流自可人。雪裏白頭堪凍臥。何從窮谷得陽春。其三子月梅花已斬新。相逢林下可憐人。氷霜標格由來別。肯乞東皇雨露春。其四世間何限白頭新。傾蓋梅花似故人。相守自今端可老。閉門寧逐洛陽春。</text>
<title>甲串有感</title>,<text>雪裏悲歌望甲津。北風吹馬度城闉。滄流未洗英雄恨。涕淚空霑戰伐塵。今日朝廷增設險。古來天塹更須人。時平臥穩樓船將。寄語臨危莫愛身。</text>
<title>賦梅。用疎影橫斜水淸淺爲韻。</title>,<text>西山一樹梅。老幹橫扶疎。珍重素心人。寄我三洲廬。的皪萬蓓蕾。玉佩綴瓊琚。馨香盈我室。報之欲何如。其二宿昔慕高韻。夢想大庾嶺。道途敻萬里。心期但耿耿。何意尺土力。令我踐斯境。會須三五月。更照南窻影。其三客游旬有日。歸來花已盈。入門粲一笑。擧觴爲屢傾。怳然羅浮下。縞袂夜相迎。枕肱臥其側。莫問參星橫。其四耿介絶俗姿。雅不宜京華。不有吾廬勝。安所館此花。澄江映戶牖。沙嶼白縈斜。擧手試問渠。何似林氏家。其五北風吹高樓。夜雪皓千里。歲寒益瀟灑。獨立傍雲水。玉貌蹈海人。淸風采薇士。曠世不復有。嗟子無乃是。其六仲擧歎鄙吝。謂不見黃生。況我慚古人。安可少此兄。竝立雖不言。飮人以和淸。但恐零落去。坐使塵慮嬰。其七邵氏先天圖。濂翁太極圈。陽陰互根芽。造化密移轉。宿昔玩陳編。此意看猶淺。歸來梅樹下。邂逅天機顯。</text>
<title>子益來宿。曉起有詩次之。</title>,<text>曉枕聞君詠。詩成卽楚聲。悠悠感窮臘。兀兀向殘更。湍駛何時歇。雞寒不已鳴。心期百年闊。寵辱幾人驚。</text>
<title>梅花就謝而月始向明。感而有作。</title>,<text>西陸初弦月。南枝半落梅。極知他夜滿。無那隔年開。心事差池却。芳馨瀾漫纔。山城雲水外。曉角莫吹哀。</text>
<title>臘月十五夜卽事</title>,<text>江月連江雪。虛明共一樓。殘燈從汝滅。淺酌有兒酬。掩卷悲唐事。圍鑪說武侯。西廂歸臥處。又爲落梅愁。是夜。讀陸宣公論裵延齡奏邐迤及諸葛武侯事。</text>
<title>淮陽使君兪道叔 信一 臨行。枉顧江舍。歸後又寄詩爲別。語及禍故之際。感激鄭重。謹追步見意。</title>,<text>五馬東行問索居。別懷聊得暫時舒。白頭好去淮陽臥。痛哭休陳賈誼書。楓嶽仙人應待子。渼陂鴻鴈正愁余。雲山結社他時約。不用臨歧更挽裾。其二麋鹿黿鼉且共居。何年地下逐龍舒。深悲已歲眞成讖。長愧緹縈舊上書。勳業靑冥爭致主。氷霜窮谷孰華余。感君詩語殷勤甚。十日幽吟淚滿裾。</text>
<title>大雪後。子益來會。共賦皐字。</title>,<text>積雪三洲丈許高。江樓吟興頓生豪。騎騾有客知吾弟。授簡何人笑爾曹。盆樹細香吹對酒。氷灘遠韻落揮毫。月明未覺羊裘冷。更欲相將上釣舠。其二汀樹風多晩更號。下簾臥聽雪騷騷。掃開積素微成徑。行愛飛花亂入袍。暝色煙霾廣州盡。淸暉月上渼陂高。白頭自笑餘詩興。拄杖多時立斷皐。</text>
<title>次子益韻</title>,<text>江樓寂默坐相看。酒冷鑪灰欲夜闌。梅蘂一床人共笑。月光三島雪俱寒。金丹龍虎朱顏落。山木牛羊道氣殘。何限此時憂樂意。無琴寫出有氷灘。何限。一作耿耿。</text>
<title>十八夜</title>,<text>皎皎天中月。皛皛地上雪。輝光兩相得。埃壒一以絶。萬象在其間。何者非鮮潔。寒江況虛映。重以響淸越。我興爲罷讀。出門立嵽嵲。泠然欲遺世。獨夜興難歇。中洲吐奇氛。髣髴屢興滅。復玆攬變態。移時未還室。</text>
<title>子益過廣津黃氏亭。有感懷。二律寄示。和之。</title>,<text>詩來見說廣陵過。卽事無如感慨何。玉貌他年耿雲月。書樓今日邈山河。虛橫釣艇江流永。不見梅花雪片多。聽此令人意惆悵。出門西望一悲歌。其二時月猶生鄙吝心。三年況隔夜臺深。竛竮江上空衰疾。俛仰人間遂古今。小閣垂帷疑尙在。扁舟扣枻欲誰尋。幽吟歲暮無窮意。更爲君詩淚不禁。</text>
<title>除夕詠所見</title>,<text>島霧汀煙欲放春。氷江幾處拆龍鱗。黃昏燈火分南岸。打鼓船船賽水神。</text>
<title>除夕。次東坡，簡齋，劍南，牧齋韻。</title>,<text>淸樽守歲弟兄違。小屋臨江煙火微。老境漸同羈客住。殘年似送故人歸。蕭條櫪馬吟相向。腷膊村雞鳴不稀。一笑眼前兒女戲。舊時行樂尙依依。右東坡韻世間憂患飽曾更。雙眼何時看太平。已覺駸駸前路近。空餘耿耿此心明。靑山埋骨終當朽。白雪渾頭未用驚。麤喜浮蛆開小甕。新年一醉足吾生。右簡齋韻夜永寒樓燭燼紅。樓西徙倚復樓東。離心棣萼雲天外。淚眼松楸雪谷中。歲月飛騰眞隙駟。江湖寂寞豈冥鴻。男兒事業猶難了。不把文章但送窮。右劍南韻江湖投老且偸閒。婚嫁從今欲勿關。簾閣梅花燈影裏。摴蒱兒女酒樽間。春聲枕外流氷瀨。夜色樓頭隱雪山。傳語漁舟早料理。釣竿行拂渼湖灣。右牧齋韻</text>
<title>元朝。有懷京洛舊事。口占示兒輩。己卯</title>,<text>京都樂事歲時偏。老向兒曹爲細傳。處處桃符懸鬱壘。家家窻畫換神仙。朱門賓刺留三日。翠勺屠蘇起少年。舊俗至今餘幾許。雀羅窮巷只蕭然。</text>
<title>生日感懷 正月初二日</title>,<text>歎息流光競逝川。今朝生日復悽然。星貞楚國靈均月。身已潯陽太白年。鑪鼎新功嗟器毀。桑蓬遠志竟匏懸。數畦杞菊殘齡計。且傍先人俎豆邊。</text>
<title>春帖</title>,<text>筧水淙淙忽有聲。小池蒲笋欲萌生。經寒魚子能無恙。已負輕氷作隊行。其二汀沙欲動釣魚舟。正月春聲已白鷗。雪罷滿簾雲吉色。携書日日上東樓。其三雪盡閒庭細草生。何曾車馬款柴荊。新春獨有朋來樂。日永黌堂聽誦聲。</text>
<title>春夜與子益及諸生。共步江岸。賦得船字。</title>,<text>樓外江光綠映天。下簾長是坐翛然。客來問字能携酒。春早無漁且繫船。南陀暝煙深犬吠。中洲孤月靜鷗眠。亭皐吟望聊今夜。丘壑心期會百年。其二何來獨鶴唳江煙。可但歸鴻叫遠天。槐市晩吟移斷岸。錦屛遙興逗虛船。春江浩浩通千里。素月亭亭偃上弦。借問君來曾幾日。杖藜踏雪已前年。亭下泊一船。卽自淸風來者。</text>
<title>子益送別伯父於月串城樓。歸說去留時景色。賦三絶以示。次之。</title>,<text>樓外長江燕尾分。鳴榔曉動遠猶聞。憑君聽話東津別。更覺離愁滿海雲。其二海氣沈陰苦未分。空齋愁入雨聲聞。歸舟此夕知何岸。多恐衣巾濕霧雲。其三一雨蘼蕪長幾分。春來杜宇每愁聞。華陰歸興何由羡。茅屋三年隔白雲。</text>
<title>甲串</title>,<text>天險江都府。風煙鎭海門。檣高出樓外。潮滿到城根。地積丁年恨。春傷甲水魂。悲歌和擊汰。似有怒蛟翻。似一作疑</text>
<title>金陵路中 自江都往果川時</title>,<text>世事多於百草生。西來幾日復東行。金陵野闊連江浦。華嶽峰高出漢京。欲去春鴻迷道遠。羣飛海鶴喜天晴。踏靑游騎知何處。老興終然在耦耕。其二江城騎馬見朝霞。行到金陵日未斜。雨濕海田難種麥。春寒野樹不生花。誰人北斗調元氣。游子東風歎物華。小圃三洲時恐晩。關心獨有邵平瓜。</text>
<title>子益往訪積石寺。卽吾二人昔年讀書處也。賦一律示之。</title>,<text>知君游興欲成悲。往事山中憶下帷。古寺微鐘猶自響。危臺綠蘚更深滋。白頭不變恒河眼。滄海重臨落日時。見說居僧皆近住。秪應龕佛是相知。</text>
<title>南門樓感懷</title>,<text>紫氣南門亘斗牛。吾家丞相大名留。山河莫說金湯險。撑拄乾坤只此樓。其二虜馬如雲已海堧。江都檢察醉猶眠。譙樓火具空山積。却與忠臣取義便。已一作滿其三感激相隨有二生。決雲同御祝融行。攙搶避道收妖祲。霹靂轟天震義聲。其四童孫不愧汪錡名。義僕能成附驥榮。回首一時應靦面。草間求活幾公卿。其五往事悠悠逐逝波。當時遺老問誰何。棲鴉落日黃雲暮。獨對春城攬涕多。其六俠士徒酬上客恩。子長猶記魏東門。此中誰勒雲根石。倚薄摩尼萬古尊。</text>
<title>洗心齋。用池字。與成進士璟。同賦。</title>,<text>莫以官居鬧。洗心良在玆。春陰滋露井。夜雨滴苔池。隱几寥天近。扶藜遠壑疑。逢君成伴宿。詩興滿床帷。</text>
<title>次贈成進士</title>,<text>衝星古劍氣猶冤。炙轂豪談舌尙存。江海扁舟淹日月。風霜短褐信乾坤。枚生正好爲梁客。皇甫還須傲鴈門。贈我新詩嗟歎久。白頭難盡是詞源。</text>
<title>和成進士喜雨詩</title>,<text>冥濛海氣接春宵。佳雨聞聲遂達朝。尼嶽重雲應觸石。甲津新水不關潮。寵光樹樹分花蘂。喜色村村入麥苗。正憶渼陂煙景好。故園東望路迢迢。樹樹村村。一作幾處千村。</text>
<title>送成進士</title>,<text>白麓靑溪少日游。回頭親友半山丘。卅年不見吾成子。三月相逢古沁州。花動西園吟喜雨。水生南浦送歸舟。憑君莫戀巾車興。樽酒重期鎭海樓。</text>
<title>早發江都。至月串登舟。次敬明韻。</title>,<text>潮頭灎灎浸春城。靑翰舟輕浪不生。頗似昇天當日快。暮年豪興尙崢嶸。昔年。仲父爲江都。余與子益來省。因有天磨之游。舟渡昇天浦。故云。</text>
<title>又賦</title>,<text>江城散初旭。春纜放行舟。本爲尋山出。還成泛海游。微茫千雉遠。空闊數帆浮。邂逅三峰色。天晴映柁樓。</text>
<title>和敬明</title>,<text>海晏輕鷗不避橈。風吹春服好飄飄。相看喜色浮眉宇。早有奇峰出遠霄。</text>
<title>至厚陵齋舍。贈金寢郞用九。器夏</title>,<text>伐木維舟處。佳期問友生。墻陰澹花魄。簷日鬧蜂聲。地以園陵肅。官仍韋布淸。相携復高興。明發上山行。</text>
<title>興敎寺</title>,<text>松柏喬山祗樹連。招提鐘動五雲邊。知君官興齋郞最。夜夜僧來相對眠。</text>
<title>馬上。望天聖諸峰。</title>,<text>已去名山近。其如高興何。霞標萬峰競。黛色數州多。隱約諸天處。微茫昔日過。巖泉應好在。幾許長雲蘿。</text>
<title>松都</title>,<text>古都三月草茸茸。樵牧行歌處處逢。搏鴨操雞空一統。飛龍舞鳳尙千峰。誰人欲住東流水。是處還凋北嶺松。愁絶永嘉詩上語。暮煙殘郭復疎鐘。</text>
<title>善竹橋</title>,<text>溪水濺濺溪草綠。溪邊短碣記麗朝。至今疑有萇弘血。終古悲同豫讓橋。已判存亡隨漢鼎。寧論揖遜似虞韶。褚生不死知何益。長愧石頭城下謠。</text>
<title>花潭</title>,<text>淸溪發源深。百折度山阿。綠渟遂成潭。白石旁瑳瑳。上有蒼石臺。床几若陳羅。聞昔徐夫子。於此舞婆娑。冥觀洞元化。眞樂不奈何。風霆弄一丸。金石發浩歌。甑塵雖日積。靈府自天和。遂令東韓士。尙標西洛窩。睠言歌考槃。永懷碩人薖。煙林哢好鳥。雲壁蔓春蘿。點瑟雖未鼓。冠童且互哦。所愧未聞道。再來髮已皤。仰止寄何處。五冠高嵯峨。</text>
<title>朴淵</title>,<text>東韓有此朴淵勝。天下應爲瀑水難。可說今成三度至。須知不厭百回看。其二勝絶羣兒叫不休。白頭吾亦失千愁。氷霜欲奪三春令。河漢長懸萬古流。其三噴薄千厓勢欲崩。濯來蒼玉壁層層。橫飆捲沫時高起。倒落驚鼯百尺藤。其四蒼山白雨古來飛。晝日松杉濕不晞。滿面行塵須一洗。就中誰敢惜春衣。其五隨風映日弄翩翻。逸態奇姿不可論。試問傍人得似否。白雲飛舞下崑崙。其六變態應須遠近看。籃輿倚樹欲歸難。淸樽屢換蒼苔石。隨意西峰日半竿。其七匹練長虹摠形似。古來此物最難詩。何人定與傳神出。除是詩家有顧癡。其八翠壁丹崖凜鬼神。危松一一老龍鱗。相將倒影澄潭綠。何處堪容世界塵。其九聞說潭龍自古靈。雩壇白日起雷霆。千春抱子何人見。夜夜幽吟僧只聽。其十前携阿弟後崔李。三十年曾再度行。試掃古松陰下石。蒼苔蝕盡舊題名。</text>
<title>又賦</title>,<text>大潭闊百畝。小潭深蓄黛。下上一石壁。千尺無破碎。造物頗經營。爲此瀑布大。飛來似無端。直下復誰礙。聲殷萬峰頂。勢穿九地內。鴻濛接太始。雪霜雜煙靄。中有四時風。不盡吹杉檜。神竦倚高臺。仰望整巾帶。羣仙下北斗。垂足濯淸瀨。飄颻素霓旗。影閃空翠外。髣象極物類。古來非一槩。徒誇壯麗容。孰究奇逸態。而余幸三至。於此獨深會。諒知天下絶。當與香鑪對。延佇窮日力。高歌答天籟。如聞龍欲出。時用酒相酹。往事傳幽異。怳惚迷年代。空指柳毅井。豈見神女珮。棄置不足論。高興且吾輩。</text>
<title>大興洞</title>,<text>峨峨天磨山。聖居相對起。負勢兩不下。千仞競高峙。一氣所結成。磅礴無表裏。巖厓錯犬牙。臂肘互加倚。中開十里峽。交受百泉委。噴薄鳴風雷。淪漣漾文綺。雄麗自古稱。時物況淸美。峰霞弄霽氛。溪日舒暄晷。卉木雖未敷。往往見丹蘂。選勝舞雩同。携手弟姪以。飄颻六冠者。婉孌一童子。羣行無老少。冥搜備恢詭。松茂蔭同企。石奇坐屢徙。龜潭窺霮䨴。馬瀑濯淸泚。偉哉朴生淵。勝絶無與比。森凜動毛髮。滌蕩快心耳。如聽舜簫韶。壯觀止於此。歸還臥石室。燈火照隱几。往事忽寤懷。卅載一彈指。豈無舊僧在。相看各不記。當時同游者。叔也不在是。況乃四比丘。何處問生死。萬變如浮雲。不改唯山水。衰顏已白髮。大藥闕金匕。縱饒婚嫁畢。重來詎可擬。感歎遂成詩。聊以示季氏。莫令兒輩覺。還恐損歡喜。</text>
<title>觀音窟朝起</title>,<text>暝宿翠微內。白雲生臥所。起來忽自驚。還問此何許。不省夜來雨。花上露猶湑。盥濯漱巖泉。梳頭聽禽語。欲歸蘿徑長。聊此復延佇。</text>
<title>太宗臺。得仙字共賦。</title>,<text>歷歷巖松雲翠邊。溪南溪北坐翛然。歸還欲向世間說。多恐人疑曾化仙。</text>
<title>又得石字</title>,<text>朝雨雖時滴。未遽妨游屐。篛笠借僧戴。羣去踏泉石。山氣方陰澹。潭光自縹碧。危臺懸一松。根纏老石拆。攀登競高興。孤迥抵百尺。企余但坐觀。幽巖聊自適。淸源翫文漪。古苔悅奇色。素心久有在。於焉寄沖寂。雖未終歲年。尙欲永日夕。</text>
<title>靈通寺</title>,<text>靈通游已久。但憶入山深。翳翳石林色。寥寥鐘鼓音。寺空彈指劫。客至白頭吟。繫馬長廊下。前塵悵道心。其二花氣雨來徧。僧居煙裏深。溪行萬蒼石。樓對五靑岑。蔡老記猶在。翠軒詩可吟。前朝那復問。碑字欲生金。</text>
<title>出山</title>,<text>飛瀑聲猶在耳間。仙源一宿便塵寰。歸鞍花映高低樹。望眼雲遮表裏山。無賴春光空自好。相隨流水不成還。堪嗟白髮今如許。可卜丹梯得更攀。</text>
<title>崧陽書院</title>,<text>善竹橋邊已愴情。崧陽廟下更沾纓。春風萬里空花發。夜雨靑山有蕨生。百死精忠歌曲壯。七分儀像畫圖明。巋然梁棟堪千古。故國城池半已平。</text>
<title>渡昇天浦。和崇兒。</title>,<text>遮莫風濤惡。無如客興豪。靑天欹片席。白雪灑春袍。一笑看鯨鱷。長歌命酒醪。孤槎縱失勢。未害上天高。</text>
<title>登墩臺。得臺字。</title>,<text>落日停颿睥睨隈。海天空闊一高臺。關防也屬他時事。戍客相迎勸酒杯。</text>
<title>賦得梨花。追寄洪生世泰。</title>,<text>梨花可憐樹。春去欲如何。落蘂吹池徧。餘香入酒多。故人從此遠。黃鳥爲誰過。獨倚西軒久。因風想棹歌。</text>
<title>哭仲惠兄</title>,<text>去年木落時。兄來就我別。別離歲當周。晤語景未昳。川塗一以闊。悵恨久如結。只有雙鯉書。時來慰寂蔑。嗚呼不復見。千古永相訣。一哀向南雲。泣涕零如雪。其二楓溪丞相宅。磊落忠義門。族父孝承家。兄又秀後昆。耿介出人操。款曲敦親恩。立朝秉孤直。人畏勁切言。況當鼎革初。益戒消長根。手裏一寸膠。欲救黃河渾。激揚時則然。調劑本所存。世道日靡靡。感慨終不諼。上天又奪速。善類同傷魂。風翮有餘勁。惜哉不盡鶱。只應修姱節。不愧文忠孫。其三白馬垂流蘇。絳綢拂靈輈。萬人哭相送。非復觀風游。涕淚濺甘棠。炎風變颼颼。慘憺舊旌棨。回指拱北樓。悠悠京闕戀。死去應難休。誰令錦江水。不入淸漢流。其四韋門花樹會。謝家池草吟。此道世少講。風流在我金。羣從昔具邇。歡讌每西林。浮觴曲沼濱。揮翰靑楓陰。周旋衆所同。切磋公獨深。每於兄弟內。許我爲知音。十年更變故。散爲商與參。會面雖日稀。相照有素襟。素襟竟悠悠。脩夜何沈沈。新墳望何許。路遠吾未臨。永懷素車人。有愧平生心。其五平生首丘願。臨沒更顧囑。歸歟靑松麓。永託先人足。末命豈曾亂。孝心良所篤。云何竟乖違。遠寄荒山谷。一臥遂無能。旅魂空躑躅。蒼茫錦囊術。未聞前聖錄。寄語仁孝人。尙思反弊俗。</text>
<title>普門菴</title>,<text>落日煙波浩淼漫。中流艤棹得靑巒。諸天忽已攀蘿到。三島誰言采藥難。太始窟深泉湛湛。千人石迥月團團。蚌胎此夜饒光氣。應是高僧獨自看。其二孤島重溟絶四隣。更憐巖窟淨無塵。空明未許棲蝙蝠。開鑿渾疑有鬼神。浪裏看山是鼇背。夜深聽梵只鮫人。爾來轉覺寰區隘。願借繩床老此身。</text>
<title>曾於己未。余在永平白雲山下。一日。與伯氏騎牛訪普門菴。有僧名翕然。方與其徒十數人。爲精進會。徹夜聞禪誦聲。心欣然久而不忘。今者從伯氏于江都。偶聞海中有普門菴。境界勝絶。同舟來訪。則翕師又適在焉。二十年間。邂逅再晤於所不期之地。而菴名又皆普門。良可異也。師又出其所藏傳燈錄。指其卷面題字示余曰。此公筆也。當時蓋以此爲異日符信。而今果驗矣。余始惘然不省。追理良久。怳若夢醒。自念此生固已無四方之志。而師之甁錫隨緣。初未有係著。未知他日得復邂逅於何處。或能如今日否。感歎之餘。聊賦一詩以贈。請師試藏去。更觀後來驗否可也。</title>,<text>每憶騎牛過翕公。夜聞禪誦白雲中。忽驚絶海相逢再。更怪精廬舊號同。貝葉題籤如昨日。楊枝在手幾春風。殘生未卜重來此。甁錫他時倘復東。</text>
<title>還山</title>,<text>別山懷耿耿。還山意得得。還山何所樂。我亦不自識。向來一釣舟。瀟灑輕鷗側。尙疑渼水綠。不似白雲色。禽魚各異性。難以論通塞。其二弊廬交風雨。壞漏多所傷。綢繆雖未暇。灑掃且不妨。僕夫走布席。開戶坐我床。翳然庭樹內。雙池如舊光。夕飯隨暝色。已聞松菌香。旣飽旋安眠。卽此意悠長。其三中庭數畝地。手種卉木繁。常恨沙土瘠。難與膏壤論。今來頗慰意。稍欲成林園。連翹蔭半池。垂柳高過門。瑞香及玫瑰。躑躅並山礬。一一各成長。枝葉鬱以蕃。獨憐老叢菊。憔悴僅有存。培壅苦不早。蕭艾誰見尊。亦知霜露近。且復鋤其根。明年好作花。滿意浮我樽。其四矯矯海松樹。五鬣稱自古。昔種纔尺餘。今已二丈許。別來曾幾時。如經十寒暑。吾衰不自覺。觸眼驚見汝。尙擬食其實。屈指獨心語。其五我昔鑿三池。本爲荷蓴魚。蕪穢久不治。一半生荻蘆。淸泉固有源。活水不曾枯。戢戢蓴稍出。發發魚可罛。吳會何必憶。眼前生五湖。便作羹膾計。雖早未爲迂。白頭尙淸債。未了種芙蕖。何當滿樓香。坐披濂溪書。其六溪行散幽步。澗谷多變易。崖空老樹捲。潭淺崩沙積。見說去年水。平地高十尺。鬼神鞭蛟龍。驅下萬壑窄。憑陵物何有。幸未拔屋宅。却喜蕩齧餘。無復滓穢跡。一川何皓皓。玲瓏盡白石。乘除略相當。未足興歎惜。其七自我不歸山。數年人事變。里閭半喪亡。舊人多不見。聾金最可憶。墓草宿一徧。昨過燕谷村。駐馬涕如霰。平生好心事。於我特深眷。躬耕氣不低。痛快靡婉孌。高聲撼我屋。詼笑雜俚諺。桑麻好商較。雞豚洽歡讌。奄忽百年期。事往劇飛電。獨立向溪山。歷歷舊游踐。其八夜雨洗秋暵。豆田霑旣足。晨興望白雲。山氣晴更肅。興至不待人。一騾向幽谷。巖徑豈不巇。我行良已熟。洄洄龜汀水。翳翳桃坪屋。仙潭境彌淸。歇鞍坐空曲。邂逅得林僧。似來伴幽獨。一笑何所贈。山果紅映掬。其九逶迤上寺門。日午鐘磬疎。老宿苦畏客。見我色敷腴。茶果勸淹留。晩飯出香廚。苦辭秋雨慳。松蕈出未敷。爲公勤采掇。奉此何區區。慚愧謝山人。一飽還有餘。携歸莫笑饞。此物少江湖。其十飯餘策杖出。徐步信所之。二僧忽我後。不命自來隨。知我愛曹溪。同我躡嶔崎。隔林見霜雪。素石映離離。窺臨眩以驚。未覺叫絶奇。來往已十年。所見未有玆。飛泉弄霽色。小泓生文漪。濯手坐巖阿。揮弄碧琉璃。欲去未能起。山日已西欹。安得一把茅。卒歲長棲遲。</text>
<title>白雲寺。次示淸長老。</title>,<text>幽興朝來入翠微。寺門流水過荊扉。山中老宿相看笑。問我三年始一歸。其二度水穿林一徑微。白騾隨意款僧扉。秋山佳興知何似。滿把松芝贈我歸。</text>
<title>金顯甫 克光 來訪。兩夜同宿書院。次韻贈別。</title>,<text>參辰幾載各他鄕。信宿焉知共此堂。耿耿一心徒自是。悠悠往事摠堪傷。潛龍大澤雲沙靜。征鴈南天道路長。送後江樓愁獨臥。夜來還恐月臨床。</text>
<title>同諸生登上江船。至判事亭。</title>,<text>盧老詩中判事亭。登臨此夕意冥冥。江山寥落餘篇翰。今古蕭條一酒甁。沙白哀鴻紛近渚。霜黃老樹獨虛庭。杖藜坐候歸舟晩。泓下龍吟好更聽。</text>
<title>漫書</title>,<text>無錢空對菊。無網空羡魚。萬事苦難足。高臥心自如。寒江日悠悠。秋色映我書。晨起且一讀。於此味眞腴。</text>
<title>詠懷故跡。贈別同甫之任海州。</title>,<text>首陽山色滿西州。此地曾經童子游。四十一年如夢過。送君今日意悠悠。其二最憶城東廣石川。虛亭暑月濯潺湲。綠潭操網官僮捷。頃刻銀唇到案邊。廣石其三爭弄芙蓉上畫堂。李家兄弟每相將。闌干十二今何似。淚落寒天憶伯祥。芙蓉堂其四許氏亭前潭映松。春游冠服幾從容。至今猶憶嵌空石。人道溪中昔化龍。許亭其五縈雲粉堞古城長。老木寒藤隱上方。當日題詩猶記得。高臺吹笛海茫茫。山城○第四。卽當時詩中語也。其六採蕨何曾東海隈。誰將二子與名臺。箕封終古無周粟。詎識英靈不此來。二子臺其七九曲溪潭問若何。長嗟少日失經過。白頭更覺添違負。未續華陽老子歌。石潭○尤翁所命棹歌詩。尙未和成。故云。</text>
<title>敬次伯父在華陰寄示韻</title>,<text>華陰深處小精廬。逃世眞同木石居。踏雪時來唯白足。梅花一席話眞如。聞有韻釋時來相伴。故云。其二雪裏江聲臥獨聞。陶鑪布被養吾眞。寒梅開徧無相報。悵望山阿若有人。其三聞道除書有姓名。山中麋鹿亦相驚。不知菴下溪流在。應見千秋洗耳情。</text>
<title>將向江都。夜吟。示書院諸生。</title>,<text>院裏靑衿子。齋頭綠萼梅。向來相藉在。此去故遲回。雲海他時闊。寒江永夜哀。別離應更見。最惜歲華催。</text>
<title>往江都。過宿浩然 族弟盛大 家。枕畔置盆梅數萼炯然。指閤上韻覓題。途中賦寄。</title>,<text>梅小憐更劇。故令親臥床。從君一夜宿。歸路滿衣香。</text>
<title>江都元日 庚辰</title>,<text>不分官醪滿甕春。寥寥除夕只傷神。客窻臥聽晨雞動。便是平頭五十人。其二少日猶悲北海書。今來親見意何如。人生五十須臾事。說與兒曹莫放疎。其三右軍書法蜀州詩。舊學新功各自奇。老去關心無一事。唯餘蘧瑗是吾師。其四海國春光入去年。層城華屋藹風煙。白頭梳罷晨窻下。坐見村童放紙鳶。其五石室樓臺映綠漪。今年正月已流凘。靑衿幾箇能相待。悵望春天有所思。</text>
<title>自江都歸家。甲串舟中。</title>,<text>澤國新年起早鴻。歸鞍吾亦溯東風。城邊野馬吹春動。渡口氷凘卷海空。世事天機從冉冉。物情人意也融融。舟移背指樓臺好。花發他時問梵宮。</text>
<title>天登路中</title>,<text>天登橋外野漫漫。一尺春泥上馬鞍。已覺衰年行役倦。況經多雨道途難。盤雲獨鶴何由羡。隔水三峰且好看。東望吾廬猶百里。今宵應更夢漁竿。</text>
<title>露梁三冢有感</title>,<text>颯爽春天變雪霜。蕭條古壟寄綱常。玉環縱少當時殉。碧血猶徵是處藏。數字荒碑唯有姓。千秋朽骨尙聞香。英靈陟降知何所。錦水東來接露梁。其二登瀛人比十八士。橫槊詩傳三百鷹。運去捐生同志少。時來佐命爾曹能。黃腸賜器今何在。玄甲成山亦是崩。爭似江皐數蓬顆。經過終古有霑膺。</text>
<title>冒雨向洞陰。路次崇兒韻。</title>,<text>莫以渼湖綠。能忘雲峽淸。巖花歸騎映。春服老身輕。黯黯天須雨。悠悠我且行。兒曹山水興。已解薄浮榮。</text>
<title>寄宿芝洞憶同甫</title>,<text>荒池古柳與淸泉。雞犬衡門靜夕煙。峒客白驢春雨下。使君黃綬海雲邊。幽花耿耿誰相待。虛室寥寥且寄眠。已識淵明歸意早。何須更勒北山篇。</text>
<title>又賦</title>,<text>爲問彭澤米。何如商嶺芝。多應倦束帶。於此可忘飢。小檻花枝近。新泉石髮滋。春天悵望久。無使寄吾詩。</text>
<title>雨至夜不已。意甚愁寂。曉起開戶。星河皎然。喜而有作。</title>,<text>簷雨夜聲絶。開窻星滿天。鳴雞亦已動。老興遂無眠。瀾漫應春物。蒼茫尙遠煙。欲乘纖月去。試更問前川。</text>
<title>朝來。風日極淸美。興發口占。</title>,<text>平生少適願。幽事獨如期。晴雨看天意。溪山待我詩。孤村爨煙細。危石霧花欹。去去中林興。只應麋鹿知。</text>
<title>蜂峴途中</title>,<text>入山行已深。渡溪知幾十。星散村戶迥。霞蔚峰嶺集。細泉齧崩石。多雨路更澁。年衰倦鞍馬。春至起幽蟄。雖非籃輿游。門生遠相及。孺子興過我。有詩欲成什。欣然爲一笑。曠懷遺怏悒。山林敢自傲。且免受維縶。回首冠蓋子。擾擾只京邑。</text>
<title>翼日夕。喜伯父至。</title>,<text>安穩茅齋裏。歸還養病身。澗蔬疑肉食。林雉應雞晨。隱几遲遲日。看花寂寂春。此時來伯父。驚喜倒衣巾。</text>
<title>朝起</title>,<text>無肉食更飽。無事起還早。小池供盥濯。晞髮山日杲。幽鳥窻下啼。車馬跡如掃。俛仰空宇內。何以娛懷抱。門有自種柳。庭生不除草。羣書庋高閣。抽散隨所考。耕種當及時。引泉浸早稻。山澤固本性。未敢恨枯槁。白雲自古今。高臥堪送老。人厭人境遠。吾愛吾廬好。</text>
<title>伯父入谷雲。送至元化壁。崇兒有詩。和之。</title>,<text>春興那能免。幽尋此更偏。乍聞啼鳥怪。屢惜老松顚。溪觸千回磴。峰侵一握天。白雲生馬首。去住兩悠然。</text>
<title>元化壁</title>,<text>雲門積險阻。絶壁開太古。兀然九州外。未經神禹斧。磅礴只天成。壯哉一氣聚。昊穹有時傾。此物可撑拄。每過欲下拜。仰視誰敢侮。寄命怪杉松。千仞無寸土。況乃金碧潤。永絶埃壒腐。淸湍故映帶。白雲與呑吐。常懷眺增城。頗疑割玄圃。瓌姿詎易悉。遲景忽過午。極知非人境。尙欲營我宇。鑿翠抗危楹。引蘿葺環堵。卒歲究奇玩。甘與麋鹿伍。念此亦徒然。三歎出澗戶。安得鬼神力。送置渼江滸。</text>
<title>示任生弘載</title>,<text>只謂春尙淺。誰知花滿山。君來眞不後。吾意欲忘還。白石題詩滑。蒼藤繫馬閒。東峰老仙遠。紫氣悵雲間。末句意屬伯父</text>
<title>入白雲洞口。望見仙游潭。上有數人相待。乃桃李坪李生及寺僧勝天也。李生爲設魚羹飯。風味佳甚。喜而賦示。</title>,<text>入谷已佳興。仙潭誰我迎。僧知自雲寺。客定是桃坪。溪飯羹魚熟。山花壞衲明。他年記好事。應獨數玆行。</text>
<title>曹溪和崇兒</title>,<text>曳杖東溪去。僧來却似期。雲潭自成映。風瀑叵禁吹。世亂身須隱。年侵興不衰。幽吟暝鐘近。蘿徑得歸遲。</text>
<title>次崇兒韻</title>,<text>幾年重宿贊公房。風雪寒燈憶對床。未有退之衣可贈。終慚何胤肉難忘。疎鐘只似他時響。白髮相看幾許長。淸曉微吟生百感。臥聞山雨滴回廊。</text>
<title>淸長老有詩。若以余關雨爲喜。次韻答之。</title>,<text>世外相期二老游。殘年來往儘風流。白雲不盡靑山在。可但蒲團半日留。杜子美贈贊上人詩。與子成二老。來往亦風流。</text>
<title>歸自山寺。金君錫龜持酒來候。</title>,<text>高柳花相映。淸池雨細來。微醺山寺酒。更把野人杯。萬事吾何有。孤襟爾與開。窪樽明日飮。勝約莫遲回。明日約與金君訪蒼玉屛。玉屛有窪尊。故云。</text>
<title>暮投邑底。次崇兒韻。</title>,<text>古驛輕煙處。蒼峰倦馬前。洞陰爲縣小。地主得人賢。皁蓋傾携酒。春溪借放船。客盤驚異味。山菜早新鮮。</text>
<title>金水亭</title>,<text>春游已多日。夙駕更侵星。馬首知何處。牛頭問古亭。洞門分石扇。江路接雲屛。醞藉諧心賞。瓌奇歎地形。觴流仍禊節。柯爛卽仙扃。晉日追高會。秦餘訝近坰。坐隨花屢改。興與境俱冥。杖屨移風磴。樽罍上釣舲。天陰沙更白。雨氣壁渾靑。凌厲侵蛟窟。沿洄戛鷺汀。浪春蓬海筆。苔漫石峰銘。人代嗟如許。川流詎或停。不遑悲舊跡。轉自感親丁。疇昔陪先子。登臨憶壯齡。秋淸倚霜樹。月皎臥宵欞。往事依俙夢。流光廿七螢。恒河觀不變。孤露涕空零。已識哀隨樂。唯應醉不醒。行藏戀叢桂。聚散信浮萍。遲暮情何極。長歌叩玉甁。</text>
<title>蒼玉屛</title>,<text>牛頭淵下相公村。松岸維舟是廟門。蒼蘚蝕題餘古壁。綠波如酒漲窪樽。神傳蜀像宗臣迥。屛聳閩山大隱尊。曠世心期余不隔。幽棲況共一溪源。其二丘壑巖廊道孰該。風標應少漢唐來。急流身已輕台鼎。窮谷名猶列斗魁。春暮哀鵑還哭墓。天空白鶴不歸臺。秪今尙憶風雩興。恨未曾隨浴詠廻。拜鵑窩，白鶴臺皆古跡。</text>
<title>六月十五夕。携崇兒及院齋二生。刺小舟。至判事亭下沿洄。夜深而歸。</title>,<text>忽爾生佳興。悠然上小舟。火雲空萬里。明月似高秋。執熱能無濯。浮杯有共酬。溯沿從一棹。取次盡三洲。</text>
<title>石室書院。與士敬同賦聲字。士敬時將赴湖邑。</title>,<text>江樓雨簟淸。把酒亂蟬鳴。卽此相逢處。還令別恨生。新恩五馬去。老病一舟橫。遮莫參商遠。因風想政聲。</text>
<title>士敬內室挽 辛巳</title>,<text>人生伉儷戚。宜無早晩異。少猶諸累輕。老卽前期易。較量二者間。中歲最難度。嗟哉吾士敬。不幸罹此苦。盆歌縱自寬。腹悲詎能遣。關心門內事。昔賢所不免。況遺未笄女。重以刲股兒。觸事皆可傷。有憂誰共之。推生以知死。魂魄應餘恫。祖載逝不留。環佩闃房櫳。風簷晨霤滴。淸池芳樹映。惻愴安仁句。悽切蘇州詠。此境可默想。挽歌涕爲出。壼彝未暇收。且待彤史筆。</text>
<title>李仲深 涬 挽 壬午</title>,<text>器宇堂堂早出羣。更從師友廣知聞。一時月朝徵題品。俊及中間輒數君。其二東山高臥李先生。門館當年著二甥。一室同參弄丸趣。小車時趂看花行。其三靈芝洞裏幾篇詩。太極亭邊一釣絲。最憶小齋連被夜。燈前歷歷話心期。其四禮家雜服能詳究。易象圖書解眇論。玆事倘敎君卒業。詎慚黃蔡在朱門。其五一哭山頺歲月遷。舊徒蕭瑟各風煙。憐君更抱淸漳疾。志業虛拋少壯年。其六病柏枯枏子美詩。元精浩蕩古來疑。誰知聳壑昂霄質。未老還爲螻蟻欺。其七悠悠薄宦素心非。草草中身與世違。已識浮生同電迅。堪嗟游子戴星歸。其八脩短榮枯未要論。且看身後有兒孫。豈如白首西河客。死去無人哭勝猿。其九北風丹旐遠悠揚。歸櫬湖天帶雪霜。病臥寒郊人事絶。送君唯有九哀章。</text>
<title>李生德壽字仁叟祝辭</title>,<text>天地之德。莫大於仁。物得以生。肖者唯人。盎然一心。如酒方醇。存而勿壞。天德在身。渾涵沖融。物我一春。保是太和。何壽不臻。聖有明訓。其義孔殷。字以祝汝。勉哉書紳。克敬以存。非禮莫循。用成厥德。以綏天申。始李生之冠也。余以其大人伯祥公之命。爲賓而字之。此其祝命之辭也。今詳聖人說仁壽。蓋謂其氣象。安靜厚重。有壽之道焉耳。斯義也。朱夫子訓釋已明。而余之爲此辭也。直據一時意思所及。率然口占而成。其所說。却自是一義。非聖人之旨也。然以其無害於理。故姑錄而存之云。</text>
<title>定平道安寺。次吳上舍 羽達 韻。</title>,<text>高臺聯袂眺蓬萊。汗漫相期出九垓。莫恨扶桑迷出日。海雲應欲盪胸懷。</text>
<title>贈吳上舍啓休 戊寅</title>,<text>錦官城北是君家。種竹移梅度歲華。莫歎儒衣空老去。英賢自昔半泥沙。</text>
