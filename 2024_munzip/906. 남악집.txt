<title>自嘲 丙午</title>,<text>文章眞富貴。經學大功名。誰信茅茨裏。剩留不世榮。</text>
<title>靑鶴洞漫詠 壬子</title>,<text>决决泉舂石。嘈嘈風撼松。幽人不成夢。坐數五更鍾。</text>
<title>醉題公子擧卿扇面 癸丑</title>,<text>濁世佳公子。淸時良大夫。相逢落花節。大醉古城隅。</text>
<title>臨瀛之北。有石臨海。翼然若飛鳳之形。其頂可坐數十人。銀濤萬里。極目無礙。盖絶境也。俗號牛巖。名甚不典。余改之曰飛鳳臺。題詩其上。丙辰</title>,<text>東海最奇處。莫如飛鳳臺。銀濤日舂撞。羽客來徘徊。</text>
<title>醉題峴山東軒 丙辰</title>,<text>落花紅點點。流水碧粼粼。使君無一事。長醉大堤春。</text>
<title>贈錦城妓 丁巳</title>,<text>一曲瑤琴怨。千年故國歌。秋風錦城舘。明月奈爾何。</text>
<title>贈長城琴妓秋香女孫 丁巳</title>,<text>我來訪香娘。人亡琴亦亡。唯有女孫在。白頭傳芬芳。</text>
<title>夢題人扇面 戊午</title>,<text>何處相逢處。長安細雨天。殘花點芳草。深樹鎖輕烟。</text>
<title>贈尹養一敬敎赴鏡城 己未</title>,<text>靺鞨最深處。君爲通判去。去去摠君恩。猶得居官署。</text>
<title>送姜叔夏碩昌赴鐘城 庚申</title>,<text>故人向愁州。愁州連大漠。何似草原時。只得鬢邊玉。</text>
<title>生日酬贈崔汝和錫鼎 號明谷，韓魯瞻泰東。乙丑</title>,<text>余初度之辰。兩學士爲枉弊廬。盛有所詠。以侈鄙夫。而久病中不能和。却以五言絶謝厚意。慇懃兩學士。爲賀弊弧辰。却憶城南會。回頭暗損神。在靑鶴洞時。値初度。周卿光甫來會。今亡故云。次韻 明谷靑蓮降生日。毓秀應星辰。岳老千年後。詩成也泣神。次韻 魯瞻才子趍庭日。文星降曜辰。淸新五字句。披讀覺精神。</text>
<title>漁父 戊戌</title>,<text>曉色蒼茫水氣寒。漸看輕霧繞江干。漁翁收網烟波底。辛苦挐舟上淺灘。</text>
<title>睡起戲贈崔周卿後尙 戊申</title>,<text>故人珂馬赴城上。日暮歸來泥沒靴。何似草堂新睡罷。臥聽疎雨打秋荷。</text>
<title>送洪丈錫箕赴靈光 己酉</title>,<text>法浦秋生五馬催。海鷗猶識舊漕臺。應恠當年衣繡客。白頭今日佩符來。</text>
<title>夜聞溪瀑有感 壬子</title>,<text>夢寐何曾到事功。筭來浮念摠成空。終宵淅瀝窻前瀑。滌盡平生磊磈胸。</text>
<title>題康陵齋壁 癸丑</title>,<text>雜樹陰陰恠鳥譁。閉門終日似蘭闍。寢郞宴坐無餘事。時喚齋奴掃落花。</text>
<title>世子宮延祥詩 甲寅</title>,<text>慶善堂前討古文。胄筵重設講劘勤。微臣勸導容何力。睿學高明已十分。</text>
<title>新嘗菜羹戲題</title>,<text>素綠初萌薺葉開。靑魚新自海州來。糝羹發越調三味。不羨侯家煮豹胎。</text>
<title>題天安客舍 乙卯</title>,<text>征軺冉冉到天安。欲寫羈愁倚畫欄。莊柳村花無意緖。獨憐階竹傲春寒。</text>
<title>又戲題</title>,<text>冠盖紛紛官吏愁。主人倦色在眉頭。極知牽挽非眞意。爲愛華軒且少留。</text>
<title>將赴襄陽。出宿東郭。與內弟吳貫之道一。號西坡 燒燭對坐詠懷。</title>,<text>離懷擾擾似懸旒。殘月依依又滿樓。回首峴山千里路。使君行色摠堪愁。</text>
<title>洛山觀日出</title>,<text>宿醉昏昏睡正濃。晨光侵戶尙瞳矓。居僧蹴我看朝日。銀海蒼茫萬里紅。</text>
<title>洛寺醉題</title>,<text>白浪翻天風撼山。佛燈明處寺僧閑。門前滄海庭前月。獨占奇觀天地間。</text>
<title>蟻戰 丙辰○以下三首。課製居首。</title>,<text>床下誰將牛闘聞。槐陰春日蟻成羣。道人靜坐看蠻觸。擾擾俄驚覆九軍。</text>
<title>葡萄架</title>,<text>細擺繁莖小架成。高張密葉午陰淸。休論療渴含風味。箇箇磨垂碧水晶。</text>
<title>石榴盆</title>,<text>樹杪離離揭絳紗。盆中灼灼繞紅霞。茜裾太赤猩衫淺。長使佳人妬此花。</text>
<title>戲題</title>,<text>老年詩律漸覺難。自歎詞源已枯乾。雖然喜作天機語。留與千秋具眼看。</text>
<title>偶出行春。自靈穴寺抵林泉李纘元家賞牧丹。題一絶。</title>,<text>百朶姚黃爛紫霞。峴山西畔日初斜。使君不向習池去。來醉林泉豪士家。</text>
<title>戲題東軒壁上</title>,<text>屋後飛花紅點點。溪邊芳草碧萋萋。自是官居勝仙界。使君那不醉如泥。</text>
<title>大堤素稱多妙舞淸歌。余蒞玆土。暇日徵按則信然。有五娘者。以善謳聞。少時爲東淮都尉所眄。贈扇面兩絶。澤老，潛谷，白軒諸公繼而和之。余招見五娘。年已六旬。髮齒墮落。使之歌。尙有嫋嫋舊音。掩抑宛轉。似有慨惋少日之意。家甚貧。只有二女曰楚雲，采雲。俱繼家聲。而采雲尤善新聲。能作阿母錢樹子矣。前數公。余所敬慕者。筆蹟宛然。古人不可作。而五娘又老矣。撫卷悲感。仍次卷中韻贈之。</title>,<text>淸歌一曲大堤邊。詩卷當年作募緣。惆悵佳人今已老。那堪擁髻更悽然。</text>
<title>次淸澗亭板上韻</title>,<text>白浪千層舟泛泛。靑天萬里鳥雙雙。樓頭宿客寒無夢。坐待紅曦曉倚窻。</text>
<title>洛寺宴席。吟呈李弼卿翊相 號梅澗，尹養一。</title>,<text>碧海無波明月高。歌聲嫋嫋笛聲豪。使君誰道風流薄。十隊紅粧擁錦袍。</text>
<title>白香山守杭州時。元微之在越州。白送歌者商玲瓏於越州。往返時輒有贈詩。爲詩話中好事。余送采雲於尹使君養一。養一曾有書以勿爲愛惜戲余。余亦以一絶戲贈雲。仍令轉呈使君。</title>,<text>一曲離歌曉月寒。佳人此去幾時還。使君陶寫無他物。早使凾關趙璧完。</text>
<title>酒席戲贈養一</title>,<text>梨花亭下海揚波。一曲淸歌月已斜。今夜大堤行樂處。風流誰屬一枝花。妓名一花</text>
<title>洛山酒席。憶擇之。仍寄示。</title>,<text>半夜淸歌響欲低。陟州雲樹望中迷。梨花亭上今宵月。應自分輝照竹西。</text>
<title>留題峴山客舍</title>,<text>海上分符僅二年。使君雙鬢已蕭然。北風斜日西歸路。嶺雪參差照碧天。</text>
<title>留別峴山諸生</title>,<text>政拙心勞已自知。媿無治績補毫絲。憧憧一念難忘處。只在諸生進學時。</text>
<title>峴山素稱有歌無絃。甚是烟花缺事。皆言習俗已然。雖勸無成。余慨然有改絃之意。廣鳩琴材。遠延琴師。選兒妓五六人。方欲敎之。而適解歸未果。分授琴張於兒妓而去。其中一琴。卽臨瀛良工所斲。制極精妙。余甚寶惜。留與兒妓之最佳者。妓年今方十歲矣。或有譏余。琴是風物。不妨持去。而强留沽名者。此不知余意。余之留此。盖欲遂余初志。後賢倘能識余苦心。繼此勸敎。致令家家絃管。則豈唯助琴堂閑趣而已。庶可增大堤風流云爾。</title>,<text>辛勤爲斲嶧陽桐。絃上泠泠太古風。留與大堤兒妓去。彈時能復憶衰翁。</text>
<title>乙卯秋。赴襄州。路過黃庭。戲次壁間韻。丙辰冬。承召上京。壁題宛然。深慨吾生行止之靡定。而別有所感者。重次其韻以志之。且去時憂其路險。有不樂之意。來時不無係戀不忘之心。佛氏不欲三宿桑下者。良以此也。亦可一笑。</title>,<text>浮生行止似雲烟。却望襄州更愴然。今向紅塵倘失脚。此身那直一文錢。</text>
<title>寄聰師 丁巳</title>,<text>老子新從滄海歸。慇懃爲寄舊題詩。洛山東畔銀濤濶。恨不邀師共看之。</text>
<title>看花有感</title>,<text>杏花欲落桃花發。從此千花次第開。萬事皆如花有序。當塲何必苦相催。</text>
<title>余性愛菊。乙卯秋。裁菊滿園。擬趁九秋一泛觴。其年八月。出宰峴山。居朞年。每思故園菊花。丙辰冬解歸。丁巳秋。又裁菊甚盛。八月復以京試官作湖左之役。又不見此花之開。此身勞碌。亦堪一嘆云爾。</title>,<text>今年八月又辭家。每到花時不見花。南下湖南九百里。秋光的的繞征車。</text>
<title>楚山舘滯雨。戲次板上韻。</title>,<text>朝別金城情黯黯。暮投山舘雨浪浪。愁人自有關心事。楚峽蒼蒼秋夜長。</text>
<title>錦城途中</title>,<text>官門草市早開塲。滿市村民着蔽陽。稻酒如油魚鮓賤。歸來扶醉唱漁郞。</text>
<title>完山客舍。有文谷金相公壽恒詩。辛丑年奉孝廟實錄往藏茂朱時。過路所詠也。今聞顯廟實錄匪久當到此府云。自辛丑距今未滿二十歲。而連有此役。則以兩先王盛德嵬烈。俱未享堯舜之壽。嗚呼痛哉。謹次其韻。以寓微臣感愴之懷云爾。</title>,<text>孝廟賓天廿載間。崇陵實錄又名山。堯年舜壽天終嗇。空使微臣涕暗潸。</text>
<title>靈巖訪文谷謫居。吟呈一絶。</title>,<text>湘浦驚鴻叫晩秋。九歌歌罷不勝愁。誰憐月出山頭月。夜夜淸光照玉樓。次韻趙學士詞伯枉過鵩舍。辱惠佳什。感佩之至。依韻奉謝。嘉橘幽蘭楚國秋。繡衣珍重問窮愁。殘星長笛催詩興。倚遍江南幾處樓。</text>
<title>西湖 靈巖</title>,<text>西湖樂事儘無窮。萬戶俱開花竹中。稻黍連雲魚蠏賤。逢人無不說年豐。</text>
<title>南平映翠樓。次鄭畸翁咏蓮韻。</title>,<text>千柄靑荷滿綠塘。一間華屋置中央。江南九月淸霜晩。風便時聞冉冉香。</text>
<title>酬汝和，貫之。二首○戊午</title>,<text>淸時豈敢歎棲遑。只是風塵萬事忙。惟有靑山最深處。歸歟端合理吾裝。初如井陘開門戰。却似滎陽卷入城。莫是劉鄩生妙計。閉營三日寂無聲。次韻 西坡看君落筆眞勁敵。笑我殘兵苦守城。自是兵家奇正在。不關低首慴威聲。次韻 明谷漢代條侯堅守壁。秦時王翦善攻城。兵家不必論攻守。制勝唯看實與聲。</text>
<title>呈北汀洪尙書處亮</title>,<text>公留京洛養沉痾。我向江湖理小窩。春盡北汀花鳥晩。想應淸夜夢烟波。</text>
<title>梨峴途中漫吟</title>,<text>宣仁門外漫天柳。梨峴宮前撲地花。詩翁醉後狂歌裏。不覺靑春白日斜。</text>
<title>鄭殿中，吳貫之報章沓至。戲次其韻。</title>,<text>瑕猶難攻况望堅。詩壘相持坐閱年。四面紛紛皆受敵。只愁老眼眩多拳。次韻 西坡學道初心晩益堅。沉潛墳典欲窮年。縱然吟哢資消遣。無意騷壇角老拳。</text>
<title>戲示崔汝和，吳貫之催和章。二首</title>,<text>南宮玉署摠遑遑。視草行香日日忙。獨我宦情輕似葉。纔辭宗正理歸裝。兩君詩思下灘船。老子詞源已竭泉。恐是宦情能敗意。故於衰朽讓先鞭。次韻 明谷殷書咄咄孔遑遑。凡聖千秋只管忙。差喜詩翁宦情薄。廣陵春水促歸裝。歸夢前宵月滿船。起來高詠撫龍泉。淹留總爲君恩重。不是江湖懶着鞭。</text>
<title>夜坐偶吟</title>,<text>坐到西峰月隱時。滿庭松影黑參差。道人此夜心中事。擾擾塵襟那得知。</text>
<title>戲題</title>,<text>文喜東坡詩樂天。呻吟聊可送殘年。平生西漢黃初意。回看初心更赧然。</text>
<title>病中偶觀白集。篇中往往說閑退之樂。極口津津。令人不覺企豔。此東坡之所以終身慕之而不得者也。盖坡翁與香山。杭州以前。出處偶相似。其後則苦樂天淵。然觀兩老行事。無非自取者。遂感而題篇。因起漫興以自警。五首</title>,<text>可笑坡翁錯料事。謾將出處擬香山。若自中書舍人去。晩年未必不優閑。坡翁鋒銳禍難辭。白老優游智可師。試問崢嶸元祐日。何如偃仰會昌時。香山比我眼差大。所望平生亦太奢。洛下分司柳枝舞。猶言孤寂發嘆嗟。山資所望至零星。穀僅充腸絲盖形。得此登時便休退。貧家活計慣曾經。廣陵江水碧於天。一棹春來興渺然。借問紅塵誰絆汝。歸期須趁落花前。</text>
<title>余自去歲。連辭玉堂不就。諸寺正亦屢除輒辭。親知皆以冗官之辭爲太過。室人尤以失祿爲悶。故戲題一絶。</title>,<text>親知驚恠僕僮嘆。皆道無端棄好官。我自心安飢亦樂。就中難解細君顔。</text>
<title>暮春有感</title>,<text>終南盡日斷人行。唯有泉流决决鳴。花落鳥啼春欲暮。就中愁殺老司成。</text>
<title>辭持平後戲題</title>,<text>三字銜兼知製敎。一條氷作右持平。拋來却向江湖去。唯有白鷗知我情。</text>
<title>沈大哉楫自湖南亞使移拜通判。戲題。丁巳</title>,<text>君從蓮幕移通判。我自薇垣轉副修。囚我玉堂緣底事。虛名眞箇是吾讐。</text>
<title>憶貫之試士湖南未還</title>,<text>江南使者幾時歸。驛路梅花已着枝。多少樓臺登眺處。也應和我舊題詩。</text>
<title>寄崔汝和</title>,<text>故人今直深嚴地。講席應知啓沃多。何似春江老漁父。滿船明月放狂歌。</text>
<title>贈吳貫之永興淑問之行 己未</title>,<text>烟花北路勝關西。多少行人到輒迷。若向歷陽聞一曲。雞林劍舞總筌蹄。</text>
<title>贈姜叔夏赴高山</title>,<text>淸時有味摠吾儕。勝地郵官亦可哉。光甫纔來君又往。翰林修撰太摧頹。</text>
<title>送尹攀龍攀佐嶺南幕 庚申</title>,<text>馹騎翩翩去若流。淸秋擬上嶺南樓。從知題板詩名重。眼底平看七十州。</text>
<title>挽周卿 三首</title>,<text>我亡我質竟何依。天喪吾身太半虧。知己縱云眞忝竊。頗窺俗子未曾窺。童稚相逢五十垂。未嘗甘壞見幾微。相知相許唯吾最。言行當年識者稀。思君氣像只堪吁。公相爲期碌碌輸。後死敢忘相傳約。奈吾衰病竟難摸。</text>
<title>挽崔楊根後寔 辛酉</title>,<text>纔哭周卿未一朞。奈何君又遽從之。君歸地下應相見。道我今如獨足夔。</text>
<title>送鄭丈淹赴龍安任所</title>,<text>貫之奉使汝和服。獨有詩翁時訪余。今朝又把一麾去。千里江南音信疎。</text>
<title>挽洪北汀 癸亥</title>,<text>氷淸玉潔似公誰。再長東銓雅望宜。最是從容全晩節。俗儒驅使也堪嗤。</text>
<title>挽趙光甫持謙 二首○乙丑</title>,<text>衆人皆蕢君爲屨。屨蕢從來孰卞之。是非畢竟終應定。鷗浦風烟管者誰。貫之每道君情事。再娶無兒命可休。寂寞堪憐身後計。名聲賴有世間留。</text>
<title>贈金秀才斯百錫胄 丙戌</title>,<text>足下在京日。吾遲求友生。到今不見面。伊昔習聞名。以我必爲恠。於君期盡情。他年西笑日。騎馬出東城。</text>
<title>馬溪寓興 癸巳</title>,<text>幽棲君得地。塵事不相關。松竹開三徑。茅茨築數間。供茶烹白雪。暖堗斫靑山。晩計須同做。燒丹服大還。</text>
<title>次安子厚垕詩卷韻</title>,<text>此日看君作。病夫幸取端。頗存澤風氣。不數島郊寒。驥子調金埒。蠙珠寫玉盤。相望衣帶水。離思倍難寬。</text>
<title>與周卿賦落花 丙申</title>,<text>忽忽韶光晩。庭花片片飛。辭枝雖未盡。着樹漸看稀。較爾吾差健。奈渠春已歸。居然多感慨。且復賞餘馡。</text>
<title>崔周卿以詩慰余喪兒。仍次其韻。丁酉</title>,<text>逬淚看君札。荊扉日暮時。誰知吾喪子。却羡爾無兒。那忍三年內。重遭兩度悲。寸腸今已斷。且莫記前詩。原韻契濶東城陌。沉憂度歲時。政罹文苑病。遙哭孟郊兒。惻愴抆吾涕。號咷想子悲。秋風時撼戶。默誦去年詩。</text>
<title>挽洪進士九成</title>,<text>脉脉西湖月。悠悠東郭春。契心曾此地。回首若前晨。抵死無何飮。論交有幾人。今朝淚已盡。不用更沾巾。</text>
<title>贈李從兄咸 戊戌</title>,<text>霽色終南雪。春心渭北梅。淸香侵閣夜。寒月遍樓臺。上客論霜劍。王孫動玉杯。長安逢季子。豪氣未全灰。</text>
<title>遊商巖懷周卿</title>,<text>獨往空山裏。放歌人不聞。水聲已淸我。月色應照君。側耳松邊籟。會心巖上雲。俱爲醉後態。俗物任紛紛。</text>
<title>病中聞笳有感 乙巳</title>,<text>隣笛倍激楚。病裏不堪聞。切切怨秋月。遙遙穿夜雲。調傳出入塞。葉有大中分。若向關山路。也應淚漢軍。</text>
<title>燈火稍可親 課製○戊申</title>,<text>秋氣侵虛幌。微涼繞小燈。道心淸似鶴。書眼烱如鷹。舊懶登時去。新勤逐夜增。添油仍到曉。更讀幾籤縢。</text>
<title>次性聰寄示韻 癸丑</title>,<text>竗法嗟登岸。虛名媿倚樓。雋詞驚捷敏。剛韻困投酬。感序蟬啼露。離聲鴈叫秋。拈花一聯偈。待爾散幽憂。</text>
<title>世子宮春帖子 甲寅</title>,<text>鶴籞春初動。祥光繞彩雲。靑陽換舊序。黃卷有新聞。正士須三接。工夫較十分。恭陳眞實語。桃祝哂虛文。</text>
<title>洛山寺次廵相韻 乙卯</title>,<text>寶刹聞名久。塵襟此日開。茫茫碧海濶。嫋嫋秋風來。白浪舂沙岸。紅曦射石臺。孤雲天畔起。極目思悠哉。</text>
<title>次弼卿韻 丙辰</title>,<text>流光忽忽去。諱日 顯廟再朞 又重來。大海無邊浪。孤臣不盡哀。鈴軒今日宦。鸞輅昔年陪。獨與臨瀛守。相看淚滿腮。</text>
<title>獵騎圍邊月 以下三首。課製居首。</title>,<text>磧雪黃昏後。平原獵打圍。將軍繡牌動。猛士短衣飛。響疊霜沾鼓。鏖酣月照旂。星槍貫雙虎。校罷載車歸。</text>
<title>輞川圖</title>,<text>晩計藍田下。溪山摠可娛。雲深竹裏舘。波浥水邊厨。境靜琴爲伴。心淸道與俱。菩提他日恨。寧不愧斯圖。</text>
<title>河梁送別</title>,<text>共事先皇帝。悠悠十九秋。風沙俱到此。宇宙更分留。都尉仍椎髻。栘中已白頭。陰山日欲暮。握手恨難休。</text>
<title>挽李南陽命聃 丁巳</title>,<text>曾從松丈座。早識我公賢。北里纔同閈。南陽忽起阡。循良三郡最。耆舊幾人全。遺慶諸郞在。家聲不索然。</text>
<title>憶峴山</title>,<text>平生得意處。月色峴山多。雪浪明洲渚。梨花照洛伽。翩翩愛娘舞。嫋嫋采雲歌。蠟炬迎歸路。山翁醉已駄。</text>
<title>早春睡起有感 戊午</title>,<text>茅屋春眠起。孤村聽晝舂。歸田眞有趣。處世苦無悰。草縷烟抽碧。梅條雪拆封。有時逢野老。竟日只談農。</text>
<title>過兪參判㯙江亭。醉後吟呈。丁酉</title>,<text>侍郞高閣傍江濱。簾外西山爽氣新。豈似敬通終落魄。還疑仲蔚是前身。掃除宦海關心事。占得滄洲滿眼春。爲問向來軒冕樂。如何沙渚伴漁人。</text>
<title>奉寄任鍾城有後 號萬休 丈 己亥</title>,<text>莫道邊頭詞客稀。靜翁姜丈此停騑。先生又負詩名去。二子應留物色歸。奚騎射鵰秋氣動。戍樓聞鴈朔雲飛。從知校獵陰山雪。不减寒松看月輝。</text>
<title>趙元鎭相鼎挽 庚子</title>,<text>華緘纔抵未踰時。馳往呼君君不知。文擬子安猶伯仲。才方長吉可塤箎。論文幾度靑門夜。贈我一篇春雨詩。惟有夢中樑月影。依然澹宕照襟期。</text>
<title>贈洪丈錫箕赴海州 甲辰</title>,<text>一紱龍鍾湖海邊。詩名十載已華顚。銅江佳句人爭誦。法浦淸詞世共傳。先子當時所畏也。後生今日最潸然。春來驛路梅如雪。回首西州眼欲穿。</text>
<title>送崔周卿佐嶺南幕 丁未</title>,<text>吾友行裝坐可徵。素知心事烱如氷。官醅縱慰離鄕客。營妓應疑入定僧。自是男兒腸似鐵。復兼羸病骨生稜。淸河豈久宣城幕。別緖愔愔不自勝。</text>
<title>戲題 戊申</title>,<text>鴻鵠飢呼鳥雀肥。古今此事最堪悲。誰知燕市千金骨。不直秦家五羖皮。捫蝨高談常見笑。屠龍亢藝亦云癡。廣津昨夜春波濶。欲理扁舟鬢已絲。</text>
<title>病裏偶吟呈周卿</title>,<text>一病彌留歲六周。鏡中勳業坐徒休。藥籠頻曬還多事。醫籍常披也遣愁。白髮侵頭生稍稍。靑陽回首去悠悠。年來始得天君靜。萬事方知不怨尤。</text>
<title>送任公輔相元佐關西幕</title>,<text>殘花撲地已成泥。欲唱離詞征馬嘶。乙密臺前春漠漠。大同江上草萋萋。魂留渭北愁如醉。路指關西夢亦迷。東望慈闈回首處。洛山迢遞白雲低。</text>
<title>次贈性聰寄韻 癸丑</title>,<text>夙昔維楊參趙州。至今十歲精神留。我慙曾呂以上客。師是支深之亞流。秋水涓涓底濯足。春花漠漠空回頭。當年惠遠失元亮。虛作廬山老比丘。</text>
<title>次南壺谷龍翼韻。仍寄性聰。</title>,<text>聰也相逢歲十周。壺翁愛我異凡儔。桑門復見支兼惠。蓮社曾容宗與劉。公已靜憑南郭几。我慚虛倚趙丞樓。相思嫋嫋秋風起。欲贈芳華不自由。</text>
<title>送任文仲奎赴伊川</title>,<text>仙區行色莫躕踟。此計君應爛熟思。除說在朝多臲。從知得邑最便宜。參茶濃煮還嫌苦。栢粥稀煎尙怕脂。但恐玉堂僚位缺。使君淸福不多時。</text>
<title>寄題楊口新構東軒</title>,<text>一髮頭陀碧似染。故人佩竹于其陰。咄嗟一屋斲輪手。髣髴兩京循吏心。山花灼灼照人眼。谿水泠泠淸我襟。衙罷庭空差耐寂。滿簾涼月撫玄琴。</text>
<title>孝宗大王遷葬挽</title>,<text>先王十載勵戎功。中道賓天恨未終。仙寢衣冠今日改。神州氛祲幾時空。人間暗灑英雄淚。天下長敎志士恫。敬誦宸章偏感慨。九連城外漫秋風。</text>
<title>任慶州有後丈挽</title>,<text>偉元之孝馬班文。塵世昂昂鶴出羣。千古藝垣留定價。貳卿官品較浮雲。下中公相非今日。賢達崎嶇自古云。想得廣陵江上月。淸光依舊照孤墳。家難當年最困心。人皆坦道我崎嶔。自憐身世同司馬。誰識行藏卽展禽。淸畏人知看苦節。文爲世法仰希音。一朝嶺海收精爽。祗有鯫生淚滿襟。</text>
<title>柳和順省吾挽 甲寅</title>,<text>家兄刺刺丈人奇。每道交承和順時。吏怵餘威無甚梗。民陶遺化易爲治。常嗟小縣才難展。更嗇遐期命止斯。賴有賢郞能做得。已將詞學耀門楣。</text>
<title>簡送任學士公輔赴龍岡</title>,<text>任子將行索贐章。離亭物色使人傷。萋萋芳草東君早。漠漠寒雲西塞長。紫禁幾年游鳳沼。靑春此日赴龍岡。誰憐潦倒銅樓客。獨抱殘經鬢欲霜。</text>
<title>次牙山板上東岳韻。示李使君光夏。乙卯</title>,<text>行子初從湖外迴。光陰冉冉客中催。山頭日暮雪猶在。浦口春寒花未開。鄕信杳茫憑片夢。病懷牢落托深杯。逢迎賴有風流守。携我同登海上臺。</text>
<title>次弼令韻 丙辰</title>,<text>東來冉冉已踰年。北望羣山翠接天。靑眼幸逢千里外。白頭同戀五雲邊。欝陵縹緲環銀海。蓬島微茫繞彩烟。理屐君今更何向。逍遙此地卽神仙。次韻 西坡嶺邑棲遑再閱年。恩書初下九重天。纔聞旌旆從關外。却訪柴荊叩雪邊。語到舊遊渾夢寐。閱來新什總雲烟。休思勾漏還丹服。玉署翺翔也是仙。</text>
<title>酒席次弼卿韻</title>,<text>休言浮世足嘲評。且看尊前妙技呈。暮境行裝同落拓。吾儕心事總分明。琴歌陶寫還無賴。詩酒賡酬却有情。白浪天風掀簸地。中宵相對旅魂驚。</text>
<title>籌邊樓 課製</title>,<text>劍外西南蕃詔連。高樓形勝控三邊。丹靑細寫關防險。籌策遙收笮僰烟。玉壘風雲迷檻外。牂江物色接簷前。華扁一揭羣羗慴。全蜀山河已帖然。</text>
<title>九日。次少陵韻呈弼卿。二首</title>,<text>嶺外逢秋秋思哀。附書京國幾時廻。殊方短日荒荒落。大海驚濤浩浩來。佳節祗悲催暮境。勝遊虛負上高臺。空齋吏退羈懷惡。强摘黃花泛酒杯。暮年州紱聖恩寬。佳節他鄕强自歡。旅客誰從嘲落帽。禿翁空自感歌冠。高臺蕭瑟菊花老。大海蒼茫秋氣寒。酬罷少陵詩上語。縱橫醉草與誰看。</text>
<title>贈別曺弟夏卿赴松禾 丁巳</title>,<text>海邑元非水土宜。此行誰復惜低垂。官居苦樂吾纔試。宦路升沉爾莫悲。群從比年無一健。老兄今日奈全衰。臨分爲贈安身策。勝瘴無如斷酒巵。</text>
<title>用前韻述懷</title>,<text>靜中惟有睡相宜。門巷寥寥綠柳垂。老境摧頹誰復惜。春光漫誕最堪悲。危途乍涉心神損。瘴邑新歸齒髮衰。眼底忘憂無過酒。病脾猶喜受殘巵。</text>
<title>次崔汝和示韻</title>,<text>疎慵不合處明時。禁苑何心借一枝。江上有田容放跡。世間無地可伸眉。常憂計拙眞成錯。每患名浮果受欺。看子詩篇能捷敏。老夫才退媿難追。</text>
<title>送李平昌日三赴任</title>,<text>末路浮名禍所輸。淸時吏隱儘堪娛。嗟余涉世無良策。羨子行身有坦途。爲問雪天馳十驛。何如春日駕雙鳧。一杯欲辦都門餞。無奈涔涔瘴疾紆。予自襄陽承召。冐雪踰嶺。故末聯云。</text>
<title>別崔生歸峴山</title>,<text>今朝忽送峴山人。却憶仙區淚滿巾。銀海千重一輪月。梨花萬樹十分春。平樓雲遏歌聲切。洛寺風翻舞袖新。惆悵勝遊難再續。不堪華髮滯紅塵。</text>
<title>寄梅澗。兼呈靑田李公殷相。</title>,<text>烟花兩府稱佳麗。較藝爭姸自古今。峴首淸歌仍妙舞。臨瀛寶瑟又瑤琴。當塲誰復分高下。入拍尤難辨淺深。想得周郞題品處。應將神解賞繁音。兩府每以絃歌競長。紛然不决。梅令輒徐言必待家兄來。可决優劣故云。</text>
<title>次趙光甫示韻</title>,<text>處世休嘆計謬悠。聯床且喜對靑眸。寬心頓覺心還穩。忘病能令病自瘳。已决此生辭宦海。更將吾道付滄洲。林泉自有無窮樂。不必棲棲浪作愁。原韻嶺外東南道路悠。同時赴洛會雙眸。恩除嚴譴俱休說。舊病新痾各未瘳。松月三更靑鶴洞。烟波一夢白鷗洲。聞君旅壁留題句。正似殘生歲暮愁。丙辰。公自峴山承召。而余自烏山被拿而來。丁巳。會宿於靑鶴洞。而余將返鷗浦故云。且聞公題詩黃庭旅壁以見志。不勝敬歎及之。</text>
<title>余於湖試過鎭安。主倅待我厚。觴於客舍甚樂也。要余以東軒客舍題詠。余諾之而來。旋直玉堂。連日進講。頓無休息之隙。每憶勝地遊宴之樂。秋花錦石。淸歌寶瑟。黯黯常在眯夢間。殆不能忘。而使君之托又不可負。故寄題一詩。以寓神往之懷云。</title>,<text>憶昨南遊最爛熳。華堂盛宴杳難攀。使君醉後堆杯案。小妓歌時解佩環。當日靑山看馬耳。今朝玉署侍龍顔。白頭禁直無歡趣。勝地空敎夢裏還。</text>
<title>病中時想江南舊遊戲題</title>,<text>勝宴初開夜欲分。妓粧薌澤暗氤氳。新詞壓倒狂通判。別曲誇張醉使君。銀燭淚粘桃葉袖。芳醪痕汚石榴裙。江南處處繁華地。自愧風流未有聞。</text>
<title>安岳妓仙香。少日以善歌擅名都下。因事放歸故郡矣。今以兩大妃進宴。被選都妓上京。訪余於鶴洞。容貌憔悴。歌響荒澁。頓無舊日妙音。恠問之則斂袂徐指其歌喉曰坐此放逐。淪落窮鄕。衣食艱窘。不復理其歌曲。仍悽咽不已。顧余與此有相類者。余亦坐於文字虛名。被絆玉堂。尙不得一麾以去。欝欝成病。吾視玉堂如牢囚。彼以故鄕爲竄謫。是亦一異事。豈非造化弄人處也。聲名之害。彼此一律。戲贈一詞。</title>,<text>我怨文詞君怨歌。聲名從古喜蹉跎。玉堂變作牢囚地。故里翻成竄逐科。貧賣舞衫嗟薄命。病祈州紱奈窮魔。我如出守君歸洛。君唱吾詞樂幾何。</text>
<title>次李使君韻。留題披香亭。</title>,<text>明時自愧忝淸班。湖左名亭幸一攀。三載頻經千里役。百年難得一身閑。依依岸外遠川樹。點點天涯何郡山。樓下寒塘秋已晩。敗荷零落似衰顔。</text>
<title>戲贈長城琴妓秋聲介</title>,<text>蘆嶺雖高大路平。片時馳過古長城。紅纓玉勒郵驂出。翠帶羅衫郡妓迎。峽雨未能留遠客。瑤琴只自怨秋聲。離歌纔了怱怱發。似是無情却有情。</text>
<title>文谷座上。論西湖峴山形勝。口占一律。</title>,<text>西湖月出擅形勝。風景依然卽嶺東。靈石巧將天吼似。名藍偶與洛伽同。峰巒矗矗靑天外。島嶼茫茫碧海中。馹路歸時探歷遍。遠遊前後聖恩洪。</text>
<title>聞弼卿到京寄一律。兼呈靑田。</title>,<text>嶺雪初消關路平。臨瀛太守到秦京。長公病起饒閑興。令弟歡深奉壽觥。當日同遊大堤客。經春獨臥廣陵城。遠寄新詩當迎送。可堪烟柳繞歸程。</text>
<title>分望</title>,<text>分望從來有定限。敢將身世怨天公。所營分寸神猶惜。自笑崎嶇命本窮。榮閙豪華心久絶。公侯將相望全空。廣陵春水扁舟興。此事唯應付病翁。</text>
<title>早春口號 戊午</title>,<text>偶出騎驢過御街。忽驚春色萬人家。回頭搖蕩千絲柳。照眼分明獨樹花。老去漸能知酒趣。愁來那得禁詩魔。東風浩浩吹衰鬢。酩酊狂吟日已斜。</text>
<title>次黃佐雪後早朝韻 以下六首課製</title>,<text>霏霏曉雪似瓊塵。霽後金門景物新。影射火城光炫目。色和葱佩冷侵人。馬蹄凍蹋銀杯路。鶯語寒喑玉樹春。紫陌須臾朝日暖。消融亦是任陶鈞。</text>
<title>次吳溥玉堂齋宿韻</title>,<text>虛名來逼受全欺。玉署還驚歲律移。自是危蹤憂忝竊。非關名路歎棲遲。閑愁凌轢皆心恙。好事差池奈數奇。唯有拂衣江海去。逍遙庶可展襟期。</text>
<title>次吳國倫除夕韻</title>,<text>家家椒酒喜迎新。永夜沉吟獨損神。風雨一塲碁換世。江湖千里夢催人。愁經玉署驚心地。厭看玄都滿眼春。欲作明年漁釣計。那堪一念繫楓宸。</text>
<title>次黃姬水落梅韻</title>,<text>漢女墜環瓊屑重。楊妃洗面粉痕空。芳魂寂寞西湖上。香信蕭條灞水東。初似殘星隨落月。更疑飛雪舞回風。莫言墮地成灰土。猶作新粧錦障中。</text>
<title>次楊愼古塞下曲</title>,<text>胡天漠漠但黃沙。校尉年年此建牙。寒早陰山先見雪。春回古磧尙無花。佳人夢灑閨中淚。壯士魂消月下笳。虜騎憑陵漢兵少。功成何日得歸家。</text>
<title>次李攀龍冬日登樓韻</title>,<text>風卷寒氛天氣淸。危樓落日四望平。騷翁自抱千端恨。飮客誰留萬古名。凍雪鏤銀山送色。氷江鋪練水沉聲。傍人謾說登臨興。不識龍鍾歲暮情。</text>
<title>聞崔汝和入玉堂寄一律。兼示貫之。</title>,<text>每恨浮名坐受欺。誰知君與我同之。差强人意唯君健。不厭羣情歎我衰。玉署直來多苦况。綾衾携處少歡時。廣津春水扁舟計。庶不全然負素期。</text>
<title>更次前韻。呈汝和，貫之。</title>,<text>弱拒甘爲猛挐欺。悔將羸卒妄挑之。君才衮衮師方壯。我氣厭厭鼓欲衰。盤馬已成摩壘勢。牽羊將見竪幡時。玉堂無事終南靜。正合詞壇請戰期。次韻 明谷詩壘眞遭老將欺。先驅示弱後張之。未應執弭爭雄長。不待交鋒已竭衰。毒手厭拳非浪語。陰符刺股怕同時。春來岳麓饒佳趣。更卜偏師白戰期。</text>
<title>村居漫興</title>,<text>時聽林鳩隔屋啼。雨餘庭草日萋萋。滄江日月身無絆。魏闕風雲夢亦迷。病用俗方詢野老。釀傳新法報山妻。明朝擬赴前村社。菜餠燖雞也自携。</text>
<title>廣津江村卽事</title>,<text>廣津之東有吾廬。廣津之道膏吾車。靑山數點黛色淺。春鳥一聲花意舒。久矣絶交山吏部。超然勇退白中書。江村耕釣亦多事。日暮歸來仍荷鋤。</text>
<title>聞自玉堂移除憲職書懷 二首</title>,<text>少時矜厲慕雲林。中歲蹉跎遂至今。雖免深源書恠事。敢期安石展疎襟。浮榮久覺爲閑物。除目何嘗損道心。寥落江居夜分後。詩成抱膝獨長吟。自笑羸疲一病身。誰能驅策耐風塵。甘從拙宦嘲粘核。敢向淸時歎積薪。眞洞烟霞尋舊屋。滄江漁釣趁新春。春來作社饒村興。漉酒烹雞豈顧貧。</text>
<title>次貫之韻</title>,<text>小屋新開迷浦潯。落花流水掩門深。閑來漁艇仍頻掉。病後村醪尙淺斟。與世無營眞避世。從心所好是安心。煩君他日容相訪。共岸華陽看碧岑。</text>
<title>病中雪夜書事 二首○丁巳</title>,<text>靜聽松風送響。閑看雪月揚輝。病裏雖停飮酒。愁邊那廢吟詩。四面千峰白雪。一輪萬戶明月。今宵欲訪閑人。何處相逢好客。</text>
<title>春帖 癸巳</title>,<text>春來作春帖。了無事可祝。朝飯啖一升。詎可望食肉。晡酒斟數杯。不必羡浮白。以此送生涯。富貴是何物。年來好靜觀。益覺神理熟。只擇善與惡。不問凶與吉。禍福何與我。付天以爲得。燒香點茶外。萬事都不屑。</text>
<title>余如槁木死灰者久矣。世間羅綺之想。絶於夢寐。昨夜栩然就寢。如貴公子者挾名妹。貞操豔貌。殆世所未有也。事頗恠秘。可悲可悅。而宛轉了了。不類夢中事。覺而異之。遂著于辭。丁酉</title>,<text>金釭射彩窔。澹澹色靑熒。錦帶醉公子。睡起芙蓉屛。佳人嫩未髢。翠髮巧相縈。天然古仙人。揚蛾撥金箏。座中縵胡纓。惡少氣頗獰。銀波頻曼眄。鼎坐片膽傾。腥血逬秋濤。匕首光如霜。向余前致辭。皓首不相忘。宛轉情未了。蝶隨春風驚。曲沼菡萏波。凄凄如酒醒。豈减人間樂。空餘夢裏香。宋玉太剛腸。錯笑楚襄王。</text>
<title>戊戌九月。夜夢在東郭。與周卿，子淵，愼甫，壽卿，知卿。徘徊東嶺。崔監牧亦與焉。時向薄暮。仍陟東山。松陰葱蔚。共誦淵明歸去來辭。約誦罷則休。冉冉而前數里許。老松數十。盤錯塞路。相與蒲伏其下。余失屨跣足。周卿亦跣足。前有一壑。幽靜窈窕。忻然散步。眺望移時。又有美酒。柳椷盛八梢及鰒魚。味甚珍。環坐擘而啖之。使婢酌酒酣暢。岳母似爲余辦者也。壽卿怕冷催歸。周卿厭其爲。余亦笑其俗氣未除。須臾酒盡。岳母又遣婢欲送秋露一壺。衆皆顰眉。余亦怐愗。顧謂婢酒後不宜以燒酒繼。更誡以淸酒或白酒。周卿從傍揶揄而戲。笑余辛勤經理。余不以爲恠者。盖周卿平日喜則輒笑故也。仍惺然而寤。其樂不可把玩。黯黯久之。豈往日楸江之遊。遺恨未散而發於此夢耶。可異也。詩以志之。以寄周卿諸友求和。戊戌</title>,<text>秋風吹我夢。翩然上東山。從我五六人。巾屨淸而閑。松雲襲人裾。路出蒼翠間。共誦歸來篇。放屐相後先。闌珊偃盖下。遂得壺中天。山深近黃昏。洞古鎖靑烟。幽趣政可挹。登眺皆忻然。雖無謝公妓。幸有淵明醅。畢螯方自持。莊蝶還相催。蘧然在枕席。坐失碧山色。爽氣久不散。悽悽有餘惜。我輩雖嚄唶。閱世頗先覺。奈何落塵臼。苦受俗累縛。向非一夢淸。此患誰能藥。有時神往處。天公不敢閣。何時買田去。占斷黔山角。抗手攬歸雲。擧瓢吸江月。誓遂徜徉計。不羨夢中樂。</text>
<title>挽李萬英大夫人</title>,<text>恭惟大夫人。先子之岳母。在余殊瓜葛。於兄實哺鷇。吾雖非自出。視同血肉受。起居阻湖海。尙喜康而壽。今秋忽承凶。驚怛心如剖。本家長安中。屈指稱富厚。金帛結姻媾。尊酒奉姑舅。後堂累錦茵。前楹揖紫綬。侍兒拂朱絃。歌謳哄左右。豪華詎幾時。零落一翻手。奇禍忽稠疊。所天厄陽九。零丁六親孤。流離喪亂後。就食江之南。田畒以糊口。抱孫日已久。拮据看漸阜。積粟有餘庾。烹魚恒滿釜。抗榭壓錦水。波濤盪戶牖。祀嘗供魚菽。歲時剩瀡滫。鹽井兼射利。丹穴擅世守。崩城等杞妻。築臺埒蜀婦。誰謂巾幗中。賢智素所負。心如丈夫雄。髯婦看已醜。衰老聽子孫。含飴到壽耉。奈何禍未除。晩節慘嘑叩。慈孫又先逝。天道果何有。悲疚纏末疾。奄忽辭塵臼。吾兄久淹留。春夏侍砭炙。慘慘對孤寡。血淚灑南斗。歲暮霜雪逼。悲風吹瀏瀏。欲往道路脩。天末空回首。窆不親相紼。奠不躬椒酒。慟哭眺東南。此恨終永久。</text>
<title>挽卞參奉摶 壬寅</title>,<text>先子昔屛居。晩節厭朋徒。惟君先侍郞。情義終不渝。所以兩家子。相視同葭莩。當時百不憂。我丱君未鬚。參差肩以隨。聯翩喜招呼。洎君叩盆後。作余少姨夫。世誼兼同贅。交情比舊踰。緬君遊泮日。白晳美如瓠。容姿旣擧擧。頗爲流輩趍。少年隨父官。歌舞遊名都。飮噉得所便。裘馬頗馳驅。自從侍郞沒。家事漸凋刳。喪患又因仍。觸事鮮歡娛。赴擧竟蹉跎。筮仕亦崎嶇。摧頹顔遂低。萬事失所圖。回看舊游輩。朱紫半已紆。屈指四旬餘。忽忽好事無。爲農廣陵上。衆口恒難餬。瑣尾田舍間。貧窶困逋租。營營念窮計。洫洫憂妻孥。拮据忍辛苦。奔走頻征途。嗚呼遘厲疾。神理不可訏。窮村病已革。藥物亦難須。慘慘那忍說。今古成須臾。毒厲忽熾蔓。賵吊皆踟躕。踰年未克塴。此事亦堪吁。念君賦命奇。欲說如含荼。官堇寢郞休。科纔蓮榜輸。龍鐘已可恨。籌筭胡未敷。少姨髮如漆。悲啼血滿襦。稚孤未婚嫁。呼爺哭嗚嗚。扁舟返故鄕。秋日丹旌孤。我居近馬溪。與君隣社楡。借貸傾有無。情味浹肌膚。看花同古寺。釣魚共前湖。此樂竟蕭條。晩計誰與俱。我從君逝後。危痾亦纏軀。冬春濱九死。經歲尙未蘇。榮衛日削弱。服藥漸槁枯。送不親奉引。奠不躬提壺。孤負平生誼。愧尤終難逋。緘詞謳相紼。血淚空沾濡。</text>
<title>挽崔進士錫齡 戊申</title>,<text>病夫閱人多。億中頗自伐。較量毫釐間。其法盖不一。受氣或不純。雖才未必達。賦形或不全。雖賢未必福。嘗求純且全。畜眼惟君獨。形而無不完。氣而無不實。其賢宜其福。其才宜其達。他日卿與公。舍公指誰屈。每見輒稱道。津津不容說。胡爲遽不淑。使我驚咄咄。思之不能得。茫然無可詰。徐思理之變。跖壽顔夭折。予奪太乖戾。所以於君失。從古或有此。亦非吾眼瞎。嗟我與君家。通家如骨肉。托契伯仲間。不啻膠與漆。尊叔卽我兄。尊從卽我姪。我稍一日長。撫君童丱日。往年居比舍。還往情愈密。君時服持重。斬斬在衰絰。往往叩君業。瓊琚獲寓目。下筆法山陰。綴賦泝湘蜀。意謂七日駒。終作薾雲足。科名果題鴈。妙妓如中鵠。華聞日駸駸。流輩不敢敵。庶期副吾言。自詑藻鑑的。奈何纏一疾。沉綿竟不藥。謝庭慘摧蘭。靑山忍埋玉。慈母失夜筇。寡妻悲晝燭。兩箇男與女。孑孑終焉托。豈獨親知泣。尙使行路慽。頃我臥沉痾。骨枯肉盡脫。君來見我驚。握手淚欲啜。孰謂未一年。乃反使我哭。健圽而病全。死生理難測。我病尙未除。戶庭僅匍匐。不能躬相紼。題詩愧冥漠。</text>
<title>布穀催春種 課製○丙辰</title>,<text>渚艾已䔩䔩。陌桑又箘箘。不待布穀啼。已識西疇春。雖使汝催種。奈此儂家貧。昨探葫蘆中。已充糝粥仁。無種可奈何。聽汝徒傷神。</text>
<title>奉送藥泉相公南公九萬燕行 丙寅</title>,<text>誰謂鴨水濶。相公舟再枻。誰謂燕山遠。相公車已熟。舟車往復間。愾愾賢勞獨。所以奉使意。爲公約略說。昔有種蠡輩。主辱期復雪。不憚賂句吳。一一中其欲。我願相公心。種蠡以爲的。不耻屈拜耻。不辱贖鍰辱。忍此耻與辱。能不亂大策。此非鄙人言。邦人所喁祝。贈貫之別語。發明此篇之義。下索覽之如何。</text>
<title>贈吳貫之燕行</title>,<text>吾弟啓燕行。衝暑苦炎熱。答云吾所苦。有甚於苦熱。車載二萬金。無辭貢于㺚。皆言此罰金。我王罪以贖。玆說甚痛憤。若將市朝撻。有便卽呈文。主辱期一雪。彼又不我聽。埋骨燕山側。余曰殊不然。子其聽我說。文王事昆夷。太王事獯鬻。犬馬珠玉外。爲辱不二一。仁祖法兩聖。畏天身則屈。當其丙丁間。彼言不敢越。內修而外供。三世如一日。隱然復雪意。未嘗頃刻奪。奈何罰金事。子獨以爲辱。容有加於此。尙且忍而活。常時所行事。事事踰金罰。君獨指罰金。此吾所以惑。區區伸小忿。緦小功之察。况彼卽犬豕。犬豕又何辱。善言不足喜。惡言不足怛。贖鍰因厥慍。徵貨奈素習。分別是與非。呈文反爲辱。看彼種蠡輩。蠻夷極微屑。觀其飫夫差。一一中所欲。及夫沼吳後。事業光簡牘。惟此耻罰金。拘攣妨大策。君如或聽瑩。厥旨未昭灼。胡不持此義。質之南相國。</text>
<title>挽李佐郞台揆 丁卯</title>,<text>憶昔在東郭。少小相戲狎。惟我及周卿。曁君三同甲。弄瓦巧取雋。戰碁恣相确。擲柶樂歲時。乞利效厖㹱。獵酒遍郊坰。遇景得騁目。俱爲少年樂。老境嗟無及。世誼兼故舊。交情比鶼𪆙。雅量推周卿。峻潔唯君獨。以余無所似。自慙蒹倚玉。世事足堪歎。我病君蠖屈。出沒風塵中。一第終見厄。蹭蹬從蔭仕。遺愛在二邑。僕簌刑部郞。才命不同的。晩計在郭外。生理極蕭索。與余居止近。公餘必見歷。握手必話舊。杯酌必爲設。君猶尙平康。飮酒不餘瀝。我鬚白如雪。君髭黑似漆。我齒餘三箇。君恒嚼大肉。我衰而君健。健羨方自切。奈何過余飮。未滿日五六。承凶在俄頃。痛哭淚相續。君以相家子。文行罕與匹。摧頹困管庫。殆非意所度。揆以乘除理。固宜享艾耋。問天胡不然。天道不可詰。我自周卿沒。端如夔獨足。伊况君又喪。冥然瞽失策。孰謂病者存。而使健者圽。賴有二佳兒。文學自贍博。俱能繼家聲。餘慶日陸續。我又添暑病。適當辭諫職。不得哭送郊。惻惻愧冥漠。</text>
<title>少年行。贈內兄李生咸。戊子</title>,<text>李生才調脫尋常。少年意氣何堂堂。又是姿容美丈夫。周郞錦瑟荀令香。大鵬一擧九萬里。他日功名不可當。昔逐城東游冶兒。西郊南陌恣顚狂。濟州猪笠漆映日。杭州綠綾裁爲襠。淸歌愛唱江南曲。小舞學得邯鄲娼。宮傍女兒腰如束。一笑令人堪斷腸。於義洞中黃昏月。相逢轉眸解明璫。滿城桃李次第開。春風楊柳垂宮墻。斜陽走馬烏城宅。半夜飛丸白峴坊。俠名不肯數金稱。電椎何曾饒鄭郞。千金重軀一朝輕。積謗薰天嗟可傷。比來折節獨閉門。馬史漢書盈舊箱。日本寶刀藏玉匣。大靜生駒馽絲繮。自古失身貴自新。向來薄倖何用妨。况公家世生公侯。願君立志須自强。天生君才豈無用。不靜邊塵卽登廊。他時富貴生光寵。應悔曾游游俠塲。</text>
<title>夢與晉叔族翁論詩。因飮薄酒。戲效東坡薄薄酒詞。有請君愼莫愛良田。請君愼莫愛良馬之句。盖取鐵木太祖美色名馬。人皆悅之。一有繫累。卽能壞名敗德之言之義也。餘句都不記。覺後仍吟成篇。己丑</title>,<text>請君愼莫愛良田。薄田力作同良田。請君愼莫愛名馬。駑馬着鞭等名馬。名馬良田愛者誰。近來枉死金成之。良田萬頃馬千駟。他人耕種他人騎。鐵象馬悲曲都統。城南田殺竇魏其。箭野新菑春尙綠。竹洞追風曉無迹。願騎駑馬耕薄田。優游可以終殘年。次韻 晉叔請君愼莫愛良田。爭民起奪惟良田。請君愼莫愛名馬。折脰播腦惟名馬。駑馬安薄田便好者誰。良田畏名馬憂孰知之。享萬鍾有千駟。藜藿羹欵段騎。二者之分憂樂異。分外之求將曷其。中都豪貴林廉宅。曲欄朱閑摠陳迹。無將薄田羨良田。駑馬可以終吾年。</text>
<title>白雪行。同諸君賦。</title>,<text>白雪壓山山鬼泣。朔氣閣天天關折。從他謝女闘飛絮。坐使潘姬失顔色。瓊瑤眩眼滿天地。郭外靑山靑不得。高堂暖酒不覺寒。坐上人人梁苑客。請君拋却歲晏心。聽我一曲陽春吟。</text>
<title>採地黃歌 庚寅</title>,<text>莫云叔夜被殺戮。且見淮南上空碧。兵解其如司馬氏。丹成無奈秋風客。華岳春騎二茅龍。瑤池書借三淸鶴。千歲霜淸上黨松。一朝雲飛偓佺栢。顧我平生蘇門嘯。汗漫靑天海上訣。少年伐壽近黃泉。晩歲何功拋白髮。願作靑門地黃仙。日暖丹田生紫烟。</text>
<title>奉送任萬休丈赴寧海任所 癸巳</title>,<text>先生昔隱太白下。幾年烟霞夢太白。三年泣變松楸色。一麾行看竹嶺雪。故山不妨尋花竹。仙島何曾費時節。老鼉吟風窟宅尊。巨鰌跋浪滄溟窄。由嶺東南一千里。方丈蓬萊左右揖。歸來倘叩錦囊底。不盡千秋海嶠色。</text>
<title>釣魚行。奉送任萬休丈赴江陵任所。丙申</title>,<text>上世嘗有龍伯人。一釣六鰲三山掀。又有會稽任公子。大釣釣魚滄海翻。壯志濩落少適用。但令異事留乾坤。先生氣壓二子者。文章炳炳德業尊。仁義以爲竿。道德以爲綸。欲釣淵魚於潑潑之泉源。假與此輩生並世。有如斥鷃之於鵬鯤。莘野磻溪丈人行。下視隆中富春如兒孫。垂竿昔隱東海上。佩竹今承北闕恩。六鰲骨爲千古霜。五馬嘶向三山雲。海上烟霞自明滅。群仙遊戲共綽謔。且與永郞可伯仲。若遇盧生便僮僕。口吸雲氣隨飛龍。翩然上下于碧落。有時廣張六百釣。更費香餌五十犗。釣得鮦魚碧海底。膾炙飢民徧鼓腹。不然釣魴棄陽鱎。笑寄廣陵江上客。</text>
<title>挽洪善長九成 丁酉</title>,<text>倐忽彈指古與今。幾駕神馬乘尻輪。卽論往來弄丸間。殤子籛鏗俱一廵。沈郞淸瘦滓穢去。王弼道富年運貧。七尺已付千遍呪。兩兒猶作雙麒麟。靑陽未滿三十秋。玄宮長鎖一萬春。乾坤牢落我獨存。吊影堪悲滯風塵。自從辱居姻婭後。期君魏舒以上人。屋後烟花傍古苑。尊酒詩篇春爛熳。十年人事笛纔橫。千古徽音絃已斷。跰𨇤君同子桑戶。編曲吾慚孟子反。凄涼古宅泮橋側。寂寞新塋湘水畔。秋山眼冷蘿花白。渺渺游魂更何適。輀前一聲薤歌裏。淸淚涔涔灑空碧。</text>
<title>奉寄任鍾城有後丈 己亥</title>,<text>先生之道可以澤斯人。先生之文可以牖凡民。君門汲引多少年。漢庭不識任安賢。白首今爲邊塞吏。奮髯抵几任軒輊。廣陵春樹夢中碧。一曲胡笳敗人意。關雲霮䨴接地黑。磧雪晧旰漫天白。北走靺鞨萬里餘。大海盪洶歸尾閭。落日彎弓石作虎。暮年佩符金爲魚。末路誰憐素計違。平生自與靑雲疎。賤子受知也不淺。邇來屢枉空中書。去年再拭淸灞淚。每愧長者虛延譽。江城歲暮驛使稀。欲寄新詩春草生。西山依舊靑刺天。回首時時惹人情。行人臨發尺素短。好音幸付南來鴈。</text>
<title>憶昔行。贈趙光甫。庚子</title>,<text>憶昔靑門如昨日。與君兄弟同膠漆。靑春酒賦恣驩謔。左以善長右平叔。君爲齠齕少弱弟。驊騮未馽鷹未翮。回首悲歡僅十載。眼中光陰駒過隙。人間賴有季方存。泉下空悲子安歿。喜君頭角已嶄然。愛君文詞更淸絶。孔融豈少禰正平。魯肅還驚吳下蒙。交道何妨付季孟。嗣宗自是憐阿戎。看君落筆眞勁敵。使我捲甲如畏蜀。昨者曾同澤宮射。老師宿儒皆辟易。肉眼終迷日五色。惜哉未消孫山厄。龍門暫蹶千里蹄。羊角終摶九萬翼。病夫嚄唶少成事。鑄錯空消六州鐵。少時文章學西京。半世居然成濩落。虛名藉藉凌雲賦。未逢狗監空自惜。平生一當單于心。今日那知困三黜。顧慚虛辱侍郞知。延譽頻蒙拂拭情。劉惔片言孝廉重。季布一顧曹丘榮。非關調護故人子。自有骨肉通家誼。當年任昉盛交遊。唯有孝標憐孤稚。含恩敢向長者說。感激每覺肝膽立。茅齋溫祚古城外。歲暮歸家但一鋏。君門射策不得意。江上爲農歲衰惡。江雲拍拍天欲雪。北風吹衣黔山黑。閉門饑臥動悲吟。却笑壯志還蕭索。吟成寄與同心子。政欲博得崑山玉。</text>
<title>自嘲 丁未</title>,<text>艮齋先生何許人。半世落魄飽奇窮。齒落耳聾兩脚蹇。年未四十成老翁。詩同孟郊欠一第。文似相如病百倍。十年藥石孰可忍。一疾膏肓終未差。身上無非受苦惱。胸中未嘗萌怨懟。賦性狂褊俗不恕。行身癡拙世所背。自許經綸衆輒笑。每談世務人愈駭。早歲文章嗟枉費。晩學一事眞有味。問君此學安所受。又問君師在何地。不受明師函丈間。只在靈臺方寸中。日日點檢無他事。唯知不負主人翁。不帶革帶不幅巾。不能長跪與低言。不持淸議罔世利。不解交遊釣美官。往往被髮似嵇阮。歌呼酒賦窮吾歡。賢者趍名愚者利。終日擾擾不能止。余獨無爲於其間。俯仰只有天與地。末俗誰知有心人。擧世爭笑無腸客。時行時止縱不敢。不知不慍庶自力。家人不識甚魏舒。里閈昧名同列子。譽謂騷墨毁謂癡。毁譽不過如斯耳。呼牛呼馬口便喏。誰聖誰狂心自識。安知此翁之心事。雖畸於人侔於天。有時超然神往處。明月滿襟風無邊。</text>
<title>挽朴其昌</title>,<text>女有紅顔命必薄。士有高才祿必折。五福皆歸塵垢囊。才子何言空掩抑。誰能梯天問司命。此理茫茫不可度。吁嗟昌乎亦此流。豐者其才嗇者福。胸中磊碨惠五車。筆下睥睨唐四傑。擧擧淸標玉爲樹。亹亹玄言瓊吐屑。蓮榜題名亦早歲。澤宮屢雋人誰敵。每惜文彩合玉堂。只恨生地如端木。豈料無嗣又無年。欲說令人增愴惻。箕裘一第更蹉跎。江鮑傳家竟誰托。劉塚誰憐桂無花。謝庭終悲蘭未茁。我有一言慰冥漠。君若有靈肯我說。吾聞畸人合於天。得於此者於彼失。人間受用太埋沒。地下修文定輝爀。况是乾坤一瞬間。殤短彭長亦同轍。區區得喪奚足論。細故芥滯非賢達。嗟我兩世先分厚。情義通家如骨肉。復兼葱竹近居止。少時同師長同業。張軍子欲嚴韅靷。專塲我亦持矛戟。猥蒙推我似晉楚。豈敢視子如滕薛。羡君寸管能測候。愧我大瓠空濩落。若論大篇舂容處。或可吾差長一日。每到程式騈儷語。精妙使我甘屈膝。期將此樂了此生。豈意如今便陳迹。細雨淸尊廣陵夜。一榻論文那更得。鍾期旣死牙絃斷。郢質已亡風斤輟。我患跰𨇤阻相紼。欲題哀詞淚相續。嗚呼送君長已矣。去去好入寥天一。</text>
<title>送李仲車積赴新溪任所</title>,<text>昨別子淵宰奉化。今送仲車令新溪。二子醇眞俱可人。胸中坦蕩無町畦。我性褊滯寡所合。獨於兩友成莫逆。往歲與君居比舍。益得心事情愈篤。霏霏細雨城南夜。幾度論心動春酌。回頭已作數年事。我病經年臥東郭。君方供劇在水衡。適値邦家築世室。董役山阿積閥閱。受賞勞勩超資級。君今得縣調山峽。豈嫌民殘與邑僻。官門牢鎖絶過客。訟庭無人少簿牒。舊書穩讀春晝靜。新詩欲就山花落。解渴政可咽酸梨。佐酒時復持雉脚。嗟君宦味也不薄。始知福人耐淸福。我從年來益蹇連。萬事自斷休問天。况復跰𨇤心地閑。雞肋早捨名利間。每送故人作太守。獨守書帷飽寒酸。空將別恨供苦吟。濺淚驚心花鳥闌。</text>
<title>四憶一歎詩 五首</title>,<text>憶神宗憶昔神宗壬辰歲。島夷大擧侵我國。湖嶺瓦解兩京覆。廟社不守君幸蜀。我王忠誠孚上國。遣使帝庭遂告急。天王赫然送天兵。漢家將軍三十六。持節督戰楊經理。仗鉞先驅李都督。劉家鐵騎山可撼。陳家水軍海欲窄。平壤一戰勢破竹。行長褫魄淸正慴。泗川殘冦歸且窮。義弘頓足秀家哭。妖氛掃盡海不波。一片靑丘宛如昨。首尾壬丁六載間。猛將勁兵來陸續。遂令瘡痍半天下。帝念我國不爲恤。我國告飢船粟哺。我國無兵揀師習。愛如慈母敎嚴父。帝心勤勞恩罔極。東國蒼生億萬人。一毛一髮皆帝德。南山之竹尙可罄。天子之德難盡述。東海之波尙可枯。天子之恩難盡答。回首乾坤未百年。世間萬事多翻覆。建夷崛起抗中國。風塵澒洞驚遼碣。昏朝首鼠是可忍。陰通北虜甘背逆。戊午王師化蟲沙。姜金解甲羞難濯。丙丁之耻尙忍言。事從權宜猶可說。椵島胡爲反助桀。乃以大怨報大德。况今漂漢事尤駭。欲縛恩人媚讐敵。區區名節已掃地。忍心害義天理滅。却想神州盡腥羶。朱衣血祀已殄絶。故國春風寒食節。誰灑園陵一盂麥。神宗大恩寧可忘。立祠庶可報萬一。嗟我兵力單且弱。百世深羞縱難雪。四時香火寓不忘。猶勝魯國存告朔。我欲排雲進此言。九虎狺人守天闕。大官啽啊保腰領。小官碌碌懷姑息。大義墮地民心偸。誰念陵夷國不國。撫事流涕獨慷慨。中夜悲歌心抑塞。憶宣祖憶昔宣祖神武姿。入繼明宗有聖德。昇平百年八路安。擧國民不識兵革。漆齒潛懷射天計。跳梁海島養毒螫。假途乃欲虞公我。送使移咨恣恐喝。我王忠義寧受禍。豈憚危亡負上國。遂令蜂蠆增怨毒。果致移兵先我國。玄蘇詐諼金吾怒。政宗炰烋甲斐躍。千艘蔽海劍耀日。萬砲齊聲天地裂。㺚川背水非韓信。鳥嶺失險眞趙括。賊騎乘勝勢無前。敗書夜報烽火急。大駕蒼黃向關西。九馬不前金鞭折。當初倉卒尙忍言。百官跣足三軍泣。行行堇到浿江西。乞援帝庭帝心惻。盡發六郡良家子。荊楚奇才仍劍客。腥氛掃盡咄嗟間。靑丘依舊山河色。金甌不缺龍馭回。佳氣葱蘢向丹闕。中興雖荷天朝力。我國將相皆俊傑。白沙漢陰兼厓相。舜臣千鎰與權慄。或盡謀猷或宣力。或作干城或帷幄。蒼生濟出洪濤中。赤手爭將扶日轂。皆由我王能任用。盡是我王功與德。若非我王能事大。天子未必如拯溺。若非我王能愛民。祖宗未必降陰隲。孟言微禹吾其魚。孔曰微仲吾被髮。我王功不在禹下。區區管仲何足說。衛國忘亡周命新。恪謹侯度終貽厥。常懷至誠報大德。欲令世世事中國。昏朝不君神人棄。戊午通虜天所絶。丙丁以後事大謬。先王至意竟難述。彜倫墜地節義亡。神宗舊恩無人識。故國春光染腥塵。穆陵烟樹傷心色。憶仁祖憶昔仁祖在冲年。宣廟撫頂識天意。龍潛初九人莫測。上聖之姿蘊德器。昏朝淫戲天棄汝。滿庭姦臣爭獻媚。鄭誓黃泉秦別宮。一國無母倫紀墜。萬姓遑遑思眞主。皇天眷顧在聖躬。二三元勳爲時出。文有延平武完豐。延曙半夜天助順。義兵入城三千同。衛士解甲迎聖君。咄嗟之間已淸宮。太后珠襦坐武帳。聖孫前跪環羣公。昌邑伏罪遜私第。羣奸盡轘都市中。革弊布惠民心悅。去邪任賢治道隆。甲子之亂丁卯胡。去邠蒼黃塵再蒙。丙丁之間天又禍。北軍飛渡誰能禦。邯鄲朝暮晉陽急。孤城援絶大事去。古人雖耻城下盟。權不失正聖所與。太王事夷鄒聖稱。鄭伯逆楚春秋許。淸陰節義耀華夷。崔相忠誠活邦國。時運雖危國有人。宗社垂亡幸再續。光岳沉淪羞莫洗。聖心猶自懷慚德。膝雖犬豕心猶漢。日夜憤泣常激烈。十餘年間薪膽志。金石可貫神可質。大志無緖竟賓天。空令義士暗嗚咽。吁嗟聖主不世出。不幸遭罹邦運末。中間禍患雖屢更。實由天時非失德。亂離雖頻德澤深。王業民心終固結。若使先王在中葉。不下世宗仁與福。付托終能傳聖子。遂令國勢如磐石。良史應書癸亥春。赫赫千古垂鴻徽。小臣作詩歌聖德。若有諛辭天厭之。憶孝宗嗚呼前王不可忘。盛德大業何煌煌。銳意恢復宋孝宗。側身修行周宣王。雄如漢祖敬儒臣。英似唐宗友弟兄。漢唐賢君豈不多。若說家法皆多慙。唐宣雖賢不能事郭后。漢文有道不能容淮南。先王孝悌感神明。虞舜周文丈人行。趙普無計撼秦邸。馮紞不能疎齊王。格天之孝奉長信。貫日之忠思大明。宇宙無光大耻在。腥塵未淨宸心驚。十年臨御雖倐忽。䂓模宏遠人皆說。英雄大計厲士馬。唐虞至治收巖穴。宮中一夕玉衣擧。敬義齋空但明月。大事未半中道崩。空令志士淚縱橫。我願長驅十萬兵。秋風雄鎭九連城。一讀宸章一灑血。矯首問天天冥冥。商舶歎萬里鯨濤深復深。飄颻商舶來何處。自言大明之遺民。袍履簪裾頗擧擧。丹砂奇錦爛且煥。摧槳敗楫依浦溆。再拜叩首乞生還。耽羅太守不肯許。海外孤島誰復知。馳書告朝何太遽。君王聞之念舊恩。欲送燕京心慘沮。豈惜萬金贖汝身。只恐淸人聞此語。尙書作色丞相嗔。區區淸議難容喙。乾坤今日盡犬羊。獨汝正朔猶未改。都人爭睹漢衣冠。灑淚相看不敢語。腥塵滿目吾左袵。擧顔今朝羞見汝。盈庭愛死萬口噤。泰山反輕鴻毛重。呈書乞哀呼不應。萬端悲辭煩且痛。書中且譏秦無人。誰信吾謀適不用。十月天寒薄衣裳。北風砭肌關路長。去矣死葬蠻夷中。天若有情天亦傷。書生妄計何足云。欲進一疏扶彜倫。九門深深閽者怒。泣抱血紙空逡廵。觀者駭笑聞者謗。世道人心難重陳。君不見國武招過在盡言。愼勿慷慨舌頻捫。</text>
<title>漂人恨。效元白三長俚體。</title>,<text>耽羅漂漢稱林寅。其徒復有曾與陳。辭止雅甚簪裾華。自稱士族福建人。棄學結束隨商旅。因風漂泊到我國。船中糧貨半傾蕩。只餘丹砂綾與纈。再拜太守前致辭。泣乞全生返鄕國。太守驚懼不敢許。馳報朝廷語大泄。朝廷只畏淸人知。朝議紛紛久不决。或言小仁亂大謀。或言禍機不可測。君王竟從大臣議。反謂淸議皆迂濶。縛送燕京已歸一。發遣備郞催裝束。行行馳傳急如電。航海帆風不踰月。又恐華人不肯來。誑謂君王邀汝語。驅來累累八十人。來駐都門十里外。欲入王城不許入。爲是朝家羞見汝。華人始覺被欺詐。驚呼墜馬環徒侶。差官催發向關西。求死悲啼不肯去。相公盛氣思妙計。白遣黃詮諭上意。仍具桎梏誘且䝱。景象慘惔堪嗟喟。縵硯兎毫寫呈文。字字悲苦令人淚。文辭雖粗意甚憐。擧朝不聞如充耳。廟堂厭聞永歷號。揮手嚴呵極秘諱。漂人豈識鄭成功。舌官但承丞相旨。都中人士共奔波。欲聽華語爭來似。金吾防禁恐漏泄。排戶踰墻呵不止。華語喃喃說何事。只說鮮人沒天理。胡人疾我固其宜。鮮人陷我忘恩義。早知鮮人甚於胡。悔泊摧檣投此地。早知騈首入虎口。悔不捐身葬魚腹。自古蹈海非一人。周有魯連殷徒狄。吾儕雖愧古義士。那忍偸生向胡貊。只恨神宗無遠慮。浪費兵力存東國。東國遺民反殺我。畢竟寧無天道極。悲來却憶鄕井事。父母妻子腸應絶。雙親垂白失夜筇。寡妻啼紅如晝燭。遙想家家作虛壠。攬衣招魂葬已畢。異地風霜多苦顔。萬里驅馳困顚踣。語音不通恣欺謾。滿腔悲懷向誰說。千般哀訴不忍聽。說罷齋聲皆痛哭。平明迫䝱上馬去。哭向胡天心已死。燕雲漠漠北風寒。回首江南千萬里。海波嗚咽流無極。悠悠此恨無時已。</text>
<title>少年行 壬子</title>,<text>象把雙刀半櫜鞬。織紫廣鞶全橫臀。班錦咆哮繡雙翡。窄袖裁從新㨾衣。單縷網巾壓眉頭。逆掃胡鬢偏膽氣。洛陽誰家月滿樓。曲坊四娘馳名字。瓊壺水拍夜半籤。赤鳳喚驚癡鸞睡。雨跡風蹤杳何許。香閨脉脉愁無語。惆悵明朝東苑東。鞋底泥泥惜殘紅。狂心忽忽詎肯省。綠衫又拂梨花風。</text>
<title>自訟</title>,<text>少時經營太迂濶。老年襟懷日局促。恐被知道者所笑。有時點檢面發赤。從來文字不濟事。自愧詩書空枉讀。却羡南村飼牛漢。不識一丁心地直。凄凄兀兀謾自訟。咄咄嘐嘐竟何益。淸風浩蕩月照襟。一醉陶然尋本色。</text>
<title>山石</title>,<text>屋後有山山有石。小者如籠大者屋。突然削立萬仞壁。壁上雲氣參差碧。南岳老人住其下。山石欲壓壓不得。嗚呼山石壓不得。放歌一聲山石裂。</text>
<title>洛寺酒席長句。示弼卿，養一。丙辰</title>,<text>臨瀛水城兩使君。俱是玉皇香案吏。我亦曾忝玉堂仙。今日棄置東海涘。海外相逢齊拍手。人間榮辱一啓齒。吾儕於世已抹摋。連壤爲州亦幸耳。五馬何幸來相過。高堂置酒酒如河。大堤千古繁華地。醉守風流亦堪誇。十隊紅粧照錦筵。小妓宜舞宜淸歌。海濤天風雜管弦。齊唱銅鞮月欲斜。桑田碧海須臾事。今宵不樂奈明何。</text>
<title>襄陽樂。寄崔上舍兄弟。丁巳</title>,<text>春廻大堤上。處處遊人多。峴山雪欲消。漢水生微波。長松列堤暎碧海。海棠撲路蒸紅霞。風淳俗美政粗成。歲登民和無怨嗟。郡城家家春酒熟。訟庭無人芳草綠。使君於此興不淺。太平樓上頻開宴。醉來倒着白接罹。風流不减山翁時。有時乘興向洛伽。臺有義相亭梨花。高張伎樂衆賓喧。爛醉直到參橫斜。春風楊柳愛娘舞。明月樓臺采雲歌。雪浪翻天浦溆白。晨曦盪海波濤赤。醉中擧杯酹永郞。雲外依依聞笙鶴。奇觀壯遊冠平生。自擬逍遙保此樂。誰知玉署天書下。行色怱怱踰雪岳。浮榮誤人乃如此。回首仙區淚欲落。舊遊森森在眼中。風塵擾擾襟懷惡。憐君兄弟江海客。不意菰蒲産珠璞。勝地傭販皆氷玉。况君文采眞聯壁。當時幾度醉君家。此夜相思夢飛越。聊將一曲襄陽樂。遠寄千里梨花月。</text>
<title>送固城倅趙嶷望世煥 戊午</title>,<text>病夫齒欲豁。使君髩如雪。人間風雨各飽更。眼底榮枯看已熟。昔日臺閣今烟瘴。依舊使君心似鐵。傍人莫說固城惡。猶勝拘囚玉堂客。半世籧篨坐虛名。邇來惡况眞難說。空對玄都爛熳春。獨抱靑綾耐寂寞。年年送人作太守。窮鬼揶揄歎命薄。嶺海豈能死人哉。使君此行差快活。樓船伏波與周旋。肥肉大酒度歲月。蜒饌裹搖脾可扶。橘釀辛甘瘴可却。梅雨香消海氣腥。春風吹捲黃茅惡。極目東南海茫茫。碧波亭畔雲濤黑。醉後悲吟吊忠烈。丈夫雄心曾激越。何如病臥終南下。閉戶噤唫日局縮。使君側耳聽我語。欣然如往淸凉域。臨行更擧一大白。握手相看俱墨墨。</text>
<title>松岳篇</title>,<text>鵠嶺岧嶢鎭蘇岬。異氣蜿蜒欝磅礴。天磨飛舞聖居屹。蒼翠北來天一握。崒然拔地萬仞强。劍戟森森龍虎攫。富媼釀精幾萬劫。地靈鍾英事如昨。玉龍山人留秘鉗。羅監三昧眼前卓。穄田咄嗟移卜築。靑木葱蒨蔽岝崿。呼砂壓勝古有法。從此神山呼松岳。龍孫崛起提三尺。手摑三韓血華赤。法宮突兀山之下。燁燁祥光仍舊宅。寶鏡文現操雞鴨。坐見奇功成統合。衣冠文物五百載。起居飮食與山接。幈幪終作大國望。斧斤不似牛山濯。地利猶應較方城。形勝何遽讓嵩洛。忽忽繁華付一瞥。葱葱佳氣輸三角。神崧夜呼寶籙訖。王業千秋已索莫。蕭蕭暮雨西京路。故國興亡山一髮。紫洞烟沉聖骨寒。滿月臺空但明月。叢巒無語斂愁碧。時有遊人踏淸樾。</text>
<title>咏栢 甲午</title>,<text>海松蟠特地。黛色勢參天。褧叔。 棄置曾何處。移來問幾年。周卿。 透簾光滴滴。落地影姸姸。元鎭。 白甲溜新雨。蒼髯罩暮烟。知卿。 葉香經鳳宿。根古學龍纏。褧叔。 新甫空山裏。孔明古廟前。元鎭。 論姿松作匹。較直爾爲先。周卿。 褒節懷宣聖。成仙緬偓佺。褧叔。 寧同百卉落。獨貫四時全。元鎭。 幾入騷人咏。長爲君子憐。周卿。 聊將晩歲計。永與苦心堅。褧叔。 材大宜樑棟。當扶廣廈顚。知卿。</text>
<title>臨死愧孫登 庚子○監初魁二下</title>,<text>駴奇禍於玉山。碧將薶於萇血。色夏侯之一律。靳袁琴之數闋。夭其天於中道。宜有愧於孫子。昧善喩而不察。悔莫追於臨死。袖淸風於竹林。始作俑於任達。草絶交於山公。付吏部於一吷。羗染指於石髓。慕癯仙於山澤。仍著論於養生。將以延夫天年。思托契於達人。共象外之冥觀。若有人兮蘇之山。玩羲文而自娛。謇葆光而塞兌。一長嘯於寰區。聊褰裳而往從。庶目擊於無言。奈夫人之昧道。少有才而未聞。設觀火之妙喩。鏡不得乎其死。爽道眞而背馳。所不省於夫子。㑋三秋而歸來。竟窅然而自失。果膏火之取熬。博蜚禍於一夕。舌一捫於灌柳。慘東市之就戮。逮素琴之纔張。始追憶乎前說。永有愧於高人。騂發面而有惕。嗒然筭乎衷曲。所可悔者非一。絀道而役才。違至人之守白。刺口而論世。非保身之明哲。薄湯武而非世。觸司馬之喜怒。其爲愧也曷極。終不免乎自取。喟龍鳳之禀姿。鬻九戎以珍髢。遭叔季之不淑。何文肆而質䪥。宜逸人之垂戒。砭多才而寡識。卒巨禍之相會。縱自愧而何及。甘自放於律外。羞莫湔於千億。台綴賦而吊古。續哀辭於隣笛。</text>
