<title>伏次先祖考感春辭韻 甲子首春。家君曁諸父悉次之。仍命男栽屬次。</title>,<text>玄律載竆。靑陽聿至。年光幾何。滿卅除二。恐漸冄而無成兮。要汲汲於前修之所事。矧余異於禽獸兮。肖天儀而奉天明。咨弱喪而不知歸兮。疾沒世而無名。庸旌性而制佩兮。光余佩之燦爛。愛昭質之不可虧兮。跟焦原兮庶無畔。綿日月而不衰兮。豈余志之可回。塊獨處此阨陋兮。葆眞光於靈臺。超旣詣乎淳源兮。欣此樂之獨有。愍世道之交喪兮。欲遠適而離垢。因氣變而遂曾擧兮。含朝霞兮餐香楓。指崐崘而樛流兮。云余憇乎板桐。忽反顧而悟懷兮。知母氏之在邇。信眞際之明融兮。懼逸豫之害志。攬余轡兮招我魂。卷遐心而遂還。奉大中而植內兮。秉离明而守艮山。日乾乾繼余于厥修兮。夕惕若厲而自省。匪仁義爲無所用心兮。仰餘矩於前聖。絶利誘於方寸兮。收奇功於一原。相世學之偏曲兮。雕彩藻而爭先。忍榛蕪於周道兮。恣奔趨於曲徑。視余心之不然兮。覬知止而有定。猶懼夫行之不力兮。恐半途而遷化。倘一息之有間。乃自暴而自棄。懿大禹之聖神兮。猶蚤夜而孜孜。顧余質愚而才薄兮。寧不專專於問學。騏驥一日而千里兮。駑馬十駕猶可軼。庶自力而無怠兮。雖死亡猶不易。冀世業之毋墜兮。矢不愧乎玆文。苟井渫而王收。竊庶幾非堯舜不陳於吾君也。</text>
<title>遊山中辭 戊辰</title>,<text>雪虐兮風饕。僮僕兮羣咷。林深兮谷邃。熊羆兮晝嘷。有懷兮余美。欲往從兮迷所之。仰天兮太息。覩白日兮將何時。</text>
<title>擬古 九首</title>,<text>昔我與君別。不謂行當久。出門更險艱。歲月坐遷貿。山川阻且長。會面安可又。瘦馬思舊秣。竆魚戀河峀。遊子悲故鄕。鬱鬱空回首。朔風振高林。曠野號羣獸。思君日已遠。沈憂令人瘦。已矣遺情累。憂樂復何有。萋萋池上草。灼灼牕前花。皎皎彼姝女。容服何修姱。靡靡發皓齒。楚楚紛衣羅。一朝生別離。朱顔惜蹉跎。願因魂夢歡。託體同絲蘿。高樓入靑天。俯瞰迷八周。玲瓏結綺錢。窈窕丹靑幽。上有愁思婦。當戶發淸謳。豈是宕子妻。哀怨何其稠。餘音若可玩。頹響隨風流。曲終意轉激。中情誰與酬。不辭久離居。但悲年光遒。安得雙飛翼。一起從君遊。莫莫高山上。去去行采芝。采芝欲遺誰。君子有佳期。佳期隔雲端。矯首長相思。不憂馨香歇。坐惜芳時移。月華澹遙空。羣動鳴不息。招搖指西南。河漢橫未落。悲風颯已秋。輕露棲䕺菊。胡鴈起南翔。玄燕逝無跡。念我素心人。一別音塵隔。相望若沈浮。豈念平生樂。天弧不張矢。月桂非所食。虛名正如此。爲君空歎息。椅桐生高岡。歲暮霜雪侵。裁爲綠綺琴。中藏龍鳳吟。泠泠七絃適。山高流水深。欲寄道里艱。悵望碧天岑。遙遙郭門外。層曲鬱嵯峨。天寒野無綠。疾風飄蒹葭。二儀無停運。流光如擲梭。湘纍悲木落。賈傅惜日斜。古來共如此。不樂復如何。南國多名姬。妖豔敷層華。麗服始芳澤。鼓瑟且安歌。新聲佇激楚。舞袖輕阿那。流矊情有待。綺語爛朝霞。願爲連理樹。結根交枝柯。客有海上來。遺我雙玉璧。淸輝曜朝日。光價傾人國。置之當雜佩。天然謝雕琢。深感故人意。惠我旌明德。努力保昭質。相期永無斁。洞房何寂寂。明月照空牀。愁多寐不成。披衣起彷徨。彷徨忽已久。白露沾衣裳。君行幾何時。何不早還鄕。臨風默怊悵。誰知空斷膓。</text>
<title>讀書仙庵。次金彦兼 台重 贈韻。戊午</title>,<text>少小慕丘壑。習聞玆山幽。執簡叩雲關。扶藜沿碧流。突兀彌畞亭。迢遞麗雲樓。川巖幻丹丘。靈籟驚素秋。優游可忘年。俛仰希前修。寓身出塵外。遊心棲九州。於焉見情人。邂逅成佳遊。從今謝紛累。歲晩聊淹留。</text>
<title>季弟季幹 杺 次權天章 斗經 次家君韻見寄。用其韻以答之。</title>,<text>睡覺倚南牕。雨罷秋光鮮。耳目欣暫靜。幽思方超然。忽驚時序改。顧已慙咎愆。素志諒有期。浮念來相遷。營營不自悟。歲月如奔川。男兒受天畁。豈肯終迷顚。擬攜同心子。共上崐崘巓。胡爲更蹩躠。中路累纏牽。此志恐虛拋。栗栗如臨淵。君詩何眷眷。中情爲我宣。願言勉征邁。勿辭先著鞭。張茂先勵志詩。有纏牽累千里之句。本出呂覽。</text>
<title>三月三日。約彦兼諸公上白雲亭。天雨不果。後數日始克踐約於鏡浦臺。以山花向我笑滿酌不須辭分韻。得不字。</title>,<text>今晨積雨霽。淑景回暖律。方思塵外賞。一寫心期鬱。良友有好音。杖策聊一出。乍倚白雲裏。復去穿林樾。曲徑花木深。長洲烟柳菀。野渡盈數尺。問津招惠不。以僧惠林爲先導。坡詩有僧惠不。故借用之。 崎嶇遂徑丘。有臺巖畔屹。羣彦旣鼎來。一笑心眼豁。碧波深不流。遠峀曖髣髴。况當芳節闌。爛熳有時物。俯仰極幽討。濁酒更堪啜。高詠斜川句。遠憶沂上瑟。起興度重岡。去去情不歇。諒難久淹留。景晏還成別。未知從今去。且復繼此日。</text>
<title>讀書雲溪草堂。懷舊有感。奉呈彦兼。壬戌</title>,<text>茅齋臨淸池。團團抱虛白。屬余無一事。偶此成幽獨。風軒柳絲颺。煙島松露滴。石泉時一響。開襟洗塵服。游鯈復滿塘。靜觀皆自得。緬懷主人翁。於焉自怡悅。白鶴不留語。碧草埋舊跡。良覿違宿願。顧步雙涕落。念我素心人。亦應悲宿昔。沈吟日將夕。鳥啼山更碧。</text>
<title>將向嶺西。舟渡北壁下。</title>,<text>南湖秋盡水如藍。北壁霜飛楓半酣。此去丹陽知不遠。扁舟直欲下龜潭。</text>
<title>人日同舍弟季幹郊行 癸亥</title>,<text>野外共聯屐。步戛淸溪漘。開歲未云幾。雲物覺已新。暗泉始生響。柳條先弄春。禽鳥亦何與。稍稍鳴相親。卽事悟物情。反觀識吾仁。請君會此意。莫作偸閒人。</text>
<title>宿三成庵。呈諸同遊。</title>,<text>端居無與適。耿耿抱孤淸。良友有好音。呼我佛寺行。行穿林嶺畔。脚底微風泠。春至景方暖。滿路靑草生。聯袂忽忘疲。振策渺遐征。窈窕靑蓮界。淸迥暮鐘聲。玆地夙有慕。朅來諒幽貞。嵐翠拂雲牕。杉影滿山庭。躋攀足力煩。偃薄神魂醒。妙語各淸絶。達曙親短檠。蔗漿發甘和。雪水凝寒晶。一啜覺淸肺。終期謝呑腥。始愜心賞遠。更覺塵累輕。却恨難久留。回首一傷情。何當辭世喧。於焉吹玉笙。山靈莫移文。庶不負玆盟。</text>
<title>遊淸凉山詩 並序</title>,<text>永嘉多名山水。淸凉山尤奇。有瓌詭絶特之稱。余自幼少時。已聞而慕之。每欲往一登其絶頂。顧塵埃蹩躠。久不果能。癸亥春以事至山之傍近地。會天雨水盛。留滯不得還。因念雨餘峀立。又奇之奇也。適來玆山下。盍往觀諸。將行有戶之者曰之山於花紅樹綠宜。與楓赤時尤宜。遊者以此時。與同志數人聯翩。步武上下斯爲樂。今春早非其時。且何爲獨往。應之曰固也。其有說矣。昔明道遊秦山則早春也。晦庵登南嶽則冬月也。謝康樂之上石門頂也。未聞有一人偕。豈非觀山水有術。不必多人之爲樂。而紅綠之徒娛人耳目故邪。如君言。是爲景物役也。遂行至龍穴寺。窺龍穴觀魚峯。欲踰峯頂。僧曰絶險。非辦命不能上。乃止。少選促駕行。路過故城。城堞猶存。俗傳麗王所築云。行十餘里。始至山下。仰見諸峯。拔地峭堅。頂天而直上。緣崖有徑。窅窱如無有。下騎行。頫視猶悸。歷抵蓮臺寺。勞甚若將據頓地。宿地藏殿。翼日丙午。上御風臺。觀金塔峯。西望香爐峯。其北蓮花峯。飮聰明水。至致遠庵。有退翁題名。磨滅不可記。上風穴。僧言舊有崔仙棊局。今不可見。歷安中庵至二淸凉。適有孤禽叫危石。石欲裂。南望祝融峯。回抵致遠庵小憇。並山北稍上。窺金生窟。觀瀑布。雨後飛流甚壯。其上擎日峯。是日曉起候日上。北轉石徑甚巇。又北上抵滿月庵。觀紫鸞玄鶴諸峯。自是山益高。飛鳥見其背。俛視谿谷。碌碌不可見丈尺。西歷元曉庵。又東南下。歷二大乘至文殊庵。稍疲咽唇焦。敲巖冰以餐。西歷普賢庵上喚仙臺。洞壑尤絶。殆非人境意。戀戀不欲去。過淸不可久。欲西南至外山。觀丈人峯探金剛窟。會日暮。僧持不可曰外面只是前面。笑而止。還宿蓮臺。丁未出山。從故城上而歸。嘗聞自宣城涉洛水。訪月瀾歷丹砂。過孤山日洞。以入是山。方竆奇極幽。恨余今不暇。異日者倘得復來遊。遊當於是乎始。姑志遊歷之次第。幷敍所得詩若干首存之。時觀之以自釋焉。歷龍穴寺直將輕擧御泠然。期在孤鴻滅沒邊。落日斷霞標玉界。白雲流水鎖靑蓮。洞藏龍穴深無地。巖號魚峯上揷天。火急去看眞面目。稜稜瘦騎不勝鞭。山口望諸峯躋險通幽石徑荒。驚看紫翠揷靑蒼。倦來拂石支拳坐。滿壑風煙接混茫。入山春雨洗山顔。仙區足幽賞。理我濟勝具。一入竆千嶂。左右矗奇峯。鬱鬱聳空上。飛流掛絶壁。高處仍千丈。誰哉爲此弄。三歎造化壯。俯仰極幽討。足勞神猶旺。浮丘今安在。擧頭見仙掌。脫屣復何有。便欲駕鶴往。蓮花峯天公好事石爲蓮。何日花開藕若船。秋到定知花有實。却愁靑壁路無緣。擎日峯曙色先從海氣通。雞鳴捧日出天東。宿雲深處金鉦湧。恍憶雷池御曉風。祝融峯 用晦庵韻層雲羃峀壑吟風。寒翠空濛雪滿胷。嶽麓千秋長託慕。朗吟今上最高峯。南嶽酬唱中有祝融最高峯之句出山平生勞仰止。今日探靈眞。一宿還徑去。世故信驅人。回首悵餘情。浮雲笑此身。亦豈貴喧譁。吾人本經綸。</text>
<title>病暑排悶</title>,<text>祝融張火旗。赩烈天地紅。寧論草木焦。玉熠金爲融。矮屋如深甑。坐受煩病攻。惡木不足蔭。冰丸難爲功。顧欲學解化。曠然超鴻濛。駕空乏羽翼。御腋無泠風。惟思息紛慮。庶幾寧微躬。無營中豈熱。忘形氣自沖。翻思四海內。幾多暍死傭。何山藏蛟龍。卷鬣爲乖慵。不計身賤微。猶欲問山藭。此志誠塏豁。誰哉識愚衷。</text>
<title>過楮谷有感</title>,<text>積雨初收風嘯林。楮墟物色動秋陰。荒庭病柏愁仍翠。斷砌䕺篁寒更森。陳跡秖今成昨夢。朱絃誰復理餘音。傷心最是冥棲處。忍說當年抱膝吟。仲父存齋先生楮谷之居。有庵曰冥棲。</text>
<title>新采當歸。芳香馥郁。奉寄彦兼兄。丙寅</title>,<text>古磵生靈草。春來翠穎長。紛敷空自馥。採擷遠誰嘗。正憶文無贈。聊憑驛使將。離根惜顦顇。猶自暗傳芳。</text>
<title>立春前一日大雪詠懷</title>,<text>穉陽力猶微。羣陰方用壯。冄冄雲氣昏。淅淅悲風響。微霰乍滅沒。密雪俄飄蕩。飄蕩未云已。繁騖忽難狀。參差迷近遠。排拶晦天壤。朝來霽景鮮。皓彩移萬象。繁華改新觀。俯仰神魂爽。緬懷詠招隱。想象披鶴氅。却笑吾拙計。口體不自養。呻吟困積雪。有如駒病顙。猶然人不干。未敢悔骯髒。猥切竆年憂。何異身痾痒。每歲冬無澤。螟繁而旱亢。赤子復何罪。槁嗷誠惻愴。此物有嘉德。來歲占豐穰。一蘇三韓枯。庶慰蒼生望。固竆復何尤。甘心歲拾橡。</text>
<title>次季幹感遇韻 丁卯</title>,<text>素慕兗公樂。不謂衣食憂。矧玆窘如囚。春盡不出頭。俗罕意還靜。水木娛淸幽。寂寂空宇中。寥廓得天遊。洗心詠太素。振纓濯瑤流。回看宇宙內。我足何處投。寶藏諒在已。庶與爾竆搜。</text>
<title>送洪丈 凭 之嶺北 代家君作</title>,<text>白日行欲暮。遊子去何之。關山高不極。川路正逶迤。延頸望朔陲。嶺陸互蔽虧。回首向東南。慘憺浮雲馳。人言遠行苦。我識此意悲。世路已如此。何復嗟歎爲。行矣愼關梁。風土固異宜。歸來亦何日。歲寒以爲期。</text>
<title>酬族姪汝輝 之熽 韻</title>,<text>漠漠秋天鴻鴈回。蕭蕭寒雨滿空來。三盃剩醉黃花酒。安得同君一笑開。</text>
<title>石門亭懷古</title>,<text>危軒迢遞壓巑岏。極浦遙岑杳靄間。落日嵐光侵戶濕。白雲秋色滿江寒。乾坤萬事堪垂涕。風月今朝獨倚欄。伊鬱可堪懷古意。考槃無復碩人寬。</text>
<title>記余數年前。與權天章約遊淸凉。及余因事一往。而天章方居憂不克偕。今年秋始至。訪余題名處。爲題一絶於其下。因書見寄。遂次韻。</title>,<text>蠟屐秋山隨意行。不將塵債負三生。也知逋客曾留眼。好爲天邊覓姓名。唐人詩云天邊爲要留名姓。拂石慇懃自手題。</text>
<title>輓鶴巖鄭表兄 時衍○戊辰</title>,<text>儒林寥落日。重表有斯人。藉藉家聲遠。溫溫風味眞。詞華初映俗。標格已殊倫。經濟思匡鼎。蹉跎後㕁詵。卷懷辭躁競。矯首戀松筠。靜室爐煙細。晴牕簡冊親。論文仍會友。絶利好頤神。吾道還多厄。蒼天不壽仁。典刑今寂寞。正路日蕪榛。夙昔遊南紀。夤緣躡後塵。片言蒙奬飾。十載仰溫淳。世故驅人急。淸關發夢頻。一朝成永訣。萬事足酸辛。斬板悲無路。緘辭淚滿巾。</text>
<title>贈別金幼淸 粹然○幷序</title>,<text>吾友金幼淸神秀有高趣。弱冠出等夷。維歲九月。遠涉數百里。從家君學。留十數日且還。要余一言相贈。余以無能之辭。何敢竊仁人號。顧其意鄭重不可負。臨別黯淡。又不可無一語。爲賦五言詩一篇。略言君子下學爲己。不以竆達易所樹。凡四章章八句。名家産妙質。少小志欲仁。寤寐想前修。忽若親其人。駑才愧十駕。何能希絶塵。但願亟掣鞭。歲寒無緇磷。涓流匯爲澤。拳石崇成岑。高者以下基。洪以纖故深。下學貴累微。工夫在若臨。勉勵當不息。至誠可通金。明珠出重淵。洞澈無瑕泐。苟非磨瑩勤。終爲塵垢蝕。人心正如此。修省可不力。的然最爲恥。吾儕當夕惕。猗猗谷中蘭。秋來愈馥郁。鮮鮮牕前菊。遇霜方傑卓。所貴君子操。處險不可拔。願子崇令德。含章以時發。</text>
<title>重陽日。送鄕親歸故山。</title>,<text>秋盡長安獨未廻。滿城風雨別筵開。故山何日從君去。共醉黃花白酒杯。</text>
<title>從大人赴召。至永嘉告病還。路過宣城。登枕洛亭。紅碧桃方盛開。望見雲庵寺在絶頂。時有鐘聲來聞。江山幽敻。景致殊勝。因奉懷梅園金公有感。</title>,<text>追陪勝賞趁恢台。晴晝陰濃不起埃。繞舍江山朝暮態。滿庭紅白淺深開。雲藏嶽麓徵遺躅。風送鐘聲聽鬱雷。見說梅翁曾住此。傷心何日起公來。退陶老先生題雲庵寺韻。有江亭昔眺雲藏嶽。山寺今登嶽出雲之句。</text>
<title>送權春卿 斗寅 落職下鄕 辛未○時從大人在京</title>,<text>雪滿千山冰塞川。徵君歸興正飄然。洛城歲暮添離恨。却信行藏只任天。</text>
<title>次韻彦兼老兄見寄</title>,<text>江鄕遙憶臘梅香。春到應知結子黃。正遠誰憐調鼎實。獨彈流水詠虞唐。</text>
<title>上元日夜雨曉晴。懷鄕有感。壬申</title>,<text>無端飛雨過重城。羇思依然夢不成。剩愧身心全欠約。可堪家國兩關情。雲收白岳晴光動。春返皇都淑氣生。遙想故園今夜月。小梅花影透簾明。</text>
<title>同諸友遊三淸洞</title>,<text>絶勝三淸洞裏天。松林寂寂水涓涓。誰云出郭少塵事。只此風流非世緣。</text>
<title>下鄕</title>,<text>閉戶長安五十旬。不知春色滿乾坤。今朝始向江湖去。驚看芳洲綠一痕。</text>
<title>舟行 癸酉○從大人赴召</title>,<text>蒼茫煙雨下秦川。彩鷁隨風不費牽。湍駛稍知花改岸。波平更覺水如天。千重螺髻光搖蕩。幾處樓臺影接連。汗漫還疑河漢近。直通槎路會羣仙。</text>
<title>神勒寺</title>,<text>神勒千年寺。浮空塔廟陰。天低沙岸闊。江轉寺門深。誰解安禪偈。猶傳布地金。中流橫吹好。波底想龍吟。</text>
<title>驪州淸心樓次圃老韻</title>,<text>片帆斜日泊驪江。樓上炎天倚碧牕。圃老題詩幾年事。空餘波上白鷗雙。</text>
<title>又次牧老韻</title>,<text>飛甍危聳入雲端。遠客登臨一破顔。濟勝若非家舴艋。盪胷安得飽江山。煙波浩蕩斜陽裏。錦峀參差杳靄間。作賦愧非陶謝手。滿樓風月任長閒。</text>
<title>江村</title>,<text>一葉飄浮鏡裏天。江村處處絶堪憐。居人本自輕佳境。過客多情欲置田。</text>
<title>金臺山謁副提學先祖墓</title>,<text>鼻祖衣冠地。雲孫展謁心。苔碑空剝落。宰樹自蕭森。冠古詩文藉。無徵事業沈。惟應後來者。勿替嗣徽音。已上西行錄</text>
<title>酉谷訪天章不遇。旣還天章寄二律來。次韻却寄。</title>,<text>寥落寒天日欲西。漢陽歸客欲還栖。幽懷準擬開蒼雪。愁緖無端入石谿。交臂虛違三益會。論襟遙寄一封題。竆山歲晏仍愁疾。夢裏那堪路忽迷。天章嘗自號蒼雪。聞粹彦，國材與天章追到。已後余行。故云三益。</text>
<title>奉大人向嶺北。歷關東九郡。甲戌</title>,<text>大嶺之東山水窟。生平寤寐見無因。此行踏盡名區去。觸境還敎愁殺人。</text>
<title>高城海山亭望楓嶽</title>,<text>郡齋西望萬千峯。玉立雲天訝許工。身到還應秖如此。悔狂何用效韓公。</text>
<title>鰲山路上。奉送金大諫 元燮 向匡城。</title>,<text>絶域秋將晩。離亭落葉繁。畏人深閉口。扶老倍銷魂。地勢龍沙近。風謠靺鞨渾。竆通惟聽命。公去好加飧。</text>
<title>愁州書懷</title>,<text>蕭條關塞外。憔悴賦離騷。黑水玄冰積。陰山白雪高。憂時肺膓熱。懷土夢魂勞。每夜空瞻斗。歸心有大刀。</text>
<title>初到愁州。喜逢地主朴公 明義。</title>,<text>大漠蒼蒼鴈叫哀。關河萬里客初廻。千年塞戍黃雲積。八月陰山白雪來。憂已折心無一寸。酒要排悶强三杯。殊方却喜吾人至。羇抱從今得好開。</text>
<title>酬愁州人贈韻 二首</title>,<text>天涯歲暮雪漫城。遠客無端百感生。越鳥秖依南樹宿。宛駒元向北風鳴。江邊營壘千年跡。嶺外鄕園幾月程。畫角中宵堪下淚。一燈相對澹孤明。我家何在海東濱。漂轉殊方會卜鄰。離別安能顧妻子。蒼黃獨自奉昏晨。天涯風俗相勤款。世上交情豈故新。白日元非有私照。幾時竆沍見陽春。</text>
<title>聞季幹覲行已達文川。尋阻雪不前。</title>,<text>長程草草向愁州。消息初聞涕自流。靺鞨山前饒虐雪。混同江上逗行輈。晝嗔鵲噪虛傳喜。夜占燈花謾解憂。最是苦寒侵骨處。爲憐誰憫爾凋裘。</text>
<title>次權副學 瑎 遊樂飢臺韻 權公時謫吾州。同諸父登臺賦詩。遠寄大人。</title>,<text>十年雲壑日遲遲。閒愛晴牕映翠微。偶道時來茅拔茹。忽驚霜早葉辭枝。東臨桑海風波惡。北走關山雨雪霏。底事登臺仍作賦。解敎羈縶亂鄕思。</text>
<title>適穩城</title>,<text>辛苦度陂陁。天寒驛正賖。悲風吹白草。虐雪蔽黃沙。身遠家何在。愁多鬢已華。周行關塞盡。空憶李輕車。</text>
<title>朱生楗追送三日程。其還贈此。</title>,<text>君來送我至豐山。孤嶂寒天別意酸。棘裏應深憂疾念。爲吾歸去報平安。</text>
<title>抵茂山嶺下。望愁州作。</title>,<text>關山逴日遠。何處是幷州。急雪連天暗。陰雲接地愁。戀親膓已斷。憶弟淚長流。借問百年內。棲遑幾日休。</text>
<title>登侍中臺</title>,<text>巨浸連天闊。臺高勢欲浮。松深巢獨鶴。波靜浴羣鷗。出塞揚威日。歸朝獻凱秋。登臨多古意。嘯罷白雲悠。</text>
<title>登北靑嶺海樓</title>,<text>竆途倦客欲銷憂。作意登臨嶺海樓。高入雲霄來朔氣。平開山岳俯滄洲。忠賢獨挈三綱重。壯節甘將七尺休。平生不少公年戀。此日誰知王粲愁。惠莊朝吾州朴都事宗文。死李施愛之難于此。光海時白沙李相國以諫廢母得罪。謫此州以卒。</text>
<title>咸興樂民樓</title>,<text>萬歲橋西岸。層城擁畫樓。天連平野盡。地入北溟浮。豐沛遺風在。山河舊跡留。百年頻作客。懷古更添愁。</text>
<title>高城三日浦。訪李恒春。馬病留滯。及還留贈一絶。</title>,<text>三日湖前處士家。蓬瀛朝暮管煙霞。可憐關塞棲遑跡。贏得愁邊鬢髮華。李君之居。左金剛右瀛海。</text>
<title>靑澗亭。次蘇齋韻。</title>,<text>萬里憑危榭。茫茫海不風。孤舟落遠浦。一鴈度晴空。</text>
<title>三月二十九日。過溟州界。道上遇雨。</title>,<text>敢擬鯤鵬化。還從北海濱。艱難萬里路。漂泊百年身。客况偏驚雨。羈懷更送春。遊方今幾日。屈指已三旬。</text>
<title>輓金大諫 邦杰○二首○乙亥</title>,<text>綴佩瓊琚藹厥聲。南州人物數淸英。時來幸際河淸會。老去何知澤畔行。白日未回陰壑照。文星還晦曉天精。擬招忍賦魂歸些。暮雨靑楓不盡情。憶昨蒼黃嚴譴日。兩家南北邈分飛。炎荒幾祝江山護。關塞偏驚雪霰霏。雷雨他年應作解。圭璋此日奄藏輝。白雲千里思親淚。遙向新阡又一揮。</text>
<title>敬次地主李公 鳳徵 見寄韻</title>,<text>虞卿無復著春秋。歲晏空山一任愁。北走那堪血流脚。南還贏得雪盈頭。會看治有彈琴化。猥許狂非繞指柔。赤子竆年望哺急。遁湖何遽憶眠鷗。海國天寒短景催。官梅詩興正悠哉。江湖地遠兼憂樂。松桂林幽絶介媒。東閣已無行馬設。蓬門今爲使君開。習池何日風流好。看取山公酩酊廻。</text>
<title>輓會寧府使李公 萬夏○丙子○代地主朴誠彦作</title>,<text>北陸驚看大樹萎。塞垣寥落事全非。玉關無復班超入。劍外翻爲嚴武歸。匣閉蛟龍空吐氣。風飄帟幕暗成霏。宦遊三載仍愁疾。執紼傷心未倒衣。</text>
<title>自愁州從大人移晞陽。熤姪夢甥來留旬日。告歸書此爲別。丁丑</title>,<text>身世飄搖等越流。東西南北幾時休。三年關塞風霜苦。六月炎荒瘴癘憂。親老幾回煎百慮。汝來猶自減千愁。悲秋旅館還分手。疎雨寒烟恨轉悠。</text>
<title>高陽訪金大諫謫居</title>,<text>支離南北日。隨處有逢迎。瘴海潮初落。秋天月半明。艱難慰生理。談笑破愁城。歸來入靈下。回首有餘情。</text>
<title>自晞陽還向嶺南。蟾津舟中。望白雲山有感。丁丑</title>,<text>南來倦客又東遊。獨上煙波江上舟。落日鄕關渺何許。白雲回首已深秋。</text>
<title>登晉陽矗石樓</title>,<text>大陸蟠成壘。長川繞作池。關防天設險。形勝地呈奇。健筆空題壁。旌忠尙有祠。登樓易多感。懷古更堪悲。</text>
<title>咸安訪茅谷先墟</title>,<text>壯元峯西抱德東。先墟猶記紫薇䕺。短牆埋沒從榛莽。敗礎分明認棟隆。世代空悲斬遺澤。雲仍且喜述家風。不才敢忘垂休意。庶奉餘規勉始終。</text>
<title>彦兼次李供奉紫極宮韻見寄。追次以答之。</title>,<text>李供奉之爲此詩。適年四十九。以故後之人。其年紀相當。而一有所感於心。率多追次其韻。遂爲騷家名言故事。今吾兄和韻。意蓋出此。顧余質愚齒減。未必能知其味。然以李季章愛隱侯詩之意觀之。亦安得無情乎。况此憂患奔走之餘。全然闕却心地上工夫。有時環顧。慨然有迷復之歎。今因來詩發端。尤令人起感。以此言之。知非欲寡。似不當以年齒爲拘。汗顔續貂。用博一粲。戚戚意不舒。倚睡南牆竹。覺來心轉傷。攬涕還一匊。皎厲彼何人。草草惟我獨。奔走飽險艱。憂畏不遑宿。鬢髮日蹉跎。頭顱豈須卜。夙昔有微尙。如今愧頻復。及此要繕性。雲雨任翻覆。來詩有深意。敢不思爛熟。</text>
<title>昆陽棲鳳寺。訪權行人天章。戊寅</title>,<text>古寺空山裏。秋風落葉紛。庭虛多霽月。樓迥濕長雲。短髮羞吹帽。淸談喜襲薰。竆愁覺全減。隨意更論文。</text>
<title>次權行人蕭寺贈別韻</title>,<text>九日黃花露裛房。三杯白酒客思鄕。閒來憶友尋蓮社。興盡移舟向岳陽。秋色撩人驚歲晩。烟濤極目覺天長。今朝不用登高會。明上頭流第一岡。時約同遊方丈</text>
<title>送權行人遊雙溪</title>,<text>秋盡蟾江江月白。石門靑鶴舊心期。秖今虛負仙舟約。要看奚囊幾首詩。昔入淸凉幾憶君。君應此去賦停雲。懸知造物愁嘲詠。未許吾曹共倚醺。</text>
<title>江村偶興</title>,<text>蕭瑟秋容淡。依微暮景沈。寒花明石罅。落葉下庭陰。漂泊悲生事。羇棲惱客心。澄江正如練。時自滌煩襟。</text>
<title>次金仲能 萬柱 韻送別</title>,<text>蟾津落日送君歸。渡口天寒樹影稀。此別明朝一千里。故園回首夢依依。</text>
<title>河東縣廨。次晉州使君韻。仍示仲能爲別。</title>,<text>憔悴竆途一布衣。十年人事幾睽違。春回塞北空添恨。歲晏江南又送歸。故國音書無日到。異鄕親友似君稀。更爲後會知何處。空憶林泉舊釣磯。</text>
<title>陪家君遊頭流山。伏次石門韻。己卯</title>,<text>淸江遲日浪花浮。綠樹時啼黃栗留。健筆蒼崖依舊在。千秋相望起閒愁。右懷孤雲四月花開麥欲秋。當年物色尙分留。孤舟會泝頭流去。指點遺墟不盡愁。右過一蠧遺墟</text>
<title>伏次雙溪寺韻</title>,<text>回棹緣溪路轉幽。尋眞偶入石門遊。千峯競秀層陰合。一笑披襟俯碧流。</text>
<title>觀崔學士，眞與鑑師影子。共安一室有感。</title>,<text>仙骨飄然久蛻塵。丹靑流落幾千春。可憐當日佳桑戀。却向禪門與寫眞。</text>
<title>晩下佛日</title>,<text>驀出中峯外。攀登最上頭。白雲當檻宿。靑鶴入天浮。境寂松陰晩。春深客夢幽。何當謝紛累。歲暮此淹留。</text>
<title>輓重表兄朴正郞 滈</title>,<text>已揭高標出等夷。更將文彩映當時。風期晼晩龍蛇蟄。雲路平通鸑鷟儀。滄海桑田幾變化。道山烟月好棲遲。如今適去公應順。耆舊凋來我自悲。吾兩家門世誼敦。公王父我外翁昆。夤緣風味書紳久。幾許池臺解榻勤。夜雨秦京陪笑語。朔雲關塞問寒溫。秖今南國誰高士。追憶當年欲斷魂。</text>
<title>將向晉陽。途中遇金天若 世欽，天與 昌錫。同宿呼韻口占。己卯</title>,<text>塵世難禁白髮生。竆途還見故人情。一燈相對淸無寐。未覺山牕月五更。</text>
<title>次李國材 棟完 韻 代家君作</title>,<text>垂老飄淪瘴海灣。殘魂那復望生還。主恩猶許收繒繳。世道方看足謗訕。事業年來惟閉口。親朋無處可開顔。一樽何日重靑眼。共說離懷十載間。</text>
<title>輓權判校 尙任</title>,<text>末路人情好詭隨。公心不與世推移。幾經宦海風波惡。却愛田園歲月遅。太史新編循吏傳。峴山曾竪去思碑。追攀京洛渾如夢。耆舊鄕邦更有誰。</text>
<title>贈別金德三 尙鼎 還鄕</title>,<text>北風吹大陸。遊子歸故鄕。川塗渺不極。後會何茫茫。丈夫貴心知。聚散安足傷。願言保貞姿。歲寒無相忘。</text>
<title>贈別黃用五 壽一 還鄕</title>,<text>三千三百幾淆訛。疏剔君能理會過。更請竿頭進一步。學要精義不要多。</text>
<title>滯雨黃山寺。奉懷彦兼老兄。辛巳</title>,<text>香閣岐山下。煙霞特地幽。坐來千嶂霧。嘯罷百泉秋。獨往身如寄。懷人意轉悠。湯年苦旱久。關雨却忘愁。</text>
<title>春日過虎溪有感 壬午</title>,<text>春回江岸早。斜日客登樓。冰冸灘聲咽。山寒雪色稠。心期成濩落。身世但憂愁。少小藏修地。重來意轉悠。時臺啓尙未停</text>
<title>次彦兼汾浦新居韻</title>,<text>好是西湖一草椽。主翁身世老江邊。調高白雪知音寡。業邃靑箱任腹便。偸眼時觀雲出峀。盪胷長對鏡含天。錦溪元自通汾浦。乘興眞堪上小船。</text>
<title>次金汝修 命錫 和杜工部江村韻</title>,<text>上有靑山下碧流。彼汾之曲廓而幽。靜尋雲壑堪馴鹿。閒向苔磯好狎鷗。塵世酸醎渾倚閣。法門名理會探鉤。從今擬遂分山約。勢利區區豈足求。</text>
<title>次諸友遊白雲亭韻</title>,<text>不到玆亭二十秋。今來依舊碧波流。山陽往事空鄰笛。金谷飛觥任罰籌。綠樹晴陰濃遠峀。滄江落日漾輕舟。浮生汩沒還堪笑。倒醉何妨盡意遊。</text>
<title>雲亭宴集。次彦兼和杜韻。</title>,<text>長夏呻吟斷送迎。任敎幽鬱度昏明。故人相遌雲邊榭。宿雨初收江上城。消暑正當秋露熟。忘懷斗覺世緣輕。煙汀落日還分手。回首仙舟悵獨行。</text>
<title>蘆峴八詠</title>,<text>霽峯朝曦前山宿霧歇。竹牖晴暉姸。何似靈臺裏。一番光景鮮。蘆峴行人結廬依山徑。朝暮管行人。却笑奔馳子。有誰不爲身。北岸靑松雜樹埋幽逕。孤標不見知。風霜搖落後。方始挺奇姿。南澗綠竹不可居無竹。猗猗正如簀。方知古君子。與爾堪比德。前溪活水潑潑來無盡。悠悠去不息。誰知是道體。在我要愼獨。東里炊煙宿鳥投林急。炊煙一抹斜。誰家丹竈裏。靜寂發黃芽。古徑樵歌日暮採薪歸。互歌南山下。安知帶索翁。不是無心者。新江漁火孤明數星點。知是前江漁。叩枻歌上下。此翁非取魚。</text>
<title>將向南州至鷲城作</title>,<text>浪跡年來一任勞。不辭塵土襲征袍。南州十月霜猶薄。旅館三更月未高。主人愛客揩靑眼。游子憂時長白毛。歲暮北風催短景。乾坤何處著吾曹。杜詩初月出不高</text>
<title>余五十無家。豐年妻啼飢。嘗夜讀書。家人笑曰夫子劬書數十年。其竆日益甚。讀書尙何爲。余卽應之曰子之言誠是。然不聞竆亦樂乎。因成一絶。</title>,<text>故紙堆中作蠧魚。幾多食字於三餘。嬋媛一任卿卿弄。懶惰無心結柳車。</text>
<title>臨河伐木歌</title>,<text>臨河山木幾千章。臨河山水阻且長。公私材用日流下。齊民久已困輸將。積潦今年連數月。沿江一帶開溟渤。人畜漂流慘見聞。陵谷變遷駭心目。原野初來稼欲穰。一朝渾成沙礫塲。田家四野哭相向。秋來下戶多流亡。承流自是太守職。其奈越視秦人瘠。無人作圖獻君門。安得离明照蔀屋。無田有稅亦太冤。杼軸其空悲簋飧。仍舊何妨魯長府。擧贏還作韓高門。徵發疲氓孰敢後。滿山丁丁雷萬斧。大者連抱小合圍。短數十尺長丈五。十牛回首萬夫呼。終朝薄夜無時休。陸行一日未十里。力盡拽下前江流。今年木綿花不實。十月霜風寒砭骨。兩脚殷血十指皸。下灘上灘聲窸窣。人情勞苦必呼天。里胥因緣競索錢。井落囂然若經亂。剜肉醫瘡更堪憐。江邊腐儒日無事。倚杖江邊空涕泗。還嗟所憂非我力。不如穩睡烏皮几。</text>
<title>次諸友贈別黃用五韻</title>,<text>滿山風雪送行輈。前路遙遙小白陬。夕惕君如蹈虎尾。日偸吾奈去烏頭。未應易簡初難曉。何故參差久異謀。莫遣名言差眇忽。一毫千里聖攸憂。</text>
<title>次鄭叔向 葵陽 韻</title>,<text>非高非遠只麽平。此路今人多不行。十駕詎能追駿步。猶思附驥免顚傾。心事年來鬱不平。白頭空詠大梁行。回看絶壑千章樹。幾箇能扶廣廈傾。</text>
<title>紹修書院。敬次景濂亭韻。</title>,<text>臺老三春色。溪含萬古聲。依俙見遺躅。盡日獨登亭。</text>
<title>入法泉謁丁丈 時翰。因追次賀席韻。二首</title>,<text>學海源頭路已通。更將深致託玄同。演儒刮佛三生業。立懦廉頑百世風。共賀殊恩自天下。奈敎幽夢斷區中。少年安知大年意。拱北惟應日祝嵩。十載重瞻座上春。雲林石室好頤神。煙霞痼癖長依舊。葵藿深誠久益新。優老貴年偏聖渥。詮心說法認儒眞。紫芝眉宇今猶見。未必吾生歎不辰。</text>
<title>追感書懷 丁亥</title>,<text>芐室三霜縷命延。歲新心事轉凄然。靈根地下奈逾遠。弱植人間半欲顚。慘禍連年悲薄祜。殘生何處荷深憐。追思子職多虧闕。匪懈如今庶罔愆。前冬服闋</text>
<title>輓金參議 聲久○三首</title>,<text>開老東岡伯。連倫進大猷。惟公肯堂構。於世映琳球。玉署遺芬在。銀臺舊跡留。悤悤悲殄瘁。薤露不成謳。京邸趨庭日。公來貳度支。愧攜鬷蔑手。欣接紫芝眉。世路升沈異。人間契闊悲。秖今還一慟。忍賦八哀詩。憶昨龜城路。候公爲稅鞍。溫溫賜顔色。款款話悲歡。孤露情何極。歸來夢未闌。忽成今古恨。回首倍辛酸。</text>
<title>蘇長公在汝州。失未晬一幼子。猶作詩以自傷。况余今日所遭。爲千古絶痛乎。遂流涕而次其韻。二首</title>,<text>身世劇凄凉。尙賴有諸子。諸子總姸秀。仲季風骨似。性靜無他好。惟知愛書史。庶幾紹編剗。不爲門戶恥。時有晨昏助。老夫心獨喜。不圖我冤業。反累無罪爾。一日掩二坎。旋哭兩耳耳。天乎寧忍此。有淚如注水。雙珠零落痛。日久愈難忘。余美先我逝。老去空悼亡。賴汝儼成行。日夕繞我牀。蘧然成夢幻。驚呼起且僵。彭殤古難齊。此理非不詳。恩愛旣有鍾。欲去苦無方。婉嫕與寒飢。觸緖攪衰膓。多事汝州老。未晬亦何傷。</text>
<title>追次陶淵文會韻 二絶</title>,<text>夜久院逾淸。江空月未落。孤燈澹相向。靈籟生陰壑。美人不可期。心事何寥落。耿耿抱微衷。寧忘在溝壑。</text>
<title>離秋寓日。偶讀老杜紀行諸篇。發同谷縣一首恰似余近日情境。信乎人情無古今異。悵然嗚呃久之。遂就其中稍變其異而同之。每句不過易三兩字。其亦古人集杜詩之意乎。因留別諸友求和。戊子</title>,<text>墨翟不黔突。孔聖不煖席。况我畸竆人。焉能久安宅。偶來玆里中。俗厚而境僻。奈何迫世故。一歲再遷役。悄悄去樂土。忽忽將安適。傷心錦里墟。揮涕雲巖石。臨分別數子。握手淚再滴。交情有舊深。垂老多慘慽。少小習懶拙。仍成棲遁跡。胡爲長汩沒。仰羨雲間翮。</text>
<title>蒼雪翁憂余喪亂流離。用余所次老杜發同谷縣韻。遠寄梧寓寂寞之濱。極言君子素位行患。無入不自得之義。何幸古道復見於今日。遂再次其韻以答之。</title>,<text>我逃蓬藋久。野老還爭席。寧將戚戚意。幾微見大宅。忘言或盡日。非是樂傲僻。終然神舍亂。幾受外膠役。方思齊物我。聊爾適其適。弱念忽已盈。自愧心匪石。來詩要達觀。橫流戒漸滴。屬意諒非偶。詎復累欣慽。還悲暮途竆。何處堪投跡。試看出籠蒼。時來方刷翮。</text>
<title>舍弟季幹，從弟挺甫 檖。皆用余所次老杜韻僃述悲歡。情見于詞。把玩數四。不覺感涕。仍念諸親友和此韻已多。其於抒情素。亦旣盡矣。且當反之于道。效古人征邁之義。遂以守正安貧。不忘家學之意。續成二篇。庶幾猶愈於空言無益云爾。</title>,<text>人生貴得正。前修謹纓席。不移亦不屈。誡在曠安宅。奈何夸奪子。徒勞衒淫僻。不惜寶鑑昏。甘受衆形役。弱喪不知歸。白首終安適。所以古君子。學如治骨石。家傳矧有源。少小襲涓滴。如何中險艱。流離但悲慽。生意久已盡。猶懼判心跡。君如雙鳥鳴。努力長彩翮。貧者士之常。古人門掩席。隨遇且盡分。何用懷居宅。顧閱世變久。不如藏深僻。矧今齒逾艾。可以免甸役。書史置後前。非古誰與適。莫以衰鈍甚。岱溜能穿石。却憐身數奇。想來淚自滴。猶思哲人言。玉成在憂慽。立心貴存誠。入室由踐跡。世但愛腹毛。誰知護六翮。禮五十不爲甸徒</text>
<title>金君善餘 慶錫 來講大學或問。歲暮將還。書此爲贈。</title>,<text>歲暮江天雨雪多。感君徒步訪山阿。自慚陋劣今虛老。會待英賢託切磋。少日曾爲大府知。白頭相望秖相思。鯉庭此去如承問。爲報癡儂老更癡。</text>
<title>雲谷老人用余贈其子善餘韻見示。再步却寄。</title>,<text>人生交契貴相知。室遠年來政爾思。韓子何曾稍姦黠。煩公今日莫妬癡。鑿智何如未有知。朋從元不及無思。世間萬事眞堪笑。螗捕蟬時見大癡。</text>
<title>歲初親朋見訪梧寓。惠以一律。奉次。己丑</title>,<text>流光鼎鼎若籌更。素髮星星覺日生。苦海未能離觸想。丹田安得葆光靈。百年世事今如寄。一箇身心本不輕。堪笑楊雄玄尙白。還從寂寞欲收聲。</text>
<title>還鄕日。親朋咸集。合堂敍歡。內弟朴肅而 潚 要余一言相贈。率爾口占。</title>,<text>離巢長作未歸人。桑梓時時入夢頻。半世徒勞歌白雪。還鄕適會伴靑春。風煙不與當年別。門戶空悲舊跡陳。邂逅一堂成好會。不妨諧笑敍情親。</text>
<title>酬肅而次韻見寄。兼酬見卿 朴龍相。</title>,<text>幾年雲海憶情人。握手還敎拭淚頻。落托其如成白首。飛騰且莫負靑春。琴書至樂今猶在。慶壽遺蹤昨已陳。老去偏深懷舊意。迂溪當日最心親。外大父嘗有軒曰琴書。又有堂名慶壽。前冬堂失火燒盡。內兄靜而嘗自號迂溪。見卿先人也。</text>
<title>家兄舍弟次余留別海上親朋韻見寄。再用其韻仰呈伯氏。兼簡季幹。</title>,<text>心期少小慕前人。潦倒如今愧復頻。甲子泥塗空六秩。光陰逆旅已三春。天涯契闊長相憶。世上悲歡莫重陳。安得數間瓦屋住。東西日日笑談親。陸士衡兄弟得三間瓦屋。分住東西頭。</text>
<title>三溪月夜步出東臺聯句</title>,<text>四月初旬。余備員洞主。獲從諸友爲數日款。于時積雨初收。月明如晝。相與步出東臺。匡坐移時。酌酒敍歡。淸光美景。應接不暇。眞所謂賞心樂事也。遂聯成一律。屬余敍其事。步出東臺上。三更霽月明 幼材。微凉林際動 國材。淸露竹間生。夜氣看逾澹 天章。新詩覺易成 國材。永言懷不寐。吟弄有餘情 天祥。</text>
<title>又各賦一律</title>,<text>淸和雨初歇。山色轉分明。綠樹層陰重。飛泉遠響生。偸閒夜已卜。乘興句還成。此地徵先躅。餘生倍愴情。</text>
<title>六月七日夜夢。大兒調進藥物。覺而流涕。</title>,<text>汝憂我病來調藥。知汝純誠死不休。若使覺時爲夢境。白頭何事淚長流。</text>
<title>夏夜獨坐。謹次韋齋月下韻。</title>,<text>悲愁成獨坐。日夕與誰從。漂泊身如寄。畸竆世莫容。炎蒸甚酷吏。幽默近玄同。安得盈樽醁。消除萬慮空。</text>
<title>偶讀濂洛風雅。集句成律以自警。</title>,<text>始識操心在謹微。謬差千里自毫釐。無心更與世俯仰。有口肯談人是非。宇宙一身雖小小。乾坤萬象總絲絲。人能知得這般意。焉有閒愁到兩眉。</text>
<title>梧臺寓舍。因小杏樹結棚避暑。</title>,<text>小杏初敷葉。構巢曲綴枝。隨陰睡正穩。避雨席頻移。竆獨眞無賴。幽偏秖自知。竹牀書數帙。還有會心時。</text>
<title>蒼雪翁寄惠詩稿。律絶古詩總若干篇。淸麗古雅。各臻其妙。把玩數四。頓失竆愁。聊賦一律以答其意。</title>,<text>蒼雪齋中花草部。遙傳驛使到漳濱。病餘急洗薔薇露。世外今看水碧珍。郢曲陽春誰見和。梧臺燕石愧非眞。陶山更泝眞源去。肯與王楊作後身。公方編陶山言行錄。故末句云。余適寓梧臺。故使其語。</text>
<title>玉淵呈諸同遊</title>,<text>秋日明蒼壁。波聲轉玉淵。偸閒竆絶境。好德尙前賢。宗國扶顚日。林泉講道年。至今忠孝訣。留與子孫傳。</text>
<title>歲暮奉懷金學士天若興陽謫居</title>,<text>邇來憔悴臥漳濱。幾憶江南老逐臣。秖謂雷霆無竟日。豈知忠信阻昌辰。雲深瘴海靑楓合。歲暮祇園白髮新。宣室行看再前席。惟須努力養精神。其聞多在山寺。故三聯云。</text>
<title>歲暮奉懷權持憲叔章 斗紀 海南謫居</title>,<text>慘憺江天雨雪霏。行吟何處滯湘纍。憂時已自輸丹悃。戀闕還應長白髭。風雨中宵幾入夢。樹雲千里兩相思。也知好傍梅花下。讀易亭成且賦詩。魏鶴山謫渠陽。於古梅下。立讀易亭賦詩。故今使其語。</text>
<title>又用叔章所次蔡學士仲耆 彭胤 韻</title>,<text>海南詩到覺魂𢥠。直氣從來詎易降。嗣德如今眞不忝。高名一世更誰雙。忘懷時和淵明集。素患何憂昌樂瀧。重上靑霄應有日。似君賢豈久蠻邦。楊誠齋送呂子約貶零陵詩。不愁不上靑霄去。上了靑霄莫愛身。</text>
<title>墳庵宗會。家兄舍弟與伯任 檼，天培 植，挺甫諸從有酬唱韻。投寄寂寞中。歲暮孤懷。益覺悽酸。忘拙續和。</title>,<text>憂戚從他鬢雪侵。秖今於世已無心。人情痛隔南陔草。天道方凝北陸陰。零落異鄕迷託跡。分飛何處共巢林。欲將憂樂都忘了。安得淸樽與共斟。正苦衰年百慮侵。謾將爻畫驗天心。從來造化無偏盛。何故姬文强抑陰。堪笑蝸牛朝赴壁。閒看宿鳥暮投林。世間萬事眞如夢。呼酒還須痛一斟。</text>
<title>從弟君直 槾 以祧主埋安。感懷有作。並述懷諸作合七律絶。見寄求和。爲次數首以寄。</title>,<text>我李南來問幾年。枝分一氣總相連。淵源詩禮曾垂裕。芬苾春秋庶罔愆。世德秖今渾墜地。成家從古若登天。忍令遺澤於吾斬。零落孱孫倍愴然。雪滿千山月滿庭。小牕寒影十分明。幽棲已謝塵機遠。虛室還看夜氣生。世上寧爲餘子態。卷中時見古人情。却憐池草頻驚夢。安得相從日喚醒。</text>
<title>答從弟挺甫送一壺酒二絶句</title>,<text>雨後郊原春色新。異鄕猶有未歸人。池塘忽罷阿連夢。牕外驚看竹葉春。</text>
<title>次沙谷丈 金邦達 和壁上唐詩八絶韻</title>,<text>小院依山頂。開軒壓細泉。取適貧何病。淸風不用錢。泠泠疎雨聲。夜久聞牕竹。辛苦長兒孫。何年鸞鳳宿。步屧上南臯。松風六月寒。興來把釣去。隨意下前灘。谷邃雲山合。川回石逕斜。幽偏誰託契。鷗𪆽滿晴沙。寂歷溪村暮。滿山桃杏花。漁舟迷去路。何處是人家。日午夢初醒。黃鸝囀綠陰。岸巾吟伐木。幽興此時深。井梧飄一葉。天地又回秋。節序何多感。閒人亦解愁。朔風振高樹。披拂萬竅鳴。却愛蓬牕裏。爐煙細細生。</text>
<title>四月二十一日夜夢。侍先君子。唯諾從容。宛若平日。尋問孤近讀何書。對曰方讀朱書至第六卷。先君子有喜色曰竆阨中乃能如此。覺來不勝感涕。仍竊惟念先君子不知栽不肖。常有紹家學明先志之望。迺今摧傷之餘。遂成荒墜。每一循省怛然震悚。豈夢寐之間。默有所開誘耶。泣血書此以自警。庚寅</title>,<text>幾年風樹痛。此夜怳承顔。罹慼憐多釁。親書喜覷斑。庸非望堂構。定欲紹編刪。驚起空垂淚。猶思策鈍頑。韓詩固宜長有人。文章紹編剗。</text>
<title>奉諱七年。始聞全釋之命。泣而書此。</title>,<text>全原命下渙恩初。未死孤兒淚滿裾。前席訏謨空密勿。皁囊文字自紆餘。擬看堯舜君民再。忍說哀榮禮數虛。天道十年應一變。幾時頒誥賁幽墟。</text>
<title>聞科儒冒痘赴試。多染死者。</title>,<text>身與浮名果孰親。筭來輕重不難分。可憐吳士爭求死。狂惑初非一范雲。月犯少微。吳中高士求死不得。范雲欲預陳武帝受九錫之慶。忽感疾急醫治。甘心促壽。</text>
<title>懷人</title>,<text>林深澗響潺。山空禽語幽。懷君隔重嶺。覽物增離愁。徘徊秖自知。浩歌誰與酬。美人期不來。歲晩空淹留。</text>
<title>夏雨</title>,<text>久雨人事稀。空階苔色深。疎樹日以密。小庭日以陰。沈默自成趣。悟物懷貞心。苦爲衆累牽。偶此滌煩襟。</text>
<title>夏日</title>,<text>執熱思倦促。頹然度昏晝。微凉動林薄。輕陰生戶牖。煩襟稍蕭散。開軒試矯首。碧草變新綠。玄蟬噪高柳。感此時物改。戚戚增懷舊。</text>
<title>輓李參奉 簠○效放翁松驥行</title>,<text>鬱鬱澗底松。獨秀幾千尺。矯矯萬里驥。目無流沙磧。大廈未云缺。枯松終委壑。伯樂不常有。老驥還伏櫪。才大古難用。豈爾松驥獨。惟公挺奇姿。少小見頭角。長嘯激宇宙。嵬眼睨濁俗。端宜廊廟具。俯就澤宮射。調高和者誰。徒勞三獻璞。風期日晼晩。朅來雙鬢白。龐公耕鹿門。羅隱官著作。優休八十年。笑傲聊自適。詞林有根柢。後輩看喬嶽。文運極凋喪。嗚呼返眞宅。風流誰復繼。耆舊盡零落。孤露仰先執。每思操几席。喪威慘至今。靡暇掃門役。一朝嗟已矣。何處更良覿。凄凉秣陰頭。異事符寂歷。誰爲蔡邕碑。千秋繫朱雀。朱韋齋之葬。卜得寂歷山中。以樽酒寒花寂歷中之句爲詩讖。今公窀穸之奉。適在吉州秣陵頭。一與公夢中所作合。其事頗奇異。且與寂歷故事相類。故今使其語耳。</text>
<title>輓金部將 以堅</title>,<text>洛城初見將軍面。南州始識將軍心。脩幹疎髥眞丈夫。樂善慕義好風襟。臨危倉卒活幾命。急流容易謝華簪。有子肯令守郞罷。縱使遊學竆高深。學士大夫寧辦此。世人却笑無籯金。檜山之曲佳可遊。釣月耕雲誰我禁。鬢雪猶聞看旄頭。一病如何來訃音。海山千里吾老矣。曝雞無因雙涕淫。</text>
<title>輓金彦兼 三首</title>,<text>前輩風流遠。惟公典則存。從知美資質。非藉好家門。久隱南山豹。將圖北海鯤。一朝成殄瘁。回首欲消魂。曠度初無累。高標更出羣。工文還怕達。積學儘多聞。倦逐新袍笏。閒憐舊水雲。山阿今寂寞。餘子謾紛紛。江海論交地。居然四十齡。向來逾款密。老去慰飄零。獨立吾安仗。全歸子必寧。凄凉雲谷宅。鄰篴豈堪聆。</text>
<title>次十八弟士直 栐 述懷韻</title>,<text>養拙媚幽獨。習懶倦紛譁。平步指喆軌。高尋偭塵窠。豈徒嚌書胾。直欲攬詩葩。堅苦學蘇刺。蹇婾效繆撾。眞源邈難泝。妙諦却易訛。家學誓無墜。前路奈轉賖。玄關未啓鑰。隙駒如擲梭。居然成晼晩。安得竆幽遐。塵機日擾攘。宿志半蹉跎。世道有反復。乘除誰減加。江漢足波浪。天地一網羅。素患悲仲默。堲讒望重華。覆盆寧委照。銜冤較孰多。殘骸危草露。鉛鈍愧鏌鎁。憂時遑恤緯。軫惸逾痌痾。千古幾興替。一室空嘯歌。近營新家計。常畏古井波。漸思趨本實。終期斂浮誇。固竆任婦慍。歎逝悲髮皤。寧爲龜曳尾。肯羨鶴乘車。人情好指摘。世路方哆呀。塞默仍成遁。幽偏誰見過。敢擬橫江海。自分委泥沙。迢遞萬山頂。牢落一草家。谷邃通三徑。庭虛列百嘉。斲苓挽短布。濯纓遵長河。忘機有鷗𪆽。同羣或麕䴥。提甕灌園蒔。課丁藝隴禾。夕暉斂晨靄。夏綠替春花。觀魚堪倚杖。圍棊會爛柯。重嗟古簡易。何故今紛差。金篦擬刮膜。玄花已隔紗。量力同圬福。順性若種駝。探淵宜得寶。巡山肯覓樝。世運終有盡。吾知獨無涯。構廈材豈缺。敭廷豸方峨。屈瓠元無竅。卞玉羞掩瑕。來章儘發省。交修矢靡他。</text>
<title>新居卽事</title>,<text>夏日徑中街。朱火熾郊墟。林有塌翼烏。池有爛沙魚。偶此闢巖扃。飄颻林畔居。樹密午陰繁。野曠羣峯虛。閒來岸輕幘。盡日不下除。時於北牕下。肢體喜得舒。旣無是非嬰。且得全迂疎。枯瘁當安命。俛默惟觀書。會心輒欣笑。遇感增欷歔。掩卷兀若無。倦睡仍蘧蘧。卽此是生理。懶拙豈願餘。</text>
<title>留碧水數日還留別伯任</title>,<text>遠跡多年苦憶鄕。從君此日偶聯牀。蒼顔白髮渾非昔。遙夜寒燈且未央。世德秖今誰繼述。文園千古會商量。極知衰暮期難再。風雪柴扉別恨長。</text>
<title>雪夜偶吟</title>,<text>積雪千山白。孤燈一室明。須看夜氣澹。會是道心生。</text>
<title>有感</title>,<text>困非爲辱福非榮。得莫充然失莫驚。眼底雲山隨處好。不如高臥送殘生。</text>
<title>屛院齋居。次柳晦夫 後光 示韻。二首</title>,<text>偶向江頭眼忽開。寒天爲有故人來。年光向晩心猶壯。世事多憂膓幾回。浪跡元無諧俗韻。淸歡且盡樂賢杯。春來更有佳期在。會拄枯藜上鳳臺。晦夫先世有臺曰翔鳳歲晏竆山雪滿頭。幾思攜手上江樓。偶因乘興成佳會。正好移舟辦勝遊。自是心田饒活計。不須身外起閒愁。獨憐絃絶瑤琴久。日暮其如路轉悠。</text>
<title>玉山書院</title>,<text>無限溪山好。丹靑祠廟深。幾年勞仰止。今日始參尋。自是相傳妙。從來秖此心。却愁微響遠。誰復理瑤琴。</text>
<title>東都懷古</title>,<text>野闊新羅國。乾坤一望中。山蟠雲外盡。江接海門通。霸氣何年歇。民謠舊俗同。瓢巖吾祖降。彷彿挹餘風。</text>
<title>除夜有感寄諸弟 癸巳</title>,<text>守歲終宵雨雪紛。故園回首倍銷魂。羅門已絶跫然喜。磬室徒聞慍見言。舊學較來無寸進。新工做去共誰論。行年六十偏多感。蘧化從今庶順存。</text>
<title>敬次六世祖觀察使府君次金太僕 湜 西門嶺韻</title>,<text>乘槎早已去朝天。會値皇華又作緣。冠古何曾藉詩律。登高恰似降眞仙。空悲岱泰餘毫末。猶想關河照墨煙。試問中州幾日定。每當家祭淚懸泉。府君擢魁科。卽以書狀赴京師。作緣見世說。</text>
<title>記余以童子陪仲父存齋先生曁先太宰府君上紅蓮庵。時維辛亥五月也。歲適大侵。道殣相望。仲父先生爲賦詩以傷之。有顚連正會蒼生厄。慷慨徒勤白髮歎之句。倏忽流光奄過四十四寒暑。每追念往跡。秖增悲咽。今年夏從孫敬培。同門少棲玆庵做秀才業。因次其韻。以寓羹牆之慕。諸門少皆和之。遂成一巨編。舍弟季幹追次見寄。病暑呻吟中。不覺攬涕。遂次其韻以答之。</title>,<text>憶隨諸父此投閒。猶記瓊琚入耳寒。徑檜秖今枝半古。巖泉依舊響空潺。竆年幾灑傷時淚。隔世那堪逝水歎。稍喜阿孫思繼述。願將靈鑰早抽關。</text>
<title>詠霜菊 甲午</title>,<text>牕前數䕺菊。開晩色逾新。靑蘂眞堪摘。金錢未覺貧。霜朝看氣象。月夜更精神。日夕供淸趣。年年伴此身。</text>
<title>權潤哉 德秀 入周王山。歸路贈躑躅杖。作此以謝之。</title>,<text>周王秀色入天浮。故人乘秋辦奇遊。壑籟初疑聆笙竽。梯飆還如挹浮丘。鶴巢巖畔采躑躅。虬結千年根似石。白節入手鏗有聲。到處魑魅驚辟易。歸來何不投葛陂。慇懃贈我錦水湄。摩挲尙帶雲霞氣。扶持不減桃竹枝。知君憐我早衰病。且要託此以爲命。噫歲暮驚飆攪宇宙。安得拄杖滅跡山之頂。</text>
<title>七年漂泊之餘。復就錦陽遺墟之傍。料理小築。觸境興懷。一日偶撿錦翁金公 學培 遺卷。有新卜錦陽。求和同志韻。仍記先人哭公詩有準擬新成錦里好之句。不覺涕泗交集。遂追次錦翁元韻以寓懷。因呈諸同志求和。</title>,<text>寂寞丘墟錦水湄。傷心往跡日依微。歸田作賦尋初遂。去國觀占遇遯肥。世事如雲幾變狗。人生有淚秖沾衣。七年來復身仍老。抱拙長終是所希。</text>
<title>次天章暑夕見懷韻</title>,<text>三杯消暑欲微醺。午枕輕凉未覺曛。薄劣初非眞隱遯。幽偏只合謝塵紛。離懷鬱鬱經旬雨。世事悠悠出峀雲。却笑男兒本經濟。還甘鳥獸與同羣。</text>
<title>病暑無聊。偶讀放翁詩集。有示子一律。三復之餘。次示寅兒。</title>,<text>孤村吾與爾相依。地僻無人晝掩扉。鑽紙工夫魚食字。翻菑况味露沾衣。龜塗肯羨藏祧貴。鳧藻終要保族肥。莫恨生涯艱菽水。誰爭風月詠而歸。</text>
<title>次權天章題碧溪幽居韻 幷序</title>,<text>吾宗弟伯任始居翼洞舊里。守先大父判書公遺宅。中間就碧水先墓下占異區。營菟裘而老焉。卽我伯父參奉公所嘗棲息處。洞壑幽敻。巖巒周遭。魚菜甚肥以美。眞隱者盤旋之所也。伯任讀書課蒙。謹守先訓。旣又明農以自給。泊然無求於世。一日權學士天章過而樂之。爲賦短律一首。屬余序其事。聊以寂寥數語識其後。因步其韻以寄意。伯任與余同年生。月日相後先。同遊學同長大。老去分離。常有隱侯詩中之感云。吾宗老措大。好臥白雲邊。地僻輪蹄寡。山深雨露偏。倦遊寧避世。穩睡却成仙。歲暮鄕愁亂。折梅莫謾傳。古有睡仙吾家本京洛。五葉滯東邊。每憶遷喬晩。端憂處地偏。從知好文種。須學上天仙。願進竿頭步。毋忘妙諦傳。判書公九十西遷</text>
<title>赤猿秋杪。至商顔之中山。哭黃純夫 鍾粹。留數日。聞玉峯盤石之勝。約諸友往觀。先討黃知縣再叟 翼再 于其墳庵。玉洞洞主及諸士友齊會。老少凡十五人。沙潭訪昔賢遺躅。上盤石可坐數十人。四面多蒼壁奇巖。紫翠方濃。如入畫圖中。再叟進酒饌。要余名其石。余謝曰再叟新賦歸。前有澄潭。請以洗心名何如。再叟應曰諾。酒數行。移上玉峯。斗起江濆。孤絶非人境。日暮訪玉洞新院。將罷歸。諸友以余遠客。請留一語。以備山間故事。遂忘拙口占。因遍呈座中求和。</title>,<text>玉峯秋老錦屛開。遠客乘閒爲一來。滿目雲山看不厭。遲留盡日却忘回。憶從江夏無雙士。湖嶽煙霞有好期。玉洞今來人不見。暮山秋色總含悲。右憶黃純夫</text>
<title>去秋熤姪遠寄盆梅佳品。今年冬盛開。的皪可玩。而渠已作古人。感吟一絶。</title>,<text>阿戎知我太無興。健步曾移一樹梅。玉蘂年年依舊發。憐渠何事不重來。</text>
<title>十一月二十六日。盆梅盛開。人或嫌其太早。余亦無以自解。偶看東坡詩。見其於是日賦梅三疊。悵然有懷。輒次其韻。因爲梅花解嘲。</title>,<text>松風亭下荊棘村。蘇仙曾與爾斷魂。如何又逐僻塢至。玉立甘受煙塵昏。醜怪眞成凍鮫背。疎瘦不減孤山園。芳心豈合妬春態。冷艷直欲排冬溫。夜靜還疑掛寒月。雪霽正好迎晨暾。先天下春豈嫌早。秖畏獰飆長掩門。從知妙處畫難盡。竟日凝神却忘言。安得思如坡老手。令賦三疊共倒樽。</text>
<title>再用前韻</title>,<text>先生獨居江上村。晩節託契惟冰魂。貞姿不露艷陽天。苦節直待時氣昏。不遇何妨漏騷壇。見賞千載超名園。不御鉛華見本眞。獨保天和欣色溫。縞袂依俙淸夜月。粉肌的皪東方暾。高唱初賡大隱屛。妙韻更續幽貞門。浩氣高情如在目。此意難與俗人言。却恨幽賞不可久。驚看落蘂俄黏樽。</text>
<title>花落又賦</title>,<text>仙娥不肯久荒村。先生無賴賦招魂。倚玉方看整新糚。奔月誰知改黃昏。懷春秖自悲徂歲。占芳何心日涉園。但見參橫鳥刺嘈。不復額嬌神淸溫。須臾綠葉綴枝頭。更看靑子麗朝暾。時來可作調鼎實。地遠何由獻天門。可憐桃李爭結子。知爾含酸終不言。不如煮酒會親友。狂歌痛飮傾深樽。</text>
<title>索居經冬。無聊日甚。日夕遮眼靖節集。見飮酒二十首。益閒遠有情致。且有陶山追和故事。遂率意效顰。隨韻託興。雖其筆萎詞凡。秖益其醜。然傷時慕古。嘐嘐然狂簡之態。猶足以見其至老不衰云。二十首</title>,<text>二儀斡流遷。無物不體之。變化若無端。屈伸還有時。未知孰使然。從古每如玆。竆通榮悴間。委命復何疑。有酒且盡歡。來日難再持。早衰倦人事。屛跡棲空山。爲農歲不成。苦遭慍見言。惟有滿案書。兀兀可竆年。會笑亦會哭。可受不可傳。世衰敎不明。誰人約其情。靡然汩欲浪。捨命爭一名。昏昏醉夢中。枉過了一生。丁寧善利辨。掉頭聞若驚。富貴諒有命。辛苦竟何成。谷鳥久離羣。斂翼常倦飛。求友昧所適。顧影鳴聲悲。雲路日以阻。歲晏當何依。日出苦低回。日入還獨歸。稍稍翅翎短。吁嗟命之衰。誓將守故林。毋令心事違。寒盡景微暖。簷鳥時一喧。老去習閒懶。端居樂幽偏。臥穩常起遲。延矚望前山。野曠滄洲靜。日暮孤雲還。幽懷共誰瀉。白鷗可與言。我可人不然。此非彼所是。同己則有譽。異趣却見毁。此理本無私。何曾分我爾。如其思或邪。無貴語如綺。少日氣頗麤。寤寐慕豪英。閱盡興亡跡。稍知理亂情。空有湖海想。意氣時自傾。居然成白首。寒蟬喑不鳴。畢竟何所爲。已矣了此生。素喜種金鈴。爲憐苦淡姿。無事日澆根。乘閒時掇枝。艷陽不露操。搖落方見奇。運竆兩相保。婉孌知何爲。雖無送酒人。嗅餐娛竆羇。猗歟陶山翁。倡道任繼開。巖棲數間屋。歲晩寄遠懷。惓惓白雲洞。端憂敎養乖。終要育譽髦。非直揭神棲。奈何悠悠輩。徵逐醉如泥。末流仍濫觴。公議尤難諧。其奈人心僻。重惜先規迷。世道日以非。誰挽狂瀾回。偶得羅浮仙。日夕當坐隅。天然自國色。不煩鉛華塗。何必作選鋒。已能殘臈驅。最憐深雪裏。淸艷自有餘。擧觴共一笑。歲暮慰索居。靈均賦離騷。孤憤暗合道。千載誰知己。幸遇紫陽老。豈是愛文藻。亦非惜枯槁。只爲民彝重。賴爾扶得好。發揮慶元初。奇雋世所寶。託意良已悲。誰能解言表。後人論朱子諸書解。以爲精粹無如論語集註。奇雋無如楚辭集註。歷世進士選。肇自楊廣時。則天仍效尤。增額課詩辭。葩藻世競趨。榮貴莫肩玆。無才職此由。多亂復何疑。坡老議貢擧。俗子重見欺。偉哉宣幹言。晦翁三歎之。弱齡遊藝苑。役志文章境。徒勞無所得。如醉久未醒。根深葉必茂。有衣誰無領。太上先立德。空言費泓穎。但悲歲月晩。晩學如燭炳。志仁非不久。尙欠日月至。每愁悔吝作。憒憒如病醉。喜慍或無節。言動多失次。身心旣顚倒。外美何足貴。源淸流自潔。此語當深味。翳翳蓬藋裏。寂寂楊子宅。甁中罄斗粟。門外斷人跡。載酒誰問字。方誇聞道百。無心作解嘲。任他玄尙白。晩得攝心法。弱喪眞可惜。我家無籯金。所遺只前經。人道傳經樂。無讓鄭康成。世代忽推遷。人事幾變更。孤露負影立。久矣不過庭。家聲日陵替。儒鐸誰繼鳴。後死撫往躅。悽然獨傷情。趙龍洲與我先大父判書公書曰。父子傳經之樂。無異鄭康成。於赫先太宰。紹休振儒風。著論息邪說。畜君扶大中。際遇痛靡終。恩波久不通。覆盆豈望白。傷禽惡虛弓。楚人失其弓。還爲楚人得。得失相糾纏。欣戚無乃惑。治亂自相乘。眞如賭博塞。寵辱久靡定。何異遊槐國。冥觀洞古今。欲語還成默。吾觀古君子。何嘗不欲仕。所以重一出。懼其或枉己。如何夸奪子。知進不知恥。暮夜甘謼蹴。白日驕閭里。其如四維亡。是謂國無紀。寄語名塗客。曷不愼行止。莫以寵利好。寵利難久恃。道術苦多歧。羣僞幾亂眞。豈但係汚隆。亦見判漓淳。紛紛老莊後。詭怪出愈新。因果變禪會。少林生一秦。高明諒易惑。相率迷法塵。汲汲雲谷翁。演刮良已勤。可笑江西門。髡首棄君親。睠玆溪山下。誰來汩玄津。朱絃空寶匣。北岳紛濫巾。陰陽分淑慝。推天可驗人。象山高弟如顔子堅髡劗爲僧。棄親遺君。</text>
<title>同天章，悅卿 李浹 赴地主權侯 以鎭 溪院之約。馬上次江亭酬唱韻。口呼求和。戊戌</title>,<text>自是浮生著處家。不妨隨遇飮無何。一江煙雨滄波闊。三伏蒸炎爽氣多。風榭至今留斷岸。渚鷗依舊占晴沙。興來欲盡江湖趣。淸曉聯鞭泝洛涯。</text>
<title>權侯自虎溪歸。復用前韻見寄。忘拙次呈。</title>,<text>小知今見大方家。六十初平奈老何。務屛尋幽要取適。仕優談理豈求多。誇珍自笑同燕石。經刦還慚炊熱沙。願繼寒翁興學意。儒風再振洛之涯。寒岡鄭先生知府時。有聚士講學之盛。故末句及之。</text>
<title>偶看韋齋秋懷韻。忽憶舍弟。仍效其體以寄之。</title>,<text>銀漢橫西陸。獨坐茅堂寂。兀嵂雲洗空。玲瓏露欲滴。遙憶故園弟。起步三太息。安得聯牀席。笑語竆日夕。</text>
<title>從弟君直見示墨洞雜詠六首。取次屬和。可供一笑。</title>,<text>慥齋誰向河南尋旨訣。淵源遙自放勳欽。秖今歧路紛南北。千古相傳只此心。光霽臺滿江風月浩無邊。未覺濂翁歲隔千。學道要看這氣象。須將敬義日參前。詠歸臺沂上風光屬暮春。獨彈瑤瑟緩敷陳。聖師興喟知何意。爲是分明見道眞。菊豈乏繁英發艷陽。孤標羞並百花香。西風一夕何搖落。方見奇姿獨挺霜。梅姑射仙人海上來。寧同桃李競春輝。水邊疎影眞堪賞。雪裏冰腮更覺奇。江上卽事秋深江面綠。日出浪花浮。宿鷺閒拳足。幽人獨騁眸。早知耽靜界。更喜占名區。義理當芻豢。榮聲豈外求。</text>
<title>雪中對盆梅</title>,<text>牕外雪盈尺。盆中玉綻英。色相堪比潔。體質本殊情。照日方知脆。當寒益見貞。悟來成一笑。聊與結芳盟。</text>
<title>途中次金文甫 命學 韻</title>,<text>絶峽秋深響百泉。奇觀處處繞雲煙。自憐塵世偏多事。虛負名區六十年。</text>
<title>次靑松伯成季輝 瑍 見寄韻</title>,<text>竆巷居常晝掩扉。何曾聞達慕顓師。朱絃零落塵生匣。白髮蕭疎日短輝。東閣寒梅幾遣興。西山爽氣入新詩。未論藏去傳貽厥。更覺陽春和者稀。</text>
<title>遣竆 己亥</title>,<text>孤生無根蔕。飄搖靡所止。十歲三遷次。遭水終見圮。竆鬼喜捓揄。百事無一遂。竈有絶煙銼。野無置錐地。春夏全仰糶。口衆常告匱。老者腹常枵。何論具滫瀡。穉少索飯啼。盡日聲聒耳。豈但懷抱惡。亦恐致夭死。課僮作佃客。啙窬不暋耔。秋穫無甔石。輸糴費料理。遑恤心事違。恐遭官長捶。雖免逋滯憂。已罄甁紙偫。恨妾常慍語。何時厭糠粃。民生食爲天。口腹須庚癸。焉能學匏瓜。久繫空山裏。逢人問樂土。何處是好畤。蹙蹙無所騁。長貧知命矣。却思古聖言。固竆見君子。不忘在溝壑。所以爲志士。送竆何其躁。逐貧良可鄙。賢哉胡康侯。口頭無貧字。奈何長戚戚。不思身心累。左右積詩書。前後擁圖史。日夕處其中。酣飫當酒胾。時有會心處。可悲亦可喜。理明憂可蠲。心閒患不至。以此終吾身。庶不羨靑紫。歌商不成調。聊以見吾志。</text>
<title>輓柳德一 後常○二首</title>,<text>河東好門地。五世澤猶新。與叔官終蔭。淵明性本眞。方叨星配月。還訝歲非辰。耆舊凋將盡。餘生倍愴神。洛城頻敍晤。屛院屢開襟。詠竹投瓊韻。酬瓜愧俚吟。幾年驚別恨。今日失知音。猶慰親朋望。盈庭寶樹陰。</text>
<title>輓洪聖範 重周</title>,<text>通籍傾羣望。承家襲舊芳。驅馳一夷險。進退任滄桑。漲海舟初返。湖山迹已荒。白頭吟殄瘁。空有淚沾裳。</text>
<title>今夏以腰疼臂脚痛。呻楚甚苦。偶見朱子語類中以腰疼譬爲學。以擦臂喩做工夫。惕然有警。吟成一絶。</title>,<text>長夏呻吟枕席中。頹然無復反身工。看敎進學猶疼擦。三復遺篇愧不竆。</text>
<title>己亥秋。從海鄕還宿從弟挺甫家。出示閒中雜詠數十首。鏗然有金玉聲。爲之歎賞不已。病憊不能盡次。聊步江亭酬唱韻。以寓感舊之懷。</title>,<text>憶隨諸父此登臨。春賞名花夏愛陰。講學論文追絶響。長歌短詠替鳴琴。廿年蹤跡憐無託。千首詩篇美在吟。安得同君一乘興。重尋舊躅趁秋深。</text>
<title>九日對黃花作</title>,<text>黃菊年年爲我開。遠遊前歲未言廻。草堂今日還佳節。誰復江州送酒來。</text>
<title>敬次瓢隱金先生大瓢精舍韻</title>,<text>臥龍岡下有貞廬。尙憶當年水竹居。軒冕輕時猶芥屣。彝倫重處判熊魚。千秋朱雀偕淸影。一片玄龜負特書。從此江山增氣色。地由人勝信非虛。一作偶入遺墟看氣象。松臺寒月滿江虛。</text>
<title>又次臥龍草堂韻</title>,<text>異境高風兩絶奇。小齋依舊傍江湄。巖崖隔浦仍成帳。松檜當軒替作籬。栗里爭傳時得句。釣臺猶憶穩垂絲。自憐天地吾生晩。不及先生岸幘時。元韻有此間安得王摩詰。寫我前簷岸幘時之句。</text>
<title>輓權懷德 泰時○二首</title>,<text>敬堂門下士。樊老最推賢。嗣德元無忝。承家更有傳。時來擬黼黻。老去晦林泉。耇造今餘幾。儒冠日索然。先友凋仍盡。惟公幸獨存。養閒兼齒德。編禮究根原。往跡今如夢。殘生欲斷魂。他年偶一醉。那忍過西門。</text>
<title>輓金姊兄台甫 以鉉</title>,<text>五十年來講弟兄。幾多憂喜與同更。敢忘人鬼關頭惠。尙憶風霜棘裏情。秀骨堪爲大賢後。宏規不墜舊家聲。中秋一會仍成訣。感古無從涕自傾。</text>
<title>權方叔 榘 見訪錦寓。袖示屛谷記若詩數篇。淸新雅麗。令人娛玩不已。取次和呈。用博一粲。</title>,<text>長憶華陽洞裏人。閉門高臥幾經春。心榮道義無餘事。性癖煙霞自在身。孤棹未回江上久。淸標時入夢中頻。盍簪何日同棲息。洗盡胷藏萬斛塵。</text>
<title>又次示學者韻</title>,<text>不先知止誰能得。曾氏分明判始終。闕一固知非實學。齊頭方始許眞工。尋常近處須推極。積累多時自貫通。千古相傳只如此。苟非居敬却成空。</text>
<title>次題李九萬琴書軒壁上韻</title>,<text>偶來山水窟。一宿幽貞廬。地近靑田鶴。盤登丙穴魚。百泉誰和曲。萬竹好藏書。安得從君住。仙區縱所如。</text>
<title>輓權春卿 三首</title>,<text>牢落忠賢後。淸標映妙年。磨礱工已到。溫雅稟還全。學道曾留愛。歸田却賦篇。儒林空一夕。後死獨潸然。念昔吾先子。於公屬望深。相期尋墜緖。要共理遺音。人世餘孤露。泉途久曀陰。揄揚大筆惠。感激幾沾襟。少小深傾慕。衰遲仰典刑。逢塲荷款曲。罹慽愍丁零。猥許忘年契。還慙配月星。秖今渾寂寞。身世轉竛竮。謹次朱夫子輓胡籍溪韻。以寓尊仰慟傷之意云。</text>
<title>次南軒贈姪韻送復姪 庚子</title>,<text>與爾相爲命。起余情更多。飄零南北闊。荏䒣兔烏過。持養須莊敬。精硏在切磨。及時宜勉力。吾老惜蹉跎。</text>
<title>權潤哉被府檄撿田政。久留西岳寺。題詩遣懷。間以律絶十餘首遠寄樵社。要以見和。其能隨遇而安。無尤怨之意。有足多者。病餘不能盡次。聊步其一二以答之。可供一笑也。</title>,<text>次西岳寺樓韻朔風吹雪滿樓寒。遙憶情人獨倚欄。意氣千秋常遠遡。湖山此日足奇觀。已能隨遇安心境。却爲消憂露筆端。病蟄三冬思正苦。何由縮地慰艱難。老去年光苦易加。眼花頭雪意還多。狂瀾已倒難爲力。歧路方差孰訂訛。歲晩長雲悲老鴈。天寒落日噪飢鴉。邇來稍學安身法。世上浮名豈管他。次卽事韻均田是仁政。救弊卽通儒。莫以筋骸苦。愁看庚癸呼。臨漳條幾奏。文法動相拘。後視今猶古。休敎志士吁。晦庵漳州經界奏。終爲時議所沮。故及之。次自歎韻務學要須若累絲。工程最忌二三之。虛經伯玉知非歲。慚愧重泉適老知。前與適庵相和李白紫極宮韻。今因來詩不覺感涕。故及之。</text>
<title>次潤哉示驛亭書懷韻</title>,<text>三春欲暮尙獰風。愁殺關門獨坐翁。盡日堪憐成土塊。百年孤負受天中。憂歡入念寧安命。溝壑無忘是固竆。却笑初平晩聞道。不知何處且加工。西望靑城不日程。十年雲樹幾馳情。盍簪會値春光好。謀野仍成沂上行。析理名言驚獨見。伐檀高義荷推誠。邇來心腹空虛久。身困還慚語不亨。坡詩秀語出寒餓。身竆詩乃亨。</text>
<title>送高山督郵權天章</title>,<text>雨雪霏霏歲色闌。遙聞馹騎戒征鞍。天涯薄宦馮唐老。海內竆交范叔寒。應上蓬萊看日域。幾登關嶺望長安。塞垣風土吾差熟。倍覺衰年遠別難。</text>
<title>雨中書懷。呈權潤哉，金鳴于 世鏞。</title>,<text>昨日東風陣陣寒。夜來飛雨洗靑山。幽人睡起疎簾下。啼鳥一聲春意閒。</text>
<title>同諸長老上石泉亭。次蒼雪翁癸巳九月遊眺之作。志感求和。</title>,<text>偶從羣彦後。來訪石泉淸。巖洞何窈窕。高閣丹靑明。躡石循淺瀨。九老聯袂行。讌笑諧宿願。炎天爽籟生。巖亭跡已陳。顧步雙涕傾。况此同衰暮。臨別更傷情。</text>
<title>輓金天若 三首</title>,<text>奇毛挺丹穴。乘運集鑾坡。寵辱惟聽命。榮枯豈管他。淸標元自別。定力見無多。南紀終寥落。公私痛若何。每服公善處患難。故三聯稱其有定力。男子平生志。要爲天下奇。會當宣召日。忍負得言時。直道終遭黜。孤忠秖自知。覃恩不少待。存沒有餘悲。公沒未幾。有覃恩復職之命。故末句致傷惜之意。扶老投荒日。當君謫宦初。解裝資遠槖。執手念竆途。孤露懷增痛。衰遲意轉紆。呂庚今後死。何語挽公乎。公爲高山時。有軫念竆途之義。而呂由庚之挽。適又有感於心。故末句使其語。</text>
<title>愁悴無聊中。東厓詞伯次明道秋日偶成韻見寄。其竆老不挫之志。溢於辭表。有令人發深省者。走素不解詩律。重孤遠辱之勤。牽勉屬和。一笑爲幸。</title>,<text>雌聲元自乏舂容。倦跡何心踏軟紅。端策初非要喔哫。談龍時復訂參同。西江幾日波還定。萬事無如酒一中。久大須從臨履得。工夫到此是眞雄。端策喔哫見屈原卜居。談龍訂參同見朱書。朱子曰眞正大英雄人。却從戰戰兢兢臨深履薄處做將出來。荒年白髮太枯容。何日貽牟飯二紅。忘壑縱慚齊士志。送竆寧與韓奴同。平生不讀計硏策。塵世難遊羿彀中。想得東厓貧樂趣。守雌誰信已知雄。東坡在齊安時。作麥飯雜小紅豆。妻笑曰此新樣二紅飯。爲愛蝸廬僅膝容。雨餘濃綠勝春紅。默觀動植生生妙。始識天人事事同。若信須彌入芥子。自無閒氣到胷中。向來枉用身心久。老去羞爲滑稽雄。古人以須彌入芥子。譬太極具人心。本出佛書。</text>
<title>次鄭皆春 萬陽 橫溪玉澗亭韻</title>,<text>夢入仙區迥出塵。水雲深處路無因。四時光景欣同趣。一室嘯歌慨後辰。藏器初非逃世者。抱琴誰識有心人。閒中至樂天偏餉。雙棣長成自在春。</text>
<title>題從弟君直墨洞書齋</title>,<text>賢弟幽棲地。吾衰久未來。秋風會借便。逸興已先催。沙白初疑雪。江淸欲趁梅。何當分半壑。日夕好懷開。</text>
<title>輓鄭可行 碩達</title>,<text>南州爭說鄭公鄕。儒雅如君世襲芳。身外浮榮看楚越。閒中古意詠虞唐。那堪白首無强輔。猶喜靑氊託最良。遙想橫溪淸夜月。正應從此斷峨洋。</text>
<title>虎溪席上走次洞主韻</title>,<text>枯死竆山分所甘。淸齋邂逅共杯三。中宵霽月仍挑興。長嘯誰知宇宙男。七十元無一肉甘。工夫還愧省身三。却嗟憂國非吾事。無忝方稱所貴男。榮啓期曰人之所貴者男也</text>
<title>次權一甫 萬 上舍送行韻</title>,<text>路出名區逸興飄。不辭飛雪襲征鑣。非關宦海揚層浪。要向仙山度石橋。豐沛山河看氣象。鯤溟日月好逍遙。懸知拄笏登樓日。拱極誠深翊聖朝。</text>
<title>次權方叔屛山十勝韻</title>,<text>德巖誰標巖號侈江濱。爲是堅凝類德人。雲谷猶傳仁義石。佳名千載不孤鄰。朱子雲谷記有仁義石迎日峯仰止非關春送靑。寅賓好看日初生。紙牕虛室偏朝徹。安得心田似箇明。莊子外生而後能朝徹招招津晩風吹雨荻花飄。客子津頭語轉囂。我友有期知不遠。行人且莫促歸橈。寒水洞湛湛寒泓日夜淸。陰陰老樹繞江城。雙柑斗酒春天曉。正好閒聽砭耳鸎。晉戴仲若春日攜雙柑斗酒。聽黃鸝聲曰。此俗耳鍼砭。豹隱窟嵌空蒼壁幾千尋。玄豹藏時宿霧深。已蔚其文能遠害。反觀端合警人心。月隱潭江頭峯月出天東。峯影先沈鏡面中。莫恨暫時成掩翳。到天心處影還空。梯空遷陡斷江崖石棧斜。仰危俯慄勢巍峨。世間險路元無盡。取畏何如袵席多。莊子。人過畏途。必盛卒徒。所取畏者。袵席之上。而莫之知也。詠歸亭好是林亭洛水濱。風光駘蕩屬三春。詠歸淸興無今古。物我同流有幾人。落霞岑閒來步屧碧江頭。滿目風煙盡意收。日暮彩霞蒸欲落。還疑紫府半天浮。仁谷谷邃山回別有村。風淳俗厚美名存。卜居從此吾將老。擇里親仁聖所論。左傳吾將老焉</text>
<title>猛虎行</title>,<text>泣嶺高不極。連峯鬱蒼蒼。絶壑上凌兢。飛泉下錚鏘。官道出其腰。縈紆阻且長。蹄踵日相接。冠蓋時悠揚。山靈呵不祥。百獸遠走藏。上下經幾刦。行旅身無防。未聞逢不若。人往如康莊。何來白額者。一朝據重岡。兩腋挾乙威。百步放眼光。戾氣與獰狀。觀者魄先亡。帖耳仍妥尾。白晝窺路傍。誰云擇熊羆。食人如食羊。積骨蔽榛莽。流血殷道塲。磨牙日飽滿。孤寡幾冤傷。白日慘無輝。行子爲徊徨。持兵盛卒徒。耀日紛霜鋩。兵氣何太盛。亦云非休祥。橫行西復東。環山以爲疆。所過輒生風。自矜無對當。不知虞羅者。機阱施無方。起來營朝餐。失足絓坑繮。盡力僅脫免。兇膽稍劻勷。更有持丸者。妙藝疇比伉。不待耀戈甲。一丸徑中肮。哮吼聲雖壯。低垂身已僵。可憐積威約。曾不如鹿麞。狐貍競舞前。烏鳶堪充糧。稔惡不知悛。果自招災殃。汝如少有知。寧不愧中膓。吁嗟近人事。題詩戒强梁。左傳山林川澤。不逢不若。註若順也。○司馬遷曰猛虎在山。百獸震恐。及其在陷阱之中。搖尾而求食。積威約之勢也。</text>
<title>輓洪季會 萬遇</title>,<text>名家從昔數公門。儒雅今看典則存。奕葉蟬聯仍嗣慶。幾年淪落更承恩。千秋讜議扶宗社。一代聲名冠鷺鵷。夢罷東銓炊未熟。世間榮辱不須論。炎荒失却稱家兒。絶似黃岡悼夭時。去國危踪仍慘憺。賜環歸路此棲遲。夤緣傾蓋眞多幸。奄忽承凶豈所期。從此濟南名士幾。林宗私慟有餘悲。</text>
<title>輓權叔章 五首</title>,<text>骨秀胎前馥。經明闡大庭。光華依日月。感激觸雷霆。世德眞無忝。危途任獨醒。掄材推第一。運去惜凋零。覆盆余莫白。時議日吹毛。卅載哀誰訴。諸難義最高。鬼終隨俗態。天亦厄吾曹。森桂摧雙榦。悲深斷鴈號。憶昨門楣日。相看俱妙年。風前皎玉樹。筆下靄雲煙。自幸蒹葭倚。還慚許與偏。秖今成一夢。人世日蕭然。京邸趨庭日。南州奉老初。挑燈幾歡謔。握手共憂虞。春日龍華渡。秋風雉岳隅。傷心聚散地。往跡日荒蕪。錦里嗟吾老。寒亭幾爾思。靑袍憐最困。白屋任長飢。叵耐前春會。翻成永訣悲。逢秋猶病暍。重慟阻攀輀。昨歲春至川城。君自寒水亭出。相遇文巖。偕宿三溪。</text>
<title>輓申明仲 益愰○四首</title>,<text>蚤挺醇儒質。爭稱瑞世姿。沈潛要自得。博達豈師資。識透談名理。功深闢遁辭。疾書編尙在。千載子雲知。譽望鴻將漸。功名鷁退飛。空樓羅道器。虛室了危微。撫古襟方遠。修文事忽非。今年底運氣。殄瘁淚頻揮。先人賦鵩日。君訪玉龍陬。一見心相許。斯文約共修。參差終瀾漫。往復幾綢繆。銜索悲無賴。因循愧白頭。陋質仍衰朽。惟君每欲杇。騰牋幾見警。憂道要訂誣。美疢旋驚祟。秋風未獲蘇。迷津日欲暮。哀此是竆途。</text>
<title>族姪汝彬 彦煥 專一壑闢小齋。鑿池種蓮。日讀書其間。適余乘閒一訪。見其講朱書疑義。此少時所聞於先父兄者。後死孤存。不勝感歎。遂名其庵曰谷口。因書一律以志喜。</title>,<text>占勝成新築。開牕壓小池。濯淸憐淨直。執簡喜吾伊。文種何曾絶。家風尙在玆。及時須勉力。成實以爲期。</text>
<title>次謝鳴于示韻</title>,<text>莫向空桑喚作神。幾年憔悴殿殘春。邇來枯槁全無用。堪笑成蹊半已陳。抱朴子云張助耕田。有一李栽在耕次。乃掘取。濕土封根。置空桑中。遂忘取之。里人有病目者。見桑中生李。謂之神。祝曰李若愈目。謝以一㹠。其目偶愈。遠近翕然請福。後助來曰此我所置李栽耳。有何神乎。乃斫去便止。今適姓名偶合。故使其事。可發一笑。</text>
<title>會英陽地主姜子淳 樸。宿趙華父 裖 墳庵有感。</title>,<text>芝翁門館舊賓客。白首歸來萬事非。采秀歌殘餘故宅。眠牛卜吉敞神扉。賢侯暇日傾心會。談屑淸宵盡意霏。看取諸郞富文史。雲牕正好闢書幃。</text>
<title>五鬣松歌 癸卯</title>,<text>蒼蒼五鬣松。鬱鬱生高岡。連岡亘數里。處處環相望。官家歲摘實。山虞嚴其防。疲氓摘彌旬。風雨闕餱糧。什一充上供。其九歸官倉。年年陳委積。往往腐難嘗。和蜜作甜餻。半輸衛霍堂。一一點枯枿。鞭撻徵孔方。哀哀無田民。冒禁菑其傍。冒禁誠有罪。無田亦可傷。舊例倍徵粟。因循歲爲常。腴畞比不登。磽确宜卒荒。按例必取盈。諕號典衣裳。無衣寧卒歲。肌膚畏剝牀。愚氓猶不止。不忍坐待亡。今年徵木花。木花價又翔。奸胥緣其間。椎剝恣肺膓。收穫僅圭撮。輸納盈車箱。貧者不堪命。流離走且僵。害豈止鄰族。一村盡罹殃。涕泣走市道。拮据爭輸將。公門少推恕。致期捶成瘡。是宜感天和。安得時雨暘。上天生此物。反爲民痾痒。吾聞文王囿。反成芻蕘塲。何人將此意。作圖獻吾王。</text>
<title>次謝李和國 萬寧 見寄韻</title>,<text>病暑秋猶臥。親知覺漸疎。忘言非得意。眵眼久拋書。自喜樗成散。還憐蚿有餘。詩來語淸絶。持以賁山居。</text>
<title>和陶靖節詠貧士韻 七首</title>,<text>秋來陌上蓬。飄轉無因依。歲暮西崦景。幽翳少光輝。吾生政如此。無復望雄飛。延頸遡前哲。已遠吾誰歸。非才竟無用。衡泌聊樂飢。憂來詠北風。茫然使心悲。晩生千載後。何事慕虞軒。耽書謾成淫。下帷肯窺園。盎中無宿給。銼底冷疎煙。捓揄任耗鬼。邪贏恥計硏。擧世賤迂拙。俛默將何言。嘗聞戰勝肥。慨想卜子賢。賢哉顔氏瓢。笑殺子桑琴。坦蕩見眞趣。尤怨尙餘音。命固不足道。樂處要當尋。先從博文始。經訓日細斟。終當反說約。其工貫一欽。緬懷相傳妙。千古只此心。我飢旣無涯。何論日在婁。無計餬十口。慍語苦難酬。東西資假貣。於利愧不周。治裏始遺外。懷古可蠲憂。念昔東方士。疎蕩眞吾儔。君子固有竆。何嘗存忮求。天文書云三月日在婁吾愛衛叔寶。任他非意干。隨遇安義命。要不愧心官。東籬藝霜菊。落英堪夕餐。西嶺有孤松。後凋託歲寒。寓懷欣有地。觸景可怡顔。無人送酒來。終日掩柴關。堯夫甕作牖。端木戶編蓬。卽事聊自娛。賦詩還不工。時觀陶令集。高風邁兩龔。却笑蘇長公。追和强要同。終是鳴不平。未能了竆通。蓋聞前修言。物以類相從。茫茫滄海外。陸沈悲神州。魯連死已久。未復見斯儔。抗憤懷不平。傷時涕空流。孟氏要衆樂。范公欲先憂。此志誠塏豁。浩歌誰與酬。歲月成晼晩。日夕懷靈脩。</text>
<title>輓表姪李士行 敏中</title>,<text>爾之外王考。實爲吾伯父。姊氏歸德門。連産丈夫五。一一骨相殊。箇箇丹穴羽。於次爾爲長。不幸早失怙。銜恤率羣弟。晨夕幹母蠱。餘力游藝苑。兄唱弟則拊。皆以文學名。森列邁謝樹。聿追世德遠。庶繩文元武。二郞先著鞭。前開萬里路。老天無眼久。奈異人好惡。傷心四棣萼。未秋連萎莽。爾獨奉母慈。冤號鑿肝腑。書來訴哀臆。令我淚橫肚。姊氏三喪畢。吾衰痛未赴。尙幸爾無恙。寤寐思情苦。中表豈不多。惟爾最傾注。途竆倚爾仗。懷鬱待爾吐。東都一會期。早晩屈指數。一疾曾未聞。何遽傳哀訃。日暮人間世。痛哭殘蹤踽。回首雪川亭。慘憺悲風雨。一子不爲少。可以持門戶。爾死猶不死。庶慰入厚土。餘慟猶難忘。和淚寫薤露。</text>
<title>輓金悅之 泰重</title>,<text>誰識斯人貴。淸修有自來。善家元篤慶。庭樹故多材。到老情逾款。逢塲眼輒開。秖今零落盡。獨立暗沾腮。</text>
<title>輓孫玄叟 德升</title>,<text>詞鋒少日凜秋蓮。黃甲高名最妙年。暫上烏臺飛白簡。旋看碧海變桑田。江湖送老憂猶大。文酒頤神樂自全。戚誼交情晩更篤。不堪揮涕向新阡。</text>
<title>金鳴于，柳君七 錫斗 二賢友。約余遊周王山。適余遭慘慽落後。二友旣還。辱示一律。大慰竆愁之懷。取次攀和。可供一笑。</title>,<text>仙區迢遞水雲隈。病裏聞君步陟嵬。龍窟瀑懸仍界破。鶴巢巖矗豈飛來。雨餘香鉢蔬堪嚼。春晩禪房花正開。吟罷奚囊遊興盡。不須身上最高臺。</text>
<title>次鳴于入山韻</title>,<text>聞說新從大遯來。水花深處躡蒼苔。旗巖傑句追先蹟。萬疊愁城爲一開。鳴于高祖雲溪公。嘗遊周王山。有旗巖截作長杠筆。畫出周王萬壑奇之句。爲一時騷壇老拳所推服。故末句使其語。</text>
<title>輓李士久 後榮</title>,<text>憶曾扶老過高城。遙向江頭荷見迎。萬里蒼黃嚴譴日。天涯款曲故人情。自憐孤露仍生柳。誰料重泉遽掩瓊。從此汝南名士少。爲公私慟倍沾纓。</text>
<title>輓權天章 七首</title>,<text>淸英自天畁。忠烈是家傳。嗜善誠如渴。劬書業更專。賢良膺漢選。論撰列瀛仙。不盡憂時淚。旋悲殄瘁篇。胷藏呑夢富。詞有繪龍工。志欲笙鏞奏。才優館閣充。博泉推建鼓。松谷讓專雄。半夜奎精晦。寥寥碧海東。鸞棲枳棘早。鳳翥禁林遲。已著鳴琴化。終乖補袞期。江湖長拱極。霄漢奄騎箕。次第三難盡。吾南更有誰。公昔少年日。爲吾先子知。危微幾剖析。出處共襟期。編騭資精識。揄揚藉好辭。秖今誰託重。闇劣倍沾頤。士竆方見節。公不愧斯言。棘裏同憂患。炎州問斥奔。覆盆幡幾擧。深穽手要援。此日公私痛。都銷半死魂。猥託峨洋契。靑春到白頭。有疑常就質。無隱不資搜。豈是梁丘可。還同磁石投。平生知己感。後死竟何酬。蒼雪齋中款。前年二月初。留連訂稿卷。遲暮惜離居。隔歲心長往。歸眞路忽殊。艱虞仍苟活。誰憫此生孤。</text>
<title>輓洪判書 萬朝○二首</title>,<text>耆德三朝老。官聯八座榮。賸儲憂國淚。端爲愛君誠。鰈域棠陰遍。于門葛藟縈。悠然乘化去。誰似此完名。先人深事契。孤露荷恩私。捐俸頻沾涸。騰牋要訂疑。行看且調鼎。何意奄騎箕。閱盡滄桑變。還成殄瘁悲。公爲嶺伯時。嘗以書有所咨詢。</text>
<title>輓權一之 尙精</title>,<text>昔我家叔父。西山闢緇帷。莘莘溢戶屨。遙遙尋喆逵。公時齒尙少。已自勤吾伊。翼洞與楮社。一意安鉗鎚。任眞絶嫺飾。樂善謝淫詖。重見師門賞。庶究玄亭㰚。樑壞今幾年。沒世有餘思。晩從先人遊。隨事質其疑。哀吾伯仲氏。與公爲肩隨。同心照肝膽。輸誠去毛皮。逢塲輒回靑。其樂如壎箎。悲歡苦靡常。人事屢變移。顧余少弱弟。慘瘁如僵尸。惟公不忘故。眷戀無時衰。迢迢嶺海外。情緘幾見貽。時節會還鄕。握手心如癡。感舊共拭淚。劇談還竪頤。劬書晩成癖。纂述日孜孜。文字去取間。幾荷俯詢諮。先師棲息處。水石稱絶奇。遺蹤日榛蕪。過者空齎咨。公老篤不忘。倡議勤疏治。深紅六大字。煌煌照水涯。名章相繼作。公名與齊馳。構亭計未成。遺恨實在玆。鶴筭躋九袠。駑齒亦衰遲。相望日落落。猶思一會期。一朝異存沒。獨立哀淚滋。耆舊看漸盡。情親更有誰。他日山陽夕。忍聞隣篴吹。諸孤報窀穸。無路送靈輀。題詩欲相紼。悲咽不成辭。</text>
<title>次趙士美 徽 如愚堂韻</title>,<text>堪笑今人不自愚。其歸未必不爲愚。因名寓意知非淺。誰識愚翁不是愚。</text>
<title>戲答三禽言</title>,<text>非非復非非。問汝何事最非非。世道人情多錯誤。是未必是非不非。最靈顚倒猶如此。爾鳥何知若有知。老支離老支離。世間憂患何多歧。上古人樂躋壽域。季世人思死無知。嗟爾亦豈解人意。春風日日鳴聲悲。鼎少復鼎少。貧家一鼎猶云多。經時窺竈冷無煙。負鼎欲賣無人賖。萬木參雲蜀天暮。有翼歸去誰汝遮。謾向寒廚憂鼎少。秋來汚邪倘滿車。</text>
<title>竆愁中效古人十二辰體</title>,<text>莫向鼷鼠弩發機。露地牿牛調未伏。虎藏宿霧文始蔚。兔渡深河力不足。向來屠龍技已竆。袖裏靑蛇空煜煜。老馬智專應識路。亡羊却愧同臧穀。楚天猿誰訴哀怨。宋牕雞與慰幽獨。狗衣變化無已時。談龍何似飽猪肉。</text>
<title>效建除體</title>,<text>建極世云遠。我行將安之。除目損道心。浮榮非所期。滿籯金何有。莫如勤經菑。平泉貯樹石。適爲他人資。定知世間事。聚散秖如斯。執古以御今。觀象貴知時。破帽與藜羹。至樂還在玆。危孫各有當。聖訓豈我欺。成己始成物。知雄且守雌。收功在一原。節上莫生枝。開點見大意。由求規事爲。閉戶鄕鄰鬭。隴雲堪自怡。</text>
<title>效八音體</title>,<text>金石有時泐。至道無緇磷。石火與電光。消息初非眞。絲質隨染異。擇術要居仁。竹牖何日開。工夫在競辰。匏繫悲不食。有懷西方人。土花資玩樂。却忘身賤貧。革響有翩鴞。遷善貴日新。木鐘誠善喩。誰與共佔呻。</text>
<title>端午日省外林新阡</title>,<text>令節天中迫。新阡雨露稠。幾年營寂歷。今日卜瑕丘。備物恩猶阻。無財墓不修。何當遠五害。日見長松楸。</text>
<title>去丙午仲夏大霖雨。恒齋叔父爲賦古詩一篇。以寓傷時憂國之意。先大父判書公曁先太宰府君皆和之。記余少日。猶及見其唱酬時。荏䒣六十年。宛如昨日事。今歲七月。旱潦適又非常。寂寞無聊中。偶玩先什。悲咽難勝。輒敢抆淚續和。以示諸弟若諸子姪。想應同此懷而追次之也。</title>,<text>旱澇仍七年。民命曷蘇息。方其枯熯甚。烈炎焦山嶽。過時必淫沴。銀竹讓雨脚。今年五六月。西疇事正急。高田秧失時。黃埃日飄陌。老農仰天歎。無復資簑笠。秋至始爲霖。四野還成澤。驚呼惜隄決。怒濤如山立。黍豆安足論。林薄兀如禿。西成已無望。吁嗟大命逼。官租應少恕。何由輸龠合。天心本仁愛。人事豈有失。江上老書生。念此膓內激。空懷風雨調。却愁非我力。崇陵丙午水。溟漲凌河伯。傷時有先什。想見思濟物。會當甲子周。後死吾安適。自庚子至今年。旱極成霖。</text>
<title>次韓昌黎秋懷 十一首</title>,<text>山居餘十年。種樹日薿薿。芳姿與佳品。次第靑未已。輕陰貯戶牖。好風醒心耳。陽和曾幾何。商飆一夕起。漸見氣候異。無復顔色似。終悲搖落盡。繁華難久恃。有盛必有衰。物我同一軌。此理無古今。何須浪悲喜。剪荊荊不去。藝芳芳日悴。孤根諒難保。雜卉易滿地。况復値秋霖。乘時日凌恣。天道本無親。愛憎何其異。至死不變操。芳馨所以貴。人生無百歲。何事憂空曼。來者吾欲聞。正如砂蒸飯。天路旣幽險。浮榮諒非願。得魚可忘筌。嗜味寧須勸。治內與治外。得失功相萬。人各有其寶。何必勞三獻。歌商聊自適。隨遇絶尤怨。夙昔氣頗豪。撫古欲憑凌。扶搖慕鯤鵬。趨營恥狗蠅。骯髒不諧俗。面目還可憎。遇事欲刓方。猶自恥摸棱。老甲漸藏六。還如魚入罾。終然欲會法。無心參惠能。寒蟬從秋喑。倦騎謝鞭警。遙夜悄無語。吟嘯還孤永。頹然甘淡泊。誰與露豪猛。斂跡謝塵機。汲深恥短綆。嘗聞古人言。君子有不幸。棲遲淸澗傍。樂此人跡屛。秋至自多感。老去元惜景。無眠苦夜遲。有月喜牕囧。羇棲同病鶴。漂轉如泛梗。心無一分况。意或千古騁。養痾仍習懶。久已謝造請。物情有善惡。人心有明暗。云胡初不齊。天地猶有憾。莫云人不見。幽則有鬼瞰。所以古君子。闇然貴簡淡。節士貧亦樂。小人竆則濫。紛紛名利關。濡跡豈容暫。苟不謹其始。譬如船解纜。自喜閒成趣。俛首典訓勘。連年歲不成。休怪家無甔。未雲龍蟠泥。逢運鶴乘軒。誰向衝波裏。駐脚萬馬奔。假僞紛眩眞。無人辨梔言。天明日以晦。世變嗟無前。所以吳門子。託意朝霞餐。歲晩惕反顧。至樂在塵編。悅口劇芻豢。加工當百千。旣與世相違。寧恤異鹹酸。寂寂子雲玄。便便孝先眠。沈密有考訓。服膺可竆年。秋潦連數月。后土無時乾。天意必有在。誰解呈琅玕。豈是漏天旋。二曜仍霣團。九關阻虎豹。丙枕安未安。藿食一何愚。憂國傷情瀾。長安輕薄兒。無事日探丸。忍說卅載前。蒼黃卸塞鞍。白露凋靑楓。蕭瑟多悲聲。積雨會見收。萬里河漢明。因物感時變。反身思立誠。工夫在積累。有本科則盈。何物拄枯肚。左右羅墨兵。曾聞戰勝肥。焉知有勢榮。不知老已至。此癖誰所令。忽忽苦無悰。誰云秋景好。風高天宇肅。淅瀝飛霜早。念昔有同好。相期歲寒保。傷心秋柏實。奈此獨枯槁。牙絃久已斷。惻惻復何道。時新有雪翁喪</text>
<title>中秋不見月</title>,<text>長夏苦炎蒸。佇見秋月出。秋來淫沴作。連旬未曾歇。二儀積重陰。雲霧鬱不缺。當晝猶晦冥。無怪夜如漆。初旣閟生明。三五轉翳曀。無乃望舒霣。任彼頑雲結。安得天柱遊。愧乏繩架術。却無玩月興。空有憂民切。旱餘禾盡黑。不然成漂沒。年年長阻飢。遺黎應靡孑。哀哀雪裏人。誰能免凍殺。願喫餺飥椀。會見明秋月。</text>
<title>金季重 世鎰，善伯 敏行 主辦會親友。酒肴甚盛。老少齊會。秋老楓酣。景致殊勝。浮生一幸會也。酒所善伯出近體一律要和。卽席走次。以答其意。</title>,<text>少年爲客水雲隈。幾上華筵唱落梅。一代風流看漸盡。暮途身世覺全頹。九秋勝會今何幸。萬疊羇愁得好開。早識忘憂無過酒。却慙多病謝深杯。</text>
<title>輓曹仁伯 善長</title>,<text>燭幽鑑裏曾留意。南嶽山中遠訂疑。美質寧須攻砭好。冲襟不待語言知。自憐孤露仍衰疾。幾向江雲費夢思。舊德年來凋欲盡。暮途蹤跡轉堪悲。</text>
<title>久病中聞諸老會泗濱玩月。聊寄短律。</title>,<text>殘暑收將盡。新秋月滿臺。盍簪要共玩。多病轉仍哀。剩負塵中債。虛違江上杯。想應憐少一。取次小詩裁。</text>
<title>輓洪天卿 相民○二首</title>,<text>大雅風聲遠。白眉尙典刑。鹿鳴初擢首。鵬徙忽摧翎。傳業靑氊舊。憂時素髮星。傷心遽如許。人世日飄零。先契金蘭重。斯文約共扶。當年會鏡院。勝事譬鵝湖。孤露餘生在。衰遲百感俱。秖今還一慟。誰與仗竆途。先人與木老會鏡光旬餘</text>
<title>贈外孫正學 李光靖小字</title>,<text>汝欲何所聞。從我如飢渴。適我困沈痾。未能兩端竭。學問亦無他。只在放心求。眞知與實踐。千聖同玆猷。汝今志學年。偶來誦明德。要當味無味。日夕勤玩索。內外有輕重。發軔戒太忙。臨別贈一言。歸去無相忘。</text>
<title>晩得主簿。官名偶合漢世高士之稱。因思同安名軒之義。遂以高士二字。揭號小齋。賦一絶以解嘲。戊申</title>,<text>誰云主簿非高士。賸愧疎慵好爵縻。千載同安餘故事。扁齋雖僭且休嗤。</text>
<title>己酉春。虎溪罷齋後。同鳴于，君七上三笑庵。飮庵主百花酒。臨別口占一絶。</title>,<text>三笑庵中春色早。百花新熟政堪嘗。登臨邂逅成三老。忘過前溪也不妨。</text>
<title>次外孫李象靖讀中庸有感韻</title>,<text>物欲交攻互誘知。勿旗須早解重圍。要從主一勤持養。莫遣遊軍久未歸。試向鳶魚探隱顯。須將存省驗危微。男兒事業斯爲貴。勢利區區不足希。</text>
<title>病暑書懷 效擊壤集體</title>,<text>三年抱宿暑。伏枕無生意。形枯骨連皮。脾萎口失味。欲看書神昏。欲寫字氣痞。欲忘轉紛擾。欲臥長瞌睡。四者無一可。此身安所寄。惟有攝心法。可以持此志。莊敬則日强。嘗聞諸戴記。衛武作懿戒。不以耄自廢。日夕告靈臺。庶幾死後已。</text>
<title>雨中有懷。寄郵亭諸學子。</title>,<text>湯年甘澍慰農心。咫尺睽違思轉深。珍重河南持敬說。願從諸子細推尋。</text>
<title>伏次先大父判書公生朝韻</title>,<text>崇陵壬寅。先大父贈判書公春秋七十三。當初度日。季王父護軍公率諸姪孫來上壽。諸父兄弟七人列侍左右。彩舞聯翩。酒所判書公賦一律以見志。諸父兄咸屬和。一時傳以爲盛事。不肖今年適七十三歲。孤露生朝之痛。已不自勝。追念往跡。尤增感涕。遂率意追次寓懷云。首山當日會茅椽。勝事高陽美豈專。身世晩生東海外。心期獨出古人前。傳經無讓康成樂。濟物常懷伯子賢。家學未傳空老去。硏精悔不趁初年。</text>
<title>伏次先大父秋懷韻</title>,<text>驚見庭梧一葉秋。人生世短意還脩。秖今萬事皆成夢。猶憶先人志九州。元韻有無人志復舊神州之句</text>
<title>內兄迂溪朴公之孫煕民。來訪寂寞之濱。留連講質。其氣貌溫雅。思慮精專。似若可與有爲。於其歸也。贈此以志喜。</title>,<text>外翁當日藏書癖。人道貽謨勝滿籯。孫比漸看文學蔚。始知天道且歸成。自哭迂溪四十載。耳中無復法言聞。爾來有意尋遺緖。後死如今愧白紛。問學初無玄妙法。知行兩進是良規。試看千古相傳意。多少名言只在玆。</text>
<title>外孫正學與金元石 柱國 講心經半部。歲暮告歸。書此以贈之。</title>,<text>天寒歲暮送將歸。風雪柴門思正依。怊悵臨分何所贈。燭幽鑑裏續前徽。</text>
<title>輓權仁伯 壽元</title>,<text>宗牒冲翁伯。龍乘木老家。戶門元閥閱。風彩亦脩姱。濩落心期誤。優閒福履遐。忽聞歸厚夜。衰涕灑殘霞。</text>
<title>記昔寅兒冠時。先人尙無恙。要適老莅賓席。士友多來觀之。禮畢有小酌。晤語終夕。至今傳以爲勝事。今年春。必孫冠首。汝修爲賓。感念疇昔。孤露情切。酒數行。汝修述懷示一律。屬和以答之。</title>,<text>委巷煩君辱攝儀。小孫何幸得賓師。從容禮席遺風在。和暖春天麗景遲。舊事可堪今寂寞。交情不與世推移。三杯盡日慇懃意。前烈餘規庶共持。</text>
<title>逋老見訪寂寞之濱。以一絶寄意。取次裁報。可供一笑。</title>,<text>棲遑蹤跡豈逃喧。竆老慚非不病原。安得從君超象外。浮遊直入廣成門。</text>
<title>病中題小兒法帖 庚戌○易簀前六日</title>,<text>牀頭萬軸任塵埋。一病支離百念灰。時有小兒來習字。手將點畫敎均排。</text>
