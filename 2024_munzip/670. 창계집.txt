<title>次枕流亭賦 幷序</title>,<text>亭在禮安縣五里許。進士金萬鈞氏所構。且作賦求和。余用其韻書之。辭曰。猗若人之內美兮。降神精於彭山。鬱丹崖之高趣兮。飄逸志於雲間。樂巖居之幽邃兮。構小亭於山腹。喚西湖之冷魂兮。傍淇園之綠竹。掃淨几而燕息兮。詠謝池之春草。寤蒙莊之逍遙兮。厭紛華而味道。消塵滓於氣宇兮。與太極而夷猶。察鳶魚之飛躍兮。沿洙泗之源流。破槐安之一夢兮。狎海翁之雙鷗。辭鶚薦而不赴兮。老身世於滄洲。嗟余生之無似兮。仰風稜而悠悠。欲從子於玆亭兮。酌南斗而相酬。闖天地之盈虛兮。𥳽胷中之煩愁。緣寸廩之淹駕兮。汩末流而漂浮。車未返於菟裘兮。阻泉石之淸碧。想田園之將蕪兮。思故山之襞積。強塵顔而處世兮。若雞肋之長嚼。</text>
<title>止謗莫如自修賦 幷序</title>,<text>余素性濩落。學術疎愚。德不裕於身。才不適於用。只以虛心迂直自許。人皆謂我爲戇。詆毁旁午。鑠金之口。不謀而同。幾至銷骨。余不知止之之術。杜門靜居。反躳悔責。私自咄曰余言不謹於口。行不篤於心。信不獲於友。施不博於人而然耶。何爲衆謗一至於此。心竊怪焉。思所以自新之道。偶見古人止謗莫如自修之說。三復感歎。表而大書。揭諸座隅。使作繩己之律。常目擊服膺。省愆自責。向之所云言行之失曰余之過也。信之不孚。亦曰余之過也。汲汲然惟恐其不及蚤夜修爲。惕勵而飭行。至於事君事親敬長之際。擧此而措之。使大本旣立。則其小節不足勉也。人雖摘而訾之。庸何傷。苟若是。天壤之閒。夫焉有不慊者乎。於是作小賦。又撰銘以自警云。其詞曰。云台往謬乎一事兮。乃見棄於明時。返弊廬而竆處兮。氣沉鬱而潛悲。靜守幽而默默兮。塊寂寞而無鄰。蓬門雀羅而誰弔兮。鼠迹雜印於床塵。㗳掩卷而忘言兮。恨守身之迂愚。瞻彼周道之坦坦兮。萬人逼側而爭趨。蒙欲一詣而布武兮。莽生荊爲畏途。人或與我而稱譽兮。雖百說而徒虛。或一排而詆毁兮。若半言其有餘。否何極而罔泰兮。姤何盡而不復。私自惑其是非兮。懵倚伏之難測。憫我之倥倥無類兮。獨贅世而寡儔。素失信於吾黨兮。秖速累而招尤。吾何理身而絶嫌兮。泯衆議之啾啾。念哲人之有訓兮。止謗莫如自修。斯言足以喩大兮。可終身而行之。盍書紳而服膺兮。日拳拳而兢持。思前竅之傷痍兮。冀來今之可醫。飭存誠於謹獨兮。入暗室而無欺。誦丹書之深戒兮。亘守敬而不怠。秉經德之不回兮。省前過而能改。懲曩咎而著賦兮。多柳州之自悔。騁辨辭而解嘲兮。何子雲之足齒。及余年之未暮兮。尙修道而劼毖。豈暇豫而有忽兮。抑溢志而敢肆。惕雞鳴而爲善兮。希大舜焉與徒。蹈常行之大方兮。涉至變而莫渝。塞利逕之外誘兮。雪名塲之內煎。明善惡之由己兮。矢積行而乾乾。逭厥戾於天人兮。弭羣謗之叢身。委吾形於無過兮。混相忘於道眞。竊怪夫宇宙之廓大兮。有變常之相仍。德雖高而毁來兮。事亦修而謗興。姬公獲讟於羣弟兮。宣父見毁於武叔。屈自高而赴淵兮。惠以直而三黜。董生正誼之士兮。竟老死於江都。昌黎百世之師兮。侶蟲蛇於海隅。是豈不自修兮。並罹尤而竆阨。然實非吾己之所召兮。彼雖謗而何恧。余豈以聖賢之不幸兮。遽初服之可易。益所修其不能兮。粤孟晉以夕惕。配古道而俯仰兮。迹前修之轍軌。顔克己而復禮兮。由聞過則必喜。蘧瑗六十而能化兮。曾參三省而責己。縱余質之不敏兮。願思齊而矜式。里上仁之所廬兮。闢閒居之頗僻。滋令德以正中兮。終保己而自安。遂炯戒而作銘兮。擬警策於湯盤。銘曰履忠信毋作僞。奉盤水戒持志。言有失期欲訥。行有虧補以德。利欲侵義以窒。虛室暗爽生白。思無邪動以正。受人侮反其敬。過苟寡譽自至。夫如是謗何萃。立天地無怍愧。我作銘銘棐几。</text>
<title>述志賦 幷序</title>,<text>余嘗覽晁無咎求志，李惟中感志，吳立夫尙志，黃宗豫閔志賦等篇。或寓心幽怨。或假設傍喩。依擬楚語。誇耀文章。信非敷陳直言者也。唯袁德平求志賦。敍述己意。無有玄虛跌宕之辭。余取而賡賦。命曰述志。以自廣云。其詞曰。惟堪輿之茫茫兮。渺余身之中立。履黃坤之博大兮。戴玄覆之寥廓。旣稟氣而受性兮。秀萬物而最靈。猶未聞夫大道兮。心倀倀而昏冥。戒面牆之昭訓兮。自髫年而志學。際成廟之盛朝兮。藹敎化之煕洽。體中和而立極兮。表聖學於六籍。競縫掖之萃至兮。升孔門而扣篋。汩余忝名於司馬兮。並羣賢而馳驟。益溫習乎詩書兮。復有事乎俎豆。得脩綆而沒古兮。逝繩俛而成就。修儀操以顯志兮。期立成於禮樂。惇鄒魯之雅言兮。秉剞劂而不易。孝欲希於曾閔兮。學亦效於游夏。沐菁莪之敎育兮。頌棫樸之美化。懼大烹之虛養兮。愧沒世而無稱。忘此身之不肖兮。謂靑雲平步而可登。志伊尹之阿衡兮。補山甫之袞職。仰蹈迪乎前軌兮。願宣力而盡節。天不佑而降酷兮。遘陽爻之在六。鵬未摶於北溟兮。龍倏升於鼎湖。慨攀髥之莫及。望喬山兮長吁。歲乙卯而擢科兮。躡鵷鷺之通衢。礪疲鈍而鞅掌兮。償平生之抱負。振琚珮于朝端兮。日先後而奔走。嗟寸功之未效兮。逾十載之星霜。値國家之多事兮。又初心之乖張。黃河千載而一淸兮。屬謳歌於聖朝。廓昌邑之氛翳兮。揚大漢之炎精。民雁集於澤中兮。士鴻漸於雲路。咸見拯於水火兮。喜霑濡於雨露。顧微臣亦得以再生兮。信聖德之至渥。依日月之末光兮。冀爝火之一晣。效雖乏於涓埃兮。誠懇款於芹曝。欲輸忱而貢忠兮。覬圖報於盛德。才不稱於經濟兮。孰左右者先容。甘白首於郞潛兮。分生命之厄竆。畏獲譴於尸素兮。顔屢頳而內恧。幸天鑑之明照兮。恕愚衷之謹愨。錫斗印之纍纍兮。典魚符於南郡。奉老母而歸養兮。庶展布其所蘊。念分憂之隆眷兮。恐宸恩之未酬。先撫字而後催科兮。矢不事乎誅求。慰生民之勞止兮。思少康於萬一。省訟牒之煩苛兮。侑農桑之恒業。意循公而忘私兮。敢瘠民以肥己。毁自隨於求全兮。事一謬而見委。忽鷁退而蠖伏兮。作編氓於田里。尋賜檄於三邑兮。恩又出於罔極。尙蹇屯之未亨兮。旋居賁而剝塞。豈天意之云憎兮。曷人心之偏斥。釁由兆於不諒兮。余何怨尤乎天人。寧甘心於棄捐兮。任忘機而葆眞。山田非凶歲免飢兮。耕可資吾食也。弊廬足庇乎風雨兮。居可容吾膝也。開陶令之三逕兮。倚鄭子之七松。睨諂要之越吠兮。寬得失於塞翁。彼何人哀時命兮。謾嗟卑而歎屈。諒余心之不然兮。雖三黜其何惜。脗悲喜於一致兮。安性命之自然。呻佔畢而寄娛兮。寫幽懷於𥳑編。守冲澹之逸志兮。屛囂煩之俗情。登黃山兮舒嘯。俯松溪兮濯纓。然每誦文正之格言兮。處江湖而憂君。心不忘於一飯兮。首翹勤於五雲。夫豈沮溺而同羣兮。果忘世而亂倫。世與我而斥謬。徒眷眷兮誰因。重曰時耶命耶。胡此孔厄。我問大鈞。天路邈兮。我卜東龜。兆不吉兮。我涉巨川。津無梁兮。我載大塗。車折箱兮。茫然世路。勢劻勷兮。已矣何求。順天命兮。用舍行藏。師孔聖兮。正身體道。履誠敬兮。修吾天爵。無外誘兮。倘來軒冕。擬芻狗兮。浩浩方寸。樂自裕兮。知命不憂。吾誰懼兮。</text>
<title>前蝸賦</title>,<text>滄溪舍北。竹樹蓊蔚。晴陰晝碧。可逃炎酷。主人病暑。此焉開亭。披襟坐嘯。慮息心冥。傍有一物。詭然其形。謂蚌有角。方蟹無趾。銀涎逬口。寶篆印地。或乘蒲席。或上棐几。余甚異之。問於童子。童子來前。對之曰蝸。喜陰惡陽。常處坳窪。矧惟我亭。爽氣斯多。畏景未漏。綠影婆娑。所以此物。樂焉來萃。夤緣徐回。忘機縱志。然君子之攸芋兮。何醜穢之倂至。將投火而盡劉兮。數厥罪而不饒。危已閒於一髮兮。命亦近於焚焦。吾不忍無罪而就死兮。詔童子曰勿亟。噫一元之默運兮。紛萬品之發育。旣小大之類分兮。亦姸媸之區別。繄玆蟲之蠢蠢兮。尙受氣而攝生。體微細而雖賤兮。心澹泊而無營。不矯枉於行藏兮。順寒暑而出入。始滋養於墐泥兮。竟粘枯於牆壁。豈同靑蠅之汚穢兮。互變亂其黑白。又異夫飛蜂之入懷兮。陷父子之天倫。究厥性之自然兮。諒無妨於我人。余怪爾心之偏執兮。更擧五德而解說。物於兩間。性殊善惡。蠧書有魚。食苗有螣。蜘蛛害類。虺蜮悍嚙。蝸無是惡。德有一也。海蛤胎珠。山蜂釀蜜。色味雖嘉。未逭禍祟。蝸無是患。德有二也。形貌外醜。和粹中含。行必多閒。食不猶貪。彼守恬靜。其德三也。升高何喜。居卑何歎。知止知足。循賦自安。彼守謙遜。其德四也。有甲自衛。有角不刺。與物無競。優游動息。兼此五德。孰云無識。盈穹壤之萬物兮。咸有心於作爲。謾長勤而役役兮。曾不知其所羸。桑蠶作繭。卒勞何裨。蜾臝祝兒。化子何益。燕無居舍。經始何劇。鵲傳吉語。得閒何日。絡緯悲鳴。機杼何促。蚯蚓長歌。終夜何極。精衛浪憤而塡海兮。杜宇空冤而啼血。蜣蜋竆力而轉丸兮。鴶鵴鳴春而催穀。蛾赴燭而爛死兮。蝶貪芳而輕狂。螢胡爲乎矜火兮。雁胡爲乎謀粱。哂彼類之害性兮。嘉此蝸之保拙。儘無用之爲用兮。爰推理而自格。儀爾寡欲。養我心德。達人大觀。冥心齊物。功名蝸角。得失蕉鹿。受復知命。取震行身。賤華忘貴。樂道安貧。浩然自慊。逍遙天遊。不爲牽縶。泛若虛舟。嗟俗士之貿貿兮。心日馳於利欲。捨安樂之邵窩兮。饕金錢於郭穴。搖尾狗苟。諂笑脅肩。如螗捕蟬。如夔憐蚿。智愚相角。巧詐爭先。汩沒軟塵。奔走榮宦。只圖前利。罔料後患。豈知蜉蝣人世。蟪蛄春秋。性爲膏火之煎。身入桎梏之囚。區區營產。爲萬歲計。鮦貪不已。呑餌自斃。名雖爲人。斯蟲是愧。言未告罄。童子曰唯。稽首拜謝。敬承誨旨。主人執筆。書賦演義。比之國風。以訓蒙士。</text>
<title>後蝸賦</title>,<text>有物於此。其名曰蝸。亭毒化生。厥類玆多。負殼爲家。露頭奮角。內乏筋骨。外無手足。蜎蜎逶蛇。任情自適。値暈陽而潛縮兮。候晴陰而後出。巧成字於牆隅兮。瀉腥涎於蕉葉。聲不鬧於蛙部兮。孰灑灰而驅蛤。賤雖同於溪蚌兮。貴何羡於廟龜。托泥塗而穩形兮。順生命而煕煕。然天地之生物兮。各稟性而知覺。何玆蟲之幺麽兮。獨冥然而無識。小莫甚於蜂蟻兮。有君臣之大節。微莫肖乎蚯蚓兮。應軒轅之土德。蛭痊疾於楚王兮。蛙致霸於越國。螽斯見詠於周詩兮。蚍蜉亦濟乎齊師。蟰蛸占吉而報人兮。桑蠶作繭而獻絲。螢炤火於車囊兮。蟬取像於漢儀。彭郭匡甲而橫行兮。吳俗呼爲介士。顧玆蝸兮何用。無一長之足齒。角左右而分國兮。啓蠻觸之酣戰轉蒼黃而爭地兮。灑殷血於赤縣。伏尸數萬而未返兮。爛生民於魚肉。誠天下之巨害兮。罪不逭於族滅。雖然古人之寓言兮。尙詼怪而幻惑。秋毫可並於太山兮。鷦螟亦巢於蚊睫。冰有蠶兮忍寒。火有鼠兮不熱。納須彌於芥子兮。藏四老於橘裏。言有誕而不經兮。豈循常而近理。斯亦滑稽之好事兮。盍辨說而斥詭。噫噫大宗之播物兮。品類紛其總總。大小善惡之相形兮。迺吹萬之不同。壁蝎伺人而潛螫兮。豹脚噆膚而逞毒。含沙之射工須影兮。錄語之天螻伏隙。蛛大澤而執象兮。晉君稱其德薄。蠅止棘而營營兮。詩人疾而興訾。鬼雀何致乎凶咎兮。鴟鴞奚取乎鳥子。觀物類之蠢蠢兮。咸狠疾而相賊。爾獨順性而無盭兮。守澹泊而養拙。不害物而利己兮。顧無心於營爲。肉不同於蠔山兮。疇取殼而燒麋。處亦異乎蟣蝨兮。肯相弔於湯沐。惡黃口之貪飽兮。陋負蝂之多欲。遠螗蜋之勁斧兮。笑蚌𧑐之相持。擬藏龜之曳尾兮。絢汚潦而自怡。是雖昆蚑之一物兮。可推類而取斯。吾誰與歸。惟蝸是希。超乎物類。與爾忘機。</text>
<title>松溪賦</title>,<text>松溪鏡淨而鋪練兮。不舍晝夜而南流。源出小白之陰壑兮。派接竹嶺之靈湫。波悠悠兮數十里。繞黃山兮增碧。汀沙白兮渚淸。岸草萋兮綠縟。纖鱗闖出而潑剌兮。鷗鷺忘機兮翔集。漁人網萃乎潭下兮。遡灘流之沄沄。邈紅塵兮不到。可滌謝兮世氛。門去溪兮百步。常一日兮三往。發浩歌兮逍遙。憺忘歸兮偃仰。玩游魚之潎潎。投竹竿兮釣出。揮鑾刀兮縷切。膾靃靃兮雪落。和鹹酸兮進案。飯香稻兮飫食。托閒情於丘壑兮。病已痼於泉石。當靑陽之啓候。春波蕩兮漣漪。洲靄靄兮含煙。日遲遲兮中坻。趁春服之旣成。與冠童兮偕逝。希洛沂之氣像兮。想蘭亭之修稧。風舞雩兮詠歸。觴曲水兮流憇。夏雨淫淫兮不止。潦旣漲兮瀰漫。大野沒兮橫流。雷霆鬬兮驚湍。倚鏗鍧之龍竹。俯濁浪兮盤桓。思孔聖之亟稱兮。效孟氏之觀瀾。探道源之無竆。儼沉潛兮發歎。商飈淅瀝兮西來。葉蕭蕭兮脫樹。菊揚芳兮崖澨。水殺波兮石露。感時序之易遒兮。歎人生之長劬。憶松江之秋泛兮。慕張翰之蓴鱸。恣詩酒以終日兮。暢超然之高情。轉一氣於黃鍾兮。屬用事于玄英。白雪皓兮橫陸。霽月朗兮懸明。起剡溪之淸興兮。詠招隱之雅辭。聳吟肩而皺眉兮。續浩然之新詩。景循環而不盡兮。呈萬像於四時。儘天與之樂土兮。余捨此而安之。忘世味之蓼苦。步衡門兮棲遲。耕東皋兮耘斂。費伏臘兮忘飢。付身世於虛舟。等功名於鮎竹。長遊賞兮洗塵襟。泂神魂之淸越。玆江山養我之旣厚。顧何修兮報答。噫蘇仙二賦兮。赤壁之風月動色。右軍一記兮。會稽之山水活潑。微二公之傑作兮。豈擅勝於今昔。維此溪之遇我兮。亦千載之不偶。追前修以著賦兮。擬並傳於永久。</text>
<title>遊淸凉山賦 用孫興公遊天台賦韻</title>,<text>余懷夫司馬之壯觀兮。志馳騖於九有。悶此身之拘攣兮。鬱胷中之堆阜。悵所懷之莫展兮。猶貿貿而自持。井蛙未免於子陽兮。博達有愧於劉基。罹擯斥於世人兮。已從唐而决疑。聞華山之形勝兮。詠少陵之新詩。攀玉女之金盆兮。覿蓮峯之華窕。邈歸路之阻絶兮。心惝怳而不可曉。雖欲往而末由兮。謾搔首而長矯。索靑丘之名山兮。鑽東龜而啓兆。龜旣食夫淸凉兮。將告我以先道。惟己卯之仲夏兮。率章甫而共行。啓龍壽而朝邁兮。夕余至乎山之庭。瞻彼峭壁之巉巖兮。蒸霞彷像乎赤城。領坤靈而歘霍兮。含元化之純精。響松濤之刁騷兮。灑石溜之琮玲。矗危磴之削成兮。積顥氣而嶢嶸。微雨淸塵而下降兮。霱雲觸石而上征。臨萬仞之絶壑兮。神颯爽而魂冥。擬一登乎崐崘兮。臥西母之雲屛。吸沆瀣而一滌兮。玄素髮之千莖。增浩然之意氣兮。悟身世之非生。去氛穢而彯輕。望天路兮坦平。飯胡麻而採藥兮。得劉阮之苓通。幻凡骨而蟬蛻兮。謝溷世之塵容。朋精粹以爲徒兮。邀丹丘之赤松。扶龍竹之鍧鍧兮。聽緱笙之嗈嗈。發孤嘯於雲端兮。俯鴻濛而盪胷。快覩望之寥朗兮。如脫祛乎困蒙。履金生之舊窟兮。躡孤雲之芳蹤。信地維之奧秘兮。爲靈眞之所都。懸秋鶻之危巢兮。抗北極之宸居。惜不峙於上國兮。與嵩恒而接隅。何禹欙之經理兮。積未及於鑿疏。乏金精之鬱紆兮。鮮菡萏之紛敷。徒壁立於遐裔兮。藏佛刹之渠渠。祀不列於五嶽兮。孰登麗於金珠。夫豈非玆山之不遇兮。吾知歸憾於太虛。然靈造之自然兮。匪矯意於有無。融爲川兮結爲山。鎭萬國之大閑。詎可更命於夸娥兮。惜朔雍而遠捐。任混沌之初竅兮。奠一方而獨全。攢萬疊之翠穎兮。拱百折之回川。洗孱顔而絶塵兮。簸妖氛而長褰。爽陰壑之靈籟兮。惹碧蘿之靑煙。杜逋客之妄轡兮。導靑牛之眞仙。麗文藻於筆峯兮。覺聰明於靈泉。擅鶉墟之絶觀兮。償風人之淸篇。興雲雨之祈祈兮。答霓望於人間。纔討探之未了兮。忽神氣之俱玄。使歐韓一登而騁覽兮。必爭豎乎降幡。視廬山終南如丘垤兮。肯作詩而著言。我賡孫綽之賦兮。愧無金聲之鏗然也。</text>
<title>擬懲咎賦 幷序</title>,<text>余頃者以事罷宦。退居山野。坐書室無聊。日以佔畢鉛槧爲事。閱古今書史。偶得柳柳州宗元所著遺集。至懲咎賦一篇。玩讀再三。感而擬賦。仍用其韻。又依句律。其大要以往哲爲正。企而修德。箴誡訓心。懲曩日愆尤。勉後來自新。遂銘諸几案。使同志者規云。其詞曰。緬往哲之茂行兮。微道義則夫焉求。行自修於篤敬兮。言必期於寡尤。能執中而竢命兮。作繩身之訏謨。謂玄珠可索取兮。遵赤水而優遊。最樂者亦爲善兮。如不及焉從之。類淸濟而去垢兮。訟盤銘以爲之師。鍵靈關而禁欲兮。黜健羡而罔私。道坦蕩而無礙兮。固何往而不宜。亦余生世兮。稟氣受形。守正縱臾兮。疾邪逢迎。悉力究陳兮。獲此吉貞。嗇神愛精兮。與道俱行。遊心澹泊兮。體彊志寧。韜藏智斧兮。不鑿天經。性命浩浩兮。玄機鏡淸。柴立物表兮。外垢何嬰。謨先聖之大猷兮。又懿德之能獲。撫鴻荒其若今兮。心恬愉而去惑。何世人之莫有兮。曾不齒余於萬一。言半出而百尤兮。計相戾於初服。懲此志之不白兮。庶擇善而固執。嗟生命之湮阨兮。紛百慮之來迫。將質瑩於上玄兮。恨天路之迥隔。廓獨立而三叫兮。悼今時之異昔。鵷無心於腐鼠兮。鴟得之而反嚇。畏首尾身餘幾兮。若將墜於湯钁。龥吾黨而告諸兮。當素位而自適。苟中情之端直兮。豈患夫人之誚謫。倘不愧乎屋漏兮。肯魍魎之詬責。哀余之盲聵而昏昏兮。昧合散與消息。衆爭議於一謬兮。怳涌濤之泫泫。孼自作而奚逭兮。宜此身之屯邅。甘引咎而悔責兮。鬱愁思之雲屯。慮淺近於姑息兮。類三四之狙猿。才不稱於世用兮。爰置散於故山。退端默而靜處兮。塊獨弔影而慙魂。望北極兮已遠。涕橫流而成湍。瀉幽懷於濠梁兮。玩游鯈於淸漣。挈桔槹之頫仰兮。脫世紛之糾纏。臥北窓之淸風兮。和彭澤之新詩。編聖世之逸民兮。日飽食而何爲。希桼雕之自信兮。每拳拳而兢持。究楚臣之天問兮。驗北叟之禍福。鑽東龜而訊吉兮。彼靈氛曰不可。欲高擧而忘世兮。顧初心猶未果。念三宿而出晝兮。竊獨取夫孟軻。况聖朝之煕洽兮。非叔世之戾也。明良賡載乎一堂兮。致時雍於世也。照日月之光華兮。陰曀不能蔽也。懿風雲之契合兮。允亨嘉之際也。胡微躳之不肖兮。獨未遌於峨洋。譽百說而徒虛兮。或一毁而奔波。是自侮而人侮兮。慨行虧而過多。然徙善而革非兮。循往哲而不頗。使行年六十化兮。縱蘧瑗其奚加。順賦命而自安兮。付無可於奈何。</text>
<title>次觀魚臺賦</title>,<text>夙余欲觀夫蓬島兮。弱水漫漫其無涯。雖信美而不可往兮。逝將去此而之佗。聞丹陽東陬之有海兮。羲娥出沒而盪磨。上有危臺兮莽莽。混滄溟爲一家。攀石磴而登眺兮。望扶桑之蒸霞。勢瀰漫而包括兮。爲最巨於天地。俯馮夷之幽宮兮。乃燃犀而燭水。萬怪倏霍而闖形兮。魚又劃萃於千里。脩鱗揷雲而夭矯兮。鬐鬣刺天而爭起。彼遘迕族戲之雖同兮。亦巨細之有異。咸卵育而順性兮。任相忘而樂志。變化一電而九霄兮。豈鵬摶之足冀。吾想索珠於赤水兮。庶罔象之可擬。斥離朱之察察兮。明一心之虛靈。質聽瑩於黃帝兮。歸母氏之訊寧。兀柴立而冥觀兮。齊萬類於一理。念百川之學海兮。矢掘井而不棄。師仲尼之亟稱兮。奉斯言而欽企。哂濠上之兒戲兮。又何足以喩此。感天機之浩渺兮。究鳶魚之奧旨。誦韓山之著賦兮。多有契於子思子也。</text>
<title>送節度李希剛 長坤 赴寧邊鎭</title>,<text>胷次秋淸氣似鴻。三千風月六鈞弓。業敦詩禮傳家法。世赫貂蟬擅海東。帝賫商霖蘇下土。嶽生周甫補王躳。鳴當五百施將大。運契亨嘉位自隆。莊叟鵬圖凌汗漫。杜陵霜劒倚崆峒。一身文武名方重。萬里雲天路亦通。喉舌銀臺承寵命。指揮油幕震英風。北人曾服寇丞相。西羯今呼郭令公。共擬長城臨閫外。爭知老范在軍中。觀兵豈用誇奇計。耀德唯應撫遠戎。細柳夜寒金甲冷。蹛林烏散陣雲空。靑尖鐵甕開新態。霞襯花江抹晩紅。銅柱不勞分限界。燕山何必勒勳功。聖明賴爾爲心膂。朝野看君占始終。此去更思推轂意。須敎吉語達宸聦。</text>
<title>燕子樓</title>,<text>燕子歸來燕子樓。白雲黃鶴思悠悠。銅駝淸淚千年恨。石馬寒煙滿月秋。蠻觸幾更山獨在。興亡百變水空流。如今輿地渾爲一。登眺何須弔古愁。</text>
<title>讚慶樓</title>,<text>好風吹送畫欄邊。滌盡塵襟十載前。峽裏花光紅匝錦。鏡中雲影碧涵天。江山萬古只如許。松月半窓尤可憐。石磴千尋高削鐵。不知何處有癯仙。</text>
<title>次嶺南樓韻</title>,<text>危甍高揷半晴天。遠峀輕嵐落檻前。千古風流盃酒裏。一江雲物畫圖邊。香傳野店梅村雨。翠鎖珠簾竹塢煙。更好倚欄山有月。却疑身在廣寒筵。</text>
<title>雙碧樓</title>,<text>岑樓斗起郡城邊。經始元因李宰賢。滕閣落霞饒客興。岳陽歸鶴屬詩仙。山分翠影欄前竹。潮送閒鷗鏡裏天。萬里乾坤煙火遍。丘民無事樂耕田。</text>
<title>澄心軒</title>,<text>郭外寒潭繞竹流。萬竿晴雨一江秋。憑欄遠著乾坤眼。消遣東華十載愁。</text>
<title>次雨晴陳𥳑齋詩韻</title>,<text>宿雨初收霽色淸。山容如洗翠屛橫。園林日煗蛟涎長。澤國天開鏡面平。滿樹流鸎啼永晝。隔窓幽鳥報新晴。欲題詩句酬佳景。坐久南榮待月明。</text>
<title>贈洪直卿 彥忠</title>,<text>一枕對銀缸。相逢喜滿腔。風敲竹有響。衙罷吏無厖。夜雨鳴虛閣。山雲宿半窓。論詩詩未就。安得筆如杠。</text>
<title>靑松途中</title>,<text>路入靑鳧行欲迷。落花撩亂遍山溪。巖邊客舘如僧舍。白日深林杜宇啼。</text>
<title>多仁途中</title>,<text>一瞥光陰夢裏回。無情華髮鬢邊催。山花不負年年信。便向東風落又開。</text>
<title>次宮怨 缺 人韻</title>,<text>鍾鳴長樂報長門。睡覺紗窓日向昏。花落宮中人寂寞。一年春事爲誰言。</text>
<title>江上聞篴</title>,<text>別後中懷尙未平。桓伊何更喚神驚。江心風定楊花靜。天上雲收月色明。三弄調高添客鬢。一聲吹罷落山城。倚樓愁聽渾無寐。半夜淸吟不耐情。</text>
<title>失鶴</title>,<text>雕籠馴養舊靈禽。底事飜爲有野心。隻影丹霄留不得。片雲靑壁邈難尋。臨臯夢斷星霜轉。遼海天寒歲月深。千里寂寥音信絶。可憐思古更傷今。</text>
<title>詠菊</title>,<text>衆卉俱彫謝。憐渠獨發榮。風傳香更細。霜重豔增明。茂叔名花隱。靈均餐落英。東籬誰採掇。忽爾起幽情。</text>
<title>除夕</title>,<text>銅章五載度年華。殿把屠蘇憾慨多。爆竹一聲驚喚夢。起看春信上梅花。</text>
<title>贈別周溓</title>,<text>鄭重交遊罄露忱。同師孔孟又同襟。君爲函丈誨縫掖。我作遨頭思恤欽。幾首新詩花下撰。一尊春酒興來斟。竆途莫灑楊朱淚。聖世休歌蜀道吟。自分榮枯安素位。肯敎貧賤改初心。星霜三變共蘭室。此日相分雲樹深。</text>
<title>贈別胡宿古</title>,<text>蘧廬天地任浮休。漂泊行裝晩倚樓。惜別幾吟江上賦。臨鸞不禁鬢邊秋。鴉飜落日歸孤店。雁去遙空引百憂。今夜月明雲樹靜。問君何處更擡頭。</text>
<title>海雲臺 三首</title>,<text>萬樹山茶滿袖香。風湮輸勝杳茫茫。千層雪浪掀坤軸。一點鰲岑隱斗傍。擬酌滄溟寬酒限。浩歌天地引杯長。佳人更唱陽春曲。爲要孤雲下帝鄕。登臨送目海漫漫。萬象驅詩興未闌。雨洗靑螺涵鏡面。鯨吹白浪蘸雲端。萬山月上花陰轉。千載人歸鶴夢寒。岸帽東風多古意。可憐長嘯此𨃞跚。莽莽高臺傍大瀛。乾坤寥廓作重城。蜃樓十二橫南極。鵬路三千接北溟。歌響鬧雲山鬼泣。舞衫投影水仙驚。平生漫浪玆遊勝。更酌匏尊遲月明。</text>
<title>登樓晩興 二絶</title>,<text>晩風吹雨過南塘。近榻梧桐滿意凉。坐對靑山無好句。漫吟亭角到曛黃。淸時佳雨物生華。南畝晴雲晩色多。自幸遨頭無箇事。黃昏高臥數棲鴉。</text>
<title>蓮塘</title>,<text>簿領埋來鬢欲星。自憐纓俗爲浮名。偸閒獨見天機處。半畝蓮塘得月明。</text>
<title>赤羅凉房</title>,<text>銀屛淸夜轉初凉。對月同歌窈窕章。今日重來秋寂寞。綠窓雲鎖有餘香。</text>
<title>雙明樓</title>,<text>作意登樓趁好期。朱欄徙倚賦新詩。遍村雞犬吟邊鬧。滿眼江山靜裏宜。一樹寒梅開蘂後。半天明月透簾時。此間淸味渾無盡。莫與尋常俗士知。</text>
<title>次王建華淸宮感舊韻</title>,<text>一髮驪山碧玉堆。興亡滾滾水空回。千年湯殿孤飛雁。萬古昆明幾劫灰。東海鯨掀天柱折。上陽歌散野棠開。至今淸渭凄凉月。曾照行宮舞袖來。</text>
<title>玉蓮溪澗</title>,<text>來宿小溪邊。溪聲寒碎玉。夜深山月明。虛室澹生白。</text>
<title>平昌東軒</title>,<text>蕭條古郡似僧居。地僻風淳樂有餘。紅樹秋深添旅况。靑山影落可庭除。丘民安業聞絃誦。海嶠淸塵絶羽書。年際一千成慶會。濠梁誰肯往觀魚。</text>
<title>聞杜鵑</title>,<text>幽人不寐思悠悠。捲上疎簾獨倚樓。屋角棃花殘月曉。子規來叫喚淸愁。</text>
<title>暮春卽事</title>,<text>斜陽搔首惜年華。竹杖芒鞋步軟沙。却恐明朝春已盡。一番風雨掃殘花。</text>
<title>蒼峯驛</title>,<text>洞府幽而邃。偏成朝暮陰。棲鴉飜落照。歸雁引愁心。北望星河遠。東來歲月深。題詩詩未就。三叫短長吟。</text>
<title>次</title>,<text>溫溫崐玉炯無疵。季野胷中遍四時。已有五總千歲筭。應知四十九年非。金門待詔朝天早。鏡水投竿釣月遲。自古老成爲國秉。莫嫌雙鬢亂如絲。</text>
<title>江陵東軒</title>,<text>河淸運啓一千年。此地民風擬葛天。蜃氣欲收溟海上。金光初躍彩雲邊。崆峒劒老靑油幕。細柳營寒紫塞煙。莫向三神思羽化。春臺壽域是眞仙。</text>
<title>鏡浦臺</title>,<text>簇簇蒸霞襯赤城。此閒詩料最關情。蒼茫鵬路三千迥。揜映瓊樓十二成。白鳥劈雲天際去。長風吹月鏡中行。東華萬丈紅塵面。一嘯來登眼更明。</text>
<title>羽溪東軒 二絶</title>,<text>籬落依依傍小溪。小溪流入海門西。客來不耐鄕關思。何處風林謝豹啼。縣古靑山碧海頭。繁華人物盡風流。如今喜見高軒過。白叟黃童滿道周。</text>
<title>竹西樓</title>,<text>客來徙倚仲宣樓。兩鬢蕭然不禁秋。聚散茫茫雲北去。乾坤納納水東流。雕欄醉擊眠龍起。玉篴橫吹別鶴愁。萬古英雄陳迹裏。忘機惟有鏡中鷗。</text>
<title>安峽東軒 二絶</title>,<text>桃源小洞自成村。俗迹塵緣了不存。山月滿庭淸似水。數聲凄斷聽胡孫。亂山環翠抱幽村。髣髴朱陳禮數存。洞府雲深塵不到。千年喬木鶴生孫。</text>
<title>平康東軒</title>,<text>滿眼東州路。茫茫古意生。山河餘魏寶。麋鹿入吳城。彊弱蠻同觸。存亡凡與荊。星霜幾甲子。獨立一傷情。</text>
<title>通川東軒</title>,<text>少年探勝要無休。萬古英雄土一丘。身遍關東驢背倦。眼寬鼇極海雲浮。天高星遠思君處。木落波寒過雁秋。最好月明叢石夜。不妨重作舊仙遊。</text>
<title>踏靑日</title>,<text>東陸迎羲馭。韶光照眼明。柳風斜亂颭。梅雪落輕盈。陰谷冰初泮。陽坡草已生。三三今日是。何處展幽情。</text>
<title>書懷 三首</title>,<text>十里香風蛺蝶飛。良辰行樂未爲非。紅酣谷口花圍幛。綠暗江頭柳拂絲。漢北斜陽杜牧賦。劒南明月少陵詩。旅魂鄕思多春繭。付與靑州盡醉歸。羊胛光陰瞥眼飛。人間萬事轉頭非。多情紅杏描春色。滿意靑山映鬢絲。江左風流傳舊譜。會稽雲物屬新詩。不妨剩領鴟夷子。爛醉花前踏月歸。少年鵬路欲摶飛。可歎如今壯志非。宦海功名波上鳥。客窓愁緖藕中絲。鹿門煙月頻尋夢。盤谷泉林細入詩。只爲聖明陳力爾。肯因軒冕未曾歸。</text>
<title>寧越東軒</title>,<text>古郡千年勝。地橫小徑通。棃花滿院雪。燕子一簾風。錦水淸磨鏡。刀山翠點空。恨無摩詰手。描入畫圖中。</text>
<title>旌善東軒 二首</title>,<text>峽中春已暮。芳草惹新靑。風月雙詩料。乾坤一旅亭。棃花飄白雪。蛺蝶趁淸馨。更進山公酒。長歌醉不醒。粉布曾將匹馬行。佐宣重到此江城。一區煙火紅塵隔。半壁松蘿翠影橫。人物風流前歲換。野桃溪柳去年情。凉生石竇寒於水。高聳吟肩不禁淸。</text>
<title>襄陽東軒</title>,<text>海上乘査訪古賢。吟鞍來卸峴山前。馬蹄軟踏沙成響。汀草平鋪綠作筵。客裏鸎花輕亂點。雨餘螺髻更淸姸。欲憑詩句酬佳景。其奈詩才欠謫仙。</text>
<title>和川東軒</title>,<text>書劒風塵客。來遊嶺海間。山深迷去路。日暮卸吟鞍。蟾鏡散淸影。松濤生晩寒。憑欄成小睡。鄕夢浩漫漫。</text>
<title>言志 二絶</title>,<text>狂豪跌宕未全消。肯向人間作解嘲。自分淸時無適用。東臯植杖可耘苗。良辰須要費錢神。杏子初成李著仁。最恨韶華留不得。客窓空賦惜餘春。</text>
<title>途中</title>,<text>千鍾五鼎本無期。自分鷦棲寬一枝。底事客中消歲月。鬢邊贏得數莖絲。</text>
<title>江頭</title>,<text>阮子金錢掛杖頭。靑帘高處好相酬。今朝話別淸江上。渚草汀花款款愁。</text>
<title>贈僧</title>,<text>別久勞淸夢。相望雲樹深。黃眉一榻下。靑眼十年心。世事有飜覆。江流無古今。悠悠不盡意。都付短長吟。</text>
<title>端午</title>,<text>千門艾虎送香風。鬬草歸來日正中。遙想楚江人競渡。湘潭雲盡暮天空。</text>
<title>錦江亭</title>,<text>錦水西流幾萬年。客來遊覽思依然。晩凉獨簸三庚伏。細雨橫拖一抹煙。魚闖碧潭聲近枕。雲還靑嶂影侵氈。夜深得月吹長篴。喚起馮夷黑處眠。</text>
<title>叢石亭</title>,<text>眼底蒼茫點點峯。白煙拖雨澹還濃。天斤雕琢千尋石。雪浪轟騰十丈松。魂入淸都無俗狀。神遊汗漫有奇逢。忘歸更酌歌明月。喚起仙曹問舊蹤。</text>
<title>詠月樓 二首</title>,<text>客來登眺劇探幽。眼闊鵬程更迥脩。遠峀漏雲涵翠影。晩風將月上靑樓。凉生枕簟淸如許。人倚欄干興未休。司馬山川增意氣。此間詩料壓蘇州。近榻梧桐露滴空。芙蓉香鬧月明中。危欄直壓滄溟外。身世飄然入閬風。</text>
<title>海棠</title>,<text>隈牆嫣笑豔團團。嫚態堪誇傲小蠻。西子點糚開錦障。玉環和睡倚雕欄。曉風吹露初收靨。卯酒酡紅已上顔。天意正敎詩作伴。晴窓坐對興相關。</text>
<title>憑虛樓 二首</title>,<text>溪山如慰昔年行。此日登樓古意生。遠樹春陰分野店。夕陽鴉背閃江城。登樓只有元龍氣。作賦嫌無王粲名。捲却疎簾微雨歇。太平煙火樂樵耕。宿雲含雨傍簷行。畏日金凉枕簟生。滿眼江山糚活畫。遍村桑柘護殘城。千年短碣尋前事。百戰元功記後名。玉輦重遊神化在。一區平野屬犂耕。</text>
<title>丹丘驛</title>,<text>鞍馬當年好遠遊。偶然塵幻落仙丘。秋涵樹影凉初聯。山共簷陰翠更幽。斜日斷橋人獨立。小溪明月水寒流。坐來九惱淸如洗。忽覺天機意轉悠。</text>
<title>客中雨後</title>,<text>天涯歸客苦思情。簷霤無端午夢驚。漫索新詩吟款款。更將衰鬢歎星星。霜前細菊糚金豔。窓外疎桐作雨聲。濁酒一杯秋滿眼。莫辭終日醉相傾。</text>
<title>秋懷</title>,<text>赤葉黃花兩段奇。故應撩我百篇詩。詩成最是無心處。政在憑欄覔句時。</text>
<title>宿酒泉</title>,<text>人間如許別江山。頗怪天公獨不慳。一曲淸川橫似練。半岑凉月幾回彎。風高赤壁秋將盡。賦到蘇仙筆未閒。客子吟鞍輸勝景。重巖細菊著霜斑。</text>
<title>礪志堂</title>,<text>竆則山林達玉堂。肯從時俗矯圓方。傍人莫擬尋常看。志士持心未易量。</text>
<title>病起偶書</title>,<text>抱病經旬臥。琴書謾匝塵。鸎驚半榻夢。花落一園春。宦拙爲人笑。交疎孰我親。出門舒望眼。楊柳綠爭新。</text>
<title>鐵原東軒</title>,<text>雄秀關東第一州。興亡相襲撩人愁。凄凉石馬荒臺雨。寥落銅駞古殿秋。鐵甕城殘煙漠漠。遼陽鶴去思悠悠。山河魏國終無寶。可歎弓王謾逸遊。</text>
<title>次李善元</title>,<text>獨坐長關白板扉。幾看人事轉頭非。黃粱夢破醒塵刦。白鳥盟深脫駭機。夜月玄琴驚鶴唳。曉窓晴露蘸薔薇。功名緬邈成幽趣。茅店蕭疎古樹依。</text>
<title>次李浩叔 沆</title>,<text>當年卜築水雲鄕。桑柘村深更向陽。家傍謝公山勢近。門垂陶令柳絲長。林寒綠竹生孫晩。晝靜黃蜂釀蜜香。堪詑使君留五馬。一樽靑眼喜逢塲。</text>
<title>丁卯仲秋旬五。與諸公遊漢江。</title>,<text>長江秋淨鏡光晶。一桁終南倒影橫。此日波恬淸可頌。往時風急勢將傾。百年禮樂逢昭代。滿眼山川屬太平。直待黃昏端正月。夜深艇子弄空明。</text>
<title>對山</title>,<text>讀罷離騷更見山。浮雲出沒翠微間。白衣蒼狗元無定。萬古高岑一樣閒。</text>
<title>書懷</title>,<text>老宦無多况。端宜谷口棲。虛窓春睡靜。芳草旅魂迷。嶺外雲常白。愁邊鸎亂啼。離親爲客久。鄕思轉悽悽。</text>
<title>夢回夜坐</title>,<text>小澗碎寒玉。淙潺響石矼。蘧蘧驚蝶夢。寂寂伴銀缸。牢落愁生鬢。蕭疎雨打窓。孤親在嶺外。歸思浩飜江。</text>
<title>黃江</title>,<text>幾歲東華踏軟塵。名韁有力挽吾身。盟寒舊水雙鷗鷺。此去應爲不許親。</text>
<title>舟泊龍堂</title>,<text>薄領䕺中困是非。扁舟一上拂塵衣。蘭橈擊浪眠龍起。畫角穿松宿鷺飛。入望雲山靑靄靄。隔祠煙樹老依依。此間詩思淸無盡。獨立長吟到夕暉。</text>
<title>見白鷗戲題</title>,<text>潮落汀洲晩。天光一鏡虛。忘機鷗自得。纓俗我何如。浩蕩誰能擾。浮沉不定居。要盟未肯許。去去故相疎。</text>
<title>秋日途中偶吟 二首</title>,<text>歲月茫茫疾如丸。秋光慘惔到吟鞍。霜催黃葉山容瘦。潮落淸江鏡面寒。衰病一身沿牒倦。暮年雙鬢惱詩斑。人間軒冕無多興。老去方知世味酸。天涯簿領兩更年。北望靑雲倍黯然。客子光陰過馬上。旅窓風月到吟邊。秋聲忽著林間葉。歸思應添石下泉。少壯幾時身已老。半生辛苦最堪憐。</text>
<title>秋日奉別朴判書說之</title>,<text>歲晏蒼茫客意驚。頭顱無處不傷情。霜晴萬里西風急。木落千林南紀明。天上仙槎回漢渚。雲邊旅雁下江城。今朝分馬陽關路。更有何人勸一觥。</text>
<title>秋日到村庄感懷</title>,<text>東華烏帽軟塵間。幾歲辭家今始還。叔夜素心非作吏。淵明初計定歸山。松溪水落纖鱗躍。草谷秋深細菊斑。謾領銅章成白首。不如泉石早投間。</text>
<title>晩登金堂峴。夜到屛山感題。</title>,<text>五馬曾逾此險巇。如今重到有餘思。閭閻索寞非前見。洞壑依俙似舊時。日落吟鞭催遠道。夜來村犬吠疎籬。題詩記取十年事。過眼光陰黍一炊。</text>
<title>己巳閏九月夜雪 在淸道作</title>,<text>客裏居然失歲華。西風吹雪撲窓紗。初疑夜月篩簾入。漸覺晨光轉影斜。響碎竹林驚翡翠。白黏庭樹襯梅花。兒童報道新年瑞。懶掃階除自在誇。</text>
<title>海雲臺</title>,<text>飄然乘鶴上瑤臺。塵世浮休曠刦開。眼豁東南天不盡。遙岑一髮送靑來。</text>
<title>未登成山謾成 山在蔚山。歲己巳十月十八日。適風雨大作。未得登覽。</title>,<text>靑壁丹崖揷海堧。一方形勝此能專。地分西北山爲障。天盡東南水補邊。雲夢豈容呑八九。鵬程可望激三千。遊仙却怕塵蹤浼。故借雷師鎖洞天。</text>
<title>次梁山雙碧樓雜詠 六絶</title>,<text>捲上疎簾納遠山。翛然興在翠微閒。吟髭撚斷詩初就。雨過秋江綠繞灣。短簑靑蒻立汀洲。細雨空江下釣鉤。薄暮歸來餘興在。晩風吹月上孤舟。十里民居桑柘深。望中煙火夕陽沉。夜來淸况君須記。月冷脩篁啼翠禽。樓下新篁玉作林。拂雲晴影翠森森。淸風滿榻凉如許。障日西邊生夕陰。遠林喬木立槎牙。鴉背金光亂眼花。坐到黃昏聞牧篴。數聲吹落甚人家。雲物凄淸入麈揮。半生如脫舊塵鞿。主人已與鷗相狎。鷗亦忘機不肯飛。</text>
<title>雪中偶吟。贈公輔令公。</title>,<text>萬頃琉璃眩眼開。乾坤何處著纖埃。扁舟夜棹寒江水。疑是山陰興盡回。</text>
<title>題麻村小庄 二絶</title>,<text>千竿脩竹護山庄。一線淸溪入小塘。門巷翛然車馬靜。了無塵夢到名塲。人靜柴扉日正長。午窓殘夢竹陰凉。東風拖雨前林過。一樹梅花暗送香。</text>
<title>嶺南樓詠梅</title>,<text>麻姑昨夜下飈輪。南紀朝明忽怕人。欲識風標高絶處。西湖月冷看天眞。</text>
<title>望英陵有感</title>,<text>龍馭何年逝。蒼茫歲屢闌。秋山容欲瘦。老樹葉初丹。碑古苔文蝕。霜晴廟貌寒。臣今空悵望。淸淚政闌干。</text>
<title>舟中卽景</title>,<text>江雲漠漠暗蒼茫。十里湖山雨意忙。借問孤舟何處泊。夕陽柔櫓下滄浪。</text>
<title>舟中夜雨 二絶</title>,<text>濃雲潑墨影沉沉。一瞥千山忽翳陰。半夜篷窓秋雨鬧。曉來江水幾篙深。舟中倦臥紫氍毹。一點寒燈客夢孤。夜雨朝晴嵐半捲。靑山閒嚲白雲圖。</text>
<title>詠丹楓</title>,<text>玉宇風高露洗空。杜鵑聲斷此山中。啼時餘血殷猶在。染上靑林點點紅。</text>
<title>風雨行</title>,<text>歲在甲戌仲秋月。十有七日卯辰時。玄雲漠漠宇宙暝。白日暗暗秘精曦。封夷隳突太顚劇。雨師電母紛交馳。土囊號怒撼坤軸。衆竅叱噏大塊噫。百萬銀槍閃天樞。縱橫驟落亂四陲。勢如混沌未開鑿。咫尺不分迷所之。又如涿鹿兵鼓震。昆陽戰象爭相追。殷威所及沙石揚。兩閒植物皆萎靡。須臾木拔禾盡偃。田家坐失西成期。萬姓咸冤聲嗚嗚。計無卒歲傷仳離。攢眉痛骨可奈何。仰天詛呪徒怨咨。吾王當宁膺乾符。體元贊化調兩儀。商湯聖敬曰念玆。周文小心常自持。尊居天位若臨淵。側身修德咸孜孜。箕疇禹範叶陰陽。八政順施無愆疵。是宜天休日滋至。乾坤玉燭春煕煕。風不鳴條塊不破。雨三十六興祈祈。底事圓靈不蠲答。風雨錯亂失所施。徂玆五月大雨作。田疇漂蕩成汙池。更有山麓濃坼漬。流塞溝塍轉荒陂。灾變屢譴不自弭。遂令下民阻寒飢。我欲淸都謁玉皇。請質此故瑩前疑。執拘風伯與雷師。牢加桎梏付有司。擢髮數罪不敢赦。盡敎三族誅其夷。天路茫茫不可階。悠悠我思誰能知。</text>
<title>悶旱贈朴仁夫</title>,<text>雲起西郊外。夢夢謾蔽空。桔槹方有力。蜥蜴轉無功。幾望商霖澍。爭嗔趙日烘。田疇龜坼盡。湯旱軫宸衷。</text>
<title>感時 甲戌冬</title>,<text>三冬氣勢煗如春。桃杏爭開結子新。洪範燠寒調順序。爲言廊廟秉鈞人。</text>
<title>喜雨</title>,<text>月離天畢雨霏霏。膏澤均霑土脈肥。大有豈勞占吉象。自然魚夢兆依依。</text>
<title>次文士輝韻</title>,<text>憶曾談笑款情親。別後居然已浹辰。白眼有時看俗子。黃堂無日接嘉賓。風流意氣君能富。酒賦琴歌我不貧。早晩降臨麾玉麈。一樽相屬洗心塵。</text>
<title>輓 缺 榮川妻氏</title>,<text>悠悠萬古內。生死摠天賦。浮生忽如寄。日及條上露。誰能執長年。壽無金石固。聖賢亦不避。杳杳卽長暮。卒然同物化。彭殤齊一路。佳城籍黃壤。魂冥終不寤。不寤是樂地。世人豈知故。</text>
<title>輓義興縣監金愼思</title>,<text>欲朝丹鳳闕。徑入白雲鄕。單父琴聲斷。中山醉夢長。浮休身閱世。倏忽鼎炊粱。只箇傷心處。孤親在北堂。</text>
<title>輓蔡仁川君 壽</title>,<text>縱橫老筆大如椽。對策天庭賈董前。千首新篇光北斗。一生勳業上凌煙。韋家經𧗱循規範。郭宅簪纓耀後先。早世馳名推物議。暮年知足返湖田。盟鷗心斷靑雲夢。高枕身閒綠野眠。鵩賦忽成人已去。馬蹄還認石曾鐫。爲公休灑傾河淚。四絶螭頭萬古傳。</text>
<title>春日旅寓。次重卿令公韻。</title>,<text>想得慈顔久倚門。此時歸思滿乾坤。身留洛社香中土。夢繞松溪水上軒。客裏豈堪鄕信斷。花前惟聽午蜂喧。殷勤縱飮澆愁酒。黃色眉間不見痕。</text>
<title>贈惠義上人</title>,<text>問名爲墨行能儒。觀汝存心亦未迂。說與君親事一道。要須忠孝反三隅。優遊老佛功無效。誦讀詩書用有訏。若不願承周孔敎。肯辭龍象謁吾徒。</text>
<title>松溪</title>,<text>酷愛山光翠入簾。更憐溪影碧恬恬。主人於物無貪取。獨有溪山不用廉。</text>
<title>借種躑躅花</title>,<text>君家躑躅錦舒風。嫰蘂凝香細雨中。借取一年春面目。小庭移種賞芳紅。</text>
<title>洛陽紅</title>,<text>芳姿絳豔殿春嬌。曉露和風萬點飄。莫道主人貧窶甚。滿階堆積紫紋綃。</text>
<title>三色桃</title>,<text>濃淡輕盈宿雨含。光蒸晴日爛相酣。只嫌造物偏心在。一樹雕鎪豔作三。</text>
<title>次養閒樓辭 軒又稱雙槐</title>,<text>樓窈窈兮絶塵。槐宛宛兮森沉。中若人兮如玉。葆煙霞兮棲心。臥北窓兮送老。耕東臯兮樂志。家有物兮靑氈。庭有訓兮趨鯉。澹孤抱兮無累。畏淸名兮人知。吾何歸兮與之遊。仰風稜兮在玆。</text>
<title>次養閒樓韻</title>,<text>山出遙岑水抱坪。悠悠遠目轉雙明。白生虛室天機靜。塵刮靑銅鏡面淸。紫菊香邊吟素月。綠槐陰裏看黃庭。倘來軒冕如芻狗。彈鋏何須鳴不平。</text>
<title>復次古風 主人患病時作</title>,<text>從來世味劇酸辛。胡乃浪苦千金身。若令巢許縶軒冕。雖有逸志何由伸。况是人閒行路難。十步太行九轉危。莫如長歌醉鄕裏。萬事付與酒一巵。吾君雅量可料理。乘除得喪能準的。柴立物表廓無營。冥觀萬類細分析。生憎時俗巧且工。不許猴猿棘端刻。皓爾太素葆吾眞。逍遙遊兮閒度日。往時二竪入夢中。順守正命而竢死。富貴浮雲不足樂。問君所樂亦何事。笑我汩沒軟塵閒。半生役役勞形神。一寸雞肋尙未拋。曲腰俛首常畏人。</text>
<title>秋日詠懷 二首</title>,<text>幽懷牢落轉悠哉。萬里溪山 缺 回。遠雁漏雲將陣去。好風吹雨送詩來。時淸未和歸田賦。頭白無成濟世才。報國壯心猶眷眷。幾看勳業鏡頻開。窓閒金氣曉來多。霜月寒侵樹上鴉。木落洞庭波水冷。猿啼巴峽嶺雲賖。江山有約菟裘在。天地無情鬢髮華。萬事一身 缺。▣床欹臥看黃花。</text>
<title>過辛引儀亭</title>,<text>江上風流豪士家。一聲淸唱隔桃花。雲深不見凝糚處。故故停舟不忍過。</text>
<title>次燕子樓韻</title>,<text>嶺海名區遍討探。遠遊騷賦續淮南。樓頭月白梅魂冷。鏡面風恬竹影涵。玉輅何年鸞控馭。龜岑當日鶴停驂。乾坤百戰煙消盡。凡楚存亡付一酣。</text>
<title>次嶺南樓韻</title>,<text>壯志當年劒倚天。光芒直射斗牛前。半生事業靑燈下。一段忠貞白日邊。淸夢有時尋釣澤。功名無計上凌煙。登樓意氣麤豪甚。慷慨長吟風拂筵。</text>
<title>次月波亭韻 二首</title>,<text>畫棟朱欄映碧流。春容輸勝割詩眸。遠村夕照明漁店。近水沙鷗狎客舟。風送江聲淸入興。雲糚山色影涵樓。東華十載紅塵面。半日來登可瀉愁。亭臨大野挹靑山。此日同君倚曲欄。萬疊春雲鋪地軸。一聲銅篴鬧天關。江頭雨過沙汀軟。鏡面風磨釣艇寒。南國名區眞第一。定應吟料不曾閒。</text>
<title>又次板上韻</title>,<text>日落滄洲蘆荻秋。夜深何處泊漁舟。天風吹上三更月。散作瓊瑤萬頃流。</text>
<title>次映湖樓韻</title>,<text>南國名樓處處多。映湖形勝孰堪加。金懸大字黃涵鏡。柳暗長堤綠揜家。羯鼓驚雷龍破睡。江風吹雨浪生花。夜深正好雲濤靜。更喜淸姸月上槎。</text>
<title>次雙碧樓韻 幷序</title>,<text>樓初爲李君瑤所建。洪武辛酉。遭倭火焚蕩。癸酉田君平遠遂改之。宣德甲寅崔君尙柔繼刱之。第緣營久棟宇傾圮。登探者以爲歎。歲弘治癸亥。吾友曹侯閏孫分符于玆。思欲重營。是年秋鳩材陶瓦。越明年甲子春。樓成而功訖。增恢舊制。丹雘已塗。余適沿牒見經營之美。嘉其功重而不費民力。於是乎爲之書。此君淸况浩無邊。更對芳樽酒聖賢。擬向丹邱仍羽客。欲招黃鶴作飛仙。江山流峙幾千古。煙樹微茫控遠天。畫棟斬新花影轉。重營功力冠崔田。</text>
<title>次澄心軒韻</title>,<text>畫閣凌虛影蘸流。凉生夏簟冷於秋。竹窓月白江濤靜。爲愛雙淸瀉我愁。</text>
<title>雨晴次陳𥳑齋韻</title>,<text>朝日漏雲天宇淸。韶光倂上樹梢橫。尊心有酒葡萄綠。池面無風竹簟平。萬事乾坤雙鬢集。半山煙霧片時晴。老夫探興方尋句。紅碧扶春照眼明。</text>
<title>題安長寺南樓 三絶</title>,<text>蓮坊岑寂洞天幽。簿領閒餘作勝遊。明日塵寰回馬首。應知世事劇悠悠。寺在雲霞礙不開。岑樓隱映隔纖埃。老夫岸幘南榮下。好向風從萬里回。三面靑岑圍作籬。南峯平衍望中奇。無端撩我淸新句。絶勝陳郞蟠室詩。</text>
<title>登樓詠懷</title>,<text>一上高樓獨倚欄。川平野闊浩漫漫。鸎穿綠樹映黃色。雨洗靑山生晩寒。老去功名看鏡裏。坐來愁思集眉端。唾乾俛出猶安分。縱使遭嗔不用歎。</text>
<title>次方敎授宴席韻</title>,<text>莫恨淸貧世事艱。年光一瞥足堪歎。海棠和睡饒春意。錦瑟鳴雷動客歡。穀雨送凉靑滿樹。天風吹煗醉酡顔。臨分更進澆愁酒。別後停雲思萬般。</text>
<title>題金堂回出峴</title>,<text>攀緣石磴上危峯。九土茫茫一望中。行到此閒休說險。絶勝平地哭途竆。</text>
<title>感懷</title>,<text>未賦淵明歸去來。故園三逕夢頻回。折腰鄕里甘吾分。其奈平生壯志摧。</text>
<title>春日雨後。馬上次友人韻。</title>,<text>雨後天容十分加。奚囊收拾管繁華。柳垂春塢搖靑線。花襯山阿映紫霞。忽覺溪流新綠漲。更看浦樹霽光賖。銅章簿領無多暇。虛擲良辰奈爾何。</text>
<title>次宮怨 缺 人韻</title>,<text>宮柳依依綠暗門。黃鸝啼罷日黃昏。傷心上苑海棠樹。脈脈東風自不言。</text>
<title>安順王后輓章</title>,<text>柔嘉且窈窕。淑德邁周姬。女則存坤化。魚軒作母儀。位尊朝聖主。澤厚浹民肌。武帳中宵撤。容衣滿目悲。宸心哀未盡。宮日慘無曦。黼翣登椒殿。龍輀下掖墀。攀呼萬姓哭。警衛百靈隨。那更臨長樂。傷神淚灑頤。</text>
<title>次江上送人韻</title>,<text>遊絲浩蕩柳絲長。別後春光惱殺膓。底事閒花多事在。隨風撩亂太顚狂。</text>
<title>次李羣玉望月寄人韻</title>,<text>此夜南樓月正朧。纖埃不復滓蒼空。憑欄幾詠謝莊賦。對影偏憐少女風。素彩盈盈天漢表。圓光寂寂海雲中。故人相見膓堪斷。千里關山思未竆。</text>
<title>詠菊示黃獻之 孟獻</title>,<text>粲粲黃金菊。依依映竹籬。龍山隨落帽。彭澤供新辭。冷雨洗霜蘂。溫香粘晩枝。臨軒憺相對。淸思入詩脾。</text>
<title>詠枯竹 四絶</title>,<text>風雪縱橫顫此君。冷魂枯骨怕寒雲。小窓點易誰相伴。月下笙竽不復聞。雪月淸癯綠玉姿。古今供料幾人詩。自從擺落無顔色。却恐風騷懶說伊。溪毛雪壓凍雲寒。勁榦槎牙冷葉乾。正似西山高義士。半生憔悴瘦容顔。萬竿如束翠重重。可歎無能耐雪風。莫道淸陰從索寞。高心羞與七賢同。</text>
<title>次龍宮浮翠樓韻 三絶</title>,<text>翠挹嵐光帶日閒。一樓風景畫圖閒。晩凉獨立詩難做。安得詞華元次山。沙水澄涵鏡樣閒。竹風吹送翠微閒。蕭蕭一榻坐終日。薄暮鍾聲何處山。浮世升沉自不閒。利名何擇是非閒。東華門外人多少。未見當時來見山。</text>
<title>次兪㵢溪海雲臺韻</title>,<text>淼淼茫茫落雁前。長風吹到劈雲天。笙傳水府驚鮫夢。地近蓬萊喚海仙。眼闊鯨濤飜似雪。興酣詩思湧如泉。此身已若離膏火。俯視塵寰最可憐。</text>
<title>登樓晩興 二絶</title>,<text>細雨凉風客意蘇。忽驚秋氣入庭梧。憑欄覓句吟三叫。若遇龍眠定寫圖。理訟攻文兩拙癡。一官成業懶何爲。庭前百日紅如錦。猶待衰翁自賦詩。</text>
<title>戲占呈花山府伯</title>,<text>紅袖靑樓夢已回。生來不被俗人猜。如今枉作梅花賦。鐵石肝膓一半摧。</text>
<title>臨河途中</title>,<text>客裏逢春又送春。笑佗長作遠遊人。山中梅落無消息。暗向東風怨恨新。</text>
<title>次胡曾獨不見曲</title>,<text>自憐鸞鏡閉纖埃。一日愁膓轉九回。玉枕夜寒霑楚雨。巫山夢斷隔陽臺。人分千里情無盡。天遠三湘雁不來。獨把羲經占一見。筮龜從否摠心灰。</text>
<title>次王建華淸宮感舊韻</title>,<text>唐家天子御寰宇。龍馭隨雲日幾回。四海繁華思節儉。滿庭珠錦便成灰。棃園當日笙歌絶。金鏡千秋玉殿開。可歎初心終不繼。漁陽鼙鼓殷空來。</text>
<title>次崔珏岳陽樓眺望</title>,<text>丹梯萬丈畫圖間。樓下風潮幾往還。千里碧雲來震澤。一聲長篴落君山。眼寬宇宙天無盡。詠入東南筆不閒。獨倚欄干歌浩浩。壯心豪橫壓羌蠻。</text>
<title>題安定途傍立石</title>,<text>賦命天所爲。脩短豈人使。盜跖能壽終。顔淵夭而死。天下至誠人。冥觀能料理。幺麽路傍石。禍福非所祟。區區昔遨頭。底事煩立躓。立躓何誕荒。堪笑不知類。</text>
<title>題玉蓮溪㵎 二絶○時蓬原一志適來</title>,<text>釣魚爲膾炙。積石作蒲團。數日逢塲別。應知後會難。地僻隔紅塵。溪淸森綠樹。名韁辦力多。還挽回塵土。</text>
<title>再賦一律</title>,<text>寺在幽閒境。人緣到了稀。雲深迷洞壑。樹密礙炎暉。盤石當蒲席。淸流瀉世機。半旬來寄傲。探討却忘歸。</text>
<title>次孟上舍宗仁詠門柳韻</title>,<text>揜映柴門外。濃煙淡雨驕。金光開嫰綠。春意鬧危梢。絮擺藏黃鳥。風來舞細腰。硏朱點八卦。此味誰與調。</text>
<title>次詠春草韻</title>,<text>地脈陽初動。抽芽日更長。忘憂絶芥滯。醒醉最芬香。靑惹王孫恨。吟供謝子塘。光風庭際過。交翠滿腔膓。</text>
<title>次寧越東軒韻 二絶</title>,<text>郡在靑山無事中。如今更被二南風。地偏村巷催科絶。千古朱陳禮數同。錦水澄澄小峽中。鉢山楓落趁秋風。從今遊覽還相憶。佗日依依一夢同。</text>
<title>次延平驛韻</title>,<text>蓐食登長道。卸鞍憇小亭。靑山供醉墨。閒坐看雲行。</text>
<title>次使相書懷韻</title>,<text>高策英名四十年。經綸才調可扶顚。朝廷推重爲王佐。未暇歸耕負郭田。</text>
<title>次橫城東軒韻 二絶</title>,<text>萬事悠悠水注東。客中愁思酒無功。小軒雲物供詩料。大筆還應愧謝公。團香霜蘂可窓東。詠入離騷轉有功。公賦奪胎能換骨。却慚荒語答吾公。</text>
<title>題暮虹</title>,<text>豐獄寒芒釰氣衝。暮天橫截幻成龍。憑渠剩占麤豪句。一嘯長風起寸胷。</text>
<title>送李都事 叢○二絶</title>,<text>渭城歌未闋。楊柳綠初匀。送子江亭畔。客愁隨眼新。綠蟻香浮靨。靑郊雨浥塵。馬蹄輕似燕。飛上洛陽春。</text>
<title>次孟上舍韻</title>,<text>茫茫雲北去。忽忽日西傾。客裏重成別。臨歧不盡情。</text>
<title>次使相書懷韻</title>,<text>調燮才高麴櫱臣。一杯陶鑄太和春。安危盡屬蒼生望。肯向菟裘獨養神。</text>
<title>次鏡浦臺韻</title>,<text>海作湯池山作城。乾坤開闢豈無情。閬風蓬島誰初朕。鬼斧神斤天鑿成。小女剗雲磨鏡色。長橋涵影送人行。若爲鵬化摶千里。定向扶桑見日明。</text>
<title>次蒼峯驛韻</title>,<text>寒郵寂寂少人行。十里松濤萬壑聲。日落山椒羈思惡。風林煙暝七哀生。</text>
<title>次羽溪東軒韻</title>,<text>題詩却愧簡齋陳。到處江山活畫新。一字吟安猶未著。撚髭空憶謫仙人。</text>
<title>次三陟東軒韻</title>,<text>地蟠高絶近寒蟾。五十晴川可送炎。欲遣羈愁賖望眼。要尋詩料撚吟髥。雲涵海日金光動。竹鬧巖風雪意添。遇景只應拚一醉。乘除世事不須嫌。</text>
<title>次使相遣人問安韻</title>,<text>狐裘如鐵雪風寒。馹騎凌兢跋幾山。喜鵲聲中占吉語。忽驚雲雁報淸安。</text>
<title>次伊川東軒韻</title>,<text>風光此地好。到底豈堪傷。雨洗山顔淨。詩成筆徑荒。不須悲老大。從使樂辰良。明日江亭路。蒸紅開野棠。</text>
<title>次嵐谷縣韻</title>,<text>關山千里路漫漫。倦客征鞍意未闌。日暮東風吹料峭。小軒終夜不勝寒。</text>
<title>踏靑日。書懷呈使相。二首</title>,<text>客久貂裘弊。中懷耿耿明。遊絲橫靄靄。春酒綠盈盈。作賦愁王粲。思歸想杜生。蘭亭修禊事。此日最多情。東風吹料峭。天氣屬淸明。寒欺花露滴。春晩客愁盈。野渡新波綠。池塘細草生。良辰詩作祟。還愧寡詩情。</text>
<title>次暮春卽事</title>,<text>踏遍關東路。安便計靡遑。煙花迷暗淡。詩酒最顚狂。微雨洗春峀。韶光惱客膓。一年今日勝。人事轉奔忙。</text>
<title>次書懷韻</title>,<text>靑陽旌節趁春飛。桃李爭姸閙是非。風簸陰雲開霽色。日生晴暈惹遊絲。宦情羈思渾成病。蝶恨鸎愁撩入詩。故薺繞牆應笑我。江南雖好不如歸。</text>
<title>次送春韻 二絶</title>,<text>落花啼鳥送殘春。紅曳園林綠葉新。漢曲江潭無限意。臨風付與謫仙人。江南落盡一枝春。羌篴聞來旅况新。惆悵年華留不得。愁懷空付五陵人。</text>
<title>書懷 三絶</title>,<text>脂粉調顔懶不事。鏡奩塵翳洗梳稀。紗窓睡覺推香枕。起傍梅花有所思。花鳥催詩春晝靜。訟庭閒寂簿書稀。無端挑了林泉興。一半鄕關屬我思。堂前萱草綠依依。惆悵音書到已稀。客裏春風餘幾日。白雲深處撩歸思。</text>
<title>次旌善東軒韻</title>,<text>絶巘峭天立。籠雲亂送靑。桃花糚古郡。楊柳護江亭。村酒眞堪飮。山蔬正可馨。武陵何處是。塵劫坐來醒。</text>
<title>次洛山住持竺岑韻 三首</title>,<text>洛山高揷勢雄尊。四面圓蒼護作藩。法鼓送音醒廣劫。海風吹浪蘸禪門。多君淸境安閒坐。愧我紅塵南北奔。幾日道林重刮目。手攜周易細相論。多少伽藍此獨尊。白雲靑海好爲藩。煙嵐細濕黃庭卷。風月閒隨玄牝門。靜裏乾坤誰得料。世閒聲利漫爭奔。上人脫略忘機者。是是非非泯衆論。白足黃顔妙契尊。詩林文圃作屛藩。幻眞放縶雲間鶴。覓句推敲月下門。已定禪心無滯累。從敎害馬絶橫奔。晴窓何日逢塲話。此味重須仔細論。</text>
<title>次襄陽東軒韻</title>,<text>井蛙身世悔從前。遠覽須於趁壯年。沙路海棠紅滿意。蓬山鯨浪碧噴煙。却將暗亂雙塵眼。便看蒼茫萬里天。獨立乾坤歌浩浩。雄心聊欲舞龍泉。</text>
<title>次皆骨山韻</title>,<text>何年混沌死。委骨積穹崇。怒氣衝天腹。坤靈趨下風。千巖陰籟發。萬竅叫聲通。雄據跨東北。妖塵簸海空。</text>
<title>次雨中越險韻</title>,<text>危棧懸雲鳥道長。行吟木末到曛黃。山深雨暗人煙斷。風送殘紅剗地亡。</text>
<title>送李都事</title>,<text>小雨春街草又靑。韶光駘蕩動離情。生憎路柳空長線。不繫歸人綠暗城。</text>
<title>次酒泉樓韻</title>,<text>峽裏韶光照眼邊。煙花如睡柳如眠。晴川芳草涵樓影。獨立招招黃鶴仙。</text>
<title>次使相送贈韻</title>,<text>客裏光陰已半年。陽和時節挽無緣。虛窓曉露醒周夢。落月靑山拜杜鵑。蘇老送詩非偶爾。江淹別恨倍依然。明朝却向靑雲處。上馬黃眉更促鞭。</text>
<title>次五言律</title>,<text>半日來登望。銷憂十載前。危樓銜遠黛。老樹補虛邊。風軟簾篩影。波明月碾天。蓬壺疑咫尺。仙屐響跫然。</text>
<title>次詠月樓絶句</title>,<text>眼豁東南興轉多。鯨波浩渺接天涯。登樓更進澆愁酒。醉臥乾坤卽一家。</text>
<title>觀鏡浦</title>,<text>風從鏡浦到。爽自寒松來。造物多猜意。陰雲故不開。</text>
<title>次平昌東軒韻</title>,<text>昔我離羣久索居。三多且復有三餘。風流杜牧詩無敵。豪宕元龍氣不除。白髮休嫌張子賦。淸愁尋把漆園書。山高水隔鄕關思。怊悵天南絶雁魚。</text>
<title>曉程卽事 有感而作</title>,<text>桑柘蕭疎映曉門。一村雞犬靜無喧。玉人何處初梳洗。却把靑銅暗斷魂。</text>
<title>復用前韻酬茂伯 三絶</title>,<text>院落秋深雨暗門。簷閒寒溜點階喧。午窓殘夢還驚覺。起看黃花慰冷魂。霜催黃葉落千門。只欠秋聲著處喧。潘鬢看來驚歲暮。天涯羈旅惜殘魂。金錢粲粲映朱門。秋晩遊蜂了不喧。莫道淸香終索寞。霜枝猶有舊精魂。</text>
<title>又次述懷韻</title>,<text>世事元來有盛衰。客愁無數藕中絲。明朝更作東南別。他日依依費夢思。</text>
<title>次狼川礪志堂韻</title>,<text>蕭疎古縣擬山堂。翠木蒼煙水一方。更好月明塵不祟。滿襟詩料斗無量。</text>
<title>病起見南山</title>,<text>衰病年來百事懶。藥爐長伴不曾休。悠然作意終南看。雨霽煙生氣欲浮。</text>
<title>次陰竹東軒韻 五絶</title>,<text>古縣宜桑柘。蒼官受鶴巢。相逢十載眼。尊酒喜天敎。政𥳑富農桑。庭空羅鳥雀。琴堂一事無。鸎亂松花落。半生身役役。千里思依依。邂逅還成別。臨觴不耐歸。池光淸瀲灩。樹影碧扶疎。嵬眼晴窓臥。行雲度太虛。簾明畫棟邊。縣古靑山下。遠客賦新詩。和煙銅雀瓦。</text>
<title>次礪志堂韻</title>,<text>納納乾坤一草堂。此身何惜在佗方。寸胷泰華千尋壯。滿眼淸愁幾斛量。馬上風霜催鬢髮。客中時序度炎凉。小軒人靜渾無賴。撚斷吟髭倚夕陽。</text>
<title>次李善元韻 二首</title>,<text>隴西風度剩淸奇。手種庭前綠玉枝。雅志却嫌塵俗累。高懷自許歲寒姿。貧來不作楊雄賦。絲染何煩墨子悲。得失尋常看鹿馬。晴窓細和古人詩。茫然世故浩多般。千尺紅塵路更難。袞袞是非斑客鬢。悠悠歲月過眉端。時名莫要愚溪柳。簞食須寬陋巷顔。座上琴書眞淨友。此生相對一窓閒。</text>
<title>又二絶</title>,<text>籬下羣芳次第栽。臨軒危坐好懷開。漫然脫略人閒世。萬事無心酒一杯。北窓閒坐撫桐孫。深巷依依栗里村。煙足土床心又穩。一庭風月亦君恩。</text>
<title>次榮川城主李浩叔衙軒破南壁韻</title>,<text>小軒破南壁。望遠如登臺。世故可暫逃。岸幘興悠哉。簷虛雲亂入。翠影常徘徊。風從萬里到。快哉襟袍開。遠峀光景新。奇變几席來。斜陽鳥雙度。偃仰頭屢回。乾坤眼空闊。脫落無纖埃。浩氣凌八仙。何煩詠七哀。樂矣此閒軒。聊可寬吾懷。</text>
<title>題漢江船檣</title>,<text>暫脫東華萬丈塵。小船搖曳碧潾潾。暝帆何處鷗邊泊。最好淸江月近人。</text>
<title>次宣陵典祀廳壁上韻</title>,<text>今年強十載。淸淚瀉哀思。風動蒼官嘯。霞明紫氣奇。鼎湖龍馭迥。人世石羊悲。餘慶膺當宁。鴻休萬萬垂。</text>
<title>對山有感。錄奉柳子雅。二絶</title>,<text>風擺園林掃落花。一庭芳草雨生華。更憐屋上靑岑在。窓外松嵐細入紗。宦薄交疎孰肯憐。故人車馬絶喧闐。世閒煗冷皆因勢。惟有靑山獨不然。</text>
<title>登漢江樓</title>,<text>東華知幾許。暫脫謝塵緣。江闊鋪長練。山遙鎖晩煙。孤鴻天盡外。疎雨客吟邊。獨立招黃鶴。飄然骨欲仙。</text>
<title>書懷贈子雅</title>,<text>將母休官去。吟鞭指舊廬。萱堂萊舞近。金闕珮聲疎。灌圃蒔新藥。硏朱點古書。君恩猶未報。𤱶畝豈忘諸。</text>
<title>又賦一絶</title>,<text>北闕休官鵷路隔。南州歸覲馬蹄輕。白雲漸近靑雲遠。此日悲歡一任情。</text>
<title>寒食夜雨。次宋賢詩韻。</title>,<text>坐對寒燈却岸紗。軟風和雨入簾斜。明朝小院棠棃樹。箇箇爭春亂放花。</text>
<title>禁苑雨後。次宋賢詩韻。</title>,<text>駘蕩韶光照眼明。漏雲朝日更姸淸。雨晴池舘留餘濕。一線春溝細有聲。</text>
<title>次李浩叔城主自敍韻</title>,<text>吳民得李宰。雨露洽羣生。百里絃歌鬧。三年政化淸。桑麻映道路。桃李滿江城。感我爲知已。將身愧滅明。</text>
<title>舟中次權 叔達 韻。奉贈健之令公。</title>,<text>天平野闊淡寒煙。風送詩懷入短篇。客自南來添旅况。眼從西望指吟鞭。山河渺渺浮元氣。樹木陰陰藏亂蟬。此日江頭成一別。定應思夢倍依然。</text>
<title>海雲臺</title>,<text>短筇芒屩此登臺。一望靑岑菡萏開。只恨山茶零落盡。吾行淡泊過春來。</text>
<title>述懷</title>,<text>俯仰長吟正可悲。塵閒萬事底眞爲。生憎煗冷人隨世。最愛淸癯竹慰詩。綠野平泉歸有契。白頭軒冕老何宜。悠然滿酌澆愁酒。一洗煩襟醉不知。</text>
<title>雪中偶吟。贈公輔令公。二絶</title>,<text>須臾玉屑亂飄揚。萬里鎔銀一樣糚。驢背吟肩山共聳。傍人笑指孟襄陽。纖雲不祟月瞳矓。萬象驅詩做意工。獨立蒼茫銀界闊。冷然身在水晶宮。</text>
<title>次黃獻之望湖堂卽事韻</title>,<text>畫堂高數仞。晴景望中來。積雪龍頭白。寒雲牛嶺開。鳴琴調玉軫。煎酒酌金杯。只共傳心醉。莫言才不才。</text>
<title>次公輔令公韻 三首</title>,<text>嶺表天南紀。同時作遨頭。治州胥不遠。頻從挹淸流。高談雜今古。遇事相可不。素性各無華。漫浪憎三遊。許身一何愚。所願學孔丘。行當立要津。擬作濟川舟。歲月倏如電。韶華不再留。吾公年尙富。莫令悲浮休。輕薄世上交。如新到白頭。濁涇湊心源。汩亂淸渭流。此態吾所疾。公亦惡耶不。我欲御冷風。飄颻作天遊。喬松與伴侶。俯視崐崘丘。神仙何誕妄。鳳池還回舟。不作箕潁去。且效康公留。棐輔我聖君。前人爲匹休。驅馬涉遠途。積雪遍街頭。春殘一區塢。此君超凡流。愛此逗吟鞭。鴟夷酒有不。皺眉更覓句。好作襄陽遊。羲馭迫崦嵫。暝色來前丘。蒼茫海門深。何處泛蘭舟。舍馬欲一登。快意任去留。淸遊莫辜負。人事便休休。</text>
<title>秋懷 二首</title>,<text>秋夜何悽慘。淸懷入寸膓。更深桐露滴。月轉竹陰凉。楚客魂初斷。香燈愁正長。動驚今歲暮。蟋蟀在空堂。淸商一夜轉。虛幌報秋凉。風冷蟬吟澁。天高雁度長。宋生悲滿眼。潘子鬢添霜。慷慨時將晩。朱顔對鏡忙。</text>
<title>何處難忘酒。效白居易體。六首</title>,<text>何處難忘酒。孤臣憶紫霄。地分南紀盡。天迥北辰遙。白日葵常向。紅雲首幾翹。此時無一盞。愁思有誰澆。何處難忘酒。辭親嶺海鄕。白雲勞遠眼。淸夢繞高堂。手線身猶著。情懷天共長。此時無一盞。有底洗愁膓。何處難忘酒。長門歲律遒。疎桐驕夜雨。寒雁攪淸愁。買賦希君寵。臨鸞惜鬢秋。此時無一盞。閨思轉繆悠。何處難忘酒。佗鄕見故人。居然千里別。飄忽十年春。白髮心猶舊。黃眉喜更新。此時無一盞。襟抱賴誰陳。何處難忘酒。江鄕失意歸。世情隨冷煗。人事喜睽違。蓬鬢靑銅鏡。蛛絲白板扉。此時無一盞。其奈見天機。何處難忘酒。高才獨抱竆。風霜催鬢髮。天地老英雄。袖縶靑虵匣。胷蟠太華峯。此時無一盞。那得慰龍鍾。</text>
<title>次金佐郞瑛之 瑛 許上舍元輔讌席韻。兼奉兵使相博粲。</title>,<text>平昔交遊盡是英。獨將泉石濯塵纓。吟邊絶景陶三逕。物外靑山賀四明。岸柳糚金驕嫰裊。牆梅排粟細輕盈。高軒一過逢場話。洞壑依依十倍榮。</text>
<title>復次前韻</title>,<text>東風吹煗蕾初英。是處華堂集組纓。畫角聲高雲外鬧。紅旗影拂夕陽明。論襟揮麈談無盡。橫槊賦詩月半盈。賓主淸歡尊有酒。陶然取醉臥南榮。</text>
<title>次兵使相樓上卽事韻</title>,<text>如轟腰鼓碧山鳴。春酒盈盈竹葉靑。座上仙曹天上客。不須緱嶺要簫笙。</text>
<title>晉州用兪㵢溪韻。書矗石樓。僕與金瑛之共和。六絶</title>,<text>暉暉麗日轉西廂。一碧晴川萬頃光。薄暮斷橋人去盡。梅邊月冷襯寒霜。遠黛晴光開鏡匣。江山圖畫望中新。淸湘綠玉風生韻。抖擻紅塵十載人。樓前春水簟紋生。遠客登臨更駐旌。鐵篴聲高雲捲盡。月華星彩透簾明。江南春信入南枝。冄冄淸香落酒巵。欲識風流奇絶處。須看覓句興酣時。樓臺到處好風煙。性癖湖山抵死憐。午夜酒醒簾半捲。一江凉月政團圓。司馬山川養性情。遠遊湖海遍江城。詩成政在無心處。竹外春禽盡意鳴。</text>
<title>題宜寧鼎巖亭</title>,<text>巖下淸流鏡拭塵。條風不動柳生春。江山無恙渾依舊。十載重來眼更新。</text>
<title>次通度寺金翰林克己韻</title>,<text>境絶紅塵洞府深。人閒煩惱遠侵尋。山光水色常分寺。竹韻松聲共和琴。天上兩星來照耀。南中五馬亦登臨。漕溪半日逢塲話。說盡從前十載心。</text>
<title>嶺南樓送人。分韻得人字。三首</title>,<text>嶺南雲物浩津津。此夕來登興不眞。堤柳嚬眉愁落日。江花皺靨惜殘春。靑山有意開詩眼。遠樹無情礙去人。始信忘憂應是酒。欲沽新釀要錢神。遙岑斷處是煙津。賈陸丹靑未換眞。牛嶺晴分雲作障。龍頭翠鎖竹糚春。一樽取醉無多酌。千古題詩有幾人。怪底今來風味寡。眼前花鳥欠精神。從來聚散海無津。回首塵寰夢未眞。渺渺雲鴻歸遠峀。毿毿花雨落江春。煙橫浦樹蒼茫色。日暮蘋洲愁殺人。漫向東風空脉脉。獨憑危檻倍傷神。</text>
<title>次金司成國卿 安國 途中卽事韻 二絶</title>,<text>滿眼韶華屬暮春。江南花柳惱遊人。風光到處供詩料。惹入騷人遣興頻。花開溪徑便明村。簇簇蒸雲鎖洞門。紅雨驀然來撲馬。不知何處有桃源。</text>
<title>復次詠梅韻 四絶</title>,<text>夭嬌桃杏未開芳。獨占春光點素糚。瘦影橫斜香滿院。此花風韻絶尋常。雪骨冰魂粲粲花。不隨羣卉妬芳華。晴窓相對無邪思。竹外妖紅也謾多。貞心未肯受緇塵。牢落孤山雪裏春。誤了高姿空作賦。廣平元不鐵膓人。一夕封姨過北園。暗香飄散月黃昏。巡簷笑索無消息。羌篴聞來欲斷魂。</text>
<title>鮑石亭偶成</title>,<text>三姓傳家世運昌。城中民物富農桑。前王儉德追神禹。後嗣遊畋甚太康。一片金甌終失墜。五陵秋草摠荒凉。古亭殘石苔空綠。牢落銅駝臥夕陽。</text>
<title>次廣遠亭韻</title>,<text>箔外風敲竹。蕭蕭生晩陰。雨晴山翠滴。窓濕瘴煙深。海戍聞刁斗。轅門肅羽林。時淸無一事。登眺興難任。</text>
<title>復用前韻書妓巖</title>,<text>鞍馬勞勞客。偸閒坐樹陰。香魂誰處托。春水半篙深。翠黛含愁態。斜陽在竹林。古今經過者。悽斷孰爲任。</text>
<title>題降蓬萊夜彈琴 密陽妓</title>,<text>創自夔襄薦法良。憑君纖指更悠揚。武陵雨過桃花濕。湘岸風高竹韻凉。半夜征鴻回楚塞。千年鳴鳳下岐陽。酒醒夢斷天機靜。月滿虛堂古意長。</text>
<title>題甘露寺山茶花</title>,<text>古寺荒凉幾劫灰。客來無語獨徘徊。山茶開遍初零落。寂寞殘紅委綠苔。</text>
<title>次矗石樓韻</title>,<text>昔聞淸勝此名區。今上危欄百尺樓。王粲愁懷何齷齪。元龍豪宕儘風流。白鷗波靜機渾斷。翠黛煙生氣欲浮。報答江山應有意。更尋詩料入靑州。</text>
<title>次金進士 萬鈞 枕流亭李參判明仲 堣 韻 二絶</title>,<text>亂山臨鏡面。是處有君家。白鳥盟相慣。靑雲路自遐。一瓢猶足樂。萬石不須誇。但負蒼生望。時人爲子嗟。今古同爲客。乾坤一旅亭。人情知盛滿。天道亦虛盈。雪月襟懷冷。山河氣勢傾。漫然遺世事。攜酒入詩城。</text>
<title>病宿蘇山驛書懷</title>,<text>病宿蘇山驛。屬時夏季天。郵殘雞犬靜。雨霽星河鮮。缺月窺簷隙。微凉生樹顚。客懷空脈脈。牢落政無眠。</text>
<title>次閔上舍 友參 韻懷</title>,<text>乾坤空廓大。世事入搔頭。萬石雖云貴。簞瓢擬可羞。故山靑滿眼。㵎水碧鳴璆。如許未歸去。紅塵自在愁。</text>
<title>紫薇花爲風雨所落</title>,<text>封姨顚太劇。花雨更輕狂。滿地鋪紅錦。行過屐齒香。</text>
<title>到淸道。主郡歸覲未還。雨中登樓有作。</title>,<text>作意來空舘。蕭然滿眼秋。主人曾定省。客子獨淹留。淅瀝風生竹。冥茫雨暗樓。黃昏無喜鵲。叵耐戀君愁。</text>
<title>復用前韻送人</title>,<text>送子江亭畔。西風過雁秋。行雲望不及。歸鶴絆難留。遠野煙籠樹。斜陽人倚樓。靑山含萬古。默默自容愁。</text>
<title>次仁同望湖軒韻</title>,<text>金烏西望最高巓。收取雲霞几案前。日暮微凉生碧沼。夜深淸露滴紅蓮。平湖霽色新磨鏡。遠巷垂楊晩裊煙。欲把狂吟酬絶勝。却嫌諸子著鞭先。</text>
<title>秋日過丹陽峽</title>,<text>瘴海分符已數年。如今重見此山川。紅酣霜後千林葉。綠淨吟邊百丈淵。度嶺寒雲拕雁陣。斑巖細菊剝金錢。秋風峽裏無竆趣。賈陸丹靑未盡傳。</text>
<title>舟中書贈子文 二絶</title>,<text>臨江高聳甓浮屠。是處吾師住有無。遙向停雲催短櫂。夕陽西抹已棲烏。秋山木落瘦容尖。遠客羈愁一半添。薄暮孤舟寺下泊。臥看新月細如鎌。</text>
<title>又賦近體。重寄子文。</title>,<text>琳房閒寂壓淸漪。入定高僧此住持。別後未看支遁鶴。手中常把半山詩。師捐世事塵魔靜。我逐名途害馬隨。今日相逢多古意。無端黃色上雙眉。</text>
<title>舟中逢重九 二絶</title>,<text>龍山當日飮無何。帽落西風興轉多。可笑黃金囊底盡。未酬佳節客中過。登高處處酒如波。醉把茱萸笑語譁。淡泊吾曹空作客。一年重九負黃花。</text>
<title>細雨泊舟炊飯</title>,<text>城市黃埃滿鬢絲。煙波今日洗塵脾。扁舟依樾炊香飯。細雨斜邊自詠詩。</text>
<title>書懷戲贈公輔 二絶</title>,<text>東華纔踏軟紅塵。烏帽靑衫困此身。自是文園衰病甚。當罏解渴有誰人。南山住近聽松濤。半夜淸愁首幾搔。短髮朝來渾欲白。晴窓誰鑷凍霜毛。</text>
<title>庚午九月廿五日夜書懷</title>,<text>靑衫白髮病相攜。故國歸心也轉迷。冷屋風燈光翳翳。寒簷夜雨響凄凄。漢津浩渺天孫隔。蟣蝨縱橫犢鼻棲。隻影依依還自弔。擁衾無語待晨雞。</text>
<title>次金國卿韻。贈日本僧綳中。三首</title>,<text>吾師法本靜。白生虛室中。慧日曜康衢。重昏孰有忡。妙道幷澄什。苦海舟羣蒙。游心大千界。瑩晶如鑑空。詩鋒硎發刃。凜凜生長風。使乎能專對。一櫂凌冥濛。周家觀雅樂。虞庭拜黃封。我昔揖淸芬。相望氣槩同。今朝重刮目。古意何能竆。論襟竟此夜。直到窓日紅。宣慰儒家宗。五車藏胷中。抱負任眞宰。憂患非所忡。天民最先覺。萬萬開昏蒙。意氣薄秋旻。杳窅鶻橫空。尙友在古人。孰能爭高風。吾師法門胄。聞道先鴻濛。奉使自日本。揚舲遡鯷封。一見慣平素。莫逆心膽同。談無還說有。萬象冥搜竆。論詩唾明月。樹樹珊瑚紅。吾師與老夫。昔年遭南中。爾後久睽違。十載心忡忡。今秋復相見。喜氣如發蒙。眉黃眼轉靑。軟話塵劫空。開樽成取醉。手麈麾淸風。三生說未盡。作意旋空濛。扶桑幾萬里。縹渺紅雲封。悲歡眞一瞥。蘧蘧醒夢同。世事擬摶沙。聚散何時竆。題詩寄此行。一抹斜陽紅。</text>
<title>次神林驛韻</title>,<text>寂歷雲林犬吠疎。只緣墟巷罕民廬。山中木葉無情思。飄落西風更掃除。</text>
<title>次金國卿韻。奉贈臨溪主人。三首○前觀察愼自健</title>,<text>軒冕欺人到暮年。鬢邊霜雪已蕭然。始知莊叟濠中樂。喚起邯鄲枕上眠。鏡靜平湖初過雨。螺靑遠峀半沉煙。從今抖擻塵閒念。身世飄飄骨欲仙。卜築淸溪遶屋流。可歸休日正歸休。相將白鳥眠江上。何處紅塵沒馬頭。晝靜蓮池魚共樂。夜深梅塢月同遊。生涯淡泊詩爲伴。長占煙波筆幾抽。江闊天空月淡昏。靜中生白絶塵喧。遠辭朝市成長往。閒把詩書作雅言。楊柳淸風凉枕簟。梅花小雪爽精魂。白鷗無奈還嘲我。夢裏曾驅駟馬軒。</text>
<title>秋夜寓直司宰監</title>,<text>秋聲來上苑。玉漏響丁東。忽覺窓閒夢。驚聞雲外鴻。香燈懸短壁。缺月掛疎桐。未和歸田賦。蕭蕭鬢轉蓬。</text>
<title>復用前韻書于彥昌第</title>,<text>旅食京華久。歸心水注東。淸癯一病鶴。羈絆九霄鴻。香碎霜邊菊。風生爨下桐。乾坤空納納。飄轉似萍蓬。</text>
<title>九日書懷。贈李元老。</title>,<text>黃花重九酒。適逢故舊時。不辭陶令醉。肯作景公悲。帽落龍山晩。觴傳藍㵎湄。茱萸今日勝。更把細論詩。</text>
<title>輓李副正 荇 母夫人</title>,<text>夫人生閥閱。家世有刑儀。稟性最精粹。栗然玉無疵。奉嬪李侯歸。遂作高門楣。相對敬如賓。擧案齊其眉。婦道合中饋。母儀家人宜。蘋蘩供祭祀。女圖箴弘規。惠愛及鄰閈。九族稱仁慈。積德天所佑。降此麒麟兒。或鍾奎璧精。或應龍虎姿。或如霜後鷹。或若䕺閒羆。雍雍復揭揭。才調俱絶時。咸知將相器。嘖嘖爭相推。英名藉士林。冠蓋尋葳蕤。更得傅侯賢。玉潤含淸奇。封君列鼎食。勳烈銘鍾彝。康寧享此榮。北堂萱露滋。良辰與吉日。開樽奉壽巵。淸歌間豪吹。飣餖雜棗棃。翩然迭起舞。綵服風披披。四座爛醉喧。雙親顔垂怡。具慶一堂內。爲歡百歲期。世事盛復衰。月盈還卽虧。豈料黔婁逝。請諡云康伊。爾後病侵尋。鬱鬱終天悲。悠悠蟬脫蛻。浮世忽長辭。誰傳紗幔業。廢吟蓼莪詩。于嗟生有慶。死亦存厖褫。送喪三千乘。雜遝來交馳。奉稅五百金。炯炯光陸離。一死更何惜。萬古張林碑。</text>
<title>次鄭獬詩軸韻</title>,<text>紛紛市井徒。孰抗浮雲志。筭甕較錙銖。瑣瑣爭逐利。但事登龍斷。肯識名敎地。何人超物累。市隱獨拔萃。鄭生有孤抱。沖澹不可企。疾邪好正直。獬名眞孚義。脫略不混俗。反招凡庸刺。尙友古之人。詩書爲日事。吾聞有晉世。賣李鑽核吏。名高七賢列。望在具瞻位。斯人倘有靈。視爾寧少愧。</text>
<title>龍壽途中書事。贈李明仲令公。</title>,<text>此地云天險。羊膓幾屈盤。洞深生晩籟。山亂疊層巒。老栢禽棲古。危途石齒攢。題詩從跋涉。誰料我吟安。</text>
<title>唐橋有感</title>,<text>追憶橋邊事。𤠞㹯此地屯。風塵暗矢石。金鼓盪乾坤。毒鴆纔投水。元戎忽褫魂。蟲沙渾渺渺。幾箇化爲猿。</text>
<title>盈德途中。述懷贈堯卿令公。二首</title>,<text>剛風掀宇宙。塵暗眼茫然。已度千尋棧。還逢五十川。山深聞虎嘯。日暮斷人煙。去去催官道。危橋馬不前。自笑名利子。勞勞役一心。愁邊斑鬢髮。馬上費光陰。遶屋溪流淨。臨池竹影深。奈何緣寸廩。辜負故山林。</text>
<title>登觀魚臺 二首</title>,<text>蠟屐登鼇頂。平觀湧海暾。魚龍爭出沒。鷗鷺亂飛翻。汗漫爲詩伴。滄溟作酒樽。勿辭多酌我。遮莫到黃昏。斷岸高千尺。茫茫壓大洋。乾坤浮浩氣。日月浴波光。風定帆來晩。雲移雁度長。俯看魚萬隊。絶勝適濠梁。</text>
<title>春日雨後卽事。用昌黎韻。</title>,<text>今年春旱少繁華。更峭輕寒草未芽。昨夜東風和雨過。滿山紅杏遍開花。</text>
<title>春日病餘偶吟 五絶</title>,<text>邇來嬰病動經旬。不用門人禱鬼神。忽覺山中春欲暮。起看紅褪綠初匀。韶光駘蕩惱心魂。春意紛紛鬧杏村。病客閉門欹枕臥。不知花落竹生孫。文園當日病相親。詞賦風流頓減眞。案上琴書渾不記。惟看藥譜卞君臣。寂寂鈴齋鳥弄春。印文生綠硯埋塵。却嫌閭巷煩愁歎。強起開門答怨民。爲郡曾無愛及人。更憐衰懶漫遭嗔。非才不繫蒼生望。端合滄溪理釣緡。</text>
<title>春夜雨中書懷</title>,<text>平生經世策。自笑竟何成。衰病愁長夜。孤吟對短檠。簾纖山杏雨。款曲杜鵑聲。隱几淸無寐。翛然萬念生。</text>
<title>次止叔聞杜鵑感懷韻</title>,<text>蜀魄思歸計未成。靑山深處響凄淸。騷人靜聽渾無夢。午夜愁懷耿耿明。</text>
<title>次權進士 恕 思親韻</title>,<text>桃花落盡杏成兒。雨後殘紅過眼稀。遊子戀親歸未得。白雲遙望淚霑衣。</text>
<title>月夜登樓。聞篴有感。在善山作</title>,<text>裂石穿雲弄未休。月明簾捲倚高樓。莫敎吹落蘇娘枕。香夢醒來暗結愁。</text>
<title>戲贈尙州牧金子寬 二絶</title>,<text>高臥東山謝吏部。靑樓薄行杜樊川。後來禮數拘名敎。二子風流孰敢傳。郵亭一夜醉堪眠。陶縠風情豈偶然。莫笑襄陽老太守。駄紅細馬鬢絲年。</text>
<title>久旱逢雨喜書</title>,<text>雷師鞭鬼馭。天地忽茫屯。趙日炎威霽。商霖溥澤新。溪山增意氣。禾黍摠精神。預占司農筆。特書大有春。</text>
<title>將送人戲贈子寬 二絶</title>,<text>造物元來多戲劇。人閒萬事喜睽違。郵亭未闋風光好。尋見蟾宮竊藥歸。一瞥繁華詎可久。巫山夢罷總虛無。莫言楊素風情薄。覽鏡歸妻是丈夫。</text>
<title>次日本僧綳中韻 三絶</title>,<text>似君專對儘無多。星漢頻回博浪槎。此日天南重邂逅。眉間黃色兩如何。筆陣縱橫千丈虹。襟懷脫略九秋空。吟鞍收取江山勝。萬里乾坤入眼中。五月南州梅雨節。送君叵耐獨長吁。佗時風定天寧樹。讀罷黃庭憶我無。</text>
<title>自敍</title>,<text>坐嘯無能招謗訕。更多公務似髦蠻。未從潁水洗塵耳。謾向東華強俗顔。兩鬢淸霜新白髮。十年歸夢舊靑山。市朝喧鬧雲林靜。綠野平泉準擬閒。</text>
<title>次朴都事雲卿秋懷韻</title>,<text>羊胛光陰隙駟馳。商聲又到厥民夷。龍山落帽風流近。彭澤折腰歸去遲。深院疎桐隳碧砌。夕陽寒雁下荒陂。潘郞雙鬢幺麽盡。慷慨臨鸞歎舊時。</text>
<title>途中逢重九書懷</title>,<text>秋風作遠客。霜葉已云摧。斗酒誰家熟。重陽此日回。空聞黃菊錫。不見白衣來。馬上逢佳節。中懷鬱未開。</text>
<title>曉發興海。到海口有感。</title>,<text>征鞍趁曉月。炬火更光芒。畫角聲悲壯。鯨波勢混茫。半生空在道。兩鬢已添霜。僶勉從王事。賢勞愧未當。</text>
<title>題長鬐客館</title>,<text>金墉高百丈。畫棟揷危巓。身在六鼇頂。眼開三島煙。東南莽不極。天水浩無邊。願借鵾鵬翰。扶搖遍八堧。</text>
<title>過漁郞村卽事</title>,<text>五馬此經過。竆村憐食貧。斲冰來汲水。乞火去燃薪。官吏催租急。丘民稱貸頻。田家辛苦意。夷中已傷神。</text>
<title>書雙明樓</title>,<text>逆旅乾坤裏。居然度幾春。溪山渾面目。梅竹爽精神。十載重來客。雙明舊主人。却嫌曾此地。遺愛未覃民。</text>
<title>次洪公佐題龍門寺韻書懷</title>,<text>窓外蕭蕭竹韻淸。伴燈孤寂計平生。擬尋江海盟鷗鷺。不用金甌覆姓名。却笑衆讒爭謗毁。自然公道在昭明。若爲與子龍門去。共濯塵纓澗水鳴。</text>
<title>春日思人</title>,<text>春意紛紛遍洛西。灃蘭沅芷客魂迷。寒窓伴寂淸無夢。月上疎篁翡翠啼。</text>
<title>次禮安雙碧亭韻</title>,<text>小亭圍峻嶺。此地禊堪修。松近當簷碧。江深到海遒。孔尊辭惡客。陳榻對淸流。喜賞煙霞趣。更聞黃栗留。</text>
<title>初春書幽洞驛</title>,<text>條風拂柳柳絲輕。東陸姸和煗日晴。山雪未消春意鬧。萬林花木總排英。</text>
<title>次禹處士韻</title>,<text>少年壯志欲觀瀾。老去生涯屋數間。舊業蕭疎原憲契。新詩澹泊孟郊寒。寸心雖裕三多美。十步應知九轉難。乾沒功名無介意。浮休身世有餘閒。好從南畝耕春隴。肯向東華強俗顔。駟馬高車憂甚大。不如貧賤樂更安。</text>
<title>贈行臺安敬之 邦愼○二絶</title>,<text>風流豪邁杜樊川。一夢楊州覺十年。冷笑當時安御史。寂寥空館獨堪眠。絲綸一受下鶉方。玉樹橫霜耿鐵膓。名敎中閒有樂地。郵亭何必作風光。</text>
<title>登快賓樓夜吟</title>,<text>岑樓三百尺。高臥冷衣裳。雨過煙收嶂。天晴月上床。梧桐淸露滴。鴨脚好風凉。靜裏塵緣斷。翛然興味長。</text>
<title>春日望村家戲吟</title>,<text>霽景淸酣媚日華。杏花初綻柳絲斜。春光自是無私意。遍入竆村百姓家。</text>
<title>感古偶作。贈金國秉。時辭職下鄕</title>,<text>屼峍男兒志。升沉自不關。放勳登寶座。巢父入靑山。笑指麒麟楦。間從水石閒。飄遊萬里鶴。誰縶逗塵寰。</text>
<title>宿智勝精舍</title>,<text>吟鞍尋法界。日暮卸禪房。歲久蒼松老。窓虛苦竹凉。風泉來洗耳。蘿月上侵床。坐失塵閒事。憐渠演偈香。</text>
<title>秋夜舒懷</title>,<text>獨坐寒無睡。百憂春草生。薄簾山月影。孤枕塞鴻聲。久負檀公策。空將毛義情。功名欺白髮。俛首世人評。</text>
<title>贈洪公佐希和 三首</title>,<text>村舍傍江曲。淸幽興轉多。門垂彭澤柳。池泛右軍鵝。詩酒壺中樂。功名夢裏訛。囂囂心自得。高臥養閒和。謾抱仲容器。居然屈壯豪。是非忘袞袞。魚鳥樂陶陶。世事憑隍鹿。人情任桔槹。春缸有美酒。醉飮讀離騷。卜築林泉勝。淸奇天所慳。煙霞謝宅近。山水敬亭閒。淨几書玄草。雕籠養白鷳。自憐慵太守。虛老軟塵閒。</text>
<title>題龍門寺 三首</title>,<text>龍門名淨界。山水說新淸。遊騎尋眞入。居僧擁錫迎。泉鳴喧石竇。月上射簾旌。坐覺玄通妙。悠然浩氣生。古寺煙霞裏。松蘿蔭石屛。緇僧洗白足。碧眼對黃庭。禪定塵魔淨。鍾淸曠劫醒。山空無俗狀。疑是到天寧。精舍住虛淨。紅塵不染心。何年龍出見。此日客來尋。石碣生蒼蘚。松窓轉綠陰。忘歸更立馬。故故夕陽沉。</text>
<title>贈韓季英希和 二首</title>,<text>遶屋螺鬟翠入簾。主人高臥撚吟髥。魚鰕網得秋方好。芋栗園收口正甜。禍福同看失馬叟。功名還擬上竿鮎。客來若問紅塵事。笑指靑山一角尖。背郭堂成面碧流。琴書閒伴此消憂。忘機澤畔無求雉。縱意波心不繫舟。白首折腰羞五斗。淸溪濯足樂三休。山林雲路誰榮辱。寸廩驅人尙逗留。</text>
<title>梁山倅朴 繼祖 送竹簟謝題</title>,<text>八尺漪紋竹。今朝寄自梁。桃笙含碧玉。薤葉帶淸霜。身臥袁安雪。魂尋蘄水鄕。故人投贈意。見物不相忘。</text>
<title>登龍角。有懷陳𥳑齋斗粟淹吾駕之句偶成。二律</title>,<text>斗粟淹吾駕。江鷗盟已寒。淸霜鬢上嚲。殘歲客中闌。龍角千尋壯。羊膓百折盤。山空木葉落。羈思更凄酸。斗粟淹吾駕。區區笑繫匏。山林欺舊約。世路托新交。自爾懲予咎。何須解彼嘲。菟裘長在夢。雞肋不曾拋。</text>
<title>郡人送菊書寄</title>,<text>君家細菊傲霜黏。採送琴齋野興添。早托東籬陶逕入。更從湘岸屈騷拈。溫香冄冄侵書幌。冷蘂團團映鏡奩。却怪主人無索取。只於花卉不曾廉。</text>
<title>輓文士輝母夫人</title>,<text>窈窕宜君子。門楣播德音。義方三徙宅。仙桂兩成林。少遜宣文斅。贏輸奉裞金。張生撰淑行。銘碣揭來今。</text>
<title>放病鷹</title>,<text>鍾山得鷙鳥。馴養再炎凉。劒翮穿雲漢。星眸閃日光。一朝摧意氣。千里敢飛揚。枯木空垂翅。烏鳶爭攫傷。</text>
<title>柳川途中</title>,<text>曉出西郊外。雲天秘日明。山冥雪意兆。冰滑馬蹄傾。柳巷炊煙起。風林竹韻生。催科閑吠犬。今歲幸豐贏。</text>
<title>詠雪贈洪公佐 二首</title>,<text>氣母催騰六。瓊花一尺彊。平鋪迷㵎谷。高壓挫松篁。灞道吟肩聳。山陰返櫂忙。遺蝗占入地。連陌竚雲黃。浩渺彌原陸。驕多意氣彊。靑韜半嶺栢。白曳一園篁。木客投巖急。山僧汲井忙。碧雞誰騁辨。詞律愧蘇黃。</text>
<title>正月途中。雨後卽事。二首</title>,<text>衙罷出東郊。天和霽景韶。川冰仍雨泮。山雪藉陰驕。蕾作籬邊樹。春生柳外橋。年光隨節換。叵耐鬢蕭蕭。乾坤微雨洗。著眼客愁醒。遠峀雲猶黑。燒原草自靑。旅魂迷故國。春意動江亭。宇宙無竆極。浮生轉似萍。</text>
<title>大雪 五絶</title>,<text>暮年鞍馬涉川原。幾想袁安臥閉門。料峭剛風吹剗地。衣雖狐貉亦無溫。偸玉雲師智力竆。支機誤觸碎飛空。乾坤萬里銀成界。貧富無私到處公。雲閒皓鶴舞紛披。頃刻琪花襯萬枝。庾嶺玉妃渾粉色。麻姑還愧白衣緇。下土飛塵幾日休。天翁不屑玉爲區。浩然心地無纖垢。身在淸都最上頭。浩渺瓊花霽色韶。滿天明月影迢迢。兔園授簡慙才薄。剡曲回舟興轉饒。</text>
<title>輓權判事子輿母夫人 三首</title>,<text>夫人聯閥閱。淑德作門楣。弄瓦商山社。乘雲洛水湄。碧梧凰謝去。玄室鳳相隨。莫惜佳城閉。來迎有兩兒。圓靈稟淑行。窈窕性天然。愛敬閨門著。柔嘉婦道專。享年將百歲。敎子已三遷。定識張林撰。高名播遠傳。宣文嗣令德。敎誨直而溫。鶚立淸班子。鵷翔上舍孫。鵬程通北海。雲路接天門。袞袞流餘慶。應知裕後昆。</text>
<title>聞杜鵑偶成 二首</title>,<text>隻影春山裏。心冤說向誰。數聲膓斷處。半夜月明時。喚覺深閨夢。催成遠客詩。空思歸故國。啼血染花枝。夢斷北窓下。淸宵已向闌。棃花近屋角。蜀魄叫簷端。怨逐殘春老。聲隨落月寒。天聾尙未聽。何處訴心肝。</text>
<title>次江上友人韻 二絶</title>,<text>芳草抽新翠。韶顔感舊紅。江流長滾滾。逝者更無竆。花落鳥聲裏。客吟江雨邊。送春兼送友。愁思正茫然。</text>
<title>暮春與友登龍宮浮翠樓</title>,<text>共惜春將暮。登臨擧一杯。杏花疎竹映。沙水茂林廻。南寺暮鍾定。東臺夜月來。酒闌人又散。心地靜無埃。</text>
<title>登映湖樓漫成 四首</title>,<text>欲辦江樓醉。來登設几筵。簟文鋪水面。螺影入樽前。聲徹昭華管。風生穠李絃。元龍平日氣。一半更狂顚。湖上靑樓迥。登臨萬象森。岳陽留宇宙。雲夢盪胷襟。風月供詩酒。江山說古今。更誇三大字。金暈蘸波心。遠客登樓日。方春草已芽。飢烏啼古木。晩雁下平沙。風撼林花落。波鳴江雨斜。百年傷往淚。揮灑入悲笳。湖山多古意。留眼逗吟鞭。白屋花明處。朱欄樹暗邊。淸江朝遠海。獨鳥度長天。風雨前時事。從今覺慘然。</text>
<title>初夏途中作</title>,<text>年年鞍馬歎勞生。客路艱難已飽更。江水有情流海去。楊花無賴倚風輕。平沙落日逢歸雁。高柳晴陰聽亂鸎。節序不停人亦老。豈知軒冕倘來榮。</text>
<title>自敍贈洪公佐</title>,<text>淸朝開鏡匣。衰鬢怕星星。只怪如三昧。還憐負六經。光陰雙轉轂。身世一浮萍。隱几看時事。山雲白更靑。</text>
<title>次蘇都事 世良 喜雨韻 二絶</title>,<text>天上馬鬃誰受傳。人閒無用桔槹顚。豈因太守玄功力。正是隨車雨沛然。天瓢傾注頌聲傳。下土人民喜欲顚。不獨黍苗生氣象。江山新沐總欣然。</text>
<title>言志。復用前韻 二絶</title>,<text>早飮香名萬口傳。大村終得定扶顚。老夫叨下陳蕃榻。一笑詩成氣浩然。瓊琚玉佩世爭傳。萬丈詩壇泰華顚。餘事文章全德行。士林宗仰喜天然。</text>
<title>聞成大司憲 世純 訃音</title>,<text>大純天下士。誰出斗南先。鐵石膓彌勁。松筠節愈堅。風稜起薄俗。道骨契眞仙。手把屠龍刃。胷藏稱物權。高才三絶右。廉德四知前。言行能相顧。淸和不自偏。心階森月影。氣宇靜塵緣。祿有千鍾粟。盎無一貫錢。身榮惟紫綬。箕裘只靑氈。僶勉思陳力。逢迎肯脅肩。安危關社稷。寬猛適韋弦。臺府淸霜肅。雲霄逸翮聯。經綸彰黼黻。槖鑰贊陶甄。流涕憂時弊。爲舟濟巨川。朝花邀劒佩。夜殿錫金蓮。曳舃升螭陛。飄纓步玉甎。皁囊敷奏切。丹扆眷隆專。會鵩來庚日。悲人亡已年。齊民褎巷哭。舂婦輟謳憐。殄悴邦家痛。褒揚國史傳。英靈嗟已矣。衰淚更茫然。惆悵音容隔。何從作九泉。</text>
<title>上李相國 浤 座隅 四首</title>,<text>决意歸來祿可辭。戒盈知足似公誰。紅顔雲路飛鳧舃。白首鷗汀理釣絲。醉臥平泉花下石。笑看淸朝匣中龜。已捐害馬機心斷。閒賦無求澤雉詩。煙霞泉石夢相關。謝笏淸朝已乞還。白玉黏頭光里巷。黃金橫帶映湖山。一生詩酒愁邊勝。滿壁圖書靜裏閒。更起高亭臨鏡面。濯纓聊復洗塵顔。九陌黃塵撩眼飛。無人高拂解朝衣。不嫌驢背加麟楦。肯信名途有禍機。海上昔聞疏子去。盤中今見李公歸。翛然領得江山趣。魚鳥相忘傲是非。漢庭科目應賢良。欲報君恩鬢已霜。一片菟裘迷蝶夢。九天閶闔謝金章。敬亭煙水鷗波靜。綠野風簾午枕凉。却笑山雲閒未得。白衣蒼狗轉相忙。</text>
<title>次文士輝韻 二首</title>,<text>南中坐嘯性慵官。簿領䕺閒世味酸。不羡鵬摶萬里窄。自便鷦托一枝寬。才名寂寞嫌遼豕。鬢髮蕭疎怕鏡鸞。賴有故人能起我。詩成付與意多端。自憐甚矣抵吾衰。羡爾胷呑萬頃陂。王湛未痊陰子癖。阿戎猶壓杜公詩。溪山好月秋凉夜。賓主高談酒凸巵。是處逢塲眞有樂。莫嫌休唱竹枝詞。</text>
<title>次凝神樓韻 五絶</title>,<text>洛水風煙撩眼迷。一方形勝屬輪蹄。高樓更宿寒侵骨。身在銀蟾背上棲。此君蕭爽對蒼髥。雙節爭高瘦影尖。更將月明淸滿意。綠窓終夜上疎簾。住笏孤吟客况淸。西山爽氣透簾輕。靜中活動天機處。近榻盆荷落雨聲。午枕蘧蘧夢忽醒。半竿斜日轉松欞。翛然獨坐供詩料。遠峀輕嵐入眼靑。危樓一上擬登仙。雲物凄淸几案邊。勝景未應酬短句。且將神筆喚龍眠。</text>
<title>春日柳川途。詠懷贈文士輝希和。</title>,<text>年來綰綬領銅章。卒卒塵埃日夜忙。天上光陰雙轂轉。陌頭楊柳萬金黃。韶華衰謝丹消臉。短髮蕭疎白襯霜。人世渾如舟在壑。一生詩酒作顚狂。</text>
<title>春日途中述懷錄。奉大用希和。</title>,<text>東風吹嫋嫋。和煦蕩乾坤。紅綻杜鵑朶。靑分楊柳村。韶光馬上過。衰鬢鏡中渾。舊習都消盡。惟餘浩氣存。</text>
<title>復用前韻。賀陞蟬貂。向夜語及次陞華秩之占。故末句及之云。</title>,<text>宸心方側席。籲俊贊乾坤。北降絲綸命。南傳遠近村。豪英元賦與。才德已全渾。却怪前宵語。還誇休讖存。</text>
<title>復用前韻。奉別大用。</title>,<text>貂蟬回漢闕。好雨洗乾坤。澤國蒼茫影。春陰揜映村。丹心奉日去。黃色上眉渾。叵耐渭城別。相思雲樹存。</text>
<title>花山東別室。夜坐賞蓮。二絶○甲戌夏</title>,<text>淸夜無人獨倚欄。自憐凉月映荷盤。宵殘已是風和露。更著明珠點點寒。半畝蓮塘一鏡明。好風吹過暗香生。此閒有月尤奇絶。老子新詩不勝淸。</text>
<title>次醴泉東軒板上韻。與曹監司同和。</title>,<text>遽廬天地幾光陰。俯仰悠悠成古今。一線淸溪橫作帶。千章老木蔭爲林。懸心北闕風雲迥。坐肅南州歲月深。吏散庭空虛室白。靜中敧枕撚髭吟。</text>
<title>輓金永川 欽祖 春府</title>,<text>眞醇無作僞。正氣稟乾坤。蓬蓽張貧甚。楷模李局存。過庭承鯉對。積善占于門。經訓心要貴。金籝舌不論。獲禽羞詭術。磨玷復微言。事業罏頭酒。行裝犢鼻褌。耕田棲谷口。蒔藥灌蔬園。莊敬爲繩墨。詩書敎子孫。靑氈垂懿範。紫綬映高軒。英妙山東擅。聲名斗北喧。靈春千歲秀。密葉萬枝繁。五鼎羔豚享。三生齒德尊。晨昏奉定省。冬夏穩凊溫。處世同春夢。乘雲入帝閽。舟移半夜壑。花謝一堂萱。素命隨元數。先徵契刻琨。已捐黃耇壽。歸臥白楊村。馬鬣埋雙劒。宣麻慰九原。鄕鄰休濺淚。楚俗謾招魂。執紼人爭慶。爭知裕後昆。</text>
<title>春日雨中。書懷贈金廣文。龜息○二絶</title>,<text>桃杏爭開柳線垂。滿城煙雨碧絲絲。欲雕好句酬佳節。簿領如山不到詩。社甕新醅潑潑淸。阿戎共是可相傾。自多春雨無關鍵。故閉歸人不放行。</text>
<title>次 缺 敬叔韻</title>,<text>村南村北長桑麻。浦樹山花取次華。好雨更敎留客旆。一樽相屬亦云嘉。</text>
<title>書懷贈▣敬叔</title>,<text>折腰每忍陶潛恥。曲肘常容元結羞。五柳春深歸未得。自憐駒犢伏轅愁。</text>
<title>龍宮館卽景。贈權使君齊之。</title>,<text>浪飜壠上風過麥。錦碎階前鳥啅花。正是江城春好處。與君辜負一年華。</text>
<title>咸昌廣遠樓卽事。贈金使君希淸。</title>,<text>鳥啼春盡惜芳華。客裏情懷薄似紗。無賴狂風吹白雪。滿庭飄泊落棃花。</text>
<title>洪監司歌謠 二首</title>,<text>南陽山水鍾生英。會遇亨嘉作國禎。夜殿蓮分學士燭。天扃履曳尙書聲。千尋碧海鵬程迥。萬里長途驥足輕。金馬玉堂鞭早著。一朝三接荷恩榮。當日南州仗鉞行。東風吹煗捲高旌。粹容有肅仁威倂。公道無私黜陟明。照鏡姸媸難掩狀。入衡輕重不逃平。澄淸范轡登原隰。豪猾聞風膽已驚。</text>
<title>雨後豐山途中</title>,<text>銅章今五載。鞍馬幾馳奔。雨洗山顔淨。風搖麥浪飜。感時仍遣興。歎逝更銷魂。身世如駒犢。區區笑伏轅。</text>
<title>西菴寺。訪士輝，平甫諸公。</title>,<text>聞道西菴勝。抽身簿領馳。俗情看竹爽。詩眼入雲彌。異景應千狀。親朋亦一奇。逢塲須劇飮。開口不多時。</text>
<title>燕居卽事 二首</title>,<text>簿領偸閒日。端居一室寬。鏡開看白鬢。簾捲納靑巒。鵲尾香煙細。松滋醉霧寒。蠻牋詩未就。髭撚幾吟安。棲息絶塵侶。山禽獨慰余。靑苔生石砌。紅藥映床書。屛俗窓前竹。鋤荒雨後蔬。方耽閒靜趣。自與世人疎。</text>
<title>快賓樓卽景。奉運之令公。</title>,<text>仲夏雨初霽。樓臺捲宿陰。微凉生竹逕。晴蝶遶花心。適有軒車至。從無訟牒尋。相忘話舊意。新月上東林。</text>
<title>林川卽事。再奉運之。二首</title>,<text>襄陽山水窟。最好郡西川。樹密濃陰合。波明霽色圓。賓筵傳玉斝。盤饌供銀鮮。暮景看垂盡。更邀月上天。人事喜乖隔。逢塲豈易時。慇懃須劇飮。歸去莫嫌遲。魚樂濠梁夕。鸎啼習氏池。玆遊眞不偶。佗日更相期。</text>
<title>次曹相國 宗聖 韻</title>,<text>淸宵塊獨坐。金鴨裊芙蓉。隔海共明月。開襟向北風。參商阻已久。雲樹遠相濃。脈脈思公意。悠悠水注東。</text>
<title>十五日夜。龍宮浮翠樓卽景。乙亥六月</title>,<text>樓前沙水簟紋平。竹外天風夏葛輕。午夜月明人不寐。紫薇花影上南榮。</text>
<title>用或人韻。書浮翠樓。與士輝共賦</title>,<text>卸鞍留五馬。嘯詠一登樓。孤店煙千抹。三庚勢九秋。溪山開遠眼。雲物入尖頭。醫俗軒前竹。相看自在遊。</text>
<title>阻水宿盤巖盧師傅別墅 又與士輝共賦</title>,<text>畫堂臨鏡面。境靜別乾坤。潦水鳴灘急。波聲入枕喧。宿雲鋪暗淡。晴日捲陰昏。賓主逢迎處。高談酒凸樽。</text>
<title>次文士輝韻 二首</title>,<text>畫堂高處會相親。正是盤巖月滿辰。河朔杯觴飛四座。裴門車馬閙羣賓。興隨心眼乾坤闊。詩取雲霞洞壑貧。半日抽身簿領裏。鷗波淨洗利名塵。獨歎吾文少至親。渾如落落曉來辰。我爲坐嘯南陽守。君作觀光上國賓。共保門闌期種德。肯將驕泰作凌貧。男兒大志淸天下。一室何須謾掃塵。</text>
<title>重九日途中 二絶</title>,<text>一年佳節屬重陽。路上黃花撲馬香。客裏未供藍澗醉。西風吹鬢意茫茫。今逢重九洛江頭。空負龍山謾浪遊。會有故人憐寂寞。黃雞白酒慰羈愁。</text>
<title>龍宮客舍夜作</title>,<text>霜天杳杳月參差。官舍無人夜漏遲。誰遣翠禽啼苦竹。客來淸聽立多時。</text>
<title>次永川雙淸堂韻</title>,<text>俯仰悠悠起遠思。濠中魚樂想應知。登樓不必愁王粲。流水何慙遇子期。野色蒼茫饒眼界。湖光瀲灩上金巵。酒闌更辦汾亭醉。直到西廂月隱時。</text>
<title>輓義興縣監金愼思 三絶</title>,<text>奉箋京國朝楓陛。更省萱堂獻壽觥。忠孝一心俱未遂。可憐中道遽捐生。身世依依一夢醒。來無蹤迹去無形。浮休生死君何歎。只恨孤親哭喪明。天上酒星來下土。酌來南斗飮無何。人閒飮盡酒泉渴。還向淸都捧紫霞。</text>
<title>春暮登竹嶺</title>,<text>磅礴東南鎭。羣山此向朝。晴川飛絶壑。峭壁揷層霄。陽谷花初綻。陰崖雪未消。黃精隨處斸。幽寂境迢迢。</text>
<title>次淸遠亭韻</title>,<text>碧水縱橫白石邊。危亭影落鏡中天。吟哦剩得騷家趣。登眺都然害馬牽。寫景却嫌王勃後。探奇肯望子長前。不惟翰墨慚先輩。第一冶名負穎川。</text>
<title>春日步江臺 二絶</title>,<text>坐嘯黃堂簿領埋。乘間出郭步江臺。忽看紅濕霞明處。知有山花萬萬開。逝水滔滔去不回。臨流浩歎思悠哉。舊時丹渥今消盡。鏡裏霜毛兩鬢催。</text>
<title>聞杜鵑 二絶</title>,<text>爲問何年出蜀西。旅魂無托落花迷。騷翁悲世膓成血。莫到愁邊款款啼。春山寒夜月暉暉。隻影依依傍翠微。何事苦啼花染血。劒關深處不如歸。</text>
<title>次筆僧性默詩軸韻 二首</title>,<text>師乎早年逃世閒。杖錫歷遍天南紀。平生事業付栗尾。當時結交皆文士。一身沉酣酒作狂。胷次脫落澄秋水。因緣幻忘不動心。法界龍象如奴視。問從何處來扣門。天庭黃色起我喜。呼童掃榻展蒲團。憺然相對一窓几。明朝去我作雲遊。飄飄霞衲何所止。可笑遨頭困蜂衙。局促常住紅塵裏。釋道從來守玄牝。杖錫不向人寰飛。靑山入定讀黃庭。佩服法家傳鉢衣。煑食破鐺茆三閒。世上煩惱攖心稀。師乎胡奈謝桑門。南州列郡長來歸。渠僧事業豈偶爾。潤色吾道能發揮。好伴風騷托斯文。要歸應不出範圍。</text>
<title>次禮安小樓李明仲韻 二絶</title>,<text>親舊逢塲語轉雷。夜深松影入簾來。水村雞唱更籌盡。不盡情懷更進杯。宣城山水自淸幽。是處登臨共一樓。半夜樽前開一笑。渾忘世事入搔頭。</text>
<title>次安東蓮亭韻 與李明仲共和</title>,<text>鳴蛙得水亦無聲。雨瀉荷珠箇箇淸。晩把酒杯拚一醉。遙山雲影入簾旌。</text>
<title>一直路中阻水 二絶</title>,<text>往時陽亢田疇荒。此日霖淫更濫觴。天意茫茫難料理。古來憂軫有堯湯。天瓢傾瀉亂銀槍。四野潮生勢混茫。到處涓流波激電。人閒無地不瞿塘。</text>
<title>題淸遠亭 二首</title>,<text>亭在鼇頭最絶奇。人閒煩熱可能披。一溪鴨綠涵淸影。列峀螺靑惹遠眉。風月爽君方寸地。煙霞撩我數篇詩。蕭騷暮景探垂盡。更迓冰輪碾上時。簿領䕺閒歲月深。數莖疎鬢雪侵尋。自嫌皁蓋紅塵累。暫試淸泉白石心。爽氣滿懷生沆瀣。閒雲捲影破冥沉。登臨報答湖山勝。莫負樽前漫浪吟。</text>
<title>秋日途中偶書</title>,<text>老去人閒事。紛紛日轉忙。偸閒推簿領。作意賞秋光。赤葉黏霜嫰。黃花撲馬香。良辰思報答。佳句付奚囊。</text>
<title>祭外祖墳</title>,<text>先祖塋前奠一觥。英魂髣髴享微誠。歸來山逕餘哀在。風葉蕭蕭淚欲逬。</text>
<title>次安東蓮堂韻 二首</title>,<text>一軒風味好。花竹更爲鄰。溪淨魚無淰。林間鳥不嗔。荷香和露細。山月入簾頻。蒿木黃塵客。來酬麴米春。倦客來遊日。簾纖晩雨時。鸎啼一院樹。鷰引數雙兒。秋色明寒竹。溪流瀉小池。芙蓉開萬朵。相對絶邪思。</text>
<title>書懷贈▣敬叔 三絶</title>,<text>年來失意在山家。門巷蕭條雀可羅。往日勢炎今冷落。人皆唁我我還多。我還多處豈人知。保嗇精神穩自頤。藜杖幅巾泉石路。穿雲渡水去來遲。去來遲在賞湖山。物外煙霞樂亦閒。廿載東華塵滿眼。從今抖擻解愁顔。</text>
<title>黃山湫漫成 二絶</title>,<text>咫尺黃山山下湖。煙波赤壁可堪圖。蘇仙二賦吾如和。明月淸風亦不孤。湖水澄涵淡似油。俯看魚隊數游儵。我忘魚也魚忘我。自在相忘自在遊。</text>
<title>夜雨有感 四絶</title>,<text>冠蓋紛紛滿洛城。南來北去日經營。幽人自詑身無事。晏臥高齋聽雨聲。菊殘聊復雪風吹。滿眼殷愁心自知。獨據槁梧淸不寐。蕭蕭寒雨撩新詩。短髮蕭疎病更尋。殘燈明滅夜沉沉。無端滴碎寒簷雨。添却思君款款心。薄俗囂囂鬧是非。奈如風雨正紛霏。小窓獨酌寬懷抱。始信愁城酒解圍。</text>
<title>到聖泉寺感舊 二首</title>,<text>廿載紅塵客。今來古意多。闍棃新面目。雲壑舊松蘿。放鶴聞傳鉢。看棊想爛柯。悲歎人世促。搔首出山阿。少日尋經籍。來棲此梵家。松聲淸喚夢。燈暈眩生花。遇興推黃卷。緣崖坐晩霞。曾題詩句在。誰取壁籠紗。</text>
<title>輓李留守 浤○四首</title>,<text>爵尊名亦顯。知足善公賢。謝笏丹霄陛。忘機白鳥邊。江亭初就畫。身世忽爲仙。石火光催轉。昌陽壽未延。新阡封馬鬣。舊渚斷漁船。誰辦朋樽醉。湖山空暮煙。鐵城華閥盡貂蟬。公亦箕裘繼祖先。唾手功名成志願。脫身軒冕臥林泉。縱無韋氏傳經胤。尙有王家坦腹賢。好過希年乘氣化。西州何必涕漣漣。寸心無著汎虛舟。塵世浮休擬幻漚。黃閣朱崖經苦樂。淸泉白石任優遊。三生結習詩千首。半世忘憂酒百籌。亭榭獨留人已去。一江魚鳥亦含愁。世事舟藏壑。誰將半夜遷。詩魂歸汗漫。江閣鎖雲煙。樹遶淸湖外。橋橫落日邊。凄凉華表柱。鶴去思茫然。</text>
<title>輓權學官 代使君權叶之作</title>,<text>權君遺逸士。聖世作閒氓。芒竹尋三逕。江湖送一生。卜鄰心莫逆。連榻酒相傾。豈料山陽路。悲凉聽篴聲。襟懷無俗狀。世與自相違。撥火燒芋栗。看棊傲是非。煙霞同結習。鷗鷺更忘機。一夕莊生夢。居然化蝶飛。</text>
<title>官途中値風雪偶吟 二絶</title>,<text>亂雪剛風八面鑽。狐裘輕薄不勝寒。灞橋驢背無情興。爭似爐頭煑栗餐。東華香土謝塵喧。晏臥黃山湖下村。已得身閒閒未得。有時騎馬入公門。</text>
<title>題智誾上人詩軸 號靜默軒</title>,<text>安閒靜默少誾師。一幅蠻牋強索詩。韓許太顚由道理。蘇交佛印協襟期。若令儒墨心相契。未必門牆手可麾。早晩爾歸吾亦受。好將天賦詔民彝。</text>
<title>書惠義上人詩卷</title>,<text>目擊聞詩語。依依道契存。法門傳妙偈。人世脫塵喧。擧翮渠雲鶴。縻身我檻猿。明朝回馬首。別後定銷魂。</text>
<title>次浮石寺聚遠樓韻 二首</title>,<text>峭壁懸崖作護欄。好將詩眼此來看。簷鈴語送風生竹。嶺樹晴分霧捲山。古井鏡涵逬石竇。遠岑螺抹惹雲閒。境深不受紅塵累。一住渾忘世路難。曾將往事憑危欄。浮世升沉已慣看。蠟屐著登塵外界。松窓開納雨餘山。心閒宇宙游蒙上。身在煙雲積翠閒。勝地莫辭留醉墨。樓臺如許得遊難。</text>
<title>著六言律。贈浮石寺僧心印。</title>,<text>是刹何時刱成。居僧未識年紀。崢嶸佛宇凌雲。冷冽龍湫涌水。寺有三空印師。胷無一點塵累。葭莩與我爲親。氣味亦吾乃似。手把蠻牋索詩。墨和栗尾言志。要須柴立冥觀。莫使放心害義。闌若靜中嗇神。人寰鬧處休意。不然虛室昏瞢。祇恐玄珠失棄。罔象固難再招。崐崘赤水何以。</text>
<title>贈浮石戒義上人</title>,<text>淸凉大鉢擬降龍。碧眼觀眞萬劫通。飛錫雲山初習定。鍊丹金鼎竟成功。已銷熱惱紅塵外。還得玄珠赤水中。莫苦洗心煩沆瀣。本源澄澈鑑空空。</text>
<title>浮石寺値雪偶吟</title>,<text>頑雲潑墨蔽遙岑。玉屑須臾著萬林。堆積陰崖藏餓虎。滑添危杪落驚禽。灞橋驢背吟肩聳。淮海杯心醉興深。攜杖更求東郭履。欲登高頂盪塵襟。</text>
<title>贈信道上人 三絶</title>,<text>飄然甁錫入靑山。塵界浮休意不關。雲本無心閒出峀。老僧身世勝雲閒。已通三昧自觀空。曠劫惺惺靜默中。九仞爲山存一簣。須敎著力莫虧功。相逢香火語經旬。抖擻胷中萬劫塵。明日吟鞭山下指。暮雲春樹兩傷神。</text>
<title>贈道文上人敍別</title>,<text>滔滔世上人。役役利名道。紅塵撲馬頭。乾沒不知老。吾師靜者徒。心源澄浩浩。薙髮攜甁錫。溪山恣探討。猿鶴與之遊。忘機養孤抱。破鐺煑食餐。脫盡攖心惱。愧余塵世士。龍鍾更潦倒。相逢開笑語。虛室淡如掃。忘形過一旬。恨我知不早。慇懃索別詩。臨分書草草。</text>
<title>書懷示寺中諸上人</title>,<text>一枕邯鄲忽覺非。世閒奔走夢依依。山僧自在渾無事。臥看閒雲出峀飛。爲尋蕭寺謝塵機。坐臥禪窓傲是非。剛被名韁身絆束。明朝搔首出山歸。</text>
<title>出浮石寺洞口 四絶</title>,<text>洞府春風竹韻多。雪消冰泮水生波。浩然心垢淸如洗。此去塵寰奈爾何。靑山綠水絶纖塵。暫寄浮沉倦宦身。滿壑送淸倂是竹。老夫詩到此閒新。撲撲煙嵐半嶺迷。石流淸淺響凄凄。煗風晴日催和氣。隔樹幽禽自在啼。雪霽溪山麗景鮮。好敎撩我一新聯。地靈恐奪精神去。剛挽吟鞍出洞天。</text>
<title>甘谷道中。聞篴有感。二絶</title>,<text>蕭騷山逕斷人行。日暮蒼茫暝色生。何處牧童橫短篴。臨風吹送落荒城。去年陽亢失西成。今歲催租盎粟傾。莫道村童驕弄篴。假聲聊洩不平鳴。</text>
<title>途中値雪 二絶</title>,<text>愧將雞肋老猶慳。役役竆途幾飽酸。風雪不曾饒五馬。橫斜錯落撲吟鞍。宦遊贏得鬢邊絲。欲和淵明歸去辭。只奉爲親毛義檄。檀公一策未能施。</text>
<title>次比安金使君 安世 韻</title>,<text>去年愆伏失耕穫。宇內嗷嗷問幾人。今歲春貧民散殍。願君休負發棠仁。</text>
<title>紀行書黃江驛壁</title>,<text>薄暮炊煙店店生。東風吹軟柳絲輕。黃江三月日初四。細雨騎驢信轡行。</text>
<title>舟中望甓寺</title>,<text>柔櫓聲中日欲曛。歸心正與水沄沄。遙望甓寺是何處。煙樹蒼茫見不分。</text>
<title>次甓寺屛韓眞寶晟之 二絶</title>,<text>煙樹微茫隔梵家。軟風拖雨蘸花過。江山許我非生客。一上東臺古意多。照江紺碧古蕭家。試問簪纓此幾過。惆悵卞師今不見。吟魂何處辦詩多。</text>
<title>書贈甓寺住持靈運 二絶</title>,<text>十年雲樹夢相尋。一櫂輕舟訪道林。寺裏居僧新面目。吾師獨有舊知音。黃面卞師此住持。我曾來訪細論詩。如今渠得傳衣鉢。一見兼生喜與悲。</text>
<title>舟中望京有感</title>,<text>晩春紅綠蘸江冥。惹起思君不盡情。一髮終南靑靄靄。五雲深處眼雙明。</text>
<title>過淸心樓</title>,<text>千古驪江最勝區。輪蹄取次此淹留。扁舟屢過樓前水。恨不登臨賦一遊。</text>
<title>用金鍊叔韻贈僧 二絶</title>,<text>聞說牧牛途坦寬。亡羊何事路多端。上人本是忘機者。身似浮雲出峀閒。眼看乾坤世界寬。鈴然金策響雲端。養生自息天黥我。拋却奇贏靜得間。</text>
<title>贈金平仲 永鈞 奉邀 二絶</title>,<text>借取琅玕種北垣。飽霑風露已生孫。請君來聽蕭蕭響。塵世煩囂簸不喧。百歲曾無一日間。達塲開口笑應難。吾家黃菊黏霜嫰。莫負淸宵趁月看。</text>
<title>輓朴貳相說之 二首</title>,<text>骨相元非俗士同。尙論人物宋煕豐。浮生一世薪猶盡。美譽千秋火不竆。殷鼎失調傷傅說。佳城空閉惜滕公。吟魂飄散今何處。老淚行行灑晩風。赫赫才華出衆流。似君淸德更誰儔。斗南聲譽梁公擅。天下安危范老憂。國失蓍龜嗟遽爾。庭無蘭玉恨繆悠。茫茫落日西州路。空使羊曇淚不收。</text>
<title>春日次金判官 義錫 韻 四絶</title>,<text>撫事茫然吾老矣。托交年少愧無似。爭如謝世臥林臯。不管非非與是是。幅巾孤嘯坐如禪。閒看終南一抹煙。客裏翛然人不到。薔薇風擺暗香傳。早年行事擬伊周。浪策高名趁黑頭。勳業未成空老大。臨鸞叵耐少陵愁。簾捲靑山霽景明。林間啼鳥自呼名。蕭蕭一榻坐終日。直到東岑夜月生。</text>
<title>又一絶</title>,<text>柳風吹軟絮。花露滴香莖。對此成幽趣。無心世上名。</text>
<title>客中書事 四絶</title>,<text>伴寂虛窓睡一塲。覺來風雨太顚狂。滿庭落蘂鋪紅錦。步步堪憐屐齒香。投老何時得伴閒。不堪身世軟塵閒。想應繞舍松溪水。待我歸休一洗顔。獨倚晴窓日欲斜。終南深處暝歸鴉。客中辜負芳春興。寂歷空庭管落花。十年烏帽禁城塵。世事悲歡白鬢新。一夜東風吹蝶夢。蘧蘧飛墮故山春。</text>
<title>輓李僉知 㙉○代鄭參議光國作</title>,<text>雞舌曾含翰苑行。共今無恙際昇平。丹心更許投膠桼。白首終期擬死生。豈料琴樽空甫里。還嗟車馬向佳城。西州忍灑羊曇淚。只喜韋家有法程。</text>
<title>次友人韻</title>,<text>周孔彭耼竟幻塵。忘憂肯惜費錢神。行藏準擬雲舒捲。得失同看蠖屈伸。莫爲浮名空白首。要成奇節趁靑春。年光不貸韶顔去。花落東風愁殺人。</text>
<title>贈克勤上人</title>,<text>笑看城市競奇贏。蟬蛻人閒禍網嬰。默默心冥摩詰妙。惺惺道契遠公明。山中水月醒塵劫。物外煙霞不世情。勉造眞空遊淨界。拂衣雙樹絶三彭。</text>
<title>贈法宗上人</title>,<text>剛被山僧苦索詩。妄將禪語爲箴規。心存五蓋塵蒙蔽。性了三乘道坦夷。龍首馬鳴曾出世。桑門象敎更張維。吾師亦有玄通妙。萬法防嚴六入時。</text>
<title>題黃江驛</title>,<text>去日人稱長者行。來時匹馬一寒生。世間飜覆須臾事。休信邯鄲夢裏榮。</text>
<title>題水山驛</title>,<text>南北山河一路分。往來鞍馬幾辛勤。郵童慣看吾行色。報道春歸舊使君。</text>
<title>松溪 十絶○一絶在上篇</title>,<text>南浦秋深霽色凉。黃山落日更蒼茫。釣竿閒把沿灘去。興盡歸來臥一床。潘生洛涘未閒居。世事侵尋兩鬢疎。今日湖山淸滿意。東華塵念已全除。回首黃塵眼未開。鏡淸南澗水洄洄。身間是處堪漁釣。一日攜竿十往來。世故紛紛路亦難。強顔何苦謾酸寒。黃山南遶松溪水。可濯塵纓上下灘。曠野秋陰一半迷。晩雲含雨過前溪。先生簑蒻鷗邊立。遣興新詩自在題。秋風送雁響蕭蕭。雲淨長空更泬漻。南蕩東陂從此好。筍輿到處興迢迢。浪詠坡仙汎潁詩。溪邊來往亦無期。臨流正見天機處。細雨魚兒出泳時。脫得紅塵擾擾身。短筇徐步立江濱。自今鷗鷺知吾意。故故來前要許親。逍遙江上俯漣漪。間看游魚潑剌時。魚自相忘還自樂。我非魚也樂焉知。</text>
<title>春日旅雨。次成重卿 任 令公韻。三首</title>,<text>蕭騷獨坐晝關門。一桁終南勢抹坤。風送梅花香入鼻。雨和楊柳影侵軒。思玄靜處輪蹄絶。伴寂虛窓鳥雀喧。賴有新詩能起我。吟來不覺展愁痕。轟轟殷殷振雷門。白日驚霆氣撼坤。河海蒼茫容醉眼。風雲鬱勃入吟軒。百家閉戶嫌相望。雙鳥收聲畏自喧。錯節盤根迎刃解。方知大手妙無痕。春光濃煮掩千門。萬物昭蘇並育坤。幾處園池靑著樹。一簾紅素豔飄軒。羈心每結宵燈暗。鄕夢頻驚曉鼓喧。身上尙存慈母線。時時更撫手縫痕。</text>
<title>觀史五詠</title>,<text>天顯從來有秉彝。區區殺舜忍何爲。多公爭酖全恩愛。挈振綱常萬古維。遇變相將處大倫。弟兄情意出天眞。終敎友愛傳家世。今古如公有幾人。右王覽爭酖敎箸千家化及親。滿堂宗族遍薰仁。至尊幸宅詢家法。百忍書成對所因。無服終爲塗道人。誰將恩信篤親親。善公不負天倫重。九世陶成一室春。右公藝書忍吳章忤莽坐腰刑。多少門人畏更名。獨有先生能奮義。斂藏骸骨答恩情。式穀成人誨在師。事三如一分當宜。司徒此擧扶名敎。凜凜高風萬古吹。右云敞自效當食先嘗輒授匙。醉歸佗處每扶持。終成義讓傳家法。名敎如星萬古垂。省問晨昏事若親。一堂相對樂天倫。平生友愛如公少。揭作楷模範後人。右楊氏義讓德著仁親敎已成。室中誰敢勃磎聲。一家四世同炊爨。百忍張公並重名。宗族呼寒妾綺羅。視公親睦彼如何。憑君薄俗還歸厚。從此民彝培植多。右元伯同爨</text>
<title>次祖成詩軸松齋韻</title>,<text>西風吹未休。木葉靜何時。世事正如此。沒沒無定期。五蓋來昏蔽。六入豈堪知。吾師靜者徒。素守不自移。道心常晏如。玄珠炯生姿。了知人世幻。肯爲墨子悲。</text>
<title>拾古句書聖泉寺禪堂示僧 三絶</title>,<text>山蔬裹飯喫。榾柮代燈明。且飮泉中水。自然無世情。廿載不相見。依依思惘然。豈期風雪夜。復此一燈眠。禪齋對短檠。軟話山中客。半夜爽塵襟。蕭蕭窓外栢。</text>
<title>次善元韻 二絶</title>,<text>宦海風波豈患多。淸樽自酌飮無何。醉來挹取梅花露。靜洗胷中煩惱魔。蕭蕭環堵竹陰生。中有閒人遠世情。淸夢覺來春晝靜。花邊啼鳥自呼名。</text>
<title>又二首</title>,<text>失馬須寬北叟悲。肯從憂患謾攢眉。浮生役役有何限。世事茫茫無定期。爲愛桑楡催晩景。且將詩酒賞芳時。多君料理甘貧賤。自分鷦鷯托一枝。塵鬧東華苦未閒。不如林壑任鯢桓。山雲舒卷同行止。世事昇沉肯戚歡。亭作三休須偃仰。醫成九折飽艱難。自歎辜負江湖約。到處途竆謾涕潸。</text>
<title>次善弘詩軸韻</title>,<text>繩墨糾纏困世緣。羨佗蟬蛻早逃禪。圓通渠似維摩詰。脫略吾慚葛稚川。苦被紅塵搔短髮。好將黃面洗淸泉。若爲拂袖從師去。軟話晴窓穩睡眠。</text>
<title>次惠遠詩軸韻</title>,<text>穿雲飛上石門梯。眼闊鴻蒙五嶽低。早晩人間行脚出。袖詩先訪老滄溪。</text>
<title>早春書懷 五絶</title>,<text>一春芳信惱梅魂。風送微香暗度垣。自是山家多樂事。莫敎辜負答淸樽。春鳩拂羽樹閒鳴。雨後燒原草又生。却笑老來幽興少。溪山勝處負閒行。雲含小雨過山庄。簾捲高齋麗日長。岸柳和煙春意鬧。東風吹著萬金黃。宿雨初收土脈膏。灌園端可種東臯。此身贅世甘投老。何用區區歎桔槹。從來人事喜昇沉。何苦悲歡謾著心。誰信滄溪槐夢罷。東岡南浦好閒尋。</text>
<title>借種躑躅花 五絶○一絶在上篇</title>,<text>蒸霞簇簇映西隣。誰染猩紅血入唇。老我平生花作祟。倩君移補一軒春。朱顔韶豔鶴林姿。露濕臙脂更絶奇。却怕兒孫爭折取。編籬揷棘護香枝。醉紅撩亂影紛披。風送淸香屬我詩。若使遺山曾見了。定應休作杏花詞。氣勞形弊軟紅閒。白首菟裘尙未還。自幸于今爲世棄。花邊散髮任長閒。</text>
<title>晩春 五絶</title>,<text>岸柳黃稀綠漸稠。物華撩我思悠悠。東君領略還相別。花下殘紅惜不收。春山磔磔午禽呼。小雨蕪原綠遍鋪。正是花濃村舍靜。吟翁閒臥撚髭鬚。種木栽花屋後山。晩春紅綠映相干。君看桃李成蹊徑。不似人閒世路難。酒是驅除世上愁。當春何惜鷫鸘裘。四休安樂心先契。軒冕應無分外求。躑躅山茶一處栽。月來花影共徘徊。幽人坐臥身無事。日按琴歌課酒杯。</text>
<title>早春書懷 三首</title>,<text>斗柄催陽律。年光處處回。黃黏溪柳眼。白綻嶺梅腮。力疾攜羌竹。觀魚上釣臺。湖山拚勝興。邀我好懷開。北陸玄陰盡。東風入畫欄。雪消巴水漲。天煗燕泥乾。細草還成綠。衰顔更失丹。幽懷欲一瀉。散脚傍江干。小雨中和節。燒原草色新。光陰過去客。軒冕倘來人。得鹿容何喜。亡羊亦不嗔。升沉皆有命。安分葆吾眞。</text>
<title>浮雲</title>,<text>膚寸初興蔽太陽。乾坤屯曀混茫茫。須臾屛翳吹還散。依舊紅輪遍瑞光。</text>
<title>驟雨</title>,<text>潑墨雲濃四野冥。殷雷轟轉雨縱橫。莫矜氣勢凌風驟。俄頃天開霽色明。</text>
<title>狂風</title>,<text>風伯揚威怒莫當。飛沙拔木太顚狂。古來訟爾無憐愛。爾死何人獨敢傷。</text>
<title>贈金平仲奉邀 二絶</title>,<text>人生行樂不須辭。世事悲歡鬢欲絲。黃菊滿階秋已老。恨君辜負月明時。書空咄咄意難裁。牢落愁膓日幾回。欲換千顰拚一笑。憑君共醉菊花杯。</text>
<title>次善元送菊韻 四絶</title>,<text>爲種寒英送一盆。憺然相對擬逢君。霜黏露洗無塵黦。風格令人脫世紛。年來寥落在山家。兩鬢蕭蕭鏡裏多。更怕朱顔容易謝。餐英拚得貸芳華。挺然風韻出凡常。晩向東籬獨擅芳。恥作穠華春面目。賸將孤潔傲寒霜。寒枝細蘂襯霜閒。對此吟詩鬢欲斑。覓句不爲辛苦態。摘浮樽酒百憂寬。</text>
<title>又次雪後韻 三絶</title>,<text>臥聽簷雪忽添愁。靜裏偏驚歲易流。自分土床燃榾柮。飽餐饘粥澹無求。一夜琪花別㨾春。滿園林木總精神。灞橋吟料無人管。誰是當時鄭後身。兩鬢蕭蕭雪襍垂。不才端合棄明時。醉鄕投老埋身世。要學劉伶荷鍤隨。</text>
<title>次龜臺金使君景元韻</title>,<text>龜頭眼一著。日暮暝雲長。賓主堪乘興。溪山亦擅塲。切銀成細膾。炊玉閒黃粱。入夜忘歸去。天寒露欲霜。</text>
<title>重九老人宴</title>,<text>使君開讌供需豐。一境鮐老總會同。綠酒黃花重九節。蒼顔白髮帶春融。</text>
<title>輓趙進士 義琓○二首又一絶</title>,<text>骨相元非俗士儔。英姿爽氣凜橫秋。詞源擬倒三巴水。意匠輕修五鳳樓。已矣文章憎命達。居然身世蓋棺休。平生譽毁渾虛妄。巧拙同爲土一抔。文彩機雲並藉名。寸胷華嶽聳崢嶸。漢庭擬對江都策。西賊期降范老兵。萬口是非心已困。一生經術計無成。黃泉定得逢亡弟。休道春君哭喪明。堂上雙親鶴髮垂。百年具慶樂怡怡。傷心鯉也身先死。無復趨庭學禮詩。</text>
<title>次善元韻 三絶</title>,<text>千里雲林隔禁城。軟塵無鬧室生明。功名準擬槐安國。白鳥滄浪洗俗情。不信人閒有玉堂。生涯付與水雲鄕。蕭疎三逕爲三友。相對金樽意氣長。富貴危機識者稀。一心形役鬢先知。多君遯世身無事。手種羣芳管早遲。</text>
<title>病中偶吟贈金廣文 二絶</title>,<text>臘去春回病自愈。巫咸吉占契龜長。無端黃色眉閒起。賸把歡心入醉鄕。津津佳氣春俱好。岸柳鵝黃裊裊垂。同樂太平殊不惡。倩君攜酒問吾詩。</text>
<title>次兪啓沃韻贈戒宗</title>,<text>碧眼觀空醒萬劫。行裝一錫共徘徊。玉虹橫處禪杯渡。石嶺遊時蠟屐回。氣度安閒雲出峀。胷襟蕭爽雪成堆。山中邂逅還相別。何日重逢笑語開。</text>
<title>次覺澄詩軸韻 二首</title>,<text>十載東華客。攜筇訪道林。紅塵渾斷夢。碧嶺最關心。瀑布天邊落。松雲石竇深。論詩相軟話。幽興浩難任。攀蘿登絶頂。身世覺非生。境靜羣囂息。侯封萬戶輕。雨晴山轉好。天闊眼增明。更斸黃精食。都捐穢俗情。</text>
<title>次煕安詩軸韻</title>,<text>柴立冥觀妙。端居默定心。相逢如有契。何處更追尋。</text>
<title>贈僧</title>,<text>吾師靜者徒。落髮早逃禪。道妙稱龍首。才華擬惠連。行裝飛錫杖。煩惱瀉松泉。棲息煙霞裏。聲名恐世傳。</text>
<title>遊淸凉山</title>,<text>巉巖峭壁接靑蒼。石底寒泉冷雪霜。探討歸來何所得。奚囊收拾盡淸凉。</text>
<title>金塔峯</title>,<text>金塔峯頭古寺荒。風巖水穴共生凉。孤雲遺迹渾如昨。尙有當時坐木床。</text>
<title>宿下淸凉寺</title>,<text>世間煩惱總除捐。來見名山意豁然。蕭寺月高塵夢醒。此身猶在閬風巓。</text>
<title>中臺</title>,<text>八洞塵凡幻作仙。天風吹我上高巓。朅來危坐松陰下。靑壁輕嵐滿眼前。</text>
<title>題李藩仲淸溪 二絶</title>,<text>愛君溪榭卸吟鞍。盡日登臨看碧湍。境靜紅塵來不黦。濯纓歌罷洞雲寒。小溪淸淺漾成湍。蘸却靑山疊潁攢。地僻無人爭子所。獨專泉石伴漁竿。</text>
<title>松溪雜詠 十二絶</title>,<text>羣峯削鐵兀峻嶒。下有寒潭鏡㨾澄。咫尺洞中仙界在。不須台嶺遠攀登。右怪石三春謝後欠芳華。秋晩東籬獨有花。露洗寒英塵不黦。更無蜂蝶繞枝譁。右菊花葉靑花白映相將。秋到霜黏實紫黃。本自靈根生海上。何從來種老夫庄。右梔子矮榦森森玉骨淸。耐寒孤潔見霜橫。月來有影風來響。淡淡蕭蕭爽俗情。右烏竹密葉當春綠滿枝。秋深鵠殼粲星垂。金房劈取瓊槳液。幾解文園最渴時。右石榴雪骨冰魂不受塵。更將香影臘傳春。古今愛者知無數。除却逋仙有幾人。右梅花憐渠來托我庭除。綠影婆娑映竹疎。一夜淸霜裁錦繡。十分糚點老夫廬。右丹楓脈脈紅英露洗塵。東風吹著錦紋新。一心標格元非俗。妖豔應羞比太眞。右海棠盆開一鑑蘸天光。紅碧含風滿意香。伴寂端居眞淨友。澹然相對更相忘。右盆蓮纖麗輕寒最絶倫。粲然紅頰惱幽人。鎭長終歲閒開遍。獨擅人閒分外春。右四季半陛疎影帶霜晴。風過微凉徹骨淸。從此俗塵渾擺落。爲渠要結歲寒盟。右萬年松中正高標豔紫攢。繁香冄冄入吟欄。曉來洗眼添英露。還把羲經仔細看。右薔薇</text>
<title>宿月灘</title>,<text>灘聲激激閙吟邊。遠客悠悠夢未圓。更有征鴻雲外叫。十分鄕思轉凄然。</text>
<title>宿大灘</title>,<text>水上寒棲骨欲淸。夜深星漢更縱橫。篷窓睡覺燈無焰。臥聽晴雷入枕轟。</text>
<title>詠白天鵝寓興 二絶</title>,<text>楓落寒江碧玉流。雙雙白鳥鏡中浮。蒼茫澤國無機管。安得要盟共去留。萬里雲霄自在翔。翩然來下襍江鄕。莫要飮啄耽人世。虞弋從傍爲爾張。</text>
<title>甓寺東臺下晩泊</title>,<text>煙水微茫暝色深。招提隱映樹蕭森。扁舟晩泊東臺下。邀見胡僧話舊心。</text>
<title>望英陵</title>,<text>鼎水龍昇歲月悠。喬山雲斷老松楸。綿綿積慶同瓜瓞。郟鄏應傳八百秋。</text>
<title>宿楊花驛前江</title>,<text>輕飆料峭激寒濤。冷襲綿裘睡未牢。霜月滿船星斗轉。伴燈孤寂寄風騷。</text>
<title>豆彌夜行</title>,<text>月落江空天渺冥。獰風吹面睡頻醒。輕舟夜櫂漢濱去。明日終南入眼靑。</text>
<title>宿豆毛浦</title>,<text>暝泊豆毛未入城。夜分寒雨鬧江鳴。茫茫旅况深如許。小店晨雞非惡聲。</text>
<title>紀行</title>,<text>斗粟區區挽我回。漢濱遙指水洄洄。此行幸未風濤惡。灩澦瞿塘穩過來。</text>
<title>宿龍山倉小樓 三首</title>,<text>登臨嘯傲倚南窓。萬象呈觀此鮮雙。獨鳥帶煙來北渚。數帆和雨過前江。欲遊汗漫凌雲漢。擬涉滄洲步石矼。報答江山詩有酒。浩歌何惜倒千缸。此地奇觀更絶姝。一登遊目興堪輸。霧收疊嶂靑爭出。煙抹重洲白半鋪。千里賈帆來莽蒼。數行雲雁下冥無。翛然坐失塵閒念。身在淸虛最上都。十里城西擅勝名。龍山佳麗有誰爭。茫茫極浦漁歌晩。靄靄芳洲杜若生。蠶嶺煙霞連靉靆。漢津風露接凄淸。此雖信美非吾喜。何日松溪更濯纓。</text>
<title>詠懷奉示明通令公</title>,<text>天上光陰轉轂馳。年華冄冄不堪悲。洛中遊子靑衫淚。嶺外慈親白鬢絲。鷗鷺尙嫌盟久負。溪山應笑去何遲。寸心奉檄期將母。未慰門閭倚望思。</text>
<title>送元之令公赴京 二首○世子冊封奏請使</title>,<text>誦詩三百似君誰。專對奇才衆所推。玉節已辭螭陛下。星軺遙向鴨江湄。鸎啼鳷鵲綠楊日。梅熟燕山細雨時。此去周庭觀大樂。徽音收取入吟脾。承綍今驅使者車。帝鄕相望路非賖。高飛正似風中鵠。潛縮誰嫌井底蛙。宇宙一身遊汗漫。河山萬里豁雲霞。應知此去奉明詔。要發星輝繼日華。</text>
<title>舟中詠懷。贈李元老。長卿時爲水運判官○三絶</title>,<text>暝到豆毛浦。扁舟泊岸陰。夜闌月未出。煙雨滿江深。朝雨冥濛裏。舟輕楮子洲。終南靑未了。回首思悠悠。與子同舟去。平生剩話心。今朝分馬首。何日更相尋。</text>
<title>豐基小亭池塘薄暮。與主倅大休共賦卽景。</title>,<text>細草池塘暮。靑山白雨來。臨分情不盡。更把故人杯。</text>
<title>秋夜詠懷。錄奉南典籍 世煥 博粲。二首</title>,<text>遠客淸宵坐。西風塞雁過。年衰知睡少。衣薄怯寒多。弔影魂堪斷。思親路更賖。故山頻入夢。歸去送生涯。千門秋欲晩。歲暮覺崢嶸。淅瀝風鳴葉。丁東漏轉聲。客懷何落莫。霜月更凄淸。永夜燈無焰。孤吟對短檠。</text>
<title>秋夜雨中。直宿宗簿寺。詠懷贈主簿李平叔。益均</title>,<text>宦味凉如水。年光轉似輪。送秋多感意。聽雨更傷神。嶺外憐歸雁。燈前憶遠親。蕭疎寒不寐。隱几到淸晨。</text>
<title>後夜更賦。書贈平叔。</title>,<text>歲律已云暮。偏憐鬢絲堆。秋聲拕樹過。山月傍簷來。坐久銀缸黯。更深玉漏催。翛然無伴侶。懷抱與誰開。</text>
<title>直宿內資寺。詠懷書壁。二首</title>,<text>客中逢歲暮。寒襲舊綿衣。軒冕輓吾住。江山遲我歸。靑衫塵撲撲。白首鬢依依。涉世將何用。空憐壯志非。厚祿國恩重。區區有底功。不才嫌櫟社。衰病愧龍鍾。天地容吾老。文章忌命通。自然安所分。料理任玄穹。</text>
<title>拙賦。錄奉鈴原尉。再索藏花磴座。二絶</title>,<text>奔走東華強作顔。故園歸思轉凄酸。客中心事將誰寄。領略羣芳抵死看。一身多病怯衰顔。旅况生寒宦味酸。寥落空齋花作伴。藏臺更與倩公看。</text>
<title>金參判明通第詠菊 三絶</title>,<text>數朵名花一㨾栽。溫香冄冄惹人來。東籬三逕初相見。此日高齋眼更開。菊潭佳種孰移栽。滿院淸香几案來。老我平生不啓齒。憐渠一笑好懷開。滿園桃杏競春栽。戲蝶遊蜂勤往來。誰識高姿標格在。百花凋盡殿霜開。</text>
<title>元日直宿軍器寺。戲題壁上。</title>,<text>庚辰舊歲去。辛巳新正來。忽怕朱顔謝。還嫌白鬢催。功名身外寄。琴酒座中開。世事渾槐夢。升沉肯喜哀。</text>
<title>次南左相 袞 贈李貳相 長坤 韻</title>,<text>公才應世出。和鼎更調元。居敬能行𥳑。虛心不要繁。蒼生多屬望。謝傅獨關門。二豎年來去。春光動日溫。</text>
<title>次申三陟 光漢 題寒碧樓韻</title>,<text>千年名古郡。今日遇詩豪。樓觀臨寒鏡。雲煙入醉毫。屛山橫壁立。蕭寺架巖高。此地眞仙府。硏丹不用勞。</text>
<title>竹嶺雨後作</title>,<text>昨夜山中雨。欣欣物得時。紅燃花爛豔。綠戰柳搖絲。激石溪流急。驕春鳥語奇。衰翁乘逸興。收拾入吟脾。</text>
<title>途中偶作</title>,<text>沿牒悤悤苦不閒。一身何計得便安。夜經九折嚴城坂。曉渡雙分月浦灘。隔樹軥輈春磔磔。緣崖躑躅露漙漙。忙中更有閒中趣。信轡渾忘去路難。</text>
<title>次永春李子耕 墾 韻 三絶○在寒碧樓有作</title>,<text>東陸春深日政遲。落花啼鳥共依依。茫茫歲月無情思。領略年光瞥眼歸。問爾行旌底事遲。我曾東望思依依。相逢共道從前事。寒碧樓中入夜歸。睽違不見十年遲。雲樹晴連眼共依。今日重逢情未盡。可堪臨水送將歸。</text>
<title>復用同人韻 三絶又一首</title>,<text>風捲江雲霽景明。遍村籬落午雞聲。楊花亦解傷春意。故故飛來惱客情。倚欄終日俯空明。更對螺鬟抵午更。擬答江山留好語。却嫌文律欠西京。風從萬古穴中回。水自羣山峽底來。客倚朱欄邀月出。宛然淸夜廣寒開。嶽秀江淸氣釀靈。此閒身到醉愁醒。欲酬杜甫東南句。擬臥巫山雲霧屛。雨霽星河低遠樹。夜深簾箔納疎螢。飄然羽化登仙界。乘鶴何須過洞庭。</text>
<title>絶句</title>,<text>檻外長江鋪素練。雨餘尖嶂罩晴煙。湖山如許無佳句。欲倩龍眠擬畫傳。</text>
<title>寒碧樓四景</title>,<text>千年古郡窈而幽。花柳驕春弄日柔。塵靜鏡奩明似拭。雲涵螺髻翠如流。交生洲渚幾芳草。點破江煙雙白鷗。遍倚朱欄閒嘯傲。笑看人世等蜉蝣。右春景危甍丹檻壓江灣。曠明全輸四面山。一水遠回靑壁外。衆峯攢出翠嵐閒。潭雲影蘸簾旌濕。畏景凉生枕簟閒。浩若憑虛遺濁世。九天風露迥塵寰。右夏景柱笏西山爽氣分。翛然身世臥閒雲。楓糚紅繡描屛畫。江抹靑藍鋪簟紋。雁影蒼茫蘋際落。秋聲淅瀝樹間聞。登臨醉作元龍興。憀愞悲懷小宋君。右秋景靑山綠水兩佳哉。是處樓臺挾岸開。人倚欄干淸襲骨。雪黏庭樹白聯梅。仍思灞上吟肩聳。更想剡中去艇回。賸辦酒樽酬勝景。夜深邀月共徘徊。右冬景</text>
<title>詠梧桐寓懷</title>,<text>近榻梧桐樹。崢嶸暢翠柯。淸飆滿意鬧。凉影入簾多。一葉知秋至。千年聽鳳和。何時登舜殿。賡播五絃歌。</text>
<title>通鑑賦 出東賦選</title>,<text>茫茫萬古之宇宙。帝王相承而迭作。惟歷代施設之有異。抑治亂興亡之不一。倘文獻之無徵。曷所憑而可監。嘉史臣之記傳。通萬古而作鑑。揭昭示於今古。垂百王之大法。彼善惡瞭然於目中。若燭照數計而龜卜。信後世之明鑑。亦可以觀省而自飭。曩余手閱而目覩。仰觀夫前代之得失。盛唐虞之受禪。化沕穆於無爲。美三代之純粹。躋斯世於雍煕。嗟後嗣之罔念。羌滅德而作威。竄相尋於南巢。戈亦倒於牧野。忘祖宗之景命。賦式微於彘左。幸宣王之中興。紹衰緖而復振。政陵遲於威烈。權已逮於三晉。遂䝱主而分國。紊上下之名分。旣天討之不加。又重之以侯爵。歷安顯而逮赧。輸神器於秦室。虐嬴氏之肆㬥。峻苛法而慘刻。焚六籍而坑儒。播虐焰於九區。激萬民而歸德。成劉后之來蘇。多文景之善繼。治庶幾於成康。然徒尙乎黃老。慨禮樂之未遑。丕建元之膺符。駕遠志於虞唐。惜此心之不繼。復有事於竆黷。世七傳而至嬰。莽假周而居攝。俄赤符之兆見。赫建武之繼統。剗羣雄而削迹。立三雍而絃誦。愍桓靈之不君。邦分崩而離析。懿中山之帝胄。任恢復乎舊物。吁皇天之不弔。殞將星於壘壁。嗤晉后之淸虛。誤一世之天下。致五胡之雲擾。終以牛而易馬。迄宋齊與梁陳。紛亂亡之相襲。天旣厭乎穢德。眷晉陽之日角。革殘隋之委靡。開貞觀之日月。鑑三鑑而自警。幾致世於大猷。痛牝雞之司晨。悲帝在於房州。屬開元之盛際。偉明皇之靈承。撫金鏡而內省。欽一心於戰兢。嗟不承其權輿。恣荒淫而偸樂。啓祿兒之猖獗。勞六龍於巴蜀。哂元和之荒誕。迎佛骨而邀福。拒山斗之疏奏。反齎怒而擯斥。後五代之紛亂。戰相尋於蠻觸。猗宋祖之神聖。應祝天而秉籙。洗累代之雲煙。光一代之文明。懿仁宗之恭儉。敬持盈而守成。悼徽欽之北狩。哀宋日之將頹。何高宗之偸安。忘復讎之大義。結和親於夷虜。拜竆廬而不恥。祚旣傳於帝昺。奄皇輿之敗績。元奮興於斡離。成混一之赫業。迨孱孫而不敬。舞天魔而縱慝。棄燕京而北竄。窘紅羅而顚越。噫一治與一亂。紛炳炳於一帙。是億載之殷鑑。盍觀省而惕若。願聖上兮鑑玆。一存誠而無斁。監前代之興廢。思法善而戒惡。顧微臣之顓蒙。效芹曝之寸誠。謹撰賦而規諷。恭獻進於天庭。係曰通鑑一書。可監興廢。二帝執中。三王建極。王鑑于玆。是效是則。蕭柱柱漢。魏鑑鑑唐。王鑑于玆。登崇俊良。漢武好仙。梁帝諂佛。王鑑于玆。以闢邪說。秦檜誤宋。趙高亡秦。王鑑于玆。以遠佞人。陳歌玉樹。隋鑿龍鱗。王鑑于玆。罔淫于逸。燕啄皇孫。龍胎箕服。王鑑于玆。不邇聲色。與治而興。與亂而亡。其機如此。曷不蘉兮。</text>
