<title>遠心庵。與伯氏及金尊甫 信謙 兄弟，金誠仲 純行，李士安 器之 同賦。乙未</title>,<text>草徑春陰覆。花簷午日閒。相逢仍笑語。偶坐各歡顔。道義元驚俗。衣冠可入山。惟應百年事。出處與相關。</text>
<title>過申正甫 靖夏 墓。與尊甫同賦。丙申</title>,<text>晨天霜露墜征鞍。絶磵悲風滿客顔。聞說向時申學士。死來埋却此中山。其二寄宿虗堂五載更。壁間書墨尙分明。曾無嵇冋平生舊。便有山陽作賦情。尙。一作記。壬辰歲余宿正甫丙舍。其三擊賊無功萬古寃。看書未足死時言。文章戰伐同歸恨。不怪墳阡共祖孫。</text>
<title>入蟾村丙舍。次放翁韻。</title>,<text>落日遙天外。秋花古道傍。衣裳帶寒雨。草木有新霜。暫喜鄕廬近。飜愁峽路長。歸來且高卧。松桂晩蒼蒼。</text>
<title>中秋夜。與尊甫宿浴波亭。竟夕雲陰羃䍥。夜中星月始甚朗。相顧樂之。賦得樓字。</title>,<text>湖亭空閉屢經秋。今日方成爛漫遊。撼戶江聲愁永夜。隔林漁火有孤舟。遙空鴈急霜鳴葉。近岸沙明月滿樓。明發欲尋丹峽路。隱舟巖下更夷猶。其二近水人家落木秋。幅巾蕭散倚欄頭。二更霜月明沙岸。十里風灘響石樓。萬事不堪供我醉。一生惟欲老滄洲。夜闌不寐仍攲枕。遙聽寒空旅鴈愁。</text>
<title>堤川途中懷尊甫</title>,<text>孤村四面亂雲飛。峽樹蒼蒼斂晩暉。遙想故人沙際去。江風吹雨滿征衣。</text>
<title>早發黃江向北窻。次尊甫韻。</title>,<text>水北村家午飯餘。津亭歇馬岸沙虗。西風落日扁舟去。寒碧樓頭古柳疎。</text>
<title>寒碧樓聞桃花洞有吹笛人。呼來作數弄。次尊甫用農巖集中月夜吹笛韻。</title>,<text>遠岸秋陰結。高樓霜露寒。江煙生樹外。暮笛入雲端。坐待空欄月。遙悲永夜灘。農翁詩在壁。讀罷淚頻彈。</text>
<title>龜潭歸路</title>,<text>滄江萬古峽。落日獨歸舟。客路連三郡。天時近九秋。尋仙多古意。移棹戀餘遊。明發吾行遠。茫茫更別愁。</text>
<title>下舟向玉泉庵</title>,<text>岧嶢萬丈峰。下有淸江水。拄杖向山門。蒼蒼夕煙起。</text>
<title>宿玉泉庵</title>,<text>尋山行色已兼旬。仙窟煙霞覺滿身。丹峽扁舟愁日晩。玉泉精舍近江濱。老僧迎我歸巖徑。黃葉吟風墜幅巾。欲向西樓移席坐。彩雲峰影遠隨人。</text>
<title>降仙臺</title>,<text>空峽雲沙遠鴈哀。孤舟歸路暫遲回。仙人去矣石猶古。山木泠然風自來。數郡江山明落日。百年懷抱倚荒臺。微吟不耐淸秋興。玄鶴峰前盡酒杯。</text>
<title>病不赴楓社會。賦寄諸友。戊戌</title>,<text>西園物色已深春。勝日林塘集七人。蓮社百年留故事。蘭亭三月又佳辰。高巖聽瀑風花落。華屋開筵醉墨新。惆悵玆遊竟孤負。病中愁卧獨傷神。</text>
<title>祝石嶺 己亥</title>,<text>秣馬樓院村。遠上祝石嶺。迢迢道峰山。曖曖西日影。行役不知疲。去去入靈境。平生山水興。諒亦由素性。獨往誰與語。有詩但自詠。回思意中人。心懷但耿耿。</text>
<title>玉屛書院</title>,<text>高秋霜露洗前林。遠客來時日欲沉。古廟肅瞻遺像儼。危樓徙倚暮山深。百年道學無前後。數曲溪流自古今。世事益艱人已遠。悲吟中夜獨沾襟。其二去歲奇遊吾未偕。今來此地獨徘徊。故人歸去水流急。行子坐遲山翠來。京洛幾時書信到。蓬萊明日客程催。林溪薄晩秋風起。愁聽寒雲老鴈哀。</text>
<title>同鶴城使君遊普賢寺</title>,<text>北地風霜早。遊人久未還。籃輿上古寺。黃葉滿空山。旅思邊鴻過。禪心暮磬閒。沉吟倚前檻。澗水自潺潺。</text>
<title>元帥臺</title>,<text>平湖十里繞漁扉。元帥臺前木葉稀。峽路尙遙征馬倦。鄕書未到塞鴻飛。天晴海日明歸帆。秋暖林花照客衣。勝處不堪頻悵望。玆遊仍與故人違。</text>
<title>國島</title>,<text>萬里空明際。孤舟聽海濤。岸巾天宇大。擧目水雲高。莽蕩隨雙鴈。蒼茫倚短篙。前臨方丈島。且待羡門曹。</text>
<title>自通川向高城</title>,<text>山回百折路嶇崎。卸下征鞍步上遲。危石巧當人面立。驚濤偏向馬蹄馳。眞仙有約雲空濶。遊子登高意愴悲。萬里茫茫天海接。孤鳴老鴈欲何之。</text>
<title>九龍淵</title>,<text>龍淵壯瀑舊聞奇。今日來遊敢自期。醉倚高巖觀百變。不知飛沫濺鬚眉。</text>
<title>宿楡店</title>,<text>空山靜夜澗聲來。古寺寒燈客夢回。曉起開門看雨色。天明欲上隱身臺。</text>
<title>歸路又吟</title>,<text>大海名山隻眼看。蕭條獨向洛陽還。縱然埋沒塵埃裏。猶是胸中有海山。其二香爐峰下瀑流懸。天一臺前夕景姸。除是忘言方有得。壁間詩詠漫千篇。其三滄海洪濤萬里驚。名山變態四時呈。高僧自有歸心處。靈隱庵前看月明。</text>
<title>沈生 賢希 挽</title>,<text>諄諄夢語摠思親。收取斑衣斂死人。今日永歸泉下去。不知何處候昏晨。其二生來最恨冉牛命。死日眞同衛玠年。但使賢名齊二子。不須年命怨蒼天。其三衿陽何處起新墳。回首龍江有斷雲。鷗鷰欲歸春意動。水明樓上去招魂。</text>
<title>午炊泉浦 壬寅</title>,<text>峽居寥落樹陰淸。籬外秋泉盡日鳴。村舍近寒砧響急。浦田經雨豆花明。風江晩帆猶前度。石路征鞍又此行。惆悵舊遊難再得。殘雲黯黯獨傷情。丙申秋。余與尊甫有丹陽之行。午炊于泉浦。出韻賦詩。尊甫有浦風晩帆稀之句。及今七年之間。變故憂患。無不可悲。而余又重過此地矣。遂感而有詩。下詩亦此意也。</text>
<title>過彈琴臺</title>,<text>琴臺秋色遠蒼凉。往昔同遊意不忘。憂患已驚容鬂改。別離仍覺歲年長。臨江戰壘雲常黑。繞岸人家樹益蒼。行役關心前嶺險。覊懷落日又茫茫。</text>
<title>夜宿草谷逆旅。百感交集。</title>,<text>鳥嶺天設險。危棧有百折。我馬羸且飢。數里一改轍。行行至草谷。日色耿將滅。投宿古驛村。土宇已掃潔。山深夕霧集。谷虗凉飈徹。夜久更愁寂。百蟲語切切。行役未半途。覊旅焉足說。獨有無限思。寤歎未能闋。</text>
<title>松耳</title>,<text>征途屢逢人。各言悲苦意。俱以嶺下民。歲歲采松耳。松耳歲漸貴。官責歲無已。旣未離玆土。雖死焉得避。强者上峭壁。蛇虎共觸抵。老弱傾産業。交易赴遠市。殘株蔭未厚。新物價愈侈。終然未滿數。及歸又被箠。亦知奉至尊。數斗固已止。峩峩公卿門。僕隷飽以戱。而我獨何辜。痛毒乃如此。我聞意內傷。臨食便不美。前村又擾擾。督促有官吏。</text>
<title>曉發咸昌</title>,<text>流雲翳翳雨新晴。十里荒雞送客行。高柳半垂風力細。病楓孤照露華明。覊愁四野來蟲響。鄕思寒空聽鴈聲。曾識故人居此地。朝煙起處問村名。所識申生居首山村</text>
<title>余新經禍故。拜覲仲父於千里嶺外。悲喜之極。率爾有作。</title>,<text>星州城下屋三間。紅玉欣瞻瘴裏顔。經歲離違情更急。入門拜跪涕先潸。敢期羸疾猶無死。唯幸聲光得再攀。骨肉團圓知有日。君恩已許北方還。</text>
<title>謫舍林竹翳如。而多仲父手植也。</title>,<text>庭除林木翳然陳。知是南來手種新。慈竹寒叢迎戶牖。石榴秋實照衣巾。榮華落處枝還茂。霜雪紛時意更眞。料得故園歸老日。菖蒲消息問來人。</text>
<title>向蓬山姊兄 金公光澤 謫所。途中感懷。</title>,<text>歲月飛騰隙駟催。餘生今日又南來。孤鴻警夜聲何怨。老樹多風意自哀。嶺海迢迢分姊弟。家山渺渺隔雲埃。世間萬事終難料。須信天時有往廻。</text>
<title>午炊河陽木谷。境深穩。喬木蓊然可人意也。</title>,<text>河陽南畔水西村。松櫪深深晝掩門。茅屋天寒殘日照。豆田秋熟晩風飜。泉流飮馬芻仍足。里老迎賓禮不繁。風土宜人形勝具。思從此地避塵喧。</text>
<title>宿迎日。將向蓬山。傳聞謫所新經盜賊。心折口號。</title>,<text>萬里滄溟大。三秋瘴癘侵。飢寒仍到骨。盜賊更驚心。故國音書斷。他鄕歲月深。堪憐小兒子。已復作南音。其二海外孤征日。餘生萬事悲。空懷蓼莪痛。永負鶺鴒詩。百歲憂難輟。中年鬂欲衰。秋風感古意。淚灑竹林祠。</text>
<title>到蓬山書贈姊兄</title>,<text>海岸南來問謫居。竹籬疎短護前除。百憂雙鬂風霜裏。萬死殘骸涕淚餘。懷抱更堪覊旅日。話言仍自別離初。天涯骨肉加餐願。慈母慇懃寄尺書。其二炎荒久共鼈魚居。又覺天時向歲除。門外海波靑不盡。枕邊霜髮白無餘。百年世事挑燈裏。萬里鄕愁對月初。處患由來要法在。竹窻終日課兒書。</text>
<title>月出</title>,<text>八月十五夜。臨海觀月出。所見絶平生。奇跡詎無述。遙遙天廣大。渺渺波蕩潏。獨倚巖臺頂。縱目精爽逸。薄暮海氣赤。西嶺隱落日。俄頃更曛黑。寥廓意如失。風飊氣愈厲。雲物態非一。忽然大盡處。生白猶虗室。朣朧體漸露。晃朗光欲溢。有如人在水。扶持恐傾軼。流離走銀汞。瑩赤浮萍實。欲上且遲留。騰處更迅疾。淸輝轉皎潔。照耀萬里畢。不緣無翳瑕。焉得破昏漆。而我遠在北。仍以尫悴質。屬値南來日。憂思又恤恤。玆辰得玆遊。宿昔未敢必。神淸欲輕擧。景幻難具悉。縱思記壯觀。奈無如椽筆。歸來卧竹林。影搖風瑟瑟。</text>
<title>夜起月正午也</title>,<text>萬木蕭蕭夜有聲。孤燈照壁欲三更。夢廻酒醒誰呼覺。白竹籬前海月明。</text>
<title>書與諸甥</title>,<text>人之愛子。寧有窮已。是以厲人。猶恐似已。嗟爾父母。寔具德美。勉承敎戒。毋敢失墜。嗟哉爾生。適丁否運。禍難斯棘。門戶旣隕。尙念儒素。是爾先訓。服之無廢。以自振奮。惟昔聖賢。先行後文。苟無其本。如水無源。難得者時。不匱惟勤。夙興夜寐。毋諉童昏。讀書伊何。非爲人知。先聖垂訓。俾啓冥痴。惟玆語孟。義理精微。體驗則得。爾宜勉之。父母之側。可嬉可娛。床有筆硯。室有書圖。亦有爾弟。載語載呱。鄒孟有言。樂莫斯踰。先王有制。寔嚴等分。况彼小人。近之不遜。毋以遊戱。致其狎玩。自侮人侮。宜念明訓。</text>
<title>發蓬山途中感懷</title>,<text>朝日照庭樹。我馬已臨歧。上堂拜姊氏。奈此遠別離。今來十日留。亦非始所期。然以骨肉情。詎盡多少辭。遙遙北斗外。渺渺南海湄。相去各千里。相見復幾時。其二嗟我衆兄弟。零落在孩抱。伯姊雖長成。奄忽棄世早。獨有我三人。多病得自保。喪威意常㤼。寡鮮情更到。何况父母心。豈不憂且禱。只願同在側。懽樂以至老。其三嗚呼遘閔凶。忍說庚子歲。日久痛未愈。奄復至終制。頑然爲誰活。慈母病綿綴。何意我姊氏。又赴炎海裔。哀哀生別恨。永去無歸計。豈敢懷怨尤。端由我獲戾。其四流光一何速。三載眞隙駟。靦然尙人面。俯仰更何倚。迢迢嶺海外。骨肉又千里。逝將適星山。旋復訪姊氏。慈母理我衣。送我遠行李。祝我遄還家。勉我加餐食。其五依依故鄕遠。杳杳征路難。我行問幾日。忽已到星山。入門更驚喜。髭髮勝昔觀。獨憐蓬海人。邇來備辛艱。懷痛在中心。有淚自汍瀾。思具鶺鴒翼。飛去又飛還。其六蓬山在海隈。瘴氛自朝夕。驅馬到一村。中有遠謫客。婢僕驚且呼。童稚倒履屐。姊氏出戶外。迎我悲喜劇。相對意惝怳。如夢非眞覿。且將買村酒。持以慰遠役。其七北人來南國。生理誠難給。墾田無閒土。販鹽非素習。况値歲荒歉。羣盜恣簒刦。十口徒四壁。飢餒詎無及。蕭蕭竹籬短。漠漠海風急。見此憂欲老。悽惻空垂泣。其八不見語何長。相見語何少。臨別語無餘。旣別語未了。曷不留彼日。懽洽盡言笑。客坐或遲遲。兒啼或噭噭。縱使不如此。亦患心怱擾。悠悠此悔恨。去去長纏繞。其九吾姊實賢德。在側親意歡。迨玆遠在南。有書每相寬。顧以慈愛情。能不念飢寒。吾歸拜老母。庶報消息安。獨此分離日。掩抑傷心肝。唯願各無恙。歲歲得相看。</text>
<title>江城 慶州地</title>,<text>東京幅員廣。疇昔爲霸國。至今南海上。繁麗照人目。江城亦勝地。松檜鬱如束。背山開別墅。蔣氏有華屋。崢嶸石壁峻。繚繞海浦曲。小島更在前。沙暖聚鴈。向者過此地。深恨未寄宿。今來日尙早。行役又迫促。淥江吹細霧。高棟明初旭。依俙眼中景。惆悵意難足。寔以厭煩囂。願一起幽築。明春倘復來。百花映深竹。</text>
<title>方向海印寺。途中口占。</title>,<text>入山衣袖已翩然。馬首秋光照鬂邊。白菊花侵幽澗淨。丹楓葉着早霜姸。仙區了債知今日。寶刹聞名記幼年。只恐玆遊難盡意。鄕愁渺渺正相牽。</text>
<title>檜淵 鄭寒岡舊宅。仍以爲書院者也。</title>,<text>蒼蒼松檜廟門深。庭院無人晝景沉。皓石淸潭留客久。百年仍見古賢心。其二小溪環處獨臨軒。慈竹依然手澤存。料得一年淸絶景。春花開遍百梅園。竹是寒岡手植。院中有軒。扁以百梅園。滿庭皆梅樹也。</text>
<title>宿金堂寺</title>,<text>已識名山近。羣峰意態殊。神淸松院磬。眠穩竹床蒲。曠蕩休塵想。安閒息病軀。呼僮催早飯。朝日問前途。</text>
<title>早發金堂寺。向紅流洞。</title>,<text>仙山幾載夢中思。十里金堂路似遲。林下遠穿幽澗細。馬前橫出一峰危。嵐光翠近烏巾墊。日色紅添錦樹奇。飛瀑泠然響人耳。入山佳興已心知。</text>
<title>入洞</title>,<text>歇馬前林步屧遲。看山行色倚筇枝。樹間路轉尋僧處。巖上詩成聽瀑時。病葉寒侵巾角墜。歸雲晩近酒杯移。籠山流水依然在。物外閒遊也自宜。</text>
<title>吹笛峰有南吉哉 有常 次孤雲韻一絶。墨色不沬。不覺驚倒。</title>,<text>光風瀨上聳危巒。醉墨淋漓石壁間。藜杖携來揩病眼。故人何日過玆山。</text>
<title>次漢陰遊海印韻</title>,<text>寒雲低處日將西。石磴迢迢響馬蹄。逢着山僧問去路。蒼苔黃葉恐全迷。</text>
<title>入寺</title>,<text>籃輿超忽道衣輕。禪磬寥寥意已淸。寶篆爐香金殿暗。夕陽楓葉畵樓明。檀經競詫神靈護。鐵笠猶傳戰伐名。摘取藤梨供遠客。老僧一笑有深情。檀經鐵笠。皆寺中故事。</text>
<title>學士臺有松一株。云是孤雲手植。</title>,<text>寶刹經千刦。蒼松自百尋。身因霜雪勁。根合壤泉深。病樹羞堅節。寒花照苦心。仙遊已綿邈。落日但棲禽。</text>
<title>和從姪百順詠雪韻</title>,<text>幽居寂寞傍靑山。多病惟宜早得閒。歲暮百蟲寒自蟄。林深獨鳥倦知還。將愁每欲歸天上。結屋仍思在樹間。麤識讀書眞有味。滿庭風雪戶常關。</text>
<title>外弟申文之 埜，元固 壆 兄弟來會夜話。得樂字。</title>,<text>嘉辰不再至。良會未能數。斯我與兄弟。談笑以爲樂。明燈照深夜。皓月流簷角。亦有盈樽酒。擧觴紛醻酢。年華日以邁。鬂髮漸凋落。歡樂縱及時。撫念多慚怍。心衰意計違。道遠筋力薄。尙願相警策。免使重過惡。</text>
<title>又次元固韻</title>,<text>愁思江雲逈。山齋落木寒。天時看又盡。世事本多端。老鶴飛歸晩。飢鴻得食難。沉吟懷百慮。對酒不成歡。</text>
<title>次前韻有懷尊甫</title>,<text>嶺樹千重隔。氷霜萬里寒。未堪懷友切。曾幸取人端。故國傳書濶。荒年乞米難。無由問生死。空憶舊追歡。</text>
<title>除夕次東坡韻</title>,<text>春廻歲盡意兼悲。坐久虗堂燭燼微。鬂色霜繁無那老。年華水逝不曾歸。蕭條骨肉傳書遠。牢落親朋見面稀。猶有此心堪慰處。夜窻爐火弟兄依。其二中年苦恨歲頻徂。却似征人已半途。那復形骸長得健。秪應衰病到如符。憂虞未息懷盈臆。節物重新淚濺鬚。已把一身歸造化。不勞從俗飮屠酥。其三半生空復作憂悲。筋力年來又覺微。何况把杯當此夜。恰如臨水送將歸。星河耿耿看初轉。鼓缶登登聽漸稀。三百光陰都過了。尙留殘燭慰依依。其四臘月又逢三十日。情懷奚翅百十途。新盤寂寞椒花頌。舊宅蕭條鬱壘符。萬事眞成雲過眼。餘生但覺雪盈鬚。明春願祝無多語。歲熟鄕村酒似酥。</text>
<title>正月廿七夜。與諸親會于大居。餞伯從氏星山之行。共次農巖集韻。癸卯</title>,<text>蒼天竟茫昧。白髮抱寃幽。萬里秦京遠。三年楚水流。懸心空戀闕。作賦每悲秋。往復陰陽理。時從大易求。其二萬古伽倻國。千章竹樹幽。移居近靈境。結屋俯淸流。十口渾無疾。三農驗有秋。趍庭多樂事。經籍更堪求。</text>
<title>寄姊兄謫中</title>,<text>裁得情書寄遠人。杏花照眼涕紛繽。可憐南國開緘日。撩亂新愁又送春。其二南荒萬里去還來。惆悵幽期小鳳臺。猶有歸誇北人處。海天明月倒深杯。</text>
<title>春畊</title>,<text>春陽散餘沍。原野漸放綠。亦知農節及。前山聞布糓。淸晨驅牛去。澗泉明岸曲。不有數頃田。何以資菽粟。土膏已疏釋。時雨正霡霂。卽此肆微勤。未須慕榮祿。平生求道志。尙耻養口腹。只期修本分。匪以取盈足。薄暮望煙火。餘暉汎平陸。歸來茅屋下。更取殘書讀。</text>
<title>柳汝素 絢 有詩來贈。次韻却寄。</title>,<text>小閤春開氣候淸。遙岑晴碧入簾橫。水邊老柳渾生意。院裏鳴禽似舊情。京洛風塵歸夢懶。故人詩墨病眸明。莫言汾上幽期在。叵耐西江浪未平。</text>
<title>杏花</title>,<text>山家少卉木。不知春事晩。偶從墻外望。孤杏花已偃。欣然爲一笑。生意粲可玩。幽陰忽過午。衆英開無筭。遙思漢陽城。百花紛爛漫。自應開且落。誰復靜心看。</text>
<title>還向安城</title>,<text>平川莽無極。客路且焉如。霧澤朝光翳。春天海色虗。泥靑潮到處。野潤麥生餘。記取前秋役。山妻並鹿車。</text>
<title>途中遇淸明</title>,<text>春陰不放雨。曉旭决雲明。征馬朝猶倦。鄰雞晏更鳴。餘寒杏蕾澁。新火柳煙輕。正是風雩節。遙思捨瑟情。</text>
<title>泉浦途中</title>,<text>憂患兼旬煎一心。不知今歲已秋深。偶然匹馬尋江路。滿目花開蘆荻林。其二年來多病减詩情。馬上昏昏着睡行。開眼有時成一笑。樹陰深處聽江聲。</text>
<title>室屋甫完。居處甚適。兄弟相對。賦咏自娛。而意到輒書。遂至累篇。眞古人所謂紙墨遂多。辭無詮次者爾。</title>,<text>形役勞人意未淸。百年世故更縱橫。便從吾伯歸田里。新起幽廬遠俗情。爇粥喂牛房室煖。燃燈照字簟床明。對眠已遂他時約。風雨何愁動不平。其二心迹悠悠兩得淸。故園歸卧綠蘿橫。江湖一畒堪終老。雨露三年幾愴情。病枕喜聞氷澗響。書窻愛看夕陽明。四方志倦吾廬美。何必遊山學向平。其三蒼蒼松桂閉門淸。萬慮嬰懷涕欲橫。月日邁征思古義。歲時洒掃寄哀情。畊漁舊業身初返。桑海餘生鬂已明。收拾心神對方冊。人間自有路歧平。其四幽齋意象不勝淸。雉岳山高雪色橫。病骨遇寒渾少趣。書燈伴夜獨多情。參差野樹看將曙。腷膊村雞聽到明。新屋不須張老頌。百壺長願打愁平。其五處世終難混濁淸。尙餘孤憤意中橫。致君堯舜曾無術。畢命邱園詎不情。他日未須慙柳惠。晩年聊欲托淵明。從今宴息山窻下。風雪雖喧寢夢平。其六紙幌綿衾睡味淸。爐香漠漠筆床橫。病餘意思仍成懶。閒處詩書更有情。疎屋曉來增皓潔。遠山雪後看分明。一生心計漁樵付。肯爲塵緣作不平。其七攢眉非爲得詩淸。心倦猶然百慮橫。常恐以身輕犯患。豈曾於世便忘情。五更寒夢雞初唱。萬里離愁月正明。下士拙修聊本分。只將耕鑿祝時平。其八林棲靜僻萬緣淸。入眼雲山翠更橫。桑梓敬深邱墓地。棣棠歡洽弟兄情。久思靑篛遊西塞。終幸黃冠返四明。堪喜此身閒境界。一甌茶熟卧床平。其九茅簷寥落竹床淸。庭院蒼蒼澹月橫。漸老筋骸慵應接。尙殘書卷寓心情。天時至日微陽返。夜色空山積雪明。已識窮居安義分。莫愁人世事難平。其十居處超然世外淸。雪窻閒對短檠橫。靑山半畒棲遲計。黃卷千年感慨情。病後身容增老醜。夜中心界自虗明。一樽麤喜開新釀。擬與村翁送臘平。</text>
<title>呈伯從氏</title>,<text>煙火相望十里村。尋常來往弟仍昆。氷溪度馬風鳴壑。野屋開樽雪擁門。好會豈知成獨阻。淸詩堪恨未同論。明朝更喜幽期在。筦席茶甌掃一軒。</text>
<title>與尊甫同登淸心樓。禍故後初見也。尊甫有詩志感。次之。乙巳</title>,<text>乍見先橫涕。深懷未遽傾。百年情故在。萬事骨猶驚。短髮身同老。寒燈話到明。飄零遠蹤跡。感應只心聲。相見之日。以鬂髮長短。驗筋力衰盛。第五句記實也。</text>
<title>又吟一律要和</title>,<text>百慮餘衰鬂。危樓又夕陽。相逢渾涕淚。偶坐劇風光。舊跡鴻泥遍。流年駟隙忙。沉吟感存沒。逝水日茫茫。</text>
<title>伯氏往迎姊氏于長鬐。過期未還。是日得到懷德書。</title>,<text>柴門日日待歸人。吉語今朝始得眞。憂患屢經心已怯。道途殊遠雨何頻。將迎倦僕新篘酒。爲燎征衣預束薪。從此故園松桂側。百年相守弟兄身。</text>
<title>趙忠翼公 泰采 遷葬輓 丙午</title>,<text>不媿寧王遇。須將大節論。淸朝歐范黨。亂世竇陳寃。盛烈宗祊賴。芳名史冊尊。先人契義重。撫跡更聲呑。其二廟社危絲髮。忠賢赴鼎椹。蒼黃片時事。明白百年心。痛劇衡陽死。寃加楚水沉。邦家崇報意。祠屋煥江潯。其三瘞蜀三年血。歸遼百刦魂。溫明漢禮備。袝合魯儀存。可奈還重壤。虗疑作九原。輤車西去路。躑躅戀君門。</text>
<title>李平康 絿 輓</title>,<text>詞華雅望卽餘事。詩禮遺風孝繼忠。大抵天姿元近道。自從時禍倍加工。屈伸斯世嗟何說。出處惟君最得中。聖代獨蒙棹楔典。哀綸倘得九原通。</text>
<title>申判官 思遠 輓</title>,<text>夙昔慕高義。仍之居對門。逢迎屢得欵。愛恤特見存。顧以菲薄姿。未足奉緖言。公實念世好。輒與展殷勤。魁梧器宇弘。峭蒨風誼敦。况且有大焉。惟孝衆行源。其二婉婾承養意。惻怛喜懼心。斑衣照華髮。笑語藹誠忱。悲歡紛過眼。歲月莽以深。刦運又一値。天地漠重陰。忠言在耆耈。火色起奸壬。悲哉當日事。見者涕皆淫。其三迢迢漢挐山。渺渺乙那國。冥海混太空。過鳥息檣側。扶將白髮親。去去入栫棘。慰譬兼保養。殊俗亦歎息。王生固至孝。劉老本正直。終然獲天佑。莫謂理差忒。其四陽德在窮泉。白日已昭晰。長風送歸帆。故國卽咫尺。爰有衆親愛。奔走來相逆。聖主待黃髮。國人望赤舃。寔公誠孝格。朝野均嗟嘖。胡爲人事幻。遺恨罔終極。其五三年瘴癘地。重以百慮煎。千里隨櫬返。况是炎暑天。修塗正杳茫。血淚更淪漣。歸來空舊宅。往蹟森眼前。滅性雖有戒。盡哀固難全。淸朝旌美意。棹楔照門邊。</text>
<title>李忠愍公 健命 遷葬輓 代仲父</title>,<text>玄穹上寥廓。沛海下漭瀁。中有萬古恨。鬱結貫霄壤。嗚呼古史策。亦有如公枉。將思骨猶顫。欲語淚先汪。嘻彼衆檮杌。亦自具人像。獨以何氣類。淫毒同虺蟒。其二國家建賢嗣。朝廷贊大策。煌煌大歷服。自此綿萬億。奈何彼宵人。乘時逞陰慝。姦讒互糾結。百計危社稷。明明我祖宗。何負爾兇賊。忠賢雖狼狽。一死乃爲國。其三燕程已萬里。嶺海又迢遰。殺機起龍蛇。天地莽氛翳。悲風吹杜郵。寃血洒蜀瘞。白日爲變色。觀者痛裂眥。豺梟厲爪吻。殺戮惟意計。哀哉北海禍。二子又相繼。其四上天本至仁。何故生此類。遂禍人國家。如廈騫雨萃。忠賢並受敗。盖亦不幸値。尙猶賴其力。人紀得不墜。勞勩在宗社。毅烈振衰季。一死誰不有。萬世耀大義。其五皓天終一復。陰谷暖始周。忠寃事愈白。贈襚恩更優。崇報亦有地。廟屋臨水頭。嗟哉淺土藏。始得返先邱。九原疑復作。泉穸更幽幽。萬事紛回薄。默念但涕流。</text>
<title>徐豐德 夢良 輓</title>,<text>專門儒術自髫髦。矻矻窮經未敢勞。半世燈檠多白髮。中年泥路困靑袍。風流單父琴堂靜。敎授西河石室高。仕學卽知優一代。緋衣終荷聖君褒。</text>
<title>金尊甫內室追輓 丁未</title>,<text>嗚呼李孺人。實有君子德。奈何逢百罹。飮恨窮溟北。其二嗚呼金尊甫。與夫李士安。我從二子遊。早聞孺人賢。其三嗚呼辛壬歲。天地渾殺機。羣兇恣得意。殺人無是非。其四嗚呼金李家。同國休與戚。一朝並淪亡。嗟天禍吾國。其五嗚呼安邊地。尊甫謫居之。孺人隨而去。哀哉此何時。其六嗚呼鐵嶺東。沛海無天地。渺渺骨肉親。惻惻家國事。其七嗚呼不吊天。又奪懷中子。禍患古所無。人生那忍此。其八嗚呼孺人死。百憂如棄屣。可憐夫子身。廓落但一子。其九嗚呼此時情。終古無此悲。惻愴招魂詠。凄絶納棺詩。其十嗚呼故交義。患難空永歎。倉卒負平生。幽顯多慚顔。其十一嗚呼乙巳冬。始與尊甫遇。話及孺人事。歷歷向我訴。其十二嗚呼李固家。賴有賢女子。巢覆卵再完。異事同一軌。其十三嗚呼衆媺行。已脫脂粉俗。慧識與貞操。夫子又心服。其十四嗚呼古賢媛。照映中壘編。夫子有文章。芳徽可永傳。其十五嗚呼故人書。徵我蕪拙辭。無以發幽光。但寫愧與悲。其十六嗚呼南浦曲。寂寞阻所思。我作此詩去。見之應愴而。其十七天地又一刦。萬事足酸辛。死者豈不快。嗚呼李孺人。</text>
<title>南吉哉輓 戊申</title>,<text>世運常趨下。人才漸覺微。名門得吾子。王國已光輝。氣臭聞蘭馥。文章覩鳳威。並時生有幸。投分願無違。其二壺老名聲大。兒孫步驟同。飛騰翰藝妙。淸轉韻辭工。湖榭風流地。詞壇黼黻功。斯文一代望。寥落遂成空。其三靈巖山水郡。吾友謫居之。曳履風亭爽。開軒月嶽奇。少年聊一快。流落不爲悲。囊篋歸來重。煙雲摠入詩。其四叔世淸明氣。塵棼綽約姿。君生似非偶。天奪又何爲。志業歸遺恨。文章屈遠期。傷麟有反袂。周道乃如衰。其五松山雲水寺。文會幾蹉跎。歲月悲歡屢。江湖契濶多。衣冠俱潦倒。鬂髮各風波。神勒今春約。情書忍閱他。其六哭子不幾日。避兵窮谷間。流離驚曰髮。好去葬靑山。社稷憂猶大。朝廷事益艱。憑誰說懷抱。獨立淚潺湲。</text>
<title>己酉二月。入淸風桃花洞。行金尊甫子亮行冠禮。翌日與尊甫父子及金鳴仲 彦謙，濟大 用謙，德仲 峻行，汝勇 由行 諸兄弟。往觀龜潭。呼韻共賦。</title>,<text>龜潭萬古峽。絶壁上參天。磅礴根基大。瓌奇力勢全。江深相映發。雨洗更澄鮮。皓首塵埃客。扁舟意爽然。</text>
<title>看自警編詠范文正公 庚戌</title>,<text>海內民憂藿食間。經書千卷寄空山。盂虀墨帳平生事。文繡膏粱摠不關。</text>
<title>樹屋 辛亥</title>,<text>樹屋幽棲好。蒲床宴坐宜。鴻濛上皇意。寂默老禪癡。旭日盈黃卷。閒花照墨池。淸明本來氣。不待夜中知。</text>
<title>陪陶翁及伯氏遊恩歸亭。諸從皆會。出韻共賦。壬子</title>,<text>江月淸於水。前宵雨洗林。氤氳花氣入。㶑灧酒杯深。宛是沂雩意。悠然濠濮心。推遷感世事。引領更沉吟。</text>
<title>將向嶺南。途中次李大心 維 韻。丙辰</title>,<text>病卧江湖春又生。隨緣偶作嶺南行。天晴野曠琴臺路。無限雲山照眼淸。</text>
<title>琴臺次大心韻</title>,<text>勇决申元帥。功名破虜還。胡爲失險阻。遺恨此江山。雨氣連峰外。春愁灌莽間。遲回當落日。慷慨只衰顔。</text>
<title>八峰書院次大心韻</title>,<text>窈窕入山深。一谿有百折。仲春氣候異。遙林風淅淅。擧頭望前山。高處夜有雪。</text>
<title>鳥嶺次大心韻</title>,<text>登登百折路艱哉。絶壑春陰翳不開。試上譙樓愁北望。連山無際大江來。</text>
<title>龍湫次大心韻</title>,<text>萬古蛟龍穴。晴雷撼小亭。奔來如滚雪。落處見深靑。爽耳胸爲快。澄神思入冥。擡頭一聳觀。戌削四圍屛。</text>
<title>恭儉池。次陶庵從氏韻贈士淵。從弟通洙。</title>,<text>可愛醴泉守。馳來送老儒。相看渾喜色。好會在中途。鄕里少游馬。江湖張翰鱸。惟應驪水曲。歸隱爾隨吾。</text>
<title>成進士 爾漢 贈詩。次韻以答。</title>,<text>龍川豪氣古來稀。王霸關頭混是非。浪說人心不常泯。莫知天理已全微。良田地上自有樂。險路歧中須勿歸。我愛夫君狂似點。雩壇且可試春衣。</text>
<title>成生 憲柱 折贈梅枝。有詩求和。次韻以寄。</title>,<text>南來欲見梅花。而意其衰矣。乃蒙折贈。兼惠以詩。三嗅其香。三復其詩。荷意厚矣。可無謝乎。羅浮山下舊蛾眉。忽漫相逢氷雪姿。他日江南憑驛使。煩君更寄臘前枝。其二壺樽相對更揚眉。塵世難逢綽約姿。桃李漫山渾不管。最憐疎萼與靑枝。</text>
<title>洪生 器海 賦甁梅詩次之</title>,<text>梅枝橫揷水盈壺。淸影離離在座隅。夜雨百花顚倒甚。生香留得一枝孤。</text>
<title>將發尙州。次陶庵從氏韻贈金進士 相箕。</title>,<text>爲客商山久。春深已落花。身輕憂患失。興劇酒杯多。滯迹逾三宿。留情抵一家。丁寧臨別語。驪岸莫辭過。</text>
<title>次陶庵從氏贈人韻</title>,<text>人亦有止。曰惟廣居。旣熟於己。其用有餘。不愧屋漏。心安體舒。我得斯訣。程子之書。力究實踐。莫非爲己。赤心做去。斃而後已。日用事物。曾不外此。何以貫之。敬而已矣。</text>
<title>登鸕鷀亭</title>,<text>新亭四面敞風楹。江峽泠泠非世情。繫纜沙頭雙履捷。引觴欄曲百花明。棲巖怪鳥流傳久。隔水長林遠勢平。繞舍曾無凡草木。梅枝奇絶古松淸。</text>
<title>冶隱遺墟</title>,<text>原田蕭瑟竹參差。冶老遺墟淚映碑。白日滿庭心共見。高山對面節俱危。新瞻肅廟昭回翰。重詠魚公感慨詩。臨水一罇須盡醉。林花零落子規悲。</text>
<title>金生履延。中表姪女夫也。名其讀書之堂曰趾拙。求詩題壁。</title>,<text>高齋瀟灑映廻塘。一面雲山近筆床。好婦淸尊白楡咏。嬌兒墨戱老鴉光。遺經有味籝金闕。勝友相將雜珮香。千里南來邂逅見。羡君斯樂未渠央。</text>
<title>重到鸕鷀亭。趙生 大經 將入楓嶽乞詩。書贈。</title>,<text>老去仙山不再攀。金丹消息已凋顔。羡君雙脚强如鶻。步入毗盧萬瀑間。</text>
<title>陶庵從氏到丹月村店。贈以絶句。謹步韻以呈。</title>,<text>百聖相傳大學書。古今雖遠此心俱。向來帶着非無意。師友中間或起吾。其二二月南來三月歸。悠悠世事不如期。此行所得何曾少。意裏常存砥柱碑。</text>
<title>宋敎官 㜈源 輓 丁巳</title>,<text>尤翁氣像孰攀援。萬義高峰對海門。顯刻遺書俱了得。身歸山足獨能孫。</text>
<title>金生 履晉 輓</title>,<text>楓社歡娛摠少年。自經桑海每悽然。白頭灑盡存亡淚。當日兒童又九泉。</text>
<title>用朱夫子別南軒韻。送金生子靜 亮行 西歸。</title>,<text>別離幾日月。今歲又窮陰。之子不我遐。跋涉寒山深。悲歡莽悠悠。顔髮漸改初。但喜學業優。不嗟時序徂。開軒對方冊。酌酒望前山。樂意浩無窮。談話夜漫漫。晩計寄竹素。生理論橘洲。良會諒難得。胡爲不遲留。羞同兒女別。摻手情綢繆。斯文望子深。感歎發商謳。</text>
<title>次姊兄晬日韻</title>,<text>山如太古日如年。聞說山人卽是仙。我與君分山一半。桃花流水洞中天。</text>
<title>又次前韻贈三甥</title>,<text>鼎器摧殘已暮年。金丹何日作神仙。寄語少壯須勤學。不忘由來有皓天。</text>
<title>元日用橫渠先生韻 己未</title>,<text>布衾暖體宵眠穩。粟飯充膓野味新。溫飽一身聊自足。不妨淸世作閒人。張子詩曰土床烟足紬衾暖。瓦釜泉乾豆粥新。萬事不求溫飽外。漫然淸世一閒人。詩用原韻意。其二病骨不禁塵事擾。鬂毛羞與歲華新。從此往依先壠側。一床長對卷中人。</text>
<title>閔生 赫 輓</title>,<text>龍巖大節日星懸。鄕里爭推後嗣賢。忠孝一門無此比。布韋空谷有誰憐。遼東皁帽高風在。汾上靑編舊業傳。敦睦義兼疇昔好。輓歌題送涕漣漣。其二顚流亭子久成墟。二祖風流百載餘。南北村中對酒日。後西江上放舟初。公能世守先人業。我欲時尋處士廬。準擬如今都已謬。死生離別恨何如。</text>
<title>李校理 碩臣 輓</title>,<text>目擊心傳缺往還。猶能記得衆中顔。眞淳氣味澆漓際。布帛文章梔蠟間。花縣三春差足養。桑田十畒不妨閒。榮觀燕處吾深賞。名利何人透此關。</text>
<title>李元亮 亮臣 輓</title>,<text>直道元三黜。浮榮只一時。嚴辭誅佞賊。造膝獻良規。脫距誠難格。投荒跡更危。歸來歲月晩。華鬂已雙垂。其二萬里遼陽路。經年使節還。俄然又郡紱。惄矣久離顔。奄忽歸泉穸。蒼茫隔海山。心期嗟永已。存沒淚痕斑。其三靜老歸休地。東岡有草廬。塗茨遺築在。編簡一樓餘。宗國憂方大。郊園計豈疎。幽明無限恨。竟未遂吾初。</text>
<title>先至甁泉。待主人宋晦可 明欽 不至。</title>,<text>泠泠風澗。漠漠雪嶺。所懷伊人。心期耿耿。期逝不至。路阻且永。有時延佇。于彼松逕。泉響璆然。雪色縞如。於焉靜坐。有圖有書。氷淸之室。寔惟我居。保此至淸。超乎太初。瓊瑤以居。沆瀣以餐。盡蛻溷濁。獨保淸寒。玲瓏之亭。俯臨寒湍。挹彼淸澈。洗我心肝。</text>
<title>甁泉精舍。與晦可同次牧隱韻。</title>,<text>松檜陰陰晝掩扉。滿庭風雨客全稀。試看身世超然處。太華山中兩布衣。其二雲蘿深處靜巖扉。澗路迢迢車馬稀。獨向盤陀弄淸泚。流塵寧涴芰荷衣。其三晩服還丹獨閉扉。九陽晞目髮仍稀。且須駕得天風去。千仞岡頭更振衣。</text>
<title>自甁泉將向沃川。上三山孤峰精舍。次淵翁韻。</title>,<text>野色紆平楚。山容儼畵屛。寒沙逝川咽。縞雪偃松靑。孝思嗟茨室。風流憶聚星。胸中無限感。落日倚虗亭。其二故宅尋遺迹。寒山寂翠屛。連階川野逈。繞院竹松靑。落景翻魚鳥。淸宵耿月星。登臨懷不盡。一宿戀斯亭。</text>
<title>中獅庵次晦可韻</title>,<text>名山來赴故人期。氷雪凌兢路太遲。夜靜中獅庵裏坐。天風吹鬂月生時。</text>
<title>同伯氏及存齋。會枕石亭賞月。次存齋韻。庚申</title>,<text>泠泠虗閣夜。歷歷道心眞。鬢髮微風入。衣冠皓月新。蒼凉對秋色。漫浪作閒人。窅爾江湖外。何曾到一塵。</text>
<title>謹次伯從氏耽羅謫中寄示韻 癸亥</title>,<text>奇緣海外偶然成。南極星輝屋角明。他日丹江開壽席。一觥先賀濟州行。</text>
<title>謹和陶庵因病自警詩</title>,<text>衰顔欲付紫金丹。靈應遲遲更可嘆。自有先生調息法。晨興日日鼻端觀。其二語未形容樂更眞。夸毗呫囁彼何人。玄天幽默須看取。至道凝時總是仁。其三體旣胖舒心自安。外邊何用好容顔。亦知大藥收功後。還得當年睟面看。其四他人東倒又西傾。一念高山與景行。百尺竿頭猶進步。誰言立地佛能成。常竊觀愛吟表記高山景行章。故第二句及之。其五西銘獨保本心良。四海同胞不忍傷。靜壽自徵先聖訓。節宣何待上醫方。</text>
<title>又步前韻。自道己意。</title>,<text>仙家消息邈金丹。千古篔簹共此嘆。近覺兼山存玅義。刊除枝葉反躬觀。其二吾學要須一味眞。世間何限蠟梔人。誠明自是難容僞。巧令元知鮮有仁。其三病軀長與簀床安。攬鏡知非舊日顔。獨幸几書存至樂。終年林下閉門看。歐陽公讀書詩。至哉天下樂。終日對几案。其四鬂毛蕭颯葛巾傾。偶帶西風放杖行。多荷天公憐老疾。兎園今歲小農成。其五病卧田間策最良。風波世路意堪傷。得閑倂得安心法。不羡眞人肘後方。東坡詩有因病得閑殊不惡。安心是藥更無方之句。肘後方。葛洪所造醫方。</text>
<title>九日明朝是 時在伯從氏原州謫所</title>,<text>直是膓如石。猶然鬂有霜。寒燈念佳節。夜雨在他鄕。籬菊應多色。樽醪且獨將。孤懷不成寐。遙鴈度蒼茫。</text>
<title>次金和甫 爕 梅閤韻</title>,<text>貞松差可歲寒期。萬木經霜摠變移。暖氣休煩人吹律。幽香不許鳥窺枝。疎英的皪陽和動。老幹靑蒼霰雪宜。開閤呀然成一笑。默通意處未容詩。</text>
<title>次尹浩而 光天 謫中韻却寄 甲子</title>,<text>此着君能脫鬼關。從今不愧在人間。一生自信心如鐵。萬死何嫌謗若山。離別屢驚時序變。信書常恨道途艱。可憐海外君親念。魂夢中宵未敢閒。其二江湖一曲只牢關。藥書籤屋數間。擁褐不知飄白雪。把杯時復看靑山。鷦棲計拙身仍老。嫠緯憂深世正艱。南國瘴生春又近。懷人千里未敎閒。</text>
<title>尹生見心 一復 有詩相示。和韻。</title>,<text>東風散餘沍。春物已參差。門柳煙生翠。溪桃雨點枝。元精方浩蕩。歲事自推移。獨有靈芝感。沉吟整接䍦。</text>
<title>春帖</title>,<text>萬象絪縕一氣均。胸中長有太和醇。悠然點瑟回琴意。管領鶯花滿院春。</text>
<title>金和甫輓</title>,<text>豈弟宜神勞。明揚卽素期。靈芝空有歎。老驥不禁思。楚刖終無奈。漳痾最可悲。悠悠朋舊恨。天道竟如斯。其二閱世無窮變。知君素履貞。久幽惟自守。譽聞豈過情。玉潔何曾纇。蘭枯不見榮。諸兒摠姸秀。餘慶劇分明。其三自失澄庵會。悠悠幾歲餘。相思連峽路。一爲訪君居。梅閤香吹細。琴床韻出虗。當時好光景。回憶竟何如。</text>
<title>次順姪韻示兼兒 時次子魁進士榮歸</title>,<text>寒暑紛推敓。悲歡劇往廻。那知吾苟活。又見汝倫魁。未敢論無忝。惟應愧不才。先山十里路。愴涕共歸來。</text>
<title>李右尹 雨臣 輓</title>,<text>誰道高官以子榮。向來人望本孤卿。是非劈處河如决。盤錯棼時刃自行。福履備躬存怵惕。臺萊騰頌劇謙亨。翛然大耋俄乘化。長德凋零倍愴情。其二先子稱公可用材。後生仍幸慣追陪。江湖跡遠風流隔。桑海魂驚歲月頹。尙憶鄰州勤問訊。重蒙堊室慰悲哀。新阡執紼空嗟病。往事經心爲泫腮。</text>
<title>尹老彭 志述 遷葬輓</title>,<text>死別已呑聲。中間百怪生。新阡臨穴慟。唯有淚縱橫。</text>
<title>初七日發蟾樂 乙丑正月湖行時</title>,<text>僕夫整駕朝日紅。嗟我遠役懷之中。懷中舊有我先山。兩世外鄕於此同。宋村迢遰蘇堤逈。三政墓樹何葱蘢。玆行宿昔所耿耿。我携二子來自東。九龍松栢遠入望。我懷感慨何能窮。壬午之歲我方幼。言隨母氏省外翁。門前趍拜猶內記。滿堂樂意何融融。重來會下一何悲。向來展拜還怱怱。古木蕭森帶寒日。遺墟慘憺來悲風。盛德餘輝尙彷彿。此生哀慕何時終。宅相難期魏陽元。文史有愧楊平通。今行曷足展心素。但將一杯來鞠躬。卽今世道廉愧喪。貪求利祿紛成叢。利郵多錢不肯赴。不爲利疚眞高風。懿美幽潛孰闡發。嗚呼史筆無至公。嗟余小子勞企仰。感時撫事心忡忡。浚泉猶在只嗚咽。風木未停增悲恫。悵望聊歌詩一章。衰淚下垂徒濛濛。</text>
<title>八日踰安興峙</title>,<text>岧嶢安興嶺。有路入雲峰。谷鳥時相喚。行人偶一逢。迢迢看落日。歷歷度寒松。竹店是何處。蒼煙山外封。</text>
<title>源通書堂</title>,<text>溪堂春已動。日暖柳初舒。野色遊絲外。山光積雪餘。深歡在宗族。至樂有詩書。勖爾諸年少。窮經愼莫疎。</text>
<title>丹江小酌。走草呈從氏座下。兼示諸姪。</title>,<text>楊柳春初動。江湖興欲狂。悲歡餘短髮。憂喜有深觴。渚鴈參差起。林花次第香。同堂仍勝會。遠過漢高陽。</text>
<title>任參奉 選 輓</title>,<text>風波末路世情疎。歸卧江湖十載餘。社裏賓朋歡語笑。床前童稚課詩書。義形太學陳歐禍。望著吾鄕月朝譽。衰晩偶然縻薄祿。銘旌東返重堪歔。辛丑冬。太學生尹老彭之被禍也。公方主泮議。欲疏救之。時禍色滔天。諸生無一人應者。公竭力經營。終莫能就。來訪余兄弟居憂中。慷慨悲咤。義形於色。及其死日。自請書其銘㫌曰。太學生尹公之柩。余常義之。且近歲鄕里間。多稱公議論持正不苟。亦所歎仰。故第五六句及之。</text>
<title>和佔𠌫齋田隱四時韻</title>,<text>谷風日日融餘雪。野燒放綠新春節。向陽花木總麤俗。獨有瓊枝韻超絶。其二處士孤山不出家。愛看籬落枝橫斜。問君何事立如癡。爲齅檀心香不邪。唐人梅詩日醉齅立如癡○右梅坡春色其三赤日當天烈如燬。山人肝膈淸如水。有時髮根凉飈入。滿庭蒼玉長孫子。其四此君節操誰更當。主人北窻卧羲皇。世間喜得知心友。盡日相看倚胡床。右竹窻夏風其五碧天萬里纖翳滅。皛皛金波滿庭月。下堂緩踏黃花影。露浥衣巾香透骨。其六皓月寒英一秋光。淸泠夜氣超凡常。好是忘言自認得。何必裁詩滿錦囊。右菊庭秋月其七雪霜貿貿羣陰閉。蕭森落木歸根柢。驗得隆冬後凋節。挺然不受北風厲。其八巽二滕六紛合離。蒼髯更帶瓊瑤姿。掬取輕明瀹山茗。如飮沆瀣淸心脾。右松臺冬雪</text>
<title>趙監役 翊臣 輓 丙寅</title>,<text>尙記髫齡禁省遊。共書唐絶曲欄頭。永川別後勞相憶。雙屨來時荷遠投。玉貌早知今世少。靑編仍喜古人求。城闉咫尺多詒阻。遺恨悠悠四十秋。余年十一二。隨先君子捴府之直。公亦隨侍於先公牧使公衛所之直。公年長於余二歲。公致欲見之意於余。余於讀書之暇。往詣於公。則公以爲大快。相與娛遊於庭院間。且欲見余字畫。出筆硯之具。自寫唐人南征復北還之詩。請余書其傍。余又書之。終日歡樂而罷。未幾牧使公爲永川守。公亦隨之。便中寄余一雙皮屨。盖寓意於不忘也。吾兩人定交始於此。公於少時容貌玉雪。特異衆人。而旣又聞留心問學。從事儒門。則余每有企羡之意。而顧余以塲屋陋儒。未能從遊以資學問之益。如是而間濶許多年矣。其二生憎俗弊蠟梔多。齊魯何能質行加。父母愛深蘭正茁。弟兄歡洽棣交華。綺紈叢裏常持布。桃李蹊邊獨種瓜。須識斯人本領好。更將經訓究幽遐。公厭時人文弊。專欲致力於人倫日用之間。其美質懿行。雖他人見者。亦無不嗟賞。其父母諸兄之愛可知也。時公之門闌方盛。而公獨味無味之味。超然於紛華盛麗之外。其資禀之好。有如是者。其三圃陰門下早摳衣。曉夜咿唔靜守幃。苦淡味來無限喜。紛華脫去自然肥。溪山幾處幽期在。士友中間令譽歸。世故推遷年紀邁。歲寒心事竟多違。公早師圃陰時。余方年幼。而猶聞士友傳言。圃翁深歎公篤學。以爲此人生長富貴。若不堪勤苦。而來此讀書。必夜分不寐。整衣巾而坐。或勸令就寢。而猶不肯。此亦難矣。盖公旣得賢師。厲志勤學。而學未及成。圃翁沒矣。自後倀倀若無所歸。雖或出入儒老之門。而未能如受業圃翁之時。公常慨恨。每欲築室於溪山勝處。靜坐看書。溫理舊聞。以故卜築處多。而卒亦無愜意者。未能久淹也。其四中仙洞裏屋三椽。久欲從君住數年。曳杖門前鋪白石。烹茶庭畔滴淸泉。讀書養病眞良計。弄月吟風儘好緣。可惜商量今已謬。時時回憶一悽然。余甞遊丹陽三仙巖。愛中仙巖泉石之勝。久不能忘于懷。而聞公置亭於其處。心忻然欲往從之。盖其地潔而泉甘。宜於讀書養病。且余與公每有相聚讀書之志。而俱抱幽憂之疾。則數年同住于此。爲靜處工夫。如百源羅浮故事。留意者久。而事故推移。意未能成。今公已沒。仙巖之亭自此當至壞傾。而前日所商量。都歸謬悠矣。可勝悲哉。其五兵戈避地古堤西。一馬飄然訪峽棲。忽聽跫音眞可喜。相看鬂色不勝悽。幽居永擬開蔣逕。散跡同思隱竹溪。更有餘懷論枕上。梅沙村裏報晨雞。戊申之難。吾家避兵于堤川遠西先墓下。公時居忠州梅沙村。與余所居。爲莽蒼之間。一日飄然來訪。盖不見已久。而邂逅逢迎於亂離擾攘之中。其喜可知也。仍與商確當亂棲遁之地。圖所以早晩卜鄰。而適怱怱未欵。未幾余又訪公于梅沙。一宿穩晤。盖一間草堂。圖書滿壁。公宴坐其中。點竄文字。意象淸閑。至今未忘也。其六道溪深處闢山楹。一面高峰聳幔亭。我昔騎驢赴花信。君時倚杖閱巖畊。落英滿地春華晩。淸簟臨流夜氣惺。可但斯遊難再得。秪今人事摠呑聲。公屢卜築而皆不愜意。晩占道峰一區。搆屋以居。峰巒泉石皆絶勝。而亦不與書院相拶逼。人多稱之。余欲一見之。庚申春晩。適在京裏。意桃花未衰。乘間獨往。兼欲就穩於公。以觀山居節度也。向晩入㓊口。則遙見一人坐巖石上課畊。就見之乃公也。地旣勝絶。而人又蕭然於塵𡏖之外。旣聳然異之。仍與公對坐。則幔亭一峰。壁立千仞。當山楹一面。庭除池沼。俱有理致。公備言新廬之勝。且指溪西一區曰。君有卜居之意則吾當分華一半也。夜宿山齋。枕畔聽澗聲。睡甚淸也。余更留一日。則公與余聯袂遊覽於水石之間。余以春晩桃花已謝。爲之悵然。則公語余曰明年花事爛漫。余當以一書報花信。君得吾書而至則此正其時也。已而余東歸驪上。不能再遊。而至今思之。如隔前塵。不禁愴涕。</text>
<title>小堂新成。賦詩以落之。屬諸君共和。</title>,<text>依庇松楸二十年。自丁未大歸驪鄕。適二十年。 陋棲曾乏屋三椽。小堂已足安書卷。衰骨猶堪穩寢眠。拙性似鳩那得侈。新巢如鷰漸能堅。從今日與諸親會。短詠長歌醉兀然。</text>
<title>奉和白厓詞伯寄示韻</title>,<text>十年蹤跡滯黃驪。遙憶仙舟發漢西。咫尺經過不相見。正如回棹雪中溪。</text>
<title>從姪百善來留讀書。其歸作詩以贈。</title>,<text>天時人事日相催。餞歲屠蘇已凸杯。客袂今朝臨雪路。經聲幾夜繞松臺。朋遊樂意何能忘。衰晩情懷得暫開。此別應須各努力。須君箴砭警摧頹。</text>
<title>次東坡梅花詩韻。寄石門柳進士 紏。</title>,<text>石門處士山中村。唯有藐姑氷雪魂。淸標長伴縞衣潔。玉貌不受緇塵昏。我昔東遊訪幽棲。峽山深處開名園。是時梅花節猶早。恨未雪中逢春溫。秪今怊悵十年餘。想見素蘂明朝暾。小屋新成特地宜。願將梅樹栽山門。處士風流不冷淡。一盆相贈聊成言。明年健步移來後。百回繞樹傾罍樽。</text>
<title>贈別金甥士修 敏材○己巳</title>,<text>昨聞君海西行役。此固貧士常事。然念君自幼至長。人事之變。則中心感惻。有不能平者。偶記淵明孰是都不營。而以求自安之句。夜中展卷而讀之。事情頗與相契。不特此句而已。仍和其韻。以寓感悵之懷。窮居少歡趣。憂患亦多端。念汝今日役。惻然心不安。云向海西地。穡事親自觀。凉秋戒匹馬。匝月始可還。衣衾乏素具。風雨催早寒。山川異鄕國。跋涉良亦難。但當爲吾職。他人非所干。此義故自是。何必傷離顔。然此衰老懷。悵悢掩荊關。丈夫志四海。遠別不須嘆。</text>
<title>又讀淵明下潠田舍穫之詩。歎淵明恐負所懷。戮力春作。而余乃不能躬畊。缺食則猥煩官糶。有口腹累安邑之愧。並和其韻。以道中心之感。</title>,<text>結廬先壠側。近居林湖隈。雖愧幽人貞。不忘貧士懷。亦有親愛子。幸得中心諧。歲晩各有情。風雨不已雞。志業漸無成。年華逝不回。迢迢古人思。撫卷時自哀。大道尙榛莽。鬱鬱何時開。哿矣彊力人。悲此容鬂頹。苟欲謀衣食。無乃素心乖。木食與澗飮。本自宜寒棲。淵明貧士詩。多有感於余懷者。寒棲老翁。木食澗飮。朱先生招隱操。</text>
<title>贈金生伯高 鍾厚</title>,<text>鬂白顔黧百病餘。君從何處訪蝸廬。只宜對面論先契。不必臨門枉尺書。質妙根基須廣厚。才高學業愼終初。老夫更冀仁言贈。木李瓊瑤幸勿疎。金生以書爲贄</text>
<title>韓奉事 光朝 輓</title>,<text>少日交情共白頭。相逢之處每靑眸。次公狂豈世人態。東野詩仍窮老愁。末路功名從落拓。平生典籍足優游。風燈可但悲存沒。酒後離騷到此休。</text>
<title>金校理 民澤 內室輓 庚午</title>,<text>義在存孤死匪難。蒼天應照一心丹。重溟淚共寃禽積。故國身同化鶴還。閱歷艱危心更切。扶持傾覆卵能完。延津劒合聞今日。舊誼懷來又愴顔。</text>
<title>林生 重魯 輓</title>,<text>長洲歸棹夕煙初。傾盖交情十載餘。憐我衰骸嬰疾病。歎君淸德冠鄕閭。幽居遠攬江山色。綘帳閑開弟子書。更有賢郞傳素業。翛然乘化意何如。</text>
<title>閔進士 載文 輓</title>,<text>蓬壺福地樂斯眞。鄒魯儒風味更醇。海上甘爲穿榻坐。塵中羞作曳裾賓。金丹消息常興感。錦里生涯不患貧。曩昔殷勤托子意。蜀州遺墨淚紛繽。其二桑楡事業付殘編。湖海高風二十年。水竹平分曾有約。詩書宿好每相憐。山棲別後顔常阻。遊客歸時信始傳。縹帙芸箱閒契活。嗟吾終未共周旋。</text>
<title>兪子恭 肅基 輓</title>,<text>自是英才又得師。少年從學百原時。約身每佩兼山義。處世逾亨習坎思。末路低徊傷往事。微官潦倒歎心期。餘生白首支離在。何限泉臺哭友悲。</text>
<title>金生 時鐸 輓</title>,<text>蘭秀初生谷。蓮華早出池。寧須太山閥。不愧汝南兒。雜服常居學。蒙泉正得師。儒門究竟業。命短一何悲。</text>
<title>癸酉七月二十七日。與老牧李公 箕鎭，樂村李公 奎鎭。同舟會退漁金公 鎭商 宅。分用耆英會舊韻各賦。</title>,<text>衰容不比少年春。淡泊杯盤此會眞。絲鬂光輝看可悅。江鄕風物未爲貧。敢將鹵質論名德。唯把歡情忘主賓。盛事卽知今古少。題詩留與後來人。右溫公韻</text>
<title>廿八日早朝。四老同舟向老牧宅。舟中用溫公韻聯句。</title>,<text>溫然四座欲生春 退漁。篷底披襟樂更眞。疎雨送凉還自適 老牧。扁舟買醉豈云貧。滄波沿泝消長日 樂村。談笑聯翩會衆賓。梨浦餘歡成次第 蟾樂。風光隨處好留人 退漁。</text>
<title>老牧宅會絶句</title>,<text>淼淼洪波拍岸來。孤篷西去又東廻。牧窩斜日仍餘興。華鬂蕭蕭映野杯。</text>
<title>廿九日樂村會。疊來字。</title>,<text>扁舟又放北堤來。小屋幽淸宿不廻。問子西行何日發。早歸同醉菊花杯。</text>
<title>八月一日蟾村會。退漁，牧谷旣次韓公，潞公韻。又次溫公韻。余亦並次文，富兩公韻。</title>,<text>昔者耆英社。乃在洛陽地。諸賢盡高年。華髮同宴會。都人咸聚觀。以爲希世貴。仍復形繪事。留以鎭古寺。爛然十二像。如分列宿次。吾鄕四老人。幸得追古事。作詩步前韻。非以重文藝。江湖來往地。何處非君惠。放船淸樓側。設筵沂院底。盤肴謝飣餖。瓦甒酌香醴。驩然眞率會。次第宜不止。顧余年差少。敢擬端明子。諸公屈高駕。善謔同莞爾。古今如朝暮。勿謂累百祀。右富公韻其二儀容皓潔商山老。氣候暄凉上已春。滿地江湖同取適。登盤果菜不論珍。遙懷正想風流美。暇日常須會合頻。洛社睢陽堪作繪。龎公德操孰爲賓。朋樽凸酒仍開抱。四座忘言各整紳。更有詩篇傳勝事。競追高韻續前人。右文公韻</text>
<title>是歲九月。復會神勒寺。</title>,<text>復此成良會。東臺秋樹陰。相將世外意。聊勖歲寒心。皓月寥天逈。長江冥靄深。樓頭晩飯罷。禪梵已沉沉。其二繫纜層崖畔。開筵古檜陰。優遊供晩景。欵曲見眞心。會集論疎數。杯觴酌淺深。川魚與雲鳥。樂意共飛沉。</text>
<title>以賞心樂事分韻</title>,<text>蘭舟容裔去。石臺逶迤上。微雲莫點綴。朗月且同賞。其二四老飄蕭髮。搘筇立水潯。深淵湛寒綠。聊與洗玆心。</text>
<title>見心次澤堂悲秋詩以示。用其韻却寄。</title>,<text>煩歊初斂露成團。萬木蕭槮已早寒。水濶江洲來遠鴈。天晴籬落聳羣巒。衰年燈火猶相伴。儉歲雲霞尙可餐。濁酒山村謀一醉。閒愁能得片時寬。其二不爲淸秋漫自哀。幽懷鬱鬱苦難開。少時志業今休說。老境光陰詎復來。藥罐書箱聊藉在。蟲吟葉響競相催。虗堂默坐消塵想。更覺窮愁安在哉。其三秋聲颯颯繞林邱。永夜寒燈獨自篝。橡栗盈庭生計足。圖書滿壁野情幽。閒居漸覺無窮趣。世路長懷不盡愁。粗得一身康濟義。秪應高卧度春秋。其四酒興常思得老兵。匏樽初瀉竹床橫。舊書漸忘違勤讀。十口長飢媿力畊。自笑此生無着落。仍於世事息經營。老年喜得黃庭訣。儘道身閒心太平。其五秋序居然已築塲。百般懷緖結中膓。歲華一似流川駛。身計還如墮井茫。漠漠天時兼世事。悠悠道學與文章。江臯日夜霜風急。但愛庭前菊蕊黃。其六廿年離別隔東西。不得相將理菜畦。鄕里唯宜欵段馬。京華休羡軟紅泥。憐吾晩歲淸漳簀。嘆子何時太乙藜。末路榮名難把玩。携書長願伴幽棲。其七尙憶詩人詠大東。生民杼柚幾何空。愚忠但自懷嫠恤。薄力何能挽世風。閱理每思安樂叟。歸身唯有考亭翁。江邊歲月催雙鬂。拄杖今朝又聽鴻。其八往昔南山谷口村。君家於此占林園。洞深自合成幽築。地僻兼宜避俗喧。賀老秖今空舊迹。屈平幾欲問天門。餘生每有同居願。何日東來講聖言。</text>
<title>十二月十八日。復會于勝山之白雲庵。次樂村感舊韻。</title>,<text>寺外微茫一逕開。孤筇響處葉成堆。白頭重惹匡山感。五十年間今復來。右屬樂村。時樂村步踰前岡而至。其二逢君聊得我懷開。歲暮空山雪正堆。話舊挑燈無限感。此身曾閱海桑來。右屬自己</text>
<title>次樂村排律韻</title>,<text>病裏床書覺更親。今朝出戶大江春。連山草樹渾生意。照水鳧鷖各自珍。垂老故情尤可喜。暇時良會不妨頻。優閒日月供談笑。來往風流遞主賓。案上肴羞兼菜蔌。樽前詩筆錯衿紳。歡餘更勉無荒義。德業宜思繼古人。</text>
<title>又次前韻遣懷</title>,<text>瘦骨稜稜經歲病。餘寒惻惻閏年春。攀援松竹荒三徑。諷味詩書敵八珍。世路險傾筋力倦。林居迢遰賞遊頻。雲庵勝會須良友。甓寺高筵枉老賓。胤甫東歸飡石髓。叔平西去看泉紳。向來聚散渾如夢。獨卧空齋懷故人。時李生胤永東還丹峽。金生坦行西遊朴淵。</text>
<title>甲戌二月。又會于梨浦。</title>,<text>人生食其力。盖有良田地。思探賾亂際。敬守肌膚會。出處又大節。時義是爲貴。所以橫渠子。感歎安國寺。希天未敢議。希聖乃其次。吾輩雖老矣。勉之可了事。志道而據德。依仁又游藝。前聖指大路。緖言垂嘉惠。服行期無怠。然後方到底。智及仁未守。如糵不成醴。明宮儼有臨。先覺旣知止。鄕俗豈不美。魯有衆君子。逸豫最宜戒。規祝敢復爾。臨深苟自高。曷期傳百祀。</text>
<title>十月六日。又會白雲庵。用前會韻各賦。</title>,<text>荏苒春秋謝。霜霰已被地。衰鬂坐相映。追憶去年會。人事每多乖。玆會豈不貴。所以今日遊。復此中林寺。匪曰古人同。尙爲良讌次。高吟發幽情。軟話非俗事。少年從我遊。柔翰齊弄藝。舞雩集冠童。濠梁對莊惠。風林纖月上。灝氣盈山底。歡然兩忘形。春色浮尊醴。此趣吾自知。痛飮信行止。年衰興不淺。可笑此老子。夜深更剪燭。聊成一篇爾。留題靜散地。遠至百千祀。</text>
<title>舍人巖。次士修韻贈金君次祥。</title>,<text>老年携卷入名山。坐對奇巖盡日閒。偶得桃花源裏客。時時來話瀑聲間。</text>
<title>自舍人巖將還永春。臨別贈李生胤之。胤永</title>,<text>淸流一洗滿衣塵。古磬時時來醒神。更與忘言對羲易。幽禽送響百花新。巖齋有古磬</text>
<title>見心贈筇杖且有詩。次之。</title>,<text>巖阿飽風霜。脩幹能直上。衰病煩君愍。柴門備几杖。</text>
<title>至日詠梅</title>,<text>至日陽和動。幽齋梅韻淸。中天有新月。更與盡情明。其二萬卉回陽際。孤根絶世淸。幽香與冷艶。照我一心明。</text>
<title>李士重 沉 來訪夜話。拈三淵集韻各賦。</title>,<text>老病鄕人裏。田廬澗水陽。尊醪耳有熱。床帙膈生凉。偶爾成文會。悠然得月光。逢君多古意。更與勸深觴。</text>
<title>和人留別</title>,<text>易卷梅花小屋深。天時喜見破重陰。老年知有收功處。山木牛羊警此心。其二相從七載誼情深。雪裏來尋桂檜陰。臨別與君相勉意。去非求是只玆心。</text>
<title>生朝與諸甥會坐賦詩</title>,<text>兒時多病長非賢。但得平生父母憐。豈意奄逢周甲歲。唯宜永廢蓼莪篇。蕭疎兩鬂餘堆雪。怊悵流光閱逝川。且與諸君同守歲。何心杯酒樂陶然。</text>
<title>李老 文炡 追和余生朝感懷詩。余又次其韻以贈。</title>,<text>有道元知季偉賢。况徵先德倍相憐。墓前初罷宣麻禮。山裏還尋伐木篇。往事懷來桑變海。微言講處月盈川。鹿門偕隱聊申約。君已皤然我亦然。李君先公以孝贈職。李君方留讀聖學輯要。</text>
<title>薇陰李處士 鼎燁 輓</title>,<text>尙憶山窻雪。逢迎講世交。容辭頗遠俗。書畵又盈包。尺素頻傳信。柴扉幾見敲。江湖存晩計。萬事等浮泡。其二滿眼嘉陵水。疎簷處士家。幽庭古石卧。素壁一琴斜。夜靜盈壺酒。春深隱塢花。圖書紛在篋。風韻摠堪誇。其三每念山居僻。名花手自移。衰年相藉在。照眼或紛披。古誼君能得。深衷我獨知。盆梅更奇絶。繞樹涕頻垂。</text>
<title>乙亥春夏。避癘寓居于牛灣金甥家。一日諸甥出示陶庵李先生丙寅所贈詩。謹步其韻。</title>,<text>人生行止自隨緣。來寓牛灣本不期。日日倚樓望前山。前山下卽姊氏舊居之處。而今墳塋在其上。 老年百感多所思。往者陶翁有遺作。展紙一讀情悽其。世間自有仁義言。欲見性情無如詩。歎息吾東忠孝家。禍患窮阨不勝悲。况有吾姊賢順行。眞是溫溫德之基。我聞爲善必有報。餘慶付與三佳兒。平居只將孝義敦。素操不爲貧賤移。室中有書萬餘卷。我讀我書疇敢訾。壬寅士禍亦天數。胡爲汝家興受之。百年公議不須待。是非頭腦人皆知。寃傷摠是君子人。彼仇疾者知爲誰。杜門却掃斷世念。汝輩自靖唯在斯。苟能勉學以待天。千秋必反豈云遲。課忠責孝傳子孫。大家喬木應不隳。相彼世事浮雲變。窮理修身且孜孜。陶翁實有老婆心。尙記寒泉贈言時。病我續貂愧不能。但將斯義加勉爲。吁嗟前輩寖已遠。吾欲與汝相師資。</text>
<title>李校理 亮天 輓</title>,<text>我昔携書寄碧山。君時振策度危巒。詩篇酒斝留連地。風味溫溫目擊間。其二春山雨後百泉鳴。袖拂巖花悵獨行。喜子來尋昨遊地。林邊對坐夕陽明。其三邂逅仙區不可忘。君歸京洛我江鄕。向來歷歷經行處。好事人間幻一塲。其四胤之稱子豈無端。雅度淸文摠可觀。今日又求哀輓去。死生交誼劇堪嘆。</text>
