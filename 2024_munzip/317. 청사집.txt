<title>聞新雁</title>,<text>碧落歸新雁。高空暝色寒。餘聲聞漸遠。缺月在雲端。</text>
<title>泉源驛秣馬。</title>,<text>少憩泉源驛。天寒雁叫雲。暮春曾度嶺。花霧滿山門。</text>
<title>碧瀾渡有感</title>,<text>古渡朝來浪打舟。白蘋春色滿芳洲。遙思乙丑年間事。回首海門生暗愁。</text>
<title>送金叔度之塞上</title>,<text>碧梧枝畔淨朝輝。一鳳誰敎向北飛。聞道塞關無竹實。不知何處影依依。[附淸陰詩]窮簷短日易斜輝。歲晏樊籠逸興飛。莫歎塞關無竹實。碧雲孤鶴可相依。淸陰</text>
<title>宿同福挾仙樓。對月有感。</title>,<text>水光山色挹高樓。徙倚朱欄別有愁。人事向來知幾變。一輪明月古今秋。</text>
<title>秋夜聞促織。</title>,<text>洞房秋氣正凄凄。蛛網鴛機在壁西。促織不知人已去。夜深猶自盡情啼。</text>
<title>聞杜鵑</title>,<text>杜鵑處處啼芳林。孤夢未圓春夜深。幾許花枝能染血。隔窓殘月在天心。</text>
<title>感興</title>,<text>湖嶺尙征戍。太平竟何時。春風日夜起。綠色盈柳枝。節物豈不好。適足爲我悲。深知百年間。一餉黃粱炊。願討遁世人。名山采靈芝。</text>
<title>瑞峯羅漢殿。夢先大夫。</title>,<text>夢中豈知夢。顏色平生似。洋洋勸學音。覺來猶在耳。怵惕意多感。空山響風水。</text>
<title>仁川旅舍。記懷次川姪韻。</title>,<text>江漢風塵裏。棲棲一匹夫。雪消春氣逼。天遠月輪孤。有夢鄕關路。無心勢利途。但存男子志。貧賤不須吁。</text>
<title>大殿春帖字</title>,<text>三陽回節始。萬象建春初。雪裏梅香動。風前柳意舒。靑丘蒙至澤。紫殿下寬書。靈沼層氷解。波心有戲魚。</text>
<title>次安季彥五友堂韻</title>,<text>誰刈荒榛爲結廬。情知此趣昔人如。冷冷綠玉包貞色。鬱鬱蒼髥伴索居。冷蕊最宜霜後徑。暗香偏襲月邊除。臨池更見花君子。佳賞隨時未覺虛。</text>
<title>挽柳進士適</title>,<text>哭君之死惜君才。天不可階誰問哉。竹架有書癡弟泣。草堂無主野僧來。朱絃望斷陳淸廟。白璧那堪委夜臺。萬事卽今皆已矣。德山松柏自生哀。</text>
<title>瑞峯寺。奉寄宋察訪福汝。</title>,<text>湖外從遊豈偶然。便將交契許忘年。棊燈夜醉鳴陽館。別袂朝分石堡煙。車下逸才人莫贖。澗邊幽草世誰憐。小槽酒滴如相問。直向橫塘共賞蓮。</text>
<title>公州。留別主倅李景憲令公。</title>,<text>昨夜東軒飮。相忘萬古愁。遙知別後夢。紅樹錦江秋。</text>
<title>次友生香奩體韻</title>,<text>睡起朝陽已上簾。象梳嬌斂鬢雲纖。滿庭蘭草前宵夢。更擲金錢得吉占。</text>
<title>遏錦江</title>,<text>蘆葦蕭蕭十里程。錦江江上夕陽明。沙汀立馬呼舟處。白石蒼波慰客情。</text>
<title>松溪懷故山</title>,<text>嫩綠搖煙燕子飛。楊花如雪點人衣。可憐昨夜歸鄕夢。脩竹山村半掩扉。</text>
<title>曉度車峴</title>,<text>寒泉石齒落。素月天心明。人語空山響。松風嶺上生。</text>
<title>擬古感興。寄贈金經歷叔度。以春蘭如美人爲韻</title>,<text>天津艶陽時。桃李爭芳新。風煙蕩人目。紅白何紛繽。賞花少年子。黃昏猶走輪。流光忽以易。零落委沙塵。誰知太華松。勁節無冬春。蘭生在空谷。下有哀流湍。淸香長自發。半夜零露漙。可憐荊棘裏。綠艶誰能看。未爲君子佩。坐被秋霜殘。蕭艾復相哂。歎息此幽蘭。長安三日雪。雪深沒行驢。千山凍相映。何處傳遠書。兢兢謀食翁。街路停薪輿。獰風挾寒氣。征雁爲飛徐。遙憐庾嶺梅。芳信今何如。夫子瑤臺鶴。筆端秋濤起。風裁何峻潔。漢廷誰得似。邇來屈分司。時俗輕國士。我亦無宦情。野性厭朝市。新春不知歸。故山紫蕨美。楚山有脩竹。玉立蒼溪濱。淸陰貫四時。其下絶纖塵。氣象畫不成。惟君堪比倫。松京豈云遠。欲往道無因。江山許歸夢。夜夜逢故人。[附淸陰詩]古人不再見。盛名久愈新。愚夫不自量。陋議徒紛繽。末照猶耿光。如懸空日輪。英風吹不盡。直到滄海塵。遺芳喜可攬。玉樹有餘春。南國有佳人。玉齒嗽淸湍。纖纖雙素手。掬飮秋露漙。傾筐涉瑤圃。采采人不看。芳華能幾時。歲暮惜摧殘。幽期望未極。佇立撫孤蘭。常憐韓退之。窮居出無驢。閉門絶交遊。端坐讀吾書。奈何光範下。一朝失權輿。行道雖汲汲。賦命有疾徐。吾尋遂初賦。終歲守泊如。我有一段錦。紋成雲霧起。濯之銀漢水。皓皓光難似。裁縫萬丈衾。擬覆天下士。十年抱此心。千金不許市。今朝掇贈君。永言保厥美。種松徂徠巓。植竹渭川濱。松高不受寒。竹苞無留塵。淸標俯群芳。洒落殊等倫。志士枉費心。移根寧有因。愼莫近斧斤。君看世上人。淸陰</text>
<title>梅山吟</title>,<text>光州之柳谷里。有鴨保村。村之洞口西南隅。平岡蜿蜒。俯臨橫塘。從前小地名。皆謂之梅山。其來久矣。自余除荊棘卜居之後。種梅樹幾至百許株。竟實孚於名。無亦物各有主。而前定之數。存乎其間者耶。乃賦一詩以識之。且夫山野雲月之態。花竹琴書之類。取其坐臥而常對乎軒窓者。皆品題而作絶句。蓋七言十詠。五言十二詠。瑞石山人。題。光州之西柳谷里。瑞石一脈來其間。有岡蜿蜒形勢好。自古在昔名梅山。諸峯羅立若回翔。後擁鳳岳前橫塘。長年薈蔚人莫識。我今卜居龜兆臧。翦除荊棘命僕夫。草木發輝如色愉。邇來又種百株梅。茲山終與名相符。是知萬事皆素定。惟願樽中酒不罄。巡簷忽訝春信早。曳杖逍遙踏苔逕。豈獨暗香神魂醒。更憐佳實宜和羹。林園此樂亦君恩。圖書左右松窓明。但令生子繼家風。經營何必求財豐。彈琴聊以言我志。皎皎明月生於東。</text>
<title>松岳出雲 自梅山北登數里。有崇山峻嶺。長松森列。村民名之曰松岳巓。</title>,<text>如綿如蓋出高岑。俄頃平凝便作霖。淡態晴來看更好。誰知舒卷摠無心。</text>
<title>芝山報雨 乃俗所謂巾芝山。山高谷深。天欲雨則山必鳴。其聲遠聞。距梅山五里。</title>,<text>萬古靈山翠黛橫。每因天雨輒先鳴。書生不寐偏傾耳。願見年豐樂太平。</text>
<title>前塘古柳 塘之廣矣可百餘畝。橫抱梅山之前。堤上多楊柳。童子時。從先人遊息其下。</title>,<text>依依垂柳映橫塘。嫩色逢春雨露香。三十年前如夢裏。攀枝流涕立斜陽。</text>
<title>後麓長松 卽梅山也。滿麓都是喬松。繞屋▒疏。蒼翠如織。</title>,<text>山脈遙從瑞石來。柴門鑿翠正東開。莫言生計何疏闊。千樹長松作後陪。</text>
<title>齋洞春花 由梅山而東迤一里許。越小郊。有洌井在山腰。俗稱聖齋洞。蓋古寺廢址也。每當春節。杜鵑花盛開。</title>,<text>舊井無禽生綠苔。聖齋之洞沒蒿萊。當時蘭若今安在。春到空山花自開。</text>
<title>霽峯秋月 實聖齋洞之上峯也。山容甚峻秀。秋風夜靜。月出其上。淸光瑩骨。</title>,<text>山勢如飛入眼頻。碧松梢外輾氷輪。欲知戀闕丹心苦。照見秋來白髮新。</text>
<title>石峴採蕈 在霽峯之北。其山多生松蕈。白露旣降。採者相繼。</title>,<text>秋山眼冷露離離。松下傾筐擢玉肌。欲獻至尊天路遠。風前佇立獨移時。</text>
<title>旨坪穫稻 在博山之南。稻田相錯如繡。西成之節。穫者不絶。</title>,<text>農夫相慶喜登場。南畝新粳五里香。雲碓夜舂爲旨酒。向風先擧祝堯觴。</text>
<title>鳳岫抽筆 梅山之後直西數里。有山翼然。其形如筆。名曰鳳凰山。</title>,<text>山形宛似筆生花。況乃鳳凰名更嘉。庶見文人應輩出。願將忠孝好傳家。</text>
<title>龜巖當路 石峴之路。有蒼石天然如龜。</title>,<text>山前孤石綠含滋。乍見翻疑出水龜。路上風埃焉得浼。終敎不轉鎭茲基。</text>
<title>孝峯 梅山左三里外之山也。諺名孝峯洞。</title>,<text>孝以名峯久。蒼然萬古中。我今無所孝。惟願事君忠。</text>
<title>博山 梅山右百步內小山之名也。山形嫵媚如畫。</title>,<text>人道茲山好。橫空一抹穠。朝來看爽氣。綠翠似芙蓉。</text>
<title>窓梅 每到花時。淸香滿堂。</title>,<text>窓外早梅發。黃昏疏影愁。淸香如可拾。先寄鳳凰樓。</text>
<title>階菊 黃蘂蕊重陽。對酒堪摘。</title>,<text>叢菊繞階墀。秋深黃色滋。持觴看不厭。愛此傲霜枝。</text>
<title>園竹 翦草爲園。綠竹如簀。</title>,<text>手種園中竹。年來已作林。此君生正直。玉色爽人心。</text>
<title>池蓮 引水作池。濕有荷華。</title>,<text>鑿沼柴門外。荷華開及時。人皆愛紅艶。馨德鮮能知。</text>
<title>碧梧 直幹廣葉。團團可愛。</title>,<text>柯葉如靑玉。濃陰月下分。鵷雛如或至。持以獻吾君。</text>
<title>翠柏 大冬嚴雪。挺挺獨立。</title>,<text>後凋由本性。香葉自離離。桃李終何在。歲寒人始知。</text>
<title>棋局 長夏山村。賴此消日。</title>,<text>兩人分黑白。一着判存亡。不覺松陰轉。山窓已夕陽。</text>
<title>酒樽 一飮一啄。莫非君賜。</title>,<text>山中酒新熟。秋氣助芳醇。醉裏思京輦。停杯望北辰。</text>
<title>素琴 醉必一弄。良勝無絃。</title>,<text>獨坐北窓下。古琴聲不繁。曲中無別意。秪是感君恩。</text>
<title>黃卷 開卷肅然。是我嚴師。</title>,<text>三千黃卷在。左右列昭森。最愛文山集。燈前萬古心。</text>
<title>櫟庵八詠</title>,<text>芝峯邀月飛鏡臨蒼岫。淸光遍碧霄。鉤簾未能寢。獨夜擧杯邀。黃灘釣魚沙淨灘聲轉。人行畫裏如。竹竿何籊籊。閑釣一溪魚。巨坪牧篴夕陽平野裏。牛背篴聲歸。細雨蓑衣濕。曲終無是非。德山樵歌殘照在深谷。採樵何處童。短歌如自得。山鬼答虛空。北嶺蒼松政合明堂柱。蒼然誰所栽。試看冬嶺秀。桃李摠奴材。東園翠竹主人園有竹。綠玉挺千竿。貞色堪醫俗。憑軒盡日看。大峙行人官道走南平。緣山鳥外橫。往來多少客。誰是解閑行。小南煙樹籬落多喬木。團團帶夕煙。飛來看宿鷺。詩思忽悠然。</text>
<title>次扶安愚磻亭題詠韻</title>,<text>朝陽拍海宿雲開。何處商船隔岸回。浦上人家如畫裏。槳聲伊軋落帆來。右沙津賈舶銀漢西傾曙色寒。疏鍾遙在碧山端。定知老宿開門出。風露侵衣葉滿壇。右水淨晨鍾靈籟有時聞十里。幹排雷雨葉凌霜。未應虛老空山裏。終向明堂作棟樑。右梨峴長松白雲巖▣卽爲家。蒼檜連山石逕斜。去歲遊人今又至。老僧庭畔揀春茶。右蒼窟尋僧</text>
<title>題李見卿溪亭 用權石洲韻</title>,<text>斷麓蒼松裏。沿溪路轉盤。新亭臨遠野。春氣屬輕寒。嬾柳依沙岸。山禽上石欄。更期桃李月。淸景把杯看。</text>
<title>凌虛亭次壁上韻</title>,<text>檻外朝宗水。人心相與淸。賞梅催酒令。移席聽琴聲。野火緣山遠。江雲入夜輕。良辰逢樂事。深荷主翁情。</text>
<title>次風詠亭韻</title>,<text>幾回征馬此焉休。醉裏誰知戀闕愁。簷影俯臨楓樹岸。灘聲偏在蓼花洲。功名似酒濃還薄。世事如雲去又留。何處夜深吹玉笛。檻前江月古今秋。</text>
<title>寄題觀水堂。贈李燮之。</title>,<text>征驂曾到故人門。風景依然夢尙存。千嶂聳靑臨大野。一溪拖白繞孤村。莫言佳約雪迷路。更待明年花滿園。軒下水光長在目。會將幽興泝眞源。</text>
<title>風詠亭。謹次竹陰城主韻。仍呈參禮。求禮兩斯文及權上舍希慶。兼奉亭主金致謜。</title>,<text>悠悠嶺上雲。逸勢如逐隊。猗猗谷底蘭。幽芳未爲佩。物理固難測。命矣復誰憝。而我久索居。捫蝨獨搔背。雖慙欠寸長。亦有家庭誨。賦性奈偏躁。其愚莫與對。惟思勉忠孝。庶幾無罪悔。歲在戊午冬。解紱歸湖內。六年處林下。已習黃冠戴。村醪引荷葉。野田耕蓬塊。秪是就閑逸。曷云知進退。聖上忽龍興。醜徒皆氷碎。臺閣群賢入。巖廊元老在。微臣南畝裏。行橐西隣貸。千里詣闕門。瞻天喜叵耐。歷看當朝傑。太半舊相愛。乘運盡登摳。披襟鮮吐肺。于時夏之季。暑雨連關塞。匹馬返鄕園。一身依覆載。梅窓詠黃昏。明月亦君賚。所喜泰階平。敢歎孤蹤廢。碧山縱佳境。丹心戀昭代。疏賤足瑕疵。雲林遠市闠。平生吾竹陰。英名冠儕輩。詞鋒凜太阿。萬重圍可潰。曾驚兩華使。文彩兼氣槩。中間放田里。幾歲觀稻刈。倏起際新化。講筵得三昧。鑾坡草鳳綸。柏府垂魚袋。宸眷擢喉舌。雅望齊嵩岱。才高竟爲累。俗末儘多態。出守古光山。日邊雲曃曖。治民主慈祥。訟牒寧滯礙。憂國疏歡樂。妓謳屛笄黛。深仁恤久朋。厚味分官鼐。昨者送椒酒。似飮北方瀣。今朝風詠亭。高會許追配。長篇促呼韻。頃刻輟筆耒。奇芬播衆口。奚必茹香菜。座中數三子。臭味同一漑。曺兄屈督郵。荃蕙混蕭艾。故人有申宰。雄辯生唾咳。咄哉權上舍。抱才居困穢。主翁素好客。倒釀不色愾。曰余坐慵病。學詩纔誦邶。覽公席上作。壯麗雜悲慨。小巫見大巫。汗顏忍開喙。勝事豈易逢。薄暮川原晦。臨別泛前江。江神識仙倅。波靜穩舟行。夜閑絶犬吠。還懷辦私醞。習池遊請再。只恐謀諸婦。無粟可舂碓。食貧固吾分。自視非俊乂。但忝北海樽。取醉唯願每。何況玉塵談。令人滌煩憒。</text>
<title>久雨寫懷</title>,<text>水繞平田闊。煙籠碧樹深。閉門人不到。窓外有鳴禽。</text>
<title>夢中。贈友生。</title>,<text>悠悠別時意。耿耿言可記。山郡雨初霽。淸陽滿天地。</text>
<title>滯楚山縣有感 楚山。卽井邑別號。</title>,<text>遠遊孤抱自沾巾。羌笛何人弄夜分。回首未堪思母處。一聲穿破楚山雲。</text>
<title>集唐句。呈可畦趙丈 翊。</title>,<text>孤雲迢遞戀滄洲。芳草何年恨卽休。江上有樓君莫上。長安不見使人愁。</text>
<title>葛院早發</title>,<text>曉星寥落馬喧馳。歌者何人哭者誰。南去北來時自變。古今行路每如斯。</text>
<title>到松溪舊寓</title>,<text>此來羸馬爲誰驅。籬落依然日未晡。人去室空窓寂寂。屋梁塵滿燕將雛。</text>
<title>醉贈鄭君郁 文海</title>,<text>天涯芳草復歸時。好酒留人去意遲。莫怕醉來山徑險。夕陽猶在萬年枝。</text>
<title>赴會試。道逢大雨。</title>,<text>秋霖連日路成江。策馬尋程步步𢥠。何處高人無一事。風軒觀漲倚松窓。</text>
<title>參禮原。遇北渚金冠玉 瑬 罷官北歸。</title>,<text>此日相逢離別難。凍雲如墨路漫漫。遙知故里思君處。翠竹千竿雪裏看。</text>
<title>海陽城聞琴</title>,<text>骨靑年少眼如刀。三峽流泉指下挑。風露滿空人寂寂。壯元峯上月輪高。</text>
<title>萬景臺賞晴 萬景臺。庵名。在三角山。</title>,<text>雨後晨曦艶。開窓如醉醒。西南入我眼。海白山靑靑。</text>
<title>松溪秋夜</title>,<text>蟋蟀在床下。古簟生素塵。庭空栗子落。窓月弔愁人。</text>
<title>仁壽峯下。見連理樹。</title>,<text>二幹共連理。枝葉何參差。山行忽見之。佇立獨移時。歎息竟無言。樂子不相離。悼亡後自白雲庵。往棲萬景臺時也。</text>
<title>錦江感吟</title>,<text>炎風千里道。去去爲誰往。念彼洛浦人。已矣乖心賞。默算斷絃日。秣馬錦江上。可羨含泥燕。飛飛猶自兩。漁童不知恨。橫笛送哀響。美哉萬頃波。無以洗悲想。</text>
<title>過黑土坪。懷伯氏。</title>,<text>龍湫蕭瑟水聲哀。日高霧散楓枏紅。去年拜墓聯騎歸。天寒凍雨來濛濛。嗚呼我今重到此。矯首但見孤飛鴻。愴時感事一長哭。山木爲我生悲風。</text>
<title>浮槎。哭兄墓。</title>,<text>可憐博遊山。七年今始來。下馬步榛徑。孤墳鎖泉臺。逝者豈必知。我淚如波頹。徘徊竟何見。日暮松聲哀。</text>
<title>祭先墓。夜歸。寄從子傅川。</title>,<text>凌晨發蘿葍。曙色生遙天。山重水逶迤。孤懷殊悵然。一酌奠先墓。悲灘風外傳。我馬指和順。我姪何處醉。夜歸江路遠。明星知此意。</text>
<title>醉中賞菊。次李德餘 慶倬 韻。</title>,<text>紅菊泛白酒。相看離恨深。征鞍不忍發。簷日欲西陰。</text>
<title>覺心山</title>,<text>窮山何悄悄。匹馬爲誰來。斧屋終無語。松風侵夕哀。</text>
<title>感吟</title>,<text>落花何寂寂。雙燕雨中飛。綠盡王孫草。天涯人未歸。</text>
<title>汝澄山亭口號</title>,<text>亭上聽黃鸝。主人留客時。溪風吹坐席。綠樹影參差。</text>
<title>新恩驛</title>,<text>古驛依山麓。荒村只數家。廚人着不得。炊飯水邊沙。</text>
<title>路中息樹下</title>,<text>古樹枝柯密。綠陰生晩涼。淸泉在其右。爽氣自侵裳。</text>
<title>留別崔大圭</title>,<text>天末白雲起。風吹遊子衫。停觴話別處。秋思滿終南。</text>
<title>奉呈活溪主人李徵君</title>,<text>徵君諱大㕀。隱居南原之活溪上。脩身行義。可求諸古人中。士林尊慕之。朝廷擧茂材。特拜刑曹佐郞。累徵不起。見之者。無賢不肖。知其爲德人君子。時余赴長水東堂。歸途。入拜床下。徵君若舊相識。置酒於溪聲松影之間。魯山眉宇一接。世念頓灰。臨別寫詩以呈。蓋乙巳秋九月望後也。偶入高人居。秋山無限好。臨觴不忍行。溪畔蒼松老。</text>
<title>歸湖南。歷訪淸陰。不遇。</title>,<text>禁城之北小溪濱。底事回鞭獨愴神。千里江南自此去。華山晴色送行人。[附淸陰詩]聞道歸驂過漢濱。忽因詩寄對精神。登高晩向江南望。但見浮雲不見人。淸陰</text>
<title>菁好旅店早發。</title>,<text>店門殘月▒依依。我馬臨風向北嘶。惆悵却尋南去路。此心惟有曉星知。</text>
<title>數竹軒賞蓮。</title>,<text>紅粧翠蓋映方塘。水檻風來笑語香。莫怪樽前促歸袂。夕陽山外路岐長。</text>
<title>尼山路中。望鷄龍山。</title>,<text>路左名山意象豪。秋空爽氣襲征袍。宿雲散盡朝陽出。萬岫千峯各自高。</text>
<title>次洪樂夫 命元 韻</title>,<text>雪擁終南易夕暉。參尋聊與故人期。可憐多少要津客。何似閑窓一局棋。</text>
<title>賦蠟梅。贈蔡善述。</title>,<text>靑枝白蕊脫緇塵。乍見偏驚滿座人。不用燈前重相笑。世間何限假爲眞。</text>
<title>度蘆嶺</title>,<text>桃花流水自潺潺。蘆嶺參雲路九盤。南去北來俱有戀。鏡中嬴得鬢毛斑。</text>
<title>過海陽城</title>,<text>嫩柳盈盈荷葉新。晩鶯千囀小溪濱。聖居橋畔西歸路。芳草無情送遠人。</text>
<title>海陽客舍。別竹陰後偶賦。</title>,<text>峭峯晴色爲誰多。雲際朝陽散彩華。山館酒醒離思滿。繞欄空見刺桐花。</text>
<title>忠伯家醉題</title>,<text>溪北溪南霽色開。此行端爲故人來。明朝又是關山別。且向松窓倒一杯。</text>
<title>次曺數竹 弘立 道中寄贈韻</title>,<text>故人詩自道中來。秋夜沈沈促織哀。莫歎還山生計薄。萬竿新竹倚雲栽。片雲何事去還來。華岳秋生渭水哀。我亦故山從此去。楚蘭陶菊共君栽。</text>
<title>宿丘珍金叔竹亭 次壁上韻</title>,<text>洛下久爲客。楚鄕今始歸。竹軒把酒處。新月照人衣。</text>
<title>披香亭。次睦湯卿 大欽 韻。</title>,<text>此夜逢君處。憑欄月上天。殘香猶可愛。秋氣在衰蓮。</text>
<title>義順館酒席。以氷爲籠。燃燭其中。光明洞澈。口號。贈海峯 洪公命元 詞伯。</title>,<text>淸氷與明燭。皎潔兩相映。持以比君心。酒闌看耿耿。</text>
<title>送洪澤芳之平澤縣</title>,<text>洛下親知少。秋風又送君。離心逐征旆。和雨正紛紛。</text>
<title>淸明 次唐音途中寒食韻</title>,<text>細雨淸明節。山花幾處春。紅塵歸未得。遙憶故園人。</text>
<title>賞盆池蓮。贈白松湖 振南。</title>,<text>我友相逢處。壺中別有天。莫言蓮葉小。終見大如船。[附淸陰詩]靑蓮初出水。方寸鏡中天。今日樽前飮。何如太乙船。松湖</text>
<title>東湖舟中。贈白松湖，洪季通 命亨。</title>,<text>山靑雨初歇。西日照船窓。別後如相忘。杯前有此江。</text>
<title>次唐詩江送巴南水韻</title>,<text>遠浦飛殘雨。孤帆帶濕雲。今朝送君後。吾與白鷗群。</text>
<title>寄贈李尙古 景稷 使日本</title>,<text>東海杳茫茫。天末人如玉。何以贐君行。一編正氣錄。</text>
<title>奉次曺從事 弘立 在磻溪寄贈韻</title>,<text>霜落溪山冷旭新。黃花處處趁良辰。可憐一水中分地。猶自登高憶故人。</text>
<title>憶徐施伯 景雨</title>,<text>故人消息路漫漫。南國霜寒晩菊殘。記得相逢分手處。葛川秋色夢中看。南下時遇施伯於葛川酒幕下馬敍別</text>
<title>海陽。醉贈李見卿 翰龍。</title>,<text>綠暗千林聽杜鵑。夜闌星斗滿晴天。明朝又是臨岐別。共把離觴一悵然。</text>
<title>醉贈海客 睦公長欽 茶仙 睦公大欽</title>,<text>爲吏塵中過一年。欲從何處問崔仙。今宵幸遇故人飮。涼露下池秋滿天。</text>
<title>內藏寺。贈峻上人。</title>,<text>雲蹤不出此山前。自說生辰癸巳年。一捻香煙方丈裏。石崖蘿月幾回圓。</text>
<title>過流觴臺</title>,<text>昔賢遺跡此臺存。澄水涵天雁影翻。紅樹靑山秋色裏。行人猶記劍丹村。</text>
<title>夢先大夫</title>,<text>勸兒勤學惜流年。夢裏音容覺宛然。雪涕出門如有望。凍雲流盡月流天。</text>
<title>醉贈海客</title>,<text>得酒相逢處。孤燈照兩心。秋霜寒擁壁。莫道此杯深。</text>
<title>贈氷壺安士彥 邦俊 ○二首</title>,<text>平生安士彥。何處是牛山。惆悵今宵話。燈前淚自潸。秋聲蟋蟀在。我馬爲君發。醉裏一分手。知心有明月。</text>
<title>秋夜</title>,<text>缺月升雲未肯明。草廬寥寂亂蟲聲。愁人此夜難爲寐。綠竹當窓露氣淸。</text>
<title>夢中。次川姪韻。皆夢作</title>,<text>松檜蒼蒼石澗寒。數聲淸磬落雲端。夜深經盡人無寐。銀漢西傾月欲殘。</text>
<title>次贈柳孝叔 述</title>,<text>山窓向夕故人來。握手相傳滿滿杯。幽趣莫敎兒輩覺。暗香和月在寒梅。</text>
<title>醉題司馬齋壁上</title>,<text>細雨如絲不繫人。輕風吹面自沾巾。可憐一夜東歸客。腸斷江城綠柳春。</text>
<title>趙怡叔席上。送任受初歸覲湖西。呼韻走筆。</title>,<text>酒盡君莫沽。前山看向夕。醉極共忘形。晤言何歷歷。幸遇任受初。墻頭得餘瀝。把杯樂新知。此別寧不惜。送君羨君行。我心多感激。夜深可添觴。霜氣寒擁壁。去去莫相忘。吾亦從茲適。臨分折黃花。携手不忍釋。</text>
<title>省先墓。宿山直家。</title>,<text>山泉終夜聽。松下掩柴扉。雨壁殘燈在。風枝宿鳥飛。悲涼心耿耿。恩愛夢依依。明發孤兒淚。重沾墓草歸。</text>
<title>大殿春帖字</title>,<text>淑氣初回斗柄移。邊塵不動樂淸時。龍池瑞雪融梅萼。鳳閣祥煙着柳枝。萬姓已知湯網解。千官咸仰舜衣垂。太平歌詠同周頌。誰數長楊羽獵詞。暖律隨時至。春雲覆苑低。豐年還有象。積雪摠成泥。</text>
<title>烏鵲橋。以下十首月課。</title>,<text>井畔蒼梧一葉凋。上淸佳會在今宵。祥鸞自是堪爲駕。靈鵲何緣更作橋。銀漢道通寧礙涉。金梭織罷好相邀。乘槎無計知眞贗。矯首秋天萬里遙。</text>
<title>次唐音東望望春春可憐韻</title>,<text>帝城春景政堪憐。柳色靑靑拂晩煙。佳氣偏臨丹陛起。衆星皆向紫微懸。旌旗立立環宸極。磬管鏘鏘在殿前。淸蹕數聲回玉輦。遙看御路直如絃。</text>
<title>次銀燭朝天紫陌長韻</title>,<text>九門開鑰瑞光長。環佩遙聞韻水蒼。仙掌入雲承顥氣。衮衣迎曙煥文章。風恬太液波紋細。日射金爐殿角香。翰苑從來最淸切。自慙無術補明王。</text>
<title>次渭水自縈秦地曲韻</title>,<text>金城千里壯山河。高閣遙連北斗斜。和氣已消池上雪。韶光先着苑中花。天敎好雨隨仙仗。風引祥煙繞帝家。共樂太平歌聖德。一時佳景屬繁華。</text>
<title>雁池</title>,<text>洛城東畔水成陂。自古流傳是雁池。睿算豈殫民力造。壯觀還似鬼工爲。樓臺倒影滄波闊。島嶼浮空落日遲。多少遊人行不絶。仙舟何處鳳笙吹。</text>
<title>次帝子遠借丹鳳闕韻</title>,<text>花萼樓頭畏日烘。皇恩特許借離宮。飛甍斜壓靑山上。複道橫分碧澗中。松桂涼陰凝枕席。雲嵐爽氣透簾櫳。洒然不受人間暑。月夜歌聲落半空。</text>
<title>次漢主離宮接露臺韻</title>,<text>蒼蒼麗景在樓臺。春晩鳳城花正開。俠客紫騮嘶雨去。王孫玉笛逐風來。通衢向夕香塵靜。高樹連雲暝色回。借問紛紛冠蓋裏。不知誰是賈生才。</text>
<title>次積雨空林煙火遲韻</title>,<text>乳燕喃喃夏日遲。耕夫帶雨墾荒菑。茅簷處處依三畝。柳巷時時啼一鸝。奮揷竹籬臨澗水。新炊麥飯採園葵。瓦盆酒熟親朋至。取醉忘形不復疑。</text>
<title>對月答李白。</title>,<text>東方自出夜能明。誰對金樽向我傾。萬里淸光今似古。一輪陰魄缺還盈。江山得照皆同色。憂樂隨人各異情。爲報謫仙休更問。君身亦是本長庚。</text>
<title>次洞門高閣藹餘輝韻</title>,<text>仙漏沈沈落月輝。棲鴉稍自上林飛。已逢際會恩波闊。更喜昇平諫草稀。佳氣蔥蔥環紫極。天香裊裊繞彤闈。陽春欲和慙非似。老去徒傷未拂衣。</text>
<title>大殿迎祥詩</title>,<text>天回斗柄指東隅。聖澤先春遍萬殊。遐福自能如柏茂。新年何必寫桃符。景鍾報曉宮闈肅。膏雨隨時品物蘇。邦國從茲多受祉。康衢百姓盡歡呼。</text>
<title>風詠亭。次板上韻。留別餞行諸友。</title>,<text>鞍馬浮生不暫休。高亭出宿散離愁。飛飛旅雁下遙野。歷歷寒煙生遠洲。親友摠傷遊子去。淸歌偏得暮雲留。梅窓醉臥未能寢。江水夜鳴如別秋。九月晦日書</text>
<title>次金晦卿韻 光赫</title>,<text>靑燈耿寒焰。醉裏細論情。雪屋人無寐。風篁夜有聲。</text>
<title>秋夕。祭先墓有感。</title>,<text>松暝祭初罷。露寒秋已深。平生移孝志。孤燭照吾心。</text>
<title>早發洛中。寄淸陰。</title>,<text>墻角蟲鳴涼夜遙。半輪殘月在窓腰。思君不見江南去。秋色催寒慘泬寥。[附淸陰詩]陶山東去路非遙。底事風塵久折腰。江上年年送歸客。邇來心境轉寥寥。淸陰</text>
<title>寄和畸庵留贈韻</title>,<text>聚散從來無定期。綠荷香露瀉秋池。故人此夕遊何處。隱几吟君七字詩。</text>
<title>覽先人遺稿。有感。</title>,<text>先人之倡義勤王也。不肖纔過成童。泣而隨之。先人於路次。執手而語之曰。汝勿泣也。吾爲國一死職耳。汝歸。與汝母好在。吾所著詩文若干編。悉以付汝。汝受而謹藏之。賊勢雖大熾。我朝國運靈長。當必中興。汝若出身立朝。宜思盡忠。莫墜家聲。老父此行。以死爲限。父子相見。更無其期。今日之言。汝其銘骨。遂上馬而去。追而思之。夢想慘然。二十五年。猶隔晨也。今家藏先稿之遺墨。迄俱存而無失焉。蓋丁酉之亂。不肖納諸布袋。躬自負肩。而▒全於兵火之餘者也。常頭繡梓而傳於世。私力難辦。唯累襲而藏諸篋笥。是年夏。目曝書而披覽焉。則手澤如新。而音容不可復見矣。奉玩摧咽。涕血交零。乃賦一詩。以言其志。先人殉國錦山秋。遺稿藏來歲幾同。爲郡若成刊布願。聖恩如海更何求。</text>
<title>奉謝剡湖 陳公景文 來訪</title>,<text>自遠來相訪。看山把酒時。貧家無所贈。秋菊滿東籬。</text>
<title>宿宗家有感。</title>,<text>窓壁依然尙記前。慈顏已隔九重泉。當年勸飯言猶昨。默數寒更獨不眠。</text>
<title>內省。醉贈分沙李公 聖求。</title>,<text>昔年遠別傷心日。江上丹楓千萬枝。此夕相逢把酒處。龍池晩雨細如絲。</text>
<title>挽李正言</title>,<text>風鳴夜壑倒長松。關塞迢迢路幾重。遺墨宛然人已故。此生惟有夢相從。憐君何事死咸關。塞外丹旌故國還。五載相離終不見。朔風吹袂淚痕斑。</text>
<title>醉題宋萬里郊舍</title>,<text>陂麥靑靑一逕微。夕陽西下柳依依。令人却憶田園樂。何事紅塵尙未歸。</text>
<title>箕城館。次癡翁鄭子容寄贈韻。</title>,<text>故人相憶路綿綿。欲報瓊瑤何處傳。客裏今宵殊可念。浿江新月倍淸姸。</text>
<title>安興館月夜</title>,<text>旅館蕭條蝙蝠飛。隔江煙樹望依依。天涯此夜看明月。幾許征人怨未歸。</text>
<title>納淸亭。見長松有感。</title>,<text>蒼官屹立棟樑姿。五月行人歇馬時。靈籟半空生白日。後凋何待歲寒知。</text>
<title>題車輦館壁上</title>,<text>天涯芳草正萋萋。遠路東西意轉迷。纖月入窓眠不得。酒醒山館聽晨鷄。</text>
<title>古鎭江舟中。遇雨。集唐詩。</title>,<text>北山蘿月在移文。杜牧之 西出陽關無故人。王維 幾度木蘭舟上望。陸魯望 濕雲如夢雨如塵。崔魯</text>
<title>鴨江舟中。集唐詩。留別海峯諸友。</title>,<text>行人過盡暮煙生。更與殷勤唱渭城。別恨轉深何處瀉。白雲無路水無情。</text>
<title>箕城贈別。集唐詩。</title>,<text>故國誰敎爾別離。杜牧之 寒林空見日斜時。劉長卿 關河凍合東西路。李商隱 獨立蒼茫自詠詩。杜工部</text>
<title>風詠亭。集唐詩贈別。</title>,<text>桃花馬上石榴裙。杜審言 洞府人間手欲分。杜牧之 南望千山如黛色。皇甫冉 夢來何處更爲雲。李商隱</text>
<title>海上示友生</title>,<text>待月天涯裏。東溟接太空。蓬山何許遠。江漢此朝宗。</text>
<title>題泰仁申主簿客堂壁上</title>,<text>蓮子離離味正甘。小堂依舊水如藍。誰知六載重來客。愁倚孤欄雨滿衫。</text>
<title>次李學士天章韻 天章。卽月沙之胤。與余情好。有同一家。</title>,<text>流光何忽忽。行色任遲遲。酒熟無親舊。春生足別離。嶺梅猶自發。海月照相思。誰念天涯裏。孤吟我友詩。</text>
<title>宿德坪酒幕</title>,<text>旅店已云暮。行人殊未休。衆山皆北向。孤水自西流。回首京塵遠。挑燈蜀魄愁。明朝問前路。應上錦江舟。</text>
<title>瑞峯寺留別梁士立諸友</title>,<text>溪水泠泠去。涼風颯颯時。停驂傾美酒。摻手問前期。高岫歸雲斂。寒林暮景移。平生丈夫志。臨別不須悲。</text>
<title>次李正郞一吾 涵一 韻</title>,<text>春到天街柳色新。客中懷抱與誰親。謾將濁醑傾深盞。忽有淸詩自故人。十載交情殊世俗。一時郞署共風塵。瓊瑤欲報慙非似。吟倚晴窓戀想頻。</text>
<title>智異山祠行祭</title>,<text>方丈山名天下知。雄盤湖嶺鎭朱維。祥雲蓊鬱陰晴判。靈應昭明品物綏。古廟杉松環翠麓。每年香祝降丹墀。小臣承祭如神在。露立瞻天斗柄垂。</text>
<title>挽吳通政景毅</title>,<text>麥黃時節到君堂。病起猶持送我觴。語笑乍分情脈脈。幽明忽隔路茫茫。月斜苔砌松陰冷。煙斷漁磯草色荒。從此朴山山下過。夕陽回首每沾裳。</text>
<title>次市西韻</title>,<text>從古騷人世網嬰。嗟君何事滯脩程。回頭忽覺歲時盡。落筆誰知風雨驚。村酒滴槽撩逸興。窓梅破萼慰離情。自憐寂寂山齋夜。斗極觚稜夢裏明。</text>
<title>謹次方伯月灘 黃公謹中 韻</title>,<text>西望長安幾擧頭。海陽州館幸同遊。山迎華蓋呈新態。路繞橫塘出古郵。樽酒更期他日約。蓬蒿肯訪我居幽。壯元峯上秋光淨。一笛傳風起別愁。</text>
<title>臨淸閣。伏次先大夫韻。仰酬白沙使相辱贈之意。兼錄奉宅主令公。李公適</title>,<text>華軒纔到淚痕新。遺句翻驚永慕人。曲檻凌虛風滿席。長煙引暮樹連津。自憐嶺外思先墓。誰意樽前見大賓。洛水東流絃管沸。一言須記醉中眞。遺篇掛壁語淸新。風樹偏傷遠地人。此日佩符君勸酒。少年爲客我知津。通家分義從先世。滿座情談摠好賓。醉到忘形揮筆處。江山如畫寫難眞。</text>
<title>竹林寺。次安南平國寶韻。</title>,<text>萬竿蒼玉擁禪居。樽酒相逢食有魚。遠客尙能留款段。使君端合住籃輿。一條明燭山中話。七字淸詩醉裏書。末路但知安國寶。勸君隨處每思余。</text>
<title>挽淸風君 金公權</title>,<text>江南瘴癘竟無生。賴有天恩復職名。黃壤不知新雨露。粉書空換舊銘旌。平丘草色千山遠。滄浦潮聲萬古情。門下少年今白髮。淚和殘墨自沾纓。</text>
<title>發全州北辰寺</title>,<text>雨歇前程在。歸心若病瘳。殷勤北辰寺。臨發更登樓。</text>
<title>奉次成石田 輅</title>,<text>草廬幽寂在湖濱。近水遙岑看更親。把酒何心談世事。魯山眉宇畫中人。</text>
<title>奉呈松溪</title>,<text>興仁門外路綿綿。人到松溪雪後天。莫道夕陽雲際沒。峨嵯山色照杯前。</text>
<title>家奴山業。服役無違者三十餘年。得病而斃。詩以傷之。</title>,<text>半生從主服勤多。死病無醫奈爾何。三尺桐棺聊貿得。傷心暮雨葬山阿。</text>
<title>贈友人</title>,<text>明珠靑玉未爲珍。蘭佩今朝贈故人。香似交情應不歇。勸君三嗅繫諸紳。</text>
<title>次桐江 嚴公惺 韻</title>,<text>一生襟抱托知音。郊外幽居我獨尋。沽酒醉來簷日暮。石村煙樹帶春陰。</text>
<title>東湖舟中。次友人韻。</title>,<text>蘭舟向晩漾晴波。越女含情艶綺羅。忽有新鶯啼綠樹。殷勤如答渭城歌。</text>
<title>湖上次友人韻</title>,<text>宿雲初散送晴暉。江上仙舟載酒歸。借問紅亭誰是主。綠陰如畫水侵磯。</text>
<title>端午日。祗受賜扇。有感。</title>,<text>輕箑題封出御箱。微臣跪受趁端陽。火雲當午風生袖。深荷天恩到骨涼。</text>
<title>香奩體。集商隱句。</title>,<text>年華憂共水相催。安得好風吹汝來。一自高唐賦成從。不知香頸爲誰回。暮雨自歸山悄悄。王孫歸路一何遙。水紋簟上珊瑚枕。惟有衣香染未銷。</text>
<title>赴南原。渡漢江有感。</title>,<text>滿船歌鼓戛寒煙。醉下沙汀執馬鞭。身出國門心在闕。終南山色望依然。</text>
<title>春祝</title>,<text>丹心長在五雲傍。更向新年拜寵光。春到訟庭無一事。宮梅香入祝堯觴。</text>
<title>咸陽。奉呈主倅林子愼 㥠 令公。</title>,<text>咸陽客舍柳靑靑。此地相逢別有情。征馬爲君還惜發。碧山晴色照前程。</text>
<title>江行。醉贈同舟諸友。</title>,<text>層崖紅葉帶朝煙。舟在空中弄管絃。到處君恩何以報。滿江秋浪動杯前。</text>
<title>醉呈安東諸上舍 府居壬子，丙辰兩榜生進。爲余設宴。蓋余實忝兩榜恩門故也。</title>,<text>絃管留人夜未央。滿天秋月映華堂。舊恩門是新城主。勝事須看舞一場。</text>
<title>挽趙坡州</title>,<text>昔年銜命去朝天。坡館傳觴夢杳然。投紱乍聞歸故里。輟舂誰意卜新阡。桐鄕遺愛民皆泣。蓮沼秋光月獨姸。幹事上林孤一奠。謾將哀挽寫風前。</text>
<title>集杜詩六首。寄淸陰，畸庵，遲川。</title>,<text>峽裏歸田客。漁樵寄此生。徒懷貢公喜。那得易爲情。同調誰相惜。泥途任此身。看君用高義。一起轍中鱗。浮生難去食。久待無消息。意深陳苦詞。見酒須相憶。昔承推奬分。白髮竟誰憐。歎息謂妻子。雲泥相望懸。人事傷蓬轉。誰將此意陳。窮途愧知己。涕淚在衣巾。友于皆挺拔。翻令室倒懸。聖朝無棄物。萬一故人憐。</text>
<title>集商隱句</title>,<text>六曲連環接翠帷。黃蜂紫蝶兩參差。自蒙半夜傳衣後。莫道人間摠不知。</text>
<title>詠盆梅</title>,<text>矯姿掩抑向誰開。蝶夢尋春枕上回。莫把淸香輕許與。藏花須待故人來。</text>
<title>送堂姪高傅沃赴旌義縣</title>,<text>海外仙山接太虛。天恩遙許佩銅魚。勸君先祭毛興穴。回首須知念厥初。</text>
<title>楓巖遇金老范</title>,<text>升沈何必問君平。戀闕丹心一寸明。峽裏逢君無可贈。梅花初發慰離情。</text>
<title>到梅山</title>,<text>嶺海三年客。今朝返故園。山窓幽竹在。高枕臥吾軒。</text>
<title>赴安東道中。寄贈友生許平仲 𢜬。</title>,<text>我馬指安東。炎天路不窮。龍城日以遠。憶君心忡忡。水深山巃嵷。行色何倥傯。羨彼巖上松。屹然無遷動。淸風忽來扇。如對故人面。題詩付歸使。歲暮期相見。</text>
<title>擬左思招隱</title>,<text>蒼崖有桂樹。白華秋未凋。石泉可掬飮。麋鹿自相招。煙霞鎖洞門。永無塵世囂。朝暮何所事。但知漁與樵。雖然消息際。天道猶夜朝。淸時復元古。賢俊登樞要。願君早歸來。鳴玉聽舜韶。佇立歲將暮。水遠山迢迢。</text>
<title>過永嘉馬嶺村川上。有感。</title>,<text>蓋歲萬曆之丁酉。奉母氏。避地于永嘉之馬嶺村。瑣尾方極。甘旨頓乏。臘月。余往寧海得魚。雪中徒步以歸。柴門犬吠之際。母氏倚閭之狀。思之如隔晨也。今者之來。溪山雖好。在風樹天涯。已無及矣。觸目生悲。不能爲懷。引袖拭淚。乃言其志。曾隨母氏寓斯干。東海求魚雪裏還。五馬今朝重到處。靑山依舊淚痕斑。</text>
<title>贈修巖 柳公袗</title>,<text>習池携手醉同車。山郭秋深木葉疏。月滿草堂連被宿。良宵勝讀十年書。</text>
<title>送李察訪 升亨。次李提督韻。</title>,<text>萬樹秋聲昨夜回。客心孤迥大江隈。懸知別後黃花發。縱有淸樽誰與開。</text>
<title>歸來亭。呈使相白沙。</title>,<text>澄江如練寂無喧。魚鳥猶知使節尊。誰識靑衫烏帽客。歸來亭上憶田園。</text>
<title>曉起聽雨。書呈使相白沙。</title>,<text>酒醒追憶吐茵時。賤子何知累獲私。耿耿懷恩眠不得。花山曉雨漲官池。</text>
<title>次李提督韻 時提督以赦差員。到本府。</title>,<text>王言昨日到江干。喜氣遙隨使者還。記得賀杯相樂處。夜深樓閣燭花斑。</text>
<title>次西浦韻 權公詹</title>,<text>徒步當年瑣尾時。寧知今日被恩私。城西更得心中友。拍手何嫌醉習池。</text>
<title>送金汝精還京</title>,<text>天涯爲客未休官。雪滿關山道路難。莫怪臨觴偏遠望。日邊何處是長安。</text>
<title>挽林厚之</title>,<text>平生痛飮讀離騷。詩繼家聲韻格高。白首藏名忘世路。靑山有力挽人豪。江干草屋今誰主。煙外蘭舟昔共操。爲寫哀詞傳玉潤。雪窓孤坐涕沾袍。</text>
<title>奉謝竹陰城主來訪</title>,<text>爲農山磵已多年。仙旆臨門忽儼然。七步舊推詩法妙。一州今賀使君賢。自知先世交偏厚。誰信窮途志益堅。村酒未能留五馬。半窓松影夕陽邊。相憶俱非少壯年。每懷瓊樹轉依然。閉門頓忘身榮辱。枕麴聊知酒聖賢。窓竹受風陰不改。澗松經雪節彌堅。邇來萬事灰心久。猶向中宵夢日邊。</text>
<title>次宋素心聖求寄贈韻</title>,<text>我友題詩寄海鄕。方知交道未嘗亡。應思先世通家好。故向窮途借壁光。千里紫宸懸夢想。二年丹府守封疆。回頭莫道遮重嶺。每夜相思月滿梁。</text>
<title>送李眞寶岦上京</title>,<text>天涯相見卽相諶。幾度臨觴動越吟。聚散古來知有數。別離今日自傷心。孤城近海波聲壯。涼露侵窓夜氣深。洛下親朋如問我。爲言華髮已盈簪。</text>
<title>次正上人軸中韻</title>,<text>爾從太白山中來。峭壁攢峯隔幾曲。邂逅東樓打話頭。夕陽帶雨江雲黑。</text>
<title>寄題枕流堂。次海峯韻。</title>,<text>平章洞裏古溪頭。携酒何時作勝遊。黃菊未衰當一訪。與君憑檻聽寒流。</text>
<title>會津。贈林進士㙐。</title>,<text>少年爲客此江濆。夜宿寒山哭白雲。今日見君仍把酒。雪窓相對惜離群。</text>
<title>送應閑上人還三角山。次軸中韻。</title>,<text>五年南國憶秦關。華岳蒼然入夢間。羨爾去來無滯礙。水雲蹤跡一筇閑。</text>
<title>醉訪李見卿</title>,<text>從前交契兩相知。把酒還題七字詩。瑞石山靈應記我。夕陽溪上醉歸時。</text>
<title>醉贈高務叔 傅敏</title>,<text>芭蕉葉大孰知端。本是同根生意安。一盞淸醪秋雨裏。與君相倚竹欄干。</text>
<title>奉寄朴南平 之孝 叔丈</title>,<text>秋來仙況問何如。我醉悠悠不讀書。偶得雙魚表情素。每懷先世敢忘初。</text>
<title>石保村。與畸庵呼韻聯句。</title>,<text>逢君但覺酒爲年。畸庵 萬事如今只信天。晴沙 歡會百年知幾日。畸庵 菊花佳色映初筵。晴沙</text>
<title>奉次北渚韻</title>,<text>終歲昏昏醉夢中。閑居惟解愛松風。誰傳北渚驚人句。起傍寒梅撫碧叢。</text>
<title>次金晦卿韻</title>,<text>半世芳名久已聞。茅簷今日醉醺醺。天寒此別情何極。雪裏松枝可贈君。</text>
<title>醉贈南平使君安國寶 獻奇</title>,<text>卬須我友把深杯。積雨初晴山色開。野渡無船秋水漲。不知誰是濟川才。</text>
<title>奉寄朴敬差鼇潭 簉</title>,<text>仙旆尋幽問死生。一杯相屬兩心明。終南山色長如見。誰識孤臣戀主情。醉起山窓月色明。故人今夜宿南平。何時把酒重相見。三謝殷勤我友情。</text>
<title>訪金南重。次壁上韻。</title>,<text>論交十載弟兄同。自是吾翁卽若翁。忽見河西眞筆跡。袖間贏得滿淸風。</text>
<title>次韻。題梁士健草堂。</title>,<text>爲乘羸馬訪柴關。草屋依然在竹間。情話可能辭大酌。夜來風雪滿溪山。</text>
<title>集唐詩。寄畸翁。</title>,<text>嵩雲秦樹久離居。李商隱 明月樓中音信疏。李白 白屋漸看秋草沒。劉長卿 故人那惜一行書。岑參</text>
<title>奉次閔振衣聖之 汝任 令公舊贈顏字韻</title>,<text>龍灣昔日綺羅間。衰鬢如今失好顏。若見使君能醉客。錦城何必減西關。萬事悠悠醉夢間。七年林下已衰顏。蒼苔窮巷無相問。寂寞柴扉盡日關。惠化如春百里間。錦城民物摠歡顏。當年書記家徒壁。何惜餘光逮竹關。</text>
<title>送從子月峯 傅川 渡海赴京</title>,<text>滿京冠蓋足名臣。專對如今屬爾身。萬里滄溟應利涉。只將先訓更書紳。</text>
<title>公山。醉呈畦翁。</title>,<text>迢迢北歸路。芳草解迎人。江外君猶謫。天涯節自新。風塵嗟久別。詩酒更情親。明發雲山隔。那堪獨問津。</text>
<title>挽月汀先生</title>,<text>衆望虛臺席。元功上景鍾。死生公自達。文獻我誰宗。天象奎星暗。丘原馬鬣封。先銘蒙不朽。感涕豈無從。</text>
<title>奉謝石村 林公㥠 市西 金公璇 兩兄來訪。</title>,<text>貧病無人問。聯鏕到我家。丹心雖未改。白髮已云多。酒烈霜威却。宵殘燭影斜。開窓瞻北斗。何處是京華。</text>
<title>送趙與叔 希進 歸宜寧縣</title>,<text>十載悲歡見故人。天涯此別各沾巾。秋高瑞石山容肅。何處煙波是鼎津。</text>
<title>集唐詩。又贈丹丘。二首。</title>,<text>每依南斗望京華。杜甫 白髮兼愁日日多。李涉 昨夜秋風今夜雨。盧綸 憐君何事到天涯。劉長卿滿庭芳草易黃昏。吳融 醒後衣裳見酒痕。韓偓 莫怪別君偏有淚。司空曙 鳳巢西隔九重門。李商隱</text>
<title>道中有感</title>,<text>劍逐驚波跡已陳。白楊蕭瑟少行人。寒煙宿草空山裏。獨立斜陽憶吐茵。</text>
<title>內迎山。望仙臺口號。</title>,<text>白波蒼壁畫圖開。自愛名山更擧杯。莫遣鳳簫吹別曲。望仙臺是望京臺。</text>
<title>東海觀日出</title>,<text>碧海無涯顥氣蒸。紫雲如輦日方昇。乾坤宣朗群陰伏。從此明輝萬國承。</text>
<title>將赴寧海。次金叔度，崔子謙贈韻。</title>,<text>仁川傾蓋早知心。莫道分飛歲月深。今日賴君揮化筆。免敎虛老碧山陰。[附淸陰詩]節義堂堂父子心。褒忠當日聖恩深。可憐末俗人情薄。不及葵花背太陰。淸陰[附遲川詩]一封書札萬重心。最是年來契闊深。莫歎世間知己少。席邊還有老淸陰。遲川</text>
<title>過鳥嶺龍湫</title>,<text>飛流激石爽襟懷。萬壑千峯積雪埋。神物只今何處在。水聲猶自撼山崖。</text>
<title>聞慶酒幕。奉寄月沙先生。</title>,<text>幾年門下受恩私。主屹山前秣馬時。西望長安千里遠。雪晴茅店自吟詩。</text>
<title>海岸。見早梅。贈李晦叔 時明。</title>,<text>玉潔香淸去雕飾。折來莫說枝南北。須知造化自然公。今日天涯見春色。</text>
<title>寧海新院川上有感</title>,<text>外孫辛壽星。卽白麓之玄孫也。生於壬戌之冬十二月。歲未二周。多識字。一聞輒記。開卷輒應口對如響。聰慧無比。神情明秀。見之者。皆目之謂奇童。纔逾三期。不幸夭死。哀哉。去年春。隨其母往于京。余出餞于此川。今年秋。余因行役又過此川之上。水石潺湲。觸目傷悵。詩以記之。前年相送此溪頭。撫頂臨岐尙有愁。今日已成塵土夢。水聲依舊淚新流。</text>
<title>椒泉院。奉寄安東府伯宋聖求 象仁。</title>,<text>花山東畔路漫漫。夜宿椒泉白露寒。未見故人踰嶺去。瘴江何處採幽蘭。</text>
<title>過魯陵</title>,<text>林深微逕草間橫。翁仲凄涼蜀魄鳴。莫道空山何寂寂。路人猶自識陵名。</text>
<title>礪山客舍。阻雨。次板上韻。</title>,<text>簷雨浪浪惱客眠。夜深欹枕聽啼鵑。何時稅駕梅山里。閑看前村起夕煙。</text>
<title>送曺驪州 弘立 赴河東配所</title>,<text>臨岐唯祝早還家。嶺外風煙故國賖。別後那堪回首處。靑山無限夕陽斜。</text>
<title>奉次尹按使仲素 履之 韻</title>,<text>榮悴從他付太空。獨憐君有古人風。誰知戀闕天涯裏。回首長安似夢中。</text>
<title>奉謝南平倅朴伯游 濠 來訪。集古句。</title>,<text>閉門新竹自千竿。東坡 人與梅花一樣寒。司空圖 賴遇南平豁方寸。太白 霜天留飮故情歡。王昌齡</text>
<title>風詠亭。贈故主人金僉正孫兒。</title>,<text>故人墳樹問何如。客散江亭月滿除。平昔託孤終不負。滄波千頃定知余。</text>
<title>贈宋正字斗文</title>,<text>一樹梅花春雨餘。新詩猶自醉能書。明朝發馬西歸路。溪上應尋我友居。</text>
<title>逾鐵嶺宿高山驛。次壁上韻。</title>,<text>鐵關危棧半空懸。古道縈回走北邊。莫說驅馳生白髮。早知行止在蒼天。郵亭塞外猶寒雪。故里春光政暖煙。惟有一心思報國。庶幾無忝父兄賢。</text>
<title>大醉。贈寒泉居士。梁千運</title>,<text>發馬蘿葍縣。峽天雲氣昏。暝到故人宅。雪堂開芳樽。是夜霽月明。皓色滿山園。仍爲連枕宿。舊情今更敦。朝來又分袂。凍日照溪亭。佳期兩相勖。庭竹千竿靑。</text>
<title>哭梁寒泉</title>,<text>早將交契事如兄。人至窮途見故情。晩仕朝班官獨冷。老歸田野病還縈。竹間書室成陳跡。洞口寒溪咽夜聲。疇昔相從眞一夢。朔風吹袂淚縱橫。</text>
<title>謝姻姪吳君房 喜馹 送酒</title>,<text>逢君昨日醉醺醺。斗室今朝尙有薰。忽覩一壺情所寄。纔傾深盞喜云云。</text>
<title>公山。留別可畦。</title>,<text>此杯我豈辭。寸心俱不淺。官路野棠紅。芳洲杜若晩。酒醒喚江船。洛陽何許遠。</text>
<title>醉次玄洲尹新之令公韻</title>,<text>奔馳九衢內。九衢多岐路。今夕到君家。此行不虛步。池荷雖已枯。臨觴重回顧。坐久覺情深。天寒知歲暮。莫言夜無月。孤燭何曾忤。醉矣吾亦歸。從茲數相遇。</text>
<title>奉次金都事 德承 韻</title>,<text>疏庸荷寬政。特許帶不束。相見豈云晩。旅館開心曲。所嗟遽分手。悵望人如玉。願言保歲寒。古風期共續。</text>
<title>寄金東村 蓍國</title>,<text>可惜當年手一分。天涯消息杳難聞。春生南國梅花發。明月窓前每憶君。</text>
<title>次李仲潤 德養 詠松韻</title>,<text>獨秀蒼蒼異衆林。幾年冬嶺雪霜侵。明堂他日要樑棟。見遇方知造化心。</text>
<title>謹次梧窓 朴公東亮 寄贈韻</title>,<text>山果收將寄一筐。忽看新什語生香。謝安門下如雲客。幾箇如今故意長。</text>
<title>吉州客舍。次壁上韻。</title>,<text>長白山橫霄漢中。夏來寒雪尙留峯。鄕關杳杳何時見。隴樹邊雲千萬重。</text>
<title>吉州客舍。奉贈餞席諸君子。</title>,<text>民心淳朴易居官。此別平生意最難。歸到江南明月夜。倚天長白夢中看。</text>
<title>過北靑。謁鼇城相公祠。</title>,<text>丞相祠堂北海濆。關山歸客駐征軒。不堪瞻拜傷心處。秋日凄凄映淚痕。</text>
<title>到家</title>,<text>塞關爲客鬢絲斑。二月離家九月還。情話可能辭大酌。眼前松竹摠怡顏。</text>
<title>晉州。夢亡妻奇氏。</title>,<text>和顏靜志若平生。雖隔玄泉抱至情。夢覺開窓何所見。楚天空闊曉星明。</text>
<title>二月一日。乃宣祖諱辰。獨坐山村有感。</title>,<text>先王諱日在茲辰。雲鎖蒼梧幾度春。治辟郞官今白首。側身西望涕沾巾。</text>
<title>奉呈白石 金公尙宓 使君</title>,<text>相逢索酒太支離。自是情親不復疑。人世毀譽誰管得。陶然一醉樂無知。</text>
<title>過江宿良才驛。聞搗練聲有感。</title>,<text>簷前皎月依依。隣舍何人擣衣。明日鼇山古道。誰憐隻影南歸。</text>
<title>寧越江上。留別嚴同年汝謙。</title>,<text>遠路橫江上。臨分更把杯。夕陽秋色裏。醉後一船開。</text>
<title>公山館。次喚醒韻。</title>,<text>遠路秋風暮。寒江夕照時。明朝分手後。何處詠君詩。</text>
<title>磨天嶺。示許君兩生。</title>,<text>吹笛磨天嶺。孤雲傍馬飛。平生叱馭志。北上又南歸。</text>
<title>寄贈金士剛 以玉壺氷一卷。送之。</title>,<text>皎月當窓白。思君半夜興。深情不可道。聊寄玉壺氷。[附士剛詩]一別經寒暑。相思跼寢興。華緘忽起我。人似玉壺氷。士剛</text>
<title>渡江過鳳凰城遇雨。以下前稿</title>,<text>鴨江回首夢依依。一入遼陽音信稀。誰識鳳凰山上雨。多情沾洒使臣衣。</text>
<title>斗嶺河滯雨。奉次使令公 閔汝任 韻。</title>,<text>雨聲遼左夜如年。一盞靑燈在壁前。弔古思鄕頭欲白。越吟安得不悽然。</text>
<title>斗嶺河。次李知事 彥華 韻。</title>,<text>路左孤村在。前臨斗嶺河。朝來峽中雨。沒盡岸邊沙。征馬何時發。行人或坐歌。嚴程知有限。敢歎遠離家。</text>
<title>途中。集唐詩。卽分水嶺。</title>,<text>靑山無限水潺潺。塞外征人殊未還。猶有別時今不忘。斷腸聲裏唱陽關。</text>
<title>路中。奉次振衣令公韻。</title>,<text>遼陽問前路。羈思我何堪。疲馬嘶靑草。荒山滴翠嵐。平林煙漠漠。高嶺石巉巉。所幸陪長者。垂鞭踵後驂。</text>
<title>奉次振衣令公韻</title>,<text>嚴程逢雨滯遼城。快馬何時到帝京。欹枕夢爲蝴蝶去。故園遙路片時征。</text>
<title>盤山鋪。聞曉角。</title>,<text>野戍秋晴畫角哀。曉星猶在宿雲開。征夫枕上驚蝴蝶。萬里家山半道廻。</text>
<title>過薊州</title>,<text>薊門煙樹一望遙。翠色浮天靜不搖。何處旗亭吹玉笛。漁陽槁畔路迢迢。</text>
<title>過崆峒山</title>,<text>馬首東來大道遙。崆峒山色倚蒼霄。廣成祠畔秋風至。天外飛仙若可招。</text>
<title>玉河館。奉贈使令公。</title>,<text>上界秋聲早。天街夜色澄。鄕心催白髮。客夢伴靑燈。衾冷知霜降。窓明覺月昇。先生同此苦。歸路幾時登。</text>
<title>遼東途中。見白鶴有感。</title>,<text>爾莫是丁令威。丹頂玄裳而縞衣。十月繁霜遼野空。見人決起鳴且飛。胡不歸去靑田中。汚瀆飮啄生事微。雲霄逸想苟不渝。靑田汚瀆何曾殊。終當一擧九萬里。長伴彩鳳遊天衢。</text>
<title>在鄕舍。聞萬曆皇上昇遐。西望痛哭。詩以志哀。</title>,<text>賀節曾爲使。天崩倍愴神。誰知萬里外。痛哭有孤臣。</text>
<title>椵島。次陳慰使鄭下叔 斗源 韻。以下。後稿。</title>,<text>滄溟萬里動朝暉。此去扁舟何處依。天際五雲長在目。與君持節幸同歸。</text>
<title>遇順風到長山島。奉呈鄭下叔。</title>,<text>舟舡到處不相違。濟海雲帆疾若飛。竣事東歸知幾日。長山島上祝天妃。</text>
<title>長山島。奉贈羅書狀季郁。</title>,<text>一葦朝天不顧私。此行何日到京師。滄波萬里同爲客。歸去無忘在莒時。</text>
<title>廣鹿島。阻風贈季郁。</title>,<text>孤嶼停舟處。滄溟接太虛。夜來風浪盛。旅況問何如。</text>
<title>船窓有懷。謹次海昌尹相公昉初秋贈別韻。</title>,<text>滄波海路杳難籌。一葦朝天九月秋。曉坐篷窓惆悵久。相門前夜夢中遊。扁舟西去疾如馳。滄海無涯鳥不飛。造物見哀風浪靜。篷窓閑誦相公詩。[附元韻]水驛微茫不記籌。仙槎浩皛正逢秋。滄溟萬里安如屋。始信人間有臥遊。風伯前驅海若馳。片帆千里疾如飛。蓬萊閣下停舟日。細和坡翁海市詩。元韻</text>
<title>蓬萊閣。次淸陰韻。呈張駃雪齋 可大。</title>,<text>玲瓏朱閣壓層空。巨浸無涯目力窮。鄕信莫歎三月絶。風濤猶幸一帆通。燕京貢路蒼茫外。鼇背仙山縹緲中。借問桑田知幾改。天容海色古今同。</text>
<title>蓬萊閣。示鄭下叔，羅季郁。</title>,<text>平海漫漫接太空。畫欄憑處地形窮。風波誰道三韓隔。舟楫從來萬里通。竹島微茫殘照外。蓬山想像彩雲中。臨風忽起鄕關念。歸棹何時與子同。</text>
<title>登州見月</title>,<text>萬里朝天客。三更戀主情。登州今夜月。應向故園明。</text>
<title>過管仲墓 在牛山</title>,<text>九合諸侯澤及民。丘原猶自感行人。莫將王霸生分別。夫子當年亦許仁。</text>
<title>玉河館立春</title>,<text>太史頻書大有年。邊塵不動野無賢。從今聖壽齊嵩華。玉曆應頒萬八千。皇威遠振虜氛淸。萬國新年賀太平。東海小臣華祝處。春隨日色照丹誠。</text>
<title>玉河館。見柳色盡靑。感懷。用圃隱先生江南柳韵。</title>,<text>玉河柳玉河柳。今朝翠色垂煙絲。煙絲嫋嫋看更好。正是遊子思家時。扁舟曷月濟滄波。回首故園天一涯。黃金臺何處在。古跡空餘志士歎。此身從來已許國。敢辭行役多艱難。誰知燕都二年客。欲歸未歸頭盡白。</text>
<title>東歸途中。望皇城。有感。</title>,<text>二年孤館抱羈思。登道今朝喜可知。自是此行蒙帝力。蘆溝橋上望京師。</text>
<title>蓬萊閣。見東坡海市詩。次韻示鄭壺亭。斗源</title>,<text>登州城下水連空。三山遙指滄溟中。我於去年朝帝京。令節獻表乾淸宮。今來更上蓬萊閣。倚欄却慙詩不工。洪波浩蕩島嶼微。雲氣往往隨飛龍。蜃樓消盡碧天高。安得羽翼逢仙翁。東坡傑句留石刻。筆奪造化爭其雄。茲遊奇絶壯心目。聖恩到處還無窮。是時當夏霽景新。海氛霞彩光融融。誰家玉篴喚愁生。沽酒且傾琉璃鍾。扁舟那日艤東岸。歸國但願歌年豐。回看萬落炊煙平。軍門夕鼓聲籠銅。焚香默禱廣德王。明日掛席乘長風。</text>
<title>登州海上道。次逢端午集唐句。</title>,<text>水村山郭酒旗風。樊川 萬里鞦韆習俗同。少陵 鄕國不知何處是。李嘉祐 悲笳一曲戍煙中。吳融</text>
<title>登州海上。奉次吳晴川大斌贈別韻。</title>,<text>好在晴川老。吾今指海東。重逢難卜日。悵別更臨風。遠島傷心碧。朝霞映水紅。秋來倘相憶。一札寄飛鴻。送高晴沙還國伊人凌海去。望望水雲東。巨艦驅恬浪。輕帆試快風。旌旗浮鴨綠。烽燧息狼紅。命復賢王後。緘書付一鴻。</text>
<title>東還。遇順風行船。過三山島。集唐詩。</title>,<text>綠水蒼山路向東。韋應物 蓬萊仚界海門通。劉滄 樓船一擧風波靜。李白 始識皇恩造化同。張說</text>
