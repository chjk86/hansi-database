<title>卽事 丁卯○先生八歲時</title>,<text>門掩草堂靜。人閒事事幽。游魚思碧海。睡鶴夢滄洲。</text>
<title>黃梅洞 丙子</title>,<text>春後殘花點碧山。一筇淸興白雲間。笑他露積峰前水。何事奔流不暫閒。</text>
<title>夢作 丁丑○夢得末句。覺後成首句。</title>,<text>汩汩紅塵裏。郊園入夢頻。江湖月明夜。誰是拂竿人。</text>
<title>偶吟 庚辰</title>,<text>囊窄詩難富。樽盈興不貧。眼前天地意。心上古今人。阮拙元多病。彭愚解養身。浮生常苦惱。齪齪老風塵。</text>
<title>松都淸香閣</title>,<text>明月依依過女墻。夜深樓影漾淸塘。芰荷消息何須問。新得梨花滿院香。</text>
<title>竹橋聽童歌</title>,<text>傍人莫唱圃翁歌。故國千年苦調多。明月子䂓啼血恨。不堪牽動竹橋波。</text>
<title>感舊 辛巳</title>,<text>篋實曾傷逐月陳。思良不獨爲家貧。靑春何所無芳草。白雪元來少和人。平日如磋眞益友。八年相敬又嚴賓。願將哲範貽新婦。昕夕怡顔上奉親。</text>
<title>曉意 壬午</title>,<text>曉意如春夢。依微半醉醒。先生虛室白。快露遠山靑。天地寧長夜。朝曛自化扃。吾心卽一理。昏處喚惺惺。</text>
<title>述懷示同志</title>,<text>嶄嶄大行險。擾擾蠻觸鬨。魯郊悲獲麟。虞廷無儀鳳。我生苦不辰。造物胡太弄。所幸爲男子。有材宜樑棟。世事不如意。虛名但驚衆。爐金誤一躍。荊玉悔三貢。出關梁鴻噫。憂時賈生慟。富貴本非願。行藏要得中。有意擧家隱。夢想烟霞洞。聖人有遺經。大道醒羣瞢。於焉得所歸。言行俱折衷。恢我好心地。醫我大病痛。工夫鳥習飛。衆理春釋凍。一簣足成山。萬里期縱鞚。文章亦餘事。韓歐可伯仲。此心矢不負。玆言聊自諷。浮榮解桎梏。萬事常倥傯。所以今世人。生醉而死夢。草木易同腐。歲月莫虛送。達士如在傍。笑我徒筭甕。</text>
<title>榮州權生 舜元 治經不成名。余相識于泮舍。傷其年老歷落。詩以慰之。後六七載來訪。歡然語故。榮是永嘉比邑。余因問黃池之勝。生道之亹亹可聽。又言黃池之東三十里至陟州界。有長生面。洞府幽邃。地勢夷豁。土肥沃。與黃相埒。景趣則過之。上産靈芝。採食令人忘飢。下有大川。由太白發源。縈帶折旋。淸澈可愛。或匯爲深潭。或鑿成石門。地志所載五十川是已。洞中籬落纔十數。其姪某搬家入住云。余疾痼烟霞。夢想幽境。聞此不覺神往。此豈天地慳祕。以資我鹿門之隱耶。遂口號短律。以致乞山一半之意。</title>,<text>黃池東去別乾坤。洞裏仙家凡幾村。芝草療飢人綺皓。秋禾靡稅地桃源。天低絶峽開成野。水鑿層崖巧作門。鬼祕神慳應有待。他年叢桂許攀援。</text>
<title>次金台丈 宇杭 見示韻 癸未</title>,<text>歲序隨流水。吾心負惜陰。瞻依天咫尺。慚愧地嚴深。嬾作撚髭苦。時成抱膝吟。請看松栢樹。不受雪霜侵。其二高風凋萬木。庭月不成陰。列戟周廬肅。簪毫翰苑深。喜從床下拜。愁和郢中吟。良夜宜淸話。明朝百事侵。其三大隱金門裏。周旋長者間。風塵胡局促。天地自寬閒。忽忽黃花節。迢迢謝朓山。重吟林下句。千古幾人還。</text>
<title>沈參奉 榎 挽</title>,<text>泮水靑春聲價。潛郞白首沉淪。窮通在數無奈。經籍傳家有人。其二人間百年存沒。座上三日馨香。怊悵金陵舊宅。秋來松菊荒凉。</text>
<title>圜室夜話。題贈申寧海 奎 求和。甲申</title>,<text>歷落申文甫。頎然好丈夫。幾年官嶺海。中夜憶江湖。鬢雪緣愁得。詩魂倩酒呼。炎蒸一旬苦。無忘在金吾。申獨引一大巵。自道欲招詩魂。故第六句及之。</text>
<title>出城 曝史行時</title>,<text>跨馬卽千里。出城方九秋。詩應得神助。天幸倩良遊。溟渤行將涉。蓬萊若可求。同携明月色。倚遍幾高樓。</text>
<title>月精寺</title>,<text>漢時滄海郡。羅代水精樓。僧定雲棲塔。龍歸月在湫。客行當旣望。山意忽深秋。盡日冥搜遍。楓杉萬壑幽。</text>
<title>上院寺</title>,<text>籃輿三十里。攀石更捫蘿。寺古雲常宿。天寒桂自花。鳴鐘一僧在。落木萬山多。聖祖停鑾地。沉吟到日斜。</text>
<title>九月旣望。題靈鑑寺。</title>,<text>高堂親老病。王事我淹留。杳杳瞻雲夕。陰陰落木秋。萬山孤寺在。千慮一燈幽。安得傳平信。因之詫壯遊。</text>
<title>淸凉十二詠</title>,<text>玉立十二峰。問誰爲第一。僧言最高處。正好迎朝日。第一其二奇哉佛祖力。削出三層塔。不管寺興廢。千年空自立。金塔其三十丈新開朶。姸姸半出天。相看似相笑。知我是靑蓮。蓮花其四箇中眞面目。朝日照香爐。恨無千丈瀑。飛灑半天隅。香爐其五月留曾唳地。雲戀舊棲巓。我來峰下宿。應有夢中仙。仙鶴其六天光銀漢近。霞氣赤城遙。月上僧歸定。猶應聞紫簫。紫簫其七衆峰拱其下。仰之如丈人。偃蹇烟霞態。千年不到塵。內丈人其八突兀羣峰外。亭亭兩石丈。俗子不曾攀。孤雲時獨往。外丈人其九尖峰天畔立。恠底名爲筆。客來尋舊迹。下有金生窟。筆其十月照影全圓。雲生光欲滴。化翁眞巧思。故置筆峰側。硯滴其十一仙人去不返。白雲天際寒。靑山萬古在。猶學舊飛鸞。紫鸞其十二昨訪退陶舍。遙懷洙泗風。酩酊三盃酒。長吟下祝融。祝融</text>
<title>島潭卽事</title>,<text>峽靜湖光合。沙明水岸齊。月臨蓬島小。星入石門低。天地玆邱勝。琴尊我輩携。夜深風露下。帆影數峰西。</text>
<title>感懷寄同僚求和</title>,<text>小寒時節雨頻來。天氣如春花欲開。明主也應潛禱雪。傍人但道慣聞雷。朝廷草草論思策。宇宙寥寥燮理才。憂國小臣空感慨。看書坐到曉鐘催。</text>
<title>喜雪示右史求和</title>,<text>凝陰近臘雪如期。平地鋪來一尺奇。晴旭出時銀海眩。九天宮闕玉參差。其二雪色窓明坐寂寥。殿西松竹聽蕭蕭。無端一夜靑綾夢。猶自騎驢過野橋。其三彤管詞臣臥直廬。經旬病渴更何如。嘉平此去猶多日。瑞白須君不一書。</text>
<title>攀和御製</title>,<text>王有君人言。天應錫萬稔。春和方議賑。日昃常忘餁。華祝聖猶辭。抑詩謙愈甚。願言存此心。恒若淵冰凜。</text>
<title>攀和大報壇御製</title>,<text>日吉明禋奠璧親。恭將彤管紀王春。精誠享帝焄蒿愴。文物從周佾舞陳。今夜壝壇瞻黼扆。百年天地愧冠巾。生成至澤邦猶活。永願眞遊左海遵。</text>
<title>赤裳山城。和龍潭金使君 鎭玉 韻。</title>,<text>譙樓一出萬山斜。繫馬應知落㵎花。勾漏丹成須見憶。天東紫氣隱朝霞。</text>
<title>城西卽事 丙戌</title>,<text>垂柳陰中一徑斜。柴門雞犬似仙家。閒來携杖移時立。好鳥飜飛落晩花。其二燕語鶯飛白日斜。春光歸去屬誰家。池塘四月生顔色。開遍薔薇滿架花。</text>
<title>拜六臣書院</title>,<text>蒼茫獨立鷺江祠。老木烟波欲暮時。回首魯陵新象設。九原忠魄不須悲。</text>
<title>禁省記夢。示從弟汝剛 絿。兼柬花田諸兄。丁亥</title>,<text>愛聽承簷雨。還成倚几眠。郊園歸恍惚。松竹看依然。花發靑山郭。人耕白水田。覺來空佇立。宮漏午時傳。其二苦憶吾廬好。休官幾日旋。風塵閒歲月。夢想故林泉。野樹啼農鳸。山花落杜鵑。遙吟靑草句。歸思滿春天。</text>
<title>平川君申公 琓 挽</title>,<text>宿德平川老。吾猶及典刑。宣綸記門館。正笏見朝廷。氣已收維嶽。精應化列星。王家又餘慶。彤管屬寧馨。其二廊廟安危繫。江湖進退憂。民方望司馬。天遽奪楊矦。忍說秦舂輟。才驚羿彀遊。風濤浩無際。回首憶商舟。</text>
<title>次丈巖鄭丈 澔 見寄觀漲思歸韻</title>,<text>雲林乍別便思歸。城市尋常塵滿衣。遙想仙舟乘漲去。白鷗無數下漁磯。</text>
<title>丁亥十月廿六日。余與金必亨 濟謙，洪惠伯 啓迪，吳明仲 晉周，尹鳴叔 鳳朝。會于淸風溪。俱同庚也。遂結社。約以一歲再會。酒後口號一律以記之。仍要諸公俯和。</title>,<text>十月楓溪眞率會。黃花赤葉亂蕭蕭。蓬桑壯志俱同歲。松柏貞心共後凋。洛社畫傳應異日。奎躔星聚且今宵。酒醒日落方歸去。佳節年年許更邀。</text>
<title>李宜寧 志奭 挽</title>,<text>禁直岧嶤接院司。夜中燒燭憶論詩。官微郞署憐三絶。地近庭闈喜一麾。鳧舃未歸魂已斷。鯉書纔到死還疑。洋州去後人皆俗。篔谷寒梢萬古悲。</text>
<title>志感 戊子</title>,<text>玄陸凝陰盡。靑郊淑氣新。還思大寒日。那意此陽春。世道寧長否。天心本至仁。書生空感慨。四海尙胡塵。</text>
<title>望妙香山</title>,<text>驄馬遲遲發。香山却在前。方知眞面目。未了宿因緣。乍見還千里。相期且壯年。螺鬟如有意。送客過煕川。其二咫尺神仙宅。蒼茫遊子行。不因王事重。直可世緣輕。花柳迷西塞。雲霞護赤城。平生孟陽戒。駐馬謝山靈。</text>
<title>江界人桂秀芳死於深河之戰。一家三人同死。忠節卓然。後九十年。因府伯權公 𢜫 疏請。命旌其閭。余暗行時過其門而式。咨嗟感歎。久而不能去。及巡到本府。桂氏子來示權公詩。輒和其韻。留示邑人。以爲激礪忠義之一助云。</title>,<text>萬里乘驄客。江邊問俗歸。一門三節義。行路亦光輝。</text>
<title>禹進士 洪傳 挽</title>,<text>達城吾桐鄕。人才擅南紀。禹丈有賢子。文行全厥美。未見已情親。聞名自童齒。所恨雲樹阻。佳期杳千里。往者歌鹿鳴。訪余洛城裏。眉宇得淸眞。腹笥皆經史。操管入塲闈。揚袂游璧水。一擧卽成名。鵬鶱從此始。馳書報吉還。喜氣動桑梓。老親知子來。門閭終夕倚。鄰里聞君歸。釃酒惟日竢。但言朝暮見。誰復疑生死。凶音一朝至。慶弔頃刻是。哀哀崩城哭。一慟仍不起。相隨重泉下。曾不移日晷。慘惔湖嶺交。旅櫬中道止。遺橐一試幅。銘旌新進士。行路亦凄咽。猿腸竟何似。憶君方戒裝。余作衣繡使。悤悤闕庭別。相勉愼行李。驅馳半年歸。存沒遽若此。脩短各有命。天道莽難恃。胡不假日月。歸見親顔喜。逝者定不瞑。此恨寧有已。灑涕滿南雲。挽歌替哀誄。</text>
<title>洪持平 萬迪 挽</title>,<text>百年詩酒擅風流。三刖荊珍晩見收。雷肆執經慙接武。星堂添燭憶同遊。卽看聖代虛瀛館。誰遣淸都記玉樓。落日門閭猶望眼。幽明此恨定難休。</text>
<title>李判書 益壽 挽</title>,<text>冢宰門庭似水淸。布衣心不改平生。直言早結明君契。廉節非要濁世名。夢叶瓊瑰纔退食。望孤台鼎孰調羹。時危倍切云亡痛。不獨通家四世情。</text>
<title>靜觀齋李先生 端相 遷葬挽 己丑</title>,<text>先正旣云邈。世道日以非。小子生苦晩。未摳門下衣。擿埴名利塗。出入善惡幾。淸風激懦肝。百世願依歸。恭惟眞氣象。鳳凰千仞飛。嗚呼不可見。歎息屢噓唏。其二赫舃卿相門。岧嶤金華廬。榮名誰不羨。富貴固在余。自非介石貞。誰回中道車。棲遲邱壑間。所樂在詩書。聖人譬蹈刃。此語諒非虛。所以恬退人。千古數錢疏。其三大易祕圖象。至理包乾坤。逍遙弄丸窩。默契先天言。靈臺瑩而靜。洞觀萬化原。若見伏羲來。一破羣蒙昏。瑤琴絃中絶。古音不復存。不識入道門。焉知山斗尊。其四睠彼靈芝洞。杖屨之所遊。池華湛寒月。肅然精爽留。當時格致志。直欲回大猷。感慨三秀詠。蕭條拱木秋。堂封再改卜。林㵎如含愁。魂兮又何懷。樂哉先人邱。其五龍亡大澤空。舞鱔一何多。滄桑屢變易。世事欲無吪。華陽旣寂寞。渼水空寒波。獨有過庭者。抱經守巖阿。皓天恐不復。吾道竟如何。悠悠千載名。不廢有江河。</text>
<title>贐洪惠伯五臺之行</title>,<text>翰林官味齒曾酸。猶憶名山曝曬還。孤鴈不堪飛漢塞。靑牛誰復出周關。眼窺三百年來史。行遍東南海上山。宿債秖今留峴首。憑君豪句發天慳。</text>
<title>訪蒼玉屛</title>,<text>夜宿楊門驛。朝尋蒼玉屛。窩空山寂寂。峽轉霧冥冥。溪水侵樽石。巖楓落廟庭。精神千載後。寒月滿虛汀。</text>
<title>經古戰場感古</title>,<text>曾聞此地喪王師。落日躊躇獨詠詩。田父耕時多戰骨。忠臣死處有遺祠。寒烟宿莽傷秋色。老樹長川閱古時。身後不須論勝敗。蒼苔虛蝕柳琳碑。</text>
<title>過楸木村記所見</title>,<text>赤葉黃花處處村。柴門雞犬似桃源。峽中猶有太平象。白髮老翁閒抱孫。</text>
<title>登斷髮嶺</title>,<text>冥冥雨色滿蓬壺。咫尺千峰却有無。半日登臨窮萬變。雪山銀海便須臾。其二宇宙扶輿淑氣鍾。半空撑出玉芙蓉。不愁關塞三千里。且看蓬萊一萬峰。海闊童船何處覓。月明笙鶴若相逢。烟霞踏盡方歸去。到底扶吾有短筇。</text>
<title>飛虹橋</title>,<text>九月淸霜赤葉凋。萬山深處隱松寮。欲尋蓬海三千界。先渡銀河第一橋。</text>
<title>長安寺</title>,<text>度樹穿磎問幾重。人間有路接瀛蓬。未醒新院村中酒。來聽長安寺裏鐘。落日危橋虹飮水。晴天列岫雪堆空。茫茫浩劫沉吟事。却共山僧倚晩松。</text>
<title>三日浦</title>,<text>秋日晩湖淸。水天相與明。鴈依沙際宿。人在鏡中行。返照樓臺影。隔林鐘磬聲。靈龜又獅子。巧刻爲誰成。</text>
<title>訪金幱窟。遇風不果行。</title>,<text>元來溟渤少安流。頃刻風濤莫漫愁。千古畏途惟宦海。幾人臨岸却停舟。</text>
<title>次圃隱駕鶴樓韻</title>,<text>天涯客思倦登樓。圃老詩篇萬古留。山勢北來重嶺壯。邑城南去大川流。絃歌雜沓娛淸夜。風雨凄霏送晩秋。望裏白雲飛不盡。長途鞍馬幾時休。</text>
<title>元山</title>,<text>征馬滄溟外。元山大野邊。村臨直北道。門泊二南船。星燦漁燈曉。風腥晩市天。雨中波浪湧。長嘯意茫然。</text>
<title>次高州板上東岳詩</title>,<text>幾日門閭倚夕暉。寒風弊盡手縫衣。看雲陟屺連年事。書劒初心悟昨非。</text>
<title>送秋</title>,<text>風雨蕭蕭斷送秋。縣齋殘燭坐搔頭。與君又是經年別。爲客偏知此夜愁。落木寒天傷遠望。黃沙白雪擁行輈。邇來却喜光陰疾。窮臘方須返故邱。</text>
<title>咸關嶺</title>,<text>盤泥石棧共縈紆。名與雙磨壯八區。樹杪籃輿穿霧度。風前官角入雲呼。身臨絶頂天如近。眼盡滄溟地却無。日下長安看更遠。夕陽征馬且徐驅。</text>
<title>洪原舘遇趙生 灌 話舊。仍次立巖韻。</title>,<text>度嶺身全倦。逢人眼却明。沙鷗飜落照。喬木立新晴。盃外滄溟闊。吟邊大野平。收將送秋恨。重說十年情。</text>
<title>又次</title>,<text>洪原縣裏卸征鞍。近塞秋容樹樹殘。蓬岳雲迷懷蠟屐。杏湖波闊夢漁竿。孤城笳鼓人催老。絶域風霜菊傲寒。朝日欲登穿島望。詩愁牽動海天間。</text>
<title>觀城舘次立巖詩</title>,<text>官角吟風俯海灣。醉憑豪句發天慳。孤城細雨獨歸客。落日重雲何處山。一出陽關少靑眼。前臨蜀道換朱顔。寬心賴有還鄕夢。每夜長安咫尺間。</text>
<title>先王考議政公。以中丞論三大臣竄甲山。直聲震一時。後四十三年。不肖忝佐北幕。過居山驛。壁上有舊題詩。不勝感愴。輒敢附和于後云。</title>,<text>十月關河北。天寒欲雪時。倦遊書劒客。感涕壁紗詩。嶺近山圍驛。樓高海作池。行經吟鵩地。征馬更遲遲。</text>
<title>憩金藏寺</title>,<text>落日金藏寺。淸遊玉帳賓。邊陰不成雨。山色似迎人。積葉微分徑。桃花易失津。僧言最深處。衆壑玉嶙峋。</text>
<title>朱村舘和鄭通判厚卿 東後○自此及還。幷與鄭酬唱。</title>,<text>諫草何曾動玉旒。腐儒還愧贊戎籌。相逢各記經年面。遠役渾忘一月愁。畫角吹殘關塞雪。黃花開似故園秋。邇來知長虁州格。秉燭看詩更刮眸。其二窮陰漠漠塞雲頑。客子來時雪滿山。戀主遙瞻靑瑣闥。逢人忽是鬼門關。三年笳鼓邊城淚。萬里衣冠故國顔。秉燭相看眞似夢。獨憐羇鬢已全斑。其三十月邊風勁。黃花冷不禁。地臨滄海盡。天入鬼門陰。萬里朱村夜。平生白雪吟。孤燈耿無寐。相對歲寒心。</text>
<title>入鏡城</title>,<text>日落轅門風滿旂。胡笳三弄使人悲。孤城雪後客初至。絶塞霜前鴻已歸。四境塵淸閒草檄。長途身倦廢吟詩。天涯歲色駸駸暮。弊盡高堂手線衣。</text>
<title>輸城舘次宋東萊 象賢 韻 此以下郵筒往復</title>,<text>萊海驚濤夜撼城。忠臣遺恨未誅鯨。也應氣作山河壯。撑柱乾坤永不傾。</text>
<title>兄弟巖</title>,<text>雙巖從古弟兄名。對立亭亭似有情。人世百年終鮮恨。夕陽回首白雲橫。</text>
<title>寧山舘寄懷</title>,<text>孤城四面亂山斜。客子悲歌和夜笳。十月風霜凋白草。百年心事對黃花。運籌樓壯愁仍破。載筆堂空望更賒。故人靑眼如相見。驚喜還同已到家。落句平仄。用賈至大明宮體。</text>
<title>行望闕禮</title>,<text>祥雲晻曖殿牌傍。客舘庭東虎拜蹌。幕府行裝携匣劒。侍臣衣袖滿爐香。星環北極瞻宸幄。日出東瀛想耿光。千里塞關天咫尺。夢魂前夜趁鵷行。</text>
<title>茂山府</title>,<text>東流豆滿發源初。破壁崩城百戰餘。區畫始聞南相國。腥羶曾是北戎居。一方都護新開府。萬頃良疇古廢墟。王化卽今無遠邇。行看閩越戶詩書。其二百尺譙樓橫歲暮。高歌醉眼望胡天。車踰嶺險無方軌。豆滿江深豈斷鞭。三甲要衝元此地。六丁開鑿問何年。殷勤寄語申都護。宵旰宸憂在北邊。</text>
<title>聽人談白頭山</title>,<text>壯覿憑君得快論。白頭勢欲敵崐崙。北蟠大陸無天地。東走千山若子孫。緩嶺細開三水路。深淵遙發二江源。明朝試上南峰望。積氣中間目力昏。</text>
<title>豐山堡</title>,<text>愁絶孤城對朔雲。三盃薄酒不成醺。家人見月應懷我。旅舍挑燈更憶君。京洛音書何日到。華夷疆界此江分。天長地闊無歸夢。攲枕邊聲夜夜聞。</text>
<title>會寧府</title>,<text>慘惔風雲接地陰。胡笳夜夜動悲吟。書生白羽安邊略。都護靑驄伏櫪心。燕塞古碑增感慨。庾樓明月倦登臨。主恩如海身方健。不怕天山丈雪深。其二淸時豈是厭承明。年少雄心欲請纓。弧矢四方男子事。旌旗萬里女眞城。將軍大獵雲沉磧。戍客悲歌月滿營。北望神州天尙醉。龍泉空作不平鳴。其三于今聖代息邊塵。敢說吾行足苦辛。出塞胡山麤面目。登樓雪月爽精神。魯連遺恥臨東海。工部悲歌望北辰。到處王靈知有藉。今年關外暖如春。</text>
<title>韓平李都護 基泰 重新靜邊樓以落之</title>,<text>譙樓千尺朔雲陰。興廢悠悠感古今。睥睨平臨楡塞闊。闌干俯見豆江深。百年湖海元龍氣。萬里關山老驥心。寄與新詩當賀燕。寒天倚劒更長吟。</text>
<title>慶興道中</title>,<text>客子天寒後。邊城歲暮時。行尋西水堡。且詠北山詩。日月生靑海。風雲護赤池。明朝馬東首。京洛是歸期。</text>
<title>西水羅</title>,<text>鼓角緣邊郡。行行月幾彎。孤城三面海。京國萬重山。地盡人將返。天長雁未還。蒼茫島嶼外。坐羨白鷗閒。</text>
<title>觀日出</title>,<text>扶桑繫馬曉熹微。快覩陽烏萬里飛。盪海初疑金鉢浴。烘雲遙作火城圍。赤龍鱗甲飜飜動。黃道旂幢閃閃歸。宇宙卽今長夜裏。何由照遍大明暉。</text>
<title>叙懷</title>,<text>萬里陰風卷旆幢。元來夷夏限長江。幾時邊塞無乘障。從古高樓有受降。聖代干城資妙略。迂儒詩酒瀉愁腔。故園知在雲天外。朝夕胡山自滿牕。</text>
<title>復次前韻</title>,<text>六鎭開成世廟初。山河猶是戰塵餘。邊疆舊限先春嶺。蕃帳今無老土居。北地人民盡絃誦。中朝文物已邱墟。茫茫浩劫何時了。獨坐沉吟閱古書。</text>
<title>和厚卿寄來古詩</title>,<text>自我來北幕。酬唱凡幾日。故人富述作。古詩爲第一。耿耿歲寒心。開緘已相悉。想見揮毫時。辭蹙而情溢。十月天雨雪。窮荒寒慘慄。回轅望雉城。爲君驅且疾。年年關河道。行役何時畢。始知下澤車。絶勝千里馹。峨洋爲誰彈。孤桐橫我膝。浮雲西北來。頃刻互相失。感此長歎息。呼燈更拈筆。遙遙白頭山。豆江此其根。江水日夜流。我懷竟難諼。朔風卷飛蓬。積雪擁征轅。荒城鼓角悲。未暮常閉門。美人在天末。期我以黃昏。遠遊從此始。離別那復論。</text>
<title>和厚卿折菊花幷詩見寄韻</title>,<text>朔風捐菊芳。嚴霜被蕙畹。采采欲遺誰。佳期空婉晩。惜此馨香歇。日覺朱顔損。去歲花村雪。尋梅跨驢蹇。山川非故國。道途一何遠。王事敢言勞。人情自懷本。漢庭盛才俊。臺省登衮衮。獨憐廣文翁。流落久不返。萬里同爲客。詩來見心悃。勖哉後凋節。託物仍綣綣。其二孟冬天氣寒。北風凋白草。使君東閣下。黃花爲誰好。芳馨恐消歇。采采不盈抱。謂我同心者。于以遺遠道。應知前夜雪。枝葉半顚倒。臨風更三嗅。寒英猶未槁。片時東園花。灼灼何太早。吁嗟世之人。晩節鮮自保。與子歲寒心。持此以爲寶。悵望復何言。南山松柏老。其三憶我辭京闕。風雨屬重陽。掇彼東籬菊。泛此親友觴。離觴不盡意。各已天一方。邊城十月雪。寒花猶自香。花開一何晩。我行一何忙。折花且滿頭。三歎懷故鄕。其四相思復相思。故人在鏡城。迢迢大江流。漠漠暮雲生。坐讀聽雨詩。藹然千里情。北風吹斷蓬。孤鴻何處征。乍別惄如飢。旣覯心卽平。戍角動嗚嗚。關月明三更。輾轉不能寐。郵筒且寄聲。</text>
<title>夕烽</title>,<text>欲憑烽火報平安。遙想家人向夕看。萬里關河雲霧裏。憐渠那得到南山。</text>
<title>載筆堂呼韻同賦</title>,<text>遠客歸時天正寒。孤城門閉角聲殘。共傾玉帳蒲萄酒。却笑長安苜蓿盤。爭得歲華添鬢雪。捲來滄海助文瀾。乾坤跌宕須吾輩。萬里關山縱大觀。其二今宵新月又窺簷。雲外終南入夢尖。聯榻幸逢金玉友。登盤惟有水晶鹽。詩愁滿面眉常皺。時事驚心口欲箝。歲暮邊風吹雪急。莫敎來着少年髥。其三瀟灑三衙接四衙。肯將絃管競繁華。醉時豪氣看雄劒。夢罷鄕愁入斷笳。故國書來先喜鵲。孤城雪後下啼鴉。長安此去千餘里。比却君家不是賒。其四何遜看梅嬾出衙。緣詩贏得鬢絲華。故園歸思山當笏。戍壘寒聲月滿笳。愁裏可堪書斷雁。醉來惟有墨飜鴉。今宵一夢趨丹陛。不道關河萬里賒。其五相將罇酒醉官衙。憶我辭家菊有華。客枕元來長少睡。戍樓何事更吹笳。文章自愧如斑豹。時象堪嗟莫黑鴉。平日赤心期報國。敢言關塞道途賒。其六詩酒風流盛兩衙。塞天雲物動光華。時平不用書生檄。歲晏偏傷戍客笳。永夜邊聲聞牧馬。夕陽羇思數歸鴉。夢中欲覓來時路。關嶺連天古驛賒。其七隴雲關樹摠情含。愁聽寒城笛弄三。十月風霜來漠北。三秋橘柚夢江南。玉盤纖手深深酌。孤燭靑眸欵欵談。半世詩名眞忝竊。逢君大手詎無慙。其八起看孤月半山含。戍角寒更已報三。心似星辰環極北。夢隨烽火到終南。關河歲色催歸思。幕府風流騁醉談。萬里江湖波浩蕩。舊盟吾向白鷗慙。</text>
<title>拈韻</title>,<text>兩鬢蕭騷雪欲侵。小燈殘角夜沉沉。華筵絲管無心醉。荒徑松筠有夢尋。十日鏡城詩百首。一書京國字千金。臨分共指浮雲去。何處人生不盍簪。其二詩愁旅恨動相侵。畫角吹殘塞日沉。滄海鷗邊波萬里。陰山馬首雪千尋。神光舊識衝星劒。佳句今聞擲地金。苦說歸田歸不得。十年塵土愧纓簪。其三休言胡馬絶南侵。志士千秋歎陸沉。中土卽今長夜晦。先春何處古碑尋。伊吾老將思鳴劒。幽朔精兵樂袵金。倚醉高歌心激烈。幾時寰宇盡冠簪。其四忘年自許斷金朋。穩話燒殘夜夜燈。愁裏酒功如破敵。古來詩字恥無僧。風塵已决三宜去。才器元知百不能。渺渺故山雲萬里。海天歸思竦韝鷹。</text>
<title>觀獵呼韻</title>,<text>三百豪鷹快意呼。風毛雨血灑寒蕪。却從元帥高臺望。欲作天山大獵圖。酒後論功人與狗。原頭獻䤋雉兼狐。朔方身手雄如虎。便擬長驅北擊胡。</text>
<title>夜話呼韻</title>,<text>登高時節別秦京。冬至陽生滯塞城。古戍傳更聞角動。淸尊留客到參橫。雄心欲辦黃龍飮。幽夢空尋白鳥盟。雪後寒風吹更急。瓊樓夜夜不勝情。其二白面何能運幕籌。丹心猶自戀瓊樓。憶從粉署含雞舌。愁見陰山擁馬頭。遠役連年寧告勩。狂言驚俗欲追尤。卽知報國無長策。只合將身退急流。</text>
<title>朱村館。敬次畏齋李公贈外王考閔文貞公韻。</title>,<text>髫白攀車不忍離。絃歌一縣百年思。今來莫問襄陽石。尙有遺民涕淚垂。</text>
<title>明川府志感</title>,<text>孤城絶塞古明川。吾祖當時此北遷。潮海諸生渾白首。湘潭故宅已荒田。鬼門冰雪一千里。人世悲歡三十年。書劒獨來懷往迹。傷秋詩句至今傳。</text>
<title>哭黃聖運 啓河</title>,<text>兄弟巖前送夕暉。朔風吹雪滿征衣。故人凶聞此時至。客子長途何日歸。斷角三聲空涕落。生芻一束奈心違。天高海闊無窮思。落落晨星看更稀。其二同時鵷列盛羣龍。敏達才猷少似公。英氣每看眉睫際。眞心全露笑談中。肯將憂樂論先後。永擬行藏共始終。末路誰言交道喪。曾聞日省在謀忠。其三移宅纔成偪側居。論交已是十年餘。通宵與語寧知倦。隔日相逢且恨疎。關塞遠遊常念我。泉臺此別最憐渠。還家更忍披箱篋。觸目傷心盡手書。其四去年持斧共行邊。今歲爲官各檢田。原隰賢勞知孰最。漳濱羸疾却同憐。貂裘辱贈情何極。藥裹相隨涕自懸。風雨重陽如昨日。誰言死別卽離筵。其五榮名虛歷鳳凰池。浮世泡漚事事非。也識勞生緣報國。空令後死獨憂時。一鳴仗馬寧辭斥。萬里雲鵬不盡飛。從此相人吾不敢。許君曾以廟堂姿。其六歸日靈帷一瓣香。忍將何語慰存亡。猿腸屢絶無餘淚。雁影全疎失幾行。脩短悠悠同化土。功名草草半炊粱。凄凉後事中郞女。想見呼爺泣繞床。</text>
<title>金農巖夫人挽</title>,<text>名家襲訓配儒宗。早識閨儀著懿恭。鸞誥浮榮渾作夢。鹿門淸操共爲農。蕭條翠竹無停鵠。邂逅滄波有躍龍。執紼向來門下士。山頹遺慟重沾胷。</text>
<title>孟監司 萬澤 挽 庚寅</title>,<text>曾聞游覽遍寰東。禁掖淸談似夢中。碁局可觀經國手。筆端知有正心功。承家惠政甘棠在。礪世廉名苦蘗同。滿目艱虞空涕淚。九原無路起吾公。</text>
<title>柳弼善 成運 挽</title>,<text>每憶談文拜後塵。冲襟疎態本來眞。栖栖天地多窮鬼。衮衮公卿半故人。柏樹攀餘憐宿血。荊花凋盡怨殘春。丹厓苔蝕題名處。應有桐鄕墮淚民。</text>
<title>別嶺南伯李德哉 宜顯</title>,<text>莽蒼望城市。乖闊阻朋知。同曹如昨日。忽爾經歲時。近別且如此。遠別那易期。雄都控海蠻。橫嶺限南維。念子戒長路。秋暑方支離。直爲王事急。未敢言驅馳。民憂集眉睫。案牘不已疲。耿結贈言意。千里應自 缺。悄悄掩郊扃。凉蟬夕鳴悲。翹首望政聲。持以慰相思。</text>
<title>韓參判 聖佑 挽 辛卯</title>,<text>鍾得精剛氣。何曾到老衰。琴含太古意。松挺大冬姿。海屋添籌盡。朝堂曳履遲。千秋直臣傳。原父共名垂。</text>
<title>春興</title>,<text>園花寂寂一鶯鳴。野水飜飜雙鷺明。扶杖溪西春日夕。數村桑柘看烟生。</text>
<title>夕眺</title>,<text>病起有佳興。岸幘倚前楹。池花晩更鮮。墟落孤烟生。牛羊各下來。亂蛙無數鳴。江光忽已暝。野水猶自明。眷言西隣老。聊同沮溺耕。</text>
<title>登杏湖亭子</title>,<text>江色槐陰裏。潮聲夕照中。雙魚鱠白雪。細酌醉春風。客至休爭席。鷗來不避篷。欲憑詩寫景。爭奈畫難工。其二病起春全晩。江行興自牽。尋花過酒社。隔柳喚漁船。鳥沒空雲樹。潮歸凈海天。葦魚時尙早。佳約月重圓。</text>
<title>聞鶯</title>,<text>薇花寂寂對孤眠。風送流鶯何處邊。病後衣冠慵不整。尋聲忽到柳陰前。</text>
<title>卽事</title>,<text>雨氣連江生晝霞。卷簾樓閣似仙家。松篁已喜開三徑。書史要須讀五車。雛燕毛成初掠水。遊蜂聲鬧競含花。睡餘閒味無人覺。汲取淸泉手煎茶。</text>
<title>奉謝逋債</title>,<text>江色當高枕。林風滿小櫺。崇朝雨連野。前夜月從星。有信潮來往。無心竹醉醒。閒居觀物理。啼鳥隔林聽。</text>
<title>送通信從事李美伯 邦彦</title>,<text>五月蠻烟迷海國。仙槎此去幾時還。遙知游子瞻雲意。三百詩中詠北山。其二船頭出日曉蒼凉。螭陛依俙近耿光。聞道扶桑繭如甕。歸將五色補衣裳。其三漢廷休數陸生才。越橐千金亦陋哉。海底驪珠明月色。不妨探取滿船廻。其四空山積雨閉深齋。匏繫浮生忽自咍。一日帆風數千里。離魂直到沒雲臺。</text>
<title>姑夫洪尙書 受瀗 挽</title>,<text>吾祖門闌慶。東床喜得公。相將冰玉質。見許棟樑功。元祐完名最。中書令福終。靈光瞻獨巋。孤露賴帲幪。其二山立風儀儼。淵停德宇深。淡中醇酒味。寒後老松心。淸畏人常識。謙如力不任。文章亦餘事。三歎有遺音。其三世道消長際。危機震撼時。狂瀾雖已倒。喬岳不曾移。進退心如血。艱虞髮盡絲。當今人物論。公有大臣姿。其四野渡舟橫久。風濤望渺然。身閒淸隱几。客至冷無氈。邱壑存深趣。琴書樂暮年。自能忘寵辱。豈必待車懸。其五槐棘班常逼。鹽梅望竟孤。時危忍天奪。病甚已人扶。未起東山臥。空傳洛社圖。寒花爲誰發。秋圃日荒蕪。其六杖屨追陪地。兒童已二毛。瞻依門偪側。薰挹氣淸高。每荷提撕切。多慚賞譽叨。百身人欲贖。私慟倍吾曹。其七尙憶床前訣。蒼黃涕泗流。缶歌方日昃。夢語秖時憂。箕宿精應返。秋天氣忽收。山邱不盡慟。那忍過西州。</text>
<title>沁州壽席。次竹泉金丈 鎭圭 韻。</title>,<text>倚檻譙樓夕。抽書石室時。萍蓬幾聚散。蒲柳半凋衰。北海開賓榻。南山對壽巵。薄雲明返照。離思更臨歧。</text>
<title>金丈歸後宿洗心齋。追步前韻。</title>,<text>客散空啼鳥。幽齋獨臥時。猶存三宿戀。忽覺二毛衰。海氣迷歸騎。秋花映別巵。仙山鰲背近。朝日問前歧。</text>
<title>別海西伯李德哉</title>,<text>千尋喬木拂靑雲。海臬宸憂兩世分。玉節西來驚老吏。黑頭元是舊郞君。其二石老祠前秋草深。寒潭明月獨傳心。煩公千里湖山外。絃誦家家起絶音。</text>
<title>愼侍直 爾憲 挽</title>,<text>生晩猶聞世好敦。故家文彩至今存。百年寃氣衝星劒。少日高名立雪門。松桂省中官獨冷。芝蘭身後慶應繁。傷心素紼隨流水。惟有春風返故園。</text>
<title>李監司 海朝 挽 壬辰</title>,<text>華國文章代有人。鳳毛重見掌絲綸。榜中可但推方面。朝右曾聞有直臣。素幔遙遙隨漢水。甘棠寂寂泣湖民。雲衢不盡飛騰意。泉路何由贖百身。其二金門接武似登龍。寵辱同驚十載中。天馬悲鳴當峻阪。仙槎快意御長風。道山瀛閣嗟虛歷。酒壘詩壇覺已空。臥病江城生百感。欲將脩短問蒼穹。</text>
<title>感懷錄呈韓書狀 重煕 行軒 癸巳</title>,<text>悲歌憶上統軍亭。漭蕩遼天萬里情。鴨江依舊朝宗路。忍渡年年幣玉行。</text>
<title>遊杏洲</title>,<text>雨罷月如洗。江空亭欲浮。微微漁艇火。颯颯老槐秋。勝集還如夢。孤吟未覺愁。蘆花風露重。格格少眠鷗。</text>
<title>韓中丞 永祚 挽</title>,<text>吾榜多才俊。三人已九原。曾驚折輈險。不盡擊波鶱。別久憐同病。時危悵獨存。蕭條舊臺柏。陳迹默傷魂。</text>
<title>吹笛橋遇樵叟</title>,<text>曲渚秋水淸。平郊雨氣昏。老翁坐觀漁。古貌頗不羣。帶索且不冠。顚毛白繽紛。釣臺臨大道。車馬日闐喧。視之若無人。至樂中自存。長揖問所居。手指溪西村。班白古不戴。含哺樂元元。奈何聖世氓。負薪猶自勤。捋鬚笑莞爾。瞑目遂無言。心玄默爲貴。迹賤道則尊。落日下亭亭。催我不留轅。歎息咏招隱。俗子那易論。</text>
<title>曉聞禮佛</title>,<text>向曉風稍息。山空靈籟靜。虛室欲生白。衆壑猶含暝。不寐聽禪誦。鳴鐘又擊磬。佛燈照靑熒。聲聲出雲逈。忽念同安戒。齋心發深省。</text>
<title>懷舊遊。追贐茂朱洪使君 重衍。</title>,<text>春郭桃花水。名山石室書。朝霞映官酌。夜火識溪漁。桑宿魂猶戀。砂營計却疎。洪厓本仙吏。先我好樓居。</text>
<title>廣陵道中 甲午</title>,<text>雨後新川生綠波。遙知峽水漲桃花。去時馬度沙灘淺。歸日舟橫野渡賒。其二側側孤帆似滿弓。春洲空闊不禁風。今宵泊在何江岸。細草飛花處處同。</text>
<title>奉別權令丈 𢢝 歸連山</title>,<text>蟋蟀鳴我戶。禾稼旣登場。離索歲云晏。感物起彷徨。一馬又二童。問公從何方。銀臺退委蛇。邱原凄露霜。公惟先子友。磬折延中堂。亭東一間屋。少小聯書床。墓木奄成拱。公髮亦蒼浪。次第問故舊。居然盡凋亡。撫迹再三歎。孤露中自傷。出言皆藥石。憂時增激昂。寒堦菊有華。明日是重陽。焉得縶公駒。留連稱羽觴。薄陰催歸袂。日短意何長。矯矯孤鶴性。本不謀稻粱。蓼蕭叨式讌。菰蓴憶故鄕。逝將遂初服。怵惕辭未央。達士貴知足。君子愼行藏。鄕隣喜公至。湑酒且炰羊。去時驄馬嘶。歸日緋衣光。何以答殊私。莫謾守東崗。昨事已成昔。落落復參商。嚴風百卉零。松柏獨靑蒼。勖哉歲寒心。德音永不忘。</text>
<title>金臨陂 時澤 挽</title>,<text>金吾傾盖荷從容。永日談文似叩鐘。霜鬢簿書長衮衮。夢魂雲樹自重重。湖天不返孤飛舃。海岸猶存故逕松。寂寞柳車秋峽暮。簫歌遙寄涕無從。</text>
<title>感吟</title>,<text>嚴風號屋角。缺月在林端。美人不可見。相思坐夜闌。惜此歲色暮。掩卷空長嘆。披衣步中庭。星斗正闌干。</text>
<title>險川行 乙未</title>,<text>驅馬渡險川。雲日正曈曨。水深前夜雨。老樹凄以風。昔時湖西卒。同日化沙蟲。耕夫得戰骨。棄擲於草中。嗟嗟鄭觀察。軍敗轉爲功。蠟書當奏凱。祿位一何崇。舊鬼獨煩寃。每夜哭靑楓。嵯峨南漢城。遺恥何時終。擊節歌下泉。泉水亦流東。</text>
<title>柳安邊 泰明 挽</title>,<text>通家少小已相親。脫落皮毛摠是眞。戒切傷生常止酒。情深及老幾分珍。嶺途嶻嶭回孤櫬。天意蒼茫失善人。陳迹銀臺談笑地。昕班日日默傷神。</text>
<title>贐尹書狀季亨 陽來</title>,<text>慷慨三千字。如君志槩稀。風泉悲國勢。剝復渺天機。適越衣冠獨。懷周禮樂非。壯遊吾不羡。虛踏虜塵歸。</text>
<title>別江界府伯李和卿 相成○丙申</title>,<text>尙憶江州攬轡還。幾人芳臭百年間。莫言西塞山川險。危處無如貨色關。</text>
<title>趙子以 尙健 亡嫂挽</title>,<text>子以哭其嫂。返葬之中原。有書乞挽誄。顧余非能言。憶昨春臺雨。南荒遠送君。上堂辭老親。情理詎堪論。阿嫂善養志。足以娛晨昏。鰥居有遺稚。平昔荷恩勤。以玆慰母心。家事猶嫂存。聽者爲易容。則知梱範尊。雷雨下九天。悲樂萃一門。纔還潮海輈。永負滎陽恩。老人失令婦。憶舊更血痕。泉塗恨難平。親黨共聲呑。孰云晝燭微。光輝遍鄰村。書帷餘粉蔘。沼沚凄蘋蘩。夙與賢伯好。默傷山陽魂。至行天必報。餘慶在子孫。</text>
<title>余叔子能晩增氏就鳳嶺北麓。編茅爲屋。有㵎壑蕭散之趣。強余作八詠書諸屛。噫。余與叔差池五六歲。某水某邱。俱是童子時所遊。今則相顧老大。鬢髮已蒼然矣。此後悲樂聚散。固不可預期。而白頭隣巷。杖屨過從。回思今日。又是少時事。顧安得不撫迹興歎也耶。賦此歸之。以俟他日對評云。</title>,<text>地僻荊扉晝自關。眼明簾外卽三山。白雲不是無心物。倐忽奇峰變滅間。三山白雲其二千樹殷紅早得霜。隔林佳氣識陵崗。滿山秋色知何似。落日樵歌聲短長。五陵紅樹其三蒼茫野色接秋濤。滿地霜華月已高。沙白水禽驚不定。夜深人影下西臯。鳳嶺秋月其四雲陰羃野水漣漪。罷釣歸來雨滿衣。永夜空沙聲滴瀝。一溪秋意宿鷗知。鷄潭夜雨其五黃犢耕餘傍綠莎。村童騎出日西斜。蘆管一聲山雨細。隔溪烟火有人家。西村牧笛其六稻畦水熱汗沾鋤。處處勞歌日未晡。早晩秋堂鳴蟋蟀。醉來秦缶和嗚嗚。南畒農謳其七野氣尋常宿霧濃。天明半逐度溪風。點點行人與籬落。相看渾是畫圖中。菁川宿霧其八廢寺雲蘿一徑深。濺濺石溜破苔陰。滄浪孺子休相笑。是處淸流却洗心。蘿谷鳴泉</text>
<title>洪大諫 禹瑞 挽</title>,<text>豈我朋儕少。如公才行難。芝焚徒自歎。琴在爲誰彈。甔石猶寒士。銘旌故諫官。生芻人似玉。一慟涕汍瀾。其二翰苑如天上。長懷謔浪賢。少年今白髮。同榜半黃泉。寵辱疑春夢。存亡閱逝川。江湖坐寥落。次第檢遺篇。</text>
<title>申學士正甫 靖夏 挽</title>,<text>世間那復得斯人。表裏都無一點塵。運厄元非關子厚。詩窮不獨數堯臣。死生夜晝尋常理。寵辱空雲變滅身。牢落江湖餘短髮。駏蛩虛失百年親。其二天上岧嶤有直廬。阿誰獨立佩瓊琚。時危仗下無鳴馬。人去江心但舊魚。華國奇才嗟已矣。修文異事定何如。讀書未盡猶餘恨。後死那能不愧渠。</text>
<title>韓司諫 永徽 挽</title>,<text>杏苑餘悲又哭公。榮名草草弟兄同。幾年歷落風波際。半世追遊氣槩中。期迫飮冰身已病。禍纏埋玉恨何窮。華軒雪色偏蕭索。櫪上哀嘶舊日驄。</text>
<title>李留守 震壽 挽</title>,<text>淸白傳家一世知。先人舊好幸無違。閉門苔色公餘靜。滿路棠陰去後思。拙宦老來金帶重。故都中夜玉棺飛。十年不盡云亡慟。忍對鴒原涕更垂。</text>
<title>華陽，興巖兩書院御筆揭額。實斯文大慶也。諸公有詩相和。謹步其韻。</title>,<text>三復緇衣咏歎深。恭惟睿學篤誠欽。講筵尙想春風坐。賓席如瞻泰岳臨。長夜卽今回日月。正聲從此破哇淫。御書永鎭遺祠在。寶氣應同韞玉岑。</text>
<title>卽事</title>,<text>寒燈斜映竹靑靑。微雪無聲自滿庭。夜久讀書人不寐。窓前時有鶴來聽。</text>
<title>黃判書 欽 夫人挽 丁酉</title>,<text>太宰家聲大。夫人梱法成。敎資蔘膽苦。治助蘗冰淸。壽福仍齊美。悲歡亦飽更。叩盆翁八十。足慰死生情。其二縱失升堂拜。常叨剪髻筵。毳廚雙作縣。巹酌再廻年。魯頌歌何及。梁山涕泫然。重泉念吾友。寸草恨纏綿。</text>
<title>趙子以大夫人挽</title>,<text>今世渾迷義利關。一言能愧丈夫顔。是兒戇直眞無忝。凡婦容功摠等閒。豈必牲廚爲善養。幸敎蠻海早生還。春林夜夜烏啼血。素幔迢遙傍故山。</text>
<title>李相國 濡 夫人挽</title>,<text>恭聞令德叶閨儀。滿室瑜環福履綏。鞶帨常持偕老日。竹兜曾見告歸時。七旬堪慰歌盆痛。數歲胡慳合巹期。東閣樽罍渾似昨。驚心人事弔相隨。</text>
<title>初夏</title>,<text>綠樹陰濃睡味長。禽聲依舊繞書床。百花落盡春如夢。客至惟聞芍藥香。</text>
<title>徐信川 宗悌 挽 己亥</title>,<text>東床屈麟趾。有煥達城門。屢接談鋒快。常欣氣槩存。銅章百里化。粉字貳公尊。文雅天倫在。衰遲獨涕痕。</text>
<title>聞金友必亨擢第。寄詩致意。</title>,<text>名者衆所嫉。福者神所忌。富貴况來逼。事事便足意。衆賀我獨憂。持盈諒不易。幸子無忝先。深惟命名義。</text>
<title>金新寧 胤豪 挽</title>,<text>粤我未生時。公已入吾門。撫頂如昨日。童稚成白紛。自從移家來。步屧常源源。不謂衰季際。乃有古人存。古井湛然淸。不受塵所渾。吾且葆吾眞。勿云城市喧。恭惟知申公。淸德衆所尊。近者冰蘗聲。南士有公言。世美眞不忝。升沉焉足論。向聞榮省日。驄馬擁文軒。七月正潦熱。游子見星奔。世界無圓滿。人事有覆飜。嶺㟽際天碧。雲樹迷歸魂。琴書滿床塵。宛有雙趺痕。我來自郊西。哭公公不聞。白首賢季在。抱經守邱園。相對兩垂淚。愴悢復何云。</text>
<title>金參奉 性豪 挽 庚子</title>,<text>家傳淸白又詩書。皓首邱園樂有餘。空谷無人蘭氣遠。明廷何事禮羅疎。紛紛梔蠟嗟今世。寂寂瓢簞但故廬。同巷後生長戀德。遺經欲質更焉如。</text>
<title>看栗翁集</title>,<text>平生夢寐石潭翁。獨抱遺書坐夜中。一點麤豪使不得。通明灑落有誰同。其二忠君憂國鬼神知。至道微言極發揮。炯炯一心猶似昨。吾非此老與誰歸。</text>
<title>西原府夫人挽</title>,<text>初載舟梁聖主來。高門赫業更雲臺。極知梱範能宜爾。仍使輿言願幸哉。身似麻姑窮海變。魂隨傅說作星廻。也應塵世無餘戀。惟有孫曾泣故桮。</text>
<title>肅宗大王挽</title>,<text>中州天醉久。東顧命吾君。睿智聰明聖。詩書禮樂文。鋪舒四紀業。駕軼百王勳。赫赫尊周義。惟應一治云。其二宗社無遺典。乾坤有大經。更來光日月。發處奮風霆。精一傳心法。憂勤損夢齡。於戲入人澤。邦本賴長寧。其三羽衛凌霜曉。天時又大冬。凄雲鎖靈閣。佳氣護鶯峰。寢廟何年蹕。宮筵去歲鍾。冥冥九疑葬。蓋有二妃從。其四不顯前王德。於昭上帝旁。少爲香案吏。今隔白雲鄕。莫報天高大。虛論日短長。懷忠忍終古。徹地淚千行。</text>
<title>書與麟兒 濟遠小字</title>,<text>養爾良知。長爾良能。惟天所與。曷不欽承。入孝出恭。夜寐夙興。灑埽唯諾。惕若不勝。革汝癡惰。去汝浮矜。忮則不臧。忿斯思懲。步履安詳。氣貌端凝。讀書習字。動戒無恒。毋昵有警。是惟益朋。門地聲華。非可依憑。惟敬與謙。百福乃增。善惡之從。若崩若登。矧伊聖愚。蒙養是仍。我言有稽。其永服膺。</text>
<title>元月十四夜 辛丑</title>,<text>微雪下庭夕。皓色破山昏。新月上林梢。棲鳥時一喧。春氣已透土。衆木猶晦根。此時心境靜。隱几欲無言。</text>
<title>詩謝楓岳彥上人寄元日繇辭。次其韻。</title>,<text>吉語憑靈策。仁心驗茁芽。遙懷楓岳月。萬壑雪爲花。其二顯藏元一理。晦處若無芽。要識天機發。春風樹樹花。</text>
<title>趙子以挽</title>,<text>春臺把手雨紛紛。嶺海猶能不死君。此別何由復相見。寒天默坐對江雲。</text>
<title>過杏湖亭子</title>,<text>淸秋湖海一高臺。點點漁舟帶鴈廻。乘興獨來還獨去。夕陽無語下庭槐。</text>
<title>曉臥吟</title>,<text>虛明一氣夜中來。屋角霜風攪夢廻。村杵隣雞有底急。天機人事各相催。</text>
<title>月夜呼韻。命兒輩。仍自賦。</title>,<text>寒蛩露草自相呼。觸處天機解感吾。莫恠夜中三四歎。邦憂從古在江湖。</text>
<title>漫吟</title>,<text>白菊天然好。靑松獨也貞。相看無一語。耿耿歲寒情。</text>
<title>光恩君金公 鎭龜 夫人挽</title>,<text>七十事姑能盡孝。山南家法正堪傳。閨闈早媲名卿德。宮壼常稱命婦賢。富貴險艱心似一。子孫科甲慶仍綿。故都牲養夫何戀。墳樹蒼然已廿年。</text>
<title>兪判書 命䧺 挽</title>,<text>列卿非不貴。良貴卽吾仁。萬事逌然笑。天姿徹底眞。若敎人似我。直可薄還淳。詩禮從兒做。功名任運臻。世方機巧積。邦奈善良淪。病裏傷時涕。遙瞻素紼塵。</text>
<title>李大司諫 德英 挽</title>,<text>接武朝端弟及兄。慈良廉素是家聲。璽書增秩治爲最。原隰勞心疾已嬰。丹禁纔揮抱弓淚。粉旌虛帶伏蒲榮。尙懷風雪淮陽夜。燒燭連床說北征。</text>
<title>李領府事 濡 挽</title>,<text>三朝位望共崔嵬。福履恩榮邁古來。陰雨每深憂國念。雲雷不盡救時才。樞司務靜猶開閤。耆社天臨首命盃。中夜仰瞻箕尾氣。公歸應慰抱弓哀。</text>
<title>韓僉知 錫 挽</title>,<text>早識玆州有善士。晩從令子叙同庚。溪山湖海此身世。生長老歸皆太平。壽域天敎沾祿秩。酒鄕吾不羡公卿。水迴洞外花明樹。駐馬他時愴古情。</text>
<title>權慶州 熀 挽</title>,<text>少年才調擅三門。家世黃江族父尊。每喜風稜峨獬豸。同將血淚葬軒轅。退飛永斷仙鳧影。卷跼空含老驥寃。嶺樹際天常棣暮。南方恐有未歸魂。</text>
<title>李右尹 世晟 挽</title>,<text>溪相爲兄谷老甥。後生何幸及儀刑。德惟厖厚堪醫俗。治最循良不近名。春色空傷京兆柳。天文忽失老人星。湖鄕桑柘猶餘戀。宅後靑山更卜塋。</text>
<title>市街謠</title>,<text>都門日出人如海。噬嗑之象下昭垂。一生穰穰利字中。得亦何喜失何咨。偶有一段奇特事。願因俚言達之詩。侍郞金公纔捐館。聞道昨年觀察咸吉歸。歸時土宜易隨身。生死何傷持作衣。臨喪家無一尺新。抱錢貿布來躕踟。胡不走覓門內廛。答云物貴而力微。麤細長短未暇論。但願勿失二斂時。吾輩小人且感激。不論一錢欲周之。我時家在西門外。聞此擊節增嘆噫。市井尙能嘉子節。天賦方知均秉彝。吾聞設官爲民非爲家。胡爲民日瘠而家日肥。地毛所出都括來。彼民何得保膏脂。藉令明日選淸吏。今世公議未可知。下貪或可入。此子難可希。金侍郞諱相稷字汝時。延興府院君悌男之後。肅廟乙亥別試及第。官漢城府右尹。余作此而歲久不能記。偶於古篋中得之。嗟嘆久之。近聞朝家選廉謹卿宰。諸公各擧數人而公獨不與焉。吾言果驗矣。重爲感慨。略題其後。斯亦微顯闡幽之義也。乙丑四月甲辰。又書于泉食菴。</text>
<title>連山過權監司丈舊居 壬寅○有小序逸</title>,<text>圖書寂寂掩虛關。塞北征夫猶不還。獨去獨來人不識。門前衰柳舊時顔。</text>
<title>漢江遇風</title>,<text>疾風吹面雪如沙。寒食長安不見花。行子臨舟莫輕涉。西江波浪浩無涯。</text>
<title>漫興</title>,<text>閒隨竹林行。轉入松陰去。寂寂一花開。山禽相對語。</text>
<title>鄭從叔水部公在堤峽。寄示瞻依堂八絶曰。是吾內兄趾齋公詩。而堂之名。實遂菴所命而手書之。此間惡可無子語。不肖少也孤。情事竛竮。與吾叔同耳。今於未記終鮮之句。爲之三復失涕。顧隔遠松楸。不能以時埽灑。視吾叔何如哉。旣悲而愧且羨也。况舅氏與遂翁已相繼下世。陳迹益可悲也。遂敢敬次而歸之云。</title>,<text>月林山四面。幾曲徑如線。鄭公老其中。此意知者鮮。其二白首風樹悲。餘生更疇託。依歸得梓原。何所無泉石。其三展省擬晨昏。孝心長似結。如令遠斯邱。埽灑徒名節。其四仲長田園趣。千秋與共之。永言桑梓敬。持此保門楣。其五翁閒或親耜。婦老猶採蘩。儉勤神所福。眞樂此中存。其六經營此佳城。感激渭陽情。元來外家養。不忝奉先誠。其七頃年哭尙書。前歲失眞儒。煌煌詩與筆。朝夕對型模。其八生計却徒然。榮名渾已矣。詩禮乃家風。勉旃孫若子。</text>
<title>漫吟</title>,<text>偶畫東臺雪。飜成復卦文。眼前天地意。窮谷變氤氳。</text>
<title>春祝 癸卯</title>,<text>鶴髮扶來雪峽深。秖將愉色可娛心。九疇五福康寧最。忭祝微誠上帝臨。</text>
<title>溪行</title>,<text>沿溪逕轉幽。鸛鶴忽飛去。寄言爾勿飛。吾亦閒容與。</text>
<title>次龜灣洪叔 禹傳 韻</title>,<text>惻惻呑聲各死生。故人癡坐此時情。鼎中龍虎身全老。卷裏唐虞眼獨明。花引幽蹤窺雪峽。月將遙夢度江城。春來野水連天碧。何處孤舟盡日橫。</text>
<title>漢谷道中</title>,<text>山行內外四十里。深谷左右木蓮花。行人終日聞香氣。却訝阿檀國裏過。</text>
<title>五月四日吟</title>,<text>時危百憂集。天遠萬山深。今朝孝宗雨。猶答下民心。</text>
<title>上雪岳山靑峰</title>,<text>雪山頂上屬何處。我欲捫天與天語。白雲無數海中來。咫尺却愁鰲戴去。</text>
<title>次龜灣韻</title>,<text>相思白髮滿頭生。千里詩回更愴情。無奈盛衰關氣數。只將忠信質神明。寃氛欝硉埋龍土。陳迹蒼茫化鶴城。夢裏欲尋龜浦路。峽雲何處復縱橫。</text>
<title>遣興</title>,<text>道在居無陋。地偏心自賒。乾坤都是客。山水便爲家。蔬糲憂何有。詩書味轉加。鳴泉去不息。端坐撫年華。</text>
<title>漫吟</title>,<text>空山獨夜意何如。一氣淸明萬籟虛。夢裏不禁流注想。十年多愧讀鄒書。</text>
<title>冰灘</title>,<text>冰底灘流意未平。山空夜寂或悲鳴。幾時渙渙春波動。浴鷺游魚見性情。</text>
<title>和龜灣謫裏見寄</title>,<text>南天離思忽西關。欲往從之塞路艱。明月長隨孤客至。靑春能伴逐臣還。老年豪恥方知免。中夜嫠憂也未閒。千里一般回首地。蒼梧綿邈暮雲間。其二羣陰剝了又陽生。靜裏沉思天地情。行盡險塗方坦闊。看來暗室自虛明。百年已信心如鐵。萬事須防意若城。欲折梅花寄消息。孤懷耿耿到參橫。</text>
<title>敬次仲舅星山謫裏除夜韻</title>,<text>他鄕此夜少安眠。嶺樹關雲各杳然。天理只應徵碩果。且從周甲卜遐年。</text>
<title>春詞 甲辰</title>,<text>夫曰樂且。麋鹿吾羣。木石吾居。婦曰歸歟。深山不可以久諸。嗟山之深兮樂無央。我田數畝。維黍穰穰。隰有桑。采之猗之。㵎有毛。筐之湘之。滿腹兮經書。我自悅我之芻豢。縞衣兮綦巾。爾不願人之文繡。子能子婦能婦。我瑟爾琴。以娛我壽母之心。苟斯歡之長存。而何地不可安。婦曰旨哉。夫曰嘉只。維我與女。伊其相樂。不知老之將至。</text>
<title>人日</title>,<text>萬物最靈我。四時爲首春。發生均一理。滿腔藹諸仁。日以參三得。陽從用七新。沉吟此夕意。愧殺暮年人。</text>
<title>昭陽亭</title>,<text>正月昭陽亭上行。石翁之後敢容評。遙村烟闊一人去。落日沙寒雙鶴鳴。山雪江冰更淸絶。天高地逈覺分明。休言春晩勝春早。眞味方從淡處生。</text>
<title>次洪兄汝和 禹諧 韻</title>,<text>遙聞遼鶴幻前身。應有胡僧辨劫塵。過鹿閒眠常愛草。遊魚深入不驚綸。依依某樹飜三紀。寂寂空山又一春。怊悵門前西逝水。奔流幾日度咸秦。其二閒居賦裏尙塵緣。那有雲山百曲泉。故國音書天與遠。昔人襟韻月孤懸。折來芝秀供晨膳。含得蔘丸警夜眠。素髮斑衣增怵惕。永言明訓報三遷。其三家居日用義須精。此道如今尙可行。寡過眞堪師伯玉。析疑誰復共淵明。山蹊頃刻茅還塞。夜露尋常蘖自生。聞說邇來忘肉味。定從謨典覓治平。</text>
<title>昭陽亭別李君原明 宜哲</title>,<text>雲陰垂野草萋萋。滿目江山客意迷。怊悵昭陽亭上酌。人隨流水各東西。</text>
<title>合江亭觀漲</title>,<text>二江交處此高臺。五月觀濤何壯哉。且喜紅亭猶聳出。還愁雪岳忽浮來。千章顚倒何山木。百道砰訇出地雷。老子眼中難語水。曾看滄海一泓盃。</text>
<title>漫吟</title>,<text>燕居終日水聲間。耳目于今却不閒。頃刻軒窓窮萬變。白雲如海復如山。其二茅簷兀坐欲無言。何事鳴泉百道奔。觸處天機藏不得。方知寂裏自生喧。</text>
<title>赴懿陵引日。至加平阻雨志感。</title>,<text>天意蒼茫臘月雨。行愁躑躅半江冰。窮谷孤臣無限涕。石坡嶺上望新陵。其二幾重雲樹遮雙眼。多意鳴泉助一哀。遙想千官雨中泣。還隨羽衛入蓬萊。其三玄天無語本仁慈。世運平陂自一時。白髮宮僚獨不死。孤忠炯炯秖心知。</text>
<title>春祝</title>,<text>雪峽仍三歲。萱堂又一春。古稀今忽至。喜極懼還新。屋筭隣東海。心香對北辰。斑衣視萊子。猶是少年人。</text>
<title>申判書 銋 挽 乙巳</title>,<text>幾仞蒼厓對面時。斮餘古柏露霜皮。氣能履海如平地。魂獨隨春近玉墀。朝右少年多厭厭。天南老宿自遲遲。騎箕怳惚人誰見。加額羣情變涕洟。</text>
<title>春祝 丙午</title>,<text>寧羞髮白映衣斕。聊共兒孫遶膝歡。永願嘉筵歌魯頌。先從故里賦斯干。其二化日高堂喜色新。氤氳遍作四時春。也知老老無他術。要自吾心一箇仁。</text>
<title>李參議 禎翊 挽</title>,<text>升沉休恨鬢霜繁。倚伏要從達識論。天取彼讒塗斧質。春隨此老入田園。澧蘭沅芷無人綠。院漏街鐘盡夜奔。灰劫餘生空涕淚。朝端長者更誰存。</text>
<title>趙忠翼公 泰采 遷葬挽</title>,<text>玉不經灰松未寒。世間蒿目易閒看。終扶社稷伊誰力。上獻先王只此丹。氣象好時成就好。死生難處笑談難。碧波漢水通千里。粉旐猶疑赤舃還。</text>
<title>申判官 思遠 挽</title>,<text>六十兒將九十翁。鯨濤出沒漢挐風。歸舟一泊猶吾土。也是天監孝子衷。其二深墨其容秖一看。餘生涕血共汍瀾。卽聞棹楔揚頹俗。不復詩人歎素冠。其三邇來淚盡爲同堂。還羡公亡也不亡。身後繩繩忠孝種。勿云天意劇蒼茫。</text>
<title>李忠愍公 健命 遷葬挽</title>,<text>知公甘一死。公死國猶存。土碧三年血。海涵萬古寃。天心能悔禍。世道欲無言。松栢明陵路。歸兮楚水魂。</text>
<title>憶淸性上人</title>,<text>浮雲去去無南北。師在何山黃葉多。追憶前年今夜月。一天凉露滴袈裟。</text>
<title>省仲父歸樂公墓</title>,<text>到夜空山哭。人知孝子來。誰言攀柏地。白首此生哀。其二是墓今無主。薪芻恐不禁。三周未忍去。寒月照孤心。</text>
<title>送李生 以漸 歸龍崗</title>,<text>白菊天寒猶自花。一杯相屬曉燈斜。也知爲學無他術。千里行人自討家。</text>
<title>觀兒子盆梅詩。次其韻以砭之。</title>,<text>冰雪枯柯外。神噓蓓蕾新。聖淸將作配。女白儗非倫。道豫如迎臘。心謙却殿春。貞元含萬妙。財相本由人。</text>
<title>李忠文公 頤命 遷葬挽 丁未</title>,<text>王謝風流燕許手。如何不際太平期。臣身縱死邦無隕。上有於昭聖考知。其二雨露春深湖外墳。輝煌粉字寫忠文。遙聞故宅經歸櫬。遺恨悠悠滿水雲。</text>
<title>趙都正 泰果 挽</title>,<text>忠翼公墳草又春。忽聞地下會天倫。爲言後死淸時見。尙有空山泣血人。</text>
<title>沈僉知 礥 挽</title>,<text>遼鶴歸來萬事非。隔江老宿尙依依。病餘一草重牢序。早晩乘春欵野扉。其二攀柏孤魂滯洞陰。臨書涕淚老人心。遞筒未答哀歌續。耿耿明幽此恨深。</text>
<title>趙利川 斗彬 挽</title>,<text>吾郡長懷趙使君。口碑亦有利人云。舌存忍作傷時哭。跡屈難消射斗氛。歲晩玉田猶有種。春寒沙雁獨呼羣。少年詩賦場中面。君已黃泉我白紛。</text>
<title>李監司 潗 挽</title>,<text>少年文雅望崢嶸。曾識淵翁有月評。丱角猶懷山寺面。早花常愧㵎松情。去時旌節柴門枉。歸日簫笳白馬迎。可惜龍川一口氣。誰之不若不公卿。</text>
<title>樹下睡狵</title>,<text>庭際葡萄一架陰。紫蔓倒地風輕擧。古松弱槐枝相樛。炎天赤日不到處。老狵擇地如有神。終夕深眠不知暑。幾處長安褦襶子。揮汗炙手來又去。寄語兒童莫打驚。所貴物物得其所。</text>
<title>秋日</title>,<text>不有卷中人。老眼何由靑。吟蟬晩益淸。秋草徧空庭。浮雲自起滅。攲枕且吾亭。</text>
<title>金正言 壽錫 挽</title>,<text>舊時仁里好。壯歲頖宮詩。吐氣鍾山老。題名諫院卑。人生有子足。君死爲親悲。獨鴈天霜晩。雙旌皦日隨。</text>
<title>閔南原 鎭綱 挽</title>,<text>升沉一宦鬢皤如。長者襟懷自蕩疎。趾舅在時稱善士。尤翁禍日是司書。問生窮峽情緘數。同事喬山血淚餘。不見廣寒歸後面。湖雲渺渺送靈車。</text>
<title>洪生 禹著 挽</title>,<text>尺疏斯文重。三年北塞歸。冰淸與弦直。宜爾死寒饑。其二歷歷龍仁道。同行到白頭。邱原下霜露。淸漢去悠悠。</text>
<title>李文學 瑋 挽</title>,<text>邇來政績古循良。少日聲名翰墨場。秖得丹旌寫文學。空令白髮哭爺孃。朝榮夕悴神何意。蠖屈龍攄理則常。惆悵農翁講書地。江空草露滿寒螿。</text>
<title>徐監察 行遠 挽</title>,<text>骨肉猶睽異。人情有盛衰。而公不貳志。自我未生時。薄宦桑楡晩。孤形浩劫悲。排閽日廻照。藉手見先師。其二七月廣陵別。班荊仍劈瓜。誰傳不起疾。但道好還家。歧路言何盡。衰情涕自斜。子孫應世講。莫恨九泉遐。</text>
<title>李副正 志逵 挽</title>,<text>太學寃魂三月雪。倉官義氣數行文。貞松寒後方知勁。良玉灰中自不焚。篤好老年尤可愛。卷懷淸致更誰羣。深慚託子叮嚀意。後死無聞但白紛。</text>
<title>遊扶旺寺</title>,<text>蕭寺重來十載餘。居僧恠我鬢毛疎。浮雲百起復百滅。惟有靑山靑自如。</text>
<title>別洪生雲紀 章漢</title>,<text>歲晏北風寒。征衫霜霰集。聞君賦斯干。沃田歲有入。况有妻兒樂。良慰去京邑。丈夫負志氣。豈肯如維縶。俛首且下帷。深造在時習。壯年不我留。窮廬悲何及。尙念大碩人。赤心冀成立。</text>
<title>宋同知 奎賢 挽</title>,<text>河南門戶漢循良。上黨靑山生死鄕。枕上光陰惟藥餌。夢中天地幾滄桑。有孫何用悲埋玉。偕老終須會若堂。藉草春郊疑昨日。餘生白髮已如霜。</text>
<title>春祝 戊申</title>,<text>天地之心一箇仁。發爲大千界中春。地底一陽而二陽。坐看淑氣轉洪匀。我心惝怳喜與懼。堂上老人鬢如銀。有子不能娛心意。四十五十長吟呻。半生讀書知何用。小學篇中愧敬身。願天下鑑一腔赤。日月爲我無䞭䞭。歲歲上堂歌魯頌。北有萱兮南有春。上願吾王推達孝。制節謹度和民人。下令蔀屋與朱門。老者肉帛歡顔均。</text>
<title>任判官 適 挽</title>,<text>天姿敏達合時須。少日詞華卽技餘。相視喬山雪裏涕。纔傳塞府夏中書。高堂夕照魂猶結。小築淸風計亦虛。不食由來兒必做。且留衰眼覘于閭。</text>
<title>贈蒼玉屛主人釣竿</title>,<text>籊籊園東竹。溪流幾尺高。沉吟玉屛趣。豈必我身操。</text>
<title>李生 德遂 挽 庚戌</title>,<text>七日陽來君不還。淸羸長憶別時顔。游魂定向書齋去。人在驪江獨掩關。其二映雪孤燈坐夜深。耳邊金石有餘音。靑山死骨知無數。那忍埋君好學心。</text>
<title>除夜</title>,<text>茫然五十一周星。霜雪邱原獨抱經。孤露卽今誰爲孝。此生猶恐負西銘。</text>
<title>李統制使 載恒 挽 辛亥</title>,<text>列郡何曾一士聞。忠肝萬里徹西雲。于今定遠非投筆。在昔荊州獨癖文。世難鼓鼙明主聽。家亨書劒衆兒分。舊時帳下千夫涕。遙望白江江上墳。</text>
<title>拜尤菴先生墓</title>,<text>寂寂空山百花。堂堂正氣何處。我來不聞一言。天高海闊延佇。</text>
<title>拜圃隱先生祠</title>,<text>我拜圃翁廟。庭空靑草迷。開門赤日出。徹曉子䂓啼。</text>
<title>拜靜菴先生祠</title>,<text>不覩先生貌。須知天地心。可憐手種樹。上竦下無陰。</text>
<title>魚龍仁 史周 挽</title>,<text>草沒溪南數尺碑。白頭還共野黎悲。秋來欲向龍門住。耆舊風流更有誰。</text>
<title>仁祖大王遷葬挽</title>,<text>於昭陟降日監臨。沒世懷恩下土心。須識再昌功過漢。未聞千乘孝如參。乾坤偶値明夷象。今古同傷采菽吟。尙冀帝庭新命固。傳來精一聖孫欽。其二松柏喬山霜露滋。吾王孝思動神祇。慮深非爲防崩雨。宅吉何殊洛協龜。丹鼎依依龍馭返。白雲望望帝鄕遲。舊臣不在餘孫子。猶復愀然若見之。</text>
<title>仁烈王后遷葬挽</title>,<text>十亂婦猶一。三才坤與參。於皇我聖后。匹美古周南。求劒增鴻烈。觀舟惕燕談。歡從長樂洽。恩與八方涵。厭世腥氛迫。環東涕血含。欄花春渺渺。陵柏老毿毿。玄隧神應護。重宸寢不甘。胡天示災恠。非我眩輿堪。福地慳千祀。良辰儼六驂。蓐收淸御路。富媼出祥嵐。露泣揚新茀。香凄啓舊函。追思如喪妣。餘慶願多男。制已移岡設。封仍倣廟龕。畫摹臣曷敢。握管但懷慚。</text>
<title>鄭僉知 湜 挽</title>,<text>世間殊少讀書人。一覿冲儀意便親。朱墨浮沉非俗相。溪山瀟灑可閒身。文淸遺業徒餘壁。孝理新恩更綰銀。風雨重陽來故里。向年傾盖隔如晨。</text>
<title>同諸君泛菊。侑以陶詩。仍和其韻。</title>,<text>吾廬孰云幽。讀書聲頗喧。暇日履錯然。黃花戶北偏。秋色何蒼然。擧目盡寒山。臨觴共長嘆。淳風何當還。柴桑有遺音。是子可與言。其二盛酒老瓦盆。登盤粲金英。文質頗相宜。欣然君子情。一觴便流通。四座弁無傾。黃葉徧空山。霜鴈時一鳴。忽有寒梅至。且復候陽生。</text>
<title>盆菊</title>,<text>風雨滿哀壑。孤芳不受寒。移家辱相近。自有臭如蘭。謝菊其二偶値歲寒後。幸升君子堂。苦心元自在。不是避風霜。菊答</text>
<title>十月二日夜。宿島坪村。曉起有感而作。</title>,<text>明陵拱木杳秋烟。星漢昭垂夜夜天。簪筆舊臣猶不死。白頭窮谷夢花甎。其二一宿桃源意杳茫。雲山幾曲水流長。惟有丹心銷不得。悲歌中夜憶先王。</text>
<title>尹成甫 鳳韶 挽</title>,<text>我昔求友早。君家伯仲良。仲兮我同庚。君則二歲強。曰汝於我館。吾母供中堂。維時各少壯。頡頏翰墨塲。君爲漢魏詩。調格不可當。譬彼九臯鶴。雙鳴聲遠颺。志氣一何壯。其樂諒無央。邇來四十齡。回顧意茫茫。一別兵戈際。遂成參與商。鮮民不如死。廓然過琴祥。書來每自疚。崖蜜見中腸。八月喬山道。哭君漢水陽。立馬望脩門。掩抑涕盈裳。聞君有遠行。我時病在床。古人白馬奔。此道已全亡。飛沉及脩短。寘之勿復詳。有子萬事足。不見吾家剛。豈我友朋少。于今盡凋傷。溫溫君子心。寤寐不敢忘。悲吟坐中夜。邱原凄雪霜。不知崖海客。白髮幾許長。未死或相見。安得君在傍。</text>
<title>漫吟</title>,<text>永懷無極子。坐歎坤復間。寒梅意欲動。斟酌一陽還。</text>
<title>詠梅</title>,<text>莫小盆中土。能先天下春。秖應冰雪底。千樹盡精神。</text>
<title>尹都正 泓 挽 壬子</title>,<text>白頭孤憤氣如山。禍福誰人透此關。今古堂堂三節祖。也應歸拜不慙顔。</text>
<title>謝大卿 庶再從弟紭 送藤杖</title>,<text>老去無餘興。春深不出關。慇懃桃竹杖。扶我上靑山。</text>
<title>恩歸亭小集</title>,<text>亭空誰主客。境寂是山林。沙白一何逈。江淸還不深。異鄕花樹樂。衰世渭陽心。野外多饑色。停觴悄獨吟。</text>
<title>趙持平 正純 挽</title>,<text>亂後逢迎血涕橫。邱原相望老年情。君歸泉下猶生氣。仗馬于今不復聲。</text>
<title>李南平 顯應 挽</title>,<text>聞說南平縣。新喪賢使君。五月靈車還。百里哭聲聞。老我久憤俗。違道徒紛紛。愚神不可欺。誠僞自玆分。嗚呼先相國。憂民意甚勤。此意君不失。救之猶溺焚。縱孤韋平業。且與召杜羣。挽歌採風謠。遙寄廣陵雲。</text>
<title>哭安直長 重謙</title>,<text>短褐衝寒訪弊廬。名山藏副意何如。白頭孤坐蟬聲裏。淚滿中庸一卷書。</text>
<title>次鄭厚卿韻</title>,<text>麋性安野草。鳥心駭門鼓。云胡市朝間。深坐類圓戶。天怒未敢豫。旅瑣肯言苦。時節已重陽。悄悄對凉雨。有懷谷口隱。婆娑二松樹。</text>
<title>姜君長文 奎煥 挽</title>,<text>君初二十時。見我以書贄。滔滔筆端舌。未語已心異。通亭後多賢。詞翰乃家事。君又稱酷似。學問知有自。餘力涉九流。蓋非拘儒類。實以三世好。繾綣不我棄。揚袂說理氣。馳牘辨仁智。往往造深微。寡陋竊自愧。忽騎從事馬。旋持寢園被。沉緜漳濱憂。無乃書爲祟。一死無早晩。朝聞自不易。不見三四載。未敢測所至。白髮臥窮谷。吾黨日凋悴。煌煌三秀草。沉歎傷爾志。深深漣州土。望望白雲淚。崦嵫日色凄。破屋無簞食。病間一往哭。未往先酸鼻。</text>
<title>十一月九日夜。夢海昌都尉。曉起口占。錄奉伯玉行人 瑗。</title>,<text>白頭窮谷寡相親。夢裏時時見故人。料得重泉惟疾念。遼天渺渺逐征輪。論語孟武伯章註宜熟玩。這箇道理。恐無間於存沒矣。如何如何。</text>
<title>次兒子立春韻 癸丑</title>,<text>春來如有約。老去一無能。自覺慙幽獨。何論樂遠朋。良心隨茁物。宿習解纏藤。天地饒和氣。治平庶可徵。</text>
<title>金正言 壽鏶 挽</title>,<text>十載哭君兄弟淚。此生於世却支離。一般諫職丹旌字。依舊慈顔白髮悲。郵縣縱微成反哺。泉壚無隔續吹篪。遙知雪裏新墳小。猶自臨風想雅儀。</text>
<title>金安岳 昌說 挽</title>,<text>郡紱棲遲四十春。相門餘業尙淸貧。經來浩劫疑前我。歸去重泉盡故親。連袂嘗遊陽谷宅。升堂憶拜大夫人。獨憐後死支離甚。能見顚發茁新。</text>
<title>鄭英陽  挽</title>,<text>一第當時若易然。窮通只可聽蒼天。故人衮衮靑雲上。小邑栖栖白髮年。嶺嶠書回千里雁。山齋榻下滿林蟬。松楸聞說相隣近。臥疾徒傷負漬綿。</text>
<title>柳都事 壽觀 挽</title>,<text>萬竿脩竹拂雲天。滿架琴書偃仰邊。薄宦向來聊偶爾。故園歸去便超然。江郊軟話消長日。湖海相思隔暮年。千里赴書何處至。白頭癡坐淚如泉。</text>
<title>韓佐郞 配斗 挽</title>,<text>破屋蕭條日在山。知君死淚不曾乾。可憐幾歲嬰微祿。虛作安陽一喜顔。</text>
<title>寄吳左尹 重周</title>,<text>八十陽山老。猶堪矍鑠稱。春生處士柳。雪灑灞亭鷹。薄糶充飢足。殘書禦睡能。漢時皇甫傳。休退見何曾。</text>
<title>春事</title>,<text>頭白詩書裏。身依桑梓邊。山深子䂓晝。村暖杏花天。有興聊孤往。無思且穩眠。濛濛時雨下。與物共欣然。</text>
<title>曉吟</title>,<text>睡美不知曙。微聞時雨聲。融神入無極。此樂便韶英。</text>
<title>時雨</title>,<text>盲風彌日。人氣不舒。時雨沛然。人氣乃蘇。一氣交感。如吸如噓。勿謂高高。天不違余。</text>
<title>閒行</title>,<text>深谷何逶迤。終日行復行。雉驚時一飛。虎跡頗縱橫。偃松有古意。林花空自明。勿云吾廬淺。聊可適性情。</text>
<title>北林閒步</title>,<text>花開不見人。山禽相與語。有興偶然來。興盡還歸去。其二日日無事遊。長松與爲友。藥草滿途生。一嘗香在口。其三童稚好升木。時驚鼯鼠遊。折來花在手。白髮似相羞。其四有風閉門坐。無風携杖行。人生聊復爾。心裏復何營。其五亭午樹梢靜。歸來風滿衣。山禽稍相熟。笑語不驚飛。右一首和心源</text>
<title>和大心 從弟維</title>,<text>花氣生林壑。雲嵐出戶庭。擧頭還獨笑。身世入丹靑。</text>
<title>偶吟</title>,<text>樹杪聞人語。花陰散馬蹄。春風吹夢去。先到雪溪西。</text>
<title>獨坐</title>,<text>凈欲焚香坐。閒惟隱几吟。雨中春酒綠。花裏草堂深。歲月靈芝歎。乾坤古栢心。白頭誰與友。黃鳥有嘉音。</text>
<title>三月晦日</title>,<text>靑春去我堂堂。白髮看山悄悄。松下婆娑幾人。花間睍睆雙鳥。其二巖花自開還落。谷鳥誰敎爾鳴。邂逅淸風一至。空山獨坐無情。</text>
<title>金參判 雲澤 改葬夫人合窆挽</title>,<text>君家一何盛。矯矯荀氏龍。嘗聞竹翁言。君有儒素風。立朝頗謇諤。持己常謙恭。嗚呼壬寅事。欲語摧心胷。蘭何生門側。玉不汚火中。君時無一言。大哭向蒼穹。宗國可奈何。臣敢惜微躬。鬼神爲悲泣。白日照赤衷。惟君瑞石祖。蔚有保社功。羣孼謂可讎。一門罹鞠凶。人事幾飜覆。天運有閉通。寘之勿復論。後世自至公。哀哉崩城婦。淚徹泉重重。淚盡命亦盡。今日下相從。緬憶沈氏宅。鄰近吾方童。君騎白馬來。玉雪少年容。鳴鴈何雝雝。百兩搖玲瓏。轉眄五十年。世故莽無窮。後死生百酸。衰矣已成翁。緘詞與諸孤。寄淚灑堂封。</text>
<title>尹水原 涉 挽</title>,<text>近接隋城土。深知父老悲。吾飢幸不死。公去遂無歸。望望甘霖遠。靑靑野麥垂。往來書尺在。回首淚盈衣。其二高閣槐陰裏。輪蹄雜沓來。自從郞署日。見許廟堂材。尺疏孤忠欝。脩塗大翼摧。素聞張仲友。重爲二難哀。</text>
<title>杜鵑來叫庭槐</title>,<text>五月風露滿槐林。黃昏子䂓啼更深。靑山何處無高樹。似識孤臣再拜心。</text>
<title>雨坐川上</title>,<text>雨裏一壺酒。出門觀漲川。冠童聊偶爾。魚鳥亦欣然。多愧揮鋤汗。休爲枕卷眠。不辭衣盡溼。甘澤荷皇天。</text>
<title>兪參判 崇 夫人挽</title>,<text>近聞樛木化。先及大夫家。梱內都無怨。心中一箇和。含飴已可樂。扣缶不須嗟。秖有親婣淚。尋常慕德多。</text>
<title>李進士 命采 挽</title>,<text>爾我同自出。爾婦我自出。念爾內外舅。見爾涕屢出。其二爾質雖淸羸。爾性頗剛决。謂爾立揚早。不曾憂短折。其三爾翁雖失爾。爾季有存者。吾妹有一女。胡忍女又寡。其四爾嘗悲汝剛。爾死無自悲。那將八九歲。易得二男兒。其五樹木豈無死。遺種便長存。勿云出地小。頃刻拂雲繁。其六聞爾憫吾衰。向翁求胡麻。誰謂吾不死。哭爾涕橫斜。</text>
<title>趙參判 彦臣 挽</title>,<text>時危一馬赴淸州。血泣蒼黃甚裒求。衮衮諸公頭盡黑。忠勞誰復與君儔。其二牛頭秀色接麟蹄。或棹孤舟或杖藜。旅寓追遊猶一樂。至今雲水夢魂迷。其三歲暮邱原白髮斜。故人死孝愧如何。九泉倘復逢吾弟。式穀猶應羡子多。</text>
<title>李副學 秉泰 挽</title>,<text>吁嗟近歲闃朝陽。空使南人識鳳章。河濁詎容膠寸力。苦心要不愧穹蒼。其二願識荊州每恨遲。春郊邂逅又相違。此人此世何由得。早晩靑山一哭歸。</text>
<title>八月十日。發寒泉向楓，雪諸山。途中口號。</title>,<text>出門已佳興。滿眼盡雲山。寄言籬下菊。且待主翁還。</text>
<title>沿道禾穀甚茂喜賦</title>,<text>物物天地內。目擊道斯存。苟得山水趣。其樂詎可言。塵淸且歲熟。是行亦君恩。</text>
<title>利川道中</title>,<text>余馬忽東首。瞻雲思浩然。野陰微逗雨。山意曖生烟。幾日觀滄海。今宵宿利川。此心猶俗累。一洗似秋天。</text>
<title>示大心</title>,<text>未到靈區樂有餘。靈區旣到興何如。此去登山觀海罷。與君堅坐讀鄒書。其二光陰忽已近三餘。馬迹栖栖焉所如。山水中含仁智意。也應勝讀十年書。</text>
<title>老木</title>,<text>老柯中斷出橫枝。雨露無偏自四時。寂寞好音惟鵲至。崚嶒古意少人知。</text>
<title>原營感舊</title>,<text>塵緣難撥棄。玆役費經營。白髮心猶少。靑山面不生。時逢某邱勝。願作一廛氓。况是桐鄕土。仍懷舊政聲。</text>
<title>過伴鷗亭舊址</title>,<text>勝地今誰主。吾宗舊有公。勿云分泒別。猶喜出門同。老木烟沙際。孤村夕照中。鷗波空浩蕩。獨立意無窮。其二感激宗人淚。如經峴首來。華堂草屨滿。春日綺筵開。往迹如斯水。空臺復此盃。淸風聞割袖。殘裔益堪哀。</text>
<title>嘲大心衣羽衣</title>,<text>問爾何年鍊道成。雲間裊娜羽衣輕。忽看平地化仙子。不羨古人爲佛兄。昏眼却疑騎白鹿。醒心還似聽瑤笙。且煩老爪搔塵背。坐說蓬萊水淺淸。大心騎白驢行。畏虎繫鐵鈴於馬尾。南冥謂鈴爲醒心子云。</text>
<title>秋夕</title>,<text>日斜雞犬鬧荊扉。知道家家上塚歸。大野凄凄霜露白。征人何事獨霑衣。</text>
<title>偶吟</title>,<text>八月風高爽客襟。草間終日候蟲吟。秋來霜露還爲敎。百穀田田摠實心。</text>
<title>感懷</title>,<text>意氣相傾涕笑間。江山誰作主賓看。十年事往無人識。惟有苔碑記姓韓。</text>
<title>渡圓通江望寒溪</title>,<text>邇來移宅近靑山。意欲携書老此間。東海仙人應笑我。十年贏得鬢霜還。</text>
<title>嵐橋路中</title>,<text>船回水驛小。馬入洞天幽。古木不知歲。寒花無數秋。赤城雲渺渺。瀛海思悠悠。未學金丹術。重來已白頭。</text>
<title>洛山觀日出</title>,<text>坐待東方出。沉思羲仲前。陽來開有眹。聖作覩爭先。一破鴻濛地。疇違咫尺天。茫茫依附際。目盡是爲邊。其二世界開長夜。天心憫衆盲。昇雲還作暈。傍海乃騰明。輪轉無時息。光新逐日生。扶桑繫余馬。不待御風輕。</text>
<title>海山亭</title>,<text>城北名亭勢不孤。放開滄海散爲湖。浸却金剛山一面。倚欄人似坐虛無。其二海上千峰玉立高。雲霞朝夕似崩濤。此中合着空中閣。鞭駕風霆也是豪。其三靈區雲物幻空靑。錯落波中幾點星。華人但有金剛願。不識吾東有此亭。</text>
<title>海金剛</title>,<text>住在山中足。浮來海上何。須知萬千數。秖是一拳多。其二昔從高處望。山勢似奔濤。今來海中見。造化有遺糟。</text>
<title>七星石</title>,<text>雲河曙光動。北斗低復昂。俄驚自天隕。宛在水中央。</text>
<title>三日浦</title>,<text>世外逃名何用書。磨丹鑱碧術全疎。苟於山水窮眞趣。一日猶應千歲如。</text>
<title>發向楓岳外山</title>,<text>馬入雲霓明滅中。滄波背指七星東。此生隨遇且爲樂。莫說今晴明日風。</text>
<title>新溪寺</title>,<text>傍海千峰秀。穿松一逕賒。何年爲佛寺。此地似仙家。雨壑龍吟壯。霜空鴈字斜。欲知吾臥處。遙見赤城霞。</text>
<title>玉流洞</title>,<text>洗出芙蓉色。鋪來白玉流。天公十日雨。爲我壯心眸。其二欲問九龍居。只在山廻處。人生貴知足。怊悵還歸去。</text>
<title>佛頂臺</title>,<text>誰令巧彫斲。羅立此奇峰。突過如來頂。翺翔北斗中。巖明瀑幾曲。霜赤樹千重。內岳惟天一。雄觀與爾同。</text>
<title>雁門嶺</title>,<text>四邊風栝晝常昏。列岫連天有一門。從此內山眞面目。一時羅立似兒孫。</text>
<title>眞佛菴</title>,<text>無語相看丈六身。石形如佛佛如人。弗人是佛人非石。那得虛中更有眞。</text>
<title>上毗盧峰</title>,<text>絶頂風多不産松。眼前顚倒大千峰。入山深坐形如佛。傍海高騰勢若龍。石累一拳窮化迹。波傾萬斛盪塵胷。中天卓立何曾遠。才竭人人任所從。其二身隨雲意遠。眼與日光新。地厚能容物。天高却近人。登山誰小魯。蹈海獨羞秦。提掇吾心去。要無一點塵。其三海山萬里倚天晴。蕭瑟秋烟幾點橫。四海腥塵那得汚。玆山自有衆香城。其四秋日悲歌憶紫陽。古來天意劇蒼茫。南嶽泰山同一樂。栖栖吾道亦何傷。其五維嶽臨東海。吾邦共汝瞻。莫學詩人語。閒將雪較鹽。其六脚倦還思睡。憑虛枕古巖。天晴碧海闊。斜日數歸帆。</text>
<title>天一臺</title>,<text>返照明深壑。千山拱一臺。辛勤脚踏處。談笑眼收來。十日雨頻作。連宵雲忽開。若非天借便。虛作一遭回。</text>
<title>見諸大師眞</title>,<text>魁梧氣象七分間。枯死如何不出山。可憐直坐高明過。錯道前生了事還。</text>
<title>望松蘿菴</title>,<text>歲暮王孫胡不歸。長松爲屋碧蘿衣。我來弔古靑山裏。悵望雞林黃葉飛。</text>
<title>地藏菴逢訥上人</title>,<text>不憚尋孤寺。猶欣見訥師。浮雲無定住。此地豈同期。聽法花如墜。看山席屢移。禪門但空寂。何故復爲詩。</text>
<title>出山</title>,<text>君惟喜山水。吾亦厭塵紛。早晩携書至。從容一榻雲。其二少年不曉事。容易語名山。二十年前客。白頭今始還。</text>
<title>龍山村</title>,<text>淸曠龍山土。淳厖太古民。雲林吾可隱。板屋汝爲隣。碧海秖三舍。雪山如故人。長吟白駒什。還欲訪沉淪。</text>
<title>上道新舍</title>,<text>自非經濟手。常有遂初心。滄海君將隱。靑山我復尋。三神聚精氣。一屋面晴林。何日落成酒。聊同野老斟。</text>
<title>望雪嶽</title>,<text>語大元無敵。窮高詎可重。試於平地見。邱垤亦爲峰。</text>
<title>李僉知 綖 挽</title>,<text>近世多循吏。今人少好孫。况玆栗翁後。能守石潭村。天予無求爵。家承有受言。他年訪文獻。耆德復誰存。</text>
<title>鄭老 纘昌 挽</title>,<text>三月衡門芳草生。丈人來告白雲行。豈知仙界還墳土。方恨吾鄕失老成。耿介自非塵俗相。詩書誰託故家聲。別時杯酌空如昨。素髮寒花獨坐情。</text>
<title>哭李生 志賢</title>,<text>洛下朋來忽告凶。推床涕淚自沾胷。人言未見三年齒。我憶曾書九箇容。松本後凋期實遠。苗多不秀問何從。異時寢哭應煩爾。胡使長號繞斧封。</text>
<title>南監司 道揆 夫人挽</title>,<text>淸風溪上幾尋春。池閣龍門一愴神。白首還嘗剪髻酒。閨中應識舊遊賓。其二晝燭空閨十載悲。重泉皦日是前期。死生謝氏靑山宅。今古張林婦德碑。</text>
<title>徐會之 慶普 聞余將盡室入麟洲舊居。持酒來別。余實有志而未也。旣笑且愧。詩以謝之。</title>,<text>積雪空山裏。靑燈悄獨吟。壺樽百花氣。天地一陽心。愧我宜深入。令君費遠尋。相䂓無別語。莫貴滿籝金。</text>
<title>立春 甲寅</title>,<text>歲月日時俱得寅。人而可以獨違仁。須信賦生天厚我。靈臺自有四時春。其二四運無端集夏時。恭將一治祝宸慈。上穹自有無言妙。斗柄旋來人不知。其三五十人生似醉迷。窮廬素髮意悽悽。汝曹勉勉同爲善。起自今年第一雞。</text>
<title>次贈金道叔 就徵</title>,<text>春鳴還自代秋吟。物物眞如競分陰。四十男兒也不小。莫敎虛負最靈心。其二天時人事獨沉吟。一氣非陽便是陰。爲己爲人誰識得。難欺先有自家心。</text>
<title>上元</title>,<text>節氣無端自南北。月輪隨地却高低。老農占驗還多事。俟命修身理卽齊。</text>
<title>二月十九日早起作</title>,<text>點滴通宵雨。安舒勢好哉。衆心醺似酒。百蟄聽如雷。妙入無聲處。功由不息來。讀書新意味。霽色滿池臺。</text>
<title>哭姜生 演 次其臨絶韻</title>,<text>高棲太白谷。舊德晉陽門。隨身小學在。歸去不慚魂。其二生死無窮恨。何由更及門。他人好收骨。老子獨傷魂。其三面上他鄕草。天邊望子門。題詩與老阮。恐有未招魂。</text>
<title>暮春復遊斜川。拈淵明飮酒詩。分韻各賦。</title>,<text>昊天及爾遊。出門欲何之。煕煕坐陽春。如見太古時。斜川晝夜流。余懷實在玆。人道貴不息。努力勿復疑。野外一尊酒。年年且同持。</text>
<title>湖峽過路題伏龜亭 亭在木川有尤翁筆</title>,<text>老木有古意。淸川流不停。秋陽無限思。獨上伏龜亭。</text>
<title>飛來菴敬次同春先生韻</title>,<text>輕陰遲野日。冷溜響風臺。坐歎書邊蠹。行憐屐處苔。高天惟見斗。百蟄未聞雷。咫尺有玆境。云胡不上來。</text>
<title>過華江李徵君 頤根 舊亭</title>,<text>寂寂華江北。孤亭思殺人。遠沙空自白。老樹爲誰春。睡犬驚歸棹。鳴禽恠幅巾。凝塵趺坐地。不見若相親。</text>
<title>登滄邱</title>,<text>冲庵不可見。此地使心悽。冥冥雲水合。時有子䂓啼。其二浩浩大江流。公歸神獨留。窪樽不可飮。惆悵倚高邱。右次冲庵韻</text>
<title>馬上口號。次宋君晦可 明欽 韻以別。</title>,<text>偶得玄繩錄。如同李郭舟。還勝十年讀。枉作一旬遊。虛樂終無益。眞功死乃休。皓天寧不復。垂老漫懷憂。</text>
<title>臥疾和朴士洙 聖源</title>,<text>意與頹齡下。閒仍嬾性成。泉溝雨乍集。野草燒還萌。罷睡朝曦白。盈襟夜氣淸。秋風忽復至。倚枕聽蟬鳴。</text>
<title>七月六日。夢起書感。</title>,<text>慈顔一隔幾星 疑躔。枕膝攀裾却宛然。頭白至今迷所愼。惟憂應復及重泉。</text>
<title>七月八日。夢拜丈巖相公。劇談竟夜。覺而作。</title>,<text>丈翁相對類癯仙。談論依然未病年。斯世難逢一塲快。覺來林木滿淸蟬。</text>
<title>洪外兄成伯 禹集 室內挽</title>,<text>吶吶重厚容。吾猶及壺翁。夫人鍾厥美。所行唯敬恭。嘗聞吾姑敎。是有故家風。其二吾兄眞傲吏。骯髒風塵裏。白首縣如斗。孤露誰爲喜。婦子亦不待。人生恨何已。其三鬱鬱湘山水。歸從樂哉斯。嶺土淸而曠。魂氣無不之。早晩歸來賦。惻愴雞鳴詩。</text>
<title>立春口占 乙卯</title>,<text>春生大寒後。酒好半酣時。相勉無他語。消融一箇私。</text>
<title>喜李君建伯 胤績 步尋其遠祖墳山。澆酒而歸。</title>,<text>十世雖遙見則憐。山空雪裏斷跫然。珍重歲時墳上酒。良心從此達如泉。</text>
<title>上元</title>,<text>出洞邀明月。登堂誦國風。來年上元夕。又復幾人同。</text>
<title>松林閒步</title>,<text>松梢俯幽寺。捫蝨老僧孤。忽聞野鶴唳。歸思在江湖。</text>
<title>拜二先生書院致膰。與諸生坐松林下。同醉作。</title>,<text>圃隱闢佛氏。吾道乃復東。豈徒王氏臣。實惟紫陽忠。蒼生胡無福。天不佑靜翁。惟有千載心。白日當天中。吾鄕亦何幸。南北儼靈宮。二月祀事成。執膰愧微躬。得此詎敢私。神其啓羣蒙。萬物得時雨。天地方和風。此理無今古。犂然如感通。豈我無醇酒。心醉諒難窮。</text>
<title>金生 重九 挽</title>,<text>一見臨湍老。心知忠信人。緇帷能愛士。蔀屋獨憂民。掌上璿璣轉。胷中井地均。緖餘徵令抱。垂涕惜沉淪。</text>
<title>對酌松陰和士洙</title>,<text>偶將觴詠對春風。松色高低一畝宮。暇日優遊良亦樂。書簷已覺午陰空。</text>
<title>大心松巢偶成</title>,<text>林㵎簷籬盡是松。世間何類不相從。人生與汝同孤直。且取其心莫取容。其二滿目靑靑寒後松。心期舍爾更安從。笑君庭畔三叢樹。強作長安富貴容。</text>
<title>吉趙二生過 冶隱，重峯之孫。</title>,<text>金烏遙接沃州山。悵望南天星斗寒。今日相逢兩家子。懦夫猶覺激心肝。</text>
<title>三月三日松間吟</title>,<text>春陰漠漠欲生霞。三月空山不見花。洛下踏靑如夢裏。萬松深處一筇斜。</text>
<title>問士洙</title>,<text>身上仲由袍。知君恥不恥。不恥言非難。中心定何似。</text>
<title>和士洙</title>,<text>透得此關頭。爾心始無歉。察時愼毫釐。斷處快一劒。</text>
<title>聞諸生上山有吟</title>,<text>柴扉孤掩落花風。病起春光一半空。却笑諸君欺我老。讀書聲在萬松中。</text>
<title>訪德峰吳左尹不遇</title>,<text>碧桃花落古堂前。竹杖楸枰共寂然。聞道將軍海獵去。豪鷹獨坐望雲天。</text>
<title>醫人張敬賢。爲見兩孫痘患。一月再至。其歸口呼以贈。</title>,<text>重來已是信爲基。危處方知着手奇。何限世間慈弱義。白頭吾甚愧良醫。</text>
<title>聞黃學士子直 梓 充義州軍有懷</title>,<text>聖朝兵不用。乘障亦迂儒。應知禁中牧。起自北邊徒。其二海色迷孤戍。蟬聲滿故林。君親俱未報。堅坐讀書心。</text>
<title>南監役 道振 挽</title>,<text>楓溪舊面幾桑滄。一笑龍門白髮長。鳴㵎欲寒炊黍竈。崩崖或近讀書床。名窩妙義無由問。盡室高風不可忘。汙濁世中那住得。秋天寥廓去揚揚。</text>
<title>哭黃生汝雨 有龍</title>,<text>士心貴貞介。未可以貌觀。君如水中石。瑩然色淸寒。敦行固不易。處貧良亦難。紛旣有此美。窮達顧何關。煌煌三秀草。爲爾發長嘆。常時首邱思。返骨心乃安。有女啼在室。收聚舊書還。一紙橫渠語。塵滿誰人看。朝窓坐點檢。生者獨慙顔。墳菴落葉赤。忍過讀書山。</text>
<title>別李衡老 天柱</title>,<text>梅花未發已君還。凍雪寒雲無限山。近誦周南召南未。去時和氣滿容顔。</text>
<title>憶衡老</title>,<text>枕畔數枝梅。故人歸後開。朝朝窓影裏。如見抱書來。</text>
<title>盆梅</title>,<text>枯木忽生意。玄冬花近床。宵燈微作影。曉枕默聞香。人力那回暖。天心又見陽。攀援欲有贈。予美在西方。</text>
<title>除夕口號</title>,<text>一盞屠蘇滿座春。元來四海弟兄均。極知此道人同得。我願朝聞爾日新。其二宿習因循事事然。長言來日與來年。却驚來日來年是。到得來年莫似前。</text>
<title>立春 丙辰</title>,<text>皓首無聞愧此身。窮廬猶自閔斯民。我願君心何所似。斗杓一轉天下春。</text>
<title>豆溪小集口占</title>,<text>叔氏茅簷外。溪淸岳色新。㵎毛寧我祖。道杕喜佳賓。梅柳經人日。蓬桑又丙辰。他時耆社酒。同醉逸亭春。</text>
<title>上獨樂亭</title>,<text>新春草色動。野闊大江流。平生同樂意。獨立更千憂。</text>
<title>吳左尹 重周 挽</title>,<text>自失德峰老。難逢好丈夫。情驩莫論齒。身退詎殊途。不見瀕陽起。誰爲湖上圖。門前空柳色。鷹去杳雲衢。</text>
<title>溪上駐馬。望吳左尹舊居。感而作。</title>,<text>歎息前年死好人。那堪舊宅又新春。平原弱草依殘雪。摠是將軍獵後塵。</text>
<title>哭柳修撰益輝 謙明</title>,<text>孤坐空山白髮疎。泉臺直氣幾時蘇。朱文一部須還我。今世無人讀此書。</text>
<title>過宿李君習之 灌 茅齋留題</title>,<text>不見其人。但見其居。果木方列。川原紆餘。童子應門。進退安徐。知爾敎之。小學之書。篤實懇惻。方是爲己。不緩不急。至死乃已。朝與朋友。痛說及此。欲以語君。君不在矣。</text>
<title>酬成進士仲章 爾漢</title>,<text>大學工夫首致知。自餘家國以玆推。世人都失本源地。天下空多枝葉辭。子見何殊一噎廢。吾言正似兩輪資。老年且抑豪揚氣。苟欲朝聞在日孜。</text>
<title>聞鄭君魯源 師洙 誦早梅詩。和贈。</title>,<text>梅花於我不相干。觀處惟應驗善端。擧目天機都活潑。中庸一部最要看。</text>
<title>和洪君子容 器海</title>,<text>焉知來者不如今。尼聖於人有畏心。河海鼎鐘均是小。天機嗜欲較誰深。霎時石電難長守。斧後牛羊復見侵。頻復屢盟俱可歎。爾應求我我還尋。</text>
<title>上鸕鷀亭</title>,<text>洛上雨新歇。千崖花發時。春風吹客子。西日照鸕鷀。野勢依山逈。江流抱壁遲。蒼松有古意。庭畔倒垂垂。</text>
<title>過忠烈祠。放舟南下。</title>,<text>鸕鷀回首隔雲烟。水白沙長意渺然。忠烈祠前增感慨。長虹疑有氣衝天。</text>
<title>謁尙德祠</title>,<text>忽是重三節。依然晬日廻。桐鄕七分貌。如待小孫來。</text>
<title>尙德祠和白生 龜成 見贈詩</title>,<text>宛似童年侍。誰從幕後移。德容春滿座。仁澤雨偕時。故老略已盡。後生那得知。徘徊堦草色。庭宇野風吹。</text>
<title>留別金進士 相箕</title>,<text>偶爲嶺外客。落盡尙州花。絃誦興巖近。風烟洛水多。主人能護疾。行子便如家。却別幷鄕去。猶應夢裏過。</text>
<title>贈聞慶宗人 棡</title>,<text>嗟嗟我宗。從古不繁。或落于南。今爲寒門。如水分流。其始一源。世遠代易。忽若路人。陽山之南。有曖其村。我欲從之。春雨谿飜。嗟我宗人。各愼厥身。讀書砥行。及爾子孫。臨歧書此。他不盡云。</text>
<title>中原歸路。別閔弟士元 遇洙。</title>,<text>好水好山兼好書。二三好友與之俱。世上何緣全此好。揶揄已有鬼嗔吾。其二去時一紙行程曆。脚下頭流與俗離。漱玉亭前還一笑。焉知吾學不如玆。其三千載孤雲去不歸。仙山芝草邈難期。老年喜得南遊力。賴有中流砥柱碑。其四端居不欲出庭戶。意思常於靜處偏。此行展拓良非少。莫恨中途一廢然。其五相逢相別一琴臺。路上光陰更惜哉。滿目桃花春漲綠。秖應明日送君廻。</text>
<title>松臺旬講</title>,<text>松陰午日照橫經。野雉林鳩相和鳴。煕煕萬物皆春意。默見黃虞以上情。</text>
<title>李生 基敬 和示松臺經字韻。復用其韻以贈之。</title>,<text>頭白空山獨抱經。秋春長伴鳥蟲鳴。少年有志求聞道。先識乾坤正大情。</text>
<title>松臺誦歸去來辭</title>,<text>出門便幽壑。列坐盡嘉賓。風晩松花亂。天晴鳥語新。隱約林端寺。微茫野外人。淵明詞賦在。千載默相親。</text>
<title>四月八日</title>,<text>滿地槐陰厚。人行影不分。孤齋燈似月。衆壑樹如雲。洛社疑前夢。溪樽駐夕醺。淸和好天氣。此樂共諸君。</text>
<title>傷雨中芍藥花臥地</title>,<text>松心不待後凋知。獨立亭亭貫四時。嗟爾草花顚倒甚。一番風雨力難持。</text>
<title>觀諸友習鄕飮禮。卽席書示。</title>,<text>草間綿蕝集靑衿。三代威儀乃見今。天地方行盛德氣。山林猶有古人心。酌來冽井泉爲酒。樂處疎松風入琴。尼父何年大林放。願將此意更硏尋。</text>
<title>寒泉之東。有一石頗奇古。其上寬平可坐。余名之曰讀書臺。臺上棠樹可愛。興至偶吟。</title>,<text>一樹甘棠微作陰。藤蘿解去自穹林。讀書臺上沉吟久。遙見當時勿拜心。</text>
<title>張君 性中 以其祖父僉知公命致酒肴。蓋其慶席餘資。而肅廟丙辰僉知公擢武科。今年爲回榜歲云。余重其意。倚醉作詩以寄賀焉。</title>,<text>夢裏明陵拱木春。鬢邊霜雪賜花新。喜君金榜重廻歲。知我丹墀舊侍臣。好事一尊煩令抱。賀詩千里忝嘉賓。莫嘆樗櫟邱中老。罝兔于周亦野人。</text>
<title>金監司 鎭玉 挽</title>,<text>似聞尤老語。公貌類文元。在國爲循吏。持門是好孫。徽言知有受。耆德喜猶存。後生空白髮。垂淚望靈轓。</text>
<title>酬寄柳進士 乘 誠齋韻</title>,<text>共是成來性。須知復處根。最初言不妄。而後行彌敦。象卽天雷著。心惟夜氣存。湖南近寥落。努力破蒙昏。其二維天不已聖之純。此道分明俱在人。一則公時便相似。四成我處每還因。須臾或離都無物。毫髮難欺自有神。方信善言千里應。要須各敬老年身。</text>
<title>受賜扇</title>,<text>臺省惟虛誥。林泉亦素飧。年年五月五。珍箑拜君恩。</text>
<title>松下酌松醪口號</title>,<text>午日作陰風作濤。坐來微露滴淸醪。蒼松百尺干雲直。那得人中似爾高。</text>
<title>自警</title>,<text>夢寐常宜靜。言思摠是閒。用心猶未熟。易失踧舒間。</text>
<title>觀漲</title>,<text>一川南北坐新晴。冉冉斜陽洲渚生。莫是滄浪嫌濯足。夜來猶自幾分淸。</text>
<title>金營將 澱 大人挽</title>,<text>八十來年身且健。是翁完福近希聞。少時義氣驚鄕俗。白首高歌臥海雲。死卽銘旌都御史。生疑夜獵故將軍。膝前赳赳三男子。殺賊惟知報聖君。</text>
<title>九日和陶</title>,<text>天心本自仁。肅殺亦生生。爲此羣陰月。尙愛重九名。天高昨日雨。萬木霜華明。扶杖陟崇崗。列坐聽松聲。顧影笑白髮。撫心惜逝齡。黃花開未開。有酒我且傾。詩書以終老。此事於我榮。嗟爾四方士。疇不起鄕情。及時當漑根。秋實各自成。</text>
<title>松下偶成</title>,<text>短松立如束。條葉密於織。白日容其光。落地文繡錯。我來愛此陰。沉歎坐永夕。三千與三百。細細劇絲髮。大哉聖人心。包括無一失。</text>
<title>曉雞</title>,<text>寒暑何曾廢。天機各自鳴。一心常惕若。報曉亦蠅聲。</text>
<title>除夕酬李君景受 鼎禧</title>,<text>老來方惜日。病起忽驚春。是處良心切。同君一撥新。</text>
<title>酬裵君乃誠 遠明○丁巳</title>,<text>歲色判昏曉。人情殊舊新。吾慚滿頭雪。天與一腔仁。千里求聞道。他時驗事親。南遊如昨日。回憶達城春。</text>
<title>酬李君子久 恒春</title>,<text>存心不待問惺惺。朝晝常如夜氣淸。向裏工夫須及壯。此翁無力制頹齡。</text>
<title>李進士 敏培 挽</title>,<text>昔與黎湖語。及門有二李。大李時相顧。識博質又美。小李不相見。蓋聞亦佳士。骯髒有姱節。詞翰時自喜。忽得乃兄書。前月病不起。嗟哉貞元際。萬物正資始。云胡三秀草。抱志雪中死。薑桂自有滋。滅性乃如此。平生好善意。白髮坐山裏。不知草萊間。湮沒幾箇子。遙憐讀禮燈。夜影凄孤被。告君且收淚。殘書爲料理。夙夜獨征邁。仍以敎穀似。</text>
<title>宋敎官 婺源 挽</title>,<text>春秋大旨炳日星。天爲此道生尤翁。鄕原之禍甚楊墨。辭而闢者伊誰功。此翁脚下難爲孫。後來典刑喜得公。先生有文一百卷。將與天壤垂無窮。大哉訏謨及功業。亦有編年書一通。公乃獨任編摩役。頭鬚爲白十年中。世人且莫輕訾謷。微君此事那有終。我初識面延英門。公時尺疏叫皇穹。鳳凰一羽人爭覩。布衣南去海連空。晩來薄宦非其志。行止猶觀時汚隆。驪水淸漪映書屋。廚中無烟三徑蓬。豈肯煩攤門外飯。要須不失乃家風。前月哭君九水村。是夜天寒雪冥濛。白髮窮山悄獨立。于今世事尙無聰。人家父祖萬仞壁。幾箇倒西復來東。紫陽此語眞痛切。自公之逝吾誰從。</text>
<title>追挽兪咸悅 學基</title>,<text>生來氣味近醇醪。恢蕩襟懷也是豪。老知世界都衰颯。猶喜年前見一遭。其二不徒傾盖獲公心。姻好因知內行深。驥足牛刀從古歎。區區何必語升沉。</text>
<title>和李君 師範</title>,<text>夜來春雨意頗足。庭草無人還自綠。同君日日念湯盤。且向前川作新沐。</text>
<title>報鄭叔範 纘楷 鄕飮酒禮志喜之作</title>,<text>天時盛德氣方濃。周禮于今却在東。酏酒虞庠娛庶老。舞韶齊路化羣童。也須推廣一家讓。安得挽回三代風。甘白古來常尙質。且將詩樂愼初終。</text>
<title>酬楊季達 應秀</title>,<text>肥瘠不關田。雨暘惟聽天。且各盡人力。時來興勃然。其二吾知告子不知性。相彼百川流必東。若非大智行無事。那得平成萬世功。</text>
<title>酬安達卿 衢</title>,<text>人生愚智詎相懸。朝夕磋磨賴友賢。苟不爲人斯過半。須思克己且從偏。涓泉漸覺新知達。快劒寧愁宿習纏。白首讀書還自笑。此心頃刻忽天淵。</text>
<title>詠蟬</title>,<text>屈平與爾眞同調。墜露朝朝飮更多。滿腹淸泠無處瀉。還疑遺響入騷歌。其二天公爲合樂。流響滿空山。竦耳凉風發。醒心爽氣還。時維夏秋際。物是鳥蟲間。我臥寧嫌聒。渠吟自不閒。</text>
<title>出川上</title>,<text>雨坐平沙風滿衣。淹留且復曝秋暉。淸川左右逢原地。天理人心共發揮。</text>
<title>落霞亭韻。爲楊季達作。</title>,<text>連峰霞氣半江明。高士風流曠古情。滕閣廢墟空水色。天台遺賦自金聲。上林日晩羣鴉滿。野澤秋淸獨鶴鳴。不有賢孫光緖業。世人那識此亭名。</text>
<title>謝秋湛二釋子</title>,<text>爲師千里意良勤。寶塔靈碑浩劫雲。自笑吾迂亦太甚。生來不見釋家文。</text>
<title>生朝自警</title>,<text>白頭無路報穹旻。每到生朝閔此身。但願從今聞大道。免敎虛作丈夫人。</text>
<title>閏九月九日登高</title>,<text>病起登高晩。天高鴈影長。今秋又一閏。是日再重陽。蟋蟀猶依戶。禾麻欲滌塲。籬花未全老。亦足泛吾觴。</text>
<title>葛谷鄭氏舍和大心韻</title>,<text>靜室琴書好。淸尊對菊花。人看將門子。我愛圃翁家。落葉迷村徑。寒流凈㵎沙。慇懃留客雨。二日得詩多。</text>
<title>題李生 雨佐 草堂</title>,<text>穿溪過麓不嫌深。暇日茅堂又一臨。邱壑淸緣輸老將。詩書遺化起儒林。嚴霜淅淅孤花晩。小雨沉沉落木陰。此夜燈前賦杕杜。壺觴珍重故人心。</text>
<title>李生 光震 挽</title>,<text>吾鄕詩禮古來敦。尙喜厓翁有好孫。二院絃歌方發軔。君亡此事與誰論。其二四隱亭空溪水寒。遺文零落在人間。汝門堂構他年事。泉下唯應望季難。其三書齋分占壑東西。好事松醪幾見携。來往風流今寂寞。不堪秋草塞山蹊。</text>
<title>別愼君叙 守彛 次其詩</title>,<text>白首高歌歲暮天。空山朝夕食淸泉。朋來千里驩如舊。同善何論覺後先。</text>
<title>酬鄭君汝大 來祚 贈詩 戊午</title>,<text>萬妙貞元際。良心發見時。鳶魚他自得。非是要人知。</text>
<title>得士洙書。久未報。思至。詩以酬之。</title>,<text>薄祿驅人也不遑。山棲啖薺未應忘。別來又見年華盡。舊讀循環幾格長。</text>
<title>酬宋生 頤錫</title>,<text>湖南近寥落。遜老尙淵源。喜爾多眞氣。與人無俗言。心孚地不隔。目擊道仍存。默默還成別。年來覺我煩。</text>
<title>追挽申進士 命觀</title>,<text>東湖一曲人如玉。廚不生烟床有書。農老門前盈尺雪。白頭回顧意何如。其二篋書零落已生塵。山水携家願卜隣。此意難從俗人道。世間何限白頭新。</text>
<title>酬朴君聖至 獻可</title>,<text>老方知惜歲月。愼勿拋好時節。爾來日雪如花。爾歸時花似雪。</text>
<title>酬金君平仲 時準 歌詩起壽</title>,<text>此身老去無餘願。移孝于今一事天。滿目艱危搔白首。古人何意欲長年。</text>
<title>宋僉知 世益 挽</title>,<text>草萊何限死耆儒。公道于今久已無。忠信元來天與貴。看公莫以一僉樞。</text>
<title>和李君晦甫 曄</title>,<text>上蔡去矜字。工夫秖一年。良心易頻復。本體詎長全。窺淺莫言大。鑽深方識堅。脊梁千百擔。生死直須前。</text>
<title>朴君聖至有詩示余。益知抗顔之爲可懼。臨別奉和以勖之。</title>,<text>遠來未必我爲賢。子欲求師性卽天。氣質化時渾是善。聖愚元不有偏全。</text>
<title>李君晦甫示原明所贈詩。感懷次之。</title>,<text>此爵焉能易彼貧。一生終是養於親。存順死安猶可及。到玆方信我爲人。</text>
<title>松臺觀耕</title>,<text>春泥汩汩水盈陂。更有田烏牛後飛。沉吟化育無窮妙。日用人人那得知。</text>
<title>三月五日登高</title>,<text>白髮芳尊感物華。那堪風雨夜來多。少年莫歎春光疾。留眼重看戊午花。</text>
<title>和楚山宰李矦 衡鎭 寄詩</title>,<text>自從離索白紛如。遲日空山坐念書。珍重故人千里問。春來詩興在公餘。其二頭白常憂負是翁。遺祠悵望楚山空。膰來素飽能無愧。願仗絃歌作士風。</text>
<title>許生 紳 挽</title>,<text>陽川世閥盛賢豪。滄海高風不寂寥。知子承家惟孝友。誰人解惜老蓬蒿。其二將子郊亭數往還。至今追憶却慙顔。人生書劒惟從好。多少思量摠是閒。其三西疇春及已人非。寂寂江雲掩峽扉。遙想龍驤柁樓夜。夢中風雨棣華飛。</text>
<title>金生 碇 挽</title>,<text>一水湛且綠。縈廻繞其宅。婆娑賢父子。人代閱來速。其二我愛素隱翁。天然眞實在。曩我移家來。翁歸不相待。其三雪裏一登臨。遺墟偶回祿。我言肯構責。不獨一茅屋。其四再來落花時。山鳥啼更寂。屋成人已非。臨流坐歎息。其五曷不爲家學。相見每相謂。腹中書五車。博洽亦可畏。其六骯髒不諧俗。爲文亦若玆。今人那易識。宜爾命之奇。其七家家讀書聲。鄕塾有古意。嗟哉正終時。惓惓育材志。其八深院詩書會。期君方秉拂。此事良亦難。居然善士失。其九相望莽蒼間。爾嬾吾亦老。一歲僅一見。中心則相好。其十穀雨新晴後。溪魚潑潑遊。沉吟去年約。益信此生浮。</text>
<title>南臺漫吟</title>,<text>人情天氣兩融怡。此樂堯夫先我知。活活淸川新雨後。萋萋芳草落花時。窺園屢被黃鸝請。爭席頻敎白鳥疑。歸對殘編聊一笑。優游終日亦何爲。</text>
<title>酬大心病中見示</title>,<text>泉石烟霞疾已深。如何無妄又相侵。此心只可先要好。淸濁同歸一利心。</text>
<title>鄭處士 餘慶 挽</title>,<text>叔祖平生小學書。澧蘭沅芷恨何如。抱經窮巷淸如玉。獨有門人白髮餘。</text>
<title>贈別李君太和 醇甫</title>,<text>相別玉屛士。偶來川上時。秋水淡無累。野日凈暉暉。遙樹一蟬鳴。興至便爲詩。</text>
<title>贈康君仲鴻 逵</title>,<text>楊柳依依冰雪深。都從書裏度光陰。那能使汝忘飢渴。良苦西山食薺心。</text>
<title>南進士 墪 挽</title>,<text>老眼年來厭俗塵。山林猶見讀書人。如今零落歸泉下。把翫餘光悼此身。其二白頭爲學奈空疎。看字終慚辨實虛。此義何由問箕子。他時涕淚檢箱書。其三幽期華岳未開雲。一酌春池獨少君。惆悵郊西十年面。此生無路更論文。其四老年幽計在巖泉。吾弟云亡子亦先。春日無人抱經至。新亭獨立意悽然。</text>
<title>和辛生 應三</title>,<text>機絲中斷復難全。掘井如何不及泉。三十過來仍老大。秖應回顧意茫然。</text>
<title>和安生 鳳胤 立春見示</title>,<text>淸明一氣夜存餘。早晩穹林濯濯墟。也識貞元涵萬妙。要從動處驗吾初。</text>
<title>朴生 宗崙 挽</title>,<text>緇塵曾不汙衣裳。歸臥龍門白髮長。蘭草自生還自折。世人那得一聞香。其二江干谷口或相尋。離索中間兩地心。莫道傳家無長物。一經終不易籝金。</text>
<title>和洪兄汝和 己未</title>,<text>雙騎竹馬憶靑春。俛仰都成濩落人。白髮傷時還怕壽。素心憂道不言貧。人生離索南還北。天運循環夜必晨。且共陶邱樂耕鑿。何論花竹小經綸。</text>
<title>聽洪君養汝 頤壽 琴</title>,<text>靑春白日無塵事。大樹之下坐鳴琴。松風泠泠左右至。谷鳥林鳩相與吟。先王作樂今渺茫。往往感通在人心。老矣不可俟河淸。請君彈出太古音。</text>
<title>淸安途中</title>,<text>白髮尋山還自笑。琴書邱壑是生涯。傳言巴串猶厓雪。行到淸安已杏花。馬上春愁長和睡。天邊野色半成霞。大心有魄應隨我。未死何曾獨守家。</text>
<title>聞慶九槐亭宗會</title>,<text>蕭條九槐樹。滿地忽新陰。杕杜成今會。甘棠憶舊臨。巖棟雲霞渺。桑村雨露深。同根異榮悴。沉歎百年心。</text>
<title>和羅心甫 烱奎</title>,<text>遠來從薄海。相逐入深山。日月詩書裏。雲霞杖几間。晩聞同覆簣。微力愧廻瀾。靄靄落花雨。離愁也未閒。</text>
<title>仙洞新舍懷大心</title>,<text>造化多般巧。巖泉幾曲淸。君言直一死。我欲寄餘生。燕至猶疑賀。鳩居却少營。雲林絃誦地。千古有遺情。留此十數日無一詩。臨發口號。</text>
<title>贈金生子昂 厚顒</title>,<text>世人疇不笑吾迂。六十方看小學書。千里相求同氣類。笑君迂更甚於吾。其二高生五十始爲詩。小技文章亦足奇。九仞成來由一簣。從今人十己千之。</text>
<title>和申大雲 嵓 仙游洞作</title>,<text>淸高儘我弟。泉石疾還深。白首同歸約。靑山獨往心。林芳疑鄂棣。松籟代亡琴。寂寂無誰語。多君一馬尋。</text>
<title>哭李君衡老</title>,<text>長宵誦易耳如聞。黃葉柴扉枉待君。古峽秋深霜氣重。江中恐有未招魂。其二朝朝山屐破溪雲。夜網懸魚更荷君。他日仙遊絃誦地。婆娑應共大心魂。</text>
<title>登負兒山</title>,<text>在谷常嗟管裏天。登臨雲海夕陽邊。猶嫌目極生氛翳。更借長風一豁然。</text>
<title>鄭兵使 德徵 挽</title>,<text>圃老之門出將多。沉吟此理竟如何。幸余一識明公面。氣味投壺與雅歌。其二矗石樓前雲水悠。穹碑應遣淚長流。朝廷不起瀕陽臥。天與巖川養白頭。</text>
<title>盤桓臺賞雪。和李生 稠 韻。</title>,<text>雪壯生陽後。風和大凍中。沉吟洙泗意。此樂與人同。</text>
<title>和贈白君士曄 師晦</title>,<text>收將此物主於身。且就眞經一一遵。但恐讀來如未讀。明年人是昨年人。其二大聖生知猶志學。萬千辛苦始能成。休將一餉吟哦過。默向吾心驗正誠。</text>
<title>和羅心甫 庚申</title>,<text>半世欺人坐此名。憐君虛用遠來誠。優柔老覺詩書味。正大閒觀天地情。五十有聞猶足畏。百千努力詎無成。別時又是黃梅雨。目送江南綠草程。</text>
<title>和贈張生 烈</title>,<text>識子遠來意。何嘗求飽安。詩書擁茅屋。風月滿槐壇。別思鶯聲裏。流光馬足間。及時須用力。老大謾悲嘆。</text>
<title>放牛</title>,<text>豐林雨歇野氛昏。臥聽流泉左右喧。白晝閒眠渠不愧。春時猶報主人恩。</text>
<title>宗人僉知 涵 挽</title>,<text>老眼尋常厭俗紛。吾宗獨見質勝文。孰言仁富行相悖。久識經金義已分。他日去尋悲宿草。十年離闊望歸雲。尙從齒爵徵天報。一入重閽謝聖君。</text>
<title>李生 惟哲 挽</title>,<text>茅齋相對寂無言。石色江聲繞一村。恨失當時窮緖論。聞公兩世及尤門。其二移宅嘉陵更渺然。癯容野趣望如仙。老年燈下蠅頭字。零落塵箱幾禮編。</text>
<title>漫興</title>,<text>縠紋重疊逐微風。斜日金光蕩漾中。鮮鱠細麤隨所遇。木瓢眞率稱斯翁。川上卽事其二一洗塵冠當浴盤。溪流淸徹照心顔。不妨仍作重陽會。峽裏鴻來已早寒。墮冠水中自嘲其三苔磯日晩坐沉吟。八月淸霜紅半林。從他水面風微過。偶得遊魚自在心。和李君伯心基敬</text>
<title>秋思</title>,<text>登高騁遐眺。秋色一蒼然。小雨重陽近。淸霜九月前。峽深稀下鴈。園冷寂無蟬。關塞雲千里。行人何處邊。</text>
<title>生朝志感</title>,<text>生初回憶似前劫。歲月無端霜滿簪。是後再新天地日。箇中百變古來今。永慙莫報昊天德。猶或還全赤子心。直到繭成符至日。兢兢履薄又臨深。</text>
<title>謝子容有詩䂓益</title>,<text>二弟黃驪至。提壺慰始生。情親無百拜。歡極失三行。夢裏風雷象。床邊蟋蟀聲。沉吟增夕惕。䂓切荷君誠。</text>
<title>赴金生 欑 壽席。主人有詩。追和以贈。金是同庚也。</title>,<text>生歲誰期老更逢。欣然一笑共衰翁。數三酌後顔還少。四十年前頭已童。禮爲鄕隣惟上齒。學從家塾庶同風。且將此會名眞率。意到詩成何必工。</text>
<title>追挽金參判而見 龍慶</title>,<text>英達君家丞相在。古人風韻莫先公。少爲詩會長相憶。一入經筵偶與同。出處升沉都有命。死生離別各成翁。故情錯愕空垂涕。虛企星軺曷月東。</text>
<title>元日 辛酉</title>,<text>朝吟堯典夜文王。天德昭融萬世長。自喜此身煕皡裏。齎誠遙向五雲傍。</text>
<title>人日示諸生</title>,<text>每歲逢玆日。循名却發慙。吾儕那自小。中立也能參。</text>
<title>和子容讀擊壤詩</title>,<text>莫將偏覇比文桓。眞樂猶堪驗廣胖。夢寐康衢千古意。此翁非爲一身安。爲邵翁解嘲</text>
<title>龍潭去路。過錦山霽峰殉節碑。和崔穉陽 受復。</title>,<text>駐馬荒陂看古碑。雙忠一郡百年思。天淸野曠無餘迹。語及龍蛇涕自隨。</text>
<title>太古亭</title>,<text>流水聲中今古情。老松倒壁獨花明。堪嗟太白山巓客。暮歲經綸此一亭。</text>
<title>和崔君穉陽</title>,<text>臥仙猶是折腰者。數日都輸吾輩閒。無限雲烟談笑外。有情風雨去留間。同攀松桂憐三宿。間說詩書愧一斑。踏盡江南春草色。婆娑臺上更怡顔。</text>
<title>過達溪驛</title>,<text>雨露桑麻太古天。柴門雞犬白雲邊。翛然便欲移家住。萬壑烟霞一道川。</text>
<title>拜三川書院</title>,<text>瑤琴空在匣。山水爲誰彈。三川逝不息。佇立起長嘆。其二空庭無老柏。隔樹有黃鸝。平生出師表。三復涕長垂。</text>
<title>又賦</title>,<text>披髮伊川萬世憂。卽今腥穢滿神州。也應前聖乘桴意。閩洛相承一泒流。其二天下惟吾冠帶國。英靈眷顧或東臨。鞠躬詎肯論成敗。此義儒門一頂針。</text>
<title>睡軒朝起偶吟</title>,<text>樓居縹緲似仙家。偃蹇靑山入吏衙。奇事更添今夜月。杏花如雪雪如花。是夜雪</text>
<title>睡軒</title>,<text>溪山廻合盡雲烟。花樹冥冥小雨天。白髮蒼顔何意思。南來還傍臥仙眠。</text>
<title>臥龍巖</title>,<text>朱子川邊春漲深。臥龍巖上夕雲陰。蕭條異代無窮思。擊節如聞老栢吟。</text>
<title>喚仙樓</title>,<text>少小赤裳山上遊。至今遺恨喚仙樓。鸞驂一去江空碧。把酒臨風愧白頭。</text>
<title>赤登江雨中口號</title>,<text>短棹穿過萬壑雲。赤登江上雨昏昏。心香一瓣人誰識。遙指尤翁生降村。</text>
<title>冷泉書院</title>,<text>龍淵臺古水流急。靑鶴不來雲自凄。可識先生結茅意。巖巖千仞與之齊。</text>
<title>象賢書院</title>,<text>茅磎雲壑使人迷。洞外平蕪棗樹齊。絃誦寥寥晴晝永。一庭花落鳥空啼。</text>
<title>題湖墅帖 壬戌</title>,<text>日涉門前行徑微。盤桓臺上宿雲飛。江南芳草自春色。塞北征人何日歸。</text>
<title>和閔弟士會 昌洙 耽羅路中見眎韻</title>,<text>緘髓經年志竟成。仲君心事一朝明。恩歸亭上滿罇酒。悲喜他宵說此行。</text>
<title>宋掌令 思胤 挽</title>,<text>湖海離情歲轉加。昨來凶聞淚橫斜。老年書籍猶成癖。少日朝衣久已賒。泉下蕭條舊臺栢。霜前蕪沒故籬花。令季相逢如問訊。山中閒漢鬢全皤。</text>
<title>李生 夏祥 挽</title>,<text>白馬江邊微雨天。君騎牛至我維船。心知顚蘖徵天理。文采蹁躚美少年。</text>
<title>嘲盆菊</title>,<text>病起曉霜白。籬花香欲還。隱身矮簷下。未信爾凌寒。</text>
<title>病枕偶成示朴生 纘赫</title>,<text>客從瑞石至。誦詩非俗聲。梧桐凉露夕。病鶴不禁淸。</text>
<title>聞曾孫生書懷示兒</title>,<text>自信童心在。渾忘白髮繁。飜驚我成老。詎意汝生孫。但願承家學。猶爲報佛恩。生朝還隔日。霜露倍傷魂。</text>
<title>金進士道叔挽</title>,<text>自我來泉上。所喜得道叔。道叔貌頗槁。見我輒腴色。相望六十里。每來信兩脚。暑嶺獨躋攀。寒川長撇烈。斯學諒爲己。講習豈不樂。告歸常卒卒。親老難一宿。十年不少懈。此事稀古昔。初趾及止止。心存每如一。勖君造次間。猶足驗學力。甕牖僅容身。中若朝廷肅。婦子相跪拜。穉兒愼唯諾。暮粥亦屢空。鶴髮自怡悅。餘敎被村隣。樵徒誦小學。薦書不渡漢。催吏徒叩屋。明府方講學。倚君將竪拂。鬼伯忽相迫。仁人也無祿。鄕邑若空虛。聞者均痛衋。靈芝空三秀。此恨何時歇。昨夜見元賓。相對淚空滴。力疾寄荒詞。且代相紼役。</text>
<title>尹生 栻 挽</title>,<text>忘憂村裏閉門深。雅尙何曾怨陸沉。義敎仍資相長益。枉臨多荷願言心。小齋塵滿琴書榻。故里霜凄棗栗林。孝子書來增涕淚。白頭扶疾強悲吟。</text>
<title>沈生 致賢 挽</title>,<text>同舟醉興下藍山。風義難忘十載間。爲問鸕鷀好在否。主人歸去空江寒。</text>
<title>李進士 克謙 挽</title>,<text>鳳棲流水送君歸。收拾殘書九歲兒。天椓英才不少惜。白頭憂道淚盈衣。</text>
<title>臘之十一賞梅</title>,<text>淡淡玄酒意。宜爾未開時。及此淸香發。那無一醉期。</text>
<title>乘興又題</title>,<text>寥寥玄古趣。且欲向君尋。忽爾聞香處。還知惡旨心。</text>
<title>花下對酌次李必玉 珌 韻</title>,<text>臘去仍爲殿。春來却是先。自能隨日化。非欲向人姸。睡美暗香裏。尊空疎影前。茅齋縱寥落。也不怕寒天。</text>
<title>和吳君伯溫 瑋○癸亥</title>,<text>藹藹新陽天地心。山空寒月照淸襟。向來物欲紛挐久。草色堂前幾丈深。</text>
<title>和士會渡海時次尤翁韻。寄謫所。</title>,<text>炎溟嗟是翁。再涉一年中。天地陽無盡。詩書道不窮。照盆依白日。挂席信長風。珍重桑楡計。無令忝孝忠。</text>
<title>和士會謫中見示韻</title>,<text>抵死孤忠尙皦如。嶔崎湖海一身餘。却將野服當峨豸。豈必官途可折車。短髮蕭疎三夜夢。深衷繾綣幾封書。上天霜露無非敎。好臥江亭食舊魚。</text>
<title>偶吟</title>,<text>天機逝不息。妙處竟如何。曉枕聞魚躍。盆池也自波。</text>
<title>警學者</title>,<text>我病還須敎爾慵。林居散漫愧相從。臥看一室虛生白。不復傍人誦九容。</text>
<title>追挽任參奉 選</title>,<text>十載相逢俱已老。盤松八角舊時情。每慙莫救陳東死。不恨長爲洛北生。白首猶存淮海氣。丹旌秖得寢郞名。支離於世空多感。時對賢咸淚滿纓。</text>
<title>因病自箴</title>,<text>半世求仁心似丹。西銘一讀復三嘆。醫門此疾眞名狀。莫是天敎體認觀。其二自覺多言害道眞。無難况是責於人。邇來舌本差強似。木訥從玆或近仁。其三小不正猶心不安。喎斜口眼更何顔。年來履薄臨深意。把照從今未忍看。其四人扶不起起還傾。此學元來欠力行。除却閒言堅立脚。須知天意玉吾成。其五老年筋力苦無良。知道于今類虎傷。凈來人欲渾天理。合喫仙家第一方。</text>
<title>偶吟</title>,<text>星則光圓石體方。人生氣質合商量。質形質之質。 須知變化工夫地。方局圓通自有常。</text>
<title>尹先達 得敏 挽</title>,<text>嗟我同庚友。脩材委厚地。去年亡一子。今年亡一子。玉堂凄舊直。臺府寂淸議。發軔有季難。同朝方甚喜。君賜未簪花。持作丹旌字。茫茫不食報。餘慶尙兒稚。早霜被百草。去去湍江水。何言慰大阮。哀歌漬老淚。</text>
<title>曉間輾轉。用風雨近重陽分韻。各成五言十五句以叙懷。</title>,<text>庭樹一半空。策策終夜風。蟋蟀寂無音。哀鴻叫不窮。歲月忽蹉跎。牢騷一病翁。其二徒佐落木風。殊非膏物雨。農夫妨滌場。行子愁臨路。陰陽多錯互。沉歎此曷故。其三山水不必遠。書中有大隱。敢處老成名。深慚小物謹。忽然詩興發。心知九日近。其四白首猶小學。朝朝誦九容。磨驢徒故迹。蒙泉何當通。理強心力弱。關鍵自重重。其五四時貴名日。古人皆取陽。况復屬歲暮。九九最重剛。直到閉關節。分明見消長。</text>
<title>寫懷</title>,<text>維天正色晦宵時。星斗滿空光陸離。睡覺披衣還獨立。此心那得鬼神窺。其二萬里無風帖碧濤。登高望海海彌高。雲霓明滅彼何地。欲駕扁舟問六鰲。其三快事世間那有此。中心之好語難傳。卽今塊伏深房裏。想像時時一爽然。</text>
<title>重陽病且遇風。不得登高。口占一詩。</title>,<text>病裏尋常負令辰。秋陰漠漠劇愁人。風前赤葉鋪仍厚。雨後靑山洗更新。頭禿平時帽自落。肺傷邇日酒難親。登高亦覺風流少。一任黃花笑老身。</text>
<title>睡中微聞得恒叫奇。而昏蒙不省。朝來始令細說。仍記其事。以替目擊。</title>,<text>天高昨夜霜。月色何皎潔。仰視玉宇凈。微雲更點綴。忽有雙飛鶴。渾身皓如雪。翅逐槐陰轉。影到書巖滅。戛然過余屋。疑有仙馭掣。誰遣九臯音。聞野淸不絶。山家寡俗韻。得此境更別。老子睡不知。聞之但擊節。</text>
<title>曉吟</title>,<text>深室衣衾厚。不知窓外寒。臥思天下老。幾許喫艱難。</text>
<title>自讁</title>,<text>哀生甚哀死。諒知出天慈。臨書淚數行。終緣兒女私。七情發不中。讀書將奚爲。</text>
<title>十月十二日拜社稷膰肉有作</title>,<text>十月之戊午。雷轟社壇木。豈惟神震驚。莫測理倚伏。三言退熒惑。一德消桑穀。天人際不遠。感應甚神速。修省祝我王。克己首愼獨。署人辱致膰。賤臣方仰屋。細傾亦何心。素餐常所恧。從今拭老眼。功化佇位育。</text>
<title>李生 度臣 挽</title>,<text>三世主文盟。君家獨有是。尊翁吾同年。世謂趾厥美。高鶱不盡翰。殄瘁痛何已。茫茫不食報。君胡又蚤死。其二君以先人故。一來顧窮谷。移晷談詩書。懽然意俱足。君如淇岸竹。靑靑立幽獨。相契歲寒心。一見可醫俗。霜雪忽來集。摧折一何促。其三尊甫不可作。君去又山阿。法門日衰敗。此道竟如何。嗟哉九泉下。良士何其多。吾亦哭吾婿。伏枕淚滂沱。</text>
<title>至月二十日梅下小飮作</title>,<text>太和名自邵翁來。氣味沉醲正佳哉。春風一座流行遍。且與梅兄解凍腮。</text>
<title>近聞李君元甫失爵以來。不能如平立之無怨。此余之過也。及其相見。余病不能言。詩以謝之。且解其惑。</title>,<text>歲在丁未。字以錫汝。是君天得。非我私與。旣非私與。又何奪爲。欲君知恥。奮發於斯。求仁之方。恭敬與忠。君於三者。都不用工。蓋君少日。志氣蠭壯。謂爲己任。當而不讓。我憂其過。時或退之。年踰而立。大乖所期。氣質之病。只是依舊。縱我與縻。奈君不有。有時顧思。能無愧懼。是宜自貶。又何靳固。然仁不遠。欲之斯臻。其得其失。在己非人。非若朝宦。有削有復。况此公物。非君所獨。嘻朱夫子。於元不居。觀其成就。其果何如。李名仁錫。舊字元爵。</text>
<title>梅下又賦</title>,<text>梅花花下百花醪。花氣熏人寒欲消。莫露蘂珠宮裏面。雪中標格自然高。</text>
<title>臘月七日大雪。欲上松臺。而病不能焉。籃輿至梅下作。</title>,<text>滿山松雪粲成文。高處盤如落處紛。歸視梅花太蕭索。却思扶杖去穿雲。</text>
<title>贈韓君士涵 敬養</title>,<text>爲問三冬讀。誰曾花近床。瓊瑤滿地樹。高處是無香。</text>
<title>自警</title>,<text>我病不能言。聽者不解取。往往倩人書。書字亦多誤。何其失本旨。未能無怨惡。却恐爲心病。惕然忽反顧。我言未分明。於彼無可怒。相怨各一方。無良甚可懼。此心便釋然。三隅可默喩。俚言將作詩。以代盤盂具。</text>
<title>十二月二十日吾曾王考諱辰。向晨起坐。北望愴慕。成四言詩。以示子孫。</title>,<text>猗嗟我祖。實維我師。忠信之質。豪傑之姿。石潭坡山。吾道在玆。魯無君子。斯焉取斯。備嘗險難。粤自冲時。運際衰圮。功侔創垂。維此忠孝。門戶根基。玉瓚黃流。暮年攸宜。然猶執謙。德崇位卑。勞而俾逸。積而有施。凡我後人。咸受厥詒。曾孫不肖。亦均秉彝。親親賢賢。沒世興思。過情之恥。招損之危。夙宵兢業。恐忝先䂓。敢忘盤銘。願誦抑詩。迨玆諱辰。晨起愴洏。瞻依邱壠。霜雪凄其。居處笑語。遠矣莫追。惟厥心志。想像可知。理義芻豢。尙或得之。宗嗣如綫。天若可疑。庶垂冥隲。永世保持。</text>
<title>羅心甫臨別和取字。更疊其韻以贈。</title>,<text>顧我擇交。淳實是取。而子求我。無乃自誤。勿爲鄕人。粗免見惡。聖道如砥。睠焉諟顧。維時歲暮。北風號怒。難尋易斷。此言可懼。行子歸家。請以爲喩。子豈視此。爲墻壁具。</text>
<title>次贈鄭生 錫休 以塞請益之意</title>,<text>全德固難得。一長皆可取。幾人甘暴棄。公然一生誤。本心尙不昧。善好惡堪惡。赫然天命在。朝夕失其顧。暗室或不謹。明神得無怒。懔若履冰危。眞知傷虎懼。自有做人樣。何須以物喩。終身誠與恕。賢聖說已具。</text>
<title>具進士 文湜 挽 甲子</title>,<text>少時詞賦氣凌雲。並世云胡未識君。三隱遺風何處是。遙憐窮谷一孤墳。其二靑山深處白雲悠。斂却高情翳一邱。棊子無聲絃亦絶。春來花鳥失深愁。</text>
<title>張佐郞 宇龜 挽</title>,<text>邱壑淸緣故帶方。獨留雙眼閱桑滄。冥冥一去不復返。彼鴈何曾戀稻粱。其二騎省郞官莫言少。君惟辛壬以前人。世無知我何關我。俯仰要須不愧身。其三生別終知死別殊。猶然二紀一封書。歸去若逢洪惠伯。爲言衰疾臥窮廬。</text>
<title>和韓兄 配性 韻</title>,<text>不妨白首守山扃。無辱元來勝有榮。貧病如君何日起。醉生於世幾人醒。窮居己分耕當祿。老學休嫌善近名。默誦西銘願相勖。要須存沒順仍寧。</text>
<title>新齋告成。重三會書社諸生。小飮各賦。</title>,<text>小屋槐庭下。苟完非奐輪。新來春社鷰。同樂遠方人。絃誦酬佳節。林泉絶俗塵。深盃酒如水。遙野草成茵。忽有踏靑興。還嗟垂白身。陰陰天欲雨。此喜共吾民。</text>
<title>曉枕作</title>,<text>老夫少眠睡。徹夜聞子䂓。聲哀訴何事。春晏到如期。定在花深處。偏多月白時。沉思晦翁志。皓首愧無爲。</text>
<title>漫吟</title>,<text>漸看雜花少。還憐芳草芊。魚生穀雨日。鷰颭麥風天。永夕無來客。通宵有杜鵑。端居何所見。物化自推遷。</text>
<title>槐臺寫懷</title>,<text>朝朝瞻敬上東臺。移席槐陰草色開。早知脚力衰如許。繞墓應須日百廻。</text>
<title>偶吟</title>,<text>山翠近書幃。四邊芳草菲。春愁付杜宇。花事到薔薇。衰疾身無健。行藏意與違。偶逢時雨喜。遙祝五雲暉。</text>
<title>李參判 雨臣 挽</title>,<text>氣槩交遊際。時時惠德音。常嫌數舍遠。那忍九泉深。歌缶年方耋。門闌古又今。不知賢子姪。能得此翁心。</text>
<title>初上讀書臺。鶯鳩交鳴。小睡罷漫吟。</title>,<text>松陰坐久自忘言。棊子琴絃且莫論。天爲深山嫌太靜。春來一任爾曹喧。</text>
<title>懷申君瞻甫 光斗 寄詩</title>,<text>相思不見幾經春。嗟爾朝耕暮讀人。自有田頭危坐地。天敎綠草密如茵。古者人生八歲入小學。至十五入大學。其間敎而不能者則舍學而歸之農。士農由是而判焉。申君光斗瞻甫弱冠從余受小學大學。有志有才可敎。而非不能者也。一日辭歸仁川之海隅。力田以自食。余歎曰古道之不行久矣。斯人將爲一農夫已耶。盖傷其貧也。其兄曰我則將取科第而祿養也。瞻甫耕餘不廢誦讀。肰亦不能從余遊。偶有人來說其耕事。余益嘉其賢。作詩以勖之。甲子春社日。</text>
<title>林塘偶吟</title>,<text>縱欲登山脚力微。有時扶老出荊扉。盈疇大麥尋常浪。浮水靑荷早晩衣。健犢愛蕪終日走。疲羊畏露未昏歸。升堂且共歌風雅。此樂陶陶永不違。</text>
<title>詠窓</title>,<text>南北分窓牖。茅茨一畝宮。自得乾坤妙。疇非財輔功。昏明坐占日。開闔動隨風。觸類沉吟久。人心有塞通。</text>
<title>避雨店舍雜坐口號</title>,<text>湖上歸來雨和泥。相看一笑共旄倪。樂時瞿瞿方良士。蟋蟀眞堪代復圭。其二雨罷山蹊半作泥。黑雲何意又南倪。不知顚倒衣裳地。能保斯心儼執圭。</text>
<title>斜川卽事</title>,<text>沄沄水趨壑。冉冉雲生樹。坐久淡忘歸。誰知這裏趣。</text>
<title>觀水</title>,<text>吾聞紫陽老。大水必遊臨。天地斯爲快。江河較孰深。觀瀾應有術。歎逝豈無心。峽裏眼偏小。猶堪濯暑襟。</text>
<title>臨池偶興</title>,<text>岸幘宜晴日。回塘澹暮天。萍開樹陰直。荷定露珠圓。照白身知老。成丹意欲仙。靜時凉思足。何事又鳴蟬。其二多事右軍墨。無心陶令琴。淸池獨凈友。長日復輕陰。點水蜻蜓小。環籬琥珀深。時來慰幽寂。樵牧是知音。</text>
<title>川上口號</title>,<text>閒看秋水壯。獨有野舟橫。偶會詩書樂。聊同山澤情。溪罇竹葉細。田徑木花明。人事一怊悵。浮雲南北征。</text>
<title>別濟州牧使尹子固令公 植</title>,<text>漢挐絶頂未云奇。秖是南溟環作池。雲霧時看天馬出。春秋常與老人期。無將白髮羞金橘。且洗貪泉用碧漪。我病在床心則遠。隨君大帆御風歸。</text>
<title>八月十五日志哀</title>,<text>自罷千秋節。頻傷八月來。寢園凄白露。仙仗轉晴雷。窮谷孤臣淚。塵寰幾劫灰。當年北寺慟。直欲籲天廻。首句全用杜詩。以肅廟誕辰也。是日又吾仲父歸樂府君瘐歿之日故云。</text>
<title>寄南海謫客朴士洙</title>,<text>去年風雨近重陽。分韻題詩興若狂。南海極天人不見。白頭黃葉共悲傷。</text>
<title>疊成幷寄</title>,<text>天地那曾無一陽。聖君已識此臣狂。一霈雨雷知不遠。更新日月亦何傷。</text>
<title>夕惕軒夜坐口號</title>,<text>衆壑暝色集。疎籬烟翠遲。屋頭過明月。林影久參差。偶來澹忘歸。幽懷有誰知。</text>
<title>過夕惕軒。趙君益章 重晦 孤坐。詩以慰之。</title>,<text>搖落虛堂赤葉堆。孤花猶自伴人開。不俗未妨賓作主。何須看竹去還廻。</text>
<title>示康君仲鴻</title>,<text>毛羽蹁躚雲鶴儔。一年來去信春秋。天衢崢嶸日月白。高飛莫作稻粱謀。</text>
<title>別愼君叙</title>,<text>愁送臺邊處士莊。白雲黃葉路茫茫。志氣老年增激仰。吾知壯觀在華陽。愁送一作搜勝</text>
<title>和士洙記夢</title>,<text>寤寐相思若在傍。伊人何在海中央。日月星辰天遠大。松篁橘柚摠文章。</text>
<title>和士洙棘中述懷</title>,<text>讀詩胡然歎墻面。爲學且莫效磨驢。胷中脫去藩籬隔。天地何往非廣居。</text>
<title>太學生尹志述遷葬挽</title>,<text>先王上昇白雲鄕。盛德大業長昭垂。漢時鉤弋斷則有。未聞關係於倫彝。迨我新王至難處。大義爲重難容私。春秋妙旨在時宜。諱則不可辭當微。云誰作文刻琬琰。一治之功翳於斯。死生禍福疇不顧。一世敢怒莫敢違。滿廷孰非舊恩遇。乃使危言出布衣。堂堂太學首善地。隻手妄欲張天維。桀驁之氣公正憤。下筆文字無葳蕤。恨君年少未讀易。大過滅頂理無疑。一時薄譴誠非料。畢竟酷禍仍相隨。神氣陽陽如平日。烈哉視死眞如歸。千秋復見范滂母。是翁宜乎有是兒。建康城中三月雪。白日黯慘神鬼悲。吁嗟士禍君作首。一劫乾坤烈火馳。忠文老相同歸死。地下相見將何辭。衿陽十載血化碧。旌翣重開欲何之。我欲表君作銘詩。衰疾侵尋不可爲。題寄荒詞達哀臆。萬一斯言信來玆。</text>
<title>追挽徐察訪 文永</title>,<text>萬二千峰八耋中。尤菴之後復斯翁。心遠不嫌朝市近。知君避世在墻東。戊午夏。聞鷺洲徐老還自楓岳。壯其氣力。且高其志。作詩欲寄賀而未果。翌年翁歿。其子宗海以余病闕誄詞。屢乞追賦。故書此而歸之。</text>
<title>元日賞梅 乙丑</title>,<text>蕭索風流定恠人。一盃蘇合氣氳氤。瘦寒尙有精神在。辛苦經冬更得春。</text>
<title>立春志感</title>,<text>詩書拋去病爲隣。衮衮流光感故新。年近從心猶愧立。少時希聖此何人。</text>
<title>人日</title>,<text>年年愧此日。頭白又逢新。方知踐形者。眞箇是爲人。自警其二不見湯盤戒。新而新又新。兒曹長舊習。幾日汝爲人。示兒孫</text>
<title>三月十二夜聞子䂓</title>,<text>山深三月雪。此夜始聞鵑。啼血爲誰苦。花心猶寂然。</text>
<title>試脚初至外軒</title>,<text>病餘行步任斜攲。濛雨和風最好時。珍重春光似相待。杏花高出屋頭枝。</text>
<title>仍有所感。示同學諸君子以警敕之。</title>,<text>數十年來多少話。一言受用問爲誰。盖有之矣。我未之見也。 聖人自謂吾無隱。老病如今竊願之。</text>
<title>三月三十日作</title>,<text>年年長賦送春詩。春去復來如有期。一氣流行無間斷。綠陰相代落花時。</text>
<title>笑士涵喜睡</title>,<text>知君坐睡得眞詮。不是無心也嗒然。寤寐猶存求道志。飛鳶却喚夢中天。</text>
<title>四月旣望。同諸生煑蔬。</title>,<text>此會卬須女。園中花已衰。筐蔬擷處軟。山雉執來時。飮水從吾好。和羹與子宜。同人非獨樂。旣飽賦周詩。</text>
<title>乍憩梅樹下</title>,<text>庭柯新葉長。花落香未去。幽人偶會心。蜂蝶不知處。</text>
<title>端午日偶吟</title>,<text>空山日漸永。閒坐思無窮。已綠神農草。方薰虞帝風。恩懷賜衣節。老慚醫國功。離騷不忍讀。何處飯投筒。</text>
<title>五月八日先代諱辰。起坐感懷。</title>,<text>歸鴻斷盡嶺雲橫。靑草池塘夢不成。遙想孑然無後繼。異鄕今夜若爲情。</text>
<title>戲題眞像</title>,<text>笑問客從何處至。主翁與子似同年。身已人扶休見恠。回看髭髮共皤然。其二欣然一笑共無言。目擊神融道便存。士貴知心何見晩。從今相伴老山樊。</text>
<title>又詠寫眞</title>,<text>峨冠大帶彼何人。坐處端如泥塑然。愧我形心長役役。從今還欲問眞詮。其二纖毫不似別人是。蟬蛻他時始返眞。珍重靈臺難狀處。不知傳得幾分存。</text>
<title>卽事</title>,<text>筍輿乘興出。雨裏看荷華。翠蓋扶來直。明珠瀉得多。泥深淸不染。香聞遠彌嘉。初開倍可愛。易落却堪嗟。</text>
<title>黃都正 瑞河 挽</title>,<text>名泉故宅幾追攀。磬折恭人和婉顔。學士家中肱枕大。尙書膝下老衣斑。風流奄隔四朞後。質行當論萬石間。怊悵舊遊都送盡。獨留衰疾在人寰。</text>
<title>李光州 宜祿 挽</title>,<text>明珠薏苡古來寃。惠政光人永不諼。秖應天亦憐無罪。餉與林泉廿載閒。其二山蹊微雪憶敲門。蕭散床書雅趣存。淸話至今猶在耳。湖雲渺渺獨傷魂。</text>
<title>朴承旨 聖輅 挽</title>,<text>感慨西宮獨拜人。少年揚立屬兒身。承家儒素徵餘烈。處世冲虛見性眞。待漏院中憐拙宦。觀魚臺畔泣遺民。窮廬臥疾徒懷曩。偪側從游似隔晨。</text>
<title>哭朴生 宗相</title>,<text>自從屛居來。憂道復憂世。士洙忘爵祿。求仁志頗勵。携子共讀書。勤苦數年計。一盂脫粟飰。日中亦難繼。君年十二三。質實爲根柢。驥子纔動足。便有千里勢。季文亦吾友。見之謂可妻。朅來京洛間。餘事攻文藝。聲譽聞稍稍。榮達期次第。昨從謫廬回。傳書願言際。若知成永訣。詎惜征驂稅。別來經暑月。忽報客中逝。父母不在傍。映睫死時涕。魂應歸棘籬。南雲望迢遞。寄語慰乃翁。脩短命所繫。願勿傷孝心。瘴癘中安體。</text>
<title>哭崔生 應星</title>,<text>松京故都多賢士。誰其最者崔氏子。甘白之質可爲學。往歲從遊志爲己。知爾內行本於孝。毁極居然病不起。寒泉老子解惜才。子木相對增涕泗。藍泉書堂寂無人。絃誦猶應聞故里。</text>
<title>坐聽㵎瀑</title>,<text>草樹陰陰㵎壑幽。風來左右颯如秋。傍人莫小行潦水。不息終成萬里流。其二泉源初不大。得雨便作勢。前流續後流。决裂無惉懘。纔出牛鳴地。乃入大川逝。涓涓成江海。千里詎迢遞。空山不寂寥。白日天雷厲。年年六月中。濯熱氣稍勵。得失苦無常。且莫忽微細。</text>
<title>中夜起坐述懷</title>,<text>疾風甚雨。顚倒起予。上天之怒。不敢戲豫。默察此心。放僻都去。常常自誦。上帝臨汝。</text>
<title>曉枕偶吟</title>,<text>蒸熱苦輾轉。向曉始入睡。崩騰又澎湃。忽若秋聲至。驚起此何聲。呼童使出視。昨日南㵎水。得雨作勢易。尋常邱壑間。便成喧雷地。釜淵與水簾。倉卒未覺異。終然是溝澮。過情還自愧。</text>
<title>荷花盛開</title>,<text>窮谷無與友。出門一粲然。亭亭數君子。佇立凉風前。荷衣與荷佩。意契何須搴。又有美女子。淡糚不要姸。羣居不可狎。望之但如仙。沉歎九歌意。兼賦關雎篇。開落任造化。流光奈逝川。</text>
<title>卽事</title>,<text>策杖度草堂前。籃輿歇古槐邊。香氣一池菡萏。凉風滿樹鳴蟬。詩書此身已老。崆峒妙訣誰傳。門外流川不息。端居沉歎年年。</text>
<title>兒子爲安城宰。洪生雲紀偕遊詠歸亭有詩。漫和却寄。</title>,<text>沙老留儒化。此地有高樓。風詠懷諸子。登臨屬始秋。野開州市逈。川抱院村流。想像先生意。絃歌喜子游。</text>
<title>漫吟</title>,<text>誰敎聒聒靜中天。數日微凉滿樹蟬。晩來急雨如相逐。感極人心還寂然。</text>
<title>八月十三日樹阡表志感</title>,<text>平生蓼莪詩。鮮民不如死。古人同此懷。蓋有歐陽子。筭書綿花朶。何異荻畫字。少時論相法。偶同白面耳。有書不藉人。終未學韓氏。曾聞瀧崗石。靑光照湖水。他山勤斲鏤。功力豈配美。文章萬丈焰。葫蘆還可恥。平生劬勞願。天地無窮已。所幸未死前。辛苦僅有此。永言貽令名。官資何足恃。千秋輿地圖。不漏寒泉里。</text>
<title>曉起開窓自笑成詩</title>,<text>淫雨淋浪無已時。秋後始見月華淸。曾知秋夕異他日。萬國此夜同陰晴。老夫輾轉不成寐。拓窓起坐正五更。但見槐陰布地長。想像星斗寒崢嶸。天河曉色凉似水。㵎瀑松籟空自鳴。纖雲洗盡十分凈。可憐終夜爲誰明。遙想天柱峰頭坐。測管窺天笑此生。</text>
<title>晬日志感</title>,<text>劬勞是日憶恩慈。強對盃盤秖益悲。遶膝稚孫已漸長。携壺二弟遽何之。敢言配美瀧崗表。准擬終身小宛詩。藥餌扶將無別事。惟憂泉下恐長貽。</text>
<title>偶成</title>,<text>天上玉堂好緣業。雲邊茅屋淡生涯。夢中詩語疑前定。坐對黃花惜歲華。末句卽夢中所作</text>
<title>疊前韻</title>,<text>黃花時節閉門臥。空憶山巓與水涯。卷裏卽看頭似雪。夢中曾有筆生華。</text>
<title>迎菊盆</title>,<text>松籟寒聲時滿聽。荷塘敗葉不堪看。憐君自有黃中德。几案相將到夜闌。</text>
<title>又迎菊盆</title>,<text>三春過眼渺榮華。萬事乘除不足嗟。歲晏心期欲誰問。閉門終日看黃花。</text>
<title>十月作重陽會。草成古風一首求和。</title>,<text>古人卜名日。舍柔而取剛。聖王扶抑意。於斯略承當。陽月遇剛九。不妨作重陽。坡山有故事。寒泉又一場。北風木葉脫。時序邁肅霜。相對兩花盆。歲寒獨芬芳。寄語座中人。此意幸毋忘。</text>
<title>野鶴</title>,<text>野鶴孤雲表。長鳴有底哀。高槐影扶疎。輪翅久徘徊。胡從眠處過。不與醒時來。兒童叫奇絶。老子意悠哉。</text>
<title>追和金生濟大 用謙</title>,<text>好客逢良夜。衰翁惜逝年。高談去畦畛。醉墨起雲烟。小集寒燈裏。孤眠老菊邊。朝來撫詩卷。望若古人然。</text>
<title>謝濟大用尤翁韻見贈</title>,<text>君詩吾豈敢。萬事臥床邊。巖巖憶當座。衮衮感觀川。澆胷有醇酒。磨迹只殘編。大家風範在。不語意悠然。</text>
<title>餞菊</title>,<text>北風何懔烈。駸駸日近至。盆菊不受霜。知時自憔悴。倚枕却相憐。老醜亦此類。草花終無力。不及大冬翠。芬芳獨自保。香氣幸無墜。麾去且庇根。料理來秋事。</text>
<title>觀名山記。詩寄尹令景孺 汲 求和。</title>,<text>吾聞栗里子。流觀山海圖。作詩以自娛。所樂問何如。窮巷隔深轍。耕罷還讀書。時來會心人。歡言有酒蔬。不知景孺家。能復有此無。遙憐雀羅門。局促城市居。身雖不見容。志則名利途。座上風埃客。疇可語此歟。不如速題面。投還與老夫。</text>
<title>冬暖</title>,<text>月令冬行春。洪範集咎徵。近臘不見雪。履霜虛憂冰。團扇不去手。病枕苦羣蠅。老翁頗閱世。此候見未曾。燮理者誰子。蒼天問莫憑。時憂方澒洞。屢歎中夜興。</text>
<title>和宋晦可追次十月重陽韻</title>,<text>十月寒泉會。所貴在重剛。思矯氣質偏。取義蓋有當。節序近閉關。天地疑無陽。後至有良朋。尊酒懽一塲。和氣春同溫。談笑傲雪霜。盆花已辭歸。入室猶聞芳。珍重歲寒期。努力無相忘。</text>
<title>喜曙</title>,<text>天寒夜長睡不着。東方明星問如何。虛室中間自生白。重重屛帳不能遮。其二海上金雞鼓翼鳴。誰敎不已到天明。同聲萬里如相和。默見乾坤感應情。</text>
<title>至日同必玉觀梅得心字</title>,<text>地底微陽積。辛苦排羣陰。年年子之半。推盪無古今。萬物寂未生。消息窅難尋。古人何所况。淡味與希音。不有梅花發。那見天地心。朋來幸無疾。次日方成臨。傍花讀羲易。對酒憶回琴。沉嘆三字符。非仁孰能任。</text>
<title>梅下作</title>,<text>花知看好半開時。氣化流行奈莫違。始終道理要當懼。多事堯夫惡盛衰。</text>
<title>贈別金士彬 文行 海州通判</title>,<text>石室大節軒天地。淸白猶堪遺後人。先生淸白。爲大節所掩。故表而揚之。以勸子孫。 別時愁聽臘月雨。去後行看百里春。好將高山九曲水。凈洗地部十年塵。賦歸之日吾差健。且向谷雲相主賓。</text>
<title>用李一源 秉淵 韻。寄題李奉朝賀 秉常 小歇亭。</title>,<text>高臥聽鐘漏。朝市便山林。性拙自淸致。地偏猶遠心。名仍吾輩設。郊西小樓。亦同此名故云。 意覺古人深。郭外少塵事。應無車轍尋。</text>
<title>敬次仲舅恩歸亭八恩韻</title>,<text>長歌數曲感君恩。江上高亭首揭恩。孤忠欲追先王恩。進退以道方酬恩。身後哀榮罔非恩。兒還挐海亦殊恩。當時每飯必祝恩。子孫世世敢忘恩。</text>
<title>贈別金姪士修 敏材</title>,<text>西浦賢孫在。窮愁一布衣。天敎進塗畫。日照覆盆遲。不學更何事。藏身且待時。却憐情緖苦。三歎渭陽詩。</text>
<title>梅花下喜鄭魯源至</title>,<text>花開十日若相須。空谷生芻食白駒。鳳溪自有梅千樹。君未離家落盡無。</text>
<title>二十日出外舍。觀都護兒至。仍問訊梅花而歸。</title>,<text>子舍華茵忽改觀。石家遺法整衣冠。臨歸且問梅花信。爲愛淸香駐足看。</text>
<title>嘲梅花</title>,<text>山中宰相本淸高。一夜轅門擁戟旄。知爾托根爰得所。有時塵氣不嫌遭。</text>
<title>臘日</title>,<text>悠悠百感屬窮年。每遇玆辰倍愴然。四海誰知朱氏臘。一區惟戴大明天。毅皇墨揭奎同煥。麟史心傳日共懸。尤老遺書三十卷。負來辛苦歎君賢。是日李曄負尤菴集而來故云</text>
<title>曉聽李君晦甫誦杜詩夏夜歎</title>,<text>玆詩授受十年前。離合悲懽共惘然。正是嚴風號栗烈。何如炎熱苦纏綿。夜分長短交臻極。月有圓虧也獨懸。無奈四時回換去。古人憂國倍相憐。</text>
<title>又至梅下時除夕</title>,<text>與爾馨香德。當玆栗烈威。離騷偶見漏。松柏可同歸。已覺三元近。那堪一片飛。先春歲歲約。到老莫相違。</text>
<title>除夜口號示諸生</title>,<text>屠蘇序齒盡佳賓。知是東西南北人。節序迎來仍送往。工夫從故更知新。誰將孤燭遲今夜。却喜寒梅已上春。少日耽詩餘習氣。醉中揮筆尙精神。</text>
<title>元朝又至梅下 丙寅</title>,<text>春光依舊到山居。詩債年年動有餘。此樂世間誰識者。梅花香裏讀關雎。</text>
<title>肩輿又至梅下</title>,<text>古人詠梅花。讀易或相誇。而今取關雎。此意云如何。老我不能言。何由發咨嗟。詩道貴溫厚。歸宿思無邪。斯詩樂不淫。國風無以加。洋洋正滿耳。不須三百多。古樂雖云缺。用之鄕飮歌。</text>
<title>逐日到梅下</title>,<text>天生百花有開落。開後元無十日久。池荷盛衰朝暮間。桃李繁華片時有。嗟爾稟氣最貞固。馨德經年長自守。陰中初共一陽生。暖律仍隨大寒後。貞元之際萬化軸。一理分明爾偏受。老夫日來不辭勞。座上客滿尊有酒。直須看到上元間。不知早花誰繼否。</text>
<title>題春帖</title>,<text>自罷君親祝。頻傷是日廻。老爲兒孫請。題詩却自咍。其二凍雪陰崖次第融。草芽潛動識春風。老翁扶杖誇身健。暖日昭蘇共蟄蟲。屬己其三念汝成人久。人事尙未成。接物先平視。應人不大聲。溫恭謹朝夕。辭氣去歉盈。科名非所願。自勉勿忝生。屬木其四平居勿說病。年長宜嗜書。客氣麤豪甚。從今一埽除。屬禾</text>
<title>次金君叔居 維寬 韻自嘲</title>,<text>平生惡人語。鶻突不分明。閔默抱玆病。還他月華淸。</text>
<title>夢贈畫者</title>,<text>笑指生涯月一船。依俙坐我畫中天。鳴榔下瀨勢難住。回顧流年兩惘然。</text>
<title>朝起偶吟</title>,<text>梅花落後更無詩。春草齊生人不知。林表鳴鳩初喚雨。山翁睡足未興時。</text>
<title>朴士洙自南海蒙宥還。過路一宿。吟夜闌更秉燭。相對如夢寐之句。仍有作。</title>,<text>天敎逐客共春還。言路從今不復艱。也知聖渥深於海。佇見高名重似山。出網初疑生羽翼。近床方喜宛容顔。庭梅開日留佳約。秉燭相看怳惚間。</text>
<title>和士洙留詩</title>,<text>法堂依舊草將深。病甚多慚枉士林。老子閒來惟漫興。逐臣歸路更懷音。江山護汝能勝昔。藥餌扶吾得至今。素業詩書溫習地。終須聞道契初心。</text>
<title>夢食仙桃。覺來香猶滿口。</title>,<text>夙有崆峒願。身衰氣尙豪。仙人憐我病。一笑賜蟠桃。</text>
<title>李處士 光益 挽</title>,<text>星山華閥舊簪纓。鄕國猶存善士名。力稼元知勝肉食。敎經何必羨金籝。還眞不愧全吾性。致禱胡無感至誠。強把哀詞寄孝子。病懷悽切望新塋。</text>
<title>金榮川 令行 挽</title>,<text>歲月滔滔老我曹。聞君長逝便號咷。暮年落拓初誰料。少日才調大抵高。談論時令孝伯屈。詩篇屢被淵翁褒。白門同硏渾如夢。臨穴慚違走一遭。</text>
<title>聞是日行習操。寄都護兒。</title>,<text>兵氣欲成虹。春寒天又風。書生一欵段。都護好靑驄。聖代衣袽備。王畿戈甲雄。欽欽終日意。相勖有詩筒。其二何須學兵法。頗牧出詞林。一洗儒酸盡。方徵聖懼深。鼓行不愆步。醪飮貴同心。報國都輸汝。素餐慚至今。</text>
<title>李丈 衡佐 挽</title>,<text>病裏緣公未廢詩。如何慶弔遽相隨。康寧好德元稱福。畢竟歸全自有時。衰淚幾傷投杖老。孌容猶喜勝冠兒。溪山春雪深三丈。一往靈車無返期。</text>
<title>李奉事 聖興 挽</title>,<text>陰厓之後近凋枯。公道世間嗟絶無。老歲乍看人吐氣。微官還被鬼張弧。梧楸小屋穿花訪。松筍香醪隔嶺呼。來往風流成寂寞。哀歌題寄淚緣鬚。</text>
<title>酬愼可象 爾儀</title>,<text>吾非茂叔子初平。老歲謙謙不自盈。惻怛誠心未易得。推硏義理豈難明。深慙促促踵常道。還笑期期談古經。詩句能尋千載意。窓前草翠雨新晴。</text>
<title>夕惕軒對酒遣興</title>,<text>春陰漠漠弄新晴。滿地落花閒愁縈。林深白日時見鹿。山寒三月未聞鶯。投轄慇懃留好客。開罇怊悵憶病生。可憐書社同僧屋。童子門前慣送迎。</text>
<title>和可象平仲酬唱韻</title>,<text>人在春中未識春。元來天自不違人。渾然惻怛無私累。反顧吾心卽此仁。此詩偶說得仁體。而若不論下手處。無以求仁。故復推而廣之。夫仁者。如乾之統坤。仁則義禮智盡包其中。故曰善之長也。而其發於行則爲孝也。蓋仁有全體之仁。有一事之仁。全體之仁。初學未可遽言。日用之間。以孝爲先。而事事皆以當理無私心爲歸宿。則於此可知其仁與不仁。不仁者去之。仁者存之。若推其極。天地萬物爲一體者。亦不外是矣。此與夫子答子貢不論博施濟衆。只言恕者一般。做工夫當如此矣。孝經之語孝曰推之四海而準夫孝。仁也。故孔門諸子皆以求仁爲事。初則日月至焉。漸至於三月不違。其始於利而期於安。循循有次第。所謂仁以爲己任者此也。故愚嘗有詩曰論語書中字字仁。讀論語者若不知此味。卽與不曾讀相似。閏月十六日又書。</text>
<title>贈玄君子敬 命直</title>,<text>寂寂落花雨。草堂春日遲。相逢竹林客。細論石室詩。</text>
<title>辛生 聖任 挽</title>,<text>蟬聯評事後。羇旅白頭時。埋劒嗟誰識。懷瑜漫自奇。有書憐我疾。無力救君飢。攬涕仍題挽。遺言知乞詩。</text>
<title>李處士 奎臣 挽</title>,<text>如公德學世幾人。洙泗源頭見道眞。顔夭憲窮嗟獨萃。聖門餘慟又今辰。其二高潔其姿又獨行。當今夫子是徐生。莫言潛德無人識。靑史留傳處士名。其三衰老常慚尸講茵。斯文何幸有斯人。黌堂自此虛賓席。減却儒林一半春。</text>
<title>柬金濟大</title>,<text>法堂三丈草深時。絃誦寥寥晴晝遲。歎息佳期中道改。老婆心切有誰知。</text>
<title>哭柳進士 乘</title>,<text>並世而生七十年。相望有若古人然。願切識荊千里隔。愧深責沈屢書傳。遜翁墜緖於誰問。奇老云亡爾獨賢。水月高亭却無主。登臨異日涕洳漣。</text>
<title>寄詠望遠臺佳游 臺在隋州海上。兒子與崔生善初同遊。</title>,<text>高臺臨海口。故時朝天道。歌曲至今悲。空潮自暮早。中華百年戎。醉天今亦老。浩歌魯連子。慷慨思一蹈。</text>
<title>作花餻會。口呼示諸生。</title>,<text>花餻非不美。咀嚼信知難。然後方知味。於書可反觀。</text>
<title>旱極得雨。其喜可知。</title>,<text>田家無麥易成飢。好雨連宵慰怨咨。降澤初無擇高下。將田非敢較公私。極知喜怒皆中際。正是天人合一時。臥念西銘兩句語。通身融貫却堪思。朱子云向要到雲谷。自下上山。半塗大雨。通身皆濕。得到地頭。因思着天地之塞吾其體。天地之帥吾其性。時李通及某人同在那裏。因各人解此兩句。後迤邐便作西銘等解。○曉起聞雨。喜曰天之下雨。吾之喜雨。均是一箇公心。由是充擴。隨事皆如此則其庶乎。遂成一律。呼燭而書之。平仲見之曰此仁也。願粘附於向示仁說之下。</text>
<title>山扉</title>,<text>山扉晝掩宿雲傍。獸迹縱橫草欲荒。滿地桐花人不埽。應緣過麝更添香。</text>
<title>李生 命赫 挽</title>,<text>我李本零鮮。敦親無遠近。仲浩起西陬。力學能自奮。君則難爲兄。均承義方訓。往往歌鹿鳴。屢屈心無慍。身雖違束脩。志不恥敝縕。吾兄忠信人。守義貴安分。業家而無忝。於君見遺韻。琴彈有餘哀。鬼伯乘厄運。積善胡無報。天理不可問。膝下四丈夫。餘慶猶有蘊。廢學不自振。居常心所隱。哀歌望栢寺。淹疾涕獨抆。</text>
<title>贈白生 東顯</title>,<text>矗石樓前江水流。忠臣怨恨幾時休。山川一望何雄拔。形勝東南古晉州。其二君從此地墮爲人。千里求師志在仁。拘曲元非君子學。他時報國且忘身。</text>
<title>安生如松 宗茂 來留數日。將歸請曰從遊之久而獨未蒙先生賜詩。可恨也。遂草贈一詩。</title>,<text>方今流俗近楊朱。從古能言乃聖徒。自笑吾迂不量力。秖應君更甚於吾。仍記向年嚴敎時。親舊多勸以謝遣學徒。故以詩謝之曰。讀書三十年。或恐爲楊朱。</text>
<title>詠棗樹</title>,<text>方春敷榮時。百卉競相好。無花晩生葉。沉晦獨爾棗。中含生生意。外則似枯槁。秋熟最居先。赤心長自保。譬如魯也人。聞道終則早。宜爾君子類。見取於此老。</text>
<title>夏至</title>,<text>端居觀物化。妙處消長際。赤日行天地。矯矯五龍勢。此時重淵底。兆眹若微細。聖人視羸豕。蹢躅患難制。直到剝廬後。辛苦關還閉。文明昧謹獨。此理孰堪諦。持作終身戒。常如對上帝。</text>
<title>端陽</title>,<text>上墓輸兒輩。臥床空伴形。野徑誰相埽。巖扉獨自扃。病兼詩不健。愁共酒無醒。小雨花心斂。花指芍藥。 深山草氣靈。琴書依講社。椒扇憶宸庭。百感悠悠地。光陰不少停。</text>
<title>見電寓警</title>,<text>纖毫失謹獨。神目動如電。造次曷敢忘。出往與游衍。</text>
<title>寄題玄君子敬尋初齋</title>,<text>漁釣生涯晩覺非。月山溪瀑倍光輝。知君淮海猶豪氣。千仞崗頭一振衣。</text>
<title>兩池</title>,<text>上池無所種。所見但淸水。下池種芰荷。花葉何其美。葉生曁花落。一一摠堪視。不言自成蹊。還羞比桃李。水哉顧何取。去路空邐迤。無人一來顧。蕩漾天雲裏。世情逐芬華。至人惡成毁。拄杖空歎息。與誰話此理。</text>
<title>六月初一日。若將大雨而不雨。</title>,<text>渾天全似墨。大雨若飜盆。霹靂虛生勢。歊炎莫解煩。神靈也難測。行止詎堪論。忽念幡然老。如何報國恩。</text>
<title>肅廟諱辰。以詩志哀。</title>,<text>長恨人間褥蟻遲。白雲遙向帝鄕悲。淫霖六月何曾斷。却憶千官雨泣時。其二香案微臣雪滿頭。滄桑閱盡尙千憂。雷厲風飛舊辭令。此生快覩更無由。</text>
<title>夕復至沼上。荷花盡斂。</title>,<text>朝開夕還斂。芳心獨能持。大易嚮晦義。淸通君自知。</text>
<title>夕陰坐槐樹下</title>,<text>槐陰覆中庭。淸蟬朝夕鳴。朝鳴苦熱極。夕鳴喜凉生。病夫觀物化。日據胡床聽。年來欲無言。默默以自成。</text>
<title>終夜聽雨</title>,<text>一雨連宵苦不收。蒸炎此去也應休。怨咨尙有南方暵。旱澇均爲北極憂。天地於人猶有憾。生成他日詎無秋。巖泉忽作風雷勢。同入前川滾滾流。</text>
<title>立秋示同志</title>,<text>自從三十歲。學孔長誦立。朝暮且七十。此學猶愧立。天時迭代序。秋節忽警立。心焉倍怵惕。顧眄如有立。惟義與仁對。人道由玆立。浩然此一氣。集來庶幾立。嗟我二三子。勉勉早自立。其二小兒纔學步。笑我不能立。我雖病無力。亦能如爾立。步而適千里。方可謂之立。爾旣不能彼。同是不能立。小兒幸無言。未辨立不立。日息與日消。老壯難兩立。前頭千萬里。吾當讓爾立。</text>
<title>出洞偶吟</title>,<text>肩輿出洞少遲留。一夜前川已殺流。雨過牛坡草新盛。日斜蟬樹徑增幽。兒孫漫濯滄浪足。老子虛橫野渡舟。閒裏往還惟適意。未來憂患儘悠悠。</text>
<title>詠扇</title>,<text>憶昨苦熱時。頃刻不相去。際玆凉風至。已不知其處。秋蠅忽來集。顚倒復思汝。匪人殊愛惡。維天代寒暑。得時毋自驕。失時毋自沮。區區景春輩。丈夫何足語。</text>
<title>終夜大雨。㵎響甚壯。</title>,<text>晝夜空山道。風水相發揮。靜裏却生鬧。此理本精微。窅然觀大始。至人庶同歸。</text>
<title>伏聞上候平復。今日陳賀。</title>,<text>朝日曈曨雨乍歇。遙知冠冕簇庭班。畎畝微臣自詒阻。恭將天保誦南山。</text>
<title>待雞雞不鳴枕上口占</title>,<text>雜念來無端。如夢相纏繞。雞鳴一破除。獨有此心皦。中夜一氣神。吾聞楚澤老。其二簷雞苦多睡。往時鳴則早。豈汝廢天職。我自心懆懆。天地無長夜。時至自當曉。</text>
<title>渫井</title>,<text>洌彼寒泉水。可食人不食。井德本無遷。澤物乃其職。一夜山中雨。泥沙忽來逼。此時正可渫。防修費衆力。斯須盈活活。爾性淸而直。早晩幷受福。何用我心惻。</text>
<title>書徐孫女嫁時屛</title>,<text>昔年同閈好。今日復爲昏。婦人不取色。家內貴無言。聰聽于爾祖。庶不忝吾門。勉勉持恭敬。因之及後昆。</text>
<title>示兒孫</title>,<text>余昔八九歲。性拙力又脆。足不下堂除。履地如恐墜。盡日困書冊。小心免撻箠。往往得秋實。無暇可嘗味。今余不汝禁。讀書還餘事。蓋養食牛氣。留待展驥地。然亦非家法。書以示童稚。</text>
<title>李正郞 宜炳 挽</title>,<text>風樓棠寺舊題詩。先契依然講至斯。水部官淸無俗累。花郊地近慣追隨。庠虀尙許供朝士。晉筆何能救夕飢。恨失一觴成永訣。他時阿季涕同垂。</text>
<title>卽事</title>,<text>常時不廢昧爽興。病來勉強到窓曦。皤然出房老孟光。擧案依舊齊其眉。四十年來偕隱歌。所樂云何惟縞綦。登盤赤鯉長尺餘。繞膝羣兒爭朶頤。老夫胡爲獨未食。却憶少年口美時。</text>
<title>詠李處士 卽公履名行祥</title>,<text>吾鄕士友誰最者。云是少年處士李。道心一損朴君券。科事兼爲妻子累。十日工夫貴得師。將向西南謫宦裏。堂中大人志不苟。指揮惟有先生視。家貧猶可辦書糧。留使連年左右侍。欒共訓語古雖有。千載實踐惟見爾。一日少離手如失。十年謹愼心不貳。啞夫暗中書小字。微君莫能通其意。鄕中公論咸稱奇。天爲陶菴生此子。昨日都下設監試。人人奔騖空村里。爭冀行險以徼倖。縱使得中亦徒耳。末世滔滔摠流俗。爲利攘攘走如水。君能超脫濁浪中。燕雀焉得鴻鵠比。抱羞讓頭不出氣。笑彼洪崔諸進士。木禾數子何足云。終夕掘井不知恥。老我出身無補時。視汝早透能無愧。但汝素性鈍而嬾。立志不強難遠致。霜曉窓外苦呼寒。篝火燈前動和睡。南陽處士眞可戒。視爾尤少今暴棄。作詩褒善且勸學。病中此意君須識。</text>
<title>八月二十六日夜。夢尋雪嶽庵。不識新徑。到鳳頂而還。覺來有詩書出。士元書適至。却寄求和。</title>,<text>兪泓窟畔舍輿行。鳳寺前程半百贏。菴戴孤巖危欲墜。崖懸雙瀑匯仍渟。上方宿處生林木。有寺皆廢故云。 緣㵎休時辨壑名。今夜夢遊差一快。暫離塵殼覺神輕。</text>
<title>贈公履</title>,<text>商也由來戒色難。少時春帖在心官。今朝贈汝終身佩。歸去親庭要驗看。</text>
<title>使洪子容讀合啓聽之有作</title>,<text>素信乾坤陽未亡。况聞天定勝人強。煩君深夜挑燈讀。意快渾忘病在床。</text>
<title>初十日</title>,<text>恭惟皇考以降辰。肅霜之月氣縕絪。白酒黃花昨日是。長歌短詠昔年陳。縠紋神穴地呈瑞。玉種良田天報仁。朝夕瞻依廿載事。他時山足永歸身。</text>
<title>李掌令 行敏 挽</title>,<text>石灘之後子爲賢。一識荊州記往年。素性耽詩仍世業。靑山近宅是遺氈。功名得喪何關我。邪正從違不忝先。早晩同庚重約會。那堪此老又黃泉。</text>
<title>林醴泉 象台 追挽</title>,<text>先人疏宕少物欲。遇酒微醺業所嗜。登盤美肴桐華洗。正好初寒微霰時。兩家新釀誰先熟。惟有弼卿可共玆。伯父五婿林其中。贅館半世不曾離。異爨何殊同室居。從遊昕夕常怡怡。平陂閱歷十載間。塲屋鉛槧亦追隨。黃壚一灑斷絃淚。語言尋常作酒悲。吾兄長余堇十歲。童時小字曰沙彌。奇事壁土能已疾。至行孝悌出天彝。自言吾是外家人。偏黨不一出言辭。戊子之春自南還。客裏數月遘癘危。旅村冷落誰相問。朝暮頻繁養疾資。吾家情好自應爾。感激終身誦恩慈。出郊以來稍疎闊。入城未嘗不候之。吾姑見我色敷腴。歎息舊事爾能思。壁藏無時不貯酒。手酌與之垂涕洟。吾兄兄弟時在側。深愛愉婉老萊兒。往事歷歷心內存。有時追惟一夢疑。方中同事詎可忘。醴泉去路仍長辭。孝子涕泣求我詞。情所不已何辭爲。辭繁不殺自有意。微此後生那得知。</text>
<title>林佐郞 象奎 追挽</title>,<text>爲己爲親事則均。斯言斯理孰知眞。萊衣繞膝常愉色。毛檄違心亦謹身。不求卽所以謹身也。 墻東自喜成高隱。巷北飜嗟失德隣。白頭荒野空垂涕。難見塵中如玉人。</text>
<title>喜金姪士修兄弟來訪。詩以勉之。</title>,<text>幽獨深知搖落哀。黃花不枉九秋期。攲枕孤對兩脉脉。怊悵無人問所思。眼中忽見意中人。呼燭相看夜何其。老我病甚不能言。情愛所發形於詩。西浦孤忠同屈原。騷家千古有餘悲。乃慈之行吾所記。溫溫恭人惟德基。皇天報善有遲速。不食惟應福諸兒。如何窮厄不自保。飄泊驪江年屢移。壬寅慘禍不忍說。何事身後多詆訾。同是禍家人。吾意獨憐之。傳聞討逆公論張。天定勝人今乃知。筵中有擧乙逆者。自上特問推戴誰。此是是非大頭腦。覆盆回照必由斯。人生窮達自關天。射隼高墉亦何遲。官塗榮進特小事。忠孝家聲貴無隳。及此閒暇尙可力。惜玆歲月宜孜孜。勿以江居作便安。視同海隅編管時。顧我一疾苦無聊。陶寫性情詩能爲。曾托刪後速寄來。用作閒中消遣資。</text>
<title>臥念士元騎牛之行</title>,<text>秋風吹客袂。黃葉滿歸程。獨騎牝牛去。誰知驄馬行。且喜聊從好。何嫌笑近名。浮榮身外事。谷裏戒騶鳴。</text>
<title>和士元留詩</title>,<text>相逢無俗語。梅菊是雙淸。歲色霜凄冷。行愁雨滿盈。沉淹此貞疾。勉戒荷眞誠。所憂學不講。德性何由明。</text>
<title>黃菊下贈別士元</title>,<text>空山風雪亂交斜。坐對孤芳惜歲華。病似老僧長入定。學慚行子自歸家。幸天好作留賓雨。知爾羞爲欲語花。同臭須從言外會。後凋心事各無差。</text>
<title>敕侍者</title>,<text>曉夜人扶坐。蒼黃易去冠。無令幽獨裏。增愆管幼安。</text>
<title>崔生 祏 叔固歸自南塘。盛道講說。聽之有作。南塘卽韓掌令元震所居</title>,<text>德昭豪傑士。往昔擧于海。自有累世好。幸又生間歲。到老不一識。意見知相戾。秋間崔叔固。過我告南逝。聞是雄辯人。子將何以說。欲令大議論。歸一立談際。知君大力量。且恃明見解。然亦不易事。自信或太銳。徧交諸君子。資益亦不細。留連數月歸。問疾復來稅。初學於先進。推遜乃其例。得無或失言。旨意願深諦。蓋聞心性間。過占氣分界。偏全作本然。氣質當心體。難將一寸莛。敵得千匀勢。和者僅一二。不合難數計。千萬極不是。栗翁說得快。外此宜未敢。恐亦坐亢厲。義理天下公。偏見難拘制。此事非可法。宜作反身戒。濯舊以來新。永言願自勵。况聞狀師德。以是爲關棙。蓋於本說外。推演謂善繼。尤菴及遂翁。傳授有次第。自誤還小事。貽累豈不大。吾道本衰敗。論議又不齊。客去私自識。蓋亦憂衰世。</text>
<title>從徐別提 宗華 聞故里親舊家太半易主。感歎有作。徐是城西里中人也。</title>,<text>東西門巷憶經過。問舊驚號易主多。惟有古槐疎冷地。國存與共是吾家。近俗喜斥賣家舍。士大夫鮮有世其祖先故家者。此恐非國家福。吾家家法一定厥居。輒皆世守故云。後承不可不知此意也。</text>
<title>生朝志感</title>,<text>庚申吾以降。是日我爲人。絪縕五行氣。主宰一團仁。徒忝三才象。虛經六十春。無時不戒懼。體受始全身。</text>
<title>贈李生 增○後改名赫</title>,<text>九歲斷指者。眞堪礪衰世。殆近一點明。足驗性根柢。於此推將去。方爲活孝悌。千萬勉學意。先須識仁體。</text>
<title>望日初起始講</title>,<text>病翁初起去牀塵。直月跪前書冊陳。若可讀書依舊啞。頹然一笑復攲身。</text>
<title>志懷</title>,<text>歲暮窮陰百感深。孤花相伴在山林。虛堂寂寂諸生去。講罷隱然金石音。</text>
<title>曉吟</title>,<text>窮山寥落夜何其。正是雞鳴未鳴時。收拾吾心此爲要。虛靈田地復誰窺。</text>
<title>贈金伯眞 樂道</title>,<text>白頭臥邱壑。朝廷任是非。居鄕十九載。幸得一士歸。</text>
