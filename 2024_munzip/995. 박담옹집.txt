<title>早春</title>,<text>淡煙生遠岫。飢雀下寒庭。昨夜池塘草。先從夢裏靑。</text>
<title>怪石</title>,<text>嵌空一石山。當檻峰峰碧。幽趣默相通。煙霞籠日夕。</text>
<title>春園煮艾</title>,<text>酒味兼肴美。艾羹和飯香。遨遊不歸去。春日暎苔長。</text>
<title>訪少陵窟</title>,<text>草綠東風暖。聯翩出郭行。忽逢盤陀石。坐愛一溪淸。</text>
<title>鳥鳴磵</title>,<text>林翠雲歸壑。花紅露滴空。閒宵憑磵戶。啼鳥月明中。</text>
<title>送春絶句</title>,<text>綠陰垂柳院。紅雨落花階。春色從今去。鳴禽亦別懷。</text>
<title>月夜雲陰。閒坐無聊。尹童子華東七歲能作詩。喜次其韻。</title>,<text>暑退風生葉。天高月隱雲。閒宵何所樂。童子也能文。</text>
<title>洗鋤飮</title>,<text>凉風鳴鵙月。田父洗犂鋤。斗酒同鄰井。農談樂有餘。</text>
<title>鳴蛩</title>,<text>白露下庭草。寒蛩秋以鳴。虗堂明月夜。切切感人情。</text>
<title>對栢齋八詠</title>,<text>東窻曉旭虗齋夢忽驚。幽鳥啼林谷。東窻曙色開。山外昇初旭。西林殘照莓苔滿戶庭。散步時遐眺。翠影與紅霞。林間飛夕照。前村秋舂稅熟三秋晩。田家已畢農。孤村黃葉裏。時起夕陽舂。淸泉曉汲毖彼山下泉。縈回小塘入。村童踏曉來。和月甁中汲。木蓮帶雨木蓮春帶雨。濯濯在山邊。此物名雖木。天姿勝水蓮。翠栢立雪葉香鳳欲棲。幹聳雲留跡。可愛雪中春。唯看牕外柏。古樹棲鵲山深境寂寥。樹古枝交錯。朝暮聽査査。定巢來去鵲。曲沼觀魚曲沼山牕外。春波細雨餘。依然濠上樂。永日坐觀魚。</text>
<title>氷湖八詠 爲宋良中作</title>,<text>觀音曉鍾客牕殘夢罷。落月在西峰。隱隱聲何自。隔林孤寺鍾。桑林暮煙隔岸桑田綠。鳩鳴春暮天。夕陽橫翠帳。漠漠鎖江煙。碁島芳草江心島嶼孤。占得芳春早。斜日暎綾羅。萋萋生碧草。魨灘刺魚灘漲桃花水。河豚欲上初。漁人挺叉入。盡日競刺魚。冠岳晴雪山峰白盡頭。一夜形奇絶。天出玉芙蓉。方知晴後雪。前江鑿氷栗冽江天暮。冲冲人鑿氷。瑩如千片玉。將以納于凌。鱗浦歸帆極浦潮初上。遙山日欲銜。暎空秋色帶。風勢饒歸帆。南漢粉堞朝日上東南。遙遙看粉堞。逶迤復百層。疑與靑天接。</text>
<title>次贈趙正而 義逵</title>,<text>靑歲風流士。精神氷玉淸。更看詩俊逸。隋珠照夜明。</text>
<title>謝內谷贈玉唾壺</title>,<text>玉壺持贈我。擊節意何深。烈士縱能慕。暮年違壯心。</text>
<title>城南宅。次尹秀才範東韻。</title>,<text>晝永人閒暇。梨花滿地陰。呼兒頻酌酒。無限惜春心。</text>
<title>次士休在興聖菴寄韻</title>,<text>春風日日欲榮柯。雪盡西峰翠色多。遙憶山堂不相見。夢魂時或月邊過。</text>
<title>二月十日夕風雪。記卽事。</title>,<text>薄暮寒齋客不來。蒲團寂寂坐書灰。忽驚簷外聲號怒。急雪飄風戶自開。</text>
<title>仲春書事。上十日契諸君子。三首</title>,<text>驚蟄春分次第過。此時騷客不吟何。韶光澹沲城南路。草滿長堤柳拂波。風和紫陌日舒天。社鷰飛來傍屋邊。也識東君春事促。黃昏簷外雨如煙。東風微雨散雲衢。好鳥鳴春勸酒壺。醉眼頻擡殘照外。滿城煙景卽新圖。</text>
<title>暮春醉西郭小園</title>,<text>小院春濃月又輝。桃花欲綻杏花飛。主人解我裁詩興。勸進淸觴夜醉歸。</text>
<title>暮春</title>,<text>萬家春色杏桃林。風雨多猜日日陰。莫惜花前拚一醉。東君去後悔應深。</text>
<title>山暎樓</title>,<text>來坐春風百尺樓。畵欄橫跨碧溪流。山花初發山禽語。消盡人間萬斛愁。</text>
<title>夏日山中</title>,<text>一派驚湍觸石喧。晴天飛雨灑山門。隨風洗滌炎蒸散。坐到蒼茫洞壑昏。草作華茵石作臺。淸風六月拂顔來。斜陽濯足臨溪水。山鳥頻頻勸酒杯。</text>
<title>朝起梨花滿地</title>,<text>一杯春酒醉醺醺。風雨中宵和睡聞。朝日起看簾外地。梨花如雪落紛紛。</text>
<title>午睡</title>,<text>晝睡方濃北牖深。羲皇化日枕邊臨。一聲林外綿蠻鳥。醉殺幽人夢裏心。</text>
<title>小屛 八詠</title>,<text>月生朱檻菊花開。少婦呼兒寶瑟催。更㥘秋風寒玉手。收將翠袖下庭來。右步月女對坐阿娘綽約姿。一針蓮繡一繅絲。日長機上勞纖手。拂檻春風綠柳枝。右刺繡女曲曲欄干朝日初。碧梧丹桂影扶疎。羅衣寶帶人如玉。獨傍瑤床看古書。右看史女銀甁翠尾畵屛前。有美一人雲髻偏。曲檻春晴風景麗。手持彤管對華牋。右戱墨女佳人枕上睡初醒。玉麈携持坐錦屛。檻外紅桃春寂寂。閒看叉小戱幽庭。右玉麈女斜倚書床氣若蘭。手中紈扇月團團。春風暗恨眉尖上。三色夭桃近畵欄。右紈扇女蕉葉翻風桂蕊紅。玉人春惱倚床東。丫鬟庭畔閒無事。笑把孩兒戱掌中。右顧孩女黃衣掩暎綠荷裳。黯黯春愁入粉粧。膝抱孩兒情眷戀。杏花開傍曲欄香。右抱兒女</text>
<title>奉恩寺絶句</title>,<text>一筇來到奉恩遊。碧樹叢中佛殿幽。霞色初昇三島日。鍾聲却帶二陵秋。</text>
<title>文殊寺朝起野望</title>,<text>山鳥聲中認曉來。起看初日照高臺。忽驚波浪如銀海。大野雲煙鬱不開。</text>
<title>聽蟬</title>,<text>驚聞碧樹曳秋聲。蕭瑟凉風動洛城。正是林塘殘照影。故敎詩思十分淸。</text>
<title>聽鴈</title>,<text>蕭蕭一陣鴈聲哀。帶得雲間秋色來。明月旅牕驚起坐。定知楓葉曉霜催。</text>
<title>西園春夜</title>,<text>梨花澹泊月分明。小院風光一倍淸。散步閒庭花月影。主人開酒答詩情。</text>
<title>別安秀才榘</title>,<text>之子今朝向邵城。倚山臨水有書堂。那堪別後相思苦。明月淸風一夢長。</text>
<title>寄尹秀才岱東兄弟</title>,<text>亭亭翠栢護山齋。淨几明窻景色佳。他日趨庭應有問。願治詩禮不忘懷。</text>
<title>幽居春事</title>,<text>谷風吹習習。時雨一鋤饒。樂以田園最。愁因琴酒消。溪山迎日麗。花鳥得春驕。多少閒中味。相知有牧樵。</text>
<title>酒熟花香</title>,<text>把酒花難對。看花酒不常。酒方篘舊釀。花亦吐新香。倩鳥歌紅蘂。呼兒洗玉觴。朝朝恒會客。何羡韋家郞。</text>
<title>登南山。次趙君萬里韻。</title>,<text>洛城時雨霽。紫閣藹春雲。暎日千花見。喧風百鳥聞。水回襟帶濶。山列畵圖分。騁望逍遙興。淹留到夕曛。</text>
<title>一樂堂春夜</title>,<text>惜春坐夜闌。明月梨花照。飛雪檻前香。驚禽林外叫。於焉把酒吟。何似彈琴嘯。默默更忘言。心神入玄妙。</text>
<title>卽事</title>,<text>三日黃梅雨。西軒坐不歸。庭虗飛燕數。園靜語鶯稀。節序隨流水。雲煙帶落暉。悠然看曲沼。波面拂荷衣。</text>
<title>古劒</title>,<text>神鋩出塵匣。拂拭射龍光。幾入將軍手。曾經俠客塲。雄心留一片。寃氣亘千霜。回首燕雲北。頻彈感慨長。</text>
<title>古宮</title>,<text>禁苑新秋霽。炎蒸忽覺無。松陰濃御路。霞色散天衢。池瀉荷心露。山開堞外圖。題詩發淸省。處處暮蟬呼。</text>
<title>大隱巖</title>,<text>入山春日午。待友坐松陰。雪盡羣峰秀。氷消一壑深。隔林禽送語。近席草萌心。大隱巖前路。徘徊古跡尋。</text>
<title>三淸洞</title>,<text>積雨收殘夏。蟬聲已早秋。逐凉臨水坐。避暑入山遊。斜日移苔面。長松出石頭。逍遙塵慮豁。洞壑助淸幽。</text>
<title>自狎鷗亭。復下順流。</title>,<text>夜宿高亭上。淸朝解纜行。雲山帆外走。潮水耳邊生。樹共蒼郊遠。沙兼白鳥明。漢津分客袂。回首不勝情。</text>
<title>卽事次牧隱集韻</title>,<text>蒸雲橫萬里。霖雨暗千家。灑向芙蓉落。飛侵薜荔斜。樓前埋野樹。門外沒溪沙。竟日留佳客。吟詩醉紫霞。</text>
<title>訪靈神菴</title>,<text>問寺樵童在。登登向碧峰。鳴泉流絶壁。細路入深松。草滑行妨履。林淸坐駐筇。且諧曾所好。聊以蕩塵胸。</text>
<title>宿經理廳</title>,<text>公舘何寥寂。前臨碧澗潯。淸風生北戶。凉月上東林。露洗秋容淨。山舍夜色深。明朝尋寺去。更欲滌煩襟。</text>
<title>讀孟子</title>,<text>七篇千萬語。混混自泉原。楊墨言初息。聖賢道復存。格君仁利判。憂世霸王論。千載拯民溺。禹功豈獨尊。</text>
<title>對栢齋。次槎川元韻。</title>,<text>遺澤齋前栢。居諸幾晦明。攀援四時感。恭敬百年情。凌雪長春色。搖風靜夜聲。於焉興孝思。傳與後昆行。</text>
<title>仁川邑村 二首</title>,<text>郡城高幾許。雲鳥但經過。甘雨膏禾黍。仁風長枲麻。境幽人到罕。晝永燕飛稀。太守賢聲遠。爲緣拙徵科。時韓侯德弼爲邑宰。雷聲喧百里。密雨暗前山。阻水客猶滯。揷秧人未閒。老狵眠戶外。巢燕語樑間。論抱有賢主。團圝却忘還。</text>
<title>芝谷夜吟</title>,<text>好雨留歸客。共昇君子堂。看園秋尙早。明燭夜初長。隨意聯高枕。論懷對一床。盍簪誠未易。勸酒莫停觴。</text>
<title>初秋西齋夜</title>,<text>秋雨長安夕。孤燈點小齋。林風消暑好。園景納凉佳。雲影峰峰遍。溪流洞洞皆。老夫驚節序。覓句寫幽懷。</text>
<title>秋雨</title>,<text>街巷無由辨馬牛。金風送雨響颼颼。淋漓石逕蒼苔晩。點染楓林赤葉秋。漸作寒威生遠野。潛隨暝色入高樓。夜深何處難爲聽。牕外梧桐滴滴愁。</text>
<title>暮春書懷</title>,<text>背郭蕭條一弊廬。傍風上雨自安如。閒中卜命時開卦。靜裏消愁或借書。返照殘煙暎深巷。落花飛絮滿淸渠。杖藜更欲尋山去。爲問三春幾日餘。</text>
<title>登弼雲臺</title>,<text>老去豪情尙未刪。東風作伴强登山。參差花柳殘煙外。出沒峰巒落照間。雨意催詩方霂霡。鳥聲勸酒亦綿蠻。三分春色唯餘一。醉卧西臺却忘還。</text>
<title>暮春登曲城</title>,<text>賞春同作少年遊。陟彼高城最上頭。漠漠煙花羞素髮。悠悠天地入靑眸。堪嗟世事浮雲去。可惜光陰急水流。薄暮更隨芳草坐。擧杯相屬滌煩憂。</text>
<title>奉別李和叔 邦燮 湖西之行</title>,<text>王孫草綠鷓鴣飛。落照春山人掩扉。今日才華方卓越。他時經業亦精微。東風度嶺雲隨馬。北鴈橫江雨點衣。少一騷壇離思苦。夢魂時向驛南歸。</text>
<title>七月七日。城西小集。</title>,<text>城西占得草堂閒。團會歌吟且莫慳。堪笑人情相反覆。坐看天運迭循環。三庚淫雨森森足。數朶葵花艶艶顔。裁得新詩酬令節。林間夕鳥自飛還。</text>
<title>松竹堂。遇金綏之。命酒賦詩。</title>,<text>驚人詩語是吾兄。相對衰翁古貌淸。日午軒窻看竹色。風凉庭樹聽蟬聲。碁開一局玄機動。酒到三杯逸興生。莫怪撚髭吟詠久。欲酬瓊句竟難成。</text>
<title>好雨</title>,<text>乾坤布德發生時。好雨和風習習吹。野外溝塍沾霂霡。園中臺沼落紛披。輕紅已入夭桃萼。嫰綠初歸細柳枝。何待鳴鳩隴外喚。主張唯有化翁知。</text>
<title>新凉</title>,<text>散盡庚炎秋節忙。郊墟十里納新凉。草間蛩語沾疎雨。葉底蟬吟帶夕陽。山斂火雲歸遠壑。澗含金氣遶虗堂。良宵淸淨宜看讀。一盞明燈故近床。</text>
<title>幽居漫興</title>,<text>一雨新秋暑退餘。苔深窮巷客來疎。家貧雖乏盈樽酒。心靜猶看滿案書。繞砌草花供漫興。蔓籬匏葉認幽居。茅齋寂寂空衰鬂。坐閱光陰隙駟如。其二蕭瑟秋風漸剝陽。城西破屋雨床床。近墻碧樹初來爽。繞砌閒花更不香。萬里風煙催節序。百年生計富篇章。論懷獨有希庵子。相對燈前夜漏長。其三屋東瓠葉屋西桑。秋日晴陰覆短墻。豈有輪蹄來僻巷。只留篇簡在閒房。巢林鳥雀風前語。入戶峰巒雨後光。何幸希庵同此座。或論詩句或醫方。</text>
<title>述懷。次梧月主人贈韻。</title>,<text>悠悠身世一虗舟。來泊城西閱幾秋。毁譽繽紛風過耳。光陰催促雪盈頭。且安白屋三間結。久厭紅塵十丈浮。麤糲平生聊自足。由來萬事到心休。</text>
<title>暮秋抽韻共賦</title>,<text>無情節序急如流。赤葉黃花屬九秋。山色正宜藜杖訪。風光更欲錦囊收。凉飆乍動低簷樹。細雨斜侵近水樓。聞道隣家新釀熟。明朝莫負辦淸遊。</text>
<title>希庵讀書興聖庵。端午日歷訪。</title>,<text>行尋蕭寺却忘還。只爲我公留此間。十載塵襟淸玉瀑。一生仙福好靑山。蒲團睡穩殘僧少。松壑陰濃落照閒。五月寒蜩鳴樹杪。發生深省洗心顔。</text>
<title>自興聖庵還後。追成一律寄呈。</title>,<text>寒眉山北白門西。此去長程幾渡溪。月夜相思迷野樹。暮天遙望隔雲梯。三峰繞榻晴嵐重。雙檜當牕綠影低。一別歸來悄然坐。隔林如聽好禽啼。</text>
<title>次韻寄惺齋安斯文</title>,<text>歲轉靑陽斗柄東。遙知倍憶洛城中。梅腮欲落經山雪。柳眼初舒帶谷風。幽事琴書宜素履。世情衣狗化蒼空。古來榮悴皆由命。一理須看塞有通。</text>
<title>九日登南麓</title>,<text>節値重陽獨詠歌。故人邀我陟山阿。近筵黃菊經霜艶。吹帽淸風薄暮多。雲掩日華浮洞壑。鴈拖秋色落江河。樽前白髮强歡笑。罷酒歸來顔欲酡。</text>
<title>除夕</title>,<text>閱盡悲歡世裏情。孤懷寂寞坐寒更。流年恰滿周文卦。新律初回夏氏正。夜欲分時看燭影。漏方殘處聽鍾聲。隣家有酒騰歡笑。獨我空歎白髮明。</text>
<title>暮春上曲城</title>,<text>駸駸節序過淸明。春色邀人上曲城。一水西南朝海遠。衆山東北入雲平。杏村日暖殘花落。柳岸風微好鳥鳴。自是光陰催白髮。莫嫌相對酒頻傾。</text>
<title>上北漢東將臺</title>,<text>臺高百丈最登難。盡日扶藜脚力殘。雲拂旌旗紅影閃。峰羅劒戟翠嵐乾。奇嵒花發春猶住。絶頂風多夏亦寒。東俯靑郊心目壯。諸山培塿不盈看。</text>
<title>一樂堂主人。舟行驪江寄詩。奉和其韻。</title>,<text>舟泊驪江兩岸低。綠楊垂影草萋萋。雲含雨意橫帆外。風送灘聲轉峽西。甓寺鍾鳴山日暮。白巖花落杜鵑啼。此行不得同遊衍。悵望東天惜解携。</text>
<title>將向南漢。松坡途中。次頤孟韻。</title>,<text>聯翩朝出國門東。纔到松坡日已中。坐處成茵莎草碧。行時襯杖野花紅。林邊沽酒逢村老。霧裏尋山問牧童。脚底漸平南漢堞。乾坤獨立遡長風。</text>
<title>自挹淸樓泝流。訪狎鷗亭。</title>,<text>滿江秋色載扁舟。傍岸搖搖泝碧流。雲濶南天山矗矗。日斜西海水悠悠。身隨帆影過銅雀。興逐波光向狎鷗。浩浩憑虗終夕去。自疑身世御風遊。</text>
<title>狎鷗亭</title>,<text>誰揭狎鷗名此亭。悠悠往事水朝溟。月生前浦漁舟見。風冷長洲鴈叫聽。村舍依微千樹暝。野雲來去衆峰靑。此間多少遨遊客。不醉江山只醉甁。</text>
<title>再登狎鷗亭</title>,<text>秋暗水國興難勝。薄暮高亭快一登。暎檻鷗波淸浩浩。遶簷雲巘碧層層。平沙似月連碁島。遠樹如煙接廣陵。前輩風流今寂寞。客心中夜照村燈。</text>
<title>過蕩春臺。登六面閣。</title>,<text>蕩春朝飯訪招提。無限詩情在杖藜。入洞陰陰千樹立。登亭嘒嘒一蟬啼。宿雲散處看靑岫。亂石危邊聽碧溪。醉後淸風吹滿面。不知林外夕陽低。</text>
<title>景福宮太液池。得蓮字。</title>,<text>半醉來遊太液邊。新秋景物正堪憐。凉生古苑陰陰柳。香送淸波苒苒蓮。雨意欲驕雲暗岫。蟬聲方急日斜天。臨風忽起無窮思。寥落池臺二百年。</text>
<title>次頤孟秋日遊古宮韻</title>,<text>靑山數疊繞宮園。暮色荒凉鵲自喧。勝事當年留殿陛。感懷今日對壺樽。錦川橋卧寒煙羃。太液池空落葉翻。垣外東西南北望。黃花秋老萬家村。</text>
<title>陶谷冬夜。酬白頤孟。</title>,<text>半壁熒熒燭影斜。擁爐開酒醉君家。風來深巷鍾聲徹。天濶前簷月色多。雪釀臘寒藏柳眼。詩隨春意入梅花。從君雖欲牽豪興。鬢髮星星奈老何。</text>
<title>悼豹翁南仲擧</title>,<text>邂逅昔年詩酒同。燈前相對兩衰翁。豹文已變南山霧。鵬翼未摶北海風。離別依俙雲散後。光陰催促水流中。忽聞淮海魂長逝。白首悲酸自撫躬。</text>
<title>贈別趙僉使</title>,<text>注文西望接江都。喜子明時此剖符。零落島民垂惠政。蒼茫水鎭騁良圖。船頭角動靑山岸。帆外春晴碧海隅。聞道官衙閒簿領。莫敎長日謾于于。</text>
<title>奉贈忍齋姜公 名錫齊。時年八十。</title>,<text>鮮識宜春夫子賢。世人唯說地行仙。卽看東洛談山日。正是西來釣渭年。偶合姓名希事業。能言敬義慕儒先。側聞聖德同周后。何必藏蹤屠肆邊。</text>
<title>書懷用黎湖先生和贈尹士賓韻</title>,<text>星星素髮暎烏巾。晩歲猶堪筆硯親。酒瀉幽懷偸暇日。句牽閒興答新春。謀生不免揶揄鬼。衣敝多招指點人。賴有竹巖許知己。喜聽詩禮近端紳。</text>
<title>和安斯文 宗傑 凌虗臺韻</title>,<text>想像凌虗地盡頭。登臨俯瞰海宮幽。遙知天路江南接。每痛胡塵薊北浮。鯨浪忽思投巨釣。鷗洲更欲泛虗舟。不如意事常多世。孤負良辰一壯遊。</text>
<title>次石湖李公 台壽 壽席韻</title>,<text>公於人日卽懸弧。回甲高年德與俱。架上詩書傳舊業。牕邊梅柳活新圖。韶光却向蒼顔照。遐福偏從白屋輸。此會還看眞率在。盤登野蔌酒盈瓠。</text>
<title>元夕陰雲無月。獨坐吟用杜韻。</title>,<text>新春好會上元尋。造物多猜四塞陰。街上軟塵經雨滑。天中明月入雲深。農家錯誤占豐事。遊客闌珊遣興心。十二橋頭佳節去。虗孤美酒換千金。</text>
<title>早春</title>,<text>梅花吐白柳條垂。春色先從暖處移。遠水淪漪生碧浪。長郊掩藹駐游絲。酒因豪興三杯倒。詩得天機幾句爲。山鳥亦知人意樂。一聲啼在夕陽時。</text>
<title>謝竹巖寄松葉茶</title>,<text>文鶴寒松雪裏春。細舂香葉採精眞。開囊不散靑霞氣。滿碗還浮碧玉塵。商嶺紫芝何足羡。玉川新茗豈云珍。衰年幸得仙家劑。服食朝朝倍覺神。</text>
<title>詠懷酬申進士 珩</title>,<text>人間白髮不饒頭。六十無成久滯幽。往往邀朋聊作樂。時時得句輒排愁。淸閒有味水同止。富貴無心雲自浮。三五佳辰成好會。相看疑是泛虗舟。</text>
<title>次趙鵬路春詩韻</title>,<text>懶性春來睡起遲。朝朝旭日上窻時。煙綿細草圍詩榻。風送飛花落酒巵。地僻林深聞好鳥。簷虗晝靜見遊絲。居家自有閒中趣。世事何曾入我思。</text>
<title>流頭日。梧月宅飮酒。</title>,<text>齋近終南景亦奇。坐來還覺促吾詩。節迎六月流頭日。雨暗三庚苦熱時。麥餠水團情話軟。氷瓜露酒醉眠欹。卽今相對須爲樂。別後悠悠只夢思。</text>
<title>寄宋良仲 弼明 書軒</title>,<text>第一湖亭俯碧流。炎天風物爽如秋。閒宵戛玉短長笛。薄暮鳴榔來去舟。積案詩書舒復卷。近人魚鳥沒還浮。揮毫恨不同吟詠。忽憶江村事事幽。</text>
<title>謝洪進士 準海 贈容安堂圖章</title>,<text>容安二字愜於吾。剞劂圖章篆籕模。寄傲閒情彭澤令。扁題遺意雪堂蘇。詩牋得此光輝發。藝苑從今興趣俱。多謝送來非偶爾。寶藏十襲應時須。</text>
<title>送李進士 潭 公州覲行。次槎川韻。</title>,<text>彩服翩翩去若流。馬前風雪霽江樓。衰翁契晩龍門託。才子名高鴈㙮留。驛路梅花看歲暮。錦湖舟楫想春遊。歸來槖裏詩篇富。隨處應須入唱酬。</text>
<title>仲秋雨夜。與士休抽唐律韻共賦。</title>,<text>茅屋蕭條四壁空。座中窮鬼與相同。白頭搔短光陰裏。靑眼難逢故舊中。夜永簷前流苦雨。秋高葉上集凉風。愁邊會話知誰在。子住西隣我在東。</text>
<title>翌日夜。抽宋律共賦。</title>,<text>纖雲散盡絳河流。海月揚輝照我樓。蟲語近床初永夜。露華垂葉已高秋。强裁詩句牽新興。忽聽琴歌憶舊遊。寂寂虗牕無夢寐。滿庭風景却生愁。</text>
<title>秋夕前三日。抽寒岡集韻共賦。</title>,<text>八月新凉忽透衣。駸駸節序水東歸。百年詩酒居貧樂。半世親知到老稀。就暖玄禽尋海去。喜晴縞鶴入雲飛。靜觀今古乾坤內。萬事乘除理莫違。</text>
<title>十月十六夜。病間有吟。</title>,<text>夢回孤枕夜如年。病裏愁懷月獨懸。葉塡階庭霜露重。風高街陌漏鍾傳。人心鯨浪千層起。世路羊腸九曲連。物理推來三歎息。便當隨我性中天。</text>
<title>東郊暮秋</title>,<text>風霜高潔九秋深。葉葉染丹楓樹林。日暮喧呼山鳥語。年豐娛樂野人心。橋頭急水生層浪。城上寒雲逗薄陰。此老詩魔降不得。每逢時物一閒吟。</text>
<title>東郊卽事</title>,<text>百工休息降淸霜。搖落山村葉盡黃。稻穫上塲秋興足。薪樵載路晩歌長。投筇北岸楓林赤。沽酒東隣菊蘂香。此地旅懷詩以遣。佳辰况復近重陽。</text>
<title>憶梅軒子 士休 讀書山寺</title>,<text>讀書蕭寺想淸芬。惟日孜孜惜寸分。龍蟄金沙山似睡。鍾鳴寶界樹如雲。會通一理昭融處。佇見三冬足用文。夜靜西齋勞遠夢。滿庭寒月白紛紛。</text>
<title>十月雷雨夜有吟</title>,<text>窮巷無人問蓽門。坐看書史送朝昏。老緣藥餌收槐子。靜爲詩資養竹孫。十月雷霆天底意。一庭風雨曉來痕。細推物理沉吟久。短枕蕭然遲夢魂。</text>
<title>病馬</title>,<text>鹽車曾服太行途。常恨孫陽不與俱。鞭策幾年行地促。風霜今日向天呼。肉𩦲消索羞駑輩。骨骼虺隤困僕夫。伏櫪含寃長棄置。誰知此馬昔龍駒。</text>
<title>挽白季淑</title>,<text>相親十載强。高義固難忘。分宅憐孤獨。脫驂慰死亡。好賢唯素性。疾惡是剛膓。夙契同碁局。深情共酒觴。二難並膠漆。一室襲蘭香。月夕相聯榻。花朝更掃堂。人生時聚散。離別屢炎凉。令我思何極。嗟君病卧床。百身難可贖。二竪入膏肓。玉作窮泉瘞。舟移夜壑藏。聆凶心欲裂。哭次淚盈眶。翰墨空零落。音容永杳茫。凄凉新素幔。寂寞舊詞塲。山水牙絃斷。階庭玉樹芳。善人知有後。天道豈無常。遽嗇天年壽。纔陞五品郞。靈輀遵祖道。幽室卜牛岡。未致雞綿奠。空留薤露章。淸姿歸厚夜。落月照空樑。丹旐東郊路。悲風動白楊。</text>
<title>和西山老人述懷韻</title>,<text>我識詩翁詩少儔。一觀眉宇是焉廋。千篇醉後如翻水。萬事人間視滅漚。跌宕風流恣歡謔。歌吟笑罵瀉愁憂。自來豪氣傾三峽。早許文章富九丘。謾興亦令愁鳥弄。空名不欲掛雲浮。已知丹壑宜棲骨。未害朱衣不點頭。無事竹園養孫子。有時槐國化王侯。升沉笑翫墨朱局。好惡肯煩靑白眸。名擅博聞人或忌。天敎重聽子何尤。掀髯尙復語黃卷。有足猶能凌碧湫。蕭瑟霜毛今已老。崢嶸霞氣未全休。山同采蕨非孤竹。樹有懸瓢似許由。扣角郭門聊復戱。賭梨里社肯爲羞。卽看太白句驚鬼。誰道相如文似優。投我淸詩索瓊報。同君爛醉筭花籌。一生說罷談千古。八道詞成繼百愁。天地可憐長寂寞。江山便欲快遨遊。百篇斗酒從吾好。萬戶千金匪子求。玉子楸枰暫消夏。商飆梧葉倐悲秋。和詩寄去何論格。慷慨擊壺筆欲投。</text>
<title>惜陰齋夜話。與南飢豹 鶴擧 諸人醉草。</title>,<text>團坐書齋久。更鼓聲相承。推牕看夜色。天際雪峰澄。醉興波濤湧。詩情漢唐凌。時序無停留。世事有除乘。唱和終今夕。神淸玉壺氷。</text>
<title>述懷 二首</title>,<text>於世不見用。乾德潛初爻。平生貧與賤。固守同澠淆。消愁喚玉友。題詩命尖奴。莫向風塵途。或恐豺虎咬。所恃仁聖道。如天本含包。古人常勤業。所以有警枕。詩書欲耳聰。毁譽常口噤。平生聞一善。有如渴者飮。俯仰但無愧。何愁貧賤甚。只期百年內。治心自爲任。</text>
<title>霽月樓共賦。寄梧月軒。時會道峰書院。士心以病先歸。</title>,<text>相逢更相別。西望秋雲碧。積此鬱陶懷。一日如歲隔。虗對山間月。謾掃水邊石。作詩題樹葉。我爲孤吟客。南軒若在眼。怊悵日將夕。</text>
<title>仲秋月夜</title>,<text>時秋積雨晴。方塘虗月白。湛然心境淸。物象照千百。於焉至樂在。跏趺終永夕。名利何所取。百年有安宅。緬思經傳訓。琢磨如金石。曷不孜孜學。光陰最可惜。</text>
<title>重陽後登曲城</title>,<text>曲城何岧嶢。半空橫翠黛。風霜九秋節。登臨酒壺佩。晴日四望通。山河眼際對。仰指雲空外。俯瞰長安內。風敲上林葉。天晴孤鴈背。長嘯宇宙間。古人今何在。重陽已虗過。今日不可廢。山風吹落帽。勝事追前輩。少年多逸興。白髮還感慨。開口强歡笑。此遊天所貸。揮毫各賦詩。不啻珠百琲。醉來揷花歸。不覺山路晦。</text>
<title>挽宋良仲</title>,<text>往者以文會。相從白門社。英才縱云多。獨愛子俊雅。言行兩相顧。常欲悔尤寡。吾看縫掖士。自古有眞假。子獨義利間。先審取與捨。易直兼子諒。出自天性也。憐我老且貧。思欲庇廣廈。中間阻南北。不復同精舍。萋萋江上春。懷思詠杜若。聞道山寺居。讀書坐瀟灑。勉修孜孜業。如器就陶冶。豈知无妄疾。經春又經夏。嗟嗟齎志逝。遺恨埋泉下。天道竟茫然。嗇壽於仁者。人誰不有死。於子悲獨惹。遺稿在箱篋。吟翫不忍把。所慰留一子。他時千里馬。牛岡已卜吉。丹旐出原野。我未親執紼。又不奠一斝。何以慰精靈。緘詞哀自寫。牢落吾生餘。悵望老淚瀉。</text>
<title>寒食行</title>,<text>寒食家家出原野。古木蒼茫繞村舍。東風草綠遠近塚。烏鵲喧喧山上下。死生離別歲月深。到此誰無感懷者。祭罷原頭人歸去。薄暮紛紛山雨洒。</text>
<title>呈尹伊川 得商</title>,<text>主人茅屋白門表。相逢一笑新月皎。赳赳英姿閒棄置。搖落寒山戶外繞。天寒歲暮閉柴門。誰識君侯志不小。出門相送夕鍾鳴。驚起城頭宿林鳥。</text>
<title>可湖鄭公 槃 連魁鄕試。見屈公車。其還贐以詩。</title>,<text>雪落千峰白玉變。萬竅吼怒寒風轉。今日送客國東門。馬前愁雲飛片片。霜蹄蹔蹶未爲失。鳳觜麟角奇自見。婁公早時人不識。事業終然光史傳。</text>
<title>十月</title>,<text>駸駸節序十月中。淅瀝嚴霜滿四野。回瞻天際山如睡。雞黍相樂農民舍。四時成功者自去。細推物理坐燈下。人生於世順受命。何羡高車與駟馬。其二黃葉落盡疎樹立。新月流輝簷前入。酒邊又有秋後菊。栗里遺風庶可及。忽憶古人秉燭遊。知爲光陰流水急。開口一笑誠難得。只願無事常宴樂。</text>
<title>送梅軒興聖庵讀書</title>,<text>緩驅蹇驢踏山道。昨夜飛雪埋山草。金沙淨界喧中寂。願公讀書成功早。時序况屬十月中。山月禪窻亦自好。臨別一言是可贈。千金之劒元非寶。</text>
<title>十月念五之夕。與飢豹老人賦。</title>,<text>夜寒書齋蠟炬殘。靑眼相逢懷共吐。男兒失志古猶今。落拓風塵緣奇數。君遊洛下弊貂裘。我向山中攀桂樹。何論聲氣同不同。一醉題詩詩法古。</text>
<title>分韻共賦。得豹字屬希庵。</title>,<text>希庵文章如虎豹。一代名聲聞稍稍。詞林今日有根柢。革帶布衣粹古貌。風塵聲利不掛心。樂地平生有名敎。年來琢磨詩禮間。能使長夜昏夢覺。</text>
<title>贈韓達卿光國甲山之行</title>,<text>韓達卿好男子。頎然七尺抱奇志。墨妙自得蘭亭骨。文章解說龍門髓。淮陰無策可資身。康伯賣藥時入市。今朝忽問甲山道。知是初心副弧矢。北風吹衣天欲雪。鐵嶺迢迢路千里。東西南北更何論。退之當年亦如是。行矣努力加飯飧。從古英雄不餓死。</text>
<title>深衣篇</title>,<text>古人衣制度。獨於深衣見。規矩繩權衡。五法最簡便。長短尺寸備纖悉。取象四時十二月。說者誤解玉藻文。不免千秋舊制紊。承訛襲誤傳來久。豈辨續袵與鉤邊。無怪康節不曾服。還惜晦翁未及編。身章自此失要領。徒使諸賢論紛然。平生好古問誰氏。今世獨有希菴子。深衣謬制固有疑。閉戶年來深硏思。一朝怳然心自得。誰識經文曾倒錯。分明古制暗相合。豈非夫子誠所格。衣雖復古竟安用。世人見之應笑弄。請君此衣圖且寫。藏諸篋中俟知者。</text>
<title>歷代引</title>,<text>羲農黃帝爲三皇。五帝昊頊嚳唐虞。夏十七世歷四百。殷卄八世六百餘。西周十四東卄四。歷年八百七十强。三王之後有五霸。秦爲閏位二世亡。高惠文景武昭宣。元成哀平至孺子。是爲西漢都長安。傳國二百十四祀。光武誅莽宅洛陽。明章和殤安順繼。冲質桓靈至于獻。傳國百九十六歲。蜀漢兩君四十三。吳魏僭號四五世。西晉武惠止懷愍。元明成康金陵住。穆哀奕簡孝安恭。享祚一百五十五。神州陸沉五胡擾。宋齊梁陳南朝是。三魏齊周爲北朝。隋文統一煬恭止。唐高太宗起晉陽。逮夫高中武簒基。睿玄肅代德順憲。穆敬文武宣懿僖。昭哀之世唐業迄。三百八十九年支。五季梁唐晉漢周。神器六旬五遷之。宋興于汴太太眞。仁英神哲止徽欽。高孝光寧理度恭。迄于端昺南都臨。三百卄載傳胡元。八十九年長夜沉。大明中天高帝興。建文太宗仁與宣。英景英憲孝武世。穆神光熹聖相傳。毅殉社稷三帝承。大統二百九四綿。盖自包犧止永曆。辛丑 五千一百十八年。榮木李校理亮天曰此作寓春秋大一統之義。</text>
<title>甲寅秋夕後二日夜會 以下出樂園錄追載</title>,<text>把酒吟詩客滿壇。碧梧金井露華寒。謫仙去後留明月。長使千秋不厭看。</text>
<title>九月二十八日夜</title>,<text>百卉秋搖落。黃花慰暮年。有詩愁處詠。無事醉鄕眠。枕冷三更月。爐香一縷煙。箇中多古意。堆案蠧魚編。</text>
<title>一樂堂次韻</title>,<text>永日疎簾捲不遮。閒中景物護詩家。喜聽雨夜芭蕉葉。好看煙朝芍藥花。琥珀杯濃傾露酒。琉璃盌凍擘氷瓜。有時芳草陰邊坐。庭院風微燕子斜。南牕坐對歲寒容。獨也靑靑一古松。酒暖金缸紅露瀉。香燒寶篆翠煙重。階間梅笑風前蘂。檻外山粧雪裏峰。呵筆題詩淸趣在。剡溪何必訪幽蹤。</text>
<title>丙辰暮春。與洪孝直 準海，李君望 鎭國 會一樂堂。閱退溪先生詩集。臨罷抽卷中韻共賦。</title>,<text>落絮千門雪。殘花萬樹霞。餘春欲同餞。大醉主人家。</text>
<title>石湖李丈 台壽 來訪。終日穩話。抽韻共賦。</title>,<text>首夏園林綠密如。殘花落盡已無餘。風微庭院和新雨。客對蒲團閱古書。玄燕學飛黃鳥語。靑梅欲熟紫櫻疎。箇中自有山家趣。物外何須訪隱居。</text>
<title>與洪子休共賦</title>,<text>閒情輸好句。幽思入枯棊。紅藥初殘處。黃梅半熟時。逢迎留後約。談笑卽前期。一院斜陽近。朗吟送客遲。</text>
<title>送南宮和甫 燮 還熊潭</title>,<text>黃花赤葉暎霜天。馬首秋光驛路連。他夜書齋人少一。不堪離思伴燈眠。</text>
<title>十月二十五日夜話。抽杜韻。</title>,<text>方冬入室處。簾外雪霜深。酒暖醺人面。燈寒照客心。階梅纔吐玉。盆菊尙餘金。歲暮論懷抱。終宵共盍簪。</text>
<title>除夕</title>,<text>守歲燈前故不眠。酒朋詩伴共周旋。春回一片寒梅蘂。臘盡三更寶篆煙。世味說來平似蠟。俗情看去薄如蟬。迎新送舊同今夕。各自悲歡老少年。</text>
<title>丁巳上元夜會話</title>,<text>元宵明月十分光。遊翫歸來紫陌長。淨掃高齋同笑語。黃柑綠酒暎金觴。令節開筵主客分。滿堂和氣藹春雲。樽中恐負今宵月。把酒殷勤更勸君。春風佳節上元回。萬戶千門淑氣催。才子欲拚今夕醉。滿天明月佩壺來。良宵邂逅故情歡。共向樽前一笑看。十二橋邊人未散。月明歌吹九霄干。</text>
<title>偶吟</title>,<text>驅愁不待酒。醫病不須藥。守道三尸遁。安貧五鬼躍。萬物是同胞。於何有厚薄。毁譽自外來。心中獨斟酌。春秋迭遷序。花葉自開落。閉門唯靜坐。造物同與樂。由來少塵事。何必出城郭。</text>
<title>二月念日。孝直來訪。濟叔在座。共賦。</title>,<text>洛城春以殷。黃鸝好音載。侵階社翁雨。滿座風流輩。韶光催花柳。乘興一樽對。吐懷見玉溫。吟詩聽金碎。醉後對終南。山色呈笑態。盤中無別味。花鹽兼魚菜。但願長如此。百年閒自在。</text>
<title>翌日抽韻共賦 三首</title>,<text>一室靜無事。圖書滿四壁。方春萬物生。玩理心寂寂。游魚池中躍。啼鳥林間歷。園柳風飄拂。階苔雨洗滌。城市此山林。朝暮聊自適。遣興詩有魔。破愁酒爲敵。坐對霽後景。山光翠滴滴。入簾山岫畵靑嵐。暎檻池塘染碧藍。靜裏春光無限好。東君勸我一杯酣。東君初出震。萬彙共朝參。煕皥一天地。化成何待談。</text>
<title>是日。君啓，顯道來會共賦。</title>,<text>洛社羣賢集。詩酒托末契。騷壇好開襟。龍門喜捧袂。時値中和節。萬里春天霽。日暖煙景好。幽懷不可閉。池邊草茸茸。陌頭柳細細。杯酒樂春風。唐虞卽身世。冠童春服成。忽憶浴沂歲。</text>
<title>重陽前一日共賦</title>,<text>佳節近落帽。騷人興淸逸。忽憶陶處士。高風稱第一。白酒宜瓦樽。黃花趁九日。賢主與佳賓。一笑同蘭室。明日登高約。相顧情密密。</text>
<title>十月十四日。孝直來夜話。抽韻共賦。</title>,<text>霜雪霽寒夜。乾坤方老陰。勁風生遠野。明月滿空林。新釀三杯健。殘燈一院深。壯心驚歲暮。坐擊玉壺吟。</text>
<title>十七日。申進士 珩 來宿夜話。</title>,<text>騷壇蒙許與。十載未言歸。末契金蘭托。疎才玉樹依。良辰懷共吐。勝地興俱飛。自有安貧樂。何須耻惡衣。</text>
<title>仲冬晦日夜話。次三淵集韻。</title>,<text>亹亹燈前話。寒齋夜色迢。光陰促歲暮。殷正在明朝。有詩卽相論。有酒卽相招。知命是達人。何歎食無魚。觀物慕康節。訂頑學橫渠。平生知己樂。樂園得聯裾。</text>
<title>壬戌七月旣望。船遊露梁。集赤壁前賦字共賦。</title>,<text>淸遊曾赤壁。壬戌又今來。樽酒共爲樂。洞簫如訴哀。江天波浩渺。牛斗月徘徊。我問千秋往。蘇仙安在哉。其二蘭舟遊赤壁。樂甚扣其舷。虗白山生月。蒼茫水接天。整襟問簫客。擧酒慕蘇仙。世往風流盡。臨江一愀然。其三風月曾無主。今來亦在吾。江山秋屬孟。蘭桂賦懷蘇。酌酒肴方盡。歌詩興不孤。遨遊終可樂。人世一須臾。其四我慕蘇仙樂。况餘造物藏。匏樽盈月色。蘭槳泛波光。化羽飄飄去。吹簫嫋嫋長。蜉蝣寄天地。獨立一茫茫。</text>
<title>素沙途中 拾遺</title>,<text>朝出國西門。驅馬素沙野。草遍路東西。松老山上下。田農麥欲秋。天氣時維夏。牧童任閒情。臨風篴橫把。我行何役役。蹔且投店舍。兪相國拓基少時。爲覲行于大丘府。翁隨往。</text>
<title>城西春日。與諸公賦。己酉</title>,<text>芳園今日會。淸翫喜相同。一雨開花爛。三杯醉面紅。惠風來席上。和氣入詩中。須趁餘春在。重遊洛水東。附韻[守白堂 金公時愼]風雨連宵作。淹留數子同。酒傾松葉綠。餠煎杜鵑紅。世變干戈後。年光涕泗中。主人閒事業。栽卉小園東。守白堂 金公時愼附韻[石湖 李公台壽]數載分離久。今朝笑語同。論詩見心素。借酒得顔紅。柳裊和風外。花開細雨中。韶光挑逸興。醉後步墻東。石湖 李公台壽</text>
<title>答玄川子</title>,<text>萍浮池面往來輕。和絮隨波本不淸。水自鏡空心與澹。斯翁所以澹爲名。翁始號萍翁。後改以澹。士養與詩。有不必改之意。故以此答之。</text>
<title>失題 當是哭子後作</title>,<text>百年身世已過中。命與仇謀計且空。一院花殘三夜雨。千林葉脫九秋風。自憐雙鬢侵霜白。暫喜衰顔借酒紅。歲暮孤懷誰共吐。七言詩裏萬憂叢。</text>
<title>中庚日有吟</title>,<text>節序駸駸隙駟驅。鏡中衰鬢却愁吾。老來猶佩先賢訓。實若虗兮有若無。</text>
<title>題士休書樓</title>,<text>樂堂西畔敞書樓。一榻蕭然意趣幽。藥裹醫方時點檢。聖經賢傳日冥搜。拂簷深樹濃陰轉。入戶遙山積翠浮。更得閒中心會處。好將風景筆端收。</text>
<title>卽事抽韻共賦</title>,<text>高車曾不到貧家。靜裏心君養太和。案上常堆千卷字。階邊只種四時花。平朝入室淸風動。閒夜窺簷好月斜。物我由來眞得所。兒童且莫打慈鴉。</text>
<title>秋懷</title>,<text>秋夏代遷序。時物互榮悴。火雲已收天。凉風初掠地。坐來忽驚心。鶗鴂鳴聲恣。嗟嗟志士恨。何以古今異。世間公道在。白髮不饒貴。其二銀漢雨初霽。天路何曼曼。蔽身唯垢衣。進盤長麤飯。平生樂天命。不願俗人願。在家何所樂。唯以善自勸。看書只會意。何必卷破萬。佳辰會高堂。賓主共酬獻。百年只如此。不須有尤怨。</text>
<title>周甲日。諸君携酒來訪。感賦一律。</title>,<text>吾生甲子一周餘。窮厄元來付太虗。罪大此身無遺後。愧深常志失當初。天時十月黃花老。人事殘年白髮疎。何意諸君携酒至。感懷還自涕漣如。次韻[尹得觀 士賓]韶顔白髮六旬餘。抱朴懷眞實若虗。妙旨已曾聞邵氏。淸詩不獨過黃初。身隨鶴子道緣重。睡起龜床塵慮疎。生月純陰來復吉。祝君遐筭赤松如。尹得觀 士賓次韻[安宗傑 士豪]守吾拙直不求餘。世上浮名視若虗。道氣偏多垂老後。眞心無改降生初。詩能奪造天機弄。豐亦呼飢活計疎。周甲已回身尙健。也應遐壽老彭如。安宗傑 士豪次韻[尹得頤 士養]茅屋數間容膝餘。超然燕坐翫淸虗。人驚杜癖還休句。鬼伴韓窮不變初。十月黃花尙堪醉。千莖華髮肯嫌疎。門前載酒來諸子。更覺揚雲亦不如。尹得頤 士養次韻[白胤耉 頤孟]夫子窮居道有餘。世間名利眼中虗。靑丘風雅孤雲後。西漢文章太傅初。節晩黃花何寂歷。庚回白髮正蕭疎。旁風上雨茅茨小。人不堪憂獨晏如。白胤耉 頤孟</text>
<title>記蛛蝶聯</title>,<text>蝶衣曬粉花枝午。蛛網添絲屋角晴。此宋張宛丘耒詩。龍亭李濟叔書此一聯於碁子。散而授諸君使屬之。成十五聯。皆與元聯異而聲律頗協。諸君復就每聯。各成一律。得十五篇。又就元聯。衍成二十聯。凡晴韻五，衣韻八，枝韻三，蛛韻六，添韻五，絲韻七，花韻一。亦騷壇奇事。遂詩以記之。天機發動宛丘詩。一句之中幾句推。碧落蛛垂思轉巧。漆園蝶化語隨奇。誰知太極生生妙。只在碁文箇箇移。留與騷壇成好事。不徒花鑑擅當時。花鑑見古詩類苑。</text>
<title>次士休冠日聯句韻</title>,<text>措大成冠日。猗嗟名兮好。名字取有義。眷眷期終老。有孚若在中。休美發見早。顧諟罔違越。乃爲成人道。孚尹卽旁達。玉心元所抱。齊治必本身。循序豈顚倒。事以誠心求。宜如赤子保。君子日新功。舊染期滌掃。鶴鳴子相和。其聲聞晴昊。有德必有言。養志氣亦浩。川媚藏明珠。風香秀蘭草。他日如待價。子非櫝中寶。</text>
<title>初夏城西聯句</title>,<text>小園花落盡。解惜一春過。澹翁。 樹影庭前滿。鳥聲枕上多。賓。 物華方長養。時節轉淸和。澹。 午睡閒中罷。悠然意若何。賓。</text>
<title>秋夜聯句</title>,<text>佳辰秋夕近。西陸月初弦。澹翁。 樹老疎寒影。山遙接淡煙。士養。 蟲聲虗壁裏。人語小堂前。士心。 却失今宵寐。詩宜百軸聯。士休。天地秋高積靄收。一年明月倚西樓。心。 階蟲泣露宵何永。塞鴈驚寒歲易遒。休。 碧樹繞簷淸籟逼。絳河低戶白雲浮。澹。 晤懷今夜還非約。有酒逢君輒此遊。養。</text>
<title>興聖庵。端午聯句。</title>,<text>端陽佳節坐無聊。賓。 花雨空門晝寂寥。綠影參差雙檜近。澹。 淸音蕭瑟一蟬遙。高人忽到欣開硯。賓。 老釋相邀笑勸瓢。落筆興酣消永日。澹。 居然綺語滿芭蕉。賓。參差松檜護孤庵。澹。 寂寂寥寥僧二三。鵲噪雉鳴他自得。賓。 詩情酒興我先探。佳辰正屬天中節。澹。 霽色同看雨後嵐。也識此中閒趣足。賓。 一聲鍾磬助淸談。澹。</text>
<title>仲秋夜會。宿一樂堂聯句。</title>,<text>共宿西齋夜。澹翁。 蟲聲助客愁。竹風侵戶冷。石湖。 松月入牕流。塞鴈南雲叫。士賓。 山花北砌幽。枕邊銀漏遠。士心。 樽裏玉蛆浮。露滴梧桐葉。汝定。 天高蟋蟀秋。閒情生玉軫。士安。 素業寄書樓。引滿爭歡笑。和甫。 抽思共唱酬。風流輕李杜。士養。 意氣重山丘。促膝新知樂。君啓。 拭眸舊日遊。芳筵欣共語。士休。 蘭室幸同留。夜久銀河轉。良仲。 團圝興不休。澹翁。</text>
<title>筭博士體聯句</title>,<text>善心人皆一。牛山何曾濯。澹翁。 二氣自氤氳。受質有淸濁。士賓。 所貴參三才。修己如治璞。士豪。 四端本自具。吾心有靈覺。鵬路。 先聖明五倫。敷文去鄙朴。和甫。 六經如日月。曷不孜孜學。士心。 興詩誦七月。愛禮存告朔。士養。 八音養性情。時習如鳥數。顯道。 茫茫九州大。治化在禮樂。士休。 聞一誰知十。我仰顔氏卓。大仲。</text>
<title>記所經快意事聯句</title>,<text>大同江上浮碧樓。風欞醉詠壯元詩。汝三。 摩尼山外水如天。明月淸風載舟時。澹翁。 匹馬東登斷髮嶺。萬二千峰雪參差。士賓。 起問江南眞主出。玉板奇兆夢中知。士心。 辛亥之夏暴雨夜。翻然月明黑雲披。士養。 泛虗亭中苦吟詠。紅爐天地忽雨垂。士休。</text>
<title>冬夜聯句。沒江字韻。初以韻書次序分押。</title>,<text>豪雪滿天地。層氷忽鎖江。豹。 萬川明似練。千嶂削如玒。澹。 凍坂跌屐齒。流凘沒石矼。豹。 冷落淇園竹。蕭條楚澤茳。竹。 寒凝古梅査。風掣靑帘杠。竹。 沉吟引玉斝。談笑挑金釭。惺。 天陰隱寒兎。夜深閴吠狵。豹。 爭吟無次第。欲醉語喧哤。澹。 氣豪展靑霞。壇高揭赤幢。竹。 詞鋒峽可倒。筆力鼎能扛。澹。 局束常嫌俗。軒昂或倚牕。竹。 正統無中國。奇男老小邦。豹。 初心空廓落。晩節不低降。澹。 明時憎黨錮。聖化屬淳厖。惺。 寒生良夜會。風送漏鍾摐。惺。 凄凄獨雞唱。寂寂萬人跫。澹。 酬爾新詩句。倒吾濁酒缸。竹。 不愁霜滿鬢。寧怕冷侵肛。豹。 感慨尙古道。欵曲露深腔。惺。 愼步身安泰。論交德信悾。豹。 作楫難爲說。採桑欲效龎。竹。 時平有堯舜。主聖無干逢。惺。 處阨心猶豁。病飢腹不胮。豹。 利名何有一。詩酒各兼雙。澹。 命定天須樂。言垂聖可𢥠。竹。 偶同豹翁席。憶泛鷺湖艭。惺。 乾坤同槖鑰。日月走湍瀧。澹。 高歌靑眼拭。大醉玉壺撞。惺。 老鶴思雲海。良麒繫橛樁。豹。 劒光星煜煜。琴曲水淙淙。澹。 吟罷望眞觀。煙霞鎖一谾。竹○豹翁南鶴擧。以詩狂名。丁巳冬。醉過樂園。卜夜賦詩。刻燭沒江韻。豹得肛字。窘押用脫肛語。一塲胡盧。澹翁使改今語。豹歎服。時士休棲眞觀寺讀書。故末句及之。</text>
<title>江樓聯句。沒江字韻。</title>,<text>勝地開蒼壁。高樓俯碧江。頤孟。 登臨談麈把。遊翫醉毫扛。澹。 白席懸歸楫。翠帘颭直杠。頤。 波紋橫素練。峰影列靑釭。澹。 雨歇新苔岸。潮回舊石矼。頤。 浦蓮紅似面。汀鷺白如玒。澹。 夜雨憐湘竹。春風怨楚茳。頤。 倚欄心自遠。邀友意何厖。澹。 簾捲乳雙燕。村閒眠一狵。頤。 興來詩句爽。情極笑言哤。澹。 山色繞千柱。波光通八牕。頤。 笙歌疑玉裂。唱詠似金摐。澹。 水盡南天極。樓高左海邦。頤。 頭邊天漢近。眼底衆山降。澹。 歌奏飄金縷。花飛撲玉缸。頤。 良辰愁豁臆。樂事興盈腔。澹。 曾壁仰高處。尾橋憐小悾。頤。 江山今古景。人物往來跫。澹。 渭獵文師呂。隴耕亮友龎。頤。 共憐懷石屈。遙歎掛冠逢。澹。 意與波心靜。興隨颿腹胮。頤。 白雲來片片。黃鶴去雙雙。澹。 深薄參能戒。暴馮由不𢥠。頤。 淸風生坐席。明月載歸艭。澹。 詞客肩高耳。漁人網墜肛。頤。 欲躡安期舃。將隨子晉幢。澹。 乾坤看逆旅。歲月認奔瀧。頤。 煙沙朝雨過。湖寺暮鐘撞。澹。 望遠晴千里。憑高快一摏。頤。 劒花光閃閃。琴鐘響淙淙。澹。 忽聽風前笛。歸樵自遠谾。頤。</text>
<title>家塾聯句。沒講字韻。</title>,<text>家塾古猶今。爲民詩禮講。澹。 崇儒吾執戈。闢異孰揮棒。頤。 種德有情田。培本資舌耩。澹。 玩圖心有天。觀海眼無港。頤。 學進水盈科。性圓月開蚌。澹。 成仁輕泰山。見義疎錢缿。頤。 助順必安劉。制强須滅項。澹。 幽香庭有蘭。奇寶櫝藏玤。頤。 德業可磋磨。文章宜擔傋。澹。 治平自此階。努力加鞭控。頤。</text>
<title>夏日遊中書堂</title>,<text>中書淸切地。自古任才賢。澹。 聖世聊相樂。良辰此共筵。之。 入雲朱栱出。照夜玉燈懸。頤。 行轉龜臺畔。坐臨蓮沼邊。之。 槐陰三夏失。松韻五絃傳。頤。 酬酢淸陰下。徘徊畵閣前。澹。 繞杯沙淨淨。藉席草芊芊。晦。 魚闖浮萍躍。鳥尋密葉翩。澹。 乘凉憐水竹。列坐賞風煙。澹。 老酌紅霞酒。兒呈碧葉牋。之。 煙花當舜日。文物屬堯年。頤。 醉興歌三闋。吟情律一篇。頤。 雲容低暎水。樹色逈參天。晦。 落照靑山半。淡煙碧砌連。澹。 好懷開未了。歸路興悠然。英。</text>
<title>四時聯句。一至十言。石洲體。</title>,<text>冬。冬。澹。 風朔。雲彤。頤。 堅氷澤。蟄蛇龍。澹。 月冷庭竹。雪封嶺松。頤。 時卦成習坎。歲律屬應鍾。澹。 奧室歌嬌酒暖。周行馬駿裘茸。頤。 樹凍江村噤鳥語。路難山郭斷人蹤。澹。 授簡兎園長卿賦健。策驢灞岸浩然興濃。頤。 天寒幾村蕭條貧白屋。日暮羣山參差削玉峰。澹。 高卧乾坤靜觀四時代序。乃貞萬物他日陽春遭逢。頤。右冬春。春。頤。 發政。施仁。澹。 斗回柄。月建寅。頤。 時雨霂霡。和氣氳氤。澹。 山川融雪舊。草木向榮新。頤。 殘梅飄玉野岸。細柳吐絲溪濱。澹。 沽酒斷橋携綠杖。看花邇陌岸烏巾。頤。 園林鳥歡白日皥皥。江湖魚躍綠波粼粼。澹。 風乎舞雩下冠童六七。詠歸草堂上曾點一人。頤。 南陌東城風飄一片花落。忽覺醉裏晼晩三月佳辰。澹。右春夏。夏。澹。 風薰。日赭。頤。 輕衫裁。團扇把。澹。 堂名槐兮。庭實竹也。頤。 乳燕語東西。殘鶯飛上下。澹。 釣竿晴後江村。蓑笠雨中田野。頤。 桑落墻頭老繭蠶。麥收壠上娛村舍。澹。 脫巾露頂松風洒之。雅歌投壺淸晝消且。頤。 採瓜西圃日日積朱盤。沽酒東隣時時傾玉斝。澹。 萬里長流濯足滄浪漁人。千仞高岡振衣借問何者。頤。右夏秋。秋。澹。 露潔。風颼。頤。 金氣肅。火雲收。澹。 井梧飄葉。塞鴻喚儔。頤。 天高河影淨。簾捲月輝流。澹。 蟲語悲燈宵永。荷香動水檻幽。頤。 夢斷佳人愁遠塞。興酣騷客倚高樓。澹。 風霜潔高歐陽子醉。草木搖落宋玉之愁。頤。 牧笛漁歌互答於沙岸。黃花赤葉相映乎江洲。澹。 翩翩燕歸兮寂寂蟬無聲。人生易白髮莫惜典金裘。頤。右秋</text>
<title>臨江仙 立春</title>,<text>何處栽花春意動。漢宮佳麗聯翩。風光物色共欣然。獻君千萬壽。拜舞賀新年。草木回蘇天地泰。方春聖主垂憐。羣生囿化樂無邊。雪融山澗外。風暖柳梅前。</text>
<title>蝶戀花 除夕立春</title>,<text>除夕庚申春節又。閃閃燈火。相照簪花鬢。一盞屠蘇隨舊俗。少年歡笑耆年恨。燈下相逢相笑問。此夕團圝。更兼三陽近。送臘迎春新舊接。年年玉管爲憑准。</text>
<title>醉春風 春閨</title>,<text>牕外櫻花近。別離何處問。龍門迢遰鶴關遙。悶悶悶。戱蝶攪心。流鶯喚睡。久阻音信。孤燭成灰燼。春夜眠何穩。錦衾不暖畵屛空。恨恨恨。楊柳和風。梨花明月。亂我心寸。</text>
<title>醉春風 早春</title>,<text>東皇布德時。溪苑惠風吹。柳眼欲舒梅吐白。怡怡怡。閨中少婦。隴上遠人。先應有思。春光洩柳枝。日影暖萍池。鳴鳥游魚先得意。煕煕煕。一壺佳釀。數闋新音。興酣唱詞。</text>
<title>漁家傲 漁父</title>,<text>氷雪初融梅柳好。滄波渡口春風早。挽棹漁人雙鬢皓。山水老。滿江煙月閒幽討。萬頃滄波山日倒。此間遠隔紅塵道。白鳥知心來海島。無懊惱。一區名勝長煕皥。</text>
<title>一剪梅 人日</title>,<text>佳節團圝對故人。七葉丹蓂。一半金輪。臨風談笑酒罇開。細萊盤中。占得新春。梅欲飄零柳欲顰。麗日舒遲。和氣氳氤。遙知金勝漢宮傳。香惹衣冠。拜賀中宸。</text>
<title>天仙子 上元</title>,<text>月上遙空明鏡㨾。隨處景光元夕當。一年佳節起遊人。聞浩唱。携新釀。前輩風流今不讓。相約相期何處向。十二橋頭淸債償。黃柑綠酒興無窮。酣欲暢。詩爭長。料峭東風梅柳上。</text>
<title>鳳凰閣 雨水</title>,<text>雪氷消活水。聲來遠峽。候鴻塞燕影相接。正是乾坤開泰。雨露霑濕。想得蓂生三五葉。垂楊金色。拂處新梅玉頰。更看團月檻前入。參宿正。中斗杓指點寅甲。坐見天時如水急。</text>
<title>靑玉案 驚蟄</title>,<text>池塘草綠氷初泮。漸院落餘寒散。暖日和風春欲半。厥民初析。蟄蟲方振。樂意無涯畔。枝頭好鳥聲相喚。正爲報花朝使人翫。俠客金覊與珠彈。玉樽酒重。錦筵花繞。喜氣盈樓觀。</text>
<title>賣花聲 靑閨怨</title>,<text>愁向鏡臺前。愁减嬋娟。愁心風雨落花天。愁憶遠人猶未返。愁自年年。愁對碧牕煙。愁不成眠。愁邊鶯蝶共翩翩。愁見櫻花春日暮。愁望君邊。</text>
<title>風中柳 立夏</title>,<text>夢裏靑春。辭去朱明回薄。綠暗時殘紅寂寞。棟花風景。正淸和樓閣。鶯語嬌勸人杯酌。浩蕩詩情。借問三春何若。樹影濃煙綿草色。更看底處。最堪相娛樂。海棠開闘姸紅藥。</text>
<title>何滿子 早春</title>,<text>古砌殘梅白玉。長橋細柳黃金。物色媚春春尙早。把杯覓句沉吟。坐對氤氳和氣。更嘆荏苒光陰。知節纖纖好雨。趨林恰恰新禽。草木羣生皆自樂。方看天地仁心。聖主順行時令。化民恩澤偏深。</text>
<title>關東別曲 嘐嘐子金濟大曰題上當有翻字</title>,<text>關東別曲。松江鄭相國所作。意致深遠。音調警逸。冠絶千古。我東人雖婦孺。皆知誦習。但雜以方言之故。不得爲中朝人所賞。此前輩所深惜也。昔天使聞歌此曲。求見其詞。以詩翻譯以呈。甚見賞云。余見其詩鄙俚。乃有此述。而恐未免與詩同歸於朝三。繄江湖之病深。曰余卧於竹林。關之東兮八百。以方面而授職。何聖恩之至此。信愈往而罔極。入延秋而踧蹜。望慶會之南門。謇陛辭而退出。儼玉節之在前。替平丘之驛馬。邅吾道夫黑水。蟾江波兮何處。雉岳峙兮此地。昭陽來而衮衮。流日夜而何之。欸孤臣之去國。感白髮之如絲。東州夜其俟曉。上北寬之縹緲。三山高於漢北。第一峰兮庶眺。覽弓王之古墟。但烏鵲之喧噪。悲千古之興亡。試問汝以知無。顧淮陽之爲郡。適舊號之相符。汲長孺之風采。倘復見於今日。屬營中之無事。時亦維其三月。花川紆以澗路。遙接連於楓岳。簡行裝而夙戒。遵石逕而杖策。百川流而在傍。廼幽尋於萬瀑。紛銀虹與玉龍。交十里而噴薄。聽闐𥔀兮雷聲。見紛錯兮雪色。臺金剛兮上層。有仙鶴之危巢。驚春風之玉笛。倐縞衣之凌霄。記西湖之舊主。若欣迎兮翩飄。俯香爐之大小。坐眞歇之高峻。伊廬山之眞面。只在此而看盡。偉化翁之運神。班竦立而騰躍。疑泛蓮而攢玉。怳蹴海而撑極。高莫高兮望高。孤莫孤兮穴望。欲訴天以何事。閱萬劫而常仰。于開心而徜徉。聊以望夫衆香。森萬峰而歷歷。儘爽潔而結蟠。願此氣之一散。釀英傑於人間。旣形容之難窮。又體勢之無盡。寔天地之自然。若有情於今見。毗盧屹而特立。到上頭兮其誰。惟東山與泰山。果孰尊而孰卑。吾猶矇乎魯小。小天下其何爲。嗟哉彼之地位。我焉得以窺也。羗不能乎向上。抑何怪乎趨下。尋圓通之細路。薄往觀乎獅峰。前盤陀以大石。劈深湫而潛龍。潭晝夜而滲注。接滄海之無涯。菀風雲而興雨。佇蘇枯於陰崖。歷摩訶與妙吉。逾鴈門之崔嵬。緣獨木之危橋。上佛頂之高臺。橫半空以絶壁。攬銀河而寸剪。散一曲兮若線。掛千尋兮如練。飛流壯於十二。目擊愈於圖經。謫仙在而更論。肯廬山之云勝。豈久留於山中。向東海而訪景。御籃輿而緩步。登山暎而憑危。溪玲瓏兮鳥啼。似含怨於別離。揚旌旗之五彩。喧鼓角於雲海。鳴沙路兮馬熟。儼醉仙之橫載。爰傍海而載驅。穿海棠而逶迤。休驚飛於白鷗。非爾友其焉知。由金幱而轉進。徵舊跡於叢石。何年成於玉樓。餘四柱而尙立。非工倕之繩墨。應鬼斧之雕琢。强巧削以六面。果取象於何物。望高城而在前。問三日之仙浦。丹書宛而不泯。杳遐蹤兮何所。仙潭幽而永湖。倘於焉而留連。淸澗奇而萬景。問幾處之翩躚。梨花旣以落盡。接同鳥兮悲鳴。遵洛山之東畔。攬余轡於義相。候夜半而起坐。觀日出於東洋。瑞靄籠兮蔥鬱。六龍蜿兮擎攀。光初盪於離海。髮可數於中天。覽行雲之在彼。恐靉靆於傍邊。傳天地之壯報。但餘唾於詩仙。峴山西兮斜陽。踏躑躅於歸路。紛芝輪與羽盖。澹容與乎鏡浦。熨十里之氷紈。展長松之掩翳。波紋細而水明。沙可數於在底。移孤舟而解纜。陟彼亭而騁矚。江門上兮板橋。俯大洋兮咫尺。此氣像兮從容。彼境界兮宏濶。誇奇景之更無。憶紅粧之舊迹。江之府兮俗美。門節孝兮旌遍。猗封屋之舊化。雖在今而亦見。眞珠侈以竹西。川五十兮爭流。涵山影於太白。東到海而不休。安能將此灝氣。接漢水與蠶頭。咨王程之有限。惜風景之愈奇。幽懷並於客愁。耿中夜而多思。將泛槎於斗牛。擬尋眞於丹穴。盍歷覽乎天根。于望洋而言陟。知海外之是天。復天外之爲何。疇驚動於怒鯨。忽掀濤而噴波。摧銀山於六合。洒白雪於五月。時冉冉其向宵。喜風浪之俄息。對扶桑之咫尺。候明月之如鏡。凝千丈之瑞光。怳有無而隱暎。褰珠箔而坐夜。到明星之炳炳。蓮花白以一朶。問誰送兮雙擎。將如許之好界。願與人而同翫。觴流霞而滿酌。試向月而一問。嗟英雄之何去。彼四仙兮其疇。欲有遇而訪古。路何遠於丹丘。枕松根而乍眠。夢有人而告吾。惟夫子其我知。曾上界之仙徒。坐黃庭之誤讀。乃人寰之謫下。無遽歸而少留。佇我杯之暫把。傾北斗而斟海。聊自酬而勸我。和風忽其習習。挾兩腋而遐擧。長空逈以九萬。其庶幾乎陟彼。願此酒之持歸。均四海而波及。醉億萬之蒼生。更對樽而一吸。言未旣而跨鶴。凌九空之寥廓。隱餘響於玉簫。神怳惚於疇昔。俄驚睡而悄坐。俯滄海之漫漫。浩厥深之難測。孰其際之能觀。但一天之明月。照萬落與千山。</text>
