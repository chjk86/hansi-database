<title>獻壽歌 癸卯○說見遺事</title>,<text>一年十二月。不知凡幾日。最愛今之夕。嚴親初度節。佳客列華筵。杯盤左右設。顧我諸小子。斑衣參座末。或先立兩肘。或後跪雙膝。再拜獻壽觴。高歌各數闋。相堯年卅六。頗好大還術。結托西王母。仙桃試一竊。手捧金盤中。似非人間物。何如一下咽。白頭變綠髮。相舜年卄九。奇遊與世絶。尋山不憚遠。忘却屐齒折。東方有天齊。迢然邈難匹。持此共遐齡。坐看黃河渴。相禹年卄二。星文自少徹。中夜倚樓望。紛如撒沙出。南極有老人。應壽古來說。三萬八千歲。彼星以爲一。然後庭闈裏。容華未應歇。明年復明年。歌舞無時畢。</text>
<title>後獻壽歌</title>,<text>日月生何時。應從子丑寅。至今靑天中。日月猶崇晨。羲娥驅日月。四時轉車輪。日月尙不閒。聖賢皆爲塵。天皇及地皇。萬古日月新。日月閱幾來。堯舜迹已陳。禹湯文武周。亦非日月身。我欲乘雲槎。直上河漢濱。長繩繫日月。歸來獻吾親。日月共爭壽。容顔長自春。</text>
<title>贈別 失人名○癸卯</title>,<text>太公覇王輔。非熊亦非虎。釣周安黎元。淸風播萬古。吾兄繼前烈。符彩頗奇絶。豊城紫氣徹牛斗。越客明珠照海月。小少出遊翰墨塲。虎豹文章建安骨。一朝致身靑雲上。名聲藉甚諸公間。峩豸鳳凰池。含香鵷𪆽班。牽裾類辛毗。折檻同朱雲。以玆平生心。致君期華勳。大名之下難久居。百里還分九重憂。昔時汲中郞。今日陳大丘。畫熊向何處。湖南歸路長。爲余停驂古驛樓。瓜葛深情猶未忘。欣然共對十年面。玉壺傾盡郞官淸。一燈談笑夜欲闌。別恨暗逐春波生。臨歧贈何物。折柳當馬策。衣穿碧雲影。鞭拂靑山色。合浦將還珠。淮南應致雨。漁陽頌兩歧。蜀郡歌五袴。梧桐縱歸燕雀巢。枳棘元非鸞鳳休。寄語莫歎牴觸藩。大旱佇作商家霖。</text>
<title>奉寄梅花堂主人 甲辰</title>,<text>昨夜夢裏魂。遠入孤山中。孤山春尙早。梅花發千叢。南枝帶寒雪。北枝弄香風。處士席其間。皎然顔如童。一咲共開尊。美酒淸若空。永夜酣且歌。堂前曉月籠。覺來失奇遊。身在錦水東。</text>
<title>丁卯二月十四日。贈李竹窓。時稷。</title>,<text>江都消息斷。大駕今安否。䧺釰掛虛壁。有時龍空吼。三百六州中。豈無好身手。忍令半東土。捲盡歸凶醜。揮涕戀行在。萬里長回首。聞道夕死可。以此望吾友。况看天色改。胡命必不久。直須明大義。和議莫出口。曉燈起濡翰。草草書如右。</text>
<title>沙溪金先生 長生 挽 辛未</title>,<text>未謁先生前。景仰星斗天。旣拜先生後。益知不世賢。明道程伯子。一團和藹然。涑水司馬公。德與才俱全。天姿本純粹。良玉更磨硏。早師宋龜峯。學而未能宣。又歸栗谷門。聞一知十淵。性學及禮學。高明誰敢肩。賢聲徹紫極。黃紙動御筵。德隆位則細。身後人反先。屈跡數微官。也非歲九遷。前後宰五邑。百里聞誦絃。崑玉遭火炎。霜松保貞堅。瑞日忽中天。鶴書下聯翩。待制舊晦庵。說書今伊川。何蕃被請留。伯冏任繩愆。胄筵步武高。賁園恩渥偏。自陳議禮䟽。爭推解經玄。九疑荒是非。一病久沉綿。春湖整義旅。秋部亞官聯。佩金嫌老腰。買竹傾餘錢。鷄龍山一半。天與靜者便。門垂陶令柳。池有濂溪蓮。論道阻江湖。幽情付簡編。喪禮旣摭要。小學且註箋。窮年恒兀兀。終日惕乾乾。羣儒競摳衣。帖帖襟袂連。提撕誘掖間。薰陶者幾千。儒林望棟樑。國家倚夭顚。何意遇謙爻。脩夜卽長眠。斯文今喪矣。吾道亦已焉。朝廷失蓍龜。殄瘁詠詩篇。士類無依歸。相弔涕泣漣。兩宮各賜祭。恩波泉下延。福善理不爽。多男且有年。踰耋望九期。南極明瑤躔。二子揔名流。淸秋玉衡懸。知己父子間。烜赫家聲傳。寂寥躍淵魚。空飛戾天鳶。馬卜得佳城。來觀有自燕。素紼侵瘦日。丹旐拂寒烟。湖西賤男子。癡甚蟻磨旋。聞風雖有素。覿德苦無緣。歲昔在赤奮。抗䟽丹墀邊。世無照心鏡。誰能了媸姸。先生獨不鄙。辱收衆所捐。忞忞書屢枉。字重靑瑤鐫。遂我掃門願。鋤蓬豁丹田。肫肫說詩丐。懇懇誦書虔。譚易探頤遠。講禮及豆籩。寒齋跋夜燭。花山泛湖船。去來緣葦間。望之如神仙。而今一夢覺。空餘沙月圓。回首撫遺跡。有淚洒新阡。考德更何向。孤吟還自憐。九原不可作。胷臆悲來塡。他時過故宅。爲誰停我鞭。嗚咽水一曲。蕭條屋數椽。平生方寸心。一一寫蠻牋。崇禎四年冬。有大明朝鮮。楊州趙相禹。痛哭迺言還。先生知不知。嗚呼隔重泉。</text>
<title>俗離山謠 丙子</title>,<text>俗離夫如何。湖嶺靑未了。龍盤壯鷄智。虎踞䧺太小。逶迤落海中。穹崇沒雲表。其上何所有。六龍回日標。其下何所流。三派泉浩淼。景態逐時變。遊子首幾矯。伊昔聖神王。於焉駐龍旐。撫迹忽徘徊。惝怳風纛擾。洞深水聲遠。石古行人少。我來値佳節。霜寒木葉摽。登臨絶頂上。氣與秋天杳。孔聖曾小魯。遺風邈難紹。然足能履跛。眼亦能視眇。升高自卑訓。茫昧尙未曉。及陟雲藏㙜。頓覺稊米渺。去天纔咫尺。日月光皎皎。西轉若木影。東蔭扶桑杪。北斗揷在傍。似可酌淸醥。陰閉燭龍眠。陽開眸子瞭。女媧思補缺。睥睨身先夭。嬴政欲駕津。竟葬驪阜垗。三韓數點烟。萬古一飛鳥。唐虞世已遠。蘇張舌爭掉。浮生長忽忽。憂心苦悄悄。時危卜庇身。人其罔害兆。幽棲逝將托。峻屛亦可遶。縛柴爲我門。鑿池開吾沼。周子蓮亭亭。陶公柳嫋嫋。試問諸君子。肯訪時庵趙。</text>
<title>孫氏賀老宴 乙未</title>,<text>茫茫不可知。對待兼互根。如戶闔且闢。謂之乾與坤。自有兩儀來。看他七政存。維斗在其北。轉柄不憚煩。六龍促雷車。四時倐風幡。賢愚及貴賤。未免歸荒原。幸玆蝶域東。氣甚鍾一元。人多至鮐背。擊壤歌爭喧。况復我聖后。不世亞羲轅。郊出式黃髮。洞開養老門。爵以齒高下。窮達非所論。區內化育物。莫不感至恩。朝廷固如此。吾黨其敢喧。乙未建戌月。天氣適寒溫。掃境集多士。開筵坐山樊。達峯虎西踞。黑岳龍東蹲。逶迤一帶水。蕭瑟數家村。景物極佳麗。遊翫窮朝昏。稀滿加四弟。踰八望九昆。與其同老友。盍簪開酒樽。年籌誰最多。殷老字姓孫。綵服舞徘徊。通禮白璵璠。顧余蓬屋姿。學淺無淵源。向隅泣自垂。逢人虱空捫。身爲拾螢車。履是戴雪袁。多慚鬂霜華。照諸藹雲屯。箕疇九五福。孟書三達尊。皆先表著意。明若扶桑暾。今日賢左右。唱和如篪塤。剛咲杜陵詩。雲雨手覆飜。歌淸雲欲遏。笛亂山自掀。滿酌一大白。吾其更欲呑。遍遊壽域中。登臨泰曁崑。小魯天下志。拂欝且蟠蜿。其奈四百病。令我喪心魂。願彼南極老。能昭我意敦。力能齊夏育。勇亦超孟賁。陸剸隱霧豹。水斷化鵬鯤。縷膾慕孔子。坐皮思南軒。深杯泛桃菊。大鼎烹羔豚。不老那飮液。忘憂寧樹萱。星乎復星乎。終天有頌言。</text>
<title>梅</title>,<text>疇昔畫屛裏。領畧梅兄癯。今日見諸作。與此不之殊。淸標闕楚辭。艶質凌燕妹。和靖曾對此。平日免興孤。若人好風流。手植草堂隅。素雪飄石榻。明月耀雲衢。暗香自浮動。能淸頑懦夫。瓊枝倚窓幽。芳根得土腴。吾雖林下逸。不是聖世逋。築巖翁何在。思爲和鼎徒。</text>
<title>甘露泉 說見遺事</title>,<text>君看古寺法堂前。地靈涌出甘露泉。淸寒輕重異諸水。傳道一飮三千年。往在東韓陸沉日。漢家將軍來自天。靈源偶得錦江口。武陵初棹漁郞船。別有乾坤隱玉壺。不與塵界通人烟。欣披橘樹吸五石。壯同長鯨噴百川。從玆身手絶勇銳。虜膽先搖靑海邊。拔釰大呼斬凶渠。戍樓兵閑烽未燃。借問誰人今繼作。相公標擧凌前賢。去秋龍節鎭此都。號令頗似陽春然。華堂新起寂寞濱。嶺湖形勢遙相聯。舊跡重尋七載後。蜀中琴鶴騰詩篇。幽情最切漱元和。柱笏看到南山巓。南山有井自何時。一脉知與竽筒連。澄明甜滑色味全。一歠可以通神仙。出厨金甁促汲引。虎士奔馳風雨顚。猶畏隋珠混沙礫。却懸秦鏡分媸姸。一條靑松化雙牌。形將日月俱團圓。各管時候往復還。薄暮平明爭後先。數斗瓊漿入官府。滿座賓客皆流涎。微凉忽生左右壁。祝融瑟縮收威權。饔人剪取凈練色。擺落豕腹焦桐煎。俄頃珍羞列玉盤。靑鳥成行紛綺筵。三嗅馨香試前箸。不煩檄手頭風痊。倐爾心魂益瑩新。蛻骨可學寒林蟬。人間將辟子房糓。物外永拍麻姑肩。四州風化自今成。萬丈文章終古傳。我亦湖西賤男子。半世行裝惟卜錢。少小飽聞太中癖。好作奇遊忘俗緣。迹簉山河愜所覿。着處風景歸吟鞭。赤藤來住水原寺。蓂葉彫零時序遷。原頭賴有活水來。浴日光彩常騰騫。臨科揮弄滑且柔。荷衣倒影涵淸漣。久客澆盡磊磈胷。怳若平日塵累湔。何當餘潤宅下流。濕我紅芳池上蓮。遮摘仙實獻雙親。坐見東海成桑田。</text>
<title>次黃朽淺 宗海 贈子涵韻 壬寅</title>,<text>嘗高黃初平。蕭颯有仙骨。牧羊竟不還。簪星又曳月。後來何者繼大名。故人風儀正殊絶。羣木之中松特秀。衆草之中蘭獨拔。未及張華詠鳳年。人道相如能賦雪。建安七子可衙官。詞鋒勇銳文瀾濶。乃公自是遇寒蠅。讀書十年期跛龞。獨忍長飢把黃卷。夜宇孜孜暎雪邑。幸有之子來相從。平生交契高山石。赤心用盡爲忘形。綠水浩蕩峩洋曲。以君俊逸如鷹擊。容我龍鍾似馬瘏。有時開口吐䧺篇。筆端肥字寒林烏。二十八章皆綺語。傾懷付與韓生知。韓生韓生後昌黎。異代風流各一時。獜角鳳觜世莫識。白雪陽春欲和誰。昨者負笈扣淸關。禮數雍容無主客。王翰之隣昔願卜。李邕之面今相識。且將欵曲留十日。細雨寒燈弄翰墨。武庫森森列戈戟。錦腸斑斑富才調。驚蛇壯筆敵張芝。泣鬼新詩親鮑照。共乘淸興訪名山。似是黃園與綺里。九轉方飮大還丹。千金肯學屠龍技。夜來夢見紫陽賓。邀我飄然渡弱水。歘爾携手綵雲去。物外人間杳弦矢。塊視三山杯五湖。飊車羽駕凌靑空。風便鶴唳落枕邊。却驚身在塵埃中。欲往從之但烟霧。冥目難攀綠玉樹。歲暮窮陰耿未已。仙㙜景物知何似。</text>
<title>讀離騷經有感</title>,<text>憶昨湘江夢裏還。壯似雪山揚波濤。邂逅行吟澤畔人。謂考伯庸苗帝高。今晨散帙案牘上。見有一篇經離騷。離騷之名竟何義。騷其謂憂離云遭。令我跪讀兩眼明。使我披看雙手勞。上追書典闖堯舜。下逮詩風窺鄶曹。敷陳其事直言之。如左執簧而執翿。先言他物以起興。若汎栢舟髧兩髦。忠君憂國一丹心。擬三稷契仍雙臯。明於治亂嫺辭令。爲屬草藁驚羣豪。連城白璧反被讒。詠雅徒傷升木猱。商於之地六百里。無益於國非君饕。誰將詭辯釋張儀。鄭袖還似亡周褒。勸王行秦豈得計。卷甲直欲函關鏖。茫茫西塞日沉彩。望斷金輿重大刀。胷塡不忘欲反誠。所著章勾憂忉忉。形顔枯槁又憔悴。漁父胡爲來拍艘。世濁猶可隨其流。衆醉亦宜餔其糟。曾聞沐浴必彈振。昧却平生渝志操。辭微文約意深遠。萬類困暴那能逃。帝王尙解傳意發。詞伯亦知詩興挑。渡江誰廢賈生吊。繼晷爭焚韓子膏。初疑執熱五月天。滌濯神魂風怒號。更訝纏身四百病。賴倩仙爪肩背搔。山掀峻屛覺嘯虎。海揚狂瀾知動鰲。花開草木錦遠鋪。玉潛荊石先深韜。嫦娥奔月恨悠悠。獨鴈叫羣聲嗷嗷。或如黃帝洞庭野。大張廣樂耽遊遨。又如堯時决洪流。直向靑天波自滔。經今依舊不見人。淚逬雙眦沾我袍。孤魂何處但汨𤄷。遡流敢辭輕撓篙。我今題詩續其後。不覺濡盡中山毫。</text>
<title>詠玄希庵 德升 詩</title>,<text>我袖櫟巖詩句佳。鬼神欲奪爭欄街。惟恐銀鉤不在手。擧鞭且急犂眉騧。歸來朗詠月明中。風動梨花香滿階。自笑吾人意匠拙。幕以靑天關以柴。又歎先生如卞玉。久向楚國荊山埋。放筆江湖畫形勝。奏上天公而乞骸。一區龍頭酒爲年。心迹遠將朝市乖。問誰尋常許相近。白鷗無猜還有諧。人間萬事棄如遺。富貴浮雲同等差。手種烏竹北窓前。滴露硏朱頻寫懷。黃梅佳節片雨餘。側耳政好聞池蛙。去年此時別丘壑。一秋湖南眠郡齋。屈色朝昏事戎轡。失計園圃欺生涯。歌成長鋏卽歸來。皓鶴出峽迎靑鞋。傍此烟霞賦閒居。五柳三徑皆陰厓。得非歎鳳接輿狂。無乃呼飢方朔俳。垂釣滄波璜未出。安得晩落漁翁儕。</text>
<title>花茵</title>,<text>吾聞天上織女星。玉手弄機銀河濱。織成五采錦繡段。置諸左右光燦然。自從火宿失其律。片片明落人間天。前庭後園似禿翁。一朝便作紅顔仙。初疑王母下瑤池。漢家天子欣相延。更訝漁郞入桃源。萬頃紅濤爭拍船。虞宮聖人繡裳綻。楚國孝子斑衣鮮。我欲持之獻吾王。永享億萬紅芳年。直恐造物也多猜。長驅風伯來翩翩。無端捲入碧空去。朝謁玉皇香案前。</text>
<title>卧雪</title>,<text>朱門炙熱君莫誇。素封浮華君莫說。狐裘獸炭我不取。綺褥金樽我不悅。誰知雪裏一茅屋。閒卧蕭踈眞俊傑。袁公玉立氣高寒。素位無心氷底熱。靈龜藏六曳閑尾。靑松凌寒有苦節。幽居活計淡如僧。反鎖荊扉能用拙。皇天一夜洒騰六。片刻開花飄玉屑。千山失碧玉釰森。一室生白氷壺澈。祁寒贔屭手欲龜。敝被生稜衣百結。故人遙疑子桑病。斫雪慇懃枉車轍。庭除閴寂不見人。牢卧牛衣耐嚴冽。繩樞幻作白玉宮。卧內居居任淸絶。嗒然忘世又忘我。白雪之白同皎㓗。淸風千古繼者誰。今日猶殘舊氷雪。</text>
<title>相思曲 並序</title>,<text>友人南仲懼。袖斷膓曲來示余。因請和作一再。不能辭。援筆以贈。名之曰相思曲。畫角鳴。惜別王孫夢不成。夢不成。枕下流淚。有痕無聲。三山靑鳥來何遅。海水深似相思情。相思情。半壁孤燈。風雨五更。</text>
<title>白雪歌</title>,<text>憶昨之子初來時。落日江天白雪飛。白雪今朝又滿路。之子還隨白雪歸。臨歧爲唱白雪歌。送別之子淚雙揮。</text>
<title>春帖</title>,<text>願枉南京日。餘光照我東。平生一茅宇。高枕水聲中。</text>
<title>遣懷 邑誌云。石友亭題。</title>,<text>道不明天下。吾將老此林。平生腔子裏。理會孔周心。</text>
<title>謝廢科業</title>,<text>母聖從兒願。兒何報母恩。家貧無所養。定省自晨昏。</text>
<title>次李監察 壽民，鄭林川 惟蕃 酬唱韻。六首。</title>,<text>聖人千萬言。皆可學而知。箇裏難明處。當仁不讓師。人意窺天意。先知覺後知。周家柱下史。豈是仲尼師。君莫論時事。吾今不欲知。相携浮海上。訪我古先師。避人兼避世。宜海且宜林。何處閑天地。春風拂樹陰。得得魚遊水。閒閒鳥托林。幽人乘醉過。落日半華陰。故園曾種竹。新砌冀成林。今日無人灌。臨風愧漢陰。</text>
<title>次徐秀夫 挺然 韻</title>,<text>人以身臨水。氷將光照人。相看無表裏。物我渾天眞。</text>
<title>秋興</title>,<text>鴈背斜陽叫。秋空轉泬㵳。三杯方耳熱。歸興滿楓橋。</text>
<title>遣意</title>,<text>君子當知性與天。原泉混混阿那邊。人皆可以爲堯舜。養得平生氣浩然。</text>
<title>偶吟 邑誌云。石友亭題。</title>,<text>水色山光擁敝廬。春風芳草滿庭除。從他雨露看看長。戒爾兒曹勿用鋤。</text>
<title>次姜叔久 栢年 夜燈韻</title>,<text>燈似知人意淺深。笑他隨世浪浮沉。坐看半壁明還滅。更續昌黎吏部吟。</text>
<title>贈別黃朽淺南渡</title>,<text>吾君別業近寒岡。此去應知數拜床。若問湖西秋後景。一枝殘菊獨凌霜。</text>
<title>仲氏晬日</title>,<text>伯氏先亡仲氏存。悲歡今日儘無垠。白頭稚弟持觴祝。常棣華光永暎樽。</text>
<title>次徐秀夫韻</title>,<text>長短遨頭里巷歌。求治得失舍斯何。沒人美事非君子。况自吾王辨墨阿。</text>
<title>玄希庵挽 丁卯</title>,<text>東國文章幾許多。五山簡易亦難過。怊悵淸詩兼健筆。一朝埋沒盡阿那。</text>
<title>次李監察鄭林川韻 二首</title>,<text>萬事蹉跎白髮明。喜逢今日故人情。江湖亦是憂君地。雖有村醪只細傾。花發前山錦繡明。故園千里未歸情。子䂓遮莫來啼血。憂國難堪涕淚傾。</text>
<title>李竹窓挽 三首</title>,<text>熊魚取舍緫由身。遺後君親不義仁。吾友聖兪今死節。滿牋遺語動驚人。輸忠竭力計頗奇。解縛良才說亦悲。戀主一心猶未已。惟 或雉 經胡虜渡江時。丁卯春因胤子歸。一篇詩向故人飛。當時酬唱今猶在。逬淚悲吟對落暉。</text>
<title>次外舅竹窓姜公 籕 韻。贈閔愚。</title>,<text>君自西來訪敝廬。我憐身老齒牙踈。冶長縲絏元非罪。早晩恩波及涸魚。</text>
<title>次姜叔久盜卧月皎皎韻</title>,<text>生憎如虎夜橫行。不畏加身顯戮明。忌月今宵還偃卧。却疑堯舜盡治平。</text>
<title>瓦釜豆粥</title>,<text>顔回去我幾千年。欲立中庭問老天。豆粥味同簞食樂。奈何今古異愚賢。</text>
<title>聞䎘兒夜誦</title>,<text>不欲遺金敎一經。要令更振舊家聲。書中自有無窮樂。須顯他時父母名。</text>
<title>俗離山謠 五首○戊寅</title>,<text>爲訪名山抱病來。珠林夜半雨聲催。天公似解遊人意。故遣滂沱洗壒埃。踏盡千山萬壑來。住雲菴下孔巖開。孤僧說道光陵事。怊悵徘徊首一回。落葉秋風過國淸。白雲能解逐人行。大巖巖上僧猶在。爲我掃雲雲且生。雲藏臺上水晶峯。洗盡平生萬慮胷。白髮也應從此黑。更看明鏡少時容。聞說升高必自卑。戊寅今日渙然知。登臨第一峯頭坐。試問從遊更是誰。</text>
<title>次尹子磬 俔 韻 三首。丙申六月立䆋日。</title>,<text>誰言蟋蟀自知秋。不似寒蟬唳枕頭。多病馬卿無日起。幾時相訪破幽愁。胷抱傾天杞國憂。眉攢戀闕杜陵愁。多君爲我綢繆意。把筆辛勤傍案頭。山高屋上水流前。掘井何憂不及泉。聞道故人池正好。月明風動暗香蓮。</text>
<title>述懷 己酉</title>,<text>自喪先君子。無心出世遊。蓬蒿三畒宅。荏苒四年秋。喚婦舂陶秫。呼兒着晏裘。有人來問意。默默指松楸。</text>
<title>己酉發解。姜竹窓。送試紙勸科。言志以謝。</title>,<text>地闢三韓國。人觀五帝書。知非籧伯玉。多病馬相如。未必吾登第。無令母倚閭。平生爲此計。取適不求餘。</text>
<title>聞南漢山城解圍 丁丑</title>,<text>南漢城非遠。難知消息眞。咸昌傳吉報。文義暗腥塵。白首登西嶽。黃昏拜北宸。鯨鯢未能斬。愧作丈夫身。</text>
<title>哲侄挽 癸巳</title>,<text>默識且深思。天心不可知。胡令衰病我。反哭少強而。白髮無窮恨。黃泉莫側悲。阿爺身後事。竟托幾孤兒。</text>
<title>任溫陽順之挽</title>,<text>別固殊生死。誰傳此赴音。曾驅畫熊路。竟駕素車臨。地主名猶重。姻親義亦深。病纏辜執紼。悲淚自沾襟。</text>
<title>失題</title>,<text>而我何爲者。平生無所知。身非丹穴羽。棲遅碧梧枝。入室慙前輩。升堂信後期。莫嫌門外雪。重到立踦踦。</text>
<title>松廣寺。次李芝峯 粹光 板上韻。</title>,<text>此生長忽忽。歸路轉重重。溪閣疑浮蜃。巖雲若素封。歌淸歸谷鳥。琴靜近簾松。不欲來塵客。沙彌莫鼓鍾。</text>
<title>伯婦挽 甲午</title>,<text>孝敬知家業。嘉柔貴性純。天何慳下報。壽不踰中身。母子幽明恨。千秋萬古新。抱孫餘白髮。徒禁叩盆頻。</text>
<title>黃宗益妻輓</title>,<text>擇對早于歸。共稱家道肥。八男兼一女。古罕亦今稀。自盡齊眉敬。誰貽反目譏。未能婚嫁畢。泉淚幾時晞。</text>
<title>贈李監司 明峻</title>,<text>再新天地日。重見故人時。按節湖波靜。觀風草木知。招尋蒙不鄙。疾病至難醫。繞策何能贈。徒吟勿伐詩。</text>
<title>閔進士 毅俊 挽</title>,<text>士遠眞吾友。相於七十餘。生同年月日。業共子詩書。誰意張丹旐。終迎范素車。不堪悲淚處。攀櫬一衰苴。</text>
<title>吟呈賞蓮窩主人</title>,<text>鑿此三韓地。偸他一片天。鳶飛曾數矣。魚躍更何焉。溯向濂溪學。移來玉卉蓮。臨池詠其說。今去且千年。</text>
<title>愼進士 益 挽</title>,<text>父子傳承業。芳名動泮宮。他時天可信。此日理難窮。壽止中身惜。賢歸外議公。平生相與意。辜負北羅鄷。</text>
<title>兪僉樞 德一 挽</title>,<text>鮐背徵遐壽。瑤躔缺老人。庭芝多曄曄。詩詠美振振。目覩親親義。心嘉幼幼仁。依然如夢境。八十四年春。</text>
<title>姜 橒 挽 二首</title>,<text>知舊盡凋落。吾儕復幾人。勤尋溪上榭。喚起病中身。漉酒芹爲胾。臨流草作茵。卽今成一夢。淚豈不沾巾。我欲問蒼旻。而今寧匪仁。德家宜食報。羣議反歸嗔。陰隲冥冥上。蔓施孑孑身。明其揚善意。然後盡天神。</text>
<title>姜珍山 鳳壽 輓</title>,<text>昔日珍山倅。今爲第一淸。家中敦孝悌。身外薄功名。詩酒眞無敵。江山自有情。人間夢忽覺。曉月暎丹旌。</text>
<title>次綾州客舍板上韻。示使君。二首。</title>,<text>問余千里客。何事此中來。杯動金樽滿。雲收玉宇開。逢君賢故舊。政爾惡輿㙜。見有新篇作。渾忘讀數回。聞說巫山勝。窮尋裏來。詩談乘醉發。襟抱爲君開。暮雨翻銀柱。朝雲作玉臺。誰憐亭下水。依舊學巴回。</text>
<title>次竹窓姜公韻 舟也自寒碧。得一雲根來。</title>,<text>奇恠無雙物。虛求底處來。惟宜支硯匣。亦可壓階苔。要守先賢誡。休令此玩開。勤勤尋理窟。那用志瀛萊。</text>
<title>姜伯久 鶴年 挽</title>,<text>殄瘁著於詩。天何不憖遺。儒林咸痛日。吾道益孤時。誰復遵三省。疇能效九思。平生爲己學。難可盡哀辭。</text>
<title>李任實 薈 挽</title>,<text>少聞先統制。皇考舊知心。儀形雖闕拜。忠節是攸欽。湖海元非絶。濤浪豈不深。平生一朱紱。令我涕沾襟。</text>
<title>閔典籍 愚 挽</title>,<text>天若聞人語。翹頭欲問之。如何持禍福。晷刻恣遷移。此日墳三尺。前秋桂一枝。可憐吾姪女。終作抱寃嫠。</text>
<title>贈柳錦沙 忠傑</title>,<text>地有山無等。人生世少雙。筆顔筋柳骨。文陸海潘江。樽酒知留客。雲嵐解入窓。此吟緣耳熱。不欲似長杠。</text>
<title>次柳錦沙和秋城使君贈扇韻</title>,<text>出自誰人手。䂓摸若是工。理明開闔裏。道著卷舒中。勞大無辭勞。功成不伐功。安能持獻闕。八表儘和風。</text>
<title>晩全洪公 可臣 輓</title>,<text>自憐四百病。纏此渺然身。未作登龍客。徒爲仰斗人。學優漸盡節。年老退頤神。大葬禮何備。天恩死亦新。</text>
<title>李德久 恒 挽</title>,<text>吾與公差少。忘年義甚敦。慕賢誠不掩。爲善志難言。隔一峯巒卧。期雙杖屨煩。今日先朝露。悲號更叫魂。</text>
<title>趙樂靜 錫胤 挽</title>,<text>父子俱忠孝。疇能見似公。疑丞曠前後。讜直少居中。伯道終無嗣。天心渺不窮。周詩人莫詠。殄瘁語尤工。</text>
<title>贈金而潤 應澤</title>,<text>此日金而潤。他時鄭子眞。携兄棲玉洞。訪我屬良辰。脫俗多仙骨。開襟愧自塵。君如分一半。早晩欲藏身。</text>
<title>撥憫</title>,<text>世笑吾人拙。誰知此地幽。山連衡岳峙。水入武陵流。雲暗曛兼旭。風凉夏似秋。箇中無限景。難使畫工收。</text>
<title>呂同樞 裕吉 挽</title>,<text>軒轅修律呂。虞舜制璿璣。日月懸千古。舟車滿九圍。箕東開鰈域。斗北轉星輝。漢水迤明練。華山聳翠微。勢連靑魯岱。波倒入淮淝。淸共河呈瑞。崇侔嶽降禨。地靈扶國脉。人傑出王畿。行道爭顚趾。輸衷肯艮腓。拔茅鮮佩服。資斧煥章旂。鄭昔名三絶。姬今獵六非。初疑楊伯起。更訝謝玄暉。賦獻驚宸覽。詩成奪錦輝。周旋如鵠峙。唐突若鸞飛。廷賴忠良潤。家因孝友肥。分甘慈母念。兼善哲人希。負日臣誠大。朝天帝闕巍。臨遼訪丁鶴。瞻首憶夷薇。玉色垂怡悅。蓮光擁馥馡。物情顒白晢。名位靳黃扉。仲季皆邦翰。才華並扇翬。人多宣化召。國倚薄違畿。立戟優天眷。銷金積衆誹。齊眉能致敬。反目敢貽譏。九族懷同食。三牲侈彩衣。割鷄知雪操。峩豸見霜威。履虎寧憂咥。懸魚不畏饑。杯須賓到擧。筆待興來揮。予豈多才藝。公能引纏徽。爲文當踐奧。味道必硏機。銘骨期無負。書紳戒莫違。自慙纏疾病。相訪掛鞍鞿。蓬蓽廬非愛。松楸壠是依。楊朱泣歧路。李白咲𡼲崎。擁被凭烏几。垂綸坐釣磯。柳風朝拂袖。梧月夜窺幃。命駕龍司歲。披襟點浴沂。俱存安衽席。先導禮庭闈。事往魂堪斷。書來淚不晞。江雲瞻杳靄。渭樹望依俙。短髮緣愁種。長身入夢頎。遙憐專席坐。旋痛喪明歸。手幾隨人倩。誠深向昊祈。銘㫌高且顯。斂服紫兼緋。釋褐年纔弱。修文壽未稀。埋珠光射旭。沉玉氣升霏。泣硯雖無范。傳經果有韋。簡編藏篋笥。棊局委蛜蝛。蕢輟爲山際。甁羸繘井幾。永歸城欝欝。俄駐馬騑騑。此別當疑弩。深情隔奠菲。</text>
<title>龍頭會</title>,<text>華麓疑撑崒。龍頭欲隳危。先生曾卜築。終老此棲遅。蕭洒今遊日。依俙曩釣時。魚遊誰設餌。亭廢但遺基。前後文猶壯。藤牋詠益奇。節操眞罕古。餘事亦如斯。地則無心顯。人爭有意馳。縱投閑訪跡。敢闕朗吟詩。景物恒朝暮。陰陽互盛衰。春桃漢嬙頰。秋峀茂陵眉。幾箇豪司馬。飄然美義陂。聯裾行鏡裏。餐玉得淸涯。酒白兼鬚白。新知曁舊知。一塲諧笑樂。滿眼亂廵巵。我醉忘歸去。君胡促別離。幽懷付幽興。佳會繫佳期。膠漆堅非信。峩洋聽莫辭。熊車難再動。鳩杖豈重移。觸熱藏同𤠗。當寒縮似龜。堯夫四不出。千載可爲師。</text>
<title>示諸蒙學</title>,<text>人皆堯舜說。緣有本然明。童稚從愚騃。提撕迺可行。誰將數飛意。自附獻芹誠。千載新安敎。三韓此日成。愛親元道理。持敬卽工程。點檢斯爲貴。毋令聲過情。</text>
<title>柳弼善 起門 室內挽</title>,<text>婦德賢誰識。吾曾聖得知。嘉柔是天性。仁厚自裘箕。萊舞斑斕服。鸞鳴桂樹枝。生苦雲衢別。死深泉壤悲。人間偏母訣。地下老爺隨。不忍見蒙叟。叩盆淚兩垂。</text>
<title>柳陰竹 珥 挽</title>,<text>自憐愁疾卧林臯。哭盡親朋鬂二毛。春 從木邊 壽人間爭指點。貝珠泉下亂號咷。榮隆釋褐欣搊策。養薄專城恐近饕。爲富不仁眞浪說。我曾看取處心高。</text>
<title>朴潛冶 知誡 挽 乙亥</title>,<text>與君相識匪兒童。練漉情親道又同。爲學是心須蹈正。所爭非射亦云公。十年分隔雲山外。一夢尋常水石中。先吾長逝何曾料。洒涕空餘白髮翁。</text>
<title>聞南漢山城被圍 丙子</title>,<text>南漢孤城月暈同。不知誰手捍重瞳。解圍未見陳平計。誑楚還思紀信忠。三道大軍隨電滅。百年高觀逐烟空。遠瞻斗極頻揮涕。䧺釰龍鳴出匣中。</text>
<title>次竹窓姜公韻</title>,<text>此身非若走兼飛。君子中庸敢不依。羞見卜商稱有信。恐逢尼父語無違。庭梧合作匏巴瑟。溪石宜支織女機。箇裏安能承警欬。臨流終日翫淸輝。</text>
<title>次姜叔久韻</title>,<text>坐見鳶魚躍且飛。天光淵影若因依。何論子貢貧無諂。頓覺顔回默不違。遭遇聖明君售器。棲遅林壑我冥機。杜陵百韻頗淸壯。可黑時庵白髮輝。</text>
<title>尹德符 泰亨 挽</title>,<text>君我生年黑馬俱。自知強健不曾如。何先朝露黃泉隔。差後春山白髮餘。休恨功名同醉夢。足誇蘭玉列庭除。纏身二竪疇能去。辜負攀輀淚濕裾。</text>
<title>李 馨震 挽</title>,<text>強扶衰病寄人間。哭盡朋知鬂已斑。遙慮親齡當喜懼。豈料泉壤掩容顔。無窮鶴髮平生恨。不禁鴒原涕淚潸。疇昔往來還似夢。可憐丹旐向何山。</text>
<title>次柳錦沙韻</title>,<text>眼波明下共然燈。酬和慙非哲匠能。千里思懷終夜寫。十年遊跡隔晨興。自憐歲月忙如駟。誰識西南喜得朋。胷海窄寬元不敵。欲令淸濁敢澆 或撓 澄。</text>
<title>寒岡鄭先生 逑 挽</title>,<text>天地鍾精海一濱。有如名世大賢人。靑陽立雪陶山暮。皓首誅茅泗水春。焚稿誰知朱遇遯。卷經吾想孔傷獜。病深堂上衰年母。恨不歸爲執紼身。</text>
<title>述懷呈鄭監司 良弼○二首</title>,<text>夜坐寒齋聽澗波。手披書史落燈花。嚴光加足原陵腹。牧仲無心獻子家。萬乘天王猶可友。四州方伯以爲華。如何按節湖西後。不見蠻牋字似鴉。三尺琴藏匣裏久。我今遙向故人彈。髮緣慨世千莖白。心爲憂君一寸丹。霜落曾驚鮐背冷。雪飄重怯葛衣單。錢塘錦水連波浪。憑鯉何如問苦寒。</text>
<title>柳 琮 挽</title>,<text>恭惟疇昔兩家先。敦睦高風邁古賢。事往秪知神怳惚。夢來猶覺涕潺湲。螟蛉有子詩宜詠。內外多孫業可傳。怊悵馬卿無日起。白頭辜負送南阡。</text>
<title>次呈南正橃韻 二首○丙子</title>,<text>淸絶詩篇莫與京。始知牛耳主同盟。人歸溪岸眠鷗起。風動松梢睡鶴驚。富貴一塲心苦斷。牙籤萬卷舌勤耕。幽居今日欣相近。勿棄龍鍾病小生。俯瞰澄波倒玉京。驂鸞羣帝會如盟。一雙鷗𪆽沿芳訝。三五兒童拍手驚。栗里柳從門外立。茅山牛向畫中耕。凌空更有屛千疊。吾欲因之送此生。</text>
<title>題曆書後 戊寅</title>,<text>天地初回第一春。白頭驚歎遠遊人。崇禎猶得看丁丑。大統何爲滅戊寅。皇帝聖明元是改。小臣愚暗識非眞。蒼旻試喚容成鬼。今日丁寧數罪嗔。</text>
<title>次崔認齋 晛 韻 戊寅</title>,<text>時節如何自有倫。苦寒纔過便陽春。天憎驕虜還強虜。地養愚人反害人。元會倘終重返子。踈慵暫斃更生寅。古初造曆今料得。咲殺臨文不記眞。</text>
<title>竹窓姜公挽 二首○庚寅</title>,<text>往來江上舊棲村。每式王爺孝子門。陰德積令苗裔貴。棐功追爲考先尊。文稱八斗歸公議。身老三朝荷聖恩。趾美賢郞能立顯。世間餘事不須論。天意茫然未果諳。我今翹首問之三。何令近侍先朝士。終作奎星壁宿慙。晩享專城瀡滫養。爭稱諫議大夫男。不愁長督身無後。八喜方分弟乳甘。</text>
<title>次徐秀夫韻</title>,<text>言玷元來不可爲。道心微處信難知。年垂尼 或孔 聖窮羲易。日晩南容復衛詩。魚躍鳶飛俱自得。天光水色兩相宜。見君佳句高聲讀。驚起庭柯巧語鸝。</text>
<title>呂監司 祐吉 挽</title>,<text>公我雖云異姓親。平生情義若天倫。離居洛北傳書數。觀察湖西駐節頻。五袴歌聲喧七邑。一樽談笑屬三春。當時面目今如夢。淚盡蓬山病裏人。</text>
<title>愼進士母夫人挽 辛卯</title>,<text>禀全天上㜈星精。貞靜幽閑婦德明。鮐背自占稀五壽。蓮科重覩子孫榮。猿腸斷盡那堪痛。雛弄娛深足慰情。幾恨孤鸞金鏡舞。竟看神釰會延平。</text>
<title>李昌平 永儀 輓</title>,<text>癸亥年秋七月初。君同吊鶴及吾廬。忘形盛義眞超世。論禮高辭動起予。四百病纏身上久。霧雲披賴夢中虛。野橋此日攀輀哭。淚應心零自濕裾。</text>
<title>贈林閒閒李靜谷 泰吉</title>,<text>數年來往兩湖間。每說靈巖月出山。司馬遊蹤那得到。卧龍遺跡亦宜看。鰲頭爭戴羣峯立。斗柄知從寶塔環。此日登臨眞勝事。欲張紈素掃毫端。</text>
<title>孟汝平 世衡 母夫人挽</title>,<text>先人同氣惟姑在。今又如何遽至斯。早寡雖懷百年恨。晩榮終賴一孤兒。專城養極無前孝。望耋歸深不足悲。男女孫多由積善。親踈族痛爲隆慈。方當皇祖移墳日。永負靈輀載駕時。所幸全燕地密邇。兩山魂必自相隨。</text>
<title>孟汝平挽</title>,<text>兩姨兄弟亦天倫。况復而吾骨肉親。言舅遺骸惟此物。視姑鍾愛果誰身。早占釋褐捐三鼎。偏養專城備八珍。供職居官俱盡道。戀君憂國豈違仁。數年阻濶由歸洛。二竪膏肓緩自秦。稀滿壽籌差有缺。丕承箕業盖無人。名喧翰苑時猶晩。位至通班志未伸。地下修文唐管輅。井中投轄漢陳遵。雖聞大命危如縷。遠倚諸郞孝感神。事忽反常餘白髮。悽然垂涕怨蒼旻。還鄕旅櫬辭京輦。滯外遊魂逐路塵。角峀鬟橫含淚送。冠峯眉翠喚愁顰。孤舟落日沿滄海。薤露斜風咽澗濱。扶病馳行望鄜畤。觸寒龜縮返松筠。斯須愚督從來告。俄頃靈輀半夜臻。烏几獨憑那假寐。鷄棲竊聽亂司晨。趍臨號痛疇能應。惝怳開襟不見眞。六七州符柯黍夢。嶷岐孫幼石猉獜。幾多女婿乘龍藝。高大門閭寓意新。我祖泉臺咨相禹。賴先陰隲詠詵振。</text>
<title>愼獨齋金公 集 挽 丙申</title>,<text>恭惟肇自闢乾坤。融結于東氣一元。雖或聯翩賢特出。莫當傳述道俱尊。也看後嗣天材篤。尤覺先生培養敦。誰識高齋兼表德。克符其實著於言。嫌虛定省曾投紱。厭處崇班竟返園。君子爲交淡若水。大人持己皎如暾。忘年義重謙稱弟。尙齒文明許以昆。追憶丙丁兵馬亂。備甞艱險北南奔。五峯嵐欝三山聳。孤寺僧驅萬壑村。今夏春猶依舊日。數行書續片雲孫。羸疲軀殼黏烏几。耿介形容隔九原。爭倚馬光加額望。何辜周后事師恩。儒多繯絰從端木。禮盛台臣降禁垣。詩上縱觀螟蜾詠。堂前亦喜典刑存。箴䂓我古非私訓。領略公心豈錯論。館學靑衿齊會哭。宮闈華衮徹朝寃。范卿素軾摧難動。張伯丹㫌駐不翻。聚講易經悲所說。塗糊家禮慘餘痕。葬宜燕客來驚眼。壠可英靈托慰魂。歸到泉臺趍覲畢。報吾長逝未晨昏。</text>
<title>石㙜</title>,<text>古城南畔有湖岑。神鬼撝訶護至今。秦帝浪生驅海計。羲媧徒切補天心。初疑周后銘詩皷。更訝嫦娥擣藥砧。飛將何年驚虎射。遊仙此日叱羊音。閱他春夏秋冬變。排却雷霆霹靂侵。閭表忠賢扶必固。邑稱䧺府鎭應深。多情風伯新添爽。驟過雲師故作陰。頻駐幨帷分陝召。幾回軒盖宰陂欽。汭陽江水挑淸興。億佛山嵐入朗吟。戀闕逐臣空佇立。望鄕孤客強登臨。無元亮酒還思醉。非仲宣樓且豁襟。安得移歸西達下。幅巾閒坐皷吾琴。</text>
<title>金永同 廷望 挽 丙申</title>,<text>疇昔相逢鬂未斑。似君忠厚世難覸。稠中識衆專兼一。馬上行忙遠復還。孤夢歸尋頻握手。督郵來訪數開顔。誰知熊軾登湖路。旋使薤歌咽錦灣。曾恨生離心惻惻。今傷死別淚潸潸。五男二女棺前擗。獨弟諸孫櫬後攀。才調豈宜分竹止。命途其奈自天艱。永傳家業螽詵蟄。新卜丘陵鬼護慳。素紼隨風飄白日。丹㫌拂霧向靑山。非無炙漬徐公意。病裏柴門晝亦開。</text>
<title>挽詞[宋浚吉]</title>,<text>少日師門誼分深。慕公文德重儒林。心肝不被山河隔。魂夢長隨洛杜尋。直道 嘗䟽論追崇。 未爲當世用。高名應起後人欽。三千三百從誰講。獨立蒼茫淚滿襟。同春堂宋浚吉</text>
<title>挽詞[南龍翼]</title>,<text>早服儒門禮。長爲草澤潛。八龍雙獨少。七袠六仍添。莫道窮通異。元難壽福兼。永違床下拜。臨挽涕先霑。壺谷南龍翼</text>
<title>挽詞[李憬]</title>,<text>處士生南國。淵源遡大賢。明時奏典禮。白首升林泉。隱德宜昌嗣。頤神是得年。全歸公豈憾。吾黨痛徒纏。察訪李憬</text>
<title>挽詞[柳忠傑]</title>,<text>昔同景驛榻。幾屬光山杯。有是吾師表。無非爾琢鎚。窮經聞道妙。執禮號時魁。學聖游洙泗。事親景老萊。狂瀾橫巨柱。烈議作寒灰。冞切撫孤義。悲懷不可裁。錦沙柳忠傑</text>
<title>挽詞[尹璹]</title>,<text>道學遵前哲。功名付俗徒。商霖雖未作。漢鼎亦能扶。詩禮多庭訓。風聲立懦夫。巖扉今寂寞。追想獨長吁。生員尹璹</text>
<title>挽詞[趙啓遠]</title>,<text>冲襟古貌自淸踈。隱德潛光七袠餘。世外靑山流水屋。床頭黃卷聖人書。暮年薄宦寧吾凂。文采佳兒洽衆譽。一卧翛然乘化盡。謾敎宗黨淚沾裾。藥泉趙啓遠</text>
<title>挽詞[鄭斗卿]</title>,<text>皇天降割我斯文。不幸先生而有疾。山岳崩頹將安放。儒風冥漠竟何述。孔周道緖自今墜。濂洛眞源由此絶。小子號天深痛哀。愚蒙心惑復無質。東溟鄭斗卿</text>
<title>挽詞[李文榮]</title>,<text>山河淑氣鍾先生。濂洛餘波仕再淸。參考聖經開蘊奧。硏窮義理造高明。六年廬幕敦哀孝。一牘危䟽露血誠。喬岳忽頹無所仰。忍看梧月冷三更。生員李文榮</text>
<title>挽詞[尹元擧]</title>,<text>當年遇遯不焚章。仍卧田園與世忘。夏子尙書傳入室。春風泝水詠歸堂。懷瞻廣德亦多歲。邂逅金陵今幾霜。函丈未承先寫挽。江雲落日涕滂滂。龍西尹元擧</text>
<title>挽詞[趙鳴漢]</title>,<text>昔在萬曆壬午歲。皇天降出吾先生。先生生應獲獜夢。姿質端儼邁羣英。孟氏書中得其道。人欲已祛天理明。顔巷原門素性安。濂溪洛水餘波淸。愚氓妄稱處士號。識者咸戴賢儒名。周家未獲渭北呂。宋世虛老河南程。南州遠遊數月間。德儀何知間九京。寫此哀詞恨未窮。只敎流涕沾布纓。從孫進士鳴漢</text>
<title>[制祭文，挽詞諸人姓名]</title>,<text>盖祭文與挽詞。不但此也。而如申濯，池汝尙，尹俔，權諰，尹宣擧，金益廉，李成晩，林溜，韓楯，趙益諒，郭希泰，郭之欽，尹鏶，趙胤錫，鄭良弼，李袤，尹彬，辛啓榮，姜雪峯，蔡忠，元呂爾載，姜鎬，兪榰，李之皜，宣若奉，金元厚，黃鵠立，金應澤，全璞，李荇，安漌，李文翼，李阜，趙克善及門人鄭泰升，安應寅，金在鍵諸君子。則舊草殘缺。僅存姓名而已。不令盡剛。敬載於此者。實欲後日從他參考云。</text>
