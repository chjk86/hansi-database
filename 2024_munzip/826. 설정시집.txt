<title>草堂吟 澤堂云妙絶</title>,<text>江南春色早。江北春聲澁。幽人夢初廻。曉雨南塘濕。梨花窓外開。風動淸香入。</text>
<title>題江上草堂</title>,<text>江逈抱孤山。堂高俯曠野。所居頗靜散。生涯絶瀟洒。花檻理釣絲。茅簷晒藥。開卷有餘淸。閉門亦多暇。慵眠竹風午。放歌蘿月夜。偃仰久江湖。倐忽已春夏。愁來倚孤松。關塞尙戎馬。欲寄問消息。誰是西歸者。</text>
<title>感遇</title>,<text>翡翠自南海。飛飛入漢宮。最荷君王寵。雙棲玉樓中。産雛亦及時。彩翮揚春風。雄歸碧雲天。雌繫靑絲籠。羽毛日凋傷。淚滴血痕紅。至尊恩亦斷。誰復哀其窮。憔悴伴孤鸚。侵凌受羣𪀚。弱雛衛孤雌。悲鳴向蒼穹。噫乎彼微禽。愛母不恤躬。孰謂物無知。實與最靈同。所以感余衷。因之詠始終。</text>
<title>歎庭前菊</title>,<text>秋氣何惻惻。秋空何靑靑。落葉下洞房。隨風滿疎欞。攬衣步前除。四顧心不寧。鮮鮮霜中菊。爲誰開中庭。如何生歲晩。獨此懷娉娗。蘭蕙亦捐芳。孤英奈將零。采之欲有贈。誰復玩斯馨。迢遰玉一人。悵望如晨星。感歎自成愁。令我凋顔形。無言空佇立。落月斜重扃。</text>
<title>秋灘黃正伯哀詞</title>,<text>天地入榛蕪。高才日見喪。吾友亦云亡。詞林絶遺響。悼念公平生。天性本貞亮。不幸少也孤。三遷早所仰。粹然忠孝姿。在家以善養。石田秉朝耒。靑薪爇夜幌。妙年折蓮花。大名高在榜。悶見國事非。慷慨章一抗。愧脫罪譴中。斷意科名上。丘壑自優游。城市空來往。文章日益肆。追琢雲斤壯。秀句落世間。詩家傳絶唱。霑巾著義形。擁篲懷深讓。瀟洒一十年。象外逐幽曠。嗚呼命矣夫。人也得此恙。竟聞顔回折。行看楊震葬。哀哀掩閨哭。切切倚閭望。飛旐出東關。慘憺隨風颺。撫膺爲之慟。日色低寒嶂。伊昔飛山亭。同棲寄遐想。切磋賴德義。剗𠞮矯愆枉。林塘變秋陰。雲物動新爽。溪風與君吟。山月與君賞。論詩解鍵捷。妙法指諸掌。眞作嗣誰能。桂林枝空長。琳琅千百篇。鍾律叶宗匠。多慚覆瓿語。宿昔濫推奬。風斤不可再。獨立吾安放。永言想風味。百年詎能忘。神期更何處。惻惻指泉壤。</text>
<title>次玄谷簡寄疎菴韻。兼奉三君子。玄谷。鄭公百昌號。</title>,<text>抱疾卧江上。幾年吟白頭。身世日艱危。海內紛戈矛。漁樵是生涯。功名非所求。幸與二三子。知音喜相酬。忘形共爾汝。極意爭追遊。移舟暮江逈。繫馬春林幽。驛亭對酒壚。滄洲觀釣鉤。招尋但相樂。窮達豈暇愁。筋力恐易衰。靑春如急流。歸期且莫促。願君爲少留。尊中豈無酒。盤上亦有羞。且盡今日歡。休營百年謀。附原韻 玄谷君居奉安驛。我住楊水頭。共是絶迹徒。與世成盾矛。四海豈非曠。知音未易求。眷眷金蘭契。嘉言以獻酬。昨見澤堂書。邀我爲良遊。若人才力豪。興入滄洲幽。雪汀有佳句。健筆蟠銀鉤。相期及長暇。痛飮消窮愁。春風吹平陸。江漢日夜流。今者如不樂。芳辰難可留。四十而無聞。未爲吾輩羞。莫使阮籍徒。獨醉爲身謀。附次韻 澤堂貴賤同一指。何人錯回頭。俗子不可親。方寸攢戟矛。我歌伐木章。春鳥亦相求。佳人不在傍。淸唱誰與酬。昨枉數子駕。幸遂平生遊。劇飮盡百𧣴。高談窮九幽。是時二月交。江月如金鉤。浮雲不可望。宿莽令人愁。諸公屈賈倫。文字江河流。顧我亦何恨。周南同滯留。雖非廊廟具。庶免澗壑羞。當期第三會。斗酒相與謀。</text>
<title>壬戌七月旣望夜。與諸公泛舟楊江。以白露橫江水光接天一句分韻。得接字。</title>,<text>明月出東山。晴江動輕檝。千載蘇僊遊。風流逈相接。有客二三人。况又才敏捷。縱橫詩百篇。蕩漾舟一葉。淸光照尊罍。爽氣生牙頰。風吹孤蘭馨。露下圓桂濕。望望西方人。滄波渺難涉。與子且爲樂。因之詠一疊。</text>
<title>集赤壁賦字分韻。自平聲至入聲。通得五言古詩三十三首。今錄十七首。</title>,<text>天地未嘗終。吾人生海東。渺然寄一世。獨立流波中。盈虗觀萬變。斯亦不可窮。空歌壬戌遊。望望蘇僊風。其二世變固無窮。萬物亦成虗。逝者盡如斯。天地自相於。人生不可長。爲樂其虗徐。所以赤壁遊。而今更屬余。其三吾友能詩酒。風流一世無。况此旣望遊。不樂何爲乎。水渺淸風徐。天空明月孤。問我今之遊。安知不如蘇。其四茫茫有天地。壬戌今又來。吾與子共遊。泛舟且擧杯。擧杯問明月。蘇僊安在哉。長歌倚桂棹。樂甚生悲哀。其五蒼蒼月橫江。渺渺水接天。上下共一色。萬物何茫然。中流興不盡。擊樽更扣舷。方知非世間。人以我爲僊。其六共酌孤舟中。浩然一長歌。山兮爲我響。水兮爲我波。御風上斗牛。其於此樂何。其七我懷彼美人。寄在天一方。如何各千里。抱月空相望。江波流浩浩。山色欝蒼蒼。終焉不可託。獨立悲流光。其八人於天地間。渺如一蜉蝣。安得愬上天。與天窮千秋。吾今觀物我。洞然無相繆。此中有樂地。何須遊不周。其九我曹生海東。蘇子生中夏。地則萬餘里。况今世又下。喜得接風襟。斯遊甚藉藉。無窮天地間。慕我知何者。其十往者正德間。德水又出相。爲此壬戌遊。風流屬坐上。獨有月不明。未窮泛蘭槳。遺詩今在世。望望遡餘響。其十一有詩千章賦。有酒千杯飮。上天爲我盖。下地爲我枕。茫茫更浩浩。此樂知爲甚。其十二渺渺秋江長。孤舟輕一葉。水月天共虗。匏尊海相接。雄懷駕萬里。倚天山可挾。更終人枕藉。淸露杯中泣。其十三 屬踈菴吾知東海客。固是天所縱。流波立旣獨。萬化觀能洞。飄然天僊人。於世獨無用。有賦凌子安。空爲萬口誦。其十四 屬澤風蒼相今旣逝。風流屬之子。浩然空山中。獨往得所止。有鹿可與遊。有水可洗耳。能詩固其餘。世方知子美。其十五 屬玄谷哀哀泣斯世。獨立人不與。淸秋棹漁舟。一縷飄江渚。寄懷在何所。西風目長擧。白也縱詩酒。吾知是僊侶。其十六 屬詩吾遊甚風流。飮酒詩亦可。擧杯各飛章。淸風生一坐。變化何雄哉。海空山更破。江郞縱毫盡。可獨無相和。其十七 屬酒人生如東流。何自悲懷抱。所以得美酒。飮之方浩浩。僊亦不須羡。一斗凌天造。此興問何人。茫然倚孤棹。</text>
<title>訪龜浦。次申秀才 㤯 韻。</title>,<text>月從前夜好。尋君興已催。乃與二三子。聯翩雪中來。下馬扣幽扉。携琴上高臺。珍重赴佳會。爛熳倒新醅。明發各分手。相思夢一回。</text>
<title>孤雲寺石樓 連州錄</title>,<text>山晩起層陰。樓高落泉響。孤吟倚石欄。所思在遐曠。僧度一林煙。鳥沒孤雲嶂。眞境不可留。靑溪信歸杖。</text>
<title>宋元裕 甲祚 挽</title>,<text>國母昔失位。白日西宮閉。多君上舍日。早知爲臣禮。違衆獨往拜。頹綱立萬世。圭菴後多賢。有兄而有弟。正氣不復見。爲之多出涕。</text>
<title>擬古飮馬長城窟行 月課</title>,<text>遙遙復遙遙。北指幽薊行。險艱何足道。生死信前程。天寒塞日暮。飮馬登荒城。大漠雪漫漫。長河氷崢嶸。疾風卷沙磧。恐觸天山傾。馬毛縮如蝟。鞭斷不得鳴。王事旣靡盬。辛苦甘此生。去家日以遠。思歸但傷情。殷宗伐鬼方。三年乃能平。古來已如此。非今獨長征。</text>
<title>夢疎菴</title>,<text>浮世太蒼茫。重泉幾冥漠。故人歿已久。慟矣今難作。昨宵入我夢。平生貌宛若。苦道國事非。如病不可藥。擧朝方恬嬉。何異燕巢幕。君有廊廟姿。扶顚恐力弱。名者禍所胎。愼勿逐輕薄。又言驪江上。文字會頻數。詩或雜古律。酒不擇淸濁。此事諒難再。唏噓手共握。懇懇憂世志。欝欝匡君略。談論若决河。聽之神洒濯。語罷忽蘧然。樑月但寂寞。魂來何所從。魂去何所托。莫道隔幽明。神交乃如昨。吾今意更傷。百歲永牢落。</text>
<title>悼亡友吳承旨肅羽 名䎘</title>,<text>代言經世才。其器眞瑚璉。嶷然神骨秀。霜鶚當秋眄。詞華冠衆儒。少時名已擅。妙年捷巍科。四方人所羡。不幸際昏濁。屢避當朝薦。鶴病鳴何哀。驥縶足難展。每痛人紀絶。語及臉必泫。西宮一高開。長秋乃尊顯。復見大雅朝。首被玉堂選。幾年侍經幄。亦累典方面。精力屬强健。聖心尤所眷。孰謂㘅命際。有疾藥不眩。嗚呼竟至斯。四十倐如電。豈但同朝惜。深荷至尊戀。四字特褒贈。一代異恩典。泉路倍光輝。哀榮感貴賤。伊我性實隘。平生寡相善。獨與子結驩。意傾石可轉。春臺一尊携。夜榻孤燈剪。筆陣每交鋒。藝苑共酣戰。愛君才敏捷。詞壇步獨先。小篆更何神。不一體屢變。昔在丁卯春。胡馬逼畿甸。顚沛遇行在。騎曹連藥院。中夜共寫懷。有淚滴寒硯。拔劒黃金鞘。彎弓白羽箭。我欲進短疏。子獨相勸勉。緬懷感高情。獨立愧餘喘。疎老已冥漠。耳久絶謇謇。君今又長逝。吾與誰遊衍。落梅符昔夢。魄兆有先見。不復覩英姿。何處聞雄辯。遺稿動百篇。雋永皆禁臠。所喜有孤兒。似驥非豚犬。嶺外遠分憂。蒿里永負餞。揮涕望佳城。靑山月一片。空題感舊詩。聊以悲懷遣。</text>
<title>悼朴甥 天球</title>,<text>人生旣如幻。死固不足傷。如何於爾逝。偏摧我心膓。夙與吾兒遊。如鳥共翺翔。有才且穎悟。方期早立揚。不幸回也短。非爾慟誰爲。嗟嗟天喪予。淚盡悲無已。其二常恨隔京鄕。別多會時少。愁邊斷音信。夢裏親形貌。去春見爾書。縷縷情未了。爾質雖似弱。孰謂今年夭。爾病吾未救。爾死吾未斂。固知多所負。安得無遺憾。吾老尙不死。羡爾能先之。死者倘相逢。終應無別時。</text>
<title>題箕城草堂。次杜少陵韻。</title>,<text>我有一茅堂。結構何蕭然。况此洞壑幽。煙霞雜風泉。幸於流離際。客居甚靜便。實荷地主恩。能自厚招延。滿壁是圖書。樂以忘歲年。有巖鎭其西。屹立高且堅。維北有層臺。下復橫長川。所恨流甚細。曾不容漁船。正當朱夏熱。長向北窓眠。一區秦餘地。千古羲皇天。有時海禽來。高飛不受牽。緬思浣花庄。子美在我先。數年不安居。四郊滿塵煙。顧余屬時艱。携家幸得全。地僻人事絶。林深雲氣纏。信美非吾土。長歌空自憐。</text>
<title>江居少長咸集。邀我觀江獵。書示同遊諸子。</title>,<text>晴旭散芳洲。江天氣佳哉。有客觀打魚。邀我共徘徊。操舟更提網。疾若風與雷。橫截大江流。一擁百鱗廻。鯉魚不無神。漁人亦有才。錦鱗知第一。餘尾眞可咍。鱠高白雪盤。酒滿黃金罍。歌吟動煙渚。白日欲西頹。人生能幾時。行樂不再來。且盡良辰歡。莫辭三百杯。</text>
<title>送呂子久赴襄陽 二首○名爾徵</title>,<text>吾觀嶺東府。大抵皆僊區。白玉一面沙。玻瓈千頃湖。琪花暎瑤草。彩禽飛相呼。况是大堤上。羅綺多名姝。家家白銅鞮。日日爭歡娛。叔子風流遠。山公蹤不孤。所恨洛伽灰。千秋勝槩無。羡君五馬去。靑牛道氣俱。梨花幾夜月。相逢永郞徒。句漏十年營。知今計不迂。莫惜刀圭液。牖我參丹鑪。萬劫共提携。遨遊是淸都。其二昔我守東郡。踏遍金剛山。周回數百里。萬二千峰間。玉色暎毗盧。瑞氣籠栴檀。縹緲衆香城。眞僊之所關。秋桂已堪摘。晨霞復可餐。問君何夤緣。雙鳧蓬海灣。諒爲訪名山。可獨避塵寰。是時秋已分。金飈颯銀巒。瀑飛萬壑白。楓暎千崖丹。去去卽尋眞。高興不可刪。東臺彩雲裏。鶴巢君應攀。題詩山暎樓。一首寄病頑。</text>
<title>送閔尙書士尙再赴燕京 名聖徽</title>,<text>大明昔爲君。燕都天下壯。吾王重事大。玉帛勤執壤。專對揀三百。伊人本貞亮。桑滄忽百變。衰年獨無恙。遙遙復遙遙。爲問今何往。木落灤河淸。天寒山海曠。乾坤屬氊裘。文物非疇曩。遙知玉河夜。劒歌增激仰。</text>
<title>澤堂哀詞</title>,<text>德水盛文章。大家有容齋。公乃繼其後。弱冠挺詩才。一揮百紙盡。捷疾如風雷。决科際昏濁。幕府暫徘徊。及夫大雅朝。遂先入烏臺。天曹衆所推。務盡公道恢。經幄中書間。出入恒趨陪。新渥照靑藜。榮光動玉階。名宦非其志。才高奈倘來。冢宰經三任。文衡見屢差。獨自勵氷蘗。正直不撓回。地望雖云極。天寵本有涯。常懼爵位高。久知禍所胎。一病眞無妄。深衷誰復裁。白日九重晦。浮雲幾時開。寂寞東觀筆。凄凉承露杯。敢恨恩猶薄。唯恐義終乖。伊我最相善。從遊自童孩。唱酬以爲樂。塤箎與相諧。琴臺銅雀篇。製作每必偕。誘掖賴君惠。昏蒙開我懷。昔者廢朝時。江湖遯吾儕。招尋會文字。放浪遺形骸。所賦多歌行。筆勢何崔嵬。嘗論不佞詩。濫引孫武詼。壬戌集楊江。泛舟恣沿洄。素月橫瑤空。淸酤滿金罍。數子各飛章。樽前誰是魁。平生滿腹詩。一一皆瓊瑰。結交五十載。偏深見切偲。斯文今喪矣。間氣安在哉。斂必有深衣。葬不用石灰。世人但稱騷。孰知才學該。所嗟恩波隔。行路亦興哀。堂空秋月白。砌冷高梧摧。天衢入榛莽。虗榻滿塵埃。卧病回白首。歸帆阻淸淮。他日訪孤塚。一哭裂蒼崖。</text>
<title>春曉謠</title>,<text>雨濛濛煙霏霏。半階羃歷開薔薇。春威輕薄透雲母。曲欄重檻垂羅幃。江關夢斷無蹤迹。萬囀嬌鶯在南陌。晩來空庭花霧收。一輪紅日昇簾額。</text>
<title>秋夜謠</title>,<text>月皎皎風泠泠。小庭滅沒流疎螢。空階霜重綠苔死。簾外寒多圍繡屛。瑤琴更理玫瑰柱。天末美人望何許。星斗闌干近五更。一鴈啼向瀟湘渚。</text>
<title>相思曲。寄沈元直。名𢋡○澤堂云語古事今此等語。皆是好妙手段。</title>,<text>朝亦長相思。暮亦長相思。思君君不知。望君君不至。憶昨與君初合懽。象床香夢春雲起。我有錦囊爲若開。我有雕琴爲君理。一別長含情。遙遙隔重城。去時窓前櫻花開。白似銀如今落盡。君不見飛去飛來空自春。</text>
<title>松崖狐 澤堂云。酷似王張樂府。而深切痛快。使人動目。當爲此卷古詩之冠。</title>,<text>松崖巓有狐。居之今幾年。聲爰爰尾延延。爲物本妖媚。性復何輕儇。每與山狸野鼠同作惡。掘人之塚傷人田。橫行大野白日下。自謂無敢當吾前。養子穴中滿。啼號凌九天。小村羣童幾欲一射之。持弓挾彈日日窺其便。風和日舒正深睡。不知飽膓須臾穿。松崖狐松崖狐。爾雖見殺誰爾憐。</text>
<title>苦寒行</title>,<text>客子曉發松崖下。北望長河越平野。霜嚴指直未結衣。石凍氷橫難策馬。旭日杲杲出東方。天寒慘慘無晶光。俄有黑雲從北起。蔽盡中天垂四荒。古道如夜行人少。極目長郊雪色皓。依沙孤鷺凍不飛。滿林羣鴉飢自噪。疾風捲地高岡裂。山中喬木皆摧折。肌膚不耐鱗甲生。一布單衣冷似鐵。君王方撫萬民安。役役胡爲行獨難。我願皇天平四時。早回陽春無苦寒。</text>
<title>都監牛 時光海大興土木。牛車輦輸。相續於道。故感嘆而作。○澤堂云牛壽幾何。</title>,<text>都監牛。小童兩兩驅通衢。官家日急輸材瓦。背上鞭扑何狼藉。吾恐爾無罪。顚死頃刻內。安能放爾歸古道。耕原田牧陂草。嗚呼海隅山木伐盡無餘株。然後都監之牛應始休。</text>
<title>江湖行。寄疎菴，澤堂，玄谷同遊三君子。</title>,<text>長江渺渺連天紀。西走滄溟二百里。白沙晴渚紛縈紆。孤嶼斷岸相對起。我今卜築江之涯。蕭然草屋依山阿。滿壁圖書白日靜。一徑松竹淸風多。物外隨心自優遊。或命巾車或棹舟。回頭有時望長安。極目西北黃雲浮。落日低空在半嶺。胡鴈亂起長洲暝。賈客船從廣陵來。蕭蕭暮帆春江冷。京華故人斷尺書。爲問消息今何如。緬思江上絶塵徒。晴波浩蕩空愁余。疎菴先生是道契。長我一十有餘歲。每經圭竇聽高論。星月逈落秋旻霽。少小同遊澤風子。知音海內如君幾。欲效文詞吾豈敢。愛此溫溫有風味。相逢玄谷恨不早。末路金蘭幸有道。可憐才高年最妙。獨立江漢羣英掃。顧我平生苦駑鈍。竊比數子嗟相遠。追懽昨同文字飮。及此芳辰未向晩。曷不痛飮窮娛樂。吾道今應屬吾屬。噫吁噓身世。荒唐不可說。放浪江湖死亦足。附次韻 疎菴昔讀漢書高帝紀。當時佐命多同里。平陽勳業配蕭何。屢世封侯所由起。文如宿構浩無涯。詩亦入室唯東阿。遺風千載未墜地。子實得之名譽多。氣岸可作逍遙遊。雲能爲馬霧爲舟。沛然自放驪江上。人皆陸沉我獨浮。卧看中夜月出嶺。淸光照破煙波暝。沉吟枕上語益爽。當暑湖山爲之冷。忽煩雙鯉飛一書。遠報茂陵病相如。不鄙昏愚過推許。嗟子知人失之余。幸於林泉同賞契。柴門枉駕無虗歲。情深敢不赴高會。澤國春和更淸霽。座上詞華付於子。揮毫綴出瓊琚幾。星離雨散覩新作。恰如聞韶已忘味。反思吾年晩非早。常恐至死未聞道。文章小技敢自攻。宿昔陋習今欲掃。縱有淸詩逼魯鈍。其奈才盡同明遠。斂華就實此其時。尙可勉强何嫌晩。簞食瓢飮陋巷樂。寂寥千載將安屬。天生吾輩豈偶然。耻以一藝鳴自足。又 澤堂羲和疾急循星紀。歷天入海凡幾里。來者冥茫不可聞。古人九原難再起。區區河伯誇兩涯。愚智相懸唯與阿。况余孤蒙等贅疣。雕蟲晩學安足多。曺郞結髮與我遊。陸焉連車水同舟。中間契闊八九年。或爲匏繫或梗浮。鹽車六月太行嶺。後策前驅畏日暝。江湖之居君所樂。命駕不待秋菰冷。天隨釣舫米家書。白鷗鸕鷀行自如。君不見東柯崖谷一茅屋。貧交牢落誰記余。惟君到老敦宿契。自此過從便卒歲。昨者尋君集涯滸。又登水榭看新霽。當時此地冶遊子。屈指存亡更餘幾。愛君金石比情素。憐君蘭桂同臭味。男兒何必計太早。有酒三杯可通道。君雖不飮且酤我。醉後華牋爲余掃。詞鋒往往雜利鈍。武侯自與孫吳遠。一觴一詠聊寄耳。餘事相期保歲晩。江湖有憂亦有樂。此樂莫敎憂相屬。長鯨千里偃溟渤。刺促鸒鳩一枝足。</text>
<title>扁舟五湖圖 月課</title>,<text>稽山覇氣高。麋鹿遊姑蘇。大義復君讐。偉烈呑强吳。早知安樂不可共。功成不去非丈夫。洞庭靑草莽空闊。煙波萬里扁舟孤。浮遊南北任所適。散盡千金從有無。卓哉高蹤不可攀。空聞萬古稱陶朱。何人苦心巧揮翰。鮫鮹數幅垂堂隅。老夫平生慕高蹈。對此怳若浮五湖。君莫道今代獨無范蠡舟。會待好手應入圖。</text>
<title>用拙堂詩 雙韻</title>,<text>君不見驪興之閔世多賢。賢而好拙出於天。一壑幽棲卜林川。扁以拙字堂之顚。養拙守拙相後先。高名世世何聯翩。我公用拙實家傳。不啻舊物唯靑氊。令弟瀟洒脫塵緣。又號趾拙堂相連。捴爲盛業能繼前。奚但倘佯乎林泉。拙堂形勝可龍眠。聖興山下南塘邊。中書古石記兩僊。蕭寺夕磬鳴孤煙。雨晴官渡草芊芊。潮廻熊浦迷商船。沙頭網集見銀鮮。水面月出聞扣舷。梅牕竹塢夜茶煎。藥爐碁局春燈懸。得喪無心已忘筌。肯受俗累來相牽。世皆搆屋畫樑椽。公獨爲堂用茅編。世皆讌客綺羅筵。公獨迎賓坐馬韀。世皆築堰滄海堧。公獨不治南山田。萬事欲拙眞可憐。釣不設餌琴無絃。王猶顯用世不捐。孰與巧者多機權。我願明公益勉旃。用之一世能陶甄。遂令人人心德全。刑淸弊絶煕煕然。然後歸卧此堂終吾年。公之用拙誰及焉。</text>
<title>落花歌。送沈上舍 𢈈 歸棲八峰。</title>,<text>洛陽城外春已歸。洛陽城中花亂飛。飛去飛來乍如舞。紛紛白日成紅雨。可憐飄盡何處覓。春色隨君去無迹。八峰山下有淸溪。到處落花君應迷。深林去去無相知。唯見白雲長相隨。但念子旣非秦人。胡爲久與遊麋麕。待得明春花滿山。好逐東風須早還。</text>
<title>效張南容玉淸歌體。贈桂英娘。</title>,<text>鰲山城中有一人名桂英。可愛桂英如其名。醉倚僊粧嬌獨立。嬋娟艶色無人及。珠爲帬錦爲衿。整金釵調玉琴。重簾曉寒生。九華帳裏圍繡屛。楚弄絃中無限情。秦客不禁寸腸斷兩脉脉。城頭寒日復何短。</text>
<title>三日浦行</title>,<text>蓬萊之東東海西。中間一湖開玻瓈。上繞三十六奇峰。靑天削出金芙蓉。異石直向湖心揷。虬松上蟠雲氣濕。好事何人爲製亭。風軒月戶雲霧屛。世傳羅代四僊遊。金支翠盖三日留。亭空鶴去已千載。石上丹書只今在。手撫往迹空踟躕。吁嗟渺茫而虗無。琪花落盡瑤草死。銀海迢迢幾萬里。我欲求之恐非眞。中夜謾自勞精神。不如從今永棄丹砂訣。兀然一醉花間月。</text>
<title>雪馬行</title>,<text>十月氷合滄江洲。曺侯來作雪馬遊。琉璃直鋪三千頃。玉京高起十二樓。天地黯慘爭變化。鬼神爲之驅軒駕。江村海市入眼中。迅雷疾風生足下。東得深潭萬丈處。飜身捷下曾不駐。黑知窟宅龍鼉蟠。淸見本底魚蝦數。惴惴猶思戒一蹶。人生快意多所失。老夫未敢窮餘興。駐馬躊躇日西沒。</text>
<title>送諸葛丞相出師 雙韻○月課</title>,<text>天生豪俊必爲時。渭水有呂莘有伊。惟吾家耄伯仲之。卧龍大名天下知。學蔚三代醇儒姿。思入六韜兵家奇。十年晦迹守岡陂。聞達不求心自怡。草堂春睡日遲遲。梁甫高吟和者誰。風雲忽遇際會期。三顧頻繁時務諮。感恩未遑等潁箕。幡然輟耒許驅馳。周旋久處子房帷。籌策皆能中機宜。那知國步尙艱危。永安宮中夜受遺。蠶叢一隅作龜玆。老瞞睥睨孫郞窺。荊岑彈丸益州疲。我公奮起天戈麾。精誠可以質神祗。誓淸中原恢漢儀。王師十萬虎與豼。此日長驅向北陲。八門奇變指顧疑。天回地轉愁妖魑。劒氣北衝牛斗垂。陰風慘憺隨旌旗。威聲所曁折箠笞。目中已無懿與丕。行當一擧入臨淄。盡戮鯨鯢封殽尸。竟廻僊仗復皇基。願公努力愼扶持。臨歧愧無却敵詩。此別豈爲兒女悲。鐃歌聲咽錦水湄。白日凜凜寒風吹。直待功成凱還奏丹墀。共持牛酒迎王師。</text>
<title>憶昨行</title>,<text>憶昨丁卯之年避凶奴。君臣惴惴守江都。廟堂講策唯和戎。無人發矢一射胡。十年皮幣國力竭。今歲又增三千匹。狼心無厭不可言。更以百端來恐喝。僭號一說那忍聞。使固可斬書可焚。聖朝包容但斥絶。龍胡跳出國南門。溫辭敦諭且厚將。驛路冠盖遙相望。喜亦何喜怒何懼。不可信矣彼豺狼。禦戎雖云無上策。在我自强何不勖。君不見往者胡雛無恙返其巢。至今壯士腕常扼。</text>
<title>外兄金參判 槃 挽詞</title>,<text>我已一萬八千日。今年五十故云。 兄今加我一十年。假使能享百年壽。有似一夢還蘧然。神農几蘧竟何在。彭祖玄元已無傳。人生壽夭孰主張。且可付之彼蒼天。擧頭問天天不語。却恨如今天亦老。天亦老奈如何。每令仁人不壽考。風塵澒洞豺虎橫。日暮途窮任顚倒。我亦逝矣從九原。胡爲浪自傷懷抱。</text>
<title>三月一日大雪</title>,<text>三月一日天奰屭。飄風西北動地至。江飜木折晝晦冥。咫尺便失孤山形。俄頃風定雪壯哉。漫山蔽野白皚皚。奚但起我紫荊色。逈壓前村屋盡白。却失滿園桃與李。唯餘澗邊松栢翠。老夫縮頸不開戶。此時此懷誰與吐。向來時變實可怪。未知天意終安在。坐聽飛蟲聲不絶。孤燈一夜鬢成雪。</text>
<title>放言</title>,<text>我有一室小如斗。雖妨頂額猶容膝。浩氣千丈何崔嵬。乃與尺蠖同蟠屈。遙看五侯甲第高。碧瓦朱甍耀白日。其二宣尼有言無求飽。人生豈但在飮食。五陵年少競豪奢。紛紛苦厭粱與肉。吾聞陋巷顔氏子。一簞一瓢猶自足。</text>
<title>至日行 西征錄</title>,<text>去年至日咸關行。今年至日瀋陽城。年年至日長役役。况吾一身病轉嬰。夜來東館寒威劇。不敢開戶同龜縮。驚沙射人風如刀。割斷肌膚十指直。孰謂一陽一線長。吾恐羣陰終剝床。玉樓高處更何如。望美一人漢之陽。黑貂裘弊冷似鐵。矧伊從人衣百結。滿庭呼寒聲嗷嗷。隔窓聽之心斷絶。安得煖烹豆粥千萬盆。饋盡此輩令飽溫。煕煕恰似登春臺。然後吾身獨受凍餒死何寃。</text>
<title>廣寒樓歌。送林南原東野。雙韻。</title>,<text>昔我南遊帶方州。試登廣寒之高樓。廣寒樓敞實寡仇。銀河岸北鵲橋頭。玉窓珠箔彩靄收。層欄十二凌風浮。東邊又有璧房幽。瑞氣迭襲霓帳周。寶島天晴琪樹稠。瓊潭月浸蘭橈柔。樓上華筵集僊流。星冠霞珮紫雲裘。腰下龍光射斗牛。魚鱗金錯何遒遒。杯盤雜遝迭獻酬。瓊漿玉醴兼鸞羞。鈞天一奏衆樂休。此曲跌宕難比侔。酒酣睥睨凌五侯。世間何物爲孫劉。左挹廣成右浮丘。回看下土弔髑髏。一別姮娥三五秋。蟾宮夜夜誰與儔。送君今向此中遊。縹緲羽盖懸雙眸。欲往從之路苦脩。塵愁離恨空悠悠。桂苑爭道邈無由。天香爲問依舊不。遙知此去三年留。靈藥應須一半偸。刀圭莫惜向我投。早晩功成眞行修。直將天地萬劫等蜉蝣。期君一笑方丈與瀛洲。</text>
<title>古曲 澤堂云。古而婉。</title>,<text>誰道郞多情。日日西流水。若使有初心。如今幾生死。</text>
<title>南江曲 澤堂云。雖使古意。又入實境。</title>,<text>津舟破無楫。盡日橫沙渚。不見渡江人。寒潮自來去。</text>
<title>南山雲</title>,<text>一片南山雲。無心自呑吐。朝爲山上陰。暮作山中雨。</text>
<title>春曉</title>,<text>江南曉夢斷。簾外春雞早。花落滿空階。家童閑不掃。</text>
<title>秋懷</title>,<text>天地又秋風。江湖飜白浪。遙憐鷗鷺羣。失侶各飄蕩。其二嚴霜昨夜下。百草皆凋折。惜此澗中蘭。芳馨亦休歇。其三冥冥鴻鴈羣。遠下蘆洲白。稻粱愼莫貪。原野多矰繳。其四娟娟籬下菊。歲晩凌霜發。高節愛者誰。騷翁已埋沒。</text>
<title>獨立</title>,<text>獨立搔殘鬢。江天萬里秋。歸心如逝水。無日不悠悠。</text>
<title>溪行</title>,<text>洞狹樹陰合。溪深山影流。行人隔林過。啼鳥聲聲幽。</text>
<title>早發普通</title>,<text>孤山日未出。大野雲漫漫。驅馬向西去。天寒行路難。</text>
<title>夢親</title>,<text>多愁又多病。未歸空說歸。秋風江海上。獨夜夢庭闈。</text>
<title>訪洪處士不遇 家在靑冥山下</title>,<text>山家問主人。採藥雲深處。跨馬長松間。獨來還獨去。</text>
<title>落第還鄕</title>,<text>失意歸鄕里。何顔拜老親。蕭蕭寒日暮。獨渡古龍津。</text>
<title>奉安驛聞鶯 澤堂云情在景中。</title>,<text>客行正遲遲。更聽新鶯語。靑山古驛中。一路春光暮。</text>
<title>寄人</title>,<text>輕風鏖暑氣。小雨濕秋聲。別後見新月。相思無限情。</text>
<title>漫興</title>,<text>小雨釀輕寒。濕煙延薄暮。長歌倚木蘭。興滿春江樹。</text>
<title>途中。賦所見。</title>,<text>雪暗初埋磴。氷橫欲斷矼。孤舟人不管。獨自泛寒江。</text>
<title>贈愼上人 上人住白雲寺。○落句一作去來只隨雲。雲深不知處。</title>,<text>爾從白雲來。還向白雲去。回首望白雲。白雲已無處。</text>
<title>次湖伯韻。贈桂娥。</title>,<text>有月春多恨。無眠夜倍愁。那堪銀燭盡。風撼五更樓。</text>
<title>題澤風松石亭</title>,<text>晩色開松島。秋聲滿石谿。流觴今日會。誰繼右軍題。</text>
<title>廣津卽事</title>,<text>遙遙臨古渡。日暮寒風多。欲濟無舟楫。江空水自波。</text>
<title>聽流堂八詠 刪四首</title>,<text>龍山返照天末挂銅鉦。浮金一色逈。歸棲點點鴉。半失靑山影。道峰行雨倐爾天際來。風驅勢如助。巫峽定非遙。陽臺更何處。平蕪散牧豐草雨餘郊。村村自放牧。臨風笛一聲。誰識昇平曲。荷塘晩香氤氳遠襲人。每被微風動。淸宵皓月邊。暗鎖幽軒夢。</text>
<title>九日道中 以下二首。南征錄。</title>,<text>九日江南道。無人勸一巵。遙憐故園菊。應自滿東籬。</text>
<title>登頭輪峰</title>,<text>欝欝萬古愁。今來一滌盪。行盡數千里。獨立頭輪上。</text>
<title>次韻。送別沈姪汝憲。</title>,<text>三月花如錦。同君醉復醒。春潮迷去棹。回首若爲情。</text>
<title>海山亭偶吟 以下東遊錄</title>,<text>蓬島彈丸小。蓮峰咫尺高。誰知海山勝。全屬主人豪。</text>
<title>蓮亭。月夜賦別。</title>,<text>有桂看秋影。無荷聽雨聲。那堪當此夜。笛裏送君情。</text>
<title>日休堂八詠。次澤風韻。</title>,<text>石岸煙柳隔水依依岸。和煙裊裊楊。流鶯亦多事。終日弄鵝黃。沙汀暮雨隱隱斜光薄。濛濛雨氣昏。明朝紅蓼岸。一尺長溪痕。虎巖霜風乾坤一夜霜。赤立蒼山骨。誰遣錦繡屛。高張百尺兀。道岳霽雪白玉幾千峰。誰敎眼前列。但疑天上界。不識山頭白。前溪釣魚水漲初肥鱖。磯深正沒花。歸應換新酒。山下小桃家。後坪牧牛秣處當豐草。眠時傍繡疇。無心一聲笛。誰復比商謳。東嶺邀月罷看床上書。散步林間歇。黃昏如有期。竹外來新月。北寺尋僧咫尺招提在。疎鍾隔一林。獨携筇杖處。雲衲是知心。</text>
<title>別鑑湖 東遊錄。止此。</title>,<text>好在鑑湖上。飛飛雙白鷗。他年倘來訪。應識舊時儔。</text>
<title>過二水頭</title>,<text>夢裏靑山在。愁邊白髮多。平生二水渡。今日又經過。</text>
<title>夢作</title>,<text>八十方稱壽。前程筭尙遙。靑山如畫處。獨過夕陽橋。</text>
<title>別朴尙之 名遾。○以下二首。西征錄。</title>,<text>客日身猶病。離愁酒易闌。今宵有明月。何處宿平山。</text>
<title>到䓗秀站。逢朴尙之。仍和金書狀。</title>,<text>王事驅馳日。嚴程邂逅時。悲歌空撫劒。霜刃白差差。</text>
<title>偶題</title>,<text>休官仍去病。脚健且身安。詩癖猶依善。梅枝近句寒。</text>
<title>集字詩 公素聖於東吳草。就海東名蹟。集字爲詩。仍手自摸寫。作四大帖。傳于家。</title>,<text>林下花心老。溪邊草色深。居人亦何意。獨坐抱瑤琴。又睡起渾無事。身閑秪自知。庭深春晝永。山翠近簾垂。又春院花飛盡。雲林人到稀。那堪坐中夜。風雨過山遲。右集宣祖大王御書字月出迷秦樹。花開照漢宮。春風簫管裏。行樂萬人同。又紫騮黃金鞭。靑春少年子。長安花月夜。醉過香閨裏。又我今吹楚竹。誰復奏齊絲。城邊烏未散。空外鳳來遲。又天淸笛送風。木落江含月。耿耿水樓上。披襟散素髮。又霜月滿寒浦。蒼茫柔櫓鳴。萬里碧天淡。西風歸鴈聲。又有鳥弄翠竹。竹西春澗流。山人日無事。坐對靑山幽。右集安平大君書字菊徑時携杖。松窓復引壺。田園吾已就。誰賦日荒蕪。又酒盡還搖棹。詩成亦撫琴。時觀雲出岫。聊與樂無心。又浮世生猶寄。衡門膝可容。東臯數畆地。命駕及春農。又帝子今何在。安期不可追。臨風獨怊悵。天路向來疑。右集黃孤山書字遠客欲歸去。江城多落花。昨過山陰道。也應尋酒家。又柳暗初垂渚。梅殘已暎林。回看洞庭上。歸路水雲深。又新月照蓮池。夜風生竹籬。虗堂自愁思。景物近秋時。右集成聽松書字雲生古樹濕。雨過前山夕。棲空鳥不歸。春盡花無迹。右集成子濟書字夜冷洞房虗。碧梧珠露墜。開簾望秋月。鸚鵡驚人起。又昆明龍不起。僊掌露難承。御氣隨雲滅。松寒武帝陵。又兵甲接雲黑。江湖滿地白。中卧一漁翁。煙波萬里宿。右集宋礪城書字水國秋光晩。舟中雨氣寒。遙空一鴈下。聲斷白雲間。又時序川共逝。少年難再廻。逢秋不盡意。白首强登臺。又山聳出暮煙。亭高落層翠。飛飛鶴上僊。誰識曾遊地。右集白玉峰書字</text>
<title>小遊僊詞 澤堂云以下唐格。翩翩造域可玩。</title>,<text>露色玲瓏瓊樹春。香風瑞氣襲霞裙。倚樓吹盡靈簫曲。催御靑鸞下紫雲。其二翠幢歸殿駐彤霞。雲鎖瑤臺月影斜。簾外一雙眠白鳳。夜深淸露壓桃花。</text>
<title>步虗詞</title>,<text>星冠霞珮絳霓裙。萬里瑤空輾翠軒。鰲岫日沉鯨海遠。急鞭龍角下崑崙。其二夜歸天上廣寒宮。一陣泠泠鶴背風。星斗滿空淸露重。紫簫聲斷彩雲中。淸露。一作凉露。</text>
<title>宮詞</title>,<text>昭陽樹色曉曨曨。天子朝元駕六龍。花外日高猶未罷。珮聲遙在五雲中。其二春暖彤雲鎖玉樓。平明侍女掛簾鉤。宮鶯似媚君王意。斜逐楊花度御溝。</text>
<title>明妃詞</title>,<text>丹鳳初辭上玉鞍。至今紅袖淚痕斑。傍人莫道長安遠。夢裏孤魂幾度還。其二鶯花爛熳漢宮春。少小偏承聖主恩。來日錦衣猶不易。爲憐香氣至今存。</text>
<title>塞上曲</title>,<text>東還牧馬古沙塲。回首陰山殺氣黃。昨夜雲中飛將下。官軍初破左賢王。其二秋風昨夜動關楡。雪滿黃沙白草枯。傳道元戎新令下。更催飛騎逐單于。</text>
<title>塞下曲</title>,<text>去歲桑乾今度遼。何時雙劒解長腰。壯心不折經千戰。誰使終知霍嫖姚。其二關楡落盡鴈飛稀。已解重圍尙未歸。亂雪驚沙寒月裏。獨鳴刁斗宿金微。</text>
<title>春閨怨</title>,<text>羅幕春深愁不開。梨花落盡半庭苔。啼鶯莫近紗窓外。千里漁陽夢未回。</text>
<title>秋閨怨</title>,<text>蟰蛸掛向霜閨壁。葉落梧桐金井夕。欲寄寒衣萬里人。山長水遠無消息。</text>
<title>采蓮曲</title>,<text>南湖十里芰荷香。處處嬌歌欲斷膓。浦口月明深夜後。却回蘭棹上橫塘。</text>
<title>鞦韆詞</title>,<text>嫋嫋長繩百尺垂。女娘相競幾多時。高飛要待斜風定。一掬纖腰倚柳枝。</text>
<title>竹枝詞</title>,<text>巴江春水日流澌。楊柳靑靑舟自維。試看童子吹蘆笛。更發蘭橈唱竹枝。其二岸上聯歌諸女兒。春來何處寄相思。郞心不似門前水。日夜東流無歇時。其三蘋花蒲葉覆晴漪。商女乘春戱水湄。笑殺巴渝存舊俗。却拋殘食救鴉飢。其四白帝城邊春已遲。建溪歸客不勝悲。月明今夜孤舟宿。落盡江花啼子規。</text>
<title>田家謠 澤堂云切而不俚。語以古勝。</title>,<text>我來田舍問老僕。庫裏今年幾斗斛。老僕來前向我言。官倉納盡無餘粟。</text>
<title>貧女吟 過果州村舍。賦所見。</title>,<text>行年三十猶未嫁。夜深戛戛鳴寒機。辛勤終歲手自織。九月已暮身無衣。</text>
<title>過南隣花園 澤堂云流暢可詠</title>,<text>每過南隣有酒家。傍人莫怪倒烏紗。年光易去最堪惜。昨日開花今落花。</text>
<title>無題</title>,<text>睡起高樓懶未粧。濃香半濕越羅裳。含情笑向春風裏。惱殺橋頭白馬郞。</text>
<title>憶昔 澤堂云酷似晩唐香奩</title>,<text>憶昔相携深院夜。幾回高枕聽鍾聲。空留一片春庭月。不减淸光照此情。</text>
<title>春夜</title>,<text>春夜沈沈欲二更。坐來燈畔暗愁生。狂風且莫吹添雨。爲恐殘花落滿城。</text>
<title>聞鍾</title>,<text>三月煙花春滿城。五雲深處暮鍾鳴。餘音散逐東風斷。門掩千家月自明。</text>
<title>柳塘 以下五首。飛山雜詠。</title>,<text>池上陰陰楊柳垂。煙沾還愛薄晴暉。獨來每看新荷葉。更被魚跳水濺衣。</text>
<title>釣前溪</title>,<text>參差蘋葉覆淸瀾。水淺游魚懶上竿。經雨短簑新晒處。滿川晴日綠陰殘。</text>
<title>棗栗</title>,<text>霜林落實共猿收。玉殼金丹無數稠。誰識少陵居錦里。秋來貧亦不爲憂。</text>
<title>豆粥</title>,<text>濃濃釜裏夜深烹。豆粥新甘味勝餳。手把一甌朝餉處。滿窓寒日紫霞生。</text>
<title>聞鵑</title>,<text>入夜鵑啼庭樹梨。一聲凄斷五更時。開窓月在西林外。再拜山翁白髮垂。</text>
<title>酬守閑子見寄</title>,<text>中興洞裏昔同遊。赤葉黃花古寺秋。何處詩情最相憶。亂山明月倚東樓。</text>
<title>溪上</title>,<text>獨憐春興坐溪隈。水暖沙晴軟綠苔。三兩白鷗如解意。等閑飛去又飛來。</text>
<title>睡起寄秋灘</title>,<text>重門深鎖幾相思。日午春城禁漏遲。睡起小窓人不見。滿庭花落碧桃枝。</text>
<title>送春</title>,<text>把酒慇懃爲送春。幾年相遇最相親。殘花亦解離情重。寄在枝間泣向人。其二明年何處又逢春。應向花間笑更親。只恐年年迎送裏。却將華髮付吾人。</text>
<title>讀漢史有感</title>,<text>臨財節用使民時。堯舜之治不過斯。誰識漢文眞聖主。露臺猶惜百金貲。</text>
<title>秋曉發洛城</title>,<text>重城漏罷五更盡。萬戶煙沉殘月斜。門前匹馬客將發。風葉北林啼曙鴉。</text>
<title>訪東巖先生。走筆以呈。</title>,<text>荷塘寥落已殘花。竹塢蕭蕭夜色多。看取老僊高詠處。洞天晴月落秋霞。</text>
<title>復用前韻。奉謝東巖。</title>,<text>松牋遠寄自開花。忽見新詩用意多。應爲喚醒塵客夢。一篇收送舊山霞。開花。東巖所居村名。其二東窓臈近暎梅花。占得詩情一倍多。何處相思寄芳信。老僊多病卧煙霞。其三一溪流水泛桃花。知是前山夜雨多。忘機坐釣綠磯畔。日暮歸來身帶霞。其四東巖霜晩菊凋花。病裏新愁白髮多。時聽月中孤鶴唳。紫壇叢桂曉籠霞。</text>
<title>又用前韻。寄呈東巖。</title>,<text>昔年春訪杜陵花。三月風光處處多。逢人試問僊居在。背指靑山一片霞。其二踏盡溪邊一徑花。歸來更酌綠樽多。洞門月出松壇靜。時弄鸞簫向紫霞。其三遙憐窓下老琪花。昨夜風前落少多。應有老僊勤護惜。拾來壇上步晨霞。</text>
<title>謝友人來訪直廬</title>,<text>鍾殘始啓掖垣扉。五色雲深近紫微。忽有詩僊來問處。九天春夢更依俙。</text>
<title>戱吟呈睡聖</title>,<text>薔薇落盡晩鶯多。春事無端一夢過。何處詩豪能有力。閨中別自貯僊花。</text>
<title>江城聞曉角。次唐詩韻。</title>,<text>煙沈江靜露光消。曉角寒吹古郭遙。客在孤舟驚遠夢。蘆洲月落上新潮。</text>
<title>舟過漢陰亭。次唐詩韻。</title>,<text>寒江日暮自生波。一棹秋風遠客過。更待月明來泊處。漢陰亭樹曉光多。</text>
<title>送成汝龍歸湖右 澤堂云二篇皆活脫逼古</title>,<text>蕭疎華髮鬢邊明。况復秋風送遠行。此去君應勞北望。海天遙接鳳凰城。其二悠悠世事水東流。別後那堪戀舊遊。秋盡鴈邊無一字。白雲明月兩鄕愁。</text>
<title>別山棲 以下三首。烟霞錄。</title>,<text>曉出蒼苔石洞門。幽懷悄悄似離羣。唯將物色分携去。滿卷新詩捴水雲。</text>
<title>滯雨未歸山棲。柬寄秋灘。</title>,<text>花落春城獨掩扉。東林蘿月夢頻隨。朝來卧病仍逢雨。明日還山未可期。</text>
<title>復用前韻。寄答秋灘。</title>,<text>前宵夢到舊山扉。澗月林風自在隨。竹外幽蹊尋仔細。依然如報武陵期。</text>
<title>舟發漢江。暮宿狎鷗亭下。戊午以後</title>,<text>漢水悠悠不盡流。狎鷗亭下繫孤舟。吾今何事離城闕。日暮滄波無限愁。</text>
<title>聞鐘有感</title>,<text>城裏遙遙鍾報昏。舟中遠客數聲聞。明朝發向廣陵口。回首終南空白雲。</text>
<title>偶題</title>,<text>江霧連山暗似塵。高秋落盡晩洲蘋。遙知漢水多風浪。渡口舟橫不見人。</text>
<title>東嶺晩眺 澤堂云。凄切如見。</title>,<text>澹澹長江極目平。蒹葭暮色起寒汀。登臨不禁故園思。一笛西風何處聲。</text>
<title>夜雨 澤堂云情境可想</title>,<text>小村微雨夜蕭蕭。暗入虗窓更寂寥。知有前江漁客睡。斷蓬孤棹柳邊橋。</text>
<title>歲暮書懷十絶</title>,<text>雪暗關河萬里天。單于昨夜寇燕然。空將七尺靑萍劒。漂泊江鄕正暮年。其二流離却憶侍春宮。怳惚祥雲五色中。日暮煙波江海上。長安北望意無窮。其三少年書劒謂皆能。老去居然一未登。誰識辛勤猶不已。白頭黃卷對靑燈。其四慈闈年至六旬三。小子情深喜懼兼。安得梯天訴上帝。爲臣千歲駐烏蟾。其五人爲人在讀詩書。先達誰非惜日居。寄語吾兒須努力。簡編燈下卷還舒。其六天寒古木自多風。對此如何淚泫瞳。迢遰新阡雲海畔。白楊千樹露霜中。先塋。在南陽海上。其七嗷嗷鳴鴈澤中飛。雪滿郊原遠近時。坐念羣生無限意。涕雙橫處鬢如絲。其八世事安危一濕巾。百年天地二毛人。黃昏獨立滄江上。亂雪層氷不辨津。其九悠悠末路少知音。只在黃金不在心。偏感古人交有道。歲寒松栢雪霜深。其十誰將一字問天涯。夢裏京華路亦賖。病起羇魂還欲斷。獨行江雪詠梅花。</text>
<title>病中。寄隣友。澤堂云湯艾是東人佳會。而求之古人詩。未有先唱者。此詩不但句好。可備一古事。</title>,<text>梅花落盡掩寒牕。一疾經冬未下床。安得與君湯軟艾。暖風姸日小溪傍。</text>
<title>冐雨。發石灘。</title>,<text>婆娑城下石灘頭。風雨無端動別愁。海客行裝還不俗。一雙玄鶴載孤舟。</text>
<title>暮過雲浦</title>,<text>萋萋芳草雨連洲。客棹纔停古渡頭。十里漁村山色裏。靑旗半出酒家樓。</text>
<title>曉出斗尾峽。望三角山。</title>,<text>憶歸京國一年冬。二月乘舟下峽中。曉望三山天北極。五雲深處出芙蓉。</text>
<title>過廣陵。望宣，靖兩陵有感。</title>,<text>鳴榔曉過廣陵東。楮島風煙入望中。別有孤臣含淚地。一年寒食二陵松。</text>
<title>曉雨</title>,<text>小雨霏微曙色遲。春城客思正依依。遙知舊業驪江上。紅蓼花深覆釣磯。</text>
<title>金將軍哀詞 名應河</title>,<text>陰風慘惔塞天愁。漢將全師沒隴頭。揮劒獨能殲賊虜。一生忠勇見金侯。其二平明虜騎暗沙塲。元帥開門拜跪忙。誰識偏裨能一死。東韓萬古樹綱常。其三眼含餘怒面如生。死後威靈慴虜兵。欲斬樓蘭心未已。手中猶自握靑萍。其四沙邊碧草血痕紅。點點將軍爲國忠。應有未平驕虜憤。着來江水咽無窮。其五磧暗沙長古塞遙。胡關何處毅魂招。可憐日暮陰山下。唯見靑靑柳數條。其六東土豼貅十萬兵。公能抗賊獨捐生。至今柳下胡兒過。猶記朝鮮烈士名。其七盖世龍鞱虎豹姿。夫公眞箇好男兒。欲知報國平生志。江上巍然忠烈祠。</text>
<title>聞元帥姜弘立降虜</title>,<text>久沐恩波在鷺班。誰知一夕效奴顔。古來何代無征虜。蘇武唯將漢節還。</text>
<title>宿奉恩寺。題煕上人詩軸。澤堂云極蕭散之趣。</title>,<text>秋生古寺竹房凉。桂月松風滿石床。却伴高僧閑話處。數聲淸磬一鑪香。</text>
<title>旅次和張上舍</title>,<text>無端客裏換炎凉。江海思歸路正長。孤夢不成更漏盡。碧梧寒月近秋床。</text>
<title>會話洪汝時家。聽柳生彈琴。澤堂云古而暢。</title>,<text>我愛泠泠絃上語。一聽再聽天將曙。淸興已闌壺亦乾。紫騮門外嘶風去。</text>
<title>舟中別友人</title>,<text>京口同乘賈客舟。秋江歸興水悠悠。今宵最是思君處。明月蘆花二十洲。</text>
<title>懷南岳道人</title>,<text>秋風江上憶蘭苕。鴈外音書久寂寥。采采蘋花無所贈。長洲獨立送歸潮。其二九月驪江秋水多。白雲南嶽幾重遮。唯有昔遊今不忘。小飛僊洞拾煙霞。曾與道人同栖飛山。題其唱酬卷曰烟霞錄。</text>
<title>長安春望 時光海新起慶德宮。土木不息。民力益殫。</title>,<text>慶德新宮更欝紆。君王長在小蓬壺。金門玉陛春深隔。誰上流民一幅圖。</text>
<title>聞科期退定。乘舟回鄕。澤堂云微情妙韻。</title>,<text>江草萋萋江燕飛。野棠初謝蝶還稀。京華何事久爲客。過盡春風今始歸。</text>
<title>舟過洪尙書故居 澤堂云有恨有諷</title>,<text>煙橫江上舊歌臺。百歲豪華夢一回。寥落暮春人不見。桃花獨傍古墻開。</text>
<title>過宿楊根東軒。贈太守李君仲龍。</title>,<text>相逢湖上是新正。殘雪初消柳未靑。珍重更須留後約。煙花三月過江亭。</text>
<title>寄疎菴道兄</title>,<text>靑山如黛入春高。想得幽人道氣豪。應向曉窓閑點易。數枝梅露濕丹毫。其二日夜相思江水西。東風芳草欲萋萋。遙知古驛空山裏。獨向春林聽鳥啼。</text>
<title>無題 澤堂云費念太重</title>,<text>家住黃驪江上頭。一春消息在江樓。此身若化東流水。流到樓前更不流。</text>
<title>宿淸心樓 澤堂云自有淸致。更勝前篇。</title>,<text>雲間笙鶴杳悠悠。萬古僊蹤水自流。今夜客遊還寂寞。滿江風雨宿虗樓。</text>
<title>淸奇亭十詠</title>,<text>十里浮空霽色鮮。遙看金柱揷江天。歸鴉漸失靑山影。老樹寒巖生白煙。右馬巖殘照層霄瑞葉散還收。一夜寒威滿九州。天地亦應同我老。朝來白盡數峰頭。右龍門霽雪誰將彩筆畫雲林。半夜新霜着力深。最是十分奇絶處。緋紅百尺照江心。右貝藪紅葉千丈巓標百丈柯。天寒秀色雪中多。春風不敢加功力。秪管紛紛桃李花。澤堂云自是別意思。○右笠岳靑松圓光皎皎照無邊。萬里淸江萬里天。幾度飛僊歸碧海。鸞簫一曲過樓前。右淸心明月一聲飄出白雲間。僧在東林月下關。何處江頭繫船客。遙聞半夜認寒山。右神勒疎鍾淡淡初生桑柘中。隔江村色畫難容。隨風漸入山前晩。更失東南三四峰。右梧市炊煙微明一點水中浮。客在孤舟逈對愁。夜久寒光霜外滅。隔蘆人語過長洲。右梨村漁火直過山前片影低。天高風急日將西。若非張翰江東去。無乃靑蓮入剡溪。右燕灘歸帆蘆花如雪晩沙長。半雜江雲落數行。入夜棲寒驚叫處。一聲凄斷滿天霜。右羊島落鴈</text>
<title>酒席。走次石嶺韻。尹公百順號。</title>,<text>玲瓏綺席映花枝。人醉春光欲暮時。怪底淸風生座上。傳看石嶺老僊詩。其二桃花開遍去年枝。物色憐人住少時。微雨晩來應有意。天敎佳客故催詩。</text>
<title>修稧日。口占呈石老。</title>,<text>山空花落晝禽鳴。人在春風半醉醒。修竹茂林同物色。當時不獨會蘭亭。</text>
<title>寄金馬洪使君</title>,<text>小閣春風開峽日。孤舟明月卧江天。梅花落後無消息。千里相思又一年。</text>
<title>奉寄海西使相</title>,<text>天外何山是海州。鴈邊書斷一年秋。江流似解思人意。日夜西流去不休。其二碧城佳麗小錢塘。方伯風流邁侍郞。想得荷開明月滿。夜深歌吹在池堂。</text>
<title>九回道中</title>,<text>蘭成自少動虗名。三十誰知策未成。羸馬倦僮身又病。一年三度九回程。</text>
<title>寄天遊丈人</title>,<text>世間離合劇悤悤。山下秋齋獨夜空。還憶向來江上會。一樓詩酒雨聲中。其二十二飛樓望似天。相思迢遰隔秋煙。可憐一片西江月。能向愁人夜夜圓。</text>
<title>無題 澤堂云最是鍾情處</title>,<text>相思不見又逢秋。擧目蕭然捴是愁。最恨門前有江水。今年還作斷膓流。</text>
<title>寄洛中沈元直</title>,<text>遙空鴈度夜漫漫。江上孤舟白露寒。明月一天千里外。玉人何處倚闌干。其二門前江水向西流。夜夜思君月下愁。安得更聽樓上笛。一聲吹斷禁城秋。</text>
<title>舟中。贈別天遊。</title>,<text>汀雲漠漠水悠悠。山下遙橫一葉舟。傾罷綠尊相送處。滿江寒雨濕離愁。其二 澤堂云立意排句極佳。三年江海此棲遲。家在長安久掩扉。君去若逢相識問。天寒十月未應歸。</text>
<title>渡臨津 以下六首。西遊錄。</title>,<text>日斜官渡晩潮生。馬首寒風颯颯鳴。遊子遠征辛苦意。每逢人處問前程。</text>
<title>到碧城。寄奇秀才。</title>,<text>寒潮初落海茫茫。遠客羸驂到首陽。聞道玉人探好事。百花叢裏一書床。</text>
<title>題芙蓉堂</title>,<text>十二朱欄映半塘。殘荷尙帶舊時香。至今人道龍蛇歲。鑾馭西廵過此堂。</text>
<title>走筆贈別沈生</title>,<text>落梅殘臘古城東。客裏孤懷問朔風。逢着異鄕還作別。海天寒日淚邊紅。</text>
<title>題柳上鶯卷中</title>,<text>睍睆聲邊日色暄。多情最喜客中聞。頻啼莫向千門柳。恐遣人人惱夢魂。</text>
<title>別人</title>,<text>寒日凄凄古堞頭。蹔携雙袖爲遲留。無心最是東川水。亦解離情咽不流。</text>
<title>走筆。贈別朴上舍。名大益。</title>,<text>宿雨初收晩日晴。街頭柳色倍離情。遙知峽口看花發。夢逐東風到洛城。其二關河芳草綠離離。楚客西行匹馬遲。郭外春遊須更續。歸期且莫後花時。</text>
<title>酬疎菴見寄 澤堂云可詠</title>,<text>平生長自樂身修。此老誰知道者流。圭竇蓽門居陋巷。一瓢眞味傲公侯。附原韻 疎菴當代騷人孰自修。雪汀高蹈最風流。詩名不减張公子。千首能輕萬戶侯。</text>
<title>酬秋灘見寄</title>,<text>重城春樹綠參差。繞榻香煙裊一絲。睡罷閑禽如解意。隔窓啼在雨中枝。</text>
<title>舟過僊遊峰</title>,<text>僊蹤杳杳水空波。山下回舟日已斜。怊悵古臺江上在。一年春盡落桃花。</text>
<title>送崔皥如再赴堤川</title>,<text>義林池水如湖大。四郡佳名萬古留。聞道故人今再赴。一琴孤鶴是楊州。其二堤州君去乘孤舟。水滿淸江蘋滿洲。婆娑寺下繫春纜。半夜鍾聲生客愁。其三我家何在驪江隈。近水柴扉生綠苔。君歸停棹幾時過。爲問榴花開未開。</text>
<title>送嚴桐江敬甫南歸方丈 名惺</title>,<text>楚天霜拂鴈初飛。方丈山高積翠微。遙想丹崖叢桂樹。花開未落待君歸。</text>
<title>自洛城還驪江。臨發題贈沈子美。名𪗆。</title>,<text>殘月孤鴻向曙天。驪江歸客意悠然。思君何處今宵宿。古木寒村二水邊。</text>
<title>題安主人家壁</title>,<text>二水頭村安福家。雪中今日又經過。兒童笑問成何事。歲歲京華來往多。</text>
<title>曉發二水村 澤堂云淸楚類是固宜壯年蹇歸</title>,<text>孤心日夜憶孤山。歲盡初歸鬢已殘。侵曉獨辭霜月店。一鞭行色近江寒。</text>
<title>到江墅。寄秋灘。時秋灘在麻浦。貯梅盆。</title>,<text>來時猶自抱沉痾。未訪西湖處士家。江路月明晴雪後。夜深歸夢在梅花。</text>
<title>宿呂子久亭子。早起偶題。</title>,<text>芳菲連岸水平沙。曉起幽人玩物華。鳩喚屋頭庭過雨。一春消息在梨花。</text>
<title>楊江旣望會。次玄谷韻。以下二首。楊江唱酬錄。</title>,<text>與子登舟爲共遊。長歌倚棹月橫秋。江天一色虗無上。知有人觀飮渚牛。</text>
<title>次石嶺韻</title>,<text>悠悠赤壁幾春秋。江海騷人又白頭。幸有天心明月在。淸光應管古今遊。</text>
<title>別澤風廻自峽中。馬上口占。</title>,<text>孤煙隔水晩霏霏。倦策羸驂下嶺遲。却憶前宵同勝賞。一樓明月滿淸池。</text>
<title>酬沙翁見寄 時沙翁。有卜居驪江之意。</title>,<text>昨夜西州羽檄流。單于又近鴨江頭。與君安得同歸去。楓葉蘆花二十洲。其二孤山縹緲泛僊槎。十里平沙望轉賖。最是夜深江月白。一聲漁笛隔蘆花。</text>
<title>寄灘邊侶</title>,<text>獨憐殘菊暎東籬。江客逢秋意自悲。寒灘有約人相待。錯認西風幾帆歸。</text>
<title>宿二水村</title>,<text>寒燈耿耿枕邊明。獨夜無眠聽水聲。同旅亦知歸思切。隔窓辛苦筭前程。</text>
<title>曉渡龍津</title>,<text>數聲砧杵隔林丘。老樹孤村近小洲。渡口霜寒人不見。流澌空自打虗舟。</text>
<title>過奉安驛</title>,<text>風自蕭蕭水自波。日高猶冐曉寒多。山村寂寞無煙火。唯見空林啼早鴉。</text>
<title>出斗尾峽。望三角山。</title>,<text>橫江石路幾時平。二十餘年賦苦行。誰識華山眞面目。每看雲表却多情。</text>
<title>經金大成 湜 墓</title>,<text>名高一代孰居先。經世嘉謨合大賢。怊悵百年餘舊壠。斷碑衰草夕陽邊。</text>
<title>酬洪秀才見寄</title>,<text>林居一味在煎茶。春至初長化日華。墻外碧桃山犬吠。行人錯道武陵家。其二天晴白日駐遊絲。睡罷林間步出遲。午榻不嫌山客至。一簾花下看春棋。</text>
<title>癸亥五月。自驪湖庄舍。赴連山任所。過公山上牛浦。有亭甚好。午憇于茲。遂題一絶。仁廟改玉。遯廢諸公。幷起江上。獨公時未釋褐。故以前洗馬。直除連山縣監。○以下連州錄。</title>,<text>行行三日赴連州。午過林亭得暫休。還憶向來江上卧。一船風月傲公侯。</text>
<title>題孤雲寺石樓</title>,<text>疊嶂縈回小澗流。白雲蕭寺洞門幽。槐花滿地秋陰晩。寒磬一聲僧下樓。</text>
<title>重過尼山客館。次板上韻。</title>,<text>客裏偏驚節換頻。一池荷雨晩凉新。多情更有梧梢月。似識東樓舊宿人。</text>
<title>有感</title>,<text>江南萬里未歸人。葛誕旄丘又一春。往事至今堪雪涕。六龍晨渡古熊津。</text>
<title>贈印上人。次軸中韻。</title>,<text>靑山當戶易黃昏。澗水浮花出洞門。胡僧且莫求詩句。懶惰無心賦一言。</text>
<title>詠開泰寺舊址鐵器</title>,<text>如錡如鼎又如鉦。一色蒼然更有聲。萬古誰知是神物。旣能雷雨亦能晴。</text>
<title>宿孤雲寺</title>,<text>風泉響落洞雲收。古寺秋晴寶殿幽。啼罷子規林月盡。夜深僧語在南樓。</text>
<title>開泰古寺 幷下三首。是湖人亭子八詠。而逸其餘。</title>,<text>千年金㙮入蒼苔。樹老雲寒鶴不來。唯有野僧尋古迹。短筇空帶夕陽廻。</text>
<title>牛川夜雨</title>,<text>一夜西峰雨意驕。夢廻虗閣聽芭蕉。明朝約伴尋僧去。愁殺前溪漲石橋。</text>
<title>茅郊牧童</title>,<text>牧犢村童花滿頭。橫吹蘆管渡溪流。長郊細草春眠穩。那識人間有五侯。</text>
<title>戱嘲友人</title>,<text>幾度尋芳去又來。幽花春早未全開。誰知半夜心偏苦。香盡金爐看作灰。</text>
<title>與朴子建宿利仁驛</title>,<text>君是淸時第一流。幾年多病卧南州。可憐今夜同眠處。明月寒砧古驛樓。</text>
<title>聽溪堂八景 刪四首</title>,<text>夾岸桃花春澗香。一竿垂處帶斜陽。傍人不識中心樂。錯訝平生慕釣璜。右南澗釣魚白雲深處紫芽長。一味偏宜聖世藏。何事好名商嶺老。出山煩護漢儲皇。右西山採芝山村月黑夜遲遲。數點靑熒隔水微。知是去年秋戍婦。忽聞歸使急縫衣。右孤村夜燈隱隱聲來杳靄間。隨風飄盡月中山。潛淵洞裏香林寺。知有高僧入定閑。右遠寺晨鍾</text>
<title>偶吟。呈秋山。</title>,<text>草色迢迢匹馬遲。故園消息夢猶稀。東風寒食杏花發。千里江南人未歸。</text>
<title>宿白雲菴。有懷。連州錄。止此。</title>,<text>獨敲霜磬白雲間。夜宿秋山第一巒。遙憶玉人眠不得。石壇明月桂花寒。</text>
<title>送淸風洪明府景澤 名</title>,<text>一樓寒碧自無雙。萬古僊蹤月在江。仍憶去年冬夜宿。滿天風雪不開窓。</text>
<title>送原城洪明府汝時 名靌</title>,<text>翩翩皁盖逐寒鴉。驛路遙連雉岳斜。誰識茂陵多病卧。閉門空自對黃花。</text>
<title>丁卯正月二十六日。扈駕宿陽川。</title>,<text>東風半捲翠華寒。羣從如雲紫氣間。誰識瑤池駕幸日。六龍春夜宿巴山。</text>
<title>江都。聞曉角有感。</title>,<text>城頭殘角響嗚嗚。廟貌凄凉海島孤。最是壯心驚夜半。幾時長劒斬單于。</text>
<title>遣懷</title>,<text>莫怪今春雨下頻。天心應爲洗胡塵。東風立馬行宮路。遙憶洛城楊柳新。</text>
<title>途中寒食</title>,<text>山下孤村不見煙。忽逢寒食亂離邊。那堪回首先人墓。草色靑靑又一年。</text>
<title>罷官後。乘船下鄕。記夢。</title>,<text>孤舟汎汎水滔滔。回首終南紫氣高。歸去未能忘聖主。夢中猶直舊騎曹。</text>
<title>郭外。逢沈生叙懷。</title>,<text>小牕淸夜月遲遲。盡醉寧辭倒接䍦。明朝各自東南去。花落一春空復思。</text>
<title>挽閔秀才致中</title>,<text>小榻塵棲螢已乾。可憐殘夢着人間。知君不瞑重泉下。堂上蕭蕭鶴髮寒。</text>
<title>過鄭玄谷江漢亭 玄谷時在洛下</title>,<text>江漢亭邊月色寒。夜深孤棹繫前灘。可憐物外同遊地。唯有沙禽自在閑。</text>
<title>奉安驛。過疎菴故居。</title>,<text>寥落孤村舊驛邊。故人門巷尙依然。傷心一榻談經處。古木寒陰咽暮蟬。</text>
<title>題沈內兄小亭</title>,<text>洞裏桃花開遍時。客來看到夕陽時。可憐人事年年別。唯有春光似舊時。</text>
<title>宿實相寺。次趙明生韻。以下南征錄</title>,<text>遠遊襟抱十分寬。夜宿玄都白玉壇。淸磬一聲孤夢斷。石門秋月不勝寒。</text>
<title>高敞客館。吟示主倅。</title>,<text>山上孤城山下溪。小堂淸絶竹林西。誰識使君眞吏隱。只應終日聽禽啼。</text>
<title>題法聖館</title>,<text>長途幾日倦征鞍。來倚高亭一解顔。極目平湖分小島。却疑身在洞庭間。</text>
<title>滄浪亭。賦得一絶。留贈東野實之。</title>,<text>一竿殘照半江明。爲惜離杯不盡傾。明日與君相憶處。白雲紅樹捴關情。</text>
<title>宿大芚山蘭若</title>,<text>月明無夢坐淸宵。天外遙聞碧玉簫。明日定應逢羽客。頭輪峰上白雲橋。</text>
<title>宿松廣寺。次僧卷中韻。</title>,<text>客邊秋興海南鄕。看盡千家橘柚黃。今夜又經僧院宿。滿床松桂五更凉。</text>
<title>喚僊亭</title>,<text>世間佳處幾樓居。騷客爭題句亦殊。觀盡湖南淸絶地。始知亭到喚僊無。</text>
<title>廣寒樓</title>,<text>銀河澹澹鵲橋頭。風送天香桂子秋。最是月明無限意。夜深猶倚廣寒樓。</text>
<title>次贈遯世翁</title>,<text>雲鎖深林水滿丘。問君肥遯幾春秋。前宵勝事渾如夢。猶記淸江月一舟。</text>
<title>牙山館。次壁上韻。</title>,<text>客程湖海幾時窮。病後殘骸更㥘風。誰識寧仁館裏夜。不眠愁對小燈紅。</text>
<title>御風樓口號</title>,<text>御風樓上夜迢迢。天外何人復捻簫。千里海城孤客在。一春歸思不禁饒。</text>
<title>贈別趙明府</title>,<text>二月湖堤楊柳新。離歌一曲不勝春。明朝匹馬江南路。草色靑靑是故人。</text>
<title>自遣</title>,<text>春愁客恨兩悠悠。隔岸垂楊幾處樓。睡起一簾微雨後。杏花枝上聽鳴鳩。</text>
<title>寄驪興使君</title>,<text>流金毒熱屬三庚。林下幽人正裸裎。遙想使君高卧處。滿江凉雨一樓淸。</text>
<title>送鄭評事君平赴鏡城元戎幕 名斗卿</title>,<text>將軍百萬擁雕戈。玉帳春深夜醉多。君去應閑草檄手。漢家方受郅支和。其二西臨鴨綠北磨天。迹遍靑丘一域邊。天意故敎詩力健。八年君得壯遊偏。</text>
<title>送姜判官 翯 赴鏡城</title>,<text>明時獨向塞門行。無限河橋送子情。秋後幕中身健否。因君爲問鄭君平。其二秋風慈線淚餘痕。一去迢迢隔塞垣。元帥臺高君莫上。望雲無處不銷魂。</text>
<title>到懷仁縣。贈主人李明府 堅峯。</title>,<text>古縣蕭條人吏稀。白雲晴晝鎖鈴扉。知君卧閤無餘事。長對靑山日賦詩。其二煙生古樹已棲鴉。徙倚東樓客恨多。歸路定逢寒食節。不堪隨處看新花。</text>
<title>送池使君 德海 赴寧海</title>,<text>太白山南東海濱。地全淸奧俗全淳。身兼吏隱誰爭子。笑殺秋風獨送人。其二茂陵秋日相如病。窮巷無車長綠苔。此去君能傳信否。嶺梅應自臘前開。</text>
<title>閨怨四時詞 月課</title>,<text>功名重處別離輕。夫婿從軍古北平。九陌新花與楊柳。春來無日不傷情。右春深院低飛燕子輕。新荷浮葉小池平。晩窓鶯舌殷勤弄。似是無情却有情。右夏金井梧桐一葉輕。夜深銀簟月華平。誰知燈底裁縫處。獨念蕭關萬里情。右秋香幃風動鎭犀輕。新雪朝來檻外平。欲把寒梅花寄遠。隔簾呵手更書情。右冬</text>
<title>海山亭 以下東遊錄</title>,<text>山前一水是銀河。十二樓高路不賒。深夜月明笙鶴過。滿庭開盡碧桃花。</text>
<title>南江泛舟</title>,<text>孤山臺下夕陽斜。太守春遊趁罷衙。却遣篙師徐返棹。爲憐巖畔有殘花。</text>
<title>酬李子長遊山見寄</title>,<text>穿雲一衲帶新晴。半濕松牋落野亭。滿箔靑山殘照裏。令人更起綠蘿情。</text>
<title>李子長來自山中。率爾題示。</title>,<text>一筇行色若雲浮。來自毗盧上上頭。聽說山中白躑躅。花開未落待吾遊。</text>
<title>遊楓岳</title>,<text>海上蓬萊此日尋。鶴巢高處彩雲深。天公解秘眞遊迹。故遣靑霞鎖玉岑。</text>
<title>宿正陽寺</title>,<text>萬二千峰月欲低。一聲長笛寺樓西。尋眞客興知多少。明日還應過虎溪。</text>
<title>山中</title>,<text>紫霞僊洞翠雲岑。松桂花陰一路深。山鳥亦知遊客興。隔林閑弄百般吟。</text>
<title>回自凌虗舟中口占</title>,<text>棠梨落盡草萋萋。回棹凌虗日已西。待得明春花泛水。尋源直到武陵溪。</text>
<title>雨中過沙汀</title>,<text>棠花十里暎鳴沙。細雨漁村暝色多。最喜白鷗如舊識。近人飛過掠煙波。</text>
<title>麟蹄途中</title>,<text>幾重峰嶺幾回川。不見行人只見天。日暮欲投崖店宿。隔溪寒樹起孤煙。</text>
<title>原城蓮亭。次使相韻。</title>,<text>陰陰柳幕覆蓮房。池閣凉生暑却忘。別有風流詩興動。畫欄相對玉梅香。</text>
<title>遊鉢淵蘭若</title>,<text>山高樓靜白雲深。昨夜東林興不禁。閑帶夕陽歸路晩。亂峰千樹一蟬吟。</text>
<title>蓮池</title>,<text>紅衣暎水似新粧。更愛亭亭翠盖長。半夜秋塘凉露重。倚欄無限惜殘香。</text>
<title>秋遊楓嶽</title>,<text>珠鳴碧洞爭飛瀑。錦暎丹崖幾樹楓。無限景中無限興。古今詩畫也難工。</text>
<title>奉呈襄陽柳使君 穎。乞歌妓。</title>,<text>大堤處處咽嬌歌。自古襄陽盛綺羅。愧殺海山明月夜。無人解唱浪淘沙。</text>
<title>酬襄陽使君見寄</title>,<text>九日黃花爛熳開。相期一醉義祥臺。俯看海底銀盤出。快似廣寒宮裏來。</text>
<title>九日。憶子漢英。</title>,<text>客意悽然酒不醺。風吹無帽落紛紛。遙知驥子登高處。手把黃花望白雲。</text>
<title>送還歌妓于峴陽。戱柬主倅。</title>,<text>落盡風流老郡郞。海棠花路送紅粧。樊翁不是疎歌扇。秪恐巫山易斷膓。</text>
<title>宿烈山縣館</title>,<text>古館寥寥秋夜長。松聲和月透窓凉。誰知不寐傷時客。一寸心丹兩鬢霜。</text>
<title>月夜。登萬景臺。臺在淸澗亭前。</title>,<text>直壓滄溟萬丈雄。登臨更値九秋風。茫茫浩浩無窮意。海闊天高月正中。</text>
<title>到洛山。府伯見寄。走次却寄。</title>,<text>蓬島蒼茫海色迷。夜深臺殿月凄凄。可憐如玉人何處。獨上瓊樓十二梯。</text>
<title>贈休上人。次軸中韻。</title>,<text>誰道遊山老未能。中秋已宿幾菴燈。逢師更約毗盧頂。不畏層崖萬丈氷。其二憐渠逸迹海天東。滿錫雲霞滿袖風。共對談禪秋寺夜。數聲淸磬月明中。</text>
<title>洛山寺十五夜。同諸賢翫月。和柳明府韻。</title>,<text>九月佳辰會洛伽。二更滄海動金波。古今何限騷人賞。誰識淸光此夜多。其二昔人騎鯨已上天。今我把酒心悠然。停杯問月月無語。大醉梨花亭上眠。其三人彈流水玄琴古。寺落梅花鐵笛淸。若道嫦娥不解意。難敎此夜十分明。其四露洗天香圓桂高。玉簫聲斷綵雲遙。空中指點廣寒殿。一道斜通烏鵲橋。其五孤心耿耿鬢蒼蒼。蓬海雲深隔玉堂。還憶去年燈燭事。不堪遙夜對淸光。其六終日開筵爛熳遊。月高猶復上東樓。願將海水添樽酒。不到天明酌不休。</text>
<title>寄花浦沈旌善內兄</title>,<text>天低複嶺斷歸鴻。杳杳音書一歲中。兩地相思無限意。白雲明月海西東。</text>
<title>又和九峰翫月之作 柳公穎號</title>,<text>劉郞携妓開元寺。我輩共登滄海樓。更得十分圓桂影。風流絶勝古人遊。其二千日樽中如海酒。淸飈席上泣神詩。縱橫筆陣觥籌處。百戰三更月未欹。其三水晶宮色寒更淸。鰲背幾層銀海平。飮罷東臺夜正午。滿襟灝氣泠風生。其四燈殘葉落夜悠悠。獨卧鈴齋憶舊遊。多少樓臺洛伽寺。白雲明月爲誰秋。其五瑤臺月色夢中賖。五夜眞遊隔彩霞。更約海山春後會。碧桃千樹正開花。</text>
<title>寄延城鄭明府</title>,<text>江上無人卧草堂。小松門巷日荒凉。可憐沙鳥閑依舊。猶自飛飛入海棠。</text>
<title>次茶山見寄韻 睦公長欽號</title>,<text>竹外鈴扉暎雪關。十分詩景對寒山。沉吟欲和高人唱。呵筆終朝字未安。</text>
<title>寄沈元直</title>,<text>嶺海難堪歲暮懷。西登百尺望京臺。誰知雪後仍逢臘。千里相思又見梅。</text>
<title>戱吟寄澤風</title>,<text>嶺外長吟伐木詩。如何枉被宋人譏。所嗟末路無知己。不恨明時有是非。</text>
<title>驛亭。次企齋韻。</title>,<text>骨冷神淸不到愁。玉沙瑤草幾汀洲。夜來春雪添奇勝。人道僊區別㨾遊。其二客窓欹枕聽濤聲。千里孤臣鬢髮明。還憶去年三署直。不眠春夜待鐘鳴。</text>
<title>鏡湖堂。次企齋韻。</title>,<text>松壓軒窓水浸扉。夜深凉月照蘿衣。臺前笙鶴一聲過。知是蓬萊僊子歸。</text>
<title>寄禹秀才泰述</title>,<text>一別梨花古寺門。相思日夜惱吟魂。知君罷釣歸來處。沙路棠籬水上村。</text>
<title>偶往鄭浩然家賞梅。翌日却寄。名沺。</title>,<text>澹月連江江路斜。夜來淸夢繞梅花。渾疑醉後身忘返。尙在孤山處士家。</text>
<title>甁梅</title>,<text>一枝氷艶近人寒。標格還宜靜裏看。深夜玉甁春水冷。却愁容易暗香殘。</text>
<title>自遣</title>,<text>官家寂寞似山家。衙罷餘閑試晩茶。微雨小庭春更靜。一聲啼鳥數枝花。</text>
<title>孤山臺</title>,<text>海山誰道壓孤山。形勝吾知伯仲間。更被騷人題品處。水雲魚鳥捴新顔。東州簡中。有孤山㙜勝槩不减海山之語故云。</text>
<title>和九峰關東遊僊曲</title>,<text>曾拜三淸紫府官。鶴簪鸞珮五雲間。蓬山夜夜瞻銀漢。歸夢靑霞第幾班。右蓬萊山講罷珠經月下歸。飄飄鶴背紫煙衣。夜宿衆香雲淨處。天風吹斷鬢邊絲。右衆香城窓下桃花又見開。久無靑鳥玉宸來。夜深簾外眠孤鶴。猶自吹笙月滿臺。右海山亭千年三日舊遊蹤。丹字熹微碧蘚封。無限靈風吹桂樹。滿亭花葉幾重重。右四僊亭月沉銀渚凉蟾動。花落瓊臺絳蘂斑。會罷靈山歸路遠。五更霞外鳳簫寒。右聚僊峰峩峩白石立滄津。秦帝西歸不見人。鰲岫日沉鸞馭返。瑞風吹襲紫霞巾。右立石憶昔西遊金母家。飛軒容與駐彤霞。別來誰唱尋春曲。落盡谿頭白玉花。右王母臺誰成玉樓蒼霞界。餘礎雙雙立萬古。夜夜騎鯨去又來。滄洲不隔銀河路。右叢石亭鳴沙戛玉白鷗邊。落日浮金翠鰲上。梨花亭畔駐飈輪。銀海無雲月正朗。右洛山寺蓬山迢遰接瀛洲。東指扶桑瑞靄浮。夜過鏡湖人不識。滿衣風露爽如秋。右鏡浦臺銀蟾落盡絳河遙。燕罷西樓醉興饒。誰遣雲謠相寄贈。靑溪道士號春苕。右竹西樓雲濤渺渺望如花。一片虹橋隔彩霞。此去淸都知幾里。玉皇應未罷朝衙。右望洋亭</text>
<title>鄭浩然又來訪。卧病不出見。枕上口占。</title>,<text>春深院靜落花多。幾處新鶯隔樹歌。簾額日高猶伏枕。不知門外故人過。</text>
<title>謝浩然送朱櫻一器</title>,<text>萬顆盈盈赤玉姿。贈來偏荷故人知。明光殿裏退朝食。却憶去年恩賜時。</text>
<title>聞鄭玄谷德餘亡</title>,<text>風凄月暗鴈聲哀。此夜驚聞玉樹摧。遙想閉門玄谷裏。滿庭秋菊爲誰開。其二詩魂歸月幾時廻。江漢無人更擧杯。誰識山陽舊儔侶。獨將衰涕洒蓬萊。其三靑門別語幾相催。久待西風寄鴈來。君若有靈應亦恨。竟敎詩帖闕瓊瑰。</text>
<title>宿鉢淵寺。錄奉東州。李公敏求號。</title>,<text>萬千峰色一囊收。觀海文章老不休。誰識倚樓高詠處。暮天風雨鬼神愁。觀海。東州一號。其二山中遊客絶塵情。夜宿雲樓一夢淸。煙鎖洞門寒雨暗。滿林紅葉戰秋聲。</text>
<title>自鉢淵向三日湖。馬上口占。</title>,<text>吟鞭轉向四僊湖。沙路棠深沒蹇驢。奚背錦囊知半濕。晩林寒葉雨聲疎。</text>
<title>復用前韻。寄東州。</title>,<text>知君卽醉復還醒。已過梨花古寺亭。應念郡齋門獨掩。卧看山色滿簾靑。</text>
<title>舟中口占示浩然</title>,<text>蘆花如雪半江秋。與客觀魚水上遊。向夕煙銷明月出。不勝淸景滿歸舟。</text>
<title>奉寄淮陽使君李明府</title>,<text>僊官風味吾能說。崖蜜甜寒栢粥香。更詑小軒梅動雪。知君應不薄淮陽。</text>
<title>寄賀沈元直登第</title>,<text>君家兄弟盛才華。况復高門積慶多。明時接武登龍處。再見豐山二子科。正德丙子間。余外曾祖直提學公。與弟承旨公一榜登第。未幾金明胤弘胤兄弟。連榜登第。時稱爲兩家盛事。時宰寄賀詩於兩家。有二子登科世共誇。光山今與豊山並之句。盖豊山沈之本貫。而余之外曾祖。卽元直之高祖也。今元直與其弟子美公。連榜登第。可謂能世其家而無忝矣。故余於末句云云。</text>
<title>寄崔明府大容 名有海</title>,<text>公山自是雄藩地。濯錦江名萬古長。遙想使君衙罷興。月明歌吹在披香。其二丹穴雲深蓬島微。海山僊賞玉參差。誰知太守身無事。高卧還忘賦小詩。</text>
<title>送子漢英歸洛中</title>,<text>幾年遠客愁秦嶺。送汝今朝况雪深。古來行路難如此。須念區區老父心。其二自憐東海分憂遠。曾直西淸荷寵深。京口若逢吾友問。白頭三載戀君心。附子漢英詩三年嶺海親庭遠。覲省無多別日深。又是寒天匹馬發。不堪歸路望雲心。長安西去餘千里。况屬歸程臘月深。密密身邊慈母線。滿天風雪遠遊心。</text>
<title>除夕</title>,<text>喪亂餘生少睡眠。况逢除夕海東邊。誰憐戀闕雙蓬鬢。直到明朝倍颯然。</text>
<title>寄草堂主人</title>,<text>知君昔日枉官居。晩歲交情尙有餘。爲問春來珍重否。多慚未報臘前書。其二憶曾春日訪君居。鏡水風光一雨餘。眞箇十分淸絶地。始知難畫亦難書。</text>
<title>寄鄭浩然</title>,<text>逢春悄悄無多興。始向今朝强坐衙。窓外梅花應已發。夜來魂夢到君家。其二朝朝東閤試新茶。誰識文園病渴多。愧殺南湖員外宅。一春辜負賞梅花。</text>
<title>鄭浩然寄余一枝梅花。揷置甁中而賞玩焉。厥後浩然南遊久不返。甁梅已落盡矣。覽物懷人。遂成一絶。</title>,<text>三月芳辰病裏過。謾留佳約鄭君家。江南一去無消息。落盡寒梅甁上花。</text>
<title>自不思還到鉢淵寺。示同遊李振伯。不思。城名。</title>,<text>僊蹤廻自赤城霞。小雨侵樓暝色多。莫怪杖頭香半濕。朝來踏盡滿山花。</text>
<title>宿鉢淵寺</title>,<text>香殘寶榻磬聲微。正是山房獨卧時。庭前一樹杏花落。半夜月明啼子規。</text>
<title>携李振伯，鄭浩然。再到鉢淵寺。信筆賦之。</title>,<text>流水桃花別洞天。滿樓風雨恣吟邊。明朝共躡蓬萊頂。笑指人寰九點煙。</text>
<title>自遣 三首</title>,<text>日中茶罷且休琴。鈴閣無人樹影深。誰識使君眠正熟。海棠花裏不聞禽。其二蓮葉參差水滿塘。曲欄淸簟動微凉。不嫌午夢初回處。萬囀嬌鶯選綠楊。其三楊柳陰陰午景遲。門前小吏睡魔肥。捲簾隱几淸無事。貪看含泥燕子飛。</text>
<title>海山亭。避暑偶題。</title>,<text>玉窓珠箔敞虗空。蓬島晴霞送晩風。人世不知三伏熱。海山亭是廣寒宮。</text>
<title>卽事</title>,<text>經旬風雨掩重門。京國書稀欲斷魂。徙倚小軒人語靜。滿庭山影自黃昏。</text>
<title>霽夜</title>,<text>庭畔高梧霽月升。碧天如水簟如氷。羇心易感秋蟲響。獨向疎欞夜久憑。</text>
<title>漫興</title>,<text>官閑不識簿書勞。長向靑銅鑷鬢毛。却喜午凉侵小夢。滿池荷葉雨聲高。其二葛巾長日卧僊衙。簾額高開燕子斜。小雨乍晴山影晩。一庭無數落棠花。其三花塢朝深一膝泥。罷琴閑倚曲欄西。庭前一畆濃陰合。聽盡山禽自在啼。其四石床丹鼎碧霞樽。句漏官淸隔世喧。午醉欲醒凉思動。晩峰晴靄落層軒。其五圓荷細竹復靑梧。蓬閣蕭然似畫圖。誰道使君無一事。藥欄終日弄鵝雛。其六郭外長江江上村。靑山影裏柳垂門。豐巖絶似玄暉郡。身卧高樓月一痕。其七高卧海山何處翁。小亭移席動荷風。一雙白鳥閑如我。共睡南塘煙雨中。其八小塘荷釀溢春蛆。手拆香封爽入裾。饔子又能來報語。今朝新膾紫松魚。</text>
<title>午睡</title>,<text>柳眠花笑燕呢喃。亭午幽人睡正酣。盡日神魂遊廣莫。不知身在小池南。</text>
<title>酬鑑湖主人見寄</title>,<text>江雨初晴江水生。使君新興屬蓴羹。琴堂有酒身無事。慚愧窮閻菜色氓。</text>
<title>和柳洗耳贈別韻 名穎</title>,<text>海色靑蒼生曙霞。征驂乍動客情多。遙遙淸澗亭前過。惟見寒濤拍晩沙。</text>
<title>懷李亞使 東遊錄止此</title>,<text>樓中勝事已茫然。一別相思月幾圓。關嶺極天歸鴈盡。海山春信若爲傳。</text>
<title>江湖五絶</title>,<text>村荒月黑雨冥冥。一點漁燈浦外明。虗閣悄然仍坐久。不禁寒思滿江城。其二蕭蕭江葉下寒沙。楚客歸帆暮更斜。仍憶去年秋寺過。一筇渾濕滿山霞。其三江月凄凄江鴈號。獨登樓上北辰高。誰知一夜懷君處。着盡新霜兩鬢毛。其四風沙如雪浪如山。歲暮江湖行路難。賈客不知氷易合。撑舟逆上萬重灘。其五嚴風朔雪夜漫漫。寂寞江居卧自安。遙想隔年西戍卒。五更刁斗不勝寒。</text>
<title>聞奴賊犯辱皇陵</title>,<text>萬世園陵固有神。如何今日汚胡塵。中宵撫劒空流涕。自愧東韓蟣蝨臣。</text>
<title>挽權參奉明達 英俊</title>,<text>我從東郡歸來日。君在陽城已溘然。獨立秋江數行淚。同遊却憶十年前。其二共醉梨花亭上歌。十年江海勝遊多。傷心今日霏霏雨。樽酒無人護綠蓑。其三憐君病酒竟難醫。千載嵇劉迹可追。他日康臯經過處。忍看零落杏花枝。康臯。村名。其四春風秋月但歡娛。金谷豪華貯綠珠。莫道功名身後薄。一生猶自笑陶朱。</text>
<title>丙子十二月十四日。奴賊犯京都。大駕猝入南漢城。余扈入城中。俄受督戰御史之命。晝夜在城上。感事遂題。</title>,<text>誰解孤城十日圍。百年天步際艱危。可憐守堞飢寒卒。猶識前王澤不衰。</text>
<title>望漢都</title>,<text>洛陽城闕灰塵滿。多少都民掩淚看。佳氣五陵猶欝欝。不知何日定回鑾。</text>
<title>待外援不至</title>,<text>日望蚍蜉蟻子援。至尊經歲久蒙塵。東韓三百六十郡。幾箇眞卿忠義人。</text>
<title>丁丑正月初五日。夢見家小。</title>,<text>腥塵漠漠滿秦川。萬落蕭條不見煙。稚子老妻同隔絶。夢中相對只依然。</text>
<title>十二日夜。有白氣。</title>,<text>萬隊豼貅宿凍雲。夜深刁斗月中聞。喜看白氣東南指。三捷書應報北軍。</text>
<title>有一宰臣。夢見溫王祚領兵破賊。前數日。數三朝士。又夢見神兵云。</title>,<text>堂堂萬馬陣如雲。誰識溫靈百世存。三夜滿朝頻夢見。會看春野定金元。</text>
<title>二十三日夜三更。賊兵犯西城。余與大將督戰。殺賊四百餘人。東門大將。亦殺百有餘人。二十四日。南營大將。亦殺賊甚多云。</title>,<text>自有君王神武姿。人和地利又天時。卽知已就擒胡勢。城下行看大捷碑。</text>
<title>賊退後入城</title>,<text>九陌寥寥西日頹。更無車馬去還來。臨風最是堪悲處。不見鐘樓唯見灰。</text>
<title>二月初八日。東宮發向瀋陽。余以弼善落後。拜辭于良鐵峴。</title>,<text>朔日蕭蕭朔雪皚。靑宮一去幾時廻。孤臣別有傷心地。不及諸僚萬里陪。</text>
<title>初十日。始聞一家消息。</title>,<text>亂後音書反畏傳。寸心無有亦徒然。誰知此日顚狂喜。聞道全家在酒泉。</text>
<title>十三日。尋向驪江家室。</title>,<text>川原流血骨相撑。客子傷心賦北征。知到浦東茅屋日。挽鬚登膝幾孩嬰。</text>
<title>偶占二絶。仍寄沈元直。</title>,<text>寥寥雞犬絶柴門。亂後蕭條江上村。莫道灰塵滿舊井。猶應一鑿復淸源。其二山圍籬落水侵門。家在沙邊第一村。待得春江花浪暖。扁舟歸去問僊源。</text>
<title>雨中口占 僑寓三淸時</title>,<text>門掩三淸洞裏春。淡煙微雨柳絲新。明朝澗水應深尺。爲恐桃花愁殺人。</text>
<title>禁城春望</title>,<text>夕陽宮闕欝參差。丹鳳門前柳拂絲。莫道上林春寂寞。煙花猶似太平時。</text>
<title>和一癡 李公祗先號</title>,<text>嫣紅落盡綠陰成。九十韶華夢一更。斜倚曲欄人不見。晩鶯猶自囀春聲。其二功名富貴吾無意。榮悴悲歡子飽更。安得共歸江海上。煙波卧聽棹歌聲。</text>
<title>阻雨不見金自珍。口占却寄。名南重。</title>,<text>盡日朱門帶雨關。靑蛙閣閣古池間。相思咫尺人如玉。空對金鑪小博山。</text>
<title>復用關字韻。寄自珍令兄。</title>,<text>晴簷乳燕語關關。高卧城南室半間。自喜官閑門晝掩。捲簾終日對靑山。</text>
<title>直銀臺</title>,<text>殿上紅雲晝不開。迢迢鳳掖接銀臺。一聲門外傳高唱。暗識中官宣詔來。其二僊掌沈沈向曉圓。玲瓏枕上照金蓮。不眠坐數寒更意。秪爲君王早御筵。其三日中纔罷九重筵。天語丁寧在禦邊。不脫朝衣歸院後。爲憐雙袖滿香煙。其四絳殿凄凄起夕風。秋聲偏在井欄桐。誰憐白首銀臺直。玉漏金波永夜同。其五遲遲宮漏五更催。夢落滄江白石隈。愧殺兒童爭問我。十年何事不歸來。</text>
<title>送金自珍于完山。作省親之行。</title>,<text>金井梧桐一葉飛。憐君彩服向庭闈。人生此別猶堪惜。况指燕雲又送歸。時自珍差謝恩副使。將有瀋陽之行。其二離愁秋恨兩難堪。驛路迢迢錦樹巖。君去若逢吳汝擴。爲言多病卧終南。汝擴。時爲完山尹。</text>
<title>多病 三首</title>,<text>自從多病便休官。世事全拋日懶殘。晨漏暮鐘渾不問。任他秋夜自漫漫。其二自從多病絶交游。閉戶高眠白日樓。時有老僧來剝啄。不嫌烏角强籠頭。其三自從多病廢看書。舐筆和鉛興已疎。莫怪案頭閑日課。吾今無意記盈虗。</text>
<title>解職遣興</title>,<text>纔忘鐘漏謝塵埃。門巷無車長綠苔。一頂烏紗三尺杖。家人不識舊銀臺。</text>
<title>題眞上人詩軸</title>,<text>少小曾耽蕭寺遊。亂來無意賦寒流。黃花赤葉空佳節。門掩崇禎十載秋。</text>
<title>過廣陵感舊</title>,<text>蘆白沙寒鴈正號。廣陵臺榭入蓬蒿。仍思去歲中秋夜。明月煙波一笛高。</text>
<title>寄謝鄭浩然詞契</title>,<text>閉戶經年人卧病。不知春信到梅花。東來一札驚塵夢。全帶蓬萊半面霞。</text>
<title>過任疎菴故居</title>,<text>十年松下獨盤桓。吾友淸風孰敢攀。無限悵然今日意。野花啼鳥只春山。</text>
<title>雨中。柳洗耳送淸香一炷。口占以謝。</title>,<text>淸香一炷裊餘薰。來自橋南柳外村。正是驚雷驅急雨。故人知我對天君。</text>
<title>韓振甫山亭。瀟洒可愛。口占却寄。</title>,<text>飛瀑高懸曲沼深。背巖楓樹又淸陰。定識主人多逸興。城中亦有小山林。</text>
<title>余纔除寧海府。趙興海日章先赴任所。臨行急索別語。聊以一絶。走筆寄之。名絅。</title>,<text>三十年前物外遊。別來人事雪渾頭。不嫌五馬君先去。鳧舃差池嶺海秋。</text>
<title>送錦陽都尉赴瀋陽 朴公瀰</title>,<text>莫愁豺虎與蛇蟲。都尉平生篤信忠。無限古今戎馬地。只應垂淚拜東宮。</text>
<title>因廵審陳災。行到英陽縣靑杞里。有一品官家。時菊盛開。悠然起故園興。聊賦一絶。以自遣焉。</title>,<text>寥落寒花傍小垣。一年佳節屬山村。可憐白首他鄕客。行處依然是故園。</text>
<title>卽事</title>,<text>天寒木落鴈聲愁。旅髩蕭蕭已一秋。千里戀君無限意。夜深猶倚月明樓。</text>
<title>寄淸心主人。兼奉李謫客求和。淸心樓。在盈德。○李名海昌。</title>,<text>聞道淸心勝槩加。靑山如黛水如羅。一年春色畫欄外。開盡碧桃千樹花。其二桃花如醉柳如眠。深樹啼鶯晩更姸。可憐瘴癘江南地。誰問丹心李謫僊。</text>
<title>病中。送趙宋兩使君遊月松。</title>,<text>月松歸路入層霞。眞客聯驂白鼻騧。誰識茂陵新卧病。閉門空自詠殘花。</text>
<title>絶句八首。次芝峰韻。</title>,<text>雨歇棠花無數凋。煙濃堤柳拂千條。可憐景物催閑興。數過溪南小石橋。其二遲日閑眠蝶不忙。輕簾一霎正偸凉。鶯歌燕舞各蹔歇。滿地石榴花自香。其三肩輿偶出小溪南。溪下苔磯溪上菴。膾却紫鱗拈碧玉。竹林凉月任扶酣。其四池上荷開山雨中。淸香襲座更微風。小童不識開封印。盡日煎茶竹塢東。其五觀魚臺下海漫漫。雲外靈簫鶴背寒。最是月明人獨卧。碧梧枝影上欄干。其六莫道經綸志已虗。僊區再度荷恩除。燒丹煑茗仍調藥。淸事朝朝不一書。其七門前小吏晝常眠。鈴索無聲白日天。偏愛山亭多爽氣。綠陰深處更移筵。其八隔窓茶鼎細生波。稍覺閑情病起多。更有十分心賞處。一雙沙鳥立池荷。</text>
<title>次羅秀才 星斗 見贈韻</title>,<text>病客逢秋猶未起。鳥啼人絶小東軒。荷君今日遠相訪。來自白雲深處村。其二盤動紫膏蒸野鹿。刃飜銀縷膾江魚。莫道使君饒俊味。不如歸去樂樵漁。</text>
<title>戀君詞</title>,<text>秋空澹澹夕陽微。蒼嶺迢迢白鴈稀。歲暮江潭無限意。紫蘭叢菊不勝馡。其二半嶺新霜百草殘。九霄搖落桂光闌。誰知日夜孤臣戀。捴爲君王不耐寒。其三天涯卧病一身遙。每憶趨筵近紫霄。莫怪弊貂經歲着。爲憐香氣未全消。其四日下長安路幾重。獨登樓上眼雙窮。生憎西北雲常蔽。不見終南第一峰。其五疎簾捲盡曲欄邊。直到參橫坐不眠。最愛河淸一片月。玉樓高處亦應懸。河淸。府衙堂名。</text>
<title>秋詞</title>,<text>慽慽西風撼井梧。江湖何處美蓴鱸。扁舟一夕歸張翰。千載誰知是丈夫。其二半世遲廻尙未歸。天涯羞對傲霜枝。若無晉代陶彭澤。人世行藏竟孰知。</text>
<title>越松亭上。口占二絶。示主倅求和。以下。箕城錄。</title>,<text>幾羣鷗鷺共煙波。銀海微茫檻外賖。入夜更驚奇絶處。碧松枝闘白蓮花。其二二更滄海動金波。空卧鸞驂路正賖。最是一聲樓上笛。夜深吹盡小梅花。</text>
<title>次信上人詩軸韻</title>,<text>白首遲廻尙未歸。誰言晩計在郊扉。如何又作箕城客。不盡人間是與非。其二翛然坐見白雲歸。蕭寺無塵到石扉。半夜香燈禪榻上。方知五十一年非。</text>
<title>越松亭</title>,<text>海郡春晴駐使華。越松前路玉爲沙。誰知梅月孤村裏。別有扶風豪士家。</text>
<title>遊修眞寺</title>,<text>頭白詞臣別玉京。亂來人事幾沾纓。眞遊物外十年後。再聽林端淸磬聲。</text>
<title>晝眠</title>,<text>三伏炎蒸六月天。北窓高卧興悠然。平生每恨种明逸。不與希夷共晝眠。</text>
<title>熱</title>,<text>病渴相如肺欲煎。浮瓜沉李亦徒然。脫巾露頂憑層檻。林末淸風直萬錢。</text>
<title>崇禎庚辰夏。因旱災盡放江湘逐客。羅友夢賚蒙恩歸田里。詩以贈之。名萬甲。○箕城錄止此。</title>,<text>故園知在果州村。長樂鐘聲近可聞。莫恨脩門猶且隔。何如千里滯湘濆。其二蕭蕭征馬嘶風疾。杳杳歸心向日催。怊悵箕城肺病客。傷時傷別獨徘徊。</text>
<title>七夕不雨</title>,<text>鳳凰枝落傳金氣。烏鵲橋成度玉珂。牛女可憐今已老。更無紅淚瀉銀河。</text>
<title>憶窖豚 文忠公。方被拘雪窖。</title>,<text>虐雪饕風大漠西。憐渠憔悴一春餘。如今悔却當年事。始學言時已勸書。其二念汝身膚十二時。春來無處寄新衣。平生所愧爲人父。飢飽寒溫捴不知。其三只自焦煎寤寐間。一春消息隔燕山。年來已斷歸來望。始信音書勝汝顔。</text>
<title>登鐵嶺 以下雙城錄</title>,<text>去歲南州今又北。楚臣蹤迹更如何。一百八盤重嶺上。不堪回首望京華。</text>
<title>到永興任所 時文忠公久係瀋獄。朝廷屈公班資。從亞卿。特除永興府使。俾通衣糧於獄中。</title>,<text>疊嶺連雲海接天。銅章影入鐵關前。龍興江上雙城樹。雨露餘光問幾年。</text>
<title>拜眞殿</title>,<text>松栢蒼蒼殿閣連。小臣今日獨窺天。欲知聖祚無疆處。一幅宸容尙儼然。</text>
<title>和白洲見寄</title>,<text>如何經歲不知還。念汝辛艱涉七灣。萬里苦遮雙望眼。生憎西北簇雲山。附原韻 白洲北塞行人幾日還。龍興西去近龍灣。咸關一帶連天路。處處皆爲望子山。</text>
<title>見窖豚書</title>,<text>金河秋鴈鐵關廻。驥子書從馬窟來。只爲君親無限意。一行應和萬行裁。</text>
<title>寄贈白軒貳師之行 李公景奭號</title>,<text>飛雪飄飄八月天。北行誰似貳師賢。窖中須報吾兒道。望汝生還又一年。</text>
<title>聞窖豚移係灣上</title>,<text>聞渠萬死生還日。惝怳難容喜且悲。莫恨庭闈猶阻隔。何如身在窖中時。</text>
<title>和李子長</title>,<text>紅燭靑尊夜已央。不嫌歌舞太顚狂。關河萬里春風會。隨處君恩激寸膓。</text>
<title>偶出江上。與子長小酌。</title>,<text>平郊納納接風煙。十里淸江萬里天。傾罷一樽餘興在。夕陽歌吹動春船。</text>
<title>別子長口占</title>,<text>檻外池邊楊柳靑。爲携樽酒惜同傾。臨風怊悵一回首。無限春山無限情。</text>
<title>龍興江詞</title>,<text>城下一帶水如藍。水邊一片雲常陰。人言此是龍興處。萬古江流只自深。其二欲問龍興事有眞。當時父老已皆塵。可憐江上枌楡葉。雨露光垂幾萬春。其三龍興江水古今流。百尺橋長勢若浮。更有綺羅行樂地。隔荷齊蕩木蘭舟。其四江花江柳綠交紅。多少樓臺活畫中。五十四橋明月夜。何人不解唱飛龍。其五當時商俗重祈神。逐日妖巫戱水濱。正是春江煙雨夕。飢烏空傍紙錢羣。</text>
<title>漫興</title>,<text>江雨初晴江水肥。岸頭全沒釣魚磯。遙看山杏花邊店。幾處飄颻是酒旂。</text>
<title>聞崔大容訃</title>,<text>梁門去歲相逢處。爲說相思住少時。怊悵如今卽千古。九原知隔幾前期。其二樽酒高談夢一回。故人風采隔泉臺。想應玄浦門前路。唯有江聲自去來。</text>
<title>蓮堂。次東岳韻。</title>,<text>白頭朱紱計還空。蓮燭榮華似夢中。今夜月明何處望。銀河遙接紫皇宮。其二荷搖池面月懸空。灝氣淸光快閣中。十二曲欄閑倚遍。何人一笛奏商宮。</text>
<title>見澤風書</title>,<text>少小交情老未休。一年關外阻靑眸。知君遠寄書中意。江海同歸問白鷗。</text>
<title>衙僕廻自灣上。見豚書。</title>,<text>每到人廻已斷膓。看書只有淚千行。誰知夜夜焚香處。問汝歸期向彼蒼。</text>
<title>寄嚴明甫</title>,<text>分山勝事憶當年。共結林間屋數椽。自笑疎慵歸計謬。一丘雲水任君專。其二臨水閑吟枕石眠。故人經歲卧林泉。明春我亦歸川上。倘共巖邊數頃田。其三金眸玉爪是奇禽。萬水千山一日尋。須識解絛相送處。老夫多少未歸心。</text>
<title>夜坐 雙城錄止此</title>,<text>數聲啼鴈北辰邊。千里孤臣髩欲鮮。一片龍興江上月。想應先照鳳樓前。</text>
<title>聞李汝固以大提學時事。亦在鳳城拿去之中。</title>,<text>一日同行十二員。百年肝膽最憐君。文章自是憎人貴。莫恨當時會主文。</text>
<title>壬午冬。解永綬。還驪庄。余離庄旣久。庄事幾廢。嘆慨之餘。信筆戱書。非以爲詩。只記目前所覩者爾。</title>,<text>湖邊數頃已全蕪。謾詰知庄老僕夫。人事本來多不力。莫言田地少膏腴。右田荒籬落稀疎林木稠。小村雞犬日來遊。風前棗栗無人拾。一任隣兒恣意偸。右園廢簷椽半落壁全欹。樑棟將傾不可支。自笑扶顚無計策。任他風雨日凌遲。右屋破頑僮日與鼠同偸。苦說湖田少歲收。莫問餘存無甔石。老夫元不子孫謀。右囷空葉葉枝枝色並黃。誰敎勁節又全傷。可憐物外汀翁在。當暑無因一借凉。右枯竹枝經剪伐已堪哀。萌蘖如何牧竪摧。大匠莫言無所用。向來眞箇棟樑材。右禿松</text>
<title>奉寄東淮台案 申公翊聖號。○時東淮新自瀋中還。</title>,<text>莫道豺狼縱復橫。我公忠信足平生。歸來一榻琴書靜。依舊晴空月獨明。其二二年灣上尙彷徨。千里相思秪斷膓。君行一見吾兒否。傲骨全低髩亦蒼。其三孤舟一繫浦東頭。西北春雲水上浮。自笑元龍豪氣在。暮年江海獨登樓。</text>
<title>卽事</title>,<text>園花已落春都盡。江草初齊雨未晴。何處林鶯啼不歇。滿簾詩意十分淸。</text>
<title>病起書事</title>,<text>愁疾愔愔日倍長。藥爐經卷幾相將。一年春事知多少。滿架薔薇已謝香。</text>
<title>晝眠</title>,<text>薔薇芍藥餘春色。乳燕雛鶯白日喧。幽夢乍回微雨過。滿庭山影又黃昏。其二江湖興遠春光暮。金紫情闌髩髮華。莫道向來經濟志。已將身世付南柯。</text>
<title>晩起</title>,<text>雲暗山窓睡起遲。隔簾童掃落薔薇。曉來江雨簑應濕。南浦漁人宿未歸。其二柴扉晝掩斷經過。竹外茶煙罨雀羅。莫怪此翁常喜卧。前身自是病維摩。</text>
<title>四月十八日。聞灣上覊豚得釋。癸未</title>,<text>久識吾兒憔悴盡。忽聞天解網羅還。春風半夜重簾捲。江月依依照我顔。其二時虞朝倍暮加日。世路千盤九折頭。湖海本多閑世界。從今共買一漁舟。</text>
<title>又聞淸陰全釋</title>,<text>松猶不改千霜後。金獨逾剛百鍊時。莫怪淸人能貴節。須知篤敬化蠻夷。</text>
<title>卽景</title>,<text>江籬初綠雨新晴。小浦歸帆一片明。徙倚水樓凉檻夕。落霞孤捴詩情。其二流鶯百囀燕交飛。遲日江亭坐不歸。風景自佳人自老。舊遊回首夢依依。</text>
<title>待英兒不至</title>,<text>棠花落盡草芊芊。愁裏愔愔節易遷。江燕獨來人不至。幾回雙眼夕陽穿。</text>
<title>初十日行。舟過斗尾津。</title>,<text>孤舟午發浦東津。夢裏經來斗尾春。却喜雲開夕陽外。倚天華嶽露全身。</text>
<title>夜泊廣陵</title>,<text>煙沙明月廣陵村。夜向前灘繫木蘭。沙鳥驚棲人不寐。滿江風露一船寒。</text>
<title>過楮子島</title>,<text>東湖楮島世稱奇。幾度停舟獨過遲。寥落一年春色裏。孤臣不盡二陵悲。</text>
<title>申領相 景禛 挽詞</title>,<text>龍韜虎略復熊姿。將相全才等子儀。異域亦能知姓字。十年身佩國安危。其二盛世中興第一勳。手扶人紀正乾坤。誰知漢代麒麟閣。位次無如博陸尊。其三王室堂堂肺腑親。暮年黃閣志經綸。會看太史名臣傳。不作編中第二人。其四東閤春風日日開。向來賓客復多才。傷心白首重過地。朱戶寥寥掩綠苔。</text>
<title>宮詞</title>,<text>宮鴉初散上林棲。殿額紅雲曉色低。靑瑣早朝猶未入。珮聲偏在錦川西。其二崔嵬綺閣敞雲端。三伏炎蒸避玉欄。戶外昭容傳午詔。白衫新着剪氷紈。其三綠錦池開菡萏紅。荷花深處小船通。日長更覺稀封事。一豫偏宜魚水中。魚水。禁中蓮堂名。其四幾回香輦御長門。牌子親題賜淑媛。稍覺滿身珠翠暖。夜來天語有殊恩。其五水晶簾外玉欄干。氷片高堆七寶寒。共道昭容偏受暑。越羅香汗幾痕團。其六避暑昭陽日擲盧。玉池凉動碧荷珠。晩來一笑雕籠畔。新賭雙鴛五色雛。其七龍虎金丹夜夜煎。君王不豫已多年。延英寂寞經春閉。誰遣宮臣奏講筵。其八遲遲玉漏五更催。儲禁無人問寢回。內裏近傳新樂府。箜篌一曲是歸來。其九鳳掖鸞坡直侍臣。赫炎爭耐肺生塵。一杯多少金莖露。司馬應難荷賜頻。</text>
<title>夜直</title>,<text>星河欲沒鳥驚棲。宮漏聲稀月影低。孤夢不知身禁直。五更歸到卄灘西。其二銀燭孤眠禁署中。五湖煙月幾塡胸。明朝莫怪霜添髩。聽盡床前一夜蛬。</text>
<title>香奩四時詞。和李浩然詞丈。</title>,<text>香臉嬌嬈睡正濃。流蘇初上日輪紅。欄東却有春光別。百合花開夜雨中。右春新粧妬殺石榴花。香汗凝珠汚越羅。斜倚曲欄慵刺繡。玉盤終日劈氷苽。右夏一曲瑤箏無恨愁。秋來新度望凉州。生憎半夜寒蛬響。偏到眠時不暫休。右秋金爐新火暈微霞。描就春山手屢呵。喚起玉籠鸚不語。隔簾知是曉霜多。右冬</text>
<title>送任通川 義伯 之任</title>,<text>通州形勝唯吾慣。未到何難爲子書。滄海極天叢石立。月明孤鶴過淸虗。</text>
<title>渡臨津 以下西征錄</title>,<text>西風嫋嫋水增波。渡口舟橫日復斜。可笑百年空擾擾。白頭驅傳又經過。</text>
<title>松都</title>,<text>滿月臺崩松岳高。半千王業已全銷。誰知別有傷心地。無限寒流善竹橋。</text>
<title>蔥秀山</title>,<text>層巒繚繞一溪環。白日寥天洞府寬。怊悵僊輧無復過。霱雲深鎖玉泉寒。</text>
<title>箕城</title>,<text>綾羅錦繡大同河。竟日蘭舟漾碧波。聞道昔年全盛際。綠窓朱箔盡笙歌。其二浮碧前頭又練光。繞欄千尺一江長。可憐麟馬天孫句。留共樓名萬古香。</text>
<title>安州有感</title>,<text>雄藩當日擅西門。底事將軍獨自焚。欲向忠魂煩一酹。斷煙殘堞又黃昏。</text>
<title>龍灣</title>,<text>地盡頭邊天一方。龍灣自是舊封疆。昔年宣廟廵遊遠。今日微臣感慨長。</text>
<title>遼東</title>,<text>歲暮遼陽客過遲。胡天雲盡朔風吹。可憐鶴去餘華表。城郭人民異昔時。其二遼野茫茫草盡黃。客心何事轉悽傷。塵沙竟日迷人處。滿目蓬蒿一路荒。</text>
<title>遣懷</title>,<text>踏盡胡塵萬里來。靑宮猶阻暫時陪。秪緣强逐單于獵。夜宿天山雪未廻。其二白首覊囚東館深。伴燈還復擁寒衾。可憐今夜胡天月。偏照思君漢客心。</text>
<title>柳田途中。逢進賀使之行。</title>,<text>亂山殘雪夕陽天。立馬停車只惘然。欲識此時人更老。須看南去北來邊。</text>
<title>戱次金書狀贈扇僊娘韻</title>,<text>雲爲衣珮月爲姿。一箑飜輸萬段思。玉若生香花若語。世間何處不佳期。</text>
<title>宿肅寧館。臨發口占。西征錄。止此。</title>,<text>官橋雪霽曉寒多。日下歸程筭更賖。怊悵勝遊難再得。停車且聽鳳僊歌。</text>
<title>送金節度赴湖西</title>,<text>送春歸亦送人歸。多少離情一小詩。殷勤爲說金兵馬。今日湖西異昔時。其二虎閣同番憶曩時。宮城晝漏正遲遲。碧芭蕉畔紅蓮外。看盡晴窓一局棋。</text>
<title>送沈書狀元直赴瀋陽</title>,<text>西行憶昔過遼東。白日黃塵捲朔風。君去試看華表柱。亭亭獨立古城中。其二春遊日日每同携。棋罷新詩復幾題。東館月明應苦憶。夢魂無夜不城西。</text>
<title>內兄沈典簿 闥 氏。陞爲掌樂僉正。乃重來也。白首華銜。恩榮倍多。不勝喜賀。詩以揚之。</title>,<text>閑情長向古琴論。白首偏深聖主恩。自是風流稱第一。昌辰幾度典梨園。</text>
<title>挽一癡</title>,<text>終日含杯養性靈。不知何物是功名。可憐衆棄沉冥甚。浮世無人識正平。其二文章已自諸經得。孝友先於百行推。幸際昌辰終莫展。向來天意果誰知。其三憐君志在浣花春。自是籠中野鶴身。至今松桂秋陰句。暎篋都無一點塵。其四憶昨蒼黃際亂離。與君同扈兩宮時。雙垂涕淚孤城上。夜夜挑燈讀出師。其五三淸舊宅渾非昔。欄檻寥寥夕照邊。唯有小園松栢樹。歲寒蒼翠尙依然。</text>
<title>送柳書狀澄甫赴北京</title>,<text>淸如寒玉直如絲。萬里行唯一劒持。知君再拜經過地。山下夷齊有古祠。</text>
<title>送一淸上人歸廬岳</title>,<text>上人襟韻十分淸。萬里飄然一瞥行。歸筇不受三庚暑。渾帶山光與水聲。</text>
<title>送金大賚赴茂長任所</title>,<text>使君才調擅唐家。刀筆還將翰墨賖。從此文星在何處。右全羅道古長沙。其二憶昔南遊過此州。一登城上午門樓。誰敎月黑三更夜。燈火千街萬幕頭。</text>
<title>集字詩</title>,<text>煙花漠漠錦官城。秦客愁吟月轉明。江海萬重雲水外。一春歸夢掩柴荊。又江頭楊柳弄鵝黃。擧目春波萬里長。欲說相思情不盡。東風行雨濕羅裳。右集安平大君書字寶刀三尺凝淸霜。一入吳潭斬龍子。風胡不遇失相將。光射千年牛斗紫。右集白玉峰書字靑春如夢夢中過。把酒無心對落花。江上送君今夜月。誰憐頭白到長沙。又巴蜀初從鳥道廻。春風夢渚楚船來。遠客不堪長北望。秦亭幾處發寒梅。又長洲渺渺樹依依。渡口花殘江燕飛。那堪垂老久爲客。過盡春風猶未歸。又行盡秦城萬里程。巴山曉月聽猿聲。碧峰十二雲迷處。應有情人別有情。右集金南窓書字</text>
<title>中興洞 洞在三角山。○澤堂云韋孟佳品。</title>,<text>石路苦不平。蹇驢顚且行。行到武陵曲。坐看谿水淸。危樓山影落。遠壑夕陰生。向夜欲歸寺。遙聞寒磬聲。</text>
<title>再遊南莊</title>,<text>人事本無定。往來堪斷魂。誰知新興趣。自在舊林園。破榻侵風色。虗樽帶雨痕。沉吟歸路晩。嶺外聽啼猿。</text>
<title>暮春懷李汝固</title>,<text>不見李生久。沉痾今若何。江湖固難越。信使亦稀過。渭水生芳苝。秦城落杏花。遙知舊遊處。獨自詠年華。</text>
<title>夏日 進退格</title>,<text>空園收晩雨。凉牖頂烏紗。岸落輕花麥。塘浮小葉荷。日長鶯欲老。風急燕知斜。正着江南夢。山童隔竹歌。</text>
<title>詠鶯</title>,<text>鶯啼是何處。曙色近窓時。羗笛當樓急。秦箏下指遲。斜穿垂柳岸。低過落花籬。莫向粧閨外。愁多懶畫眉。</text>
<title>訪靈通寺</title>,<text>石路通幽險。禪宮在杳冥。行穿亂山色。聽盡一溪聲。葉密知初夏。鍾疎報晩晴。興來閑坐望。巖下白雲生。</text>
<title>暮投觀音寺</title>,<text>行行尋淨界。稍稍出塵氛。一磬鳴疎雨。孤筇踏亂雲。樹深猿不見。巖逈瀑猶聞。夜寄禪窓宿。爐香對月焚。</text>
<title>朴淵瀑布 澤堂云。中聯極襯。</title>,<text>忽見山中瀑。如從天上來。奔崖餘沫沸。吼壑亂峰摧。元氣鴻濛合。神光怳惚開。平生喜題句。今日愧無才。</text>
<title>曉渡銅雀津。大霧四塞。</title>,<text>大霧塞天地。當春猶盛陰。但愁空掩日。那恨不成霖。遠水浮來暗。孤城隱處深。長安一回首。江畔獨霑襟。</text>
<title>經廢寺。效司空文明體。</title>,<text>古寺寒巖下。庭空衰草荒。龍歸雲出殿。鴉散日沉塘。竹影斜侵砌。苔痕半上牀。經過秋色裏。客意更凄凉。</text>
<title>秋夜。憶驪江李汝固。</title>,<text>獨夜思瓊樹。千峰紅葉秋。無書鴈邊久。有夢月中悠。伊昔同靑眼。如今捴白頭。蘆花浦東岸。應繫釣魚舟。附次韻 澤堂兩地無千里。相望有幾秋。君親俱歲晩。今古只心悠。每憶佳期處。閑來野渡頭。眼中多少事。獨立見歸舟。</text>
<title>幽居春興</title>,<text>西麓結茅舍。春來幽事多。溪聲穿徑草。雨色濕林花。窓晩人猶睡。園晴鳥自歌。家童知我興。綠酒向村賖。</text>
<title>再疊前韻</title>,<text>洞裏春晴日。幽期自在多。鳥啼臨戶竹。童掃滿簾花。倚醉仍成夢。吟詩且當歌。甘爲西郭隱。莫問市朝賖。</text>
<title>伴櫟亭八景。伏次外王考韻。</title>,<text>新谷朝雲溶溶噴一片。意態兩何嬌。暗共晴嵐合。虗隨旭日飄。還疑緱嶺是。不辨楚臺遙。何處高人看。開簾每早朝。楊津疎雨江山渾一色。漠漠更疎疎。暎日氷絲似。籠煙霧縠如。漁簑沾乍重。歸棹沒猶虗。遙見前沙岸。熹微小草廬。長沙羣鴈何處風吹送。飛飛復幾羣。夜驚洲上月。寒逗浦中雲。棲荻空愁冷。嬰羅不怕紛。思鄕應有客。休叫楚船聞。遠浦孤帆翩翩如羽翰。一幅僅容闈。水闊乘秋去。天晴趁鴈飛。斜陽明暫見。急浪颭難揮。直待黃昏後。唯應帶月歸。龍門霽景一洗螺鬟色。眞成活畫奇。紅消雲靉。翠聳壁參差。樹列羣峰合。川奔衆壑馳。箇中驚絶勝。收取有新詩。僊槎碧松秀色無冬夏。羞爭紅紫微。冐寒看月出。棲白識雲歸。柯老雙虬動。巢高一鶴飛。吾憐後凋節。歲晩欲來依。梨湖落照湖外微微落。山椒冉冉斜。影低過水鴈。寒帶返林鴉。積氣浮靑渚。餘光散絳霞。漁村明一半。指點兩三家。鳴灘漁火熒熒明一點。湖上夜猶漁。暗渚驚孤鳥。深潭照大魚。蘆邊舟繫後。篷底客眠餘。曉罷歸山郭。微光落遠墟。</text>
<title>山中憶秋灘子</title>,<text>遠憶秋灘子。煙霞阻共遊。春山誰問路。暮雨獨登樓。伴鶴林中宿。同猿月下愁。唯存舊幽約。會待菊花秋。</text>
<title>送宋督郵還赴高山驛</title>,<text>去年君去日。余病掩柴扉。豈料相逢處。還成又別時。情人關外少。芳草雨中稀。近有衡陽鴈。因書寄遠思。</text>
<title>暎波亭八景</title>,<text>馬遷行人 澤堂云。三四固好。而五六更勝。徑轉山腰細。人行鏡面空。杖低孤嶂日。衣滿一江風。去去來來幾。朝朝暮暮同。憑欄看不厭。眞箇畫圖中。鶴嶺歸雲藹藹初生岫。英英復在岑。去來如有意。舒卷本無心。天際分孤影。村邊落片陰。怡顔久對處。更覺豁煩襟。蘇嶠松雪峽裏寒松咽。空中亂雪迷。穿來疎葉密。壓盡老柯低。照月光逾皓。因風響轉凄。應知高頂上。孤鶴不安棲。孤山梅雨四月梅初熟。終朝雨正紛。重遮遙嶺樹。微濕半江雲。日脚紅相暎。山顔翠未分。小村仍薄暮。林靄散餘紋。月瀨商帆 澤堂云極好極好。事今而格古。數幅從何處。前宵發廣陵。全經凉雨濕。半割暮煙凝。旅鴈飛相逐。長風便可乘。秋波十里闊。雲外是嘉興。江橋漁火長洲黑無月。一點燦如星。逈射沙村暗。斜穿水國淸。煙微寒欲滅。霜重濕猶明。夜半應收釣。孤篷宿鷺汀。金坪牧笛兩兩騎牛去。閑閑弄笛吹。煙橫平野後。月出遠峰時。隔水聲中斷。因風曲蹔隨。前村知不遠。乘興故歸遲。石洞樵歌落日低寒嶺。樵人動暮歌。初如一林隔。漸向數村過。杳杳穿輕靄。微微落遠坡。遙知新興發。凉月上山阿。</text>
<title>旅舍夕望</title>,<text>霜葉下江口。暮天搖落秋。行人背水去。宿鳥向林投。遠樹迷煙浦。孤帆隱荻洲。回頭暝雲外。何處是秦州。</text>
<title>聞鶯</title>,<text>一兩聲南陌。風淸聽轉迷。靑山微雨濕。朱箔夕陽低。忽似穿花去。飜然上柳啼。誰家有思婦。不得夢遼西。</text>
<title>江上遇歸京使。附送家書。</title>,<text>聞道江中使。今朝發石灘。家書裁一尺。客意寫千般。只恐悤悤去。何能細細看。臨行又重問。幾日到長安。</text>
<title>燈前 時才經前喪終制</title>,<text>悄悄悲何事。惸惸痛此身。將闌九秋節。未死一頑人。燈影虗侵雨。鍾聲暗向晨。徒然念終養。爲是有偏親。</text>
<title>自遣</title>,<text>盡日柴門掩。無人竹院空。鳥啼春色裏。花落雨聲中。床靜書頹帙。庭薰藥出叢。由來絶塵事。獨卧北窓風。</text>
<title>憶李評事汝固 澤堂時在北幕</title>,<text>吾憐李夫子。詩句動長安。俊逸參軍鮑。汪洋吏部韓。淸愁氊帳曉。斷夢玉關寒。樽酒春江上。如今更會難。附次韻 澤堂洗馬才名久。時危且自安。一官辭左衛。八法擅東韓。絶足寧能縶。吟肩不受寒。江郞錦已盡。秀句和皆難。</text>
<title>走筆贈別鄭弟</title>,<text>杳杳中原逈。思之幾歎嗟。相逢如夢裏。此別又天涯。斗酒古城外。亂山殘日斜。深慚無所贈。立馬折梅花。</text>
<title>歲除有懷。次唐詩韻。</title>,<text>自笑無成業。誰憐已老身。星霜幾除夜。天地一覊人。迹遠空憂國。家貧倍戀親。休言今歲盡。衰鬢㥘逢新。</text>
<title>送沈元直</title>,<text>詩學一年冬。琴尊復幾同。看碁宵剪燭。詠月曉聽鍾。別酒寒城外。征驂暮雪中。明朝倘相憶。雲樹隔千重。</text>
<title>春省夜直。奉簡靑陸丈人。金公德謙號。○澤堂云盛唐格。</title>,<text>禁地膺疎品。明時忝不才。四方開瑞日。九陌霽香埃。感激龍光荷。從容鶴駕陪。通宵待漏處。月色近樓臺。</text>
<title>送李書狀吉甫赴燕京</title>,<text>萬里興師日。千秋賀節行。不禁憂國淚。無限送君情。亂壘經遼塞。淸笳宿薊城。何須問夷險。一劒仗平生。</text>
<title>留別韓曇兄弟</title>,<text>君家兩兄弟。才調儘堪憐。世事風塵裏。離情涕淚邊。孤舟漢江雨。連鴈廣陵煙。別後相思夢。秋天月共圓。</text>
<title>飛山池閣詠雨 以下烟霞錄</title>,<text>細細池邊雨。隨風洒箔頭。無聲潛潤物。有意解添愁。磵谷纔分色。林塘轉覺幽。西山仍薄暮。墟落見歸牛。</text>
<title>晴</title>,<text>雨後淸風至。林亭景十分。山嵐輕散翠。池水細生紋。竹掃階前影。蘭飄澗底薰。憑欄衫袖冷。詩思逈無羣。</text>
<title>月夕</title>,<text>池上月初出。柳邊風更吹。穿林行遇景。拂石坐移時。此興憑誰問。吾心獨自知。淸宵兼勝事。明日亦幽期。</text>
<title>對雨</title>,<text>池閣絶瀟洒。雨聲淸入欄。素塵書架濕。丹火藥爐殘。山帶松陰晩。泉添竹色寒。開簾仍淨掃。空翠滴層巒。</text>
<title>霽夕 澤堂云。淸活不滯。此等皆佳。</title>,<text>雨過池邊閣。人登石上牀。林煙猶帶濕。溪月自生凉。入戶銀河影。侵塘玉露光。秋期一宵隔。更覺鬢滄浪。</text>
<title>池上</title>,<text>晩罷前溪釣。歸來坐石池。山空蟬噪後。林暝鳥歸時。竹露侵巾滴。荷風滿袖吹。泠然延賞處。誰識此心期。</text>
<title>寄秋灘</title>,<text>久負幽林約。多慚塵事侵。煙霞遙夜夢。氷雪暮年吟。門掩鍾聲盡。庭空月色深。山中舊松竹。應保歲寒心。</text>
<title>訪秋灘</title>,<text>幾度夢幽隱。一驢來遠尋。隔雲聞犬吠。渡水覓松林。古木寒鴉盡。空山暮雪深。應知門不掩。竹裏坐鳴琴。</text>
<title>春省夜直。有懷秋灘。又用前韻。</title>,<text>東掖三旬直。南峰幾日尋。宮鴉聞獨夜。僊鶴夢遙林。露壓花陰重。煙含柳色深。懷君不能寐。彈盡月中琴。</text>
<title>聯句</title>,<text>偶入飛山裏。雪汀。 人間路幾何。秋灘。 幽棲新興趣。雪汀。 芳樹舊年華。秋灘。 草軟靈狵睡。秋灘。 林暄野鹿和。雪汀。 還疑武陵客。秋灘。 隔水問桃花。雪汀。又日暮林塘靜。秋灘。 亭虗枕簟閑。雪汀。 草螢低暎水。秋灘。 松籟遠連山。雪汀。 嶺外寒鍾落。雪汀。 雲邊獨鳥還。秋灘。 誰知蘿月夜。雪汀。 寂寞掩松關。秋灘。又前村倐爾暝。雪汀。 遠樹生微凉。秋灘。 孤興發巖際。雪汀。 短筇移竹傍。秋灘。 林寒鳥宿露。秋灘。 月冷蟲疑霜。雪汀。 遙夜想琴伴。秋灘。 水深山更長。雪汀。又暮過虎溪來。雪汀。 踏穿幽徑苔。秋灘。 衣霑山雨冷。秋灘。 興帶夕陽催。雪汀。 隔樹紅亭露。雪汀。 連峰翠黛開。秋灘。 東林知不遠。秋灘。 鍾斷白雲隈。雪汀。○虎溪。飛山溪名。</text>
<title>唐詩集句。復用前韻。答秋灘。澤堂云。句句匀稱。如左契右符。奇哉。</title>,<text>君家舊林壑。李端。 未有世人尋。孟浩然。 地僻無溪路。崔峒。 牕虗交茂林。杜工部。 桂香多露裛。宋之問。 松色帶煙深。張謂。 澹泊生眞趣。鄭谷。 筵開雪滿琴。常衮。又浮世幾多事。于武陵。 君歸不可尋。皇甫曾。 因悲在城市。張祐。 却憶卧中林。劉長卿。 石髮緣溪蔓。宋之問。 雲門隔嶺深。李翰林。 余生負丘壑。皇甫冉。 終日愧瑤琴。劉長卿。又羡君棲隱處。王右丞。 何路更相尋。李羣玉。 春風傳我意。李翰林。 日夕望雲林。皇甫冉。 空谷歸人少。王右丞。 汀洲芳草深。賈島。 相憶情難盡。錢仲文。 鍾期流水琴。儲光羲。又朝朝春事晩。皇甫曾。 洞戶落花侵。鄭愔。 忽念山中客。韋蘇州。 仍爲洛下吟。皇甫冉。 滄波極天末。劉長卿。 煙火隔雲深。錢仲文。 未得解羇旅。方干。 能忘遲暮心。張說。又念爾能高枕。李嘉祐。 豈爲名迹侵。韋蘇州。 興來仍廢卷。于史良。 愁極却成吟。尙志。 歲晩煙霞重。李益。 于今契闊深。杜工部。 平生自有分。司空文明。 非復俗人心。張說。</text>
<title>秋日。解官歸江墅。憶秋灘唐詩集句。復用前韻。</title>,<text>已得歸田里。宋放。 塵埃永不侵。劉得仁。 可憐同宦者。韋應物。 休誦異鄕吟。許渾。 京口靑山遠。李頎。 沙汀白鷺深。郞士元。 誰憐却回首。劉長卿。 眷戀故人心。孟浩然。又寄卧郊扉久。馬戴。 閑階霜霧侵。仝上。 遙思臺上宿。李憕。 一和郢中吟。高達夫。 舊處煙霞在。朱灣。 新秋草露深。錢仲文。 何時更相遇。仝上。 微得話前心。于武陵。又浮雲一別後。韋蘇州。 白髮浪相侵。嚴維。 未得山中信。包融。 行悲澤畔吟。張祐。 何當招我宿。郞士元。 昔日與君深。許渾。 賴有瑤華贈。懷楚。 聊開望遠心。賈彦璋。又耿耿憶瓊樹。李太白。 空令星鬢侵。盧照鄰。 逢秋正多感。許渾。 望月只長吟。栖白。 詩思應須苦。錢起。 煙霞無限深。無名氏。 他鄕對搖落。張說。 悄悄獨遊心。欠考。</text>
<title>春日。憶秋灘集句。復用前韻。</title>,<text>故山歸未得。許渾。 僊子曷由尋。陳伯玉。 悵望成幽夢。李端。 依然想舊林。鄭愔。 天涯明月滿。欠考。 江上碧雲深。許渾。 更憶東巖趣。錢仲文。 泠泠花下琴。孫逖。又萬水與千岑。賈浪仙。 孤英豉莫尋。徐彦伯。 逢春自南望。司空曙。 何日返東林。錢仲文。 耿耿離憂積。盧照鄰。 遙遙歲序深。鄭愔。 今宵松下月。郞士元。 相憶在鳴琴。李太白。又 烟霞錄止此千載一知音。劉長卿。 相思何處尋。皇甫冉。 靑山空向淚。劉長卿。 白日暗歸林。綦母潛。 地遠心難達。劉長卿。 春餘水更深。張九齡。 煙霞不可望。皇甫冉。 怊悵拂瑤琴。羊士諤。</text>
<title>歸驪江別業 戊午以後</title>,<text>田墅歸來早。誰言生事微。郊秋紅稻滿。江晩白鷗稀。竹逕纔通井。松籬不辨扉。老妻知歲暮。猶復理殘機。</text>
<title>感秋林。次唐詩韻。不受。一作數警。</title>,<text>霜後千林瘦。山容一㨾殊。野通秋眺遠。村見夜燈孤。穴露難藏兎。枝寒不受烏。人生豈異此。能茂亦能枯。</text>
<title>寄洛中親友 澤堂云。閑愁曲盡處。</title>,<text>來時不重見。別後秪相思。驪水秋風夜。巴山曉雨時。夢成蛩裏懶。書到鴈邊遲。怊悵今蓬轉。逢君何處期。</text>
<title>江舍夜坐。憶漢陽故居。澤堂云。韋孟佳品。不可多得。</title>,<text>江海歲將晩。蕭條情景微。天空霜鴈叫。月出夜漁歸。倦夢燈懸壁。寒愁葉打衣。遙遙念京國。郭外掩秋扉。</text>
<title>卽事</title>,<text>獨自懷歸日。登山意不窮。寒聲孤戍角。秋影半江鴻。晩眺林迎靄。遙吟葉送風。何時方抵洛。舟過廣陵東。</text>
<title>雪夜</title>,<text>風雪孤村夜。柴扉人不開。誰憐多病卧。更㥘小寒來。燈暗花生暈。爐殘火隱灰。興來知有處。牕外放新梅。</text>
<title>初度日有感 澤堂云。輸寫無欠。</title>,<text>庚寅吾以降。二十九年冬。變亂流離際。劬勞養育中。哀哀恫失怙。翼翼敬承宗。爲獻慈親壽。當筵但祝嵩。</text>
<title>閣夜</title>,<text>披襟又散髮。仍卧竹南堂。夜氣生氷簟。秋光動石牀。疎砧響寂歷。孤枕夢凄凉。迢遰城西宅。庭梧月共蒼。</text>
<title>遣懷</title>,<text>病裏驚時晩。臨風强自吟。秋蟬槐葉靜。暮雨草堂深。客帆迷寒漲。村砧隔遠林。江湖流落久。誰復問初心。</text>
<title>次李生見贈韻</title>,<text>江干舊卜築。瀟洒合幽棲。幾覺草堂睡。每聽林鳥啼。野扉新竹出。山逕翠蘿低。春晩桃花遍。應看過客迷。</text>
<title>奉送月沙李相國朝京辨誣</title>,<text>燕山萬里路。何事又行行。欲洒國深耻。無如公至誠。弊裘衝朔雪。雄劒射寒晶。遼左今非昔。那堪相送情。其二 未似。一作不及。十世虔侯度。三軍助六師。那期兩元帥。未似一偏裨。旣作淸朝辱。仍生大國疑。唯應聖天子。不待辨誣知。</text>
<title>思親</title>,<text>膝下離三月。峰頭陟幾時。分明前夜夢。拜覲北堂儀。日近寒山暮。鴉歸古郭遲。每思終養處。雙鬢政如絲。</text>
<title>江漢亭會話。次澤風韻。兼示疎菴玄谷。</title>,<text>一代斯文會。玄翁江上庄。晩凉來水面。雲影度山陽。世不容吾懶。天猶愛此狂。留懽仍夜酌。簷雨細浪浪。右叙江漢亭會話此老聲名久。文詞更蔚然。談驚座上客。身作飮中僊。世累同拋笏。浮華等棄筌。平生學海畔。獨自泛虗船。右屬疎菴衆棄沉冥甚。吾憐意不迷。詩名空自負。直道更誰儕。屛迹身常泰。匡時計已睽。還堪賦茅屋。流水隔山棲。右屬澤堂卜築臨楊子。斜連絶峽程。山憐卷簾碧。江愛濯纓淸。高意閑雲識。浮名迅浪驚。吟詩乃餘事。風月足生平。右屬玄谷安穩韓居士。元非世所譏。山中專樂土。身上免危機。酒熟烏甌引。詩成玉麈揮。人言渾不管。何事到巖扉。右屬韓而栗白首猶遷謫。丹心一寸餘。身同賈太傅。事異屈三閭。曷日登廊廟。諸夷問起居。中原不可望。江上但躕躇。右奉懷柳川相公 韓公浚謙號。適於是日座上書至。</text>
<title>奉酬石嶺惠韻 澤堂云。頷聯如是如是。</title>,<text>愛此湖邊業。蕭然竹裏家。江聲晴作雨。山色晩生霞。流落悲人事。衰遲感物華。村醪堪一醉。乘興葛巾斜。</text>
<title>重九日。奉陪慈堂。登牛山。李佐郞汝固亦奉其大夫人來會。賦得二律。示汝固求和。</title>,<text>各奉慈庭會。聊因令節廻。秋暉滿平楚。菊蘂散層臺。隨意千杯進。承顔一席陪。且須歡盡日。歸路莫相催。其二爲是重陽興。牛峰强自攀。松陰晴轉爽。江氣晩生寒。手酌山醪白。頭簪野菊斑。登高飛動意。天地更漫漫。</text>
<title>訪澤風山居</title>,<text>早發霧沾衣。騎驢入峽時。風泉響寒石。霜果落秋枝。隔水僧遙見。穿松鶴獨知。行行心不倦。爲趁故人期。</text>
<title>夜雨</title>,<text>寂寞江城雨。隨風細復輕。孤燈寒夜色。亂葉濕秋聲。愁滯三年迹。思歸萬里情。如何遠村杵。更到夜深鳴。</text>
<title>逆旅。次韻贈李甥。同遊海西時。</title>,<text>與爾爲甥舅。同行情更親。誰知海上客。俱是洛中人。共惜將除夜。相悲已老身。明朝雙鬢髮。三十二回春。</text>
<title>送林叔平南遊方丈 叔平後改東野</title>,<text>柳色正依依。高城近落暉。春風醒別酒。暮雨濕征衣。物外三山在。人間萬事非。畸翁如問我。西郭掩孤扉。</text>
<title>寒食前一日。向先塋。過果川。澤堂云。頷聯自然匀稱。</title>,<text>果州南畔路。前度客重來。寒食淸明近。春衣暮雨催。綠纔匀澗柳。黃已褪林梅。香火瞻先壠。那堪歲歲哀。</text>
<title>遣興</title>,<text>小雨空庭歇。春風一院深。鳥啼如有意。花發自無心。把筆詩頻就。開樽酒又斟。幽居多興趣。城市亦山林。</text>
<title>次秋灘韻。寄呈鄭大興丈。澤堂云。頸聯非碌速俗曹語。○進退格。</title>,<text>晩渡沙邊水。仍過郭外坡。那知小桃宴。却設大興家。白馬門前柳。靑娥席上歌。至今嗟未赴。辜負賞春華。其二屛迹眞高士。無塵是別寰。馬閑嘶柳外。人醉睡花間。萬事都休念。三春獨占歡。應憐天上月。長向綠樽團。</text>
<title>屛迹 進退格</title>,<text>病羸艱一出。長掩暮春扉。守靜專吾樂。爭喧任彼爲。庭空花晝永。簾動竹風微。已自心無累。還忘賦小詩。</text>
<title>寄鄭都事子巨 澤堂云。頸聯情理中律。</title>,<text>京國鶯花老。三春久索居。空看萬山月。未寄一封書。自別知音後。難忘識面初。如逢過江使。須問病相如。</text>
<title>與秋灘登江閣 澤堂云。頷聯雖俗却好者。以春遊字新也。</title>,<text>江海同靑眼。風塵已白頭。春遊日西入。世事水東流。挹翠山當戶。吟凉雨滿舟。重携一樽酒。贏得解千愁。</text>
<title>送伴鷗堂主人歸海村</title>,<text>弘法寺鍾遠。洛陽城闕深。相逢暫開口。此別又驚心。野鶴秋歸島。城鴉暮集林。茫茫愁獨立。嶺外起層陰。其二相逢仲春日。又別立秋時。匹馬空山路。寒蟬古樹枝。舊遊渾似夢。衰鬢各成絲。蘿月淸明洞。歸應夜夜思。</text>
<title>夜坐 澤堂云。淸楚可誦。</title>,<text>天淨晴光潤。堂虗夜氣淸。疎簾散蟾彩。寒砌濕蛩聲。征鴈牽鄕思。流年感客情。更深猶不寐。砧杵隔秋城。</text>
<title>送嚴桐江敬甫南歸方丈 名惺。○澤堂云。圓的渾厚。無破綻處。</title>,<text>千里故人去。一天滄海隅。時危不安土。歲暮又窮途。風葉辭林遠。霜鴻度嶺孤。知君方丈隱。猶自夢西湖。</text>
<title>途中</title>,<text>楚客多歸思。淸秋發石湖。崖行攀古木。野飯就寒蘆。葉盡村墟逈。天遙鴈影孤。蕭條感人事。身老轉窮途。</text>
<title>重過奉安驛</title>,<text>幾度臨江驛。經過匹馬遲。羞稱洛下客。笑殺里中兒。世故多今日。人情異昔時。前途寧畏險。一節信常持。</text>
<title>送奇秀才震慶隨端川倅之行</title>,<text>搖落歲將暮。蹉跎鬢已華。同遊還似夢。此別更堪嗟。客路隨關逈。春遊到郡多。休令一雙鯉。萬里阻長波。</text>
<title>臘月十六夜。雪月甚好。與李汝固。携數三隣友。步會于尹丈茅堂。夜深乃罷。翌日汝固寄余一律。且有重遊之示。故末句及之。</title>,<text>天上蟾流彩。人間雪映輝。詞塲逢袞袞。談屑看霏霏。寒動梅邊塢。淸含竹外扉。今宵再遊約。多病恨吾違。附原韻 澤堂極目蒹葭渚。披襟雪月輝。氷輪寒不定。玉屑淡無霏。數客初携榼。前村共欵扉。京華少年事。此夕未成違。</text>
<title>又次前韻。寄澤風。</title>,<text>乾坤一懶拙。宿昔暫恩輝。歲暮江湖遠。天寒雨雪霏。憑誰問京國。獨自掩郊扉。只恨吾同病。平生意轉違。其二東鵝古崖谷。知子久藏輝。採藥逢晴日。樵林帶夕霏。詩成仍坐石。客至始開扉。愧我歸來晩。從今與世違。</text>
<title>自遣二首。寄澤堂。</title>,<text>舊業臨江水。殘扉倚野篁。歸來存晩計。奔走悔前狂。出岫雲心懶。投林鳥翼忙。且安遲暮境。非獨爲農桑。其二憶昨聞京報。西門犯虜兵。幾人稱義士。半夜下諸城。膽落無餘破。魂飛不復驚。京華未將母。回首日含情。附次韻 澤堂江湖積霜雪。日夜悴松篁。陋巷堪顔樂。窮途任阮狂。詩篇勤往復。碁局了閑忙。不必陪玄圃。癯顔度海桑。狂胡方梗化。盛世諱論兵。已失屯湟粟。空存遮虜城。百年雙淚盡。中夜壯心驚。願勖同聲子。終堅蹈海情。</text>
<title>詠懷寄澤堂</title>,<text>他鄕逢世亂。同病更相親。關塞風塵苦。江湖歲月新。村雞聞半夜。櫪馬飼淸晨。共愧才無用。衰遲又一春。</text>
<title>早春寄澤堂</title>,<text>雪消江水淸。幽居春復生。岸晴纔柳色。牕曉已禽聲。縷細鮮登膾。香新菜入羹。家僮能解事。更報石田耕。附次韻 澤堂野外仍經歲。追歡仗友生。靑燈多卜夜。白雪幸同聲。世味曾嘗醋。山資有糝羹。東臯數畆地。歸去及春耕。附子夢錫詩 文忠公少字公集。有巫峽錄。十二歲時所作也。此作盖在其時。江鄕仍歲換。漁釣送殘生。渚鳥浮晴景。林鴉集暮聲。荒田好代食。世道沸如羹。沮溺當年隱。吾將繼耦耕。</text>
<title>遣興一首。寄澤堂。</title>,<text>佳期倐如夢。孤坐草堂深。晝靜惟禽響。庭虗自竹陰。茶煙供小睡。江雨入淸吟。幾日林中客。相思復一尋。附次韻 澤堂又到君亭子。春流已自深。浮雲千里色。落日半江陰。稍稍歸舟起。嗷嗷去鴈吟。不辭遊爛熳。無那老侵尋。</text>
<title>送子夢錫入洛寧親</title>,<text>日日望京口。春風猶苦吟。今因送爾處。益篤戀親心。古渡澌橫岸。陰崖雪在林。去留無限意。江水與同深。</text>
<title>又用前韻。寄澤堂。</title>,<text>君家在東峽。一訪歲年深。白石寒泉響。靑蘿古洞陰。依俙還似夢。怊悵幾長吟。爲問池中樹。勝巢合數尋。</text>
<title>春日江村</title>,<text>昨夜孤村雨。前江春水多。牛眠依晩壠。鷗戱占新波。飄泊猶耽酒。艱危益放歌。河淸未可卜。遼薊尙干戈。其二竹裏春堂靜。松間野逕幽。林暄開淑景。沙白漾淸流。老益高眠興。閑除久病愁。無人問疎懶。更喜斷交遊。其三梅塢朝眠久。江臯晩步遲。安身依舊業。失意愧明時。謝客名無用。啼禽夢不知。牀頭新釀熟。爛醉卽佳期。其四恣意頻穿屐。驚心向曳裾。幽偏成野性。瀟洒卜江居。日色臨沙淨。晴絲近水虗。東隣有漁子。時復送新魚。</text>
<title>二月三日。余與澤風。邀疎菴玄谷。作江上會。石嶺丈人亦在座。首吟一律。各次其韻。</title>,<text>病起猶扶杖。前村春又來。忽逢佳客至。仍許草堂開。砌竹陰移席。江雲影入杯。投詩荷珍重。一句當雙瑰。附諸公詩江上春風至。村中好客來。文章奎壁煥。談笑肺肝開。却恐萍浮水。頻催酒滿杯。衰翁不自料。投礫博瓊瑰。石嶺西日蒼蒼入。東風澹澹來。過逢一夜勝。懷抱百年開。跌宕楊朱泣。沉冥李白杯。慇懃成後約。好待發玫瑰。玄谷孤山牕外立。松栢送靑來。撫景成佳會。怡心得好開。長江三十里。美酒百千杯。最愛能詩者。淸詞麗泣瑰。疎菴處世多睽曠。流年倐往來。今朝騷客駕。次第好詩開。野外編蓬室。春寒釀黍杯。疎狂非國器。山澤任藏瑰。澤堂</text>
<title>走次澤風韻。示同遊諸君子。</title>,<text>平生江海志。日夜願君俱。自幸猶高枕。同遊復此湖。春風吹不盡。初月出如無。世事眞難料。佳期倘再圖。</text>
<title>過鄭玄谷江居</title>,<text>春水船中坐。靑山鏡裏斜。綠蒲楊子渚。紅杏鄭僊家。醒酒風生席。哦詩雨滿簑。婆娑古城店。帶月夜應過。</text>
<title>壬戌七月十四日曉。與澤風乘舟發浦。東赴旣望會於楊子江。進退格。○以下二首。楊江唱酬錄。</title>,<text>勝日將成會。淸樽擬盡歡。鳴橈下長浦。落月滿孤山。共住黃驪幸。重逢壬戌難。相期今夜泛。興在斗牛間。</text>
<title>次澤風韻</title>,<text>詩酒頻成會。江山興不孤。今逢旣望夕。又泛永和湖。萬古人安在。扁舟月與俱。無窮淸賞裏。天地認懸壺。</text>
<title>次玄谷韻</title>,<text>文章蘇李後。我輩復登三。地遠風猶接。天長月共參。沿洄唯任縱。觴詠不辭貪。更欲窮餘興。移舟萬丈潭。蘇，李。指東坡及容齋。</text>
<title>再訪澤風山居。吟示同行友生。</title>,<text>又赴幽人約。山中秋未深。亂雲猶暑氣。高木自蟬音。橋斷非前渡。崖崩失舊尋。憑君說此興好。與水雲襟。</text>
<title>夜坐酬澤堂</title>,<text>憶聽谿堂雨。庚申九月秋。依然一時事。倐爾二年周。月色多今夜。山情似舊遊。淸池共臨處。星漢已西流。</text>
<title>過宿疎菴。次示韻。</title>,<text>象外煙霞地。同君每有期。過逢仲秋後。坐到二更時。山靜開襟穩。溪淸洗耳宜。懷人意不極。杳杳寄天涯。</text>
<title>又贈疎菴</title>,<text>倦客孤裝色。空山古驛中。病知秋氣早。衰㥘暮途窮。世已隨時變。君猶與我同。沉吟俱不寐。滿袖一谿風。</text>
<title>遣懷 二首○進退格</title>,<text>歲暮仍邊患。孤庄且獨依。風塵身已老。江海迹還危。木落鴉棲冷。沙虗鴈陣稀。誰知更愁虎。夜補小山籬。其二朝野日多事。乾坤今復秋。無才成白首。有興寄滄洲。世亂猶高枕。天寒更弊裘。那堪戀明主。江水亦西流。</text>
<title>野火</title>,<text>漸近黃昏盛。初從原上燒。光凌微月壯。勢挾疾風驕。邃壑摧喬木。孤村斷小橋。誰能竟撲滅。吾恐轉傷苗。</text>
<title>回鄕舟中。次唐律韻。</title>,<text>冐雨發淸漢。避風移曲潭。黃昏纔繫纜。明日欲懸帆。細草長郊外。春煙古渡南。誰知返江墅。生意就新甘。</text>
<title>宿二水頭</title>,<text>挂席纔京口。停橈復渡頭。石灘依舊險。風浪動新愁。絶迹江湖遍。虗名宇宙浮。無才補聖代。還愧古巢由。</text>
<title>安心寺積雪樓。次板上韻。癸亥。○以下連州錄。</title>,<text>寺在危峰下。雲生古石樓。簷虗鳴夜鐸。谷靜響寒流。入定僧眠穩。尋眞客興幽。朝來供野飮。蔬蕨當珍羞。</text>
<title>白馬江</title>,<text>故國山河在。興亡歲已千。臺空釣龍後。巖古落花前。極目潮平岸。無心月滿船。東風遠客意。到此更茫然。</text>
<title>喜覩回鑾之慶。吟呈鶴谷詞丈。甲子。○洪公瑞鳳號。</title>,<text>國未堪多亂。天猶祚大韓。錦江纔駐蹕。金闕却回鑾。宗社新周命。威儀舊漢官。願公須努力。今日事尤難。</text>
<title>遣興</title>,<text>擾擾風塵滿。茫茫歲月流。山靑瞻北極。頭白在南州。天步方回泰。宸顔尙帶愁。昇平應有日。側聽廟堂謀。</text>
<title>九日。遊孤雲寺。題一上人軸。</title>,<text>此寺幾回過。連城三見秋。偶逢今日勝。仍作去年遊。物色兼黃菊。吾生已白頭。煩僧休覓句。對爾倍堪羞。</text>
<title>感舊遊。寄澤堂，玄谷兩詞兄。</title>,<text>萬里親朋外。三年嶺海陬。誰憐不歸去。獨向此淹留。衰疾猶如昨。乾坤已復秋。回頭舊遊處。江漢只應流。其二每憶年前事。平生水上遊。春吟花暎野。夜酌雨侵樓。聚散仍陳迹。存亡自白頭。他時奉安驛。繫馬爲誰留。踈菴故居在奉安驛。而時踈菴新逝。故云。附次韻 澤堂濠上傳佳句。山陽念舊遊。只應今夜月。仍照浦東樓。宇宙空携影。風塵已掉頭。淮南叢桂樹。歲暮得攀留。</text>
<title>遊大芚山玉溪洞</title>,<text>幽幽玉溪洞。白晝常多陰。秋泉響危石。古木棲寒禽。行遙已乘興。坐久何澄心。朗吟不歸去。落日低西岑。</text>
<title>登摩天臺</title>,<text>獨立磨天頂。飄然似羽僊。山平雲接地。海闊水浮天。宇宙人行蟻。城池郡列錢。終南瞻直北。佳氣五雲邊。</text>
<title>遠上人軸中。次徽師韻。</title>,<text>却到雲棲處。初從鳥道廻。何人吹玉笛。半夜落寒梅。淨界峰才雪。塵緣劫已灰。逢師成一笑。此地卽天台。</text>
<title>與一癡同舟向華山</title>,<text>勝日同舟下。嘉林返照斜。鴈歸知別浦。潮落見平沙。宇宙身虗老。江湖迹更賖。今宵宿華頂。孤夢倚晴霞。附次韻 一癡江喧覺潮入。風急信帆斜。暝色分漁店。寒聲起鴈沙。白憐新月近。靑惜亂峰賖。想得今宵興。高亭詠落霞。</text>
<title>解官日言志 連州錄止此</title>,<text>歸去誰云早。田園已就荒。終緣慕彭澤。非是薄淮陽。往事唯蓬髩。行裝但藥囊。遙憐故山下。待我有幽篁。</text>
<title>送許沃余赴豐巖 名啓</title>,<text>一葉落金井。秋生棲鳳柯。况余歸洛日。送子出關賖。樹影行山盡。濤聲到郡多。如逢四僊問。衰白乞丹砂。</text>
<title>與洪，鄭兩丈。會葬奇宣川內相。同宿墓下村。</title>,<text>白首秋風裏。靑山古墓傍。相看意不盡。苦語夜何長。半壁蛩吟月。疎簷鳥夢霜。明朝各分手。人事更堪傷。</text>
<title>酬僊舟見寄 郭公希泰號</title>,<text>郭外歸來處。蕭然草屋餘。庭空葉落後。門掩月生初。意得從官罷。身閑任客疎。南隣有知己。數問病相如。其二舊契三門外。重歡十載餘。誰知酒熟後。又是菊開初。共惜詩名晩。相看髩髮疎。向來飛動意。吾子更何如。</text>
<title>二月初四日。始聞親庭消息。丁卯虜亂。扈駕在江都時。</title>,<text>亂後家消息。今朝始得聞。慈顔幸無恙。稚子亦能存。野外春江岸。山前古樹村。依然箇中事。似向老妻言。</text>
<title>初八日。陳疏後言志。</title>,<text>盛世論三策。孤臣奏一封。敢期裨睿筭。唯願廣宸聰。可斥和金議。宜旌赴火忠。緬思唐室正。終賴子儀功。</text>
<title>陳疏後。受由尋向親庭。</title>,<text>罪大猶蒙赦。恩深又許歸。今朝辭帳殿。幾日到庭闈。怵惕頻回首。蒼茫更問歧。莫言兵革裏。難見老萊衣。</text>
<title>李汝固來訪。同宿草堂。次其示韻。進退格</title>,<text>亂後相逢處。春深不見花。草堂仍夜月。村酒共酣歌。世事艱危甚。吾生老病加。應須各努力。且莫怨蹉跎。附原韻 澤堂篠簜新抽笋。玫瑰已落花。虗亭宜水月。高枕有漁歌。舊迹尋常見。時憂一半加。桃源那易就。簪紱各蹉跎。</text>
<title>簡忠州李使君澤風令兄</title>,<text>遠憶忠州牧。閑吟東閣梅。佳名尋墨寺。古迹弔琴臺。大府盤根地。賢侯命世才。吾家在江上。烹鯉日應來。其二近得題新句。遙應念舊遊。卽今臺下水。元過浦東樓。江漢知誰在。周南笑獨留。春來倘相憶。花浪駕扁舟。附次韻 澤堂舊好惟君在。吾廬亦夢遊。孤山隨理屐。旣望伴登樓。往迹同夷險。衰年有去留。朝朝琴峽水。長送下江舟。</text>
<title>庚申夜。小話龜浦家。次其示韻。</title>,<text>物外招尋處。風塵不到邊。誰知江海迹。曾上殿中筵。白首君同我。靑燈夜似年。何如玉署直。銀燭伴孤眠。</text>
<title>聞澤堂李汝固罷官歸峽。卽訪題贈。進退格</title>,<text>依舊東崖谷。茅堂壓小池。休言未早退。猶得及春歸。倚伏無常理。行休亦一時。前溪獨釣處。鳧鷺共忘機。附次韻 澤堂故人勤枉駕。良晤未差池。薄飯貧堪愧。羸驂暝乃歸。有離方有合。同趣得同時。秪是㘅蘆鴈。年來避弩機。</text>
<title>李槐山 慶滉 挽</title>,<text>執席相逢日。開襟便豁然。如何未一稔。奄忽隔重泉。巷靜朱門外。杯空錦障邊。那堪斷行鴈。獨叫月中天。</text>
<title>七月甚熱</title>,<text>今熱入秋盛。火雲終日升。身如坐深甑。脚欲踏層氷。已恐牀多蝎。還愁飯足蠅。牕前數叢竹。凉吹尙堪乘。</text>
<title>宿江漢亭。與鄭德餘叙舊有感。</title>,<text>柳古凋寒渚。亭秋帶晩林。誰憐舊遊處。相憶復來尋。人事渾非昔。江流獨至今。傷心問吾子。那忍過山陰。時德餘來自京城。過踈菴故居。故云。</text>
<title>過權子淨亭榭。次茶山韻。</title>,<text>去歲歸江上。黃昏次水門。孤舟商旅笛。微月廣陵村。纔認渚邊柳。未分崖口軒。何當更登眺。高詠倒深樽。</text>
<title>次贈伴鷗翁</title>,<text>海客非狂客。淸明異四明。有時騎欵段。隨意到京城。世亂歡娛少。天寒霜雪淸。誰憐弊裘子。更欲賦東征。</text>
<title>詠燈花</title>,<text>幢幢吐紅焰。金粟政如花。每夜偏能結。非春亦自華。敲碁當局落。刺繡背牕斜。可卜明朝喜。休言螘子拏。</text>
<title>送吳汝擴佐留臺幕</title>,<text>君行差足樂。此別更何愁。暫輟承明直。聊成滿月遊。就閑非左降。率府且名流。布襪吾從往。天磨紅葉秋。</text>
<title>樂遊原上望昭陵 月課</title>,<text>衰草荒原古。驅車向晩登。秋風吹王氣。斜日照園陵。鳳質才膺讖。螭頭已沒藤。君王不可見。流恨滿山層。</text>
<title>貞海館夜坐。贈禹明仲。以運使。赴兩南時。</title>,<text>客路春將晩。鄕園日漸賖。無端半夜雨。更發幾枝花。古館燈懸壁。新塘水浸沙。逢君成小話。忘却在天涯。</text>
<title>卽事 癸酉以後。○以下東遊錄。○進退格。</title>,<text>海郡春逾僻。山亭日復晴。鳥啼花暎戶。人絶草生庭。政媿陽城拙。詩憐謝眺淸。僊區多勝迹。遊屐幾時停。</text>
<title>登萬景臺 臺有萬年。故第六云。</title>,<text>萬景初登處。諸山一覽中。乾坤大勢盡。日月四時同。石戴千年雪。松含萬古風。倚巖高一笑。壯氣吐長虹。</text>
<title>麟蹄客館。次澤堂韻贈主倅。</title>,<text>地僻村仍少。民淳俗亦殊。卧麟靑嶂合。棲鳳碧梧孤。仇穴曾聞記。桃源卽見圖。喜君能到此。白日夢唐虞。</text>
<title>遊鉢淵蘭若</title>,<text>霽後乘新興。山中赴宿期。蟬聲晴木晩。驢背夕陽遲。石鉢看踰古。雲樓賞更奇。明朝廻謝屐。應過習家池。</text>
<title>郡舍南古有蓮池。廢久而荒。爲之發慨。遂疏鑿而新之。仍題一律。</title>,<text>起廢吾無意。開塘偶一爲。水淸天見處。荷淨雨聞時。獨取虗明性。偏憐洒落姿。誰知夜深賞。月色更相宜。</text>
<title>寄茶山詞丈</title>,<text>嶺海身同遠。京華夢亦疎。相思幾回月。但見一封書。病鶴新秋後。眠鷗落照餘。空將無限意。南望獨躊躇。</text>
<title>聞京報有感</title>,<text>一日同爭陛。諸臣並黜門。只緣敦聖孝。非爲遠忠言。有道今昭代。無私我至尊。雷霆應易霽。側佇降鴻恩。</text>
<title>遣懷</title>,<text>山峻滄溟闊。居卑瘴癘侵。一身去國遠。百里荷恩深。旅鬢兼秋色。棲禽帶夕陰。京華消息斷。萬慮對前林。</text>
<title>秋夜。懷李汝固。</title>,<text>相思復幾日。片夢每殘更。忽見朝中報。難爲嶺外情。山棲應冷落。江墅會經營。今夜蓬萊月。遙知滿洛城。</text>
<title>寄白洲</title>,<text>塞鴈度金河。愁邊鬢欲華。故人關外少。京國夢中賖。節過春前臘。梅開雪裏花。那堪望雲樹。相憶在天涯。</text>
<title>寄玄洲 李公昭漢號</title>,<text>憶昔臨門巷。慇懃賦別離。一年今已暮。千里幾相思。雪擁關踰險。天長鴈正遲。容顔喜不隔。爲有壁間詩。</text>
<title>畫鷹</title>,<text>粉墨高堂動。風霜素練凝。喧啾愁衆鳥。突兀立殊鷹。朔雪心猶在。雲霄勢可凌。何當除狡兔。鞲上一飜騰。</text>
<title>官居雜興</title>,<text>官居亦少事。門掩斷來人。却喜天晴日。彌看地絶塵。琴淸樽更綠。荷淨竹踰新。煮茗還高枕。餘閑屬此身。其二今日蓬萊吏。眞同隱者居。尋常不開印。坐卧只看書。山色當烏几。池凉引碧蕖。誰知別般興。政在午眠餘。其三衙罷更寂寞。自然幽興長。披衣步蘭渚。倚杖聞荷香。峰日掛殘暑。林風含小凉。沙禽莫驚起。吾與爾翺翔。</text>
<title>次韻邀鄭浩然</title>,<text>兀兀曳長策。悠悠登小臺。晴煙綺陌柳。白石錦江苔。佳客久不至。好懷誰與開。遙知鄭谷口。獨酌送春杯。</text>
<title>早秋書懷</title>,<text>颯颯商飈裏。棲棲銅墨間。新愁看白髮。舊業憶靑山。關樹早霜薄。海天初月寒。誰憐枕上夢。夜夜繞金鑾。</text>
<title>三日浦。次東州使相韻。</title>,<text>弱水三千北。蓬山萬二東。誰知浦中勝。自叶使華風。石出鰲頭白。亭臨鶴背紅。依俙松樹下。重見四僊翁。</text>
<title>海山亭。又次東州韻。</title>,<text>憶昨停舟處。丹書古碣東。催詩纔小雨。醒酒更微風。忽起山亭早。遙看海日紅。誰知眼中景。一一惱騷翁。</text>
<title>宿雲巖館。與李子正叙別。</title>,<text>人情今若此。行路古來難。歸計驚秋晩。離懷語夜闌。村燈煙外暗。林葉雨餘寒。他日孤舟訪。蘆花滿虎灘。</text>
<title>寄東州使相</title>,<text>渺渺銀河隔。遙遙玉節臨。同遊如昨日。一別又窮陰。桑海寒雲重。蓬山暮雪深。欲知相憶處。東閣見梅心。附次韻 東州鴒原傷獨返。鯨海憶同臨。書札天寒阻。乾坤歲暮陰。病拋詩律細。老愛道情深。苦調終難和。低回只寸心。</text>
<title>十日畫一水 月課</title>,<text>慘憺經營裏。惟求極處臻。寧嫌爲日久。所貴得天眞。障濕猶生色。波飜覺有神。平生江海志。便欲往垂綸。</text>
<title>送李甥歸黃山</title>,<text>與爾年相若。龍鍾老舅甥。相逢俱是客。此別若爲情。疊雪重關險。羸驂萬里行。桃源同晩計。且莫負春耕。</text>
<title>甁梅。次簡齋韻。</title>,<text>品格元非俗。根株自絶隣。壺中還得地。閣裏別藏春。不作和鹽用。空懷如玉人。寒英與愁鬢。天畔幾回新。</text>
<title>病起。次鄭浩然見寄韻。</title>,<text>朝來啓東閤。病起已殘春。縱有樽中酒。奈無堂上賓。柳塘看鷺浴。花塢岸烏巾。遠愧陶彭澤。歸家不厭貧。</text>
<title>海山亭。避暑偶題。</title>,<text>危亭晴更豁。高枕日添長。海上三山淨。人間五月凉。身閑心自得。魂爽睡還忘。遠憶京華客。馳珂汗折漿。附子漢英詩亭畔雲峰近。亭前江水長。登臨當夏日。牀簟却秋凉。夢裏三淸想。塵間萬慮忘。自然魂骨爽。何必覓蘇漿。</text>
<title>聽蟬 月課</title>,<text>誰言生甚潔。吾愛響踰淸。一樹古槐綠。數峰殘照明。暗催流歲序。偏感旅人情。隱几微風外。丁寧復幾聲。</text>
<title>罷官後。書懷示鄭浩然。仍別。東遊錄止此。○進退格。</title>,<text>大水路中阻。軍書期竟違。寧辭官長責。只恃聖明知。海鳥漸無分。山靈怕見譏。誰憐別後夢。夜夜鑑湖湄。</text>
<title>丙子八月二十七日罷官。自嶺東歸驪江。</title>,<text>數畆江干築。平生我所依。歸來今日是。奔走昔年非。柳下身方黜。淵明世已違。偏憐舊松竹。歲暮暎寒扉。</text>
<title>寄鄭浩然</title>,<text>寂寞棲遲處。蒼茫歲暮天。相思各千里。缺月又重圓。路有羊膓險。書無鴈足傳。四僊應記我。衰疾卧江邊。</text>
<title>亂後還鄕途中 丁丑</title>,<text>亂後客行處。蕭條難具陳。千村無吠犬。百里不逢人。回泰方新運。歸農已仲春。可憐芳草色。封恨謁楓宸。</text>
<title>金都憲 德諴 挽</title>,<text>一德淸無玷。孤忠謇匪躬。人爭覩白日。吾獨坐春風。宇宙榛蕪際。邦家板蕩中。傷心經濟策。不復仗宣公。</text>
<title>自遣。用金自珍韻。</title>,<text>與世成矛盾。逢人强笑談。未投朱紱去。還向白雲慚。洞宿龍含雨。林飛鳥帶嵐。小山松桂長。安得結茅菴。</text>
<title>又和金自珍</title>,<text>吾衰已無用。莫謂少知音。開徑類彭澤。灌園同漢陰。林昏雲出壑。川白月移岑。竹裏奏流水。悠悠千古心。</text>
<title>感事</title>,<text>國難多今日。吾生適此辰。可憐遷遠客。曾是斥和人。未折朱雲檻。徒安賈誼薪。誰知陸內相。奏事日沾巾。</text>
<title>自遣</title>,<text>公退有餘暇。偶然登曲臺。一年寒食過。何處小桃開。樹密來幽鳥。庭深長綠苔。憂時且薄飮。終夕强徘徊。</text>
<title>喜晴。次韻答隣友。</title>,<text>天晴亦可喜。新興破朝慵。樹急蜩蟬響。庭稀蚯蚓蹤。步苔纔審藥。坐石更看松。乾淨橋邊路。尋君合散筇。</text>
<title>端午 以下丹陽錄</title>,<text>嶺外身猶滯。天中節又廻。秋千存故俗。單裌稱新裁。一境民行樂。三閭事可哀。叨蒙賜宮扇。憶昔在銀臺。</text>
<title>寄贈李持平 海昌 量移忠州</title>,<text>聖主疏寃日。孤忠移配辰。網羅纔半解。天地未全春。嶺外遙春府。雲間近紫宸。相思肺病客。獨卧暮江濱。其二不謂覊棲地。還驚聚散忙。相逢更何日。此去亦他鄕。天意終難測。人心秪自傷。浮雲空極目。無語立斜陽。</text>
<title>題東軒。次芝峰韻。</title>,<text>東郡經三暑。南州已一霜。吾生良獨厚。聖澤較誰長。軒竹文書靜。池蓮几席香。有時仍坐睡。白日滿琴堂。</text>
<title>六月十日。以都會考官。赴安東府。豐基盈德兩使君。以參試官來。十三夜。月色甚佳。府伯携數客。且命歌妓。遂開夜宴於望湖樓。客有善唱後庭曲者。姓李名敬義。官經縣監云。進退格</title>,<text>凉夜樓仍敞。淸樽客又來。異方同會面。何處不開懷。月色催長笛。歌聲引滿杯。偏憐後庭曲。絶代李君佳。</text>
<title>流頭日。題示同事諸君。</title>,<text>佳節流頭是。浮生會面難。吾徒並簪笏。異地共團圞。雪動供江膾。氷開進水團。曾同少年樂。却憶在長安。</text>
<title>山亭</title>,<text>酷愛山亭坐。携筇趁晩晴。正當朱夏熱。爲有綠陰淸。睡熟閑多味。塵消事寡情。微風竹林外。喚夢有啼鶯。</text>
<title>蓮堂</title>,<text>何年此堂廢。破礎蝕餘苔。爲惜舊基勝。暫敎新匠開。稍低要近水。不侈恐傷財。喜得逍遙地。携琴坐幾回。其二小塘開石嶼。茅棟揷晴瀦。境與堂俱淨。天隨水共虗。橋橫疑聚鵲。荷動認游魚。更有煙霞想。超然物外居。</text>
<title>有感 進退格</title>,<text>側迹羣才後。勞生百里間。風塵身已病。鷗鷺夢長寒。聽訟操丹筆。看雲對碧山。誰能免家累。五斗古來難。</text>
<title>逢秋</title>,<text>悄悄坐無寐。凄凄更已遲。但令身却健。敢恨節頻移。翠損梧桐井。香消菡萏池。未歸吾老矣。怊悵倚前楣。</text>
<title>寄錦城使君</title>,<text>昨見長安使。來傳竹老書。相思五十字。能過幾千途。且喜襟期合。休言鬢髮疎。陽春知寡和。西望獨踟躕。</text>
<title>寄晩山 羅公萬甲。時謫本府。</title>,<text>老境身難健。秋天意易傷。誰憐抱一病。忽漫過重陽。藥久詩全澁。霜遲菊未黃。所嗟新釀熟。不得共君觴。其二獨愛三閭子。孤醒衆醉中。雲間空綵鵲。澤畔又秋風。枯槁形猶在。徬徨迹已窮。夕餐應有菊。休道腹難充。</text>
<title>謝盈德使君送石榴十顆 丹陽錄止此</title>,<text>題封仍遠寄。十顆色香匀。味別知僊果。情深感野人。他鄕且遲暮。時物益酸辛。最是文園渴。脾淸口更津。</text>
<title>述懷用羅纍韻。仍贈鄭弟齊羽。以下箕城錄</title>,<text>忽忽百年半。棲棲重嶺間。風塵幾搔首。江海少開顔。只對愁中月。難歸夢裏山。春犂休負約。共占水雲關。</text>
<title>己卯除夜</title>,<text>來日又新春。歲周何太頻。筋骸無復壯。藥餌但相親。亂後三除夜。天涯一病身。長吟伴孤燭。耿耿坐將晨。其二己卯歲相盡。庚辰年又臻。吾生餘五十。天下尙風塵。髮短長爲客。燈寒獨照人。誰知不寐處。一念在君民。</text>
<title>次子漢英宿沃原驛韻</title>,<text>浮世身如寄。他鄕歲又過。塵緣隨處在。霜髮向來多。欲報君恩重。其如老病何。長安隔諸子。獨夜入沉哦。附漢英詩古驛空山裏。羸驂遠客過。溪聲和夢亂。月色共愁多。親老堪離側。途窮更向何。平生忠孝志。撫事謾悲哦。</text>
<title>贈箕城主人黃汝雲 進退格</title>,<text>余旣解丹陽綬。來寓箕城黃姓人家。其居甚瀟洒。頗有亭臺水石之勝。其人則多聞識愛閑靜。不厭其與語者也。請余題句甚勤。余固喜其幽致。且嘉其愛文字之意。聊題短律二篇。以紀其迹云。白首黃主人。幽襟知不羣。蕭然卧林壑。恰似離風塵。疊石臺仍逈。疏泉瀑更紛。倘能容隙地。吾共爾爲隣。其二小築依林麓。幽居類伯賁。擁軒山作障。連磴樹成垣。澗細猶穿竹。峰低不碍雲。花開定迷客。錯認是桃源。</text>
<title>送嚴都事 鼎耉 再赴關西幕府 進退格</title>,<text>昔在蒼黃日。孤城御蹕停。只期同一死。誰料各全生。去去新都事。棲棲老夏寧。臨歧重寄語。隨處盡丹誠。</text>
<title>寄天章 李公明漢字。時爲關東伯。</title>,<text>歧路身同病。風塵鬢各蒼。知君專一面。念我客殊方。把酒愁難解。看花意易傷。能思舊遊否。春寺夜連牀。</text>
<title>卽事</title>,<text>莫道吾居陋。新茨小澗東。鑿池因貯月。栽竹爲留風。江海身猶放。乾坤道不窮。餘生付棊局。擬作橘中翁。</text>
<title>池荷</title>,<text>池荷獨可愛。衆葉綠田田。淨近茅堂下。芳連藥圃邊。晩香風外細。晴影月中圓。最是驚幽夢。聲高急雨前。</text>
<title>寄關北伯呂子久</title>,<text>地實聯椒掖。才堪長玉堂。非緣宜外服。秪爲重邊疆。况是周豐鎬。爲今漢定襄。遙知庾樓夜。月色共江長。其二每憶當時事。平生水上遊。存亡一洒淚。怊悵幾回頭。江漢亭猶古。乾坤月又秋。君能念我否。垂老客幷州。</text>
<title>寄嶺南伯具景輝 名鳳瑞</title>,<text>盡室同漂泊。窮途寡友生。欲爲秦地計。須自鄭渠成。愧我謀身拙。知君攬轡淸。多情海上月。應向庾樓明。</text>
<title>寄沈捴戎</title>,<text>海宇干戈滿。風塵歲月紛。誰憐久爲客。不耐苦思君。晉室仍多亂。羊公尙典軍。桃源吾已覓。早晩避人羣。</text>
<title>玉溪洞 箕城錄止此</title>,<text>徑昃猶容馬。崖懸或杖藜。雲迷幾層嶂。楓暎九回溪。事往人誰在。山空鳥自啼。高吟不盡興。歸路夕霞低。</text>
<title>次栗里新庄韻</title>,<text>兵革何時已。乾坤此老休。亭高平野盡。峽斷大江流。鷗鷺還新契。林園更早秋。投簪有餘地。吾欲與君求。</text>
<title>與子長賦別 以下二首。雙城錄。</title>,<text>佳節淸明後。春花欲暮時。那堪爲客恨。更抱送人悲。酒薄難成別。情深易見詩。明朝古關外。和唱是知誰。</text>
<title>送楓岳山人曉邃歸山</title>,<text>楓岳吾曾遍。毗盧氣勢豪。乾坤如許大。日月定非高。簿領還今夕。煙霞屬爾曹。歸應逢應釋。曷日寄蟠桃。</text>
<title>自遣</title>,<text>閉閤慚循吏。歸田謝老翁。江湖猶白浪。梅柳只春風。伏枕從消渴。開樽遣阨窮。依然小山翠。不改入簾櫳。其二懶慢身仍病。歸來計亦疎。寒籬偃松竹。破屋散琴書。湖海情猶重。風塵夢已虗。憂時有短髮。空向夕陽梳。</text>
<title>寒食日有感 進退格</title>,<text>隔歲阻香火。那堪先墓思。今年又寒食。攬物自沾衣。草爲愁時綠。形因病後羸。凄凄風雨裏。獨掩暮江扉。</text>
<title>胡勑雖到。亦無吉報。憮然有作。進退格。○文忠公方被拘瀋獄。</title>,<text>老病嗟吾在。尋常待汝還。此生思曷極。未死見應難。片信春來少。覊形夢裏孱。四年雙袖淚。能得幾時乾。其二飢歲民仍疫。塡街骨似麻。淸人自來往。吾道竟如何。選妓圍山雨。優倡咽慕華。傷心崇禮地。無復漢官過。</text>
<title>喜英兒到 進退格。○文忠公時自雪窖新歸。</title>,<text>淸曉占庭鵲。春風放圈豚。自憐吾免鬼。今見汝爲人。淚斷三年血。身還萬死魂。沙禽知我喜。喚起暮江濱。附子漢英詩未效聞詩鯉。終慚不肖豚。生還幸今夕。死去報誰人。一哂方收淚。三年已斷魂。喜悲俱不極。斜日對溪濱。</text>
<title>待雨晴。將由木道。擧家入洛。有興口占。</title>,<text>京國書難寄。終南望轉賖。江湖從滿地。舟楫信携家。積雨迷靑草。寒濤漲遠沙。遙知迫漢口。遲日未全斜。</text>
<title>禁直 進退格</title>,<text>偶入東廂直。新秋意自多。初晴禁川月。棲盡上林鴉。素髮垂烏帽。幽情在綠蘿。不眠瞻玉殿。知隔幾重霞。其二悄悄對殘燭。空聞烏夜啼。自憐叨禁衛。無計返山棲。玉露侵盤冷。銀河去殿低。長吟不成寐。落月在樓西。</text>
<title>贈南少尹 溟羽。○以下三首西征錄。</title>,<text>男兒重行役。骯髒百年身。海內幾知己。關西逢故人。憐君靑眼舊。愧我白頭新。撫劒高歌罷。時危淚滿巾。</text>
<title>携同行。作雪馬興。仍賦短律。</title>,<text>共向龍淵上。仍成雪馬遊。客行驚朔塞。豪氣憶春州。貝闕千層裏。飈輪一轉頭。危途難盡興。日暮更夷猶。</text>
<title>到灣舘。始聞世子回轅之報。</title>,<text>聞道吾儲后。回轅自誕隣。塵淸鳳城曉。色暎鴨江春。宗社重綿慶。謳歌益戴仁。誰知喜嗚咽。頭白舊宮臣。</text>
<title>走筆寄贈洪川申明府</title>,<text>聞道洪川吏。名兼隱者流。境佳隣太白。亭勝壓滄洲。簿領應多暇。溪山可薄遊。憑君營一壑。準擬老菟裘。</text>
<title>李校理 尙馨 挽</title>,<text>百子諸家貫。星文地理俱。世方驚邃學。天忽閟眞儒。風雨朝朝晦。乾坤日日蕪。傷心講筵上。無復見淳夫。</text>
<title>再入虎閣。仍次前韻。</title>,<text>又直東廂夜。胡爲伴燭啼。霜侵御溝柳。鴉冷上林棲。玉漏寒更盡。銀牀落月低。傷心夢鶴駕。無復迓郊西。其二落羽三秋病。嬰絛七日啼。誰知玉樓上。非是野禽棲。不解雕籠貴。還嫌彩翮低。今宵偏苦憶。明月隴山西。</text>
<title>西籍新堂。次白軒寄題韻。</title>,<text>兩籍均千畆。分司類一侯。新堂何突兀。老子亦風流。事與前人別。名應後代留。從知芬苾地。幾箇管天遊。</text>
<title>重修崧陽祠宇。余以留相。躬奠還安。仍題院壁。以下四首松京錄</title>,<text>道學東方祖。綱常萬古臣。偏荒因不夜。禽獸化爲人。魯國儒風振。成都廟貌新。瞻依知有所。庭栢最精神。</text>
<title>自遣 進退格</title>,<text>閉閤都無事。開簾但有詩。柳深鶯懶囀。泥淨燕忙飛。靜坐身超世。高眠夢到羲。還思江海上。煙雨滿漁磯。</text>
<title>和府僚鄭子皮韻</title>,<text>宿雨朝初霽。狂風曉更過。竹摧香笋盡。荷破碧房多。起疾憑丹鼎。扶衰仗黑蛇。今宵應有月。把酒興如何。</text>
<title>七月旣望夜。登南樓。</title>,<text>天地未嘗亡。吾人難再生。如何旣望夜。不暢百年情。桂魄當樓滿。梅香徹笛淸。誰知老夫興。絶勝武昌城。</text>
<title>李副學 楘 挽詞 進退格</title>,<text>當代如公幾。剛方世共知。小心殫職事。一念在君違。蓮燭恩如昨。經筵贊更誰。無由覩三昧。寂寞殿中幃。</text>
<title>哭豐寧君 洪公靌</title>,<text>當代論邦佐。如公復幾人。科名魁太學。勳業冠麒麟。位峻心逾小。時艱志未伸。胡然便奄忽。長夜已難晨。</text>
<title>內兄沈僉知 閫 挽</title>,<text>慟哭兄今逝。平生我所欽。淸時猶遯迹。獨夜不欺心。身外名何用。家庭訓自深。無由見豁達。偏愧馬牛襟。</text>
<title>挾僊亭。次主人韻。</title>,<text>天地自相干。主人亭共安。家貧能買地。性拙不求官。迹閟埋雲逕。心淸暎水欄。偏憐滿江月。夜夜恣吟看。</text>
<title>八月十四日。風雨達夜。有感起題。明日。乃澤風葬日。</title>,<text>風雨膠膠裏。雞呼夜未晨。彝章知已廢。袞鉞有誰陳。街路昏如漆。乾坤日向榛。還瞻白鵝谷。晴月自精神。</text>
<title>宮中四時詞。唐詩集句。澤堂云不减王蘇</title>,<text>韶光開令序。太宗。 佳氣鬱蔥蔥。楊炯。 玉陛分朝列。王昌齡。 金莖直曉空。楊巨源。 宸遊雙闕外。釋廣宣。 輦過百花中。王維。 今日明光裏。李白。 歡情品類同。楊巨源。○右春薰風淸禁籞。源乾曜。 輦路挾垂楊。楊師道。 林熱鶯啼懶。無名氏。 泥新燕影忙。白居易。 新衣裁白苧。賈島。 薄汗誤紅粧。李德裕。 最有相如渴。李義山。 君王命玉觴。司空曙。○右夏爽氣澄蘭沼。太宗。 銅壺夜漸闌。楊師道。 玉階生白露。李白。 朱箔捲輕寒。薛奇童。 御饌芝蘭雜。宋之問。 宮衣鸑鷟盤。徐賢妑。 茱萸賜朝士。杜甫。 夕宴罷金鑾。無名氏。○右秋砌蓂霜葉盡。宋之問。 宮樹漸蕭蕭。左牢。 麗日金牕度。曺松。 玄陰玉律調。顧况。 嚴更承夜永。駱賓王。 侍女捧香燒。岑參。 日晩迎祥處。沈佺期。 梅香雪裏飄。崔日用。○右冬</text>
<title>集字詩</title>,<text>幾度故人別。今逢江上城。雲霞天欲曙。梅柳雨新晴。白髮共相對。靑春空復情。東橋芳草外。明發獨行行。又渺渺洞庭上。宦遊君可憐。逢人寄音信。問路隔山川。遠別偏驚夢。相思更惜年。秋來五湖口。煙月滿漁船。又搖落暮江口。孤村霜葉飛。人歸鴈沙渡。潮上漁家扉。山逈月初出。水深風欲微。船燈客未宿。夜氣霑寒衣。又客在薊城北。秋風思故鄕。塞鴻孤度月。江葉亂飛霜。天寒投鳥雀。日夕下牛羊。却望家何在。千山歸路長。右集李泂書字</text>
<title>伏次外王考聽天先生飛山別墅四時詞韻</title>,<text>曙色蒼蒼庭樹間。小牕回夢鳥聲閑。苔封磵鹿幽蹤靜。花着林鵑怨血斑。雨暗人歸芳草徑。日高童掃白雲關。忽聞布糓啼催種。獨自騎牛下晩山。右春日午雞號桑柘間。晴軒隱几坐消閑。眼前新鏡開塘白。脚底寒漪滿簟斑。村犢隔林溪上卧。田家向水隴頭關。風淸一榻慵眠覺。茶臼童敲竹外山。右夏晩步荷塘蘭渚間。拂衣凉吹動人閑。黃花綴徑金錢小。赤葉粧林錦帶斑。酒熟村翁期屢至。月明蕭寺興相關。石田新穫童來報。一味方知更在山。右秋長夜寒侵几席間。酒爐燈火不勝閑。庭松雪壓枝皆亞。砌竹霜封節更斑。汲水童敲新凍井。騎驢客到早梅關。極知造物眞多事。能爲幽居玉作山。右冬</text>
<title>幽居 澤堂云。晩唐行品。</title>,<text>郭外孤村別一天。幽居物色暮春前。臙脂半濕花經雨。翠黛全低柳入煙。沽酒每携林下醉。看書時枕石頭眠。應知放迹無人識。秪恐溪流出洞傳。</text>
<title>漁翁</title>,<text>餐風衣露宿潭煙。名利關頭路幾千。三丈竹竿斜映日。一篙秋水遠連天。汀洲鴈下寒收釣。蘆荻花開夜泊船。塵世却嫌多少事。逢人無語笑還眠。</text>
<title>送李甥</title>,<text>自笑吾生共苦辛。眞成十載亂離人。天涯久別詩盈篋。京口相逢淚滿巾。芳草綠添前夜雨。殘花紅似去年春。那堪獨立河橋上。脉脉含情又送君。</text>
<title>登雪城南樓</title>,<text>古城莽蒼饒荊棘。滿月臺邊溪自流。雲隨歸鳥向天際。草沒斷碑依隴頭。山河興廢獨搔首。身世安危空倚樓。往事悠悠不可問。孤煙落日使人愁。一本作故城花柳不勝愁。滿月臺空水自流云云。興亡有恨唯聞笛。今古無情獨倚樓。何處最堪傷客意。隔林樵唱晩悠悠。</text>
<title>滿月臺</title>,<text>高臺頹盡謾留名。亂石迷苔縱復橫。鴉噪禁林煙暮合。人行輦路草春生。陳王荒樂當年事。漢客登臨此日情。爲問繁華竟何處。不堪殘柳滿空城。</text>
<title>遣愁</title>,<text>陌頭楊柳正依依。遠客登樓恨未歸。芳草鳥啼煙外徑。落花人掩雨中扉。鄕心暗逐春波動。驛路遙連古樹微。怊悵秦城白雲外。憑欄獨有淚沾衣。</text>
<title>郊外</title>,<text>尋芳步出古城西。衣屨渾沾路上泥。斷岸晴陰煙柳合。遙村晩色酒旗低。牛眠細草靑坡穩。鷺泛桃花錦浪齊。歸路更堪乘興處。遠峰新月子規啼。</text>
<title>過花潭書院</title>,<text>雨晴官道夾垂楊。晩出花潭徐氏庄。勝迹千春流水在。高名萬古白雲長。鶯啼脩竹池邊綠。鶴去喬松石上蒼。想見當時淸意味。滿潭明月照齋房。</text>
<title>風月樓。次韻。</title>,<text>世事眞堪一掉頭。朅來長嘯倚江樓。歌殘古渡漁舟夜。叫罷寒空鴈陣秋。俯仰乾坤搔兩鬢。指揮風月放千愁。湖山勝地知多少。幾箇男兒漫浪遊。</text>
<title>長安春望</title>,<text>南山舊遶禁城斜。春入長安淑氣加。紫陌花開千種色。朱門樹繞萬人家。雲間玉殿浮晴日。天外金莖暎晩霞。聞道鑾輿今罕出。吾王不喜玩繁華。其二西原草色遠萋萋。一上高樓眼欲迷。花落碧桃千樹盡。柳垂朱箔萬家低。金鞭並向秦城北。寶瑟爭彈渭水西。遙望九重雲霧裏。亂鶯飛入未央棲。</text>
<title>春興。寄秋灘求和。</title>,<text>閑居何事不娛心。散髮朝朝懶未簪。酒爲興來貧亦買。詩因醉後病猶吟。花飛小檻餘春色。竹擁踈籬易夕陰。三尺短筇還適意。北園時復一登臨。</text>
<title>夏日閑居。謹次舅氏示韻。</title>,<text>長夏幽期每自成。小牕殘夢幾回驚。墻頭雨歇鶯聲濕。簾額風微燕趐輕。初種藥苗乘日暖。乍開棊局對花明。更憐童子沽村酒。携到林間酌一觥。</text>
<title>月溪途中</title>,<text>古峽雲深石棧遙。旅人行盡幾回勞。僮因久病難重健。馬爲長征不復驕。孤鴈暮聲天外遠。亂峰秋色客邊高。誰知步步回頭意。爲是親猶在洛橋。</text>
<title>夜坐 澤堂云悲切到骨不但句好</title>,<text>三秋已暮猶爲客。一病緣愁又未蘇。半壁蛩侵寒月苦。遙空鴈入朔雲呼。哀哀遠念偏親老。孑孑還悲小子孤。坐久更堪心碎處。五更殘雨打庭梧。</text>
<title>憶漢陽</title>,<text>西望秦京道路賖。自憐多病未還家。空江暮闊征鴻急。旅舍秋深落葉多。夢有孤魂歸月下。書無一字到天涯。那堪日夜思親意。遠逐悠悠江水波。</text>
<title>秋日述懷。用孤竹韻。</title>,<text>孤形孑孑竟誰依。旅食京華生計微。鬢髮霜侵愁裏長。鄕心日遠夢中飛。秋深小院鳴寒葉。鴈度遙空送落暉。細筭前來多少事。驪江九月未應歸。</text>
<title>江樓聽笛。次劉滄韻。</title>,<text>逈落晴空雲四收。忽聞橫笛倚高樓。一聲寥亮飛淸夜。萬里江山動素秋。紫塞鴈回衡浦影。滄波人去廣陵愁。河傾曲盡不知處。月滿蘆花汀上舟。</text>
<title>春晝睡起題書齋</title>,<text>峰收宿雨散餘嵐。小院風淸爽晩襟。細草香邊開徑遠。綠楊陰裏閉門深。蝶憐春色粘花樹。鳥弄晴音在竹林。僮報客來醒午睡。茶煙繞榻靜沉沉。</text>
<title>長安春日書事</title>,<text>長安雨後見春濃。柳色靑靑桃李紅。三殿懽遊同士女。五侯高第盡歌鍾。風傳晝漏重城外。煙惹晴花上苑中。正値太平行樂日。聖朝無復慮邊封。</text>
<title>詠鶯</title>,<text>東風吹雨過長堤。楊柳靑靑鶯亂啼。北郭來纔南郭去。前聲高又後聲低。爭捎戱蝶頻移樹。喚起愁娥乍近閨。莫向上林飜一囀。流音恐入紫宸迷。</text>
<title>幽居初夏。次劉滄詩韻。</title>,<text>睍睆晴園黃鳥聲。幽人卧聽不勝淸。薔薇送馥風生院。槐柳移陰日度城。客去休棊驚散雹。童閑鉏藥喜逢晴。香消小榻慵眠起。簾外斜陽漏半明。</text>
<title>淸心樓。次板上韻。</title>,<text>飛樓縹緲倚雲端。雨後來登別有顔。靑偃草連三回野。翠重煙合萬頭山。霞飜落日浮簾畔。浪作長風入袖間。虗走紅塵今十載。沙頭偏愧白鷗閑。</text>
<title>次唐詩送客歸江州韻。與沈元直同走筆。</title>,<text>暫辭蘿月塵間遊。日夜歸心江水流。別棹搖穿晴雪浪。勞歌唱斷白蘋洲。雲橫北嶺城陰暮。人去西州鴈影秋。遙想山中舊叢桂。花開未落待君留。</text>
<title>夜直</title>,<text>僊漏丁丁下玉樓。夜寒淸禁不勝愁。九天星月千門掩。雙闕香煙萬井浮。露冷金盤雲外滴。夢闌銀燭枕邊收。將隨鶴駕雞鳴後。步上瑤階看斗牛。</text>
<title>禁直。呈靑陸丈人。求和。澤堂云。盛唐格。</title>,<text>寂寥東掖獨吟詩。春色方深積翠池。宮柳翳溝晴日轉。天香出殿晩風移。辰當燕喜簫韶奏。德協陽和動植知。愧我發生蒙雨露。壯心其奈逐年衰。</text>
<title>送崔從事大容赴西關戎幕</title>,<text>關西四十二雄州。處處笙歌羅綺遊。共說名區來近侍。遙知勝賞散鄕愁。千秋山月永明寺。一帶江流浮碧樓。此去何勞籌幕下。佇聞談笑服戎酋。</text>
<title>春遊僊游峰亭子。次桐江韻。</title>,<text>江頭畫閣臨江開。正是暮春三月催。花撲瓊楣片片雪。鷗衝錦浪雙雙來。長天晩笛一聲遠。極浦春帆孤影廻。徙倚朱欄興未已。靑山欲暮重含杯。其二碧牕朱箔半空開。佳客登臨興欲催。孤島晩煙隨鳥滅。一江春水泛花來。天晴游女驕相戱。草綠王孫去不廻。多少風光最堪惜。莫敎淸唱暫停杯。其三簾外桃花春正開。江樓遊賞晩相催。風飄玉笛雲間去。月引金壺座上來。綺席移簷淸露濕。蘭舟繫檻夜潮廻。泠泠灝氣生襟袖。欲向浮丘把羽杯。</text>
<title>送吳御史肅羽再赴湖南</title>,<text>連堤芳草綠離離。湖外星軺再舝脂。民力未堪今日役。風光猶勝去年時。廣寒月鎖棲靑鶴。方丈雲深長紫芝。江上若逢閑老問。一春花落又相思。</text>
<title>次白香山尋郭道士不遇韻</title>,<text>遠度深林趁岳鍾。尋師洞裏未相逢。雲深小澗牛眠草。煙鎖虗壇鶴繞松。牀上玉琴風自響。竹間茶臼露空舂。臨還爲問靑童子。幾日重來可許從。</text>
<title>送李汝固歸東峽。次其贈韻。</title>,<text>秋風淅淅動高城。此日逢君意盡傾。江海棲遲憐放客。風塵憔悴愧殘生。十年聚散魂堪斷。萬事悲歡骨亦驚。迢遰故山雲水地。不堪歸去掩柴荊。附原韻 澤堂獨騎羸馬到西城。幽抱憑君得再傾。詞翰舊曾憐好友。甲兵何以保餘生。丘原木老孤心折。陸海波寒斷夢驚。明日却尋東峽去。倘容書札到柴荊。</text>
<title>飛山池亭 烟霞錄○幷序</title>,<text>富林之飛山。卽余外王考聽天先生乃老之所也。地專海山之勝。而且有園池亭臺之觀。歲甲寅。余與秋灘黃正伯。讀書于此。凡三閱月而止。其間或唱或酬。或聯句或集古。遂成一秩。正伯題之曰煙霞錄。盖謂其所詠多在於風煙雲霞也。其後正伯。仍家于飛山。余或在京而相訪。或在鄕而相思。其所寄所和者。亦不爲不多。而不以爲貴。置而闕錄者。盖以其人之存故耳。噫。正伯不幸短命死矣。余於其生也。愛之篤。故於其亡也。悼之深。而乃於其詩。惜之尤甚。不忍遺一句。遂搜諸塵篋所散藏者。裒爲煙霞別續綠。而並錄拙詩。以備後覽。覽者知之云爾。天啓壬戌中秋。雪汀識。重遊一十五年後。獨上池亭感廢陳。點水新荷初向夏。滿庭芳草已經春。粉凋古壁空巢燕。鴨去寒塘不見人。徙倚曲欄西日暮。樵歌逈斷綠溪濱。</text>
<title>題村舍。次唐詩韻。戊午以後。</title>,<text>風塵世事日艱難。歸卧田廬膝且安。泛水晩香禾百畆。滿庭疎影竹千竿。雲移烏几晴峰暗。月上漁舟夜浦寒。身自閑來心轉懶。逢人不復整衣冠。</text>
<title>寄洛中親友</title>,<text>白雲何處是長安。別後蟾蜍缺復團。江海笑余歸興晩。風塵憐子宦情酸。辭林落葉隨飈遠。失侶鳴鴻帶月寒。唯有昔遊今不忘。小牕詩話一燈殘。</text>
<title>病中題壁</title>,<text>江城曉月塞鴻鳴。獨卧難堪病裏情。戀闕一年雙淚盡。回鄕千里二毛明。風前殘燭當牕影。霜外寒砧隔水聲。寤寐秪勤希道泰。漁樵聖代送餘生。</text>
<title>復用前韻。仍寄卧隱。</title>,<text>日暖風和林鳥鳴。茅簷睡起惱閑情。香殘紅玉梅腮老。嫰入黃金柳眼明。十載浮雲塵世事。一絃流水古琴聲。箇裏詩筒相寄處。北隣知己有洪生。</text>
<title>曉泊狎鷗亭下</title>,<text>孤舟夜過萬重灘。試向東湖繫木蘭。十里雲霞江色曉。二陵松栢雨聲寒。郊嘶天馬圍靑草。亭狎沙鷗俯碧瀾。遙指弊廬西郭外。春風客思滿長安。</text>
<title>送洪僉樞朝京賀至</title>,<text>迢迢銀漢霽祥雲。直泛星槎向紫垣。爲賀一陽生地底。遙知十月到天門。霜凋孤竹城邊草。霧暗盧龍塞外村。應共萬邦朝玉陛。使乎爭道我東藩。</text>
<title>中原道中 庚申</title>,<text>東風吹峽雪初晴。匹馬孱僮倦客行。官舍晩煙隨望合。驛程春草喚愁生。鞭迎遠翠穿山色。衣襲輕寒度澗聲。回首庭闈猶萬里。白雲空自淚邊橫。</text>
<title>題江舍</title>,<text>卷歸孤迹卧湖村。閑愛高亭近水門。日落江煙兼暮靄。雪消山色復春痕。竹籬久護凌霜節。梅塢新招伴月魂。已得幽居物外趣。世間名利更誰論。</text>
<title>洛中逢沈元直夜話。次唐詩韻。</title>,<text>去歲驪江歸去日。行人謂我是休官。暮煙秋雨婆娑寺。楓葉蘆花二十灘。山墅遠尋穿竹逕。水亭晴倚映波欄。閑中更愛蠶農說。每向晴牕仔細看。</text>
<title>次韻留別沈庶叔 辛酉○西遊錄</title>,<text>兩地相思捴白頭。光陰曾不爲人留。乍逢湖海眞如夢。更把杯觴各遣愁。春雪古城梅信早。暮雲寒嶺客程脩。應知別後難忘處。明月淸尊共小樓。其二人生自古長如此。相別時多相見稀。海上幾望明月出。江南頻見落花飛。十年世事身猶病。千里羇愁夢亦微。峽裏偶逢還卽別。曉風晴雪濕征衣。</text>
<title>憶僊娥伏。次外王考韻。</title>,<text>東陽峽口已銷魂。消息難從別後聞。夢斷羅帷虗晝夜。春廻錦字待朝曛。銅留宛轉眉間月。枕濕氤氳鬢上雲。何處最知情不淺。小紅囊裏護殘薰。</text>
<title>送李從事子時赴嶺南 名敏求。○澤堂云。隨州遺韻。</title>,<text>峩峩商嶺路漫漫。才子征南倦馬鞍。今日未應王事急。春風莫道勝遊難。雲深鶴洞丹書古。月滿雞林玉笛寒。却過晉陽征戰地。幾看衰草獨辛酸。</text>
<title>自述。次松汀韻。</title>,<text>世莫我知身已老。共誰天地一開襟。江湖魚鳥應須待。京洛風塵久滯淫。白盡數莖憂世鬢。丹餘一寸戀君心。秋深關塞連戎馬。歸夢滄洲自不禁。</text>
<title>送成秀才時奮之嶺北寧親</title>,<text>西風葉落掩孤扉。此日聞君嶺北歸。病後詩篇題自倦。別來書信見應稀。關雲逈入秋天暮。驛路斜連古峽微。却羡男兒遠遊興。綵衣朝夕舞庭闈。</text>
<title>早秋。寄海西。</title>,<text>池荷紅墮晩香收。漢客新愁欲白頭。孤店亂蛩京口夢。小樓明月海西遊。書來宛似開雙頰。事去依然隔一秋。爲向城中故人道。樊翁已謝舊風流。</text>
<title>聞鴈。次友人韻。</title>,<text>聽爾何人不起愁。天涯先送一聲秋。霜淸玉塞凌寒度。燈暗紗牕拂曙流。沙岸雪蘆深可宿。浦田香稻熟宜謀。南飛莫向三湘外。萬里孤臣泣白頭。</text>
<title>山水庄。次踈菴韻。</title>,<text>瀟洒新庄小澗濱。山深逈出世間塵。初非慕隱猶同俗。老不求名獨守眞。風細谷蘭迎客佩。月明籠鶴喚童馴。幽期又結灘邊侶。載酒相尋問幾春。其二洞府幽蹊苔蘚滋。風煙多暇屬心期。溪行石露鉤衣角。林坐藤垂刺眼枝。把釣磯邊無物競。看棊竹裏與人嬉。峰頭瞑靄潭心月。誰復知君獨愛玆。</text>
<title>九月十二日。與李汝固登孤山。招辛公遇小話。汝固先賦一律。次其韻。</title>,<text>纔經重九復登岡。把酒簪花興亦長。杜子但須酣酩酊。景公何用涕淋浪。帆前暮色生江浦。鴈外秋聲度洛陽。幾日親庭消息斷。白雲遙寄嶺頭望。</text>
<title>秋日詠懷。寄鵝峽李汝固。</title>,<text>去歲西州匹馬賖。孤舟今日又婆娑。一年佳節重陽暮。千里羇愁兩鬢華。急雨鏖林寒葉戰。殘暉斂岫薄雲遮。故園物色何蕭索。籬下偏傷老菊花。其二雲深江上釣魚磯。舊業猶存今始歸。流水聲中聞吠犬。靑山影裏見開扉。空原木落秋光逈。古逕松疎晩翠微。坐念湖田荒一半。暮年生計日應非。其三頻年飢饉入孤村。亂後餘家不復存。縣吏少恩猶督役。民生無賴重含寃。深秋大地屯膏澤。萬世王陵燬寢園。回首鳳城新闕壯。五雲多處起千門。時英陵灾其四蕭蕭落木暮江濱。獨卧羇危病裏身。孤鴈莫嘶南浦月。旅人遙憶北堂親。秋高羽檄連城闕。禮去氊裘近縉紳。垂老吾生更安適。他鄕賦役亦繁頻。其五翩翩虜騎近長城。聞道官家更點兵。歲暮孤舟吟白髮。時危一劒撫靑萍。江湖滿地波濤湧。關塞連天鼓角鳴。耿耿寸心明月夜。悲歌獨坐淚縱橫。其六肅肅銅扉瑞靄濃。昔年叨此侍春宮。九天雨露靑綾畔。三月煙花紫禁中。日上龍樓瞻縹緲。雲開鶴駕扈從容。滄洲一卧傷遲暮。無復金門聽曉鍾。其七離家懷抱正幢幢。誰送靑衣酒一缸。愁裏暮山當古郭。客邊寒葉打秋牕。棲鴉背日歸深樹。別鴈驚風落半江。莫怪至今留滯意。爲憐汀畔白鷗雙。其八風塵歲暮自多悲。况是他鄕有別離。林葉晩飛霜重後。塞鴻寒叫月明時。夢歸五夜家前遠。書到三秋客裏遲。漂蕩此懷誰共說。靑山萬疊隔瓊枝。</text>
<title>送德豐令兄遠赴端州 澤堂云。平平就實。但不道銀。</title>,<text>民頑吏猛端州地。太守由來罕服心。漢帝幾憂三輔亂。寇恂還自九卿臨。磨天嶺接陰山險。豆滿江連渤海深。自古盤根須利器。佇聞高卧靜黎黔。</text>
<title>詠秋灘江閣盆梅。次九江韻。</title>,<text>坐對氷姿泂若空。誰知淸絶與人同。暖回天地孤根裏。春滿江湖小閣中。疎影近牕含素月。暗香來枕帶微風。如何孟叟還多事。驢背寒吟灞水東。</text>
<title>三月初七日。冐雨行舟。夜宿凌虗亭。翌日待風晩發。暮泊楊子江。</title>,<text>晩發凌虗風起後。輕帆破浪迅如騰。晴花芳草漢江渡。落日孤煙宣靖陵。水國黿鼉經百里。龍門蒼翠望千層。移舟夜泊寒灘下。隔岸漁村幾點燈。</text>
<title>旣望會。次玄谷韻。楊江唱酬錄</title>,<text>宇宙茫茫如許寬。浮生壬戌逢之難。蘇東坡後幾人在。楊子江頭今夜歡。天上銀蟾一片影。舟中玉露三更寒。盈尊美酒興無盡。欲御長風窮渺漫。</text>
<title>九日。與疎菴諸君子。登鏡臨臺。次疎菴韻。</title>,<text>重陽携酒上前岡。復有玄琴奏短長。時菊未開猶可折。此身將老秪堪傷。秋光極目江湖逈。人事驚心節序忙。向夕更多飛動意。水流無限月茫茫。</text>
<title>送許文學仲久。監犒西邊將士。名恒</title>,<text>禁城春色着寒梅。離思無端病裏催。繡轂逈臨荒塞戍。靑宮暫輟講筵陪。低關落日鴻邊盡。捲磧驚沙馬上來。想到河源宣雨露。三軍歡動響如雷。</text>
<title>以督糧事出市津。偶吟呈主倅。癸亥以後。○以下連州錄。</title>,<text>山戎飽肉氣秋橫。漢將初屯細柳營。天子幾年勤耀德。吾王一怒擬觀兵。敢辭多病供軍務。唯恨無才答聖情。日出市津空督餉。海鷗應笑此殘生。</text>
<title>遣興</title>,<text>錦江春色回龍馭。鞍嶺風聲掃賊鋒。剋復雖因上帝眷。扶持亦賴數臣功。百年社稷渾依舊。今日君王尙在戎。多病涓埃無所補。此生堯舜愧遭逢。</text>
<title>途中。次子建韻。</title>,<text>東風習習雨霏霏。三月川蕪晩更菲。佳節不堪愁裏過。殘花况是馬前飛。鳩尋野老晴催種。鵑向覊人夜勸歸。遙憶故園驪水上。幾年春掩小荊扉。</text>
<title>題東軒</title>,<text>日高衙罷小庭空。嵐翠霏霏洒晩風。啼鳥夢回春色裏。落花門掩雨聲中。官閑不覺身爲吏。興逸還忘老作翁。堪笑葛洪句漏令。丹砂謾費幾年功。</text>
<title>和子建</title>,<text>南客懷歸曷日歸。東風花落小村扉。天遙舊國誰傳信。春盡他鄕未換衣。紫綬無心須早解。靑山有約肯終違。古來水石煙霞地。不到人間是與非。</text>
<title>林川倅聞喜筵上口占 睦禹卿令公。方宰林川。而其子婿。一時登第。</title>,<text>明時復覩一門科。老少歡聲滿郡衙。應是百年眞積累。果然今日別榮華。嵯峩幕勢當晴岳。㶑灧壺光帶晩霞。天意亦知恩數重。故敎微雨洒宮花。</text>
<title>愛蓮 月課</title>,<text>獨愛中虗色亦鮮。亭亭高山在淸漣。千般水陸名花裏。別㨾乾坤造化邊。香到晩朝風與遠。影當晴夜月同圓。誰能識得先生意。只爲觀天不爲蓮。</text>
<title>以唐糧捧載事出市津。花柳正好。率爾成興。</title>,<text>四載黃山白髮多。還慚無術問丹砂。不堪逐日催軍餉。那得逢春賞物華。山郭柳藏疑酒店。水村花暎認漁家。老夫尙有淸狂興。强索囊錢爲一賖。</text>
<title>次杜詩秋興韻 三首○月課</title>,<text>木落霜空風叫林。松銜晩翠獨森森。天高白帝孤城外。地入蒼梧萬里陰。多難遠遊唯有淚。暮年佳節只傷心。維舟夜向江邊月。山郭雲深隔數砧。其二雲外巴江脉脉斜。蕭條獨立髩雙華。艱難尙阻關中信。飄泊仍依水上槎。天逈影孤三峽鴈。月明聲壯五更笳。不堪觸物悲人事。誰復傾壺就菊花。其三徙倚高樓欲落暉。遠遊筋力已全微。嶺雲杳杳兼鴻度。江葉蕭蕭帶雨飛。萬事沉憂雙髩改。百年多病壯心違。回頭關塞連戎馬。幾處秋山苜蓿肥。</text>
<title>解官後遣懷 連州錄止此</title>,<text>一官初罷纔三月。雙髩全華又九秋。佳節不堪逢老境。明朝况復送孤舟。黃花自發東籬下。漢水空流大野頭。怊悵弊廬江上在。幾時歸去問沙鷗。</text>
<title>詠盆梅</title>,<text>年年獨返早春魂。更向盆心托小根。自愛數枝臨几案。誰知一氣轉乾坤。淸香暗動風生院。素影低斜月上軒。只恐孤芳易消歇。無人爲我薦金門。</text>
<title>喜達村寓 丁卯亂後</title>,<text>大驪江北僊槎島。梨浦津東二十灘。亂後歸來尋鶴髮。日邊消息隔龍顔。傷心關塞胡塵滿。回首岷山行路難。肯向妻兒說生理。不堪時事日多艱。</text>
<title>自遣。用洪一初見寄韻。</title>,<text>蕭條草閣逈臨湖。高卧能忘時序徂。君子所居皆樂土。世間何處不窮途。沙長每見鳧鷖集。峽近空愁虎豹徒。小舫淸樽兼勝友。煙波江上且遊娛。</text>
<title>次閔秀才 震亮 追賦雪馬韻。兼示同遊諸君子。</title>,<text>夜深江月照江氷。灝灝乾坤一色澄。物外淸遊誰肯負。人間快境我先登。路通銀漢九萬里。身在龍宮無數層。自笑老夫多逸興。强隨年少學飛騰。其二江海棲遲絶俗緣。玆遊更覺挾飛僊。珠宮貝闕虗無裏。電駕雷車怳惚邊。爽氣欲追緱嶺鶴。冲襟如接太淸筵。誰知落筆爭題興。神鬼驅靈亦助篇。興一作處</text>
<title>浙江潮 月課。下二篇同。</title>,<text>八月吳山雨意驕。黑風吹浙捲長潮。聲兼萬輛一何壯。憤着千年不盡消。白馬有神傳自古。黃池無處問前朝。可憐江上空祠廟。日暮漁人薦荔蕉。</text>
<title>灞橋尋梅</title>,<text>終宵縮頸撚霜髭。忽憶新梅灞水湄。幾樹正開深雪裏。短簑須趁暗香披。行裝拂曉眞堪畫。吟意衝寒政在詩。最是箇中淸絶處。聳肩驢背一鞭遲。</text>
<title>東閣觀梅</title>,<text>雪殘東閣破餘寒。一樹梅花已放團。風送淡香偏襲枕。月含踈影巧當欄。詩情暗逐春心動。醉興濃添玉友歡。烏帽白頭相忘久。傍人莫作使君看。</text>
<title>金堤客舘。滯雨遣興。以下南遊錄。</title>,<text>滯雨龜山三日强。自慚王事謝奔忙。身從作客尋常病。髩爲思親一半霜。高塢竹疎憐晩翠。小塘荷老惜殘香。前程何處堪乘興。萬樹秋光橘柚鄕。</text>
<title>風詠亭。次板上韻。</title>,<text>幾日驅馳半日休。晩登淸榭一消愁。邊鴻欲度新霜嶺。江葉初飛暮雨洲。身作客時仍老病。地逢佳處更遲留。卽今風詠人安在。怊悵亭空月又秋。</text>
<title>伊山館。酬郭宗予見贈。名希泰</title>,<text>湖嶺春風歷險夷。舊知何幸遇如期。論文愧我才全退。問俗憐君志不卑。人斷海城寒食路。鳥啼山館晩晴時。相携且盡他鄕酒。莫向樽前話別離。</text>
<title>送宋判官 希建 赴安東</title>,<text>懷州一別十年强。每恨音書闕寄將。京口相逢眞忽漫。嶺南此去有輝光。應看山雉迎征盖。更上湖樓引滿觴。龜浦故人如問我。一官初罷返江鄕。</text>
<title>蓬萊館。伏次外王考聽天堂韻。蓬萊館。卽郡之客舍也。○癸酉以後。○以下東遊錄。</title>,<text>玉節東廵歲幾廻。芝篇輝暎水雲隈。山氓尙說棠陰化。宅相新紆郡綬來。僊迹獨留巖上在。天機全向浦中開。愧無佳句賡吾祖。空對春牀月照杯。</text>
<title>次賈至早朝大明宮韻 月課。下二篇同。</title>,<text>寶曆隨春日日長。祥煙曙色共蒼蒼。鷺班肅立齊雙陛。龍袞高臨儼九章。旗動柳邊開淑景。語聞花外識天香。歌詠一時傳盛事。明良千載屬吾王。</text>
<title>禁苑聽新鶯</title>,<text>天晴日永禁鶯新。一囀和風繞紫宸。丹口隔花纔弄曉。金衣拂柳乍迎春。高棲寶殿依珠樹。數語彤墀媚玉人。却喜微禽知所止。萬年枝上報良辰。</text>
<title>落花</title>,<text>陌頭花落已殘春。萬點飄空愁殺人。時帶晩風穿繡幕。乍經微雨雜芳塵。泛隨漁客舟前近。飛入閑僧院裏親。何處嬌娥最相惜。綠紗牕畔翠眉嚬。</text>
<title>登望高臺</title>,<text>颯颯靑霞生鬢毛。超然忽似上重霄。蓮花拔地金光動。鐵鎖橫空石勢高。鰲背俯看滄海日。鶴邊遙聽彩雲簫。平生壯志今纔遂。人世方知第一豪。</text>
<title>記夢</title>,<text>瑤空銀海夜漫漫。一夢分明覩聖顔。瑞色籠雲低鳳闕。香煙帶日繞鵷班。陪筵密勿爐邊近。退食從容閣裏還。覺後忽驚身萬里。五更殘月挂蓬山。</text>
<title>次九峰見寄韻</title>,<text>楊王盧駱子優爲。誰道文章老却衰。早立家庭高地步。晩遊湖海曠襟期。字爭買處人憐筆。句盡傳來世誦詩。自愧無才和白雪。任敎流彩照山碑。其二名塲廁迹愧前爲。鏡裏相看鬢髮衰。世間行路難如許。物外淸遊幸有期。鸕鷀鸚鵡百杯酒。黃鶴白雲千首詩。春來倘共遊三日。巖上丹書看古碑。</text>
<title>松栢本孤直 月課。下篇同。</title>,<text>玄威贔屭戰陰衢。氷雪崢嶸大地蕪。萬壑喬林凋已盡。參天直榦立於孤。城降七十唯存蠋。檻折嶙峋少似朱。堪笑玄都桃李樹。夢中榮又夢中枯。</text>
<title>落花時節又逢君</title>,<text>流落江南各轉蓬。相看却喜舊形容。曾聞天寶年中曲。幾向岐王宅裏逢。絲管梨園隨雨散。煙花關塞自春濃。莫將古調殷勤唱。唱到高時淚滿胸。</text>
<title>又次前韻。奉寄九峰。</title>,<text>少歲從他無不爲。嘆今經世志全衰。自來三島十洲界。但與淸風明月期。枕上幾成蝴蝶夢。樽前時詠鷓鴣詩。傍人莫笑催科拙。吾已無心善政碑。其二靈僊秘術愧難爲。五濁纏躬日日衰。晩歲憂愁同子美。半生鉛槧等佺期。自從海郡新爲幸。但喜峰翁數寄詩。安得共談遺世志。一登孤嶂望秦碑。</text>
<title>同金使相遊楓嶽。次權學官 尙遠 韻。</title>,<text>二年眞境幾回搜。又逐行春駐節投。筋力可憐今已倦。煙霞自是古來幽。殘花隱壑紅侵磴。宿雨渾山翠濕樓。明日洞門相送罷。白雲應似夢中遊。</text>
<title>酬李振伯見寄</title>,<text>郭外江淸地絶塵。蓬萊閣上罕臨民。松醪滿甕浮香氣。鱸鱠登盤動素鱗。丹禁遠飛千里夢。海天高卧百年身。西村喜托騷人契。更寄今朝一律新。其二二年句漏卧琴堂。每憶追趨鵷鷺行。誰道君恩殊外內。自憐人事有閑忙。謝公樓畔靑山近。陶令門前翠柳長。睡起小軒茶熟後。刺桐花落午風香。</text>
<title>乘舟至羣玉臺。次鄭浩然韻。</title>,<text>浮海今朝吾道東。眇然天地一覊翁。雙龍畫檝思神后。羣玉層臺見化工。目極鷗心無限浪。身輕鼉背幾重宮。誰知手拍扶桑日。快洗塵埃萬古胸。</text>
<title>避暑于鄭浩然家林亭。仍賦一律。</title>,<text>鳴沙十里海棠洲。象外吟鞭已近秋。不喜鈴齋親犴獄。何嫌草澤訪羊裘。深松鎖洞凉陰合。細竹侵筵爽氣浮。斜日欲廻山簡馬。任他人道習家遊。</text>
<title>次東州使相百川橋韻</title>,<text>秋光暎帶使華文。到處僊區絶俗氛。玉節影搖川上日。錦袍香濕嶺頭雲。追陪自喜淸塵躡。南北還愁別路分。仍憶石樓前夜勝。滿山蘿月詠同醺。</text>
<title>和東州見贈</title>,<text>金風颯爾動新愁。嶺外分符二載秋。正向五雲瞻北極。還從三日遇東州。共聽寒雨禪菴宿。却說靑春泮璧遊。自是僊緣君我有。且須容與駐丹丘。附原韻 東州風塵三歲別離愁。靑眼相逢嶺海秋。我與塞鴻俱是客。君辭金馬遠爲州。天涯對酒驚衰病。洛下論文戀舊遊。欵欵平生肝肺盡。寺樓寒日轉林丘。</text>
<title>送趙士暉歸驪江</title>,<text>天涯喜見舊時游。半歲歡娛不厭留。開局共銷鈴閣日。觀漁同泛錦江舟。誰知袞袞相逢處。便作悤悤告別愁。明發楚山歸去路。白雲紅樹幾回頭。</text>
<title>遣懷</title>,<text>才非經幄猶曾忝。身佩銅章亦復榮。去國唯愁關外路。懷君獨上海邊城。五雲千里西方遠。孤鴈三更北斗橫。定識東溟今夜月。玉樓高處十分明。其二不向靑銅嘆二毛。爲緣身卧海山高。天寒百丈毗盧雪。日暮千層立石濤。園薦畦蔬兼藥草。饔傳盤膾壓霜鰲。自慚聖澤淪肌骨。未有微勞報一毫。</text>
<title>奉寄東州使相</title>,<text>鴒原消息近來疎。想得新詩捴錦如。關嶺極天三丈雪。別離終歲一封書。成都細酌緣憂國。東閣孤吟爲索居。會待明春同濟勝。山花幾處駐藍輿。附次韻 東州相看兩鬢已全踈。共道交情衆不如。地遠羊膓雙峽路。天寒鴈足數行書。殘年嶺海俱遊宦。幾日江山始定居。但使卜隣開竹徑。肯煩門故與肩輿。</text>
<title>和襄陽朴明府見寄</title>,<text>嶺外孤懷誰與開。日登江上望京臺。雙鳧我已丹丘老。五馬君方峴首來。遲暮宦遊俱海嶽。幾時冠盖會蓬萊。沉吟欲和扶桑什。才盡江郞却自咍。</text>
<title>次鄭浩然詠庭梅韻 浩然家。有古梅一株。乃其先世所植。今幾百有餘年。而梅月堂甞來賞云。</title>,<text>賞玩曾聞梅月堂。名花家世共傳芳。須知盡日廵簷意。爲愛因風滿室香。尋向灞橋勞孟叟。折來西嶺惱陳郞。古人寡解庭前植。誰似南湖奕葉長。</text>
<title>李使相東州。差陳都督接伴之任。不意遞去。因便寄贐。</title>,<text>僊區一會夢依依。謾寄相思幾首詩。况指楡關千里外。仍違楓岳再遊期。暮年離別眞堪惜。昭代賢勞且莫辭。文武全材今第一。定敎都督揖風姿。附次韻 東州雲間鴻羽未全遲。正帶關情七字詩。五月塵埃生別恨。百年天地見交期。江山滿眼歸無計。鞍馬催人病不辭。西塞炎䨪沉驛路。空懷氷玉舊容姿。</text>
<title>蓬萊遣興 五首</title>,<text>蓬萊舊館卽僊曹。誰向丹砂謾自勞。晴檻小風鈴索靜。碧梧凉月鳳棲高。淵明撫軫音猶古。謝眺登樓句亦豪。此去瑤池應不遠。擬招王母問蟠桃。其二飛亭縹緲彩雲開。十二欄干襯斗魁。牕外芝花含瑞氣。鶴邊霞色暎蓬萊。茶甌睡熟身如化。金鼎丹成火已灰。擬赴述郞今夕會。月明羣玉幾層臺。其三浮世滄桑閱幾廻。蓬萊館裏且徘徊。寒聲撼郭海濤立。爽氣入樓山雨來。物外相親是魚鳥。人間不識有塵埃。鍾巖丹穴通楡岾。隨處天遊亦快哉。其四玲瓏三浦鑑湖間。不有僊緣到此難。誰謂丹丘容俗吏。吾從紫府降眞官。蓬萊日永層霄霽。十二樓高六月寒。最是夜深欹枕處。玉簫遙聽彩雲端。其五高卧尋常晝掩扉。寥寥官况似棲遲。荷鳴白雨凉侵睡。簾捲靑山淨入詩。滿酌只緣忘俗務。狂歌非是傲明時。誰言咫尺蓬萊近。夢到鑾坡却自疑。</text>
<title>在試院。贈亞使仍別。</title>,<text>山中遊屐昔同穿。此日相携亦勝緣。風靜粉袍吟筆下。天晴快閣畫欄邊。詞塲邈矣吾難到。才格超然子獨專。別後淸標應入夢。海山秋月幾回圓。</text>
<title>天末懷李子時 東遊錄止此</title>,<text>蕭蕭旅鬢已全衰。况復天涯有所思。秋後久無傳鴈字。夢中猶得接風儀。賓迎孰與藩維重。文藝徒爲相國知。今夜月明應入望。幾篇能賦庾樓詩。</text>
<title>挽申同知 垓。○丙子以後。</title>,<text>慘憺陰風吹血腥。忙隨鶴駕出關行。歸期正待烏頭白。死別俄驚馬鬣靑。孀婦獨携三稚子。老親雙對一難兄。可憐枕上邯鄲夢。只是人間四十齡。</text>
<title>病解代言。口占言志。</title>,<text>瞻星待漏每晨興。街路馳珂月更乘。事務禮刑房屢換。官銜左右副相仍。時危轉覺恩難負。身病還慚力不勝。只是寸心明耿耿。向來溫旨幾回承。其二君恩特許不趨行。猶把辭章得再呈。只爲病身難近侍。非緣盛世避承明。平生藥常關念。一日閑居亦荷榮。遙想浦東秋向晩。滿江煙浪白鷗輕。公當丙子扈駕時。以督戰御史。晝夜在城上。久冐風雪。因得脚疾。不利行步。至是上特令上殿不趍。故起句云。其三高卧翛然對藥爐。竹凉松籟小晴餘。閑從再昨官纔解。節近中秋病未蘇。殘月落時聞玉漏。五雲飛處認宸居。前宵一夢多淸事。歸釣驪江紫錦鱸。</text>
<title>李交河 䆄 內相挽詞</title>,<text>手題哀挽近何頻。獨向賢君倍愴神。䫉必思恭溫且惠。行能推孝睦而婣。比之男子有餘地。意者女中無此倫。怊悵明年南澗口。春風不復采蘩蘋。</text>
<title>李原州吉甫挽詞 名重吉</title>,<text>三十年前泮璧遊。多君詩律近蘇州。當時每誦蘆邊句。中歲空思月下樓。仲淑淸高眞可尙。夷卿誕率亦何尤。平生最感鴒原義。扶難能寬盡室憂。鴒原原州山城名</text>
<title>睦江陵湯卿挽詞 名大欽</title>,<text>江陵府裏昔同遊。瀛館華燈鏡浦舟。安石風流人少似。謫僊詩酒世無儔。依然六載夢中事。已矣九京何處求。朗詠白雲紅樹句。不堪殘月屋樑頭。</text>
<title>奉和石樓詞丈見贈 李公慶全號</title>,<text>街頭楊柳綠千條。長日趨衙一任勞。地部侍郞眞俗吏。石樓居士是僊曹。心隨氣倦操朱筆。道與身高着葛袍。剛恨未同拋笏去。江湖滿目足波濤。附原韻 石樓自愛淸氷暎一條。况紆塵榻屈曾勞。任辭歡伯專詞伯。合把民曹喚水曹。僑舍岳雲時拄笏。退朝花雨幾沾袍。何當共借禪房夜。細和新篇峽漲濤。</text>
<title>送鄭子修年兄赴穩城任所</title>,<text>明時文武政優優。底事君今塞外州。不是高才爲世忌。秪緣朝議重邊頭。一春行色踰天嶺。落日鄕心倚戍樓。知己亂來還有幾。臨歧別欲贈吳鉤。</text>
<title>再和石樓 時有省墓之行。而石樓疊前韻贈別。</title>,<text>亂後松楸有數條。病餘歸省不辭勞。恩由感被瞻天闕。職務慚癏處地曹。三月煙花春繞隴。一年香火淚盈袍。看君贈我城南句。幾朶芙蓉出碧濤。附原韻 石樓厭却風埃踏廣條。坡翁先道謂公勞。閑情比我無多對。詩態如君有幾曹。松榟白雲陰故里。驛程靑草暎薪袍。殷勤欲向城南送。只欠離筵唱薛濤。</text>
<title>又用前韻呈石樓</title>,<text>或謂平陽或謂條。漢家曾數數臣勞。已將事業推前輩。誰許詩名付我曹。近水開樽凉午檻。隔花題句艶春袍。前宵夢落滄江外。細雨輕煙釣錦濤。</text>
<title>將赴寧海。山人泂眞袖軸求詩。仍次軸中韻。盖述懷也。</title>,<text>紫綬腰間喜再纏。征衫况復帶新蟬。時危未效歸盤谷。路險空思度瓮遷。邑著偏荒宜病拙。天敎此老富詩篇。何當决意投簪笏。與爾逃名學大禪。</text>
<title>偶題 以下丹陽錄</title>,<text>此老人稱有僊分。丹陽太守舊蓬萊。只憐衰境從多病。誰謂明時棄不才。地近十洲邊蔚島。天低百尺上魚臺。治繩於我知何有。高卧河淸但引杯。</text>
<title>人日大雪</title>,<text>新正大雪仍人日。三白何須道臘前。飛絮落花渾不辨。銀山玉海正無邊。豈無金帳閑斟酒。應有寒江獨釣船。自是時平仍歲熟。且將呈瑞卜斯年。</text>
<title>和成道叔見寄</title>,<text>憶曾南漢勢蒼黃。凍雨霏霏朔吹凉。未見荊南來楚救。但聞關內乏秦糧。朱雲撫劒空懷憤。工部收書正欲狂。莫道聖明疎近侍。海濱雖遠亦非荒。</text>
<title>奉和韓平丈人見寄 韓平卽石樓君號</title>,<text>海天明月共誰看。春至羇情更萬端。草色遠連愁外綠。梅枝暗動句邊寒。却因投贈空懷牘。安得逢迎爲倒冠。最荷丈人珍重意。禁樵仍寓戒蘇殘。附原韻 韓平字字君書爲把看。曉牕梅萼破疑端。千山叫鴈長天闊。百尺觀魚片月寒。治割定應便卧閤。詩斑莫遣易侵冠。迎陽短碣皇褒古。樵牧時時倘戒殘。</text>
<title>病起。次東淮韻。上南坡沈右相。名悅。</title>,<text>端居經卷藥爐傍。忽復開簾近小塘。病起一春還寂寞。向來雙鬢倍滄浪。暮年紫綬猶眞境。何處靑山是洛陽。琴罷竹樓無別事。蠻牋手展寫新章。其二郭外靑山四面圍。樓臺水竹更相依。稚川久被丹砂誤。元亮還遲五柳歸。兒懶尙供烏竹杖。妻能况製芰荷衣。江湖滿地秋應闊。鷗鷺深盟矢莫違。其三我家何在驪江潯。數畆荒園成栗林。屋上靑山自多色。磯邊白鳥元無心。歸魂黯黯韶華晩。嶺路迢迢殘照陰。徙倚鈴軒一長嘯。鴉飜暝樹孤煙沉。其四相公家在郭南傍。地窄元無半畆塘。屛迹不曾親衛霍。素心還是愛滄浪。終敎雅望歸廊廟。豈合衰年赴瀋陽。遙想日晡朝退後。焚香盥手又封章。其五白首憂時帶减圍。爭看耆德國人依。東山正爲扶顚起。君實應難養疾歸。日午御筵休講舌。夜深私室解朝衣。固知經濟才方盡。秪恐行藏計轉違。其六從來涇渭易分潯。久識淸名協士林。十載版曹憂國計。暮年黃閣濟民心。雨深階莢抽新葉。日永庭槐轉綠陰。應笑唐家裴太尉。終身與世任浮沉。</text>
<title>次成道叔觀魚臺韻</title>,<text>千古觀魚百尺臺。幾回登眺意悠哉。茫茫島在海中沒。漠漠帆從天外廻。更覺乾坤如許大。秪憐衰病謾相催。誰能畫我歸時興。簑上霏霏山雨來。</text>
<title>又和道叔見贈</title>,<text>俯仰堪輿眇一身。聖恩如海又臨民。自慚渤海村多盜。誰謂河陽縣是春。末路幾回傷寡侶。殊方再得見情人。相携東閣淸歡處。樽有梨花盤杏仁。</text>
<title>偶閱昇平志。見芝峰官居卽事律詩四首。淸麗可愛。仍次其韻。官閑則同。而詩則不及遠矣。</title>,<text>經歲官居食飫蝦。身閑晝靜看蜂衙。微風院落低雙燕。五月園林盡百花。病久關心唯藥物。夜深無夢不京華。玄暉興在南樓上。多少靑山簇海涯。其二年來出宰每僊鄕。曾遍名山笑子長。吟罷白雲生藥竈。夢回凉雨過荷塘。尋常封印牀牀靜。次第移花樹樹香。愧殺無能空嘯詠。丹陽莫道是河陽。其三桁陽晝卧圉封苔。淨契新成竹與梅。槐影綠侵丹鼎轉。榴花紅暎石牀開。漁歌喧市海雲起。詩意滿樓山雨來。盡日淸齋無一事。肩輿時過小松廻。其四 蓬閣在高城。河堂在寧海。皆公所莅邑。故首句云。蓬閣河堂卧幾年。此翁誰道乏僊緣。林間散策餘閑地。溪上停車小有天。肯慮簿書期或後。故敎淸事滿於前。那堪夜夜瞻星斗。獨上危樓未敢眠。</text>
<title>夏詠</title>,<text>前宵一雨過粧溪。槐柳陰晴晩色迷。高閣乍開黃鳥近。小爐纔燼翠煙低。久知封印身多暇。不厭登樓句屢題。欄外數畦橫藥圃。茗芽新長蕙初齊。其二愧非漢世黃知郡。空着山公白接罹。閉閤不嫌無俗客。開簾却喜有新詩。庭槐影靜微風晩。林鳥聲稀畏景遲。三丈釣綸吾已辦。五湖煙浪幾時垂。</text>
<title>寄贈一癡令公穩城之行</title>,<text>經年我已滯南方。此日君胡赴北荒。兩地不堪千里遠。吾徒况是半生强。固知廷議關邊塞。休道人情險澦塘。秋後定應書信數。古來飛鴈到衡陽。其二行裝又出鐵門關。絶塞高歌行路難。今世丈夫誰得似。向來吾子自能安。嚴城日落烽初急。古戍霜寒柝易殘。遙想倚樓看太白。秋應重激壯心肝。</text>
<title>酬晩山纍人見寄</title>,<text>高卧文園絶俗喧。海天秋暑掩重門。衰顔謾欲憑眞訣。白首唯知戴聖恩。三伏火雲侵病肺。五更凉月伴吟魂。同遊幸有吾君在。風雨匡牀酒一樽。</text>
<title>和晩山</title>,<text>少小才名冠一塲。早登臺閣擅封章。危言直犯喬山寢。嚴譴偏從瘴海鄕。萬死尙能持骨鯁。百年唯自祝陵岡。可憐憔悴長腰下。猶佩當時諫草囊。其二從來命運互乘除。不是孤忠聖主疎。賈傅偶然吟舍鵩。三閭底事葬江魚。天雖有怒曾無竟。君若蒙恩定遂初。雲外長安只迢遰。覊懷一任自同余。其三莫道曾遊翰墨塲。年來筆退愧文章。官閑且喜投眞界。身病還愁滯異鄕。波動樓臺風捲海。翠浮簾箔雨拖岡。從他卧閤疎公事。唯向牀頭檢藥囊。其四僊區再度荷恩除。高卧偏知俗務疎。村巷自能爭買犢。公堂還復幾懸魚。靑山滿郭衙開後。丹鼎留香病起初。何處飛來孤蜀魄。五更啼月便愁余。</text>
<title>再和晩山</title>,<text>浮世虗名久欲除。曾因素性苦迂疎。折腰每媿身循米。對案還愁食有魚。歸夢已闌蟾沒後。鄕書纔到鴈賓初。詩筒幸屬同心子。曲妙陽春媿殺余。</text>
<title>次羅秀才登觀魚臺韻 名星斗</title>,<text>危峰壓海接鴻濛。地盡頭邊眼亦窮。遲暮遠遊驚齒髮。平生壯志愧桑蓬。鵬褰兩翼三山外。鯨戱洪鱗積浪中。此去淸都應咫尺。驂鸞直欲馭泠風。</text>
<title>秋日詠懷</title>,<text>雲外長安望杳茫。秋來愁鬢倍滄浪。靑山不改當樓色。白月仍生滿簟凉。朱墨已勞知老境。蓴鱸正好憶江鄕。莫言彭澤歸休晩。猶及東籬菊未黃。其二南客逢秋病未蘇。歸心日日在江湖。吟蛩響濕苔階露。棲鳳枝寒玉井梧。物外幾時追逸軌。世間隨處捴危途。吾衰轉自催科拙。獨立乾坤愧丈夫。其三丘壑煙霞契已深。此生於世本無心。鸞坡鳳掖誠非分。野鳥江魚是素襟。琴閣近山絃易濕。茶煙繞榻晝常陰。暮年草草遨頭興。唯共寒蟬寄一吟。</text>
<title>和晩山</title>,<text>宿莽離離掩夕洲。知君手攬更增憂。漢廷有舊唯應戀。湘水無情且莫投。瘴海本來雲黑嶺。九天何處月明樓。須將皎潔同漁父。休把玄冥賦遠遊。其二病餘衰骨轉崢嶸。况復流年感客情。晴鴈下汀低暮影。暗蟲吟砌切寒聲。仲宣去國歸何日。賈誼傷時哭半生。紅稱紫鱗秋正好。若爲能作浦東氓。</text>
<title>九日。次玄翁韻。</title>,<text>誰勸重陽酒一杯。獨携藜杖强登臺。江干落木秋聲遠。天末歸鴻夕影催。佳節自憐偏感慨。異鄕誰與共徘徊。飜思少日窮歡興。亂揷茱萸滿鬢廻。其二鮮鮮霜菊暎籬寒。客裏光陰已再闌。花自依然故園面。人今無復少年歡。佳辰寂寞空吹帽。短髮蕭踈不滿冠。莫怪登高仍强飮。擬將懷抱暫時寬。</text>
<title>偶題</title>,<text>霜薄愛看籬下菊。月明愁聽砌間蛬。歲方遲暮元多感。身獨覊孤自少悰。才短已乖當世用。秩高難見上官容。不如歸去江湖裏。魚鳥還同物外蹤。</text>
<title>留別晩山纍人</title>,<text>我今投紱向田園。君獨胡爲滯鬼門。離合向來渾似夢。去留贏得倍消魂。滄洲路遠重溟合。日月山深積霧昏。莫道淵明賦歸去。展禽新黜欲無言。日月。山名。</text>
<title>解紱新寓花原 以下箕城錄</title>,<text>閑常坐石倦常眠。病骨今纔一任便。爲官本來多寵辱。賦歸何處不林泉。疎松影靜空壇月。幽澗聲寒小洞天。應到明春有漁子。訪余流水落花邊。</text>
<title>立春日感舊</title>,<text>春來遠客秪堪悲。殘雪偏消海岸遲。淑氣正廻雙闕下。韶光先報萬年枝。傷心追憶西淸直。隨意仍題帖子詩。天末倍憐逢此日。獨携盤菜詠靑絲。</text>
<title>和南廣文見贈韻</title>,<text>生際艱危蹤又孤。雙眸淚盡一心餘。誰將疎懶期經濟。其奈平生慕釣漁。萬事衰遲今已矣。百年歧路且于於。廣文詩句堪驚倒。幾點春雲絢碧虗。</text>
<title>禪菴寺萍水會。次白洲韻。</title>,<text>蕭寺依然對舊顔。百年肝膽照相看。平生共許知音最。遲暮偏傷會面難。寒重早梅封素萼。夜闌春酒溢香瀾。南樓正値新晴雪。絶勝巖楓葉半殘。其二海上相逢洛下顔。一樓明月幾人看。使華文彩超羣彥。諸子名聲並二難。神斧劈山簸衆壑。長鯨吸海竭洪瀾。吾儕此會知無敵。白戰春宵漏未殘。附原韻 幷序○白洲庚辰閏春。廵到平海郡。白洲方任關東伯時。 與寧海纍客羅夢賚會于禪菴。菴在兩境間故也。雲汀夏寧君曺子實遞寧海。方寓郡北。嚴亞使 鼎耉 亦以覲親至郡。與盈德趙使君 珩 峴山南都事 鎰 皆至。主倅嚴令公 愰 設小酌於寺樓。時當望夜。月色如晝。鐵篴寥亮。使人心骨皆淸。實海上奇會也。醉後各有所賦。一相星斗輩皆從而和之。平陵李督郵 時苾 旣能賦且能書。亦可謂張吾軍者也。金丹無賴駐衰顔。且向僊山恣意看。芳草佳期尋更遠。白雲高唱和皆難。杯傾玉斗吹瓊液。筆捲滄溟倒紫瀾。一榻禪燈淸不寐。老僧蓮漏報更殘。右贈雪汀</text>
<title>浩然亭。次白洲韻。</title>,<text>澹煙疎雨接重溟。一樹寒梅近玉甁。亭閣久聞齊望海。詩篇今見軼昌齡。笛邊吟客三更月。天末歸鴻數點星。獨立浩然還自媿。半生塵土喪吾形。附原韻 白洲橫吹鐵笛俯滄溟。人倚高樓月在甁。劉阮何年來避世。喬松此地住延齡。梅村亂蘂初疑雪。漁戶寒燈遠見星。西去東留俱是客。暮途行役愧勞形。</text>
<title>寓居遣懷</title>,<text>花靨初開柳黛垂。春來物色捴新詩。客邊佳節臨寒食。牕外芳林近子規。去國虞翻唯下淚。登樓王粲幾題詞。長安只在浮雲外。奈此山高不見之。其二殊方何事且躕踟。不是行藏被俗疑。中散半生唯有懶。文園一病最難醫。牀頭藥關心久。匣裏琴徽下指遲。小雨任他春爛熳。夜來開遍杏花枝。其三自從官罷遠危機。况復煙霞到處隨。只喜優游涵聖澤。何關孤戇忤明時。春深磵戶幽期在。花近書牀麗景移。遲暮僊鄕棲息穩。肯嫌名位亂來卑。其四湖海棲遲歲已更。誰憐傲骨尙崢嶸。逃名且可同曼倩。慢世何須類長卿。烏几竹牕春院靜。杏花微雨午陰淸。高眠盡日逢迎斷。偃蹇從吾自一生。其五簾外鳩鳴白日高。閉門欹枕小山遙。櫻桃芍藥同消息。戱蝶遊蜂自寂寥。病脚難扶藜或杖。詩膓易渴茗頻澆。平生每憶遼東管。浮海全家世早超。其六棲棲無計返丘樊。垂老生涯且海村。小閣數間唯地主。此身何處不天恩。荷塘竹塢仍松逕。絶澗層臺又別園。多少幽情兼勝槩。過從况復野僧存。其七誰言久客戀京華。到處身閑亦聖涯。甁裏縱無元亮粟。鼎中猶有葛洪砂。吟詩每就花間月。賖酒頻從柳外家。杖策登臯時極目。不堪西北五雲遐。其八相將詩酒幾團欒。此老多蒙地主寬。只爲覊愁聊共遣。非緣暇日恣同歡。臺臨澗水春筵冷。杯暎山花午酌闌。最是夜深吹鐵笛。滿庭明月碧桃寒。</text>
<title>和主倅見贈 嚴公愰</title>,<text>下里新聲醜日增。郢中高唱奈難承。已知子建洪瀾動。復見文昌百態興。笑我沉吟窮轉苦。多君得句老猶能。遙憐夜夜登樓處。江似纖羅月似燈。</text>
<title>偶吟</title>,<text>淡煙微雨小溪傍。嫰綠殘紅闘晩芳。縱値韶華爭滿目。其如世事劇消膓。無心許破山妻釀。有淚和吟野老章。欲問震宮廻軫日。塞天西北路茫茫。</text>
<title>新搆堂成</title>,<text>曾僑斗屋容羇旅。新搆茅堂荷邑侯。湖海棲遲眞不薄。亂離居處更何幽。層階曲沼須知過。竹戶松欞已覺優。着我病身能幾歲。他時應倍戀幷州。</text>
<title>七月旣望。月色甚佳。主倅邀余。泛舟于月松前浦。舟中有作。</title>,<text>新秋旣望泛湖船。小浦微風細草邊。亭隱碧松山入霧。棹穿明月水浮天。庚辰壬戌時前後。吾輩蘇翁迹接聯。空外一聲橫鐵笛。剩敎飛鶴過蹁躚。</text>
<title>西川書事</title>,<text>偶居東海纔經歲。仍寓西川始自今。秪爲病身違世久。非關晦迹入山深。交遊野鹿兼沙鳥。門戶寒流與碧岑。唯有戀君心一寸。應猿時向五更吟。</text>
<title>和嚴明府見寄</title>,<text>喜長東牕玉樹柯。雲山幾許隔京華。纔安丹鼎神如水。未躡鸞驂氣已霞。五柳縱無高士徑。千桃恰似道人家。期君與我同幽躅。看盡春來滿洞花。</text>
<title>九日</title>,<text>二年九日平寧海。每度佳辰忽漫逢。誰道客居籬遶菊。自憐愁疾髩成蓬。花寒易攪殊方淚。酒薄難開亂世胸。江上故園應寂寞。竹扉遙掩夕陽中。</text>
<title>至日有感 箕城錄止此</title>,<text>流年忽忽人間逝。至日凄凄客裏逢。莫怪天涯異風俗。自憐川上老形容。陽烏暗動葭灰煖。崖蜜新刳豆粥濃。却憶向來趨鳳闕。馳珂每趁五更鍾。</text>
<title>和子長 以下四首雙城錄</title>,<text>官居寂寞似山居。時借餘閑命小車。愧我政聲非漢際。多君詩律是唐餘。半生聚散期難定。末路行藏計轉虗。關外共來春向晩。風煙滿目淚盈裾。</text>
<title>蓮堂次韻</title>,<text>騷人於此題新句。欲和還慚錦不如。但使村氓爭買犢。何煩廨宇獨懸魚。春衙靜處苔封印。午睡凉時雨瀉蕖。長嘯倚欄消永日。白頭羞戴聖恩虗。</text>
<title>酬鄭廣文見贈</title>,<text>寥寥千古絶徽音。獨抱閑愁對月吟。海內幾人知白雪。世間無地捨黃金。憐君客久仍多病。笑我年衰只有心。秋雨郡齋寒燭夜。倘開棊局散幽襟。</text>
<title>鄭僉知 好學 挽詞</title>,<text>憶曾新赴雙城日。爲我重開遠別筵。屢喜尺書關外至。忽驚凶聞洛中傳。虞公有壽官仍達。賈馥生孫福更全。怊悵明年春向晩。滿園桃杏爲誰姸。</text>
<title>春日有賦</title>,<text>自憐遲暮寄殘棲。依舊茅簷短不齊。花塢偶緣當戶窄。松籬故爲見江低。圖書有癖敎兒整。名姓無心向客題。病起怱驚春事晩。櫻花落盡小園西。</text>
<title>遣懷 十首</title>,<text>雨收平野散煙霏。槐柳陰陰黃鳥飛。江日欲斜帆去遠。野棠初落蝶來稀。暮年消渴常高枕。長夏逍遙且釣磯。西塞人廻知幾日。寂寥空倚小山扉。文忠公。方拘瀋故云。其二避疾江村塵不侵。隨身唯有古玄琴。柴扉近水朝開早。滿薦依林午坐深。每見山僧求遠志。時逢野老暢幽襟。長安日人登臯望。目極浮雲無限心。其三滚滚長江東北來。披襟獨上望京臺。幾番風雨春都過。千里關河客未廻。藥每從晴日晒。書籤唯共白雲堆。自憐久抱相如渴。僊掌難承露一杯。其四莫道金緋解誤人。早將榮悴等微塵。春來貧病知無賴。老去文章覺有神。啼鳥落花深院裏。淡煙疎雨暮江濱。幽期更結東臯子。共待沙頭月色新。其五長洲煙斷遠沙明。春草連空宿雨晴。白首詩篇渾漫興。滄波鷗鷺復深盟。孤舟正向江頭繫。長笛誰敎月下橫。且喜家僮能解事。尋芳隨我抱琴行。其六柴扉終日俗塵無。牀上圖書靜味俱。莫道經春常藥餌。還憐滿地是江湖。竹林茶臼煙同靜。蓮浦漁舟月共孤。客去野亭渾寂寞。坐苔隨意弄鳧雛。其七白沙晴石浦東村。遲日輕風水竹軒。直取香茶兼美酒。還隨柳陌傍花源。嵇康懶慢仍疎禮。范蠡逋逃自屛喧。多謝流鶯偏厚我。淸晨百囀到西園。其八悠悠世事水東流。占得生涯此一丘。簪紱極知終有累。江湖莫道且無憂。桑陰欲瘦蠶全老。梅雨遲晴麥未秋。興到時乘孤艇去。煙波深處鷺雙浮。其九江海年年久索居。故人誰復記樵漁。樓高獨倚斜陽後。帆逈偏看細雨初。工部傷春詩漫賦。茂陵多病酒仍疎。向來恩寵眞如夢。長憶金蓮照直廬。其十經年消息阻長安。鏡裏朝看髩色寒。季世極知吾道喪。瑤徽難向俗人彈。春江萬里空歸棹。明月三更獨倚欄。遙憶西遊澤風子。共將肝膽際艱難。</text>
<title>送朴尙之按海西</title>,<text>煌煌玉節映靑油。又是君行渤澥陬。東土艱危今轉甚。西門策應向來稠。恩從文武全才異。望屬澄淸一道優。試向碧城尋舊事。棠花落處淚先流。</text>
<title>題城西舊屋</title>,<text>數間破屋城西在。亂後歸來倍愴悲。瘦竹老松猶有節。小桃繁杏已無枝。囊空敢欲營新搆。計拙唯知守舊基。幸有終南不相負。開簾翠映幾篇詩。</text>
<title>禁直書事 三首</title>,<text>楊柳靑靑滿御溝。晩鶯千囀在彤樓。龍墀雨過甎如洗。鳳闕煙消瓦欲流。僊漏正稀高閣報。宸心應倦上林遊。微臣日日徒歌詠。萬歲祥光繞玉旒。其二吾王昔疾庶幾瘳。聞道停筵歲五周。不是聖明心少倦。秪緣炎暑氣方遒。日高鳷鵲穠陰合。雲近蓬萊瑞色浮。莫怪龍鍾叨禁衛。昔年經幄荷恩優。其三巖遷地坼又川斷。日日藩臣馳啓來。聖代固知無闕事。皇天應不降虗災。卽今宵旰勞宸念。從古艱危仗異才。僵卧直廬愁不寐。霜華一任鬢邊催。</text>
<title>次僊舟韻。仍贈靑江。靑江。呂公爾徵號。</title>,<text>昔年江上共閑居。恣意招尋徑幾鉏。徙倚水樓梅雨後。試開山釀杏花初。極知聚散隨雲數。長恨音書隔歲疎。關外纔分郭西會。願從今日久相於。</text>
<title>題統軍亭 以下二首。西征錄。</title>,<text>統軍亭上試登臨。松鶻山頭日欲沉。已是客心驚絶塞。還愁物色際窮陰。天低鴨水寒煙積。地近龍沙暮雪深。路指遼陽知幾日。會看城郭獨留今。</text>
<title>和金書狀有懷李賓客道章韻</title>,<text>斷盡心膓血淚紅。殊邦尙滯我儲宮。那堪玉馬當年北。未卜靑轅曷日東。賓客蒙戎裘已絮。使臣蕭颯鬢如蓬。臨行最是相思處。人在天山丈雪中。</text>
<title>哭韓判書元之 名仁及</title>,<text>吾儕曾赴瀋陽時。歲暮狼山鴻燕違。秪喜衰年身並健。那知此日露先晞。相門埋沒誰傳業。卿月凄凉自掩輝。翰墨偏傷餘事盡。彤毫無復共君揮。</text>
<title>送張扞城仲會之任 名瑠</title>,<text>永郞湖北僊遊島。淸澗亭前萬景臺。捴爲水城治內屬。還如寶障畫中開。殘生舊癖三花在。明府新恩五馬催。報道海鷗慚愧意。十年蹤迹尙塵埃。</text>
<title>次戴幼公自遣韻</title>,<text>自憐頭白未歸身。與物相忘懶是眞。江海不嫌元有素。琴書絶愛靜無塵。睡魔當檻欲向午。啼鳥隔林纔送春。愧負一樽酬令節。老夫生計任長貧。</text>
<title>沈元直寄示燈夕一律。次韻却寄。</title>,<text>八日觀燈盛我東。一年佳節喜重逢。千家簾幕昏鍾後。九陌風煙霽景中。影奪南樓新挂月。光爭西嶺遠傳烽。衰翁强欲今宵醉。行樂宜須少日同。</text>
<title>韓平君李公 慶全 挽</title>,<text>出入三朝拭目看。名家符彩暎衣冠。定從天上來眞氣。爭耐人間乏大丹。業在靑氊垂不朽。位聯黃閣若無官。詞塲平昔叨推奬。匣裏峩洋誰爲彈。其二岱岳精靈已杳冥。高才元自厭塵溟。平生白雪非時調。暫隱金門是歲星。篋裏詩篇尋次第。朝端耆舊想儀刑。靈輀哭送違江路。伏枕空添淚眼熒。</text>
<title>和僊舟見寄</title>,<text>朝朝懶慢不開扉。卧看隣雞啄黍飛。地自僻來無俗事。身從病後謝朝衣。寒花寂寞當佳節。歸夢尋常在翠微。遙想浦東鷗鷺伴。水深沙淨網羅稀。</text>
<title>再和僊舟</title>,<text>城西共掩碧苔扉。遲暮身如倦鳥飛。江海未尋鷗鷺約。雲山空賦薜蘿衣。閑情且喜秋來足。筋力誰憐病後微。時菊正開新酒熟。從今會合莫相稀。其二昔年曾住浦東扉。但見沙禽日日飛。朝撥藥爐雲出竈。夜廻漁艇月盈衣。未歸秪爲君恩重。强仕非關餼廩微。自笑踈慵兼疾病。門前一任故人稀。</text>
<title>遣懷。用前韻。</title>,<text>風吹落葉擁寒扉。又是雙雙塞鴈飛。北海孤臣持漢節。蕭關戍客戀吳衣。城高幾處砧聲急。門掩三更月影微。西望靑宮今更遠。不堪消息比全稀。</text>
<title>和僊舟</title>,<text>悠悠塵世四愁侵。對鏡還慚鬢照金。籬下菊花猶未落。樽中竹葉更堪斟。嶺雲北去聚還散。江水東流浮又沉。剛喜林宗數相贈。陽春白雪捴希音。</text>
<title>禁直。偶次杜律宿府韻。</title>,<text>官槐葉落御溝寒。再直東廂永夜殘。風引禁鍾愁外聽。月分銀燭淚邊看。齊天變酷虞憂大。魯國民飢賑救難。聞道至尊宵旰久。微軀此日敢求安。</text>
<title>題曺敎授臣俊亭壁</title>,<text>愛君精舍傍淸溪。復有垂楊夾路齊。衣冠晉室今昭代。歌舞襄陽古大堤。橋橫南洞僊蹤遠。簾捲西山雨氣低。况是靑春將向暮。園花澗草使人迷。</text>
<title>七夕。次趙胤之韻。名錫胤。</title>,<text>西街門掩少人過。垂老其如抱病何。坐聽莎雞悲玉露。卧看牛女渡銀河。夢中江海孤舟在。愁裏光陰兩鬢多。只自逢秋增感慨。中心不是怨蹉跎。</text>
<title>霍將軍出塞曲 澤堂云。鴻麗又遒。其進可量。</title>,<text>虜騎乘秋入。將軍渡海征。嚴霜明組練。白日走雷霆。劒拂天星動。弓開海月明。鐵衣成雪色。金甲化鱗形。絶域龍旌擁。連營鼉鼓鳴。天寒陰磧逈。日暮塞垣平。朔氣侵高壘。邊聲動遠坰。追奔臨大漠。戰罷背孤城。萬竈煙沉夜。三更月照營。秋魂驚玉帳。鄕思斷瑤箏。爲報皇恩重。非關彩畫榮。終應驕虜滅。腰下有靑萍。</text>
<title>宋評事 邦祚 挽十六韻</title>,<text>多士興王國。惟公抱大才。威容重山岳。高論肅霜雷。筆健凌風掃。文雄倚海裁。剛膓能嫉惡。天性樂銜杯。身命逢多舛。神人見共猜。泥途困驥足。丘井偃龍腮。會有邊戎警。旋聞幕職陪。參謀同晉郤。元帥異唐裴。壯志三邊在。嚴程萬里催。方期瀘水捷。遽見雪山摧。塞外羇魂斷。城邊旅櫬廻。平生六品秩。餘慶四嬰孩。久托芳隣契。偏深蒿里哀。誰言仁得壽。吾恐酒爲災。地古川空逝。天荒夜不開。邦家今殄瘁。樑棟更無材。</text>
<title>江上索居。寄秋灘道兄三十韻。</title>,<text>江水流無極。雲山復幾層。草靑迷舊國。花落隔春陵。爲客嗟遲暮。懷人忘寢興。摧頹憐病鶴。脫略羡秋鷹。道契紆曾忝。詩壇仰早登。律工黃竹叶。調絶碧雲凌。飛動形神釋。精微造化憑。性豪輕貴勢。才富不驕矜。毁譽名逾盛。風流價益增。靑蛾彫更護。白馬老猶乘。晩向麻湖住。多逢藝苑朋。笑談時恣意。和唱日爭能。赤管中山兎。霜牋古剡藤。春袍明蜀錦。夏簟動淮氷。睡覺知煎茗。歌傳識采菱。酒旗花外肆。漁店雨邊燈。勝地招尋數。佳辰宴會曾。錦屛圍畫燭。綺席疊紅㲪。淺酌初開面。淸篇更服膺。殷勤感高遇。疎懶愧無稱。旅食加淹滯。天時漸鬱蒸。年華難得駐。衰疾轉相仍。杖信供烏竹。巾從製白綾。農方求野老。藥物賴山僧。待月琴宵抱。看雲几晝凭。索居封蓽戶。終寠對塵㽅。每憶依瓊樹。長勞望玉繩。江遙春斷鯉。地熱曉多蠅。舊習存工部。新詩寄右丞。秋應歸故里。掛席過驪興。</text>
<title>代沙溪老叔。挽鄭相公守夢。</title>,<text>慟哭吾時晦。平生是別知。交情老不淺。年齒少差池。學自儒家得。名從弱冠推。當廷持正論。末路任多歧。枳棘鸞凰老。菟裘歲月遲。周旋前席日。漢道中興時。海闊洪鱗縱。衢平逸足馳。宋朝稱馬范。虞代數龍夔。士習須先正。君違念篤裨。霜臺朱夏冷。黃繖午陰移。剴切延英奏。端明國子師。聖心方有眷。天意竟難期。忍見元成箚。空聞謝傅儀。人亡琴斷曲。身病髩餘絲。間世才俱盡。同門學更誰。無由覩三昧。寂寞殿中帷。</text>
<title>江上索居。追述同舟之興。兼及時事。遠寄巴陵沈元直情契。二十六韻。</title>,<text>黃驪江水北。巴子縣城西。兩地音猶斷。相思意益悽。年侵俱老病。世亂各羇棲。少小同騎竹。隣家問闘雞。玄琴固膠漆。古劒照玻瓈。嚮日孤舟共。春江細雨迷。芳菲三浦遠。松栢二陵低。楮子晴光晩。凌虗夜氣凄。飄如脫塵臼。快欲上雲梯。野渡逢僧話。沙郊聽馬嘶。平川看渺渺。芳草詠萋萋。水驛遙仍小。風帆亂不齊。急灘移轉眄。高岸入奔蹄。峽險疑巴蜀。湖淸似會稽。棊同一局掃。詩共幾篇題。弋鷺臨雲浦。觀濤過月溪。舟中喜披豁。江上惜分携。客恨餘千種。離愁更萬倪。柳晴煙似織。花落錦成泥。獨卧春將暮。同遊迹已睽。邊虞正如此。廟筭定于奚。海島雲連軸。關山月動鞸。自多忘寇盜。誰復愍黔黎。野哭煩寃鬼。村啼老寡妻。古來多亂後。重見太平躋。努力須相保。詩糧早晩齎。</text>
<title>奉寄姨兄伴鷗堂</title>,<text>胡雛時未滅。關塞歲無寧。兩地分離日。中天若散星。海鷗應浩蕩。江鴈獨飄零。疇昔頻歡會。佳辰幾醉醒。具君梅樹宅。韓氏栗林亭。把酒杯含翠。題詩筆惹馨。自多親鄂棣。誰料逐流萍。峽險驕豺虎。沙寒病鶺鴒。晴波隨白鳥。破榻對殘螢。舊夢時騎竹。新愁數變蓂。落花餘古寺。芳草滿春汀。謾興誰堪語。淸吟每憶聽。人生難更好。世事飽曾經。共願依桑榟。加餐送晩齡。</text>
<title>楊江會後。奉次元帥柳川老爺寄惠詩韻。</title>,<text>庾賞南樓夜。蘇遊赤壁天。風塵餘一老。江漢會羣僊。月色同今古。杯心共聖賢。韜鈐聲籍甚。舟楫興猶偏。武略兼文雅。花牋疊綺篇。不妨歌勝事。魚目混珠傳。</text>
<title>挽金司果 翟</title>,<text>憶昔遊鄕里。情深比弟昆。童年猶勇銳。家行更推尊。發迹風塵際。從軍歲月奔。男兒方有志。上將獨無恩。事可傷千古。寃應抱九原。寒風吹易水。白日晦轅門。原隰求同氣。松楸返斷魂。邊虞今政急。重爲拭啼痕。</text>
<title>挽李姻丈</title>,<text>聞說吾尊丈。平時名輩流。子蘭元儉素。方叔亦淸脩。早絶繁華慕。先知孝友求。萱堂嗟日短。荊樹樂花稠。晩節能存驥。窮鄕久飯牛。家貧心轉楚。身老夢驚周。鴈影秋風斷。琴絃夜月愁。餘存今宰相。幾箇舊交遊。共惜功名薄。誰知志行優。追榮猶足尙。看取惠連休。</text>
<title>送旌善鄭使君姨兄之任十二韻</title>,<text>往日星同散。今朝手更携。亂離那忍說。衰白轉堪悽。我欲歸江上。公今赴嶺西。僊鳧新氣色。靑雀舊沙堤。聞道玆旌善。谿山彼會稽。地荒民少戶。林僻獸交蹄。峽棧穿雲細。村籬傍石低。寺空龜已老。樓古鳳難棲。化可馴飛雉。閑應賦碧雞。漢儀雖甚肅。胡馬尙頻嘶。側聽安邊策。還慚倚柱題。泰人如避世。一訪武陵溪。</text>
<title>挽尹處士戚丈</title>,<text>茂松名世族。丘壑出塵姿。素履安貞吉。佳辰選勝奇。風流吾所慕。行義衆多推。每惜高生老。還聞陸子萎。人情豈無憾。天道止於斯。寂寞臨臯宅。凄凉脩楔詩。追歡如昨日。承誨更何時。錦水難同釣。春牀獨對棋。門賢嗟已盡。鄕黨敬阿誰。忍淚題新挽。江天無限悲。</text>
<title>延平府院君李公 貴 挽</title>,<text>今代興王佐。如公更有誰。從師早聞道。遇主許匡時。宇宙彝倫炳。山河盛業垂。封章盈御篋。直氣動天墀。一疾緣憂國。重宸痛失龜。尙書奏不復。太傅贈徒悲。慘憺經綸地。凄凉殄瘁詩。哀題未敢盡。爲有史臣詞。</text>
<title>南薰琴二十韻 月課</title>,<text>歷數歸玄德。重華協放勛。璣衡七政叶。平秩四時殷。岳牧仍頒瑞。丘陵遂徧焄。雨暘咸若序。鳥獸各安羣。殿古茅茨色。衣新日月紋。共兜就流放。稷契贊憂勤。景命光三極。洪輝暢九垠。泰和陶位育。川嶽效靈氛。瑞羽儀韶奏。衢歌頌慶雲。歡情同品類。樂事自朝曛。思人靈襟洞。聲隨妙指分。五絃含淡泊。一拊氣絪縕。鼓舞乾坤化。裁成禮義文。和風解民慍。陽德浹人醺。大樂須明聖。希音邁俗聞。泠泠千古調。蕩蕩萬邦君。制作侔神造。聲容想典墳。疏徽嗟寂寂。急管謾紛紛。正雅今亡矣。鏗鏘豈樂云。中興屬此日。舊曲祝南薰。</text>
<title>鞦韆 月課</title>,<text>紫陌收新雨。風微楊柳邊。淸明好時節。羅綺競鞦韆。擧袂初含態。蟠巾欲闘姸。廻廻逐飛絮。嫋嫋若飄煙。肯許傍人送。爭期高樹穿。寶釵從墮地。飛舃學昇天。輕燕還思妬。淸飈更借便。渾疑王母使。降自太淸筵。不數霓裳舞。何煩彩舁牽。罷來仍一笑。花靨更堪憐。</text>
<title>挽朴管餉姊兄</title>,<text>人事遽如許。此懷難可裁。仁胡天嗇壽。才亦鬼深猜。忽忽傾朝露。悠悠隔夜臺。達夫官未大。文擧酒爲災。暮里風凄笛。春牀月照杯。一哀追宿昔。相愛自童騃。不復英姿見。何時淚眼開。蒼茫東海上。題挽更膓摧。</text>
<title>送崔代言子廸朝京賀冬至聖節 名惠吉</title>,<text>日月開昭代。梯航仰聖豪。吾王重使价。之子實賢髦。妙簡纔膺命。先行不憚勞。孤舟載忠信。長路任風濤。霧罷飛晴鷁。波恬沒巨鰲。歌鍾聞帝里。豼虎見軍牢。鶚立趨丹陛。山呼拜赭袍。一陽生碩果。千歲結蟠桃。餘事能專對。全才信寡曹。歸期指燕社。別意贈龍刀。努力身方健。明時運更遭。遙吟送君處。萬里海天高。</text>
<title>遊楓岳二十韻。次東淮韻。與使相亞使同賦。</title>,<text>天下名山是。乾坤淑氣鍾。紛然狀各異。或若揖斯恭。脫網獅通穴。留巢鶴有蹤。周回數百里。一萬二千峰。洞秘僊何處。巖藏寺幾重。排空束寒玉。列地揷芙容。秀色偏宜霽。奇形必在冬。雙爐峰並峙。萬瀑水爭洶。地暖霞蒸腹。天晴日盪胸。孫吳方結陣。楚漢已交鋒。絶磴靑蘿掃。飛泉白石舂。得非經禹鑿。無乃入秦封。謝氏應投屐。王公幾住筇。草行眠午麝。花坐閙晴蜂。每過楓林下。唯聞澗響淙。桂疎蒼冉冉。芝長紫茸茸。直到香城上。飜疑玉女逢。東方亦有嶽。海內此爲宗。淨界知今大。塵心愧昔慵。丹砂從可鍊。早晩訪喬松。</text>
<title>挽東岳李詞伯 安訥</title>,<text>靈源分德水。文彩照淸門。東岳元無敵。容齋卽有孫。高懸儼鍾律。幽好洞乾坤。餘事聲華富。平居制行敦。選廉朝右望。旌孝里閭尊。仕路難容狹。人情不諒寃。長沙吟鵩賦。宣室荷鴻恩。共惜賢勞獨。那知疾病繁。曠懷嗟未展。眞作更誰存。藉甚詩千首。飄零酒一樽。門墻曾托迹。瓜葛復同根。尙幸阮咸在。凄凉要共論。</text>
<title>三月初二日。與澤風白軒諸人。會于楓溪洞池閣。各用前日聯句韻爲詩。盖餞水北公也。</title>,<text>浮世眞多事。吾儕復幾人。誰知聯句會。正屬踏靑辰。別意須深酌。時虞在一嚬。谷暄花有信。池淨閣無塵。淚落懷賢久。魂驚送友頻。偏憐林外鳥。啼盡滿園春。</text>
<title>悼羅夢賚</title>,<text>昔公淪謫日。吾適宰丹陽。白首同天末。靑燈幾夜牀。神交元莫逆。浮世轉荒唐。聚散星移久。關河路阻長。佇聞宣室召。俄見杜陵傷。寂寞喬山震。凄凉栢府霜。世皆趨靡靡。人孰貴堂堂。不盡才難淚。時危更萬行。</text>
<title>都門餞二疏十韻 月課</title>,<text>雙携几杖向丘樊。二老同休世罕存。成宦却嫌身已老。知幾不俟日將昏。許歸骸骨恩偏異。加賜金銀寵亦蕃。十里都門開祖帳。千官駟馬簇朱軒。鴻飛雲外秋天遠。鴉散城頭夕照翻。名藉滿朝賢共惜。事傳行路盛爭喧。一家叔姪皆明哲。萬古人臣是達尊。高躅已堪追范蠡。淸風猶許繼東園。向來紳笏趨鵷鷺。此去溪山伴鶴猿。無限送行怊悵意。靑山欲暮更傾樽。</text>
