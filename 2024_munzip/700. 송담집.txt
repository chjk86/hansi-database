<title>正陽寺</title>,<text>月隱靑蓮外。雲生古㙮西。淸簫擬一弄。秪恐鶴驚栖。</text>
<title>記夢</title>,<text>千挺簷前竹。一條檻外泉。林塘雨初歇。香濕採蓮船。</text>
<title>金泉寺</title>,<text>雲氣連松檻。泉聲爽客襟。隔林啼杜宇。殘月半峯陰。</text>
<title>栗峯姜察訪繗贈簑</title>,<text>細雨前溪水。垂綸坐釣磯。阿誰剛解事。贈我綠簑衣。</text>
<title>題宋擇善臨淸堂</title>,<text>蕙路無人問。松雲深復深。臨淸營小築。魚鳥是知音。</text>
<title>草堂。用板屋韻。和朱文公南嶽唱酬韻。</title>,<text>琴書一室靜。松竹碧參差。白首長昏飮。經春不賦詩。</text>
<title>題畫簇</title>,<text>遠峀㘅殘照。寒沙漲暮烟。幅巾三兩子。驅馬渡長川。</text>
<title>感懷</title>,<text>人生百歲間。倐若風中燭。萬事不關心。山樽聊自酌。</text>
<title>錦雲亭避暑。示主人。二首</title>,<text>月臨山檻外。花落藕塘中。勝境逢知己。淸樽幸不空。林月向人明。荷香透檻淸。肝腸托樽酒。一笑話平生。</text>
<title>悼朴老</title>,<text>早歲欣相遇。偕成白首翁。存亡今幾日。宿草又秋風。</text>
<title>遊山。以行到水窮處。坐看雲起時。分韻。十首</title>,<text>錦繡秋容凈。玲瓏碧澗淸。閑携九節杖。踏遍亂雲行。山僻水泠泠。松深雲皛皛。衣纓多誤身。卅載始重到。二樂癖難痊。紛華心不起。平生一筇枝。踏遍名山水。露凉千澗菊。霜染萬林楓。邃谷彤霞漲。尋眞路欲窮。澗水凈無聲。松雲自來去。萬鍾等浮雲。烟霞吾欲處。掛冠碧桂枝。朗咏松風下。世事不關心。携琴臨水坐。雲林隔綺陌。誰與較忙閑。白石携琴坐。靑山柱笏看。收身雲壑裏。懶學媚人文。末路誰知己。靑山有白雲。山心不自聊。步入蒼松裡。僧向潭邊歸。雲從巖上起。本是耽山客。初非經世姿。烟霞遂踈懶。無術佐明時。</text>
<title>松潭口占</title>,<text>西潭月欲沉。山客眠初覺。拓戶坐三更。深林哭射豹。</text>
<title>草堂卽事</title>,<text>山檻雨新晴。竹西流朗月。候蟲那忍聞。心緖轉悽絶。</text>
<title>叢石錄。呈殷把捴老爺。</title>,<text>勝境逢仙侶。秋花暎酒觴。莫愁歸路黑。天際月流光。</text>
<title>蒼屛亭</title>,<text>細草沿長路。幽花映斷坡。東風一樽酒。斜日獨長歌。</text>
<title>松潭 三首</title>,<text>榮落平生事。悠悠八十年。舊遊成悔吝。新興屬林泉。逕菊叢叢嫰。巖楓葉葉丹。臨流拚一醉。綠水暎酡顔。南磵雪初晴。西巖雲自起。日高尙擁衾。誰識閑中味。</text>
<title>題畫屛</title>,<text>霜林烟散後。平楚日斜時。恠殺雙寒鵲。多年着一枝。右鵲積雨初收脚。泉甘草自芊。田家稼事息。隨意卧溪邊。右牛</text>
<title>秋夜偶吟</title>,<text>寒暑迭相傳。年光疾於羽。幽人耿不眠。絡緯終宵語。</text>
<title>寄沈判决令侍</title>,<text>英豪天下士。人說沈徵君。何事湘江畔。空傷楚客魂。</text>
<title>題成仁仲舊居</title>,<text>悠悠駈馬渡長流。無限風光動客愁。江上幽居人不見。白雲紅樹爲誰秋。</text>
<title>題贈學齡上人 二首</title>,<text>蕭然甁錫一閑禪。來自龍巒翠靄邊。簿領正稀春晝永。泊然相對話山川。鄰城佩綬亦君恩。咫尺松楸隔白雲。偶與比丘談往事。千行老淚落紛紛。師語及亡弟事。愴然而作。</text>
<title>憶弟</title>,<text>桐花落盡雨新晴。殘堞無人野鳥鳴。湖嶺迢迢鄕信斷。海濤聲裏獨含情。</text>
<title>贈道和上人</title>,<text>甁錫飄然下碧峯。白髭靑眄舊形容。翻思昔日相携處。安養庵前月掛松。</text>
<title>宿長正津</title>,<text>小店踈籬擁曉霜。轉蓬心事倍凄凉。長風捲海濤聲壯。驚却還家夢一塲。</text>
<title>三日浦</title>,<text>二十年前此地遊。丹書巖下繫孤舟。只今白首重來訪。依舊風光豁病眸。</text>
<title>宿明波驛</title>,<text>踏盡鳴沙古驛程。淡烟斜日掩柴荊。孤村夜久喧囂息。隔水猶聞一杵鳴。</text>
<title>次淸澗亭韻</title>,<text>碧海朱欄酒滿缸。蓬壺風景自無雙。沙禽喚起滄洲夢。日出扶桑人倚窓。</text>
<title>祥雲亭</title>,<text>吸盡襄陽酒百巵。鳴沙歸路月如眉。驚濤駭浪掀坤軸。疑是千兵萬馬馳。</text>
<title>秘仙臺。看日出。</title>,<text>淸曉鳴沙信馬行。仙臺高揷海雲平。登臨直待扶桑旭。萬里晴光一㨾明。</text>
<title>叢石</title>,<text>踏盡金剛千萬峯。來尋叢石四仙蹤。滿天明月滄洲靜。笙鶴一聲人倚松。</text>
<title>宿中臺山店。待繡衣之行。客思蕭凉。苦無悰緖。口占拙語。錄奉大應。二首</title>,<text>屛擁千峯一逕深。踈籬矮屋隱楓林。蕭蕭落木三更雨。挑盡寒燈聽曉砧。三年天末未言歸。白首如今悟昨非。却憶故人高遯處。白雲紅樹掩柴扉。</text>
<title>臨瀛府。贈巫峽兒玉桂香。</title>,<text>雲消巫峽月揚輝。玉桂天香襯客衣。低唱艶歌樽有酒。高樓談屑政霏霏。</text>
<title>家姪仲綏。因道正揔攝。寄聲。</title>,<text>蓮社蒲團伴靜禪。松聲月色二更天。萬金書札來何自。知是烟霞袖裡傳。</text>
<title>錄寄榮老。兼示仁叔福汝。聊叙未歸之情。三首</title>,<text>嶺樹江雲魚鴈稀。兩鄕情思淚空垂。如今始决歸田計。夜雨聯床喜有期。鄕國東風客未回。小梅無主爲誰開。重尋舊隱知何日。倘把山翁舊酒杯。孤城寂寂吏人稀。關塞紛紛羽檄馳。想得船巖春正好。綠蓑靑蒻夢相隨。</text>
<title>叢石瀉懷 三首</title>,<text>霧罷滄洲日上初。千叢碧玉畫難如。風光信美非吾土。終憶鄕山水竹居。勝日携尊坐綠苔。天涯春思若爲裁。萬條蒼玉臨寒渚。爭似淸堂竹映梅。扶桑一面水浮天。關嶺千重道路綿。骨肉團圓知幾日。東風回首思茫然。</text>
<title>田家四時 四首</title>,<text>槿籬茅屋稱幽栖。碧柳靑蒲遶斷堤。斜倚小欄慵不起。百花叢裏聽禽啼。脩篁碧霧擁西東。寄傲南窓一老翁。深巷綠苔人不到。石榴花落小庭中。田家歲熟足生涯。白酒黃花興更賖。霜落小𦤎明活畫。滿林紅錦夜來多。醉擁重裘不怕寒。土床晴旭午眠閑。窓前一樹寒梅在。留與吟翁靜裡看。</text>
<title>罷官阻雪。寓回山尹生家。三首</title>,<text>居人不解世炎凉。爭把春壺勸一觴。取醉偶成猿鶴夢。一筇重到舊金剛。山外孤村似故鄕。杏花踈雨燕飛忙。蒼苔侵逕無人問。一枕欹來睡味長。榾柮頻燒煖土床。登盤新菜當膏梁。塵喧靜處門長掩。山杏花陰覆短墻。</text>
<title>摩訶衍</title>,<text>參差瓊峀水東西。千仞丹崖獨鶴栖。巖畔碧桃春欲暮。子䂓無數月中啼。</text>
<title>眞歇臺</title>,<text>天衢輝映玉千叢。碧霧紅葩活畫濃。何處古庵僧禮佛。磬聲遙落白雲中。</text>
<title>海雲亭 在漁村</title>,<text>海天無際水如烟。淸坐湖陰思渺然。鶴馭已旋亭獨在。只今松月向人圓。</text>
<title>林亭謾興</title>,<text>松雲竹霧晩沉沉。落日平臺坐綠陰。一抹炊烟連碧海。前村雞𪀋雜沙禽。</text>
<title>弱水驛</title>,<text>林霏初散月侵門。魚躍楓潭動錦紋。西崦僧來尋遠客。滿筐山果帶霜痕。</text>
<title>槐山道中</title>,<text>十年戈甲困生靈。塞上猶留萬國兵。白首壯心還寂寞。龍泉無賴匣中鳴。</text>
<title>黃岡川上露宿</title>,<text>黃茅極目四無村。雲駁天衢月吐呑。露宿寒沙人不寐。五更風雪滿衣痕。</text>
<title>送宋察訪福汝謝恩之行</title>,<text>弓㫌忽到水雲鄕。征旆遙遙指洛陽。別後林亭秋社飮。與誰爭把菊花觴。</text>
<title>春日。園中偶吟。四首</title>,<text>小雨廉纖日易昏。遊蜂啼鳥靜中喧。天機衮衮春將盡。無限閑愁獨掩門。巷絶輪蹄晝不譁。黃冠慵着鬂鬖髿。柴扉手拓踈篁外。步出林亭踏落花。落盡山花雨意沉。黃鸝嬌囀綠槐陰。扶筇獨立蒼林下。閑看白雲生遠岑。幽居閑占碧山阿。白晝林中啼蜀魄。除却看書與種花。更無一事煩心曲。</text>
<title>題韓景逸月浦亭</title>,<text>高人如玉隔烟霞。淸夢尋常度碧波。邂逅一樽相對地。半江斜日照蘋花。</text>
<title>贈雪壑居士 二首</title>,<text>荊江詩老久聞名。白首相逢眼忽明。從此一竿江上石。綠簑靑蒻共餘齡。浪迹江湖鬂已斑。一生魂夢斷人寰。濯纓歌罷滄洲靜。釣艇寒蘆月一彎。</text>
<title>送辛參議用錫</title>,<text>徵書催返翊淸朝。黃菊花邊送遠軺。別後悄然門獨掩。滿庭秋色雨蕭蕭。</text>
<title>余少時。癖成山水。江湖泉石之間。足跡殆將遍焉。老罹兵禍。飄泊窮鄕。每於淸晨靜夜。回憶舊遊笙歌觴咏之樂。邈若隔世。未嘗不發嘆而興懷也。仍賦嶺東紀行詩。以寓雅想云。二首</title>,<text>金剛三度宿靑蓮。天聖山中再訪仙。㝡愛淸平巖畔舍。梨花明月聽啼鵑。少年浪迹窮山海。晩節荒村與死鄰。藜杖只今空倚壁。白頭還作卧遊人。</text>
<title>贈鳳住寺僧</title>,<text>人生於世等風燈。萬事紛紛劇亂繩。臨死幸投閑世界。竹林深處伴高僧。</text>
<title>漢江。留別一松諸公。</title>,<text>遼陽孤鶴獨歸來。擧目山河淚不裁。賴是數三知己在。秋風江上把離杯。</text>
<title>草堂偶吟</title>,<text>脩竹千竿一老身。琴張經卷養吾眞。柴門寂歷經旬掩。落盡梅花不見人。</text>
<title>月浦泛舟</title>,<text>蘆花如雪水如羅。一棹蕭然泛碧波。林月欲升𩿨亂叫。滿衣風露聽漁歌。</text>
<title>碧落觀魚 亭名</title>,<text>千挺蒼髯蔭一丘。澄湖百頃澹如油。潭魚會我心機息。皷鬣波頭恣意遊。</text>
<title>䨥溪垂釣</title>,<text>綠簑靑蒻雨冥濛。秋水沙明徹底空。一尺細鱗新釣得。呼童吹火荻花中。</text>
<title>高寺尋僧</title>,<text>蘭社蓮房伴寂寥。白雲蒼靄暗楓橋。蒲團便覺塵緣盡。山水淸談夜達朝。</text>
<title>草堂偶吟</title>,<text>窮愁無賴鬂霜明。撫枕中宵百感生。香盡博山窓逗月。竹庭虗籟夜凄淸。</text>
<title>謾吟</title>,<text>松筠窓外雨蕭蕭。明滅寒燈伴寂寥。筭了一生多少事。正如鴻迹雪中消。</text>
<title>感時謾吟。錄呈朴士和。求和。</title>,<text>客懷秋色共堪悲。月轉脩篁坐久時。咄咄世間多少事。亂蛩聲裏獨支頤。</text>
<title>錄奉李丈吟契</title>,<text>我生斯世八十歲。君謫人寰近百年。閱得平生無限事。莫如隨分老林泉。</text>
<title>偶吟 四首</title>,<text>步出柴扉踏澗沙。曉來微雨濕梅花。呼兒換取前村酒。朗咏懷川十六歌。特地風光見未曾。衆山環擁碧崚嶒。閑來手植桃千樹。爛熳紅霞似武陵。吟筇隨意踏花行。新綠陰中囀小鸎。門巷寥寥人不到。一番春事與誰評。癖成栽植不曾勞。無數松筠映碧桃。一日纔醒十日醉。杏花村酒價偏高。</text>
<title>題山齋 二首</title>,<text>溪流一派入池淸。雲影天光蘸水明。萬事世間渾不管。碧松陰下坐看經。林花初謝雨濛濛。濃霧渾山不辨峯。半世東華餘悔吝。獨來雲壑撫孤松。</text>
<title>西華</title>,<text>壺中別有一乾坤。溪上幽栖鎖白雲。彷彿武陵源裏入。桃花流水路難分。</text>
<title>金泉寺</title>,<text>尋眞來扣白雲扃。一卧蒲團萬慮輕。夜久千林羣動息。滿川風露月三更。</text>
<title>題朴景輝蓮堂 二首</title>,<text>結夢林泉早解官。竹風松月有餘閑。新堂又就淸潭上。萬事都輸一釣竿。北窓終日卧淸風。塵土衣纓一夢空。暝色入林山更靜。碧荷香動月明中。</text>
<title>書院川上</title>,<text>平蕪十里澹斜暉。水碧沙明山四圍。好與漁翁結隣社。渚烟汀月共忘機。</text>
<title>和朱文公南嶽唱酬韻 十三首</title>,<text>次口占韻霏霏山靄晝常昏。列樹寬圍水上村。野老溪翁爭席罷。滿川明月照空樽。次擧韓退之話韻死生哀樂捴茫茫。萬事從今信彼蒼。除却琴書無別事。泊然相對一爐香。溪橋月夜。次馬跡橋韻。扶藜閑度柳邊橋。橋下淸湖蘸碧霄。明月滿川罇有酒。隔溪詩老可相招。溪橋雪後。次半嶺小憇韻。雪晴溪路聳吟肩。汀樹蒼茫捲暝烟。驢背風流人不識。斷橋扶醉夕陽天。秋夜獨坐。次景物甚佳。吟賞不暇韻。月逗踈林鴈有聲。窮愁無賴鬂絲新。舊時行樂渾如夢。誰記荒村白首人。次雪壓竹枝韻雪壓脩篁箇箇垂。百年淸賞惱吟詩。山窓夜靜寒無寐。直待蟾光相映時。次泉聲韻觸石寒泉徹夜吟。宮商歷歷自成音。眞源發處雲常掩。不許風塵俗子尋。詠雪梅。次枯木韻。竹邊三樹老槎牙。雪裡寒梢已結花。寄語東風桃與李。暫時繁盛莫須誇。松潭次蓮華峰韻秋晩林塘雨打蓮。紅房翠盖自嬋姸。千年幽賞無人續。默誦濂溪凈友篇。雪夜。次林間殘雪韻。松邊竹裏散瓊瑤。山檻寥寥夜尙遙。香盡獸爐人不寐。桂花澄澈上層霄。閑居。次望岳市韻。牢掩荊扉斷俗緣。鶴庭松竹帶茶烟。極知身外無餘事。閑伴漁樵送暮年。草堂夜坐。次讀信老詩韻。山窓靜夜坐無言。彈罷瑤琴獨悵然。感古傷今仍不寐。小梅新竹月娟娟。登雪峯。憶見丈老。次醉下祝融峯韻。怳馭秋天鶴背風。百年淸賞滌塵胸。高僧更憶雲蘿外。板屋蕭條對雪峯。</text>
<title>偶吟</title>,<text>功名半世鳥驚弦。晦迹田園二十年。除却琴書無箇事。竹窓高枕夢山川。</text>
<title>元日。病未上山。愴然而作。</title>,<text>一雨連宵苦未晴。泥途沒脛斷人行。自憐抱疾孤村裏。注目松楸百感生。</text>
<title>咏合竹三梅</title>,<text>三梅萬竹近窓欞。冷蘂寒梢一㨾淸。待得小軒明月夜。對渠連倒兩三觥。</text>
<title>三樹老梅。雨中發花。香滿一庭。</title>,<text>苔槎擁腫竹林間。夜雨催花滿樹斑。老眼却嫌昏似霧。折來移入手中看。</text>
<title>訪友人幽居</title>,<text>縈石淸流細有聲。山花如錦向人明。烟霞偶做琴樽會。回首人寰萬事輕。</text>
<title>船巖川上。次朴生貼中韻。</title>,<text>桃花流水武陵深。活畫川原暝色沉。豪氣不隨窮老减。百杯春酒一長吟。</text>
<title>寄春崖</title>,<text>小雨初晴三月三。百花齊發水東南。扶藜晩出林臯外。兩兩嬌禽語碧嵐。</text>
<title>節友堂八詠</title>,<text>手栽三樹近簷端。苦節須從雪裏看。獨抱瑤琴淸坐久。月移踈影上雕欄。梅鶴庭東畔偃然身。獨立風霜閱幾春。滿壑淸陰人不到。盤桓終日撫龍鱗。松花中誰信歲寒操。葉裏長存四節花。寄語滿園桃與李。暫時繁盛不須誇。四季塗林安石捴佳哉。漢使移從海上來。深院日長山更靜。絳英顚倒落蒼苔。石榴百花飄盡綠成陰。黃鳥時時送好音。誰植數叢山檻外。獨留春色助閑吟。芍藥幽軒盡日坐燒香。山雨溪風送晩凉。莫道春光今不在。此君方有十分黃。黜壇花琪樹重重擁小堂。分明三色燦文章。無端一夜纖纖雨。濕盡墻頭艶艶粧。三色桃瑞霧霏微濕碧虛。瓊葩玉樹互高低。晴雲塞路無人到。明月滿壇花影踈。碧桃</text>
<title>法泉洞感懷</title>,<text>一生憂患傷豪氣。雙耳全聾兩眼昏。爲瀉幽懷尋水石。樹容山色捴傷魂。</text>
<title>法泉納凉 二首</title>,<text>綠樹陰濃溪上臺。笑談終日穩傳杯。酣餘亂掬淸潭水。洗盡平生滿面埃。淸流白石好山川。松桂陰中足午眠。爭似世間袍笏客。一生顚倒火雲天。</text>
<title>幽居六詠</title>,<text>夷土爲臺種竹梅。四圍靑嶂畫圖開。殘年已判安心術。塵事無從入耳來。環碧堂淑氣氤氳雨乍晴。東風不盡百花明。嬌禽似識幽人意。故向樽前欵欵鳴。百花壇籬菊巖楓擁小堂。爲携村釀答年光。扶筇晩出東林外。梨栗經霜拾滿筐。賞秋亭踈松檻外竹爲隣。秋菊春梅氣味均。雖使語言終莫接。可憐情狀似相親。節友堂堂滅兵戈但有臺。祖先芳躅捴塵埃。可憐風月依然在。感舊傷今淚不裁。雙淸堂雨後泉流竹底通。碧桃花下小塘空。紅房翠盖看無斁。遠挹濂溪君子風。凈友堂</text>
<title>偶題</title>,<text>林雲捲盡雨初晴。露草寒螿徹夜鳴。愁倚小欄仍不寐。竹風蕭颯曉凉生。</text>
<title>夜坐</title>,<text>星斗闌干夜向深。竹西殘月下遙岑。幽人捲箔支頤坐。無數寒螿徹曙吟。</text>
<title>錦雲亭避暑</title>,<text>水風蕭颯韻踈篁。雲駁長天月隱光。夢罷西廂欹枕卧。滿池荷葉雨聲凉。</text>
<title>巫山江上。送別女孫。愴然而作。</title>,<text>巫山東畔大江涯。寒葉蕭蕭落晩沙。骨肉遠分天際去。滿巾衰淚獨還家。</text>
<title>全義曉行</title>,<text>霜落荒郊鴈有聲。曙星初轉月猶明。故山松桂頻回首。底事艱關向北征。</text>
<title>謾吟</title>,<text>笙歌文酒鳳城春。疇昔繁華迹已陳。萬死天南一掬淚。路迷何處是通津。</text>
<title>偶吟</title>,<text>經年旅食未言旋。無限鄕心獨悵然。莫恠夢魂頻渡漢。寸心長在古梅邊。殘年遠別舊雲林。歷歷溪山夢裡尋。幾日三梅亭上月。百壺春酒對君斟。</text>
<title>桃花洞小酌</title>,<text>九十翁携八十翁。桃花洞裏一樽同。誰將此日羣仙會。收入龍眠尺素中。申同知濟伯公九十二歲。桃花洞主人李宜仲八十二歲。宜仲公置酒邀余。余以七十八歲參席末。眞曠世奇會。梨園老娼錦樓仙，後莫愁年皆六十。歌者注介七十七歲。玉只六十歲。爭來做歡。捨嬋姸而取老醜。亦人惟求舊之義也。月沙相公晩際來會。恣意歌詠。穩做劇談。夜深還家。</text>
<title>謾吟</title>,<text>如聾如醉又如癡。不省人間是與非。萬竹堂深春寂寂。落花啼鳥掩柴扉。</text>
<title>聽流亭 二首</title>,<text>天邊浮翠是龍山。分外晴光映畫欄。一抹斜陽明遠峀。彤霞無數漲林巒。碧水東頭築小軒。一庭花竹動吟魂。夜深凉月淸於水。流照琴書倂酒樽。</text>
<title>次朴參奉芑貼中韻</title>,<text>萬竹堂淸蕙逕深。圖書滿架篆烟沉。西村野老來相問。閑把山樽對月吟。</text>
<title>遊鷄龍山 二首</title>,<text>一脫樊籠萬慮灰。獨騎靑鹿入山來。瓊壇風露淸無寐。鶴馭迢迢帶月回。錦繡千林活畫明。衆峯無數碧崢嶸。丹經閱盡淸無夢。更向楓臺踏月行。</text>
<title>余於丙子年。來遊此山。與一見丈老。焚香石室。達夜談玄。仍訪五臺。飫賞而還。中年見師貽書于京曰。臺前五株松。乃一山中奇古物也。而州人欲浮取棺材。不能禁。願得五松臺三大字。揭于楣間。以絶其偸犯之萌。公其勉之云云。余邀石峯。繕寫而送。仍而得全。今到于此。悠悠歲月。奄至四十年之久。而臺廢無松。室空無人。愴然而作。</title>,<text>四十年前此峽中。五松蒼翠聳晴空。當時健筆今何處。惆悵難逢石室翁。</text>
<title>松潭謾吟 三首</title>,<text>斑鬢趨蹌紫陌邊。白雲高枕好林泉。朱門茅屋不同調。取舍間忙欲問天。陽坡春暖草抽芽。柳市風微鳥競譁。野老多情携酒至。鶴峯斜日漲彤霞。門巷蕭條絶馬蹄。藥爐經卷稱幽棲。欣逢韻釋談山水。月過踈松漸映溪。</text>
<title>蒼屛亭</title>,<text>幽居洒脫白雲陂。錦繡山光雨後奇。逈倚風欞吟不寐。曉鵑來叫碧桃枝。</text>
<title>呈春崖</title>,<text>昨夕。自芳園。分送各種春色。揷於一缸。怳如西子，玉眞。同席而坐也。病眼開來。沉痾頓痊。是何風流文彩。感人之深也。明發詠歎。爲賦拙句。以謝厚意。聞說韶華處處新。只緣衰病負芳辰。無端忽被傷廉謗。坐致林亭一半春。</text>
<title>瀑布</title>,<text>洞府沈沉萬木攢。玉虹高揷碧雲端。金剛十二吾曾慣。若比於斯伯仲間。</text>
<title>贈宋翊輔而</title>,<text>南國𠍶林擅妙譽。眞淳骨相乃翁如。名揚身立非難事。須向螢窓讀古書。</text>
<title>松潭 二首</title>,<text>誰道吾居境㝡深。林僧野老迭相尋。蒲團靜對談山水。月轉經床半壑陰。踈慵無術濟時艱。傍水新成屋數間。人是人非聞不得。白雲靑嶂掩柴關。</text>
<title>咏畫 三首</title>,<text>桃花如錦水如烟。峻岳喬松聳暮天。短僕在前驢在後。歸途遙指小亭邊。山柳陰濃夏日沉。九天淸瀑落江潯。巖邊濯足坐終日。滿袖淸風爽客襟。瓊林玉峀羽人家。絶壑危橋一逕斜。驢背吟情人不識。暗香何處是梅花。</text>
<title>記夢</title>,<text>蘆花如雪水迢迢。溪檻高凭客意驕。長笛一聲人不寐。玉輪飛出碧岧嶤。</text>
<title>寄題李子淵幽居四咏</title>,<text>凌天逸勢面吾廬。突兀三峯揷紫虗。竟日倚欄閑騁目。晴雲一抹卷還舒。三角晴雲蒼茫夕景漏雲斜。遠近川原漲紫霞。牧竪溪邊呼犢去。昏鴉數點返靑蘿。靑蘿殘照認是蓮坊隱翠微。石門踈磬遠依依。山禽棲定林初暝。花外孤僧帶月歸。鶴峴歸僧聲撼湖山殷殷雷。渚𩿨喧處認潮回。幽人驚罷滄洲夢。催喚船丁捲網來。曲浦潮聲</text>
<title>獨樂亭</title>,<text>山水平生計謬悠。風埃顚倒雪盈頭。如今始踏名亭路。愧殺滄波舊白𩿨。</text>
<title>過堂洞李仙丈舊居。有感。</title>,<text>騎鯨人去歲頻遷。丹竈烟寒月獨懸。却憶昔年床下拜。淸塘碧柳夢依然。</text>
<title>記曾遊山川</title>,<text>晩泊龍津江上宿。水鍾 寺名 淸磬度烟波。閑尋神勒東㙜月。更向淸心 樓名 聽棹歌。白馬長江入海流。臯蘭寺下繫蘭舟。龍亡花落俱無迹。千古興亡問白𩿨。</text>
<title>次湖西伯李君遊四郡韻</title>,<text>十洲三島瑞烟渾。鶴唳猿啼月下聞。更有仙娥鳴玉軫。風流疑是卓文君。</text>
<title>丹陽二樂樓</title>,<text>塵中曾見季雲文。二樂風烟入夢魂。白首來凭千尺檻。水風蕭颯月黃昏。濯纓金君。字季雲。有記文。</text>
<title>記楓嶽舊遊 二首</title>,<text>千峯競拔海雲開。亂壑爭流吼萬雷。碧檜重重人不到。香爐巢鶴獨歸來。香爐。峯名。萬二千峯百八庵。珠潭銀壁眩東南。吟筇逈倚風松下。目奪神忙興不堪。</text>
<title>寄仁叔福汝</title>,<text>懷君淸夢日悠悠。咫尺相思白盡頭。窮巷寥寥門獨掩。滿庭凉雨菊花秋。</text>
<title>病擁衾裯。牢掩柴荊。雪壓松篁。淸致可掬。洒然有雪。舟雲壑之趣。聊綴荒詞。奉呈諸君子。求和。</title>,<text>脩篁千挺屋西東。門掩三冬一病翁。風雪擁爐幽興動。淸吟要與數君同。</text>
<title>山舍偶吟</title>,<text>烟雨渾山不辨峯。百花齊發屋西東。年來漸省經營力。陋巷簞瓢屢告空。</text>
<title>山齋四時</title>,<text>衆峰環擁一川奔。山杏花邊晝掩門。碧靄滿林春寂寂。子䂓來叫月黃昏。春萬松陰裏一茅茨。活畫池㙜淑景遅。午枕初醒猿鶴夢。綠槐高處囀黃鸝。夏南陌稻香不怕飢。松蕈紫蠏滿筐肥。每逢韻釋談山水。不向人間說是非。秋避世雲林深復深。雪邊茅屋斷來尋。日携經卷山窓下。餘外紛紛不掛心。冬</text>
<title>挹灝亭 二首</title>,<text>汀洲月落淡烟生。蘆荻風高鴈陣驚。幾處漁梁收綠網。夜深篝火散如螢。高岡斗立白雲傍。千挺蒼松産晩凉。人散月明山更靜。半空淸籟奏笙簧。</text>
<title>壬戌秋七月旣望。聖兪，述甫，景始，信伯諸公。作塔山泛舟之遊。余病未赴會。仍成二絶句。</title>,<text>赤壁蘇仙壬戌秋。滄丘今日亦風流。殷勤爲問東山月。勝事看看似舊不。新秋蘇爽月仍圓。百仞滄丘碧水邊。桂棹蘭槳凌萬頃。傍人呼我後蘇仙。</text>
<title>次聖兪韻</title>,<text>天涯消息隔春堂。何事經年未返鄕。日暮倚閭君似我。一般懷抱鬂俱霜。聖兪之胤憬。與希進。俱往海西。久滯未還。</text>
<title>次邑守沈君韻</title>,<text>微凉鏖暑雨新晴。百尺危樓片月明。珍重玉人期不至。眼穿官路有餘情。</text>
<title>奉贈李子淵行史 二首○以湖南伯。遞任還朝。</title>,<text>湖外三年宣聖化。樽前一夜捿芳襟。向來哀樂渾如夢。泥雪鴻蹤底處尋。微凉鏖暑月黃昏。暫駐襜帷水竹村。擔酒遠來勤問訊。世間風義孰如君。</text>
<title>披雲庵八景</title>,<text>烟暝千峯淡復濃。宿禽無數集深松。斜陽一抹明新畫。花外歸僧趁暮鍾。道峯淡照半峯斜日已西沉。向夕池㙜生暝陰。誰送食藏山上月。晴光先射倚床琴。藏岳金波碧松千挺白雲邊。手植今經七十年。靜愛寒濤喧萬壑。焚香徹曙澹無眠。萬松寒濤冷霞初散碧嶙峋。分外山光雨後新。誰把吳門千尺練。縈林絡石白於銀。一壑晴嵐棲息新移水石鄕。籬邊藥草滿筐香。殘年嘗盡和雲液。童頂還抽綠髮長。穿雲採藥斑鳩啼罷雨昏林。繞宅春流沒岸深。灌向淸潭添數尺。彩鳧無數恣浮沉。引泉注潭楓溪終日坐苔磯。潑潑遊鱗健欲飛。故故近人猶不怕。想應知我已忘機。楓溪觀魚碧柳千章小澗濱。滿林新綠護鶯身。山花落盡子䂓歇。出谷淸聲殿晩春。柳市聞鶯</text>
<title>重陽日。獨坐口占。</title>,<text>柴門孤掩碧溪頭。落帽佳辰負勝遊。望斷白衣林欲暝。黃花無賴一番秋。</text>
<title>題沈公立新軒</title>,<text>繞檻山如畫。浮嵐襯董帷。琴書堆凈案。松菊間踈籬。學道多眞率。干時自鈍遅。閑來全省事。唯伴一枰棋。</text>
<title>苗湖龍塘寺</title>,<text>斗屋臨無地。高簷近紫微。長波素練展。列峀錦屛圍。林月隨吟杖。江雲濕羽衣。方知蘧伯玉。四十九年非。</text>
<title>御院訪閔應聖。往湖南已數日。悵然以題。</title>,<text>有客懷良友。遙遙到海汀。黃昏尋五角。綠樹掩踈欞。南路君先發。西州我獨經。干戈何忍說。瞻望淚空零。</text>
<title>舟巖滯雨 二首</title>,<text>經旬雨未霽。羇思復如何。歲月辭山久。炎風入夜多。思家勞遠夢。憶弟動悲歌。擬向天西去。脩程接海波。壽木蒼陰下。蕭然一草家。嬰簾雲似墨。漏屋雨如麻。西塞愁龍馭。南州尙虜歌。千愁仍不寐。添却鬂邊華。</text>
<title>贈敏仲</title>,<text>海內軒昂友。南中老病姿。蓬飄萬死後。萍合一樽時。接地雲初散。流天月未。翻思他日會。安得易爲期。</text>
<title>贈栽甫</title>,<text>積雨收前夕。長林濕翠烟。柴扉關寂寞。藜榻卧蕭然。雲駁初看月。松深晝叫鵑。思君猶未見。夜夜夢長牽。</text>
<title>重陽日。贈虗舟崔岦之。</title>,<text>飄零關海外。惆悵未言歸。客淚添寒袖。官銜帶尙衣。城秋踈樹冷。江晩遠帆稀。苦斂冲天翼。何緣得得飛。</text>
<title>次淸虗堂韻</title>,<text>瑣尾湖中客。秋風試一登。接天滄海濶。塡壑暮雲層。雞足嗟難往。鵬翎恨未乘。千愁仍獨坐。林月已東升。</text>
<title>次叢石亭韻</title>,<text>海上神仙府。流傳白玉樓。芝輪何代去。苔碣至今留。逸勢天公護。奇形鬼斧鎪。高蹤宛似昨。千載繼淸遊。</text>
<title>通川郡齋漫題 四首</title>,<text>羈束金蘭郡。支離歲又更。荒庭山鹿遍。殘堞野花明。飄泊身將老。蕭條病轉嬰。煩憂不自整。白髮滿頭生。廢郭臨靑海。漁村是四鄰。颶風今幾日。瘴雨已經旬。破碎心無賴。輪囷膽有神。天涯回白首。戰地尙黃塵。危磴晴烟外。孤城碧水西。官渠野蠏集。庭樹渚禽棲。白達鄕音斷。黃塵海戍迷。天寒不成寐。還與夜烏啼。久客饒情緖。無端涕滿裘。一身天共遠。萬事水同流。寂寞邊城暮。凄凉海國秋。豺狼應屛跡。早晩返林丘。</text>
<title>贈道和上人</title>,<text>昔討楓岳。一見仙姿。雲泥相阻。已卅有四年。悠悠一念。常往來于懷。今者佩符通州。登臯觀稼。師也翩然來訪。鶴貌星眄。宛然舊形容。感古興懷。題贈拙語。憶昨摩訶衍。蒼茫柱遠筇。東西南北水。一萬二千峯。鶴唳金臺月。僧鳴寶閣鍾。風埃空白首。夢想舊遊蹤。</text>
<title>普德窟</title>,<text>歷覽摩訶衍。來尋普德蹤。雨餘喧衆瀑。林缺露諸峯。爛熳花千樹。淋漓酒百鍾。斜陽不盡興。長嘯倚風松。</text>
<title>杆城道中</title>,<text>小聚臨滄海。柴扉面水開。沙暄𩿨亂泊。洲暝釣初迴。故國身千里。他鄕酒百杯。干戈何日定。衰謝只相催。</text>
<title>襄陽</title>,<text>踏盡鳴沙路。停驂峴首城。踈松當戶偃。缺月入簾明。謾洒懷鄕淚。空傷報國情。笙歌在樓上。嗚咽不堪聽。</text>
<title>臨瀛府。留別主人使君鄭寒岡。</title>,<text>拭却枕戈淚。留連海上城。風流賢府伯。潦倒老書生。宇宙千年恨。峩洋萬古情。天涯一爲別。幾日更逢迎。</text>
<title>湖海亭。贈主人。</title>,<text>勝勢兼湖海。幽亭稱野居。簷虗樽帶月。波凈鷺窺魚。松竹千竿足。圖書萬卷餘。閑忙不同調。自與世相踈。</text>
<title>永郞湖</title>,<text>絶境仙蹤在。誰能繼雅遊。鶴歸雲萬里。松老月千秋。逈榭臨無地。平湖澹不流。依俙雪岳上。芝駕至今留。</text>
<title>降仙亭</title>,<text>驢蹇何須促。鳴沙路細分。吟詩滄海岸。賖酒白鷗村。松老千秋月。山含萬古雲。蓬壺應不遠。一蹴伴仙羣。</text>
<title>謾吟。寄榮老。四首</title>,<text>虗堂殊寂寞。桐雨送微凉。海近濤聲壯。山重雲氣長。干戈多歲月。骨肉感存亡。滴盡三年淚。空催兩鬂霜。迢遆來東郡。兵戈喪亂餘。不堪霜映髩。無復鴈傳書。作客頻經歲。歸山未遂初。松楸長入望。天末幾沾裾。江漢思歸客。孤吟滄海頭。桐飄金井雨。蛩咽碧城秋。家遠鱗鴻斷。山空猿鶴愁。林丘長入夢。羇思日悠悠。百戰餘殘堞。三霜滯老夫。浮名宜已已。歸計却區區。風便數聲鴈。凉飄一葉梧。平生多少意。搔首獨長吁。</text>
<title>偶吟</title>,<text>小崦明殘日。孤城帶落霞。寒林鴉亂集。陽渚草新芽。一宦偏催老。三年苦憶家。故山常在眼。崖竹暎梅花。</text>
<title>罷官阻雪。寓回山尹生家。</title>,<text>禍福由人召。酸寒分所甘。畦蔬當美肉。鶉葛勝靑衫。愛靜門常掩。蠲煩口欲緘。吾廬春正好。歸夢繞江潭。</text>
<title>劉座首林亭 楓岳洞口</title>,<text>萬疊山如畫。臨流屋數間。自無簪紱累。聊與鶴猿閑。好鳥迎人語。幽花滿樹斑。林邊開小酌。綠水暎酡顔。</text>
<title>淸風溪。贈歌姬玉介。李宜仲，韓景洪，李基衍，許仁叔。預會。</title>,<text>萬死身猶在。遼城鶴影孤。溪喧風滿袖。林靜月侵壺。洒落諸賢契。飄零舊念奴。寬心應是酒。爛醉任人扶。</text>
<title>贈宋德珪老兄</title>,<text>小宅林邊靜。松扉斷俗譁。簞瓢甘寂寞。翰墨事吟哦。歲課唯園木。家藏但釣簑。世人爭慕德。骨肉更如何。</text>
<title>雙溪有感</title>,<text>往事茫如夢。空亭閱幾秋。自憐新白髮。却憶舊靑眸。雪盡溪初漲。林暄草欲抽。九原難可作。誰與共春遊。</text>
<title>春遊</title>,<text>隙駟光陰促。繁霜忽滿簪。紳纓終敗興。泉石且娛心。細草交新翠。踈松落晩陰。寬心無似酒。盡意爲君斟。</text>
<title>寒碧樓</title>,<text>淸風稱勝郡。寒碧偶來登。曲渚眠寒鷺。遙沙點釣燈。簷迎蘿月白。窓壓水雲層。飄泊風塵際。長吟氣益增。</text>
<title>留寄鄭伯兪</title>,<text>異境松雲外。危橋楓樹中。紅迷水上下。靑濕岸西東。夙有三秋約。還孤一榻同。仙蹤無覓處。獨立萬山風。</text>
<title>立春日。錄奉釣徒。釣徒家。住鏡浦邊。乃漁村沈相之裔。</title>,<text>衰鬂添新白。靑陽替去年。隻身鯨海外。孤夢鶴峯邊。遠岸明殘雪。平波漲暮烟。幽懷無處瀉。一杖訪詩仙。</text>
<title>錄奉釣徒</title>,<text>窓挹羣峯翠。門臨一鏡平。丹丘甘晦迹。白首尙窮經。玉樹風聲遠。氷壺月影淸。三生餘習氣。江海養高情。</text>
<title>龍頭。與姜信仲，鄭永叔有約。有薪憂未赴。仍占短律。</title>,<text>萬古天慳地。三賢一廟堂。高名寧泯沒。祠宇但荒凉。道大風逾遠。山高水亦長。遺基蔓野草。何處奠椒漿。龍頭。里名。曾有三賢書院。移建他所。</text>
<title>滄丘。憶冲庵先生。二首</title>,<text>塔古雲常宿。江澄漲碧羅。風光宛昔日。春色醉桃花。山紫啣斜景。林明捲晩霞。窪樽今尙在。撫迹一含嗟。萬古冲庵宅。斜陽思渺茫。柳風鸎舌滑。花雨燕泥忙。訪古人來晩。傷時客意長。寬愁唯有酒。莫惜醉淋浪。</text>
<title>題韓景逸月浦亭</title>,<text>地與塵間隔。身從物外閑。松深雲繞屋。江凈水明欄。浪迹宜淸境。高懷在碧山。何當結隣社。烟月共垂竿。</text>
<title>思遊大芚山。奉呈李汝寅諸賢契。</title>,<text>逸勢雄南紀。神功鎭海東。川聲走白石。秋色染丹楓。身落紅塵窟。魂遊碧霧中。上方何日夕。焚麝一樽同。</text>
<title>月浦泛舟</title>,<text>絶勝烟霞境。神淸發興奇。纜侵堤柳繫。釣向浪花垂。葦岸秋晴日。松林月上時。衆眞擔酒至。琴女亦相隨。</text>
<title>雙淸霽景</title>,<text>山下幽人宅。樽深菊未枯。平臺開七級。嘉木欝千株。玉露三更凈。纖雲一點無。氷輪轉碧宇。皓彩滿淸都。</text>
<title>滄丘訪舊</title>,<text>往事嗟何及。湖邊土一丘。松摧巖獨古。人去水空流。境僻蒼烟積。波寒白鷺愁。窪樽今尙在。撫迹重淹留。</text>
<title>東池賞蓮</title>,<text>萬樹濃新綠。高臺夏亦凉。晴雲迷戶闥。暗水入池塘。雨過紅房凈。風翻翠盖張。相將無事酒。竟日挹淸香。</text>
<title>錄示雙灘</title>,<text>窮老誰相問。蓬門晝不開。吟筇隨意住。詩句盡情裁。巖逕新移竹。林園遍種梅。此間佳客至。一笑侑山杯。</text>
<title>雞龍山雪峯庵。憶一見丈老。</title>,<text>憶昨雪峯社。穿雲訪上人。杏壇花糝錦。松磴月鋪銀。盥手巖泉日。焚香石榻晨。流年如逝水。三十一回春。</text>
<title>別汝章</title>,<text>摻手欣相遇。驚心忽別離。團圓知有數。聚散本無期。岳色侵雕檻。秋光映酒巵。征軺不忍發。歸路夕陽時。</text>
<title>注山馬上口占</title>,<text>崎嶇登峻坂。斜景已西沉。亂水交平野。寒烟淡遠岑。菊殘香糝逕。楓爛錦粧林。景物撩人眼。詩成信馬吟。</text>
<title>與春湖小酌</title>,<text>異境欣相遇。荒郊暮景淸。休嫌雙鬂白。唯喜兩眸明。通塞知關命。榮枯莫繫情。槽床有新注。一笑爲君傾。</text>
<title>次冲庵閑居秋興 五首</title>,<text>丘壑情偏愜。風塵夢亦驚。盈床書籍亂。遶檻竹松淸。只愛閑居穩。寧容俗累嬰。焚香方燕坐。巖際看雲生。節物頻搖落。冲襟正杳冥。林踈烟澹澹。巖靜水泠泠。風月供幽詠。江湖笑獨醒。荒庭時散策。騁目白雲坰。岸樹秋容媚。天涯感客情。時危萬慮集。身老百痾嬰。榮利心猶息。烟霞癖已成。淸秋好風景。寂寞掩柴荊。舊屋臨溪靜。來棲歲屢更。脩篁千挺匝。虗籟一庭淸。絡緯聲猶咽。梧桐葉已驚。感時仍不寐。山月正盈盈。久客多愁思。逢秋轉不平。潭淸潦水盡。山紫暮烟晴。寂寞身將老。蕭踈鬂忽明。丹心猶耿耿。迢遆夢神京。</text>
<title>奉別東湖罷官歸家</title>,<text>世事那堪說。升沉不足嗟。明珠還有謗。白玉却無瑕。琴鶴行裝淡。關山去路賖。河橋違摻袖。瞻望意如何。</text>
<title>題宋擇善臨淸堂 二首</title>,<text>山水平生意。𩿨盟趁未寒。玆遊誠我願。美境是天慳。砌菊叢叢嫰。巖楓葉葉丹。淸秋不盡興。斜日澹忘還。鑿破溪邊石。臨淸架小堂。層流喧澗谷。飛沫濺衣裳。邃谷蒼烟合。重巖細菊香。誰知仙鶴骨。高卧此山莊。</text>
<title>憶賞心軒舊事感懷</title>,<text>終南生淑氣。花柳滿春城。松翠當簷滴。氷輪透檻明。長拚文酒會。久負鶴猿盟。勝事輸閑夢。窮途百感生。</text>
<title>遙寄宋德順</title>,<text>聞說考槃處。臨溪縛數間。自無塵土累。唯愛水雲閑。事業經千卷。生涯釣一竿。恨無身羽翼。引領海天端。</text>
<title>寄贈月浦亭主人</title>,<text>白首君經患。三春我抱愁。遣懷無善策。逃暑有名樓。虗籟千松夕。淸風六月秋。何當欣把手。一笑共銷憂。</text>
<title>凉亭</title>,<text>松臯澄霽霧。高構畫難形。村帶朱陳號。巷分南北名。林邊一水凈。天際九峯靑。情話咸親戚。山樽共一傾。</text>
<title>錦雲亭避暑。示主人。二首</title>,<text>秋後暑還仍。蝸廬氣欝蒸。暫凭臨水檻。閑伴下山僧。亂樹淸風起。危欄爽氣增。翻疑陰壑裏。露脚踏層氷。處世慚吾拙。休官羡子能。棲成碧沼上。窓壓錦雲層。爭席唯溪友。論襟但嶽僧。塵緣渾凈盡。心境玉壺氷。</text>
<title>竹山途中</title>,<text>午醉添春困。停驂憇晩沙。拖紈花外水。活畫柳邊家。塵思猶湯雪。鄕心劇逝波。遙憐節友社。落盡小桃花。</text>
<title>雞龍山道中 二首</title>,<text>偶然成好約。勝侶又同行。脚力何妨澁。胷襟轉覺淸。秋容明遠樹。斜日下荒城。此會眞堪詑。芳樽盡意傾。出郭少塵事。聊偸半日閑。縈林雲靉。激石水潺湲。崖菊經霜凈。巖楓映日殷。潭邊喧皷笛。一笑罄餘歡。</text>
<title>東學寺</title>,<text>弱齡諧勝賞。白首又登臨。獨木橋橫澗。千竿竹作林。烟霞挑逸興。文酒暢雄心。梵閣鍾初動。斜陽下碧岑。</text>
<title>次白石散人韻</title>,<text>林𦤎棲息穩。心事自淸幽。本是耽山客。初非玩世流。披雲迎五馬。對榻豁千愁。雪月今宵勝。襜帷願少留。</text>
<title>松潭謾吟</title>,<text>松逕沿淸澗。茅簷對翠微。林暄春鳥哢。潭凈錦鱗肥。已覺淵明是。方知蘧瑗非。還憐隣隱老。日日欵柴扉。</text>
<title>松潭</title>,<text>蓀室人初散。松扉夜不扃。霜侵楓葉紫。月入藕塘明。蟋蟀秋聲苦。松杉夜氣淸。繁愁不自製。孤抱向誰傾。</text>
<title>永同東臺。錄示鄭黃澗君澤，姜永同遵。二首</title>,<text>三生懷想地。一夕遇知音。文酒殘年興。湖山萬古心。香傳細菊岸。霜染晩楓林。坐久仍怊悵。歸途生暝陰。慳秘千年地。高秋物像佳。天低紅樹岸。江濶白𩿨沙。列戟東南峀。拖紈遠近波。使君擔酒至。斜日聽笙歌。</text>
<title>降仙臺</title>,<text>揷江千丈石。上有碧松稠。仙去臺猶在。江空月獨留。舍盃元意氣。爭席亦風流。薄暮喧歌皷。魚龍識壯遊。</text>
<title>次白石明府韻</title>,<text>竹戶經旬掩。閑情日日新。鵑聲千澗月。梅信一庭春。松茂宜藏鶴。潭深可托鱗。阿誰題尺牘。珍重問幽人。</text>
<title>和振衣韻。錄奉福汝案下。</title>,<text>有客來相問。山翁眠起時。庭花含露艶。溪月入簷宜。寓興裁詩句。寬愁進酒巵。休論身外事。通塞信天爲。</text>
<title>題宋戚長江舍</title>,<text>晩醉滄丘酒。迂尋法水村。汀烟輕冉冉。林月白紛紛。洒落軒窓靜。欣然笑語溫。寒魚新釣得。爲我更開樽。</text>
<title>過尹致遠墓有感</title>,<text>宿草侵床石。江雲鎖壠林。羊曇情不盡。伯道怨何深。紋局閑消日。淸樽細話心。歡娛輸一夢。回首淚沾襟。</text>
<title>處暑</title>,<text>三庚倐爾盡。絡緯語淸宵。筠檻金風動。荷塘玉露凋。光陰驚荏苒。物候漸蕭條。憀慄徂年感。沉痾幾日消。</text>
<title>挹灝亭</title>,<text>榮進非吾願。林居晩學農。宦遊餘悔吝。棲息幸從容。簷逈雲生枕。天晴月逗松。年衰偏愛靜。高卧養踈慵。</text>
<title>崇賢講堂初成喜甚。錄呈院長賢契。</title>,<text>松杉閟棟宇。丹碧炫朝暾。門對雞山月。簷連甲水雲。紫宸新額下。白鹿舊䂓存。衛道誠心切。堂成會以文。</text>
<title>錄呈秋峯道契。兼示宋述甫賢君。</title>,<text>平生江海志。寂寞一茅庵。久負尋𩿨約。空懷駕鹿驂。林踈留赤葉。山靜帶晴嵐。幾日崇賢舍。懸燈做夜談。</text>
<title>水落洞</title>,<text>八十老居士。今成世外人。三冬長卧病。萬死幸全身。文酒陶新興。溪山媚晩春。回頭爭奪地。榮辱捴非眞。</text>
<title>偶吟</title>,<text>百拙老居士。行年八十春。蕭條新活計。汩沒舊精神。斷想簪裾累。娛心寂寞濱。山扉人不到。花鳥日相親。</text>
<title>甲川小集</title>,<text>爲愛秋光晩。開樽碧水灣。感時雙鬂白。憂國寸心丹。撥悶寧容易。行身轉覺難。千愁仍痛飮。斜日映酡顔。</text>
<title>新春有懷。冷泉卽事。口占。</title>,<text>曝背茅簷坐。陽坡雪汁融。柳眉初展翠。桃眼欲舒紅。遣興唯黃卷。娛心只短桐。春來猿鶴夢。長繞冷泉中。</text>
<title>欲賞冷泉。題寄諸君。要與同尋。</title>,<text>咫尺聞名久。多慚負勝遊。鵑啼幽澗月。鶴唳亂峯秋。世事眞堪笑。閑情不自由。誰能挽我去。一洗百年愁。</text>
<title>題淸坐窩</title>,<text>擧世稱英達。韜藏閱幾霜。衣纓心久斷。漁釣興偏長。綠竹當簷凈。黃花滿砌香。日傾賢聖酒。高枕夢羲皇。</text>
<title>余感寒疾擁汗衾。乃庚申季冬廿七日也。是夜曉夢。行到一川邊。駐馬回瞻。淸川一派。流出雲谷中。縈林觸石。晴雷振一壑。愛其山明水秀。遂沿流曳杖。或厲或揭。抵于港口。四山屛擁。洞府恢明。丹崖萬仞。峻極于天。怒瀑千尺。直瀉其頂。飛淙噴沫。動盪林壑。明珠百斛。羅絡巖腹。奇形異狀。不可殫說。幽深肅穆。宜仙履而不可於俗迹。山岳之勝。詩畫所不能描寫也。楓岳之十二。天磨之朴淵。淸平之龍潭。曁水落逍遙之瀑。擅勝邦域之內。而余所遊覽地也。若比於此。風斯下矣。竟夕瞻賞。不知勞也。俄而蝶散。松床蒲薦。塊然一𨈬殼矣。不堪淸思。仍成拙句。以寓雅賞。昔孔聖夢見周公。盖思其聖而不能忘也。余平日癖嗜山川。猿鶴之夢。無夜不作。到今年垂九十。埋沒塵冗。了無佳思。不作淸夢。有年數矣。今日之夢甚淸壯。無乃烟霞舊習。未全衰也耶。</title>,<text>慳秘千年境。霱雲深復深。銀河落萬仞。珠沫散千林。天地壺中大。烟霞洞裡陰。三淸眞世界。誰料夢中尋。</text>
<title>風詠樓</title>,<text>大地皆炎熱。宜人獨此樓。平臨蒼玉嶂。逈挹白𩿨洲。爽氣渾消夏。風光凜似秋。酣餘成小夢。身已入丹丘。</text>
<title>松潭偶吟 二首</title>,<text>掉臂人間世。收身松桂林。詩書長作伴。魚鳥是知音。境僻雲生枕。囪虗月映琴。風塵餘悔吝。猿鶴舊盟深。石嶺春猶早。沙村雪未消。鵑啼溪上月。人斷柳邊橋。野老偏憂國。山戎久據遼。西征健兒盡。閭巷日蕭條。</text>
<title>新年感懷。錄呈東隣諸彦求和。</title>,<text>三萬一千日。人間九十年。哀榮渾夢幻。聚散各風烟。幽澗艾初嫰。春山花欲燃。阿誰能起我。把酒碧溪邊。</text>
<title>次邑守沈君韻</title>,<text>憶昨良宵話。依俙夢裡遊。窓通荷氣入。簷引桂光流。勝會堪乘興。淸尊足散愁。丁寧他日約。風詠水邊樓。</text>
<title>憶弟偶吟</title>,<text>歸計何時就。殊方歲屢移。候蟲秋月下。驚燧海天涯。白髮潘常侍。靑衫杜拾遺。愁來仍痛飮。老淚自交頤。</text>
<title>謾吟</title>,<text>爲愛雲林勝。臨流縛數楹。烟霞迷洞府。松竹閉柴荊。晩起家何事。無營境轉淸。荒村歲又暮。寂寞壯心驚。</text>
<title>夢見榮老。悼感而作。</title>,<text>色笑夢中親。團圓似是眞。枕前欣對面。覺後却無人。一掬相思淚。孤村獨老身。遺觴餘口澤。撫此倍傷神。</text>
<title>松潭</title>,<text>小聚依寒麓。流年已早春。溪楊靑似染。蘿月白於銀。身世干戈裡。生涯寂寞濱。地偏相識少。爭席捴山人。</text>
<title>題䨥溪幽棲</title>,<text>宅相幽亭傍小塘。主人心匠更難量。濃烟翠竹當簷嫰。浥露黃花滿砌香。身世已甘耕釣趣。生涯何必利名塲。燒香汰慮凝心坐。壺裏光陰本不忙。</text>
<title>避地在峽中。還鄕見舍弟榮老。</title>,<text>天倫親愛有誰知。經歲沉痾悶老衰。涕淚兩家同患難。光陰一半屬分離。偸生幸遂丘園計。對榻聊寬夢寐思。榮落世間渾一夢。卜鄰耕釣晩相隨。</text>
<title>全義途中</title>,<text>楚客孤懷鬂有絲。征車六月向西陲。一年天地兵戈滿。百戰城池皷角悲。富貴暫時雲易散。江山故國淚空垂。美人天上無消息。迢遞龍灣路幾歧。</text>
<title>衿川途中</title>,<text>長安此去欲何依。却望脩門淚自垂。一代繁華春寂寂。百年城闕草離離。西湖歌吹千杯酒。南岳登臨幾首詩。萬事傷心渾一夢。白頭流落道山陲。</text>
<title>長安感懷 二首</title>,<text>百病筋骸尙保持。白頭今日到郊圻。關河萬里龍猶遠。遼海千年鶴乍歸。臺殿有基空茂草。江山無語但斜暉。傷今吊古膓如割。獨立荒城淚滿衣。接海干戈動地來。千年文物捴成灰。調煩蔀屋民情散。師老轅門士氣摧。三縣烟塵膓欲斷。二陵風雨淚難裁。可憐慶會池中水。流出宮墻咽咽廻。</text>
<title>申參奉露松亭</title>,<text>諸君邀我聽松聲。便置淸樽慰遠行。寒麓夜深杉露滴。碧空雲盡桂華明。傷時謾洒思君淚。唾手空論報國情。獨使至尊憂社稷。在廷誰復請終纓。</text>
<title>金萬戶礪園亭</title>,<text>與誰料理辨閑忙。丘壑風情老更長。碧霧乍開山露髻。冷霞初散月流光。隔溪樵唱供詩料。滿座松風産夕凉。看取主人無俗調。慇懃邀我勸杯觴。</text>
<title>侍中臺</title>,<text>脩岡十里入淸淵。直壓滄溟勢㝡專。點海七洲明活畫。粧山萬木蔽春天。𩿨沙細雨棠初落。鶴浦斜陽客未旋。珍重使君勞遠轄。深斟綠醑斫紅鮮。</text>
<title>懷鄕謾吟。寄榮老。十二首</title>,<text>拙翁非是好吟詩。詩是拙翁懷麓時。峻嶺迢迢關塞外。孤城寂寂海天涯。兵戈三載嗟難息。世事千般願莫知。點綴要須排劇悶。拙翁非是好吟詩。傍海孤城隱翠微。獨凭雕檻思依依。投荒轉覺身全老。懷麓那堪夢屢飛。鶯語壠林官舍曉。雨荒庭草吏人稀。了無寸效蘓民瘼。深愧踈慵未退歸。千愁無語伴寥寥。萬里歸心強折腰。透檻桂光晴澹澹。隔雲楸嶺碧迢迢。當時勝迹鴻留雪。落日殘城鶴返遼。唾手孰能淸海內。白頭揮淚聖明朝。衙罷荒城晝掩門。繁愁無語獨憑軒。平郊逈接雲邊海。列峀寬圍水上村。萬里羈懷渾白髮。一庭風雪自黃昏。仍思故里諸兄弟。此日離居倍斷魂。千叢憂惱掩孤城。玄鬂無端白髮生。滄海接天雲萬里。夜風飄雪月三更。身多疾病歸宜早。邑有瘡痍思不平。一曲幽莊何處是。夢隨蝴蝶到雙淸。雪埋楸嶺斷來人。消息經年苦不眞。想像儀容常在眼。可憐兄弟各傷神。暮雲春樹千行淚。白髮靑衫一老身。欲見太平知有日。綠蓑歸釣㙮江春。坐嘯三年首屢搔。海邦黎庶日嗷嗷。殘村毁郭無鷄犬。廢井荒田沒草蒿。好月欲生雲易掩。狂風逾怒雪兼饕。天時人事相催地。只有丹霄一夢勞。殊方烏兔疾如梭。萬事驚心鬂欲皤。弟妹封書經歲斷。瘡痍捐瘠入春多。羊膓雪嶺參天峻。鯨背烟波極目賖。何日鶴峯巖畔舍。一區泉石事吟哦。天邊父子遠相依。羈思無端淚滿衣。碧海長霄迷瘴雨。荒城老樹鎖烟霏。春回塞北膓空斷。草綠湖南夢屢飛。怊悵舊山精舍在。白雲靑嶂掩柴扉。千里鄕關夢亦迷。客懷孤逈倍含悽。三霜嶺海身如贅。四海干戈劒欲提。平楚晩連晴靄遠。亂峯遙帶夕陽低。虗堂寂寂門長掩。盡日荒城但鳥啼。干戈天地屬艱危。萬里移家北海涯。鄕國有時回白首。弟兄何日展黃眉。雙淸風月春應好。五道烟霞日正遅。翰羽未能生兩腋。可憐歸思入支頤。憶昨長安全盛日。賞心風物擅繁華。紅裙文字拚閑飮。綺席琴樽聽艶歌。水石時時煩杖屨。樓臺處處費吟哦。只今飄泊干戈際。萬事傷心鬂已皤。</text>
<title>淸虗堂感舊</title>,<text>一巢無地拙於鳩。萬里聊爲薄宦遊。殘堞自生新草木。荒村猶記舊林丘。衝冠華髮偏催老。感耳寒蟬忽報秋。觸物可堪傷往事。小堂無主水空流。</text>
<title>萬景臺</title>,<text>仙居洒落隔囂塵。萬里來遊興有神。亂石嵯峨森束鐵。長波浩渺凈鋪銀。三千弱水雲容絢。十二闌干月色新。除却朗吟無箇事。白𩿨洲上岸烏巾。</text>
<title>大平樓。贈主人權府伯用中。</title>,<text>弊盡貂裘霜滿頭。天涯獨上仲宣樓。關山積雪三軍老。海國斜陽一篴秋。棠路杳冥人獨去。葵心迢遆淚雙流。爲携僚伯輸肝肺。倒盡千鍾散百愁。</text>
<title>鏡湖堂 在鏡浦南涯</title>,<text>鳴沙南畔是丹丘。勝日鸞驂汗漫遊。一面湖波明鏡凈。千重洞壑紫烟浮。江橋竹島明新畫。老樹寒花澹素秋。身世自憐如夢。風埃蹤迹媿汀𩿨。</text>
<title>藤路道中</title>,<text>數村殘雪海峯陰。一抹斜紅碧水潯。藤路驛邊停倦馬。辛夷花下聽嬌禽。舊遊楓岳空陳迹。飄泊蘭坡尙越吟。世事悠悠不可說。龜藏何日故山林。</text>
<title>新安道中</title>,<text>灘邊敲火駐行㫌。峽裡風光豁客情。芳草碧連平野遠。落花紅襯小溪明。三年戀闕丹心老。千里移家白髮生。回首故園長入望。計程何日到雙淸。</text>
<title>次石峯韻</title>,<text>側身湖海已凋顔。一枕荒城夢舊山。白首宦情驚萬里。黃冠歸思忽千般。踈慵未敢干時輩。薄劣何堪濟世艱。題罷短吟聊遠贈。花牋猶見淚痕斑。</text>
<title>大應告歸。詩以留之。</title>,<text>多難漂零歲幾周。相逢此夕散千憂。月臨虗閣天如晝。霜落荒城菊又秋。白首不妨成意氣。淸尊正合作風流。異鄕萍水眞堪幸。許我深情肎少留。</text>
<title>聞胡遊擊大受。駐江陵府。徵兵閱武。領到茂松臺口占。</title>,<text>漠漠行塵染客衣。臨瀛歸思正依依。霜繁孤嶂楓飄葉。雲滅長波日吐輝。畫角聲中兵作隊。鳴沙路上馬如飛。豆籩軍旅何須說。許國初心願莫違。</text>
<title>雲根驛</title>,<text>棠渚斜陽駐遠軺。鳴沙漠漠雨蕭蕭。碧峯深處雲長暝。白鳥去邊天更遙。烏兎光陰隨水逝。干戈身世等蓬飄。全家濫被分憂澤。盡瘁終難答聖朝。</text>
<title>襄陽府有感。題贈蘭臺月，廣寒仙。</title>,<text>憶昨奇遊峴首時。同行佳侶捴仙姿。醉凭虗檻迎明月。笑喚名姬唱竹枝。滿苑琪花千樹雪。盈樽美酒百篇詩。廿年人事茫如海。舊日紅粧鬂已絲。</text>
<title>珍富嶺上。錄呈高城鄭使君止爾。</title>,<text>曉馬凌兢路轉危。霜風獵獵上氷髭。雲山迢遞家何在。節物崢嶸歲屢移。欲謝塵機元自得。將歸田里復奚疑。道峯烟月秋應好。竹底淸泉入夢思。</text>
<title>三日浦。感舊遊諸伴。</title>,<text>湖上淸遊憶去年。嘲花咏石捴儒仙。笛邊明月登松島。雲裡踈鍾記夢泉。靑眼卽今俱寂寞。丹書千古尙依然。可憐白首重來處。魚鳥多情近客船。</text>
<title>贈乾鳳寺住持雪梅 師曾住奉恩寺</title>,<text>幾番烟浪泝孤舟。江上招提憶舊遊。洛下半生稱放曠。桑門一代擅風流。共吟詩句梅堂月。相對紋枰竹院秋。人事十年如幻夢。白頭飄泊海東洲。</text>
<title>表訓寺</title>,<text>禪居寥落晝常扃。焚麝閑吟道味淸。松偃古壇雲一抹。鶴眠孤嶂月三更。千峯似畫當簷凈。萬瀑如雷繞榻鳴。點檢人間多少事。何如此地送餘生。</text>
<title>贈沈富平公立</title>,<text>紛紛喪亂淚長流。江渭迢迢地盡頭。白首幾年勞遠夢。綠樽今日瀉離憂。參橫碧宇初收雨。蛩咽寒階已報秋。老境相逢恐無日。臨分携手重淹留。</text>
<title>節友堂偶吟</title>,<text>繁華捲却輸閑夢。白首龜藏水竹鄕。紫綬金章非雅分。黃冠野服稱踈狂。月從峯上當簷凈。風過溪來滿座凉。一曲幽莊猶宛在。日携親戚醉壺觴。</text>
<title>奉呈西坰柳方伯</title>,<text>危時飄泊各參商。天末停雲思渺茫。錦水棠陰宣化澤。達村茅屋掩松篁。大人杖鉞心猶赤。老子還山鬂已蒼。隔浦未成床下拜。黍鷄何日近淸光。</text>
<title>凌虗亭</title>,<text>名榭凌虗近紫微。笙歌終日客忘歸。靑黃原隰禾千頃。經緯山川碧四圍。小聚斷橋明晩靄。懸崖喬木掛殘暉。可憐役役簪纓子。九陌風塵足是非。</text>
<title>贈李裕中</title>,<text>窮村歲晩掩茅荊。經卷茶爐愜野情。豪氣未能隨俗變。壯心那肎向人鳴。荊江水濶衝烟釣。木浦春晴帶月耕。堪笑世間爭奪地。不知誰辱又誰榮。</text>
<title>題韓景逸湖莊</title>,<text>湖邊小築絶塵緣。人道風流地上仙。白鳥滄波天澹澹。竹扉松逕月姸姸。閑來每把題詩筆。老去偏憐換酒錢。掉臂世間名與利。一江風月是靑氊。</text>
<title>題閔肅夫江閣</title>,<text>鵬程早輟屠龍業。象外幽棲樂考槃。孤鶴斂翎松露凈。神龜藏六水雲閑。多情風月千杯酒。有契江湖一釣竿。消盡世機門獨掩。渚𩿨無數近雕欄。</text>
<title>憶四郡山川</title>,<text>曾上丹丘一訪仙。東風輟棹玉溪前。天開三島龜潭上。雲捲千峯鳥嶺邊。繞洞烟花春未老。滿舡簫皷月初圓。至今飄泊干戈際。回首淸遊已十年。</text>
<title>寒碧樓</title>,<text>江涵秋影鴈驚寒。活畫屛山錦繡斑。綠桂春風曾駐馬。黃花秋月更憑欄。流光衮衮頭渾白。世事茫茫淚未乾。忍向故園回遠矚。二湖兵火接天端。</text>
<title>水回村避兵</title>,<text>三月荒村天氣寒。殊方節序已春闌。輕嵐一抹松藏逕。好鳥千聲柳掩關。昨夜草間曾露宿。今朝沙際又風餐。可憐十口逃兵地。始信人間行路難。</text>
<title>次玉山喚仙亭韻</title>,<text>約束幽人載酒行。澄江閑濯舊塵纓。鶯啼綠樹花全老。霧罷滄溟月欲生。半世浮名曾折臂。三春行樂足娛情。扁舟又截平波去。擬向高㙜一笛橫。</text>
<title>懷鏡湖堂。簡寄玉山道丈。起忘前約。</title>,<text>無數鳴𩿨繞竹籬。釣船維纜海棠枝。碧林微雨寒烟合。朱閣薰風麗景遅。橋影似虹浮竹嶼。湖光如練接松陂。聯衾勝約君休負。共拓軒窓日出時。</text>
<title>鏡湖堂</title>,<text>偶隨仙侶訪淸都。朱閣靑林當畫圖。門掩萬株烟浦樹。窓臨千頃夕陽湖。海雲亭畔褰蒼靄。杜若洲邊集彩鳧。珍重故人留我飮。應憐飄泊一酸儒。</text>
<title>雨中述懷寄玉山</title>,<text>百口飄零類轉蓬。千般酸苦語難容。溪蔬剪了和塩煑。壠麥收來帶雨舂。經卷藥爐供淡薄。松床蒲薦稱踈慵。平生志氣消磨盡。還趁村翁學晩農。</text>
<title>旅寓中述懷。錄呈玉山。</title>,<text>臨危效死愧前賢。避地偸安亦靦然。千里隻身靑海上。一春孤夢紫宸邊。殘村毁郭傷今日。明月梨花記昔年。竹外小亭成獨坐。擬邀詞客瀉幽悁。</text>
<title>喚仙亭曉吟</title>,<text>白頭於世斷經營。一卧滄湖夢亦淸。夜久海山羣動息。月明洲渚數禽鳴。五更枕簟新凉逼。千頃玻瓈淡霧生。咫尺蓬山仙可喚。依依笙鶴度雲瀛。</text>
<title>題橫溪驛卒家 驛在大關嶺上</title>,<text>七月繁霜八月雪。數畦瘦壤失耕耘。鶉衣倒掛經寒暑。蛙竈時炊度夕昕。澗虎窺牛林未暝。山魑明火夜將分。自憐飄泊長爲客。耕鑿生涯羡爾羣。</text>
<title>宿求杜微村金老應長家</title>,<text>征驢遙駐碧溪濆。錦繡千林一逕分。十載宦遊餘悔吝。一宵情話幸慇懃。寒霜古驛人無寐。淡月長空鴈叫羣。筭了世間無好况。不如歸去故山雲。</text>
<title>踰毛老峙</title>,<text>關河迢遆客魂危。雙鬂無端入鏡衰。雨浥黃花香糝逕。霜酣楓葉錦粧陂。奔川沒岸僮偏惧。卧樹當蹊馬亦疑。松上老鼯機尙在。避人忙着最高枝。</text>
<title>酒泉縣</title>,<text>百年蹤迹愧汀𩿨。晩歲行藏獨倚樓。白髮無情人換鬂。黃花有信客驚秋。山粧錦繡楓千匝。江動金波月一鉤。欹枕未成鄕國夢。灘聲徹夜枕邊流。</text>
<title>忠州道中</title>,<text>孤劒頻年客海東。百年憂樂信天公。齊門可笑吹竽者。塞上須看失馬翁。數點晴鬟秋靄裡。一條寒玉暮烟中。淸霜夜染千林葉。錦繡漫山路欲窮。</text>
<title>錄奉釣徒案下 二首</title>,<text>醞藉風烟稱晦藏。幽莊蕭洒碧林傍。閑中契活唯詩卷。物外生涯但釣航。隔岸湖光明菊檻。半空松翠濕琴牀。淸談亹亹忘歸去。不覺林端夜色蒼。高閣玲瓏碧水涯。一條松逕入雲斜。風流東海神仙窟。彷彿西湖處士家。梅暖鶴庭春信早。夜凉筠檻月光多。收身蚤晩同𩿨社。閑向扁舟理釣蓑。</text>
<title>立春日。錄奉釣徒。二首</title>,<text>雪擁松筠斷往來。客窓無日好懷開。流年衮衮吟邊盡。華髮蕭蕭鬂上催。剡水幾時浮短艇。灞橋何處訪寒梅。愁來痛飮仍成倒。夢落西湖舊釣㙜。積縞郊原一逕開。幽居蕭灑絶塵埃。尋梅正好吟詩去。訪友何須輟棹回。萬朶晴峯明似玉。一泓春水凈於苔。隔林詩老佳期在。會待蟾光映小㙜。海雲小㙜</text>
<title>船巖。與宋瑞元，姜信仲小酌。仍向泉水庵。</title>,<text>溪水滔滔日夜流。流年如水鬂霜稠。筭來世事堪垂涕。老去春悰轉作愁。孤店亂山殘照外。落花芳草小橋頭。餘歡未艾樽無底。竹院仍成李遠遊。</text>
<title>病中偶吟</title>,<text>柴門茅屋絶紛譁。無限閑愁對月華。衰疾侵尋頭已白。年光流轉感偏多。荒庭露冷亂蛩泣。碧落秋淸孤鴈過。回首昔年行樂地。滿城禾黍動悲歌。</text>
<title>次聽竹環碧堂韻</title>,<text>靑衫白首夢湖山。虗走風塵卅載間。新築數椽成晩計。聊專一壑占淸閑。縱橫瓊峀連天碧。爛熳琪花滿地斑。繞屋松濤聞未厭。誅茅不必近潺湲。</text>
<title>示㣧輩勸學 二首</title>,<text>干戈飄泊久離羣。華髮千莖兩鬂痕。少日繁華疑夢寐。殘年契活屬耕耘。摧頹自幸全𨈬命。憂喜還須仗弟昆。成立顯親希爾輩。詩書宜做十分勤。荒村歲暮掩柴荊。白首猶依爾弟兄。敦厚朴忠須着力。聲華浮競莫留情。且從心地鋤榛莾。要使胸襟炳日星。千古聖狂昭竹簡。讀書奚但爲科名。</text>
<title>環碧堂</title>,<text>琪樹千重一逕通。壑雲松靄映房櫳。川光隱見踈林外。山勢縱橫落照中。入戶寒蟾金婀娜。滿林晴雪玉玲瓏。朱門白屋元相隔。從古閑忙本不同。</text>
<title>次梅溪主人鄭愼元韻</title>,<text>同心同德又同鄰。文酒團圓秋復春。瞥眼繁華輸夢。賞心㙜榭已荊榛。漁樵晦迹烏村路。袍笏無情紫陌塵。蘭室盍簪知幾日。可憐天末未歸人。</text>
<title>寄李古阜玉山</title>,<text>牧民寸調世稱高。丘壑風流我亦豪。浮世宦情頭已白。故園歸思夢徒勞。孤山春日梅邊鶴。鏡浦秋風月下舠。無計一樽重摻手。暮雲天末思忉忉。</text>
<title>錄奉竹溪 二首</title>,<text>洛水鷄山久別離。相逢猶幸舊容姿。聯騘烏府空陳迹。握手龍頭是好期。丹鼎碧烟花謝後。淸江白石月明時。莫將奇勝誇仙分。直恐徵書下玉。亂峯環擁一茅茨。凉入郊墟七月時。蕙帳有期尋舊隱。錦囊無底富新詩。鷄山雲氣連松檻。荊水波聲遶竹籬。何日一樽溪上石。穩輸肝膽俯淸漪。</text>
<title>題韓景逸月浦亭</title>,<text>洒落幽庄碧水潯。菊㙜松逕轉蕭森。數聲𩿨鷺半江月。一室琴書萬樹陰。正欲借君三逕地。可能容我百年吟。湖光拖練山如畫。此地應從夢裡尋。</text>
<title>偶吟 二首</title>,<text>天末多年避甲兵。林丘初返養殘生。繁華寂寞風烟散。歲月崢嶸鬂雪明。一室圖書窮萬古。滿庭松月坐三更。淸愁和病孤村裡。露草寒螿獨掩荊。一枝棲息水雲鄕。經卷茶爐閱幾霜。淸曉開窓迎灝氣。荒庭扶杖步蟾光。烟濃翠竹當簷凈。露浥殘荷滿沼香。萬死一生甘寂寞。亂蛩聲裡掩茅堂。</text>
<title>奉贈春湖</title>,<text>丘園風雪滯行㫌。久輟論思白玉京。桂籍芳名聯七代。儒林淸望冠羣英。數行珍重瓊琚句。一慇懃石决明。惆悵雲泥永相隔。謾題荒語瀉離情。</text>
<title>寄鄭黃澗君澤</title>,<text>重興仙洞舊相隨。江渭迢迢歲屢移。十載干戈那忍說。一樽談笑亦無期。我離香土尋丘壑。君向滄波理釣絲。一帶荊江連赤水。秋風搖棹遡淸漪。</text>
<title>次月浦主人韻</title>,<text>山擁花欄水映堂。身猶叔季志羲皇。琴牀明月非無分。竹牖淸風有底忙。蕙路雲深跫響絶。江波春暖釣絲長。名區物色勞魂夢。日陟東臯望夕陽。</text>
<title>聞吳上舍江亭。有七夕之約。先寄拙語。</title>,<text>收身山海占幽閑。韻士風襟不可攀。天上鵲橋今夕會。人間馬浦此時歡。松侵琴閣聞淸籟。江抱漁磯拖凈紈。老子亦承登眺約。一樽何日做團欒。</text>
<title>滄丘吊冲庵先生</title>,<text>荒山片土埋孤憤。遠客斜陽意萬重。人似風燈唯有宅。事如春夢却無蹤。窪樽尙照千年月。絶壑空摧萬丈松。凜凜英靈猶未死。依依芝盖度前峯。</text>
<title>送宋福汝還朝</title>,<text>簪盍鄕園能幾時。君今捨此欲何之。不堪荊樹存亡慟。况耐秋風去住思。行客自應忘別恨。老翁猶復問前期。此生相對知無日。莫恠臨分淚滿頤。</text>
<title>謾題</title>,<text>山村寥落客過稀。竹外衡門掩夕暉。萬樹陰濃蟬嘒嘒。一溪烟暝雨霏霏。壺中自有寬天地。名下應多謾是非。一味漁樵甘澹泊。閑來飮氷亦應肥。</text>
<title>送宋仁叔遊俗離 三首</title>,<text>吟筇遙指白雲陂。正値黃花赤葉時。玉立晴空山萬朶。碧鋪秋壑水千支。商顔韻士留佳約。白達閑人趁好期。此去應探千古勝。華陽水石最淸奇。憶曾丙子之陽月。約束雙溪辦勝遊。晴雪樓中留釋飮。天王峯下植筇休。懸燈古寺三更雨。吹笛寒山萬木秋。卅載存亡人事改。蝸廬卧病淚空流。昔我乘雲訪俗離。秋風行色一筇枝。生員宅裡尋黃菊。處士堂中閱古詩。南嶽白雲玄話靜。東㙜明月夜吟遅。舊遊歷歷輸閑夢。烏兔空添鬂上絲。</text>
<title>戊申除夕</title>,<text>雙淸風月舊田園。歲晏荒村獨掩門。丘壑興專神自泰。簪纓情薄悔猶存。霜侵密篠長含翠。臘近寒梅尙有魂。三百六旬如去箭。鬂邊空着雪霜痕。</text>
<title>書院錄呈諸章甫</title>,<text>松檜沉沉瑞霧低。靈宮迢遆碧林西。高風振古人咸仰。後輩從今學不迷。匡嶽白雲晴繞石。濂溪芳草翠連堤。荒郊變作絃歌地。佇見文星更聚奎。</text>
<title>偶吟</title>,<text>䨥耳全聾眼隔紗。白頭無復舊繁華。收身正似蛙投井。脫俗還如僧出家。幾樹老梅當檻亞。萬竿新竹出簷斜。草堂晴晝眠初起。閑看春風掃落花。</text>
<title>謝贈朴仁健來訪</title>,<text>征車日暮訪幽棲。邀入中堂設黍鷄。孤崦雨晴新月上。小橋人斷暝禽啼。主人高興千盃足。客子新詩幾首題。忽漫相逢還作別。夢魂均惱嶺東西。</text>
<title>次東湖韻</title>,<text>壽木蒼烟洞府寬。衡茅新葺小溪灣。生涯秪是經千卷。節友唯憐竹數竿。三逕風流成晩計。一枝棲息保餘閑。阿誰贈我瓊琚句。欲報荒辭意萬端。</text>
<title>送宋福汝還朝 進退格</title>,<text>親知凋喪幾人存。雅量淸芬獨有君。京洛風塵勞遠夢。故山松竹對芳樽。層氷千里關河遠。積雪孤村歲序分。忽謾相逢還惜別。白頭衰淚滿巾痕。</text>
<title>題齋舍壁上</title>,<text>小築初成石馬傍。窮山歲暮感偏長。白楊舊壠堪垂涕。宿草新阡更斷膓。八十光陰同隙駟。半生榮落等亡羊。翻思壬子居廬日。手植松高百尺強。</text>
<title>錄奉朴斯文仲悅</title>,<text>抱病窮村歲又殘。羇懷脉脉自難寬。十年世事空流涕。半日淸談暫解顔。林雨乍晴雲度壑。松濤初息月山。茶爐經卷無餘事。誰識烟霞一味閑。</text>
<title>題風詠樓</title>,<text>風詠樓高百尺強。踈簾面面納微凉。山排釰戟擎天立。川拖羅紈繞檻長。半世浮名輸夢寐。一樽淸話瀉心膓。浴沂高趣無今昔。滿座冠童捴俊良。</text>
<title>次春崖五道山舍韻</title>,<text>沙山南畔小溪湄。新葺茅茨事事宜。野鹿入門眠曲砌。澗流穿竹注方池。神淸慣作烟霞夢。興逸長吟陶杜詩。珍重故人來問我。百年交道捨君誰。</text>
<title>許直卿挽</title>,<text>平生朋舊盡成塵。屈指人間幾箇存。杖屨有時來問我。簡書無日不懷君。每携歌管尋佳境。閑瀉心膓對綠樽。人事忽從朝露變。丹㫌空向故山雲。</text>
<title>一旬內。三孫兒疫化。怛然疚懷。彈淚而題。</title>,<text>𥚟殃稠疊一旬間。哭送三兒淚未乾。笑語琅琅耳邊在。容顔歷歷眼中看。人間此別膓堪裂。泉下重逢理或難。搔盡白頭仍不寐。五更風雨撲窓寒。</text>
<title>登野亭。示主人。二首</title>,<text>荒村歲暮思紛紛。約束幽人訪石門。啼鳥落花曾把酒。白雲紅樹又逢君。巖流激石飛寒沫。嶺月臨潭動錦紋。勝地團圓寧易得。任他終日醉醺醺。名亭美景擅三韓。岳霧溪風六月寒。素練盈盈知甲水。靑螺點點是龍山。網收錦鯽翻銀尺。樽凸流霞斂碧瀾。多謝主人珍重意。爲留終日罄餘歡。</text>
<title>夜坐述懷 二首</title>,<text>鳳城行樂夢依然。白首天涯歲屢遷。獨鳥亂蛩山寂寂。竹扉松逕月姸姸。風塵往事成孤憤。耕釣閑情屬暮年。料理世間無好况。莫如隨分老林泉。高構玲瓏俯碧流。松雲漠漠藕塘幽。半林踈雨千山夕。一枕淸風六月秋。華紱妨身宜野服。山蔬悅口當珍羞。紛紛冠盖東華路。誰記山村一白頭。</text>
<title>䨥淸堂舊基感懷</title>,<text>鄕心迢遆宦情踈。琴鶴蕭然返舊居。霽月光風天宇凈。小梅新竹野壇虗。浮沉半世丹心老。憂喜平生白髮餘。可惜靑氊終莫保。荒墟蔓草足唏歔。</text>
<title>板橋途中</title>,<text>萬事人間不可期。殘年行役夢耶非。吳山楚水天空濶。積雪玄氷路轉危。鴈陣驚寒鳴遠浦。霜華如雪滿征衣。久知城市無佳况。何事南還復北歸。</text>
<title>次贈尹姪稚圭</title>,<text>干戈飄泊錦江邊。千里看雲白日眠。半世風塵心已折。暮年丘壑病相纏。兩家奇禍那堪說。萬死餘生㝡可憐。握手悲歡仍不寐。曙星初轉月流天。</text>
<title>漢江船上留別諸君子</title>,<text>脉脉相携思不平。可憐離合等浮萍。胸中悃愊憑誰說。座上驪駒爲我聽。檣鷰有情鳴落日。岸花無賴落寒汀。明朝別恨知多少。漢水鷄山杳幾程。</text>
<title>松潭謾吟 二首</title>,<text>烟霞穩處送殘齡。閑向松潭縛數楹。早歲紛華輸一夢。暮年丘壑養幽情。檻迷雲影蘿陰合。枕繞泉聲客夢淸。人斷蓽門山更靜。獨臨秋水濯塵纓。千峯影裏注寒溪。淸曠偏宜野老棲。滿地白雲無客到。半林殘月有鵑啼。追惟夙昔膓空斷。筭了平生意轉迷。睡起衡茅無箇事。浪吟時復步松堤。</text>
<title>山人一見住于雪峯之石室。神骨秀美。有澹雅之趣。其軸中。有退休，河西，駱峯諸君子所贈。眞絶代奇玩。師常愛之。師臨亡。囑于沙彌曰。吾將死矣。爾其袖此軸。奉獻于宋某云云而逝。非久。沙彌袖軸而來。余感其情。珍藏書簏中有年。今到于此。石室頹廢。寒烟蔓草。鹿跡遍踏。愴咽題。三首</title>,<text>歲暮空山百感生。憑欄不語坐深更。當時秀骨元無敵。滿軸瓊章更有聲。丈室偶成三夜夢。窮途偏覺百年情。存亡四十年間事。唯見荒墟鹿子行。翠壁蒼藤深復深。緣崖一逕接楓林。溪雲乍起千峯夕。嶺月初沈萬壑陰。耽勝每穿靈運屐。賞音誰奏伯牙琴。不堪俛仰成陳迹。禪榻寥寥草色侵。踏遍烟霞興已闌。蒼苔巖下卸吟鞍。僧從古峽雲邊去。月向空潭鏡裡看。繞屋晴峯呈紫翠。縈林綠水瀉淸寒。風光如許人何處。獨立荒㙜淚欲潸。</text>
<title>漫題</title>,<text>多年猿鳥日相親。丘壑閑情老轉新。塵土幾傷迷路客。水雲今作賞心人。丹楓影落杯中物。明月光侵畫裡身。醉卧石床扶不起。滿山風露濕綸巾。</text>
<title>重遊鷄龍山 二首</title>,<text>一杖行尋舊洞天。白雲紅樹尙依然。吟情浩蕩風兼月。樽酒淋漓聖且賢。簪笏已拋身上累。水雲今作飮中屳。丹丘玄圃遊蹤遍。三洞眞人導我先。天邊螺黛亂山稠。山外靑羅錦水流。澗月溪風挑晩興。白雲紅樹媚淸秋。盈樽美酒澆詩肺。揷帽黃花愧白頭。向夕嵐光看更好。不妨携笛月中遊。</text>
<title>錦江樓船。與慶廵察暹，洪牧使思斅，鄭安城惟醇，池察訪達海，石陽正做會。二首</title>,<text>結束行裝訪玉人。鹿車烏杖白綸巾。天邊列峀濃新黛。葉底殘紅殿晩春。塵土半生曾失脚。水雲今日穩收身。良辰會趁佳期去。却望仙舟興有神。崎嶇出峽到雄州。碧水東頭彩鷁浮。錦纜牙檣新制作。輕裘緩帶舊風流。熊江暝色迷烟樹。鷄岳晴光落玉舟。老興易顚樽不盡。斜陽搖棹下滄洲。</text>
<title>寄題三嘉宋德馨新堂次韻</title>,<text>棲成物外斷經營。閑伴筠梅作弟兄。咏月吟風神自泰。登山臨水眼偏明。漁樵已足供閑興。榮辱何能動雅情。凈盡心機無箇事。滄浪不必濯塵纓。</text>
<title>雪後。步尋宋福汝。路上口占。</title>,<text>強起踈慵策杖行。雪晴墟里夕陽明。一條寒玉穿林轉。千挺蒼松挾路生。南北巷分人樂業。朱陳村久世知名。冠童三兩能隨我。共訪徵君話舊情。</text>
<title>寄題宋福汝挹灝亭 二首</title>,<text>物外棲成俗事稀。靑衫換了綠蘿衣。壑雲松靄重重掩。列峀長川面面圍。萬古名亭還作主。一區淸景足忘機。林僧野老來相問。閑把村醪上翠微。幽人初罷南柯夢。旋向名區縛數楹。檻外長波連錦水。天邊列峀擁儒城。盈筐山蕨林僧薦。蘸甲春杯野老呈。回首風塵爭奪地。不知誰辱又誰榮。</text>
<title>荊江上流獵魚</title>,<text>阿誰邀我到滄洲。秘境風烟豁病眸。湖舫野橋明活畫。水風松靄當淸秋。盈盤錦鯽跳銀尺。潑綠流霞瀉玉舟。歸去莫愁山路黑。天衢雲散桂光流。</text>
<title>次湖西伯李君遊四郡韻</title>,<text>珠潭三島褰蒼靄。妓巘龜峯面面遮。簪笏縻身魂獨往。林泉入手興如何。淸江白石留丹字。風穴屛山漲彩霞。隔浦群仙期不至。鶴笙迢遆霱雲賖。江邊石面。刻朱丹丘洞門四大字。</text>
<title>踏靑日。約會于飛羅洞。以風雨未果成。</title>,<text>比來人事劇紛紛。幾向名區費夢魂。正愛淸淙流石罅。擬尋幽壑坐雲根。顚風折木春猶冷。積雨渾山晝亦昏。怊悵良辰違勝賞。滿庭花落掩柴門。</text>
<title>水落洞</title>,<text>正是山中三月天。一樽靑眼集群仙。花含淑氣初經雨。柳洩春光淡着烟。象外烟霞元有分。眼中風月浩無邊。邇來久絶東華夢。榮辱那驚白首年。</text>
<title>次光州風詠亭韵</title>,<text>未老得休眞是休。主翁心上絶浮愁。早拋簪紱紅塵窟。閑占菟裘白鷺洲。鎭伴漁郞磯上坐。時邀琴侶月中留。鱸魚正美蓴絲滑。霜落江東一鴈秋。</text>
<title>病懷無悰。步登七級㙜上。高秋蘓爽。林園淸曠。頗有雅趣。口占拙句。錄呈東鄰諸君子。求和。</title>,<text>朱陳村號古來傳。全盛繁華問幾年。處處園林依翠巘。家家門巷帶長川。黃花赤葉粧秋壑。老樹寒烟秘洞天。脉脉閑情誰與語。東鄰只有老詩仙。</text>
<title>猪洞山齋。與朴景行朴大而做會。</title>,<text>風埃顚倒費年華。䨥耳全聾兩鬂皤。袍笏前身疑夢寐。漁樵新興落烟霞。凍雲翳壑林初暝。遠水連天野更賖。隔浦羣仙佳約在。強驅羸馬渡長波。</text>
<title>宋弘甫龍山江舍。次一松老爺韻。</title>,<text>玉署銀臺一夢間。江湖浪跡鬂毛斑。蕭條門巷臨寒渚。洒落軒窓面碧山。湖舫客歸林月上。棠沙春暖渚𩿨閑。風光正好供淸興。典盡朝衣換酒還。</text>
<title>錄奉宋正弘甫三昆季</title>,<text>晩落名途百計乖。一丘棲息興悠哉。江湖豈合閑奇士。廊廟應須展俊才。經卷藥爐消歲月。水光山色護樓臺。鹿車何日欣相訪。共把春風竹葉杯。</text>
<title>咏雪。錄奉福汝聖兪。求和。</title>,<text>頑雲醞雪朔風吹。萬片飄飄入弊帷。灝氣滿林珠錯落。晴光奪目玉參差。剡溪歸棹三更月。灞水蹇驢幾首詩。老子㥘寒深掩戶。一樽誰與賞淸奇。</text>
<title>閑居漫興</title>,<text>土牀蒲薦卧袁安。雪積千林正釀寒。世念已隨雲共散。宦情偏與歲俱闌。一庭春信梅千朶。三逕淸風竹萬竿。晴旭滿窓人不到。擁爐閑對篆烟殘。</text>
<title>李聖兪遊嶺南。以伽倻山圖示之。玆山乃老人願遊而不得者。一味艶羡。慨然書呈。</title>,<text>才子風懷不自裁。伽倻行色被春催。吟筇乍憇圓音閣。芳躅先尋學士臺。萬瀑聲中幽鳥語。千峯影裡異花開。多君領略烟霞勝。描寫溪山滿袖來。</text>
<title>淸堂偶吟 二首</title>,<text>林花落盡雨濛濛。獨掩松扉思不窮。乾雪滿頭心已折。昏花翳眼耳全聾。丘園風物孤吟裡。京國繁華一夢中。飽了世間榮辱事。不妨來作釣魚翁。投紱歸來萬念虗。殘年契活屬耕漁。雲林允合閑人跡。陋巷全無長者車。雨浥花叢當檻嫰。月移松影透簷踈。良辰骨肉參商久。悵望天涯獨倚閭。二子赴擧未還。末句及之。</text>
<title>挽成佐郞士悅</title>,<text>徵君儒雅逈超羣。邂逅他鄕分益敦。湖舫烟波曾倚棹。江樓花月更携樽。天涯幾結思賢夢。篋裡猶藏贈我文。凋盡平生舊相識。哭君今日最銷魂。</text>
<title>臨淸堂</title>,<text>鞭羸來訪故人家。水檻玲瓏暎碧霞。翠峀千重嵐欲滴。淸潭一曲鏡新磨。輕暄未放寒梅眼。暖律纔抽宿草芽。珍重主翁留我飮。麓林烟雨已藏鴉。</text>
<title>病中感懷。錄呈東鄰諸君子。求和。</title>,<text>浮世悲歡一夢間。年光流轉似跳丸。雨荒崖菊香猶在。霜冽巖楓葉盡乾。平昔壯遊思嶺海。老年淸想寄湖山。孤村寂寞門長掩。欹枕三旬首不冠。</text>
<title>謝金有初，金邦良見訪。二首</title>,<text>三山仙侶共聯翩。正値荒村歲暮天。玉貌霜髭瑞石老。溫姿雅量月城賢。園林景物三秋後。樽酒逢迎十載前。惆悵明朝一爲別。鹿車相訪定何年。綺陌繁華夢一塲。白頭蕭瑟卧山庄。雀門人斷苔侵逕。蝸舍秋晴月滿床。鶴貌癯仙來自遠。龍鍾老子感偏長。喜心翻倒仍怊悵。強進斜陽泛菊觴。</text>
<title>過龍頭憶宋雲叟</title>,<text>鞭羸斜日渡長川。澹蕩風光鳥語姸。一帶平沙眠白鷺。千章喬木宿蒼烟。荒凉故宅悲今日。跌宕淸遊憶去年。泥雪鴻蹤無覔處。老夫和淚寫新篇。</text>
<title>病中偶吟</title>,<text>碧檜陰中千澗水。靑山影裏一茅茨。歸田正似陶彭澤。飄泊還同杜拾遺。少日繁華雲共散。殘年契活病相隨。可憐憂患傷豪氣。落盡春花不賦詩。</text>
<title>記夢</title>,<text>千峯競拔水爭流。一杖行尋古寺幽。蒼靄滿林山欲暝。白雲平壑雨新收。鍾鳴寶殿僧初定。月滿空臺客自愁。回首碧天雲萬里。直隨笙鶴上丹丘。</text>
<title>述懷 二首</title>,<text>踈慵無術佐明時。三黜名塲分所宜。四壁圖書存至樂。一庭花竹稱幽期。佳山好水心長往。踏石攀林脚不衰。莫道巖居生事薄。滿園芋栗足忘飢。行年九十渾如夢。往事亡羊不掛心。繞屋溪山明活畫。擁簷松竹産淸陰。慵來未奏齊門瑟。老去長携靖節琴。欹枕偶成湖海夢。水雲深處伴沙禽。</text>
<title>滄丘懷古</title>,<text>靑山矗矗水深深。往迹凄凉何處尋。古塔閑雲朝復暮。窪樽明月古猶今。可憐濁世醫民手。忍見當年絶命吟。宇宙空留孤憤在。長敎志士淚盈襟。</text>
<title>贈子賢子宜二妙</title>,<text>巖下荊扉溪上田。問君逃世幾多年。英名一代稱雙鳳。誠孝千秋邁二連。繞壑寒泉喧夜月。近簷嘉樹帶春烟。心灰軒冕身無事。閑伴林僧共醉眠。</text>
<title>船巖秋日小集</title>,<text>萬古船巖勝。人言水石鄕。拖紈一川白。列戟萬峯蒼。莎岸收殘暑。蘋風送晩凉。烟霞供翰墨。樽酒瀉心膓。跌蕩詩情逸。顚冥醉興長。簪裾餘悔吝。耕釣任淸狂。瓊果堆雕案。銀鱗薦葦筐。重來有佳約。壠月正揚光。</text>
<title>排悶</title>,<text>百戰殘城在。荒墟不見村。巢林憐社燕。塡壑吊飢魂。雪塞行蹤滅。沙寒鬼哭煩。山川殊氣候。風壤異凉溫。局束同投井。顚連類觸藩。嶺高星襯樹。天近月臨軒。骨肉湖中遠。烟塵塞上昏。南圖終斂翮。脉脉坐忘言。</text>
<title>述懷。錄呈仁叔諸公。求和。</title>,<text>紫陌靑袍興已闌。白頭歸去掩松關。思量進退吾差熟。取捨熊魚古亦難。藜藿始知甘鼎肉。衣纓未必勝黃冠。淸堂肯搆䨥溪水。精舍新成五道山。孤鶴斂翎松露凈。神龜藏六水雲閑。淸霜已着巖楓爛。小雨仍催砌菊斑。節序忩忩大化裏。榮枯忽忽百年間。繁華銷落心機息。靜對山窓竹萬竿。</text>
<title>感懷</title>,<text>山雨不滿簑。汀雲薄爲霧。濤聲隱白沙。鴈影低紅樹。蕭條嶺海外。擧目無親舊。來時凍雪深。荏苒秋螢度。方言吾已慣。海響兒偏懼。尫羸日衰遅。策藜艱行步。兵戈浩未息。望鄕迷去路。哀哀弟與妹。飄泊欲誰訴。無夢寄歸魂。有懷疇處討。何時鶴峯廬。送此齒髮暮。</text>
<title>松潭雜詠</title>,<text>雅性愛林泉。萬鍾非所欲。行身多齟齬。一宦終三黜。龜藏水石鄕。琴書自娛悅。湖邊數頃田。潭上三椽屋。溪翁進琴高。林僧薦香蕨。一枝棲息穩。簞瓢有餘樂。有時發淸興。步出溪邊石。杜宇啼白晝。山杏花初落。回頭爭奪地。紛紛榮與辱。閑忙不同調。何處較得失。沙村舊時人。往往來爭席。壯者已云沒。襁褓頭盡白。庭前手植松。于今已千尺。流光疾於羽。行年八十六。百感集胸中。恍惚淚盈掬。</text>
