<title>滿月㙜 甲午</title>,<text>後人還使後人哀。亡國凄凉滿月㙜。鵠嶺松杉非舊色。駝橋花木爲誰開。扁舟永載王孫去。輦路惟看野鹿來。歌舞卽今何處所。一聲樵唱夕陽回。</text>
<title>花谷書院。次樊川韻。</title>,<text>石潭淸淺石橋斜。潭上當年處士家。春風氣象今何在。谷口名留一字花。</text>
<title>大慈寺待外兄朴徵之 泰徵 不來 丙申</title>,<text>候君蘿逕撫孤琴。眼冷空山日已沉。惆悵佳期從此失。夜來惟有夢相尋。</text>
<title>誠寧大君墓 在高陽大慈寺</title>,<text>王子風流永樂年。穿楊妙技十齡前。繁華富貴今何在。短碣凄凉鎖暮煙。短碣一作石獸。</text>
<title>山堂曉吟示朴兄</title>,<text>萬籟沉幽夜氣淸。主人眞界政神明。要知喚起惺惺處。靜聽山僧曉磬聲。</text>
<title>與朴徵之，鄭君瑞同棲大慈寺。君瑞以祀事先歸。走筆以贈。</title>,<text>十日禪牕影對三。那知此別在伽藍。蘋蘩孝慕君應切。雲樹離情我不堪。征馬逈嘶寒野雪。客衫遙濕曉山嵐。還思去後相思處。烏島城東鶴峴南。</text>
<title>山居</title>,<text>小村岑寂白雲間。苔逕松壇盡日閑。午睡罷來無外事。卧看踈雨過前山。</text>
<title>夜泛至石津。思朴兄徵之。</title>,<text>波光月色杳無涯。疑入星河泛夜槎。何似蘇仙來赤壁。勝遊堪向故人誇。</text>
<title>示舍弟君範</title>,<text>學則爲賢否則愚。勸君詩禮信非迂。勉修孝悌追先祖。莫慕功名作俗儒。時習當如飛數鳥。流年眞似隙過駒。人心善惡由操舍。舜跖元來性不殊。</text>
<title>至日敬次家親韻</title>,<text>歸心不復撫刀環。陋巷簞瓢足樂顔。親戚兩三醒醉共。行窩十二往來閒。牕臨兔渚悠揚水。案對螺伽偃蹇山。休向此間吟好景。恐留詩賦動江關。其二丹崖千疊勢回環。江閣登臨解破顔。湖上荷香詩上趣。月中漁棹畫中閒。結廬旣得溫公社。避世仍棲四皓山。便是一生眞樂處。微軀此外更何關。</text>
<title>雪夜吟</title>,<text>風高天益高。雪白月更白。慾盡理明時。靈㙜此物色。</text>
<title>臘月初三日。感歎成吟。</title>,<text>再昨日雪來。昨今霧與雨。冬雪固其時。霧雨獨何故。</text>
<title>示重卿</title>,<text>爲人之道具於心。若不治心獸與禽。欲識誠明修己事。更從經訓細推尋。</text>
<title>初三日夜夢見徵兄</title>,<text>相思歲暮謾徘徊。昨夜分明入夢來。依舊終南山月下。畫琴橫處一樽開。</text>
<title>敬次家親讀南冥集韻</title>,<text>規模亦可輩堯夫。超世淸風豈俗儒。最是秪今人所憾。當年不讀白圭無。</text>
<title>上州洛江東岸勝東洞。有古直臣李世仁墓。卽沆之父也。望柱石刻挽詞。皆一時名人所作。筆亦手蹟也。有南衮詩。詩格高書法妙。眞是罕世奇才。而惜其姦兇。爲千古罕儔之小人。摩挲石刻。便起懲創之意。詩以識之。</title>,<text>筆法秦丞相。文章宋半山。有才如許備。爲性又何奸。臭穢流千載。古今同一般。扶藜看石刻。惆悵己庚間。</text>
<title>敬次家親感事韻</title>,<text>霜㙜甲觀盛諸賢。朝夕嘉猷進法筵。更願白駒休遣去。善人爲國可朞年。其二聖主旁招林下賢。延英日日敞經筵。愚臣謾切區區慮。莫使丁年似己年。己卽己丑也。</text>
<title>過朴松堂舊隱處。有手種松一株獨立亭亭。枝節婆娑。感而有作。堂在善山太祖美津西岸。先生爲月松萬戶時。採稚松種在堂前。只今堂廢而松猶存。居人言松子甚繁而不生稚松。亦異事也。</title>,<text>嗟爾月松浦上松。幾年來作松堂松。松是人中朴松堂。松堂自是樹中松。霜皮白甲一千尺。虬龍老形非凡松。先生半世卧松堂。凜凜淸風歲寒松。人得松兮松得人。高節難分人與松。先生去已二百載。至今遺墟惟一松。松子落地不肯生。爲是無人復愛松。樵童亦知戒勿拜。爲愛先生手種松。近聞漢家營長樂。年年斫盡湖西松。幸汝生在嶺之外。不作深宮梁棟松。但聞南州刱院多。斧斤遍山山無松。恐汝後時難獨立。龍顚虎倒爲枯松。我欲移栽避此地。不知何山宜汝松。欲向太白峯上移。應作權家棺槨之松。欲向耽羅山上移。應作戰艦檣楫之松。寧將利刃伐丁丁。分作萬炬松明松。先生遺集在藍山。印出須煙煙須松。化爲松煙印此書。猶勝空山作孤松。文傳後世永無窮。不朽先生與此松。嗚呼我歌悲且長兮嗟爾松。古來幾人愛靑松。前有松堂兮後聽松。</text>
<title>除夜次香山韻</title>,<text>此日眞堪惜。今宵豈忍眠。光陰逐洛水。旅泊滯南天。節祀思先墓。春心憶故田。晨雞獨何事。勤苦報新年。</text>
<title>軒</title>,<text>功夫廣胖貧猶安。俗慮澌消意自寬。窩外春還無一事。箇中閑考碩人槃。</text>
<title>敬次家親韻。留別舍弟。</title>,<text>兄弟如手足。情義豈云輕。矧余早失慈。零丁而獨行。微爾誰與依。罔極鴒原情。幸賴神保佑。我壯汝成丁。結配得良耦。嘉禮次第成。今朝拜新嫂。悲喜難爲名。泯默口無言。飄零淚自傾。佳婦與佳兒。有誰愛之誠。新嫂亦無母。情似吾弟兄。齟齬且孤惸。乃兄慣曾經。哀哀割心膓。茫茫隔幽明。但願各勉修。立身期顯榮。攜手哭臨歧。不忍分此程。逝將復歸來。兄弟莞爾迎。嫂前輸欵曲。悲懷吐相幷。速驂還鯉庭。聯袂展新塋。</text>
<title>謁漁溪先生祠宇</title>,<text>誠臣自古稀。吾祖節何巍。太學辭籩豆。夷山採蕨薇。誰知愛君志。都在登高詩。遺廟漁溪上。魂歸定不違。先生隱處有伯夷山。○籩豆一本作塩韲。</text>
<title>將西歸。重卿兄弟夜出江。網得二魚。設膾叙別。</title>,<text>春江雨後錦鱗肥。縷折金盤白雪飛。喚酒卽成良夜醉。一開眉笑世間稀。</text>
<title>園中接碧桃</title>,<text>牕前有桃花。軟紅非正色。西隣有桃花。淡素猶白雪。一桃花白紅。物理誰能測。花紅但繁華。花白眞貞㓗。繁華不足貴。貞㓗悅吾目。屬當春發生。萬木新芽茁。斫却紅桃去。移將碧桃接。築土培其根。灌水朝又夕。俄然旬月間。葉盛仍條達。灼灼花正開。紅者倐成白。曾是妖艶姿。宛爾淸脩節。造化固神妙。效驗何敏速。得氣有純駁。紅白初爾質。物性固一理。變化豈難得。滌舊苟自新。何者獨不若。撫枝聊盤桓。覽物增感發。</text>
<title>贈具濟伯 時經</title>,<text>擇友要看損益何。似君忠信世無多。自從識面春風座。已許知音白雪歌。大抵論交無早晩。且如爲學在磋磨。翻雲俗態今休說。共勉斯文莫少差。</text>
<title>德谷文丈 申公碩蕃 有秋部之除。無意就職。以詩勸行。</title>,<text>君子元非樂隱潛。善身何似與人兼。官無大小皆行道。時有推遷貴玩占。聖主久知才可用。先生莫以病爲嫌。猿驚鶴怨寧須說。雲出靑山澤普霑。</text>
<title>申丈肅謝後卽出城。奉呈一律。</title>,<text>獨善先生意。同寅小子希。何知昨者進。今忽浩然歸。出處惟觀變。堅貞已見幾。行㫌更未逐。南望一沾衣。</text>
<title>贈鄭君瑞</title>,<text>法言昭揭七篇中。遏欲存天啓後蒙。聞道西山啖薺久。羡君鄒魯遡遺風。在西山寺。方讀孟子故云。</text>
<title>贈鄭維漢</title>,<text>嗜尙異同非一層。酸鹹甘苦豈相能。山中自有閑田地。世上難逢好友朋。孤憤有時思蹈海。壯心中夜謾挑燈。出門少可追遊處。閉戶從他笑詆興。</text>
<title>江上次李隣哉韻</title>,<text>聞道江樓春已深。晩來携酒強登臨。雲橫秦嶺家鄕遠。花發商山客恨侵。向日功名眞塞馬。十年蹤跡愧沙禽。旁人莫恠形容悴。夜夜羇魂繞故林。</text>
<title>上巳日次隣哉韻</title>,<text>榮貴何關分外來。養生眞羡社中材。舊遊忽憶蘭亭上。客夢頻驚楚水隈。世事已知鶉出宎。衆論無奈獺分杯。江居寂寞仍多病。孤負山花爛熳開。其二江潭萬里好歸來。落拓明時愧散材。身似浮萍飄浪沫。心如一棹繫江隈。枕中久已驚炊黍。肘上行將學措杯。花暖小堂春欲暮。不妨樽酒共君開。</text>
<title>李子擎惠紅柿一百。走筆以謝。</title>,<text>乃谷深而繚。隆冬氣尙煗。土性宜於柿。居民種無筭。種之輒茂盛。歲久密如儹。離披亘原野。逶迤連町畽。徂徠盡蒼官。楚岸皆箭簳。一洞無他植。彌滿失險坦。其葉類溪藤。滑宜弄葦管。四月花始開。滿樹飄黃繖。結實歲不常。宜雨不宜旱。其熟有先後。其體有長短。或小如銅丸。或大如金椀。或方如佩印。或直如削琯。形殊味則同。性善豈不亶。秋風入山中。霜厚朝日暖。蕭蕭黃葉盡。燦燦朱實但。忽若蒸紅霞。更疑張火傘。故人住此間。樂善信侃侃。妙技槖駝傳。樹藝后稷纘。園中長千頭。富豪當留酇。朝來摘霜顆。贈我筠籠滿。緘題女弄墨。結裹奴索稈。得書已流涎。呼兒急索盥。玲瓏傾玉盤。一一頳虬卵。猩乳殷染血。施頰紅無皯。瓊液融欲流。甘露盈卣瓚。崖蜜斯下風。蔗漿請肉袒。奚論玉井冰。不取撥雲散。快欲生羽翰。爽如忘煩懣。蟠桃旣杳漠。交梨本荒䂎。葡萄入漢宮。爭戰民力癉。荔芰貢天寶。委輸勞鞍輨。如何獨賤此。古來稱說罕。本草不省識。離經亦漫漶。却使雞頭子。登庸擅籩梡。萬事無不然。歎息使我痯。浪跡滯殊方。丘葛驚幾誕。鬱鬱病消渴。悄悄增憂悹。裁詩豈足排。急觴非可緩。䆫前二小童。煎藥空相伴。牙籤掩塵垢。蠧簡停註纂。幽懷苦不耐。如坐煙火熯。問我書翩翩。感君情欵欵。煩膓沃甘潤。膏澤霈旱暵。往者雲溪老。異味荷分餪。今又得此喫。灑落忘病懶。便欲作南人。鄕心從此斷。睽違今幾日。此心如匪澣。書此謝厚意。我言誠衎衎。</text>
<title>陪尤齋先生遊檜淵書院 癸卯</title>,<text>賢愚得失揔亡羊。遺廟丹靑起愴傷。尙有庭前梅百樹。春風不改舊時香。</text>
<title>靑巖寺。拜呈尤齋先生。寺在星州。</title>,<text>南湖一別歲重回。不意如今杖屨陪。浮海愧無由也勇。入山猶許受之來。雙溪靜對天心月。古院閑尋雨後梅。自詑此行吾不負。勝遊何似上天台。</text>
<title>知禮首谷驛亭。拜別尤齋先生歸茂豐。李聖彌向星山。余向靈川。一時分散。悵然懷惡。馬上口呼贈聖彌。</title>,<text>山下長亭澗水濆。路歧三出欲消魂。我行已恨烏頭失。君去那堪馬首分。今夜雙溪空對月。明朝上院獨看雲。世間塵累何時盡。可歎人生異鹿羣。</text>
<title>玄風官渡。憶鄭君瑞。</title>,<text>琵瑟山前水曲流。荻花楓葉昔年秋。惆悵故人今不在。夕陽揮淚獨登舟。</text>
<title>次王文公憶舍弟韻寄君範</title>,<text>歲暮離懷轉悄然。今宵風雨對誰眠。鴒原遠別恒千里。駒隙浮生復幾年。南塢竹陰偏入夢。西軒月色想堪憐。春來擬趁花開去。預整桃津載酒船。</text>
<title>黃湖書舍。拜呈尤齋先生。</title>,<text>孟子麤拳孔至誠。古來賢聖揔無成。當年誤起南陽卧。今日空傳北斗名。心與水雲休世念。手栽杞菊寄餘生。好從白鹿充山長。不必爲官道乃行。</text>
<title>澗松先生 趙公任道 挽 甲辰</title>,<text>憶曾寧廟急親賢。水部聲名達九天。家世素稱咸族大。淵源早得旅翁傳。鳶魚妙契閑中趣。鷗鷺眞成物外緣。惆悵少微星忽晦。秪今吾道更蕭然。公受學於張旅軒。所居有鳶魚㙜。其二巖上茆齋臨水隈。先生遺跡已蒼苔。他年未遂摳衣願。此日還成執紼來。楊柳春殘風寂歷。梧桐夜曉月徘徊。江山滿目渾多感。今世誰能識我哀。</text>
<title>過砥柱中流碑。聞院中夕鼓。</title>,<text>遺廟森森松與篁。先生高節共堂堂。秋風再拜碑前過。黃菊經霜花更香。</text>
<title>奉別雪海堂李公 晩榮 出鎭鏡城 丁未</title>,<text>不謂玆行又塞陬。聖朝端爲北門憂。文章夙昔魁黃甲。威略如今壓白頭。瀧下吏驚新寵渥。帳中人語舊離愁。遙知鎭靜無餘事。日日哦詩醉庾樓。公曾經都事。甲午年間又謫居明川。</text>
<title>平原君 以下三首月課○庚戌</title>,<text>風流誰似趙平原。濁世翩翩氣槩存。賢士願爲囊裏穎。佳人遂作劒頭魂。秦圍解去功仍大。楚約成來勢益尊。堅白異同眞害道。多君晩歲絀公孫。</text>
<title>信陵君</title>,<text>豪貴爭推魏信陵。好賢兼有急人稱。夷門執轡羣賓聳。鄴壁揮旗壯士騰。長夜飮酣讒已甚。秋風客散恨難勝。荒墳四尺臨漳水。野老年年薦禴蒸。</text>
<title>春申君</title>,<text>闔闢談鋒挫暴秦。堂堂智略足謀身。可憐禍伏毋望處。未悟災因不斷辰。荒草却生珠履地。名花空入紫宮春。九原若與朱英遇。應愧當年說弱人。</text>
<title>敬次尤齋先生韻</title>,<text>不向春風媚。何勞臘月開。吾今亦多事。爲汝雪中來。右梅傲霜誠爾志。培土亦人功。傍案朝朝沃。須知雨露同。右竹竹靑柳葉如。梅白桃花似。欲知異與同。看取雪霜裏。右梅竹</text>
<title>春坊直廬偶吟</title>,<text>夜氣凄淸漏箭頻。靈㙜此際烱無塵。龍樓蠟燭煌煌處。誦到靑編第幾廵。</text>
<title>李參判 廷夔 挽 辛亥</title>,<text>韓山閥閱世無如。德業文章不絶書。經術淵源公又盛。狀元聲價是其餘。東岡久卧羣情係。北闕重歸聖意虛。殄瘁忽成邦國痛。羊生豈獨哭回車。</text>
<title>挹淸亭。次姜希孟齊雲樓韻。</title>,<text>池荷落盡畫欄空。庭樹秋高不耐風。屈指行程猶未半。客愁撩亂酒無功。</text>
<title>合江㙜</title>,<text>高㙜蕭瑟倚淸秋。江水依然舊釣遊。二十年來成底事。重臨不覺愧沙鷗。</text>
<title>臨臯書院</title>,<text>翠竹蒼松擁廟宮。歲寒心事想應同。焚香敬拜瞻遺像。謦欬依然擊後蒙。</text>
<title>愚巷碑</title>,<text>曾過善竹屢沾裳。今日愚村更愴傷。休言四尺殘碑短。扶植綱常萬古長。</text>
<title>㓒谷篔簹村</title>,<text>山城落日路嶇崎。十月寒風欲砭肌。村號篔簹增起感。百年形役愧靈芝。</text>
<title>望春亭。次壁上韻贈呂使君君直。</title>,<text>畫亭登眺極平蕪。更愛官閑一事無。欲識使君淸簡政。滿池荷雨學還珠。</text>
<title>復次贈君直求和</title>,<text>北嶽南州處處逢。邇來榮辱略相同。煩君一語君知否。要作他鄕別後容。</text>
<title>慶山客舘。贈李使君汝瑞 元龜。</title>,<text>偃蹇靑山繞檻前。坐來閑趣覺悠然。唐時舊跡徵爐石。押國遺風問學田。世事百年春夢過。客程千里苦吟邊。淸罇此夜那能駐。畫角三聲又曉天。</text>
<title>雲水舘次韻</title>,<text>搖落霜風遠客情。層欄獨倚夜凄淸。羣山逈揖龍腰立。一水遙從馬耳橫。身似秋蓬飄不定。愁如春草翦還生。片時欲就長安夢。未到先驚曉角聲。</text>
<title>風香閣。次壁上韻贈處仁上人。</title>,<text>卸鞍廣陵城。夕鼓動寒聲。舊識僧無恙。曾遊寺有情。山深俗慮少。歲晏客心驚。暫借蒲團憇。禪談夜更淸。</text>
<title>玄悟上人詩軸。次淸陰先生韻。</title>,<text>浮生役役少歡情。世路年來又險傾。誰似上人無箇事。靑山終日坐溪聲。</text>
<title>次文谷韻。贈敬一上人。</title>,<text>浪仙才思早超羣。遠老高名久艶聞。適自何方留睥睨。非關此地覔功勳。看師道性淸於水。愧我羇蹤斷似雲。明日更分歸路後。可堪思想檢詩文。</text>
<title>金井山觀日出。次申接慰 厚載 韻。</title>,<text>碧臨溟海濶。紅捧日輪來。始訝瑛盤出。還如錦帳開。雲煙排北極。丘垤看東萊。弧矢平生志。今朝醉百杯。</text>
<title>日哦亭。次壁上韻贈主人鄭督郵 世杓。</title>,<text>督郵羇恨可全銷。畫閣登臨暮復朝。官薄縱慚從事味。志謙寧效御人驕。樓連雙碧梁州近。㙜傍孤雲羅代遙。除却哦詩無一擾。有時携酒弄春橈。</text>
<title>沈衿川 之治 挽</title>,<text>才命由來不共謀。可憐筠鄴亦窮途。當時後輩皆金榜。晩歲微官只竹符。遺策謾敎多士誦。高名虛得狀元呼。庭前却有聯芳桂。不待生墳恨始無。</text>
<title>別趙公擧 師錫 接慰之行。用任文仲 奎 韻。壬子</title>,<text>今時大抵狃於安。事變誰知易或難。天意可看災孽荐。民情久願稅徭寬。豈無志士淚空灑。不待智人心已寒。北闕欲陳文烈策。狡夷終恐負盟盤。</text>
<title>大殿春帖</title>,<text>三通曉鼓敞金宮。報道今宵斗柄東。紅射緗簾近瑞旭。靑歸御柳裊祥風。深仁自布無爲裏。至化元從不息中。天造由來侔聖德。春㙜萬物囿神功。其二鬱葱佳氣繞璇霄。宮柳和煙漾翠條。日暖延英春晝永。法筵開講自明朝。</text>
<title>奉贐姜叔夏赴燕</title>,<text>送別何時已。嗟君又北行。龍灣冰塞路。鶴野雪渾城。玉帛偏邦竭。山河百戰經。壯遊男子事。此去却傷情。</text>
<title>寧陵遷葬挽 癸丑</title>,<text>精一傳堯學。元良屬夏謳。德因囏險著。道自孝恭敷。號令風雷走。仁恩雨露濡。達聦侔立木。好問邁詢蒭。禮士㙜金築。勞身杖鐵扶。布昭威武振。蹈厲事功趨。密勿皆神筭。鋪舒盡遠謨。憂勤一心切。宵旰十年逾。本立治何有。志宏古亦無。華封方禱祝。梧野遽崩殂。漢業恢纔半。周興望已孤。園陵瞻拱木。日月劇奔駒。防雨羣憂軫。灤朝聖慕孚。禮要誠孝盡。事豈術家拘。白馬臨新域。黃驪叶舊符。廞儀重啓御。雷哭更塡衢。象設彰先儉。籀題揭永圖。情文斯備矣。闡發益嵬乎。聖祖衣冠邇。明靈陟降俱。千秋共垂蔭。邦國佇無虞。</text>
<title>成汝訥 至敏 酬唱詩帖。次尹子仁 拯 韻。</title>,<text>瞻彼溪堂。有琴有書。流水淸漪。竹雨蕭踈。仰止遺躅。云何愴余。先生有孫。謹守鄕閭。型範宛在。文彩紆餘。峨岢之下。亦我先廬。維山可採。維川可漁。地荒水廢。其可忍歟。林間高閣。花外小車。高風已邈。千載誰與。於焉築室。將與子侶。心乎愛矣。結蘭延佇。</text>
<title>仁宣王后挽 甲寅</title>,<text>沙麓曾膺籙。郊禖早發祥。規箴裨聖考。福慶付今王。婣睦無私徑。恩慈有義方。勤勤貽典則。事事軫黔蒼。方佇徽音遠。那知禮陟忙。重宸悲慕切。窮谷涕洟滂。長樂晨雞唱。南疑暮鳥翔。遷陵纔閱歲。卜宅又同岡。廞衛行將戒。貞儀詎敢忘。小臣叨在列。抆血寫哀章。</text>
<title>練光亭。次方伯申寅伯 晸 韻。乙卯</title>,<text>天涯孤草負嚴霜。回首神京路渺茫。西掖舊遊如夢裏。昔年今夜醉蒲觴。其二東明往事幾星霜。麟馬僊蹤已渺茫。一片練光亭上月。秪應留照古今觴。其三僊家何處搗玄霜。銀漢遙連海渺茫。今世誰能知此意。欲憑湘纍酹淸觴。</text>
<title>次申寅伯幽棲韻</title>,<text>上年春。夢齋先生過余于三淸精舍。謂余曰吾已卜居于通津之東。新縛數椽屋子。余有詩一篇。他日歸休。當索和於諸君云。余竊恠公方受西門之重寄。角巾歸第之計。無乃太早乎。未數月。余以言事待罪鶴山。得與公相逢於關外。皆意外事也。今余以公事適至柳營。公出示其詩。促余和之。微意可知也。念余與公俱以先朝侍臣。去國未幾。而橋山草樹倐已蒼蒼。每相對血涕霑衣也。關塞落拓。疾病侵尋。韋蘇州田里之思。靡日可忘。而鄭松江江湖之曲。曠世相感。此又余與公一般情境也。故於末句略及其意云。乙卯仲夏。坡翁題。煙簑適意勝輕裘。多羡江村卜築幽。萬事卽今鶉出宎。浮榮從古蜃成樓。閑中有味惟黃卷。物外無猜是白鷗。莫恠歸帆遲一掛。兩朝恩渥重山丘。</text>
<title>學士㙜。次姜叔夏韻。丙辰</title>,<text>天涯何意共登㙜。學士傳稱亦異哉。諫草當時同夜直。謫官今日比隣來。灘名似待東坡淚。亭號長留子直杯。萬事須知前定在。莫嗟翻覆劇池灰。</text>
<title>次崔周卿 後尙 韻。贈別柳悠久 尙運 赴石州。</title>,<text>纔見南征又北來。塞垣千里路悠哉。功名頭白猶分竹。世味齒酸似啖梅。惜別語長終永夜。傷時愁劇盡深杯。當年禁掖揮毫手。不謂今成一障材。其二長江界破北南來。天設關防此壯哉。晝靜轅門開細柳。夜深羗笛落寒梅。百年靑海無傳箭。明月高樓數擧杯。弧矢四方男子志。聖朝何况試全材。其三八月邊城雪已來。塞垣風氣信悲哉。蔘根便是盤中食。花木惟聞笛裏梅。氊笠裹頭人禦臘。耳牟爲酒妓傳杯。漫山杉檜千章直。樹樹巢鷹揔逸材。其四榮辱紛紛付倘來。一毫何足掛懷哉。踈慵本合終顔巷。事業初非企傅梅。禁掖舊遊蕉黍夢。江湖晩興聖賢杯。少年壯節如君少。努力功名展大材。</text>
<title>端川道中 己未○以下澤畔錄</title>,<text>聖恩如海許全生。萬里投荒亦已榮。敢道磨天行役苦。回思畫地夢魂驚。由來識字元非幸。從古罹殃揔爲名。獨倚嶺頭揮涕望。白雲何處是坡平。</text>
<title>吉州道中</title>,<text>強鞭羸馬發臨溟。曙色蒼凉海峀靑。道里已經千二百。山川忽近鏡明寧。脾傷水土添成病。耳慣方言漸解聽。何陋久聞夫子志。此行不必弔湘靈。</text>
<title>慶源贈示李泰卿 東亨</title>,<text>北塞最窮處。南樓徙倚初。新蒲中夏節。遠樹厚春墟。禍患身全病。飄零鬢亦踈。故人同罪謫。相對血沾裾。</text>
<title>孝廟忌辰有感</title>,<text>弓劒迢迢何處尋。湘潭此日涕盈襟。明靈陟降雲天上。應照孤臣一片心。</text>
<title>天中日。太守爲設小酌於睥睨。書懷以示蔡上舍。</title>,<text>不須今日感懷多。豆水淸波異汨羅。樽前莫使佳人唱。似聽當年競渡歌。</text>
<title>太守屢送生海參。作膾對案有懷。</title>,<text>奉養常嘆欠旨甘。長安此物貴如金。今朝獨自嘗佳味。投筯增傷陟岵心。</text>
<title>赤池</title>,<text>赤池千頃濶。靑海一邊開。未覺湘潭逈。渾疑漢水回。射龍遺跡遠。賦鵩幾人來。尺鯉如能得。鄕書試欲裁。其二不厭湖上坐。夕露任沾衣。沙暖鷗相戱。波深鯽正肥。鄕書久斷絶。時物自芳菲。醉後欲乘馬。無家何處歸。</text>
<title>重陽登望德。示蔡丈。</title>,<text>携酒登高共望鄕。天涯佳節卽重陽。孤城一帶江流碧。大漠平臨塞草黃。異域羇愁雙淚盡。故園歸路萬山長。丁寧菊艶休相笑。從古騷人識爾芳。</text>
<title>次鄭上庠麟瑞 祥龍 韻</title>,<text>年來白髮丈三千。憔悴形容又澤邊。世念已隨春夢斷。交情慣見暮廛遷。人經患難知眞僞。士任窮通是達賢。惆悵懷君秋夜永。幾時重與對床眠。其二悲君已是五年流。壯志消磨兩鬢秋。曾向漢庭留折檻。却來關塞賦登樓。掀江白浪何時定。滿砌黃花此日愁。屈指親朋俱落落。天涯幾處泣孤囚。</text>
<title>鄭麟瑞送鰱魚</title>,<text>細鱗盈尺飽秋霜。赬卵如珠箇箇香。遙想天厨供奉未。逐臣今日愧先嘗。</text>
<title>贈李泰卿</title>,<text>絶海窮山路幾千。地維從此更無邊。飄零自恠形骸在。感慨頻驚世事遷。生訣病親爲不孝。死稱姦黨孰知賢。殘燈永夜書空坐。雁叫風號未得眠。其二豆水無情日夜流。岸楓霜落又淸秋。華顚蕭颯羞吹帽。病脚蹣跚㥘上樓。佳節思親空灑淚。他鄕覽物易生愁。孤懷欲與君同吐。其奈山川隔此囚。</text>
<title>次姜叔夏韻以謝 姜詩言。聞有誤傳公卒於道中云。故答之。</title>,<text>疾病三秋淹。家鄕萬里賖。生還本不易。道說莫驚嗟。</text>
<title>造山萬戶送魚</title>,<text>美味登盤饌。嘗來愧楚臣。曾聞葬其腹。今乃入吾唇。長浦潮頭網。臨津雨後綸。思鄕終未已。此日更傷神。</text>
<title>九月念四。太守送酒。與蔡丈對酌。醉中走筆以謝。</title>,<text>雨後步屧出。來訪蔡翁宅。悵然望秋天。客懷正搖落。靑娥自何來。纖手更有擎。黃花一枝芳。白酒一壺盈。淵明舞東籬。子瞻掃晴軒。相對斟細細。不覺醉醺醺。可笑我戶大。缾罄還爲耻。何處有酒家。却欲添野水。君書謂我病。不敢請露喪。且言此新釀。初味宜先嘗。杜子客浣花。田父要皆去。鄭老竄台州。酒錢人猶與。何園倘見招。偃室豈難至。况我昔疾愈。筋力追歡易。折取花作籌。爛醉亦不辭。笑殺屈三閭。獨醒將何爲。重陽不嫌兩。良辰未可孤。作詩寄東閣。狂歌發嗚嗚。</text>
<title>贈姜叔夏</title>,<text>南雲路 九萬 令公爲方伯時。刊參同契。冊㨾甚妙。紙入不多。幸兄印得數件分惠如何。此旣不死於去夏。仍欲學長生度世之術。兄若於閑中探賾秘訣。則必當先覺玄旨。弟願爲劉安之雞犬耳。好笑好笑。仍憶西山之謫道州也。朋友送之蕭寺。至有涕泣者。獨先生與朱夫子討論參同。談笑而別。千載之下。想仰其氣像而不可及矣。向者靑門外光景。兄亦見之有感。偶成一律。聊塵淸眼。幸和送也。凈安遺躅已成塵。逐客千秋復幾人。手把參同無處問。紫陽回首謾傷神。</text>
<title>贈玄圃</title>,<text>白頭東畔豆江陲。老去玆遊亦一奇。君子居之何陋有。向來宣聖此心知。</text>
<title>送期兒還坡山 庚申</title>,<text>殘骸零落滯邊城。去住那堪父子情。關嶺極天風雪暗。愼他行李莫貪程。其二天涯驚却又逢春。鶴髮臨年喜懼新。歸去晨昏何日是。夢魂隨汝入西秦。</text>
<title>和錦昌都尉 朴公泰定 贈韻</title>,<text>關號仍稱鬼。州名又帶愁。何年開此路。荊棘尙埋頭。其二居夷本不陋。禦魅豈須愁。紫陌鳴珂客。還看雪滿頭。其三常恠韓公節。宜無窮阨愁。却爲枯骨念。戚戚瘴江頭。</text>
<title>題吳畫師墨梅</title>,<text>絶漠風沙丈雪堆。春來無處見花開。香梅好信驚何自。一夜囚山暖氣回。</text>
<title>送鄭麟瑞蒙恩放還</title>,<text>忠言歷歷嫉㐫邪。天日其如不照何。衆怒似山吾豈畏。斯文墜地此堪嗟。六看豆滿江花發。四向磨天嶺路過。今日送君知學力。一莖鬚髮未曾華。其二弱妻來日拜忘慙。腹裏兒今齒二三。此理回環天可必。聖恩寬貸海同涵。獨留隻影誰相伴。南望離愁自不堪。君過黃山應感慨。草堂何處倚江柟。</text>
<title>愁州伯尹仲麟 趾善 贈馬肝石硯。以詩謝之。昔柳眉巖謫此州。太守贈硯。公有謝詩。今次其韻。</title>,<text>無田食硯我生憐。奇禍如今豈偶然。擬與虛中交永絶。相逢塞上意還鮮。偏宜註易龍門下。正合題騷楚澤邊。仍憶鑾坡揮翰日。靑綾不復共君眠。</text>
<title>思義塲</title>,<text>綠樹陰邊躑躅紅。竹筇苔逕一閑翁。淸泉濯足巖頭睡。萬壑松聲入夢中。</text>
<title>思故園</title>,<text>數椽茅屋玉川西。一別如今夢亦迷。遙想碧桃花落盡。松關寂寂夕陽低。其二年年家釀藥山春。每到花時醉興新。弟妹驚魂應未定。一樽誰復壽吾親。</text>
<title>朱君 榏 登望德有詩。次其韻。</title>,<text>孤城峍兀倚江潯。逐客登臨愁不禁。漢日遙昇靑海去。胡風近接白山陰。蕭踈短髮驚衰鬢。慷慨長纓尙壯心。萬事至今違宿計。九重何路貢愚忱。</text>
<title>次朱君 後亮 韻</title>,<text>一夜東風入塞城。滿江鷗鷺已春聲。遙想田園荒廢盡。種瓜誰復學畦丁。</text>
<title>挽詞[判府事金壽興]</title>,<text>天書遠出鬼門關。塞外纍臣向日還。死草方霑新雨露。仙蹤尙隔舊朝班。長嗟七載同離恨。幾憶東郊對苦顔。冠葢滿城君忽去。世間人事劇悲潸。</text>
<title>挽詞[領議政金壽恒]</title>,<text>桁楊雖酷尙生全。二竪胡然促百年。信覺存亡關大運。誰將禍福問皇天。空聞丹旐霑新渥。無復靑蒲侍舊筵。萬死歸來違一面。至今悲恨結重泉。</text>
<title>挽詞[府院君金錫胄]</title>,<text>連城知趙寶。昭質世稱皆。劫火焚來㓗。良工琢得佳。序房曾位寘。塊礫竟沉埋。一掬荊山淚。今朝不盡揩。</text>
<title>挽詞[江華留守李䎘]</title>,<text>位止郞中又嗇年。才高命薄豈非天。橫罹奇禍嗟何故。纔見淸時遽溘然。絶塞賜環猶恨晩。高堂垂白最堪憐。重泉莫慰無涯慟。欲寄哀詞淚灑牋。</text>
<title>挽詞[工曹參判李端夏]</title>,<text>不謂斯人遽止斯。冥冥天道有難知。前年慘禍猶無死。今日沉痾竟莫醫。父子重逢旋永訣。朋儕彙進獨何之。鑾坡伴直渾如夢。悼舊懷賢淚謾垂。</text>
<title>挽詞[坡原君尹飛卿]</title>,<text>名門詩禮最稱賢。托契初從父子偏。淹病每嘆憐我獨。餘生豈料哭君先。談經玉署英華重。理劇江城惠化傳。運屬亨嘉奪才儁。如何天意竟茫然。</text>
<title>挽詞[監司柳尙運]</title>,<text>南遷北謫一時還。君亦蒙恩度鬼關。志操且看榮辱際。報施休論死生間。交情兩地相思句。遺恨高堂舊舞斑。莫恠故人偏有淚。峴山行路不勝潸。</text>
<title>挽詞[副護軍崔後尙]</title>,<text>去年奇禍古猶稀。朝著誰能辨是非。道直豈無昭晣日。時淸還有轉移機。纔聞絶塞蒙恩返。不料高才與命違。忍說北堂垂鶴髮。路人知舊共沾衣。</text>
<title>挽詞[承旨朴泰尙]</title>,<text>原野蕭條歲欲闌。輤車西發曉霜寒。靑氊舊業傳兒守。鶴髮餘齡恃季安。榮辱揔隨流水盡。才華猶待汗編看。秪應泉路無窮恨。聖主恩深結草難。</text>
<title>挽詞[承旨崔錫鼎]</title>,<text>北塞風霜記昨年。歸來一疾已沉綿。纔聞戱彩高堂舞。不復攜衾粉署眠。陽長陰消今有日。才脩命短奈何天。淸朝共切云亡痛。豈獨親知泣斷絃。</text>
<title>挽詞[參議鄭始成]</title>,<text>衣摳凾丈早依歸。職掌論思又絶奇。識字終爲憂患始。投荒偏荷聖明知。初緣去國身仍病。更入脩門命已衰。白髮高堂無限痛。詎堪垂淚撫孤兒。</text>
<title>挽詞[承旨尹趾善]</title>,<text>我在愁州未解憂。忽聞君到淚先流。西州不作威明耻。北寺終遭孟博囚。遠別庭闈分地角。還隨魑魅落邊頭。生於死日生年死。天理茫茫問無由。又賢師高弟聖朝臣。二十年來寵辱身。唐代瀛洲眞合選。漢庭經術更超倫。方期應氏榮三入。忍言潘生怨七旬。惟是華啣追復日。九原應感渥恩新。</text>
<title>挽詞[承旨鄭載禧]</title>,<text>萬死餘生一縷危。更看天日未曾期。精華頓减風霜後。氣槩猶存笑語時。才抱經綸名久著。賦偏奇釁理難知。憑誰說與云亡痛。回首人間涕盈頤。</text>
<title>挽詞[執義朴世采]</title>,<text>崑岡火烈玉俱焚。萬死言歸嶽北村。佇看淸班仍接武。驚聞美疢遽招魂。汴都博洽推公是。唐世循良數太原。極識高才還厄會。重憐遺典出君門。又曾看默志飽先規。復踵尤門識雅姿。千古斯文蒙共理。一區某水擬終隨。那堪白郭乖摻恨。誰料靑郊走位悲。想得西河臨穴地。會將何語慰深慈。</text>
<title>挽詞[吏曹佐郞趙持謙]</title>,<text>前春驛路巧相違。奇禍傷心只淚揮。偃月堂中人已去。摩雲嶺外客初歸。乍看枯草回春色。誰料明珠閟夜輝。最是泉途難瞑處。君恩未報父年稀。</text>
<title>挽詞[吏曹佐郞李秀彦]</title>,<text>鐵關霖雨廷臣歸。沙峴風霜旅櫬移。才及有知除禍網。可堪無命際淸時。難從一幅題深痛。忍把何辭慰至慈。多少世緣能記否。師門行駕已臨歧。</text>
