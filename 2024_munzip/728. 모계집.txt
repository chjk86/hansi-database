<title>元夕偶吟 庚寅在鷲山</title>,<text>客裏逢春信。愁情逐歲新。故鄕千里遠。誰問獨居人。</text>
<title>吟旱</title>,<text>去年卒圭璧。靡遺周人子。今夏又滌滌。昊天威亦疾。不㤪彼蒼者。惟㤪居匀軸。匀軸是何人。愆陽胡不若。明明聖王在。只應蘓圭蓽。</text>
<title>詠塵扇 烏竹爲柄藤心束柄○辛卯</title>,<text>湘竹思操堯女節。綠藤淸共雲孫㓗。淇篁更挹衛侯風。揮破炎塵露碧空。一榦萬枝。上圓下方。在人用舍。合於行莊。</text>
<title>挽寒岡鄭先生 庚申</title>,<text>妖氛閉兮春晝昏。雨雪瀌兮木氷稼。天無色兮愁雲結。悲風吹兮人相訝。痛先生兮翛然逝。朝玉皇兮上赫戱。芙蓉裳兮綴忠信。芰荷衣兮褰仁義。香霏霏兮襲帝鄕。天上驚兮相榮觀。駕鸞凰兮鞭雷霆。歷靈芝兮向陶山。陶老莞兮粲一笑。飮灝氣兮共盤桓。天風吹兮神馭擧。祥雲集兮仙旗噵。夷之邦兮不可留。指中州兮問大道。先南閩兮拜考亭。質博約兮釋羣疑。指河洛兮禮二子。講性理兮究精微。前與後兮無二致。古猶今兮同一揆。旣有聞兮死亦可。舍如斯兮達如斯。又何必兮懷故都。故都陋兮多危機。人間世兮有名利。莫我知兮其何之。豈於彼兮有所較。我浩然兮了無時。哀諸徒兮挽不及。哭籲天兮將安倣。念儀刑兮在羹墻。想警欬兮完下上。經一部兮有發揮。踵希元兮闡範軌。述五賢兮輯禮書。繼晦翁兮遵遺志。此先生兮死不死。提我蒙兮千千祀。獨小子兮二竪侵。違凾丈兮將十年。病不扶兮歿不含。亦赴哭兮後諸賢。負敎育兮白紛如。何面目兮拜九泉。天無涯兮地無邊。欲抒情兮空摧咽。一作徒佇延寒岡大老是吾師。道德文辭冠一時。敬義學成無不可。明誠功到事優爲。退陶絶筆今方繼。一作寧難繼 閩洛微言亦細推。楹夢遽嬰多士慟。偏傷誘掖小儒思。</text>
<title>挽朴德凝 惺○丙午</title>,<text>久恨沉鱗羽。驚呼隔死生。工夫專且力。論議正而平。雪裡寒梅發。峯頭霽月明。精神倘復見。南望淚河傾。</text>
<title>挽朴叔彬 而章○壬戌</title>,<text>有美君子人。洒洒衆趍中。質溫如良玉。加之琢磨功。治心恒慥慥。行己詳而恭。拔身科目中。鵠立雞叢。耿近日月光。一任公且忠。讜言終批鱗。夕貶滄海東。腰金超亞卿。昭代實優容。又遭難進勢。寂寞看靑松。病遆卧桑鄕。藜藿饑膓充。寒窓對古書。奧義頗硏窮。破屋墻壁倒。數間同盧仝。柴門關不開。無人問孤蹤。直須眼孔大。脚跟不撓風。七十六年間。不輟淵氷工。乘化朝玉皇。應無愧怍衷。老我哭寢門。哀淚盈矓矇。托契四十年。非如把臂庸。窮達由命異。情義因心通。幽明忽此隔。悲恨塡心胸。白雲九萬里。丰容倘再逢。今日朴參判。明日茅谿翁。投筆因大噱。風雪迷前峯。</text>
<title>挽全原泉景弼 八顧○壬子</title>,<text>推孝焉爲政。敦仁自適怡。親鄰元任恤。師友早歸依。雖享宣尼壽。奈無伯道兒。末句缺</text>
<title>挽全源溪景追 八及</title>,<text>天之爲我莫能知。何者窮而何者達。天之爲我莫能知。何者通而何者塞。孜孜矻矻對明窓。讀盡中庸與大學。勤苦一生成何事。布褐白首卧草屋。七十二年大夢罷。黃卷藜床餘舊宅。病寒未能親執紼。九原他年無面月。倻嶽岧嶤雪月明。東望徘徊霑老臆。</text>
<title>挽李和彦 希雍○癸丑</title>,<text>迢迢戊辰歲。與君初相識。四十六年間。知君莫我熟。古貌任眞卛。古心惟悃愊。語古寧矯餙。禮古無邊幅。義古鄕鄰推。行古友朋服。雲雨多變態。古人獨自若。古人忽作古。長夜何時闢。霜風凋碧樹。丈夫淚沾臆。</text>
<title>挽鄭都事直夫 樟○甲寅</title>,<text>托契師門到白鬚。陳亢聞禮又聞詩。天因福善生聦穎。我取昏冥自隕隳。泗上爭觀無槨葬。寒泉坌慰望人悲。病夫遙向山中哭。恨入幽明涕滿衣。</text>
<title>挽尹汝述 景男○甲寅</title>,<text>少而壯而。同遊同學。知志慕兮噫。之豊之嗇。其懽其慼。兩白頭兮噫。一死一生。奄忽今朝。天曷故兮噫。老友茅谿順甫情。不能成文兮噫。</text>
<title>挽朴君秀 文楧○癸亥</title>,<text>禀得圭璋淑氣專。摳衣聞道自初年。幽蘭久掩林泉下。潛德時升日月邊。窮達任天吾豈與。行藏在我操彌堅。每欽世分元來厚。題挽今朝涕泗漣。</text>
<title>挽卞朔州明叔 渾○丙寅</title>,<text>却敵弁巖殺氣撗。犹閒渭朔足毛生。丈夫聲績今何處。白嶺千秋雪月明。</text>
<title>挽李山立 屹○丁卯</title>,<text>淸時不市只深藏。今日方知用意長。城下胡兵和議沸。羡君凝卧夜㙜凉。</text>
<title>挽尹而受 應錫</title>,<text>鳥嚶春樹來相訪。雨雪雱時遽報悲。一部質疑期共勉。中程日暮㤪何爲。</text>
<title>挽愼汝栗 克寬</title>,<text>聞道春山葬汝栗。老夫和淚寫哀詞。從今一訣成千古。君在重泉知不知。</text>
<title>挽李汝善 得慶</title>,<text>芳草街頭同賞翫。黃花溪畔共朋樽。從今村社佳辰會。四座應悲少一人。</text>
<title>挽邢恭叔 禮甲</title>,<text>始聞君訃已傷摧。今日求辭更愴哀。愿厚懿姿親黨悅。謹溫良性友朋推。人間未答宗兄望。地下難忘弱子懷。衰病莫能臨穴訣。何堪老淚自盈腮。</text>
<title>挽李亨伯 應時</title>,<text>四十六年事。眞如石火忙。鴒原風正急。萱室月堪傷。㤪婦膓猶斷。哀兒口尙黃。老懷誰與吐。涕淚灑山陽。</text>
<title>四子言志</title>,<text>仲尼閒居。四子者侍。片語春溫。一堂心醉。露肺腑兮聖師前。偉當日之言志。幾年承誨於杏壇。沾敎育於無隱。咸達材於提撕。各成德於栝櫽。然學者孰明於自知。慮或有千里之游心。誘以一日之毋以。使自盡其委曲。試以知爾之何以。俾自考其優劣。和藹藹於滿堂。各訴心於誠服。美由也之剛果。啓雅願於卛爾。攝千乘於大國。承師歉之困弊。勇可存於三年。義可噵於知方。縱見哂於不讓。抑優爲之材長。猗冉子之退遜。開素期於一呼。六七十之小國。五六十之偏區。施政事而治賦。可足民而無飢。雖禮樂之待人。亦材藝之攸爲。况公西之志禮。發夙懷於次對。當宗廟之籩豆。與會同之環珮。束余帶而拱立。相進退之羣后。謙君子於願學。可做大於諸侯。儘欲施於事爲。咸度材而稱志。聖人分內末耳。寧大本之在此。顧聖心兮不屑爲。哀與我者誰是。獨斐然之點狂。異諸子之所撰。鳴天機於寶瑟。忽離席而宛轉。謂春暮之和煦。服單袷之我衣。冠五六之儕輩。童六七之幼𥠧。澡余體於沂波。風余襟於舞雩。吟得所之性情。偕我友而歸乎。契欲盡理明之曠懷。符對時育物之高情。來聖歎之深許。超衆雞之一鵬。視䂓䂓於事爲。焉氣像之此擬。噫道體之散萬。固無往而非理。况治人而施政。亦君子之一事。然日間之常行。有自然之活潑。從容灑落於所遇。是聖人不息之天德。宜夫子之與點。警逐末之三子。見已到於大意。做堯舜兮亦易。然徒目而欠足。又豈若由求之踐實。志雖取於一時。道不傳於後日。曰余洙泗後千載。夙求志於聖學。由之勇兮求之藝。赤之讓兮點之高。勿顔四兮曾三。追聖賢而翔翺。每嘐然曰古人。顧初志而脚踏。倘承顔於夢寐。庶吾與之再發。</text>
<title>少成若天性</title>,<text>夙摳衣於師門。律一己於繩墨。循初敎而斯邁。日寢熟而罔覺。豈古訓之我欺。信少成之若性。原首出之最靈。賦自然之天命。渾萬理於方寸。一純善而無惡。緣駁濁之或殊。性不得以不鑿。肆聖敎之自豫。俾修道於髫。當知思之未主。方純一之無雜。志不遷於聲色。誘不入於耳目。水不分於東西。路不歧於南北。旣噵之以天則。又掖之以成法。馴䂓矩使莫違。驅範圍令不出。漸染毋誑之示。誠已習於心腹。薰陶法語之訓。正又熟於腔腠。直已慣於頭容。心德與之不疚。恭已成於手容。思慮與之專一。肅視聽兮毋回。斂衣帶兮必飭。勤播水而灑掃。謹應對而唯諾。心不他於言爲。邪亦閑於坐立。蹈天理之模楷。做聖賢之坯墣。修日間之人事。造形而之上理。嗟日月其幾何。習已長而化成。無杯棬之戕賊。有仁義之樂生。無扞格之辛苦。有十分之資質。理不勉而可中。道不思而可得。心不失於赤子。道已全於大人。庶從容於天然。幾自得於道眞。寧査滓之有起。渾萬善之伶俐。寧物累之或交。依厥初之本子。氣何待於矯揉。道左右焉逢原。質何煩於省察。理酬酢焉斯存。德日積而上達。義日精而入神。與生知而不異。又何分於漓淳。猗有造之小子。儼天成之大德。是聖人之貴豫。敎已立於燥髮。性自固於帥初。不壞了而已復。木不害於初長。泉不撓於始達。旣根深而源厚。宜葉茂而流遠。直溫寬栗之敎息。歎滔滔之不返。灑掃應對之學絶。哀本然之已失。高明亦誤於虗無。况昏下之足說。宿儒亦眛於趍向。矧童幼之足責。嗟不惡之人性。作在山之激水。倘復見乎卛之。誦聖訓而永喟。抱紫陽之遺編。期反覆乎終始。</text>
<title>挽章[趙任道]</title>,<text>穨波旣倒孰能東。一脉淳源尙賴公。晩歲神交愚伏老。早年親炙德溪翁。知來藏往先天業。尺步繩趍下學功。已矣斯文將底托。圖書萬軸舊山中。</text>
<title>挽章[曺挺立]</title>,<text>玉山高並是龜龍。欝茀中間氣或鍾。源遠德溪仍獨溯。岡高武曲更堪宗。徵君晩節聊攀桂。霜雪寒年始識松。惆悵九原今不作。暮途牢落欲何從。</text>
<title>挽章[林眞怤]</title>,<text>早從師友學吾儒。晩淑諸人味道腴。爻象翫心探聖旨。簞瓢安分守顔愚。十年東洛登凾丈。數月南州佩竹符。喪盡斯文堪底托。殘骸零落淚窮途。</text>
<title>挽章[鄭吾 竹谷]</title>,<text>模範曾爲多士宗。鳴琴半歲駕黃龔。如今風色含悽斷。安宅無人宿草封。學究天人入道微。守愚顔巷戰勝肥。茅谿斜日歸期急。竹谷難堪淚滿衣。</text>
<title>挽章[門人卞昌後]</title>,<text>泗上春歸盡。茅齋瑟未鏗。竹掃吟詩徑。梅香讀易亭。道喪文何托。人亡士失衡。夕陽封馬鬣。那禁淚縱橫。</text>
<title>挽章[門人鄭時修]</title>,<text>吾鄕文獻久無徵。準擬先生自此升。講究遺經參妙訣。挽回流俗讓全能。功成戰伐旗先立。眼大乾坤道亦登。餘事平生何足說。區區名譽不須乘。德義弸中自爾肥。澡身將擬叩玄機。希聲欲奏絃還斷。衆鳥方隨鳳忽飛。賸馥留人堪祭社。高風隔世孰傳衣。相從地下多先輩。奈此人間踽踽歸。</text>
<title>附贈遺讚詠詩</title>,<text>贈文茅谿佐幕金松庵 吳長吾友文順甫。一身都是膽。謙先衆人屈。勇出百夫敢。手杖三尺釰。擬救䧺藩陷。成敗非計較。死生寧頓撼。昭昭此一心。皎如秋日鑑。歲暮霜雪交。乾坤更愁慘。朱光鎖窮泉。蛟龍下幽坎。懷君念時節。使我增感感。述懷寄文順甫 李霙桑弧壯志轉沉泥。暮大經綸菊數畦。軒冕有爭鴻共擧。林泉無主鶴同棲。幾年兵火相追逐。此日晨星各解携。花外仙驂春有信。一樽邀子小溪西。校正茅谿先生文集 門人鄭必達吾道之南盛五賢。龍門遺韻尙琅然。要看前輩推尋地。只在先生性理篇。微言羲帝圖中得。大義文公筆上傳。憑報海珠人莫掩。定知餘子較天淵。校正茅谿先生文集 鄭時修高挹羣言志羣賢。終然實得已韙然。欲知獨見天機妙。盡在先生理氣篇。不向原頭看理會。何緣樂地味心傳。莫將駒隙安鸚鵡。須信探珠在沒淵。鄭漁隱 以咸 述懷詩懿歟文夫子。開講茅谷宅。門無靑紫貴。架揷賢聖籍。登筵請受敎。不以庸愚斥。指路昏燭秉。質疑春氷釋。三省曾學篤。四勿顔工積。箚針頂門上。申申親提掖。思傳一部書。經夏未盡繹。非無往候儀。時時攄積襞。請益固無睱。世故因侵迫。</text>
