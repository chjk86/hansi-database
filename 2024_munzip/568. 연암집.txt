<title>叢石亭觀日出</title>,<text>行旅夜半相叫譍。遠鷄其鳴鳴未應。遠鷄先鳴是何處。只在意中微如蠅。邨裏一犬吠仍靜。靜極寒生心兢兢。是時有聲若耳鳴。纔欲審聽簷鷄仍。此去叢石只十里。正臨滄溟觀日昇。天水澒洞無兆眹。洪濤打岸霹靂興。常疑黑風倒海來。連根拔山萬石崩。無怪鯨鯤鬪出陸。不虞海運値摶鵬。但愁此夜久未曙。從今混沌誰復徵。無乃玄冥劇用武。九幽早閉虞淵氷。恐是乾軸旋斡久。遂傾西北隳環絙。三足之烏太迅飛。誰呪一足繫之繩。海若衣帶玄滴滴。水妃鬢鬟寒凌凌。巨魚放蕩行如馬。紅鬢翠鬣何鬅鬙。天造草昧誰參看。大叫發狂欲點燈。欃槍擁彗火垂角。禿樹啼鶹尤可憎。斯須水面若小癤。誤觸龍爪毒可疼。其色漸大通萬里。波上邃暈如雉膺。天地茫茫始有界。以朱劃一爲二層。梅澁新惺大染局。千純濕色縠與綾。作炭誰伐珊瑚樹。繼以扶桑益熾蒸。炎帝呵噓口應喎。祝融揮扇疲右肱。鰕鬚最長最易爇。蠣房逾固逾自𦚦。寸雲片霧盡東輳。呈祥獻瑞各效能。紫宸未朝方委裘。陳扆設黼仍虛凭。纖月猶賓太白前。頗能爭長辥與滕。赤氣漸淡方五色。遠處波頭先自澄。海上百怪皆遁藏。獨留羲和將驂乘。圓來六萬四千年。今朝改規或四楞。萬丈海深誰汲引。始信天有階可陞。鄧林秋實丹一顆。東公綵毬蹙半登。夸父殿來喘不定。六龍前道頗誇矜。天際黯慘忽顰蹙。努力推轂氣欲增。圓未如輪長如瓮。出沒若聞聲砯砯。萬物咸覩如昨日。有誰雙擎一躍騰。</text>
<title>贈左蘇山人</title>,<text>我見世人之譽人文章者。文必擬兩漢。詩則盛唐也。曰似已非眞。漢唐豈有且。東俗喜例套。無恠其言野。聽者都不覺。無人顔發赭。騃骨喜湧頰。涎垂噱而哆。黠皮乍撝謙。逡巡若避舍。餒髯驚目瞠。不熱汗如瀉。懦肉健慕羡。聞名若蘅若。忮肚公然怒。輒思奮拳打。我亦聞此譽。初聞面欲剮。再聞還絶倒。數日酸腰髁。盛傳益無味。還似蠟札飷。因冒誠不可。久若病風傻。回語忮克兒。伎倆且姑舍。靜聽我所言。爾腹應坦奲。摸擬安足妒。不見羞自惹。學步還匍匐。效嚬徒醜䰩。始知畵桂樹。不如生梧檟。抵掌驚楚國。乃是衣冠假。靑靑陵陂麥。口珠喑批撦。不思膓肚俗。强覓筆硯雅。點竄六經字。譬如鼠依社。掇拾訓詁語。陋儒口盡啞。太常列飣餖。臭餒雜鮑鮓。夏畦忘踈畧。倉卒飾緌銙。卽事有眞趣。何必遠古抯。漢唐非今世。風謠異諸夏。班馬若再起。决不學班馬。新字雖難刱。我臆宜盡寫。奈何拘古法。刦刦類係把。莫謂今時近。應高千載下。孫吳人皆讀。背水知者寡。趣人所不居。獨有陽翟賈。而我病陰虗。四年疼跗踝。逢君寂寞濱。靜若秋閨姹。解頤匡鼎來。幾夜剪燈灺。論文若執契。雙眸炯把斝。一朝利膈壅。滿口嚼薑葰。平生數掬淚。裹向秋天灑。梓人雖司斲。未曾斥鐵冶。巧者自操鏝。葢匠自治瓦。彼雖不同道。所期成大廈。悻悻人不附。潔潔難受嘏。願君守玄牝。願君服氣姐。願君努壯年。專門正東閜。</text>
<title>一鷺 一作道中乍晴</title>,<text>一鷺踏柳根。一鷺立水中。山腹深靑天黑色。無數白鷺飛翻空。頑童騎牛亂溪水。隔溪飛上美人虹。</text>
<title>田家</title>,<text>翁老守雀坐南陂。粟拖狗尾黃雀垂。長男中男皆出田。田家盡日晝掩扉。鳶蹴鷄兒攫不得。群鷄亂啼匏花籬。小婦戴棬疑渡溪。赤子黃犬相追隨。</text>
<title>搜山海圖歌</title>,<text>夏日奉伯氏。及從弟履仲。約德保懋官遊玄園。各出一翫以較之。此軸延袤幾竟一帿地。張之園中。群行而翫之。豢龍服不誰其司。四荒之野多詭奇。北斗星斜拜老狐。華表柱下啼黃貍。南山大玃盜媚妾。與處岩穴强之私。山魈白日下山來。借人竈突燒蟛蜞。揶揄鬱累迷伯益。菹澤叢林恣飽饎。關王變相領神兵。白面乃無一莖髭。玄冠赤舃黃羅袍。三尺胡床委皐比。左手垂膝右顧視。怒而微笑竪其眉。奉刀劒者右其柄。小童執彈親身隨。綠衣老吏執白策。鞠躳將趨頻先窺。或佩櫜鞬或秉鉞。肅敬伊誰敢噦嘻。鳳扇鶴傘立簇簇。紅旂半遮風旖旎。伏地聽令挐雲去。盡是黑漢與醜廝。綠者其面如入藍。黃者其脚如塗梔。有如鷄者喙尖尖。有如兕者角觺觺。生不梳頭髮鬅鬙。人言鬼憎吾今知。脇上有口吁可恠。其口遇劒如含匙。耳穿銅環臂挑脫。脚繫毛偪不屨綦。或不執兵但執石。拔木去枝仍倒持。萬丈鐵索係毒龍。一聲許邪拔澤陂。索絶二鬼顚傷尻。一鬼張臂大笑之。龍也搖頭不能落。纍纍縣其鱗之而。無恠驚濤黑如此。應洗鬼脚和龍漦。有捕蛇者蛇纏頸。目湧面赤簸其頤。揮劒直前復小郤。實憚如炎舌有歧。喙且走者衣紫衣。尾豐似是雄綏綏。一妻箭中兩臂伸。一妻鷹攫右眉攲。一妻抱兒奉髻走。兒猶吮乳嗔其兒。猴王被打骨到軟。頭垂過臍委四肢。兩女扶腋踉蹡行。手忙觸落烏接罹。欲全焦揚一塊肉。侍婢泣以錦襁詩。縛虎四蹄貫以木。離披有如裘掛椸。植棒地上纏赤帶。手執其尾引如飴。兩指穿挽水牛鼻。索絼不得項繫縻。飛上鹿定摧角下。太尖只合磨爲觿。負龜龜以爪爬腿。抱鯨鯨以鼻嗅髭。曳鼈提蟾挾擁劒。肩豕揮狼佩肥遺。大小鬼凡九十八。又一鬼王不在斯。臝毛之醜二十一。一十有六之魔姬。龍魚鼈鼈蛇十八。犬一鷹一復一龜。借問何人作此畵。王迪起矦之所爲。諸客聚觀爭讚歎。相戒勿汚寒具脂。我亦歸家眼森森。宵不成寐念在玆。聊復捻筆記其數。時時披閱以自怡。</text>
<title>海印寺</title>,<text>陜川海印寺。壯麗稱八路。肩輿初入洞。幽事漸相聚。湫深若貯汞。窈窕萬象具。樹影錯脛肘。山光寫肺腑。愛羽鳥頻窺。恃毛獺能泝。剔幽類夢噩。叫奇競淸酗。鼯廩頰藏栗。蝟載背刺芋。俄頃轉譎詭。生踈甚疑懼。照爛忽衣錦。十里擁丹樹。飛霆疈高峽。百泉湧傾注。搏嚙驚相合。觸鬪郤還赴。水性木柔順。犖确石與遇。不肯一頭讓。遂成千古怒。餘湍伏沙鳴。幽咽向人訴。不知水於石。有何相嫉妒。使水不相激。石應無怨忤。願言石小遜。水亦流平鋪。奈何力排爭。日夜事喧嘑。歷險賴轝僧。替擔纔數步。肩騂憐凹筧。巓赭恐破瓠。捧腰喘方短。透背汗因沍。問爾何所聊。辛苦萬山住。雜役供官紙。餘力織私屨。猶將畏過客。犇趨似赴募。見此心悱惻。不忍無控籲。換屨覓短筇。仄逕任顚仆。畵史入秋山。意匠在遠暮。霜林饒丹靑。冷陽替絹素。洞門忽廣坼。百車可並驅。疊樹遠掩映。層閣半呈露。老僧候蘿逕。巾衲詭制度。慇懃勞遠途。合掌成禮數。引我入寺門。眩轉勞眄顧。巨靈屹當前。手脚實危怖。張口裂至目。突睛黃金鍍。耳中拔雙蛇。蜿蜒若射霧。汗漫擁琵琶。落莫執劒韄。努力蹋鬼腹。鬼目舌並吐。楓魖腕鑿落。竹魈爪回互。覆肩薛蘿襟。掩肚虎皮袴。乖龍及旱魃。尻角相依附。雷公與飛廉。嘴額獨天賦。顚倒竄鞾底。爬空匝臂股。佛殿寒洞天。甍桷纔容煦。金碧閃相奪。視陽自昏瞀。雕窓成菡蓞。翩翩浴鶿鷺。連理幷紫蔕。比翼結翠嗉。妖童弄驪珠。豔女調鳳笯。星官從羽衛。步雲集瓊圃。玲瓏罷周覽。悵然使心斁。還如夢中景。沉沉常雨雨。又似愁裏饍。滿眼不飽饇。始知詭異觀。樂極還無趣。我聞牟尼佛。鼻眼本醜惡。或恐後世人。嘔穢不愛慕。輕儇齊梁兒。私意傅繪塑。幺麽或如豆。前生若可悟。塊然丈六身。一肢可專輅。箇箇指連坎。巨細悉媺嫮。於佛更何有。此計儘錯誤。所以尊之者。還自極訿䜑。紛紛姸蚩間。慧心應如故。回廊八十間。蕩蕩藏經庫。漆板明如鏡。烹鹽備蟫蠹。委積若凌陰。失目驚瞿瞿。譬如列錦肆。 五字缺。織織比盾干。簀簀揷箘簵。徘徊試抽看。茫然失箋註。光怪時逬發。五金入鎔鑄。誰能說乘法。無人 缺 廬渡。步庭不敢唾。粒墜堪拾哺。除級無封螘。瓦縫絶棲羽。不掃自無塵。淨若沐新。寒風 缺 瑟然。百神陰呵護。問誰刱此寺。傾國致財賂。宿昔穿胷僧。浮海常來寓。厥像黑如烏。崎嶇若老嫗。緬言刻經初。荒怪難討 缺。李氏名居仁。媚佛求嘏祚。家產三眼狗。愛養如養孺。狗去不知處。忽若忘嚅呴。及死到黃泉。乃與神人遌。三目亦如狗。驚喜潛囑喩。實感主人恩。冥祐行 缺 寤。願刻八萬偈。佛事廣傳布。汗發若夢寐。洒然去沉痼。親戚謀棺斂。鄕隣致賵賻。感激神所言。全經剞劂付。此事誠荒唐。邃古非可遡。且令眞有是。儒者所不措。所歎十三經。遠購燕市騖。彼能一人力。刻板千載固。朝上學士臺。文昌如可晤。此子喜神仙。終身不再娶。得道忽飛昇。雙履遺林步。軒轅雖騎龍。喬山尙有墓。暝宿倚禪榻。初月 缺 蟾兎。金塔鳴風鐸。玉燈貫虹炷。淸梵搖魚 缺。虗籟發釣護。</text>
<title>笠聯句</title>,<text>春夜集烟湘閣。賦笠得未字。以齒次自第一字。余丁巳。靑莊辛酉。冷齋戊辰。余遂先倡曰。布弁周製歟。竹冠漢儀未。金華輸雅致。靑篛饒風味。白方畿吏愁。骨多麗朝貴。旁圓佛放光。中凸醫畵胃。結盟越人自。止門箕邦謂。以規不以矩。有經復有緯。蔽陽或異件。折風是常彙。雨冒紙類萆。塵刷毛肖蝟。成虧眞凡楚。精粗或涇渭。爵頰左綰瑚。儒頷雙緌緭。燥髹乘雨霮。緻膠藉火煟。獨整儼華葢。離立峙象魏。康莊動相觸。黎黔鬧若沸。仄影看卷荷。疏陰怳棠芾。共食礙堪嫌。如廁免何誹。王圻畵殊失。倭奴刻浪費。世傳集一倭人見笠好之。以爲刻也。國之巧工刻之。終不成云。 可加飯顆甫。寧資椎髻尉。帽妥仕堪詫。簪支老難慰。襯壁倚不便。過楣觸可畏。比邱圓覆盂。優婆踈結罻。參座圍岌嶪。觀塲簇蓊蔚。半挫俠故喜。太博矮所諱。達官儼朱線。新壻姣黃卉。不稱士冠鷸。寧屑女髢狒。達可鬃而鞾。窮可氈而屝。耽羅薄於蜩。高麗染如翡。纖彩旭滿眶。圓影午壓腓。夕簷蒙蝣蛛。秋塲戴跳蜚。平頂天穿補。玄規月蝕旣。金雀加優旃。玉鷺賜樂毅。額穹竹彎體。髻鬱紵泄氣。面覆睡暫悅。腋挾超詎欷。墨塗慰服禫。銀飾賀祿。迅馳細嘯颸。閃睨潤纈霼。恐濕撑繩糾。惜汗套匣衣。岸腦則近蕩。貼額者若愾。頭顱苟不異。朋友可相乞。</text>
<title>澹園八詠 事見避暑錄</title>,<text>紅蕉綠石出東墻。一樹梧桐窈窕堂。傲骨平生迎送嬾。丈人惟拜暮山光。右來靑閣南陀竟日影婆娑。耐可呼吾亦喚他。乍綴微風鳧鷺去。不禁撩亂百東坡。右鑑影池己觀微白鼻端依。欲辨臟神掩兩扉。獨有暗香侵夢冷。羅浮明月弄輝輝。右素心居松覆深深卍字欄。垂蘿攲石翠相攢。一任畵舫風吹去。盡夜寒聲瀉作灘。右松蔭亭噀輕堪醒醉魂花。天褭行空翠鬣髿。採藥將尋劉阮去。路迷廉閃赤城霞。右飛霞樓花似將歸强挽賓。囑他風雨反逢嗔。自從洞裏修甁史。三百六旬都是春。右留春洞玉塵淸宵獨上臺。杞棚霜落鴈流哀。一聲劃裂秋雲盡。萬里瑤空皓月來。右嘯月臺花蘂夫人初入宮。含羞將語臉先紅。鸚哥舍利元非妙。誰識阿難悟道功。右語花軒</text>
<title>元朝對鏡</title>,<text>忽然添得數莖鬚。全不加長六尺軀。鏡裡容顔隨歲異。穉心猶自去年吾。</text>
<title>曉行</title>,<text>一鵲孤宿薥黍柄。月明露白田水鳴。樹下小屋圓如石。屋頭匏花明如星。</text>
<title>極寒</title>,<text>北岳高戌削。南山松黑色。隼過林木肅。鶴鳴昊天碧。</text>
<title>山中至日書示李生</title>,<text>築室燕岩下。乃在華藏東。倚杖臨水石。携鎌剪灌叢。奇巖翠滴屛。幽湍響操宮。庭中何所植。桃竹與松楓。磵畔飮蒼鹿。階除啄華蟲。簷茅工鏤月。楹磬自戛風。盡日不見人。寂寞守窓櫳。還如僧入定。復似佛逃空。誰謂冬日短。午睡時矇矓。相隨有李生。古書携滿籠。山田秋不熟。蔬菽苦未充。猶然勤誦讀。伊吾嗌喉嚨。感君警衰惰。媿我蔑磨礱。是日値陽至。君讀曾傳終。問君何所得。一理本相通。消長各有漸。累積乃無窮。及冬雖貞固。至春得發融。不疾亦不舒。來往非怱怱。一事雖得專。四時不自功。譬如鷄伏卵。默化窅冥中。微陽僅如線。初月又似弓。雖有離婁明。復使師曠聰。其幾難聞覩。判別肇鴻濛。寧容智力私。乃見運化公。窓晷代曆日。何用驗漏筒。願君崇明德。漸看日新工。</text>
<title>山行 一作山耕</title>,<text>叱牛聲出白雲邊。危嶂鱗塍翠揷天。牛女何須烏鵲渡。銀河西畔月如船。</text>
<title>移居</title>,<text>移家官道下。盡日看行人。去者逢來者。前塵接後塵。由玆千里適。老彼百年身。五字缺。還嗟異所循。</text>
<title>勞軍橋</title>,<text>漁歌樵唱幾英雄。戰伐飛騰伯氣終。昔日御溝流水盡。勞軍橋在麥田中。</text>
<title>弼雲臺賞花</title>,<text>戱蝶何須罵劇顚。人還隨蝶趁芳緣。春靑晝白遊絲外。井哄烟喧紫陌前。各各禽啼容汝意。頭頭花發任他天。缺</text>
<title>江居</title>,<text>鳴鳩乳鵲綠陰垂。亂颿墻頭漕上時。江閣罷眠無一事。紫荊花下錄唐詩。</text>
<title>渡鴨綠江回望龍灣城</title>,<text>孤城如掌雨紛紛。蘆荻茫茫塞日曛。征馬嘶連雙吹角。鄕山渲入萬重雲。龍灣軍吏沙頭返。鴨綠禽魚水際分。家國音書從此斷。不堪回首入無垠。</text>
<title>露宿九連城</title>,<text>臥念遼陽萬里中。山河今古幾英雄。樹連李勣曾開府。雲壓東明舊住宮。戰伐飛騰流水盡。漁樵問答夕陽空。醉歌出塞歌還笑。頭白書生且櫛風。</text>
<title>滯雨通遠堡</title>,<text>塞雨淋淋未肯休。皇華使者滯行輈。遊談從古羞牛後。眷屬還憐恃馬頭。醉裏相看非故國。人間何世又新秋。前河報道闕舟楫。長日無聊那可由。</text>
<title>遼野曉行</title>,<text>遼野何時盡。一旬不見山。曉星飛馬首。朝日出田間。</text>
<title>留宿潼關</title>,<text>前溪水漲又停車。只得憑欄喚奈何。自幼讀書中國事。從玆觀俗大方家。雨今雲古纔經夏。暮四朝三幾渡河。缺</text>
<title>缺 吟得一絶</title>,<text>書生頭白入皇京。服着依然一老兵。又向熱河騎馬去。眞如貧士就功名。</text>
<title>缺 馬上口號 說見避暑錄</title>,<text>翠翎銀頂武夫如。千里遼陽逐使車。一入中州三變號。鯫生從古學蟲魚。</text>
<title>弼雲臺看杏花</title>,<text>斜陽倐斂魂。上明下幽靜。花下千萬人。衣鬚各自境。</text>
<title>絶句 四首○無題。似送人入燕。或燕行時雜咏。</title>,<text>征裙換盡越羅裳。江右文蘭滿店香。唯有東韓編艶史。城寒榛子帶斜陽。金屋鷄聲似柳長。陪臣牙頰至今香。蘆溝曉月涓涓在。誰識瀋王萬卷堂。六王纔畢一椎來。山鬼無聲白璧哀。蔗尾閒談推第一。幾人中土似袁枚。濼水沙晴島嶼孤。鵁鶄身世一塵無。夷齊祠下悄然立。欲寫徐煕沒骨圖。</text>
<title>江居謾吟</title>,<text>我家門外卽湖頭。米鬨鹽喧幾處舟。霜鴈一聲齊擧矴。滿江明月下金州。</text>
<title>燕岩憶先兄</title>,<text>我兄顔髮曾誰似。每憶先君看我兄。今日思兄何處見。自將巾袂映溪行。</text>
<title>次洪太和秘省雅集韻</title>,<text>新秋淸讌洒蘭薰。會飯群公皛毳分。老樹蒸芝藏舊雨。一作含積雨。 遙樓學蜃擁頹雲。詩魔邂逅從他笑。自註。次修見余詩曰。無乃邂逅詩魔乎。座皆大笑。 龍角崢嶸  一作墨畵蒼茫。 倚半醺。自註。太和展紙。强余畵龍。余略瀉鱗角以墨潑之。 霜鬢由來優入社。北山應不便移文。</text>
<title>齋居 齊陵令</title>,<text>淺酌村醪獨自寬。蕭蕭霜髮不勝冠。千年樹下蒼凉屋。一字啣中冗長官。都付鼠肝閒計小。猶將鷄肋快拋難。逢人盡說前冬苦。最是齋居却忘寒。</text>
<title>小酌</title>,<text>禽聲當戶緩。花影上階遲。酒重添丁日。身輕解紱時。三毛贏舊飯。雙鬢耀新絲。靜裡還尋事。爲人寫輓詩。</text>
<title>九日登孟園。次杜韻。</title>,<text>霜鬢爭誇步屧飛。三淸雲木望中微。半酣爲問楓何似。晩節眞堪菊與歸。宋洞花餻吟古事。孟園風帽媚秋暉。婆娑又得今年健。千仞岡頭試振衣。自註。前此約會宋洞煮餻。登高未果。劉夢得作九日詩。欲用餻字。以五經中所無。輟不復爲故。宋子京詩曰。劉郞未敢題餻字。空負詩中一世豪。詩古今軆共四十二首。府君雅不以詩自命。與人唱酬絶罕。尋常應副之作。亦未曾留之巾箱。故篇目甚尠。且因人傳誦而得者多。故頗有斷缺未定處。謹追平日雅意附之文編之末。而舊有映帶雜咏編題。今仍之。男宗侃。謹書。</text>
