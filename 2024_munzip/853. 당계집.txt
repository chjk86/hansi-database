<title>箍桶談易 陞試券文</title>,<text>余夢呑乎三 缺。後蜀莊而沉冥。閒來往於月窟。心獨玩於高明。聞箍桶之有人。盖隱者之高蹈。折衆妙於造次。信可謂之知道。男子身兮聰明。天所卑之不貧。春三十之六宮。起心上之經綸。寓冥觀於玄機。舍文字之糟粕。世顓蒙而莫余知。伸豈求於蠖屈。井未繘於汔 缺。遯無咎於利貞。羌含智而若愚。獨希古而振纓。執藝賤而衣食。閒日月於銅梁。時正學之坐黨。叔子擯而南爲。嗟講道之一念。寧可弭於斯須。路草玄之舊宅。登負級於高亭。將羲經之一部。聊永夕而硏幾。春風暄而襲人。處厄困而猶亨。徑投跡於坐下。問 缺 講之何書。云四聖之遺編。乃萬理之攸寓。曰八卦之始畫。縱觀象於仰俯。然圖馬之未窺。已此理之昭著。玄黃闢於子丑。寒暑晝夜迭代。允生生之無盡。皆二氣之所使。參三極而中立。人最靈於品類。太極陰陽五行。無一不備。已矣進退存亡得喪。吉凶動靜禍福。玆至微而至彰。天下事之可畢。乾坤离坎震兌。粤若聖后多事。是畫前之有易。盖六虗之虗器。玉色喜而敷腴。金聲琅而互答。質平生之所疑。觸處洞而冰釋。惜未及乎深叩。人已遠於納履。味三陽之失位。空表章於未濟。無以人而棄言。歎夫子之虗受。信易道之無窮。不自滿之如是。操末技猶亦然。矧耽頤於閫域。然卦象之脫略。只存心於怳惚。說徒衍乎火珠。宜紫陽之有譏。對凈几於明牎。談性理而深究。卒學易而彬彬。竊庶幾於暮齒。</text>
<title>叩頭謝瀧吏 監試券文。初句上下皆缺。因所存而錄之。</title>,<text>狂瀾倒於八代。大雅響於中唐。伊仁義與巧奸。事可知於明時。往者不可追兮。當分引而省愆。悵超然而自喪。何惝怳於水邊。纔數語之入耳。却懷慙而反顧。凡吏言之頗有。自不覺於稽首。余稟性之顓蒙。昧處身之有智。紛逢尤而速累。動跋前而𨆫後。官雖歷乎數十。恩未答夫塵露。德含洪而並生。荷乾坤之曲全。彼揭陽之雖遠。一王土於普天。幸實多於微軀。感豈極於餘年。倘微爾之警責。曷余衷之釋然。玆惕念而服膺。謝意形於禮䫉。首雖下而行高。固不害其虗受。繄我公之生世。盖天意之有在。將斯民之耳目。關盛衰於出處。衡雲開而感誠。鱷魚馴而去害。忠人主之犯怒。勇三軍之奪帥。俾揚庭而孚號。竭股肱於王室。庶陰慝之屛伏。衮不弊於補闕。嗟時君之罔念。致明夷之入腹。白首囚於南荒。身未安於一日。竟拜謝於瀧頭。寧厄困之至此。然君子之素執。匪窮達之有異。凜不緇而不磷。貫風節於終始。彼論佛之一疏。闢正路於萬古。無愧怍於俯仰。雖百謫而何屈。而疇昔之倔強。遽衰颯於一斥。小丈夫之常態。百世師之可惜。俄封禪之有請。惡在不爲威惕。由學問之無頭。未能脫禍福之外。純乎純而小疵。夫子無乃自道。</text>
<title>甄萱墓</title>,<text>秋日延津路。凄凉草樹蕪。九原如可作。猶足制強胡。</text>
<title>次舍弟呈是翁 時自上因旱求言得雨○三首</title>,<text>王言纔布下。天意動玄間。直割乖龍耳。騰歡鰈海環。藜羹身已老。蝸室膝容安。茁茁園中色。扶藜爲解顔。昭代羣龍滿。微才分草間。繽紛楚客佩。浩蕩大夫環。天惜三農病。君懷萬姓安。園葵長綠葉。未必損朱顔。先人餘業在。草屋只三間。脩竹色侵席。小溪鳴響環。寧論萬事足。已辦一身安。偃仰無酬應。塵埃任滿顔。</text>
<title>旅泊之中。春已過矣。四月二日。乃婦翁忌辰。追感有題。</title>,<text>節序空回薄。儀形隔四年。居然首夏日。又値大江邊。事往兼春夢。心傷㥘杜鵑。將惟滿眼淚。和雨灑南天。</text>
<title>無絃琴 癸酉月課。三上。</title>,<text>處士柴桑里。孤桐不上絃。寂聽迷燥濕。浪撫對林泉。假器含元化。冥心合自然。人琴亡已久。此意與誰傳。</text>
<title>次李同年 曄。宗室錦溪君大獜子。</title>,<text>惠好同年面。殊方隔二秋。而今成邂逅。何必舊交遊。歲復三陽泰。天平萬國愁。北歸知不遠。休上最高樓。附李同年韻棲息知何日。飄零問幾秋。有時題苦語。無意作閒遊。楚水他鄕淚。秦雲故國愁。那堪歲又盡。獨上仲宣樓。</text>
<title>李別座 復吉 挽</title>,<text>家世延城大。詩書緖業傳。微官非素志。昭代不遺贒。棲息烟霞外。沉吟水石邊。諸男皆秀朗。伯氏早騰騫。歸入霜臺邃。來從粉署姸。榮光慰白髮。先故感靑蓮。雅度壺中月。淸標鶴上僊。鄕閭深愛敬。賓從動聯翩。觴豆齊踈戚。琴書惕悒悁。謙光生顧眄。禮意見周旋。幸忝通家好。頗陪把麈前。撫摩均骨肉。誨化適韋弦。仁者曾聞壽。天乎遽奪年。六旬猶短促。一疾竟沉綿。莫是遊玄圃。還疑駕紫烟。霜空聞落木。山路咽飛泉。忍淚方題挽。緣眥剩濕牋。艱虞仍冦盜。疆域尙腥膻。烈士生猶辱。忠臣命欲捐。茫然迷吊賀。再拜別新阡。</text>
<title>柳司果慈堂挽</title>,<text>烈士不顧家。從征死王事。呱呱兩兒女。夫人受人寄。忍生撫養勤。看看長下淚。歲月曾幾何。兩家多童稺。往來康海間。歡迎甘旨備。贒郞早策名。世業賴不墜。不欲暫相離。鄕關頓遠轡。蘧蘧八十春。餘痛時常至。人間事已畢。欲隨泉臺閟。翩翩御彩輿。絳帛飛粉字。魂氣無不至。如水在於地。誰知此日後。再看生平義。東北望撻川。長風來知自。</text>
<title>驪江掇行</title>,<text>社鷰初飛春日長。芳華隨處客心傷。離魂不計驪江遠。每逐東風到海鄕。</text>
<title>勝僊庵書懷</title>,<text>故園歸計負桑麻。寂寂空山送歲華。不喜驪江西入海。鯉魚無路到天涯。</text>
<title>三月晦日 三首</title>,<text>三月三旬已夕暉。更尋何處有芳菲。流光荏苒人將老。况乃關河客未歸。眉山山下是吾居。花竹蕭然一草廬。藥圃三春知摠廢。當歸遠志果何如。昏昏終日倚空欞。百囀鶯聲雜夢聽。遙想南鄕風味足。玉鱗登俎酒盈甁。</text>
<title>桃花馬呼韻</title>,<text>望夷宮裏失天眞。走入桃源避虐秦。背上落花風不掃。至今猶帶武陵春。</text>
<title>釋褐後二絶</title>,<text>幾度門閭望子歸。草心徒切報春暉。趨庭庶有開顔日。帶得宮花舞彩衣。右思親稚子柴扉候我來。憐渠憶我幾時回。小堂西畔雙雙戱。似聽爭呼點異催。右戀兒</text>
<title>余在石城。因無事課童種菊數百本。入秋枝葉峻茂可愛。而解還適在九月之初。未及看花。但靑蘂離離而已。</title>,<text>居官未覺居官好。處世方知處世難。正値風霜九月日。菊花留與後人看。</text>
<title>山寺。次直卿韻。二首</title>,<text>處處途窮哭不窮。登山陟巘腋生風。頭輪萬古金蓮界。會着吾儕水墨中。紛紛世事自無窮。夢想泠然御寇風。孤榻一燈淸磬裏。十年蹤跡悔城中。</text>
<title>煕叔自言夢登層樓。示一絶。</title>,<text>夢中何處有僊樓。天柱傾扶地軸浮。一快猶能變凡骨。肯敎光景鬢邊遒。</text>
<title>雙亭醉語 二首</title>,<text>海仙淸唱聳鄕鄰。龍鳳威儀滿羽鱗。此夜德星知聚會。莫嫌樽酒語諄諄。未開花日暫相親。此夜看看是故人。雲雨已飛枝滿子。莫敎紅淚濕羅巾。余少與一娘。今適人已久。何必牽情。亦變風止禮義之意歟。</text>
<title>李廷馪葬母。遷父同窆挽。</title>,<text>多男多女又多孫。壽欠稀年詎足論。今日舊阡新壠合。未容春草別生根。</text>
<title>李副正挽</title>,<text>鄕隣誰道好人無。愛及當年屋上烏。追憶丙丁嬰堞日。幾回南望羡潛夫。</text>
<title>過房太尉墓 乙亥月課</title>,<text>扶顚壯略已荒凉。短碣猶書太尉房。白代揄揚憑信史。九原沉痛只潛光。殊方客淚重沾臆。遠樹鶯歌祇斷膓。南北東西迷去路。此生何日更彷徨。</text>
<title>野花留寶靨 乙亥月課</title>,<text>絳脣當日映明眸。眞態生香畫不侔。魂托夜臺開寶靨。花明春日寄閒愁。潮痕帶酒紅初濕。睡暈迷霞薄未收。要識東君猶愛色。謾將天艶巧分留。</text>
<title>天書夜半冊元功 月課</title>,<text>缺 想雷威霽八彩。更忙處揮謁重瞳。喧傳鳳詔通宵至。燀爀龍光不世隆。蕃庶昔曾聞晝日。敉寧今又記宗功。平明佇見朝天色。將相儀兼晉國公。</text>
<title>節旄空盡海西頭 乙亥月課</title>,<text>風霜瀚海北辰高。一死鴻毛計已牢。要把貞忠輸魏闕。肯將㫌命汗腥臊。傾危造次心如鐵。坐卧飄零節盡旄。辛苦生還纔屬國。漢朝眞是薄酬勞。</text>
<title>釋褐後寄家人</title>,<text>君子陽陽在幾時。䧺雌泄泄自貽伊。東山豈是三年久。西塞何如萬里思。芳草暗愁隨意綠。寒衣猶着得書遲。更須晨夕勤溫凊。辛苦蚕絲非我期。</text>
<title>次李日華韻</title>,<text>謫僊當日夢長庚。文彩猶爲萬世程。卽見淸門名進士。從知餘業在多生。風塵暫滯南溟羽。心事長懸北斗城。春滿乾坤時向泰。可能軒翥慰朋情。</text>
<title>挽李持平 彬○壬午</title>,<text>朋儕族黨且鄕隣。憶在京華共苦辛。出處猶敦金石契。逢迎却說丙丁辰。孤魂旅舍驚辭世。一語茅簷怳隔晨。滿眼稚兒兼筆跡。若爲寬譬大夫人。</text>
<title>挽金進士 二首</title>,<text>去歲同看霜下菊。今朝哀挽海城頭。天留名字曾題泮。家有詩書舊業裘。浮世百年徒自苦。靑山萬古卽長休。君聞向日干戈際。幾處沙塲露髑髏。先君昔與先君子。中歲論交晩歲親。松浦海村仍欵欵。野堂鄕序幾諄諄。言瀾浩蕩涵文藻。心境蕭踈擺俗塵。乘化一去千古隔。幾時遼鶴吊人民。</text>
<title>挽任僉知 二首</title>,<text>白鬚紅帶映鄕鄰。高卧林泉二十春。公議幾多除弊事。劇談時復對親賓。殘年鶴瘦空餘骨。大澤龍亡已隱鱗。明日海南西郭路。舊堂無復再來辰。恭惟先祖汭陽任。敦睦遺風後代欽。公在此時仍幼少。情踰諸族倍招尋。空餘九世同居義。且與三郞宿契深。顔色卽今千古隔。不堪題挽淚淫淫。</text>
<title>中流擊楫行 己卯月課。在石城作。</title>,<text>洪水滔天浸大陸。白日慘惔無光晶。江左朝廷百六椽。慷慨誰復憂宗祊。男兒本自有奇志。肅肅胷中羅五兵。司州幕府夜起舞。傍人豈識人中英。南飛烏鵲各擇木。壯懷不在全微生。揮涕行殿義形色。豫州一命恩數輕。手持一劒出新亭。鬼物撇捩風霆驚。輕帆初掛亂江水。滿眼波濤愁不平。軍前忠憤轉輪囷。義氣直壓山崢嶸。高視乾坤可痛哭。洛陽銅駝寒月明。雲愁沙漠杳黃屋。父老空望天王㫌。殲胡重責屬之我。唾手誓使中原淸。中原未淸不再渡。嗟爾江神吾與盟。精神踴躍自不定。擊楫中流三兩聲。聲聲非是鼓枻歌。節節摠由懷忠貞。聊將一木壹欝宣。仍托江波明信誠。丈夫心期呑宇內。朔北暗覺妖氛淸。嗚呼有志旣如此。不世奇功幾日成。賊壘戍卒皆部曲。兩龍裭魄民雜耕。安排默定進取計。洗甲擬捲天河傾。偸安君乏撥難才。代邸殊異占橫庚。况聞內間搆大隙。憂憤中宵雙涕橫。雍容來統出一朝。素志謬悠沉疴嬰。長波未濟失舟楫。素幔隨流歸舊京。英靈有志更欲死。南渡君臣顔可赬。中原從此永淪喪。士女號咷悲古塋。我念今行不競由。淸談擧世無宦情。山河流涕但一人。奮發誰意剸長鯨。君讎未雪子獨恥。未知此心誰使令。要知此心出天性。宇宙萬古何輸贏。遺恨吳江半江水。麓堂詩老言眞名。</text>
<title>挽李持平 子安○圍城中同爲注書</title>,<text>外家同祖錦南公。派別五世聞遺風。地之相去城西東。月日後先生年同。兄才秀朗異羣童。弟稍長大猶倥侗。愧占僊桂一枝紅。兄又奮迅收奇功。庭槐疎影襯宸楓。共喜比翼追冥鴻。死生相托嬰孤墉。一時珥筆陪重瞳。狐裘何暇賦蒙戎。分甘猿鶴爲沙虫。思親南望泣無窮。左右悲吟惟僕僮。還鄕一笑心 缺 恫。苟活徒荷皇天衷。弟思溝壑甘長終。兄欲少答君恩洪。漢橋話別意義重。上馬回首心忡忡。危時贒俊摠匪躬。異數稠疊兄偏蒙。金門滉蕩籍累通。御却欵段乘靑騘。白簡辨別烏雌䧺。肅肅霜威鑣祝融。從來直道禍所叢。月餤蝦蟆雉罹罿。幸荷聖主明四聰。寶劒不待煩磨礱。自遭哀疚减丰容。泣血中宵長叩胷。孝感冥漠痞氣衝。一疾難痊河水翁。跋馬往問幾憧憧。每語未死長相從。山村握手日高舂。隔夜誰知遽報凶。此生終古永難逢。更將笑語誰與供。高臺蕭瑟惟寒松。舊宅凄凉餘短蓬。喪車去冬又今冬。父子新阡相對封。四十餘歲太悤悤。一女呱呱襁褓中。我欲乘雲駕豐隆。上問此理于蒼穹。莫是兄去躡僊蹤。遺世獨立瓊瑤峯。人間塵世兩夢夢。顧我何處開歡悰。嶔崎歷落百無庸。兩鬢秋髮霜髼鬆。東野之雲退之龍。慟哭此計今成空。䲶機素絲色瞳矓。百年寒月窺牎櫳。</text>
<title>挽金司議 淑命 妻金氏 幷序○癸未</title>,<text>吾與弼兄。爲潘楊親者。二十五年矣。恭惟我丈人。以厚德不試。其報施似及於子孫之列。而長子長孫。相繼淪喪。今又第二婦遘疾奄忽。使弼兄携一兒抱幼孫。朝而號哭。暮而號哭。雖抑情忍哀。勉思叩盆之達。而伉儷之義。終不忍釋然。衰年垂白。作一窮鱞。中堂閴閴。音影靡接。悼亡之懷。曷月而已。則天之報施我丈人厚德者。果如何哉。且吾二十五年之間。哭弼兄家親屬。亦已多矣。脩短不齊。人事喜變。其前之喪。一一追悼之無益。而今喪意外也。若之何不痛。孺人孝順祇敬。惠洽親踈。其贒旣足以永年。容華豊茂。素無疾病。其兆又足以永年。而自頃歲遘私親之艱。哀毁過制。肝腎內爍。有一女笄而同爨。前歲因分娩慘歿。以此孺人無意斯世。遂至於此。以丈人之厚德。以孺人之順德。莫延五十六十之命。天可問也。弼兄鮮兄弟。視吾如親弟。孺人一如其君子意者。今二十五年矣。昔余在圍城。孺人與弼兄。同憂死喪。食息不置念。纔聞解圍。親製衣衫待之。及其生還也。喜極悲痛。授以所製之衣。此心此事。有生難忘。自余歸掃田廬。不獲相面者五載。而居然終古。又可痛也。訃來之夕。余以親病。不得與家人痛哭盡哀。及聞窆期。又以親病。忍闕躬往以奠。他日宿草。不患無淚之可沾。嗚呼痛哉。道弼兄意。爲之辭曰。秋風兮蕭瑟。白露兮爲霜。山浮眉兮望夫。琴斷徽兮歸鳳。齎明志與懿德。去昭昭而茫茫。旣無聞而無覩。但視天之蒼蒼。庶他生之可卜。聊信誓以佩纕。顧此理之靡憑。奈百齡之永傷。香烟縷於一炷。魂兮歸兮故堂。</text>
<title>挽林 仁甫○幷序○癸未</title>,<text>嗚呼。仁甫之亡。亦且有月。而吾一心惻惻不欲念。依然若在世者。以平素相愛之篤故耳。今聞柔日旣卜。挽紙到吾。則惻惻不欲念者。未容於不念。而依然若在世者。亦已矣。仁甫果亡矣。吾安得不痛。又安忍題挽耶。噫。挽與不挽。在吾何益。於仁甫又何益哉。第以遺孤之請。不忍負也。平素之情。說道無處。安得不因挽而少寫我哀耶。仁甫於余族。今世踰七八寸而稱族。人或譏笑之。獨余與仁甫猶講族。以余祖曁仁甫之祖。初相近也。念其初相近。則今不宜謂遠也。近其遠而爲之友愛可倍也。仁甫容華碩茂。雅無疾恙。朋儕咸謂其永久。何至此太忙也。仁甫繼林宗。林黨多聞人名公。而皆稱仁甫有林氏風。足世厥家云。其贒可知。而年促於四十者。獨奈何。天可問也。寓形乘化。脩短同歸。荊凡之孰存。臧穀之皆亡。而徒以在世者之情。作去世者之悲耳。第未知去世者冥冥有樂。而在世者反爲慽慽耶。都不可知。姑痛也已。余自春迄玆。長憂親癠。旣未得憑棺而哭。又未得執紼而送。尤痛也已。辭曰。桂折兮秋風。蘭摧兮白露。與子惠好兮。相期以華好。何子之堂堂兮。先我而早。鏡鸞兮弔影。巴猿兮斷膓。窀穸兮告期。日吉兮辰良。去中堂兮辭古里。超廣陌兮山之陽。風摧籜而振柯兮。水咽響而壑哀。閟一邱之塋域兮。歷萬古而潛光。然精爽之不昧兮。豈隨亡而偕亡。香馥馥而楊靈兮。荔子丹兮蕉黃。斂未艾壽與福兮。敷錫爾昆之無疆。蒼茫海月不待邀兮。依舊色兮空樑。</text>
<title>挽人</title>,<text>嗚呼。君之喪也。不欲弔不欲奠不欲挽。不欲弔而終不忍不弔。不欲奠而終不忍不奠。不欲挽而終不忍不挽。不欲吊不欲奠不欲挽。吾亦不自識其何心。而終不忍不弔。終不忍不奠。終不忍不輓。吾亦不自識其何心也。未弔也未奠也未挽也。不隨未弔未奠未挽而忘哀也。旣弔也旣奠也旣挽也。不隨旣弔旣奠旣輓而瀉哀也。居然窆期之在明。而朝夕跫音。永斷張羅之門外。則塊坐梧陰竹露中舊榻。默想垂老之魂者。冥冥之中。想必有知。故除却姓名痛哭等字。而但失聲長痛而已。</text>
