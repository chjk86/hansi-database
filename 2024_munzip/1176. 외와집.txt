<title>西山感懷 幷小引</title>,<text>西山。慶之竆崖也。淸泉茂林。極有佳致。但谷幽路阻。出入病之。志於聲利者。一過不復顧。我家以先墓在。歲一再至。已數世爲常。余於童子時。聞而慕之。旣冠陪爇香。遂得窺臨。果信玆邱之不見遭。而又歎愚騃之不足以樂此。浪走囂塵。晩復無成。癸酉冬。始笭負古書。竊吹山間。僅構數椽。蚤夜以處。又得近日名公碩老所書畏窩，涵一，審幾等字以揭之。而坐立觀省。手分甚拙。無所措置。指木澗以度。蓋愚棄不齒世。計則外矣。而自語衡泌無過是求。閒寂中遇數朋。爲與尋行語經旨。有得有不得。至意會處。怡然繼竦然。夫往芳難掇。我佩不長。而孤居寡侶。日懼怠荒。竆山靜几。俛仰十年。而新知無進。舊聞益落。聊爲長言。以敍己懷。韻錯韓公南山詩也。橫空硬語。雖未效步禹。達意措辭。庶或無誦莊。旣以自警。且以示同志。試問西山下。有疇良耕耨。仄壁多松檜。深逕間鼪鼬。寄屋林之幽。寤言聽晨雊。夙志思遠翥。忍今同殼鷇。所受慙均善。所學慙句讀。離居轉蕭瑟。歲暮增怐愗。未堪補愆尤。端憂益寡陋。寶匣琴無絃。瑤臺月幾彀。沉吟拊往哲。依依所聞舊。懷哉直諒友。聽我歌一奏。靜觀芸芸根。下載而上覆。依拊自管轄。絪縕氣饙餾。萬殊成其形。元不費刻鏤。紅綠誰繪畵。方圓誰篆籒。彼豈揀贏乏。此豈覘肥瘦。惟人曰最靈。全得五行秀。至性根亭毒。良知發孩幼。方其未塵泥。泂若銜瑩琇。一心貯眞源。萬理森列宿。廓然侔易簡。奚止異禽獸。云何外誘至。念頭雜眞謬。𧬈𧬈徇聲色。紛紛逐味臭。經營生巧機。愛惡投情竇。眞宰欲安歸。荒凉一屋霤。彝倫日以斁。安得不急救。古有重華氏。聦明作元后。司徒旣牖民。典樂俾敎胄。矧惟精一訓。道脈此其腠。萬言豈有加。三聖謹相授。冥冥九疑葬。吾欲問南狩。衰周再開闢。萬世魯司寇。雅歌肇得所。圖象煥分繇。嚴嚴把筆削。翼翼抱籩梪。升堂七十子。誾誾侍左右。制作跨帝皇。經緯亘宇宙。鳳鳥不可聞。明王不可覯。蚍蜉不知量。敢爾欲訶詬。一朝奠楹後。袞冕俱北首。吁嗟鄒聖徂。天下日貿貿。楊公嗇一毛。墨氏磨頂脰。幻語誇溟鵬。空梯駕嶺鷲。駸駸異言哤。誰哉塞其噣。漂淪及五季。風馳與雨驟。大業未終喪。惟皇寔佐佑。珍重濂洛翁。奮起百世後。絶緖旣追尋。微言極搜潄。溫然座生春。混兮門掩晝。偉哉紫陽子。尤見事功茂。體用俱全圓。精粗悉鑽究。繩把千門定。海呑百川湊。六經歸一統。吾道燦然復。利鐵排同甫。禪燈辨子壽。巾几今何處。蒼茫淚目瞀。願言同賞客。爲我涉其囿。只恐出門始。憚行畏歷堠。一自聖道湮。雕鐫競求售。委帙掇芳華。盈篋誇組繡。所思在何許。懷金結紫綬。擾擾靡所底。半夜眉空皺。我聞元命秘。無容禳與呪。顔生豈惡貧。周公豈欲富。洎乎無將迎。安於所邂逅。惟玆道義心。至死未顚覆。勖君知此意。毋以利名闘。決若懸快劒。勇如賭重購。自有康莊路。臨歧勿邅逗。初程夢覺關。衆理要先透。垢盡方還鑑。醅化始含酎。世人矇一源。幽顯異狀候。此是誠僞辨。無令玉石糅。主敬伊川學。豈方領大袖。所以君子修。存心謹屋漏。善端宜充擴。偏質貴矯揉。表裏無滲缺。明誠互勉懋。浹洽功時習。醺醲德日就。九仞進不休。可期齊岣嶁。學成審潛躍。時來愼復姤。知爾則朝廷。舍我其巖峀。顧此形骸賦。一毁不重構。大化無停機。朝暮異癯腴。胡爲不自強。老了牛馬走。至道須囊括。丹田利針灸。曾云重且遠。從生至蓋柩。悠悠念今昔。惄焉徒內疚。聖賢留經籍。天地長高袤。末路多榛莽。空山侶狖猱。守蝸窺塵蠧。尙覬愚意副。凡此說橫竪。非敢用勸侑。自砭聊自述。聞者當恕宥。</text>
<title>告退凾筵時拜呈 幷小識</title>,<text>伏以愚賤。塊居遐荒。不揆卑鄙。妄窺塵蠧。而上無所受。傍無互資。倀倀陳編。白紛安歸。古人云經師易遇。人師難遇。每誦此言。尤有所警惕于心。環顧當世。亦未見端的之緖。凡中夜作而歎者幾矣。伏惟先生。以尤翁世適。栗老眞源。蚤年高蹈。卓然先覺。而講帳朝開。髦雋林立。雖以琳不肖之身。亦嘗嚮風慕義。忽忘賤貧。高山望北。如水注東。今以過庭之餘。方爲假館之請者。有非觀盥不薦之義。足見向善不篤之咎矣。而十年之心。實自有在此而不在彼者。幸蒙包蒙。俯賜謙光。一言鞭策。千古旨訣。則謹當朝益暮習。周旋是間。而遊方之戀。亦未敢久曠。今當告退。竊不勝烏頭力盡之憂。故粗述區區之懷。繕寫以呈。伏乞采覽。更加斤斧焉。擊鋏歌者誰。雞林有布衣。賦性一何愚。賦命一何微。童年刷毛翮。晴草闘蕤葳。劒要報金臺。書欲獻天扉。出門轉徊徨。十載厭荊圍。翻嫌氣太銳。稍覺世相違。蒿目非吾事。商歌與採薇。竆嚴獨雪壑。永日或苔磯。終當不見是。倏已近知非。胡爲復行役。未忍舍王畿。漢原十月交。寒葉互鳴飛。乘風始一纜。拊卷空屢唏。仄聞仁者廬。上接洙與沂。淵源極醇正。扃牖盡發揮。大冶播羣物。瑤琴得再徽。願移靑紫志。密拊朱藍輝。眷言此停輈。三肅進絳幃。疇能點鐵鑛。無或采葑菲。偉哉春風座。絜矩見天機。三朝棐几傍。語語佩弦韋。直指誠僞界。申明好惡幾。須從性偏克。方見義勝肥。一字尤警策。敬身也畏威。要言雖未領。奧旨尙依俙。伊余獨何事。炎崖雜貝璣。鶴翎要啄菢。蜃沉欲昇霏。凌晨一孤雊。毅然脫衆誹。尙恥徇名衆。始奏知音希。凄厲歲云暮。逝將面庭闈。誰謂千里遠。夢魂疾四騑。恭惟潭水月。聊欲載之歸。</text>
<title>齋居卽事</title>,<text>考槃在北阿。終日面嵯峨。洞裏煙霞足。江邊歲月多。世情知有幾。淸意入無何。諸子肯相訪。要將道義劘。</text>
<title>和柳上舍 紀仲 訪孔巖精舍韻</title>,<text>西崖特地秀。愚分得巢居。且輟無端走。須看有味書。境欣靑未了。心恧白紛如。客馬江邊問。名區儘不虛。</text>
<title>偶見壁間題林和靖湖山小隱詩謹次</title>,<text>周原萬木森。常在翠屛陰。晩占桑楡近。閒看歲月深。嚴師惟有卷。至樂不須琴。千古簞瓢子。分明得此心。</text>
<title>自警</title>,<text>盡日甘眠仍卧榻。片時移步忽登山。登山眼豁高明處。卧榻神迷咫尺間。</text>
<title>庚申志感 幷小序</title>,<text>是年春。伏聞聖朝冊建儲位。以邦慶試士于廷。八域懽忻。鼓篋坌集者。多至億萬計。蓋太平盛事也。草莽臣獲忝公車。覆試時入靑陽門。雖失窶數再中。未及仰瞻天光。然遙望雲端。日彩隱暎於蓬萊赤羽之間。可想九五龍鱗。御天乘時。神變化而雨下土也。三呼九𢷎。退伏田野。只祝盛德大業。萬壽無疆。豈意是歲六月。皇天不吊。遽移丹極。遂上白雲。伏惟沾恩普率。痛纏考妣。深山竆谷。奔走悲號。而螻蟻之忱。亦不能自裁。中夜伏泣。謹書一絶。以寓草野民彝耿耿之誠云。憶昔春塘赴試時。天顔有喜遠臣知。孤衷半夜無涯恨。北望梧雲泣啜其。</text>
<title>題丙子曆書 幷小敍</title>,<text>是年卽燕人入我回甲也。當時某文武殉忠秉節之臣。以尊周大義。或剚刃於南漢。或不屈於瀋窖。曁余祖貞武公亦勤王立殣于駒城險川之圍。嗚呼。當時國勢僅若綴旒。而縉紳諸君子獨能身任綱常。識炳春秋。一葦障河。萬死不辱。其凌霜貫霓之氣。猶足以日星天下。而自是之後。含寃忍痛。歲往金繒。已是二百有餘年矣。今逢四周。尙奉彼朔。嗚呼。以今日時義揆之。則子貢之欲去餼羊。未爲惜費。而夫子愛禮之義。又未必不重。爲泰山林放之歎也。此義也今何處發口。第伏田間。有以授時者。卽見某號某元第幾年於首行。是其大書特書不一書之筆義耶。自不勝骨眦裂。隻紙塗某箇字。其上敬書我今聖上卽位十七年。以遵魯史紀年之例。竊書一詩于其下。憶昔孤城月暈時。忠臣義士涕空洏。至今東土猶蒙垢。漢道中天詎可知。</text>
<title>記夢</title>,<text>夢入君門拜玉鑾。傳言職奉御詩官。天恩罔極惟垂泣。退見宣醞溢屋欄。</text>
<title>齋居夜月</title>,<text>攢花方始尋源裏。乘月還如入剡中。半夜高齋人語靜。白鷗眠起白蘋風。</text>
<title>病中吟</title>,<text>吟吟伏枕累晨曛。丹壁秋光已十分。却似天工嫌太露。江干咫尺洩雲煙。</text>
<title>次鰲山倅朴公 齊尙 韻 三首</title>,<text>靜觀泡沫屢紛更。尙有靈源一點明。多謝先賢存養訓。峯頭夜雨幾添淸。右論存心雲鵬籬鷃較卑高。却笑莊生尙未豪。物物源頭無欠剩。仰觀烏兎俯鱗毛。右論物理一本極理曾聞臯比筵。圓融無際更無前。吾遊未及中州遠。却怕蒙山笑齤然。右論太極</text>
<title>又用前韻呈朴公 三首</title>,<text>一拜軒屛歲已更。鰲山霽色再分明。還將太華峯頭雪。暎得冰壺一段淸。琴堂半夜月星高。思入霆鞭蓋世豪。齪齪泥塵風下士。那堪一助擧如毛。恭聞翊衛躡離筵。釰佩終朝玉案前。太白中都今日事。且看鳧舃入蒼然。</text>
<title>敬用退溪先生山居四時各四吟十六絶韻。以述巖棲卽事感慕之懷。三首</title>,<text>春堂睡美到遲明。每趁牕前宿鳥鳴。默契堯天孶與析。分明化裏共生生。開花今歲莫云遲。萬事人間哭素衣 國哀時。寂寂巖崖時擧首。謳歌續路送西歸。西山春馥伯夷薇。更有西山薺忍飢。悵望千秋兼二味。西山心境莫相違。</text>
<title>和鰲山倅洪菊人 二首</title>,<text>爭傳五馬歷山村。意謂幽人償掃門。廬阜南岡旋住駕。千巖空鎖澗流喧。雲邊送老是良圖。環宇名區豈障吾。始信玉壺冰一段。無庸驛路共傳呼。</text>
<title>用前韻贈洪玉壺子 宣謨○二首</title>,<text>披雲衝雪問江村。爲我停輈宿石門。努力玉壺眞境界。人間無處不啾喧。三笑人間尙有圖。黃泥歸客竟孤吾。感君高義遺蘭珮。那得終年隔岸呼。</text>
<title>一轉語寄呈菊人</title>,<text>昇平生老敢云勤。鍾鼎簞瓢摠聖恩。郊外遠傳春有脚。林間堪愧玉無言。</text>
<title>戲贈東川李上舍</title>,<text>曾聞鄒聖答彭更。當受當辭義自明。西土歸來還就養。休將疑了伯夷淸。</text>
<title>受母氏訓有感</title>,<text>我生斯世秉彝倫。身是親枝願孝親。栢府晨祈延萬壽。蘭垓朝咏報三春。酒牲未具曾元養。菽水難堪季路貧。竭力耕田共子職。一篇鄒訓誦頻頻。</text>
<title>述懷 三首</title>,<text>卷對先賢百世興。反求何患我難能。勇行當效還家客。靜坐無如入定僧。語默隨時方少悔。去留適意竟誰憎。民生日用皆吾道。竚見工夫到上層。寓目書箱俗慮空。男兒身小氣豪䧺。龍跳北海三千尺。鵬背南雲九萬穹。有志事成須有志。無功身顯竟無功。靑春歲月寧虛度。福祿元從學業崇。有書堆案筆盈箱。大夢初醒感意長。比仲毅才思漢葛。樂堯舜道憶空桑。經綸大志非云抱。佔畢其功敢爾忘。生世須要敦學業。名垂竹帛永年芳。</text>
<title>春日</title>,<text>王春德澤遍吾東。昨夜西園卄四風。萬樹山光環屋翠。三竿日影暎牎紅。煙雲大地蹌羣鳥。雷雨均天動蟄虫。却喜伊人逢聖世。與時休養太和中。</text>
<title>偶吟示安儉軒 允一</title>,<text>生來地步軼嵩華。深巷踈茅窄窄耶。谷處羣巒分爾界。春時風物盡吾家。燕兒纔羽低飛數。雞子何爭怒氣加。依舊晴牕寒雨度。逢人無語語桑麻。</text>
<title>觀物</title>,<text>南山松與北山松。根榦誰知一氣通。銀破萬零分細細。月圓全體會融融。至誠沕穆元無貳。小德川流更不竆。此意分明人莫解。廢書三嘆憶濂翁。</text>
<title>偶題 幷小序</title>,<text>天地之間。只是往來感應之理。而聖人常範圍乎其中。雖以唐虞之治而未嘗忘兢業之戒。雖以春秋之亂而未嘗忘尊攘之義。此所以參贊造化。開闢乾坤。而不使一日牽補架漏而已。蓋屈伸盈虛。天道之自然也。而裁成輔相。人事之當然也。故詩之繫下泉。所以示變之可正也。書之終秦誓。所以示過之可改也。而時賢世主閒暇則一於般樂。憂患則過於隕濩。此所以正不勝邪。治不反亂。而壹諉之於氣化而已。且觀聖賢之語。六經之奧。何曾不說感通來。茫茫乾確與坤隤。萬化其間鉅細該。無事孰居行日月。經綸君子遇風雷。舞旋玉戚兄監過。刑肅優倡女樂來。多謝環中消息義。還須未濟占花開。</text>
<title>萬古吟</title>,<text>萬古勛華一度來。純元天地去無回。異言始自荀楊失。斯道元從漢魏頹。阡陌路開民力瘠。蓬萊說出國年催。這間况有西方傑。僅寸人心幾劫灰。</text>
<title>旱餘急雨</title>,<text>何岡龍子啓雲程。先送霆鞭百里聲。直到海頭鰲背裂。橫驅山脚鶴眠驚。無中忽起靑天事。頃刻能生赤地氓。借問前溪深幾尺。幽人從此亦巖耕。</text>
<title>幽居首夏言懷</title>,<text>何事巖居不自怡。人間適適任心之。偶兼黃鳥朋來處。偏對靑山客靜時。棐几書傳千古眼。晴牕燕逐去年期。家傭夜說南疇晩。笑答閒吾亦學而。</text>
<title>除夜</title>,<text>悠悠虛負十年心。偶自耽幽寄遠林。丌上靑篇猶舊約。鏡中華髮忽相尋。天時已見寒爲暖。人事須徵古作今。此夜燈前無限意。願因閒暇惜光陰。</text>
<title>除夜陪話府尹李公 潞○二首</title>,<text>回泰要令上下通。琴堂何幸與民同。輸忠戀闕星懸北。衛道障流海注東。茂績還應蒙漢璽。舊邦均是樂堯風。塵襟獲接膺門峻。強把新章頌歲豐。晩學悠悠獨鏤冰。長梯倦步苦難登。乘機只怕焦周火。講義空愁說郢燈。仰覩脚春隨處渥。便知心月十分澄。願從門下循塗轍。大做駸駸進九層。</text>
<title>病中偶吟</title>,<text>生平仰止武夷深。萬里東溟隔古今。獨賴民彝天不墜。終知世道陸難沉。蒼崖一日成茅棟。黃卷千秋響玉琴。枕外啾喧何足說。鼻觀趺坐攝吾心。</text>
<title>齋居夜咏</title>,<text>隔水紅燈夜不休。諸郞好睡是吾憂。江聲漱玉將千里。客意凌寒已仲秋。結架要令扶脚住。採英誰謂爲名浮。從今了却殘書裏。莫想騫騰境外遊。</text>
<title>詠菊</title>,<text>金丹歲暮感衰蓬。寥落偏憐菊數叢。逸似幽人堅素履。淡如君子得黃中。闘靡肯學春風面。葆晩甘爲老圃容。且向梅兄當臘雪。生香不斷驗秋冬。</text>
<title>和淸道倅朴公 齊尙</title>,<text>水月精神靜裏尋。胷中那肯一塵纖。曾因農扈觀原濕。更枉藍輿度遠岑。仞鳳回翔思郡集。尺鱗受沫怍淵潛。瓊琚累牘知何報。獨倚春風頌德音。</text>
<title>書嶺伯相公廵抵伽倻。贈河縣倅詩後。二首</title>,<text>遙聞旌節入雲端。不是尋常度遠巒。已察民情淸肺石。要看國勢奠宗磐。笑中沙界三千佛。自註。釋家有恒沙諸佛之語。且用洪忠宣爲秀州時。活民九萬三千餘人。州人號爲佛。 酒半湘江十二官。眞西山爲泉州時。到長沙會十二宰詩云今日湘江一巵酒。直須散作十分春。 征路直竆蓬海外。羣仙幾奉玉壺寒。聯翩軒蓋照梵宮。駐馬橋頭倚晩楓。勳業甘棠歌詠日。風流芳樹品題中。觴招福路齊仙袂。詩戛名山答化工。寂寞江天雲霧裏。誰家肯訪浣花翁。河倅有孔巖惠訪之約故及之。</text>
<title>贈黃庭翁李公 斗臣</title>,<text>秋風拄策越河關。此道從來度百艱。司馬靑衫眞暮景。卧龍白羽或竆山。須看肯綮恢恢刃。休歎強弓寸寸彎。笑殺杜陵成濩落。還思天下供懽顔。</text>
<title>奉餞知府洪公 鍾遠</title>,<text>天成德宇自淸溫。政報期年俗一惇。匝域桑麻看彧彧。連城棣萼喜源源。知府季氏。爲義城令故云。 朝衙吏退輸危悃。夜榻賓歸挹至言。茅屋重扁鐫厚感。孔巖齋額十數字。卽洛中永明尉所書。而知府命工刻扁以付之故云。 何緣軒蓋殿南藩。</text>
<title>轉呈按使金相公</title>,<text>曾驚蔀芾駐幨帷。人吏堵觀下士儀。卄載紗籠如昨日。來旬章服始周朞。屛龜蜀路今何必。喚鶴孤山却未期。會送夔龍朝鳳闕。書生休㤪奏征驪。</text>
<title>轉呈鋤漁金公 鼎均 花山歸軒</title>,<text>繡虎銅魚再渡南。偶承傾蓋極幽探。桐華寺裏衝寒雪。漢壽祠前對夕嵐。漢壽亭矦祠在花山。而前有曠感樓。 晦老辭官當去七。公以朱子書中七當去之義爲題。試邑中諸生。以示去之意。 文王籲俊灼知三。雲山一別華陽路。惆悵無由送遠驂。</text>
<title>矗石樓懷古 三首</title>,<text>晉陽灰劫石無言。江左遺民尙有村。古巖月吊佳人面。秋水霜寒壯士魂。鳥啼花落斜陽盡。風嘯城高白日昏。登樓萬象森如昨。看釰男兒酒一樽。右矗石樓臨江三影士云亡。貫日風聲振一方。地近南天雲亘紫。歲看朱夏水翻黃。城孤一片弓如月。波怒三時釰欲霜。石立千年樓百尺。將軍何在客心傷。右感壯士紅顔省識手摻摻。綠草春風杏子衫。蹈死一身明月海。視歸千古落花巖。貞魂如訴燈前瑟。寒影同浮水上帆。環佩三更人不見。願言餘思入瓊函。右悲義妓</text>
<title>和渼湖敬齋金公 敬淳○幷小序</title>,<text>渼湖金公敬齋丈少也。不喜進取。獨有意於圖書山水之間。今以耳順之年。逍遙於嶺外。直至蓬萊日出之鄕而冷然以返。其髭髮筋力之無損於盛時。而素養有定。眞可敬仰。又况往復之路。謙光惠顧。惟念愚賤不足以當之。而三宵陪話。德義何可忘也。臨歧以一篇瓊章垂示。其淡雅灑淅。興寄深遠。擎翫之餘。余雖不嫺於詞韻。而忘拙續貂。願賜斤斧焉。松上堪依百尺絲。誰言喬木竦無枝。歐公白髮蒼顔日。邵子東遊西汎時。遠趾遙觀鵬徙海。高情回笑鳳蹲池。蓬廬一顧元非分。敢擬明年再會奇。</text>
<title>又與敬齋丈讀淸陰文正公年譜。感歎欽慕。不能自已。敬齋丈有書見贈。而加諸愚陋似不著題。故遂步其韻。粗述尊賢之意。以寓百世敬仰之忱云。二首</title>,<text>石室先生宇宙間。上昭星月下河山。此身肯似幽燕詘。吾義元從洛建還。亘古綱常無廢墜。至今夷夏有防閑。遺書且與賢孫讀。流輩千秋尙強顔。東方今日屬謳歌。天亦休徵雨一簑。晠世縕袍猶自樂。客程同榻未爲多。豪情剩得滄洲好。別意其如綠水何。想應陵陂催思發。願將初服更婆娑。</text>
<title>次伴鷗亭李氏兩世焚黃韻</title>,<text>沫血當年箭雨晴。到今宗國樂淸平。周星八域龍蛇戢。改照重泉日月明。彝鼎銘功傳世美。卣尊合鬯奠英靈。賢孫况有干城在。夷險應須一死生。</text>
<title>李敎官  延恩詩 幷小序</title>,<text>竊仰惟故處士李丈孝行絶人。侍癠躳爨。不使子弟。賷藥夜歸。孚及咆嘷。以至䱷人進乏市之腥。彩翬入供雀之幕者。夫誰曰孝感之有古今異也。惜乎。當時刺史不能薦敭。而及其考終之越六年辛丑三月晦。始蒙恩命。贈公童蒙敎官陞朝奉大夫。配朴氏贈令人。繼室丁氏贈令人。嗚呼。朝家所以敦行義樹風聲勵頹俗者。備矣至矣。而公於晦齋先生爲九世孫。潛溪公爲八世。則其所以繼家學光先烈貽後昆者。亦可謂無愧矣。其胤子鎭宅祇奉命書。以七月五日告于祠堂。將事訖。又邀鄕黨賓友。設食于獨樂堂之傍楹。愚亦得與榮席末。旅酬之餘。自不勝欽聳感慕之忱。退以數句語。忘拙獻賀。以表後人沒世之思云爾。至孝純心匪爲名。天聰孔邇世方驚。潛翁畹裏蘭遺馥。晦老絃端玉有鏗。恩徧幽明三敎紙。慶流孫子一經籯。溪堂設食延賓義。報答淸朝樂太平。</text>
<title>作心說眎安善膺 永集○幷小序</title>,<text>善膺篤志向學。請益不已。其意可尙。且蒙其尊府勤囑。乃以此詩與之。須不可汲汲乎名義之末。翫索而軆諸身。而兼看敬齋箴則於初學工程。不爲無助也。余方又爲圖以副之。李樞伯必覓之。勿靳示及也。我聞人之心。外圓而中竅。洞然方寸間。六合以爲徼。一眞含其中。霛若有聽眺。遠能燭九垓。退還集奧穾。至理諒斯存。誰復契其要。蓋是水火精。元功合而妙。火而外其光。水而含其耀。內明所以守。外明所以照。靜涵與動酧。存存匪糴糶。天光而日㫼。體用豈異俵。無使火也翳。無使水也掉。慾揜神所昏。氣湧理所漂。我當居于敬。闇室若朝廟。由是而精義。庶幾睹螢皭。</text>
<title>敬奉監役恩帖感吟 幷小序</title>,<text>聖宁 憲宗朝 六年庚子六月二十二日。銓曹掄選時。以琳注擬於繕工監假監役。卽蒙恩授。聞命震悚。殆若措躳無地。蓋以賤臣蚤從場屋。以不材不得擧。晩暮崎嶇。益無所猷爲。而今此恩除遽出常調之外。循省跼蹐。雖不敢冒進。其感祝粉隕之誠。有不能自已者。輒賦一詩。以表草莽小臣區區望闕瞻天之意云。荒村獨樹露華凝。曠典咸云舊未曾。感激恩天包海嶽。慚惶蹐地蹈淵冰。累心須念人三品。篤志要思己百能。秖恐蒼顔遲暮日。涓埃何補答岡陵。</text>
<title>輓剛齋先生 幷小序</title>,<text>戊戌歲二月十日壬子。剛齋先生易簀于鰲村第正寢。嗚呼。先生善繼尤翁而溯沙栗授受之統。敎誨東國而位元良師保之重。年躋八耋而未嘗頃刻離乎敬義之中。爵秩六卿而未嘗一日立乎朝廷之上。蓋軆行夫子所謂天下之達道五而又以兼孟子所稱天下之達尊三者也。天何降割于斯文。遽至摧梁於大廈。朝野震悼。遠近涕洟。乃以是年閏四月壬辰。奉藏衣履于天台山寧國之東。嗚呼。于時會葬者幾人。而芒乎琳也聞且後時。不得與於居絰之列相紼之末。嗚呼。夫豈獨以關河之阻步涉之艱哉。言念癸未冬。始拜先生于鰲村。留侍四五日。得聞所傳之奧。退而憂三年壬辰春。復克趍陪。蓋玉色山立而已覺有吾衰之歎。拜辭之際。喟焉惕焉。當復繼此而蚤作。庶無待來何遲之問。而幸免乎悌不時之咎矣。自玆而返。身逢百罹。煢煢鱞獨。如不自全。而居然五六年之間矣。嗚呼。百鬼欺陵。小子尙未至死。而神明所勞。君子遽至於是耶。嗚呼。燕居侍坐。尙復何及。而以至帷堂之夕筮宅之日。俱不得聞知。尙此頑然偃息於山川五百里之外者。豈爲弟子職當爾耶。先生道德之懿。固未易形容。當日素車之會。湖洛韋帶縉紳皆當爲紼謳矣。如琳之愚陋辜負敎育。萬事之悲。固已莫逮。而百歲之思。終不自已。搜瀝鄙悃。追成數章。以表報生亡狀。尙不忘先師之意云。夫子家中懼失眞。金精玉色淨無塵。萬鍾豐約亭亭義。一理冲融片片仁。北闕仙桃常寤寐。南山叢桂幾冬春。浩然得正終吾事。遽喪依歸柰此人。函筵昔侍仰申夭。澤我烏頭竟晝宵。八耋彌勤如一日。十年不怠勖三朝。役供掃灑心非後。身絆孤𡞦血欲焦。無路親陪今已矣。滿山寒月哭雲霄。此道要須互發揮。千秋神會一其歸。嚮無尤老誰開後。及有先生更闡微。繼善源頭靡定質。純眞妙處便乘機。如今轍響何從聽。宇宙茫茫志士欷。</text>
<title>輓族兄近菴公 </title>,<text>龜山之大蔭吾門。貞祖家中有是孫。晩獻長楊非我志。幽探無極述前言。數間仁智遵師父。八耋春秋幷弟昆。恩誼非徒羣從列。忍看潭月向西原。</text>
<title>孔巖精舍</title>,<text>聞說人間有洞天。紙牎踈屋俯長川。參差巖勢蒼藤外。窈窕山容落照邊。煙雨暮朝供萬象。詩書今古積千篇。浮生自笑無餘事。剩占漁磯送暮年。</text>
<title>蒼屛</title>,<text>蒼蒼仰眺側身嗟。積石然耶一石耶。半腹塵纖媒碧草。危巓逕縷隕玄花。詩人覓句工慚畵。富媼殫奇鍊借媧。遠抱寒流環九折。其中合有白雲家。</text>
<title>石門</title>,<text>奔獅腦裂老虬蜿。一逕谽谺百步盤。人豈礪磋而鋸切。天應鬼刻又神刓。龍門禹鑿吾無見。鳥道艾攀爾亦難。北望雲端雙闕聳。要爲輔佐衛宗磐。</text>
<title>思美人一闋</title>,<text>天道節品題。誰似凍松雪。凍松雪。空齋夜冷。神思曠越。歎息瑤琴絃久絶。滿空惟有五更月。滿空月。倚牕誰望。滄洲魯闕。</text>
