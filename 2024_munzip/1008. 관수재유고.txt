<title>寫扇面。贈人叙別。</title>,<text>欲持楊柳贈。霜後已無枝。便面如眞面。投之叙別離。</text>
<title>龍潭偶吟</title>,<text>霜落龍潭水。秋深景益奇。山中無紙筆。紅葉寫新詩。</text>
<title>悼官妓紅玉春</title>,<text>紅玉春寥寂。春光不復華。靑山固無識。埋却一枝花。</text>
<title>歲除夜。偶吟。</title>,<text>峽裏今宵歲一遒。強將杯酒慰深愁。工夫未用三冬足。明日迎春倍覺羞。</text>
<title>次乾鳳寺祥上人軸中韻 寺在杆城郡</title>,<text>問渠何日別禪關。皆骨春來定好顔。嗟我俗緣磨不得。未移生契入香山。</text>
<title>春日。與李兄聖望 錫老 登山。四首</title>,<text>尋花問柳度千林。山路登登轉覺深。一詠一觴聊自樂。傍人那得識余心。詠高松春山無處不花林。霽日雲霞古洞深。獨向亭亭松下坐。憐渠長保歲寒心。詠飛泉涓涓泉脉細穿林。直向淸江萬尺深。何用濯纓兼洗耳。酌來猶得洗塵心。高樓逈出海棠林。暖日禽謠碧樹深。回首靑山雲暗起。孤舟汎汎在江心。</text>
<title>吟囑兩崔生 鏛，鋼。要挽麻岾移徙。麻岾。卽南宮進士垣所居地名。方欲移去楊根。故云。</title>,<text>君家兄弟更誰當。荒歲猶能不患粮。我願速推周急義。莫令賢士走他鄕。</text>
<title>兪君輔 彦佐 欲較詩酒。故詩以答之。</title>,<text>君能飮酒我能詩。詩酒風流也各奇。一斗何如千首富。可看今夜决䧺雌。</text>
<title>別閔座首 始興</title>,<text>山木蒼蒼曉氣寒。日邊歸路在雲端。暗中欲去緣何事。或恐臨分淚眼看。</text>
<title>送從兄之泛波亭。倩護菊竹。</title>,<text>一鴈孤飛古峽雲。別愁遙入泛湖濆。煩君歸去波亭後。綠竹黃花護十分。</text>
<title>次楓溪壁上韻。投示求和。</title>,<text>四時佳景逐年新。茅屋蕭然絶點塵。閑把漁竿臨水坐。一江魚鳥自親人。</text>
<title>竹浦往吊金棘人 夏吉。見駐春軒。壁上有詩。次其韻。</title>,<text>窮陰景物未全衰。重繫蹇驢殘柳絲。盡日憑軒看不厭。幽禽喚我促題詩。</text>
<title>歸庭時。歷訪成陵寺樓。逢話季舅及再從兄趙吉甫 明迪。</title>,<text>客思因君不寂寥。別愁將奈有明朝。寒天古寺終宵雪。恐沒山前路一條。</text>
<title>促題別蔡友季範 楷</title>,<text>數宵留飮故情歡。雪滿靑山歸路漫。知子此行空獲債。泛波烟月作虗看。</text>
<title>立題屬金李</title>,<text>投轄高風我欲追。留賓輒乞五言詩。斯須筆下雲烟落。七步於君亦謂遅。</text>
<title>慈闈初度日夜席。口占少伸下誠。</title>,<text>佳節過秋夕。晬辰開錦茵。赤誠祈五福。黃髮度千春。南極星明最。北堂酒獻頻。年年歡此日。子女侍雙親。</text>
<title>夜訪麻岾于邑內</title>,<text>偶爾成佳會。孤燈一席間。夜深虫咽竈。秋熟果登盤。得酒愁仍歇。吟詩意不閑。淸談故久坐。新月已林端。</text>
<title>往尋楓溪</title>,<text>日暮蒼山道。尋君疋馬還。草長三徑細。霜落亂峰寒。野峽秋將晩。田家事不閑。茅齋知近水。碧浪暎籬端。</text>
<title>渭城柳 泛波亭。有此柳。</title>,<text>靑靑渭城柳。裊裊臨江潯。每着烟中夢。偏多月下陰。色堪裁繡袖。絲欲貫銀針。手折看無厭。淸香愜素襟。</text>
<title>途中口占</title>,<text>吟髭撚欲斷。霧裏八峰過。去去靑山出。行行赤葉多。雨中開片傘。馬上發狂歌。寄語同遊子。一般興若何。</text>
<title>無題</title>,<text>登登上高嶺。天濶暮雲平。白雨纔秋洗。靑山慣我迎。景多難領略。路細不分明。落日林端沒。淸溪亂鳥聲。</text>
<title>駐春軒。次金子益韻。</title>,<text>花竹春長在。浮生未駐春。壺中閑日月。籬外走風塵。君愛平泉石。我憐金谷人。怡顔故久坐。忘却塵中身。</text>
<title>歸庭時。歷訪成陵。</title>,<text>得得臨溪路。行行叩寺門。竹簷寒雪重。山木暮烟昏。僧宿窓間月。人開燭下樽。琮琤雲確水。入夜近床喧。</text>
<title>次贈蔡生</title>,<text>天寒山意索。江冷水光凝。勝日官樓酒。淸宵旅榻燈。征衫撲飛雪。倦馬踏層氷。別後眞顔色。空樑夜月昇。</text>
<title>次麻岾韻</title>,<text>悠悠長夜道斯亡。志士千秋涕自滂。窅窅天機須默想。紛紛世事莫奔忙。一心眞處私隨凈。萬理尋來味更長。沂水詠歸知幾日。眼靑蘭室共壺觴。南宮進士所居面名。卽詠歸美。故及之。</text>
<title>麻岾壽席。設水墮寺。家親賦一律。敢次。</title>,<text>短瑟長歌笑語塲。諸天物色倍輝光。文章早許追前輩。齒德從知冠此鄕。向暮雲霞迷洞裏。經冬松桂老岩傍。况今初度兼回甲。醉後歸當趁夕陽。</text>
<title>偶逢皆骨詩僧。次渠韻。</title>,<text>癯容瘦骨鶴相同。寂滅禪情水月空。蓮社幾時尋惠釋。會稽今日遇支公。多生綺語猶成習。六道玄機已滿功。一點摩尼烱如水。那能照破箇心通。</text>
<title>敢次家親韻。奉呈杆城宋使君 光涑。</title>,<text>玉洞烟霞敞錦筵。春光淡蕩夕陽天。雲山影裏聯雙盖。花樹叢邊繫兩船。浮世勝遊今日最。泛波淸景古來傳。逢君此地誠非意。携手歸來話燭前。</text>
<title>奉示麻岾求和 四首</title>,<text>七月江樓溽暑收。晩來蟬語轉淸幽。白𩿨逾㓗沙頭雨。赤葉先知峽裏秋。着處溪山酬宿債。隨時景物惹離愁。佳辰况復前宵過。恨負蘇仙赤壁遊。田野農功半已收。山村事事此時幽。江波綠漲三朝雨。楊柳靑衰七月秋。詩不驚人吟又改。酒難忘我醉還愁。麻岡知有同心子。一棹何時續舊遊。地上猉獜棄不收。一間茅屋占深幽。閑中學業窮千古。筆下文章映九秋。滿目雲山渾是樂。暫時貧困亦非愁。吟筇時出溪邊路。來訪吾居許共遊。向晩江樓雨乍收。心閑自覺境淸幽。望中楓葉多裁錦。霽後蟬聲更咽秋。我似相如恒病渴。君同子美半言愁。依然昨夜金剛夢。共把琴樽辦壯遊。</text>
<title>用前韻。示舍弟。</title>,<text>遺史殘經捴拾收。勤工宜着草堂幽。方慙我學拋三夏。更覺君年抵十秋。靜裏光陰須可惜。閑中漫浪豈非愁。殷勤寄語吾賢季。莫逐羣兒事泛遊。</text>
<title>次麻岾韻</title>,<text>故人消息昨宵還。詩札翩翩落案間。江岸楓林秋着早。夕陽天末鳥歸閑。幾瞻雲樹徒勞夢。今得瓊琚可替顔。已繫蘭舟湖上月。會須高脚出深山。</text>
<title>麻岾有楊根移徙之計。又用壽席韻。挽之。二首</title>,<text>新糓穰穰已滿塲。畦塍處處捴秋光。楊根豈必皆仁里。麻岾從知是樂鄕。生計何殊圻峽際。舊遊空負友朋傍。江湖汎汎閑𩿨鷺。應訝君行近洛陽。求田問舍白雲岑。歸思滔滔已不禁。自得此奇如有失。及當相別若爲心。秋風鴈影吳江水。夜月鵑聲楚峽林。他日送君君去後。名亭物色共誰吟。白雲岑。卽楊根移去處。</text>
<title>秋夕夜吟</title>,<text>江上高樓月色華。一年佳節此宵過。庭蕪露泣螢飛濕。澗樹風來鳥散多。寶瑟絃淸如自語。佳人酒重不勝歌。歡娛儉歲誠非易。未醉如今更奈何。</text>
<title>敢次家親韻。示麻岾。</title>,<text>歲月無心老碩儒。靑霞奇氣未舒鋪。聖經賢傳吾師也。山鳥溪花是友于。已學顔回甘陋巷。寧爲阮籍哭窮途。如今莫促搬移計。知子此間不可無。</text>
<title>夜訪麻岾于邑內</title>,<text>邑村聞宿詠歸賓。徒步來從坐草茵。民舍無檠燈掛壁。庭籬有竇犬驚人。口呼強韻償詩債。虫喚寒愁惱客神。吾輩風流天亦妬。中宵不放月華新。</text>
<title>往尋楓溪。次壁上韻。</title>,<text>亂蟬霜後噤寒聲。八月秋容樹樹生。晩日閑蹤栖嶺峽。少時高價擅京城。酒壺詩律逢君興。石蜜山葡待客誠。恐有囂塵門外到。故栽垂柳更遮程。</text>
<title>贈再從兄晦汝氏求和 啓章</title>,<text>八月高樓宿雨收。白雲紅樹映江流。關東別夢隨明月。巷北離愁怨素秋。蟬曳寒聲過岸樹。鴈將霜信下沙洲。最嘆人到無書尺。詩去今朝敢望酬。</text>
<title>又示堂兄士修氏 啓業</title>,<text>霜落樓臺溽暑收。江湖漫浪最風流。靑楓赤葉先裁錦。晩柳殘絲不耐秋。鴻鴈影踈黃鶴嶺。鶺鴒飛散白𩿨洲。霜籬短菊須君發。九九佳辰滿意酬。此地。有黃鶴嶺。白鷺洲。</text>
<title>廣州孫生 必䧺。自嶺東來訪。仍次厥韻。二首</title>,<text>烟花三月昔同遊。聚散無端水自流。行色偶從淸澗路。秋光共賞白雲丘。楓林映日粧羣峀。鴈陣驚霜落晩洲。佳節重陽須共醉。逢塲且莫說離愁。靑澗。卽杆城亭號。良宵秉燭續前遊。月入泛江江水流。好把琴樽娛勝地。莫將雲雨夢高丘。九秋霜重花垂砌。五夜風寒葉戰洲。佳妓休歌旅人曲。廣陵歸客不勝愁。</text>
<title>用前韻。示麻岾。</title>,<text>此地從君問幾遊。深杯漫浪儘風流。身將菊竹成三友。屋取江山占一丘。月入高樓留几案。風驅落葉走汀洲。重陽莫負龍山飮。擬洗胸中萬斛愁。</text>
<title>將作八峰行。訪友鳴岩。九萬嶺上。偶吟。</title>,<text>如上長天九萬程。風驅雙袂欲身輕。日晴丹霧留痕散。木落靑山露骨淸。眼斷鳥途臨壑盡。心驚石棧與雲平。遙知好友維舟待。雨後秋江水正生。</text>
<title>登城峴望邑內</title>,<text>城峴高高壓里閭。八峰歸路暫登諸。一區岩石眞仙窟。十里樓臺好邑居。曲水遨遊今到此。泛波消息問何如。遙看一處垂楊外。江色靑蒼宿雨餘。</text>
<title>呈從兄詞案</title>,<text>落葉滿溪渾不收。泛湖遙入漢陽流。半年魂夢池生草。萬里風烟雨洗秋。莫遣孤鴻啼嶺峽。頻敎雙鯉績江洲。嗟吾久負多生債。仙賞將從海外酬。</text>
<title>送舅氏將之江陵。汎舟夜遊。</title>,<text>峽雨前宵助水流。孤舟一葉汎淸秋。霧離江上纔盈尺。月入樽中半缺鉤。今夜歌琴渾謾興。明朝分散奈深愁。天涯惜別悠悠意。直欲回頭問白𩿨。千里江陵大海涯。勝觀孤負與公偕。杯深客興還忘別。夜久歌聲漸入佳。鏡浦臺邊前度路。泛波亭上去年懷。歸時楓岳登臨處。萬二千峰秋色皆。去年已送此行于江陵。鏡浦。江陵㙜名。</text>
<title>次楓溪壁上韻</title>,<text>盡日虗橫野渡舟。老楓殘柳惜餘秋。靑山有意隣幽屋。白雨無端過晩洲。菊送重陽猶滿砌。客隨明月幾登樓。偏憐偃蹇高人態。一脚何曾出壑丘。霜重楓溪錦樹林。白雲秋色落潭心。山霞猶漏孤峰出。江水纔添宿雨深。無客閉門惟倦睡。思君望月幾長吟。如今賴有前期在。江閣淸宵許一尋。</text>
<title>槽潭瀑布 潭在雀峀之下龍湫之上</title>,<text>未認槽潭亂瀑淸。只遊龍瀨隔岡行。忽從僧向崎嶇去。始覺天敎造化成。固識日晴疑雹落。翻驚雨至㥘雷鳴。朴淵奇狀寒溪勝。於此宜推第一名。</text>
<title>擬贈獜蹄李使君叙別 洙</title>,<text>古寺淸樽樂一宵。琴歌隨處別愁銷。天多雨意靑山暗。峽早霜風赤葉凋。靈沼歸程休促迫。龍湫飛瀑可逍遙。君須預拂寒溪石。烟月秋來久我招。</text>
<title>中路別沈生 宗甲</title>,<text>我向長安子獨留。出郊相別立街頭。岸楓衰葉如迎客。山菊殘花欲餞秋。惜別提携諸弟淚。割慈將送兩親愁。觀堂今夕君歸處。月色江聲倍寂幽。秋日離懷也不平。岩楓澗柳亦愁情。途皆慣眼知前度。客自思家羡此行。山隔只聞人語響。葉堆多亂馬蹄聲。臨歧欲別難爲別。不覺追隨半日程。</text>
<title>舟過雲溪。贈再從兄乃心氏 啓沃。</title>,<text>秋風淅淅動征衫。早發孤舟月峽南。山岸曉霞埋石逕。水門朝日掛漁帆。纔過恐瀨心猶㥘。前度雲溪路尙諳。始認君家玆處是。爲停行纜繫孤岩。</text>
<title>舟中曉吟</title>,<text>霧中孤棹趁鷄鳴。漢水將期一日行。爐近枕邊燒曉冷。月臨篷底奪燈明。風驅逆浪帆難掛。灘咽奔波夢易驚。何處商船依岸宿。篙師遙語問前程。</text>
<title>到纛島</title>,<text>前度遊人今又遊。白𩿨來近識渠儔。舟行半夜龍津月。帆落斜陽纛島秋。高障簇開亭子地。大江縈帶伯王州。終南一髮悠然見。舊日風烟慣兩眸。</text>
<title>歸庭時。歷訪成陵。題見上。</title>,<text>今我行行秋後峽。朝來短策別東門。人尋古寺鍾聲出。馬踏靑山雨氣昏。客裏逢迎揔親戚。燭前談話勝琴樽。居僧欲設行人食。窓外寒厨有夜喧。</text>
<title>立馬次題。留別吉甫氏。</title>,<text>寺樓超絶絶浮埃。脚底行雲護客來。樹襯霞丹迷玉洞。烟搖山綠落金杯。離愁各折琳宮柳。好信頻傳驛使梅。別語何須相促迫。不妨歸馬暫遅回。</text>
<title>送季舅讀書成陵寺</title>,<text>聞公負笈上禪關。秋後離愁亂莫刪。霜落陶潛汎杯菊。雲藏李白讀書山。須將勝景搜勤苦。莫付庸僧視等閑。此別知爲窮歲別。臨歧怊悵欲凋顔。</text>
<title>寄示李兄湖西靜案</title>,<text>雪落蕭蕭野色寒。寒烟古樹暮江灣。別來歲晏書初到。憶處天長夢不還。東峽樓淹閑日月。西湖客說好雲山。若因貧餒爲愁苦。水石氛埃揔不關。李兄書中。有水石氛埃等語。故及之。</text>
<title>鄭生 龍章 來見以詩求和。率爾次贈。</title>,<text>風流自許竹林賢。身世雖窮意坦然。碧水漾澌侵夕浦。積雲篩雪滿寒天。故人歡意詩兼酒。向者離愁日似年。交契從今期百歲。峩洋長奏伯牙絃。</text>
<title>金生 鼎瑞 亦次鄭韻。故並呈求和。</title>,<text>誰知岩穴隱遺賢。心與閑雲共淡然。意靜偏憐書作友。歲荒難得食爲天。淸詩已見傾前輩。厚義深銘勖少年。好是高樓明月夜。速宜相就聽琴絃。</text>
<title>次楡洞投示韻</title>,<text>羣書閱了獨尊經。至理寧同俗子評。陋巷簞瓢聊自樂。浮雲榮辱不須驚。寒齋臘近梅開早。高樹風過雪落輕。多喜山童來剝啄。一封詩札向吾呈。</text>
<title>又用賢字韻。示楡洞。</title>,<text>鄕里文章不乏賢。驚人綺語亦天然。心存辟佛能排卜。學在求仁獨保天。洞裏有雲堪秘迹。山中無曆不知年。偏慚俗客違名敎。勝日風流詑管絃。</text>
<title>寄示麻岾求和</title>,<text>非隱非仙只世逃。紛紛外累等秋毫。天寒白鶴松栖冷。日暮蒼山雪意豪。風月相親詩幾費。乾坤獨立眼偏高。武陵消渴今何似。矯首江雲別夢勞。</text>
<title>又用前韻。贈座首。</title>,<text>愛君能向局中逃。物外閑情賦月毫。太史山川遊幾壯。元龍湖海氣猶豪。寒天雪奪千峰碧。遠野烟呑萬樹高。暇日逢塲詩卽就。淸新意匠不曾勞。</text>
<title>又以前韻屬座中</title>,<text>林壑能容我輩逃。風流各詑慣拈毫。名區景物千年色。前代男兒幾箇豪。官閣詩情孤燭耿。江村酒價百錢高。偶然今夜成佳會。二客從余不憚勞。</text>
<title>又用前韵。贈李樂哉 善取。</title>,<text>樂哉丘壑合身逃。風月隨時動彩毫。文藻遙追建安骨。繁華不數洛陽豪。樓前雪落江光冷。山下雲歸榻影高。看得花溪寒臘盡。春來杖屨也應勞。</text>
<title>示校宮衆會 二首</title>,<text>諸賢衮衮駐征車。學校淸宵小會嘉。黃鶴樓中仙客句。白楡洞裏道人家。鳴岩醉興傾樽綠。麻岾詩聲夢筆花。且有楊江高士至。獨吾吟病卧官衙。座中。有崔客。故說黃鶴。門外紛紛錯馬車。淸遊復趁景光嘉。樓留霽月迎詩客。僮覔流霞向酒家。千尺樹搖殘雪色。百篇詩落一燈花。招携獨作黌宮會。高脚何曾到郡衙。</text>
<title>又用車字。贈示麻岾。</title>,<text>天津草隱邵翁車。閑興隨時自在嘉。冬課着工前聖學。夏耘多事老農家。秋延磵上松蘿月。春賞園中桃李花。深峽勝區如可說。汎波亭亦擅名衙。</text>
<title>座首諸人。佩酒來見。</title>,<text>欣迓諸君載酒車。滿盤珍錯足肴嘉。燃燈六博兩三客。隔浦孤村四五家。官妓翠裙爭竹色。江樓素月奪梅花。重遊徐待風光好。春日鶯歌綠柳衙。</text>
<title>除夜吟示麻岾</title>,<text>栢葉樽開燭影幽。年年此會奈多愁。可憐除夕仍春日。幾箇紅顔漸白頭。新曆定從明曉看。舊灾應向此宵遒。君今莫說吾年稚。一十人間剩八秋。</text>
<title>送鄭李諸人詣京上䟽。仍次前誦韵。</title>,<text>去歲田功少所成。上書誰欲救殘氓。靑衿濟濟丹心切。紫閣高高白日明。寒捲秦城殘雪盡。春生楚峽亂雲平。鄕隣故舊來相送。車馬轔轔古驛程。</text>
<title>夜會。次澤堂集中韵。九首</title>,<text>燈光月色兩相明。靜閱陳編古意生。客過三更聞犬吠。詩難一字至鷄鳴。山靑每到知春氣。眼白偏多識世情。交契在心無老少。幾年肝膽向君傾。夜久銀河淺且明。半鉤新月屬初生。隔籬人屋依依見。循砌江灘㶁㶁鳴。庭雪尙留殘臘色。窓梅剩着故園情。忽思東洛壺中里。經歲茅堂半欲傾。文物彬彬聖代明。問君何事尙書生。龍遅一雨雖空蟄。鳥待三年始可鳴。水石能寬容浪迹。塵埃不許染高情。時時落筆因酣興。百斛洪河浩浩傾。快樓丹鏡中明。氷泮汀洲水正生。淺峽花心羣木動。小溪春氣百禽鳴。盈樽白酒是風味。入戶靑山非俗情。短咏長歌歡未畢。起看殘月一竿傾。憐子高蹤效滅明。公門咫尺阻平生。蕙帷猿鶴常常近。玉匣蛟龍夜夜鳴。晩日知音存厚意。百年多病損閑情。逢塲輒贈新詩句。綺語能令滿座傾。新春物色轉淸明。高閣華筵暖氣生。剛喜相如翻末至。便驚崔子最先鳴。風花雪月閑中興。富貴繁華分外情。定識荒年難一醉。莫辭今夜玉山傾。忽得驪珠覺夜明。波濤往往筆頭生。怳如露氣盈襟灝。驚却金聲擲地鳴。塵世復看陶謝手。雲林更有許巢情。莫嘆白雪無人和。早晩高名四海傾。秉燭淸遊到曉明。金樽貯得綠波生。樓前半夜孤舟過。月下荒村冷杵鳴。境得品題增物色。友當離別識心情。笑吾却向塵中去。世路那堪仄復傾。老兔泣寒天色明。離愁却趁早春生。送行官妓尋常至。惜別山鳩四五鳴。古寺琴樽如一夢。汎波烟月繫餘情。西過陽院無知己。不厭諸君勸酒傾。</text>
<title>晏起答渭陽頹惰之責</title>,<text>午天鳥語囀西廊。一抹茶烟近竹牀。朝日過簷頹枕席。主人呼客着衣裳。夢魂空逐莊生蝶。糞土何慚宰我墻。學得睡中心不睡。蒲團千日也無妨。</text>
<title>送李兄復往鎭川</title>,<text>勞勞亭子早躋攀。征馬遙尋水石間。初訝承禎仍出世。偏欣綺季更還山。溪花笑日應新景。江鳥親人便舊顔。野老村童爭席處。一杯春酒問塵寰。</text>
<title>送城西李丈撤還鎭川強副勤索</title>,<text>一鄕渾作一家居。君亦相隨謝洛廬。山雨田功布糓促。野花春意杜鵑初。人間浪戰分蠻蜀。林下高情樂鳥魚。莫逐浮榮拋宿計。今歸試報老尙書。李丈大阮判書公。適有新命。故云。</text>
<title>吟懷六十韻。示麻岾求和。</title>,<text>有一奇男子。胸襟烱若氷。詩才高壓漢。生契小如滕。貧不厭懸磬。樂猶安曲肱。抱經長兀兀。持操自兢兢。蔬食勝粱肉。布衣當帛繒。馬卿親滌器。虞子久擔簦。賣卜常探易。傷時只撫膺。江湖多白鳥。世路足靑蠅。野鶴栖珠樹。冥鴻避繳繒。陌塵紅擾暗。雲峀碧崚嶒。瓢飮惟三逕。岩栖在百層。秋情問松菊。春事有畦塍。落落靑霞氣。蕭蕭白髮鬙。門前無俗駕。松下迓詩僧。勸課兒孫讀。輯修聖傳謄。靑山非俗態。明月是佳朋。桂樹生瑤洞。桃花鎖武陵。藍田藏寶玉。溟海蟄雲鵬。雅契欣相托。嘉言幸屢承。孤高君自許。榮辱我羞稱。擬讀書千卷。難磨墨數升。踈才慚李白。豪氣想陳登。堪作倡狂客。寧爲飽醉丞。淸談飛玉屑。寶唾溢緘縢。燕雀難知鵠。鷦鷯未抵鷹。郢歌聞白雪。梁舞對高絙。栗里閑多適。山陰興幾乘。交筇尋梵宇。皷枻擧魚罾。暇日頻圍局。淸宵咏採菱。尋花臨綠水。賞月倚蒼藤。蘭室論文細。江樓把酒凭。丹靑明戶牖。金碧耀觚稜。簾捲烟光暮。欄飛水色凝。谷岩雲暗淡。林藪雪侵凌。春到山如畫。風來浪作綾。鳥閑聲欵欵。蟲起羽薨薨。皷物和風入。知時好雨蒸。揮毫詩作錦。傾斝酒如澠。撫劒歌頻激。擊壺歎不勝。人情多飽閱。世道漸頹崩。安樂弄丸邵。雩壇舍瑟曾。古賢今不見。吾道竟何能。本體元無缺。人心自有恒。克私仁卽在。思難忿隨懲。塵鏡磨還凈。頹波激復澄。貧窮無悔怨。富貴不驕矜。箇理隨思覔。天機逐物徵。從容心自得。涵養道逾弘。楊柳光風至。梧桐霽月昇。雙眸千古濶。一樂四時仍。正脉堪追繼。斯文庶可興。下工須刻苦。爲事莫摸稜。日月恒盈缺。陰陽有損增。豹文雖晦隱。騏步會飛騰。喜此身閑樂。從他世愛憎。聖書宜可讀。俗語不須譍。忠告心中發。交情句裏憑。駐顔無大藥。繫日乏長繩。未折三花樹。難燃大智燈。願將斯道妙。一一曉黎烝。</text>
<title>次聯句三十韻。加以四十二句。合以七十二韻。謹呈麻岾求和。</title>,<text>幾年落落各西東。晩歲相從趣味同。顔巷不移簞食樂。邵窩長保太和融。偏憐貌古心仍古。却喜身窮道不窮。東海珠光沉有照。南山豆種落無豊。靑春藻句能驚鬼。赤幟騷壇早定䧺。對策塲圍聲價重。着工經訓古今通。心該萬務談言快。眼濶千秋宇宙空。馬蹶一蹄何有失。山成九仞莫虧功。百年世事江湖上。八月秋容水石中。㓒室時多流涕語。野人知抱獻芹忠。壯心牢落違攀桂。浪迹栖遑若轉蓬。古獄空埋雷煥劒。扶桑欲掛宋公弓。神仙謾說靑蓮客。道德難論紫氣翁。江漢入河流不盡。羲和走馬去無終。春容忽忽鳥過目。秋髮蕭蕭雪照銅。瓊樹三花凋玉洞。瑤桃千片落天風。寧隨子晉驂飛鶴。還笑叔卿駕綵鴻。雲月映輝淹快閣。魚龍出沒動幽宮。笙歌第宅傾冠盖。泉石膏肓養性躬。楚國獻珠空致怒。齊門皷瑟亦難工。紛紛榮辱輸諸子。綽綽行藏信彼穹。露洗柳枝絲减翠。霜欺楓樹葉紅。山頭夕雨忙鋤婦。牛背斜陽懶牧童。鳥語猶能喚朋友。蛙鳴元不管私公。淸灘遶枕供吟料。亂樹連雲碍遠瞳。老去才名過屈宋。醉來豪氣壓恒嵩。白𩿨洲似鋪纖練。黃鶴橋疑亘彩虹。此地風光亭號汎。東關形勝岳名楓。心懸雲雨千峰立。夢入滄溟萬里洪。只可相携遊特地。安能獨坐守虛櫳。今朝詩什留佳約。他日行裝只倦僮。曾幸蒹葭依玉樹。幾將山水奏枯桐。文章已覺能參化。學術多慚未解蒙。時被提撕開憤悱。更因磨琢變倥侗。思將道義工夫密。做得男兒事業隆。循序豈知盈後進。推仁終昧擴而充。心胸着處多昏塞。眼目如今便𥌒矇。只喜識君成志願。偏欣愛士重疲癃。鷦鷯好息梧桐葉。鸞鳳空栖枳棘叢。踈懶一生稱阮籍。風流萬古說王戎。詩因遣興傳華帖。酒爲銷愁倒碧筩。抱塢溪流長漑潑。繞村山勢最穹窿。門關盡日閑雲細。洞鎖深秋宿霧濛。鴻鴈影來連嶺。鯉魚風起皷蘋葒。石田收秫供官稅。糲飯無魚切野菘。破屋不希金穴宅。蹇驢難換玉花騘。誰知隱霧玄文豹。可笑疑氷夏日虫。二載追遊情似海。一時分散戀成恫。忽聞遠地搬移速。何忍他鄕送別怱。已識鄭眞甘谷口。不言成子棄崆峒。俗風楊浦多囂薄。景物花山正欝葱。𩿨鷺近人齊上下。樓臺倒水共磨礱。新秋白蜜丹崖出。千日金砂玉鼎烘。捨此如何歸計促。使吾空自別愁忡。香山移契曾聞白。旅舍無車古有馮。吾道卽今方墜癈。國風何日更冲融。蘭蕪尙有淸香播。玉振應看逸響渢。驥足追風千里騁。鵬啚展翮九霄翀。商顔休道甘隣鹿。渭水終逢獵匪熊。覔句吟髭幾撚斷。脫巾衰髮亂鬆髼。功名說到先心㥘。時事聞來欲耳聾。權貴甲樓雕畫棟。豪遊寶馬絡金騣。還嗟一夕繁華散。誰道當年爵祿崇。爭似冥鴻避矰繳。不隨塵鳥在樊籠。金簪碌碌非吾物。玉闕深深隔聖聦。有分仙山成漫浪。絶營胸海養淵冲。君誇齒老身強健。我恥年多學幼冲。燕雀在堂難變化。㻚瑚脫櫝動玲瓏。深交吐意相看膽。格語留膺幾激衷。聖世岩廊歸稷契。洛川風月可參仝。佳期今夜候蘿逕。令節中秋泛綵篷。向日聯詩猶在案。爲添蛇足更傳筒。</text>
<title>與麻岾呼韻。聯句三十韻。南宮上庠。字子固。</title>,<text>凉生江閣雨蕭蕭。吏散公門夜寂寥。子固。 詩思有時勞意匠。秋光無處不淸饒。汝豪。 書燈照卷常看近。漁火隨流漸覺遙。子固。 月入當窓如有約。客來聯枕不須招。汝豪。 方知驥步馳千里。誰識龍光射九霄。子固。 風引虫聲生露草。柳藏蟬語置烟條。汝豪。 要修事業羞書劒。肯使功名起筆刀。子固。 麗水剛金難鍛鍊。藍田美玉待磨琱。汝豪。 明時濟濟皆人傑。濕處啾啾揔鬼妖。子固。 白雪歌高郢中曲。靑雲夢斷洛水橋。汝豪。 楓林爲愛霜前艶。樹影偏憐鏡裏搖。子固。 漁父逐魚沿水口。牧童騎犢下山腰。汝豪。 誰當此日追夔稷。竟使吾君致舜堯。子固。 若濟巨川須傅楫。休居陋巷樂顔瓢。汝豪。 南溟六月鵬沉海。華表千年鶴過遼。子固。 日映岩崖殘霧斷。秋晴村落暮烟消。汝豪。 收心恐失一家住。愼語憂逢衆口囂。子固。 始覺書生貧是樂。偏嗟世俗富而驕。汝豪。 年凶旣致三農失。序順疇能二氣調。子固。 伎倆一生慚我拙。文章末路幸君超。汝豪。 登揚他日翔雲路。際會昌辰翊聖朝。子固。 賈誼傷時徒戚戚。嚴陵避世最昭昭。汝豪。 土風未變三韓習。民俗猶聞五袴謠。子固。 物外勝觀多水石。中生事足蒭蕘。汝豪。 義同叔向逢騣子。情似尼丘待鄭僑。子固。 菊被霜催依砌發。葉爲風逐滿江飄。汝豪。 花辰共醉心長在。月夕同遊足幾翹。子固。 政好簾前延桂魄。不妨樓下汎蘭橈。汝豪。 空山每苦懷離索。深巷那知辱寵邀。子固。 最是歡情難道處。一尊談笑度長宵。汝豪。</text>
<title>余之遊水墮也。懶不作詩。歸來乃摭所見。成此一百十二句。非敢爲詩。只錄所經歷者。觀者勿嗤。</title>,<text>昨夜夢龍湫。霜落澄潭碧。今朝聞人語。秋光正奇特。卒因狂興出。不與朋知約。孤舟渡江去。騎馬向孔雀。與俱者誰子。沈生風流客。行裝太蕭洒。倦僮與短策。儉歲民物悲。極目心惻惻。野郊無禾黍。岩楓只秋色。路絶岸亦斷。馬行由山麓。故老見客拜。欲語長怵惕。何忍說往夏。至今驚魂魄。洪水乃滔天。蕩蕩裂坤軸。平地開渺溟。高岡變深谷。人畜隨波瀾。徹天靑山哭。一朝其害去。天地如改闢。死者未收骨。生者餓塡壑。百家十家村。僅餘人五六。田民俱蕩然。何能念稼穡。秋來不似秋。食草如食玉。舊路無形址。新路未修築。如欲往水墮。宜遵彼山脉。聞此重喞喞。遊賞意索漠。始向山下去。危岸半傾仄。何處孤烟起。山寺一岡隔。欣然蹴馬去。洞口雲猶積。松樹連蒼蒼。鳥聲何寂寂。行行洞初盡。山圍地少拓。龍湫翻入眼。豁然開胸臆。不入梵宮樓。直至坐盤石。誰將造化斧。擘破蒼崖腹。峽流出山急。奔下作懸瀑。靑天怒雷雨。白日飛霹靂。水落作潭淵。其深不可測。往往波濤驚。聞有老虬伏。浮嵐滴蒼苔。翠壁立如削。錦繡涵碧流。楓林巧爲餙。叢桂老丹壑。枯松巢水鶴。高枕石頭卧。塵慮一洗濯。諸僧集稍稍。相看多舊識。仍與話一塲。淸談亦脫俗。山栗療我飢。峽味更淡泊。詩成無紙筆。猶將赤葉刻。逸興橫素襟。眼底乾坤𩂖。步踏金沙界。路轉千萬曲。天王立寺門。怒眼令人愕。翻入龍堂坐。丹靑耀樓閣。往年題名字。依然猶在壁。凶歲僧猶富。滿庭鋪新糓。夕磬房房早。日午開僧粥。移時坐禪窓。古蹟訪寺籙。秋果齊結實。得霜堪可摘。想來口流涎。欲往從之覔。居僧向余道。路險不可適。初不信此語。意氣天欲拍。出門始見山。心先㥘登陟。解衣繫樹枝。脫巾掛石角。短袂何飄飄。一身無絆束。提携五六人。潛行緣隈隩。四顧無路逕。一望惟荊棘。草長露不乾。山深晝亦黑。時聞乕兕啼。惟見狐狸迹。樵童未甞到。僧脚何曾着。礙觸不敢立。俯伏穿樹隙。幽隰草根滑。步步幾酸脚。跌足墜深壑。巉岩罥雙腋。若墮烟霧中。怳惚心魂塞。攀崖匍匐出。背上汗流滴。回頭更茫然。去路迷南北。諸人競搔首。挽我歸去促。到此若虛還。應被山靈責。畏途猶盤桓。戰戰如履薄。登登或得石。心安始着足。凶荒亦及山。百物不如昔。丘岡踏已遍。果樹終未獲。同伴笑余曰。徒勞竟無益。忽瞻石上樹。藤蘿森鐵索。上有山葡萄。皆添雨露熟。欣然立其下。香氣襲衣服。拍手歡聲起。兒童爭踊躍。攀根輕身上。相呼競踘蹴。或落散百草。或摘盈雙掬。色黑如點㓒。味甘似蜂液。淮橘與楚梅。比此皆奴僕。嘫嚼雖不厭。齒酸難飽喫。傍人最耽食。失巾不自覺。風吹動兩鬂。相顧笑啞啞。九日龍山飮。參軍紗帽落。高人正放達。千載說風格。風流遠相似。何用深愛惜。藉草坐休脚。秋日看已夕。若爲歸去謀。撫膺興歎數。只記入山深。來路尋何得。雲衲解吾意。贈以杖數尺。杖之足欲輕。絶勝赤玉舃。下山猶愈上。轉輾到田陌。下立更回首。崖丹楓葉赤。眼瞻一何好。足踏一何惡。始覺遊其間。不及遠望覿。歸來上佛殿。白晝明雙燭。佛像叉手坐。塵埃暗金額。畫禪圍四壁。如星拱北極。寂滅道雖無。威儀如可則。禪牀展兩足。困疲暫休息。階前何所有。盤松偃盖綠。忽逢嶺東僧。延坐說楓嶽。贈詩留佳約。將期騁遠目。老釋多慇懃。夕飯饋我食。今行貽僧弊。使人心愧怍。歸時夜漸闌。村廬半已宿。沙彌馬前走。喚炬出東幕。還卧觀水堂。江月低瑤席。回看舊遊處。一抹山烟白。</text>
<title>送再從兄乃心氏歸鄕</title>,<text>去年與君別。離懷結中膓。今年與君逢。他鄕湛樂長。靑燈夜夜親。聯襟對書牀。怡怡共和悅。切切相磨琢。弟兄兼朋友。情義日彌篤。朝來出別語。已抱離索憂。歸庭好行色。難可挽而留。江浦夕風起。執手空徘徨。何以送君去。箴戒書數行。聖遠道亦喪。後學迷其方。靈臺本烱然。萬理無不備。反受衆形役。蕪沒自壞墜。遂令天下仁。空作一虛器。誰能勵其志。克復全天理。看君方妙齡。志氣超凡類。雕鐫事詞翰。終爲識士愧。學業貴及時。歲月同流川。任重道且遠。寧不深勉旃。切問又近思。當收日新功。根脚固已定。地步漸自洪。從容禮法塲。周旋道義門。日用事爲間。莫非其理存。工夫到此頭。何難踐聖境。顔淵躬四勿。曾參日三省。君須體此意。毋怠始與竟。倘或少間斷。差毫謬千里。是以君子人。自強無息止。駕車適萬里。行行莫遅回。顧我久迷途。頹惰良可哀。空將第一義。讓君做了哉。</text>
<title>裂券棄債</title>,<text>芒碭雲氣擁壺天。酒樓潛龍爛醉殺。當壚老嫗眼孔大。異相分明看不懈。無端遺却麴米債。契券翻然隨手壞。靑帘來去問幾箇。隆準其人獨超邁。十千酒有甕底熟。三百銅無杖頭掛。當尊不論乏高債。丈夫流涎寧可恝。春波每勸白玉巵。賓主何曾煩百拜。雲孫記得酒飮數。留作他時一償債。爐邊今日又來醉。玉山頹倒無何界。龍文五彩耀一身。驚動傍人心窃怪。花村錦肆把盃手。換握瑤啚此可解。尋常酒債豈望報。裂破空文亦自快。塵埃天子貴一饋。白璧黃金等草芥。春風玉友百千價。留待嬴家天地賣。今君雖似酒游人。海內英䧺知一介。能識堂堂帝王眞。莫謂區區女子隘。留藏不欲小利待。得失寧論家産敗。邯鄲大賈醉慾浪。可居其言吾窃戒。笑矣當時呂洞賓。空勞橘皮仙禽畫。</text>
<title>代路傍堠嘲韓退之迎送詩</title>,<text>長亭十里五里間。怪底有物名爲堠。殷宮博戱一夢罷。零落秋風古道右。誰將大筆畫其肚。任敎行人南北走。玉玦行裝彼何人。吟肩山聳愁眉皺。藍關昨夜白雪色。猶襯潮州刺史綬。河陰賦鳥已堪悲。底事驪珠又堆袖。先言聖主舜堯治。復道孤臣時命謬。終南渭水夜夜心。反要他時迎送又。如何枯骨入宮日。血䟽浪向天門奏。明時罪大合投荒。一麾殊恩亦天覆。風塵奔走髮垂素。破荷靑衫汗猶透。亭亭獨立幾年所。似子行裝罕邂逅。要津已昧出處義。楚澤休言顔色瘦。槐安春日夢中夢。猶倩靑雲繞秦峀。蠻荒血泣可追愆。塵世功名豈戀舊。風霜萬里去國懷。內省如今能不疚。從知詩語太區區。問我何年日邊就。狂風宦海舟已墜。美玉荊山價難售。中州大人莫浪懷。生入脩門恐不復。前言戱耳早歸來。他日吾當路傍候。</text>
<title>九錫嘲王丞相</title>,<text>玉獅夜吼靑蘇臺。鸚鵡驚眠語繡帳。台文一點走如電。護得纖纖初月㨾。司徒滑稽是伎倆。一語來嘲黃閣上。男兒權在婦人手。江左風流半凋喪。名花深鎖別院春。鵲橋潛橫銀漢浪。盈盈玉梅第四枝。結子東風春正放。傾城消息掩不得。竹馬翻入夫人望。花園半夜殺氣騰。玉手寒鋩秋水漾。花飛玉碎在頃刻。沙道蒼黃老丞相。威儀不暇赤舃備。短轅還催黃犢向。怱怱歸意恐後至。疾鞭風前頻俯仰。轔轔油碧拾春逃。片片紅玉終無𧏮。聞來不覺拍手笑。是日朱門故相訪。蓬萊新渥子知不。紫皇明朝將有貺。馮公上殿只肩輿。孔光中書惟賜杖。於公寵錫異乎他。別有奇制勞良匠。揮蠅玉柄長三尺。闘風輕車轉一兩。狂風一陣妬花時。護春奇方此可仗。揮來豈爲說重玄。推出還非帶乕䩨。黃扉鼎鼐已無事。相國胡爲顚倒狀。奇權能護楚臺雲。暮年功大春營將。吾王寵錫政酬勞。異數從知千載曠。方知丈夫足事業。何用尊前固謙讓。前言戱耳君莫訝。取醉且傾盃中釀。</text>
<title>乞還醒酒石</title>,<text>草鞭叱歸金華岸。織機夜虛銀河口。平泉舊庄少顔色。借問節度投還否。先翁當日開別墅。異草奇花無不有。最是一拳老雲根。玲瓏秀色名醒酒。扶來玉山倘一踞。無力胸中春十斗。花園多少翫好具。絶代奇珍此爲首。分明昔時訓戒語。尙記筵前拜跪受。非金非玉太冷淡。傳子傳孫期永久。今來臺沼半是非。蕭索荒園亂離後。林間花鳥惜不得。任敎秋骨他山走。王家舊物一片氊。忍付中夜偸兒手。移山意氣只有君。此語須致監軍某。盤陀故色問如何。怳見寒姿峙林藪。蒼苔滿地迹如掃。古槐踈陰餘半畒。追思赤舃醉後登。我亦承顔侍左右。當時手澤尙宛然。寧許他人此枕肘。傳家長物竟不保。在耳遺音慚未守。煩君催使手提擲。願言移來置戶牖。珠還合浦豈無日。璧完秦城須莫負。元超更覺淚泫然。故宅人無石猶壽。</text>
<title>桓都督席上。說鬼揶揄事。</title>,<text>平原不能善相士。枉道毛生是俗徒。南樓十載夜夜月。虛照紅蓮花影孤。三刀誰夢碧油幕。五馬曉走靑門途。離筵設處玉帳高。是日賓僚爭遠于。元戎禮數縱云寬。末至從事胡爲乎。樽前嗒然若喪偶。言彼叢林山鬼呼。霏霏靈雨濕一脚。獨立啾啾仍語吾。都門無乃送太守。看爾靑絲携玉壺。靑衫一着問幾年。染盡紅塵荷欲枯。公門桃李一㨾春。底事繁陰榮悴殊。同時幕下珠履客。太半腰間朱紱紆。年年灞橋送不暇。別柳東風枝半無。熊軒前後得意處。見子行色頻胡盧。裁衣只爲別人嫁。世客應嗤王掾愚。明時不許借一麾。葉縣何日飛雙鳧。惟看送人上楊鶴。誰更爲君歌驪駒。從知此行迄可休。莫怪幽魂來揶揄。男兒身世鬼亦笑。此日離亭羞向隅。髯參短簿盡拍手。主翁亦歎遺明珠。靑冥果見送吹噓。千里江南分竹符。</text>
<title>喜雪</title>,<text>今금年년이異이常샹 야 冬동天텬 의 無무雪셜 니 聖셩明명 신 우리主쥬上샹근심이過과度도 샤 御어厨듀 의 减감饍션 고 玉옥樓누 의 撤텰樂악  禮녜官관 을 傳뎐敎교 샤 山산川쳔 의 비시니精졍誠셩 이 至지極극 야 九구天텬 의 다玉옥皇황 이 感감動동 샤 白帝뎨니블너香향案안 의 니시고仙션官관으로傳뎐旨디 니 帝뎨命명을밧와再拜 고 믈너나메騰등六뉵이뒤흘좃白旆패皓호旗긔알프로引인導도 고 玉옥妃비素소娥아左좌右우로擁옹衛위 야 萬만里니瑤요空공의人인間간을구버보고行雪셜 던 녯手슈段단을잠간내여브리랴니氣긔像샹도奇긔險험 고 威위儀의도盛셩셰라密밀密밀엉긘구四面면으로픠여나니飄표風풍이건드기며天텬地디가暗암慘참 다 紛븐紛븐므거시볼록踈소踈소 니 珠쥬簾념의흐터드러羅나幕막의침노터니頃경刻의돗기되여宇우宙듀의崑곤崙뉸山산의玉옥을브어瓊경屑셜이霏비霏비廣광寒한殿뎐의龍뇽이화鱗닌甲갑이照죠耀요  芙부蓉용城셩너믄편의白玉옥樹슈가몃듀런고千쳔年년의花화開 야 萬만古고의흰비친仙션童동이多다事 여 가지흔더긴다點뎜點뎜이隨슈風풍 야 飄표飄표히러디니人인間간의梨니花화과다도련마六뉵出츌은므일고곳조차다말가天텬孫손織직女녀仙션宮궁의혼자이셔일이바히업다玉옥機긔예올나안자金금梭사더뎌녜니밤이의氷빙紈환霜상絹견을몃필의닷말고銀은河하水슈근믈의千쳔百番번서내여白玉옥箱샹깁흔속의金금粟속刀도자잡고妙묘枝기戱희弄농 니 조각조각고지로쇠人인間간으로흐터내여모든눈을놀내오니造조化화도無무窮궁 고 工공巧교도너모다北븍窖교胡호地디의漢한忠튱臣신을먹인넨다蔡쵀州쥬半반夜야의唐당兵병勢셰도은넨다四表표의飛비洒쇄 니 萬만斛곡塩염을斗두量냥  半반空공의徘徊회 니 千쳔羣군鶴학이춤추수플의端단粧장 고 大대陸뉵을옷닙힌다碌녹碌녹鄙비夫부들의濁탁濁탁胸흉中듕을이티희오고쟈天텬上샹素소女녀의玉옥顔안도奪탈色 니 人인間간女녀子들의粉븐頰협이야븟그럽다져믄文문園원의相샹如여의病병을어더狐호裘구重듕衾금의㥘겁風풍도過과度도 샤 風풍雪셜이잠간자고庭뎡除져가고요커軒헌窓창을널니열고病병眼안을놉히드니萬만里니乾건坤곤의無무限靑쳥山산이엇그제少쇼年년으로白頭두翁옹이되어셰라終죵南남山산은嵐남氣긔닌야시니三삼角각山산蒼창翠뉘라셔촌말고峩아眉미劒검閣각의巴파蜀쵹이어메오雪셜山산眞진面면目목을여긔와다볼노다어와造조化화翁옹이變변化화도그지업億억萬만蒼창生을奢샤侈티케닷말가집마다瓊경室실이오섬마다玉옥階계로쇠내집도燦찬爛난 니 居거處쳐됴타마션게過과分븐 니 心심中듕이不블安안 다 萬만街가千쳔巷항의瓊경瑤요가狼낭藉쟈  拾습遺유을아니니風풍俗쇽도됴흘시고수의흰雙으로빗기가고발의銀은盞잔은箇개箇개히두렷니工공匠쟝의셩녕인가天텬下하의奇긔制졔로쇠空공階계우새자최野야寺荒황臺의蒼창頡힐書셔가宛완然연夕셕陽양寒한天텬의라드뎌가마괴눈비더러일샤天텬地디萬만物믈中듕의네홀노類뉴다니素소衣의皓호裳샹으로改服복들야스라庭뎡邊변大대石셕은白乕호가蹲준坐좌니李니飛비將쟝보돗더면烏오號호弓궁을낫다古고木목의늙은가지箇개箇개히玉옥龍뇽 일 雲운雨우를언어더碧벽空공의오려니네등을잠간비러月월中듕桂계고쟈나幽유興흥이轉젼深심 니 疾질病병을다니다鶴학氅챵衣의잠간닙고靑쳥藜녀杖댱을놉히딥허바닥업슨신을신고雪셜裏니의徘徊회 니 영이잇도던날도아니神신仙션이라거이고灞패橋교蹇건驢녀의聳용肩견翁옹이긔뉘런고千쳔秋츄百代下하의知지己긔人인은이내로쇠南남陽양卧와龍뇽은偃언蹇건도셔이고中듕山산大대耳이兒슈고케닷말가날南남陽양人인도大대夢몽을先션覺각 니 一일堂당風풍雲운이어예感감會회 고 起긔卧와게너긴袁원氏시子우옵기이업다아아디마라내玉옥階계傷쟝셔라아아덥디마라내瑤요砌췌추셔라陶도侃간의木목頭두屑셜이要요緊긴은것마淸쳥致치바히젹다大대雪셜이漸졈漸졈혀須슈臾유의沒몰逕경 니 몃자히왓닷말고길이나거이고豊풍徵징은내여노코祥샹瑞셔가그지업다九구重듕의깃븐빗치八팔彩動동 시니 玉옥候후의平평復복이아니期긔約약 가 富부貴귀뉘집들은博박山산燻훈爐노左좌右우로버려노코消쇼金금帳댱下하의糕고羊양酒쥬기우려혀雪셜寒한은바히닛고煖난氣긔가如여春츈 니 어와이百姓셩다人인生으로苦고樂낙이天텬壤양 일 蒼창山산白屋옥의누어셔를보고乞걸人인赤젹身신은거적이百結결 일쇠 어와우리聖셩上샹深심宮궁의惻측隱은 샤 周쥬穆목王왕의黃황竹쥭歌가曲곡調됴불너내여楚초莊장王왕의庫고흘열고活활民민仁인政졍 시려니 西셔山산의날이디니雪셜意의가豪호放방 다 家가君군이入입直딕 여 桂계坊방의계시거寒한天텬風풍雪셜의消쇼息식이엇더시니岧쵸嶤요禁금廬녀의寒한氣긔가念념慮녀 롭다 픗을잠간드러의여나나北븍闕궐의玉옥漏누소四更경이거의로다嚴엄風풍이칼여黑흑雲운을버혀내니銀은河하一일帶萬만古고의盈영盈영 여 뉘라셔밧티관러딜줄모니中듕天텬의밤이드러白玉옥盤반이소솟니天텬地디改闢벽 되 蟾셤光광은依의舊구 다 上샹下하가皓호皓호 야 天텬地디가빗친雪셜色月월光광이어야낫단말고長댱安안의八팔萬만家가낫티혀시니玉옥을뭇것銀은을무엇碧벽海의蜃신樓누런가東동國국의雪셜宮궁인가瑞셔光광이照죠耀요 고 桂계影영이婆파娑사 니 어와이런世셰界계언보앗던가上샹界계의仙션居거라타이여셔더소냐飄표飄표爽상氣긔病병骨골을며皎교皎교淸쳥輝휘두눈의인다엇그제덜낸興흥을오이야得득樂낙 쟈 巍외然연이玉옥欄난干간의의지니飄표然연一일身신이다만七칠尺쳑이로쇠招쵸隱은詞놉히을퍼王왕子猷유을각니孤고舟쥬로載月월 고 興흥盡진커도라오그氣긔像샹이萬만古고의奇긔特특 다 浩호浩호長댱歌가로려뭇말이吳오楚초東동南남을눈아래굽어보니岳악陽양樓누姑고蘇소臺의物믈色이엇더니崚능嶒증五오岳악은萬만丈댱玉옥을버려시며微미茫망齊뎨州쥬의九구點졈烟연은어가수멋고오밤淸쳥賞샹을내게도홀소냐어이면셥션道도士블너내여銀은橋교다시노코九구霄쇼의능히올나人인間간의셔못본世셰界계天텬上샹의壯장觀관 고 造조化화翁옹을만나보와온갓變변化화무후의胡호麻마杯어더내여君군山산酒쥬븟고王왕母모桃도로안쥬여北븍斗두仙션을勸권후의나盞잔부어먹어禦어寒한을쟈고나禦어寒한만쟌말가不블老노人인이되쟈고나어와이내몸이天텬地디의壯장遊유아니고무어쟌말고이러구러轉뎐輾뎐 야 夢몽寐가바히 업 東동窓창이旭욱旭욱 며 太태陽양이추미니家가家가簷졈下하의비소무일고내말가져다가눈려니로니네時시節졀언매치리三삼冬동이거의로다春츈溪계桃도李니天텬時시슬허고秋츄風풍白露노一일朝됴怨원望망  祝튝融늉이大대怒노 야 火화輪뉸을밧비모니爀혁爀혁天텬地디가洪홍爐노中듕의들어셰라千쳔山산萬만谷곡의네얼골보랴어가어드려니人인間간萬만事들이너믈歎탄息식 다 前뎐山산을라보니凌능雪셜뎌소나모四時시의欝울欝울 야 千쳔古고의蒼창蒼창니草초木목萬만物믈中듕의너니뉘런고歲셰暮모心심期긔蒼창松숑의게倚의托탁 고 淸쳥詩시의놉흔調됴白雪셜의비기노라</text>
<title>挽詞[平川君申琓]</title>,<text>余觀弇山語。九命哀短折。生才固不偶。其死誠可惜。芳蘭恐先萎。奇花忌早發。哀哉洪氏子。天才早穎脫。神情旣秀朗。詞彩亦煥燁。人方期遠到。天胡速其奪。龍光欲射斗。雪鍔還折缺。騏足將騁阪。霜蹄遽顚跌。嗟乎命矣夫。旣苗還不宲。緱嶺追子晉。玉樓返長吉。天道信難諶。物理誰能詰。但以達者論。彭殤同一轍。人生等泡幻。何足較徐疾。哀哀求挽語。惻愴那忍讀。情鍾在我輩。地下深埋玉。爲題五字句。仍成薤露曲。上慰西河慟。下慰長逝魄。已矣更何言。哀歌當一哭。平川君申琓。</text>
<title>挽詞[前承旨李彦經]</title>,<text>詩禮家庭玉雪郞。妙年聲價壓儕行。駒能汗血將千里。鳳欲生毛已五章。天老不知才可惜。病奇其奈藥無良。弱妻孤女相携哭。斷盡西河寸寸腸。前承旨李彦經。</text>
<title>挽詞[前校理吳命峻]</title>,<text>邇來罷官閑居久。學子送文多相質。路堠一篇來何自。愛玩不翅雙拱璧。殷宮佳句最遒絶。至今朗咏淸心骨。此膝年來不屈人。令我卷甲如畏蜀。閑來曾誦按察座。按察乃許吾君作。言吾子姪多俊彦。最是我家千里足。繄我有子方志學。每願附君資麗澤。嗟君旣有才之美。父兄嘖嘖期成立。云胡秀苗不及宲。痛矣中途遽萎折。最恨平生違一識。玉質蘭姿已冥漠。嗟嗟若翁那忍視。淚盡西河腸欲裂。悠悠生死父子情。薤露一聲江月黑。前校理吳命峻。</text>
<title>挽詞[司諫任埅]</title>,<text>初驚俊彩澤翁家。復愛淸詩絶世華。人似玉梅花早謝。此花飛後更無花。不是玉樓催作記。定應冥府急修文。如要少住人間世。何事英才獨出羣。聞說唐時顧逋翁。哭兒冥感得非熊。幽明此痛同今古。應復重生慰乃公。司諫任埅。</text>
<title>挽詞[進士南宮垣]</title>,<text>天何爲而乃降生。又何爲而遽夭折。玄理茫茫兮難諶。黃神𨓅𨓅兮靡質。子之生也。未滿二十春。知與不知皆涕出。仙風道骨鍾得山水靈。嗚呼汝豪人中傑。杜氏幼子才卓犖。徐卿大兒色淸澈。世稱神童儷楊億。人言詞賦逼王勃。憶曾大府宰吾土。君年僅能踰二七。波濤健筆驅文辭。有似長鯨吸海氣咆哱。蕭洒胸襟絶纖埃。瑩如秋水含鏡揚素月。心常樂易無忤物。性且謙恭能折節。吾生七十閱人多。未甞見如君早達。自古論交無老少。晩年何幸托契末。泛波亭月觀水梅。琴樽歡謔幾提挈。詩筒書尺數往來。一日不見心欝結。有時陋巷來問字。自愧吾何有儒術。憫我窮餓遺米肉。憐我疾病饋藥物。海內知己惟君最。三年追逐情如一。淵明忽賦歸去來。天上猉獜從此別。江流入耳恨難裁。官柳傷心愁不歇。前年七月我西笑。握手城南叙阻濶。冬間忽枉春堂書。始知意外嬰奇疾。去月七日聞急報。扁倉讓治命已决。不料斯人有斯疾。心之憂矣何其說。然而善者蒙福仁者壽。彼蒼庶幾垂陰隲。那知凶聞一朝至。鳳雛龍駒便永訣。夢耶眞耶信還疑。天乎神乎理難必。靑年寡婦哭崩城。白髮雙親痛徹骨。空留乳女呱呱啼。對此不覺增哽咽。親朋來吊詩壇空。太史入奏文星滅。床上看書埋蛛網。囊中遺稿成卷帙。顧惟花山舊遊伴。疇不痛惜情怛惻。况我鍾期伯牙間。擧聲一哭琴絃絶。誰識高山與流水。誰和陽春與白雪。向時淸篇篋中滿。使我見此益凄切。壽日賀詞帖上存。使我見此長泣啜。顔淵欠壽天道非。伯導無兒寃氣徹。恰似吾家哭子時。安得兩翁相對猿腸裂。芳蘭早被雪霜摧。豫樟先爲風雨拔。文章惟幸不朽存。莫嗟十九年倐忽。死生往復理或然。無乃金環探樹穴。仙府松楸葬已卜。洛橋曉月靷又發。一家宗族相哭送。五月悲風猶凜冽。哀詞不憚遠來覔。非是滿城親舊少文筆。秪爲交情自與凡人殊。模寫平生無遺缺。南園芳草綠如茵。北堂深夜黑似㓒。文彩風流何處歸。悲思慘懷難條列。老我白首餘人世。悲歡存沒幾番閱。獨立天地罕交遊。心神怳惚如有失。哀纏漳水謾流涕。病伏窮山阻執紼。孤負幽明愧何言。悠悠此恨無了日。進士南宮垣。</text>
<title>挽詞[兪世基]</title>,<text>昔我在拘也。乃翁有書曰。兒子駿於文。不似其父拙。譬如新覊馬。橫逸不遵轍。人云千里種。作駒已汗血。詞源日以大。浩若泉始達。隨我名區路。縱觀山水窟。或者登覽助。乃於文思發。近用蒸字韵。作爲長篇律。縱橫六十句。龍蚓互出沒。大抵富於才。地步頗能濶。那無跨竈喜。知有排風質。父子爲知己。酬唱擬作述。平生知此子。無如吾君密。前者賀我語。後來眞傑出。以君愛才意。定識吾心悅。玆將步韵詩。寄與腐令室。君書與之偕。筆翰見瑰拔。謂余增益工。乃在心慮拂。自有百世伸。肎怨一時屈。窮愁定有得。幾日前我膝。言議似老成。見識眞卓越。我手旣雙盥。我眼爲一刮。彩服久東遊。老郞猶郡紱。子安霞篇。歐通繩墨筆。定應播人口。我乃馳書乞。不復里巷會。遽作關塞別。離愁楚峽雲。客路商山雪。去年吾弟書。斯人云有疾。生也固不偶。天乎謂可必。奇花容易零。彩雲斯須滅。化翁故多戱。物理終難詰。東望一慟哭。老夫腸內裂兮。我兩家交于今三世迄。依然北平第。娟姸蘭芽茁。爾翁兄事我。視爾吾以姪。自從與玄時。亦多問字日。慈明果無雙。江夏誰第一。太史家聲遠。是哥才氣欝。豈但出時輩。行當光前烈。凄風動哀壑。碧蕙先秋折。洒落舊顔色。依俙屋梁月。千載西河水。至今流嗚咽。無辭以慰翁。有書不盡說。往者寄我札。草藁其半逸。翁又投示我。此意眞痛絶。可憐人日篇。零落工部帙。吉光留片羽。足爲希世物。顧乏發揮力。誰任剞劂役。何日執翁手。吐盡中蘊結。誄以五百字。替君三尺碣。兪世基。在龍川謫所。</text>
<title>挽詞[通訓大夫行成川都護府使鄭悏]</title>,<text>纔斷猿腸似虎傷。哭君何忍賦哀章。黃金榜擬題名早。白玉樓驚作記忙。地下歸依先壠墓。人間永訣老爺孃。亡孫想解通家義。文館從遊也不妨。通訓大夫。行成川都護府使鄭悏。</text>
<title>挽詞[工曹正郞李徵楫]</title>,<text>去歲八月中。吾與爾翁集。爾袖爾詩至。示我論工拙。不覺語移晷。洒落蒙蔽豁。昂昂千里駒。嘶鳴當路躍。淸烱芙容劒。磨戛新出匣。生兒有如此。吾語子與姪。天胡嗇其命。忽然遘奇疾。陳腐無靈液。蘭蕙未秋折。忍聞巷南哭。行路亦於邑。何語慰爾翁。爾應不瞑目。草草人間世。彭殤俱一瞥。終古理難諶。何必問空碧。送爾歸幽宅。題挽淚沾臆。工曹正郞李徵楫。</text>
<title>挽詞[前衛率趙裕壽]</title>,<text>莫說爺孃愛。交親擧譽之。已稱千里足。曾賞八齡詩。冠玉年方壯。生花筆愈奇。鬼嫌文考慧。人殺衛郞羸。薄櫬收才子。虗帷哭少嫠。修文隨從祖。傳業待呱兒。㓒燭無窮夜。風燈十九朞。吾何壽居宲。三疊有渠辭。情鍾元吾輩。今徵爾大人。忍聞東野語。還羡鄧攸身。是死應關命。斯寃欲詰旻。探環須再返。更慰白頭親。前衛率趙裕壽。</text>
<title>挽詞[進士兪命咸]</title>,<text>卓犖呑牛氣。瓌奇吐鳳才。肝膓皆錦繡。唾欬捴瓊瑰。地府修文遠。天庭作記催。阿翁無限痛。不獨悼亡哀。進士兪命咸。</text>
<title>挽詞[進士吳遂元]</title>,<text>彼水之東流者。一逝而不返。則日沄沄而何所窮耶。噫人生亦流水耳。雍門一曲。孰非千古之悲。而吾於吾友洪君之死。尤有悲焉。昔余纔勝冠。遊壺隱公之門。得君於諸謝之中。時君舞手猶未象矣。頭角已魁然异凡兒。中心不敢忘。期以遠且大者。而君甞以我爲一日之長。呼我以兄。顧余寡佞。未甞𥊼若乎後矣。間余在憂臼中。不能以時續遊從之懽。而知君華聞已裒然矣。窃喜吾君之玉成。而又幸其見人之不謬矣。夫何一眄之間。壺隱公下世。君又繼而圽焉。以君天賦之豊。卒之草露而夭於奇疾。得年僅十有九。而其奇才逸志。不少槪見於世。又何天理之舛耶。嗚哉惜哉。向之期君者妄而見之謬耶。兩家世篤之交。不能繼其懽耶。良能者不齊。而惚乎芒耶。顥粹者易匱。而懱乎薄耶。噫噫悲夫。魂之游魄之散者。將何所窮耶。抑如水之東流而逝而不返耶。昔子厚氏對三閭天問。有謂東窮歸墟。又環西盈者。此何語耶。然則水之流者。亦逝而復返耶。今君之游散於大化之中者。其將合而復歸耶。吾爲吾洪君。惜其才而哀其命。強道塞悲之妄。而忍爲長嘷之辭。卽噭噭而隨之者。秪足爲洩哀之地耳。遂爲之誄曰。脩旐之翩然兮。颺玉字兮崇竿些。貍首之斑然兮。戢蘭姿兮一棺些。魂兮魂兮。曷蘄昭途之言還些。庋有饋而室有寢兮。閴音容兮莫覿些。主奧雙嘷而𥠧寡胥叫兮。胡棄捐兮若脫些。脩夜兮難晨。玄扃兮長鐍些。糓朝兮于荖。輀輬兮載偈些。晨飈厲兮露之江水。何爲兮咽咽些。夕雲黝兮僊之洞山。何爲兮嵲嵲些。緬想兮誰昔。惻惻兮永傷些。玉壺兮氷心。孤月兮在梁些。魂兮魂兮。倐遐撟兮偃蹇些。椉空緬而紛紜兮。與游氣兮合散些。然化樞之回幹兮。繄良能兮有尸些。魂兮魂兮。荖無𨓏兮來歸些。進士吳遂元。</text>
<title>挽詞[尹最績]</title>,<text>季世人才日渺然。夫君聲譽擅芳年。文章直壓唐時傑。氣岸遙凌晉代賢。紫燕嘶風將待駕。秋鷹整翮欲摩天。平生願識荊州面。邂逅欣開蜀道篇。肝膽照時何待劒。峩洋解處不煩絃。謝庭爭道芳蘭茁。哀壑誰知碧蕙捐。詩得浮雲驚夜夢。樓成白玉喚騷仙。城南問疾纔經歲。嶺外思人遽隔泉。子夏杖投明已喪。顔淵壽嗇理還顚。室中慘惔孤孀哭。身後凄凉一女憐。忍聽斜陽鄰笛響。傷心落月屋樑懸。身遙舊閈違攀紼。路阻新阡負潰綿。白幅追來埋玉後。悲懷倍激把毫前。人間牢落吾安放。千里緘辭涕自漣。尹最績。</text>
