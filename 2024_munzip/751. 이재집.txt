<title>俠客行</title>,<text>俠客浮雲𩣭。腰間雙寶玦。不顧當爐人。笑攀垂楊折。</text>
<title>古意</title>,<text>愛此荷上露。團團無定性。狂風易搖蕩。愼勿吹荷柄。</text>
<title>妾薄命</title>,<text>妾命一何薄。以色逢人怒。行傍芙蓉花。花心無乃妬。</text>
<title>贈僧遊楓嶽求道</title>,<text>一萬二千峯。天邊橫縹緲。好穿谷口雲。莫作迷巢鳥。</text>
<title>夢中題畫 乙巳春。予在鼎山書院。夜夢對一尊客。談畫品格。客自袖中出一幅畫。山水洞天。縹緲甚奇絶。爲予請題詩。予辭遜再三。而强勸不已。遂援筆立成。卽欠伸而覺。乃一夢也。歷歷▣可記。仍志之。</title>,<text>不是壼中天。未知何境土。落日釣船邊。烟波自今古。</text>
<title>題龍湫</title>,<text>老嘼藏靈竇。晴雷日日聞。抽毫承濺沫。題石濕腥雲。</text>
<title>江舍偶吟</title>,<text>古渡人漸稀。寒沙生暝色。但看獨歸鳥。江空暮天碧。</text>
<title>浿江船上。書尹殷山履之扇別。</title>,<text>是處與君別。大同江水深。還恨我情淺。此杯猶淺斟。</text>
<title>次東軒壁上韻</title>,<text>家在嶺外遠。迹漂箕壤西。梨花五更月。况有子䂓啼。</text>
<title>淸平八詠</title>,<text>止動之謂靜。空色本無迹。覷破此形相。自有人天目。右 [缺]一朶靑蓮花。生水不着水。借問定中人。眞能見得此。右見性入定淨掃瑤壇雪。焚香禮衆眞。夜深風露重。凉月滿衣巾。右天壇禮夢仙侶乘鸞去。煙霞洞府深。碧桃春欲老。何處玉簫音。右仙洞尋眞愛此淸淨流。泠泠瀉環玦。洗出雲衲衣。着來禪心潔。右西川洗衲芙蓉眞面目。送影一湫水。可見不可撈。若爲持贈子。右南池照影始訝眞珠散。還疑素練飛。耽看日已暝。龍氣濕人衣。右龍潭未挽荷衣住。還堪惜別離。纔看出洞去。其奈有千歧。右盤石送客</text>
<title>過鐵嶺。次汝固韻。</title>,<text>天半蛇腰路。穿雲百八回。試登高處望。知是白龍堆。</text>
<title>沙峴。次汝固韻。</title>,<text>山水到處異。地名還有情。延恩如在眼。忘却塞垣行。</text>
<title>兄弟巖 澤風曰。在富嶺鎭南。</title>,<text>石以兄弟名。終古不磨滅。安得女媧手。鍊汝補天缺。澤風曰。觸景寓感。善諷不虐。幸而不入幷案。當表而評之。</text>
<title>有具家女。年甫十五六。性頗巧慧。工於畫蘭蕙。筆法成熟可觀。好事者購而爭玩。日傳萬紙。総戎金公。偶獲八幅於金子中畀余。題詩逐幅之上以識之。其飄揚翻舞之態。絶可愛翫。第恨各幅皆一㨾而無別法。聊作五言三十二句。分寫其端。觀者恕之。</title>,<text>昔讀靈均詞。餘芳動千古。誰向八幅中。移來九畹樹。一幅孤根托巖罅。露葉欹風前。却訝冉冉香。來從空谷傳。二幅雲林深寂寞。荊棘復何爲。歲暮人不採。貞心空自持。三幅。○右八句。昔日詠蘭之作。移而添入。懼汝當門生。末爲人所剪。好保王者香。勿受牛羊踐。四幅申椒與揭車。雜生原與隰。衆芳豈不多。看渠莫汝及。五幅憐汝類君子。淸芬端可襲。只畏鵜鴂鳴。凄凄霜霰集。六幅徘徊歧路側。覽汝愁獨立。誰復玩汝珮。馨香三嗅泣。七幅欲贈素心人。伊人在天末。念此芳歲晩。凉風吹鬢髮。八幅</text>
<title>塞上八詠</title>,<text>極月寒沙漲。何年委國殤。啾啾聲轉苦。唯見陣雲黃。右平沙鬼哭靑煙起峰頂。萬里遙相通。好報平安信。直至甘泉宮。右古堠狼烟天寒苜蓿肥。馬驕弓亦勁。獵罷暯歸來。迢迢沙磧敻。右荒郊獵騎塞下諸羗兒。馬上吹胡笳。謾敎征戍兒。淚落如傾河。右夕照胡笳山勢太陰黑。殺氣釀成雪。阿誰奮鞾尖。蹴倒高峰折。右陰山積雪舂撞吼未已。聲撼地軸裂。若爲倒巨浪。直洗腥膻窟。右瀚海驚濤空壕塡髑髏。蔓草寒煙濕。更敎霜月照。英靈中夜泣。右空壕寒月嗚咽隴頭水。入夜聲更悲。思家不成寐。無復夢歸期。右古隴流水</text>
<title>鄭進士榮邦草堂雜詠。次韻。</title>,<text>庄號取諸益。雅意非一致。遷改易象存。因名盍思義。右益庄一室幽而靜。煙霞護索居。消磨餘習氣。壁裏有殘書。右書室有門不復扉。絶無車馬到。溪風掃落業。沒屐蒼苔老。右衡門坐愛垂陰密。行憐長綠苔。晨興採藥去。至夕訪僧廻。右松逕一夜園中雨。新抽曄曄肥。半生烟火食。茹此悟前非。右芝園粲粲黃金萼。端宜洗眼看。風霜盟抵死。從汝歃銅盤。右菊壇樂中便有憂。謀爲消遣地。移汝樹之砌。請看所以志。右萱砌冷艶排殘臘。淸芬漏早春。最憐霜月晩。踈影渡溪濱。右梅塢未夕厓陰轉。何由覩末光。只緣丹悃在。終不懈傾陽。右葵厓貯水種蓮花。花開專本色。千載見賞稀。獨有濂溪識。右蓮池何勞摸水底。不要照瑛盤。最愛無雲夜。淸輝射肺肝。右邀月壇輕馭冷飈擧。遙臨鶴背秋。翻疑餐沆瀣。直上廣寒樓。右呼風臺宇宙何茫茫。萬古一晨夕。俛仰有餘懷。高臺日將夕。右懷遠臺苒苒溪上竹。苦節誰不取。却怕野人鎌。無端供篲帚。右竹溪歲暮靄佳色。翠岩高百層。有時聞錫響。雲外認歸僧。右松竹巖絳臉專嬌態。盆中閱幾春。長爲君子伴。羞與俗花鄰。右四季花石田半荒蕪。種秫或種粟。豈願飯有餘。常憂酒未足。右山田陂田雨澤勻。種稻深沒膝。幾日捲黃雲。方能免喫秫。右稻畦浩劫經風雨。廊頹殿又欹。長爲魑魅窟。無處問麻維。右佛宇仙迹遺蘭若。荊榛半沒墻。龍門餘響杳。緬古意何長。右讀書菴急流瀉爲灘。澄光鋪練似。樂彼垂釣翁。忘機必於是。右修遠灘津頭古有亭。廢爲榛莾阜。尙存二樂名。行人領佳趣。右二樂亭學舍曾開此。藏修地得宜。餼羊終倂廢。此意更誰知。右三淸洞逝水流今古。津名獨取仁。篙師能解此。一▣濟千人。右多仁津雲收濃紫翠。秋至淡容姿。自有飛騰意。爭稱瑞世儀。右飛鳳山翠色聳半空。欲與飛鳳友。不敢作氣勢。揖讓相先後。右遜嶽去去復來來。勞勞任驅策。笑他忙裡人。人生非木石。右驛樓</text>
<title>明妑詞</title>,<text>漢山秦塞絶音塵。沙磧茫茫草不春。玉貌一生憔悴盡。至今猶勝畫圖身。澤風曰。樂天云如今却似畫圖中。此句反案較好。</text>
<title>閨思</title>,<text>香消金鴨寢屛空。殘夢初驚燭燼紅。聽盡曉鶯簾不捲。鎖窓春霧隔瞳曨。</text>
<title>閨怨</title>,<text>玉屛珠箔度流螢。斜倚銀箏夢不成。二十五聲秋夜漏。聲聲盡是斷腸聲。</text>
<title>到家</title>,<text>雪擁籬根松竹靑。鶉衣童子出門迎。問渠終歲飢寒事。報道荒田半不耕。</text>
<title>驪興淸心樓。次圃隱先生韻。</title>,<text>春水粼粼綠漲江。江風吹浪打篷窓。鳴榔日夕芳洲泊。驚起䲶鴦不作雙。</text>
<title>題秋月軒</title>,<text>凄凄竹韻又荷香。風露三更水氣凉。惆悵美人湘浦隔。一簷斜月轉虛廊。時方伯養久公。在草溪。</text>
<title>漢江。送別柳淵叔赴長興判幕。</title>,<text>飛雪連天朔吹獰。翳雲寒日欲西傾。悲歌一曲三杯酒。又送江南謫客行。</text>
<title>閨思</title>,<text>相思一夜掩西廂。簾外踈螢滅復光。落盡燈花人語寂。不堪銀簟冷如霜。</text>
<title>卽事</title>,<text>女奴汲水炊朝麥。男奴刈蒭秣小犢。主人晨興獨無事。閑灌階前數叢菊。</text>
<title>次西厓相公韻。題性澄詩軸。</title>,<text>談屑霏霏驚衆昏。釣臺風月滿江門。細論一箇無生妙。萬里長空一片雲。</text>
<title>詠煎花 國俗。摘杜鵑花。和𥸴油煎。</title>,<text>雲山渺渺隔西川。千古寃魂化杜鵑。泣血染花消未得。剩投膏火自相煎。</text>
<title>被論後。養叔以書來唁。奉此寄呈。</title>,<text>閉門空巷獨橫琴。操罷文王寄遠襟。有客不知絃上意。遣書存問說昇沉。</text>
<title>登碑峰。題沒字碑。峯頭。有道詵所立碑。麗祖定都松京。用壓勝法立碑。以鎭漢山地脉。聖祖開基。無學乃刮其文。碑文皆用讖緯文字云。</title>,<text>玉龍遺碣倚層霄。石老苔荒歲月遙。天啓聖神當旺氣。不須磨洗認前朝。</text>
<title>出山。書贈寺僧惠映。</title>,<text>千仞危巓數尺藤。捫蘿徐步躡嶒崚。歸來一吸西江水。瀉作新詩寄寺僧。</text>
<title>仙夢臺八詠 澤風曰。篇篇畫出眞境。淸爽逼人。</title>,<text>霏霏苒苒引輕羅。橫抹峰文隱隱遮。紅旭乍騰空翠散。隔江無數露靑螺。右東𡽹朝嵐山椒閃閃下銅錚。江面浮金淥晩晴。天際乍分孤鳥影。餘光散入落霞明。右西峯落照秋風幾日別金河。叫罷寒空落晩沙。兩岸荻花棲息穩。低飛不怕犯雲羅。右沙汀下鴈緣崖危磴入雲盤。多少行人去又還。好是半江山影外。憑欄只作畫圖看。右石路行人千叢爛熳護層巖。張錦蒸霞水底涵。却喜東君能用意。直將潭影幻紅藍。右暎水岩花弱態初經細雨霑。風前巧學舞腰纖。嬌黃裊梟靑烟鎖。更覺春姸一倍添。右籠烟堤柳棲鳳枝邊桂魄升。碧空雲盡夜如氷。不嫌踈影侵人近。更愛漙漙玉露凝。右梧梢霽月從古希聲閟窅冥。却從何處逗松欞。世間箏笛徒爲爾。一枕中宵耳自醒。右松窓虛籟</text>
<title>朝廷沈</title>,<text>昔讀庚寅重九詩。今來不忍過荒陂。哀詞一弔坤靈老。落日腥林鬼哭悲。</text>
<title>洞仙舘</title>,<text>紫洞仙人遊不還。玉簫何處去驂鸞。瓊樓迢遞夜如水。十二曲攔風露寒。</text>
<title>遊妙香。書贈普賢僧。</title>,<text>泝水穿林到寺門。不知朝日已西曛。須臾雨過山光黑。巖峀沉沉起暝雲。形釋神凝與道融。浮雲自在任西東。世人不識些兒味。浪事紛紜說異同。</text>
<title>書贈寬師</title>,<text>窓對煙霞紫翠重。曉鶯啼在樹陰濃。無心覔句酬僧話。意在香爐最上峯。</text>
<title>書應超軸 超。乃割勢人。</title>,<text>永巷端宜管掃除。窮山何事謾茹蔬。相看一笑都無語。旋指浮雲在太虗。</text>
<title>書太峻軸</title>,<text>水中明月鏡中花。可見難摸不奈何。認得此間眞面目。碧空雲盡海無波。</text>
<title>上院躑躅盛開。書留寺僧。</title>,<text>五朶軒前躑躅花。一春開遍爛成霞。眼看空色俱無迹。却問傍人認得麽。</text>
<title>贈天緝上人</title>,<text>說與無爲絶學人。菩提非樹鏡無塵。空花露電眞詮在。須向今生度此身。</text>
<title>出遊詠歸亭。書贈妙香僧。</title>,<text>輕輕新㨾六銖衣。問柳尋花水上歸。認得絶無人力處。一般飛躍盡天機。</text>
<title>次贈釋了師</title>,<text>白首無心製幕蓮。逢僧猶和六蟲篇。何當共結同參社。高卧雲松伴鶴眠。</text>
<title>澄江舘</title>,<text>一帶澄江古縣南。淨如涵鏡綠如藍。何人好事題爲扁。可戒滔滔末俗貪。</text>
<title>仇寧堡。次板上韻。</title>,<text>膓斷非關隴水聲。塞雲邊雪古長城。征衣濕盡思鄕淚。恨入悲歌咽不成。</text>
<title>望白山 幷序</title>,<text>山在煕川之北。狄逾嶺之西。雄蟠之勢。連亘於▣寒嶺。其削立峭截。崢嶸奇變之狀。甲於吾東。最▣一峯崒嵂雲表玉芙蓉。洞壑之多。奇峰之衆。倍於楓岳。峙在絶塞。從古至今。人迹不得通。不能窺其淺深。故迄無名稱。地志只取一峯玉立之狀。而以白山名之。天窮西北勢低垂。峻嶺岧嶤揷地維。爭說妙香楓嶽勝。不知更有▣山奇。</text>
<title>葉脫後。妙香面目呈露可觀。</title>,<text>春遊競賞百花開。秋至爭看錦葉堆。那似雪霜搖落後。揷空雲骨露崔嵬。</text>
<title>贈別孤雲上人</title>,<text>門前流水似禪心。不受塵埃一點侵。臨別苦無持贈汝。出門笑指此源深。</text>
<title>遇坦僧</title>,<text>雲衲飄飄動雪華。馬前迎拜手先叉。相逢試問長安近。笑指沿溪石磴斜。</text>
<title>業鏡臺</title>,<text>明鏡曾聞不受塵。將來緣業照如神。坤靈已老冥王聵。無限人間積惡人。</text>
<title>懶翁舍利</title>,<text>靑瑩團圓似綠珠。殷勤百襲騁虛無。若將此物誇靈異。蚌蜃元來佛者徒。澤風曰。闢佛甚辯。</text>
<title>摩訶衍 有僧敬軒入定</title>,<text>松桂叢中生夕煙。高僧面壁坐參禪。請君試看峰頭穴。從此窺天豈識天。寺門。正對穴望峯。</text>
<title>山暎樓。別諸僧。</title>,<text>萬林紅葉映山樓。樓下溪聲嗚咽流。人似溪流行不住。驛亭迢遞海天秋。</text>
<title>淸澗亭次韻</title>,<text>未登叢石豈優劣。除却洛山無等雙。夢罷更驚鮫室近。五更梭響落虛窓。</text>
<title>次贈劉希慶</title>,<text>春晩玄都懶問桃。有時舒嘯上東臯。一區煙月生涯富。不羨長安第一豪。洞府煙霞鎖碧桃。地形依約似臨臯。精神恰與詩相會。硬語橫空氣轉豪。絶無塵土汚靈臺。有眼寧隨俗物開。最愛淸泉流碎玉。夜深寒瀉枕邊來。臨池除地以爲臺。鷄犬無喧洞府開。不有桃花浮水出。壼天安得俗人來。</text>
<title>鐵原伯金君長生。以蓴鱸見惠。詩以謝之。</title>,<text>江東異味入吾唇。對案渾如脫軟塵。若使季鷹先得此。未應行作掛帆人。</text>
<title>題春川邀仙堂</title>,<text>瑤臺風露夜雲輕。縹緲朱欄俯碧城。何處玉人吹玉篴。月明時聽步虛聲。</text>
<title>秣蒼峯驛。少憇樹陰。記所見。</title>,<text>一陣凉風送水聲。午陰移石睡初醒。山禽替作山氓語。向客爭呼稷粥鳴。澤風曰。稷粥卽峽中禽語。</text>
<title>戲題表訓僧道一軸</title>,<text>何謂之道坦坦蕩蕩而平平。行之無跲斯爲好。不在高遠在眼前。舍此非吾所謂道。何謂之一匪他其適心常存。晷刻放之千里奔。惺惺主人自照管。警省勿使須臾昏。</text>
<title>東州雜詠</title>,<text>荒城無樹可棲鴉。亭廢觀心宿草多。認得當時流虐焰。燒痕春晩不開花。右弓王舊都天邊環列萬重山。野闊雲低展眺寬。若挽長江橫作帶。應知此地擅東韓。右北關亭深潭渟黑𢥠難臨。翠壁天齊夾水潯。橫吹晩來泓下應。此間知有毒龍潛。右漆潭銀潢瀉落一湫澄。聲吼巖巒勢欲崩。擬向蒼厓留醉墨。傍人無乃笑徐凝。右三釜瀑斗起層岩類削成。危巓突兀俯空明。登臨忽覺風生腋。天外疑聞鶴背笙。右高石亭眞人當日此潛淵。手握瑤圖竟御天。佳氣不隨龍虎盡。尙培文脉照奎躔。右麗祖舊邸 今爲鄕校飛湍瀉玉滌煩襟。上有澄潭撤底深。過客莫嫌灘號惡。貪泉難浼隱之心。右賊灘</text>
<title>通川道中</title>,<text>携琴載酒醉扶歸。一望平蕪政落暉。挾路海棠三十里。鳴沙如雪馬如飛。一馬孤琴遍海湖。海湖無地不仙區。幾多好事京華子。謾蓄關東八景圖。</text>
<title>茅亭偶吟</title>,<text>茅亭臨沼穩於船。曲檻玲瓏暎碧鮮。絶愛嫰凉醒午睡。坐看踈雨滴荷錢。</text>
<title>到醫局。有懷口占。</title>,<text>病入膏肓大命隨。傍觀莫救竟尤誰。都緣有藥人難服。不是當時欠大醫。</text>
<title>奉呈松潭令公</title>,<text>五夜池亭風雨昏。天公眞箇妬奇芬。近來病卧孤淸賞。明艶今朝損幾分。</text>
<title>次汝固韻。效義山。題小妓飛瓊軸。</title>,<text>佳期每負百花開。何處蘭窓揜鏡臺。聲斷步虛消息絶。春光無賴等閑回。吸盡金莖露一盃。九天仙女幾時廻。始憐再世飛瓊在。不獨當時有善才。禽語初嬌麗日遲。穠華應發昔年枝。無端夢化莊園蝶。飛入花房問幾時。迢迢弱水三千里。靑鳥何時報好音。却羨風流杜刺史。重來强恨太遲尋。</text>
<title>宿行營</title>,<text>城鴉飛盡曉霜嚴。畫角三更落月纖。夢罷鐵衣寒不耐。緊風吹作劍鋩尖。</text>
<title>聞遆職。喜甚有詠。</title>,<text>長白山頭第一峯。豈無餘石可銘功。弓刀不是吾家事。歸贊皇猷補聖躬。澤風曰。狂簡不揜。</text>
<title>幽棲洞。次克休。</title>,<text>落葉蕭蕭細路斜。岩扉寥寂掩松蘿。煙霞無主我來晩。落盡小山幽桂花。雨氣渾山晝亦昏。院深人靜息塵喧。冥心終日坐無語。閑看白雲生洞門。</text>
<title>黃崇壽以網資蚕絲見贈。書此以謝。</title>,<text>感君珍重贈新絲。剩助前灘活活施。待得一宵秋雨霽。玉鱗銀鬣滿盤肥。</text>
<title>東遊海上。次臨河偶吟。</title>,<text>白雲紅樹亂峯秋。歇馬溪頭弄碧流。何處孤村一犬吠。暝煙斜日自生愁。</text>
<title>登野城淸心樓。次驪江圃隱先生韻。</title>,<text>風滿高樓雨滿江。秋聲多意入虛窓。思量往事因無寐。孤影殘燈並作雙。楓林夾岸映澄江。雲日微茫敞畫窓。隔水更憐山似戟。數峯晴後玉成雙。名區曾昔賞驪江。偶上茲樓拓八窓。除却粒中藏幻境。世間寧有此爲雙。</text>
<title>題分司承旨廳壁</title>,<text>欲承無旨可能承。承旨華銜底處徵。坐到黃昏簾影黑。但看蝙蝠撲飛蠅。</text>
<title>甲子仲春。入城有感。</title>,<text>前宵微雨洗輕塵。春半長安物象新。底事滿城花柳色。不令人喜轉愁人。</text>
<title>過龍仁縣</title>,<text>荒城牢落少人家。古木圍堤水浸沙。立馬斷橋惆悵久。數聲寒杵起林鴉。</text>
<title>詠碧桃</title>,<text>氷作精神雪作胎。膿華曾不染塵埃。却憐素艶開差晩。空使詩人只詠梅。</text>
<title>寧海途中有感</title>,<text>春草年年綠。王孫悲奈何。東溟行欲蹈。西道望還賖。反氣猶纏塞。輕寒尙勒花。殘生無限淚。一灑海天涯。</text>
<title>寄申順夫。用進退格。</title>,<text>一與故人別。又逢秋鴈飛。干戈隨處滿。志氣逐年衰。極浦煙光晩。荒城樹影稀。登臨多少意。半是憶君詩。</text>
<title>寄李叔平</title>,<text>世事已如此。况今生別離。靑春三月末。芳草一  江湄。解珮日將夕。素心人不知。東風吹欲盡。鬢髮白成絲。</text>
<title>過木川。題伏龜亭。</title>,<text>歷遍湖西縣。來登水上亭。微凉生石竇。靈籟逗松欞。取次滌煩想。自能忘世情。詩成揮彩筆。留迹不留名。</text>
<title>挽西厓相公</title>,<text>苦蘖淸氷操。秋濤瑞錦文。禀專光岳秀。生際聖明君。殘札昭丹悃。宗彜炳大勳。玉淵堂有記。</text>
<title>省行宮 義州</title>,<text>龍灣是何地。鳳輦此來廵。千古臣民痛。三霜戰伐塵。皇威憑遠暢。景命忽重新。但祝毋忘莒。鴻圖億萬春。</text>
<title>林畔。次吳使希孟韻。</title>,<text>征鞍向晩卸。雨後暝生林。灘響瀉寒玉。松聲鳴古琴。去路已云遠。別懷如許深。臨歧多少思。都付短長吟。</text>
<title>自敍</title>,<text>零琴難湊合。猶自覓鑪邊。始也迷歧逕。終焉到貫穿。有匙能啓鑰。無櫓豈行船。揜卷思量盡。驚心惜暮年。褊性攻難克。猶堪守這邊。到精珠可切。耐久鐵能穿。莫作衝風鷁。須看上水船。纔過四十七。尙少蘧瑗年。</text>
<title>僧軸。次漢陰相公韻。</title>,<text>蓮幕春情倦。祗園向晩尋。層峰當戶碧。落景半岩陰。如脫死生境。直觀淸淨心。俄然留偈別。城市隔雲岑。</text>
<title>納淸亭</title>,<text>焂過新安舘。吟鞍憇納淸。川聲瀉環玦。松韻奏竽笙。卽此寂寥境。暫忘覊旅情。溪山眞有助。隨處慰遐征。</text>
<title>浴椒井。奉義州府尹李伯胤令公。</title>,<text>石罅水涓涓。澄泓貯碧鮮。靈源通月窟。正脉自氷泉。滌垢肌生粟。輕身骨欲仙。只嗟詩癖在。澡雪若何痊。</text>
<title>次客舘韻</title>,<text>又向龜城道。何時馬首東。不論夷且險。行犯雨還風。却問五車讀。何如兩石弓。關心多少事。孤坐政書空。</text>
<title>到昌城。訪具寭汝愼于謫所。</title>,<text>跋涉千重險。蒼黃問謫臣。孤城逈臨塞。斗室僅容身。可耐風霜苦。無堪鬼魅鄰。前頭多少事。所恃有明神。</text>
<title>邀仙堂</title>,<text>絶岸俯空曠。飛出紫氛。山高天半襯。江拆野中分。窓納方壼日。軒通閬苑雲。夜深笙鶴下。淸唳月中聞。</text>
<title>有僧來謁書贈</title>,<text>晨有僧來謁。自云名性寬。襟靈澄水月。足迹遍雲山。禪以靜爲貴。定來慵是閑。他時結蓮社。從汝拂衣還。</text>
<title>鶴谷洪承旨輝世令公。以過嶺詩示予。書其後。</title>,<text>端坐涪江者。心能一死生。誰知過嶺作。實獲古人情。恰有安閑意。都忘跋涉行。看君堅立脚。履險覺平平。</text>
<title>楊州道中。次李評事汝固韻。</title>,<text>去國愁爲客。離家忍割慈。自嗟餘景晩。誰識此▣遲。遇險鹿知走。聽氷狐亦疑。出門迷所適。重覺惄如飢。</text>
<title>次四知軒韻。軒在利城。主倅李厚輿所建。</title>,<text>末路淸芬歇。名軒意可知。飽聞氷蘖操。况有澤風詩。寄目非無願。抽身未易期。他年湖海夢。應費憶要離。</text>
<title>過古茂山</title>,<text>朝發富寧舘。仍過古茂山。崩榛埋古壘。殘雪擁層巒。病覺鄕心苦。春知塞候寒。多慚暮歸鳥。棲息一枝安。</text>
<title>送評事李汝固還朝</title>,<text>歲盡阻歸期。迢迢北海湄。非無去國淚。不敢向君垂。地入胡山遠。人聞隴水悲。關心多少事。惻愴但臨歧。</text>
<title>詠白菊。用康節先生韻。</title>,<text>白露結爲霜。寒葩開趁商。已憐專本色。重愛壓群芳。得月疑無影。因風細吐香。貞姿嫌受黦。休泛紫霞觴。</text>
<title>野城淸心樓。次板上韻。</title>,<text>雲盡幕天㢠。高樓殘照明。秋光政搖落。客意倍凄淸。強飮不成醉。放歌空復情。沉吟王粲賦。取次向人評。</text>
<title>登攬秀亭</title>,<text>危亭何日破天慳。控引方隅軆勢寬。地盡上游橫莾蒼。雲垂鉅野望彌漫。潮聲晩落三郞浦。鴈路遙通七點山。樓在漢江名第一。若論優劣品題難。</text>
<title>乙未歲除日。書示李儀甫，李克休。</title>,<text>光陰那貸一踈慵。斷送人間乙未冬。事與心違衰轉甚。病隨年積藥難攻。蛆浮甕面新醅發。香暗梅梢凍雪封。良覿不來歡緖絶。厭聞儺鼓響鼕鼕。</text>
<title>自訟</title>,<text>難追三十五年愆。回首前非更惕然。浪過一生何所事。深思古訓愧前賢。荒踈已覺中常熱。勇猛猶期善可遷。忽念衛公箴九十。令人三復揖陳篇。</text>
<title>易東書院有感</title>,<text>聞說前朝易始東。至今遐想有餘風。人從象數爭迷義。公闡圖書首發蒙。江上雪消梅有信。潭心雲盡月昇空。箇中欲識無邊意。看取爐煙一縷中。</text>
<title>過忠州戰敗處</title>,<text>此地曾聞委國殤。至今寃血瀉霞光。智窮背水身難脫。元帥申砬。背水結陣。賊至。軍敗身殲。 力屈奔波勢莫當。叢薄想應藏鬼火。烏鳶認得啄人膓。何心忍賞琴臺勝。哀淚無端灑夕陽。</text>
<title>題水營</title>,<text>地勢南來壯火維。將軍棲閣壓天池。洪波汩潏涵群族。積氣微茫盪二儀。眺望風煙吟不盡。折衝樽俎筭無遺。秖今海嶽氛初靖。浩興猶應屬酒巵。天吳飛舞海雲興。鰲頂神峰聳幾層。詩界入眸千里豁。豪襟當醉十分增。彈丸馬島如將拾。汗漫鵬風若可乘。辦了大觀猶未足。明朝更擬沒雲 臺名在東萊 登。</text>
<title>蔚山古郡</title>,<text>斥鹵微茫郡邑荒。形便從古壯臺隍。俗同荊楚祠山鬼。人厭魚蝦業海商。巖號處容傳怳惚。地鄰徐伐騁荒唐。羅時多有不經事。載在三國遺事非一。 島山餘耻那堪說。佇立斜陽不耐傷。</text>
<title>宣諭宴 朝廷啓請發遣御史。宣醞永川以下力戰將士。余與方伯連帥同參。</title>,<text>地轉天旋海嶽淸。聖心先軫荷戈氓。丁寧褒札聞鐫腑。降書宣諭。 㶑灧恩波酌滿觥。面帶瘡瘢猶喜色。口休愁嘆卽歡聲。微臣亦幸隨班後。萬歲千秋祝太平。</text>
<title>柬安而得 時而得在泮</title>,<text>一簪霜雪鬢邊侵。彈盡朱絲孰賞音。綠水靑山元有契。孤雲野鶴自無心。病來癡業全慵懶。老去新交或淺深。萬事不如歸便好。一園松竹夢中尋。</text>
<title>題霽峯詩蒿</title>,<text>襟抱平生欝未開。何人解愛謫仙才。靑雲舊夢鑾坡隔。公少時蜚英玉堂。後被物議不容。 白首孤蹤瘴海隈。終爲東萊府使。 歿有英靈扶日月。壬辰。起兵殞於賊。 生留咳唾播瓊瑰。至今髣髴精神在。一讀難堪萬古哀。</text>
<title>西溪八詠。爲李克欽作。</title>,<text>珍重濂溪一圈圖。分明指掌示䂓模。言難盡意誰知蘊。見出常情爲說無。未信壽涯能獨得。還嗟陸氏竟殊途。古人不見心如昨。洞府雲烟若起吾。右無極洞活潑源從厚地穿。沄沄混混又涓涓。逝窮晝夜歸滄海。運不留停若健乾。聖嘆要須心暗契。眞機方覺語難傳。欲知無限充周妙。看取滔滔在眼前。右不舍泉至道無垠莫究端。誰從閫奧試探看。根於性命彜倫上。散在流行日用閒。說到出天惟有董。語遺窮理却疑韓。有空大谷何名號。俯仰思量爲一嘆。右原道洞元來有物理斯存。萬象流行本一原。驟究却愁難下手。徐求漸喜到窮源。要從眞實專探賾。莫把虛無認本根。積累一朝知快活。傍人休道悟禪門。右悟理田河洛圖書抵掌間。曾經四聖啓玄關。天猶在眼分明見。爐覓零金湊合難。遺義幾多迷象數。失▣還怕鍊金丹。梅窓日晏香煙細。好把精微仔細看。右玩易齋數尺荒臺尙記名。至今曾此玩高明。神遊動靜無端妙。心契羲文立象精。世界昔聞藏粒少。乾坤今見運丸輕。當時安樂窩中老。緬想依然喚再生。右弄丸臺潭水澄澄徹底淸。絶無些滓汚虛明。纔涵萬象昭昭見。乍滌心源炯炯呈。寒鏡斂波風暫定。長穹凝露月初生。此間意味難名狀。手弄纖紋更濯纓。右洗心潭虛室薰爐永晝晴。凝思靜慮對神明。分而掛一三才立。揲後歸奇再閏成。悔吝自能看變化。吉凶方驗示丁寧。平生坐昧窮通事。蓍策其能識命程。右揲蓍軒</text>
<title>老馬</title>,<text>瘦骨稜稜似堵墻。康莊無計再騰驤。那堪駑足誇強健。坐使飢鳶啄病瘡。耳絶鳴鑾天仗阻。眼窮荒磧陣雲黃。秋深百草全枯槁。伏櫪哀鳴戀主長。</text>
<title>擬次李叔平遊島潭韻</title>,<text>歷遍湖西按舊經。丹丘峽裡客帆停。潭開鏡㨾浮三島。巖作屛圍護一亭。鶴背橫簫仙侶降。山頭古桂露華零。扣舷歌罷汀洲靜。天籟唯應入夜聽。</text>
<title>自敍</title>,<text>休論是是與非非。萬事唯應付化機。黃紙紅旗竟坐謬。石田茅屋好言歸。地偏難屈高人到。身穩眞堪俗慮違。日午閑眠慵不起。山翁携酒叩柴扉。</text>
<title>次景任令公題尹丹城瑱草堂韻</title>,<text>松爲籬落竹爲椽。山遠天低勢渺然。鳥影乍分千嶂暝。人家遙隔一溪烟。林深地僻門無客。身穩心閑日抵年。萬事不須論得喪。南華齊物有遺篇。</text>
<title>題任卓▣新居</title>,<text>新卜閑居不剪茨。小山幽桂有餘枝。乍披蒙密因成徑。旋决潺湲遂作池。壺裏自無忙日月。卷中唯喜對軒羲。問君所得知多少。耽靜年來倂廢詩。</text>
<title>謾成</title>,<text>寓形宇內幾何時。役役窮年何所歸。晩味正如熊膽苦。殘生眞似鼠肝微。安閒須信是眞樂。禍福本來冥有機。未暇語人翻自哂。有懷良覿倍依依。</text>
<title>次校書李正字德薰韻</title>,<text>年來事業似炊沙。逆旅推遷鬢已華。晩味幾時能悅口。浮生到處卽爲家。天寒翠袖愁看竹。春半玄都懶賞花。却憶舊居何處在。峴山南畔水西涯。</text>
<title>次長溪韻。贈送許端甫赴三陟。</title>,<text>五十川廻一簇樓。朱欄迥壓玉虹流。泠風入座凉生腋。明月懸楣彩奪眸。浴日溟波浮蔚島。餐霞高隱說承休。名區可躡吾無分。全借詩仙六載遊。</text>
<title>送養叔赴宜寧</title>,<text>翩翩五馬向江南。宦味方知苦變甘。吏隷盈庭趨號令。簫笳啓路儼騑驂。鼎湖魚鼈充珍味。闍窟煙霞入縱談。歸興政如天外鵠。此行那復挽征衫。公曾捷庚子別試文科。放榜日。以試策用莊周文字卽削科。未幾補蔭供職諸司。頗勤苦。至是除縣。故用調戲語。以敍其快。</text>
<title>安興舘。次朱天使韻。</title>,<text>連宵風雨客程忙。歷盡▦墟弔寶藏。翁仲事荒徵異跡。乙支名在認流芳。供吟物色牢籠盡。人眼興亡感慨長。晩向百祥樓上倚。寒鴉無語閃斜陽。征途連日雨兼風。羈旅迢迢薩水東。家在嶺南魂幾往。路經關外地將窮。樓通海氣腥常濕。窓透山光▦欲濃。飄泊客程南與北。一年虛度醉醒中。</text>
<title>龍灣舘。送別洪德公令公。時以千秋使赴燕。</title>,<text>歲令重回八月秋。祥雲輝映繞龍樓。萬邦共戴前星照。一節今辭左海陬。禹甸山川看歷歷。周家文物覩優優。平生慣誦詩三百。專對如公定不憂。</text>
<title>登統軍亭</title>,<text>亭出重霄積氣蟠。登臨怳若腋生翰。星垂折木分夷夏。江注歸墟接淼漫。日射蜃樓騰海色。煙開鰲岫露乾端。向來每▦呑雲夢。始覺山河大地寬。</text>
<title>送聖節使李士炯</title>,<text>鞭駕風霆隘八區。何從蛙坎困泥塗。看君認是金門吏。此去將朝玉帝都。雲接蓬萊瞻五色。天高嵩嶽展三呼。歸來吸盡幽幷氣。咳唾明珠照海隅。</text>
<title>柬君則</title>,<text>歧路長年鬢髮踈。龍灣爲客送居諸。偏驚帶眼三分减。合得詩篇兩卷餘。海味嘗多思芛蕨。人情閱盡厭乘除。荷衣好趁秋風去。剩釣襄川滿尺魚。虛堂盡日度陰▦。倐得新篇眼忽明。愁病欺人若爲去。風流到老却忘情。饗牢趯趯悲郊鳥。求友嚶嚶愧谷鸎。形役百年長作客。對君聊喜說▣▣。乍晴而雨雨而晴。晴後江天撥眼明。塞管有聲誰喜聽。鄕山迷路政關情。羇心似夢還非夢。深樹聞鶯不見鶯。一曲高歌數杯酒。異鄕何地不浮生。</text>
<title>柬君則</title>,<text>積霧戎戎晩未收。腥風吹海日颼颼。都無藥物醫詩癖。賴有諧談慰客愁。羗笛迥穿荒戍出。遼禽斜度暝烟投。身非遠謫辭家遠。千里那堪白盡頭。風候西南絶不同。孤城半沒塞雲封。邊謳暗和胡笳雜。方語時憑象譯通。禦瘴有方茹薏苡。充厨無物贈鰅鱅。客懷何事堪消遣。課日攻詩要到工。</text>
<title>評事懷鐵甕妓。以長律一篇示余。用其韻。代其人戲呈。</title>,<text>一闊佳期再缺蟾。良宵無賴度厭厭。燈燃殘夢花空卜。山割愁膓劒幾尖。玉鏡懶拈孤鳳拆。紗窓慵畫翠蛾纖。庭蘭摘盡無消息。塵揜流蘇不上簾。</text>
<title>代評事。輒用前韻戲復。</title>,<text>花影重重暎彩蟾。洞房如水夜厭厭。枕邊楚雨濃眉暈。絃上春嬌入指尖。羅襪乍移知步捷。玉環纔響認腰纖。曉來驚罷瑤臺夢。香霧霏霏濕繡簾。</text>
<title>挽鄕老金謹身丈</title>,<text>今年又賦悼亡詩。人事凋零最可悲。那得樽前重握手。不堪身後更無兒。承凶始訝傳猶妄。卜吉方知葬有期。鞲有蒼鷹櫪有馬。宅西新塚竟埋誰。</text>
<title>以開氷事往氷庫。飮別提崔君酒。仍登黃金山謹中江亭。</title>,<text>微醺氷庫別提酒。更賞金陵新倅亭。萬疊春波漲岸闊。一洲芳草連天靑。靑霄羽翮総新貴。白髮簪紳非壯齡。便欲乘風破浪去。飄然散髮凌滄溟。</text>
<title>戊申重陽後一日。到聞喜公齋有感。</title>,<text>靑壁丹崖錦不如。官居寥落似僧居。天涯佳節重陽過。忙裡行人興况踈。巖洩霱雲埋絶頂。風驅乾葉響前除。世間無限乘除事。付與呵呵一笑餘。</text>
<title>梨花亭夜飮。次壁上韻。</title>,<text>爲惜良宵秉燭遊。梨花堆雪擁瓊樓。人吹玉笛倚天半。山吐氷輪上屋頭。便軆淸聲俱妙選。高談善謔豁窮愁。翻思聚散浮生理。此會他年更末由。</text>
<title>梨花亭。與泰川倅朴子順同登。主倅趙汝修出適。空舘無聊。渴甚索漿不得。徑呼酒滿酌。因賦一律。</title>,<text>梨花亭畔政梨花。賓舘寥寥晝不譁。未待主人來挽客。徑呼官酒替煎茶。香風細逐禽聲散。麗日徐移樹影斜。賴有此時良覿在。好傾歡笑答年華。</text>
<title>价▣客舍。次板上韻。</title>,<text>峽裏春殘暑尙微。行人猶未換春衣。鏡中新素隨年長。葉底餘紅過雨稀。未死敢孤懷德意。捐軀唯欲報恩輝。出關更覺知音少。千里空持一劍歸。</text>
<title>書贈漂海人蔡玉署，張襄廷。</title>,<text>鴨江南下界鯷岑。生晩偏荒意不禁。豈乏經綸奇事業。只將文墨費光陰。神遊八表空看劍。夢罷三更獨撫衾。今日送君還帝里。臨分渾欲涕沾襟。</text>
<title>統軍亭。次李子敏東槎會韻。送別丁士推書狀。</title>,<text>控海層城隱霧深。大江南下隔鯷岑。明朝燕薊三千路。此地登臨去住心。已覺別懷能作惡。更嗟蕪語不成吟。平生縱切觀周願。其奈隨年老病侵。松鶻岧嶤揷昊穹。天涯登眺喜君同。一簷雲日陰晴異。四望湖山表裏䧺。爽籟未全生席次。眼光先覺落杯中。六年重到詩留壁。陳迹渾如踏雪鴻。</text>
<title>次琴鶴堂</title>,<text>臨邊機務屬通儒。緩帶輕裘氣槩殊。暇日壼觴以爲樂。淸風琴鶴與之俱。胷中籌畫恢方略。劍外山河入畫圖。坐使鴨江流妥帖。建州殘孽不須虞。</text>
<title>泛九龍淵。次黃直之韻。</title>,<text>桂影婆娑舞素娥。湖光渺渺接天賖。淵龍穩蟄聞人語。渚鳥哀鳴和棹歌。直到杯盤因狼藉。不知星斗已橫斜。江神亦喜玆遊勝。故戢飛廉不起波。徐牽錦纜泝淸流。赤葉黃花兩岸秋。誰操離鴻添客興。忽看孤鶴掠余舟。烟收大野江橫練。雲掃長空月掛鉤。赤壁仙遊人共羡。後人應復羨玆遊。</text>
<title>碧團客舘。次壁上韻。</title>,<text>醉望胡山不計峰。腰間旋覺躍蛟龍。玄氷塞河雪盈尺。殺氣亘天雲幾重。直欲橫行淸虎穴。可能談笑息狼烽。歸來好把滄浪釣。白首心灰定遠封。</text>
<title>次客舘韻</title>,<text>危途十步九遭顚。破浪何由利涉川。有夢携竿尋綠水。無緣倚玉躡芳筵。邊霜早落山連塞。征馬晨嘶路接天。獨往從今吾計決。吳門未久訪梅仙。</text>
<title>贈別副使李睟光潤卿令公</title>,<text>惟彼陶唐有冀方。皇朝定鼎自文皇。雍煕餘化今仍在。耕遺風久豈亡。世降淳源生苦晩。地非中土意何長。心勤附驥吾衰甚。臨別無堪擧此觴。</text>
<title>碧潼客舘。追次右韻。</title>,<text>絶磴縈紆山萬峯。幾躡虒乕豹登虬龍。江奔渤海折又折。雲壓古城重復重。隔水羗歌聞下淚。橫天峻𡽹僅通烽。屈指歸期定何日。梅動故園殘雪封。</text>
<title>偶吟塞下事</title>,<text>寒早塞垣秋似冬。金河以北更無鴻。鴨江以北不見鴻鴈。 雪埋鳥道不通馬。霜冷犀文難挽弓。惟喜朔方多勁氣。敢辭麾下策奇功。歸鞍定欲懸胡首。迅掃膻區不日空。陰山遙在陣雲堆。嗚咽江聲度隴哀。甲縫凝霜凍欲拆。弓弦粘雪勁難開。旄頭未落身猶健。靑海將澄運亦來。近報月支思授命。肯嗟長劍澁生苔。早從王事戍邊彊。執銳被堅仍挽强。獻馘當先可汗首。受降寧數左賢王。平蕪短日荒荒白。古壘屯雲片片黃。認得霜蹄鮮血在。沙塲前夜履胡膓。</text>
<title>到江界。謁晦齋先生廟。廟在書院。</title>,<text>皇天非不欲平治。予奪茫茫實可悲。首出大賢夫豈偶。反遭奇禍亦何爲。斯文一脉終難泯。公論千秋永有辭。黃道秖今昭白日。莫敎陰沴翳重离。去年曾拜玉山祠。景慕餘芳讀短碑。䧺辯儘攻禪悟舛。眞源直遡考亭遺。地無彼此神何間。士有依歸世共師。絶塞更看新院宇。極知文運啓遐陲。</text>
<title>次仁風樓韻</title>,<text>羇危無地可消愁。晩倚雕欄俯碧流。群峭揷空森似戟。一江穿峽冷涵秋。心關夷險無佳况。目駭邊彊有隱憂。今世固多賢將相。廟堂寧欠爲王籌。</text>
<title>過法庄。法庄地名也。驚湍瀉下。石門呀開。頗奇絶可觀。</title>,<text>崩湍雷吼石門開。洄作澄潭綠似苔。幾躡崎嶇嘗險阻。偶逢奇絶此徘徊。孤雲自在舒還卷。獨鳥相忘去又來。坐覺機心消遣盡。嚴程更訝僕夫催。</text>
<title>狄踰嶺</title>,<text>䧺關南北劃分區。石路縈紆號狄踰。天半常留太始雪。地維橫截建州胡。登臨已喜恢心眼。跋涉寧論險道途。彈罷昆吾一長嘯。山風振壑獸驚呼。</text>
<title>營武庫新成有咏</title>,<text>傑構參差揷斗牛。戒存陰雨備無憂。燕弧朔簳看充棟。犀甲吳戈積似丘。氣化素虹干太白。光翻紫電凜淸秋。極知勝筭無遺策。高枕安眠四十州。</text>
<title>次沙溪精舍韻</title>,<text>大雅寥寥折木東。典刑難作九原中。兒孫恰似新生竹。精爽猶存奮種松。澤風曰。精勁逼眞。 寒月漾川銀瀲灧。淸詩留壁玉玲瓏。從前未躡溪堂勝。欲和翻慙好語窮。</text>
<title>次最樂堂韻</title>,<text>窮巷蕭然席作門。端居寥落度晨昏。人如栗里休官客。地似桃源避世村。室有琴書堪遣興。鄰無車馬不聞喧。從知韻士多南國。不獨沙溪有令孫。</text>
<title>百川洞 別一洞天。奇變萬狀。僧家稱爲十王尙住處。</title>,<text>百川洞裡秘壼天。松桂陰陰薛荔纏。不信冥王司報應。行尋仙侶恣攀緣。崩騰亂瀑舂獰石。崔崒危巓揷紫烟。日午冷然金策振。潭心驚起毒龍眠。</text>
<title>正陽寺</title>,<text>列以奇峰萬二千。中藏蘭若近諸天。盡將造物多般技。輸與癯禪燕坐邊。談屑霏霏隨麈落。空花片片逐風旋。高吟伯玉知非句。笑殺塵蹤五十年。</text>
<title>次克休韻。贈太煕師。</title>,<text>金剛天下一名山。玉立亭亭萬仞巒。羽盖飇輪時隱見。靈蹤異迹此中間。眼窮宇宙身何小。頭上星辰手可攀。出入幾重雲水徧。夜深方丈叩玄關。</text>
<title>四仙亭。次克休韻。</title>,<text>湖水直與蓬瀛通。湖光淨似磨靑銅。人騎笙鶴去不返。客泛蘭舟遊此中。天公餉我亦已厚。造物逞技何其工。要拾明珠綴詩句。却愁醉筆翻鮫宮。</text>
<title>由鏡湖堂。乘船上喚仙亭。</title>,<text>曾受靈符太乙眞。朝遊玄圃暮崑崙。已看滄海揚塵日。更見蟠桃結子春。誰信千年華表鶴。重爲三入岳陽人。暫留奇語無人識。旋向淸都訪玉宸。</text>
<title>凝碧軒。是夜憶楓岳，鏡湖。</title>,<text>眞珠從古有茲樓。黃鶴歸來問幾秋。繡戶遠含蓬島霧。雕欄高壓玉虹流。已憐丹壑饒仙賞。絶愛澄潭凈客愁。坐覺神魂淸似水。此心吾欲問沙鷗。</text>
<title>矗石樓次</title>,<text>探盡嶺外諸名區。晩登晉陽城上樓。朔雪渾埋亂嶂暝。壑氷正塞長河流。漫漫歧路客行遠。莾莾宇宙吾生浮。興酣更借如椽筆。撼却洛西三十州。</text>
<title>挽人代人行</title>,<text>至而伸者反而歸。一理昭昭貫顯微。春到百花看競發。秋來萬卉忽同腓。凡夫豈識陰陽義。達者唯知生死機。歌此送君還有慟。北堂誰復舞萊衣。</text>
<title>送權殿中盡己赴賀至朝天之行</title>,<text>自昔幽幷勁氣多。流風千載未全磨。至今慷慨悲歌者。更有荊高烈士麽。丞相舊祠迷歲月。望諸遺墓指陂陀。男兒磊磈愁膓在。滌蕩何妨卷白波。</text>
<title>挽趙直學正立</title>,<text>役役名塲蟻聚羶。多君素節獨超然。十年坐屈皇王志。一壑聊甘性命全。隆眷未酬身暫出。浮生如寄病難痊。最憐偏母孤兒在。長痛何堪徹九泉。</text>
<title>別申佐郞翼壽之稷山任</title>,<text>三月秋官職掌同。看君判局壓諸公。極知和易從容意。最在紛紜牒訴中。暫試牛刀何損德。翻愁馬政獨勞躬。洛橋春暯鶯花老。歧路西東思不窮。</text>
<title>官舍無容身處。移寓別舘。卑湫無比。記所見。</title>,<text>晝聚蒼蠅夜聚虻。蝠飛蛛結又蛙鳴。纔看落粒鷄鵝競。又見枯骸犬彘爭。嚇汝詎能揉物性。看渠只合警人情。元來禀受殊通塞。莫謾同歸蠢蠢生。</text>
<title>尹生邀余至其家。終日談山水。詩以記之。</title>,<text>知君憐我索居多。邀我開門坐小窩。爲說功名皆分外。故尋雲水寄生涯。園蔬政軟宜須飫。秫酒初濃不用賖。却喜斯言能起我。隨君永欲卜烟霞。</text>
<title>題丹陽鳳棲亭。次叔平韻。</title>,<text>丹丘從古號仙官。臨水爲亭不復欄。雀鼠無譁長鎖印。魚鰕爲侶好携竿。透簾山色侵衣冷。繞枕灘聲入夢寒。却怕壼天消息漏。逢人旋問是豐干。</text>
<title>入新溪洞。尋楊蓬萊舊棲。</title>,<text>蓬萊昔日此冥棲。陳迹年來久不迷。丹竈至今留翠壑。飛湍依舊瀉層厓。蒼藤仄壁山羊掛。返照深林木客啼。薄暮悄然歸路暝。水雲無數擁靑藜。</text>
<title>遊㓒潭。與鐵原伯携妓同賞。</title>,<text>靑壁中間自作門。澄潭倒浸日車翻。峽回江學三巴字。松老岩蟠百歲根。却喚東山安石妓。重傾北海孔融樽。旋揮醉墨留奇語。忙掃丹厓惜蘚痕。</text>
<title>尹生起祚方塘甚净。車萬里有詩步韻。</title>,<text>出方池貯淨泉。一簷風日浩無邊。纖波細浪澄淸盡。雲影天光上下連。靜遡一源初發處。因思萬象未萌前。一云。照物豈遺姸醜色。探源還遡混淪前。 此間意味眞難會。坐戲虛明秖自憐。</text>
<title>盆梅</title>,<text>盆中辛苦寄孤根。榦縮枝盤氣未伸。猶帶雪霜開趁臈。耻從桃杏並爭春。每於座側移相近。幾向樽前嗅更頻。耽賞不曾離頃刻。怳尋姑射伴眞人。</text>
<title>寄全佐郞性之</title>,<text>秋氣凄淸天雨霜。崇蘭委質菊初芳。心同楚客偏憀慄。目斷秦京政杳茫。滄海可憐珠謾泣。尙方何處劒空藏。美人湘水盈盈隔。欲話離居意更傷。</text>
<title>偶吟</title>,<text>木落寒江夕起波。蒹葭秋冷鴈初過。南來地勢辰韓近。西覘天文析木賖。路阻修門餘白首。節當吹帽政黃花。誰知宿昔銀臺客。跡寄孤蓬到一涯。燈前小酌不成醺。隴笛那堪入夜聞。歲晩幽居依水竹。天涯舊侶隔煙雲。身從久病無良藥。策短匡時負聖君。起向前溪步霜月。劍光翻動七星文。</text>
<title>新堂未就。求友人題詠。</title>,<text>晩卜新居洛水西。劚岩開逕試攀躋。天垂鉅野包群峭。江割平原吸衆溪。棟宇直須他日就。詩篇惟願此時題。終敎有美堂成後。記播杭州永不迷。</text>
<title>卽事</title>,<text>龍岡之栗鳳棲桐。斲作瑤琴制最工。象取方圓肖天地。絃分燥濕叶商宮。悅人肯學新腔巧。下指專尋古譜中。浪撫有誰知此妙。可憐聾俗不曾聡。右龍鳳琴近來新得晦翁書。開卷潛思更起予。初似望洋迷畔岸。漸如嘗蔗劇啖咀。隨材運斲材無棄。對病施鍼病自除。受用一生應不匱。百家充棟是蘧蒢。右晦菴書美璞精璆世共珍。誰知異石亦驚人。乍看始訝浮漚聚。熟視還憐紫蘚新。窽伏乖龍時吐霧。厓生異卉不知春。坐指萬二千峯眼。靜對魁姿足暢神。右石假山離披枝葉似棠梨。勤訪南鄰手自移。開在四時隨季月。評來衆卉服姸姿。淚凝紅臉渾無語。魂委黃埃亦不緇。近擬栽盆迎入室。未應憔悴寄踈籬。右四季花萬象蕭條白露凝。寒威方肅爾猶稜。人亡栗里誰同賞。名著江城獨見稱。摘泛新醪浮㶑灧。折簪衰鬢照鬅鬙。洛陽多少名園裡。浪紫浮紅莫謾矜。右江城菊萬里根從博望來。人家處處競移栽。絳英當夏開盈把。朱實經秋産幾枚。纖蔕乍垂疑斷絶。頑皮方坼露瓊瑰。宿酲未解嘗酸好。渴肺淸冷勝嚼梅。右石榴根蟠磽确葉靑蒼。好事何人強號楊。性太堅剛堪厄閏。色如松桂便凌霜。栽過二紀不盈尺。願得兩條移近床。却問胡爲偏愛此。欲酬無語意尤長。右黃楊曾看黃竹大如椽。移植庭隅已五年。生不成叢苦憔悴。根猶逬地見蜿蜒。豈嗟瘦節看蕭索。只願貞心永保全。造物本無偏雨露。但將榮落付蒼天。右石上竹</text>
<title>天香亭。詠紅白蓮。</title>,<text>羞將臙粉黦貞姿。素艶天然獨擅奇。色脫塵埃氷是骨。性非雕飾玉爲肌。紛披月下疑無影。倒蘸池心凈不淄。好襲淸芬成益友。願依姱節自堅持。絳臉朱唇婥約姿。一池濃艶看尤奇。輕塵始訝生羅襪。微醉翻疑着雪肌。秖愛馨香無彼此。豈將紅自辨澠淄。夜來秋氣凉如許。旋恐芳容不自▣。</text>
<title>高山。次壁上韻。</title>,<text>無補丹心魏闕懸。却携孤劍去臨邊。昇沉未必皆由命。得喪翻嗟枉恃天。寒透弊袍多雨雪。地窮荒塞少人烟。此行忘却身全老。猶說歸來馘左賢。</text>
<title>次高原客舍韻</title>,<text>要有旄頭夜上樓。劍光新淬鸊鵜油。計程未及窮長白。料敵先期襲建州。近報陰山將大獵。且徵精卒急防秋。橫戈萬里歸期遠。腸斷非關隴水流。</text>
<title>蓬臺驛</title>,<text>瀰漫曠野又平原。古壘猶存百戰痕。聖代秖今恢土地。居民曾不識金元。前朝陷爲金元地。 羣山際海包三面。古驛臨溪作一村。立馬斷橋仍悵望。夕陽寥落近黃昏。</text>
<title>樂民樓</title>,<text>表裏山河古沃沮。一方形勝冠鶉墟。天開漢沛周豐業。地歷千燒萬戰餘。勢壯金湯堅鎖鑰。氣騰龍乕看扶輿。乍瞻樓扁徵橋號。漁唱樵歌更起予。</text>
<title>靑海路中。憶舍弟。</title>,<text>歲盡關河朔吹號。巉巗鐵嶺揷天高。鬼門關迥人迷路。靑海城空雪滿壕。不憚裹屍無馬革。却愁長策欠龍鞱。誰知見月思君處。魂逐征鴻到洛臯。</text>
<title>吉州道中</title>,<text>經過荒野倚吟鞍。四顧風烟接塞寒。山戴古城嶐不峭。水衝獰石悍成湍。行人乍聽胡笳泣。駭獸時傷虜箭還。忽報羽書南下急。天驕前夜近楡關。</text>
<title>次鏡城客舘韻</title>,<text>層城東望海門開。襟帶湖山表裡回。塞祲旋隨旗影散。邊風時送鐸聲催。無功報主唯看劍。有酒澆愁不計杯。萬里橫戈輕一死。春閨那憶閟靑苔。</text>
<title>富寧偶吟</title>,<text>路出輸城峽勢漫。朔雲邊雪滿胡山。悲泉度隴腸先斷。虜徑當壕膽更寒。民俗政如生女直。地形眞似鬼門關。萊公異夢知前定。萬死寧辭此險艱。</text>
<title>罷試後。奉柬評事李君之英，居山察訪羅君茂松。</title>,<text>天涯忽見火星流。槐市新凉報早秋。構廈政憂遺杞梓。入閑方喜総驊騮。木郞城古雲烟老。長白山靑霧雨收。家在嶺湖俱是客。好窮歡謔作淸遊。</text>
<title>城津朝日軒。次汝固韻。</title>,<text>層軒瞰海渺無津。日夜靈胥怒勢嗔。入戶核鳴鮫近室。當簷樓起蜃爲隣。塩煙晩捲人歸店。戍角高吹浪打闉。一餉登臨身是客。故園何處落花春。走海孤峯渴馬奔。城當地脊截橫分。堅完未必須人力。壯固翻疑役鬼群。對壘豈憂鋒彗日。開門不怖陣如雲。但將忠義身先士。自古猶難撼岳軍。</text>
<title>端川。次睦集仲韻。</title>,<text>殊方嬴得鬢邊絲。客路又逢芳草時。秖覺窮愁添舊病。絶無佳况助新詩。一年春事梨花落。千里歸心蜀魄知。夢裡鄕山幾日到。淮南幽桂有餘枝。</text>
<title>北靑蓮堂</title>,<text>梨花堆雪柳含煙。畫閣玲瓏壓水天。輕燕蹴簾晴日媚。新魚吹荇細波圓。纔成小酌酬淸賞。更聽春嬌入慢絃。只惜吾行先盛夏。佳期翻誤鏡中仙。</text>
<title>幽棲洞。柬克休。</title>,<text>龍門聯榻鼎山棲。往事悠悠一夢迷。中歲昇沉雖異路。晩途趨向豈分蹊。忘形轉覺心俱赤。對面渾驚髮變黧。有酒莫嫌今夜永。直窮良晤到晨鷄。</text>
<title>龍門</title>,<text>未到龍門卅載強。轉頭陳迹自凄凉。雪埋壞㙮依殘砌。苔蝕荒碑出古墻。對食詎忘咬菜苦。殘燈猶照讀書床。莫將樽酒談前事。聽笛山陽涕已滂。</text>
<title>次新寧竹軒韻 退溪先生有詠竹詩。手迹猶存。壬辰之燹。逸不收。</title>,<text>地産金銀與錫銅。人鍾間氣挺南中。同時卉木生非偶。㝡好琅玕秀半空。一遇品題誰第價。萬竿標格澟餘風。至今心畫成追憶。鳳泊鸞漂奪化工。朱門幾處臭生銅。絶愛高軒亂竹中。綠霧沾衣憐影密。淸聲攪睡認心空。貞姿肯混春前卉。勁氣須看雪後風。笑殺文仝癡最甚。煩將水墨詑專工。泉通竹下淨磨銅。几席颼颼積翠中。心到物初如喪我。神遊極外似觀空。時披道帙遺塵想。旋撫枯桐挹素風。好把牛刀游刃熟。袖間誰信秘天工。</text>
<title>送克休赴朝 時以校理入洛</title>,<text>十年湖嶺撫疲民。還入金鑾作侍臣。鳳綍忽從天外至。麟袍重絢日華新。鍾來長樂驚前夢。桃發玄都換幾春。白首南翁傷遠別。不堪斜日望行塵。</text>
<title>湖舍新成。寄呈。</title>,<text>緣厓踏轉小橋西。披草經尋一逕躋。乍剔荒榛開斗室。因䟽巨石注澄溪。精神煕孔牀堆帙。點綴珠璣壁滿題。穩過半生餘日少。前途猶喜免行迷。路有千歧東復西。古賢遺躅若爲躋。曾傷擊磬浮滄海。更惜携琴過玉溪。鳥獸已知非我侶。山雷猶自向人題。南枝一夜香初動。索笑廵簷興不迷。</text>
<title>湖舍偶吟</title>,<text>薜蘿深洞構雲巢。數卷殘書一弊袍。通塞係天貧豈慽。江山無主取非饕。烟收皓月潭心瑩。雨霽層巒屋後高。俛仰百年眞樂在。秖隨愚分伴耕陶。</text>
<title>無聊中。次商牧金止男韻。</title>,<text>年華催暮已冬初。風日凄凄冷襲予。病骨怯寒那更健。愁懷得酒暫能舒。霜凋脫木山顔瘦。烟斂空洲野色虛。落鴈一聲天欲暝。不堪惆悵步循除。</text>
<title>效藏頭軆。憶李克休。</title>,<text>十月南州又雪霜。相思忽覺改炎凉。京塵幾入朝衣染。木葉全埋古逕黃。八表同昏平陸阻。一身多病死生忙。亡凡存楚言猶昨。乍讀莊書至卒章。月南州又雪霜。思忽覺改炎凉。塵幾入朝衣染。葉全埋古逕黃。表同昏平陸阻。身多病死生忙。凡存楚言猶昨。讀莊書至卒章。十年江海鬢成霜。目斷關河雨雪凉。京口夢回秦樹碧。石頭書阻隴雲黃。八哀詩就人何在。一簣功虧意轉茫。亡不足悲存不喜。古賢能事是文章。年江海鬢成霜。斷關河雨雪凉。口夢回秦樹碧。頭書阻隴雲黃。哀詩就人何在。簣功虧意轉忙。不足悲存不喜。賢能事是文章。田夫古有帶耕鋤。力學方知味有餘。未躡門墻生苦晩。免爲禽獸幸何如。口談文字終無得。寸進工夫莫謾踈。束手一生眞可惜。昔聞經訓乃菑畬。夫古有帶經鋤。學方知味有餘。躡門墻生苦晩。爲禽獸幸何如。談文字終無得。進工夫莫謾踈。手一生眞可惜。聞經訓乃菑畬。</text>
<title>贈信行持楞嚴來訪。書此以謝。</title>,<text>江天連日雨兼風。枕席稜稜怯病翁。憐汝袖書勤涉險。從吾問義要開蒙。言言微密初難解。字字精深漸到融。便欲一超生滅境。了觀空色本來同。</text>
<title>困志巖</title>,<text>路左盤陀十丈巖。何年鬼斧費鐫鑱。初疑老嘼蹲當谷。還訝神駒奮委銜。霧雨幾滋苔蘚色。瓌奇空入往來談。得名爲困眞先獲。白首吾行轉可慚。</text>
<title>次玉淵韻</title>,<text>每因羇旅惜春華。逝水流光不奈何。少日狂謀誠過許。暮年歡緖覺無多。塵埃滿面妨開眼。耕釣關情苦憶家。八表同昏平陸阻。愁來一嘆一悲歌。</text>
<title>無題</title>,<text>瑤臺曾眄桂宮仙。一結丁香意已傳。公主梅粧濃態度。潘姬蓮步擅嬋姸。當時密約堅金石。此夜離懷嘆矢弦。迢遞碧城三萬里。蓬萊迷路彩雲邊。</text>
<title>謝道光令公餉蠏醢 公昔作無腸公子賦。中有一飯何忘之句。</title>,<text>昔讀無膓公子賦。詞中摹寫極其工。更將一飯難忘意。先及三旬旅食翁。玄甲乍開黃髓爛。圑臍纔劈紫膏充。一盂蔬糲俄然盡。軟蕨香芹総下風。</text>
<title>謝蘇參奉惠蓴</title>,<text>輦下棲棲過一春。鏡中華髮鑷徒頻。歸心政切江東興。珍餉先嘗漢北蓴。溢椀銀絲迎筯滑。沃膓瓊液到唇新。知君諷我空淹迹。撥起鄕情早脫塵。</text>
<title>次副使韻</title>,<text>沿道領略好山川。快壓摶鵬九萬天。彩筆幾沾遼野雨。繡衣猶濕薊門烟。風流已協東人望。魂夢空勞北闕懸。莫歎殊方身作客。鴨江雲日最澄鮮。忽覩仙輧降紫霄。開筵先慰此行遙。高標競道人中鳳。華閥爭稱世襲貂。自有驪珠能照夜。莫言樺燭可經宵。明朝四牡催征路。跋涉關梁迥且迢。</text>
<title>次副使林畔遇雨韻</title>,<text>屯雲拖雨野蒼茫。催就新詩字挾霜。客路已嗟綿晦朔。前途更隔幾關梁。淸和節近黃鸝囀。單袷衣成白紵凉。他日豈無三宿戀。四松休道不如桑。</text>
<title>春興</title>,<text>和風轉蕙泛崇蘭。日暯王孫遊不還。遠思悠悠極天末。佳期渺渺隔雲端。蜀山萬樹花含血。湘嶺千叢竹染斑。料得此情如可泯。會看滄海一時乾。洛水南奔漢水西。中間主屹與天齊。源分彼此終難合。地別方隅勢自睽。誰借夸娥▣阻絶。坐令坤軸不高低。佇看逆順終歸一。會作安流入海倪。</text>
<title>擁爐</title>,<text>窮陰釀雪促年光。却愛紅爐近卧床。乍解弊袍燻瘦骨。更煎酸酒沃愁膓。己憐斗室陽和遍。未覺玄威氣勢張。白屋想應寒最甚。願分餘暖及遐方。</text>
<title>次正而韻</title>,<text>楚囚三載死爲鄰。蝸屋蕭然不掃塵。有客偶携村酒至。開窓仍賞早梅春。求田計左猶牽興。畏影魂驚怯待人。相對秖堪成一笑。此身還訝夢非眞。</text>
<title>入侍經筵。進講子張學干祿一章。</title>,<text>威顔咫尺跪進辭。一望猶知大有爲。論及悔尤溫語切。䂓深枉直聖心怡。天生聖德元非偶。神佑眞人果若茲。但願始終無間斷。匹休三五做雍煕。</text>
<title>脫直銀臺偶吟</title>,<text>形骸非復昔年強。廁足群英我豈當。文繡猿狙全不稱。江湖魚鳥政難忘。山光入戶呈新霽。樹影交簷透早凉。乍倚烏床成小睡。夢尋烟渚濯滄浪。</text>
<title>題澤風堂</title>,<text>昂霄有木水中央。滅入洪濤且不僵。縱被舂橦猶挺特。卽知撑柱更堅強。取爲易象誠非偶。揭作堂顔意政長。我亦有齋頤以扁。一言惟願警昏荒。</text>
<title>毁譽吟</title>,<text>譽君君莫喜。常思所以譽。我無可譽事。譽之我無與。毁君君莫怒。盍觀毁來處。我有可毁事。毁之固難禦。人皆有耳目。可聽亦能覷。善惡倘在己。厥口先詋詛。何况世途險。白地生灧澦。善少譽宜少。惡多人誰恕。愼旃毋多談。吾言非妄語。</text>
<title>射鵰詞</title>,<text>將軍戍鴈門。暯獵陰山下。仰見雙飛鵰。倚馬翻身射。射鵰落馬前。箭掛枯樹枝。箭書將軍名。單于無奈知。澤風曰。酷類唐音。</text>
<title>用建除軆。與申順夫同賦。</title>,<text>建安稱多才。綺麗播淸芬。除却七子作。餘子徒紛紛。滿酌金叵羅。爲子試論文。平生攻詩癖。到老良已勤。定王舞甚拙。自視猶空群。執策屈賈壘。擬掃千人軍。破盡萬卷書。冥搜窮典墳。危鬢忽成華。歲月若波奔。成句不成章。脆骨復柔筋。收拾合深藏。豈堪持贈君。開我宿昔懷。語君君可聞。閉眼倚軒睡。林外昇朝昕。</text>
<title>寄李上舍士立 名好信</title>,<text>璧水觸石鳴。琮琤響環玦。聽之神魂醒。滌我肝肺熱。淸響若可珮。輒欲贈君子。我志在冥棲。君居遠城市。從君攀桂遊。不待秋風起。</text>
<title>泮中。次韋蘇州韻。</title>,<text>小雨滌殘暑。虛堂凉氣散。攬衣不遑寐。蟲鳴宵已半。惜此鏡中髮。明朝幾莖換。耿耿積離憂。徘徊以長嘆。</text>
<title>次嘯臯先生韻。題性澄詩軸。戲用禪語。</title>,<text>紛紛萬藤葛。纏縳苦難支。煩惱已無邊。又何徵我詩。我詩猶空言。贈汝非所宜。請者澹然底。一物號靈知。勤汝好護持。絶學而無爲。</text>
<title>攬鏡鑷白毛笑題</title>,<text>吾年四十六。白髮遽如許。平明引鏡照。鑷之未盡去。白少猶可鑷。黑少將奈何。無寧鑷其黑。留却白皤皤。豈但髮白已。㝡怕面貌衰。髮白尙可鑷。貌衰詎能醫。人道還丹妙。我說還丹非。不如沽美酒。盡日賞芳菲。</text>
<title>以愛畫入骨髓爲韻。演成五篇。投贈金上舍 埴。</title>,<text>我有玩物癖。於物無不愛。飛走與動植。萬品各有態。縱有喪志戒。日夕常目在。阿誰傳其神。令我忘形對。芽甲與根荄。羽毛及鱗介。雖各具形色。孰如描入畫。一一総精神。變化何奇恠。君能持贈我。可賞亦無債。我心似寒灰。萬事不曾入。神遊無窮門。世界藏一粒。却笑灌畦翁。辛勤抱甕汲。君能究此妙。試畫枯本立。人能畫物狀。畫形難畫骨。君獨畫精神。剔抉造化窟。眞宰如有知。見之卽嗔喝。我似無厭鬼。何時志願畢。自我病在床。日覺搜脂髓。關膈冷不醫。藥物徒爲耳。誰使逃虛人。聽足跫然喜。空吟澧有蘭。惻愴思公子。</text>
<title>有人以栗木見寄。請造玄鶴琴。詩以調之。原州妓玉雪梅請。</title>,<text>製琴必以桐。無桐只有栗。政似失侶鴻。踽踽常求匹。安得鳳凰枝。裁成合膠漆。然後爲君彈。雉朝飛一闋。澤風曰。戱語逼古。</text>
<title>自警</title>,<text>鄰有喪性人。狂奔自投火。仁者在其側。豈忍傍觀坐。始則捨命救。終焉並逮禍。惑哉竟何補。看來堪警我。</text>
<title>次鄭穆如贈韻</title>,<text>自我衰且懶。杜門常謝客。旣無藥攻病。又無醫診脉。在世能幾何。居然迫眞宅。俛仰五十年。已成今視昔。此固理之常。順受豈可逆。笑他役役者。生年不滿百。常懷千歲憂。汩沒塵埃陌。朝彈貢禹冠。暯入郄生幕。一云朝遊鳳池波。暮入蓮花幕。 或揚風濤鱗。或捩霄漢翮。坐昧倚伏理。焉知福與極。而我索居久。守玄嫌尙白。寶匣藏虹霓。寒鋩可切玉。有時撫且歌。聲諧金與石。何用學腐儒。但事守書冊。却喜同心人。朅來慰孤寂。刮眼對古貌。破我昏膜隔。高論入窅冥。頡頏載營魄。愧我懵於詩。雖多亦奚益。感君稱許過。語意不相適。幾時一笑破。江湖風雨夕。</text>
<title>又次鄭穆如贈韻</title>,<text>感君夙相訪。半餉此嘉客。淸風起沉痾。斗覺蘇病脉。寂寂翟氏門。寥寥楊子宅。憐我逃虛蹤。坐談雜今昔。僕更舌又乾。耳順心不逆。別來未云幾。繼贈明珠百。至寶豈可埋。神光照巷陌。讀罷思其人。輕凉生翠幙。惜君鸞鵠姿。可展非無翮。早知達生理。得喪付太極。斂鍔仍藏鋒。甘爲櫝裡玉。豈隨輕薄兒。區區衒燕石。古人不欺我。嘉言在方冊。循此達天德。公案幾重隔。無從對榻論。坐看月生魄。咄咄撫千古。悠悠望三益。所恨知音難。秖自適其適。安得一束蒭。縶駒以永夕。</text>
<title>詠琴奉調全景章</title>,<text>我愛全景章。貌古心亦古。家蓄一隻琴。製造從朴素。歲久塵不掃。絃索斷且續。有時寄遠懷。轉軫彈一曲。希聲閟太撲。豈混箏與笛。妙意只自會。煩音非所好。以此不諧俗。獨立以終老。知音峴南翁。夙昔同襟期。邂逅一聽之。曠然神慮怡。寡和君莫嘆。嗜好自異宜。豈若洛下聲。務在悅人爲。中夜草堂靜。天空萬籟息。撫罷各長嗟。羲軒世已邈。</text>
<title>東遊記行</title>,<text>與我遠別者。乃在東海湄。美酒崇于觴。歌妓亦相隨。開筵奏絲管。絲管淸且悲。中有兩玉人。異姓心天倫。相知豈必久。許以平生親。古來交有道。窮達非所論。但願各努力。終始義彌敦。驅馬行悠悠。日暯發淸河。長坂何逶迤。峻𡽹復嵯峨。我行靡所適。我馬頻跌蹉。涉險未云幾。北風吹更多。尙且不遑息。我懷其如何。延佇歧路側。一嘆一悲歌。紫玉山崔嵬。下有文元祠。卓哉我先生。淵源遵洛伊。正大無極辨。高明九經義。萬古殷師後。斯文賴不墜。奈何遭運厄。通天奇禍至。正學日以蕪。正路日以昏。輒欲詰眞宰。眞宰竟無言。行至永陽郡。直北是臨臯。臨臯廟貌儼。過者竪鬢毛。伊昔麗朝昏。五百運將訖。人心自有歸。天祿隨以絶。篤生我夫子。似欲扶其顚。大廈旣云傾。一木何能焉。一夕天柱折。三光忽改色。究厥所從來。得自眞積力。至今橫竪說。分明在耳目。推爲理學祖。牧老語豈錯。何許一種論。至比荀文若。日暮佇立久。徘徊重太息。行行遇迷途。忽從斜逕入。始似平且坦。漸覺險又澁。俄頃日又黑。魑魅跳踉出。翻然却余步。更尋舊塗轍。康莊在眼前。擧足平如砥。按轡不疾驅。終焉適所止。忽思向來事。膽寒魄亦▦。方知毫釐差。畢竟謬千里。持作後日警。庶幾免顚躓。跋涉過河陽。回望公山巓。上有百丈城。破堞橫雲邊。當時竭民力。築此擬防患。賊來勢滔天。潰若春氷泮。坐使六十州。再爲魚與肉。民心苟未固。設險眞末策。乃知鄒聖訓。丁寧示柯則。</text>
<title>擬二十八宿軆</title>,<text>角巾理微服。歸來卧水石。亢然出塵意。與世超絶迹。氐羗近猾夏。遼廣方受敵。房闥閉已久。邈矣阻聞覿。心與浮雲閑。身隨野鶴獨。尾耻權門搖。魂悸俗眼白。箕踞坐松陰。宿霧衣上滴。斗米哂折腰。蔬食甘自適。牛車㝡可戒。鷄筋莫戀着。女嬃何嬋媛。申申詈正則。虛諷好脩非。證以鯀倖直。危機倘未燭。悔至亦何益。室人解紡績。穉子攻文墨。壁間藏書史。園中種花竹。奎光騰粲粲。春氣籠郁郁。婁眎縱云明。寧數群峯碧。胃煩啜茗瀉。頭垢汲泉沐。昴宿出東方。趁晨藝我稷。畢竟此生涯。怡怡享安樂。觜吻曷須勞。耳目如窒塞。參差榮與辱。寘之相忘域。井蛙與海若。所見異寬窄。鬼神誠難測。自信一何篤。柳脆桑葉枯。天寒歲序易。星星雙鬢毛。相對共搖落。張眼眎今古。世道幾翻覆。翼無冲霄勢。方有對證藥。軫此萬端念。孤嘯徹寥廓。又角聲起孤城。曉發防秋卒。龍亢勢益驕。虎倦復何日。自昔氐羗性。鋒銳未易折。雖欲囿房闥。難爲度內物。中夜起腐心。耿耿至吐舌。尾大信難掉。力微詎能遏。騎箕欲上天。訴天瀝予血。男兒斗膽在。慷慨憤豈歇。拔劍指牛毛。氣射天驕穴。珠玉與美女。奮未服胡羯。虛實固難度。修攘策宜密。安危廟堂在。韋布不在列。居漆室亦憂。余焉若是恝。彷徨繞壁行。放歌聲激烈。文運不旺奎。武略愧克詰。婁敬縱再生。無策當倉猝。念此胃如焚。莫循已然轍。捲帷待昴出。咄咄至明發。狼烟候未畢。羽書飛又疾。觜燥喉亦乾。呑聲涕空雪。捫參陟崔嵬。長噓氣欲絶。旋汲井花飮。未瀉五情熱。素心質鬼神。莫向傍人說。身殲鬼托柳。壯哉守一節。星移物亦換。聞者幾竪髮。鋪張錄忠烈。光彩溢篇帙。安得翼垂雲。一擧涉溟渤。飄然謝軫念。永受長生訣。</text>
<title>悼權汝章</title>,<text>能詩權汝章。弱齡鳴三韓。冥搜萬象源。一寓吟咏間。萬象困雕鎪。訴天天爲怒。一夜降嚴霜。孤芳摧歲暮。秖今賸馥存。播諸人牙頰。精爽久不寐。彷彿若相接。我旣愛其詩。又復哀其死。哀而不知戒。坐召奇禍至。只恨死生殊。翻爲汝章耻。汝章我固哀。哀我當復誰。九原倘可作。一笑話心期。</text>
<title>水曹李判書養久。聞我南歸。以書慰之。中有戚戚二字。走筆作戚戚吟一篇奉呈。</title>,<text>小人長戚戚。我聞諸夫子。斯言有可警。念之誠可耻。奈何不自抑。戚戚不知止。反求所以然。戚戚良有以。生逢堯舜君。自古常不易。何幸桑楡景。忽焉躬遭此。自我罹愆殃。沉痾在骨髓。環顧平生事。百無一可記。夙昔父師訓。到此類糠粃。縱欲效涓埃。奈此悾悾爾。况今牛馬年。六十又三齒。在世能幾何。汩沒此城市。惟山有蕨薇。惟水有魴鯉。可採亦可釣。自足生生理。尙有熱中者。情所不得已。昨夜夢天顔。凝旒咫尺邇。明朝出國門。關𡽹隔千里。此生今已矣。他生竟何恃。戚戚復戚戚。臨行淚如水。</text>
<title>筇無出山步。筆絶入京書分韻。末章逸。</title>,<text>自從入山來。莫保枯槁容。出門安所適。徂秋又涉冬。常於卧榻側。虛拋一枝筇。日夕閉柴門。蒼苔重復重。唯憐秫酒熟。晏起酌新醲。我生旣云晩。邈矣唐與虞。臯夔何爲者。稷契以爲徒。共戴勳華聖。立地致都兪。距今幾千載。馨德溢典謨。我非鳥獸群。志願未應無。藥爐文火活。晴窓紅旭出。重衾暖如春。豆粥甜似蜜。不資吐納𧗱。自能養吾疾。溫湯盥漱畢。對案披亂帙。歷歷古聖訓。神明在傍質。白雲自無心。出山還在山。長伴幽居人。剩敎神慮閑。獨鳥亦何爲。自在常往還。天機熟處看。遠興不可刪。秖此媚幽獨。聊以怡心顔。山深洞門邃。猶倩白雲護。鄰僧來何遲。水聲朝復暮。淸風吹入松。和我絃上趣。應事漸成懶。詩癖日以痼。誰遣素心人。山扃或假步。畏寒學龜縮。經冬卧蓬蓽。夜聞窣窣聲。忽從竹上出。朝來開戶看。雪下深沒膝。渾疑入幻境。置身瓊瑤窟。自生驢背興。高吟因索筆。美人在天末。久作參商別。江湖歲月晩。漠然消息絶。朔風號萬竅。太塊若將裂。蒼蒼𡽹頭松。獨秀不摧折。早晩搆明堂。支撑須爾節。廣開天門恢。雲梯高幾級。白日陰沴消。淸野鸞皇集。嗈嗈相和鳴。次第翺翔入。方勤渴海求。詎有遺珠泣。昌辰欣再覩。哂彼慵龍蟄。我▣無人和。我吟無人賡。自歌還自吟。聊以適此生。我衣非文繡。我珮非璁珩。衣㓗珮亦華。自玩人豈爭。以此甘長終。曠我憂京京。</text>
<title>之洛過可興倉</title>,<text>鳥嶺以南地最大。民豐物阜邦之本。七十▣中什一稅。量地饒瘠爲增損。秋風乍起歲方熟。朝廷特發行臺遣。行臺星馳旬月間。跋涉廵遊按州縣。州縣之吏奸莫測。腹蓄狐鼠舞其譎。行臺瞥過馹如電。安得一一究奸黠。徵征不分上中下。只視貧富行賂幣。富者安享一年收。貧者盡輸他人稅。春來抄眼底血。刀蹬升斗無窮已。嶺途巉巖勢造天。載來萬馬如雲委。南人一粒貴如金。北人萬斛輕如沙。紛紛牟利雜商賈。一日之費知幾何。蒼生有口叫不聞。白日無路照覆盆。誰識滔滔漢江水。盡是南民流血源。</text>
<title>寄任卓爾求石陽墨竹</title>,<text>東坡先生肖竹眞。譜傳東土得者少。養松靈川俱寂寞。石陽之筆能造妙。老我愛畫入骨髓。欲破萬金購一紙。龍潭老子與我同此癖。滿架盈箱何其侈。夜夜異氣騰爲虹。眞宰訴天愁天公。君能飫玩我則未。昔者一諾眞可喜。我意已勤君勿嗔。我之求之異乎人。得之願欲傳其神。</text>
<title>大梁行</title>,<text>有客身長八尺强。身騎白馬遊大梁。自言結交侯嬴生。悲歌市上索酒嘗。袖裡鐵椎千鈞重。腰間劒氣衝紫微。相逢不肯道姓名。黃昏物色晉鄙歸。澤風曰。勝在尾結。</text>
<title>聽笛歌 幷序</title>,<text>萬曆庚子夏。余在泮邸。友人趙子精訪余。縱談絲竹。爲言泮宮南鄰。有吹笛者。奮爲長安第一流。許師後殆無出其右。因亂漂泊八九年矣。今始生還。其手法未减昔時。子盍聽之。余欣然諾之。是夜月色如練。萬籟俱收。步出碧松亭畔。忽有三弄聲自遠而至。乃其人也。命吹三四闋。淸圓寥亮。響徹霄漢。感今思古。因成一篇以記之。趙子憐我癖絲竹。爲說洛陽吹笛第一手。政値仲夏十五夜。長空無雲月如晝。步出壁水南畔行。慇勤爲我招呼來。昂昂長身瘦鶴姿。忽然肯來無相猜。傴僂而前拜而起。試捻袖中三尺玉。低昂六指振金簧。乍出新聲何譜曲。須臾始爲順宮吹。和平▣遠而融融。令人緬想煕皡時。垂衣殿上歌南風。俄然中曲作變宮。長短回旋自中節。頗似華山放馬後。禮樂三千煥文物。淸商流徵迭交奏。萬轉千回狀難悉。多情㝡後界面調。㤪思哀音不終極。花間啼血古帝魂。澤畔詠蘭纍臣魄。襄王雲雨十二峰。零威化鶴三千年。吹之未了聽之悲。使我有淚雙漣漣。長安自古盛繁華。疊榭層楹開甲第。金樽芳燭綺羅筵。燕腰趙質相連袂。此曲曾向此中吹。豈知天地俄翻覆。幸今寰宇屬澄淸。挽河一洗亂時迹。五陵佳氣復葱葱。大平從玆還有像。煩君莫辭吹一曲。足使幽懷舒以暢。愀然整襟復三弄。恰似寒谷生陽春。曲終人散月欲落。一天風露生衣巾。</text>
<title>高宴行</title>,<text>長安豪貴薰天富。華堂寘酒張高宴。佳賓聯袂來如雲。珠履翩翩躡錦薦。羅幃繡幕掩香風。金盤玉案珍羞錯。秦箏趙瑟聲轟轟。酣歌醉飽日爲樂。君不見南鄰貧人貧到骨。茹草含糗恒不足。一生羞向貴人乞。枯死蓬蒿人豈識。</text>
<title>葱秀山</title>,<text>葱秀之山何穹嶐。蒼厓削立臨淸流。泠泠泉脉漱石縫。噴珠瀉玉散不收。應有坤靈釀靈液。主張神權能散發。寒如雪花淸如氷。元精湧出自活活。阿誰好事尋其源。凹然斸石爲洿樽。涓涓滴溜自盈科。酌而飮之淸心魂。瀛洲有客曾來賞。鐫以大字留仙蹤。影醮溪心照明月。煌煌瑞光驚魚龍。道左亦有雙螭龜。銀鉤歷歷排星斗。山光潤發草木輝。至今神物應呵守。朅來摩挲吟賞久。爽然若吸金華液。日暮飄然拂袖去。嵐翠滿衣濃黛色。</text>
<title>九龍潭。與宋書狀仁及，成評事時憲同浮。</title>,<text>千仞深潭岩底黝。雲從潭起腥常浮。認得獰龍斯窟宅。變化自在常戲游。我挾天風駕飛艎。叩水覓龍龍不起。若爲借得任公釣。餌以無義氣男子。鉤登蜿蜒剝鱗甲。旋取霜鋩斫爲膾。滿酌南冥千斛酒。蕩滌窮愁割肝肺。</text>
<title>蔡僉知歌 幷序</title>,<text>久客龍灣。屢見蔡僉知元國在旁常作盲戲。或爲無聲舞以爲謔。足使我少遣長夏孤寂之懷。於是戲作蔡僉知歌。蔡僉知氣矍鑠。鬢有玉環腰紫帶。入則護軍出僉使。有何不可爲此態。頓無花柳奮風情。猶稱折衝僉知名。往往逢人誇所能。埴試爲冥途盲。冥途盲看可喜。誰似醉起婆娑舞。婆娑舞人絶倒。使我足忘流金苦。君看世上滔滔頂玉人。不如此者知是誰。但可與之酒而供一玩。君莫笑蔡僉知。</text>
<title>龍岡客館。荷花盛開。仍賦賞蓮詞。柬主倅韓而善令兄。時七月望日。</title>,<text>檻外芙蓉花滿池。花開婥妁葉參差。翠袖紅裙誰得似。不是江妃卽瑤姬。盈盈嬌臉映淸淺。含笑含嚬工宛轉。芳容泣露尙㤪誰。別有深情如未展。酷憐明月今夜好。皎皎寒光十分皓。三更風露滿衣香。疑伴屳娥醉瓊島。</text>
<title>在龍灣。有琵琶師吉福。以盆菊來餉。喜而愛玩。半夜爲書狀黃直之所竊去。明日始知。賦此以嘲。</title>,<text>我有一盆菊。交開紅白黃。酷憐歲暮姿。尋常置在傍。敬之不敢褻。日夕襲馨香。夜半有人竊之去。開戶視之今也亡。我初憤盜行詐至於此。輒欲捕治懲其狂。旣而釋然悟。又復翻然喜。此物自是花之隱逸者。姱節豈混桃與李。凉秋九月天雨霜。百卉萎折無顔色。爾獨不受寒威加。粲粲開徧黃金萼。洛陽多少富貴家。競賞千紅復萬紫。阿誰愛汝入骨髓。獨見晉代陶徵士。知其美而愛之篤。不有君子誰爲此。始知此盜亦非庸衆人。豈與瑣瑣穿窬比。况今末俗混混濁滓流。肆行不義不知耻。禦人國門殺越人。網漏固多全首領。甚至詩禮發人塚。竊人祿位以爲幸。今焉此盜異於此。解愛此花獨爲霜下傑。或者其意盖有在。無乃取之欲勵風霜節。又况大塊茫茫産萬物。萬物莫非天之物。盜天之物作己有。彼哉小智眞箇惑。壑中之舟澤中山。朝得暮喪相翻覆。豈以幺麽一花叢。謾悲得失攖心曲。自哂未了且自寬。呼酒汎英聊獨酌。</text>
<title>原州洪家池亭。荷花已衰。詠此有感。</title>,<text>橫塘秋暮凉風急。落盡荷花但荷葉。荷葉欹傾荷柄折。可憐有絲牽不絶。牽絲不絶亦可織。織絲爲衣竟誰着。欲贈美人人不知。天涯明月空相思。</text>
<title>長安寺沙門。四天王塑像。</title>,<text>長安寺門臨水上。左右列以天王像。丹碧渾身貌甚獰。瞋目祖胷屹相向。一則口吐蛇蜿蜒。一則足踏人背肩。其餘二者各異狀。或執刀劍或戈鋋。似有鬼物依作怪。睇視更覺神𢥠然。問之寺僧何以故。答云玄理莾回互。諸天化機此生張。特爲聖尊來擁護。其言誇誕且無憑。聽之未終翻生憎。安得千鈞鐵如意。撞碎此物仆諸地。刮絶汝家荒唐說。如見靑天覩白日。</text>
<title>過佛地菴。望毗盧峯。</title>,<text>不是進步脚未健。秖緣立志欠堅定。始擬騰身一蹴登。及到峯前怠反勝。重來難▣此來休。悵望邦堪頻引領。登山猶是一細事。願作平生從善警。</text>
<title>讀莊子</title>,<text>漆原傲吏眞天人。生而非生死不死。遺却形骸與道俱。天地萬物一馬指。無窮之門在何方。無何之鄕幾萬里。長揖洪濛遊於斯。出入怳惚不可測。吐出高論何崢嶸。奔放浩漫莾無極。轟如厲風號萬竅。崒若衆峰擎蒼昊。奇處鼓舞騰虬龍。妙處粧點籠花草。筆端千變又萬變。層層疊疊狀難悉。說盡人所未嘗說。自在天機活潑潑。一讀爽我諸煩惱。再讀換我塵土骨。冥然入我混茫域。不啻飮氷忘中熱。家在長安大道周。門前車馬如雲屯。膏耶火耶長自煎。誰喚大夢醒群昏。便欲脫身跨大鵬。逝與此老遊崑崙。</text>
<title>以灘隱竹眞二幅。求換魚見夫梅影。</title>,<text>我有二幅瀟湘姿。蕭森活葉交離披。有時掛壁凝神對。翻疑坐我瀟湘湄。尋常愛玩豈忍舍。縱有萬金難第價。聞君新得羅浮眞。出自咸從妙筆下。跡留人間魂化鶴。儀形杳杳隔冥漠。世稱竹弟梅爲兄。寧以存亡差重輕。我今贈君君不違。無分彼此俱忘形。人生一世等是幻。空色何嘗辦眞。但願日日共對精神看。覷破眞泯然歸一串。</text>
<title>宿陰竹</title>,<text>畿縣大小三十七。屈指殘縣竹居一。土瘠民貪自古然。亂後無堪剝膚骨。重以豪家置園庄。凌弱紛紛爭恃強。田有膏腴必抑奪。民無勢力必逋亡。蕭然十室九就空。寂無烟火唯蒿蓬。以致官家不成形。守土雖善難爲功。我自中原經一宿。對案魂驚不忍食。邦畿自古民所止。王澤所先風化始。斲盡根本不知恤。誰執厥咎嗟已矣。輒欲刳肝瀝余血。泣向靑天訴白日。閶闔茫茫不可通。中夜轉輾心如結。八路如今一沸鼎。蹙蹙生靈靡所騁。非無一段轉移機。其奈匪人徒弄柄。雙闕連雲高百尺。城邊枯骨如山積。咄咄不覺逮明發。杜宇一聲殘月白。</text>
<title>以受訊傷處。示融兒。澤風曰。悼詞苦語。直寫胷懷。足使姦臣𩲸動。志士淚隕。</title>,<text>我有兩脛如枯竹。擇地而蹈未嘗跲。通津要路尙却步。何况旁從捷逕躡。每念父母全而生。兢兢常戒淵氷行。一朝奇禍意外至。天日在上誰見明。威顔咫尺迅雷烈。血濺彤庭山岳裂。纔過數月孝子殞。江東居士人趙國良。受學於曺芝山好益之門。孝行純至。國家嘗旌表其門。至是以非罪死於杖下。 未滿三旬棘人折。善山進士高太虛。乃翠屛應陟之從孫也。方持父表。亦枉死。右兩人與我同日受訊。 洪恩獨及積釁躬。不乃神佑冥冥中。足知聖心悶臣惛。戒臣立脚風草同。斯非罪臣是勵臣。敢忽砥柱期吾身。佇看洪波勢滔天。截峙撑空磨不磷。方信微躬傷到骨。眞箇臣身玉成日。煩將一語答聖恩。丁寧更與吾兒說。</text>
<title>送克休赴關東幕</title>,<text>鶉尾分墟大嶺東。川渟嶽秀氣冲融。由來靈異神仙府。儘有乾坤造化功。湖納海潮鋪學鏡。石經天斧削成叢。松含虛籟崩濤壯。崖誌奇蹤古篆紅。亭瞰溟波看日浴。寺開靈境認神通。香埋古澨碑空斷。琴破寒松曲謾工。肅愼奮墟迷歲月。蔚陵孤島在溟濛。紅粧事逐行雲散。石澗名隨逝水窮。勝踐至今爭入畫。仙山從古最稱楓。高撑積氣微茫外。遙揷神光盪漾中。一萬二千峯盡玉。奔旋層疊勢磨穹。石舟事誕傳何妄。無渴名存語涉空。埋蘚字漫徵逸老。楊士彦號天逸。刻大字于洞石。 漏雲湍急落奔潨。卽萬瀑洞 三韓方丈言非謬。天笁金剛號偶同。誰向毗盧能穩踏。自非眞骨㢠難翀。曾聞王子乘黃鶴。更見儒仙躡彩虹。步闊鵬程神變化。材堪蓮幕竟登崇。丹崖瑤草行將拾。白日層霄氣可冲。騎省奮遊輸一夢。晨赮丹陛拜重瞳。興飄踈雨鳴沙句。身跨金鞍玉絡騘。路指虛無疑挹灝。簫橫汗漫若排風。逍遙世界形如蛻。解化塵埃迹似鴻。自笑吾生衰轉甚。莫隨君去恨何終。空將素髮悲潘岳。欲鍊丹砂愧葛洪。懷到臨分增悵惘。筆緣雕句未牢籠。翩翩黃鵠靑冥擧。肯向人寰憶壤蟲。</text>
<title>送冬至使鄭景任赴京。時余以敬差將作楓岳遊。緫四十二韻。</title>,<text>大明天子坐明堂。神化旁流聖筭長。文物百年興禮樂。山河萬國共梯航。遂令左海箕檀域。均被中天日月光。錫予便蕃恒不替。包茅絡繹幾相望。瑤圖奏瑞符膺赤。玉管吹灰律應黃。動植競欣逢道泰。洪纖咸喜頌時康。茲掄信使憑重譯。遠赴天閽賀一陽。簡自淵衷公獲選。才非專對孰能當。精璆美璞渾符彩。儀鳳威凰表異祥。際會風雲神變化。文章星斗燦光鋩。紫宮旋坐嬋姸誤。丹壑聊裁薜荔裳。俄授左符投嶺嶠。可堪歸夢泣嵩邙。重离繼照言無伏。瀝血封章語涉狂。未信聖明踈骨鯁。卽看雷雨渙江湘。載瞻玉扆承綸紼。旋駕飈輪指帝鄕。學富周詩三百誦。地窮燕路四千彊。經過夷夏橫分界。領略隋唐戰伐塲。鴨水洪波奔浩渺。薊門煙樹接微茫。鶴飛遼海空留柱。鹿逸長城笑覆隍。山峻醫閭欽禹績。節高孤竹愴殷亡。昭王臺古人何在。丞相祠存草自荒。聲斷悲歌誰更續。香埋俠骨轉凄凉。盡將今古消沉迹。都付英䧺感慨膓。漏罷五更開鳳闕。臚傳三唱引鵷行。葱蘢瑞日明金掌。縹緲晨赮擁玉皇。壹氣絪縕潛發育。群公蹈舞祝陵岡。風移彩仗龍蛇動。樂闋雲璈鳥獸蹌。在昔觀周唯季札。當時華國說文昌。生爲男子寧拘束。辦了奇觀儘激昂。蛙坎自嗟同蹩𨇨。鵬圖空羡快飛掦。夙聞靈境稱楓嶽。長憶眞屳有永郞。政値高秋持繡斧。新承溫命別含章。層雲絶壑胷宜盪。訪道尋仙願可償。袖裡靑蛇愁鬼魅。篋中丹訣替糗糧。吟筇乍指鳴沙路。淸夢先飛鏡浦艎。好把毗盧落吾手。倘移叢石置君傍。行逢子晉乘鸞擧。且揖浮丘駕鶴翔。自是多生仙有分。休言此別老堪傷。騰身轉覺三天近。飛步何勞六攘。西去定誇今博望。東歸自詑後安詳。孤烟落日離筵晩。衰草長程別意忙。他日歸來誇所得。相看一笑倒奚囊。</text>
<title>寒岡先生挽</title>,<text>東來一脉到烏川。接武相承有五賢。繼起疇能遵往躅。先生最晩契眞詮。微言夙自雷龍得。面命躬從玩樂傳。探賾多方非汎濫。硏窮造極儘精專。初循階級期窺閫。漸到高明不雜玄。凝定政由充積厚。始終尤見脊梁堅。蓬門原憲貧何戚。瓢飮顔回樂更全。擬答聖恩雖暫出。動違時好便言旋。皇王事業從誰試。零落烟霞共所憐。橫謗尙咻雙表直。衆論方定一書編。英靈縱逐眞元返。光彩應隨日月懸。勤仰斗山誠豈淺。漸慙塵土撥無緣。坐孤夙尙悲窮路。欲理餘音悼絶絃。猶幸去年陪末席。同消半晷瀉幽悁。琅然警咳俄成訣。宛爾儀形忽隔泉。已覺餘生迫遲暮。倘蒙冥佑少瑕愆。春回泗岸梅初動。雪盡倻川柳始姸。節物漸新人事異。謾將長慟奇毫宣。</text>
<title>直分司。記所見。</title>,<text>橫廊寂寞鳥聲哀。晴晝空庭掩草萊。淸切地曾司出納。荒凉歲久聚塵埃。燕尋奮主投簾隙。蝶趁殘花戲砌隈。水涸銅龍宮漏絶。香銷金鴨篆灰堆。蕭條物色同南內。陟降英靈泣夜臺。白髮孤臣潛下淚。不堪萱草滿階栽。</text>
<title>江城子 代人行</title>,<text>淸心樓下別君時。朔風吹。雪花飛。猶記臨分脉脉淚雙垂。海誓山盟那復道。兩不見。但相思。怊悵碧天滄海月如眉。㢠臨君。分照我。多少恨爾不知。</text>
<title>釵頭鳳</title>,<text>驚魂別。佳期歇。幾回明月盈還缺。朱絃斷。流光換。一宵孤夢。數行歸鴈。漶漶漶漶。心如結。燈將滅。洞房如水衾如鐵。憑書案。垂羅幔。沉憂成緖。積愁難筭。漫漫漫漫。</text>
<title>更漏子 送別</title>,<text>壠雲黃。邊草白。斜日一聲羗笛。流水急。暮鴻驚。北梁傷別情。人將散。魂先斷。悵惘征衫誰挽。天際路。塞垣秋。去留多少愁。</text>
<title>長相思</title>,<text>水氣寒。夜氣寒。衾鐵稜稜夢未闌。兩情知幾般。信手彈。促手彈。彈罷更深燭漸殘。魂歸招不還。</text>
<title>浣溪紗</title>,<text>憶昨郵亭結好緣。別來重覺日如年。更憐孤月缺成弦。枕漬蘭膏消未盡。席留花暈看猶圓。使人安得不膓煎。</text>
<title>望遠行</title>,<text>奮恨新愁問幾重。又聽一秋鴻。悲歡忽忽十年中。雲雨覔無蹤。石有爛。海應枯。深盟密約那渝。只緣人事喜崎嶇。後夜佳期也難孤。說與海天月。分照兩情無。</text>
<title>酒泉子</title>,<text>一別音容。重覺暮春將半。夢難圓。魂不返。錦衾空。燭殘孤舘影相伴。若爲緣未斷。楚雲邊。湘水畔。會相逢。</text>
<title>定西番</title>,<text>離合政如雲聚散。離必合。合還離。事堪悲。○芳草夕陽橋畔。綠楊千萬絲。那似此心撩亂。憶君時。</text>
<title>望江南</title>,<text>魂已斷。深院落花時。新燕撲簾春晝永。綠楊如畫舞千絲。凝望爲伊誰。○魂不返。南浦草靑靑。無復更論生死誓。此生難卜况他生。嬴得淚雙橫。</text>
<title>漁家子</title>,<text>水西來。山北走。津亭斜壓西城右。浦雲邊。山雨後。落日依依楊柳。○喚名姬。古美酒。風光挽我淹留久。趁鷄鳴。回馬首。怊悵玆遊難又。</text>
<title>擣練子 思歸</title>,<text>風峭峭。日凄凄。客子懷歸意轉迷。心似冷灰吹不煖。謾搜新語續前題。</text>
<title>長相思 閨怨</title>,<text>水風淸。夜雲輕。孤舘愁人段段情。况聞征鴈聲。○露華零。月華生。一曲秦箏夢不成。脉脉度殘更。</text>
<title>憶王孫 冬日思歸</title>,<text>霏霏凍雨又凄風。病擁燻爐火撥紅。藥餌無功歲律窮。信難通。聽盡數聲天外鴻。</text>
<title>生査子 冬日</title>,<text>玄威近小寒。積霧連天黑。短景苦無暉。客子衣裳薄。南至已云過。風雪猶饕虐。暖候幾時回。却問梅消息。</text>
<title>點絳脣 閨恨</title>,<text>金鴨香殘。銀燈半滅羅幃冷。夜深人靜。相伴唯孤影。奮歡無蹤。新綠生銅鏡。都由命。孰非前定。但拭千行逬。</text>
<title>浣溪紗 詠燕</title>,<text>含却香泥度粉墻。趁花穿竹去來忙。爲緣營壘語雕梁。○風暖園林春意晩。日長庭院午陰凉。只知棲息有華堂。</text>
<title>又別軆浣溪紗 詠劍</title>,<text>袖裏靑蛇繞紫鋩。曾經百鍊擅精綱。寶匣十年。嗟未試秘龍光。○纔報蠻烟收海國。復聞胡騎遍遼陽。當道豺𧳓。憂更切淚沾裳。</text>
<title>子夜歌 一名菩薩蠻。憶湖舍盆梅。</title>,<text>盆梅種在湖堂裡。花開趁臈淸芬起。皎皎出塵姿盈盈。氷玉肥。○故園何許隔。千里空相憶。歲盡霜雪繁。天涯勞夢魂。</text>
<title>如夢令 憶昔年所栽斑竹。</title>,<text>窓外數叢斑竹。歲久森森如束。苦節耐風霜。玉瘦瓊寒渾一色。蕭索蕭索。誰復慰渠孤寂。</text>
<title>訴衷情 憶碧桃</title>,<text>仙桃品格擅仙標。貞白壓瓊瑤。當年手栽階畔。明艶映雙條。○關路隔。歲華遷夢迢迢。斜風深院。細雨空庭。魂去不須招。</text>
<title>採桑子 一名醜奴令。詠雪。</title>,<text>頑雲凍作飄空絮。皛皛漫天。舞態回旋。着樹俄成幾樹綿。○群峯束起瓊瑤障。幻境無邊。高聳吟肩。興在山陰訪戴船。</text>
<title>卜筭子</title>,<text>臈盡歲華窮。愁病催人老。坐擁重衾悄無歡。萬事翻成惱。○天際塞鴻聲。夢裡鄕關道。脉脉思量魂政斷。窺簾霜月皓。</text>
<title>好事近 更憶盆梅。臘後三日。</title>,<text>手斲小梅叢。栽却盆中歲久。趁臈淸芳方綻。幾耐寒孤瘦。○新年應待主人歸。冷艶開依舊。怊悵雪霜標格。惜佳期重負。</text>
<title>憶秦娥 苦寒</title>,<text>寒威冽。長安路上飛殘雪。飛殘雪。千村萬落。閉門人絶。○新正自古稱佳節。愁多秖覺心如結。心如結。萬般思量。便成嗚咽。</text>
<title>謁金門 立春</title>,<text>窮陰散。物象暗偸新暖。乍見堅氷隨處泮。嫰黃浮柳眼。○一氣尤無間斷。試更對燻爐看。却向前溪行緩緩。蒲芽生匝岸。</text>
<title>淸平樂 有懷</title>,<text>同嘗憂患。再閱星霜換。一隔參商魚鴈罕。叵耐眼穿膓斷。○客窓深夜。孤燈入簾。風露生稜。耿耿通宵。歸夢覺來。欲記無憑。</text>
<title>更漏子 憶兒</title>,<text>眼如星。肌似玉。墮地嶄然頭角。纔學語。便呼爺。別來爲日多。○額垂髮。肩穿褐。顚倒牽衣嗚咽。長在目。曷能忘。哀猿空斷腸。</text>
<title>阮郞歸 自敍</title>,<text>東風吹暖雪初消。嬌黃生柳條。物華撩意轉無聊。鄕關入夢遙。○恩未報。罪難饒。追愆骨欲銷。蒼天臨下大陽昭。只宜歌且謠。</text>
<title>畫堂春 憶弟</title>,<text>春回百物総芳華。可憐荊樹分花。鶺鴒無侶鴈孤飛。形影隔天涯。○入夢謝池草綠。通宵姜被寒多。驚魂飄散落誰家。關路橫斜。</text>
<title>武陵春 春雨啼禽</title>,<text>暄暖春風吹院落。小雨下廉纖。紅杏梢頭脉脉霑。香霧濕重簾。○更有百般禽語嫰。睡思攪來嫌。忙把銀箏弄指尖。多少恨曲中兼。</text>
<title>靑衫濕 有懷</title>,<text>澗氷消盡新芳嫰。物色轉春姿。政當問柳尋花叵耐。坐負佳期。○餘生迄可。行休其奈。跡似羈雌。江梅想已開還落。空費相思。</text>
<title>海棠春 有感</title>,<text>人間何日風波止。日復日無時可已。巨艦尙難容。一葦那能試。○怒濤未息疊浪再起。出沒黿鼉競戲底。處是通津。却問操舟子。</text>
<title>浪淘沙 詠巢鵲</title>,<text>含木搆新巢。用意勤勞。漂搖風雨樹顚高。飛去飛來晨復暯。相喚相號。○牖戶更牢堅。怕有猿猱。佇看祥慶水滔滔。倚伏從水如晝夜。不爽秋毫。</text>
<title>錦堂春 望終南山</title>,<text>晴後俄成翠黛。晩來看作靑螺。儀形相對如相語。柱笏意如何。○鳥倦飛雲有態。夕陽半抹晴霞。悠然展眺忘言處。渺渺碧天遐。</text>
<title>朝中措 詠櫻桃</title>,<text>團團朱實火齊紅。的皪更玲瓏。細看勻圓如許。儘是一天工。○瑛盤月下。仙厨風味。好事成空。時物至今猶在。嘗新洗盡塵胷。</text>
<title>秋波媚 一名眼兒媚。遆承旨後有感。</title>,<text>纔別佳人戀佳期。再會問何時。渺渺蓬山。漫漫弱水。靑鳥來遲。○情緣恰似銀甁水。繩絶復奚爲。愁腸只學隨風亂絮。掛樹遊絲。</text>
<title>賀聖朝 過忠州有感</title>,<text>忠原背嶺稱雄府。據山河險阻。千年天塹。一江東下。一江西注。○興衰翻覆紛紜。沿革幾番風雨。淸明佳節。夕陽征路。行人弔古。</text>
<title>柳梢靑</title>,<text>渚草初靑。汀花政發。客向長安。逝水悠悠。遙山簇簇。行路漫漫。○臨歧更住征鞍。日將歇春愁萬般。袖裡陰符。百歲易徂。餘生幾許。願學還丹。</text>
<title>西江月 暮春</title>,<text>昨夜顚風急雨。今朝綠暗紅稀。透簾香霧濕霏霏。萑葉漸舒鸞尾。○莫戀翻階芍藥。徑尋滿架薔薇。直須終日醉扶歸。百歲歡娛能幾。</text>
<title>萬年歡 送張元帥有序。</title>,<text>皮裡詩書。並忠肝義膽。偉器英略。曾被眞龍。預識應時才局。剩蓄經綸大策。屬強虜憑陵沙漠。勤天討歲歲年年。相持勢似掎角。○宸衷已卜。干城便舍此誰某。躬親推轂。暮草離亭。蔽日高張雲幕。肅穆威顔咫尺。玉觴滿金莖霞液。恩如許粉骨何酬。尙方新賜蓮鍔。</text>
<title>虞美人</title>,<text>流鶯初囀淸和節。柳絮飄如雪。薰風拂面水軒凉。睡罷更憐雙燕語雕梁。新裁白苧如蟬翼。穩貼凝白。含嚬不語若爲情。怊悵一年芳草。杳歸程。</text>
<title>踏莎行</title>,<text>一帶瑤川。千峯錦葉。高樓人倚闌干立。舊歡如夢水悠悠。緗簾日暮西風急。○翠竹煙籠。黃花露濕。撩懷物色吟邊集。休將㤪曲篴中吹。滄溟怕有潛蛟泣。</text>
<title>統軍亭賦</title>,<text>溘予乘此天風兮。奄弭節於龍灣。徵象緯於鶉墟。按地理之回環。有亭翼其高峙。擅雄觀於東韓。襟鴨江之奔流。望遼野之莾蒼。揖鳳凰之積翠兮。對馬耳之高嶂。臨大陸兮極浦。睠龍荒之絶塞。通霧雨於薊門。引舟航於萊海。旣臺隍之壯麗。又地府之雄腴。據一面之重扃。控萬里之氊區。絡朝宗之冠盖兮。紛相望而委輸。茲夷夏之界分。最臨觀之傑特。盍登茲而相羊兮。聊娛懷而游目。况朋簪之斯盍。盡東南之群英。喜四美之旣具。欣二難之亦幷。披荷衣兮陸離。曳明月兮琳琅。倐飄然而上征兮。俯飛甍之輝煌。屬霪霖之乍霽兮。澹天宇之寥廓。收烟塵於荒戍。捲氛陰於大漠。天吳舞兮鮫鱷騰。龍蜃噓兮黿鼉戲。羗管悲兮日暯。夕風急兮波起。繽景象之萬千。攬不遺於一指。忽停杯而俛仰。撫蠻觸於今古。歷檀箕而句麗。幾強呑而弱吐。哂隋唐之窮黷。憤遼金之蹂躪。纔朝得而暮喪。爛魚肉於鋒刃。壯乙支之智勇。義安市之有人。閱過客於逆旅。混芳臭之成塵。韙我王之畏天。勤事大之盡誠。荷神化之東漸。致彊域之底淸。關不閉於行旅。貨自通於商賈。古壘夷兮田野闢。邊警息兮民按堵。樂此亭之優游。亦聖恩之所賜。重呼酒而引滿。寄遙思於千里。</text>
<title>聽鑪堂賦</title>,<text>夏山子構一堂。臨曠野背崇岡。正面勢恢軒楹。燠而曠通虛明也。質而不麗。存大朴也。堂成而命之以名。揭聽鑪而爲額。有客叩余。請詳名堂之義者。予曰噫嘻。子獨不見之昆吾之鐵冶乎。有鑪斯開。吹噓橐鑰。徵祝融招太白。役眞宰驅巨靈。煽二七之奕焰兮。鎔四九之精英。或爲湛盧。或爲巨闕。或爲矛爲棘。或爲鉤爲鎩。或爲處囊之錐。或爲吹毛之鍔。咸各盡其巧適其用。而似有不犯乎人力。洪纖利鈍鉅細長短。無不自有定分兮。疇敢不聽所命而安焉。偉哉夫造物之賦予。正猶洪鑪之陶甄。雖吉凶榮辱。萬之又萬而不一兮。其參差不齊者。盖莫不由乎元化之工。而賢愚貴賤之殊品。孰不一出於陶鎔之中隨其本分。而苟有所無可奈何者。殆非用智而求獲。嗟予禀命於此鑪。順所受而自適。其所以窮我達我禍我福我者。有命存而不可易。惟一得與一喪兮。冥有機兮莫測。其悲其喜。一聽乎命物者之處分。又不可以容吾私也。樂哉斯堂。鑪其命我。耕而食兮不至餓。績而衣兮不至寒。眼無俗物身自閑。心無俗慮意自休。時登堂而流眄。謝㤪尤而優游。山擁翠而糾紛兮。水橫練而奔流。雲出岫而有態。月昇空而揚輝。春容舒兮潤物華。秋氣肅兮消烟霏。紛耳目之娛嬉。孰非鑪之所賜。或者鑪其偏我而厚餉。非我有求於鑪而得此。吾將聽彼之與我者而樂之。寧以一毫於物而爲之膠牿也哉。又何必踰分而妄求。自同乎不祥之自躍。迺歌曰。通亦鑪。塞亦鑪。屈伸亦鑪。深淺亦鑪。已乎已乎。曷之聽乎。馬失塞鹿在隍。欣歟戚歟有彼蒼。曷之聽乎俱茫茫。</text>
<title>月落萬川賦</title>,<text>靜觀子遡一源窮萬象。冥搜顯微。默契俯仰。盈兩間鉅細與洪纖。盖莫不一寓目而反諸理。少焉羲曜西沉。游氛旣止。悠悠兮長夜。澹澹兮玉宇。忽素魄之昇東。漸轉空而亭午。淸輝射兮九萬里。苟容光則必照。爾乃舒冲襟騁遐眺。遊精神於物表。挹灝色之澄澈。仰而觀之。上有一月。俯而察之。下有萬川。無川無月。無月不圓。團團瑩瑩兮。到處皆然。孰非懸空之一影。雖川流有萬不同。渾是一輪之涵映。能近取譬。古之人不我欺。盖自太一始判。爰爲兩儀。由兩而分。千兒萬孫。逾大而逾小。逾細而逾繁。氤氤兮氳氳。生生兮化化。飛者走者。動者植者。陶甄兮坱圠。幾形形與色色。自其散爲萬殊者而觀之。則縱厥類紛紜而綜錯。然此理有生同得。無不各具一太極。始焉根於一而爲萬。終亦會其萬而歸一。孰知萬彙之流形。総該括於一本。况吾人得其秀而㝡靈。具衆理於方寸。其寂也虛明靜一。無一分之欠缺。其動也神妙不窮。應萬變而酬酢。惟全體與大用。一以貫兮無餘。始知幾叟之一言。得濂溪微旨於圖書。雖然川之所受者影也。處處皆虛。物之所賦者理也。箇箇皆實。援彼虛而喩此實。無乃語涉於怳愡。願吾黨味此語者。不以辭而害義。毋馳心於高妙。但用力於實地。使虛靈不昧之體段。不受晦於禪門之些滓則幸矣。</text>
<title>次歸去來辭</title>,<text>歸去來兮。微昔人吾誰與歸。路東西而揚泣。絲白黑而墨悲。悼余生之旣晩。傷前事之莫追。武何爲而作箴。蘧胡然而知非。結藏蘭以繼佩。攬蘅若而爲衣。睠洛臯之陂陀。分象緯於少微。有厓截峙。有水崩奔。朅來卜茲。茅茨衡門。收拾萬象。爲吾之存。日月扃鐍。江湖杯樽。景前修之逸軌。尋所樂於孔顔。惟簞食與瓢飮。是本分之攸安。旣無怍於俯仰。寧枉費乎機關。知通塞之有命。覺前後之異觀。時掩卷而冥思。遡淳風而不還。緬勳華其旣遠。尙羞稱乎齊桓。歸去來兮。盍於此而優游。彼倘來之榮辱。非苟免而安求。隨素履之平坦。足自適而忘憂。豈必峩冠於廊廟。展平生之鴻疇。寄迹海鷗。比身虛舟。或放情於烟霞。或散蹤於林丘。悟行止之在我。由得坎與乘流。撫寒暑之往來。識死生之浮休。已矣乎。人生得意不多時。歲月駸駸豈少留。亦何爲踽踽迷所之。酒能陶性命。歌以曠襟期。聊晨往而暯歸。亦旣耘而且耔。授鳴琴以祛累。伸雅懷而爲詩。古之人不我欺兮。自信愈篤又何疑。</text>
<title>日暮道遠賦</title>,<text>後昔人於千載。悵余生之遐僻。緬宇宙之博大。慨予行之安適。余幼好此遐征。企駿步於古先。瞻往躅於高衢。喜康莊之在前。隘八荒於房闥。視九州如咫尺。夫何遠之有哉。擬擧足而可臻。巾征車而出門。趁羲馭之寅賓。御翩翩而載驅。整勁翮而言邁。赫隆景之當中。路如砥而無礙。羗漸進而及遠。豈一蹴而可造。展吾步之從容。冀閫域之獨到。忘余力之不任。歷阻絶之曼曼。何意促而路迂。奄白日之向晏。望脩程而尙遠。時曖曖而已晩。按余轡而延佇。仰黃道而一嗟。無夸父之疾足。乏旋羲之魯戈。迫遲暯而彷徨。奈吾行之猶遐。豈余心之憚遠。悲逝日之不與。忽却步而弭節。恐行迷而失所。望崦嵫而幾何。懷朕情而欝欝。獨臨路而惘然。悲相道之不察。折若木而容與。攬餘輝而若失。然蹈道之有方。在不輟於行遠。將陟遐必自邇。是前脩之明訓。豈中道而改路。忽自畫而章皇。縱前道之脩遠。時亦猶其未央。窮日力而可行。余胡爲乎遑遑。及年歲之未暮。庶景行而景止。苟進進而駸駸。尙桑楡之可企。惟勇往之在我。詎幽昧之是憂。彼捷徑而窘步。亦往哲之所羞。銘誓言而不背。免擿埴於冥行。亂曰。遵彼周行。我日斯征。日之夕矣。道何阻脩。歲不我與。我思悠悠。人亦有言。其進吾進。吾將行矣。敢不自盡。</text>
