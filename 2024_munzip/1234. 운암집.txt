<title>同許小隱 惇 眞字沒韻</title>,<text>吾性賦於天。渾然一理眞。隨感藹四端。敷敎敍五倫。一毫有不足。萬物備於身。除是有爲者。必曰舜何人。定復性命初。何患文質彬。蚩蚩自安棄。滔滔胥及淪。狂愚禀三疾。貪嗔蒙六塵。孝不親父子。忠豈義君臣。宦路塞茅茹。昏時違葉蓁。畢竟雖人獸。厥初均天民。聖人特憂之。乙枕回首頻。親遜噫全未。秩叙誓同寅。徽典於變雍。底豫豈頑嚚。禹饋十爲起。湯銘三曰新。慙德猶未已。大首實癸辛。一夢感良傅。三幣獲聖莘。待淸避二老。靖獻安三仁。否泰命不常。損益禮相因。天誅固在牧。聖業肇自豳。雍容賢委蛇。信實胤嗟麟。罝兔于施逵。秣馬言採薪。及弟施無猶。共友德有隣。梧鳳拂羽翽。藻魚揚尾𩺵。匹婦不獲所。遠夷盡率賓。天淸甲子夜。日晏辟雍春。風雅民俗皥。誥誓聖誨諄。帝則不識順。王道無偏遵。夷夏戴四海。天地薰一甄。聖德極高明。樂敎大成均。洋洋復巍巍。俯仰化無垠。復有天縱聖。爲問楚南津。視聽顔竪旗。敬忠師垂紳。文武何等訓。一朝逮狂秦。谷寒花滿苽。經古火生燐。正聲一掃迹。異說競反唇。文俳漢倚馬。性惡楚鳴荀。虛無老啓關。寂滅佛回輪。生民亦何辜。風俗不復淳。伊憎天猶夢。能語鬼曰峷。吾道直如縷。無往不受痻。奎運當天心。五星聯珠晨。遺緖復續魯。大樂竟還閩。井虹爲之兆。白赤自天申。眞積尙皜皜。善誘復循循。義精發揮細。德成薰化神。喫緊爲人處。切切復肫肫。我東僻且蕞。侯度典貢珣。崇靈已肇檀。積荒未闢榛。地陋欲居孔。學悅未變陳。箕聖哭蒼桑。白馬問諸濱。罔僕忍西向。避地肯東廵。錫範演鳦龜。變俗馴鴽鶉。世稱小中華。穢貊始氳氤。末運逮麗羅。正學混玉珉。萬歲仙李業。何彼穠矣辰。旱麓早晏化。皇華遠邇詢。人才斯爲盛。退栗醇乎醇。金聲鏘无缺。王質磨不磷。周道直如砥。乘馬不復迍。允釐世皥煕。敬敷民遜親。尤翁重陶冶。嶺湖專席珍。逖矣我西土。學轍未嘗臻。明農禮義踈。摘句道理湮。堪憐舊演範。不免歸洪堙。一時遯菴老。講道設虎茵。奠楹忽夜夢。講林盡秋旻。作者寂不聞。天意何屈伸。有誰麤膓者。憂道不憂貧。顧余亡狀漢。自笑敢效嚬。資薄穿魯縞。欲厚抱楊緡。斤斲繩不中。籠養家莫馴。志學豈變愚。負耜合歸畇。狂妄不自揆。畢竟膽輪囷。禀才雖蒙昧。賦性本豐旬。昏愚覺便明。暴悍變則恂。彝則自天生。暴棄係聖嗔。不違卽顔愚。有爲亦虞嬪。覆簣尙進進。畫地豈踆踆。故此等精舍。松岑翠峋嶙。着眼索訓謨。折節務睦婣。擧足危履氷。下手儼承禋。生前道希天。斃後形歸窀。百行大義理。六籍妙經綸。聞一幸鯉對。識百敢任娠。白髮禁未鑷。玄理積如岷。照暗重磨鏡。斬釘屢唾鑌。殘課瑣瑣尾。私意趯趯㕙。講經櫝還珠。論理鐵混銀。桓道隔兩塵。軒珠墮九奫。躁忙涉黃槐。痴俗賦綠筠。洪鐘非筳鳴。胡猻見師瞋。雖欲下愚移。未免中途逡。周程棄我久。無以善自忞。慨然一回首。尼峰遠嶙峋。安得强輔者。講道細有論。有能習如鳥。無路訪維駰。傾廈頓失依。斷金更沒夤。寂寞坐雲菴。豪吟久未敀。灑然是日也。天風吹白蘋。雲冷鴈捲足。海遠鯉戢鱗。呼童掃三逕。信息轉入呻。有客何處來。冠峩儼幅巾。俯存感拳拳。遠枉慰侁侁。白駒鳴且縶。緇衣敞欲紉。求友聽鳥嚶。宴客看鹿甡。問君仗何意。夙駕辱駪駪。旣不志乎詞。又何事於錞。爲道聖人學。務實又文贇。吾性賦於天。厥初亦美洵。克培枝自菀。不磋玉何璘。書奕羊亡莊。驪黃馬遺歅。所貴乎五敎。無人復摩揗。周華逸笙吹。晉水賦石粼。有女南遊漢。無人東出闉。几杖禮誰操。金蘭交不掄。豈意受羲驪。未免歸越龜。故從古聖遊。學文復孝諲。聞來語意雄。髮聳皮欲皴。心田卓彼甫。可耦不可畛。道本費而隱。渠自任紛繽。造道還有要。寧退未可兟。克念又克敬。天君始儼宸。造衡也自權。等室須植桭。愼口檻守虎。畏事戰被袀。仁禮大規模。詩書好介僎。次第分逕庭。明白辨獐麕。物理無量海。心靈幾重楯。抽絲任百繭。拔毛盡九犉。溫繹自有序。盡尾又盡頵。所謂格致者。於是功告竣。反求入塗轍。車聲始轔轔。去惡尾落虯。好善首餙螓。發外色晬盎。侍側儀侃誾。鼎煑三山藥。衮補五色紃。擴充無復憾。文物自賁籸。家國一以貫。膏澤始不屯。夔粟子爲舜。勞撫伯有郇。女貞敢速獄。子惠肯涉溱。興弟賦葦苞。恤孤感葛漘。兒敢叱吠犬。友亦賦鴥鷐。鏘鏘岐鳴鸑。盈盈漢貢蠙。鳴苹鹿呦呦。集羽螽詵詵。爲其始關關。所以應振振。故稱蟹戴筐。誰謂鴻罹罠。馳騖路不賖。磨琢文始㻞。苟自本心推。何易又何礥。只見解迎刃。不復薰列𦟘。戒亡筮係桑。貴和琴斲杶。風勁豈摧山。霜嚴無柰菌。宣旅律和簫。遵晦寶懷璡。當路重倚較。見幾甘食蓴。此爲吾輩事。自弧以至輴。</text>
<title>遊灣陽。次崔孤松 奎夏 鳳坪八絶韻。</title>,<text>龜巖 二首神疇何等精。爲禹背文橫。胡爲乎此在。村老實無名。來從洛渚否。箕範備諸身。試看淸明夜。神光射北辰。桃園盡日武陵裏。別般春意閒。塵紛雖百沸。於我更何關。松塢珍重蒼髯老。渾然德意深。雪壓心堅鐵。風來響素琴。桑墩古人云此樹。王業亦能收。况我私家事。成就有何憂。玉泉數杯喫不得。奚啻頓精神。仙方知在此。霜鬢敢爭新。磐谷仙老儻來坐。輕雲亂瀑中。褰衣試一躋。塵慮灑然空。石瀨無限箇中興。波聲屬晩天。白𩿨知也否。拳足不能眠。蒼崖何事巖巖像。冲雲日夜浮。要支天柱重。卓立幾千秋。</text>
<title>敬次菊菴 金永祿 詩 二首○幷序</title>,<text>乙亥之夏。余自松隅齋還入雲菴。已有新安金老允亨氏。專枉待留者。已有日矣。袖出其先祖菊菴詩集與事蹟一通而示之曰。願得一語以壽其傳則甚盛惠也。余辭之不獲。遂披閱移時。警發多矣。而逐一奉和。庸寓區區。又題古風及事記各一篇。以謝其專駕委囑之意萬一云爾。此序內所次七言絶句古風長篇及事記。各以其類分附于下。以便考覽。扇面詩到此春秋義。孰如戰一塲。休言儒不腐。任與北風凉。夢中詩中興是誰績。河淸千一濱。有何毫髮效。臣亦叨麒麟。</text>
<title>贈康仁德</title>,<text>布袂一何薄。風寒路且幽。所以儒者事。竿步進前頭。</text>
<title>贈金煕叟</title>,<text>只在一心留。暫休不足憂。云爲早晏地。須着惺然修。</text>
<title>贈金敬德 幷跋</title>,<text>塵埃無好况。經傳有英雄。諒爾孜孜地。無令遺寸功。右絶乃賤作。而曾書以贈金秀才敬德者也。受之者不有以承當得此事。則初豈有見得不審而妄自揮染者也。不謂己卯夏。右秀才者自遠見訪。而復出此以示之。三復喟然。益有以感秀才之佩服不忘也如此。而余不似。愧無以發之也。然秀才其勉之哉。語曰。食無求飽。居無未安。敏於事。愼於言。就有道而正焉者。亦足以發其蘊奧。而不待他求矣。幸早晏孜孜於此。實無所遺寸功。而究竟不有所謂英雄者出自胷次。則文一實妄言自當。有以知之也。</text>
<title>贈金俊謨</title>,<text>晝耕夜讀書。此謂學三餘。董生何許者。不必讓乎渠。</text>
<title>和金雅韻 幷小序</title>,<text>爲若惠肯。誠屬意外。加之向道之意溢乎辭色。尤覺非偶。而兩絶詩貺。示意到底。拱掬區區。慰沃莫如。顧以叢冗。撥置不得。爲之逐篇報李則不容措及。故就拈一律。略效愚私。旋覺赧然不已也耳。吾彜自是眞。爲則便其人。况復慇勤誨。滿經意味新。</text>
<title>和鮮于進士韻 幷小序</title>,<text>辱臨已極榮幸。而加之以香詩之貺。於愚陋太不着題也。况其格力勁且有則。便如陽春白雪。往益調高。初非郢下樵牧所能上下其音也。然不敢掩拙。搆得一絶。有以塞了厚責之萬一也耳。七言律詩亦以類附下自來寂寞濱。無路做仁里。何幸靑牛過。粲然見老子。</text>
<title>新城浦。對船老鄭鶴。</title>,<text>問君何許老。江上一漁夫。短棹頗搖蕩。天然鵬海圖。</text>
<title>謝人送酒</title>,<text>何意數杯淸。慰渠雨路行。三廵非一醉。知味又知情。</text>
<title>客來獻唐 二首</title>,<text>海客愛山唐。對盤不屑杯。不如因所欲。故進四五枚。遠客來不易。禮當獻玉杯。貧家何所有。玉唐一二枚。</text>
<title>楡壇</title>,<text>壇楡碧如杏。移得泗洙春。况將仁義說。時習又日新。</text>
<title>浴川</title>,<text>束帶人欲狂。日爆汗如流。烟波一何淸。六月却疑秋。</text>
<title>習字</title>,<text>墨磨傾溟海。筆揮動風雲。盡敬寫古書。畫畫本心存。</text>
<title>牧童 二首</title>,<text>短笛閑無事。樹陰故不移。耕罷也應渴。驅牛向綠池。憶昔唐虞事。飮牛隨處移。我非洗耳者。也不汚人池。</text>
<title>打麥</title>,<text>糧盡苗猶靑。寒厨不堪貧。惟麥爲可繼。無復艱食人。</text>
<title>採薪 二首</title>,<text>採薪豈細務。無厨不炊烟。樵歌隨處起。侵晨不穩眠。古厨供朝夕。無薪何有烟。唾手鎌如飛。虎驚不得眠。</text>
<title>傷鳳念 二首</title>,<text>喪予豈喪爾。五十始衰年。胎夢龍何驗。晬朞兔欲圓。有時搔白髮。無路問蒼天。才愚姑舍是。來似杳無緣。</text>
<title>種花</title>,<text>微根纔托地。生生得春心。已覺淸香發。何待酌杯三。</text>
<title>鳳仙花 二首</title>,<text>朝來拂眼起。何物滿庭芳。天然西王母。笑跨仙禽翔。煌煌胡爲乎。一叢專西芳。霞濃六銖衣。風拂千仞翔。</text>
<title>眞苽</title>,<text>果品自有眞。味蜜色又文。此物敢私有。竊欲獻吾君。</text>
<title>瓮</title>,<text>燒得尋常土。確然鑄重器。量入以爲出。用時無不利。</text>
<title>蟬</title>,<text>天晴山欲裂。聲聲報秋高。靜觀時物變。有客遠依樓。</text>
<title>螢 五首</title>,<text>雲夜星出天。宜乎斷復連。或曰蟲有爝。其然豈其然。箇箇飛上天。縱橫復流連。微虫尙如此。可以人不然。自謂浩浩天。賴渠夜光連。偶然月未出。姑此昭昭然。雖欲學希天。其如燭未連。何來一点借。殘篇忽朗然。日昏月未天。賴爾夜光連。誰謂草虫腐。繼明能煥然。</text>
<title>贈金聖剛 幷小序</title>,<text>金雅聖剛。天禀確如而志學且固。自數年來。往復源源。不謂當夏挾冊。發憤下學。至忘暑餒。雖以淹薄。日用所拾。不容有幾。而其所以心口相誓。至死不已之意則爲自此决矣。不時告歸。勢所使然。奈何不下。而决然爲懷則多矣。爲搆五語一絶奉勉。將來一意前進。無有作輟則何患古人之不及哉。然期望之深。初非一時隨例之贈也。庶乎有以記且不忘。與有不負區區之望則甚善甚善。往來積有年。此意豈徒然。日寒能敏秀。時習始喬遷。峰合山爲鎭。流分海得全。爲仁惟在我。不必讓先賢。</text>
<title>贈洪彥明</title>,<text>使君體道眞。何往不爲春。稟處天然性。求時聖曰仁。重磨猶有玷。勤拭始無塵。必也時時省。超然日有新。</text>
<title>贈金禹用</title>,<text>爲學由諸己。時人謾說天。鷄鳴催彩服。鳥習扣凾筵。克己方希聖。多財恐損賢。歸哉幸淬礪。質美又英年。</text>
<title>贈崔榦汝</title>,<text>爲學戒乎悠。不然徒浪遊。小心須一定。精義必千求。情竇莫能禦。理源無限幽。玆爲吾輩事。歸後庶無休。</text>
<title>贈康俊成</title>,<text>憐君衰墨下。爲學問來津。生何憂白屋。年不過靑春。耕雲家計足。書燭道心眞。歸哉須勉勵。無業不爲新。</text>
<title>贈金子忠 幷小序</title>,<text>金友子忠。同做數月。見其心法甚忠厚。非但可與共學。亦可與卜隣也。故於其歸也。爲撰五律。庸勸南移。庶有以成麗澤之會也耳。使不文相會。惡乎與輔仁。分水難成海。連枝易得春。如蘭十軒帝。雖橽一齊人。故此丁寧語。何煩更問津。</text>
<title>贈金克恕 二首</title>,<text>男兒生不偶。何術最爲眞。射策非高士。吮毫亦小人。躰仁身始貴。博學道何貧。舜亦如何者。書窓不盡晨。儻知騷墨外。自有用工眞。須從仁字事。必曰古之人。有爲年且富。無倦道何貧。孜孜歸侍後。無限舜鷄晨。</text>
<title>贈朴瞻汝</title>,<text>古籍明如畫。只要仔細看。人與勛華類。世皆暴棄安。營爲如不偶。歸宿有何難。往來須愼重。風日尙餘寒。</text>
<title>贈朴雅</title>,<text>一笑便傾倒。灑然胷次寬。高蹈知宗會。眞詮學禮安。菲具慙無狀。緖論覺有端。賴服烏頭味。沉痾永告乾。</text>
<title>和定牧李𨯶永 幷小序</title>,<text>滿幅瓊琚。粲然寶墜。顧此朽陋。全身薰襲。三復以往。十襲篋藏。庶於來後鬱陶。資爲解濶之地。而亦於俯貺。不容無謝。故筍蔬強嚼。求爲效嚬。而被促備忙。尤不成腔調。然有時絶倒。得破岑寂則亦自以爲尙有餘也。竊爲之一笑也耳。七言律詩亦以類附下回駕渡淸浿。爲民不爲官。每懷高士志。誰責聖君難。碑舌眞靑貴。歌岐豈素餐。人能恁地做。焉往未安安。</text>
<title>和金進士基洙 幷小序</title>,<text>白駒賁然。曾是不意。復以香詩爲之。屬意拳拳。自顧無狀。極不着題。感掬區區。冒此效嚬。庸附于古人贈言之末義也耳。認却楚狂者。客何來問津。詞傾千斛水。簪戴一枝春。無玉不須磨。有經未始塵。盤桓最害事。霜鬢忽然新。</text>
<title>和朴廷堯 幷小序</title>,<text>朴老廷堯。流散客也。過齋數日。以詩見贈。其語頗以人多傲倨。余獨善遇之意爲謝。仍次韻謝其未能。又有以解其懟筆之意也云爾。如翁萍水迹。何處不相宜。詩槖輕千首。草疏冷一時。人傲何足數。年儉未如儀。君子求諸己。寬衿幸自持。</text>
<title>次曺侯 寅承 次柳柳州韻</title>,<text>菴深不知處。指雲謂靈源。揮筇第曰往。衝蘿又石門。築舍架巖高。休粮食松繁。只貪山有趣。全昧佛何言。少焉坐跏趺。還覺惺不昏。</text>
<title>次盧仁則幽居韻</title>,<text>叢桂滿山幽。王孫何不留。芋濃仍致富。梧落却占秋。採芝仙庶遇。洗足水同流。遯迹山無語。前溪漁子游。</text>
<title>次李泰亨韻</title>,<text>坐久意無盡。自然言笑香。忍當星暈夜。全未藿傾陽。發憤共希舜。斥邪焉患洋。爲君歌一曲。知否寸懷長。</text>
<title>周卿歸自林泉塾。示五律一首。時舍季幹敎。仍以訊其設科之意爲步韻。</title>,<text>爲我說其庠。範儀也不忘。講或淡天理。燈能繼日光。對客禮無倦。戒兒步不颺。非吾好話者。塤契遙相望。</text>
<title>適患因循。次韻示意。</title>,<text>人事積如山。試看達者顔。無時非盡分。有夢始偸閑。天下功難就。鏡中鬂易斑。玄圭何許聖。曾把寸陰慳。</text>
<title>客來 二首</title>,<text>有客來何苦。泥濘滻水東。儼莊持士習。仁厚露家風。欲得身心好。先要義理通。知君架軸萬。精讀也成功。有客來何自。仙鄕王宇東。衝泥如萬里。携手適春風。仁固存心熟。經何懶學通。切磨原有序。然後也收功。</text>
<title>暮春小晦。遊處士洞。 長篇</title>,<text>此日莫虛度。韶光更何求。催詩流峙皺。惜春花鳥愁。况復疇昔會。風流未日休。傾樽有餘瀝。濯波無盡流。留春花不飛。待客山更幽。幽人不復反。千載仰名區。山靜足避鴻。池淸敢飮牛。往昔未了債。寧無半日偸。挽絃盡舊譜。酌觥添餘籌。蠟屐不改齒。海觀自若眸。識面含笑花。尋盟忘機鷗。光陰兼送春。風烟不盡洲。吟風詩五言。採芝山千秋。詩竆豈天命。酒盡爲君謀。洗蘭競渡曲。觀魚小撑舟。</text>
<title>過龍岡孝子金敏家。見㫌閭及石銘。而且傍有香樹。甚菀如也。</title>,<text>碑石有時折。芳名磨不磷。木猶人所愛。爲借一枝春。移種故園裹。百年其葉蓁。觀之自警策。又箴來後人。</text>
<title>白進士 樂元 挽 本稾云三峯白公挽</title>,<text>有誰繼復眞。不啻巷無人。桑海聊籌壽。槐庭大得春。早知仙移駕。敢辭日掃塵。虞歌來聽役。不覺淚添巾。</text>
<title>白公 亨擧 挽</title>,<text>客過必尋眞。村童曰有人。夷然混迹俗。眞箇養心仁。雖欲名藏峽。難欺德照隣。淚汪揮不得。忍此送南阡。</text>
<title>郭侯 致爕 以大故遞歸時奉挽 長篇</title>,<text>我侯孝且賢。白首學彩兒。旨養憾菽水。壽徵驗凍梨。孝理體羣下。郡紱惠有光。聖恩專城重。孝思一瓣香。甘旨始無憾。榮幸殊未央。柔色盥承水。恭手飯授匙。魚躍孝子水。星祝老人眉。不獨推治善。感化已立懦。課學數習鳥。迎賢賁出駒。開口戶談經。擧足人蹈仁。草偃百里風。芹秀九重春。爲政甫月餘。闔境仰神明。天或假以年。民務自太平。如欠詩禮素。典刑焉取斯。如何問候晨。起居未能安。廣迎三世醫。急和九成丹。餘輝西迫崦。神效北稽辰。可憐萍水鄕。風燭奄然晨。解紱着衰衣。孝候下苫孤。政善固甚虎。哺反奈啼烏。縣民挽不得。靈輀卜日行。懇懇願借恂。望望如求丁。天何不見弔。縣民本無辜。生亦治下流。拭淚復嗚呼。素車旣東轅。縣事固如台。獨也經齋事。不以去留爲。雖在憂服儼。有時垂訓辭。無使二三子。索性爲小人。雖然愚陋甚。敢不日以新。</text>
<title>朴公 明信 挽 長篇</title>,<text>曾聞僉宗氏。占龜成一村。顧以涯角遠。不獲聚源源。豈謂數年前。有客謂我來。派系多少事。仍席說枚枚。只見言與事。斷斷不二三。尙以初筵會。知面不知心。拳拳不遐心。十年幸接隣。初無他所長。心地一味眞。藉白無過咎。怵赤非納交。無薪稍同竈。有粒優分瓢。做事寧有分。處心實無間。有烟燒非柴。無金買不疑。如吾泥古者。談仁且皤然。環顧云爲間。一毫有直前。始知文字外。別有學行人。雖稱齊魯士。能言豈爲仁。里仁隣爲芳。謂將永無憂。隨事皆表裏。恒時或沉浮。如何半夜雨。杜宇送聲寒。事業同發軔。年限異據鞍。無乃神明者。不復爲仁謀。顧此偊凉漢。有誰與爲儔。非但花樹好。遽此風燭昏。墻毁難賖鏝。苗荒易曠耘。食玉旣非味。衣錦又何光。人生最恨處。如何山有邙。山寂鳥飛號。涕淚復何爲。永訣從此始。幽靈儻有知。</text>
<title>白丈人挽 長篇</title>,<text>不覺淚汪然。失我林下老。覽德千仞鳳。感孝三足烏。族右水原譜。風淸康翎韻。家聲玉無瑕。道躰水有瀾。學係一生計。儉造萬事端。坯墣四子書。領袖三陽士。學稼甘旨計。應擧進退義。自稱傖夫褚。皆曰高士徐。年老高尙志。家貧好讀書。松楸培先美。草堂等晩契。旣得山林趣。兼全塲屋計。靑藜遯世客。白髮好仁翁。詩禮泗洙春。耕讀桐栢風。風流無敵步。山門未掩名。五馬白眉最。八龍侍側更。簞瓢免九遇。齒德達三尊。皁盖下車訪。繡衣奉弊存。非曰道入室。每仰標出塵。惡少雖拍笑。儒宿每效嚬。自我先契好。屢侍敎誨明。銀河注寸舌。春風發中情。上自天人妙。下至事物細。有萬不齊理。無一不爲說。恨不邇言察。以爲終身行。問病又前秋。垂誨若平生。誰知一席話。永歸千古訣。花鳥爭春怨。溪山忽秋瑟。忍棄靑衿子。遽作白雲仙。北邙草忍宿。南極星徒懸。杜宇三更夜。馬鬣千古秋。衿懷正脉脉。天地共悠悠。然猶苫下孤。能繼先志者。幽靈如有知。也瞑泉臺下。</text>
<title>洪川朴孝子啓政挽 長篇</title>,<text>不覺哭之痛。何獨爲吾私。彝倫非小補。孝弟是良知。髧髧角總後。喔喔鷄鳴初。推枕備盥漱。上堂問起居。菽水歡無妨。學文力有餘。愛敬擔一念。劬勞願百身。春秋何幸富。甘旨不計貧。適有不安節。色憂恒栖栖。嘗痢驗差劇。和藥愼刀圭。南極幸張照。北辰感黔稽。豈讓雙躍鯉。亦致千饋鷄。百藥忽愆效。萬事轉荒迷。馬鬣一何畏。雀躍三時啼。一抔土靑山。三尺兒黃口。人殘一縷命。草宿六年阜。疏啓奮紳衿。涕淚及孺婦。姑舍行路人。往來爭傳名。亦有父老語。僻處啓佳城。惡物怒三聲。隻影弔五更。雖曰虎狼暴。亦奈▦鳥誠。優恩十年待。香名九重傾。頑愚感彝衷。風敎變鄕閭。第觀華衮褒。餘事族黨譽。奚獨三霜廬。實爲百行源。敢曠弟子職。早登華翁門。心德的確理。修攘慷慨義。厚德愼終遠。友愛稱昆季。善行本莫禦。擴充孰所使。生質雖云美。學力亦不誣。得見孝子者。自恨頑傲人。送我三汀上。先生語諄諄。曰有朴孝者。敬愛出天眞。子亦事親者。不或有效嚬。尙記蛩駏字。歷歷入筆神。言下敢躕躇。卽日接芳隣。一笑露夙心。何其溫絶倫。春風談笑席。眉宇眞天賓。次韻恨日暮。談經消夜長。篇螢借輝煌。山鳳邀翺翔。恨被詩人役。未洽君子光。當秋八月夕。登程餞我觴。幸爲同門生。後期不可量。屈指數三年。角涯遙相望。團圝杳莫致。進修也未央。千里鞭何促。幸與重徜徉。如何路未半。哀笛忽山陽。人情非木石。曷不淚盈裳。稟優萬一賢。年甫四十強。夜臺云漠漠。幽靈也不亡。師門傳授心。賴誰共承當。孝道垂掃地。有誰更張皇。不獨巷無仁。亦係朝喪良。我服當春。嘐嘐與誰狂。凡度類如是。何不哭之傷。餘哀尙未平。更誄詩一章。少可慰安處。痛云亦昭詳。人死豈不朽。古語誠荒唐。今觀身後名。百世也流芳。苫下又有孤。丱角哭蒼桑。雖以老成人。一皆遜執喪。孝父生孝子。人言不尋常。安知數年後。朴門不大昌。地下不亦瞑。人沒名未揚。又看古墓下。不得老白揚。此言不其然。精靈質在傍。</text>
<title>代人挽 長篇</title>,<text>心法粹然眞。金陵誰主人。儒術敦詩書。子道備昏晨。奉先祀事明。睦族風化淳。豪俠逼杜保。讌會倒陳遵。播名萬口香。接談一團春。急難三鶺鴒。興仁一麒麟。走卒求執鞭。遠朋願卜隣。應變無罵官。迎踈不停賓。踪迹秘山林。氣岸挾風塵。顧我伎倆漢。得爲平生親。春風九十節。竹醪三四觴。經綸海無量。談話夜未央。和韻風月白。奏琴山水蒼。相謂千百秋。風流恁地長。如何白蘋月。忽照蒼海桑。星自南明極。山何北靑邙。夢破黃粱枕。仙遊白雲鄕。天上儻騎尾。人間怱亡羊。春風弔靑梅。秋霜憾白楊。親朋一章誄。孤兒三年喪。無限來後事。有誰更主張。定省昧子職。緩急缺人望。大譜人亡琴。豪氣世括囊。痛哭夕陽路。人意不復强。百年文藻宅。人亡名未亡。試看東家老。沒世名不稱。幽明不相及。所以淚賤朋。</text>
<title>到松湖齋見紅梅。爲之吟。</title>,<text>胡爲獨處山。只怕厭塵顔。多事風休惱。知心月與閒。十分猜雪白。一点抗春斑。形色本然性。仙魂焉得慳。</text>
<title>鷄</title>,<text>珠冠自偃蹇。仙鳥降何年。四境皆昏夜。一聲獨曉天。善孜儀舜鳳。寢問戾周鳶。憐爾微禽類。實尸警世權。</text>
<title>次曺侯遊上雲菴韻 幷小序</title>,<text>縣侯不以人鄙。枉以滿幅瓊詞。不時俯投。區區感荷。初欲逐一奉和。有以謝答委示之勤。而不意撰述未半。旋復蒙當下之再帖。不獲有以賦遂初也。不得已只以此一二已撰者。先爲付送。其餘未及者。竊欲漸次貂續。有以不孤賢候尃貺之盛萬一也耳。山如天上積翠微。初從何處來飛飛。庵在絶頂人莫追。但道芝靈積年肥。自來太守稱神明。仙緣不足覽者稀。山僧爲祝吾侯賢。庶幾炎程無渴飢。泉石契托雲宿簷。松月盟尋鶴鳴扉。茶罷爲著飛雲履。花雨會晴不肯霏。尋常鸞鶴雲袖披。咫尺蓬瀛海膝圍。不是吾儒本經濟。等閒爭肯脫霞衣。要看百犬渾生氂。故敎五馬每愁鞿。聖恩儻借三休暇。登臨何妨盡日歸。</text>
<title>敬次菊菴詩 序見上</title>,<text>余讀明史到崇禎。每覺心事未能平。况復菊菴躬適丁。素以堂堂忠義明。皇明本非無道秦。忍敎素車續子嬰。春秋筆法一揮扇。大義煥然星日晶。一聲博浪更鳴椎。三尺魏闕直請纓。冠屨倒置此何世。尙有正氣發爲聲。毛將軍膝屈如蠖。一筆勝我百萬兵。苦節肯讓薇伯夷。別號故稱菊淵明。且看山城築登登。凌漢二字特著名。何來賊魂劒頭飛。一片心事誓平生。不識南史能採傳。萬古鈇衮嚴且榮。若道空言未爲補。試看綱常賴崢嶸。</text>
<title>又次春帖詩 此以下絶句</title>,<text>開歲無人不賀新。孤臣何事獨添巾。鶴驂一去無消息。茅屋春來不似春。</text>
<title>又次菊花詩</title>,<text>忍與爭春苜蓿村。皇明雨露種來根。晉士餘風知在此。秋來爲托自家園。</text>
<title>次曺侯與舍季同吟韻</title>,<text>皁盖入山萬目依。着處風烟肯讓頭。云云某雅知爲季。幸侍春風與去留。</text>
<title>次襄毅公忠烈祠韻</title>,<text>忠膽輪囷血怨深。何關馬革裹爲衾。至今怒海衡天起。無乃將軍不死心。</text>
<title>次崔孤松鳳坪雜詠 七首</title>,<text>主人兄病聾殆甚。與語之人。必以字畫地。然後始有以悟解。以故欝閔成疾。以詩奉和。固知病閔在乎聾。終日默然廣坐中。却喜塵談喧聒處。不須揮掩大爲功。多年花水仙源路。漁子幾爲洞外人。一夕靑山來學隱。烟霞不免逐吾身。烟霞成癖未能回。幾願仙源遯迹來。草堂睡足怡然起。滿峽紅桃次第開。尋常吟弄在江湄。誰謂風流不似痴。待他千百周覽后。始信雲林最絶奇。歌罷翩然起白鷗。也猜塵客步芳洲。欣然一笑追相盟。與爾行分水月流。吟弄何時曾不與。林風松月獨爲功。客來若說風塵事。不是山翁假托聾。驟雨飄風入夜晴。林泉無處不爭聲。朝來試闢書窓看。面面靑山却鮮明。</text>
<title>次金周卿修道韻</title>,<text>尼翁去後一千年。何事諸公每餙邊。喔喔聲頭惺者幾。靈臺事業未曾全。</text>
<title>贈金仲甫</title>,<text>吾輩相從便隔塵。初程非不在知新。然猶敬字爲田地。說得分明自古人。</text>
<title>贈金聲煜</title>,<text>南來歌客自爲功。郢下聲頭每每聰。且向靈臺明白處。惺然坐了主人翁。</text>
<title>贈金萬肇</title>,<text>傍人措處每違方。却道生來老學堂。知爾工程新入塾。須依所講勉諸行。</text>
<title>贈康處士 幷小序</title>,<text>水檗之極。不會觀畫。從遊之賢。謂此晩境不可以無眞。爲辱手法。於此模得數本。幾乎其傳神生活也。於其歸。爲搆一絶。以謝其搦濡之勞萬一也。果然神筆逼天眞。揮則長風捲則塵。不意一生衰朽老。儼爲畫幅半仙人。</text>
<title>贈洪川諸益</title>,<text>活潑江聲依舊斜。十年重醉故人家。月出每思千里夜。驛來須寄一枝花。</text>
<title>擬考亭謝裘體。謝全秉翼贈周衣。二首</title>,<text>自謂平生講道眞。也應無復恥懸鶉。如何不欲入城府。公舍例多狐貉人。盈盈彩服醉披衿。認取古人共敝心。料得市兒憐且議。昂然意氣揷千尋。</text>
<title>和郭侯</title>,<text>遠遊借曰客懷忙。何夜靑燈不話長。千里歸來爲一望。靑雲高處是仙鄕。</text>
<title>和權時用韻 三首</title>,<text>長程携手未相能。楓岳高遊遜一層。賴有仙藜同作伴。揮來殺却普光燈。當時行色一狂夫。浪陟金剛又海嵎。却恨眼非天下小。滄溟浩浩未斟壺。尙恨風霾猜俗遊。遊行未盡遽回輈。要君一步層層踏。山破天荒海穩流。</text>
<title>和金掌令正叟</title>,<text>何不復從洛下塵。牧牛山上稅來新。要知風月多閒味。還作松亭舊主人。</text>
<title>和金子栗春雨韻</title>,<text>何許神功昨夜雨。渾然物態▦時春。看今海內擾擾甚。安得仁風恁地新。</text>
<title>和金子栗寄金士行耕讀韻</title>,<text>不知老至杏壇讀。何以幣爲莘野耘。兩聖以來全未事。尋常一雅獨云云。</text>
<title>庚申三月。來自金川石達。和李謹甫韻。</title>,<text>東風花柳十分春。幾日行裝伴故人。別后工程何處在。分明聖語破天眞。</text>
<title>山中四時 四首</title>,<text>渾忘歲月卧江臯。却有山禽處處嘈。起傍寒梅消息問。已經花影滿芳醪。黃梅細雨浥輕塵。隨處風光次第新。長渚樹濃專一面。層巒雲過露全身。呼兒下榻坐超然。風不勝淸月復圓。雖然不敢恣吟弄。怕有隣人喚做仙。大雪盈盈入夜晴。萬山花月爛然明。朝來謂却春風早。仍酌香醪醉盡情。</text>
<title>除夕</title>,<text>愧我工程未復眞。年年還作去年人。芸窓脉脉今何夕。萬一鷄聲便復春。</text>
<title>過龍頭</title>,<text>參天壁立千年峽。放海波傾萬里洲。一曲長歌平地路。三盃好酒半空樓。</text>
<title>過新豐</title>,<text>南風一陣長松下。六月行人坐浩然。斂膝尙論千古▦。新豐鷰子滿靑天。</text>
<title>過處士洞</title>,<text>當日繁華不可期。年光非獨菊花時。無奈秋風搖落處。夷然尙拂傲霜枝。</text>
<title>川上口占</title>,<text>蒼江不足又靑山。盡日淸游一味閑。自此買成靑蒻笠。斜風細雨不須還。</text>
<title>浴川</title>,<text>問渠風詠幾千秋。沂水春光魯一邊。此日狂吟堪可笑。灘鷗還謂古人眠。</text>
<title>三月晦登江岑</title>,<text>知爲晦日醉溪東。著處烟花弄晩風。莫道三春從此去。韶光不囿憲書中。</text>
<title>脫衣登高</title>,<text>貪高渾忘自家身。何似天孫亂跬津。故植詩筇時一笑。子非平日正襟人。</text>
<title>同子順兄及達汝子栗登華藏菴西峰。韻句輒唱。</title>,<text>雨後靑山半日游。恍然步我百層樓。回頭爲問人間事。歷歷江天起白鷗。</text>
<title>歲暮。聯袂金兄。自江西到赤峴店。</title>,<text>三盃醉氣夕陽天。詩杖稜稜滻水前。白雪橫秋千仞堞。黑雲舂壑萬家烟。</text>
<title>過咸從。有閣彌勒而祈福者。</title>,<text>禍福昭然不外天。胡爲村漢禱山川。瀆神何害浮萍路。過處不勝意悵然。</text>
<title>過甑山入村齋。見敎授婦人在傍搗衣。駭然而出。</title>,<text>聖訓孰非道理眞。就中男女最人倫。舍此緇帷何所敎。幸君夫婦對如賓。</text>
<title>過龍岡。宿金澈家。</title>,<text>通國人情獻發春。行裝愧我遠游人。主翁不擇精粗者。鷄黍寒厨禮數新。</text>
<title>訪洪雅文甫不遇。遂登北門。下窺城邑。山海天造。倉糓盈豐。苟得人而任之。國之寶也。感而詠之。</title>,<text>兵事在人不在天。鰲岑爲峽海爲川。倉儲况復三年給。國有龍崗豈偶然。</text>
<title>登高偶吟</title>,<text>爲學初非一二區。如何做得始眞儒。最是無人相視處。要須百倍下工夫。</text>
<title>偶吟</title>,<text>借問成君何處去。廣城花柳鬱蒼蒼。歸路若逢吾謹甫。爲言山日已斜陽。</text>
<title>新城浦對船老</title>,<text>江上有功舟一葉。客中無債酒三盃。對君爲問桐江老。水榭依然舊鉤臺。</text>
<title>病中口占 甲午六月</title>,<text>病久自無如意事。庭花綽約舊時春。第能▦▦▦臾命。仍作芳隣世世親。</text>
<title>易簀前二日口呼</title>,<text>人生到此更無說。非非是是一歸▦。▦▦後生知得盡。孜孜實學是區區。</text>
<title>金同知挽</title>,<text>千古鄕園卽華表。儻乘仙鶴復歸來。花騘日夕啼三四。未駄尊魂過夜臺。</text>
<title>夏松</title>,<text>何獨蒼髯逈拂塵。堂堂無物不爭春。也應搖落風霜後。年少縮然讓丈人。</text>
<title>詠菊 二首</title>,<text>忍與梅兄爭雨露。好從竹友抗風霜。先憂後樂分明意。誰謂居然晩節香。梅兄嫌雪讓先春。竹友凌霜從後塵。誰謂尋常花卉否。天然心法古之人。</text>
<title>粉花</title>,<text>淨然不許犯纖塵。自是仙娥頰裏春。如何未敢依筇看。怕有微渦尙誤人。</text>
<title>立春</title>,<text>居然天氣向東靑。帝在明堂按月令。灰冷舊心三變管。葉含新意一添蓂。年光雪積梅香閣。人事日催鳥驗星。庶日新功從此始。爲君一誦古人銘。</text>
<title>上元</title>,<text>風流不復舊人間。歌酒無家不取閒。酌爲君杯春十斗。奏遊仙曲海三山。一醉爛熳欹弁去。三嘆庶幾躡雲還。四海同仁歸一視。也知然後解天顔。</text>
<title>春寒</title>,<text>貪取狂吟向峽幽。時寒酷似混春秋。不時茗椀催炎火。多事詩衿換重裘。蓂解天心呵勝况。梅嫌風色皺閑愁。登筵爲問沂吟客。也囑冠童且停遊。</text>
<title>春雨</title>,<text>谷風稍定沛如垂。雨固甘靈亦好時。魚得天漢爭躍沼。鸎乘花况好鳴枝。雲功歸峽渾無迹。年事隨叢藹有思。况復生生來後地。韶光自此日遅遅。</text>
<title>送春</title>,<text>對酌故敎酒力微。醉時相送亦爲非。花憐殘著枝枝老。風恠狂吹點點飛。只爲良辰難住節。豈要豪興與爭輝。默然不欲出門看。也是年光隨處稀。</text>
<title>初夏</title>,<text>烟濃雨滯異春初。螻蟈有時永一呼。曲池荷動知魚戲。綠樹雷喧任鳥娛。深添佳色花迎雨。爭解薰心客問壚。也知陋巷淸如故。不待秋風病始蘇。</text>
<title>丙戌端午</title>,<text>勝况孰如此會幽。從容佳節又名流。靑山日出幾仙遇。白紙文深盡道謀。瓢酌豈廵千日酒。筇依恍陟半空樓。工程何處非眞計。頃刻霜毛已喚秋。</text>
<title>待雨</title>,<text>邇來爍爍旱無邊。隨處農談大失年。難堪杲日出雲末。終嗇孤星從月前。淺深砌潤非眞驗。早晏禾枯豈謾傳。魚喁遠近民何賴。中夜未能卧泰然。</text>
<title>喜雨 二首</title>,<text>苗欲勃興處處同。商羊亦舞畒南東。亂吟春滿三農碧。爭醉夜深萬戶紅。盡日吐雲山有力。數升儲水閘無功。試看咫尺魚喁物。便躍恩波活潑中。聾者欲聽瞽者同。一犁恰足盡南東。須臾野皺三農碧。咫尺爐淸萬國紅。禾帶濃烟占有稔。雲歸遠峀斂無功。鶬鶊啼罷天將午。如在豳風七月中。</text>
<title>霖雨</title>,<text>層雲觸石竟經天。狂瀾橫津預係船。旱餘神畫巖求相。夜後荒魂峽下仙。也多河伯望洋悔。寧有涸魚乞水憐。爲置農醪招某某。何妨一醉未豐前。</text>
<title>虹 二首</title>,<text>倐忽如橋暈且堅。時人謾謂有神仙。欲識祥祲已形後。須推雨日未交前。怨深燕使行千里。旱甚商民朢七年。慷慨英雄多少事。案書如昨尙昭然。何處虹橋築且堅。野老荒唐語魏仙。初非鮮暈徒凝後。只爲驕陽豫射前。東指有詩人犯禮。旱望無日野占年。也知感觸無今古。當日書窓復倐然。</text>
<title>月</title>,<text>明明天下賴誰緣。一片精光萬億年。衮繪末光猶臨下。螢拖寸爝敢爭賢。人誣魯叟何傷聖。世擬常娥况有仙。瓮牖不過邨漢處。尙謂容光照朗然。</text>
<title>麥秋 二首</title>,<text>麥嶺如天當夏初。前村顑頷未炊居。飧多敎縮飢兒踢。倉納免嗔酷吏書。便着薰風成歲晩。未煩豐黍告甁餘。超然無復簞瓢累。陋巷淸風賴自如。薰風如古蓐收初。艱食餘生始化居。吏喜倉儲修稅簿。客驚歲暮按蓂書。遂因榴夏豐無盡。不待稻春醉有餘。釀爲朋酒仍稱壽。無妨徑祝九如如。</text>
<title>立秋</title>,<text>天時便屬後元年。白帝威風頓肅然。靈芝想已枝三秀。幽鳥尙遲樹一遷。生長以前春意足。歸藏然後歲功全。試看排鋪無竆處。借有工程敢自賢。</text>
<title>香積早秋</title>,<text>浩然醉渡小溪東。何處林巒不染紅。次第登山仍絶壁。支離揮汗忽淸風。雲豈無心衝石起。峯曾有力與天通。更招詩伯丁寧語。古舜今顔也自同。</text>
<title>秋晩 二首</title>,<text>無乃江山减却靑。西風淅瀝未能平。有千莖雪饒添鬂。無一事功少答盟。蟬含露氣高揚翅。鴈挾霜威大放聲。肯使年功全付汝。尙多餘日照江城。白鷗飛盡水偏靑。不似烟霞畫太平。事業如天難合意。狂心塡海易成盟。菊爲霜傑渾無事。松以風鳴始有聲。慨然心事論無處。故植靑藜步古城。</text>
<title>齋居一夕。雪下盈尺 二首。</title>,<text>猛風吼盡夜來天。隨處雪光大有年。萬樹花明春不測。千峰月白夜無邊。竹拕孤節自來士。梅幻香魂忽地仙。爲問故人何處在。山陰佳約每遲然。緇幌居諸屬晩天。云云三白幸今年。柳任風絮飛春後。桂引冰魂到月邊。杯酌淸光眞玉液。筆揮香氣始詩仙。靈臺玉燭也明沒。挾纊寒民望自然。</text>
<title>除夕</title>,<text>曆數盈虛主張誰。爭留不得此其時。自任夜况兒傾酒。要遣鄕愁客撰詩。衿喜得春催曉早。鬢嫌添歲守宵遅。男兒爲樂隨時足。未覺吾生也有涯。又 二首天心不欲遽然移。兩箇光陰此一時。漏解夜心留箭響。鷄含曉氣待桑枝。詩乘春興毫先動。齒益年光鬂欲知。仍對遺篇多感慨。靈臺消息杳何遅。夜色駸駸守且移。孤燈一點淺深時。惜年不欲鷄鳴枕。催曉無端兔滿枝。書案日長春可尙。英雄髮白歲何知。停盃爲問孜孜業。知否光陰未必遅。又一聲鍾處便爲春。歲月何曾待我人。未及殘篇窺聖意。矧求輕盞喜狂唇。無乃短弧每失鵠。不應前藪自來麟。幾人今夕商量在。初不偶然有此身。</text>
<title>山村</title>,<text>靑山偏與世相遠。來此幽人何所求。松蘿契密風盟鶴。禾麥事閒雨縱牛。棊任仙老爭勝負。花絶漁郞妄去留。嬴倒劉顚人自若。安知不是別般遊。</text>
<title>楡壇</title>,<text>最是風烟此地開。先賢學隱久徘徊。花香活動枝交杏。春信先靑葉傍梅。射榻人多揚觶去。講筵日永抱經來。試令高士臨風詠。畢竟淸芳未可裁。</text>
<title>桃花洞</title>,<text>客自何來主謂誰。巍然小閣壓諸池。百年地僻還占勝。三月花深幾惜時。曾喜地名多遯迹。却嫌市利動塵思。歸心猶不遽然發。故托殘詩留後期。</text>
<title>麥浪 二首</title>,<text>芃芃滿野野無邊。風一來時便沛然。分明狂瀾傾三峽。頃刻洪濤接九天。飮犢兒量長短港。買魚客擬寡多錢。固知桑海還相變。爲問麻姑老幾年。南風着處浩無邊。麥氣層生便沛然。有何波瀾傾三峽。無乃明河落九天。晴無雨漲因成海。瀦不日完豈費錢。濯纓自足淸溪趣。不是偸閑學少年。</text>
<title>治道 四首</title>,<text>安與親朋醉解簪。荒茅三逕日駸駸。馬蹄㤼石難傾盖。鴈翼飽風易寄音。雲因雨掃仙高卧。橋與虹圓客聳吟。行處坦然無彼此。登程默識古人心。蓬蒿沒頂露浸簪。雖有小車載驟駸。蟻畏跫痕移舊戶。虫嫌鋤響止微吟。路濶靑天連海色。車鳴白晝動雷音。大道坦然無反側。始該萬國一家心。雖有良朋未盍簪。逕荒蹊塞每駸駸。不是三年分地角。自貽千里阻跫音。曲奏積慙流水思。榻高亂和白頭吟。我路坦然從此始。白駒未必有遐心。至樂孰如友盍簪。蕭然白髮日駸駸。每嫌行露侵吾迹。何恠塲駒愛爾音。千里夜深多月思。十年筵盛亂杯吟。逢迎盡得東南美。日夕從容邂逅心。</text>
<title>鑿池</title>,<text>無處濯纓豈勝園。有時供釣始淸門。廵塘行賞蓮含蘂。穿地何嫌竹斸根。醉詠穩成春意足。隱居自占布衣尊。山人已賦歸來久。堪笑深盟結鶴猿。</text>
<title>築橋</title>,<text>渡頭草沒日荒凉。行者無緣達四方。形如彩蝀分高下。功與濟航計短長。履道無寧歎坦蕩。臨流有或病蒼黃。畢竟工程要怎麽。堪憐日夕誦先皇。</text>
<title>改突</title>,<text>有粒無緣供早晏。家人絶食不關貧。胡然烟氣多通塞。只爲泥功異故新。革舊固難頻度石。乾封未易倍求薪。草堂自此聊迎送。非敢求安一箇身。</text>
<title>芸田 二首</title>,<text>農功未可一時休。朝夕人家食是求。翁希苗盛如懷璧。兒見草多欲放牛。苗潤雨施全歲稔。草枯鋤解老農憂。但能食粥便爲富。雖對陶朱肯讓頭。雖我懶農未可休。啼兒雀躍飯惟求。佩瓢不欲將猜犬。推耒也須預汗牛。畢竟哺含全歲樂。尋常腁弊片時憂。明農不亦吾儒事。銘在豳風最上頭。</text>
<title>土祀</title>,<text>賴有戶靈一向存。賽功初豈偶然言。再三舂米猶嫌糲。早晏薰醪必欲溫。常事惟希書案課。殊恩敢望繡衣翻。庶幾來格洋洋地。完轉桂旗揷待門。</text>
<title>心</title>,<text>皆曰天高遠我傍。安知不在主人腸。以堯神聖能成極。▦桀昏愚亦稟常。山爲斤尋多見濯。蘭如春化豈勝香。纔知收斂仍存着。敬外初無別妙方。</text>
<title>言志</title>,<text>做了何憂不逼眞。今之人亦古之人。牛峀萌靑多雨潤。杏壇花落復生春。細推經旨方通理。淨克私毫自盡仁。撫鬂何曾爲惜老。工程難必及時新。</text>
<title>自警 二首</title>,<text>一心存着自難期。最畏他人不見時。有愚妄恃禀天性。無聖不憂勝己私。壁立定要千仞直。神明焉敢一毫欺。固知諸益爲強輔。不亦胷中自有師。百年偬偬謂之期。有幾經窓做業時。靑編弊盡難通理。白日消虛未克私。只知有厲方長進。纔曰無傷便自欺。許多箴益慇懃外。別有胷中一念師。</text>
<title>見人所爲。因以自警。</title>,<text>如何心迹每違眞。只爲工程未解新。安知上帝非離奧。自謂暝光足掩身。人不見時心若惕。神雖格處道何貧。心無所怍方爲學。謾對詩書每到晨。</text>
<title>自遣 二首○前一律者本稁贈李鎭業</title>,<text>萬一工程乏日新。如何必曰古之人。鴻飛楸局敢思繳。蓂落書窓渾忘旬。毫差聖傳多狂惑。夕▦心天見帝廵。斷然此外無他道。莫向傍人謾問津。又合下無人不稟眞。何人畢竟得爲人。塵昏忽忽易爲舊。盤滌悠悠難得新。壽使春欞零有日。學如滄海濶無津。篇雖蠧食文如故。精玩尙無負此身。</text>
<title>自詠</title>,<text>自來天理曉然明。何苦昏昏向一生。一尺功成皆實志。五車書讀亦虛名。萬一身心能自克。尋常榮辱敢來驚。幾多豪傑書窓老。與我翺翔萬里行。又曉來喔喔又凄凄。認却風窓落舜鷄。解能精熟皆眞理。行極艱辛始坦蹊。豈惟豪士曾遊北。雖以凡民亦興西。敎學自來儒者事。爲携詩杖步前溪。又自來無事不爲眞。天下有誰盡分人。試問漢唐皆晦夜。豈任姚姒獨陽春。從知百物乘除夕。已判靈臺敬怠晨。安得師如濂洛老。春風動席答論新。</text>
<title>書懷 二首</title>,<text>惜才不容晷刻遲。吾人課業問幾時。鞭駑只勉行無限。筮豹休關變有期。蓮拂汚泥曾若浼。蘭香幽谷豈求知。慨然心事論無處。聊向書窓一占詩。豈晩光陰爲我遅。百年亦足講磨時。爾極莫非天所賦。吾狂何不聖爲期。學能虛寡顔斯友。問好隱揚舜與知。此言未必無倫脊。故爲諸君撰一詩。</text>
<title>書興</title>,<text>荒屋毁餘只數椽。未嘗活計不爲全。憂樂關心民四海。是非具眼事千年。萬理盡明要閱史。一私難克坐知錢。箇中自有無竆意。未必雲遊始謂仙。</text>
<title>丙寅有懷</title>,<text>短檄胡爲日夕斜。西來惡氣皺成霞。樗材濟險難爲楫。葵性向輝尙吐花。萬死無能殲厥敵。一心不忍卧於家。回頭爲問林居子。忠義平生也自誇。</text>
<title>有懷</title>,<text>朗吟高峽復游濱。次第感懷隨處新。松連歲秀無妨壑。舟向海遊不問津。使爲君子何論地。惟欠實心每托人。吾儒恨處知多少。千古悠然少復眞。</text>
<title>歲晩書懷 二首</title>,<text>兒時豪氣極輕淸。一築便成萬里城。非嗤軒冕爲泥滓。直飽風霜認太平。髮白無餘猶壯志。篇靑如故却奇聲。工程未逮天將晩。書燭知心盡夜明。平生要得一心淸。私意橫生築築城。寧供疏飮甘辛苦。忍事輕肥老太平。花濃雨露紅無事。松拂風霜翠有聲。非恨光陰流不得。只嫌心事未便明。</text>
<title>卜居</title>,<text>逐處擾冗緣底事。料理數椽足了閑。嫌碍月光踈揷竹。貪多泉響遠依山。觀魚池靜三秋碧。弄蝶花留一雨斑。自此兒知家計在。一塲芻笛大聲還。</text>
<title>幽居 二首</title>,<text>曳履雲從足下飛。靑山儻免俗人譏。白石有扁依築戶。碧蘿無限織爲衣。證交意切探梅遠。偕老盟深待鶴歸。有客若論塵世事。聊將浮白大懲非。控馬敢如驛路飛。回頭恐被北山譏。澗飮自甘千日酒。霞披何恥六銖衣。人跡無猜馴鹿在。春耕不遠買牛歸。嘲我休勞招隱賦。伴遊松桂未全非。</text>
<title>懷友 三首</title>,<text>春風尙記送君辭。庶幾其來惜惜時。醉有獻酬爲旨酒。吟無唱和豈佳詩。坐賓不許新延榻。敎子休混舊賭棊。洛樹渭雲朝暮意。相望何日不遲遲。以膠投漆不相辭。涯角茫然問幾時。顔貌如常頻入夢。情懷自阻謾吟詩。無論淸濁渾謀酒。有較輸贏亂打棊。况是山花如霰盡。如何惠肯一差遅。秋鴻無一寄書辭。虛度疎簾十二時。擧杯安得同醉酒。占韻不堪獨撰詩。預擬階迎新設榻。尙誇墅賭舊圍棊。有時欝極難排却。起步山窓夜欲遲。</text>
<title>以文會友</title>,<text>心孔濶如萬斛舟。索居何患劈初頭。聰明有限蠡傾海。義理無竆蠧滿樓。使我千尋猶未得。賴渠三益乃能求。書窓屬晩人何自。講討幸同造次遊。</text>
<title>講會</title>,<text>芸香不動蠧時飛。講說晴窓酷似譏。精熟書看恒小學。從容袂揖盡深衣。暫疎觀感交無益。頻耐討論理有歸。對榻若嫌商量細。安知是處不爲非。又散在東南某某兄。文園日出半天晴。江河合注方爲水。金王分鳴豈謂聲。竆究易疎要仔細。箴規難合務和平。可憐多少琉璃子。頭髮蕭條誤一生。</text>
<title>契會</title>,<text>入德難尋次第門。須從三益賴忠言。自來有爵同吾好。豈曰無裘與爾溫。若使小成相合璧。安知大樂不還魂。丁寧告誡初非偶。故釀春醪滿瓦樽。</text>
<title>偶會</title>,<text>洛樹渭雲各一涯。離懷何日不栖栖。有時欲放狂吟棹。無路相通信命圭。忽地兒童方解榻。不時騘馬已過溪。逢塲多謝非常意。設有前期恁地齊。</text>
<title>眞率會</title>,<text>鄕俗自來厚且姸。每因侈過昧方便。需有經綸焉有訟。醉無酩酊也無眠。只喜淸風能復古。肯嫌香味不如前。迂叟不知何許老。千秋心法尙昭然。</text>
<title>客來</title>,<text>山窓靜閴夜無邊。一榻慇懃敍十年。開卷論精要是聖。廵杯味薄恨非仙。河圖妙劇仍成笑。銀燭曉殘未克眠。吾輩從遊何所計。也須志業不悠然。</text>
<title>惜別 二首</title>,<text>如何潦雨遽言歸。爲逐鄕人採採薇。箴益孰如交契重。索閒漸使道心微。祇嫌千里蠅鞭晩。豈恨三秋鴈字希。更待何時相勉勵。山窓容易倒殘暉。梅霖未霽忽焉歸。意者行資詠採薇。十年矻矻功難最。一日悠悠害不微。假令日課隨時敏。豈是儒賢曠世希。彷徨不語緣何意。爲惜經窓寸寸暉。</text>
<title>送別 二首</title>,<text>連筇無處不相隨。多少雲林日影遅。親朋離恨遙千里。遊子歸心緊一時。挽衿猶幸留今日。催路還煩告後期。愁雲斷續山無語。征馬何村任所之。便如涯角不相隨。惜別彷徨日已遲。靑山何遠故人路。白髮嗟非年少時。鸎因喚友啼無限。鴈或傳書至有期。灣陽酷酒知難近。要解愁衿一飮之。</text>
<title>贈別</title>,<text>離恨孰如學意長。臨歧爲挽故人行。人心有欲終難克。物理無形未易詳。山九仞前猶蟻垤。劒十鍊後始龍光。三時警發知何意。窓日如流易夕陽。又曾從何處每搜眞。自謂詩中往復人。六經有敎傳來古。一世無儒做得神。才因聖學能成美。道爲時文不免貧。狂衿信喫回頭意。試向河南共拾春。又臨別何煩箇箇言。只要心法早遲存。明誠盡格方豪士。揖讓鳴風豈小村。無乃利刀難竹解。忽然神鑑易塵昏。功成端在工夫盡。歸對案書且杜門。</text>
<title>鶴峰冠禮吟</title>,<text>主人香祝動先扉。盡日晴風入翠微。頍弁忽然新長者。書紳非復舊斑衣。成人只欲仁孝厚。介福何憂壽甲稀。來日無竆天下事。爲君席末誦無違。</text>
<title>奠鴈</title>,<text>香閨一約重於城。鴈亦雝雝唱有情。春蟻酌情歸一味。夜熊做夢穩三生。桃灼香花仍得意。琴鳴亂拍不知名。委禽實爲人家孝。芹笲盈盈待厥明。</text>
<title>行射禮吟</title>,<text>壇樹滿靑九十春。橫弓嗟我所懷人。觀乎不曰男兒事。爭也無妨君子仁。誰謂五經然後士。且看三耦互相親。若使諸公皆反己。工程到此不時新。</text>
<title>冒雨赴延谷。行射禮。</title>,<text>投袂不嫌雨意斜。禮杯何處酌流霞。衝泥自若春風步。催夜故登君子家。偶得天機山破霧。豈挑詩興杏飛花。揮㫌一揖訢訢耦。矍相餘儀到此多。</text>
<title>鄕射禮韻 幷小序</title>,<text>三月晦日。係爲韶光告謝。而浪吟冶遊者之最所痛惜處也。適會此日。拜賢侯行射禮。不惟委巷賁然有光彩。而將亦可爲山中掌故三絶也。况於禮後復投瓊什。不敢諱拙。奉爲之和。韶光云謝禮儀眞。鍾落曉頭却是春。醉諸晩永少年日。爭也從容君子人。每緣茅塞爲詩固。幸賴絃治玩理新。驪駒唱罷餘懷在。多少芳陰又吉辰。</text>
<title>同李侯行飮禮於楡壇</title>,<text>皁盖賁然講禮成。竆鄕風物不時晴。敍懷不足絃鳴鹿。拈韻無邊墨出鸎。千山雨歇占佳句。萬樹烟濃畫太平。異時幸辱諄諄誨。也有霜鴻陣陣橫。</text>
<title>偶成</title>,<text>使人必也寸心虛。天下經綸自有餘。一點或瑕猶是病。萬方咸戴豈爲譽。無善不該天與性。况謨自足聖留書。來汝人間豪士者。不爲此樂更何居。又書社從容底所求。二三豪士又名區。專門仁義當人事。堆案詩書盡聖謀。自足生涯供道豢。何煩心事盟波鷗。也有天公區處好。一生休戚更何愁。又實地工程問幾朝。不容一息儻逍遙。本心斷續終難復。私意浮沉未易消。探索不精文理錯。持存無力事功寥。然猶敢歇推移力。非曰蒙衝爲待潮。又自來陋拙莫如愚。十死難充半分儒。却聞本性渾然善。况有羣經次第謨。假令得下眞功力。未必不爲大丈夫。有誰豪傑能同事。獨也書窓坐了趺。又事在儒經好若干。吾人何不回首看。若夫剖析無毫末。方是指揮有手端。借令天理要相合。更向人心驗自安。况復書窓多少日。工程不患坦然寬。又村居無事更何求。但覺思懷日轉幽。山盡三春方翠屛。溪纔一雨便洪流。尋芳有或連携酒。濟險無庸暫闕舟。一席茶苽當日會。安知不是過分遊。又村巷無事未開扉。經籍如山動翠微。玩細安知看未盡。造深休曰行無違。天光容照還磨鑑。人欲云消恐憾衣。或者狂談如不信。試看林鳥日飛飛。又假令風雅灑然淸。無事猜防各築城。焉知外物皆非是。秖恐中心尙未平。重磨要得渾無迹。高唱方能大有聲。一生家計無竆處。何幸陳篇說得明。又浮雲捲盡露靑天。來步江風覺灑然。非貪長壽嫌爲老。要就殘功願化仙。沾衣不避梧桐雨。碍眼無妨芍藥烟。放海難禁東注意。白鷗飛處乍看川。又何向初非流峙債。詩筇着處曰歸歸。水能入海方爲遠。山未參天豈曰稀。蛟待雲心仍暫卧。鳥因風勢竟高飛。一生所業知何事。書案實爲大是非。又假令方寸蕩然虛。何患營爲未有餘。民彝該博胷無量。聖訓分明案有書。細細硏經專爲知。孜孜希善豈要譽。有幾林下強膓者。畢竟柴門自廣居。</text>
<title>戲題</title>,<text>白髮任渠逼鬂邊。主人心事却超然。旣曰賢愚皆學聖。肯將竆達更論天。經亦敎遺猶有眼。富還心累幸無錢。小庵爲待春風座。來汝東南學少年。</text>
<title>打酒 二首</title>,<text>寒雪恰爲講會時。何妨與醉二三巵。琴心不歇連編曲。筆興無竆競撰詩。舞罷朱干風拂袖。歌成小桂月盈枝。一時觴詠聊爲爾。依舊眞工不盡期。村齋荒寂幾多時。百物蕭然艱一巵。夜景非常孤負月。騷懷無限未成詩。風嫌僊舞遅翻袂。梅耐狂吟每拂枝。誰料春風於是在。便令寒士興無期。</text>
<title>讀書之暇。觀打糓有懷。</title>,<text>誰謂野農一味愚。營爲愧我小人儒。老少異糧隨分事。公私差役不時謨。雲烟弄色幪幪粟。霹靂鳴拳仡仡夫。無粒不經辛苦地。忍甘盂飯坐跏趺。</text>
<title>負薪</title>,<text>厨下討薪未可量。幾多樵事及秋凉。鳥驚急斧嫌頻出。牛任重車慮或傷。始信陰崖回暖律。何煩弊褐待朝陽。笑他對泣牛衣客。未必優爲君子光。</text>
<title>採桑</title>,<text>爲人子者孰無親。非帛無緣養老眞。故勤東陌提籠役。爲祝西陵降福神。田鳥時鳴催脫舊。秋衣日薄預儲薪。休言王道行無處。墻下尙靑孟氏春。</text>
<title>適市</title>,<text>此心無往不爲眞。多恠市中別有人。只爲是非無所當。初非利害未相均。若洗一源如許水。便和萬事不時春。移風自是關心事。所以仲尼每問津。</text>
<title>待人不至</title>,<text>看看不欲下高臺。遠樹蒼茫不容開。饒稱亭午曾爲約。晩到斜陽尙未來。連欹寒枕難消食。屢渡危矼易滑苔。令人心縮坐如蝟。恐有別般消息回。</text>
<title>登高有懷 二首</title>,<text>人心活動未便休。仰思俯行也有求。滋化有時春少雨。耕功無限野多牛。如諴會至神猶感。使學難修聖亦憂。早及光陰須勉勵。不應憐我爲搔頭。爲人心法合休休。必也無求始有求。釣後尙猜磯上鷺。耕餘誰責草中牛。生芻欵牧從容樂。弱矢▦加畢竟憂。擧足已分榮辱步。傍人謾說待來頭。</text>
<title>遊賞有懷</title>,<text>苒苒韶光屬上休。惜春兒女不勝愁。廵花解笑遲移杖。隨柳爭輝晩係舟。愧被烟霞挑逸興。絶希仁智供淸遊。臨樽不敢昏昏醉。况復光陰疾若流。</text>
<title>登高叙懷 幷小序</title>,<text>揜柴過冬。未嘗一出。不意當日。春意已覺爛然。爲從同志。與之登高敍懷。竊附于古人風詠之一事也。高卧自甘懶癖成。回頭何必問陰晴。灘聲不激遅飛鷺。春意無私亂叫鸎。擇勝誰言蘭契薄。登高始覺海門平。停杯爲問曾賢志。沂上風煙也自橫。</text>
<title>遊滄浪亭 幷小序</title>,<text>良辰難得。無以快瀉。知己者。適以滄浪之會爲告。亦一意會處也。與之鬷邁。足慰竆寂。爲拈一律。庸寓訪花隨柳之微意也耳。詩伯賁然日氣淸。何妨一醉步江城。有時或躍魚心事。無處不眠鷺太平。閑濯易成漁夫趣。狂吟難學遯翁聲。臨歸爲誓平生志。波月有如萬古明。</text>
<title>過富貴洞</title>,<text>石程偏險秋陽老。客步支離半解衣。望樹濃陰猶避暑。過田豐粟足忘饑。黃雲滿地牛閒卧。白日投林鳥拂飛。耕鑿家家歌聖化。安知此處太平非。</text>
<title>鶴峰詩會</title>,<text>仙鶴一飛水響空。朝來晴日照林紅。故放輕舟乘夜雪。要傾香酒及春風。韻幾逼眞仍欲聖。毫猶奪造孰爲翁。回首爲論林下子。一生淸會與誰同。</text>
<title>登高</title>,<text>朢遠不禁秋意思。江山寂寞幾千年。星度三皇曾聖土。風吹萬里盡人烟。只恨經綸徧未及。誰稱員幅濶無邊。或者一治能復古。謾携經傳向窓前。又風烟如畫野心虛。我客來時興有餘。天時不息連寒暑。人事無常自毁譽。庶幾存養無多日。僥倖尋求有積書。假令學步得眞蹈。何處徜徉非廣居。又暑氣向闌一振衣。爲君要拾景光歸。雲樹尙籠爲雨易。烟原絶遠見山稀。魚得江心全體躍。鳥因風勢半天飛。白髮蕭然無所就。百年心事一何違。</text>
<title>登樓</title>,<text>樓如天半坐來新。眼界分明不問津。山靜不過幽意態。雲興何必別經綸。非常雨洽三農績。無限花明萬樹春。始覺雲山樓下色。初來未必不爲眞。</text>
<title>登山吟</title>,<text>百尺峰高好遠望。如何客步每遲遲。片雲幻黑終成雨。大野皺靑始得時。學雖白髮難成趣。禮曰黃昏易失期。一念如丹咽不下。故依詩杖一吟之。</text>
<title>遊山</title>,<text>韶光時節陟園東。幾箇冠生幾箇童。快瀉幽懷將進酒。朗吟遺響適因風。禽貪日氣移時語。花解春心滿峽紅。從容我步知何事。眞意了然自在中。</text>
<title>遊賞</title>,<text>過了淸泉又陟岑。風光挑我一狂吟。流活難忘千里計。枝眠自若萬年心。蕩蕩春何形迹在。充充海亦尾閭深。欲識箇中多少債。做工無處不相尋。</text>
<title>遊林泉山</title>,<text>春臺餘澤太平年。不覺詩衿自浩然。高會東南賢子弟。朗吟天地好風烟。閭閻坼地金韓戶。郡縣連坪泰博川。某也敢言花柳客。偶然醉步碧山前。</text>
<title>登鄕人石吟</title>,<text>登高一醉爲詩兄。秋雨支離晩欲晴。豹與雲歸山有氣。蛟因時卧水無聲。海航屯聚非時變。野粟豐登謂太平。未報涓埃霜髮白。愧吾林下老書生。</text>
<title>鳳飛岾小會 幷小序</title>,<text>齋居積欝。無以叙懷。適時肇夏。綠陰方穠。同遠近諸知舊。携酒登高。庸附于古人一張一弛之義。而不可無律以記本事。故草草口占。聊以備他時山中掌故也。日與生徒論討新。踈菴幾作苦吟人。聲光卓越皆豪士。風物芳穠亦勝旬。朋情頓覺加三倍。野酌無妨到數廵。世話紛紛都分外。登筵不必語津津。</text>
<title>同諸公遊小斗尾。敍懷 二首。</title>,<text>忽有車聲入谷深。知爲某某意難斟。白首休官眞箇老。蒼生憂旱庶幾霖。江湖日出等閒趣。魏闕天高朝暮心。一束生芻留不得。白駒其或好懷音。德海不知幾仞深。傍人妄欲寸蠡斟。晩會花如無限霰。促歸天或不時霖。靑山豈爲杜門計。白首難忘憂國心。養老明堂知不遠。山菴歸俟倘來音。</text>
<title>過東山局</title>,<text>村樹烟濃日趣成。有時鷄唱兩三聲。野學天虛千里廣。溪嫌海濁四時淸。華閣納凉人語細。靑囊探訣鬼魂驚。臨別丁寧留後約。明年花桂也盈盈。</text>
<title>片雲山偶吟</title>,<text>眞箇片雲勃勃開。山從何處忽飛來。天聰不遠林鳴鶴。春意難禁峽噴梅。爲國關防兼五衛。隨年化育篤三才。安知更有東山在。夫子登時不敢嵬。</text>
<title>楡壇避暑</title>,<text>紅爐何處討淸孤。無往不爲汗雨徒。五經冷淡知多少。三伏薰蒸定有無。肯因夜雪輕移棹。便覺秋風乍拂鬚。然猶心熱還如此。從古避來問幾儒。</text>
<title>齋居有懷</title>,<text>不覺襟懷漸入佳。雲林深處乃爲家。遠士登門多輔益。古經堆案足生涯。易歇靑燈通夜課。難禁白髮逐年斜。一念聳然仍坐嘿。飛飛習鳥一層加。</text>
<title>雨後登麓 二首</title>,<text>坐來不覺衿懷遠。適有金風麥始秋。樹擁雲痕何意思。池喧皷吹自風流。幸豐好聽三聲杵。避暑高依百尺樓。爲問炎畦多少苦。淸陰不欲擅諸幽。何事疎衿自浩浩。看來麥氣不時秋。山添草色千尋屹。江飽波聲萬里流。暟日雲歸多少峽。當風客倚半空樓。旱餘最有一種趣。隨處桑麻沃且幽。</text>
<title>留美山時。雨後登高。</title>,<text>我家何在彼岑下。行李居然數朔遲。大水衝山無限勢。殘禾經霈自爲時。希晴雲吐九天日。祝稔鋤鳴七月詩。携酒一登雨後峽。風光駭矚遠難期。</text>
<title>霖餘看江</title>,<text>長江不欲遽然東。晩帶妖霖激遠風。萬里通灘無限勢。千江會瀑有餘功。無邊涵畜龍爲國。不日朝宗海視公。安得玄圭高指點。冲然疏鑿聖人同。</text>
<title>雨後集湖上</title>,<text>翻江爲海欲添籌。揮汗如流恍挾裘。豈知漁笛三聲渚。別有淸風六月秋。或躍雲波魚有勢。仍眠烟淑鷺無憂。徜徉自足滄洲趣。聊與飛仙不日遊。</text>
<title>過野人家有感</title>,<text>信馬歸來適晩暉。蓬蒿深處竹爲扉。距巧鷄衝烟稻起。翅香蜂採蜜花歸。世路行將還跼蹐。鄕魂招得轉依俙。耕種固知吾輩事。從容學圃豈全非。</text>
<title>三月晦日。登山有懷。</title>,<text>一嘯慨然野有亭。非無風物競相靑。病愁不爲痰無效。醉戒何關酒未醒。邊釁易生徒仗劒。私心難防只書屛。韶光云盡懷如舊。所以風流未敢寧。</text>
<title>春遊。同諸公有懷。二首</title>,<text>來自東南團會盛。臨風何害盡狂吟。詩酒疊廵任客况。溪山競秀足春心。磨鏡只嫌難照膽。挽絃何患乏知音。回頭爲問滔滔子。謾向他岐用意深。適與名辰詩會盛。春風無處不吹吟。自謂各言狂者志。安知不學少年心。終是六塵眞害事。誰知五典摠希音。虛度光陰眞可惜。幸君造次下工深。</text>
<title>登籠五里山城。同諸益有懷。二首</title>,<text>殘城云古客心長。爲托風流一二觴。乘月非常豪士嘯。窺河無慮敵兒狂。何須楊笛春光漏。秖使雲臺畫墨香。况復堂堂堯舜理。穩占煕皥萬年鄕。雖我步徐渴意長。引滿淸泉當羽觴。幽處自然忘世慮。苦吟不敢放詩狂。太虛兩過山愈好。萬寶秋濃野與香。無乃塵圜瞻想日。已稱雲峽謂仙鄕。</text>
<title>同諸君登籠五里山城 二首</title>,<text>萬理渾然稟賦眞。如何不愛自家人。誰磨案上三重鏡。自足胷中萬古春。故陟山東高地位。縱觀天下小風塵。山城千載多遺景。同我二三試問津。山水靜深意思眞。登臨幸我所懷人。未披衿前便臭味。豈廵杯後始陽春。萬活人泉開藥局。幾經年堞老風塵。逍遙會得南來意。不欲歸筇遽渡津。</text>
<title>過龍所洞。感外家爲他人所占。</title>,<text>小菴如故幾時春。乳下兒今半百人。射雀林今成大藪。栽松雨昨浥輕塵。靑山起塚光陰古。白首迎門姓字新。將此吾生無盡日。得陪衣冠語復津。</text>
<title>過故村。於田野間有懷。</title>,<text>果然穡事得無違。田鳥催人箇箇飛。雲挾雨心何畏旱。禾含豐態足忘饑。年荒無復閑形止。秋熱有何別是非。復有先岑臨在此。彷徨不忍拂衣歸。</text>
<title>同諸公會山中</title>,<text>豈有宿緣此會同。聯筇直入白雲中。宜爾山容猜俗氣。如吾蓬髮曬仙風。採藥芝藏三秀碧。洗纓塵謝十年紅。到此自爲泉石老。今行未必不爲功。</text>
<title>重陽登高</title>,<text>淹菊爲杯醉巷東。黃花秋色滿顔紅。佳辰偶得名區會。樂事須從勝友通。佩萸豈爲桓君地。落帽完然孟氏風。古來此况知多少。遺蹟分明韻語中。</text>
<title>暇日登高</title>,<text>閒來每向小溪東。所謂蒼葭隱映中。哢日晴明眞好鳥。撓花偃蹇始香風。豪衿不覺乘詩翠。衰顔無勞借酒紅。眞意悠然仍自得。回頭不必問漁翁。</text>
<title>八月夜。帶雨入石硯。翌朝雨歇。因感而吟。</title>,<text>夜兩滔然客自東。孤燈一點待人紅。溪壑喧傾渾變海。林巒寂歷始收風。日出太虛無復翳。舟橫何處不宜通。因念車書多感慨。西周以後更無同。</text>
<title>送客後仍登山</title>,<text>離亭還得小遊成。滿目風烟雨後晴。長堤自得嘶風駿。密葉難堪喚友鸎。借嫌梅月違佳約。聊喜雲山畫太平。一觴一詠尋常興。却與山陰雪意橫。</text>
<title>暮春與客吟</title>,<text>春風適與古人同。何害淸吟小院東。通夜淸明仍月望。滿庭香艶復花紅。情談極口賓無厭。詩思驚人酒有功。回首爲論狂者事。淸遊完在陋鄕中。</text>
<title>齋居。遠客携酒見訪。次放翁新夏韻。</title>,<text>倦甚昏昏睡漸成。風烟非不滿庭晴。適揮詩杖驗鳴鵲。况挾春醪供聽鸎。相逢十載懷多少。仍對三盃醉太平。娓娓坐成窓日晩。爐烟無事任縱橫。</text>
<title>同諸益登江岑 二首</title>,<text>山與水會欲盡頭。詩人到此始靈區。松長不爲參天計。魚大自然入海流。作伴幸來淸者會。惜春且挽好時留。吾人別有些麽事。歸後無令負此遊。學未成前易白頭。幾人到此每區區。自來知見偏爲鑿。何啻光陰疾若流。休恠身心收效少。且煩經傳着心留。此意丁寧君信否。非我妄談取醉遊。</text>
<title>與諸君登高叙懷</title>,<text>知君春服覺輕寒。花柳前村恰好看。滿江水勢飛帆易。盡日風聲釀雨難。三農丕作渾忘野。萬卉爭昌自若巒。箇中也有商量意。非但物華着處繁。</text>
<title>辛未正月初八日登高 二首</title>,<text>五六冠童綠水東。雲烟如畫萬懷空。雪猜新暖如常白。梅怕餘寒未遽紅。拙搆何妨資酒力。病扶不欲避春風。回頭爲問詠歸者。言志千年誰與同。山鳥一鳴水自東。天心到此蕩然空。雪仍寒氣稜稜白。日漸韶光杲杲紅。試看三冬如昨夜。誰令萬彙忽春風。昭然一理任消長。未必天人不自同。</text>
<title>浴川 二首</title>,<text>有時想俗意難忘。身垢日陳水有蒼。每日濯三賢者過。暮春沂六丈人行。薰火逼人俄夏熱。淸風生腋忽秋凉。無乃坐吾瑤海宴。恍陪仙母醉霞觴。身垢尙然志可忘。傍人只向野溪蒼。新要日進須禽習。狂與沂吟也鴈行。陋巷難堪長溽暑。靈源不遠忽淸凉。心如未洗終非浴。更誓江神爲擧觴。又小川欲學古沂東。潑潑噓生灑落風。汗若雨來亭午后。扇何爲計熾爐中。急流汚濁塵無力。忽地淸凉水有功。狂者浴餘同一水。安知不與古沂通。</text>
<title>伏炎沐浴</title>,<text>恨不乘仙陟上都。一生塵累更無如。與揮凝汗恒圍帶。寧耐暴炎每荷鋤。無妨滌蕩吟烟渚。何苦惱煩老草廬。心洗得如身洗否。臨盤爲感日新書。</text>
<title>齋居熱極。不得已薄言風詠于江上。</title>,<text>束帶無人不欲狂。誰將煩煥化仙方。亂瀑非常灘遠注。繁陰無盡樹交蒼。魚或爲潛終有尾。鳥因知止遂無翔。便覺淸風生自腋。朗然詠罷古人章。</text>
<title>金悅翁芸田韻 幷小序</title>,<text>門人悅翁。講隙作如干農業。畒薄手生。名稱而已。雖盡全業者拾之。恐無以供數旬之粮。然人力艱短。未及鋤草。行未免乎猶此之墜業也。故不得已囑與齋益出力助鋤以告其竣。猥撰一詩以備述古。數畒殘農占峽幽。如干人力未能求。徂隰何關儒者事。通功偏爲故人謀。鋤畏夕陽爭就役。禾傷久雨薄收秋。農學云殊均是務。論矜何處不同流。</text>
<title>肇夏。過龜城西山吟。</title>,<text>臨風一嘯野人臺。秋氣非常逐麥來。斂后遠村多白屋。旱餘靈霈足黃梅。水憐田事忙時注。山爲行人曲路開。採採薇根生不盡。依然淸聖尙徘徊。</text>
<title>晩秋。過龜城有懷。</title>,<text>風亦胡爲惱我賓。歸程無處不飛塵。淸濁傾杯泉變酒。靑紅滿峽葉爲春。百里山雄鳴大府。千年城老待何人。遠客通宵眠不得。每年西醜釁邊新。</text>
<title>希濂歸路。贈主人。</title>,<text>主人書閣坐超然。太古山深不問年。香貪隱逸恒栽菊。聲尙淸高或放蟬。自披黃卷仍希聖。何待白雲始挾仙。行人臨發頻回首。一夜淸談亦有緣。</text>
<title>入靑龍山吟 二首</title>,<text>神岑何處占雲臺。聞道春光一味開。入峽庶幾仙者遇。揮筇偶爾故人來。詩對良朋挑逸句。山嫌俗客滑蒼苔。一時吟弄知緣在。盡日聯襟未遽回。風光最說白雲臺。山似芙蓉疊疊開。師何不採三芝秀。仙或暮遊細雨來。雷氣伏泉喧注瀑。春心歸壁綠生苔。始覺塵寰非絶界。林間盡日不須回。</text>
<title>入靑龍山。到黔雲員。見泉石甚佳。彷徨不忍去。</title>,<text>泉甘石白大江頭。不有仙緣未易求。磐大何傷漸小鴈。流淸不許飮歸牛。山經千古擅名勝。客到斜陽忘去留。仍囑隣翁占小屋。行携琴鶴永來遊。</text>
<title>入靑龍。見其山勢甚險。爲國之寶。故仍感而吟。</title>,<text>泰山不與世相變。特地巖巖幾萬年。便係長城連百里。何煩健卒戍三邊。酋知後患恒破膽。烽恃餘威大熾烟。仍祝春臺須早夜。祈天無慮永千千。</text>
<title>見毛文龍築城吟 幷小序</title>,<text>菴基。卽古毛文龍築城處也。尙有短堞往往圮堆。盖毛帥之陰謀不靖。實爲我東寇敵也。在我之義。固當斥而不論。然其所以終始興復。不渝臣節。實不害爲大明遺忠也。故搆一絶以備覽笑。殘堞化爲呪喝地。毛將軍去幾千年。宿勳驚世垂黃卷。餘怒觸山起紫烟。靑海地偏觀釁計。黃陵日落哭乘仙。山僧不識英雄恨。恒對禪香坐嗒然。</text>
<title>侍下遊灣。數月遲滯。悶菀無聊。於路占懷。</title>,<text>異域偏驚歲月過。西風且發木綿花。暫因酒力忘爲客。每指雲端謂有家。百里遠爭千里絶。半年遅覺十年加。未知庭下歸來夕。依舊春萱雨後斜。</text>
<title>登統軍亭。望神州有感。</title>,<text>行止如風每不常。纔吟价北復灣陽。遇亭輒息憐僮弱。臨水或瞑信馬良。江衝險塞要尊攘。城待元戎誓興亡。幾箇吾東忠義老。此爲秦漢舊兵塲。</text>
<title>過春谷。見山水秀麗有懷。</title>,<text>會植詩筇覺浩然。峨洋曲裏乃家焉。要迎明月高懸牖。爲買靑山倍用錢。碧桃春早初無曆。白首仙老別有天。喚鶴爲尋松月盟。何妨與老百年前。</text>
<title>步杜工部江上値水韻</title>,<text>溪岑要我撰豪句。故敎晴陰晩不休。湖興渾忘魚自躍。雲盟不淺鳥何愁。非常雨意林生霧。無限津功石係舟。隨處駐筇緣底事。看看物化摠眞遊。</text>
<title>同金享汝過三碧亭。記所覽。</title>,<text>馬蹄劫石不堪過。人自據鞍好看花。屢谷疊流元一水。懸山容築僅三家。遙運海䀋人力倍。追放蕎火歲功加。停鞭爲問山中事。飛鳥無言木末斜。</text>
<title>留鳳坪也。孤松日招騷人。避暑于前溪。</title>,<text>咫尺前溪日逐遊。二三騷墨盡淸流。潛躍無常魚在渚。陰晴不一霧降丘。驟雨過林仍瑞日。漁歌出峽便芳洲。自有箇中多少况。一毫榮辱不曾愁。</text>
<title>遊灣陽。與數客登喚鶴亭。</title>,<text>遼陽自古說仙眞。丁鶴高鳴幾度春。無乃神州爲寶位。有如花頂曰眞人。含杯淸濁烏程味。觀海淺深鴨綠津。揮手故招華表老。無妨與爾好爲隣。</text>
<title>過松山。次主人韻。</title>,<text>人間榮辱儘悠悠。別有雲林第一區。春滿桑麻仍勝况。兒論詩禮盡名流。完然豪相山中在。奚啻閑仙地上遊。遠客不禁歆羡意。幸分風月半江秋。又紅塵不染白雲深。任與遊人意趣森。詩禮滿庭賢有五。蓬蒿開逕益來三。松含翠晩千年計。泉發源長四海心。他日也多門屛喜。如愚歸俟儻來音。</text>
<title>過土橋。次李廷魯子鶴詩。</title>,<text>如何老鶴每回頭。爲有雛兒出自幽。身纔胎化翩猶弱。聲必天聞習未休。鳴孚羲澤曾和母。翎借蘇風始掠舟。昂然獨步梅陰晩。不欲鷄羣與共遊。</text>
<title>登鳳坪橫嶺。次李白鳳凰臺韻。二首</title>,<text>步屧從容任意遊。筇住無處不風流。鳴峽亂波仍大瀨。參天秀木便靈丘。揮汗尙貪登絶頂。添衣不厭渡芳洲。自是竆達皆樂處。平生不欲費閒愁。多時屐蠟躡雲遊。無乃儂爲隱者流。避暑無邊貪大樹。看山不遠恨殘丘。許多經濟禾盈野。早晏朝宗峽送洲。只有工夫隨處在。云云計度盡閒愁。</text>
<title>游灣。次崔孤松鳳坪林泉雜詠。</title>,<text>聞占別業特來尋。大抵斯翁意度深。豈爲雲林多勝况。非關風月入淸吟。供黍不干三鼎祿。遺經何較萬籝金。素心如許無他慮。負杖從容步榴陰。</text>
<title>登白馬山城</title>,<text>杜宇聲中半日霖。未消千古不平心。皺林不死元戎氣。敗皷誰鳴戰國音。城待英雄收捷疾。胡經劫火縮頭深。當時豪傑今安在。到此男兒淚滿衿。</text>
<title>登美山吟</title>,<text>松風不倦一枝聲。遠客衿懷六月淸。民待豐年山雨滯。雲歸高峽海天明。隨處無邊流水響。何人不起故園情。男兒千古慨然事。鴨水東頭一片城。</text>
<title>灣遊歸路有感</title>,<text>短箑蕭然懶起風。秋來何物不成功。穫稻爲春歌七月。組紈如雪稅三宮。三塲對策袖中筆。百步穿楊腰下弓。我獨人間何許者。光陰費盡往來中。</text>
<title>甑峰途中</title>,<text>靑山遠近問諸童。遙指雲林隱映中。典盃醉在桃花雨。命韻吟生楊柳風。詩因景况恒多氣。酒到心醺却讓功。晩步不嫌委曲路。了經泉石又園東。</text>
<title>過博川。古郡見移。邑后物色蕭然。爲感吟。</title>,<text>依邱留得數三扉。枯木蕭然送夕輝。盡日地形無復售。滿城人事未能肥。殘隍復土千年古。短綆鳴風百尺依。當日繁華何處去。高方山色獨靑圍。</text>
<title>登天陽峰 二首</title>,<text>一者登臨意未忘。山如天上望蒼蒼。諸峰足下爭鬟出。白日頭邊獨梭行。林郭雨遲知野濶。海帆風迫轉秋凉。來時恨欠登東眼。塵宇不能看若觴。一生世慮窅然忘。到此騷人眼界蒼。望月遙衝滄海出。挾仙高披白雲行。野疇雨過三農足。天闕風來五月凉。欲瀉胷衿多少事。呼兒連覆掌中觴。</text>
<title>安營</title>,<text>公稅廣收萬頃田。民戶遠接八坊烟。兵稱驍勇專箕府。地據要衝阻滻川。徒在賢愚相畫策。莫將成敗盡歸天。武夫或飽春秋氣。聖化春臺頌戾鳶。</text>
<title>慈山栢堎</title>,<text>來來積日摠山中。忽有晴坪散在東。孤城設險兵無事。故老成村洞有風。麓轉爲峰隨處絶。疇能收粟占年公。到此行人多意况。桑麻瑞日適來紅。</text>
<title>過殷山獨石橋</title>,<text>間關送我向南中。直至靑山嶺以東。爲悌最多幼者態。非狂焉好古人風。雅譽實認渠才厚。偏愛何妨我意公。當日離懷堪不得。故令醪氣滿顔紅。</text>
<title>曉發獨石橋</title>,<text>暝色蒼然夜末中。明星一點少焉東。鷄兩三傳知有戶。鍾高不落定無風。膝學十年嗟少子。心香一瓣願我公。東風吹上須臾日。去路天光滿頰紅。</text>
<title>陽德別倉</title>,<text>山名無數客何知。絶處風烟自古時。神峯對晩飛仙訣。惡石爭雄傑士詩。直下瀑噴千里派。遅靑松拂萬年枝。倦筇倘解淸狂趣。踏盡斜陽尙欲遅。</text>
<title>上洛。仍東遊金剛。</title>,<text>我本山林無事漢。偶遊京洛厭囂塵。岑高何處云方丈。草老東風別有春。萬戶烟埃眞箇客。十洲花月庶幾仙。却來禪室頻回首。一抹紅雲照日新。</text>
<title>約人同遊金剛。及臨行辭之。故爲賦一韻。</title>,<text>自來蓬島飛仙地。肯許靑山染俗塵。非曰孤行千里路。快哉同賞十洲春。嗟將萬二千峰趣。推與東西一旅人。風袂浩然流峙在。何妨眼界獨爲新。</text>
<title>過麟蹄</title>,<text>邑曰麟乎意有以。果來仁獸昔何年。千峯斷處纔三戶。一壑過時或數川。竟日輕筇尀耐客。凝雲歸路却疑仙。回頭試看靈昭地。儻復麕蹄走且圓。</text>
<title>過淮陽</title>,<text>僻矣淮陽三百里。忽然山出又溪濺。洞容一路欠餘地。岑擁萬林參半天。屈曲爲崖無限步。炎凉歸葉不知年。今行不讓淸狂客。何害峩洋入大千。</text>
<title>初到長安寺</title>,<text>幾日西來客步勤。仙岑到此半天雲。庵依禪峽深深遠。鍾碎僧風歷歷聞。無數靑山眞絶界。有名緇衲自爲羣。佛家亦有彝倫否。寺曰長安却慕君。</text>
<title>過地藏</title>,<text>仙庵何處講聲勤。迦葉峰邊一片雲。衲皺塵緣依柱語。皷鳴神力激天聞。泉貪聖世流忙夜。山避禪名秀出羣。誤盡平生堪可惜。誦經石室幾多君。</text>
<title>萬瀑洞</title>,<text>洞天十里一何深。白晝行人怕雨陰。直矗蒼穹山萬疊。倒傾銀漢瀑千尋。題名不朽古人迹。穿險無勞遠客心。到此仙源知不遠。珍禽木末落殘音。</text>
<title>正陽寺</title>,<text>寺在雲間路亦深。行人直上九天陰。未詳峯數稱云萬。難辨仙區次第尋。金削芙蓉秋積氣。石噴霜雪夏淸心。平生不信神仙事。到此笙鶴庶幾音。</text>
<title>普德庵</title>,<text>殘庵何在碧山眉。也有仙緣然後隨。支柱礎仍銀漢石。依甍樹拂白雲枝。假令神力鴻山重。無乃禪心鳥夢危。過客何知緇老事。只爭樓閣半空奇。</text>
<title>登摩訶衍飮金剛水。過佛地飮甘露水。到楡岾飮烏啄水。有感而作。</title>,<text>憶昔關西病卧時。已聞三水最神奇。不徒壽域生欞葉。直上僊宮弄月枝。止渴果忘三夏暑。制齡何望百年期。題詩爲告淸狂客。無乃人言亦九疑。</text>
<title>自摩訶衍獨行踰內水岾</title>,<text>南出楡岾四十里。山程和水石稜稜。林深不畏三庚夏。道渴爭流萬壑冰。峰或白雲收處出。客從流水吼時升。詩筇終日人無伴。樂意東來半未能。</text>
<title>楡岾寺</title>,<text>九龍一皺風雲眉。池水如天佛老隨。桑劫不深東海水。楡基尙翠萬年枝。遙開玉局鶴臺峙。先導金輪狗嶺危。緇老遺談何不信。聞來每覺太神奇。</text>
<title>神溪寺。見題名滿棟。爲之一詠。</title>,<text>何事如來怒撑眉。可憎俗子更相隨。不將文學爲基本。徒釣姓名弄筆枝。使過百年華棟朽。也同三字落霞危。泰岑誰刻宣尼在。萬古遺稱久益奇。</text>
<title>九龍所</title>,<text>飛仙何處看棋罷。山水聲中隱隱談。銀浦天來疑是九。神岑海上果然三。皺林豹隱四時霧。掀岳龍吟百仞潭。一笑更登新品石。塵衿自此十分淡。</text>
<title>過扞城海</title>,<text>望洋河伯三嘆息。大抵天池不可爲。已會江湖深不測。尙貪谿壑注無時。鯨吸百川祇見量。鵬飛六月杳難期。東來遠客徘徊久。安得胷衿蕩若斯。</text>
<title>入小白山中</title>,<text>一朝客自風塵中。小白山高烟水東。洞護仙靈三折坂。松嫌聲迹不成風。千里地有吉凶勢。八路人無遠近通。此亦仙源來學隱。安知眞逸不相同。</text>
<title>過嶺南兔棧崖</title>,<text>男兒脚下大風塵。前路春光是永津。遠渡鳴來山外水。初筵交去意中人。蠻奴十日號天處。豪士三南赴試春。古往今來翻覆事。豪衿何待酒杯新。</text>
<title>忠州長源</title>,<text>山不言名路遠斜。登郊忽有數千家。市交山積三南貨。池種春回百尺花。沙漠何天飛檄羽。茂陵此日落桃霞。挈家能渡千餘里。落日彷徨大路遐。</text>
<title>竹山道中</title>,<text>猪皮山北坪水西。滿目風烟翠不迷。逆旅人心同厚薄。居鄕物事互高低。雨晴有望貧民語。荒稔無關富者畦。遠客不勝花柳興。淸和時節過前溪。</text>
<title>同李友汝仁，吳雅章學。登砥平鳳凰臺 二首。</title>,<text>鳳凰臺下大江橫。登覽不辭夜五更。無月烟涵千頃水。有風松拂萬年聲。濁淸自取漁人笑。耕讀不關刺史名。更顧吳君珍重語。吾人何處樂平生。路岐何處不縱橫。學步儒門造次更。滿天鷰去鴻來色。衝耳驢鳴犬吠聲。開卷不泯三代迹。立身非爲百年名。詩書禮樂優優事。吾輩工程剩一生。</text>
<title>行到利川德峴。病甚早宿。</title>,<text>頹然一枕不成眠。病步躝跚幾許年。有事自遊千里外。無心可卧一生前。學文其性遊諸洛。富貴如雲過彼天。人苦十年尙不足。明朝又向白山邊。</text>
<title>宿廣州蟹川</title>,<text>依枕不成遊子眠。晨昏千里又三年。鴒啼春雨蕭蕭裏。鸎出遠林許許前。秋後他鄕驚白髮。雲端故國見靑天。不覺身爲江漢客。夢魂恒渡大梁邊。</text>
<title>登北漢山城</title>,<text>芙蓉此地發爲山。無乃長春早晏還。咫尺蓬菜來日下。滄茫瀛海照雲間。荒城苔沒兵聲遠。古寺鍾鳴佛意閑。領得瓊風多少狀。安知不卧九天巒。</text>
<title>陪鄭參判 海尙，郭參議 致燮 遊彌阿里。</title>,<text>靑山偏與世塵疎。留得萍蹤半日餘。醉不害爲仙者酒。臨何貽辱大夫車。鷄休煩促五更話。鴈不爲傳千里書。非曰寒花香不足。由來晩節更輝如。</text>
<title>敬次閔廵相 丙奭 朢美亭韻</title>,<text>浿流蕩蕩幾千尋。蘭槳打明淺且深。西陬年久支離恨。北闕天高造次心。固知自密黃昏約。祇畏還成白首吟。榛苓秋色闌如海。何日經筵穩奉音。</text>
<title>敬次鳧湖白公 慶翰 延謚忠剛韻</title>,<text>生則成仁死易名。雲霄一羽刷然輕。宸憤非常鳴以節。泉恩罔極感爲卿。事入春秋褒衮重。忱深葵藿大經明。千載堂堂人不朽。鳧湖秋色冷如驚。</text>
<title>敬次忠剛公還生松韻 幷小序</title>,<text>白公慶翰。卽辛壬忠臣也。其童子時所植松一本。已經斧斫久矣。不意年來。其根株復依舊萌作。宜乎四方名士相與賦詩以贊其事。而不似者亦效嚬次韻。助發閧堂之笑。而於白公雲霄大節義。則爲不敢贊一辭焉。松邪爾性介然深。斫后無緣更拂陰。却有春風鳴滿卉。重令烈士感添衿。難禁英魄嗔前事。故托遺根露赤忱。誰謂堂堂千載下。終來不死自家心。</text>
<title>次曺侯韻 幷小序</title>,<text>前此不敏。偶登陽和寺。爲惺上人留贈一絶。盖一時過吟也。不意數月。縣侯亦以遊山之意偶及山門。而惺上人與之契深。陪游之際。以詩告之。因蒙不鄙。卽賜俯和。復以其詩同軸委示。亦一時些小故事也。感赧再三。亦爲之奉次。以效區區。緣何意味好看山。昨携三二躡雲間。風無限好噓三昧。狂不勝懷詠一般。葉笛橫吹恒草率。瑤琹俯和自淸閒。如今不敢姿吟哢。恐復山僧耳且攀。</text>
<title>次曺侯同舍季混惺共賦韻</title>,<text>留此不須恨日斜。佛燈傳傳灼如霞。廵澗無餘因命酒。聯詩有限復看花。儻謂一丘如阮達。偶成三笑續禪家。盡日箇中無限意。只要自得不要誇。又同爲遠客半樓依。儻有前緣未可知。盡日狂吟花發處。通宵穩話月明時。敢辭籃輿長爲役。只恐秋風却有思。寄語桂叢看子細。有誰他日負芳枝。</text>
<title>次曺侯次惺上人韻</title>,<text>倀然俗學昧諸方。向上無時不奔忙。只是爲家恒草率。初非有界別淸凉。書燈有分通宵近。白髮無知逐日長。借曰分陰猶不細。淸晨起坐更焚香。</text>
<title>次曺侯夾水臺韻</title>,<text>行舟不欲疾如飛。要看風烟盡翠微。萬壑爭流江得勢。百花亂發峽傾輝。不須丹鍊將仙化。何待酒廵始醉歸。妄矣云云招隱句。解嘲便欲著蘿衣。</text>
<title>次曺侯香積寺韻</title>,<text>記曾蠟屐到香岑。有一緇徒坐佛林。出治易案三陽事。入定難灰十載心。山緣生面嵐送絶。杯謂夙歡味覺深。我車當路無停轍。不識雲筇着處尋。</text>
<title>次曺侯過龜城韻</title>,<text>野心南坼仍爲灣。地氣西傾賴有山。兵號萬全遼海外。功成三捷漢唐間。酋驚不覺先破膽。卒健無勞遽當關。但得絃歌傾早晏。何待捷音始凱還。</text>
<title>次洪上舍 錫祜 艮菴韻 幷小序</title>,<text>洪上舍杜園丈。卽所居之東。築精舍數椽。扁揭艮菴。極其邃麗。前此北行。一爲玩賞。而路次告促。未洽吟弄。是歲再遊。諸彦多以遊覽爲言。仍與吟詠于其間。爲次二首。重攀翠壁步菴前。依舊風烟尙浩然。樹陰入韻鳥啼筆。雲影滿塘魚躍天。霞城日出完玄圃。芝谷人歸定老仙。假令泉石無猜俗。要挾琴書便忘年。何來騷墨日相過。眞箇風流不啻多。無限景光分入繪。難堪意致發爲歌。鳥啼玉樹峽無雪。魚躍雲天庭有波。回首爲論蘭褉會。每年觴詠復如何。</text>
<title>次孔主簿在韶韻</title>,<text>幽谷發陽或有時。棠梅春色兩相宜。半日論文多意思。初筵傳命見威儀。只合春杯無數酌。何愁星髮有緣垂。後約杳然仍贈別。鴈聲落落每差池。</text>
<title>次李丈性老秀峯號韻</title>,<text>何許先生何許峯。人山秀秀兩相逢。行身不曰高翔鳳。毓氣安知久蟄龍。萬一來儀靈韶奏。須臾飛躍瑞雲從。傍人若問主人號。試看靑岑偃騫容。</text>
<title>次朴廷堯韻。仍以慰萍水之懷。</title>,<text>一醉自然萬事眞。詩筇何處不爲春。杏店花明多濁酒。菊篇香晩盡騷人。但覺竆程豪興發。安知暮日客愁新。况有韶光仍剩借。爛然梅柳此其辰。</text>
<title>次閔彝鎬韻</title>,<text>風葉蕭然向晩紅。短筇何處不爲功。千里懷深遲早晏。一宵話穩盡纖洪。迂路停鞭還恠厚。陳篇覔字敢言工。苦苦挽行緣底意。薄言委巷坐淸風。</text>
<title>次白容淳韻</title>,<text>酒力解留廵小盤。詩思見討挽歸鞍。偶然松塾論經細。實爲梅軒致禮寬。被日暴炎多閔菀。賴樓高出得淸寒。人生會合知多少。仍席無妨與盡歡。</text>
<title>次洪洛孝韻</title>,<text>人將謂我老年竆。自在堂堂豪氣中。士心若浼金聲黑。仙鬚肯添酒力紅。筇植尙鳴門戶響。扇揮不死聖賢風。方今謀利通天下。誰識翁翁大有功。</text>
<title>次盧仁則歸覲詩</title>,<text>講鳥與君習塾門。慈烏爲我報鄕村。來日無竆猶切琢。行年有限得凊溫。及時就養歡親意。餘力致工續聖魂。送亦此心迎亦此。離筵爲酌淺深樽。</text>
<title>次盧仁則歸覲韻。以叙所懷。</title>,<text>儻與後生入德門。偶來先覺讀書村。幸垂遺敎經該備。只費持存性克溫。若使小山連覆簣。安知古樂未還魂。停盃爲問男兒事。非我無心謾對樽。</text>
<title>贈襄毅公十世孫 幷小序</title>,<text>走也乃委巷學究。於往蹟儘昧然。然自少時已聞忠臣襄毅金公仗義北伐。及其未效則至乎殺身而不爲之辭也。自此必隱之于心曰。龍崗之金。有若公祖。未論本支。其爲我西豪族則不必復爲之論矣。辛未秋。適有墨衰人來自龍岡。儀容欒如。問其爲誰則乃襄毅公十世支耳也。自言孤露之餘。無以爲懷。但得一揮之說。揄揚其先人潛光。則得以少釋風樹之憾也。余辭之不得。仍討其先蹟則除公一人隱德外。曰考曰祖。直至十傳。層榮疊貴。無一不以勳爵自享者。且公之行檢文藝。薰赫無雙。旣博且約。足目俱到。復以其得於己者波及來乂。德以成德。學以長學。才與不才。亦各言其就也。然則閥閱如是。道學如是。此貴莫如公。德莫如公。求之前代。豈有居多於此乎。然貴。外寄也。有不在我者。尙不如德爲所性。而職分所不得不務者也。故後之學公者。惟德學是務。而於外寄却闕如也。則實爲得學之正脉也。玆爲拙搆。有以誄潛德萬一云爾。官以爲家謚爲恩。豪聲非不在淸門。與其外物儻來寄。曷若中心要自存。學到高明希聖切。士多成就得師尊。儒林此日難忘恨。誰爲後生反古魂。</text>
<title>贈崔持平德明</title>,<text>名士吾西近百餘。有誰科后更看書。霧濃七日方成豹。溟注百川始化魚。歷歷有編陳蠧後。孜孜爲學舜鷄初。如愚歸俟來音好。也有眞詮自不疎。</text>
<title>贈盧典籍鎭奕 幷小序</title>,<text>典籍以橫撓。不免失所。客留于玆。殆涉歲許。踽凉積菀。不一而足。雖以朋流之賤。亦竊爲之於邑。何幸無何。否極泰來。不惟許多事撓。渙然凍釋。而亦有好音來自鄕園。以爲家舍杵臼依舊修完。而亦六品要職。適隕自天云爾。則不謂層幸疊喜。又如是其過望也耳。將以來十四日。卜爲返旆之吉。而於其行也。忝知者面面悵仰。不能爲懷。爲之冒構一律之荒。庸附于古贈言之義萬一也云爾。一時客况冷如灰。眉皺閑愁難得開。鷰賀畫樑千仞去。鳳含華綍九重來。一杯勸進雨斜柳。三月好還花着梅。坐榻欲塵猶不捲。白駒僥倖夢中回。</text>
<title>贈表弟崔之恒</title>,<text>次弟遺箴盡妙方。由來何患不升堂。語陳不復聖人在。敬立尤爲男子常。借向舌端無一疵。安知脚下有三長。歸將此話恒時勉。莫負寒程數日行。</text>
<title>贈別許小隱</title>,<text>山河蕭瑟盡秋風。客馬聲聲遠吐紅。有何佳景山香積。無若淸流水大同。無他義理三經外。有幾光陰百歲中。故將克己丁寧語。寸惜方希一世雄。</text>
<title>贈金享汝 幷序</title>,<text>灣遊也。朋舊從遊多賢雅之士。就中金兄享汝。用意坦蕩。爲人謀忠。有非人所易及處也。爲撰拙陋。用寓仰懷之私。西陬云遐系戶眞。一枝來自慕齋春。有禮趍庭皆孝俊。無詩壓軸不騷人。開口一言山重嶽。虛心萬事海迷津。畢竟風流多少債。非徒智者與爲隣。</text>
<title>贈李廷魯</title>,<text>一種風流盡日淸。柴衡爲揷大夫㫌。槐黃有限跫音促。盃白無廵意氣傾。假令高第誇三捷。不曰浮榮浼一生。吾人安宅知何處。要拾殘輝共太平。</text>
<title>贈李正煕</title>,<text>吾鄕雅士說正煕。恨未恒隨門下兒。偶賴淸詩傳一絶。難禁鄙意感千絲。幾多豪士來爲學。也有良方自得師。最是吾人商量處。先將敬字下工奇。</text>
<title>贈趙明汝</title>,<text>晩年易學最精眞。玩味渾忘白髮新。只是羲文傳得筆。本來河洛備諸身。古編重到三韋絶。初筮何憂萬理貧。所以工程要得熟。書窓歸夜也多晨。</text>
<title>旣短引以效寸私。又自詠以求是正。</title>,<text>講磨以後道爲眞。有志何愁白髮新。來日有幾東出海。古謨無一反求身。楚何敢敵吾仁富。顔自不憂半巷貧。圓枕墮眠緣底意。孜孜要及舜鷄晨。</text>
<title>贈洪彥明 幷小序</title>,<text>乙亥。勿軒携筇遠訪。粲然迎笑。感尙無謂。且此友尋師四處。求道甚切。固爲一大奇也。然恐其貪於就正。而或不以敏事愼言自己分上實地工夫有所急切下手。則又無以充其好學之量。故又爲之略寓區區所懷。庸附古人贈言之義也。使君志學或悠悠。未必從師遠地遊。切磨固謂同儕賴。精進斷知自己求。操心履薄方爲實。探理寧明不欲幽。歸后眞功方夜讀。也挑燈殘未便休。</text>
<title>過安台齋。贈洪友。</title>,<text>自家岑寂幾多時。却對伊人始展眉。偶爾佳辰添得酒。自然情話轉爲詩。須知私累終難克。要在眞硏定不移。歸路更煩珍重語。不爲情戀步遅遅。</text>
<title>贈別文亨汝</title>,<text>問君何事忽還鄕。爲道松楸雨後蒼。非曰秋風喚別恨。可憐塵鑑磨寒光。雖誇魯論一篇學。其奈楚咻四面長。覲后能回詩杖速。故將柴戶不關旁。</text>
<title>贈鄭弘錫</title>,<text>如何體道始眞淸。要在吾人自盡誠。昏夜得明方謂燭。孤軍失守豈爲城。殘篇玩細皆天理。盡日存心亦聖情。萬一工程仍大進。異時何患未能成。</text>
<title>贈同姓宗赫</title>,<text>林雨一晴野色幽。三盃人坐半空樓。有兒自足千年計。無宦何關一世憂。舊業傳來三等戶。浮榮占得半山秋。前春拾得桃花盡。却恐漁郞競渡洲。</text>
<title>贈車景極 幷序</title>,<text>同志景極。每以吾學凌替不振爲憂。一日。慨然告于同做者曰。吾於道學。雖未能有得。而要與志學之友。極力進修。有以倡得斯文於遠近。雖不敢開口大言。而實素心夙私也。必也早晏有以築得精舍一所於山水佳麗之地。招請好學篤志之士。與之朝夕孜孜於其中。使古人爲己之學。一有所發揮興作之盛。於此有以遂其區區志願。然後乃已焉。同志者莫不傾心嘆賞。仍以韻語賦陳其事。要有以信明約誓。成就事業。使其所賞之言不成駕空脫虛。致爲一時夸大之說而已也云。一生衛道孰如君。不啻天資溫有文。嘉種設令難謂稗。甘添未必不爲雲。好機無乃終偕計。謙德固宜每讓勳。一諾留爲疇昔語。何煩不忘更云云。</text>
<title>贈車景極送藥水</title>,<text>告別何煩贐以言。萬爲要在一心存。多病暫從尋水客。專功或遜讀書村。要使撓撓多見慮。也須惺惺不爲昏。復料車徒還不日。嗔兒何必揜柴門。</text>
<title>戲贈金大有</title>,<text>自古以來第一流。竆通無處不爲休。衣典杏村多少債。詩敎風月淺深愁。只借一枝聊備雨。何憂洪水預藏舟。時問阮狂何許者。平生恨未與同遊。</text>
<title>贈晩悔齋主人</title>,<text>爲學初年計不踈。南遊湖洛十年餘。神方幾敗英雄事。要訣安知古聖書。無恠秋風吹得悔。有時豪士傳相譽。馨兒繼學程朱語。誰謂餘芳不在渠。</text>
<title>戲贈林漢元</title>,<text>在在聲徽係不疎。自來瞻仰十年餘。貧無粒米休三日。富有文章盡五車。黃麥紙濃三絶筆。靑囊訣妙十全書。象山此日欣相握。特地蘭香覺自如。</text>
<title>戲贈鄭松齋 季友</title>,<text>年來音信一何疎。回首仙岑翠有餘。滿瓮尙醅黃秫酒。衝山故稅白雲車。從容修禊生春意。次第論文到史書。休道光陰行屬晩。眞工何處未能如。</text>
<title>戲贈朴廷堯</title>,<text>投北狂吟又向東。短筇何處不春風。每稱吾産充天下。誰謂爾行在客中。衣垢有灘皆洗白。頰衰無酒不添紅。回頭爲問顔曾事。何用簞瓢屢見空。</text>
<title>贈朴廷堯</title>,<text>曉然竆達渾天成。何必晩來恨一生。弊褐負陽生暖意。一簞被蹴認歡聲。摠荷月鋤堪苦役。獨依詩杖盡豪情。臨別爲吟齊物句。如干命道更誰淸。</text>
<title>贈盧仁則歸鄕 幷小序</title>,<text>同做仁則。於入齋之初。見其爲學。奔程趁限。只管勤實而已。不謂自數旬以來。日於講論。虛心傾服。一變窠臼。不惟講磨致思日漸仔細。而亦於持敬篤行。頗有喫緊致力底意。使著此箇機會。與有接續下功。則足以接足。而其於進取。自當沛然矣。遽此告歸。甚覺戀如。故冒搆一絶。屬意區區。從容好學孰如君。早晏工程在聖文。一川橫决難爲海。萬畒甘添足謂雲。就得神方仍用力。要投機會始成勳。盡日柴扉留不掩。庶幾眞課復來勤。</text>
<title>贈盧仁則與其從弟道則歸鄕</title>,<text>早晏講磨弟與兄。書窓滿日爲君晴。非曰枯禪傳有處。只爲神訣振無聲。終忘憂樂追先輩。肯學輕肥老太平。所以及時當勉礪。光陰未必展吾生。</text>
<title>贈諸生烟節告歸</title>,<text>離恨孰如道日孤。殘醪村店不須沽。固逢佳節思先事。猶惜分陰勉後徒。因霧成章方一變。臨風倦翮豈南圖。回程尙或遲然步。緊歇昭然盡在吾。</text>
<title>贈諸生嘉排告歸</title>,<text>秋意一生百感多。臨歧更奈別懷何。嫌從村秀排閑話。惜取光陰對浩歌。步倀有時渾醉氣。路難無處不風波。問君尙可歸來晩。經積如山待切磨。</text>
<title>贈諸生歲除告歸 二首</title>,<text>伊誰天稟未全明。渠自昏昏向一生。爐雪薰融方爲己。舌花凌亂亦要名。持身且可竆通好。知命又何早晏驚。况復風𩦲車下步。前程萬里有餘行。書燭如年盡夜明。知君心學誓平生。雪中投袂風無力。鍾後爲春日有名。過隙光陰眞可惜。如霜鬂髮薄言驚。故將柴戶遅然掩。省後要須促駕行。</text>
<title>贈吳士安</title>,<text>霜風日促客衣寒。到此情私兩覺難。好學固然千里往。思親未敢一時安。如要知道分明玩。何以持心造次寬。只管孜孜長進處。自當家計打成完。</text>
<title>贈尹權一</title>,<text>客自何來海以東。豪狂直袖九秋風。留心山脉疑雲白。回首經窓瑞日紅。架揷詩書明道在。身懷仁義與賢同。假令課業能循轍。目下何難辦聖功。</text>
<title>贈金用極</title>,<text>儒者工程豈幺麽。要須心氣在平和。萬壑留鳴難學海。一秋雨驟易成河。光陰隨處無非速。義理滿篇不啻多。此意區區還有味。歸時一寓果如何。</text>
<title>贈孫仲一 二首</title>,<text>賁然有客過疎籬。澹泊行裝筆一枝。早知經義芻歡口。肯把詩吟日皺眉。一發泥蹄便驥展。三顧冰耳謾狐疑。先箴特曰人皆可。倥倥然愚敢謂知。悠然吾學向笆籬。無乃橫生一箇枝。對案便靑伊洛眼。休科仍皺宋沈眉。鷹如毫察看無遠。騠待星流走不疑。書鴈秋來隨處至。源源音好也相知。</text>
<title>贈白克一</title>,<text>平地仙翁不易及。幾年消息斷虹橋。歲月無情雙鬢暮。琴書有約一菴遙。自有淸風生陋巷。何關要路達天朝。滿案古經須玩復。不堪吾道日蕭條。</text>
<title>贈裴汝文</title>,<text>爲學平生計不悠。西來幾度遠方遊。心要每日淸明在。理合諸經仔細求。人欲非常如舊發。聖言容易別般幽。丈夫離恨知餘事。獨也此懷未便休。</text>
<title>贈宋世績</title>,<text>吾心未始不爲天。謾向風波泛彼船。陳篇蠧盡方文虎。短褐鶉懸尙陸仙。覺來平地能支樂。睡及昏宵每乞憐。分明舜蹠初非性。要在歧頭擧脚前。</text>
<title>贈宋世績 幷小序</title>,<text>宋雅世績。龍岡時豪也。相去絶遠而再爲惠肯。良覺感矣。爲問其志願則輒曰。萬一不第。無以免不孝之罪云。人子之所以立身顯親者。抑亦固當爾也。然孟子非不爲大孝。而其言有曰。求則得之。舍則失之。是求有益於得也。求在我者也。求之有道。得之有命。是求無益於得也。求在外者也。先儒從而釋之曰。在我者。謂仁義禮智。在外者。謂富貴利達。由是觀之。人之所以孝親者。只在於仁義禮智。而富貴利達不與焉。豈以孝思之盛而或未之體究乎。故爲人子者欲顯其親。則孟子之言。卽指南也。幸於此大爲更張。須以前日之求擔置一處。而專求於在我者。有如孟子之言。則不惟爲孝也莫大於此。而亦安知其先靈畢竟不爲之莞爾於冥冥之中曰。吾有後也夫云爾。問君句法自何來。模得鶴樓與鳳臺。萍水爲蹤筇百里。雪梅如約酒三杯。穿楊有素流星急。折桂無邊滿月開。某也不過林下老。山窓寂寂畫寒灰。</text>
<title>贈金致庸 幷小序</title>,<text>致庸以象勺妙英。起自灣服。跋涉遠來。憤然以爲己之學爲請。其齎志也。固莫尙焉。加之以天禀厚重。羣居歲餘。日見其器量休休如有容焉。才氣綽綽如有爲也。問其産戶則庚癸連呼。問其輔益則騷墨是尙也。而好學之志。求道之誠。却是獨行而不可奪也。心竊敬服。而愧其無以發勖也。因其歸覲而爲之提及曰。人之有生。豈不自重。而甘爲人下也。合下稟眞。不爲堯存。不爲桀亡。而滿腔子實惻隱也。但得擴充與古無愧。則人亦斯古矣。只怕爲學不能抵死血戰。而鏤畫是事。則徒取譏笑必矣。此古所以忘食發憤也。其次則人皆曰。我欲爲學而困於貧竆。不能遂焉。尙可謂志學且誠者乎。一則可矜。一則可笑。顔子屢空而不改其樂。子夏懸結而稱於文學。尙可謂爲貧所撓乎。今夫鐵。千百經鍊而躍且堅牢。則其終也固足以鑄得干將，莫邪之良。苟乎爐鞴一噓而已涉消融殆盡。則尙可謂之鐵乎哉。人之志學也亦然。雖有貧竆患難千摧百撓。去益卓立。轍涸處歡。瓢空居樂。始可有爲而與論於道矣。苟糟糠不甘而歆人膏粱。縕袍是恥而願人文繡。則此謂無膓公子也。惡在其爲志且誠乎。李白釣鰲之說。迫切太露。固君子所不言。而其所以警策無腸者。則不爲無力也。今也致庸之志。誠且不偶。則庶乎其以是商量而益有所卓立。使一生甲乙事業。不或有半廢之虞。則實區區之意也。雖我商周以下民。滿胷該備自家春。但能後學如先學。也是今人亦古人。風作有聲方走石。水揚無力豈流薪。行乎貧賤眞爲訣。渾世謾求物外因。</text>
<title>贈金琥鉉</title>,<text>若道族流未可量。乃家昆裔盡人朢。黃泥萬里艱行蜀。孤竹千秋抗秀商。白髮如霜啼雀稚。靑雲滿袂舞龍章。雖然日月無私照。不謂陰崖尙借光。</text>
<title>贈金子翊</title>,<text>吾子所懷也不悠。秋風淅瀝北來遊。心該萬物人皆有。道在三經日可求。持得淸明私自祛。看來爛熟理愈幽。此雖狂妄猶爲贈。歸後孜孜倘不休。</text>
<title>贈金義健</title>,<text>人若有爲也有思。何妨一席語遲遲。黃槐落落難如意。白髮生生易失時。及早要營賢者責。臨昏誰恃美人期。回看聖路平如砥。何不浩然任所之。</text>
<title>贈韓省汝</title>,<text>知否初來稟賦均。無人不足自家春。假令間斷仍塵舊。畢竟提撕復日新。况著遺經留待我。肯徇流俗去求人。分明別後孜孜事。何待初鷄警發晨。</text>
<title>贈包虛上人</title>,<text>聞道狂衿與我同。䕺林暇日嘯長風。果是恒沙多世界。蕭然緇衲老英雄。住錫無心雲峀碧。看經有趣夜燈紅。爲問東林何許老。至今笑畫燦然中。</text>
<title>贈混惺上人</title>,<text>非我徒爲物外遊。禪門幽寂少閑愁。溪笑燦然何遜惠。塵談率爾也哂由。要盡幾微相到骨。致私毫忽與爭頭。窓日如流留不得。肯將硏業薄言休。</text>
<title>和郭侯韻</title>,<text>餘忱何事每懸懸。依舊烏岑好石泉。初謂絃歌自足化。更嗔經義不曾傳。胡爲風樹非常事。逼在苽花未滿前。一誨丁寧如昨日。愚衷到此却勤旃。</text>
<title>和郭侯以詩讚金剛山之遊</title>,<text>偶向神岑一擲筇。仙緣隨處翠千重。朗吟敢挹先賢袂。爭秀恨爲老釋峰。楓岳崢嶸山自號。楡龕恍惚佛何功。峨洋非不智仁趣。其奈遊人本闒庸。</text>
<title>和曺侯枉委巷韻</title>,<text>循良云古也難兄。如畫風烟化裏晴。自知委巷渾無趣。誰謂高軒忽有聲。初筵失禮誠爲罪。遠樹含懷尙未平。却希令德終如一。永世碑從萬口生。</text>
<title>和洪侯 承五 韻</title>,<text>閣梅爲借一枝春。忽地陰涯雨露辰。興不偶然多雪郯。懷何完在最蒹秦。淸風布政纔三考。赤譽爲歌已四隣。正好竿頭須進步。承恩况作世來臣。又何事訟氓不敢庭。云云治道最爲靈。梅先向日盈枝白。蓂不私春送葉靑。世戲龍鍾稱學道。朋推象杵認談經。扁楣徒竊胡公字。實地規模不足形。</text>
<title>和洪侯韻</title>,<text>發發仁風太守庭。偏噓餘韻及生靈。香分梅月精魂白。茂帶蓂春意味靑。鄕迹寒微仍隱世。科才荒短却稱經。此非謙餙平生事。外議喧然未見形。</text>
<title>和定牧李𨯶永</title>,<text>偉哉箕伯啓章中。治務誰爲第一功。無民不借三年化。有路能鳴五馬風。况煩車響轔轔過。故覺塵心蕩蕩空。蒼葭秋夜憧憧恨。人在杳然洛水東。</text>
<title>和趙承宣光淳</title>,<text>一種風流最率眞。淸川白石渺然濱。吟不害爲狂者趣。臨何貽辱大夫輪。倘回鄒魯薰今日。不爲彭殤感古人。區區祝聖緣何意。千萬經筵日有新。又如何雲樹各分深。萬一相籠早晏心。無壑不廵淹日月。有懷皆討瀉胷衿。空山有桂年年霰。流水無絃處處琹。最是風流歸宿處。六經如海杳難斟。</text>
<title>和趙持平崇祖</title>,<text>浮雲過盡一心虛。歸卧山窓日有餘。懷奇竟售連城債。知足兼全遯世譽。指駑倘謂千金駿。憑鯉爲投數行書。感深能不如挑報。無玉將來傍夐居。</text>
<title>和許小隱</title>,<text>天下事爲不可涯。男兒何必老於家。秋風添白難禁髮。騷氣轉靑易命茶。庶賴豪朋來自海。堪憐古道散如霞。天公未必終無意。壇杏年來復欲花。又自笑一生舍爾龜。營營盡日復何期。古人爲我分明說。來日如年或者追。摘埴三時顚倒者。南車千里指揮誰。高軒此日辱何事。一箇孱微不足爲。</text>
<title>和楊命浩浮念詩</title>,<text>如有隱憂良自苦。山窓日夕不堪留。徒緣閒氣無攸克。兼使眞心未自由。盜若墻完仍劫走。翁何珠數始眠休。試令塑坐能終日。畢竟奇功特地收。</text>
<title>和鮮于進士韻</title>,<text>洛水如天晩問津。除非白首揷花人。設令科目偶居最。試看詩精還入眞。十載治庖難解刃。百方磨鑑易昏塵。無時出入知何事。咫尺靈臺未免賓。又病中人事苶如灰。忽道仙賓立徘徊。履千年葉升蓮去。簪一枝花折桂來。菜色深揚憐活計。金聲擲出畏詩才。穩叙不勝豪興發。呼兒連酌十餘盃。</text>
<title>和金羲銓韻 二首○幷小序</title>,<text>短引不成次第。而辱之以大拍之和。一厚一薄。不侔萬一矣。然瓊李之報。古亦有詩。諉之以冒昧。無恠乃爾。至於所謂涵蓄有餘味之云。無乃三倍之顧。有時乎失於款段最下之乘乎。然忘醜效嚬。滔滔常態也。爲此胡叫。有以唐突乎靑山流水之唱。幸有以哂且斤之也。狂心自謂學先民。虛送文林六十春。安認不爲携酒客。居然便許讀書人。只怕石鍾如隕鷰。奚云峽水未流薪。故謝南溪高卧處。胷懷自若蘊天眞。如令懷葛更無民。一枕從容五柳春。托迹混爲名下士。存心必曰聖何人。早知老境竪降幡。定自童年學負薪。然猶點爝還專夜。休誇晴月獨明眞。</text>
<title>和金瀅杰韻</title>,<text>自謂平生正路尋。行時谿谷一何深。文章能處非眞學。私意盡時是本心。便着還魂今大樂。何須歸咎舊狂吟。男兒志業當如是。而况舜鷄報好音。</text>
<title>和宗人正心韻</title>,<text>客自何來我自欽。賁然委巷不遐心。譜通羅代無親殺。業在芸經有淺深。厨冷未謀三爵醉。韻高徒辱一詩吟。離筵莫恨風流儉。日夕從遊知自今。</text>
<title>謹和宗氏韻</title>,<text>三陽孤客每回首。此土誰爲姓氏尊。曰有南昌豪傑老。自稱西那大宗孫。試看花樹千枝葉。同出苔階一種根。或者置吾諸宗後。慇懃爲贈古人言。</text>
<title>和洪贊奎韻</title>,<text>秋風蕭瑟棘門東。客自何來恨未功。促程蝶幻三更夢。枉駕駒嘶半日風。袖憐衰况掀鬚白。詩露素懷奮筆紅。臨行不欲居然發。一語丁寧復會同。</text>
<title>和李元和韻</title>,<text>以若人豪不遇時。儻來榮辱有誰知。桂曾秋晩常如霰。梅亦使稀未寄枝。興或淸狂仍命駕。愁當滌罷屢傾巵。老來何事尙爲樂。日漏書窓依舊遲。</text>
<title>和崔君彝韻</title>,<text>客自何來自遠方。出門多謝見朋良。此行可惜分歧誤。何處不宜擧袖長。不曰經腴滋有味。但知詩藻獨生光。倘君平地能回步。果有神仙在此鄕。</text>
<title>和金子順滄浪亭韻 二首</title>,<text>主人定是古之淸。歸卧靑山不掩名。小渚剩流知勝處。短纓閑濯始幽情。春尋宿蘂催生色。松挾閒風懶放聲。到此難斟千載恨。伊翁何去水仍晴。殘亭不過一洲淸。賴有伊賢最著名。三待師賓知盛禮。一稱遯老露微情。幽人盟重山無事。孺子歌高水有聲。江上風流非勝致。至今松月五更晴。</text>
<title>和盧鎭濟韻</title>,<text>不知仙老卧何岑。西來信息政林林。稱學敢希三物事。投詩猥許十年心。月出烟籠千里遠。秋闌人在一方深。來路適從門下過。伊時恨不剡相尋。</text>
<title>和康濬翊韻 幷小序</title>,<text>俯示匪意。參以來語。然後始覺其爲數十年前一接英輝。而且名家後也。爲之感荷不旣。加之年歲爲學。抱負該博。制作高妙。有足以繩武之美者。爲賦鳳毛麟趾等句。而致意不一也。然不知愚之無狀。而表賀詩讚。到底重複。至以凾席指南等語。爲之推重不已。則譽嫫誣施。莫此爲甚。而恐亦未必不爲千慮之一失也。然爲之辱示若勤。而不可泯默以孤其眷眷之意。故爲搆一絶。有以稱塞萬一。而至於四六則匣管屬遲。不欲强其所筆力之告老也。幸有以亮之也。惠幅賁然肯陋菴。謙謙有若侍筵凾。秀才倡學經年十。良玉傳家待價三。固爲簀多能致峽。亦因源遠始成潭。委巷自來幽僻處。莫敎高鳥下枝南。</text>
<title>和李養斌韻</title>,<text>霜髮皤然不記年。客從何處挾飛仙。句法驚人兼款曲。聲名欺世况蔓延。病深無日非縣藥。工懶有朋始閱篇。然亦功成惟在志。淸晨起坐曰三天。</text>
<title>和郭雲卿韻</title>,<text>客來自謂舊時人。眉目依依漸覺眞。歲月易流驚白髮。緖懷難盡到淸晨。邑遺治績三年最。齋賴經營一味新。異時儻就西來意。不是尋常學者隣。</text>
<title>和金用恢詩</title>,<text>筆法非常花墨鮮。狂生賴作忽然仙。秋毫未答三生事。白髮徒添一甲年。老少詩投知厚意。春秋使至豈初筵。他時休復無名貺。渠亦人情覺赧然。</text>
<title>過嘉庄店。見酒徒所爲。因箴以自警。</title>,<text>村姬壓酒杏花開。何待喚嘗客始來。無量黃流唇吸海。不時紅暈頰生梅。非關上帝初均命。只涉村氓自棄才。云云惡旨緣何事。方知聖業故崔嵬。</text>
<title>過芝村。登岐林亭行鄕飮禮。二首</title>,<text>歷歷亭壇古意眞。登臨尙有一般春。風詠二南知盛會。月評三益矧佳人。松挺自然鍾地氣。魚遊不必浴天津。到此區區南渡計。諸公儻許接芳隣。到此詩衿漸入眞。烟霞洞裏又芳春。斂迹非希幽者事。硏經何遜古之人。樹擬成材深出地。花嫌漏網不流津。臨別仍論多少債。無妨一壑買成隣。</text>
<title>過林豐。訪主人不遇。</title>,<text>故人留我山中約。叢桂年年霰欲秋。谷鳥間關求友響。霜葭隱暎溯人洲。桃源春拾俗機累。芝洞雲深仙迹幽。賴有安生談舊誼。琴書一夕穩淸遊。</text>
<title>過路投柞峴白丈宅吟</title>,<text>晩踏雪花客意眞。一時風物易爲春。逶迤扣戶仍華屋。邂逅論衿况偉人。爲帶浮萍能盛會。不經疎雨豈良辰。一杯穩酌許多事。始覺盈虛不足嗔。</text>
<title>余洛行。齋友遠別。爲搆一絶。</title>,<text>江日遅然上竹扉。客來稍稍盡英輝。三聲淚碧猿何苦。千里塵紅馬欲肥。縱學難能東海測。從師易得泰山依。餘萌未必無生意。春入牛岑翠幾圍。</text>
<title>登程持存如齋學篤寶。竊欲一意加勉。希有寸進。</title>,<text>初謂工程自此踈。滔然行色半年餘。鴻自高飛專聽奕。鸞不須鳴範馳車。始知萬善都緣敬。誰謂三墳只在書。理會心時皆自得。較看齋課果何如。</text>
<title>齋居一日。白注書明順，金正郞聲天，李注書正華見訪。二首</title>,<text>人雖南北學爲儔。何害殘杯與忘憂。一榻從容猶勝事。三筇珍重况名流。留連消日兼淸夜。次第論詩到白頭。吟罷仍抽鄒魯誌。此爲眞樂幸相遊。鄕人喚我謂渠儔。無乃男兒大有憂。非貧付與推先哲。自誤云爲向俗流。靑篇依畫難求意。白髮如霜易滿頭。故對諸公珍重語。如何做業始眞遊。</text>
<title>同洪巨明，林汝番，白履叟到古州。齋主人盧就汝氏。號菊隱。好彈琴。見客來。出門迎之。仍酌酒唱韻。</title>,<text>桃花幽塾十分春。更對詩豪意味新。萍水相逢誰俗客。峨洋初闋見眞人。山中偶爾三杯會。名下丁寧十載親。別后莫言涯角遠。延平神物本無津。</text>
<title>金上舍靈仲見訪 二首○幷小序</title>,<text>金上舍靈仲。安定名士也。自來人品學術。俱爲流輩所推。何幸於此賁然惠肯。不惟款叙。實爲阻餘。亦於年前。士林適以煩言。不免有一時之撓。于時上舍不顧險夷。慨然直往。暴露撕厓。到底痛快。是以。世之扼腕者。擧皆驚服。以爲此事未開口時。斷置已定云云。而在區區。實未嘗不爲之赧然也。仍以詩拙。薄言擧似。以謝不敢自安之私。至於課程勸勖。實爲吾輩茶飯常事也。不得不爲之盡言警切。庸附古人贈言之義焉。復念異時詩禮之盛。亦未嘗不肇於此。故不遑以語煩爲嫌。而亦畧此貂告。以致區區期望之私焉。忽焉殘蓽賁然佳。客自何來海一涯。豈爲緣分三生熟。曾是課程萬里遐。况乎勁草非常植。雖以疾風莫敢斜。異時詩禮還無籍。故問庭蘭幾發葩。自有經謨一種佳。更從何處問生涯。云爲要及年齡妙。來往非關道路遐。專造焉知來日有。眞尋無惑故歧斜。回頭爲問春消息。壇杏多年未發葩。</text>
<title>灣儒金享汝闋服見訪</title>,<text>往躡灣雲托契眞。坦然心事更誰人。適揮風樹三年涕。那寄江梅一片春。花爲聯吟香轉倍。酒因廵酌味尤新。此來一會豈徒爾。足慰離懷多少辰。</text>
<title>竆居無聊。適逢李學仲叙懷。</title>,<text>偊凉不覺隱然憂。適有人來第一流。蕩滌胷懷遲日月。品題花柳任春秋。唱和無敵聲專楚。酬酢不違禮在周。完若仙風來逼席。自今委巷便瀛洲。</text>
<title>從同志數人。登籠五里山城有感 二首。</title>,<text>咫尺星河逼灑然。此行不意坐靑天。烽探敵國飛千里。城待元戎卧百年。自古險關非地利。臨時神捷是兵仙。况今西醜多驕敢。庶叶風沙做聖眠。無處風烟不浩然。詩筇得意上靑天。不關彝敎營三事。定取幽捷度百年。乘軒優寵猶墀鶴。飮水苟生便陸仙。一夜淸遊聊且爾。曉光垂盡不須眠。</text>
<title>己卯端陽。勉諸生。幷小序</title>,<text>歲己卯。生徒文會稍復振如。而其所以做工夫者。亦復稍涉細密純熟。較舊之課。似是創有也。是以。愛惜光陰者。必也爭取分寸而不許放過焉。雖端陽俗節。世所崇尙者。亦不爲之循俗浪游。而却是一向舘寓支過。依舊孜孜。孤遠之辱。不以爲意也。飢渴之勞。不以爲事也。此非誠於爲學而見得端倪者。其能有以乎哉。余不佞同居之久。備審情實。不勝嘆賞。仍以一詩稱述本事。使一意向前。不或作輟。復以一言警告。使益竿頭進步之功焉。喧然歌曲動鄕隣。却憶家山一味春。路纔三舍何關遠。課使千尋未免貧。况把靑樽追俗伴。復開黃卷對眞人。依閭自係遊兒罪。故下殘功益入神。</text>
<title>爲金正郞聲天勸學</title>,<text>事業平生摠若干。高明何不注心看。名治經謨參士類。位垂簪紱抗朝端。聲若過情還可愧。才能稱服始爲安。況復年光方未艾。書窓餘力綽然寬。</text>
<title>送友歸鄕。仍勸令學。</title>,<text>無人不具寸心虛。推此何難業有餘。莫言後世終無士。謾俾古人獨有譽。挑燈不短三更夜。堆案無竆萬卷書。歸哉日夕孜孜做。畢竟柴門有廣居。</text>
<title>送金上舍靈仲歸安定</title>,<text>上舍不知何許士。慇懃學步再三秋。風塵若浼高翔袂。道拕無前次第洲。短燭未昏看理盡。分錢不費買山幽。靜如太古論如海。除是人間別有遊。</text>
<title>送盧悳一謫江界 二首</title>,<text>何須揮淚謾添衣。禍福云殊一體歸。深思也覺犯科重。行遣敢言寬典稀。百年事業驚如夢。千里鄕關恨不飛。自來趍吉莫如悔。占却前程庶不違。丈夫有淚肯添衣。只問行期不問期。試思過失初無狀。除是法文尙屬稀。雖以龍蛇還有蟄。豈同鳧鴨不能飛。大抵玉成知在此。幸君持守莫相違。</text>
<title>讀淸溪集。見有酬京宗韻。擬作一首。</title>,<text>忽地柴蓬次第開。謫仙何幸九天來。談資醉况連謀酒。韻供春香亂賦梅。褐猶懷璧焉爲罪。詩使驚人祇見才。更向竿頭須進步。安知晩節不崔嵬。</text>
<title>金用恢抱先蹟徵文</title>,<text>不問知爲賢者後。初筵唱喏露先音。十行細札寵稀古。四葉潛光稱到今。風化非常㫌有脚。春香不盡棣生心。丁寧囑筆來三四。追孝君家不亦深。</text>
<title>修潤文亨汝餞許小隱詩</title>,<text>江山無處不秋風。客馬箕林遠踏紅。霰桂時何離恨倍。金蘭契又道心同。有幾豪男今世上。無竆義理古經中。吾性自來均舜蹠。如何專讓古人雄。</text>
<title>修潤文亨汝陽和詩</title>,<text>靑岑何處曰仙眞。顧我文雅便俗人。松春意足無端雪。澗禪聲深不畏塵。藜杖人來完四皓。芝峰日出定三神。回頭爲問同來客。安知不我渡天津。</text>
<title>修潤盧仁則閔寒詩</title>,<text>看看曆日已添陽。還任雪威露景光。梅或吐新耐永夜。松猶依舊凌寒霜。廵壁挾深貂袂重。呼蘆煑盡蟻杯香。凄然幾處牛衣泣。早晏春暉照四方。</text>
<title>修潤白舜甫詩</title>,<text>渾然之性本非愚。何患不爲君子儒。復有古人爭立敎。要思後學特貽謨。說花亂落非賢者。履道坦然是丈夫。知否吾人多少樂。一生委巷坐跏趺。</text>
<title>謝定牧李𨯶永 幷小序</title>,<text>委巷幽僻。蒙枉車徒。自顧不似。何以得此。不獲揜陋。爲參門屛。庸拜枉辱。而仍占一絶。仰效區區景慕之私萬一也耳。晩雨和泥又醉中。殘筇到此始專功。守篇何足爲高士。憑軾徒然有古風。走路敢嫌塵踵憊。參階爲謝鑑心空。居民喧聒攀無計。五馬輕裝况欲東。</text>
<title>謝朴侯禁祭黨 幷小序</title>,<text>邑之婦人。以端午翌日。盛會于鄕校後山。極意娛遊。稱謂祭黨會。其來久矣。本倅莅任。適値端陽。先以祭黨爲禁而莫之容已。盖知躰之政也。竊庸攢賀。爲撰一律。以叙其祛弊不疑之盛萬一也爾。村婦何知野柳靑。會也婆娑曰太平。秋霜易肅成公案。春情難歇恨芳盟。從前蚩俗渾無狀。到此淸風忽有聲。禮防孰如專捷奏。無勞邊備築高城。</text>
<title>謝人詩</title>,<text>課業自來未易精。文風往往誤傳聲。疾徐自與前人去。眞僞何煩智者明。自謂學狂春服盛。不圖添恩秩資淸。來捿澗谷問何意。愧我無情還有名。又仙筇往復昔何年。窓月照心每夜圓。無路鳴駒高係柳。有書傳鴈遠飛天。他鄕咫尺如千里。一字尋常直百錢。雪夜花朝吟弄地。完陪光霽坐超然。</text>
<title>賀盧悳圭剡薦</title>,<text>如有可知自可知。諸郞何事每遲遲。償城不願沽荊璞。容喙無勞毁越施。每憐神物韜中老。竟報祥雲日下移。始知儒者成功處。只在他人不見時。</text>
<title>賀盧德濟剡薦</title>,<text>如何學術積如茨。眞箇硏磨每渴飢。鶴音九轉天傾耳。鹿調三鳴客入詩。荊璞露眞稱有數。越眉皺硏毁無辭。非我干名名自爾。許君非復小男兒。</text>
<title>賀林注書廷默榮覲</title>,<text>半天仙樂莫能加。况復風光雨後多。榮寵非常科合璧。生香不盡首交花。奚獨芳名流百世。還能白地起高家。隣朋不樂復何爲。山日遅然未欲斜。</text>
<title>賀金進士鼎龍榮覲</title>,<text>昕皷招招客不眠。壽觴如海盡初筵。白眉聯璧皆豪士。綠髮簪花最少年。金躍紅爐終利器。翰生白日忽靑天。堂萱不覺回春意。晩節生香豈偶然。</text>
<title>回甲。和菊隱贈韻。幷小序</title>,<text>語曰。仁者壽。此固理所當爾。非獨爲聖誨而已。然亦不可執此而一說之也。所謂顔蹠壽殀。固爲史遷之謬。而以之爲符命不一之驗則審矣。顧今狗馬之齒。遽及乎甲。則不知其爲人也。果能不虛光陰而逐日孜孜爲善者乎。抑亦歲月來逼而不容不經由勘合者乎。此謂歲不我延。而人之學不學。便不屬他者也。尙可以食齒之故而謂却兼德之尊乎。至於負乘之誚則又是一事也。故於詩貺。不免逡廵區區。而不敢直受之也。亦依左太冲反招隱例。不避拙累。爲次一律。據實諧韻。仰達所以不能承當之意萬一也。伏乞有以恕亮也。云云仁壽亦多門。顔蹠爲人自輊軒。年甲如流徒任曆。親朋謂例却携樽。庭趍難及斑兒小。酒會羞從杖老尊。盥誦不禁門下意。殷勤詩貺見懷煩。</text>
<title>代金華億次李獻納親庭回昏韻</title>,<text>夭桃灼灼瑞欞催。兩項春光一擁來。約重三生兼鴈日。衿班五色况烏臺。星期預吉慵占曆。巹味屢甘慣送杯。爲祝風流無恙在。逐年花笑粲然開。</text>
<title>次金參奉 尙斅 晬宴韻</title>,<text>何許先生稟得眞。一周花甲再生春。自然風樹難禁涕。特地春欞未了塵。業究案經任遯世。名添嶽祿偶觀賓。更將蘧化供眉祝。豈料餘槧不日新。</text>
<title>次李時仲回甲韻</title>,<text>千百人中最享年。尙言回甲不爲天。短杖參鄕仍謂老。枯桑轉海更希仙。三爵勉歡緣彩侍。寸懷增感記弧懸。爲問耳聰能順否。宣尼爲我誨拳拳。</text>
<title>代作甲宴韻</title>,<text>東家夫子歲辛酉。南極何天見老人。萬里桑楡多暮景。三杯竹葉忽靑春。百年好事知今日。一席高歌曰我賓。最有箇中無限樂。萱堂坐說掛弧辰。</text>
<title>次金丈回甲韻 幷小序</title>,<text>歲庚申。適游灣中。有金丈曾一拜之。續爲之候。甚歡如也。爲示一卷詩。盖其甲回而集晬韻者。小子亦於當年。爲有此宴於庭下。故竊有感焉。仍步韻尾之。意致凡陋。辭調拙疎。不足以累盛藁。不須笙鶴下翩然。陸地風烟自有仙。試看白首無彊老。笑曰斑衣又甲年。參席幸翩遊子袂。同星庶戴老人天。也知門下區區願。重把此盃侍膝前。</text>
<title>次白彝行親庭回甲韻 幷小序</title>,<text>賦詩餙慶。非但情私。古人者亦然。而只爲不善鳴也。無以效私萬一也。然損缶之地。何尙文之爲也哉。藉此强賦。敢私于下執事。幸因彩雛之戲而仰禀之也。三字符云仁者壽。臨風爲誦古人言。龜蓮祝盛要優老。風樹恨深欲斷魂。周甲非常稀古昔。享期有數付乾坤。何妨此日聊吟醉。有客來來酒滿樽。</text>
<title>次全夢仁萱堂甲宴韻</title>,<text>平地神仙自有眞。花簪白首更生春。北庭蓂落知朞月。南極星明見老人。樂意致時雛戲子。令名貽處鹿鳴賓。傾樽滿酌三山壽。爲祝休眉似箇新。</text>
<title>次金進士應律萱堂甲宴韻</title>,<text>畢竟閨簾未揜賢。儻來符命尙綿綿。皆爲懷橘以前孝。何必醉桃然後仙。非曰枯桑三變海。第看婺女一周天。也知喜懼猶無限。更進一杯祝萬年。</text>
<title>次朴參奉殷植萱堂甲宴韻</title>,<text>幽閒閨德有誰知。獨也天翁監在玆。試看箕宮香火子。笑稱花甲老人巵。市爲學舍三遷苦。金當紅爐一躍奇。不識庭蘭何許者。托根深處自生枝。</text>
<title>迷源書院</title>,<text>畫閣玲瓏照日紅。百年香侑華岑東。松無欲斬先生澤。山不穩鳴太守風。敎殘易昧高山仰。論甚難誣衆口公。恨無寸舌強如鐵。前席未能達聖聰。</text>
<title>新安升薦齋落成韻</title>,<text>名山荒落幾千年。待有文風復蔚然。戶仍梅閣迎三益。詩爲棠軒詠二天。仙騎鯨去閑風月。客抱琴來好石泉。料知無限奇男子。曉夜孜孜也不眠。</text>
<title>次藏修齋韻</title>,<text>本地風光不復輕。程朱古業粹然明。萬里鞭長顔驥展。五更枕警舜鷄鳴。花如弄色難爲實。水欲成潭懶起聲。靑山幸與紅塵遠。晩對遺篇講治平。</text>
<title>塢川齋講會韻 二首</title>,<text>扁仍古邑不忘初。寄與生徒有廣居。揖遜從容階及客。討論精熟案留書。溪岑着迹名無盡。詩禮傳家慶有餘。遺昆况有希顔者。謂却眞磨古不如。營爲斷斷立心初。不是尋常隱者居。來遠門多賢者轍。論眞案揷聖人書。菊香云晩傲霜在。琴響雖焦爆火餘。涵滀自然魚有化。昆孫無恠琢磋如。</text>
<title>過塢川精舍吟</title>,<text>滿壑講林未了靑。工程况倣古箴平。或爲闕日能辭責。如不成人便欲盟。磨玉尙嫌微有玷。撞鍾何患大無聲。諸君倘許狂談否。爲詠云云陟故城。</text>
<title>端陽。過巽谷有感。</title>,<text>隨處靑山便是春。何懷偏感自家人。庶擬竹朋相叙話。故穿樵路不嫌塵。白日如流三載滯。山門當夕主人新。短蔥轉作吹哀笛。波亦不平遠咽津。</text>
<title>端陽。遊九成齋吟。</title>,<text>憶昔從游在講扉。風流猶屬少年時。冷灰豆爆容無恠。短髮雲垂豈有期。佳節回春兼暇日。名流携酒况親知。朋情到此能無醉。故爲諸公大叫詩。</text>
<title>過九成齋有懷。步杜工部江上値水韻。</title>,<text>曩與豪男又傑句。風流無日不休休。馬畏鞭聲盈巷躍。鳥堪毫勢盡春愁。雲籠無限天連峽。水漲非常浦係舟。寒齋此日依筇恨。那對芳樽續舊遊。</text>
<title>萬松齋偶吟</title>,<text>萬木秋風一草廬。坐來爽氣滿窓虛。無善不該天畀性。有言皆格聖留書。漸擴莫言充已盡。精推尙恐見爲疎。舍此何關吾輩事。一生需用綽然餘。</text>
<title>過龍淵齋。爲文亨汝留吟。</title>,<text>豈容一日漫優遊。吾道無門聖有謀。專業却嫌塵慮雜。携書爲擇講廬幽。持之尙慮紛擾在。知了更煩仔細求。一切生涯端在此。餘如榮辱不須憂。</text>
<title>過差壯書塾。仍次其韻。</title>,<text>滻水東頭講塾開。諸朋何幸遠方來。自然生物江舒柳。豈爲和羹岸放梅。精玩方知皆樂處。盡充何患不成才。書窓况屬光陰晩。秋氣前林逐日嵬。</text>
<title>次雲峀齋韻 幷小序</title>,<text>新安名士白雅理叟。同同志數人。修築雲峀精舍。與之肄業于其中。卽其先王考平日素所杖屨逍遙處也。理叟之所以修築講會者。亦繼述先志之一事也。而時知州李承旨。愛民下士。特加奬賞。爲枉車徒。設約習禮以倡其事。故遠近名碩。競賦韻語。以爲一時儒林傳誦慕仰之資焉。愚亦不敢護短。冒撰妄述。以助士友間一爲絶倒之奇笑也耳。龍掀雨叫海爲坊。豹隱䕺眠霧出塲。墻屋及肩仍舊事。禮詩盈耳感先章。雲深巖穴官傾盖。日晏絃歌客飮鄕。講樹生生春不盡。也知來葉滿庭芳。</text>
<title>次振鳳齋韻</title>,<text>有菴不許俗人尋。多士德輝自淺深。習鳥飛時知翽羽。孜鷄鳴善盡嗈吟。克諧神樂曾儀舜。倘號靈官復紀金。畢竟翺翔須有漸。爲君每惜寸餘陰。</text>
<title>次院興齋韻</title>,<text>江流不歇山如畫。也有飛仙遠渡橋。雲五色深龍興古。岡千仞高鳳鳴遙。韻絶爲吟楊柳月。杯香故酌杏花朝。又得先生留早晏。風流自此不蕭條。</text>
<title>次松菴齋韻 幷小序</title>,<text>余留松菴也。適見楣扁。揭曰映碧。其取義也盖不苟然。先此抑有一詩人叙次爲律。而筍蔬混膾炙。皮膚掩骨髓。有時觸目。甚不滿意。故妄不自揆。冒爲一絶以反之而已。竊看其醜陋尤有甚焉。使先詩者復爲遮眼。則恐未必不爲之笑曰。斥鷃之譏鵬。鴟鴞之侮鳳。盖如是夫也云爾。故起詩樓寄野中。古人心事不爲空。會友非常豪士趣。堆書不死聖人風。若使後生能出類。安知擧世不稱雄。樓松不過長春物。雖有碧陰敢與同。</text>
<title>次隱求齋韻</title>,<text>遯跡杳然何處尋。芝歌罷盡白雲深。爐香轉細忘塵慮。窓日偏長養道心。名或登台猶外誘。詩能泣鬼亦狂吟。箇中樂意無人識。招操云云遠送音。</text>
<title>和雲樹亭韻</title>,<text>偸得芳園半日遊。風烟無處不淸幽。高朋適與春風會。旨酒要行飮禮酬。曲奏峩洋皆絶韻。官拖簪紱况名流。歸筇不或臨時促。除是論心坦蕩留。</text>
<title>次菊隱亭韻 三首</title>,<text>隱者爲誰菊滿庭。客來不必問仙扃。奚徒秋落凌霜白。却爲春萌讓雨靑。歲暮况香丞相圃。山深自照小微星。登臨不盡東籬趣。世慮何關一味寧。世塵不入主人庭。自有淸風早晏扃。桑麻計薄三農足。山水趣深數曲靑。菊帶籬秋香片片。棋稱國手語星星。端居不恨相知少。然後雲林步屧寧。何必托根桃李庭。白雲拖色自爲扃。抗誰高節風霜秀。讓爾繁陰雨露靑。幽趣猜添紅陌雨。晩香要照老人星。南山如故秋將夕。客意悠然未載寧。</text>
<title>登价川無盡臺。次岐林亭韻。</title>,<text>綠水靑山着處眞。何煩花柳始爲春。風因樓聚無餘景。名賴詩懸不朽人。盃酌村醪完桂釅。舟登野客怳仙津。回頭爲問烟霞癖。何妨數椽作比隣。</text>
<title>過三嶠偶成</title>,<text>高山流水闢爲村。占却灣陽第一園。兒推將去詩盈耳。客惠肯來酒在樽。咫尺松楸零雨露。逶迤雲晜任晨昏。臨行爲問繁華迹。山鳥嘈嘈故不言。</text>
<title>過石村贈故人</title>,<text>靑驢一匹故人家。山氣藹然日多佳。趍彩雙庭充孝事。築書三篋剩文華。學隱無妨栖谷口。安貧不願執籌牙。如何反哺區區地。風樹餘懷血淚斜。</text>
<title>登華藏庵有感 幷小序</title>,<text>烟節后登華藏。念王父無恙時恒就此庵。居住講學。仰探遺迹。無容可逮。感撰一絶。以叙其追慕之私。山花如昨適淸明。悽然物色感生生。巖記無徵偏沒字。僧言不妄競傳名。浮雲一捲山成古。杜宇三啼夢忽驚。雲菴咫尺人未逮。倘陪仙杖薄言行。</text>
<title>同諸益登華藏庵。韻句輒唱。</title>,<text>浮屠古㙮幾千年。杜宇聲中夢杳然。山帶三春無限蘂。天晴四海有時烟。遷喬禽刷一枝羽。放海波噴萬壑川。可以人而不似彼。詩書磊落頹床前。</text>
<title>春日登華藏庵</title>,<text>仙菴何在未分明。忽有茶煙數點生。客自遠來流峙趣。僧專夜念釋陀名。滿山花柳春無事。盡日風霞鳥不驚。眞理昭然知在此。胡爲倀倀自家行。</text>
<title>登香積寺 二首</title>,<text>白雲捲盡露香岑。春意閙然動鬱林。次第仙衿仍有味。等閒塵事敢生心。高吟定要摛詩絶。細酌休令打醉深。爲挽桂䕺留後語。花枝臨發更來尋。白雲深處有香岑。日夕緇衿講會林。魚戲或爲呼雨態。鳥眠能忘拂雲心。狂吟不欲風光晩。歷覽無妨洞口深。堪惜山中無限景。遊人何不日相尋。</text>
<title>登香積寺。於路口占。</title>,<text>此行也有宿緣眞。邂逅相逢盡故人。泉潔盃濃千日酒。峽深花擁四時春。放懷閑寂塵衿落。玩物精微道味新。一笑爲招兄某某。懸廬儻老若干辰。</text>
<title>肇夏。同堪輿人登香積寺。</title>,<text>知有雲庵隔樹蒼。禪風來拂俗人裳。方長幽草輕烟茁。抵死殘花晩節香。曲奏峨洋從所好。山論吉凶任偏長。林禽啼促歸心盡。數點煙橫是故鄕。</text>
<title>端夏。同諸益登香積寺。次板上韻。</title>,<text>鞭馬遲遲折柳斜。䕺林何處好烟霞。葡萄喚友還多味。芍藥留春幸有花。貪澗淸凉客忘日。愛山眞寂禪爲家。老僧不識詩吟盡。謾秘幽芳不肯誇。</text>
<title>陽和寺吟</title>,<text>陽和云僻係名山。故逐毫端出世間。香風捲樹春三絶。狂者招朋興一般。鍾拂雲高禪味定。鳥啼林晩客心閒。誰言此處無佳趣。只爲游人不會攀。</text>
<title>仲春。同白孝伯遊陽和寺。</title>,<text>山庵靜僻又淸濱。適袖東風過故人。酬酢酒濃傾大白。討論書細拂輕塵。杯行手處還無味。話會心時却有春。吟醉豈吾豪興發。優游要見意懷眞。</text>
<title>遊陽和寺 幷小序</title>,<text>余以事適有本村之行。時屬靑紅受謝也。齋友率以陽和寺兼償之意爲囑。亦風詠一事也。無恠乃爾。故仍與同作。實邂逅盛遊也。於路口占一律。以示一時吟弄之勝。而與點之事則非敢所言也。高朋會盡又良時。庵在何山有所思。只得春和鸎戲柳。敢希雲化鯉潛池。風噓醉鬂無妨冷。路訪仙蹤不厭崎。呪喝喧然終夜閙。笑招禪老問胡爲。</text>
<title>暇日登陽和寺。於路口占。</title>,<text>醉步躝跚路轉幽。風烟無處不宜休。要與桂蘿留重盟。莫敎猿鶴費閒愁。敢稱晩路將環轍。秖爲洪流尙待舟。所以雲林多少地。光陰垂盡未曾遊。</text>
<title>登圓寂庵</title>,<text>洞雲深處客懷眞。也有飛仙不遠人。霧擁四時無迹峽。花開萬樹不私春。耐寒不閉月明戶。驚夢故眠鍾落晨。回首一哂山下客。果然塵慮不堪新。</text>
<title>同同志登圓寂庵</title>,<text>一谷淸凉二谷鮮。來來客步漸登仙。鳥回翔急凌千仞。松拂枝遅待萬年。春借韶光多吉日。毫揮風物盡詩筵。男兒心事終安在。杜宇聲中轉悵然。</text>
<title>入北松林內院寺</title>,<text>雲山深處佛爲村。呼戶也猜俗子言。楓漏日紅無棄葉。澗磨沙白不忘源。星文凌亂巖崇角。梅蘂爛熳峽錯根。野老何知山不語。靈芝三秀曰仙痕。</text>
<title>遊窟菴寺</title>,<text>何處奇觀稱妙窟。牢關經戶十餘年。秋高黃落山中葉。天濶靑飛海上煙。僧呼都事知爲仕。鶴唳神岑完化仙。試問赤松何許老。烟消古竈日遅然。</text>
<title>登窟菴寺 二首</title>,<text>老石無言山太古。禪家沿革幾千年。天盈數尺朝朝日。海轉浮萍處處煙。鳥傳梵字聲聲佛。人罷芝歌面面仙。招隱莫煩叢桂操。塵衿自此覺蕭然。客帶秋風來自遠。山如太古不知年。謂天高矣千餘尺。看海近乎數點烟。黃鶴叫林蕭瑟峽。白雲飛步庶幾仙。古來學隱知多少。採採芝歌轉悵然。</text>
<title>自窟庵寺。登東林寺有感。幷小序</title>,<text>登寺留一日。而東林亦其近處也。歸路仍爲之登臨。而前此丙寅之游。士行實從之。其人性仁且忠。同齋共推重。不幸早死。心實未忘矣。當日再到。尤覺悵結。爲搆一絶以瀉私懷。曩到雲林同作伴。山僧尙記丙寅年。名猶有迹靑題壁。山欲無言紫吐烟。對面無期固是夢。招魂不得謾稱仙。故人心事君知否。風葉替人夜瑟然。</text>
<title>登東林寺</title>,<text>軟跫不厭白雲庭。冷骨無嫌明月扃。花雨也供禪會紫。雲林何待客來靑。山聲噴薄泉傾漢。天色婆娑樹出星。一枕巴鵑啼未了。超然心事轉丁寧。</text>
<title>同諸伴秋登靑龍寺。聞科行有期。故感而賦之。</title>,<text>年古釋皇百尺樓。山淸杜宇一聲秋。樽開沂水春風樂。庭落槐花擧子愁。名峽偶然來瑞鳳。飛波敢曰忘機鷗。浮雲富貴人間事。歸卧靈臺待命休。</text>
<title>金都正 尙斅 挽</title>,<text>最少年時已問津。何曾不曰古之人。羊從歧去多多路。驥得風嘶逐逐塵。布衣弊盡猶鄕老。蔥紱煌來便國賓。漆老不知何許者。彭殤齊一且歸眞。</text>
<title>代人挽金都正</title>,<text>花樹玲瓏德照星。區區不啻寸心銘。仙何知壽多翻海。官亦與萌已滿庭。那得神功專一面。如干精力盡三經。試看我淚聲聲血。復會寒宗侍彩屛。</text>
<title>又代挽</title>,<text>斂衿積主士林盟。何啻風流重且輕。如我後生遵古蹟。賴誰殘縣著雄名。燭明不敢林螢度。鶴峙胡爲野鳥鳴。到此悲懷揮未可。子規啼月二三聲。</text>
<title>盧護軍 就汝 挽</title>,<text>功名豈我立心初。物表超然有廣居。尙友籬交徵士菊。箴兒夜讀聖人書。龜緣葉宿壽無限。鳳帶綸鳴恩有餘。蒼茫夜雨可憐事。杜宇聲中歸不如。</text>
<title>修潤鄭啓翁挽盧護軍</title>,<text>烏源發自馬山初。公乃濯纓又隱居。何待知音鳴古調。只爲求道討賢書。尙憐豪興三盃後。幸侍淸儀一歲餘。萬事靑山寂寂夜。子規啼月復何如。</text>
<title>白五衛將 善述 挽</title>,<text>尋常語嘿出天眞。何往不爲溫藉人。玉售班懷三倍債。花簪白首一枝春。箕裘世業山爲重。金玉家聲日有新。月笛雲簫喧聒處。也同一生仙老親。</text>
<title>齋洞金同知挽</title>,<text>金剛淑氣毓來眞。忠孝雙全有若人。扼腕星馳千里檄。祝眉杯滿四時春。何煩忍字家風厚。自露冲衿韻語新。我亦平生稀下淚。佳城高處却添巾。</text>
<title>鮮于持平挽</title>,<text>儒老巷東幾箇眞。稱人不問可知人。固謂桑摧能變海。安知蘭茁不勝春。自足風檣凌萬頃。何煩金馬動香塵。忍送南阡千古訣。無人到此不添巾。</text>
<title>代人挽金持平 鍒</title>,<text>六十餘年兩截身。榮華無往不爲春。早挾風霜從御史。晩占烟月做仙人。對處賓容應老少。隨時箴誨每晨昏。杜宇聲頭多少恨。不能人壽與河新。</text>
<title>尹英陽 致學致學 挽</title>,<text>書窓講罷日遲遲。忽有車聲滿耳奇。兔嫌遯尾營三窟。鳥欲喬翔借一枝。分山約重百年計。看月魂驚千里思。風㫌不定人無語。忍見諸孤泣血悲。</text>
<title>白進士 樂元 挽 二首○此亦本稾云三峯白公挽</title>,<text>無將心德更論眞。鄕里自多有喙人。無乃蒼桑三變海。有如寶樹獨生春。果然平地能延命。誰謂神瀛始絶塵。一曲薤歌山欲老。何人到此不添巾。三峰雲物邃然眞。平地神仙果有人。夙宵詩禮爭爲業。永日桑楡自若春。假令神馬時旋軸。定逐門兒日掃塵。子䂓啼盡山無語。到此難禁淚滿巾。</text>
<title>金令粲伯挽 二首</title>,<text>爲德一生體面眞。來來福履自然新。皷瑟閨偕君子老。看花車動洛陽人。天點香班恩出格。醫占要訣病回春。璇風何處飛揚去。也拂霞衣若浼塵。泰然無事處心眞。自有恩榮取次新。綠鬂年高霜髮老。斑衿色變繡衣人。貂蟬滿室非常澤。蔘朮歸籠不死春。鸞驂一夕衝雲去。回視人寰若浼塵。</text>
<title>漆田金公 彝叟 挽</title>,<text>謙德一生最是公。何嘗自處大家翁。有川盡納終爲海。無嶽相參始爲崇。虎不嘯風猶可畏。狸雖乘霧敢爭雄。香山自此平如地。楓日凄然晩射紅。</text>
<title>松隅白公挽</title>,<text>小豹隱然欲盡文。終朝不下半山雲。月向窓明仍大讀。雨知時洽復深耘。戶係簪纓兼世襲。名添領袖况朝聞。杜宇一聲山寂寞。風流何啻損三分。</text>
<title>白公 亨擧 挽</title>,<text>楚善鳴餘賦始昌。先生所學惡乎長。非徒偏縣雄爲重。雖以逸才汗且僵。偶然不售連城債。眞箇無瑕照夜光。水咽山悽多少恨。風㫌苒苒向南陽。</text>
<title>卓公 之泰 挽</title>,<text>蕩蕩指揮類絶人。袖端隱若小風塵。事有當行仍下手。民無定見也多唇。齊子寧馨堪學語。楚狂迂濶豈知津。爲植白楊隨處老。明年烟雨共回春。</text>
<title>蔡公▣▣挽</title>,<text>善之積否有誰知。慶餘也占未了時。多授職男身何懼。添如干歲齒爲期。恩承紫誥初非倖。賢仰白眉可謂奇。咫尺泉臺千古恨。子䂓啼血上花枝。</text>
<title>朴公 明信 挽</title>,<text>如吾寒冷獲爲門。賴有賢宗蔽以言。饒産只從勤稼得。善心何俟學書存。果乘禪筏連回海。第植羊環尙待魂。依舊風烟多少處。仍偸閑隙復源源。</text>
<title>李生員挽</title>,<text>八十年來坐養眞。桑楡古社有餘春。門無限慶渾佳子。村不掩名輒遠賓。好守分時能敵貴。善爲家者豈憂貧。古之遺篤今安在。往往薤歌競渡津。</text>
<title>在金川時。代奇老挽。</title>,<text>杏花三月好風烟。何事靈車向九泉。忍棄人間白髮弟。還從天上赤松仙。文章去矣閒花鳥。故舊來邪訴月鵑。萬一丁生化鶴起。遼陽作伴幾千年。又欲奏峨洋知者少。臨風爲擲故人琴。靑山君閉千年戶。白首儂傷一片心。出入京鄕好地步。貫通古今大胷衿。傍人試看東流水。恨意與之誰淺深。</text>
<title>朴公 明麟 挽</title>,<text>欣然許我石門過。尙記衰顔對晩花。從容心法村三老。饒足生涯草一家。山雖幽寂聊且在。仙或飛揚蔑以加。秋風何處尋幽迹。嶺日無光木末斜。</text>
<title>白公▣▣挽</title>,<text>許多甲子未能詳。猶記串江屢變桑。十行丹書爲禮重。一鄕春酒介眉香。星何賴老南無極。人若拔山北有邙。有時化鶴翩然下。爲植園松雨後蒼。</text>
<title>金公 琦喆 挽</title>,<text>言笑泰然露夙眞。初筵幸見古之人。莪如靈草煌煌秀。萱故生春赫赫新。庭誨有常詩學魯。年功匪懈樂吹豳。更欲承薰是何處。非徒情淚爲添巾。</text>
<title>或人挽</title>,<text>胷海坦然泛彼舟。揚帆無處不素秋。雲章照戶㫌先孝。槐蔭待春裕後猷。齒邁自然明極老。財多不欲執牙籌。幽明一判山無語。忍堪白楊早晏愁。又坦然心法又精微。需用無時不有輝。如干繩墨任豪放。滿袖風煙穩指揮。也修人事無攸缺。故享天年不止稀。山空何處尋仙跡。杜宇含聲未遽飛。又儻有經綸付釣漁。一生簑笠雨聲踈。棣交華萼香無盡。蘭競寶柯茁有餘。生計支吾家繼業。仁聲珍重巷馳譽。幽明一判茫無逮。到此何人不掩裾。又病問遲遲未及先。忽焉人事屬靈筵。果然槐植三成蔭。胡爲琴鳴再絶絃。家積千金稱素位。人生七耄亦稀年。幽明一判人何古。山日無光添湧泉。又位德之間貴有眞。村人必曰大夫人。十載芸篇恒惜日。一枝槐苑果生春。花墨斑衿知老子。山龍補采待賢臣。魂馬如飛留不得。何人到此不添巾。</text>
<title>朴君景敏挽</title>,<text>挾冊瞭然如昨時。堂堂經籍自家思。林風噓氣魂消雨。花露含情淚墜池。只信壯夫年尙富。誰虞賢者命還崎。聊賦遂初全未未。吾人無狀復何爲。</text>
<title>金君贊仲挽</title>,<text>爲誰一醉復陶然。著處花深柳亦眠。百千相對眞君子。五十云衰尙少年。里豈支吾三折臂。兒猶逮及六號天。最是子䂓啼血夜。令人髮白箇三千。</text>
<title>朴君觀松挽</title>,<text>相與何曾有所求。祇看心事日休休。搬移倘爲薰陶地。追逐幸同萍水秋。周竆隣叩夜扉去。慕學兒從詩禮遊。泉臺咫尺拚無奈。杜宇聲聲啼血愁。</text>
<title>金君明河挽</title>,<text>自家憤悱有誰知。做事憧憧十二時。老母號天瞑未可。良朋臨穴挽無爲。丁鶴還䰟雲漠漠。舜鷄催課夜孜孜。如有萌焉眞箇恨。莫非天命復何疑。</text>
<title>代人挽</title>,<text>更挽靑衫何處從。蒼顔白髮粲然容。敎兒不賜千籝寶。養老無違百畒農。架揷詩書剩萬卷。山占薖軸屹三峰。賤朋親挽靈輀哭。泉路茫茫萬一逢。</text>
<title>鶴峰赴弔時口號</title>,<text>粤自春庭托契先。居諸不過十餘年。桑何經劫三爲海。淚不禁懷再欲泉。流水聲寒皆幻局。浮雲影落或登仙。自來仁者恒多殀。恨不乘槎一問天。</text>
<title>龍湖丈喪逝。其季胤又繼以逝。不勝痛傷。爲占一律。</title>,<text>九原不作萬緣輕。山月弔人半夜明。也傍麟石如雷笑。却奈烏慈灑血鳴。還看髫昆多俊彩。豫占名貴繼家聲。盈虛自古皆如此。何害蒼桑見太平。</text>
<title>省墓</title>,<text>俯仰何時不自嚬。一生失怙獨吾人。白首有詩感風樹。靑山無路奉昏晨。感物魂驚三歲夢。掃墳淚灑九秋塵。諸君莫道天將夕。不忍回程問古津。</text>
<title>在宣川也。陪謙齋金丈謁車參判 禮亮 墓。</title>,<text>隻手擎天何大壯。人臣到此始神奇。白晝浮雲三尺劒。淸風孤竹九秋枝。不幸元戎三挂事。尙爲厲鬼九原期。皇陵日落年千古。天道昧然亦可疑。</text>
<title>登士行幽阡有感</title>,<text>白楊落盡秋風老。來卧荒岑問幾年。淚不能禁添宿草。魂何永訣逐輕烟。泉黃三尺渾如夢。雲白九天妄擬仙。爲植靑松留待後。庶君化鶴下翩然。</text>
<title>出江。恨士行不同遊。</title>,<text>江心如海照蒼天。爲問風光不似前。此日流觴歎少一。何山宿草劫經千。金蘭契重憐陳迹。花柳春深忍渡川。誰復吾門同志者。斯文日索逐殘烟。</text>
<title>七月三日。過亡友士行家。値忌辰韻。</title>,<text>路出山村偶爾過。依然古屋擁風花。倘知亡日來臨位。故植歸筇見在家。音貌隔年殆有記。情談對案莫相加。村鷄一喔天將曉。只見裊香滿篆斜。</text>
<title>本齋享禮後吟 三首</title>,<text>本菴幸係聖師扉。享事春秋自有時。畢竟齊成如在右。庶幾歆格不違期。設令豪士待而起。况復凡民生以知。免得飛禽是誰賜。微悃未盡復吟詩。溪山深處儼神扉。多士齎心奏爾時。要效微悃恒未逮。敢希工嘏倘如期。性則自然人固有。道非先覺世何知。區區菜物難爲况。徹後聊吟一首詩。秋風淅瀝動神扉。山仰人心自感時。瓣香烟細平生願。靈輿風微半夜期。聖有餘風方興起。經無明訓豈生知。物雖菲薄誠猶厚。爲賦區區匏葉詩。</text>
<title>㫌閭</title>,<text>固知孝友備諸身。實地稱行問幾人。九天巍楔何其壯。四世明倫自有眞。調待瑤絃淸發韻。寶投泥巷浼爲珍。陋筆初非三絶某。辱留書禮浹諸辰。</text>
<title>㫌表韻 幷跋</title>,<text>有老在堂多少子。門㫌便係自家師。人倫莫重終身孝。天性固然八歲兒。恩若流波來九重。風爲遺響樹千斯。平林有雉飛無盡。豈認休祥不復追。㫌所以表德而屬人耳目者也。顧今掉撰之表且示人者如是其侈。固知人倫者孰如孝之爲大。而朝家之所以垂戒丁寧。臣子之所當俛學孜孜者。抑亦不在於此乎。然則爲其子孫與傍人而相與朝夕屬耳目者。其獨以其㫌乎。抑亦以其旌之所以表乎哉。苟其表之有仰而不苟乎旌而已也。則其所以怡柔聲色。晨昏不廢者。吾知其爲定省之節也。𣺫瀡盡歡。不敢憚勞。吾知其爲奉養之道也。先意承顔。不或有違。吾知其爲承順之宜也。立身揚名。使其親顯。吾知其爲終身之孝也。必也如是其尊實德而山仰之。又仰餘風而思齊之。然後始得爲慕大人繼後塵之實。亦有以不負朝家褒善樹聲萬一之意矣。抑此之不務。而惟其蒙典之爲尙。觀光之爲榮而已。則此不免爲門戶之計。聲名之利也。豈君子之所敢與知也哉。凡屬耳目者。其或有以亮之也。</text>
<title>題价川李孝子 永魯 㫌閭</title>,<text>一鄕寒食獨淸明。古屋烏啼孝子名。却認全村經劫會。只輸伊老得眞情。幾多人子全其躰。未必天恩假此榮。從此馬灘多夜咽。安知不是陟降精。</text>
<title>筆</title>,<text>史直不摧雪後松。畫眞不測雨中龍。遠提汗盡千年竹。利用皺尖五老峰。治亂機懸因可則。忠奸燭照莫能容。文房一夕相不厭。餘做無論夜與冬。又傳來學術是誰功。書法莫如此友公。積載經綸陳簡翠。精驅造化挑燈紅。搆思無限遲濡墨。揮勢非常疾挾風。造次相分便害事。無人不納袖懷中。</text>
<title>弓</title>,<text>非渠無以鎭諸邊。剡木爲弧自古年。如彼飛虫還有中。謂誰強敵却無前。皷因末勢聲高出。檄挾餘威塞遠傳。白髮書生非將老。撫絃猶覺氣昂然。</text>
<title>博</title>,<text>楸局隱如敵國然。無人下手敢爭先。囚猶可畏秦三帥。持不相隣漢八年。宮計克神知國老。車功必取儘兵仙。箇中恨乏唐虞酒。無路相廵玉陞邊。</text>
<title>鏟爐</title>,<text>有利相通客滿庭。無風不急捩交扃。冶沸經綸噓了紫。烟凝造化鑄來靑。論價千金如拾芥。均衡萬室不爭星。試看陰陽渾合處。濂溪圖說儘丁寧。</text>
<title>鷹</title>,<text>疾風獵獵不躕躇。翮下彭彭講武車。三窟雖深猶避兔。十禽云獲肯馳驢。當秋習盡高飛羽。待詔尙遅大獵書。飢甚幾多枝上刷。畢竟雲衢計不疎。</text>
<title>鵲巢</title>,<text>宮功靈倐人何及。占擇風枝不日成。民無敢侮周治興。鳩借餘居召化明。詩登經籍謨爲大。歌入管絃律始淸。試看微物能如許。千古赫然永有聲。</text>
<title>闘鷄</title>,<text>初無宿怨未能忘。何不相肥晩稻香。莫問是非心激忿。只爭生死勢茫蒼。全憑禽性尙强弱。儻畏天威審短長。胡乃興亡非一再。吾人與爾一般狂。</text>
<title>蟬</title>,<text>崢嶸秋氣轉爲翰。何處飛揚不自安。和同鳳舌傾千仞。淸絶龜膓警百官。三尸蛻盡終爭日。百尺聲殘更進竿。假令人腹能吸露。嘒嘒聲頭宇宙寬。</text>
<title>蜻蜓</title>,<text>忽去忽來意難支。百里天晴日亦遅。無罟不嚴能遠避。有霖將至必先知。因風自足高儀擧。吸露何傷雅操持。耿介超然人不及。山窓爲爾一吟詩。</text>
<title>蠅</title>,<text>倏然變黑聚如堆。硯墨難容任意開。咽呑則飽無求貨。引伴爲昏不用媒。點玉無寧磨玷纇。汚羹不忍喫䀋梅。營營愼莫恣行止。還恐霜風動劫灰。</text>
<title>馬</title>,<text>海雲皺綠朔風寒。超影如飛也不難。數點殘房流夜白。萬年黃屋戀衷丹。負天地數傳羲易。遇沛豐英措漢盤。故料殘駒如一展。蹄間四海不爲寬。</text>
<title>驢</title>,<text>鳴得天機有張論。長聲角角也過村。淸風滿袖揮鞭勢。大道如天疾足痕。神走有奇還顧影。野心無恠每懷昏。醉過橋雪無妨蹇。隨處傍觀喚孟孫。</text>
<title>愁蝎</title>,<text>膚撓爪扢未容休。偸得甚時夜氣求。枕警不遑仙化蝶。燈猜幸免盜牽牛。身捐豈染三彭祟。眉皺非關萬國憂。對案還宜終夜讀。睡魔未敢與爭頭。</text>
<title>松</title>,<text>庭松不過若干尋。焉有大人好箇衿。千歲露零猶寶珀。一枝栖借豈凡禽。霜云搖落還靑節。風或假鳴必大音。誰謂微根能乃爾。而今始識別般心。又欲識此君稟氣眞。亭亭雪表獨靑春。孤根直上干雲漢。寒葉後凋感聖人。爲社固當垂夏祚。加官焉敢汚秦塵。依軒種植知何意。爲有風聲與日新。</text>
<title>雪梅</title>,<text>白白相混未可尋。孰爲寒雪𠅩爲林。早芳非背春風約。與潔方成水月心。冷氣相關烟欲靜。香輝不盡夜還深。病餘澹泊無騷况。憐爾交分爲一吟。</text>
<title>萱草</title>,<text>人間何物不時新。獨也油然若有神。百憂灰滅翁無惱。一氣肧凝婦有身。靈種穩全三秀性。餘香分作萬家春。自家意思能無愧。故托瓊詩仔細陳。</text>
<title>薔薇</title>,<text>那能紅艶若淸眞。委巷春光賴不貧。薰香感應籬存菊。物色猜嫌砌闢榛。何待廵杯方醉老。無勞投轄足淹賓。芳魂不免自花惱。散何毫端多少珍。</text>
<title>種菜 二首</title>,<text>誰知老圃多少能。種事支離似葛藤。妻戀春荒勤去草。婢嫌夜灌懶提燈。臨飧不恨難供肉。薦廟無憂易伐冰。▦▦靑絲多少趣。盈盈穡事每年登。有誰與我敢爭能。治圃爲携數尺藤。下箸也稱佳當肉。灌苗何憚晩更燈。奚徒釋聖將爲學。亦以禦冬及解冰。細雨濛濛春化足。培來何患歲難登。</text>
<title>木花</title>,<text>文英故事老農論。來自秋風白帝村。珠轉盈盈靑結實。雲生疊疊白凝痕。寒無被着能經歲。歸有資裝復約婚。下種爲寬如許畒。年年任意長兒孫。</text>
<title>苽</title>,<text>雪液盈盈有味眞。村家活計未全貧。祠爐香細宜先黍。贄笲春深肯後榛。亭築饐恩新太守。陵稱絶品古嬌賓。林慳野隱渾無計。畢竟由來席上珍。</text>
<title>庭花吟 幷小序</title>,<text>庭種數叢花。不詳其名號。以開花遅留。故謂之百日紅。然餘花皆單出數十蘂。就中一花獨出百餘蘂。而人皆創見。或以爲吉祥之占。或以爲別有種類。亦無以决其如何也。且詠一絶。以備山中掌故也耳。美人不解老心眞。微皺却嫌對月晨。芳陰不移凝白日。香心無限擁全春。非其種也要詢圃。胡謂瑞乎漫瀆神。三時注目緣何事。意思淸閑覺日新。</text>
<title>種菊</title>,<text>翁心夜度雨朝晴。籬下春功是課程。爲圃要看香節老。荷鋤故與逸民行。迎霜先謝蒲無狀。和露爭昌柳有名。獨也此君中不倚。山菴日夕主人情。</text>
<title>菊花</title>,<text>秋來無物不蕭然。獨也風光自若年。霜何煩促三聲雨。香亦閒和數點烟。衝雪非常紅芍藥。廵簷無慮半神仙。淵明去後誰知己。醉客重陽謾托緣。又山家活計菊爲扉。秋意生生轉翠微。傲霜終是節如竹。對酒奚徒香滿衣。龍岑被笑吟來盛。彭澤就荒愛者稀。柴門亦有重陽近。暫時遊賞莫相違。</text>
<title>詠菊 二首</title>,<text>梅柳餘輝何處去。東風變作自家秋。仙猶被笑黃花節。霜敢橫威白帝洲。能讓春華成歲晩。每嫌塵累托岑幽。尋常佳興人相與。詩酒重陽萬國遊。䕺菊滿庭黃有色。風烟賴得別般秋。霜嫌傲傑潛飛夜。仙嗜馨甘競渡洲。苦節不憂寒歲晩。暗香偏愛碧山幽。淵明去後誰知己。騷客重陽謾醉遊。</text>
<title>講餘登岑</title>,<text>潛玩非吾收寸功。滿篇炳訓照靑紅。千秋遺感論無處。來坐江亭細欲風。</text>
<title>浴川</title>,<text>問渠風詠幾千年。泝水春光魯一邊。此日狂吟堪可笑。灘𩿨還謂古人眠。</text>
<title>書懷</title>,<text>百年草屋日遲遲。堆案聖謨不我欺。却怕自家竆未盡。神功難與古人期。</text>
<title>投金掌令精舍。見子弟勤課。爲詠一絶。</title>,<text>講聲落落欲飛塵。牧洞文風特地新。大抵天心難可測。貴門兼有學經人。</text>
<title>偶成</title>,<text>自少用力正路尋。顧今無限何虛深。痴兒好酒無好學。豪士求仕不求心。</text>
<title>次仁則偶成吟</title>,<text>殘工致力亦區區。况復吾門不爾儒。故把陳篇爲斷案。誓忘年月下工夫。</text>
<title>自外遲歸。齊執爲之苦待。周卿以詩示之。赧感再三。爲次韻謝之。</title>,<text>揮揮鞭末日生風。非不歸驢滯雪中。然亦行期自有限。彷徨何必每林東。</text>
<title>贈別金雅器承</title>,<text>豈任歸袂忽飄然。隨處烟花屬暮天。却爲芸窓多少課。要將眞訣早相傳。</text>
<title>修潤金伯興詩</title>,<text>養靜每嫌累俗塵。故投精舍做工新。隱學非吾倖倖者。然後從容溯古人。</text>
<title>代灣人和丁雅詩 附原韻</title>,<text>綠色筒身極小蛙。一生澹泊坐梅叉。知渠非敢居高意。恐把鷄腸見活埋。雖爾躰肢不及蛙。長時避弱柳枝叉。猶勝蜻蜓輕忽擧。蛛絲向處倒身埋。</text>
<title>檠</title>,<text>賴爾餘輝一點眞。渾世變爲白晝人。假使心靈全且照。昭然萬國不時新。</text>
<title>屛風</title>,<text>筆法神妙出諸天。花鳥爛熳別有川。屛裏粲然千萬花。春光自若年復年。又春光在家不在天。粲然花柳滿前川。雖有惡風捲地起。靑紅自若千萬年。</text>
<title>松</title>,<text>獨也參天山之東。靑靑不畏霜雪風。許多草木難爲顔。蒼髥儼若四時中。又獨守高節澗壑東。笑矣霜秋撓落風。行路過時手語細。異哉此木在雪中。</text>
<title>柳枝絲絲綠</title>,<text>露葉錯綜鸎爲梭。織出春機無限彩。聊持九十韶光物。欲補金衣公子繡。二十四番習習風。翩然弄色千萬丈。非機而織非染靑。誰識乾坤造化工。</text>
<title>春風語流鸎</title>,<text>二十四風九十春。金衣公子先致賀。飛來飛去語骨骨。巧舌如簧聽不厭。聲聲挑我放逸興。醉客欣然舞婆娑。</text>
<title>文山早秋</title>,<text>坐聽蟬聲着處寒。年功歸宿不爲難。松愛春光依舊翠。楓催月令最先丹。莫煩風力乘時急。益覺岑儀特地安。况賴淸光天下白。少焉明月上頭團。</text>
<title>秋晩</title>,<text>松因霜落覺新靑。灘爲潢乾較舊平。鹿解楓懷深托契。鶴嫌槐恨謾尋盟。日暮山含湛露色。夜深風送讀書聲。胡兒不敢臨風嘯。倘記遼東萬里城。</text>
<title>齋居一夕。雪下盈尺。滿目江山。玲瓏潔白。甚屬玩賞。爲之一吟。</title>,<text>臘前三白夜來天。農談云云大有年。豈不梨香生樹末。渾無梅興到籬邊。惟祝五更擁葛老。便登八月提壺仙。春臺祈糓況初服。憂國愚忱尤切然。</text>
<title>楡壇</title>,<text>問渠秀拂幾千年。風響要爲浿北先。當階揖讓盡希聖。登席論評完若仙。駒喜塲苗頻入谷。鶴嫌宵講不成眠。自足箇中無限好。妖氛何處是洋燕。</text>
<title>講會 二首</title>,<text>日課悠然未等飛。安知鳥語不爲譏。耐論轉說精微事。尙揖端拱弊怯衣。有限聰明敢自足。無竆義理要同歸。欲認工程長進處。須看始是卒爲非。講禽何事向人飛。喚友聲中在在譏。精玩不貪架揷軸。澹居無惡葛爲衣。頻論竟挑眞詮出。切砭方尋正路歸。萬一工程難就正。當時楊墨未全非。</text>
<title>講會</title>,<text>軸書三萬盡名言。何講初非至理存。合席不煩君子舌。竆經豈反聖人魂。故待春風無恨午。爲斟豪士有心樽。幸相眞討復相觀。莫負丁寧先哲恩。</text>
<title>冒雨赴延谷行射禮</title>,<text>來坐山菴意味眞。從容講禮盡吾人。試看壇杏古來法。復習巖花爭笑春。每奏松風便勝處。適晴江雨轉佳辰。恨無案上孜孜業。對此年光與日新。</text>
<title>雲峀齋行禮后。同諸公口占。</title>,<text>春城無處不花飛。適有高明來叩扉。茂對光陰詩興倍。細斟情意酒痕微。篇多奧義爭疑難。袂到高人好指揮。別后天涯何所思。雲齋片月每生輝。</text>
<title>修潤仁則奉和泰倅金思準</title>,<text>委巷講禮。不足爲儀。而特枉車徒。與有矜式。復於旆后。一幅瓊詞。提起萬萬。直是諄諄然仁誨也。區區感發。有不能自已者。故不避僭越。敢撰所懷。希有以蒙點化之盛萬一云爾。迎侍賢侯講禮眞。安知壇杏不回春。遜爭豈獨爲君子。觀感亦能免野人。雨爲絃吟晴亦早。杯緣酬酌味還新。肯令陔曲居然奏。風化機權在此辰。</text>
<title>修潤崔幹汝自警</title>,<text>紅心百步未爲期。箭箭奇功復幾時。斯須存養知爲驗。毫忽放過便涉私。固知獨處如衆處。還恐不欺是自欺。明窓盡日巍巍地。一念存存是我師。</text>
<title>修潤白禮行自警</title>,<text>此心存否預難期。最畏無人獨處時。謹語捫他三寸舌。爲仁克盡一毫私。行無不實方眞得。思有未妨便自欺。隨處存存知聖訓。故將一念待如師。</text>
<title>修潤盧德濟自警</title>,<text>工程必自古人期。須及光陰未過時。志無定在恒持己。事有至當敢用私。獨有得時無乃失。自云信處便爲欺。故懸明鏡常常照。不待人非自有師。</text>
<title>偶成</title>,<text>林居自有雅懷存。來坐曉頭默不言。史績要求能者耀。衮章不爲賤人溫。只將一箇身心定。旋就十分義理翻。况復課程前進處。儒先爲我大開門。</text>
<title>玉洞齋旅中偶成</title>,<text>不爲世事渾相忘。獨愛文林着處蒼。陋學自非明世佐。狂襟直與古人行。千金富屋生涯薄。六月薰篇意味凉。舍我晦翁何所仗。中筵故酹小焉觴。</text>
<title>脫衣登高</title>,<text>菴在秋風奇絶處。無心鐘落大千年。天磨朝夕三竿日。地坼西南萬里烟。便覺珍禽渾是鶴。安知俗子不爲仙。回頭欲問人間事。一枕南柯夢杳然。</text>
<title>病餘乘月上後園</title>,<text>病漢敢言登臨興。透窓晴月半天明。非乘雪夜放豪習。爲步春風詠性情。何獨詩書看去細。亦從山水踏來淸。松陰一畔足容重。隨處吾遊自太平。</text>
<title>四月八日。登高有感。</title>,<text>佛風凂了一種時。隨處靑山皺欲眉。安知芳卉苦留節。却待眞儒高詠詩。只貪至理潛心會。何數寸功與日移。男兒好况復安在。恐或諸君回首遲。</text>
<title>同諸雅登香積有感 二首</title>,<text>江山自若古今眞。仁智餘懷復幾人。卓立千年不朽壁。淸流萬里無容塵。何啻須臾存養重。先要巨細會通神。雖醉遊中多感慨。爲儂誰問古人津。淸遊何處不爲眞。禪岑隱映夜來人。松三移影遅然月。泉一滴聲洗了塵。仙趣盖緣靈界邃。醉衿何待酒懷新。徜徉不覺庶幾意。時有二三人渡津。</text>
<title>同諸君登籠五里山城</title>,<text>山勢䧺深武略眞。登臨多感古之人。城留夷險千年燧。野坼東南百里春。猛士守時便鎖鑰。小羗隨處敢風塵。回頭爲問春秋義。幾箇男兒欲渡津。</text>
<title>踰鳥嶺。遇嶺南人唱韻輒對。</title>,<text>村鷄喔喔報淸晨。征客衿懷轉入神。千里行中連袂遠。三盃斟後話心新。莫愁巴道靑天險。也醉曲江杏酒春。逆旅山河仍握手。論交何必故鄕人。</text>
<title>入小白山中</title>,<text>人苦三年寄旅中。山高千里海雲東。鎭爲喬岳千年國。抗立驕胡萬里風。花落桃源仙者逸。天開蜀道世烟通。昭然民意亦天意。南渡年來遠近同。</text>
<title>谷山途中</title>,<text>無處江山不險疎。天藏福地幾年餘。包荒自若淺深藪。卜築爭回多少車。隨峽菑畬任黍稷。通宵講習盡詩書。人文始啓天爲所。百里風烟晏自如。</text>
<title>江上吟</title>,<text>山下大江江上亭。坐來天地盡秋聲。仙歸平地無迂路。客到明河莫問星。蟬飽風霜鳴時絶。龜因河洛爻云靈。陳篇在案爲三復。大抵尼岑未盡靑。</text>
<title>滄浪亭</title>,<text>千年松拂碩人河。一曲灘鳴孺子歌。乘槎實爲小子地。濯纓何盡先生波。浩然嚴子投竿坐。甚矣箕翁洗耳過。笑殺風流多少客。安知佳景此中多。</text>
<title>德湖丈年過五十餘。不以老邁來。與之論易數旬。契好密邇。適値不肉。告歸見踆。甚悵如也。爲此拙搆。以謝其求道不偶之意。亦有以幸自附於眞硏實踐者之一損者流也耳。</title>,<text>湖翁心法一何眞。每日情懷轉入新。尙恨工程墮了窠。稍踈義理反諸身。正衿自覺天心足。開卷何憂聖誨貧。肯把孜孜恒讓古。爲公每惜舜鷄晨。</text>
<title>同諸兄過台齋。述洪友往復甚勤離索少懷。以勉其孜孜求道之意。</title>,<text>每見儀容特地欽。工程無乃到眞心。寶探經義輕投袂。偶帶春風暫入岑。幾對聖言難理會。獨愁窓日易西沉。尙君更着竿頭步。未必斯文不復今。</text>
<title>過安台齋。贈洪友。</title>,<text>淸游適在萬花時。一握春心箇箇眉。疾病易王恒戒酒。豪狂難克不吟詩。金蘭契密騷懷倍。花柳杯濃醒者移。一咏一觴仍感古。蘭亭初日上遲遲。</text>
<title>送兪景善歸故鄕 二首</title>,<text>秋風無日不蕭踈。客自何來遠起余。挑燈不短三更夜。堆案無竆萬卷書。持存隨處心專一。精擇久時理自餘。歸哉也有孜孜事。況復師門憤發初。自來志學未嘗踈。風議慨然遠起余。有身自軆天然性。無案不堆聖者書。充之浩廓心無量。推了精微理有餘。男兒事業斯爲足。况此孜孜發軔初。</text>
<title>諸益來學。旣感求道之不易。又愧薄學。無以副其來意。爲搆一絶。以勉進取。又囑其勇下工程。不可如不佞有志未就之爲可戒也耳。</title>,<text>滿案聖謨箇箇眞。求焉何患見聞新。有千說話亂騰頰。無一經綸大畜身。故看仁爵輕如芥。謾向榮途自取貧。然我不才雖出下。肯辭經燭對淸晨。</text>
<title>余洛行。留文友獨學。竊恐其別後傍無鞭掣爲學之方。或失其軌。徒事浮泛記誦。旣無實得。又將放怠自失。無以得做着實操存造履之學。故爲書而警示之之也。</title>,<text>使君學步未能眞。客土誰陪板輿新。古道無妨今日事。千年不偶一人身。要當克復纔生味。雖極艱辛不解貧。千里路長留一語。要君試思每來晨。</text>
<title>文享汝營獄解放后作</title>,<text>人如無狀謂師哉。多愧義腸竟未廻。險杖非常垂死去。殘縷不絶幸生來。烏携愁色仍歸峽。蟻解春心始泛杯。更喜昏昏西塞下。一時士氣賴崔嵬。</text>
<title>和趙承宣韻</title>,<text>我客來時白石川。適然風物畫如鮮。楚老歌纓通性理。蘇郞賦網洗塵緣。至義固知箴小子。狂衿不欲讓先賢。短笛斜陽鳴自若。恍然磯上挾飛仙。</text>
<title>和順安金掌令 學璘</title>,<text>長老不知何許賢。騷壇豪氣世爭傳。借憐萍水十年迹。幸照扶桑半日邊。三酌未成逢處笑。一吟便涉別時篇。南來鴈足知無盡。倘有音書遠復連。</text>
<title>答崔進士 益祜</title>,<text>滿靴不乾洛下塵。知君司馬榜頭人。磨時鐵杵十年苦。摘處宮蓮一葉新。筆挾風霜凝客興。扇揮談笑露天眞。顧我浮萍飄泊漢。幸從車後偶然親。</text>
<title>和朴廷堯 三句一秋熟非關收稅事。背寒無限搗衣聲。四句一依筇憐爾埃子。堪了撓撓盡一生。</title>,<text>纔揮一箑便詩兄。奚暇論渠冷暖情。醉打竆愁成酩酊。吟挑豪氣到崢嶸。知音非曰靑山譜。停旆偶然喜雨聲。人事莫如心字大。庶乎拱璧盡吾生。</text>
<title>和金悅翁</title>,<text>仍下靑燈夜讀兵。自來蠻釁每無名。氛爲吳楚知殊惡。罪在春秋謂不輕。尙有靑邱無限祚。安知赤壁不生風。知君忠膽菌如許。也赴戎塲一臂同。</text>
<title>和齋友籠五里山城韻</title>,<text>披衿一嘯古城東。萬樹修然適欲風。邊釁非常烽雨後。兵謀不測郭雲中。誰知地勢無高下。獨爲人和有異同。殲賊恨無纓尺寸。春臺當日未論功。</text>
<title>和曺侯舘宇重修韻</title>,<text>了踏雲端始入樓。超然氣勢一何稠。烟霞成癖閑相與。廊廟關心醉亦憂。東風賀細高飛燕。陰雨巢完敢悔鳩。如干措置稱爲績。恠爾云云更借留。</text>
<title>步桃花洞板上韻</title>,<text>桃花洞裏主人誰。三月春情又綠池。聲落東風鸎去處。光翻玉溆月來時。琴心自得滄洲趣。仙迹休猜漁子思。更把詩衫珍重語。明年叢桂是佳期。</text>
<title>次菊隱亭</title>,<text>尋眞誤入主人亭。叢菊拖雲自在扁。甚慨秋霜無或秀。故辭春露不爲靑。况將幽趣猜腥雨。豈獨孤心競日星。學隱有誰終始誓。羲皇遺老語丁寧。</text>
<title>過藏修齋吟</title>,<text>江山視舊卓然新。無乃此間有逸民。芳洲日出凝幽趣。絶壁雲過露本身。臨階洗奠杯杯禮。陟巘優游處處仁。靈區爲待誰人否。畢竟儒功做得眞。</text>
<title>仲春過松峴。贈白孝伯。仍同游陽和寺。</title>,<text>山庵何在白雲濱。半日淸遊別界人。胷裏無心渾水月。世間何事不風塵。路投一步千尋阱。學反三隅萬古春。非爲偸閒共拂席。軒然要說所懷眞。</text>
<title>與同志登圓寂菴</title>,<text>吾生何幸在朝鮮。聖化如天賴作仙。傳孔孟風三洗髓。論唐虞事萬延年。倘挑殘燭明如日。苦負春風坐了筵。問爾孜孜緣底意。芸窓歲色未遲然。</text>
<title>齋洞金公▣▣挽</title>,<text>八十年來坐養眞。誰知平地有仙人。全家孝弟無竆計。滿案詩書自得春。午後桑楡閑步屧。風前寶樹足精神。如何暮笛聲三四。客亦彷徨淚滿巾。</text>
<title>白公▣▣挽</title>,<text>爲問串江淺幾許。烟埃此處見麻姑。鄕人眉祝吾三老。聖主言諄爾大夫。公道難禁霜鬂白。孝供還得棗顔朱。仙雲咫尺攀無計。不待親知必曰吁。</text>
<title>金令 粲伯 挽</title>,<text>從容一枕卧蕭然。山水鶴村別有天。琴中古調偕聽鳳。庭下弱冠早揷蟬。直香限遠行爲宰。方藥效神竟化仙。瑤皇若問人間事。喫盡烟埃五十年。</text>
<title>代挽</title>,<text>閒中雅趣有誰知。坐了踈簾十二時。試看富聲先屈指。敢將驕氣少攢眉。從容袂揖名無迹。蕭瑟鬂翻壽有期。仙杖忽輕留未可。汪然涕淚更何爲。</text>
<title>修潤白禮行挽卓公 之泰</title>,<text>巷北誰爲長袖人。指揮隨處忽風塵。根盤始別恢恢刃。川甚難防箇箇唇。孝至先添華誥澤。敎嚴兒問楚南津。聊將杖屨追無處。寂寞松楸萬古春。</text>
<title>修潤盧德濟挽卓公 之泰</title>,<text>闔府宜稱一箇人。胷懷坦蕩在風塵。聊知岑范同塗轍。雖以儀秦亦齒唇。棣萼爭輝春不盡。芸香交臭慶無津。泉臺咫尺攀無計。杜宇聲聲啼血春。</text>
<title>修潤盧德濟挽金雲淸</title>,<text>問君何事便歸眞。着處年光不似春。百里挈家爲後計。一生守約念先人。他年黃髮詩中老。忽地白楊雨後斜。最是傷心多少事。復何梅柳放輝辰。</text>
<title>登先隴吟</title>,<text>泉夜寥然垂照否。家兒匍匐復來尋。須臾未忘終天恨。咫尺難承夙昔音。山靑還宿先壠草。髮白尤沾幼子衿。固知西日時時盡。不忍旋辭下古岑。</text>
<title>和价川沙村李▣▣韻</title>,<text>寸心急處却分明。只爲親慈不爲名。堪憐巨創由天數。豈涉纖毫憾子情。無能掩却千秋義。不亦當乎九重榮。价南人子知多少。且看璿題用意精。</text>
<title>過順川碑石街買驢</title>,<text>客步支離路未半。靑驢一隻適來東。千文防直鳴楡葉。百里揮鞭皺朔風。衝雪此時孟學士。朝天明日郭明公。天機一轉聲如躍。直指長安日下紅。</text>
<title>咏藜</title>,<text>主人意思一般長。窓下春藜漸有光。芸閣倒携仙老杖。瓊宮半笑姮姬裳。搖枝不定春風興。吐蘂無邊細雨香。誰謂濂溪好事者。池蓮千古獨專芳。</text>
<title>贈裵尙絅</title>,<text>爲學精明性復眞。隱然林下溯洄人。竿頭更進從容步。踏盡江南萬里塵。</text>
