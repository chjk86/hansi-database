<title>咏巖楓</title>,<text>秋晩羣崖霜葉丹。涼風一陣覺船寒。滿山紅錦勝花發。高捲篷窓一一看。</text>
<title>秋夜卽事</title>,<text>寥落秋空萬里淸。夜深寒月照沙汀。長安北望情無限。一陣西風落木聲。</text>
<title>聞犬</title>,<text>遠樹烟橫日已昏。隔籬羣犬吠前村。蒼頭來報無人到。風葉聲中獨掩門。</text>
<title>長沙落鴈</title>,<text>楚雲孤影浮。湘浦一行度。西風蘆荻叢。悽斷寒聲暮。</text>
<title>新網</title>,<text>長長新網橫江濶。盡日沙邊打大鮮。還家飽食紫鱗膾。楓岸蘆洲繫小舡。</text>
<title>歸田舍</title>,<text>回首秦城道路難。得歸田舍此心安。結絲晴戶爲漁網。斫竹空園作釣竿。秋盡林風吹葉散。夜深江月照沙寒。憑窓忽念來時事。落日東門獨掛冠。</text>
<title>曉雨</title>,<text>殘雨隨風落曉江。寒聲淅瀝入松窓。遙知紅蓼花深處。濕盡磯邊白鳥雙。</text>
<title>倦夜</title>,<text>樵人杳杳過長堤。山鳥隨烟入暮啼。松送微風聲滿戶。竹篩寒月影侵階。殘鍾詩院看秋峀。孤燭碁窓聽夜溪。獨坐愁吟五更後。滿庭霜露正凄凄。</text>
<title>翫月呼韻</title>,<text>寂寞淸宵月共霜。江城吹角曉聲長。踈星耿耿寒天色。淡霧蒼蒼遠水光。霜後竹枝含晩翠。雪前梅蘂動新香。秦城北望歸期遠。流水高山隔兩鄕。</text>
<title>烟江暮帆</title>,<text>春波天外濶。萬里一帆歸。直剪江烟色。斜穿嶂日輝。凌風無𧏮掛。趁鳥有時飛。夜泊知何處。篙工露滿衣。</text>
<title>喜雨</title>,<text>雲生遠峀蔽西東。微雨蕭蕭滿碧空。葉上細聞纔潤物。簾間潛洒已隨風。千山暮色蒼茫外。一水春光淡蕩中。日落庭虛灘響近。騷人詩思正無窮。</text>
<title>寄鶴岑</title>,<text>歲換轉相思。歸心夢獨知。林花誰共酌。江月咏君詩。</text>
<title>淸明日偶題。因伏呈。</title>,<text>病客踏靑晩。淸谿一路穿。風烟寒食後。花柳暮春前。歸夢連芳草。鄕心托杜鵑。思親情不斷。更欲越山川。</text>
<title>席上。次諸公韻。</title>,<text>春心已謝杏花枝。微雨千門桃李時。綺席金樽開壽宴。一般風景付新詩。</text>
<title>相思曲。寄鶴岑。</title>,<text>美人天際遠。夜夜夢頻隨。一日如三歲。相思復幾時。寒砧催落葉。明月滿秋池。倚柱空惆悵。重逢何處期。</text>
<title>懷鶴岑</title>,<text>銀河影冷火星流。小院無人夜轉幽。千里月明相憶處。鴈聲孤度半江秋。</text>
<title>春興。次唐詩。</title>,<text>醉來無事睡花陰。鸎囀薔薇一院深。風外柳低門半掩。幽居誰復問閑心。</text>
<title>遼陽詞。次白玉峯韻。</title>,<text>單于飛騎冦燕山。漢將辭家向玉關。聞說去時三十萬。今無江上一人還。</text>
<title>遊秋灘族叔江閣。次壁上唐詩韻。</title>,<text>綠楊陰裏小旗斜。不是漁家定酒家。日暮東風山影外。馬蹄閑踏一蹊花。此會。月沙李相國居上座。公以童丱。隨夏寧公往赴。壁上有唐絶。月沙令座客皆次韻。公應聲口占。月沙大驚曰。其聲韻。不下元韻。老夫亦讓一頭矣。座上仍皆閣筆。獨以此詩。聯貼壁上。一時傳誦云。</text>
<title>坡山途中</title>,<text>橋斷埋黃葉。村虗起夕烟。馬嘶山影裏。人在水聲邊。逕入高崖細。秋生老樹連。穿松人不見。孤鶴獨閑眠。</text>
<title>咏梅次韻</title>,<text>仙壺貯得淸江空。高標難將桃李同。新暖先廻歲寒後。暗香偏動月明中。一枝飄處爭迎雪。千樹分時共向風。怊悵攀條欲遠寄。玉人迢遆隔城東。</text>
<title>送別韓兄</title>,<text>歲暮元多感。况添離別情。高秋風一掃。亂樹葉爭鳴。斗酒城陰暮。歸程海水平。知君首陽去。猶自望秦京。</text>
<title>途中有感</title>,<text>驅馬天雨霜。晨行入高岡。路險盤古木。峯危似劒鋩。天寒人不見。獨客行色忙。層雲起西北。蔽盡九萬長。乾坤晝如夜。白日慘無光。咫尺不可見。安得辨低昂。茫茫越陂澤。僮僕顚且僵。北顧臨大河。欲渡無舟航。惻惻泣路歧。佇立空仿偟。長吟行路難。涕下沾衣裳。</text>
<title>次大興叔韻</title>,<text>明日去親愛。廣陵孤棹過。風塵幾離合。時命共蹉跎。江影低晴鳥。山光入斷霞。遙知兩鄕憶。最是月明多。</text>
<title>晩泊狎鷗岩</title>,<text>東湖落日住孤舟。岩上亭名記狎鷗。惟有自開無主杏。春風獨傍古墻頭。</text>
<title>宿凌虛亭</title>,<text>暫停歸棹宿凌虗。江柳依依江草齊。舟人報道連宵雨。綠漲前湖水纜低。</text>
<title>咏杜鵑</title>,<text>山中杜鵑樹。枝上杜鵑聲。花發自無意。鳥啼如有情。東風幾度賞。夜月誰堪聽。一叫一膓斷。歸心白帝城。</text>
<title>別沈監察</title>,<text>相逢如夢裏。此別又江邊。世亂親交散。誰將書信傳。前山經夜雨。古渡發春舡。去住情無限。臨歧贈一篇。</text>
<title>伏次題江上草堂韻</title>,<text>披襟倚小堂。晩眺出平野。林巒晴景開。衣袖涼風洒。滿庭抽藥苗。傍架披書。興趣占淸幽。詩酒乘閑暇。看雲烏几夕。待月松欞夜。江波長送寒。竹林不受夏。此中絶塵想。門外無車馬。淸景共誰賞。緬懷同心者。</text>
<title>旣望夜泛舟</title>,<text>壬戌蘇仙賞。風流五百秋。黃驪仍遡月。赤壁想浮舟。倚醉詩能賦。臨流興轉幽。乾坤今夜勝。後我幾人遊。</text>
<title>旣望夜泛舟</title>,<text>千載奇遊復海東。襟期逈接大蘇翁。孤舟夜泛江湖濶。萬頃月涵天地空。獨立飄然欲輕擧。此身還似入無窮。休言今古塵寰態。興在冷冷鶴背風。</text>
<title>病中述懷</title>,<text>家在三更夢。蹤孤萬里鄕。病吟知夜久。愁鬂覺秋忙。寒傍蘆花月。飢飧菊蘂霜。偏憐歲寒節。猶自保松篁。</text>
<title>寄鶴岑</title>,<text>擾擾干戈滿。駸駸歲月奔。時危常旅泊。身病更離羣。野店依殘照。秋灘落古痕。懷人正搖落。回首暮江雲。</text>
<title>折楊柳</title>,<text>闘眉葉影中。搖艶春光裏。攀折黃金枝。東風欲遠寄。</text>
<title>白鷺</title>,<text>蘆花覆烟水。宿鷺頻驚起。夜寒不得眠。獨立秋潭裏。</text>
<title>宿廣陵</title>,<text>帆入秋江霧。鍾鳴古樹烟。今宵廣陵宿。沙月向人圓。</text>
<title>夜泊</title>,<text>歸客停帆江水平。廣陵烟樹暮鍾鳴。夜半水禽棲不定。碧空寒月滿舡明。</text>
<title>秋夜</title>,<text>半床氷簟倚秋宵。萬事空悲鬂髮凋。孤月五更歸鴈急。竹窓深掩夢寥寥。</text>
<title>茅簷夜雨</title>,<text>茅簷寒雨靜蕭蕭。風送氷絲萬里飄。漠漠秋天雲遍黑。無人來過半江橋。</text>
<title>江村卽事。次唐詩韻。</title>,<text>江頭暮泊釣魚舡。漁火岩楓獨坐眠。半夜鍾聲何處到。隨風飄盡狄花邊。</text>
<title>思親</title>,<text>秋盡江南不見鴻。封書難寄洛陽中。思親此日愁無限。獨坐松壇起夕風。</text>
<title>次月艇兄韻</title>,<text>君是情親又別交。昔時共醉玉窓朝。圍棋春日看花發。咏月秋聽葉凋。流水相思情脉脉。浮雲一別夢迢迢。應知往者同吟處。蔓草寒烟月鎖橋。</text>
<title>伏呈外王父</title>,<text>一夜挑燈裏。簡篇幾卷舒。梅香侵戶暗。竹影拂窓虛。瞥然歲回換。流水同居諸。憶昨拜辭日。依俙春夢如。山村苦遠思。鴈外音書踈。時危難再謁。千里傷心且。黃驪江水上。寂寞卧茅廬。迢遆隔山水。難越更難踰。向者僕童還。悵然愁殺余。借家長飄泊。靑坡數間居。擧室常顑頷。四方無菑畬。一言欲扶國。誰能諒非諛。君子失其所。小人得其輿。比如紫鳳羣。困呑於蟾蜍。嗟呼已耄老。年今七十餘。何時廊廟登。致君回唐虞。</text>
<title>登高送春</title>,<text>春歸萬里盡。花裏雨連晴。落日商帆影。東風蜀魄聲。年光逐流水。客思望秦城。鄕國雲外。難堪此日情。</text>
<title>郊興</title>,<text>十里長堤畔。萬條楊柳新。閑居賦春月。踈雨浥輕塵。蜀魄千年淚。山花幾度春。空歌還自酌。長醉任家貧。</text>
<title>弓</title>,<text>燕弓掛半壁。筯簳何精堅。寂寞塵埃裡。誰彎漢月圓。</text>
<title>杜鵑</title>,<text>杜鵑啼在杜鵑花。點點殘紅杜鵑血。東風吹着幾株春。夜月一聽催白髮。</text>
<title>春晴</title>,<text>桃李逐流水。林園春色賖。初晴江上雨。花岸掛烟簑。</text>
<title>病裡偶吟。寄鶴岑。</title>,<text>寒盡灰飛管。陽廻月建寅。風烟九陌曙。梅柳萬家春。不禁鄕園思。偏驚物候新。誰知吟病客。夢裡送佳辰。</text>
<title>呼韻</title>,<text>夜冷踈簾詩思淸。數聲晴漏動春城。寒燈挑盡二更後。千里思人空復情。</text>
<title>送伴鷗堂叔還鄕</title>,<text>勞歌一曲動離愁。匹馬靑山路轉悠。燕語隨風纔送夏。蟬聲得雨早知秋。無營已謝人間事。有約還尋海上鷗。 此去忘機遊物外。可嗟流俗識君疇。</text>
<title>夜坐</title>,<text>玉露侵衣冷。金風送雨淸。蛩邊生夜色。鴈外度秋聲。憂道雙痕淚。懷鄕萬里情。更深吟不寐。晴漏動孤城。</text>
<title>送奇元立隨端州之行</title>,<text>落日西城外。臨風獨送君。悠悠歲已暮。脉脉手將分。寒雨迷秦樹。秋鴻入塞雲。茂陵從此別。誰復問殷勤。</text>
<title>曉發二水村</title>,<text>雲邊何處是家山。日夜歸心夢欲殘。今日却尋前路去。亂峯行色一鞭寒。</text>
<title>寄沈兄月梧</title>,<text>憶昨同君漢水上。相携遠作遡流遊。長風掛席廣陵渡。落日停橈楊子洲。舟上喜連雙玉樹。江頭忽贈一吳鉤。至今最是難忘處。細雨篷窓幾唱酬。</text>
<title>春日田家</title>,<text>小雨收霡霂。西疇春事幽。雞鳴村巷曙。老翁起飯牛。披簑向田野。荷鋤引泉流。閑來相顧說。我田禾旣優。今年得少豊。饘粥冀无憂。</text>
<title>九日</title>,<text>佳辰有高興。數客會重陽。雲景登臨好。汀洲水木涼。松風淸晩奏。菊露滴秋觴。酩酊仍忘暮。行吟月滿裳。</text>
<title>曉雨</title>,<text>旅客多愁坐五更。竹林寒兩耳邊淸。還如秋夜沙灘上。獨宿孤舟聽水聲。</text>
<title>甲戌三月。歸覲東郡。途中卽事。</title>,<text>海日蒼茫下。村烟遠近迷。逕危顚瘦馬。橋朽㥘征奚。行役空消髀。江山未定栖。子規如解意。無數向人啼。</text>
<title>登楸池嶺</title>,<text>匹馬東來度五宵。舊聞楸嶺卽今朝。千年塔古雲猶在。四月山深雪未消。呼吸上通星斗近。眺望東盡海門遙。恨無謝眺驚人句。搔首靑天依石橋。</text>
<title>海口早行</title>,<text>侵曉戒征騑。海門初日微。沙平恠石立。島出異禽歸。極浦分漁店。輕波洒客衣。白𩿨如舊識。溶漾近人飛。</text>
<title>登海山亭</title>,<text>地爽超塵界。亭高瞰大溟。雲霞生几席。日月轉窓欞。石戴七星白。峯橫九井靑。登臨寄一快。怳若御風冷。</text>
<title>次板上觀海韻 二首</title>,<text>玆亭天下勝。高棟俯長洲。地拆滄溟動。天垂日月浮。恨無工部句。能記岳陽遊。大醉獨憑檻。山靑江自流。山濕海棠雨。江深芳草洲。登臨今日勝。世事捴雲浮。暫借樽前醉。仍成物外遊。安期不必訪。此座亦仙流。</text>
<title>酬鄭都事浩然見寄</title>,<text>東樓一柱壓龍淵。白玉峯巒列幾千。坐到月明深夜後。數聲笙鶴度遙天。</text>
<title>對月將泛南江。口占伏呈。</title>,<text>南江水接海門賖。衙罷蘭舟向夜過。好事天公應餉我。肯敎明月被雲遮。</text>
<title>絶勾一首伏次</title>,<text>雨後荒臺晩色萋。古松叢桂小山西。尋幽客興知多少。一路鳴沙傍玉溪。</text>
<title>四仙亭。用板上韻。</title>,<text>老石蒼松一島成。鏡中飛閣逈臨淸。四仙已向白雲去。萬古空留孤月明。丹字傲苔猶舊色。玉沙含雨自寒聲。廻舟不盡登臨興。日暮烟波無限情。</text>
<title>泛海</title>,<text>九州小於錢。欝欝愁萬古。天風吹扶桑。獨立滄溟暮。</text>
<title>回棹南江</title>,<text>空洲歷歷數漁家。夕雨霏微響玉沙。長笛一聲廻小艇。白𩿨驚散海棠花。</text>
<title>向楓嶽</title>,<text>一路緣溪細細尋。玉沙鳴處海棠深。靑驢獨向東風去。興在毗盧最上岑。</text>
<title>楡店寺</title>,<text>楡店知名寺。金剛得面多。烟霞從古勝。棟宇自新羅。舊井烏猶啄。危巢鶴已過。平生貪佛意。便欲老雲蘿。</text>
<title>廻自佛頂臺</title>,<text>山暎樓中宿。仍從佛頂還。籃輿踈雨後。蘿逕夕陽間。石古千年秘。潭淸一掬慳。將窮萬景勝。長嘯倚雲關。</text>
<title>登萬景㙜</title>,<text>萬景名㙜是。登臨萬景俱。龍歸雲出壑。鰲立海傾盂。頭上諸天近。人間此地無。長歌倚風磴。不必上淸都。</text>
<title>登眞歇臺</title>,<text>夜宿正陽寺。晨登眞歇㙜。烟霞三界別。日月四時開。髓老金壇靜。花深紫澗回。逢僧仍小話。襟裡滌氛埃。</text>
<title>山中</title>,<text>山中五月春事遅。躑躅始開梨花飛。孤庵背指白雲裡。杜宇一聲僧獨歸。</text>
<title>登望高㙜</title>,<text>中峯偃蹇獨尊居。環立諸孫一萬餘。危石聳霄攀鐵鎖。古藤迷逕捨籃輿。西瞻木覔通雲氣。東瞰滄溟浸日車。大觀休誇嵩華壯。子長應愧不吾如。</text>
<title>觀普德窟</title>,<text>靈異觀音窟。經營鬼費工。巖垂千古鎖。柱立百尋銅。架壑元無地。憑虛逈得風。詩魂凜無夢。疑入廣寒宮。</text>
<title>毗盧月夜</title>,<text>天下毗盧白。人間雪月凝。虛無銀世界。十二玉樓層。寒動三更免。淸含萬壑氷。靈臺本無累。添得幾分澄。</text>
<title>宿正陽寺 二首</title>,<text>正陽寺裡新月明。坐對萬二千峯玉。瑤空仙子此夜逢。一笛吹盡靈山曲。</text>
<title>雨後望毗盧峯</title>,<text>一雨洗山山骨出。千朶萬朶抽寒玉。誰借龍眠掃尺絹。掛之紫陌洗塵目。</text>
<title>題松蘿方丈</title>,<text>獨尋蘭若趁踈鍾。松桂花陰度幾重。齋罷石壇無俗客。洞門唯倩白雲封。</text>
<title>自萬瀑洞向表訓寺</title>,<text>落日籃輿下翠微。隔林淸磬響禪扉。草衣渾濕晴天雪。看盡金剛萬瀑歸。</text>
<title>月夜宿萬灰庵</title>,<text>竹院香淸桂子飛。滿空星斗月依微。玉笙吹盡游仙曲。喚起金剛舊羽衣。</text>
<title>登九井峯</title>,<text>十日金剛宿。仍登上上頭。東臨魯地小。南見楚雲浮。鶴去危巢冷。龍歸舊井幽。滄溟脚底濶。洗盡百年愁。</text>
<title>踰鴈門岾</title>,<text>孤絶鴈門岾。懸崖鳥道通。人間正五月。山上卽三冬。凍雪猶封石。春花未吐叢。朱顔亦可駐。衰白問喬松。</text>
<title>乘舟訪凌虗堂</title>,<text>向晩意自適。凌虛問古㙜。小江仍短楫。長日且深杯。浪跡仙區遍。浮生世故催。重遊未可卜。移席爲徘佪。</text>
<title>寄趙胤之求和</title>,<text>小窩人復靜。瞑目坐如齋。齊物機全息。探眞境便佳。浮雲看世事。槁木喪形骸。且玩先天易。時乎可卷懷。</text>
<title>酬天以見寄 二絶</title>,<text>西風昨夜起。布帆宜秋水。我家在浦東。蓴鱸動歸思。空宇覺涼生。秋陰釀小雨。靑萍中夜鳴。壯志驚遅暮。</text>
<title>次林泰高韻仍示</title>,<text>殘照蒼茫夕雨餘。滿林秋意日蕭踈。遙空一鴈寒聲度。應帶關山逐客書。</text>
<title>寄尹而遠纍所</title>,<text>一片孤城靑海漘。連天長白本無春。殊方風土難將息。莫學長沙賦鵩人。</text>
<title>又用胤之韻寄而遠</title>,<text>一葉孤臣萬里山。傷心嚴譴死生間。邊雲帶雪秋埋隴。戍角吹霜夜動關。沙磧極天稀信使。屋樑殘月想容顔。何時宣室收才子。前席重趨玉笋班。</text>
<title>次杜工部秋興八首。與胤之同賦。</title>,<text>晩來愁望極平林。日落風高萬木森。衮衮流年隨逝水。茫茫大地入窮陰。十年藥相如病。千里萍漂杜老心。人事天機空百慮。夜深寒郭響秋砧。蕭然草閣帶江斜。小檻新添納月華。近水籬前集漁網。孤山牎外泛仙槎。僑居有夢尋𩿨鷺。關塞傷心咽皷笳。安得乘秋早歸去。露蓑烟艇傍蘆花。霜天㵳泬易斜暉。晩飯支頤睡意微。岸葉已經寒雨盡。邊鴻故逐暝雲飛。病餘脚氣尋常痺。歲暮心期八九違。撫釰中宵空慷慨。高秋虜馬正驕肥。世事輸贏似闘棋。幾人曾了喜還悲。北翁得馬焉知禍。南叟呼牛且任時。深院菊荒開蘂晩。貧家釀薄上蒭遅。交遊已斷心情懶。寂寞無因話所思。曾携九節入神山。山在扶桑縹緲間。環珮重霄降羽盖。珊瑚六字秘雲關。眞遊忽漫已陳跡。世故參差多苦顔。我欲超然謝塵事。永將名姓綴瑤班。婆裟城下浦東頭。楓葉蘆花暎暮秋。水石久存終老計。風塵空抱未歸愁。藏身已自慙玄豹。嗔我唯應有白鷗。却羡季鷹多逸興。布帆高掛下荊州。少時自許濟川功。或見周公夢寐中。道大已違今世用。瓢空猶樂古人風。襟期開向天心月。富貴看同雨後紅。靜裡默觀消長理。韋編一部對涪翁。終南秋色正逶迤。宿昔携朋上遠陂。騷客白餘今日鬢。霜楓紅勝去年枝。文章有忌功名晩。天地無情節序移。悄坐捲簾仍待月。淸光已隱暮雲垂。</text>
<title>十月十五日。發向東郡。途中口占。記行體。</title>,<text>楊州路接抱川賖。晩傍銀溪歇馬過。直木驛邊衰草白。古金陵北夕陽斜。逕危牟坂攀寒石。雪暗楸池擁弊簑。暮入碧山村裡宿。明朝喜達海山衙。</text>
<title>海上夕望</title>,<text>鸞驂晩下蓬萊島。落日茫茫碧海長。吹罷玉簫歸路遠。更催明月上扶桑。</text>
<title>鉢淵寺夜坐</title>,<text>李氏藏書地。堯夫坐夜時。淸香凝寶榻。孤燭照緇帷。謹獨賓如對。防微暗不欺。他年致位育。都只此中推。</text>
<title>東樓卽事</title>,<text>陰陰石洞閟龍湫。古殿森沉佛事幽。物色猶分杜老債。茶瓜更被已公留。暝烟初起鳥投樹。寒磬欲鳴僧下樓。坐久踈欞詩正就。獨看晴月上林丘。</text>
<title>別煕上人</title>,<text>金爐香歇篆烟收。共宿禪床月滿樓。此日那堪相送處。澗雲峯雪捴離愁。</text>
<title>九日。携諸公登西麓。次胤之韻。</title>,<text>登臨不用景公哀。多少風烟傍晩臺。賓盡東南歡一席。酒兼淸濁送千杯。非緣勝賞拚佳節。那遣覊愁得暫開。直待月明扶醉處。滿頭爭揷菊花廻。原韻天高木落鴈流哀。與客登臨百尺㙜。吹帽不須羞短髮。遣懷聊得賞深盃。明年行樂知誰健。此日襟懷得好開。鍾動九衢人散盡。莫辭聯袂步蟾廻。</text>
<title>又用前韻</title>,<text>暮年佳節秪堪哀。抱病起登家後㙜。遇景已無前歲興。排愁强引故人杯。誰憐繁鬂今全換。舊摘寒花秪自開。回首庭闈何處是。白雲天外鴈聲廻。</text>
<title>南浦觀漁値雨</title>,<text>小雨濕鳴沙。暝烟生古渡。漁人隔浦喧。簑笠孤舟暮。</text>
<title>雪後下山</title>,<text>玉骨崚𡾓萬二寒。一筇淸賞白雲間。春花秋葉知皆假。須向毗雪裏看。</text>
<title>父親初度節席上。口占伏呈。</title>,<text>仙府風烟別。春堂慶節廻。斑衣共兄弟。壽席卽蓬萊。王母蟠桃熟。安期火棗開。願將東海酒。長獻萬年杯。</text>
<title>曉發中㙜院</title>,<text>侵曉中㙜發。前程楸嶺艱。親庭日漸遠。童稚夢中看。世事風塵際。人生道路間。何當洛城裡。一室共團欒。</text>
<title>曉發新安驛</title>,<text>殘雪寒烟古驛亭。征驂催趁曉雞鳴。長林度盡無人見。但聽冷冷暗水聲。</text>
<title>夜投豐田驛村</title>,<text>白屋寒依井。羸驂暝扣扉。乞薪愁老媼。投室嚇童兒。亂峽孤裝倦。殘燈萬慮違。思親應有夢。今夜度楸池。</text>
<title>月夜。胤之，仲文，天以同過。賦得檐字。請留。</title>,<text>花妥柴門靜。苔侵野逕纖。數君勤枉駕。孤月正當檐。小酒貧堪愧。淸詩病可砭。兵塵難再會。禁夜不須嫌。</text>
<title>新鷰</title>,<text>新鷰從何處。飛飛入草亭。舊巢尋仔細。春社報丁寧。花露沾衣重。芹泥着觜馨。空樑聊暫語。好伴老夫聽。</text>
<title>秋蟬</title>,<text>已覺秋期近。初聞雨後鳴。微風古槐冷。殘照數峯明。最愛生偏㓗。非關響但淸。從來吟吸地。萬物有誰爭。</text>
<title>寄趙胤之</title>,<text>吏部聲名久。詞華且絶倫。當廷鐵面冷。得句倚樓新。意氣曾相合。過從不厭頻。何當重剪燭。樽酒郭西隣。</text>
<title>池亭夏日卽事</title>,<text>淸泉繞屋瀉鳴琴。午榻微涼睡意深。山影滿庭人跡斷。竹林多處有啼禽。</text>
<title>幽居漫賦 四首</title>,<text>意適爲眞樂。機忘是隱居。隨身唯杖屨。活計卽啚書。夢爽風生篠。尊香雨浥蕖。桃源不須羡。仙子亦秦餘。夏來稍淸曠。幽趣更何長。日午樓㙜靜。風微花草香。有時步澗壑。忽復生新涼。倚杖不歸去。獨看沙鳥翔。花塢朝慵起。松門晩始開。正當新酒熟。况報故人來。山色臨烏几。荷香浸玉杯。會心聊可樂。不必到瑤㙜。閑居凝道想。佳興愜襟期。欹枕鳥聲裡。捲簾雲起時。神淸眞有悟。心逸自無爲。一室爐薰靜。先天演伏羲。</text>
<title>蓬萊遣興。又伏次。二首</title>,<text>一入蓬萊遠俗曹。紅塵無復夢魂勞。烟花日暖春遊勝。簾幙風微午醉高。從古靈區傳異說。只今物色屬詩豪。四仙去後亭空在。開盡山前舊種桃。靑山影裡不開扉。乳燕鳴鳩白日遅。小塢竹涼纔醒酒。滿池荷雨更催詩。耽閑漸覺仍成趣。索隱初非爲避時。最愛蓬萊多勝跡。四仙遺事至今疑。</text>
<title>蓮亭漫興</title>,<text>小檻臨淸沼。煩襟借晩颸。水淸思洗耳。荷凈欲爲衣。倚枕香生夢。吟詩爽入脾。黃昏更有月。使我却忘歸。</text>
<title>列山館賦得</title>,<text>古館閴無人。虛簷亂山列。前溪亦解情。送我鳴不歇。</text>
<title>圓岩驛別禹泰述老兄</title>,<text>霜月依依孤鶴愁。一杯離恨萬山秋。今宵難作思君夢。落木寒溪近驛樓。</text>
<title>還鄕後。口占伏呈。</title>,<text>嶺海三年客。歸來一室寬。孤山依舊色。萬竹尙平安。已覺時情薄。曾甞世味酸。漁樵聊自適。身計付江干。</text>
<title>閣夜口號</title>,<text>寒木蕭蕭風自號。夜深江檻明輪高。秋懷正是驚遅暮。三十潘郞已二毛。</text>
<title>丙子四月。西報又聳。携家投嶺東。途中有感。</title>,<text>古驛行將倦。長亭日復斜。春陰半山雨。老樹一邊花。書釰風塵晩。干戈歲月賖。遅遅遠客意。駐馬望京華。</text>
<title>十二月十八日。聞賊報急。携家東奔。投原州倉底村過歲。書懷。十絶</title>,<text>小儒避賊東奔日。聖上蒙塵南漢城。鐵騎憑凌十二萬。長驅三日已臨京。中興神武是吾王。六七聖賢積德長。暫借胡鋒爲美疢。故都終見掃羣羊。奉天供御剝菁蕪。經歲風霜滯一隅。此日辛艱那忍說。吾王疾病庶幾無。蟻子無援月暈危。滿城風雪泣殘羸。何人得似陳平智。半夜圍中六出奇。洛陽高闕任羣兇。斜日銅駞在棘中。安得西平淸社稷。春城露布奏行宮。三百東韓無義士。擁兵諸帥坐相觀。腐儒若試腰間釰。不斬凶奴斬賀蘭。廟堂平日只恬憘。議論定時虜已圍。誰似冦公扶日轂。能令醜類慴天威。自古行間有呂蒙。勳盟未必盡豪雄。不求簑笠備時雨。可恨駑駘在錦幪。吾親冒亂赴朝廷。携母東奔隔死生。父子重逢更何日。各將忠孝質神明。原州江上一旬栖。老母癡兒與病妻。籬下波連南漢水。臨風寄洒萬行啼。</text>
<title>丁丑正月二十日。自原州踰歧峴。宿新林驛村。觸冒風雪。備經辛苦。</title>,<text>餐宿衝風雪。推尋備險𡾟。憂時力不逮。避賊足還胝。此日檀公策。當年杜老悲。飄飄三十口。雖在命如絲。</text>
<title>到酒泉</title>,<text>九死十生到酒泉。身衣百結足雙躄。癡兒索飯向爺啼。乞米不來村日夕。</text>
<title>二月初七日。得家親書。</title>,<text>干戈三月斷來音。一札今朝直萬金。百死寸心忠與孝。開緘只有血霑襟。</text>
<title>聞內閣决策。出見金主干陣中。禮曹判書金 尙憲，吏曹參判鄭 薀。抗議不從。朝論紛然不止云。</title>,<text>廟堂誰是濟艱危。社稷存亡未可期。天翻地覆無窮痛。義士忠臣後代知。</text>
<title>聞大駕還都。而胡兵猶未解歸。京城爲臊羯之窟。慨然有作。</title>,<text>胡虜潛京未盡還。百年社稷屬艱難。終南渭水今雖有。武德開元豈再看。鶴駕飄零荒塞隔。鸞輿顚倒舊都殘。君臣修德猶回亂。復衛終由大帛冠。</text>
<title>記事 五絶</title>,<text>蟲沙孤島黑風醒。一片丹心火獨明。間氣肎隨烟燼滅。行天赫赫作雷霆。右屬金相國隻手崑崙志欲擎。堂堂一士與天爭。東溟浩蕩朝廷小。萬古應傳烈士名。右屬金尙書只爲綱常不爲躬。疲兵獨犯犬羊鋒。終知一死睢陽烈。大勝中興郭相功。右屬洪廵察欲把阿膠止濁河。忠魂終作沒胡沙。微公一死吾何面。三士光應萬古多。右屬三學士孤忠放逐三危日。正議扶持九鼎時。用舍休論今世事。是非應待百年知。右屬十端客</text>
<title>亂後入洛有感</title>,<text>數株殘柳夕陽城。破礎傾垣傍哭聲。却憶長安全盛日。九街絃管媚昇平。</text>
<title>聞京報有感</title>,<text>先朝四十載。事大盡虔誠。使節頻來往。西郊慣送迎。門餘崇禮字。館記慕華名。國事今非昔。微臣愧此生。</text>
<title>悲丙子</title>,<text>崇禎歲丙子。冬十有二月。東國遭不天。西戎遂猖獗。鐵騎十三萬。投鞭鴨水絶。長驅數十州。殺氣連城闕。旣無藩蘺固。誰能遏豕突。兩宮各播越。去邠何倉卒。蒼生百萬命。係累誰復活。漢陽諸姬盡。元嘉生齒竭。翠華望何許。孤城危一髮。供御剝蕪菁。行仗依榛棘。路絶白登危。天生奉天厄。義士無一人。謀臣孰六出。蚍蜉援絶外。秦瘠猶視越。遂令今日域。盡爲豺乕窟。借問大將誰。鐵券舊勳伐。深蒙聖主眷。位居孤卿列。第宅甲一國。田園上腴實。窮奢十四年。富擬衛霍室。何以報恩澤。義固同休戚。主辱今若此。臣死焉足惜。大敵信所㥘。擁兵何多日。赳赳朔方卒。國命之所託。此輩素精銳。指掌收漢洛。其軍請一戰。其將轉深壁。逍遙在河上。野無靑靑麥。禁暴非司空。按堵憶諸葛。回首江都府。慘惔腥塵黑。王子泣白衣。公卿就重獲。從容雍氏節。慷慨尹糓烈。府庫秦火紅。疊屍崖海赤。已失百二險。廢盡十年力。人謀痛不臧。召戎由撿察。吾知誤國家。寧馨此兒必。保障豈堪托。大事今已忽。峩冠廊廟上。訏謀恐有失。靑盖出西門。慘惔悲風發。三軍晦光彩。烈士痛至骨。飄颻沙塞㫌。日暮靑宮泣。龍樓已寂寞。問寢誰朝夕。江山使者少。北望宸情結。國事慘至今。嗚咽難具述。有國孰不亡。惟當死社稷。醜虜卽犬豕。我忍爲臣僕。誰爲畫此計。一屈愧玆膝。國家二百年。事大心如一。文物盛繁華。侯度殫執玉。往在壬癸年。小邦實傾覆。倘微恤小仁。人類久已滅。未甞背西坐。先王誠可質。大義不可移。偸生固有忸。誰請朱雲釰。欲食王倫肉。於昭在天靈。祖宗應憤䀌。助賊以攻天。是忍其孰不。十載秉周禮。一朝淪胡羯。節義金尙書。朝堂一慟哭。奸臣骨已寒。至尊猶動色。頹綱志欲扶。正氣春凜肅。可憐三學士。虜庭悲所逐。盈廷孰非臣。忠讜獨言鹿。雅望與英姿。永爲委沙漠。公卿皆媕婀。賢士日貶斥。誰言城門閉。猶見言路闢。不得見昇平。嗚呼生苦末。况我避賊難。奔逬竄林樾。家君却扈從。幾月消息隔。寬辭慰老母。向隅獨含慽。揮涕戀行在。十步九回矚。中夜間道行。避虎反畏格。寒雪暗平林。層氷擁危石。擧室盡徒步。稚女啼繭足。日覺童僕驕。甘受村氓喝。飢藉行人飯。寒無故絮褐。却羡杜陵老。猶有衾禂列。陂陀越岩谷。夜到酒泉宿。主人葭莩舊。高義層雲薄。餽我以醬塩。周我以米菽。一旬得安着。十口免塡壑。傳聞日下報。罷兵還姑息。生還至茅屋。四壁但蕭瑟。前村寡妻哭。北陌狐兔跡。對此增慘目。生理焉得說。東風入原野。莽莽春草綠。豈無僅存人。奚能謀畊作。溪柳弄晴色。野花紅入萼。節物爲誰存。人生淚沾臆。有時望京國。浮雲渺極目。河淸在何日。憂虞猶未畢。聖代不乏才。二三爲時出。安危大臣在。何必泣蘿薜。緬思桃源人。可以追遐躅。依我以松桂。友我以猿鶴。雲霞鎖幽扃。桑麻蔭阡陌。生事不須豊。隨意甘自適。世紛固無盡。浮榮驥過隙。非無經濟志。獨恥隨時屈。魯生辭齊組。陶潛老蓬蓽。塵泥豈相涴。滄桑非所恤。日月送蕭洒。琴書寓淡泊。唐虞誰云遠。此道猶可樂。長歌矢不諼。永懷同心客。</text>
<title>簡寄兪典叔纍所</title>,<text>思君不可見。消息近如何。宇宙故人少。湘潭離恨多。此生眞夢幻。隨遇且婆娑。莫學三閭子。支離咏九歌。舊與趙員外。兼隨兪翰林。城西一尊酒。海內幾知音。直道須攻玉。同心利斷金。追驩今寂寞。天末各商參。</text>
<title>夜行</title>,<text>微月隱雲際。草間螢亂飛。行人宜早返。霜露恐沾衣。</text>
<title>與李實伯同舟西笑。舟中偶占一絶。仍相唱酬。不覺支離。今錄六首。</title>,<text>蘆花楓葉夕陽天。秋水舡如李郭仙。今夜月明何處泊。隨風直向斗牛邊。秋山如畫水如天。一葉凌波杳若仙。更向東湖賖月色。朗吟飛過白雲邊。秋色江光映暮天。漁舠容得載詩仙。篙師且莫催廻棹。爲愛寒花近水邊。一船詩酒詠江天。宛在中流對兩仙。正是秋湖好風物。夕陽歸棹畫啚邊。蘭槳戛月鏡中天。恰著吾曹赤壁仙。詩思夜深淸不寐。水禽時叫荻花邊。愛君詞格逼開天。定是前身采石仙。分得當時淸債在。滿江風月醉吟邊。</text>
<title>宿無盡亭</title>,<text>落帆入橫浦。停橈登古亭。沙虛生夜月。波凈浸寒星。詩得江湖氣。身從土木形。白鷗飛浩蕩。相對眼雙靑。</text>
<title>登第後。口占言志。</title>,<text>燕㙜賢俊急旁搜。誤置迂儒龍榜頭。已識才䟽非適用。只緣親在不能休。扶顚縱乏奇謀運。伏節當從敢諫求。却憶驪湖舊釣岸。滿舡風月自沙鷗。</text>
<title>還鄕途中</title>,<text>曺子還鄕日。崇禎十載秋。羯胡稱帝勅。冠盖拜氊裘。歲暮身仍病。時危䆠亦羞。故園松菊在。只合早歸休。</text>
<title>江閣卽事</title>,<text>暝色依依雪在山。江寒欲透曲欄干。黃花一朶籬邊老。爲愛殘香坐獨看。</text>
<title>寄嘉興朴粹溫兄</title>,<text>小築容吾便。時危且在阿。庭虛得月盡。木落見江多。天地儒空腐。干戈歲自過。懷人仍到夜。曳杖獨吟哦。</text>
<title>酬粹溫兄見寄</title>,<text>喪亂那堪說。干戈尙未平。戰塲新鬼哭。甲第舊勳名。匝裡靑萍在。江邊白髮生。向來經濟策。投老未忘情。用武當多難。無能愧竪儒。一詩難却賊。小築且依湖。牢落時將晩。栖遑跡已孤。肝膓古釰在。夷險任前途。前著無中策。邊愁入聖顔。時危凜一髮。世變飽千艱。未效涓埃報。偸生兵火間。江湖憂亦切。白首涕長潸。</text>
<title>見新曆有感</title>,<text>靑丘日月本皇明。帝朔東頒二百齡。曆象亦隨人事變。今年不復紀崇禎。</text>
<title>淮翁別墅。次板上韻。</title>,<text>岸岸澄潭曲曲㙜。淮翁別業斗津隈。風光依舊兵塵後。詩句猶新歲月回。客裡登臨搔短髮。時危經濟愧䟽才。東洲可惜浮名誤。合着江湖喚酒杯。</text>
<title>節日有感 三首</title>,<text>喪亂形容老。干戈歲月奔。忽逢南至日。遙拱北宸尊。曆日驚新制。槎星失舊垣。詩成轉悽切。愁對暮雲繁。右至日節裡無人到。愁邊有句題。江湖春自動。筋力病全低。盛業雲㙜上。孤生瀼水西。丹心餘一寸。聖壽祝無倪。右立春丁丑將除夜。黃驪江上村。團圓兼老稚。生事且溫存。此日聊堪幸。前年尙忍言。天機與人事。一醉付深尊。右除夜</text>
<title>次杜工部傷春 五首</title>,<text>愁眼看春色。烟花處處濃。膽消曾避賊。劒在尗除凶。朝議輕千乘。宵憂軫九重。金繒輸壑欲。庚癸闕軍供。喪亂猶今日。恬憘只舊容。豈無蓬蓽下。高卧孔明龍。其二亂後山河在。鷦栖寄一枝。雨晴花映野。泥潤草生池。縱有春光好。其如時事危。佳辰無意賞。衰淚不禁垂。處世今强半。頻年厭亂離。那堪江海遠。北極望逶迤。其三憶昨蒙塵急。孤城二月圍。卽今無曲逆。誰復運神機。殺氣纏雙闕。腥風遍八畿。不成殲白秋。堪痛窘靑衣。主辱將軍怯。邦危烈士稀。千秋魯連子。東海與同歸。其四蠢爾瀋陽種。乕狼古女眞。小邦間於楚。西患起于秦。禍慘丙丁歲。轅移世子嬪。還同武關閉。豈比漢皇廵。問寢虛高駕。披氊泣從臣。誰能爲馭返。一釰掃腥塵。其五國步艱危甚。吾生感恨多。甘心栖越辱。誰枕沼吳戈。貢路違滄海。行人接薊河。經綸無才策。漂泊漫悲歌。孤夢懸丹極。深憂在碧蘿。中興宜務德。惟願得民和。</text>
<title>乘舟下廣陵口。有感。</title>,<text>江南歸客思悠悠。三月春江如潑油。兩岸烟花寒食後。一舡詩酒廣陵洲。風光不减當年勝。亂代聊偸半日游。徙倚柂樓瞻北極。浮雲落日使人愁。</text>
<title>舟中書懷</title>,<text>强起江湖病。浮舟問京洛。東風吹春水。水色綠可濯。沙鳥喜雨晴。江花待詩作。蕩漾起高懷。歸程寧促迫。急灘怒可畏。危處心有覺。古宅閉江上。翰林今寂寞。行出斗尾口。依然見三角。劒端戰敗地。虫沙已溟漠。山河憤未平。虜氛猶甚惡。爲儒熟非腐。匡世慚無略。長嘯倚柂樓。江空水自拍。</text>
<title>寄鴻山李明府月如兄</title>,<text>聞說無量寺。曾遊金悅卿。孤軒自梅月。遺像凜英靈。此地今爲宰。千秋更起情。淸風猶百里。獨不汚胡腥。歸時不重見。別恨又春風。五馬今湖右。孤舟舊浦東。山河元自隔。肝膽向來同。世變紛無盡。惟期保始終。</text>
<title>酬鄭浩然見寄</title>,<text>山雨霏霏獨掩門。小床凉夢石生雲。樑間燕子還多事。時掠飛花落酒樽。</text>
<title>次韻題僧軸</title>,<text>一病經時惱客情。飛花無數落山楹。僧來喚起新詩興。睡罷小窓春鳥聲。</text>
<title>戊寅五月初一日。到洪川。次東洲題觀水亭韻。</title>,<text>紅亭一面漾淸濱。倦客初登覺眼新。細雨滿江涼入座。宿嵐低檻翠生巾。應知簿領多閑日。好傍湖山作主人。鞍馬驅吾復行役。風塵隨處愧迷津。</text>
<title>病滯壽春舘。書懷。</title>,<text>入峽愁誰語。懷鄕意轉悽。半窓殘月影。終夜子規啼。多病身全倦。匡時志已暌。驅馳非我任。早晩返山栖。已知爲客苦。况又病纏身。一卧經旬月。孤吟滯壽春。劒藏空吐氣。書廢久埋塵。稍喜淸平近。談玄對上人。</text>
<title>次使相韻。兼示同遊申孝思，南明瑞兩兄。</title>,<text>廬前王後敢齊名。交義平生許弟兄。已識萍蓬元有數。不須甔石更求贏。十年聚散身全老。萬事安危夢亦驚。偶辦池堂今夕飮。幽愁都付一樽淸。原韻洛陽才子夙齊名。流落關東作弟兄。已向世間忘得失。誰將紙上較輸贏。蓮池雨過輕香動。竹塢風生午睡驚。歸夢每趨丹禁裡。驅馳空復愧澄淸。</text>
<title>偶題鴒原舘</title>,<text>鴒原古舘寂無人。客裡光陰閱幾旬。未老何須燕玉煖。消閑只有杜詩親。山宜柱笏朝來爽。荷待爲衣雨過新。昨夢江湖秋水濶。好隨𩿨鷺戱靑蘋。</text>
<title>爲省親受由上洛。舟中賦得。</title>,<text>我行忽江上。幽懷破欝欝。風微孤帆得。水濶平沙失。瘦骨病始蘇。新涼納晩日。此興有誰知。沙𩿨同我逸。</text>
<title>送詩僧歸月出山。用軸中韻。</title>,<text>月出空傳勝。風塵入夢長。眞游未理屐。世事幾霑裳。候雨蛙鳴閙。辭秋燕影忙。從師當結社。英俊正高翔。</text>
<title>過任踈菴故居。有感。</title>,<text>流光逝水日西頹。故宅空山秋更哀。天上秘書今寂寞。夕陽歸路獨徘徊。</text>
<title>舟次大灘。望鄭玄谷故庄。有感。</title>,<text>秋雨浪浪夜未休。楊江渡口繫孤舟。翰林去後亭空在。無限烟波自白鷗。</text>
<title>草堂夜坐</title>,<text>飛雨過江上。新秋生草堂。寒蟲侵壁苦。缺月近床凉。逝序何曾住。浮生只自傷。干戈從白首。經濟負黔蒼。</text>
<title>原州舘中夜雨</title>,<text>秋雨暗蕭蕭。回風吹葉飄。寒聲入古舘。客意坐深宵。朱紱慚遅暮。靑燈伴寂寥。誰憐蘇季子。弊盡出關貂。</text>
<title>八月十六夜對月。用杜子美韻。</title>,<text>中宵倚虛閣。皓首又淸秋。露下空山靜。天高素月流。覊遊千里遠。不寐萬端愁。何處江湖上。淸光滿繫舟。</text>
<title>酒泉淸虛樓。次板上韻。</title>,<text>來倚高樓新月生。靑山如舊解相迎。此江若變作春酒。玆縣終應稱舊名。洞裡居人避秦俗。壁間題句逼唐聲。仙區難住催行役。愁聽官驂拂曉鳴。</text>
<title>自寧越向㫌善。踰星磨嶺。嶺極險絶。</title>,<text>寧越到㫌善。有嶺近星辰。鳥道疑通蜀。人居似避秦。我行驚險絶。欲進却逡廵。獨立看斜日。秋風動遠旻。</text>
<title>㫌善途中</title>,<text>古郡蕭條甚。人烟入峽微。山深霜早落。地瘦麥難肥。生理誰云薄。危時正可依。行拋簪紱累。送老白雲扉。</text>
<title>楊口舘中。記所見。</title>,<text>峽裡古楊口。蕭條八九家。吏人門外少。山色馬前多。霜果登盤重。溪魚入饌嘉。此間風味好。聊用慰經過。</text>
<title>夜與禹而述老兄。共叙口號。</title>,<text>古舘一盃酒。亂山千里程。燈前半夜話。踈雨滿林聲。</text>
<title>山陽驛亭賦得</title>,<text>斜日狼川道。山陽古驛亭。秋花映危石。寒磵落空庭。使命丁多難。行吟異獨醒。公程且幽討。征騎不妨停。</text>
<title>山中見菊花有嘆</title>,<text>驚飈振林壑。荃蕙皆枯槁。秋花如美人。獨立晩更好。我行逢一笑。拭眼眞成惱。空谷多霜雪。孤芳翳衆草。黃裳映薄暮。明月隔遠昊。不採更何傷。貞艶能自保。誰知晩節香。不逐桃李早。援琴爲命詩。一和猗蘭操。</text>
<title>金化客舘。敬次淸陰金尙書韻。</title>,<text>溪廻逕轉數峯低。古縣停驂月掛西。徙倚小軒人語靜。秋蟲偏在草間啼。</text>
<title>九日途中</title>,<text>天宇霜淸江水悲。異鄕風物自沾衣。無邊落木秋聲起。何處孤雲日暮歸。客裡不堪時節改。親庭况復信書稀。遙知千里南關外。待我廻來久倚扉。</text>
<title>思歸</title>,<text>種菊東籬下。重陽不在家。何時歸故里。白酒泛黃花。</text>
<title>平康客舘滯雨。寄兪典叔。時寓平康。</title>,<text>佳辰過如夢。良晤竟差池。欹枕愁聞雨。披囊檢贈詩。黃花空自好。白酒爲誰釃。此夜相思意。應添旅鬂絲。</text>
<title>憶幼子</title>,<text>得晩尤鍾愛。離多每抱嗟。別時初學語。今日定呼爺。渠少還多難。吾衰不在家。何當鹿門下。携去卧烟霞。</text>
<title>楸嶺遇雪</title>,<text>楸池嶺上初飛雪。九月行看又下弦。多病不堪筋力倦。無心更賦遠游篇。</text>
<title>登侍中㙜 臺在歙谷。韓上黨明澮游此㙜。侍中之命適至。故仍名焉。</title>,<text>亂後江山倚白頭。此身見在蹔消憂。沙鳴十里晩收雨。天入五湖虛映秋。今日登臨腐儒恨。百年往跡侍中遊。停盃懷古獨惆悵。飛去飛來波上鷗。</text>
<title>高城途中</title>,<text>更踏鳴沙路。依然二載秋。誰知使者傳。曾是綵衣遊。定省晨昏曠。驅馳原隰脩。相迎舊父老。今日慰覊愁。</text>
<title>題海山亭</title>,<text>三入岳陽人不識。千年華表世皆移。豈如蓬舘重游客。父老江山捴舊知。</text>
<title>洛山寺。漫賦。</title>,<text>到處供佳景微官。足勝遊淸秋幕府。客踈雨洛山樓。天地無靑眼。江湖有白鷗。登臨歲暮意。吾道付滄洲。</text>
<title>冒雨發襄陽</title>,<text>繁華自古襄陽樂。多少游人惜別情。病客不成巫峽夢。肯敎行雨滯歸程。</text>
<title>途中望漁村</title>,<text>鳴沙如雪海棠紅。幾點漁村夕照中。晒網簷前人不見。小舟浮在去來風。</text>
<title>鏡浦泛舟</title>,<text>臺前湖水秋更淸。竹嶼沙汀極望縈。共說山中鏡浦勝。何須天下洞庭名。風牽錦纜廻鳧渚。月引瓊觴醉鳳笙。今日客游還冷落。紅粧故事亦昇平。形勝江陵天下知。此湖應似美人眉。東南滄海危橋外。多少樓㙜落日時。老病孤舟工部淚。登臨萬里簡齋詩。繁華寂寞烟波冷。回首仙蹤有所思。</text>
<title>羽溪縣。次壁上二韻。</title>,<text>秋雨初收山月明。官醪一醉卧前榮。明朝更向眞珠路。聽盡鳴沙傍海聲。</text>
<title>登望洋亭</title>,<text>望洋亭下大洋平。萬里登臨氣象宏。蔚島纔分天外色。桑田幾變眼中淸。滄波白鳥騷人興。金闕銀㙜漢帝情。從此可誇胷次大。十年觀井愧殘生。</text>
<title>灾傷脩啔後言志</title>,<text>聖主蠲災日。朝廷竭澤時。寧甘有司責。那忍罔民爲。白屋如懸磬。蒼生可察眉。誰將損益義。一一奏丹墀。</text>
<title>召公㙜見日出</title>,<text>波動紅連極。㙜高色盪顚。大明天下共。先照海東偏。萬物皆欣覩。纖雲孰近前。微臣一蟣虱。再拜淚如泉。</text>
<title>竹西樓値雪</title>,<text>雪意漫空浩不收。憑高正好放雙眸。仙區本是眞珠府。奇觀新成白玉樓。亂入踈篁疑舞鶴。凈連寒水不分鷗。天公餉我東來勝。又得瑤㙜半日遊。</text>
<title>鴒原客館夜雨</title>,<text>蕭蕭山雨打窓鳴。獨卧思歸病客情。孤夢不成寒夜永。枕邊殘燭翳還明。</text>
<title>寄別洪萬初高敞之行</title>,<text>聞君又作牟陽宰。湖外年來送客頻。恩譴猶爲五馬貴。朝廷已是一番新。吾儕未老何傷別。世事關心欲濕巾。正値北風吹雨雪。不堪回首望行塵。</text>
<title>關東幕中。逢兪方叔兄弟。復續城西舊事。亂後悲喜可知。卛爾言志。</title>,<text>許與慚駑質。追隨側鴈行。干戈悲往事。萍水幸逢塲。花落敲碁燭。宵分對酒床。依然舊游興。忘却在他鄕。</text>
<title>送兪方叔承召入京</title>,<text>杯酒莫辭醉。他鄕此別難。亂峯深雪裡。孤客一鞭寒。洛下故人少。天涯今歲闌。臨歧無限意。脉脉但相看。</text>
<title>除夜。次戴幼公韻。</title>,<text>殘歲不堪度。天涯况戀親。可憐孤燭影。惟照不眠人。客裡還今夕。江邊獨此身。干戈猶滿地。明日又新春。</text>
<title>正月初旬。余休告在家。夜夢得一絶。覺而記其下句。反覆辭意。其戒告我矣。仍補成之以自鑑。</title>,<text>生涯且任一瓢空。小屋猶堪兩膝容。但使此心爲善樂。蒼天不必問窮通。</text>
<title>祥雲留客堂。禹泰述兄携酒來送。仍賦一律。</title>,<text>春陰漠漠雨霏微。留客堂前送客歸。別酒不辭連夜醉。故人爭奈出關稀。山河渺渺行將倦。聚散紛紛計屢違。安得從君謝塵事。海棠沙岸對柴扉。</text>
<title>陪遊觀魚臺。伏次。進退格</title>,<text>遅日耿寒食。薄遊登古㙜。聊憑萬里眼。好放百年懷。碧海侵盃濶。晴花傍席開。世間渾擾擾。一醉卽爲佳。</text>
<title>淸心樓。與季夏，君獻賦別。名李海昌，趙珩。樓在盈德縣。</title>,<text>暮春三月淸心樓。季夏相逢君獻州。佳節同爲千里客。風花又攪一年愁。離懷黯黯日將夕。世事悠悠江自流。此地重遊未可卜。醉憑危檻爲遅留。</text>
<title>次季夏贈別韻。仍示。</title>,<text>聖代羣龍會。君胡禦魅來。高才違世用。幽抱與吾開。且飽惠州飯。休爲楚澤哀。會看宣室召。却放夜郞回。原韻此地誰相問。君今再度來。江山一樽酌。懷抱百年開。閱盡東遊作。還同北望哀。風塵有離合。落日更遅回。</text>
<title>君獻送人求琴。遂寄三絶。仍示季夏。</title>,<text>冷冷一曲七弦琴。流水高山意自深。寄興淸心樓上去。爲憐湖海有知音。繁華却憶亂離前。金鴈鈿蟬幾處筵。正是東風落花節。江南還對李龜年。江樓夜靜落簷花。一曲琵琶春恨多。定識江州衫盡濕。澹庵非爲愛黎渦。又有善彈琵琶者。故云云。</text>
<title>過召公臺有感 臺卽故黃翼成公駐節賑飢處也</title>,<text>蔓草荒臺已百年。殘碑墮淚亂山巓。東民飢饉還今日。駐馬摩挲憶古賢。</text>
<title>醉題望洋亭</title>,<text>長風吹面酒初醒。眼底東溟萬里靑。誰似男兒壯遊興。一年三上望洋亭。</text>
<title>鳴沙途中。海棠盛開。</title>,<text>微雨晩初歇。鳴沙散馬脚。霧收洲渚明。風微沙鳥樂。海棠要老夫。赴此隔年約。臙脂帶半濕。卯醉猶力弱。脉脉立海上。一咲揩病瞙。雖無後乘麗。吾行豈寂寞。賸傾一樽玉。新詩亦可作。百卉時節好。人生世故縛。今辰此勝事。餉我也不薄。坡翁眞躁人。對此嘆流落。</text>
<title>訪中㙜寺。寺在三陟百複嶺底。</title>,<text>古寺鸎花靜。春遊偶不期。經行盡勝槩。到處又幽奇。飛瀑霑衣過。踈鍾隔岸隨。客愁全爲减。覔紙一題詩。</text>
<title>竹西樓口號</title>,<text>沙白江淸漾夕暉。竹西樓上獨移時。秋光如盡簾㫌晩。卧看紗籠駱老詩。</text>
<title>途中送春</title>,<text>古驛連關逈。荒亭繫馬頻。今朝逢四月。久客失三春。聽盡催歸鳥。心如中酒人。柴門應獨掩。花落暮江濱。</text>
<title>到餘粮縣</title>,<text>聞說餘粮縣。潛通太白西。眞傳福地語。便欲擧家栖。境僻村仍古。川廻路却迷。只愁身計拙。還失武陵溪。</text>
<title>解歸後言志</title>,<text>倦鳥知還况我人。二年奔走此閑身。盡搜佳境輸囊錦。却向江天理釣緍。元亮賦成歸故里。子公書肯到要津。放慵有味詩還廢。獨醉村醅睡作隣。</text>
<title>伏蒙出示渡江以後諸篇。不敢虗辱盛意。依韻奉和。乞賜斤敎。</title>,<text>鳳凰城外鳳凰山。漢使曾從此路還。今日經過無限恨。亂峯皆作割膓看。右鳳凰山孤燭照無寐。分明對寸心。惟存數行淚。萬慮坐更深。右夜坐人生到此亦前期。絶域南冠影獨依。孤夢不知關塞隔。夜來猶向故園歸。右夢歸原韻 淸陰佳名千載鳳凰山。舜日周朝幾往還。五采九苞今不見。雪中愁色獨來看。右鳳凰山異鄕千里客。孤燭五更心。燭淚斷不斷。客愁深復深。右夜坐客路迢迢誰與期。夜來蝴蝶獨依依。草堂深閉圖書靜。夢裡還疑夢裡歸。右夢歸</text>
<title>奉和淸陰先生守歲韻</title>,<text>胷中壯志竟無成。世事艱危實飽更。舊歲已從燕塞盡。何時却向故園行。不眠孤舘數寒更。半壁殘燈暈欲生。千里戀親無限意。鏡中添得鬂毛明。</text>
<title>奉和書懷</title>,<text>一溪松竹映柴荊。把釣閑吟自在行。底事經年滯異域。儒冠却悔誤生平。</text>
<title>奉和曉坐</title>,<text>殊方作客幾心驚。故國風波尙未平。坐筭半生多少事。曉窓孤燭翳還明。</text>
<title>東宮誕日有感</title>,<text>鶴駕何多日。龍沙五見春。今辰値慶節。咫尺泣孤臣。</text>
<title>奉和人日書懷</title>,<text>人日年年長作客。殊方忽忽又逢春。鄕關梅柳韶華動。故國風雲氣象新。空戴南冠悲楚奏。未傾東海洗胡塵。中興只願回天運。歲德從今屬在辛。原韻 淸陰今年異域逢人日。去歲鄕園憶立春。筋力較量隨日减。憂端澒洞逐時新。空吟開府江南賦。未掃嫖姚塞北塵。欲借微醺遣愁寂。壺乾酒盡益酸辛。</text>
<title>奉和</title>,<text>悠悠世事緫如雲。隨處萍蓬任此身。却恨人生元是夢。夢中猶作未歸人。</text>
<title>伏蒙春宮賜酒饌。感涕之餘。聊述下懷奉呈。</title>,<text>異域逢佳節。靑宮有賜壺。霑衣感淚逬。浹骨聖恩殊。雪窖春還滿。氷天草不枯。相携成一醉。忘却楚臣孤。次韻需澤靑陽邸。斜封白玉壺。天厨味自別。內釀法應殊。詩筆先歸潤。愁膓一洗枯。金華舊賓客。慚愧盛恩孤。</text>
<title>瀋獄八景</title>,<text>天涯霜雪五更晴。一曲胡笳動曉城。吹作斷膓聲轉苦。故園千里未歸情。右城頭曉笳寒鐘敲罷正黃昏。客枕頻欹暗斷魂。二十八聲長樂月。去年西省幾回聞。右樓上昏鍾圓扃一鎖斷人蹤。經歲惟留凍雪封。安得鄒生吹暖律。坐令寒谷發春風。右圓扉凍雪枕邊燈影暗幢幢。獨對無眠淚眼雙。却憶驪湖草堂夜。短檠閑伴讀書窓。右破釭殘燈家家鍾鼓樂新元。猶有中原舊俗存。婦女如花車上語。轔轔知入九王門。右墻外聞車陰房閴寂與誰隣。長夜漫漫不可晨。暫向窓間看明月。依然還似有情人。右隙中見月唇焦口燥費千呼。試向墻頭過轆轤。猶勝當時蘇屬國。十年餐雪在㐫奴。右隔門呼汲土室當炊坐甑中。濕烟和淚目矇矇。空思去歲蓬萊頂。獨立披襟碧海風。右當炊避烟</text>
<title>奉和遣意</title>,<text>邊愁生客枕。淸淚落羗歌。玉帳今無術。空思漢伏波。</text>
<title>又得遣意一首。奉呈。</title>,<text>漸離醉擊筑。荊卿和以歌。無人知此意。易水自寒波。</text>
<title>復疊前韻 二首</title>,<text>塞外琵琶語。天涯黃鵠歌。長安一回首。淸淚自成波。羗女車中語。胡兒馬上歌。懷歸此時恨。耿耿對金波。原韻 淸陰武侯出師表。文山正氣歌。英雄千古恨。長使淚傾波。仙人不返鶴。壯士只留歌。惟有遼城下。年年水自波。</text>
<title>奉和烏夜啼</title>,<text>棲烏問何事。夜夜窓前啼。遠客不眠對爾泣。燕山薊樹何處不可棲。棲烏答。何處不可棲。我非半夜之荒鷄。又非日斜之鵩鳥。我爲丹鵲報以禔。好趁春風歸故國。關頭驛路飛霜蹄。烏亦好芳何須猜。更期長安烟柳堤。</text>
<title>感懷六絶。奉呈求敎。</title>,<text>天涯丹禁夢中遙。猶有殘香在賜貂。萬死風霜心不改。孤臣此夜鬂全凋。異方生死孰傳書。鶴髮經年久倚閭。鴉返塞城寒日下。不堪回首淚盈裾。看雲無日不傷情。塞北江南萬里程。夢裏相逢猶未穩。可憐池草爲誰生。絶塞新春隔故園。萬金書斷幾銷魂。可憐今夜鄜州月。只有淸光照淚痕。驥子前年別我時。牽衣道上問歸期。最憐渠少仍多亂。五載于今對汝稀。末路交期幸有神。平生肝肺見君眞。誰知經歲風霜裏。戀戀綈袍是故人。</text>
<title>奉和。用申承旨韻。</title>,<text>陰磧茫茫塞日微。急風吹雪打人衣。關河道路今何許。千里羇愁正憶歸。</text>
<title>奉和。又用前韻。</title>,<text>虗舘寒多酒氣微。試開行槖襲綿衣。可憐同病惟君在。每向燈前苦說歸。右夜坐夜來孤夢覺還微。猶記龍鍾淚染衣。密密身邊慈母線。天涯遊子幾時歸。右思親風塵已覺宦情微。夢裏長尋舊薜衣。小徑臨江苔竹靜。草堂安得賦春歸。右憶江居</text>
<title>奉和。用申承宣韻。</title>,<text>遼陽形勢據東游。百二凾秦較孰優。雪色遠連陰磧外。河流猶入古關頭。㐫奴去歲新經戰。中國何人善伐謀。千里腐儒還作縶。悔將班筆未曾投。誤落名塲作宦游。小儒非是學而優。覊囚雪窖誰靑眼。勳業雲㙜盡黑頭。明主尙寬蘇軾案。大臣多短賈生謀。東還定遂江湖志。不向公車尺䟽投。</text>
<title>奉和</title>,<text>我家何在婆娑城。二月前江春水生。白石蒼苔釣磯畔。鸕鷀鸂䳵已新聲。野老籬前水向城。桃花春雨鱖魚生。漁人搖艇下江去。時聽烟波欵乃聲。</text>
<title>復疊城字求敎</title>,<text>百戰山河古瀋城。南冠千里一書生。經年故國無消息。夜夜誰憐楚奏聲。誰將一箭取聊城。天下男兒不復生。遼左只今猶殺氣。令人千古仰英聲。梅花初發浿江城。水岸春泥百草生。催蕩蘭舟鏡裡過。東風吹送棹謳聲。五雲深處是重城。宮扇初開瑞日生。千里楚囚驚歲換。鵷行劒佩夢中聲。</text>
<title>奉和遊仙詞韻</title>,<text>瑞霧矇矓濕曉城。金鷄唱徹火輪生。朝元殿上羣仙會。風外玲瓏玉佩聲。銀河斜浸鵲橋城。月殿秋淸夜氣生。惱殺天孫離思重。錦機閑却玉梭聲。鸞驂催過五重城。九萬冷風兩腋生。星斗滿空淸露重。銀河流月去無聲。</text>
<title>奉和宮詞。仍得四時四首。</title>,<text>樓上紅雲覆苑城。香飄合殿晩風生。春深紫禁移仙仗。花外時聞笑語聲。右春遅遅晝漏報重城。睡起粧樓粉汙生。香夢關心猶倚檻。懶將瑤瑟理新聲。右夏宴罷西樓月隱城。繡帷香夢綵雲生。願將千斛明河水。添滴金壺夜漏聲。右秋宮線初添日轉城。梅心已向雪中生。詞臣新進延祥帖。閶闔爭傳萬歲聲。右冬</text>
<title>又疊城字。得出塞曲錄呈。</title>,<text>邊鴻昨夜入高城。玉帳秋風嫋嫋生。霜鬂爲緣兵革苦。幾時歸奏凱歌聲。沙磧遙連靑海城。去年征戰幾人生。秋風更渡遼河水。落日惟聞鬼哭聲。漢月千秋一片城。笛中楊柳幾時生。春風不到龍堆外。愁聽關山夜夜聲。天寒飮馬古長城。雪暗沙黃草不生。白骨可憐交戰地。河流猶作斷膓聲。</text>
<title>奉和</title>,<text>好是東風三月初。水村烟景畫圖如。槎頭縮頸應堪釣。虗負春光糓雨餘。</text>
<title>奉和。用申承旨韻。</title>,<text>漠漠愁雲接厚坤。能令白晝作黃昏。春風無力銷兵氣。沙磧長留殺伐痕。</text>
<title>奉和。用申承宣韻。</title>,<text>春分又見客邊來。江上田園布糓催。安得東歸趁此節。晴泥好把一犂開。鄕關不見一書來。春事無端客裏催。昨夜分明有歸夢。江花好傍草堂開。</text>
<title>奉和。復用前韻。</title>,<text>胡兒驅我自東來。觸雪侵星苦被催。歸路不妨閑興趣。樓㙜幾處好花開。浿岸雪消春水來。浴鳧飛鷁興相催。如何久滯不歸去。落盡江花千樹開。</text>
<title>奉和排悶前韻</title>,<text>天運循環往必來。人生禍福互相催。愁隨朔雪消除盡。興入烟花爛熳開。</text>
<title>獨坐書懷。錄呈求敎。</title>,<text>聖主恩猶重。孤臣數獨奇。無書寄白鴈。有夢上丹。塞日低沙暗。邊春帶雪遅。南冠空楚奏。一詠一回悲。</text>
<title>奉和春雪</title>,<text>二月寒威未解驕。邊雲釀雪下蕭蕭。關山昨夜吹羗笛。疑是梅花片片飄。</text>
<title>奉和詠鵲</title>,<text>曾近天孫織錦機。班班文彩剪爲衣。年年銀漢橋成處。每遣仙郞一渡歸。靈禽擇木本知機。肯向胡沙汚羽衣。却憶故國窓外樹。雙棲雙語去還歸。</text>
<title>奉和聞鴈</title>,<text>花發還辭漲海湄。秋南春北候先知。來時定過秦川月。絶塞緘書問有誰。遼河氷泮水生湄。塞北烟沙爾自知。好趁春風還舊土。哀多更欲訴伊誰。</text>
<title>謹次寒食感懷</title>,<text>殊方遠客悲寒食。擧目風烟異舊國。終南渭水幾時見。御柳城花亦可戀。關河千里鴈來罕。遼西錦字春將晩。人生有情節序變。世事空凋鏡中面。男兒遠游何足說。寸心只愛西山日。排愁本欲憑詩篇。吟罷徒增膓肚煎。</text>
<title>復用前韻。演爲十二句。錄呈求敎。</title>,<text>疾風吹塵暗西北。君子干行嗟不食。南冠千里楚囚孤。歸夢迢迢隔鄕國。幽愁無賴節序轉。春色蕭條不忍見。河氷初泮塞雪消。南鴈廻翔故土戀。擧頭見日空膓斷。欲問長安使者罕。遙知冠冕隨靑春。紫禁正惱烟花晩。平生未試經綸展。異域空驚齒髮變。蘇卿此日持漢節。賈生當時輕白面。人生憂患何足恤。世事飜覆難具說。從當拂衣脫塵網。瀟灑江湖閑送日。江湖生理亦隨緣。高卧不復賦詩篇。綠陰滿地午睡足。窓外唯聞茶鼎煎。</text>
<title>夢歸驪庄有感。仍用前韻。奉酬辱示。</title>,<text>昨夢巖花照釣磯。小堂依舊浦東湄。沙禽暖戱臨江徑。砌竹晴抽滴露枝。酒熟山家聞好語。草靑池岸有新詩。蘧然蝴蝶身千里。落月關城曉角悲。</text>
<title>淸明詞</title>,<text>人生看得幾淸明。昨日開花已滿庭。莫惜典衣沽一醉。古來惟有飮留名。人生看得幾淸明。萬事爭如一杯滿。富貴榮華俱等閑。此身不用浮名絆。人生看得幾淸明。千里殊方此日情。臘雪纔消草猶澁。春風元不到邊城。人生看得幾淸明。胡地無花又無草。春色傷心何處求。楚音奏苦令人老。人生看得幾淸明。故國春風應澹蕩。蘭亭修禊曲江遊。物色依然入夢想。人生看得幾淸明。今日淸明那忍說。秪願明年逢此辰。一尊醉卧東欄雪。一尊醉卧東欄雪。只恐花飛尊易傾。流轉風光眞可惜。人生看得幾淸明。</text>
<title>奉和寒食</title>,<text>一春寒食屬良辰。千里黃沙滯遠人。却憶去年江郭路。落花飛絮襯紗巾。原韻 淸陰客中三度度佳辰。此日孤懷倍感人。千里故山歸路隔。東風吹淚滿衣巾。</text>
<title>奉和踏靑日有懷南鄕</title>,<text>芳草萋萋野渡南。踏靑佳節屬重三。含泥乳燕雙雙過。把酒遊人欵欵談。天涯歸路隔京華。客裡佳辰倍憶家。安得紗巾與竹杖。落花芳草澗邊沙。</text>
<title>奉和。復用華字韻。</title>,<text>愁病愔愔鬂已華。夜來魂夢獨歸家。草堂依舊臨江徑。一面踈籬竹暎沙。</text>
<title>奉和。復疊前韻。</title>,<text>豈有才名動濟南。窮愁本自類陳三。早知經濟非吾事。風月江湖只可談。半生行役倦東南。絶域還看月彀三。虗館閉門春欲盡。覊懷悄悄共誰談。</text>
<title>有感。復用前韻。奉呈求敎。</title>,<text>一掃王庭震漠南。漢皇功烈可登三。除兇雪恥光千古。黷武窮兵儘妄談。</text>
<title>踏靑日感懷。錄呈求敎。</title>,<text>故國經年別。閑花幾處開。佳辰吟病苦。小雨踏靑催。世事愁無奈。春遊夢一廻。望鄕猶未得。何地可登臺。二年猶異域。萬里幾佳辰。物色當三日。羇囚恰四人。塞雲還帶雪。邊草不生春。排悶憑詩句。詩成恨轉新。故園春事好誰禁。花色爭如柳色深。病起佳辰歸思切。異方啼鳥秪驚心。</text>
<title>得家書有感</title>,<text>故國千金信。關河萬里還。熊兒尙無恙。鶴髮幸平安。到手心初畏。開封淚自潸。何時得歸去。一室共團欒。</text>
<title>奉和暮春月夜感懷</title>,<text>邊城都未有芳菲。每到佳辰倍憶歸。家遠誰傳春後信。地偏猶着臘前衣。羇愁似醉尋常睡。宿計多魔八九非。落盡春花江上宅。楚囚孤夢獨依微。</text>
<title>奉和憶豊山草堂韻。用懷驪鄕舊居。</title>,<text>羇愁如醉惱詩魂。絶塞殘春自欲昏。虗送江南好風景。花時寂寞鎖圓門。故國空歸夢裡魂。客愁消了幾朝昏。驪湖一雨春應晩。落盡江花獨掩門。坐向東風暗斷魂。小牎啼鳥又黃昏。可憐一片東溟月。不隔淸光照塞門。家住黃驪江水西。竹梢藤蔓使人迷。閑携濁酒林中醉。愛聽提壺恰恰啼。</text>
<title>燕子來有感</title>,<text>天涯感物幾沾衣。三月初看燕子飛。却恨人生不如鳥。春風好傍舊巢歸。</text>
<title>夜聞琵琶有感</title>,<text>誰人此夜弄琵琶。新月依依塞外斜。曲裡分明千古恨。天涯楚客淚偏多。</text>
<title>謹次燈夕感懷</title>,<text>去年八日長安城。千枝萬枝燈爭明。昇平盛事猶有賴。舊俗相傳今不廢。玉蟲金粟炫相似。携壺逐隊傾鄰里。異俗寧知作此會。天涯此日傷心最。却憶年年行樂塲。不禁回首淚成行。淸和已見改時月。暑服誰將試紗縠。強點殘燈對擧杯。爲惜佳辰去不廻。佳辰可悲不可樂。楚歌聊和同懷客。</text>
<title>奉和窓字韻。用酬辱示之意。</title>,<text>棘刺爲猴謾費工。半生辛苦讀書牎。悔余未作千夫長。一洗金戈鴨綠江。</text>
<title>奉和</title>,<text>飛沙漠漠捲驚風。病客深藏閉戶中。絶域誰憐轉蓬遠。故園虗送落花紅。鍾聲敲罷滿樓風。遠客多愁坐夜中。異域經年無好信。可憐燈燼爲誰紅。</text>
<title>復用前韻。奉酬。</title>,<text>烏紗鶴氅試東風。幾度春游醉興中。遙想弊廬西郭外。桃花獨傍小墻紅。右憶城西弊廬踈籬不碍半江風。滿壁圖書草室中。却把漁竿下晩逕。數峯殘雨夕霞紅。右憶驪湖草堂靑山微雨綠溪風。一壑新居愜靜中。乘興扶藜時獨往。緣蹊躑躅幾曾紅。右憶西川新築</text>
<title>奉和十詠韻。錄呈乞賜一粲。仍加郢正。</title>,<text>靑天畫出脩眉濃。瑞雲高覆晨㬢紅。龍飛鳳舞萃漢都。佳氣靄靄朝紫宮。江水東來走其下。閭閻北望盛烟火。憶在長安少年時。醉上蚕頭落帽卧。右木覓白嶽山擁城北來。龍盤虎踞相周廻。釀出中州淸淑氣。洛陽自古多英才。先生一窩占南陂。參天勁骨相對奇。平生景仰仰彌高。嗟我舍此誰與歸。右拱極華岳尊居當北極。弼雲西峙爲輔弼。天晴雲散峯角出。濃綠新開畫圖活。洞壑逶迤連禁苑。翠壁丹崖對雙闕。秪今佳氣欝䓗䓗。歸去重瞻定何日。右弼雲山淸溪一派帶小亭。相國他年此地營。桃花春水別有天。錦繡秋崖環作屛。佳辰杖屨已寂寞。洛陽名園餘獨樂。傷心往事夢一回。秪有淸風明月識。右淸風溪數疊靑山禁城西。紅塵不到蒼苔蹊。洞門深鎖草堂靜。山鳥山花開又啼。白雲悠悠自去來。山人一去溪壑哀。空留醉睡仙家句。付與騷翁詠一回。右白雲洞大隱巖在北山麓。巖下淸泉瀨寒玉。佳名尙記挹翠題。一壑渾帶烟霞色。松陰鳥語動淸爽。酒人詞客頻來往。新詩吟罷割窮愁。怳然送我巖間訪。右大隱巖松陰欝欝壇墠肅。帶礪同盟粤自昔。一代勳業盡豪英。三邊刀斗久寂寞。中興諸將已老矣。至今喪亂還未已。何時却掃妖氛靜。壇上重看會劒履。右會盟壇蒼松落落翠竹陰。溪上有臺名洗心。主人好事客滿座。琴淸歌緩酒復斟。洛陽盛衰治亂候。名園興廢今非古。惟有春風自年年。花開花落山杏樹。右洗心㙜水木淸幽洞府寬。秋花錦石暎回灣。昔我移家住此中。日夕巾屨常盤桓。游人散盡宿鳥去。孤興悠然獨往處。秪今魂夢夜夜歸。馭風無由學列禦。右三淸洞春㙜南畔佛巖石。石色川光瑩且滑。長安佳麗渼陂遊。子美昔曾千綵筆。山花暎席管絃促。羽觴隨波爭擧白。天涯吟望苦低垂。舊遊傷心已陳跡。右佛巖</text>
<title>奉和八音體</title>,<text>金緘未學涉世態。少年痛哭同洛陽。石塡東海竟何益。身幽雪窖徒自傷。絲毫無補聖恩重。余髮苦短心則長。竹月松風靜散地。安得送汝江湖傍。匏尊共對鄰叟飮。醉語任笑狂夫狂。土風由來各有習。岱馬越鳥皆思鄕。革徒爲丈夫誇。肥遯秪合龍蛇藏。木生不願爲犧尊。莫把衡門換廟堂。</text>
<title>秋夜思歸</title>,<text>塞雨蕭蕭催早寒。秋虫切切近床間。遼河滯客愁無寐。一夜思歸鬂盡班。</text>
<title>奉和聞金貳師東還</title>,<text>政爾思歸欲白頭。送君先去及淸秋。孤鴻落木關河道。回首天涯淚逬眸。</text>
<title>奉和。次舍弟韻。</title>,<text>夜凉虗館坐移時。城上胡笳向月悲。遙想故園秋正好。不知何日是歸期。</text>
<title>奉和秋夜聞擣衣</title>,<text>霜月凄凄擣練聲。空庭獨立夜三更。孤城幾處調寒杵。更起思歸遠客情。</text>
<title>奉和秋夕遇社日有感</title>,<text>天涯秋色秪沾裳。客裡頻驚節序忙。燕子已歸人未返。不堪心事轉悲凉。</text>
<title>奉和北海高秋</title>,<text>遼河城北行人少。嚴風吹霜凋塞草。烏頭未白白鴈遅。萬里孤臣北舘老。空作鍾儀楚奏悲。悵望班超玉關道。秦京洛水寒悠悠。故國經年書不到。陰山處處獵火圍。黃沙颯颯寒日微。胡爲久留豺虎窟。夢魂每逐南禽飛。聞道天威震北陬。長驅可禽名王歸。餘生倘見漢道昌。專對復誦周庭詩。原韻 淸陰北海高秋鴻鴈少。黃沙落日寒白草。楚國歌辭宋玉悲。漢使節旄蘇卿老。朝朝空望玉門關。夜夜只思長安道。長安玉關三千里。夢魂悠悠那得到。聞道王師解錦圍。天文曉見旄頭微。北風嚴霜助肅殺。高文健筆捷書飛。麒麟閣上將軍畫。鴈門塞外行人歸。此時此情誰與道。喜氣先成一篇詩。</text>
<title>奉和滿城風雨近重陽足成韻</title>,<text>滿城風雨近重陽。每到玆辰滯遠鄕。去歲嶺南今塞北。黃花孤負故園香。滿城風雨近重陽。擧目山河異帝鄕。難得茱萸一枝賜。誰憐粉署舊含香。滿城風雨近重陽。千里雲山隔兩鄕。人斷塞門霜落木。故國楓菊夢中香。</text>
<title>秋夜獨坐。次歐詩韻。</title>,<text>秋月照中庭。夜深星斗回。獨坐看雄劒。繡澁生綠苔。哀歌不可極。壯懷誰與開。故國長在眼。魂兮招不來。</text>
<title>重陽日有感</title>,<text>一年佳節屬重陽。此日思親倍斷膓。孤舘寂寥金鎖合。白雲猶阻嶺頭望。一年佳節屬重陽。千里殊方秪自傷。南北東西苦飄泊。不知來歲在何鄕。一年佳節屬重陽。江海思歸路杳茫。前歲東籬初種菊。可憐今日幾枝香。</text>
<title>奉和</title>,<text>滿城風雪過重陽。澤畔孤醒憶醉鄕。欲就離騷更愁絶。夕餐猶乏落英香。</text>
<title>以士窮見節義分韻。得古風五首錄呈。一粲之後。乞賜郢正。</title>,<text>邯鄲朝暮降。西帝復誰恥。一言凜生風。秦軍却十里。齊有魯仲連。吾知天下士。患難自外至。素位備我躬。絃歌陳蔡間。演易羑里中。小人斯濫矣。君子惟固窮。靑靑嶺上松。衆木共䓗蒨。風霜歲苦晩。枝葉獨不變。淸士豈自殊。濁世方可見。天地有正氣。惟士得之烈。時窮然後見。萬古常凜洌。朗詠文山歌。晴簷重擊節。死生如夜晝。誰能達此理。世人一何惑。貪生又惡死。生亦有不用。君子惟視義。</text>
<title>奉和送秋日感懷</title>,<text>覊懷悄悄度殘秋。異域那堪節序流。戀闕思親雙鬂髮。天機人事萬端愁。頑雲漠漠常兼雨。瘦日凄凄已隱樓。故國此時徒極目。黃沙萬里獨搔頭。天涯一病又高秋。擧目蕭然涕自流。孤舘雨聲侵短夢。五更燈火伴深愁。胷中壯志魔爲障。世上浮榮蜃作樓。誰記漢庭蘇屬國。節旄零落海西頭。原韻 淸陰忽忽殊方斷送秋。一年光景水爭流。連天敗草西風急。羃磧寒雲落日愁。蘇武幾時終返國。仲宣何處可登樓。騷人烈士無窮恨。地下傷心亦白頭。莫把離懷惱九秋。百年世事付東流。英雄過去空遺跡。天地由來未寄愁。殘雨滯雲歸絶漠。夕陽留景在高樓。南冠久負仙洲約。夢落三山碧海頭。</text>
<title>奉和遣懷</title>,<text>志士不忘壑。烈女猶抱柱。一死貴立名。百年曾不住。榮華儘一時。過眼皆寂寞。撫劒歌慷慨。秋風動寥廓。</text>
<title>憶關東舊遊。奉和示韻。</title>,<text>鏡浦有高臺。竹西有高樓。梨花洛山雨。海色淸澗秋。玉樓訪遺礎。丹書問古石。世網忽纏身。眞遊鳥過目。天涯白頭囚。悵望不可越。</text>
<title>奉和白軒韻寄呈</title>,<text>山斗當朝望。雲霄拭目看。登門容御李。入室屢聞蘭。却寄陽春什。能排雪窖寒。城西一尊酒。幾日更淸歡。妖祲何年豁。旄頭獨夜看。卽今無介子。安得斬樓蘭。漢闕氈裘襯。遼天鶴馭寒。烟花紫禁裡。倘見太平歡。</text>
<title>將赴春川任所。辭朝出城有懷。</title>,<text>三朝忝竊愧朝簪。壯不如人老至今。百里一麾宜分拙。雙符五馬荷恩深。平生未遂專城願。此去空悲寸草心。最是昭陵長入望。樂遊原上更沾襟。</text>
<title>昭陽亭。次白軒相國韻。</title>,<text>肩輿晩出昭陽樓。樓在昭陽江上頭。津吏好看前度客。沙鷗相對舊汀洲。平郊烟樹依依畫。落日漁歌點點舟。故國興亡一杯酒。至今江水向西流。</text>
<title>淸平寺。次白軒八絶韻。贈淸平上人。</title>,<text>雲鎖禪門絶俗人。金沙別界凈無塵。只愁仙洞庵前水。浮出桃花漏洩春。梅月捿禪問幾年。瑞香菴廢只荒烟。首陽山色高千古。應與淸平較後前。銀川一道瀉蒼屛。噴雪驅雷殷壑聲。凉沫滿衣仍坐石。九松亭畔夕陽明。麗朝事佛結搆新。元后藏經舍施頻。眞樂遺骸懶翁杖。幷留僧寶鎭千春。沙彌引我小池淸。萬劫靈源不變盈。蘸却芙蓉一面影。上房金碧倒空明。枯筇踏破白雲堆。蹔借蒲團起鼻雷。杜宇數聲山月曉。梨花一樹近窓開。曾是芙蓉第一城。山頭時聽駐鸞笙。曲終飛去忽無處。花落石壇流水聲。軒翁詩筆擅宗工。八首琅玕一軸中。石室東岡遊賞地。幷誇三絶耀禪宮。</text>
<title>昭陽亭</title>,<text>霽後江流豁。煩襟向晩披。坐來三伏失。飛上廣寒疑。波動凉吹席。山低翠滴幃。朱門爭炙熱。此景有誰知。暇日有幽興。來登江上樓。江平宜放鷁。沙凈不分鷗。浮世從多事。他鄕苦倦遊。數盃非取樂。今夕蹔忘憂。</text>
<title>次白洲軸中韻。贈文上人。</title>,<text>隱几庭陰靜。松聲入閣踈。尋常不開印。坐卧只看書。客至無塵語。僧來餽野蔬。官居亦仙府。此外不求餘。</text>
<title>次滄洲軸中韻</title>,<text>地下滄洲老。天催白玉樓。舊遊春把臂。衰病雪盈頭。山水知音盡。鶯花世界幽。空餘五字律。一詠淚雙流。</text>
<title>軸中見過客韻有感</title>,<text>山陽曾洒淚。嶺外又逢師。不謂花光卷。仍留國士詩。長沙單閼歲。南磵獨遊時。有友知心事。休嗟百世遅。</text>
<title>次軸中韻</title>,<text>花外鈴扉盡日扃。何來剝啄午眠驚。相逢一咲渾無語。水在銅龍月自明。</text>
<title>昭陽亭</title>,<text>長安何處客憑樓。落日浮雲捴是愁。最恨昭陽城下水。無情獨自向西流。</text>
<title>除夜獨坐無聊。仍記澤堂先生在水城。以亂山殘雪夜。孤燭異鄕人分韻作十絶。遂依韻口占以見志。</title>,<text>光陰逐水流。世事如雲亂。餘日復幾何。百年今過半。不爲五斗米。所樂在湖山。湖山豈不好。思歸鬂已斑。功名非我事。筋力已摧殘。知幾古所貴。歲暮行路難。平地足風波。深山多雨雪。美人天一方。杳杳音塵絶。伯玉晩知非。侯生久遭罵。思量半生事。獨坐三更夜。平生任本性。白首立於孤。絶交書已著。門逕從蓁蕪。坦蕩體常舒。厭然內不足。屋漏倘可欺。此心有如燭。君子與小人。爲己爲人異。千里在毫差。着功眞實地。反求道自足。策馬走何鄕。從知方寸地。已具數仞墻。聖賢均是人。我未免鄕人。君看武公戒。九十猶檢身。</text>
<title>送子殿周遊楓岳</title>,<text>曾入金剛洞裏遊。筭來三十二回秋。萊衣正屬趨庭日。謝屐兼爲濟勝謀。海上仙山靑未了。人間孤露雪渾頭。只今無復登臨興。舊跡憑渠一一收。</text>
<title>別後獨坐無聊。口占小詞。追寄憲兒。</title>,<text>父別子姑別婦。婦去又別孫。老人扶持惟子婦。嬰兒保抱賴有慈。母存團圓知在不遠。蹔別亦銷魂。最是別後兒呼孃。白髮倚門。那堪山日昏。嗟吾失計縻五斗何。當拂衣歸去。盡室隱鹿門。</text>
<title>送沂川洪相國赴燕京</title>,<text>君持使節向燕都。我縛銅章滯貊墟。萬里之行不相送。中年作惡更何如。關河道路今猶險。廊廟訏謨愼勿踈。孤竹祠前灤水白。幾人過此不停車。</text>
<title>挽沈丞旨戚兄名𢋡</title>,<text>銅梁報札屬纔將。蜀使傳凶訝許忙。公與先人偕甲子。巋然獨在似靈光。春風尙想猶薰座。孤露無緣更拜床。痛哭西門他日事。白頭題挽滯昭陽。</text>
<title>追和沂台到龍灣寄示韻。奉迎行軒記室。</title>,<text>何處關河四牡騑。鸎花已老一春思。衰年行役能無𧏮。竣事歸來定幾時。別夢每尋沙峴餞。交情可見鴨江詩。須君廊廟先憂了。要我湖山載酒隨。原韻貊國迢迢鴈亦稀。塞門何處寄相思。君爲傲吏藏名日。我向危途叱馭時。作惡幾驚中歲別。排愁賴有故人詩。東歸定决休官計。樽酒江湖倘可隨。</text>
<title>傷春</title>,<text>喪亂猶佳節。江山只舊容。干戈何日定。花柳自春濃。執法知誰子。和戎愧祖宗。龍泉空在匣。紫氣斗間衝。</text>
<title>江上贈粹溫兄</title>,<text>樽酒此江上。回頭已十秋。重來今日意。能記某丘遊。骨肉兵塵後。悲歡世事流。眼前多少景。似欲慰吾愁。</text>
<title>亭夜</title>,<text>散髮巾仍倒。微吟杖自扶。草蛩侵砌冷。江月近人孤。戰地應新骨。窮途嘆腐儒。天涯獨回首。皷角動邊隅。</text>
<title>偶次李滄溟廻鄕書懷韻十首。仍寄金仲文。</title>,<text>蕭然一草屋。依舊傍江開。竹亂侵書帙。花寒近酒盃。俱含歲晩意。爲待主人來。對此堪終老。浮名安在哉。淸秋意無限。虛閣坐宵分。髮短看渾雪。名浮認是雲。飛螢不照火。宿鴈各依羣。欲奏滄浪曲。江湖久不聞。物色吟詩裡。江湖把酒邊。漁舟還泛泛。菊蘂故鮮鮮。時事惟高枕。吾生不問天。嵇康任本性。踈懶近來偏。偃蹇無人事。過從亦不關。黃花餘九日。靑眼有孤山。酒熟悠然醉。詩成意自閑。紅塵寧凂我。高卧屋三間。軀殼還爲祟。榮華捴繆悠。百年方擾擾。萬事且休休。歲歉農猶困。時艱宦亦愁。茫然身計拙。落日獨憑樓。天步宜回泰。民勞訖可休。朝廷危被髮。關塞急防秋。未試江南刃。徒懷㓒室憂。門前有漢水。猶自向西流。終南在日下。宿昔宦遊秦。遅暮承殊渥。淸朝愧匪人。秪今勞聖主。誰爲掃腥塵。未效涓埃報。空傷蟣虱臣。思親秋已盡。一病滯江城。幾月丹陽信。看雲白日情。南趨違宿計。北學悔求名。仰看慈烏哺。徒然羡爾生。與君分手久。使我只心勞。葉轉憐官興。霜繁感鬂毛。寄書何日到。卧病已秋高。搖落江湖色。吟來擬楚騷。徂歲愁中晩。衰顔鏡裡看。病拋詩律細。老畏酒盃乾。蕭瑟江關暮。飄零短褐寒。踈狂非世具。草澤任施漫。</text>
<title>下第後。歸驪湖。</title>,<text>明時多取洛陽才。自笑鄕生數往來。暮雨孤舟江上發。終南山色首空回。</text>
<title>舟出斗尾溪。望三角山。</title>,<text>孤舟催過斗津東。三角依然入望中。最喜風塵纔散後。五雲猶自護芙蓉。</text>
<title>我窓</title>,<text>我窓一幅紙。百年幾晦明。窓晦吾當息。窓明吾當行。窓開無俗客。窓閉有幽情。窓間琴書架。窓外風竹聲。窓前遠山出。窓下長江淸。萬物皆自得。盡向我窓呈。淵明方寄傲。簡齋新詩成。團團一室白。我窓誰與爭。繡戶與文窓。信美非吾營。唯應我窓裡。俛仰了平生。</text>
<title>閑中遣懷。用申內翰時周寄金學士仲文韻。却寄。</title>,<text>浮世輸贏越視秦。竹床藤几淨無塵。功名富貴渾閑事。風月湖山作主人。携酒有時還自酌。坐苔隨意不須茵。已知窮巷輪蹄絶。一掩柴門度幾旬。江深竹靜草堂斜。長夏幽居管物華。時向孤舟閑把釣。何如九陌曉趨衙。自憐浪跡難覊絆。肯遣霜顱壓帽紗。藥書籤塵事少。瀼西生理足堪誇。千家富貴看春花。獨向靑山卧紫霞。物外形骸從放浪。日邊消息望京華。至尊旴食中朝嘆。諸將橫金甲第奢。衮職尙須公等補。宜將覆轍鑒前車。</text>
<title>次澤堂韻</title>,<text>細雨仍盃酒。殘燈欲落花。說來今日事。愁極却長歌。縱是江山好。其如喪亂加。兵塵常在眼。儒術轉蹉跎。</text>
<title>觀漲</title>,<text>江漲三旬雨。波飜萬疊峯。疑傾女媧石。驚闘有淵龍。裂地雷車走。衝岩玉柱舂。混茫無盡處。一點小提封。</text>
<title>自寬</title>,<text>朅來湖海獨閑閑。自識君恩到處寬。蘆渚月沉初罷釣。滿船烟雨一簑寒。</text>
<title>將赴驪鄕。出宿鄭聖能江亭。壬寅年</title>,<text>將欲掛帆去。來投江上亭。沙虛依睡鴈。波靜浸寒星。湖海猶豪氣。風塵久喪形。明朝上月峽。回首華山靑。</text>
<title>次東湖韻</title>,<text>鷗𪆽江湖是舊知。班行十載迹偏奇。春風不禁思蓴菜。吾舍無人護竹籬。富貴向來誰得住。樓㙜隨處主頻移。扁舟好載東歸興。回首長安落日時。微才只合老丘樊。虛竊當年侍從恩。上策莫如歸去早。一身餘幾是非煩。亦知骯髒違時態。肯染髭鬚强笑言。江上靑山曾識面。相看不厭故當門。</text>
<title>二水村</title>,<text>二十年前路。依然二水頭。沙頹纔辨徑。樹老不禁秋。衰病歸來晩。江湖自在流。飛來雙白鳥。能記故人不。</text>
<title>望東淮別業有感</title>,<text>白雲樓下水。西連靑白堂。淮翁已寂寞。家事更悲涼。宿昔蒙推奬。尋常侍酒觴。歸舟一悵望。往跡只回膓。</text>
<title>靑江亭有感</title>,<text>舟泊靑江上。亭留參判名。雲沙猶極目。物色自傷情。先故容無似。同朝仰老成。傷心黃絹語。不復表南塋。</text>
<title>憶松老有感</title>,<text>此老已云沒。吾詩何處吟。交遊仍父子。江漢幾招尋。物色猶如昨。佳辰獨此心。山陽一聲篴。宿草更沾襟。</text>
<title>踈庵宅</title>,<text>落落踈庵老。高風百世師。當年床下拜。呼我故人兒。岱岳眞遊杳。江山舊宅疑。歸舟遙指點。雲物有餘悲。</text>
<title>望石室書院</title>,<text>萬古淸陰節。吾東日月懸。休言生苦晩。自幸奉周旋。杖屨遺風在。宮墻占地便。依然杏樹下。重得侍歌絃。</text>
<title>江漢亭有感</title>,<text>寂寞鄭庄地。荒亭記翰林。寒灘猶咽響。衰柳不成陰。往跡偏嬰感。先人屢盍簪。孤生復江漢。頭白獨悲吟。</text>
<title>九日。用陶靖節韻。</title>,<text>踈懶不宜世。嵇生已絶交。暮年還鄕樂。未覺容鬂凋。籬花映村酒。佳節屬登高。淸飈掃浮埃。水色碧於霄。倦鳥亦知還。吾人宜息勞。向來爭奪塲。膏火幾煎焦。一日且取歡。三盃興陶陶。從此托漁樵。便辭聖明朝。</text>
<title>還里。次后山韻。</title>,<text>我生疲世故。十載不還鄕。歸來指某樹。孤露增感傷。中年蒙誤恩。揆分非所當。風波憂畏多。奔走關山長。空思曳泥龜。有愧南華莊。蓴鱸引歸興。樹木涵淸光。平生局促恨。臨老且倘佯。沙鷗一何白。我髮一何蒼。經綸非我事。漁釣已具航。厚味本腊毒。藜莧足充膓。寒花映踈籬。濁漻盈我觴。此志恐不固。詩以識吾傍。</text>
<title>舟中一絶</title>,<text>進寸退尺上灘舡。移左置右同是偏。閱盡險途方有悟。丁寧一語報長年。</text>
<title>過仰德里有感</title>,<text>歌樑舞榭半成墟。富貴繁華一夢虛。破屋數間秋草裡。路人猶指相公居。</text>
<title>過龜浦</title>,<text>龜浦羅公住。追遊卅載間。蹇驢巖下路。帶月夜深還。奇氣寧容挫。豪談未必刪。無由覩風槩。壯魄已丘山。</text>
<title>次李生韻</title>,<text>蕭蕭物色故園秋。落木寒波捴是愁。江海滿前懷古意。斜陽獨立望歸舟。身外榮名認是浮。况今衰老理宜休。安危自有經綸彦。不必江湖淚漫流。</text>
<title>九日</title>,<text>故里歸來晩。田園已就荒。籬無一株菊。何以作重陽。</text>
<title>謝牧使來訪 成夏明</title>,<text>田舍淸江曲。柴扉小逕幽。慇懃五馬枉。契濶四年周。叔度何來暮。司空已退休。二天吾獨有。生理不須憂。</text>
<title>方伯來過。口占以謝。朴世模</title>,<text>地僻無人事。柴門晩來開。吾方江上卧。君自日邊來。車笠寧忘舊。閑忙各適才。却嫌㫌節影。還被白𩿨猜。</text>
<title>回鄕有感</title>,<text>夙昔趨庭地。瞻依已莫攀。秪今餘髮白。何處覔衣斑。古樹悲風急。寒鴉落日還。唯將滿眼淚。忍對舊江山。渭岸烟塵外。幽捿少客過。籬低見山盡。樓逈聽江多。此地終吾老。浮名於我何。休言生計拙。風月足吟哦。白首老司直。先朝舊侍郞。入宮那免妬。非分久含香。樗櫟材從散。江湖憂豈忘。羣賢匡社稷。終願守東崗。</text>
<title>有感</title>,<text>平生忝窃愧名浮。壯不如人老合休。豈向山中作宰相。却來江上弄漁舟。丈夫出處關時運。甔石生涯任婦愁。只爲先朝恩未報。悲歌中夜淚橫流。</text>
<title>將向驪江。舟中偶吟。</title>,<text>病後思歸甚。扁舟溯上游。乾坤如許大。風浪幾時休。供世才無用。休官退亦憂。行藏千古意。頭白愧沙鷗。曉發三田渡。斜陽二水村。病添前度客。湍减去年痕。白鳥迎歸棹。靑山認舊園。猶憐蓬底夢。昨夜入脩門。</text>
<title>江居漫賦</title>,<text>舴艋東歸喜遂初。向來煩頓能蘇。江山有隙容茅把。車馬無喧任逕蕪。滿意松風兼竹月。生涯藥鼎與薰爐。榮華利勢輸他占。誰奪知章一曲湖。</text>
<title>乘舟向驪江</title>,<text>老作東華客。黃塵久汚衣。柴扉昨夜夢。秋水一帆歸。倦鳥宜思返。腥鱸不爲肥。猶憐南岳色。雲際路依微。</text>
<title>九日有懷</title>,<text>故里重陽會。相携醉幾遭。老翁難策杖。佳節負登高。沙白仍淸渚。花黃復濁醪。狂歌落帽興。無復少年豪。</text>
<title>寄無何</title>,<text>一別歲將晏。江湖生白波。書來當面對。老去覺情多。處遠憂徒切。投閑矢不過。秦樓自有興。大醉日無何。</text>
<title>九日又吟</title>,<text>舊里悲遊子。蕭條又暮秋。天空聞鴈叫。木落見江流。人事隨陳迹。吾生已白頭。眼前今古意。獨立送歸舟。客子悄無睡。夜長猶苦吟。霜鴻驚暗渚。風葉吼空林。萬事凋雙鬂。孤燈照寸心。江湖憂亦切。身遠未能禁。宋玉逢秋恨。陶潛與世違。流年水共逝。衰鬂葉俱稀。錯料江邊老。常憂國事非。浮雲空極目。落日獨沾衣。</text>
<title>仁穆王后挽詞 代人作</title>,<text>積慶膺沙麓。多儀叶采蘩。姜任隆至德。馬鄧絶私恩。湘竹春班淚。金墉晝鎖門。吾人盡禽獸。長夜一乾坤。不有神孫孝。誰敎聖母尊。兩宮和藹藹。卛土樂元元。鶴筭方嬀幄。鸞驂已帝閽。攀號九重慕。遏密八音喧。補石羲功美。陪陵漢制存。明年逢社日。故事忍堪言。</text>
<title>昭顯世子挽</title>,<text>孝友因天性。溫文又日新。啓賢承夏禹。堯顙類高辛。冊命揚三善。謳歌屬兆民。休聲播東海。新樂叶重輪。億萬基方永。千三運遘屯。城危無效死。主辱孰忘身。忍使吾君子。親蒙異域塵。江山咽笳鼓。寢膳阻昏晨。魂夢龍樓隔。驅馳虎穴隣。望雲垂十載。憂疾軫重宸。荊璧完歸趙。關雞送出秦。祥風吹浿水。靑輅返城闉。喜氣乾坤滿。歡情品類均。光華聯羽翼。匕鬯協神人。謂是方廻泰。云胡不吊旻。殷憂宜啓聖。遘厲奈彌旬。忽報雲㙜祲。俄傳鶴馭賓。三朝嗟曠廢。繼照痛沉淪。慘憺書帷捲。凄凉羽籥陳。况當愆玉候。更耐撫靈輴。哀贈揚徽烈。悲號遍縉紳。覊囚念昔歲。惻隱荷深仁。未覺氷天苦。還生雪窖春。米塩沾賜數。壺饌沃飢頻。終始仍全活。生還卽此身。微涓圖注海。撮土擬增岷。延頸今何及。酬恩竟未伸。程嬰有一死。終不愧爲臣。</text>
<title>仁祖大王挽 代人作</title>,<text>興慶龍初躍。咸池日正昇。風雲新氣象。文物盛中興。宇宙彜倫炳。宗祊赫業增。果符宣祖屬。丕顯聖孫承。虞夏殷周志。偏荒叔季仍。方騰華封祝。誰料杞天崩。帝力思耕。哀號徧野塍。微臣一長之。經幄十年曾。杳杳蒼梧駕。依依玉几憑。秦良愧臨穴。血淚洒沾膺。</text>
<title>孝宗大王挽</title>,<text>不顯吾仁祖。中興邁古先。人歸曾代虐。天與且傳賢。大啓宗祊慶。終知曆數延。成周美世德。下武有詩篇。授受唐虞際。丁寧十六言。經書徒在丌。道術久多門。家法傳三聖。治功本一原。區區雜黃老。富庶更誰論。素位行夷狄。殷憂啓聖人。能令所過化。孰曰不歸仁。龍鳳爭瞻表。塵埃亦識眞。謳歌終有屬。漢月耀重輪。民未能名德。君哉大有爲。神謀參造化。至理擬雍煕。帝典絲綸並。周南法度推。巍巍天自準。寸管詎容窺。聖學歸時敏。文明撫運昌。春秋敎禮樂。晝日講皇王。束帛戔戔賁。垂旒穆穆光。千年周制度。一變我偏荒。惟事寧忘備。雖安亦詰兵。綢繆未雨計。敎訓十年成。制挺元無敵。威弧利用征。昔年親講武。徒御不曾驚。落句。一作吾王如一怒。足以洒平城。堯聖何加孝。吾王至德參。終身慕若一。高世行過三。旣盡愉愉愛。仍推老老覃。恭惟謚法在。奚假小臣談。不是因心篤。焉能有政施。唐樓終見廢。漢粟亦貽疵。親愛寧藏怒。存亡益軫慈。鴈行前歲敎。三復祗今悲。滲漉深千世。愁勞促十年。灾須修德弭。政以養民先。罪己書頻下。蠲租敎幾宣。桑林曾護駕。尙記雨中旋。旣降吾王聖。天將大造東。平陂關氣化。協贊在臣工。歎息臨朝久。憂勤半道終。無從籲上帝。忍見閉玄宮。一夕綴衣出。平時玉几仍。十年如夢覺。五月又天崩。不盡蒼梧痛。惟存汗竹稱。亮陰方秉禮。盛烈在丕承。九闕嚴晨警。煌煌羽衛東。屳遊何處秘。宮漏往時同。雨送千官泣。天含萬古恫。依然拜陵路。歌鼓咽悲風。哲豈知人眩。醫須並蓄良。如臣最無似。荷眷亦非常。天語曾銘肺。臯比尙帶香。未將身蓐蟻。惟有鼠拖膓。尙憶延英對。曾叨諫職陪。寵紆前席問。身傍五雲回。不謂終天訣。居然一月纔。此生知永已。萬劫有餘哀。</text>
<title>任賓客 絖 挽 代作</title>,<text>公昔西行日。齋居阻摻裾。關河萬里濶。戎馬二年餘。盡瘁身仍病。覊孤恨未攄。不成陪鶴駕。遽見返靈車。朔雪行遼野。烽烟宿薊墟。路人猶涕泣。親友更何如。白首悲亡質。靑綾誰共廬。傷心賓客地。無處覔應徐。</text>
<title>李參判  挽</title>,<text>仙李盤根遠。淸芬一代揚。趨庭曾對鯉。瑞世見孤凰。首善傾多士。尊師抗幾章。甲科俄大闡。時事屬荒唐。至白初何涅。精金本自剛。十年淸獨守。風雨夜何長。黃道開閶闔。亨衢展俊良。聲華孰居右。簡擢最非常。一命趨銓席。多時在玉堂。淳夫推講說。毛玠服公方。斟酌司喉舌。寬溫敎胄庠。靑蒲皆注目。烏府獨提綱。下邑歌歧麥。東人戒剪棠。歷敭騰茂績。貳副屈薪坊。咫尺看卿月。登庸佇廟廊。持身若寒上。嫉惡尙剛膓。汲黯頻移告。寬饒不是狂。閉門心似水。憂國鬂如霜。寵辱身無玷。窮通道益光。時方仰山斗。吾幸及屛墻。降禮容無似。書紳矢不忘。從容諧笑語。欵曲接盃觴。豈料朝嘻罷。還驚夕夢忙。春風猶座上。箕尾返穹蒼。邦國嗟今殄。吾廬愛未遑。斯文屬將喪。一鑑軫云亡。天地榛蕪際。公私涕淚滂。鳳毛曾被賞。經術早傳芳。留與兒郞做。終看盛業昌。哀題何敢盡。良史有鋪張。</text>
<title>李井邑 惟楨 挽</title>,<text>紹介眞珠宰。之官井邑時。相知何用早。一見卽深期。百里元非路。重泉已莫追。秋風壯夫淚。沾灑寄哀詞。</text>
<title>李監司 碩達 挽</title>,<text>妙年已闡乙科名。利器從須錯節迎。幾處陽春留惠澤。一朝鈐轄擅英聲。方期訖外徵前席。遽見觀風換粉㫌。西塞兵塵今正急。不堪回首雪山輕。</text>
<title>趙監司 廷虎 挽</title>,<text>士望推經濟。聲名自布衣。遭逢已晩暮。身世互從違。直道士師黜。高風范鎭歸。只應良貴在。觀察到公微。淚盡才難日。天胡不憗遺。老成誰復在。殄瘁儘堪悲。大澤龍亡遽。空山馬鬣危。堂堂一代喪。沉痛八哀詩。縹緲天衢鳳。爭瞻五色毛。雍容標世德。文彩映時髦。中散猶堪識。超宗早見褒。應留晉公宅。槐影滿庭高。生世休言晩。吾猶識魯山。龎床曾許拜。謝樹更容攀。不復春風坐。胡然上壽慳。斜陽舊堂掩。慟哭奠蒭還。</text>
<title>朴校理 宗阜 挽</title>,<text>志大年何促。才高命反窮。嗟嗟吾子厚。憒憒彼天公。不盡胸中蘊。平生眼底空。一丘從此閟。何處挹淸風。昔解湖州紱。仍歸峽裡庄。今年方在酉。二竪已居盲。暫試天曹鑒。猶堪地下郞。人間不盡痛。鶴髮照高堂。舊契三門外。追遊十載强。經年不重見。此夕忽傳亡。素幔隨流水。靑山起若堂。那堪風雨夕。鄰篴動山陽。</text>
<title>李求禮 後膺 挽</title>,<text>不謂傳亡遽。向蒙訪我來。才名司馬早。薄宦割雞纔。已矣好風骨。居然埋草萊。高堂垂鶴髮。行路亦悲哀。</text>
<title>黃積城 奉祖 挽</title>,<text>三淸曾僦屋。咫尺並隣居。直取心膓好。還從問訊踈。人生貴五馬。公返在喪車。哀挽南州路。停雲淚滿裾。</text>
<title>趙司諫 贇 挽</title>,<text>早冠明經選。仍將玉署儲。淸朝看骨鯁。末路混樵漁。蹈海心徒切。藏舟跡已虛。無由覩爽氣。尙想拜床初。</text>
<title>澤堂先生挽</title>,<text>家聲仍德水。間氣更山河。人物追三代。文章作一家。從今寧復有。在古亦無多。百世應徵信。余言不是誇。雅志猶丘壑。時來或列卿。三爲大家宰。四任典文衡。身世從違裡。行藏寵辱幷。惟存千古事。不廢澤堂名。正屬終獜筆。俄傳在岱宗。風流一代盡。江漢只今東。名大還多忌。才高竟莫容。堂堂從此閟。憒憒奈天公。多少人臨死。昏昏擾擾中。先生曾達理。觀化獨從容。司馬深衣斂。曾參易簀終。丁寧一編戒。留作禮家宗。嚴君莫逆契。小子受知偏。山斗平生仰。門墻三十年。春風猶滿座。箕尾已歸天。得御更何日。此身長自憐。葉落風還起。山空溪自流。素車一痛哭。白雪只高樓。塲室多慚貢。玄經窃比侯。那堪歌舞地。草露亂蛬秋。</text>
<title>金亨叔挽</title>,<text>去歲同君哭子厚。哭君今日若爲懷纔看五馬歸花縣。無復雙鳧返玉階。意氣每傾盃酒裏。襟期不與俗人偕。他年一棹驪江去。宿草惟應淚眼揩。家君蓮榜曾聯序。胤子天曹忝共遊。樂志早聞長統論。去官眞學曼容修。休將膝下哀榮較。罕見人間八十周。南望極星驚晦彩。床前一拜已難謀。</text>
<title>李正 正男 挽</title>,<text>晩生未及東岡老。尙見長身有典刑。藉甚幾州留美化。班躋九列近稀齡。門前車轍多名勝。膝下兒孫捴寧馨。無復春風陪笑語。不堪花竹繞階庭。</text>
<title>蘇都事內挽</title>,<text>聞說蘇都事。名家玉樹枝。眞成兩美合。擬作百年期。未有趨庭慰。還敎晝哭悲。卽今同穴處。應勝未亡時。</text>
<title>靑松君沈 恪 挽</title>,<text>城南尺五未央前。舊德朝中屬望專。齒爵俱尊心轉小。曾玄一頷慶仍綿。台衡未正還亡鑑。華屋無端忽落泉。幕府陪遊渾似昨。哭吾私在哭公先。</text>
<title>南參議 老星 大夫人挽</title>,<text>相國鍾情女。恭惟四德純。于歸亦名閥。有子卽詞臣。花誥光三揖。萱闈撫七旬。升堂叨舊客。沾灑柳車塵。</text>
<title>李晉州 以存 挽</title>,<text>世事如浮雲。人生逐流水。憐君侍從才。反屈炎荒吏。生別常惻惻。死別情何已。我答應未達。君書猶在几。舊遊慘至今。白頭餘涕淚。三淸九日酒。十年一夢耳。朔雪寒蕭蕭。丹杳湖涘。慚愧范巨卿。素車赴千里。</text>
<title>淸陰先生挽</title>,<text>名世曾聞五百年。四朝今見一人全。圍城痛哭心如血。雪窖覊囚齧幷旃。大節已敎蠻貊聳。高名長與日星懸。倘來三事公何有。箕尾脩然返九天。二年沙漠二年灣。共飽千辛與萬酸。事到疑時提我命。詩當難字待公安。師門姻好情兼義。公痛私哀淚未乾。斜日不堪還出洞。小堂松栢更回看。</text>
<title>金同知 尙宓 挽</title>,<text>石室山頹慟士林。浹旬凶耗又相尋。天倫文雅嗟難見。前輩風流不復今。遺愛幾州碑在口。登年八袠帶仍金。人間壽福公何憾。爲是通家涕下涔。</text>
<title>閔參議 光勳 大夫人挽</title>,<text>貞敬夫人士行敦。閨儀母道共推尊。無違曾贊四知操。有敎能成三壯元。海上蟠桃新結子。眼前玉樹爛盈門。延津一夕雙龍會。彤管長留懿範存。</text>
<title>宋僉正室內挽</title>,<text>天享夫人福履尊。名門生長配名門。堂琴協治曾收最。花誥從天晩荷恩。未及百齡纔數歲。雖亡獨子有賢孫。哀榮於世終無憾。雙劒延津樂更存。</text>
<title>南參議 翧 挽</title>,<text>玉樹臨風皎。淸班正妙年。六房曾密勿。兩路且廵宣。今世才難得。高天理又玄。異時人物論。中夜足悽然。世義從來重。交情到老偏。生年戊己近。釋褐丙丁連。書獄推能事。分符荷二天。居然已陳跡。白首淚雙懸。喬木緋貂映。階庭寶樹姸。一時稱福祿。他日醉華筵。縱道憂歡聚。那知酷禍偏。殘生哭兩世。何忍寫哀篇。</text>
<title>林判書 墰 挽</title>,<text>斗南聲望際風雲。十八年間一品尊。荐秉東銓留藻鑑。獨賢西儐失犧樽。瑤墀已寂尙書履。關路還招左轂魂。無復春風陪笑語。不堪他日過西門。</text>
<title>李副學 之恒 挽</title>,<text>世事浮雲變。人生流水逝。浮雲與流水。本自無根蔕。聚散亦云暫。悲歡安足計。達觀付無形。凡情我猶泥。眷言懷我友。結髮爲兄弟。叔度消鄙吝。江夏推敏慧。早服名父訓。久遊泮宮藝。論議凜生風。靑襟爭聳厲。大科固其常。珥筆侍丹陛。聲華動一時。風聽九臯唳。盛之白玉堂。幾多乃心啓。龍喉曾密勿。諫席亦獻替。世路苦多𡾟。人情亦太殢。何知千里足。反向中道滯。放逐竟聯翩。輿曳其牛掣。南澗獨題詩。楚澤空攬蕙。終南悄延頸。前席未承惠。冠盖滿京華。孰非壎箎契。將老獨憔悴。二竪又深嚌。從公問藥餌。見我卽設醴。貴賤死生間。翻覆雲雨際。獨保膠漆固。可期金石脆。五十公始滿。吾猶欠三歲。舊遊慘至今。倐忽已隔世。素琴嗟絶絃。枯棋對逬涕。懷曩情曷極。相哀詩以繼。輤車明日發。風悲雪初霽。雅望與英姿。已矣蒿里瘞。我病不出門。菲薄如不祭。無由葬臨宂。南望還掩袂。</text>
<title>朴判書 遾 挽</title>,<text>朝夕且台鼎。三年長本兵。有才當盛際。憂國罄忠誠。日者頻三接。遽然已九卿。邦家今殄瘁。哀感軫宸情。辰巳賢常厄。還驚歲又丁。百年纔過半。一醉竟無醒。淸白遺家業。風流想典刑。堂堂寧復有。痛哭掩泉扃。病慵常簡出。公退輒尋君。隨量傳杯淺。論詩到日曛。猶逋草亭韻。已在岱宗雲。宇宙餘生在。峩洋不復聞。兄家喪患慘。忍說亥辰年。後事猶無托。佳城未卜遷。相看每語及。追憶益潛然。寂寞臨湍路。孤墳草露邊。</text>
<title>李僉知 淀 夫人挽</title>,<text>衿帨名門出。閨闈士行光。持家尊禮法。協治著循良。花誥添恩煥。干城襲慶長。存亡亦何憾。瓜葛倍情傷。</text>
<title>張谿谷夫人挽</title>,<text>恭惟貞敬府夫人。早歲衿鞶出相門。媲德台衡閨範肅。發祥褕翟母儀尊。躬膺諸福無遺憾。窆合新封一等恩。不用區區詩相挽。張碑突兀照泉原。</text>
<title>趙政丞 翼 挽</title>,<text>昔在中興日。羣賢茅拔茹。玉堂推直學。經幄用眞儒。獻納無虛日。盤盂有著書。平生惟四字。留與配三謨。嗣聖開皇極。調元用老成。天須五色補。氣自四時行。周斗方初酌。秦舂遽輟聲。波濤待良史。終始備哀榮。凾丈春風裡。深衣獨樂時。飮河皆盡量。覿德自薰肌。安仰山頹矣。斯文天喪之。士林無所恃。不敢哭吾私。</text>
<title>洪參議 處亮 大夫人挽</title>,<text>旣盡閨門懿。終爲造物優。令郞眞學士。榮養又名州。花誥光猶爛。萱闈景不留。升堂無後約。灑涕向山丘。</text>
<title>兪監司 榥 挽</title>,<text>去年月如亡。今年君又逝。年年死生別。此淚那可制。君家鶺鴒原。早抱金蘭契。我視君猶兄。君長我九歲。巷南與巷北。日夕徑造詣。把酒雜調謔。揮毫事遊藝。泮宮共聯翩。雲路相次第。佐幕我猶客。趨庭兄及弟。相逢亂離餘。握手悲喜繼。挑燈話舊情。開篋有新製。浮世幾聚散。古劒照肝肺。何知十年間。兩家皆獲盭。孤露萬事餘。相視猶血涕。况君垂六旬。筋力固已脆。連年罹茶毒。能不損榮衛。二竪已㞐肓。無賴投良劑。嗚呼竟至斯。孝子天不惠。常謂君必壽。人事一何戾。沙寒鴈斷行。風急花辭棣。季方那忍對。使我增悲係。有兒初喚爺。聽此頻掩眥。結交三十載。風味想擁篲。舊遊日零落。存者一二計。皎皎玉樹姿。又作佳城閉。無復接晤語。何處襲蘭蕙。丹㫌出城西。孤舟泝迢遆。白頭獨餘哀。牢落人間世。浮生會有盡。彭殤歸一例。適來本是幻。凡情我猶泥。相挽挽不得。悲風起天際。</text>
<title>永安尉大夫人挽</title>,<text>衿鞶曾出相公家。婦德還於士行加。閨範母儀俱盡懿。善祥仁壽本無差。大長公主調甘旨。貞敬夫人煥誥花。不用區區詩相挽。會看彤管溢冲華。</text>
<title>趙樂靜 錫胤 挽</title>,<text>生世休恨晩。吾猶及此子。氷壺照秋月。浻澈無纖滓。早負山斗望。未遂丘壑志。誰知和鼎宲。擲向官道棄。三黜自吾道。百鍊寧繞指。天胡喪斯文。世方尊兩耳。千載幸一逢。結友愧無似。已矣吾質亡。獨泣淚如水。哭君淚不乾。送君將何之。丹旐出中堂。蕭蕭車馬悲。傾雲結流靄。薤曲凄中逵。厚夜苦無晨。逝水歸何時。念我平生歡。歡愛從此辭。素琴已絶絃。故篋有遺詩。音容日已遠。百年安可思。死者如有知。九原以爲期。生別常惻惻。猶有後來期。及此呑聲別。非夫生別離。昨宵入我夢。彷彿平生姿。告歸搔白首。握手仍噓噫。魂來何所依。魂去何所之。莫道夢非眞。眞夢本來疑。倘使頻夢見。還勝生別時。斯言誠可悲。我懷人得知。</text>
<title>愼獨齋挽</title>,<text>吾道之東自栗翁。先生家學最爲宗。世其父子專師席。湖以西南振士風。戶外言聞屨常滿。原頭水活飮皆充。泰山頹矣將焉仰。斯世從今醉夢中。一代斯文湖海盛。西山家世洛閩風。禮疑有述迷塗指。愼獨名齋向裡功。聖世㫌招時可出。晩年衡望德彌崇。居然夕夢催楹奠。錯莫儒林泣道窮。七年門第久暌離。消息惟憑尺素知。每喜平安仁者必。忽傳凶耗哲人萎。來遅未及晨歌日。奔奠終違永訣時。爲是先親中表篤。不堪孤露寫哀詞。</text>
<title>金判書 益煕 挽</title>,<text>絶代生英特。淸朝峙上卿。六官推冢宰。兩舘典文衡。欝欝經綸志。沉沉疾病嬰。艱危失賢佐。哀感軫宸情。詞翰眞餘事。通才異曲儒。劇談車就熟。萬務刃投虛。感激紆天眷。從容贊廟謨。才難今日淚。不是愛吾廬。詩禮曾傳業。君民早抱憂。方看調鼎鼐。忽去作山丘。一代風雲盡。千秋江漢流。傷心前席地。無復進忠猷。吾道將安托。乾坤入晦盲。向來湖海士。新喪老先生。樑木猶遺痛。星辰遽返精。平生丈夫淚。重爲洒丹㫌。故舊日零落。只今餘此生。江陰已宿草。湖外起新塋。山水知音盡。風塵白眼驚。城西盃酒地。愁絶夜蛬鳴。憶昔追歡日。那知有此悲。南鄰連北巷。酒熟又花時。夢罷疑樑月。春回檢篋詩。浮生同就盡。泉路倘相隨。</text>
<title>鄭判書 廣成 挽</title>,<text>相公之子相公孫。膝下兒今上相尊。封植已成吾不做。急流能退世無存。高風舊仰三朝老。卿月新昇曠代恩。萬石一家傳孝謹。千秋不泯史臣論。</text>
<title>李進士 選 妻挽</title>,<text>久忝通家好。曾聞兩美偕。皆稱道鞰秀。宜托衛郞佳。琴斷凄餘響。奩開泣故釵。忍看埋玉地。翁舅對傷懷。</text>
<title>尹承旨 得說 挽</title>,<text>叙族呼君叔。忘年謂我朋。泮宮書好撿。鸞掖旨同承。奉檄緣親屈。蹇帷問俗曾。驚聞過車哭。不復及瓜徵。旅櫬家山遠。慈闈宿昔仍。輸將無限淚。臨挽獨沾膺。</text>
<title>申修撰 混 挽</title>,<text>脩短竟誰尸。高才而至斯。熟知文有忌。堪恨數偏奇。玉署看重入。黃梁報一炊。歸朝不相見。題挽獨餘悲。</text>
<title>任監司 義伯 夫人挽</title>,<text>夫子平生友。通家且托婚。閨闈稱懿範。衿帨出名門。孝睦元非勉。親踈各適恩。花擎賜誥重。蘭愛映階繁。痼疾無良藥。賢兒有血痕。蘇州膓已結。何忍扣莊盆。</text>
<title>柳南原 時定 挽</title>,<text>科目妨賢路。高才混蔭資。君乎誰不若。命矣至於斯。蹔動郞官宿。惟留峴首碑。傷心掩舊宅。飛絮繞臨池。</text>
<title>平興君申 埈 挽</title>,<text>向來行輩寧論異。晩托婚家意更親。帶礪同盟名父子。箕裘代典御林軍。無端卿月還收彩。未及稀年遽返眞。纔罷亡兒祥日哭。不堪人事捴浮雲。</text>
<title>金進士 錫胄 妻挽</title>,<text>相國鍾情女。于歸亦相門。人稱新婦孝。法自舊家存。熊夢翻成祟。仙輧歘返魂。應懸韋氏鏡。忍扣㓒園盆。</text>
<title>金領府事 堉 挽</title>,<text>先后中興日。策公第一人。輟耕來畎畒。平步上星辰。享利貽長慮。調元用老臣。至今經濟地。遺澤在均民。必有賢人後。寧容濁世緇。窮通終不易。名宲兩無。五福天宜餉。三尊衆所推。門闌聯甲觀。永作太平基。辭榮頻乞退。謝事亦憂時。書豈窮愁著。園應獨樂宜。地仙看共艶。寒士操猶持。不改槐陰滿。終知樹德滋。不謂艱虞日。還成殄瘁詩。邊籌經指畫。廟議待詢咨。夢語猶憂國。遺忠不廢䂓。惟應亡一鑑。深軫九重悲。</text>
<title>吳參議 挺緯 夫人挽</title>,<text>侍郞方宦達。遽喪淑夫人。尙憶齊眉擧。空悲出篋陳。養兒憐緦角。垂白泣偏親。更耐窓中月。朧朧照故茵。</text>
<title>閔參議 光勳 挽</title>,<text>名家繼出三魁盛。君子咸稱百祿宜。遷轉一方觀察使。貂蟬並列侍郞兒。平生悃愊深相契。末路炎凉獨不移。伏枕經旬違執紼。忍和衰淚寫哀詞。</text>
<title>延城君李 時昉 挽</title>,<text>中興詔定元功位。十八人中父子兄。帶礪丹靑一家事。甲兵錢糓兩朝卿。艱危正賴紆籌策。初服誰料喪老成。最是相公今八耋。紫荊花折淚河傾。</text>
<title>宋生員 時倓 挽</title>,<text>魚隊同遊巷接連。中間聚散各皤然。家傳詩禮眞無忝。樂在簞瓢更覺賢。掩鼻高門甘靜退。修身鄕里送餘年。全歸是孝今何憾。名下紛紛後戾前。</text>
<title>崔正郞 繼亨 挽</title>,<text>龍塋一悵望。往跡幾沾巾。尙講通家好。曾蒙枉駕頻。郞潛官不達。命短理難詢。定結重泉痛。偏慈迫九旬。</text>
<title>尹正 珩 挽</title>,<text>𡢃餙今皆是。如公古有之。居家敦孝友。斂跡謝奔馳。滿歲將遷秩。流年不作遅。惟應爲善報。都付十男兒。</text>
<title>洪進士 九成 挽</title>,<text>挽爾尙何忍。前年淚未晴。不才亦言子。我輩正鍾情。文彩名家胄。靑春上舍生。較吾差足慰。留得掌珠明。</text>
<title>趙順川 聖達 挽</title>,<text>一病三冬到十分。無人肯訪雀羅門。遠書珍重情猶見。凶聞流傳歲未翻。影斷仙鳧趨玉闕。魂隨旅櫬返鄕園。誰知簷雨蕭蕭處。獨對紋楸淚欲痕。</text>
<title>金南原 益烈 挽</title>,<text>我謂公兄仲文弟。誰無中表最情偏。家庭襲訓稱聯璧。凾丈摳衣忝並肩。少小從遊俄轉眄。古今修短孰操權。城西已灑山陽淚。湖外還驚蜀使傳。白首自傷行輩盡。後生猶視路人然。更携當日好昆季。共話心期待九泉。</text>
<title>李判校 䆄 挽</title>,<text>七十稱稀壽。徧修亦顯銜。浮名同夢幻。末路任譏讒。每憶看棋戱。偏憐得酒饞。回頭已往跡。老淚自𩁺𩁺。</text>
<title>故尹掌令 集 室內挽</title>,<text>隻手擎天柱。堂堂墜虜圍。空聞杞婦哭。不見華元歸。宇宙男兒烈。閨門女士輝。及泉寃始洩。魂氣倘來依。</text>
<title>李參議 元鎭 挽</title>,<text>秋夜銀臺直。淸談玉漏遅。追思十年夢。已作九原噫。契許寧論晩。才高不入時。歸㫌泝流水。洒涕寄哀詞。</text>
<title>金生 壽箕 挽</title>,<text>靑山殘月薤歌悲。四十光陰夢一炊。最是婦人憐少子。諸兄何以慰偏慈。</text>
<title>蔡令 以恒 挽</title>,<text>與君曾未識。同患始相親。絶域驕豺虎。黃沙怕巳辰。平生唯老友。此逝獨爲人。賸洒南雲淚。遙添洛水春。</text>
<title>沈稷山 㢇 挽</title>,<text>九十親慈七十兒。怡愉菽水當餈酏。養如曾子方爲可。痛迫蘇耽遂不支。半月三喪寧有是。高天玄理奈難推。他時忍過飛山洞。卧柳殘花滿目悲。</text>
<title>李佐郞 轂 挽</title>,<text>列宿郞官直。雙鳧葉縣仙。識君從少日。遇我許忘年。孰使老而獨。最難諶者天。惟應存沒順。無愧是歸全。</text>
<title>金判書 佐明 夫人挽</title>,<text>都尉高門女士釐。尙書配德室家宜。重擎花誥光三揖。再取魁科嶄一兒。舟壑奈欺偕老約。屛幃遽結出還悲。纔從靑白堂前過。臨挽那禁舊淚滋。</text>
<title>益豐君 涑 挽</title>,<text>風標自與常人別。公子皆稱濁世佳。早歲金貂仍地貴。平居棋酒卽生涯。偏慈如昔情何極。一醉從他死便埋。玉雪東床森在眼。老夫臨挽若爲懷。</text>
<title>李判書 一相 挽</title>,<text>名祖仍名父。家傳四海聲。淸朝大宗伯。三世典文衡。未展沙堤步。俄收箕尾精。秪今悲疹瘁。哀贈軫宸情。直士今難覩。神童古未多。科名年十七。諫草夜如何。可使秦軍却。還悲楚澤歌。堂堂不復有。埋玉慟山阿。文酒追遊地。居然各老翁。風流從此盡。江漢至今東。世事驚心數。詞塲過眼空。雖存運斤手。無復斲泥工。岱岳杳何許。君歸不可尋。人猜猶薄俗。天奪信難諶。哀紼誰爲挽。單盃尙忍斟。東村一痛哭。斜日照沾襟。</text>
<title>鰲山君李 卓男 夫人挽</title>,<text>開府鰲山傑。夫人象服宜。堂琴協治久。帷哭未亡悲。不共江流去。翻嗟日昃離。哀榮無復憾。雙釰好相隨。</text>
<title>張陽智 歸漢 挽</title>,<text>瑤環瑜珥北平兒。魚隊同遊憶昔時。正屬松池秋色暮。不堪隣篴夕陽悲。年逾耳順猶稱壽。官做專城亦不卑。却訝大還催一夢。倚閭無復慰偏慈。</text>
<title>尹判書 絳 挽</title>,<text>八座聯孤棘。三朝仰老成。急流曾勇退。元祐獨完名。衛士猶加額。箕躔遽返精。所嗟邦國瘁。不是爲私情。盛德包容久。三曹佐貳叨。窮途存喣沫。善地與藏逃。高義常推激。衰懷坐欝陶。飄然催鶴馭。平陸正風濤。正屬從心日。還催易簀期。適來元是寄。達去盡如斯。得正終無愧。生平本不欺。天資自合道。講學儘徒爲。驂紼無由挽。綿盃亦未斟。神期猶未隔。昨夜夢相尋。悵望逶迤路。蒼茫雲海深。空題哀誄去。樑月只知心。</text>
<title>洪領相 命夏 挽</title>,<text>益老家聲遠。南寧節義光。靈芝元有種。玉樹更聯芳。世德終符食。嵩神早降祥。龍泉騰寶氣。鵬翼化天潢。試展亨衢步。常依紫盖傍。玉堂深視草。銓地貴爲郞。燭爛綾衾直。星輝粉署香。靑蒲曾對仗。翠栢自凌霜。臣蹇躬非故。君違諫不忘。鵷班瞻一鶚。狐腋掃千羊。丹禁司喉舌。明堂引棟樑。風雲生氣象。卿月耀文昌。輿望推三事。天官長六尙。知人惟帝哲。享利付今王。窮達誰知魏。梅塩尒作商。屹然匡社稷。擬欲挽虞唐。推轂搜岩穴。垂紳坐廟廊。門看桃李滿。士待稻苗秧。燥濕須調劑。瑕疵務掩藏。負公多翟客。罪我類歐陽。廉白猶餘事。鞭靴不近墻。廳容旋馬隘。奉比掌書凉。一節貞無懈。淸名畏益揚。希文志後樂。杜衍皃先傷。日者頻虛席。天胡遽奪楊。太醫方視疾。近侍已臨喪。慘惔經綸地。凄涼殄瘁章。輟舂思百里。亡鑑軫文皇。若旱爲霖雨。臨流失巨航。仁人不必壽。天理信難詳。門戶猶餘慶。槐陰不改蒼。哀榮備終始。良史有鋪張。許與慚駑質。追隨側鴈行。平生二三子。宿昔共翺翔。倒屣滄洲伯。盍簪文酒塲。湖翁千里駿。靜友九苞凰。一罷五君詠。翻驚十載忙。舊遊渾似夢。撫跡幾廻膓。落落晨星盡。蕭蕭宿草荒。匀天催下詔。岱岳杳難望。不復開東閤。何由到後堂。猶疑照樑月。次第撿詩箱。豈止通家好。偏傷吾質亡。休言異竿瑟。今已罷峩洋。漬酒情乖餞。靈輀病未將。歸舟沂月峽。飛旐泛滄浪。望望龍驤葬。依依桑梓鄕。松村近梨浦。東岸對西瀼。每擬同提挈。殘年共倘佯。故山歸興盡。末路獨行倀。訪戴舡空繫。留徐劒欲裝。生蒭他日去。痛哭白雲長。</text>
<title>趙監司 龜錫 挽</title>,<text>嗟君遽至斯。天意竟誰知。方將期鼎鼐。只暫試藩維。文網當時密。膏盲竪子欺。西河無限痛。三哭丈夫兒。銓選淸要地。吾參子亦郞。喬山一洒淚。滄海忽翻桑。去就堪同事。炎涼不作忙。風塵餘白首。誰復識踈狂。</text>
<title>洪左尹 瑑 挽</title>,<text>入爲京兆出觀察。出入三朝二品臣。錯節向來迎刃解。窮途隨處見情親。那堪嶺外承凶日。更對碑前墮淚人。白首歸來猶卧病。薤歌題罷獨傷神。</text>
<title>任參判 義伯 挽</title>,<text>從師尋正路。似舅卽賢甥。政事兼言語。錢財與甲兵。通財宜內外。亞判竟恩榮。滿地棠陰在。過車泣舊氓。公旣過吾二。吾今滿六旬。不材同散木。有用作勞薪。湖嶺經三暑。歸來僅一春。向來樽酒地。鄰笛自沾巾。原濕行將倦。風波畏亦頻。耦耕思沮溺。一壑擬朱陳。耿耿言猶在。沉沉病已臻。江村獨歸處。回首更傷神。</text>
<title>南參判 老星 挽</title>,<text>玉樹臨風皎。神駒出水豪。高文鳴兩榜。顯位亞諸曹。善謔寧爲病。多才謾自勞。飄然催鶴馭。榮辱等秋毫。我髫君始丱。一見便驩然。臭味元相合。炎涼獨不遷。相看憐白首。此別間黃泉。俯仰悲陳跡。風塵涕泫然。</text>
<title>金同知 光燦 挽</title>,<text>四十年前識面初。靑衿丰彩映紅蕖。當時同榜今誰在。舊好通家莫我如。七耋猶稀二品貴。三珠藉甚兩尙書。人間福祿公無憾。痛哭風塵此老餘。石室淸風掃翳氛。至今東海有乾坤。天敎正氣長懸日。帝詔巫陽遽返眞。流俗沛然皆自得。泰山頹矣我安尊。君歸若奉趨庭問。爲說任安一禿存。</text>
<title>尹正 珹 挽</title>,<text>蓮榜同丁卯。棠花映一時。白頭今再哭。何處復交期。蕭瑟鳥臺栢。凄涼峴首碑。臨江送丹。老淚不禁垂。</text>
<title>李判書 慶徽 挽</title>,<text>選試當年詑得賢。薇垣甚喜席相聯。山公品藻元無爽。世路炎涼獨不遷。老我支離從藉躝。如君不慗奈高玄。顧瞻何處吾悲塞。文雅天倫宛舊銓。</text>
<title>金德山 壽民 大夫人挽</title>,<text>早作名卿配。恭惟四德純。恩擎誥花爛。慶毓茁蘭新。君子違偕老。慈闈撫八旬。升堂叨舊分。寄挽獨沾巾。</text>
<title>金利川 卨 挽</title>,<text>玉立南床正妙年。名家符彩映時賢。霜蹄一蹶空懷遠。鎩翮聯翩不盡天。兒代王言萬事足。壽先諸福七旬延。厸隣杖屨相從處。撫跡那堪涕泫然。</text>
<title>趙判書 啓遠 挽</title>,<text>高談奇氣世無當。不鄙昏愚折輩行。天享八旬仁可必。情鍾三哭理難詳。都門供帳新傳畫。南國風謠舊憇棠。林壑寂寥邦殄瘁。公私一痛獨蒼茫。</text>
<title>李副學 端相 挽</title>,<text>徂序曖將暮。玄陰塞天地。漂洒霜雪繁。蕪沒荃蕙萎。幽人獨不怡。默感消長理。眷言懷我友。惻愴歸蒿里。謝庭玉樹芳。商廟瑚璉美。天亦愛是寶。塵寰寧久寄。煌煌白玉樓。上帝催作記。頡頏飛霞珮。趨蹌香案侍。俯視蚋瓮中。頭白餘涕泗。曾從季孟間。左右執鞭弭。人事慘至今。墓草枯已四。文雅宛漢中。流水待鍾子。鴻鴈着行過。再哭一彈指。平生滿樽酒。不復東村醉。靑雲豈重尒。不朽自有事。斯人不可得。百年吾已矣。依然屋樑月。宛爾篋中字。神期倘不磨。九原猶在彼。</text>
<title>君子花</title>,<text>西湖有梅花。東籬有菊蘂。何人獨愛蓮。君子與君子。</text>
<title>照影禽</title>,<text>山禽愛照影。自倒淸溪濆。萬事盡如此。戕身由甚文。</text>
<title>林慮山</title>,<text>漢末有高士。超然李杜間。滿地皆危穽。藏身有小山。膏明還作祟。櫟壽足爲閑。門前載禍者。空往又空還。</text>
<title>澤鴻</title>,<text>肅肅鴻鴈飛。飛鳴集澤中。原野遍霜雪。稻梁苦未充。嗷嗷聲何哀。四顧多罾罿。物微嬰我感。念此民特同。征役苦未息。杼軸已云空。劬勞誰復恤。鱞寡與疲癃。昔有周宣王。勞來惠困窮。詩人歌其事。千載遡餘風。奈何後之人。雙目送飛鴻。</text>
<title>鑑湖</title>,<text>吾愛賀季眞。風流天下無。偶然趨金門。孔翠望雲衢。稽山余樂也。黃冠盍歸乎。天子不得留。勑賜一曲湖。湖水淸可鑑。形勝擅三吳。行舟在空中。亂山開畫圖。荷花嬌欲語。絶勝西子姝。狂客興不淺。蕩漾窮遊娛。樽中豈無酒。盤中亦有鱸。况有錦袍屳。相從幸不孤。君恩波共深。地勝人與俱。淸風洒蘭雪。千載立懦夫。東方湖亦勝。彼此無差殊。歸老倘霑恩。知章還是吾。</text>
<title>廉泉</title>,<text>西海有弱水。南越有惡川。有宲名卽從。一定不可遷。云何此泉名。貪廉異後前。是豈水之性。强名亦徒然。飮者貪與廉。此水何知焉。愚者謂之愚。賢者謂之賢。毁譽無盡時。名字紛萬千。水淸撓之濁。人善悖之愆。要使天下人。盡善全其天。歸來飮此泉。浩浩而淵淵。無名可以稱。吾謂無名泉。</text>
<title>綠野堂</title>,<text>禁苑新流龍首池。午橋堂成頗瀟洒。且向園林窮勝事。君子行藏係用舍。誰知堂上角巾翁。曾是論兵瘡者。江淮千里入版圖。鍾鼎元功在宗社。歸來杖屨有餘閑。衮冕桓圭都是假。惟將鐘鼓樂餘年。更有詩篇可陶寫。人生一世行樂耳。何必局趣效轅下。四時之序功者去。五侯一換茅一把。東門黃犬嘆何追。綠野高風繼者寡。噫吁𡃰。天生豪俊任經濟。誰使家髦遜荒野。</text>
<title>開徑望三益</title>,<text>游子悲形伇。歸來初入定。迷塗實未遠。寶珠猶自瑩。衡門膝可容。斗米腰豈磬。蕭然東籬下。荷鋤開荒徑。幸無車馬喧。但有三友勝。秋花向我笑。獨立晩更靘。蒼髯對凜然。不畏雪沒脛。此間有淸風。可當笙簫聽。相看共忘形。到老情不罄。天地日榛莾。蘭變椒專佞。獨保歲寒盟。永托物外興。開樽命濁醪。題詩以相贈。</text>
<title>登冶城嘆</title>,<text>暇日有幽意。訪古登冶城。高臺稍峻敞。頗免崖石縈。喧然闤闠中。有此林戀淸。城尖睤睨出。湖盪晴輝明。風景豈不好。沉吟恨轉嬰。中原杳茫茫。羣盜久相爭。何物寧馨兒。終使國步傾。咋指戒頹俗。戮力廻昇平。</text>
<title>歸去來館</title>,<text>陶潛晉徵士。早賦歸去來。世事一杯足。秋花滿意開。我今撫醉石。歲久生莓苔。誰識揭爲篇。淸風激岩隈。</text>
<title>氣酣登吹臺</title>,<text>宇宙吹臺在。風流我輩登。詩名今世並。意氣萬年增。河洛流天地。城池幾廢興。三盃懷古地。梁苑暮塵凝。</text>
<title>撫孤松</title>,<text>秋徑寒花艶。春扉五柳濃。先生有幽趣。日夕撫孤松。寒歲方知節。嚴霜不改容。盤桓擬終老。微爾與誰從。</text>
<title>白馬驛</title>,<text>古驛愁雲暗。長河急暮聲。千秋埋恨氣。羣鳥亦悲鳴。天稔朱三惡。灾當百六盈。波同渭水赤。寃似楚臣淸。一代衣冠盡。中原豺虎橫。誰知白馬禍。本自李牛萌。覆轍宜存戒。分門未息爭。無偏就王道。猶足見昇平。</text>
<title>次朱晦菴祝融峯歌</title>,<text>三盃豪氣倚長風。好放天高海濶胸。追憶當時小天下。泰山何似祝融峯。</text>
<title>託夢遼東城</title>,<text>禁城楊柳舞春風。海燕雙飛入漢宮。何處相思有歸夢。沉香亭北隔遼東。</text>
<title>啣蘆鴈</title>,<text>秋半金河起鴈奴。高飛一一盡蘆。江南香稻多繒繳。莫遣沙頭失侶呼。</text>
<title>次東坡梅花村</title>,<text>孤山山下西湖村。鶴骨已冷凄吟魂。松風亭畔兩株樹。却揩東坡病眼昏。輕寒瘦損嬌不耐。玉頰洗盡臨荒園。豈知流落遇國艶。怳若寒谷回春溫。可憐孤芳委荊棘。誰移玉砌承朝暾。淸夜沉沉耿獨立。落月依依如入門。多情脉脉對霜鬂。寒山寂歷花無言。臨風三嗅獨歎息。爲詠新詩酹一樽。</text>
<title>王官谷</title>,<text>中條山下王官谷。一壑幽居遯世翁。暫屈郞官應列宿。歸來松菊自淸風。雞豚散野村常靜。禾糓盈塲歲屢豊。馬上休休眞得意。高名千古挹司空。</text>
<title>大殿端午帖</title>,<text>瑞日遅遅轉上林。榴花初綻柳烟深。天中故事存荊俗。殿上薰風入舜琴。願獻萬絲增聖壽。何須百鍊進江心。調和鼎鼐消灾沴。窃比歐陽學士箴。</text>
<title>靑春作伴好還鄕</title>,<text>東風昨夜掃腥塵。薊北王師送喜頻。尙想黃河呑渭舊。應瞻紫氣出關新。十年爲客傷遅暮。千里還鄕好伴春。白首書生無寸策。但將華祝向楓宸。</text>
<title>指佞草</title>,<text>靈蓍異莢任靑靑。正氣千春獨爾馨。滿畹薰蕕今未識。誰將勁草送彤庭。</text>
<title>登落鴈峯</title>,<text>太華高尋第一峯。振衣秋色倚芙蓉。黃河忽墮蒼龍腹。丹谷深藏玉女蹤。咫尺天關呼吸氣。中原邦國丈夫胷。宣城妙手今誰得。搔首秋風萬壑鍾。</text>
<title>遺榮入道</title>,<text>超然方外謝浮榮。孔翠雕籠不受嬰。賜着黃冠歸故里。却尋丹訣學長生。簫聲夜落瑤壇靜。蟾影朝歸瑞霧晴。要喚麻姑同一醉。靑門悵別夢中情。</text>
<title>天書夜到冊元功</title>,<text>萬口紛紛臆决同。淮西功就瘡翁。天門夜降十行札。茅土新加五等崇。鵝鴨乍驚談笑裡。猉獜已着畫圖中。時危正屬思雄略。靑簡千秋挹晉公。</text>
<title>擬憶秦娥 以上課製</title>,<text>長相憶。仙娥一別無消息。無消息。傷心芳草。一年春色。鳳簫聲歇秦雲夕。仙樓夢斷秦天碧。秦天碧。咸陽斜日。渭水無極。</text>
<title>次何景明秋興八首 代人月課作</title>,<text>落木寒江動客哀。登臨物色首頻回。孤城處處調砧急。暮雨蕭蕭送鴈來。佳節每從愁裡過。流光偏向鬂邊催。他鄕散盡樽前侶。懷抱何由得好開。衣冠共際太平年。雨露偏深咫尺天。常近丹雲五色。仰瞻黃道日高懸。鳳池波動揮毫影。御座香携滿袖烟。靑瑣幾回鳴玉散。白頭三載卧江邊。曾忝先皇侍從榮。休言文彩動朝廷。長卿消渴辭金馬。瀼水生涯寄草亭。賓客梁園俱落落。樓臺秦樹遠冥冥。天涯獨立傷遅暮。誰識江湖一客星。搖落風塵歎二毛。中原諸子隔同袍。歌傳郢客千年調。賦憶楊州八月濤。南菊再開人卧病。北書三至鴈飛高。他時載酒楊雄宅。到夜談經未覺勞。前歲滇南奉使來。詔從丹極百蠻開。伏波銅柱千年在。博望星槎八月回。赤管遙馳司馬檄。黃金誰數陸生才。秪今往迹空回首。詞賦偏生宋玉哀。幽居地僻斷人過。伏枕經秋長薜蘿。已與漁翁作新契。欲將朝服買輕簑。吳門山色開樽滿。夢澤秋陰入檻多。惆悵長安不可望。斜陽渺渺洞庭波。九日東籬菊自芳。更聞飛鴈度淸霜。十年藥餌依漳水。千里音書隔洛陽。近侍卽今還浪迹。江湖何處不宜堂。自憐彩筆驚人在。不耐秋風白髮長。何年玉牒秘東封。留滯周南歲已窮。漢署白雲頻染翰。衡陽秋雨少歸鴻。蕭條物色孤吟裡。潦倒覊愁濁酒中。誰念腐儒爲遠客。獨將衰鬂倚秋風。</text>
<title>送全昌尉赴燕京</title>,<text>王室比多難。儀賓亦此行。秋風送漢節。幾日到燕京。山海關猶壯。灤河水自淸。經過千古地。駐馬一含情。</text>
<title>次洪子晦韻 四首○名處亮</title>,<text>踈懶平生不作忙。臯比尙據愧鵜梁。爭如水部多閑興。風雪寒燈對酒床。浮榮看作落花忙。世路元來險呂梁。西巷閉門無箇事。小窓晴日一書床。久縛塵纓作許忙。任敎鷗𪆽占漁梁。歸帆擬趁春風浪。無數桃花點石床。年光不待壑蛇忙。存沒驚心月在梁。却憶舊時同伴會。小燈深酌夜連床。原韻水部官閑本不忙。偶然詩興過濠梁。歸來忽復成惆悵。客去殘碁散在床。</text>
<title>送女婿金壽增赴任石城</title>,<text>茲行莫嘆與心違。三十專城亦未遅。邑小多閑讀書好。居卑無愧爲貧宜。姑將別酒寬吾恨。應有官梅待子詩。鸞鳳暫敎栖枳棘。鯤鵬終見化天池。</text>
<title>送權子明出按湖南 名堣</title>,<text>編完史局霑恩並。綜密踈空判二塗。太學虀塩仍兩載。雄藩㫌節徧三隅。分憂敢道賢勞獨。作惡何堪老病俱。今日東南民力竭。臨歧有贈勿云迂。</text>
<title>送朴仲久赴尙州 名長遠</title>,<text>秋宵一夢散銀㙜。瘴海迢迢信不來。重入脩門薪幾積。十登商嶺髩雙催。專城暫許南陔養。宣室非踈太傅才。秪是別多相會少。暮年情緖若爲裁。</text>
<title>次靑湖韻。呈無何翁。靑湖李公一相。無何翁洪公柱元。</title>,<text>城郭相望十日思。向來人事好乖離。何翁縱病猶看客。湖友投詩更問期。一咲風塵眞得計。平生山水未要知。樽前有地容吾放。阮籍從他禮法。</text>
<title>送沂翁出儐關西 沂翁。洪相命夏。</title>,<text>使命仍遠接。關路舊逶迤。酬應多違性。彌縫要適宜。樓㙜自風月。閭井徧瘡痍。故老猶流涕。無由覩漢儀。</text>
<title>次沂川儐相韻却寄</title>,<text>關西風物愜仙遊。柳外淸江江上舟。惆悵笙簫何日返。至今樓閣半天浮。陳蹤歷歷都輸醉。芳草萋萋暗喚愁。試望海門西下水。朝宗萬折不曾休。</text>
<title>又次沂川濱相韻却寄</title>,<text>九街鍾漏厭奔馳。夢落春江水滿湄。君作勞薪憐已倦。我如秋柳覺先衰。應知儐接偏多感。却遣郵筒數遆詩。投紱何時隨釣伴。爭隈一任爾爲誰。</text>
<title>渡銅雀津。用靑湖別沂翁韻。</title>,<text>銅雀春晴綠漲灣。浴鳧飛鷺興相關。歸船自信微風送。恩暇聊偸半日閑。北望觚稜何處是。西遊冠盖幾時還。腐儒一念常憂國。纔到江湖亦未刪。</text>
<title>又用金久之韻。却寄。名壽恒</title>,<text>晴波如練柳飛綿。浿岸樓㙜似漢川。迎慰官銜仍雅望。皇華文物異當年。未將江水湔羞恥。誰道瓊筵醉酪氊。定識此行增感慨。乃家雪窖有遺篇。</text>
<title>寄沂川洪相國</title>,<text>屯村數月又龍山。相國僑居大耐官。聖喩丁寧惟涕淚。人情翻覆似波瀾。江湖漫抱君民志。廊廟還嗟進退難。何日掃淸氛翳盡。垂紳措國泰山安。</text>
<title>踏靑日。與村中老少。遊崗陂有懷。用幼能送沂翁韻。幼能。李公端相。</title>,<text>閑扶竹杖岸烏巾。吹面和風不動塵。偶逐村翁酬令節。捴緣恩暇許微臣。中丞野外應携醞。儐使途間久損神。會待秦樓明月滿。相將一醉小桃春。</text>
<title>重陽日。與友人小飮城西。憶趙胤之。仍用簡齋定風波韻。時。胤之赴瀋陽。</title>,<text>勝地良朋本不常。亂來今日始稱觴。風景不殊人事異。可憐黃花猶似舊時黃。憶得崇禎乙亥歲。共向陂西扶醉作重陽。祗爲倚樓佳句在。回首龍沙一咏一凄涼。</text>
<title>追贈沂翁燕山之行</title>,<text>風雪蕭蕭更漏遅。思君不寐獨吟詩。只今最是難忘處。弘濟橋頭惜別時。別來行李能無𧏮。馬度關山雪正紛。誰識銀臺三日直。夢魂無夜不尋君。</text>
<title>橫城倅具鎰別章</title>,<text>峽裏花田縣。溪山小洞門。爲官亦仙分。避地似桃源。盤飣叉來雋。庭稀牒訴喧。人生貴適意。楊鶴揔誇言。閉閤春陰重。支頤午睡遅。勞君三枉駕。徵我五言詩。軟語頻揮麈。飛花故近巵。官齋得佳句。衰疾倘相思。</text>
<title>走次軸中兩絶韻。贈天上人遊關東。</title>,<text>物理元來盈又虗。人情頃刻作親踈。何如岑寂山窓夜。獨坐焚香看古書。黃鳥聲中午夢廻。煩師覔句去還來。東游勝跡憑渠討。笑倚毗廬海作杯。</text>
<title>送同春堂歸山</title>,<text>固知終作浩然歸。不謂今朝遽別離。每被庸人便壞了。豈令斯世未平治。雪殘鳷鵲餘寒逗。路繞鷄龍匹馬遅。衰暮此懷非少日。天機人事獨臨歧。</text>
<title>寄同春堂</title>,<text>士生斯世志君民。兼善何如獨善身。須把唐虞陶鑄了。堂名始不負同春。</text>
<title>赴政口占</title>,<text>扶老蹲銓地。侵晨赴政廳。寒山蒙薄霧。落月伴踈星。未效涓埃補。空催土木形。江湖豈無路。鷗𪆽眼終靑。</text>
<title>待漏院口號</title>,<text>待漏院中待批答。午牌纔換鼓聲催。江湖滿地蓴鱸美。何處孤帆得意廻。</text>
<title>病中。以多病故人踈分韻得五絶。</title>,<text>孤燭照無睡。憂時更抱痾。窓前雪幾許。斗覺曉寒多。何處車馬喧。鍾鳴伺候競。試看脅肩人。吾病未爲病。白首餘此生。中途哭聖主。天心未欲治。世事漸多故。不貪識寶氣。可繫非猉獜。超然萬物表。方是大豪人。處靜觀羣妄。心閑是廣居。梅缾與書架。一任俗人踈。</text>
<title>溫泉行幸時。次靑湖韻。</title>,<text>祥雲御氣繞神泉。勿藥仍占喜色先。法駕遠遵三后度。仁聲深入十行宣。流同潤德符治世。義取銘盤當講筵。共賀吾王無疾病。從今卜歷過周年。</text>
<title>送永安都尉赴燕京</title>,<text>使節靑霄上。三韓萬國東。山河擁帝里。宇宙幾英雄。聞說悲歌士。多藏屠狗中。憑君問燕市。壯氣欲成虹。禁臠先朝貴。趨庭相國承。聞詩他日誦。專對乃今能。忠信應須仗。陰陽豈易乘。琅玕留客簟。預約避炎蒸。</text>
<title>送申汝萬令兄赴光州 名翊全</title>,<text>時論歸名閥。蘇家有穎濱。詩名誰並駕。文道不無神。末路酸醎共。衰年聚散頻。又懷三日惡。只益鬢毛新。日昨陪淮老。名亭是統軍。淸樽映雙壁。絶塞慰離羣。世事東流水。精靈岱岳雲。天涯今歲暮。與子又相分。人道光州好。君今五馬行。固知非失計。匹耐此離情。野濶長川穩。樓高瑞石呈。公餘得佳句。早晩寄秦城。天行亦失度。世事不須論。十月雷霆吼。三冬霧雨昏。沉憂方損性。遠別更銷魂。努力須加飯。臨歧當贈言。</text>
<title>九日</title>,<text>牢落松池畔。秋風獨杖扶。重陽今日是。一病去年吾。白酒元無分。黃花幸不孤。西塵更眛目。敗興甚催租。</text>
<title>海伯金道常別章 名宇亨</title>,<text>藉甚觀風使。銀㙜舊納言。錯盤須利器。鎖鑰重西門。陰雨寧忘備。流逋可察寃。知君外庸訖。早晩有殊恩。我已歸江上。君今按海西。功名要少壯。孤戇任推擠。跡有閑忙異。情因去住悽。時應念衰疾。藥到蓬圭。</text>
<title>己亥春帖</title>,<text>白首龍驤衛。天曹舊侍郞。爲雪非不達。應俗苦相妨。樗散身無事。梅開酒復香。閉門成獨酌。隱几夢滄浪。新正十二日。己亥立春時。冷蘂梅欺鬂。春盤菜送絲。投閑宜戇拙。隨衆愧奔馳。願見昇平樂。餘生守舊陂。新歲有何好。休官懶是宜。夏畦能耐病。春帖任裁詩。信命心常妥。逢時物自怡。乾坤容此老。餘子不須知。</text>
<title>奉送李聘君赴穩城府 序在雜著</title>,<text>宗瑞功成大漠通。氊城都護北門雄。才難孰稱分憂重。世亂偏宜注意隆。山近白頭春見雪。堡經黃柘晝多風。應知報國平生志。獨倚邊樓劒氣虹。咸關一上令人老。二十年間况再經。自是雙眸空宇宙。何曾一日在朝廷。黃河白草連戎戶。落月悲歌集戍亭。鄕思此時知更苦。莫敎歸鴈度龍庭。聚散皆關數。吾非兒女悲。時憂入危涕。暮齒出邊麾。何地求乾凈。今生任亂離。臨歧不盡語。獨有淚沾頤。新涼送積雨。大火正西流。寒鴈廻南翼。官驂向北陬。風塵此日別。身世百年愁。行李須珍重。防邊愼運籌。</text>
<title>送李士謙出監務安縣</title>,<text>嶷然淸老後。復見秀眉厖。雄辨人皆伏。龍文筆獨扛。奇才日自負。雅望世無雙。豈料驚明月。頻遭吠蜀犹。一郞纔水部。五馬又南邦。銅墨身雖屈。塵埃志不降。官居兼勝致。海色落軒窓。務屛琴堂靜。篇終金石撞。君行眞足樂。世路向來𢥠。臊羯衣冠遍。關山鼓角摐。凉秋初下葉。別酒暫臨江。晩簇沙邊騎。晴移渡口艭。勞歌休遣唱。凄咽不成腔。眼復幾時煖。談從醉後㕱。芝蘭曾入室。碝石久慚玒。細雨驪湖釣。淸尊泮璧釭。亂來俱雪鬂。離思劇風撞。旅榻愁吟病。晨鍾坐聽逢。揶揄被鬼咲。剝啄斷人跫。歲暮携家隱。鹿門倘問龎。</text>
<title>奉寄李聘君。仍次示韻。</title>,<text>微霜昨夜禁城寒。衆葉蕭蕭着樹乾。却憶關山倦行役。誰將書札報平安。覊懷遅暮驚黃髮。歸夢分明釣碧瀾。浮世升沉何足說。風塵無處不艱難。浮生常恨苦暌違。垂老何堪値亂離。別後幾廻勞夜夢。書來宛似接春姿。高秋久病猶爲客。欹枕中宵獨念時。一曲商音知者寡。歲寒心事欲深期。</text>
<title>省墳廻。次無何見示。</title>,<text>聖恩猶許省墳榮。桑榟光生晝錦行。雨露旣濡寒食節。昊天難報蓼莪情。身同羣鳥回翔久。淚著林花染血明。不是良工心獨苦。誰摸此境解相迎。</text>
<title>哭亡兒墓</title>,<text>來誰候我去誰呼。墳草蕭蕭已再枯。常謂賴渠吾不餒。何知棄我汝先徂。劬勞悶悶常憂疾。咲語琅琅宛在隅。死若有知悲不幾。重爲父子待泉塗。</text>
<title>挽詩[鄭致和]</title>,<text>平步靑雲振盛名。向來輿論擬文衡。春曹佐貳金章煥。畿輔廵宣玉節行。餘慶剩看聯白璧。華御空使寫丹㫌。人間榮辱渾如夢。此日存亡倍愴情。兩世論交自少時。早從蘭室托襟期。名途不替情猶舊。暮境相憐鬂已衰。爲訪弊居曾未久。遽傳凶訃却還疑。年來親友皆先逝。忍向靈筵奠一巵。判府事鄭致和</text>
<title>挽詩[洪柱元]</title>,<text>三朝宦跡半亨屯。白首風塵骯髒身。已信行藏妨涉世。早將論議不隨人。名傳雪窖餐羶日。望屬騷壇立幟辰。閱盡向來榮辱事。可憐歸葬碧山垠。沂台曁我與湖翁。莫逆交期幷許公。各結婚姻王謝比。共傾肝膽弟兄同。諸君次第重泉下。老物沉綿宿𧏮中。縱使回蘓何處向。白頭垂淚哭途窮。永安尉洪柱元</text>
<title>挽詩[金佐明]</title>,<text>朋輩凋零歲不虗。可憐衰白此生餘。雲衢直上龍頭客。雪窖終歸鴈足書。末路功名應自哂。暮年豪氣未全除。延英相笑思如昨。忍向西州哭素車。兵曹判書金佐明</text>
<title>挽詩[趙復陽]</title>,<text>曾從郭外問行期。風燭何知遽至斯。志節陰房餐雪日。文章玉署草綸時。年來落拓渾無奈。老去交游更有誰。萬事秪今殘夢盡。不堪揮涕寄哀詞。吏曹判書趙復陽</text>
<title>挽詩[南龍翼]</title>,<text>七步文章世所尊。凌雲聲價自魁元。詞壇久負提衡望。卿秩仍承襲爵恩。當日大名蘇子節。晩年人事翟公門。交龜往蹟還如夢。每過城西拭淚痕。京畿監司南龍翼</text>
<title>挽詩[李之馧]</title>,<text>昔在重艱日。公將一節行。天東扶大義。斗北揭高名。論議空餘子。班資止亞卿。方當華髮用。却訝少年評。車百庸何詬。尊三未易輕。森然庭畔桂。遽爾夢中瓊。爽氣隨秋盡。淸光逐露傾。歸舟自此遠。衰白若爲情。左尹李之馧</text>
<title>挽詩[姜栢年]</title>,<text>尊周讜議早驚人。華國高才更出倫。一代靑雲推氣槩。十年丹禁掌絲綸。懸心象魏身還病。托訓龍門志未伸。玉節觀風如昨夢。驪江何處寄遺塵。行大諫姜栢年</text>
<title>挽詩[李䎘]</title>,<text>自有人間不朽長。向來榮辱等黃粱。孤忠欲保西山日。一節曾經北海霜。出入薇垣尙風采。廵宣圻輔亦恩光。德隣世誼元非偶。和淚空題相紼章。行護軍李䎘</text>
<title>挽詩[李端夏]</title>,<text>父子相承赫世榮。風流遠紹舊家聲。中年險阻艱難備。末路升沉寵辱幷。官到貳卿仍襲爵。文傾一代未提衡。豈緣骯髒終爲累。無愧平生任素情。先人門弟幾人存。獨幸從公奉緖言。一夕誰知傳急訃。餘生益覺愴危魂。當朝愧未相爲重。擧世皆稱別有昆。他日西城經舊宅。可堪聞笛淚交痕。舍人李端夏</text>
<title>挽詩[洪柱國]</title>,<text>顯仕淸朝三十年。家居寒儉轉蕭然。志同患難陰翁許。文有淵源澤老傳。骯髒豈曾隨俗態。孤畸猶不受人憐。絲綸侑語纔承命。才蔑鋪張愧九泉。宗簿正洪柱國</text>
<title>挽詩[鄭晢]</title>,<text>國器堂堂世望巍。雲衢平步刃恢恢。早呈披腹秋霜烈。晩被吹毛白日回。資跼亞卿寧稱德。人推兩絶不矜才。浮沉未慣羊膓涉。忠信曾經虎口來。只喜庭蘭宜襲慶。誰知木稼遽招灾。蒼茫大澤龍蛇遠。錯莫靑天羽翰摧。玉節當時宣化處。丹㫌今日溯流廻。踈慵宿昔蒙深眷。爲寫荒詞得不哀。兵曹正郞鄭晢</text>
