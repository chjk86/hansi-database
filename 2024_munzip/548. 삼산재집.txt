<title>送徐士毅 逈修 還京</title>,<text>東風吹習習。溪水日西流。行人懷遠途。征馬亦悠悠。中夜不能寐。攬衣步庭幽。平生易別離。云何使余憂。良友自遠方。永託同聲求。太極濂翁圖。小學考亭謨。雖無德與子。言談每綢繆。今朝一遠別。誰與窮居儔。晨光入園柳。春色滿南州。努力愼跋涉。山川一何脩。延佇悵日暮。新梅㩜遠洲。</text>
<title>夕景</title>,<text>風滿高林夕氣淸。溪村寂歷棲禽鳴。今宵池上應生月。坐待西峰半郭明。</text>
<title>陪家君。訪應天寺。敬次席上韻。</title>,<text>叱牛淸溪聲。深霧暗山路。坐來紅日轉。亭亭映古樹。</text>
<title>上元夜。諸人步出溪上。余病未從。</title>,<text>淸歡未共此宵閒。深臥遙看烟外山。明月獨憐騷客病。分留淸影照愁顔。</text>
<title>山陽洞小集。得陰字。</title>,<text>聞說山陽洞。經春茂樹林。招邀逢谷日。爛漫入松陰。細瀑絲蘿濕。蒼厓錦竹深。壺傾人欲散。相送囀山禽。</text>
<title>雲臥广遇雨</title>,<text>偶牽幽興出。亭午見靑岑。入谷雲生屐。憑巖雨滿襟。暝烟隨野犢。遠勢失山禽。渾欲迷歸路。聞鐘洞益深。</text>
<title>贈別宋生 烜</title>,<text>牢落懷離別。南來歲五周。偶逢丹峽客。一說驪江遊。鞍馬川原曠。衣裘雨雪浮。今朝君又送。攀桂若爲留。</text>
<title>出勝川店。候宋參奉叔 約欽 不至。歸路有賦。</title>,<text>立馬危橋山色赤。行人不見獨來還。風烟撩亂千村暗。皓月相迎碧嶂間。</text>
<title>九日</title>,<text>九日荒臺樹。斜陽對遠川。天靑孤鳥外。葉赤古橋邊。綠髮難長駐。寒花如去年。親朋在漢北。把酒一怊然。</text>
<title>憶士毅</title>,<text>黃花白酒古琅州。親友相思漢北秋。京闕靑雲方意氣。可憐今日獨登丘。</text>
<title>對菊</title>,<text>疎枝渾不畏輕霜。百朶齊開滿砌香。憐此幽芳誰與玩。故人明月共茫茫。</text>
<title>卽事</title>,<text>雖無風與雨。高樹日看零。柴門明落照。白鳥下空庭。</text>
<title>題金士信 允煕 齋壁</title>,<text>霜天日落孤鴻去。古木烟平樵客廻。憑欄坐見平沙色。暝意蒼然十里來。</text>
<title>望山下人家</title>,<text>誰人之宅靑松下。門出淸川對遠野。日午孤烟籬落疎。隔林遙見觀耕者。</text>
<title>與弟敬以。鴻鴈聯句。</title>,<text>秋天高不極。正禮。 鴻鴈日南征。肅肅雲中翼。敬以。 蕭蕭林外聲。霜寒何處宿。風急自相驚。水國多矰繳。禮。翺翔愼勿輕。敬。</text>
<title>旣望夜。陪家君。出溪上。里中人皆至。呼山字。</title>,<text>霜落溪流潔。相隨集一灣。携樽坐白石。隔水對靑山。鴈叫平沙外。月高古杏間。星河看未轉。取醉莫催還。</text>
<title>穫豆</title>,<text>日落柴門烟氣昬。田家穫豆夜喧喧。兒童笑報西峰白。知是遙林月出痕。</text>
<title>十八夜候月</title>,<text>西臺候素月。林樾夕風淸。繁星麗樹杪。淡靄與山平。飛鳥亦已息。砧杵相和鳴。似與故人期。悢悢多苦情。</text>
<title>冬夜書懷。示諸友。</title>,<text>玄天密轉移。日月互出沒。四時自成序。草木榮且歇。人生寄其間。忽如流電掣。愚人苦營營。達士重名節。生時不努力。死與蜉蚊滅。季冬集霜雪。日夜玄氷結。嗟哉吾黨士。勉之愼莫忽。</text>
<title>月夜送人溪上</title>,<text>相送淸溪曲。深宵月吐光。星河垂古木。天地有嚴霜。駐屐憐鷗夢。停杯惜鴈翔。玄冬易爲感。少別亦彷徨。</text>
<title>鎭川途中</title>,<text>盡日驅荒野。頹然倦客情。忽逢官閣聳。如覺馬蹄輕。邑底風烟合。春還楡柳平。往年懷遠畧。已厭莽蒼程。</text>
<title>首夏</title>,<text>首夏槐陰滿一家。開簾臥愛鷰飛斜。茶鐺烟歇松扉靜。自酌淸泉澆砌花。</text>
<title>昏投素沙</title>,<text>我行競落日。入村見華月。行人各自定。歌笑紛已發。嗟我候僕夫。竚立不遑歇。</text>
<title>天安歸路。憶龍山二弟。</title>,<text>詠歸亭上人倚樓。銅雀江邊客喚舟。回首龍山何處是。一天風雨下歡州。</text>
<title>隣舍夜酌</title>,<text>靑燈掛壁數朋同。秋雨園林有北風。歲晏百憂頗澒洞。賴君樽酒洗胷中。</text>
<title>普光寺。贈雪岑上人。</title>,<text>老釋淸宵坐。禪房春雪深。客來亦不語。澄月到池心。</text>
<title>山映樓上元夜</title>,<text>樓頭明月坐良宵。强把山醪慰寂寥。遙想古槐疎影下。幾人同踏壽村橋。</text>
<title>再遊山陽洞。次席上韻。</title>,<text>南磵經疎雨。西隣有好人。林花已滿洞。我輩復尋春。盂谷門應閉。金池草又新。從來多世故。沉醉度良辰。</text>
<title>石林夏夜。次主人從舅洪公 檍 韻。</title>,<text>過雨茅簷月。凉風在古松。誰家吹玉篴。數子少塵容。倚杖臨淸沼。持杯望遠峰。琴師候不到。怊悵二更鐘。</text>
<title>翌夜。又次諸人韻。</title>,<text>月連前夜好。風動小窓開。松影依欄靜。鐘聲度壑來。諸君皆逸興。病我亦深杯。轉覺塵蹤遠。白雲生古臺。</text>
<title>端午。楊山道中。</title>,<text>午日都門外。紅塵撲醉顔。取途芳草上。驅馬垂楊間。乍喜淸川渡。飜愁大嶺攀。僕夫搔首語。雲際是楊山。</text>
<title>還京</title>,<text>有路遵西麓。林風時拂巾。野花紛照日。徑草長過人。眼得江光逈。詩成鳥語新。無端又出谷。奔走愧山神。</text>
<title>成歡曉發</title>,<text>成歡驛舍鷄三鳴。馬渡氷川碎月明。野濶稀逢行客度。天空獨與旅鴻征。紅雲乍湧星初落。白雪微消日漸生。遮莫曉風寒透骨。隔林遙辨酒旗橫。</text>
<title>還家</title>,<text>別日花圍路。歸程雪擁山。川原迎馬首。僮僕拜林間。歲暮慚貂弊。天長伴鴈還。白雲籬外度。留與爾同閒。</text>
<title>發天安</title>,<text>悠悠抱旅思。夢短不到鄕。蒼茫天安曉。趁此纖月光。雖喜積雨霽。險囏苦多方。崖傾畏泥滑。橋坼恨川長。馬爲回首鳴。人爲暫彷徨。借問同征客。何不臥君堂。秋雲眺稜稜。俊鶻參翺翔。浮生百年內。名利共奔忙。</text>
<title>與叔輔。庶再從叔弼行。 拈唐人韻。共賦。</title>,<text>慚愧無樽酒。寥寥一室寒。此中君得趣。深夜坐能安。</text>
<title>又拈唐人韻。要和。</title>,<text>穿林一徑在。巾袂每從容。散步多澄沼。微吟或古松。孤鴻霜外度。數舍月中春。此夜懷難極。淸談賴子逢。</text>
<title>用晦翁別南軒韻。贈別洪德保。大容。</title>,<text>端居抱幽憂。瀟灑度光陰。窈窕石華村。閉戶松檜深。有來自城闕。雪落郊原初。下馬入我室。共此年華徂。情言到舊遊。揮淚向靑山。開箱出典謨。誦說何漫漫。天機闚玉衡。時事感幽州。謂此甚適耳。云胡不遲留。自古惜離羣。匪伊情綢繆。竚立以黃昏。荒途來樵謳。</text>
<title>楚楚軒與士毅，存吾。從弟履獻。 聯句。</title>,<text>落落懷交友。窮巷寡參尋。正禮。 邂逅已云奇。爛漫况如今。士毅。 雪窓長對榻。寒堗每聯衾。存吾。 懽然一月會。詼笑間䂓箴。禮。 初年學道願。至今有餘心。毅。 蹉跎無所成。皓髮行不禁。存。 中宵起撫枕。感激淚橫襟。禮。千古遺心法。兢兢深淵臨。毅。 昕夕敢忘玆。鬼神旁森森。存。 冠紳對黃卷。隻字抵千金。禮。 殷盤響聱牙。戴經理深沉。毅。 所憂志則退。誰言力不任。存。 高談及理亂。憤慨倏交侵。禮。 思從擊筑飮。跼蹐羞靑衿。毅。 吾儒有正路。是心或浸淫。存。 斂袵謂吾友。此言眞頂鍼。禮。 俗物多齷齪。塵土翳球琳。毅。 靑雲繞京闕。吾道正山林。存。 敢忘顔氏樂。復懷諸葛吟。禮。 輪囷說無處。已矣藏牙琴。毅。 玄冬積霜雪。萬壑絶飛禽。禮。 晨月照書帷。寒燈度鷄音。毅。 天機撫剝復。掩卷意何深。禮。 窮通故無端。天理豈終陰。毅。 沉吟念聚散。牢落看商參。禮。 終南與八角。歸意浮靑岑。毅。 可道莽蒼別。歲律忽駸駸。禮。歸人候遠鐘。滯客坐淸砧。毅。 何以緩君驅。樽醪綠可斟。禮。 不須多惆悵。春來更盍簪。毅。</text>
<title>靜觀李先生 端相 延諡。次主人韻。代人作。</title>,<text>九天華誥闡揚眞。百載休光煥若新。未說高名增嶽斗。卽看徽典聳簪紳。文章餘事猶傳世。丘壑淸標豈少人。㝡是儒林加額意。重宸緬憶讀書臣。												其二						末路迷方涕幾滋。蕭條吾不及公時。先人永託金蘭好。晩學能忘江漢思。風躅空餘烟鎖洞。襟期猶遣月涵池。典刑獨喜阿孫在。寄與靑靑歲晏枝。</text>
<title>和寄士毅</title>,<text>松風吹月落簷端。永夜寒齋着睡難。何日親朋相見否。殘書獨自就燈看。												其二						相思忽若隔雲端。風雪荒郊道路難。別後寒梅花欲動。數枝那得寄君看。												其三						世路蒼茫有百端。一樽佳會也知難。烟松小逕橫殘照。爾到應成畫裏看。</text>
<title>可久堂除夕。次三淵集中韻。</title>,<text>斂笑停杯坐曉天。共驚鬚髮欲蒼然。相看盡道流光惜。又度來年如去年。												其二						長吟不睡對寒天。無數深杯轉愴然。忍想維楊雪裏塚。明朝餠果作新年。												其三						短劍猶堪倚塞天。書生初意勒燕然。卽今塊伏靑門舍。虛度重瞳西渡年。												其四													萬事終無奈彼天。不如談笑且歡然。微醺起看星河色。鐘動鷄鳴又一年。</text>
<title>士毅入城。次簡易集韻。</title>,<text>春至苦無樂。所思在漢城。騎驢一夕到。卜夜小齋淸。乍醉微風入。高吟遠月生。知君易話別。佳節未能輕。</text>
<title>朴士混 達源 別歸淸州。口號以贈。</title>,<text>遙峀雲陰變。惘然起別愁。誰能繫客馬。空欲掩書樓。驛路春還樹。銅江雪裏舟。君行須自愛。三日路猶脩。</text>
<title>次簡易集韻。奉別權戚丈。震應。</title>,<text>聞說君須明發去。徑來把酒永春宵。晴窓講易爐烟合。華簡題詩燭影搖。從古人生多聚散。秖今吾道在漁樵。可堪匹馬西歸後。門柳庭松晝寂寥。</text>
<title>夜風甚。敬次三淵集韻。</title>,<text>達夜風濤撼海門。不知身在此林園。未應春事仍蕭索。何乃天心太惱煩。急雪侵帷書帙冷。亂雲透戶燭花飜。寒梅一樹憐無恙。且撥閒愁倒綠樽。</text>
<title>翌日。天氣晴暄。又疊前韻。</title>,<text>風雪多時只掩門。今朝愛暖涉荒園。偶逢隣子成談笑。閒眺春岑散欝煩。遠樹孤烟渾澹泊。游鱗浴羽共飛飜。那能坐待林花發。卽席先宜醉一樽。</text>
<title>寄德保</title>,<text>今夜鳴簷雨。懷君臥小廬。樽餘相送酒。篋有未論書。松氣凉侵壁。烟光濕滿除。靑燈對不睡。冥坐老僧如。												其二						故人棄我洛城去。韓子南歸更隔宵。漸覺親朋星落落。無如病思日搖搖。晴峰氣變朝憑几。雪屋寒開午爇樵。豈有珍翁來伴榻。吾今空谷臥寥寥。</text>
<title>次韻。贈別韓生。聖路。</title>,<text>藹藹門前柳。千枝過雨新。何曾繫客馬。日日度歸人。												其二													松檜沉沉曉色微。小齋燈燭送將歸。今宵月出何村宿。枕上應聞旅鴈飛。												其三						別路楊枝嫩欲低。南歸芳草定萋萋。二年積雪靑門外。千里春風滄海西。征馬那能終夕駐。幽禽空自盡情啼。臨歧且喜前期近。花發林園好更携。</text>
<title>偶吟。次唐詩韻。</title>,<text>睡覺仍成臥。靑山當戶前。池虛鳥一度。松靜日高懸。陰徑春冬雪。晴林朝暮烟。何妨城市近。雲物秘壺天。</text>
<title>夜訪叔輔</title>,<text>君來日能開愁顔。我慵不報慙慢頑。今宵月出看靑峰。信步偶得扣君關。主人飯後曳履出。一笑遙揖雙松間。雙松欝欝月迢迢。倚松看峰心更閒。延入書齋燈燭光。文窓窈窕爐烟環。爲君高讀案頭詩。酒酣意氣傾嵩山。忽憶昔居南州時。山川間之音書艱。縱有土人與結隣。豈得如今共追攀。誰家搗練月輪高。相携出門霜花斑。夜深何須遠來送。謝君入宿微吟還。</text>
<title>入城</title>,<text>匹馬吾何事。寒山日上時。終成入市去。定負看花期。曉氣陵松得。春心苑柳知。沉吟有所感。十里未圓詩。</text>
<title>閔大之 百兼 挽</title>,<text>今代名賢後。何人㝡範型。高門宜俊嗣。妙藝自髫齡。儀采鸞停竹。詞鋒劍發硎。禀精元玉石。襲訓又家庭。步武䂓繩正。衣冠蕙茝馨。居然衰末俗。得見老成刑。瑞物歸麟鳳。華譽並鶺鴒。機雲羞作賦。靜嘿喜傳經。昭代虛文館。儒林視德星。斯人還草草。此理信冥冥。射斗龍泉秘。先秋錦樹零。聲華餘白牓。志業翳玄扃。憶把春湖酒。猶懷月柳形。蘭金申契好。氷玉洞襟靈。晩暮期情素。飄搖阻眼靑。天時驚涸沍。吾道衋伶仃。郢斧揮無質。牙琴拊孰聽。修文空說卜。短簡竟憐邢。已報埋深土。長嗟滯遠坰。山陽他日淚。忍灑水邊亭。</text>
<title>柳季方 義養 大夫人挽 代人作</title>,<text>淑聞惟聯閥。徽容亦上堂。重因朋好密。益仰母儀光。後事悲凉絶。中年涕淚長。泉臺親愛滿。持此莫深傷。</text>
<title>卽事。敬次家君韻。</title>,<text>繁木多淸風。逍遙散午睡。晴峰無限佳。隨處宛相値。</text>
<title>可久堂夜酌。次諸人韻。</title>,<text>蕭然池上閣。吾叔每淸幽。愛菊隣家送。邀賓永夜留。蟲哀寒壁底。月正古樓頭。曉徑須防虎。言歸始欲愁。																			其二						信屐荷池近。張燈菊院幽。松疎風淅瀝。庭曠月遲留。邂逅皆靑眼。驩娛且黑頭。隣居勤會合。貧病不須愁。												其三						起視寒星轉。池園夜色幽。偶從隣子至。漫被菊花留。爛醉窺杯面。高哦倚檻頭。諸公揮翰疾。催迫欲生愁。												其四						杪秋霜露積。不厭小齋幽。伴卷淸燈宿。分牀老菊留。郊居聊得趣。世事只搔頭。薄酒能醺客。相看無一愁。</text>
<title>上遣官。賜祭于顯節祠。同諸人往參。歸後諸人有詩。次韻。代人作</title>,<text>近侍齎恩綍。諸公有古祠。山河留義烈。城郭憶艱危。胡運今猶旺。人綱更孰持。風泉紆聖感。要遣舊臣知。</text>
<title>送通信使之日本 代人作</title>,<text>上价承綸泛大瀛。天寒龍節背王城。陽侯避檝驚濤晏。羲仲迎帆出日明。專對端應酬聖簡。壯遊况復答平生。蓬桑有願嗟虛負。夢逐仙槎繞太淸。</text>
<title>九日。登釋耒亭舊址。同諸君飮酒。次少陵韻。</title>,<text>穫稻郊原秋色寬。佳辰登眺一爲歡。含霜列峀靑圍席。向日高楓赤映冠。野菊盈頭聊供笑。村醪上面不知寒。微吟政値松間月。笑挽諸君坐共看。</text>
<title>病裏又疊</title>,<text>病思搖搖常未寬。窮廬秋老轉無歡。癯容薄醉聊憑鏡。亂髮新梳不耐冠。廣陌煙沉霜氣重。高梧葉盡月輪寒。川原杳杳親朋隔。且把殘書臥獨看。</text>
<title>寄贈洪文哉 橒</title>,<text>淸州長命村。去京三百里。其土饒桑麻。其俗賤人士。茅屋二三椽。翳然巖石裏。門前陰朽柳。籬下橫溝水。吾友居其間。瀟灑古冠履。隣人或傍伺。炊煙晩不起。而能爲儒業。開口談孔子。絶意窺羣書。邪說混朱紫。性不喜詞章。雕蟲乃末技。惟此屬已事。敢不誓生死。三經及四子。聖路坦如砥。牙籤儼滿丌。曉讀窮昬晷。有如秋虫吟。天機不知止。又如韶頀奏。五聲諧宮徵。四十八卷文。旣周還復始。繞屋多田疇。禾黍秋薿薿。輸入富家塲。歡笑及僕婢。過門爲相勞。奚獨苦如此。君始漠不應。有頃但莞爾。與子初相知。太歲在丁巳。蒼然樸茂態。未甚見可喜。十載爲隣曲。漸能心腹披。雪屋靑燈懸。春溪白石齒。投綸命觴間。子必携書史。奧義析蠶牛。疑文破亥豕。斯時色敷腴。意欲窮年紀。從容嘗爲言。貧賤非所恥。永懷親年老。一子以爲倚。所須寄微官。無憂供甘旨。仄聞古先正。多由明經仕。學也祿在中。此義云何似。且以從吾好。猶勝負耒耜。聞之爲感歎。言亦大有理。近世業經人。大不與前比。秖能數行墨。一第斯可矣。欲與論其趣。懵不復省視。聖朝設科意。斷知不如彼。君復囅然笑。而我豈爲是。先王德敎遠。士習日以鄙。名關與利塲。萬車同一軌。稍欲見頭角。譏嘲已成市。况子窮鄕人。乃不爲所徙。奚論戒業深。所貴志尙美。祈君爲聖賢。凜然起頹靡。遂令附驥者。迷塗得南指。或云比年來。頗爲妻兒累。是實妨遠業。傳言殆妄耳。別來曾幾時。流光如激矢。奈何不疾驅。前路故匪邇。矢詩雖樸陋。君子宜細揆。</text>
<title>石室除夕。次三淵集韻。</title>,<text>寥落覊懷坐短更。縱令沉醉也難平。偶逢遠客邀聯枕。共剪寒燈話到明。骨肉分離誰㝡健。鬢毛蒼老各相驚。朝來解手何年見。別恨稠於春意生。												其二						嗚呼歲律又看更。舍弟新墳宿莽平。每到空成瞻髣髴。一尊那得敍幽明。宵筵秉燭懽誰與。夕露滋庭履若驚。腷膊荒鷄何苦急。人今垂首百哀生。																			其三						伊來世故飽曾更。每遇玆宵輒不平。書劍十年心獨壯。滄桑百變眼空明。松楸欝欝氷霜積。星漢垂垂鴈鶩驚。却怪村童多樂事。喧呼直到曙光生。												其四						自笑豪情逐歲更。竟將何事擬生平。前人永有門楣托。聖道昭垂簡策明。詞翰才低休自苦。窮通時至莫須驚。鷄鳴却喚靈臺主。嘿驗澄空皦日生。												其五						去年何地此宵更。回首閒樓宿霧平。曲室薰爐春酒暖。終筵授簡曉燈明。同時坐雨人誰在。荒峽聞鷄夢自驚。滚滚悲懽兼聚散。少年頭上雪莖生。</text>
<title>喜雨。次少陵韻。</title>,<text>旱魃驕何在。皇天惠衆生。泠泠一夜雨。渠磵有新聲。餘雲和樹暗。空水上畦明。直待傾三日。觀瀾到北城。</text>
<title>訪曹溪</title>,<text>竹杖芒鞋匏子壺。春風携客訪名區。蓮峰粉堞晴委曲。柳店花庄遠有無。坐久淸川人或渡。行穿密樹鳥相呼。到頭未說巖泉勝。一路先疑入畫圖。</text>
<title>曹溪</title>,<text>日午空山殷珮聲。林蹊渡盡石梯橫。飜驚雪瀨襟前落。更喜春潭屐底淸。掃壁誰能揮彩筆。臨流吾且濯塵纓。蒼苔古礎何年跡。空見前人出世情。												其二						崖上春松蔭白雲。幽禽啼近傍花樽。潭虛日寫魚鰕影。湍潔風舒繡縠文。從古靑山連市郭。百年浮世易朝昬。懸知客散廻仙侶。天樂依俙出洞聞。</text>
<title>西平君亭子</title>,<text>西平亭子鎖淸幽。墻裏飛花逐水流。幾度欲歸還更駐。數禽聲在晩峰頭。</text>
<title>古寺</title>,<text>古寺春深碧柳陰。獨將斜日遠來尋。山人供客無餘味。巖下淸泉見佛心。</text>
<title>玉流洞。敬次稼齋從曾祖韻。</title>,<text>歇馬來深洞。蕭然林壑間。泉聲徹穹石。樹色帶晴山。先輩何年度。靈區半日閒。南崖美可憩。吾欲樹荊關。</text>
<title>金流洞。得天字。</title>,<text>玉洞事已窮。聖殿安在焉。仰面直西視。斜日透林煙。危磴抱山腰。走入團團天。壯哉金流壁。一勢謝雕鐫。飛泉出無際。奮怒落我前。燦開綺縠文。爽撥琴筑絃。僧言夏大雨。橫亘爲長川。此觀可不謀。懸想猶灑然。朱甍隱林表。蘿蔦互蔽穿。我來適昬黑。燈影照參禪。莊嚴畫圖絢。瀟灑窓牖鮮。遺墟吊東林。蒼茫溫祚年。悅卿棲隱處。奇雲護絶巓。古人如流水。吾曹且聯翩。星河夜磊落。纖月墮楓栴。高踞劃長嘯。意欲招羣仙。泠風忽微怒。竅穴聲相傳。寒溜以叫號。棲鳥起屢遷。凉知天闕近。靜覺人境懸。𢥠然撫魂神。醉歸禪房眠。</text>
<title>還至玉流洞。次士毅韻。</title>,<text>笑談隱隱聞。初日散靑山。轉出層蘿外。相驚亂石間。臥壺添水滿。嘶馬待人閒。共問仙巖路。雲霞更幾關。</text>
<title>追次士毅聖寺韻</title>,<text>迢迢星漢萬峰巓。臥覺招提近九天。怒瀑自飛明月裏。孤雲還宿碧松前。高僧行滿魔能伏。遠客神淸夢未圓。勝地一宵仙分在。焉知山外不經年。</text>
<title>題畫扇</title>,<text>山上寒城落日。津頭煙樹人家。欲喚樵船急渡。滿江無限風波。</text>
<title>前江觀漲。同兪季積 彥銖，尹伯常 蓍東，洪伯能樂舜。各拈一韻。輪次。</title>,<text>浩浩來無盡。危樓望轉迷。平埋屯地小。濶入廣津低。帆楫乘樵路。魚龍舞菜畦。羣仙知不遠。因欲問靑溪。</text>
<title>次伯常韻</title>,<text>劇雨垂垂響夜樓。聯床歸客莫須愁。朝來身在天河上。極目銀濤入戶流。</text>
<title>次季積韻</title>,<text>輕舟過超忽。柳末對平流。褰篷多少客。看我坐高樓。</text>
<title>次伯能韻</title>,<text>賖取漁村濁酒杯。孤帆待向月明開。如今水濶魚龍惡。隔岸親朋可得來。</text>
<title>次伯常韻</title>,<text>浩浩奔流集幾川。危樓如托六鰲然。平分大地多應水。遙識滄溟舊是田。鷗鷺移棲依古木。蛟螭逐勢上靑天。南隣有客詩爭敵。可是麤豪屬少年。												其二						不分簷霤學鳴川。一望西南始豁然。靑草遙排山下岸。黃雲斜奪陌頭田。漂連木石塡窮渤。漲合星河灌大天。江上老人還百慮。洪流又見戊申年。</text>
<title>十五夜。德保李敬之 翼天。自石室。棹小舟而來。呼天字。</title>,<text>所謂人何在。煙波正淼然。扁舟當夜至。晴月趁期圓。星漢褰篷外。魚龍灑墨前。應須興盡散。休報五更天。</text>
<title>松都</title>,<text>四百年前是盛時。名都尙說舊高麗。山河寥落今如許。士女嬉游已不悲。滿月臺邊無古木。崧陽廟下有荒碑。譙樓日色垂垂盡。畫角聲酣管理司。</text>
<title>淸香閣</title>,<text>名都塡咽市廛埃。忽得淸塘滿地開。更有紅亭供下釣。可憐靑嶽對含杯。游魚自破浮萍出。倦鳥還從垂柳廻。好是臨流看走影。行人來去莫須猜。</text>
<title>崧陽書院</title>,<text>泉寒木瘦共巖阿。祠廟仍傳是故家。聞說憂時多獨立。荒庭無處覓名花。												其二						麗代衣冠三代人。丹靑歲久凜猶新。傳神最是階前栢。霜後高枝轉見眞。												其三						東土千年免作夷。淵源灑落接殷師。如何一部羲經裏。今古同悲地火辭。</text>
<title>善竹橋</title>,<text>決決田頭水。百步聞嗚咽。荒橋復何有。古道無車轍。云何使余來。重是侍中血。四顧爲踟躕。行復讀短碣。麗政昔失紀。天人久所絶。乘運在眞主。翊戴皆英傑。先生獨何者。區區補天裂。揮涕謝禪偈。抗歌矢臣節。廢興亮有命。義分所自竭。炯炯此心明。捐生非决烈。永惟君民學。在古儷夔卨。惜哉時不祥。何由見施設。自昔喪亂際。遭罹必聖哲。湛夷在一身。人綱寄不滅。天意信在茲。志士莫寃結。</text>
<title>滿月臺</title>,<text>馬嘶衰草裏。訪古上層臺。層臺不可上。一上復難廻。灌莽被脩阪。飄飄疾風來。陵谷久已遷。何况池館哉。舊物獨石礎。埋沒半蒿萊。橫縱識位置。雄麗費民財。臯門抗平直。華闕標崔嵬。信哉帝王居。河嶽鬱盤回。麗祖實英偉。統三赫業開。歷世多令德。乘運出儁材。堂堂萬年基。孰云今可頹。非惟聖人出。後王自庸才。古來興廢地。長使過客哀。</text>
<title>訪瀑路中</title>,<text>理屐山門曉。新曦散谷嵐。荒蹊多抱石。窪水盡名潭。聽碓依疎木。看碑上絶巖。朴淵行自到。隨處不妨淹。</text>
<title>瀑布</title>,<text>傑壁參天天爲低。公然積水墮無倪。泠風倒捲彌山霧。晩日斜明飮海蜺。潭龍瑟縮那成睡。崖鶴廻翔未擬棲。痛飮只須扶醉去。休將拙語妄評題。												其二						百曲靈源㴑已廻。飛流終訝碧虛來。冥濛洞口千年雪。噴薄潭心十月雷。過客幾人留傑句。化翁此地費全才。慇懃且共山靈約。更待炎天積雨開。</text>
<title>望萬景臺絶頂。日暮未上。</title>,<text>積石岧嶢倚碧空。登臨此地眼何窮。孤雲晩照依依近。那得褰衣馭谷風。</text>
<title>寂照菴遺墟</title>,<text>寂照舊知名。携僧訪遺址。繫馬城西門。筇屐自玆始。危磴抱山腰。盤紆脩竹裏。樵蘇久已斷。何况幽討士。叢榛或罥幘。斷石恐墜履。不有游歷勞。焉得登望美。荒臺一舒嘯。佳境信在此。羣峰儼列侍。萬壑瞭可指。巍峨萬景臺。負勢特雄峙。天寒萬木疎。石角露齒齒。楓藤耐霜紅。點綴成文綺。西南眺大海。眼力窮千里。落日閃餘照。天水一色紫。披襟藉草飮。浩歌爲之起。頹碑不堪讀。廢興多歲紀。自非冥寂人。誰能久居止。陋哉此山僧。營生甚俗子。遂令幽絶界。未保一蘭寺。徘徊不可駐。暝色生荊杞。</text>
<title>百花潭少憩</title>,<text>歇馬楓厓逐磵行。澄潭白石幾廻縈。逢人應怪淸眉髮。贏得終朝臥水聲。</text>
<title>逝斯亭</title>,<text>一曲蒼崖老。飛泉不自休。古人那復見。落日倚虛樓。</text>
<title>洪生  同遊山中。臨別口號。</title>,<text>君思南土我先東。逢別怱怱盡客中。三日仙游應入夢。更携明月會禪宮。</text>
<title>別季珍翁</title>,<text>滿月臺前草草杯。天寒旅思苦難開。歸對阿郞傳信息。鄕書愁絶不須裁。</text>
<title>臨津舟中</title>,<text>昨日天磨峰上遊。遙看碧水入雲流。晴嵐疊翠依依是。還向臨津倚小舟。</text>
<title>尹水原 潝 挽</title>,<text>梧陰五世範型眞。魁傑風流自巨人。落落疎財驚薄俗。恢恢試手活窮民。通才可道緋衣貴。晩契方紆紫綍新。無祿王廷方岳失。相悲不獨在朋親。												其二						抵老師門江漢思。慇懃爲我故家兒。停杯淚入滄桑盡。跋燭談從雪嶽遲。玉麈楸枰如昨日。盆花塘草又芳時。門庭寥落孤孫少。應過槐堂話此悲。</text>
<title>陶谷拜墓</title>,<text>悽愴丘原氣。深知昨夜霜。松楸此爲別。江漢永相望。績火親敎讀。盤魚每賜嘗。兒孫今老大。流轉在他鄕。</text>
<title>南漢山城</title>,<text>直謂崚嶒到碧空。那知驅馬路仍通。百年雉堞浮雲上。九月人家紅樹中。事去金湯還有險。時淸鼓角不勝雄。枕戈亭裏輕裘將。倘許臨危効赤忠。</text>
<title>西將臺。次兪興之 漢禎 韻。</title>,<text>隣朋相召菊花杯。長劒扶吾上帥臺。此地今人探勝至。往時胡騎唱歌廻。天低古壘蒼雲結。日射寒城錦樹開。安得携如滄海士。金椎一擊汗峰摧。												其二						四顧茫然失酒杯。一天秋色赴危臺。山縈峻堞嶄嶄出。江劃平圻滚滚廻。東土關防如此險。西門鎖鑰至今開。寧陵見說松千尺。回首寒雲膽欲摧。</text>
<title>顯節祠</title>,<text>圍城當日事蒼黃。吾祖痛哭於都堂。未有千年國不破。誰言萬曆帝能忘。鬼神應食奸臣肉。篇翰長摧烈士腸。爲問儲胥增設備。五賢祠宇半荒凉。</text>
<title>次杜詩秋興八首韻</title>,<text>向晩商歌在北林。江湖秋盡見蕭森。哀鴻一道投雲際。紅葉千家帶夕陰。偶得朋來仍縱目。眞成禪定久忘心。年華滚滚身多病。拄杖移時聽遠砧。						西將臺臨漢日斜。淸秋於此望中華。書生謾擊伊吾劍。使者還乘博望槎。風悲野渡高碑碣。月壯關河靜皷笳。隣近先公祠廟在。百年心事祭黃花。						洛陽城郭麗朝暉。濟濟仙官拱紫微。秋色樓臺相與起。朝回鞍馬摠如飛。梁鴻漢闕哀歌動。寗戚齊車素志違。珍重漁翁佳約在。蘆花初白鱖魚肥。						老大朋親似散碁。眼前存沒更堪悲。英姿半隔丘原夜。厚祿還慙里巷時。日月驚人丹鼎晩。江湖滿地素書遲。獨憐城西病朝士。肯枉車騎話相思。						東韓雪嶽及楓山。知與匡廬伯仲間。造化經營方試手。神仙出入此爲關。秋來枕席空回夢。歲暮金丹豈駐顔。寄謝述郞相待久。他時鸞鶴許同班。						無事晨興倚檻頭。敗葭疎柳轉窮秋。煙濤一瀉終何極。雲鴈羣號彼底愁。却下空陛扶臥菊。轉過沙渚起眠鷗。忽思春漲丹丘水。料理輕帆泝峽州。													今秋亢旱失田功。十月農夫尙野中。近日朝廷推德澤。先王民庶泣仁風。畦蔬拂露朝盤碧。園栗封灰夜銼紅。隨分迂儒糊口足。天寒生事詫隣翁。						寒山入戶靜逶迤。玄夜星河繞渼陂。三洲水落魚龍窟。萬木天陰鳥雀枝。卜居偶愜江湖樂。投老偏驚節候移。何限男兒天下事。紙窓燈火鬢雙垂。</text>
<title>九月大雷電以雨</title>,<text>丹衮宜無闕。靑臺每告災。那知歲九月。忽以電兼雷。玉女胡然笑。阿衡敢自才。諸公應草疏。坐待午門開。												其二													震燁飜疑夏。淋浪遂入昬。同聲江捲岸。得勢虎窺垣。撫枕能無淚。焚香始有魂。時危一病士。萬事信乾坤。</text>
<title>士毅來訪。拈韻共賦。</title>,<text>郊扉不厭僻。佳客亦欣迎。馬入疎籬逈。人憑小檻淸。晩盤當嶽色。暝燭入灘聲。薄酒應留醉。能辭野友情。												其二						愛君存拙道。城市罕將迎。散帙床帷窄。休官僕馬淸。雲飜看世態。淵嘿抱雷聲。眞率江湖趣。頻來話舊情。												其三						閉戶三宵話。門無一客迎。談並阿連劇。詩賡老杜淸。急觴呑月魄。哄笑破江聲。秖恐明朝別。難爲後夜情。</text>
<title>崦峴店舍</title>,<text>靑山如斂袵。蒙密數家煙。老屋霜匏下。矮籬水稻前。迎人忙展席。秣馬苦辭錢。但使年常熟。民風本自然。</text>
<title>卽事</title>,<text>危樓通夕望。洲渚逈蒼蒼。遠堞飛霞赤。高帆落日黃。有懷親友遠。多病舊書荒。暝坐樵謳度。遙和伐木章。</text>
<title>雪</title>,<text>憀慄初冬候。林風日夜聞。一天初下雪。萬壑盡同雲。漲合蒼煙化。空明碧水分。寒梅携入戶。小酌發微醺。																			其二						高閣臨風色。豪吟倚酒缸。崩雲低大野。繁雪落長江。寒入藏梅室。明歸點易窓。朝來送宿客。盡日不聞跫。</text>
<title>有懷諸友 三首</title>,<text>吾愛洪厓子。囂塵臥巷深。借書常滿架。留客共分衾。激切憂時語。眞誠向友心。沈痾藥効未。三日不通音。													右屬伯能												天寒問病弟。眠食近如何。隣友誰頻見。床書應獨哦。杜門終養疾。服藥易傷和。努力跨鞍馬。江軒暖日過。													右屬存吾																			杪秋尹夫子。呼我醉其家。朱筆三塲草。陶盆數朶花。蹭蹬心獨壯。悃愊語無華。遙憐泮水曉。相憶雪雲賖。													右屬體健尹勉升</text>
<title>有感</title>,<text>秋陰一以盛。滌滌嘉木園。榮華滋其根。盛德在泉源。不有斂養厚。奚致發育繁。君看閤中梅。春至不再芬。所以君子德。處世若愚昬。逢時一奮飛。事業照乾坤。												其二						晨興攬余衣。仰視天宇廓。衆星何睒睒。太白盛芒角。吁嗟爾太白。無伴獨自行。努力愛光輝。哀此下土冥。天高莫余聽。三歎涕沾纓。												其三						日暮凄風定。江水正凝綠。深知大冬逼。日夜玄氷塞。哀爾水府寒。蛟螭焉所托。出門逢漁父。利斧携在握。行將斫文鯉。狼藉充炮炙。天意本同仁。無乃爾忤逆。												其四						吾愛寒梅樹。凌冬發孤芳。嚴霜十月中。採取入我房。陶盆灌華液。土爐扇淸香。護惜良已勤。花心一寥落。初寒入簾帷。脉脉封素萼。望厚報已眇。貌冶實非眞。行被桃李笑。不如斫爲薪。</text>
<title>遊南山</title>,<text>步屧隨秋色。不知磵路深。飛樓聳絶壁。石梁通喬林。日斜赤葉明。愛此楓樹陰。邂逅卽同志。幽事欣共尋。憑欄孤嘯發。白雲凝遠岑。悽飈忽橫集。水石激淸音。余情有所觸。悄坐久整襟。誰云非絶境。且得丘中心。</text>
<title>李功甫 亮天 挽</title>,<text>謫降應星宿。生來不世氛。心肝元玉雪。骨髓是皇墳。學士旌前字。親朋篋裏文。摠爲游戲跡。超灑謝人羣。												其二						供世佻兒得。持身靜女爲。虛舟還遇怒。明月豈沽知。交際朱輪絶。呻吟素竹隨。古來觀長者。居謗理如斯。												其三						緋玉來如浼。匀雷壓愈伸。面應無食肉。忠已不謀身。黑水新經出。丹霄舊趼陳。傷時猶性氣。密友見沾巾。												其四						歷歷從遊舊。文園歲月深。西巖春試屐。南郭雨連衾。道拙何窮達。心長極古今。論懷阿伯在。無暇慰亡琴。</text>
<title>金仲佑 相翊 宅小集。得秋字。</title>,<text>靜士琴書地。林園雨送秋。天時一以驟。我輩數相求。酒惜踰年別。花憐抵雪留。歸鞍應秉燭。落日未言愁。</text>
<title>李寢郞 慶甲 作打魚之會。有詩索和。</title>,<text>聞說淸遊再。多君宦累輕。詩篇渾野趣。樽酒極朋情。未枉池邊騎。空愁谷裏鸎。陽春雖强和。調古竟難成。</text>
<title>與金弁 必恭。遊懿陵池上。</title>,<text>一路嬌鸎並。山行俛翠柯。移筇廻碧嶂。息屨面洪波。岸柳風牽久。洲花雨泛多。時淸閒壯士。蕭散共長哦。</text>
<title>石室書院聯句</title>,<text>有美滄江曲。儒宮特壯夸。正禮。 二州連壤界。三峀落天涯。士毅。 軒豁川原曠。崇深土木奢。禮。 眼中饒勝槩。世外絶塵譁。毅。 簾箔城浮漢。堦庭水逬巴。禮。 船通南與北。客湊近兼遐。毅。 夷夏尊祠廟。春秋潔荔芭。禮。 風聲人已逖。禮貌士猶嘉。毅。 絃誦長時滿。衿紳逐歲加。禮。 經冬曾負笈。慣路豈須車。毅。 率爾衝氷雪。翩然會弁丫。禮。 洪濤沿浩渺。古壑越谽谺。毅。 松逕穿初出。翬薨望已呀。禮。 村煙行處遠。山日坐來斜。毅。 息屨依寒沼。凭軒想露葩。禮。 林廻疑佛宇。門闢儼公衙。毅。 畫壁塡雲水。幽簷禁雀鴉。禮。 中唐聯袂進。往躅撫碑嗟。毅。鳳曆多年紀。虯文半土花。禮。 典刑瞻髣髴。吝滯絶萌芽。毅。 塵戶嚴初啓。神筵秩有差。禮。 千秋同血食。一帷凜烏紗。毅。 赤焰英靈返。黃圖毅節姱。禮。 南朝唯李子。北獄又文爺。毅。 秦地滄溟大。周天日月華。禮。 德隣宜配位。學邃况承家。毅。 百揆瞻紳笏。羣經待櫛爬。禮。 急流仙不遠。戚畹玉無瑕。毅。 舊社猶雲鳥。高蹤宛露葭。禮。 聞風心幾醉。展敬手頻叉。毅。 帝甸時胡羯。儒林日黽蛙。禮。 刦灰經丙子。黨錮自黃蛇。毅。 箱篋邦衡草。金繪博望槎。禮。 微吟庭有樹。遐矚水連沙。毅。 月峽春生浪。雲岑晩送霞。禮。 名區成邂逅。塵慮失紛挐。毅。 暮讀聞咿喔。寒棲喜奧窪。禮。 村朋驚我至。斗酒送人賖。毅。窓昳容抽帙。爐薰繞煎茶。禮。 篤工誠可敬。薄宦豈敢誇。毅。 學海觀桴筏。詞壇閱皷笳。禮。 服膺須簡策。進德在蓬麻。毅。 名祖餘風烈。童孫愧惰窊。禮。 講筵方始爾。吾道復行耶。毅。 灑掃家仍近。游洄路不遮。禮。 世情從此薄。永矢侶魚鰕。毅。</text>
<title>次尹學士 集 旌閭時軸中韻</title>,<text>燕歌欲放劒生濤。天地還容羯虜臊。獨使諸賢扶世敎。空將萬死博宸褒。睢城有厲玄氛結。滄海無人碧浪高。靑史應編忠烈傳。長令志士願同袍。</text>
<title>仁元王后挽詞 代人作</title>,<text>沒世周王慕。猶瞻聖姒尊。柔恭承大德。窈窕出名門。儷日民爭覩。崩天事忍言。閔勤爲丕子。泮渙屬初元。五廟孤危甚。羣兇震撼繁。中宵哀札降。匝域喜聲喧。當日元良得。于今大國存。駴機隨有運。盛烈斂無痕。晩景慈顔解。終身睿孝敦。徽稱隆太母。斑戲逮曾孫。紫闥薰和氣。靑丘駐瑞暾。自應綏福履。彌克秉謙溫。戚里誰乘駿。宮筵每却樽。花籌方普祝。鸞馭奄遐騫。籲絶攀穹昊。悲連坼厚坤。珠襦深日月。葱珮閴晨昬。象設雙陵並。蜃儀百隷奔。器仍先寢儉。貨紓小民煩。尙見如傷意。眞無未究恩。揄揚文子述。昭揭史臣論。臨穴天容慘。攀輴雨淚飜。抱弓餘舊物。哭送倍傷魂。</text>
<title>朝起江氷益解</title>,<text>眠深不覺雨。曉看窓欞濕。知道江氷開。春聲動浴鴨。												其二						春風捲雪濤。泛我房櫳碧。未可試漁舟。流凘大如席。</text>
<title>訪李胤之 胤永。梅花始開。主人有詩。次韻。</title>,<text>入戶梅花動。應期病子來。名香添藥鼎。古籒出桃杯。客榻玄陰暮。仙壺暖日開。幽扉須再扣。終惜此宵廻。</text>
<title>胤之又以詩來。次韻以送。</title>,<text>靜士幽棲地。寥寥似梵房。天時關戶密。吾道擁衾長。古壁名山畫。欹甁老菊香。林暉容息屨。多覺向來忙。</text>
<title>疊來字</title>,<text>好在新梅樹。通宵雪驟來。寒應親小銼。狂豈戀深杯。海嶠神長注。塵城眼未開。秖須與數子。歲暮往仍廻。</text>
<title>疊房字</title>,<text>狹路交華轂。高門對曲房。天寒裘袂艶。朝退珮聲長。病枕丹丘夢。書箱竺國香。由來從所好。不必較閒忙。</text>
<title>再疊房字</title>,<text>窮陰羣物息。余亦愛深房。土堗鋪衾穩。篝燈誦易長。江梅句夢思。壁月會心香。難了惟詩債。飜成靜裏忙。</text>
<title>三疊房字</title>,<text>雪裏罕人事。孤淸掩小房。枯棊收殺活。大易玩消長。地轉潛雷響。花回古榦香。陽春行不遠。君子未渠忙。</text>
<title>再疊來字</title>,<text>暮出無誰語。秖應與我來。簾霜圓結繡。簷月細窺杯。久客寒燈守。長懷古帙開。終宵悔鞍馬。虛放二難廻。</text>
<title>三疊來字</title>,<text>夫子詩情妙。應從陶謝來。希文包褧錦。淡水貯匏杯。古籒彝盤出。新圖海嶽開。他時要墨蹟。亂灑百縑廻。</text>
<title>胤之又寄二詩索和</title>,<text>城寒易暮色。宮樹逈朧朧。宿雪霾煙碧。歸禽曳日紅。江湖無動物。天地有成功。感歎窮廬士。白頭宛稚蒙。												其二						少年學詞賦。初亦慕功名。漸看雲塗隘。仍知世累輕。渼陂書屋小。丹峽釣磯淸。一水沿洄計。扁舟幾日成。</text>
<title>四疊來字</title>,<text>晨興念夜雨。泥滑有誰來。牕旭氷銷硯。茶煙露結杯。倦憑書帙臥。閒把藥囊開。頗恠煩襟盡。前宵訪隱廻。</text>
<title>四疊房字</title>,<text>風行列禦寇。壺隱費長房。城市隨緣暫。雲林托夢長。歸鴻燈外急。叢桂月邊香。朝來風雪惡。拂衣可道忙。</text>
<title>疊朧字</title>,<text>雨窓終日夢。雲水與朦朧。紙幌虛通白。香鑪靜駐紅。怡神觀象戲。妨疾減書功。秖恐兒曹效。深乖聖養蒙。</text>
<title>疊名字</title>,<text>高賢豈絶世。要不愛榮名。賣藥城闉近。看雲冕紱輕。詩篇聊爾俗。鬚髮使人淸。我欲從之隱。金丹許共成。</text>
<title>再疊朧字</title>,<text>東湖今夜月。煙瀨浩朣朧。雪憶書樓爽。燈知釣艇紅。思親多亂夢。爲客少眞功。旅榻殘年計。隨身有啓蒙。</text>
<title>再疊名字</title>,<text>鐘動街如洗。千家夢利名。梧庭人影小。銀渚鴈飛輕。大地於斯靜。寥天一得淸。朝來難了事。錐末競虧成。</text>
<title>三疊名字</title>,<text>晩食庭中步。疎星稍可名。歸雲將鳥盡。流月向人輕。密室復堪息。寒燈聊自淸。有懷西郭隱。孤夢此間成。</text>
<title>三疊朧字</title>,<text>孤懷倏不樂。天醉壹朦朧。長磧星軺黑。中原火獵紅。寧王鳴甲志。芭老枕戈功。此事吾猶述。堪悲小子蒙。</text>
<title>四疊名字</title>,<text>麟臺有繪像。藝苑亦蜚名。自古論脩促。於吾未重輕。春風顔巷暖。夜月邵窩淸。愧汝無奇志。誰言學不成。</text>
<title>四疊朧字</title>,<text>晨窓抽古帙。細字半朦朧。道術違心素。年華損頰紅。爲農終不餒。干策晩何功。多謝仙壺子。新詩解牖蒙。</text>
<title>贈別姜季昇 鼎煥</title>,<text>從師千里共諸生。三伏炎蒸屋數楹。每有巖間棲定鸛。夜深飛舞讀書聲。												其二						槐花時節萬人忙。銅雀囂塵不可當。獨有武夷山下客。一鞭歸臥舞壇凉。</text>
<title>洪克之 樂眞 來留石室書院。半月而後告歸。臨行出詩索和。步韻爲別。</title>,<text>江上秋山繞畫屛。薄雲寒籟澹園亭。數君步屧還遙院。九日花枝也小庭。沙岸楓松留急景。野盤餻菓發微馨。此中未話明朝別。叵耐哀鴻叫晩汀。</text>
<title>次韻贈別黃永叟 胤錫</title>,<text>江漢秋多鴈。遊人始憶家。登舟此風浪。分袂卽天涯。客路生圓月。離亭駐晩花。心期如可保。何必詠同車。</text>
<title>湖南三賢來留院中。臨別書贈。</title>,<text>聽說江南勝。秋來樂有餘。家園收橘柚。海岸拾鰕魚。道拙甘衣褐。時危羡卜居。晨窓聞過鴈。一一向靑徐。</text>
<title>贈金生天衢</title>,<text>兩世登壇號郡君。秖今淪落爲淸門。耕桑鍾鼎渾餘事。忠孝傳家是令孫。												其二						月山南望路千重。吾祖離騷作此中。海國秋來稻蟹好。他時匹馬逐歸鴻。</text>
<title>病中。次友人韻。</title>,<text>百囀簷間雀。晴曦滿屋東。擁衾恰旬日。開戶好春風。幽獨只能懶。謳吟那復工。因觀湖上作。歸意浩難窮。																			其二						九陌融殘雪。層城散彩霞。輕寒不禁柳。小雨又催花。滿目傷人事。狂歌答物華。芳辰勤取樂。白日莫敎斜。</text>
<title>陪家君及櫟泉宋叔 明欽。遊俗離山。夜宿福泉菴。謹次宋叔韻。</title>,<text>幸有名區供勝遊。雙臨杖屨萬峰頭。暫拋朱墨來淸曉。恰値霜楓駐晩秋。日落松嵐沉遠峀。夜闌篝火在深樓。此中正發乘桴歎。列侍何人是仲由。</text>
<title>稽山小集</title>,<text>棠茇歌惟舊。干旄事又今。招呼爲雅集。談笑見同心。酒憶燈前醉。詩傳馬上吟。茲鄕留勝躅。日月後人尋。</text>
<title>除夜。與諸友飮酒。</title>,<text>今夜稽山館。孤懷殊未開。偶成同志會。俱自異鄕來。冉冉天星轉。騰騰儺鼓催。流光有如此。童子莫停杯。</text>
<title>鄭南爲 東翼，李明叟 敏哲 有詩求和却寄。</title>,<text>稽山一夜雨。綠遍溪邊柳。何用慰君愁。半壺新熟酒。												其二						衙罷澹無營。鳥啼墻角柳。何由致上客。共瀉花間酒。</text>
<title>兩賢勉余以學。政用見寄韻爲別。兼道愧謝之意。</title>,<text>此地相逢眼倍明。德言多少荷提醒。他時更解徐公榻。倘有絃歌滿武城。</text>
<title>草江觀梨花。書示金欽哉 勳。</title>,<text>大草湖邊千樹梨。家家花發映疎籬。一年一至狂歡去。留與稽人喚習池。</text>
<title>題韓重文 思愈 雲山書屋。用軸中韻。</title>,<text>滄浪一曲釣竿收。門掩荒山碧澗流。讀遍床書人不識。白雲飛舞萬峰頭。</text>
<title>訪李景兪 濟翔 山居。次主人韻。</title>,<text>籬落蕭然麥隴傍。山蔬供客滿盤香。世間榮落何須說。只有林居韻味長。</text>
<title>宗老僉知 天行 過余稽山。有詩要和。</title>,<text>壯心不與鬢俱化。人事紛紛閱代謝。快嚼氷瓜談海山。能令坐客忘朱夏。</text>
<title>登水晶峰</title>,<text>籃輿迢遞度深松。山氣蕭森見孟冬。莫道登臨還暮色。何人看月水晶峰。</text>
<title>余宰報恩時。陪家君及櫟泉宋叔。宿福泉菴。今爲八年。而宋叔已下世矣。感而賦之。</title>,<text>三入靈區鬢已華。山僧不識舊官家。福泉菴裏橫經處。筧水依然晩響多。</text>
<title>和陶詩三篇。酬金季潤 相肅。</title>,<text>穆穆良辰。陰陰山雨。我馬悠悠。于澗之阻。念彼幽人。床琴獨撫。披帷而笑。勞矣延佇。						我踰揷嶺。零雨其濛。我陞自階。浩如飜江。中堂懸燭。流雲入窓。厭厭宵飮。飫及僕從。						超超我友。遺外世榮。偶寄縣紱。丘壑是情。逝將振袂。與子偕征。同心之言。吐我平生。						旣雨以霽。濯濯庭柯。溪山掩映。雲日澄和。爰有寒泉。花木孔多。駕言同遊。其樂如何。右山雨和停雲													溶溶谷嵐。媚玆晴朝。薄言幽尋。已欣芳郊。白水滿地。靑嶂列霄。嘉彼農夫。浩歌灌苗。						遵彼淸漪。我纓旣濯。雲壁亭亭。延我遐矚。晤言在茲。與日俱足。有鳥嚶嚶。亦樂其樂。						豈其風浴。必魯之沂。我有好襟。聊與同歸。章成共咏。觴至卽揮。良辰冉冉。孰云可追。						懷哉芭翁。於焉結廬。我求遺躅。雲木窅如。安得誅茅。托茲方壺。高山之詩。三復感余。右谷嵐和時運						菀彼嘉樹。布陰于玆。適見滿地。顧而失之。大化密運。百物趍時。終朝掩書。嘅其思而。													菀彼嘉樹。花落辭根。雖傷今凋。春至更存。人生去去。如旅出門。不朽有道。惟德之敦。						顔氏如愚。甘彼巷陋。子夏戰勝。顔貌改舊。珮玉匪華。結駟匪富。五十無聞。余是用疚。						先民有言。臨淵恐墜。持玆遺體。孰敢不畏。如途千里。我無良驥。勉勉我友。提挈以至。右嘉樹和榮木</text>
<title>和陶詩贈族祖長沙公韻。又酬金季潤。</title>,<text>渾渾斯人。誰親誰疎。賢愚殊趍。友道伊初。我有長懷。感此年徂。同心難遇。顧影躊躇。						昔余遨嬉。水晶之堂。覽子墨跡。驚若圭璋。忽忽存亡。有鬢如霜。不意南陬。爰接淸光。						孔樂新知。韻味攸同。雲松一岡。我西子東。有如元白。蘇杭隔江。新詩朝騖。尺牘宵通。						尊俎之懽。喟爾成言。愧茲斗祿。羡彼名山。始悟昔賢。賦歸飄然。此願甚眞。君我誰先。</text>
<title>自白馬江舟下鏡湖。夜宿八卦亭。金斯文季說相丁。携酒來話。呼韻共賦。</title>,<text>吹笛江湖濶。孤亭勢欲飛。天風收繫纜。巖月照披衣。地老松篁大。時危道術微。隔林遺廟在。三歎願同歸。</text>
<title>沈一之 定鎭 新宅。與諸友共賦。</title>,<text>靑山入疎籬。霽日滿高軒。靜士莞簟潔。床有羲文言。親友爲君集。欣瞻棟宇尊。中庭列鞍馬。內舍出杯樽。酒酣歌頌發。古義競相敦。憐君身計拙。老大無田園。棲棲驪漢間。無處覓桃源。漂搖風中花。歲暮還故根。佳哉洛城東。風流自古論。里閈多舊顔。塤箎叶弟昆。環堵信蕭瑟。經綸頗復存。移荷擬鑿沼。傍柳將設門。時輸太倉米。炊烟驚隣村。况有階庭物。問字任啾喧。此中有眞樂。可以永晨昬。病子江湖逈。別來勞夢魂。晩契須鷗鷺。前言能不諼。</text>
<title>李僉正仲玉 珪鎭 用氷湖帖韻。有詩要和。</title>,<text>留客庭槐每覆鞍。沙洲門巷未全寒。靑氈有業多新什。白首隨緣作小官。北里滄桑千刦轉。東湖氷月幾回團。籬邊正漲桃花水。一棹能來續舊歡。</text>
<title>長溪君 棅 挽</title>,<text>三朝恩遇篤周親。鶴立班聯見貴人。皓髮猶存薑桂性。朱軒自視水雲身。安平淡草屛風古。躑躅高花院落春。每許郞官攀嘯詠。秖今回首已前塵。</text>
<title>金水亭</title>,<text>翠壁遙看麗。危欄出樹間。溪山此廻合。歧路暫躋攀。草綠迷平野。花明照淺灣。仙翁不相待。怊悵下雲關。</text>
<title>歇惺樓。敬次淸陰祖考板上韻。</title>,<text>危樓悄對雪峰明。脚底風微萬壑聲。一雨應添瀑布大。朝來理屐弄新晴。</text>
<title>宿正陽寺。雨無霽意。戲次金天季 一默 韻。</title>,<text>匹馬尋靈境。東來路半千。如何臨眺處。坐我混沌天。</text>
<title>雨後。登歇惺樓。</title>,<text>雨後高樓望。羣峰何所似。亭亭白芙蓉。洗出秋潭水。</text>
<title>天季與李君德哉。上毗盧。余未能從。</title>,<text>奇遊獨許少年爲。落日香城倚杖時。爲報羣仙莫怊悵。海天明月又前期。</text>
<title>登萬景臺。見曾祖考日記。嘗題名此處。而今不可求矣。</title>,<text>吾祖曾遊地。荒臺閱幾秋。剛風松檜短。晴日海山稠。蘿逕行應遍。苔巖字不留。無人問往跡。笙鶴晩悠悠。</text>
<title>鉢淵歸路。得佳處小憩。</title>,<text>籃輿轉出萬松幽。坐愛飛花泛綠流。怊悵暮禽啼送客。彩雲一朶幾回頭。彩雲峯名</text>
<title>玉流洞</title>,<text>越壑穿林問幾重。洞門開處駐遊筇。貪看石上流離水。幾失雲間縹緲峰。</text>
<title>叢石亭。次天季韻。</title>,<text>地盡通州北。滄溟馬首來。吾將窺大壑。天故設危臺。浩刦經來石。神仙坐處苔。何由驂白鶴。遍踏十洲廻。</text>
<title>又賦</title>,<text>誰將積石擬天傾。刻削應經鬼斧成。揷入厚坤誰敢拔。噴來高浪謾相爭。四仙遠矣瑤花老。獨鶴翏然雲水平。遠客孤舟當落日。不知何處問蓬瀛。</text>
<title>泛海訪金襴窟</title>,<text>叢石亭前海色高。帆風拂拂滿輕袍。金襴勝賞還餘事。自倚豪情駕碧濤。</text>
<title>洛山寺</title>,<text>十日行吟大海邊。洛山寺外更無天。年來漸覺區中隘。便欲乘風訪列仙。</text>
<title>鏡浦臺。謹次止菴從叔父韻。奉贈江陵府伯。族侄魯淳。</title>,<text>名區一日抵三秋。湖海奇觀此檻頭。人物宜經栗翁出。鸞笙尙說永郞遊。天晴遠樹濃相映。波暖輕鷗澹不愁。爲語吾宗賢太守。承明未必勝斯州。</text>
<title>又次天季韻</title>,<text>長堤十里抱危臺。海色湖光表裏開。白鷗問汝何爲者。隨意烟波飛去來。</text>
<title>德哉自原州先歸。臨別書贈。</title>,<text>老去猶孤興。相隨喜有君。聯翩三匹馬。出入萬重雲。絶巘扶危屢。荒村護病勤。那堪歧路別。啼鳥雨中聞。</text>
<title>洪僉知 章漢 挽</title>,<text>海上聞公遽返眞。那堪先友日凋淪。孤生白首追陳跡。稽館逢迎也勝辰。												其二						常持盃酒懶簪纓。倚醉歌呼萬事輕。末路訾嗷足兒輩。向時追逐盡豪英。																			其三						游戲風埃數轉官。丹旌寫出夕陽寒。如今瑣瑣論榮悴。只好雲間拍手看。												其四						伏枕荒江積雨晨。城西車馬遠傷神。白鬚紅頰思如昨。可惜靑山葬古人。</text>
<title>盈德淸心樓</title>,<text>海上孤城夕照橫。朱欄影落半江明。南樓勝賞何須較。且倚金樽臥水聲。時余宰密陽。有以此樓與密陽之嶺南樓。論其優劣者故云。</text>
<title>余旣罷官。卽發海上之行。路中有賦。</title>,<text>解組身始輕。揚鞭氣彌豪。仙人東海上。呼我與遊遨。沒雲名更奇。宿昔夢魂勞。靡靡轉長薄。曠然觀春濤。時物亦已芳。汀花照我袍。慨彼寰中客。得喪競秋毫。揮手謝之去。浩歌白雲高。</text>
<title>沒雲臺觀日出</title>,<text>多大浦前地已窮。誰知有路入鴻濛。長風萬里吹衰鬢。臥看扶桑出日紅。</text>
<title>謹次內舅洪公 梓 寄示韻</title>,<text>玆鄕樂事記童時。每度槐橋駐盖遲。從舅池塘好花樹。諸公樽酒幾篇詩。卽看閭井多新面。惟有巖泉似舊知。南極一星無蚤暮。願言瞻挹慰調飢。</text>
<title>又次軸中韻。呈內舅。</title>,<text>退老田廬好。兒孫亦滿前。提携花外徑。流覽柳邊川。翰墨酬長日。軒裳付少年。紛紛浮世事。回首秖堪憐。</text>
<title>羅斯文叔章 重晦 惠然遠訪。袖出一詩。屬意甚勤。因次其韻以謝之。</title>,<text>好是晴暄四月時。睡餘官閣日遲遲。庭前槐樹已繁蔭。墻外薇花尙數枝。匹馬遙嘶驚好友。一樽淸對話離思。棲棲縣邑非吾樂。爲問山人知不知。</text>
<title>月夜步出南石橋</title>,<text>吹角千街靜。庭槐月上時。聊持一壺出。還有數君隨。野樹籠烟逈。灘流近曉悲。感嘆三節士。罵賊死於斯。</text>
<title>舍人巖</title>,<text>巖臺千仞削瑤瓊。下有溪流淸可舲。絶頂定愁玄鶴翅。遙空疑有玉簫聲。舍人已作三淸客。處士仍留半壁亭。怊悵一杯還獨擧。白雲紅樹摠關情。</text>
<title>舟下龜潭</title>,<text>濃霜一夜醉丹楓。萬壑千崖錦繡同。踏遍朱陵高下洞。衣巾又拂大江風。</text>
<title>又賦</title>,<text>闔闢千峰起。縈廻一水通。舟行明鏡上。人入錦屛中。岸幘看危壁。停橈倚好楓。龜潭知已近。秀色滿晴空。</text>
<title>龜潭</title>,<text>峽束江奔兩不讓。舟行屈折隨所向。南崖北壁遞隱見。歷亂有如風燈轉。僊臺之下波浪濶。篙師酌酒高歌發。長淮繫纜老楓根。鷄犬僾然秦人村。壯哉神仙出入關。削鐵凜凜霄漢間。蒼松翠栝不得生。太始霜雪寒崢嶸。蛟龍守護深窟宅。積陰冲融雷雨蓄。東韓有此龜潭奇。昔聞其名今見之。持杯不敢恣歡呼。肅然坐我嚴師隅。安得霜綃一百匹。呼來顧陸奮神筆。携歸掛我秋水堂。起居飮食於其傍。</text>
<title>歸自丹丘。鄭元美 趾煥 以二律見寄求和。</title>,<text>老去爲州豈宿心。愧君中歲懶纓簪。十年逢別兒孫大。一壑耕漁雲水深。酒熟黃花仍滿手。歌成白鳥或知音。滄江九月柴門掩。臥聽寒蛟永夜吟。												其二						朝起看山思遠遊。任敎簿牒積如丘。提携數客靑藜杖。出入千峰錦樹秋。可說乘鳧歸葉縣。還嫌騎鶴上楊州。官門咫尺秋濤水。夜夜鄕心月下舟。</text>
<title>酬沈景洛 淳希</title>,<text>解紱歸來臥碧山。十年欣對故人顔。如今更結漁樵社。莫惜慇懃數往還。</text>
<title>謁四忠祠</title>,<text>忍見寅年又一周。當時孩子雪盈頭。可憐百折祠前水。長抱神京日夜流。</text>
<title>沈一之携酒來訪。歸以一詩見寄。謹次其韻爲謝。</title>,<text>倀倀冥塗我孰師。窮廬獨臥歲寒時。故人尺牘頻存問。先子遺編共抱持。積雪江干嘶馬逈。五更燈下過鴻悲。瓊章三復徒增涕。那有微工答厚知。</text>
<title>寧陵令李公阻風留話。誦其舟中作一篇。輒次其韻。</title>,<text>夜來風雨太無端。坐惜芳菲凋好顔。故人扁舟未可放。開軒共眺江上山。人生老去勤會合。或持杯酒水石間。君今欲歸爲何事。世故紛紛渾是閑。</text>
<title>戲示西隣兪君 漢順</title>,<text>渼江三月綠如油。無數垂楊拂遠洲。借問巖間持釣者。何如散髮倚高樓。</text>
<title>和寄柳汝思 知養</title>,<text>人事足憂患。天涯傷夢魂。那期關外客。重到雪中村。風樹餘殘殼。門墻憶舊恩。燈前看醉墨。流淚半成痕。</text>
<title>偶吟</title>,<text>楓陰終日滿簾。柳絮隨風入戶。讀遍床書一嘆。遙遙我思千古。</text>
<title>羅叔章訪余渼湖之上。留四月而後歸。間出一詩求和。臨別書此聊見相勉之意。</title>,<text>憐子不諧世。荒江遠見求。終持松栢性。恥作稻粱謀。委命安窮老。循身遠悔尤。歸歟錦溪曲。努力理春疇。</text>
<title>和寄汝思</title>,<text>江湖歲云暮。寥落掩門初。藥裹供多病。梅枝伴索居。有懷林下韻。欣把燭前書。更讀鷄鳴什。終宵意惕如。												其二						退士芰荷服。天寒喜遂初。丘園仍邑里。芝菊卽仙居。舊篋霜臺草。明窓孔氏書。承家又麟子。毛質近何如。												其三						積雪埋川陸。微陽亦復初。天時看互敓。吾道在端居。聖世容微物。窮廬有舊書。故人勤問訊。身事定僧如。</text>
<title>謹賡御製書筵志喜韻</title>,<text>聖祖開筵適五齡。重陽令節返堯蓂。靑宮繼述於斯盛。黃菊花邊又孝經。</text>
<title>祇受東宮賜曆。又用前韻。</title>,<text>野外惟知祝睿齡。欣瞻渥澤抱新蓂。銅樓漸喜春暉永。幾箇英僚共執經。</text>
<title>謹賡御製韻。題內賜褒忠綸音卷後。</title>,<text>聖祖龍飛赫業新。天回前甲又昌辰。孱孫此日誰無淚。字字恩言念舊臣。												其二						史官傳命寵光新。緗帙遙頒自北辰。敢道天恩私一物。深知千載勸爲臣。</text>
<title>詠梅</title>,<text>落落明珠綴五三。老梅作蘂不能貪。憐渠未是風流相。宜向山家伴槁淡。</text>
<title>詠松</title>,<text>側生沙岸倚楓支。雪壓虬柯到地垂。豈有壯心扶大廈。也堪相對歲寒時。</text>
<title>文孝世子輓詞 不呈</title>,<text>克嶷周人頌。重輪漢代祥。冲年開震邸。率土仰离光。自有休徵炳。方看寶籙昌。無憂我聖上。貽燕日煌煌。												其二													盛事明陵後。黃花拂講筵。身章玄衮服。家學孝經篇。天運回堯曆。人心戴啓賢。滿庭同獸舞。歌詠八方傳。												其三						翼日瘳咸喜。胡然事至斯。徒聞百靈衛。竟使萬人噫。社稷堪流涕。穹蒼果有知。龍樓難曉寢。陳慰欲何辭。												其四						孝德含飴際。文思學語前。嬉游親汗簡。愉悅荷慈天。美諡朝廷獻。哀綸日月懸。揄揚斯不憾。無祿倍悽然。												其五						滯跡江湖逈。銅闈夢裏攀。華人空有祝。緱鶴竟無還。舊篋端陽扇。虛銜侍講班。惟將萬行淚。霑灑向秋山。</text>
<title>送汝思之官北靑</title>,<text>病枕聞君向北州。朔雲千里夢悠悠。到處君恩何以答。也應儒化遍荒陬。</text>
<title>同沈君靜能 公定。乘舟尋銀石寺。靜能有詩。和之。</title>,<text>野友扁舟載酒來。淸秋呼我泛湖回。爲憐蕭寺懸林表。更喚籃輿度澗隈。病肺猶成今日醉。揮毫却怕少年才。歸來依舊柴門掩。獨把殘書映雪開。</text>
<title>莊獻世子遷園挽詞 不呈</title>,<text>前和出世萬人環。緱嶺如迎鶴駕還。咫尺神京江漢路。不堪仙蹕又寒山。												其二						葱葱佳氣隋城原。天作名山自古云。鬼秘神慳知有待。今來葬我舊儲君。												其三													逝水悠悠卅載忙。眞遊杳邈白雲鄕。篤生聖子承宗統。光啓東方赫業昌。												其四						吾王聖孝盡人倫。禮制宮園有屈伸。十載經營安厝事。絲綸悽切泣臣民。												其五						崇岡象設萬夫功。日吉辰良禮有終。庶慰邦人祈望切。緜瓜詩什又吾東。</text>
