<title>靜觀吟</title>,<text>天地何穹厚。日月何高明。一理元無息。二氣自流行。枯榮人與物。屈伸古有今。日日又辰辰。會運遞相尋。伊誰識端倪。昭𥇕聖賢心。羲文先後卦。茂叔太極圈。俯仰千載間。幾人臻斯閫。東方數君子。爲我劈混沌。</text>
<title>山居漫興</title>,<text>小山仍小室。家計剩占幽。石澗淸時濯。松陰轉處休。身藏雲一壑。心靜月千秋。獨寐吾誰告。時吟桂樹稠。</text>
<title>謹次鵝湖唱酬韻</title>,<text>正學朱門百代欽。明誠博約是傳心。涓流積細終成海。寸木齊高孰使岑。德義江西差頓悟。事功長樂病浮沈。何當身入滄洲路。九曲櫂歌聽至今。</text>
<title>敬次素谷函丈讀論語。次明邨韻。</title>,<text>人自忘書書亦忘。嫌忘不讀是眞忘。卷中師友情常厚。我不忘時亦不忘。</text>
<title>函丈小科回榜。賦一絶以志喜。</title>,<text>十年林下起耕釣。白髮丹心也未灰。天爲明時遺耆德。故敎今日榜重回。</text>
<title>素谷先生挽</title>,<text>尼門四世席儒珍。夫子名家速肖人。靜退傳心淵派正。坡潭遺緖發揮新。衣摳晩忝二三後。楹夢遽驚八十春。回首魯城山下宅。牕前梧柳總傷神。</text>
<title>夢拜先師有感。點綴佔畢齋詩。以寓羹牆之慕。</title>,<text>夜久砧聲急。天寒斗柄垂。蘧然圓夢處。宛若摳衣時。冥今猶爾。羹牆庶在玆。覺來山仰切。睡喚故遲遲。</text>
<title>對書眠。次崔簡易韻。</title>,<text>晝睡無徒爾。卷中有古人。古人如夢見。心訣得詮眞。</text>
<title>金進士 龍燦 丈挽</title>,<text>操如堅石器如瑚。邃學高才守以愚。花樹義居存古範。淵冰心法佩家謨。十年璧水文章士。今日鄕邦碩德儒。耕讀齋前秋水咽。餘音誰復理枯梧。</text>
<title>先妣生朝感吟</title>,<text>先妣生朝八月七。瞻依祠廟涕交頤。哀哀極地竆天慟。不復當年壽母詩。</text>
<title>次贈趙晩谷 述道</title>,<text>譚文訂古今。論學到精深。臨別朱絃語。頂門又一針。</text>
<title>五子近思錄。是師門所傳付者。摩挲手澤。寄意鄭重。有感賦一絶。</title>,<text>付授當年不偶然。精微大義在先傳。至今小子迷方向。歎息重繙十四篇。</text>
<title>讀大學</title>,<text>聞說松堂學道年。靑山表裏悟心傳。滿目靑山依舊在。如何昏霧卻遮前。</text>
<title>三戒吟</title>,<text>橫生私意每難禁。好色何如好德心。夢寐之間猶可卜。墨卿司戒告儂箴。右戒色李文公曰。有人告某所有國色。天下之人。必極力而求之。某所有國士。天下之人。不能一往而先焉。此豈非好德不如好色者乎。明翁南遊記聞 炭翁權公諰語。 曰。吾平生未嘗夢爲盜。而或近不正之色。蓋好貨之心輕。而好色之心重故也。又答朴文烈書曰。學者最不可以流循自處。處身不高則到流循處。輒有苟且自恕之心。此通患也。持身者一行之虧。實非薄物細故。此皆切實箴儆之言。令人佩服。銛鋒悍馬太縱橫。纔不管時已失平。克去先從難克處。到頭心鑑自空明。右戒怒汲汲名如汲汲利。過情聲聞亦堪媿。學到這關透得來。實工方許做誠意。右戒名旣吟三戒。若貨若酒。謂不足爲戒。近覺有不可不戒者。晦翁曰。吾輩於貨色打不透。便無話可說。又曰近日一種向外走作。心悅之而不能自已者。皆準止酒例絶之。似覺省事。朝夕諷誦。以寓箴戒。乃足成二詩。合爲五戒。人於有我孰無私。舜蹠之分謬以釐。若敎辨別幾微際。十歃貪泉詎可移。右戒貨醒來思飮飮還思。伐德戕生總自玆。飮有禮儀尊有禁。試看人渴酒淸時。右戒酒退翁答黃仲擧書曰。素有沈酒之失。近幸稍稍醫治。自謂免此過。前月方伯來訪。偶發情興。不覺昏醉。多至失常。醒而思之。正如韓子所謂分寸躋攀不可上。失勢一落千丈強。此又所尋常箴警處也。</text>
<title>記夢</title>,<text>夢中猶說夢中事。玩樂山間與水濱。也是百年丘壑志。夜來相感亦淸眞。</text>
<title>敬次先師韻</title>,<text>拙性本乖俗。煙霞痼膓脾。是非寧洗耳。憂患不上眉。好時疇能做。高蹈我所思。琴書付身世。耕鑿是生涯。世味終難合。惟道不可離。歧路迷南北。出門愼所之。且怕行此道。未到志先衰。仰止河南子。論學聖爲期。念此一大事。征邁貴及時。節文三千禮。興起百篇詩。縕袍與脫粟。庶無憂寒飢。採山饒芝朮。綸溪肥鯽鮞。逸居復何爲。淸齋講帳垂。覃思萬理格。習靜一心頤。未須先快活。且要得眞知。歎息烏頭去。冰炭滿腹疑。薰盥誦遺什。日省且知非。</text>
<title>書齋成。謹次族曾大父琶西公 宅一 韻。</title>,<text>家巷幷州已百年。菟裘新築又相連。靑氈可守遺書讀。玄草那期後世傳。枕下飛泉難作雨。鼎中丹火細騰煙。只今修拙無他計。一念兢兢或忝先。</text>
<title>篆書海隱揭壁 幷小序</title>,<text>松下曺公 允亨 以筆鳴世。借其篆書海隱。隱其志也。海其居也。文中子曰。至隱天隱。其次地隱。其次名隱。余何敢焉。古人或隱於朝隱於野。隱於市隱於酒。隱於圃牧。隱於陶漁。人各有志。庶幾其一例云。褊壤仍居海。隱淪鳴不平。考占候月昴。憂道俟河淸。萬國唐明祝。千秋魯仲聲。天心應已悔。中夜起屛營。</text>
<title>齋居偶吟</title>,<text>閒將家計付林泉。屋上靑山屋下川。琴罷書休無一事。卧看雲秣過晴天。</text>
<title>次趙僉樞 宜陽 韻。又呈一絶求和。</title>,<text>尋山山更幽。宿處洞名幽。分夜承良誨。靑燈事事幽。講古非衰俗。論今不世情。高風醒我夢。從此慰平生。</text>
<title>李積城 世胤 挽</title>,<text>鄒魯名鄕詩禮家。於公竊覸典型多。淳和氣度眞天賦。問學工夫實地加。解紱歸來冰有頌。閉門端坐玉無瑕。如今忍說童烏事。遺草巾衍付授何。</text>
<title>趙承旨 錫晦 丈挽</title>,<text>倦遊當日始尋幽。妙緖微言一席酬。坐久凝香移褦襶。歸來明月上簾鉤。衣緋晩暮恩光渥。傾蓋東南雅望優。惆悵英魂招不得。元賓驚喜涕先流。</text>
<title>順齋新除後。李健之 野淳 寄來一絶。點綴退陶詩戲呈。</title>,<text>有鳥棲林被網羅。騰嘲雲鶴笑呵呵。莫道高翔能避網。將來矰繳爾如何。</text>
<title>偶吟</title>,<text>虛負儒名四十年。案頭堪笑一狂獧。大愚生老昇平世。拙計藏修小有天。先覺無從親謦欬。後生亶畏議方圓。殘書倦掩堪流悵。好我而誰砭我愆。</text>
<title>述懷</title>,<text>悲歌宇宙俟河淸。因樹爲廬石作扃。終古苦心惟魯仲。如今直道誰邦衡。量能自守平生志。避世豈嫌處士名。最是洪恩埃未報。願將塵刹效微誠。</text>
<title>聽松集重刊。校正後感詠一律。</title>,<text>聖代眞儒沒世欽。松堂竹雨尙遺音。蕭蕭雲月陶山筆。落落高風大樹吟。當日師門親授訣。後來家學得傳心。賢孫繼志書重劂。未墜斯文幸敎今。</text>
<title>甲子七月旣朢。與從弟聖師 必文，成聖發 退默 諸人會話山齋。以望美人天一方分韻。余拈一字。</title>,<text>巖阿餘半面。誅茅以爲室。繞碧煙洲遠。攢翠雲山崒。寒棲媚幽獨。免向塵裏汩。藏書古而今。信手亂抽帙。縱目頗汎濫。文海任蕩潏。自同南山豹。霧雨深不出。感子來遠方。古義要相悉。沈潛心有得。軒昂氣無匹。讀書間游泳。興到何須尼。是月月旣朢。坡仙曾舒逸。行樂須適意。不必歲在戍。淵深多細鱗。秋來饒茗秫。縱失沂雩節。冠童猶六七。秋風動林梢。怳惚箜與篥。川原光皛皛。穹壁韻瑟瑟。一笑開夙心。渣滓頓箆櫛。伴簫歌一曲。想像壁舟繂。嗽石吻滌穢。餐瀣牙生馝。醉愛欹帽兀。顧影君莫咥。此心見天機。沙鷗來相暱。山蔬兼野酌。錯雜坐無秩。韻澀翁結喉。調古爾抱膝。孤憤欲打壺。縱言時捫虱。更鼓忽三通。寒雲翳蓬蓽。靑山靑未了。素魄素相密。恣意飽幽賞。令人忘瘦疾。孰謂烏石遠。可與蓬壺軼。何必學修鍊。強附飛仙術。仰見明河斜。歸來几案謐。經訓貴淫泆。吾學有彀率。君須惜禹陰。吾將頌楚橘。卻憐鳴秋蟲。露草聲喞喞。感此仍不寐。對月呻佔畢。諸詩盡淸新。追和嫌杠筆。想應夢罷處。鶴聲飛一一。</text>
<title>謹次牛溪先生田園雜興</title>,<text>樂道當年𤱶畮間。至今出處仰坡山。林樊偃息知何事。種杞栽篁春一般。</text>
<title>成仁巖 肯柱 宰豐基。重修校宮。行鄕飮酒禮。猥廁賓席。躳覩盛禮。禮成後主人索詩甚勤。謹次先師福州飮禮時韻。</title>,<text>庠事功成禮事行。仁鄕嘉會屬休明。儀文考協皇朝制。宵雅升歌古樂名。揖讓師師分齒位。堵觀易易驗羣情。至今漸海霑遺化。百拜欽承太守誠。正宗大王嘗以鄕禮合編。頒布中外。令州郡行之。</text>
<title>夢拜祖考。睡起泣賦。</title>,<text>丙寅維夏月。月之二十八。書罷倦欲休。嚮晦倚門闥。怳惚因與想。做夢盻息間。庭除聞謦欬。祖父出外還。驚遑拜庭下。車旆如遠涉。然疑不敢稟。拱趨衣裾攝。是時我嚴君。仲父並侍在。扶衛欲上階。杖屨暫遲待。歡侍笑且言。起問鞍馬勞。答云神氣好。不消憂爾曺。冠帶戒儼然。榮衛勝似前。軒牕烏几重。顧眄色欣然。爲報家中人。吾聲吾自覺。夢覺兼悲喜。歷歷記形貌。轉輾眠不成。強起出下堂。宛然指點處。獨不瞻冠裳。噫嘻復四顧。門牆依古昔。云胡朞月間。萬事幽明隔。自撤幈幪後。夢拜志曆下。曆下點以墨。默認哀涕泗。恒言祖考妣。入夢輒有喜。是必冥覆露。屢試不爽爾。不堪慕懷情。托玆起句語。聲澀豈云詩。聊以敍悲緖。</text>
<title>攜冠童遊洛潯</title>,<text>竟日水聲雲影裏。芒鞋穿盡腳忘勞。歸來靜卧山堂月。五夜淸光興自豪。</text>
<title>謹次晦翁讀書樂春夏秋冬韻</title>,<text>春日遲遲淨埽廊。滿林紅綠百花香。千山曉雨還多韻。萬壑淸風總有章。箇裏韶光管領在。摭牕終晷讀書倍。讀書之樂樂何如。自此身心物累除。右春孤亭天畔四山圍。翠靄曇雲遮赫曦。甌有茶茗芳潤吻。扉開林樾碧臨幃。垂頭石榻老禪似。眠罷讀書心益趣。讀書之樂樂無竆。講帳高褰向晩風。右夏庭樹蕭蕭昨夜聲。鵙鳴旣罷又蟬鳴。輕陽曬腹五經滿。霽月披襟一氣淸。莫遣流光荏䒣老。人生事業讀書好。讀書之樂樂陶陶。境益閒時興益高。右秋寒山落木岸容枯。靜坐幽人反省吾。三復蘧卿欲寡過。一生仲淹守先廬。徹曉金砂候伏火。耿然無寐讀書者。讀書之樂樂何尋。存得虛靈萬古心。右冬</text>
<title>敬次先師自訟韻以自警</title>,<text>反照形覺穢。追懺心似噎。天地晏一蠧。盂鬴日三啜。久持晦翁書。講誦猶未畢。旣無塵鑑刮。那去茅蹊塞。未始無意者。何終甘退托。紛華戒羣居。幽獨謹密室。爾身警偸惰。爾心收放失。善善如臭蘭。惡惡如避疾。這裏安下處。嘉謨在方冊。聞道求賢師。觀善資麗澤。精思且力踐。毋敎物誘奪。苟能作不已。焉有到不得。勿虧簣而止。無助苗而迫。分明明道訓。喫緊飛與躍。學孔在憤樂。夢周思乾惕。瑤琴在古匣。大音猶未絶。我誦先師韻。怳若承敎日。再拜三薰沐。吟來感涕䔩。大義嗟易乖。衛道誰復力。勖哉思征邁。莫作糞壤物。</text>
<title>奉玩先師手帖。有感而作。幷小序</title>,<text>記昔丙午春。先師手帖曰。李方子初見朱先生。將歸先生語之曰。觀公爲人。自是寡過。但寬厚中要規矩。和緩中要果决。李遂以果名齋。今吾於子亦云。必孝奉而周旋。所以修於己者。無足以少承厥志。而先生則遠矣。捧玩遺墨。手澤尙新。詠歎數四。點綴晦菴詩以自訟云。憶曾素谷翁。示我一言敎。歎息頂針遠。沈痾未奏效。</text>
<title>成棄翁 鼎柱 挽</title>,<text>吾東正學默翁傳。家世彝尊已百年。陋室揭儀先訓的。名門嗣好子孫賢。寒泉舊塢頻勞夢。基木書郵幾拜箋。風範如今那復見。淸光山月照林泉。敢用老先生訣峒隱詩語。</text>
<title>金監役 鎭東 丈挽</title>,<text>憶昔尼門載贄還。這時初拜小齋閒。親婣子弟緣修敬。長者車徒爲賜顔。階級曾書詢節次。底蘊朱箚發疑難。緖論未究仍今古。恨入靑山涕泗汍。</text>
<title>族曾大父琶西公挽</title>,<text>星邨窈窕舊潛隱。一榻山堂淨埽塵。詩禮庭中先受訣。淵源門下早書紳。丹丘有蹟仍仙侶。玄草無傳待後人。休把少微起商略。如今高士卽公身。</text>
<title>松下坐寐</title>,<text>坐眠松樹下。頭俯膝猶端。野老田中笑。山禽枝上讙。掛瓢風歷歷。茵草露團團。日暮巖阿路。歸筇帶月寒。</text>
<title>東宮誕日。設邨酺相慶。</title>,<text>渚虹呈彩憶前年。孰使遐氓共此筵。環海歡情歸貳極。重輝輿誦自彝天。蠲租惠溢先惸獨。優老恩深及市廛。叉手爭騰九如祝。煕煕朝日氣方鮮。</text>
<title>水雲亭口呼。贈成仁巖稺堂。</title>,<text>枕下飛泉不盡流。簷端雲物管誰留。老仙竟日巖根坐。門掩江湖落木秋。</text>
<title>舍人巖。留別成稺堂。</title>,<text>我行十月朢。攜手舍巖傍。覽古騷情遠。懷賢道味長。一罇別芝寺。三秀憶篔簹。珍重雲仙老。霜花晩節香。</text>
<title>訪李健之于漱石亭。攜手出江上盤巖。誦老先生霞山形勝得天開之句。俛仰遺躅。不勝感歎。歌詠以志。</title>,<text>霞山之石膩而琇兮。玆非碩人之漱歟。洛水之流淸而沁兮。玆非碩人之枕歟。闕里賢孫兮於焉棲息。願言從子兮徜徉遺躅。</text>
<title>讀論語子夏門人小子章</title>,<text>道孰先傳孰後倦。須看一理會通時。豎橫說解同安夜。辛苦前賢聽子規。</text>
<title>記夢 幷小序</title>,<text>夢作數句詩。夜間尙能記之。朝來頓忘。只記首一句。恨不發燭趁書也。晦翁嘗稱溪上翁夢中詩。置之張司業，楊少尹集中。殆無辨。今此雖不足儗。聊以志。仍足成。山河一面吟書老。風雨百年修道新。他日神州皇輿返。此生無媿大明人。</text>
<title>羅浮院。次李恩津 頤淳 韻八首。</title>,<text>名鄕華閥自成邨。糚點煙霞絶世喧。箇裏陶山十二曲。爭如顧陸畫無痕。右山下邨落平浦遙望似禓阿。桑林掩暎更嘉禾。年光隨處眞堪賞。江榭攜朋酬且歌。右浦上禾麻芝山浮翠薄層霄。曉旭弄霞橫半腰。歲暮不堪三秀歎。長吟抱瑟對終朝。右靈芝朝雲又是田園楓葉秋。匡廬形勝此中留。汾川灩㶑蓮峯下。邀月先登近水樓。右芙蓉秋月閒把長竿倚峭巖。蓼花紅濕雨𩁺𩁺。回看蘋末風初起。好趁晴波掛繡帆。右西渡掛帆形勝依依七里灘。羊裘誰子刺魚竿。至今臺上題詩處。不歇高風水府寒。右南灘垂釣謾將行止付滄洲。雲去潮來獨爾鷗。酣夢正宜晴日暖。蘋風蘆雨亦閒愁。右平沙眠鷗極目長郊興不收。攔街蒭牧笛聲秋。江天暮雨驅歸急。恰似唐人畫裏牛。右長郊牧牛</text>
<title>詠月</title>,<text>羲御泊虞淵。昭朗忽翻黑。歸鳥入簷端。落霞棲巖隙。月來須我邀。遲遲出海曲。須臾宛在天。照我虛室白。幽人愛淸光。仰見問而答。天地靡終極。月行無停息。獨有李謫仙。愛月沈采石。蘇仙賞餘光。泛舟遊赤壁。千載此二人。勝蹟昭往牒。今月照古人。古人皆名碩。古月照今人。今人皆寂寞。夜深發孤興。朗吟明月什。江山不易得。盤桓一丘壑。出門埽我堂。月堂聊我樂。下階埽我庭。月庭聊自適。正覺淸虛來。那有塵復滌。惺惺主翁在。書幌更突兀。將此心神淸。獨寤永不告。</text>
<title>謹次退翁山居四時各四吟。共十六絶。</title>,<text>淸晨睡起氣淸明。砭耳春聲一鳥鳴。可是梅牕點易處。毫端花露紫蕤生。右春○朝滿庭琪樹轉陰遲。一陣光風吹拂衣。箇裏自存沂水樂。二三言志詠而歸。右春○晝滴露園林長蕨薇。夕炊代餔可無飢。吾儂敢擬飯蔬樂。苦節西山願不違。右春○暮匏罇待月望天東。手挽花枝興不竆。莫把韶光容易擲。世間榮悴轉頭空。右春○夜秧霖初過麥風淸。曉看晴嵐入戶靑。存得胷中無一累。頮盤猶自誦湯銘。右夏○朝垂柳陰陰午日明。琴書獨抱倚虛楹。微吟緩節無人聽。萬古之心萬古聲。右夏○晝夕陽雲起總奇山。鸎倦蟬休鳥又還。箇是儂家眞活計。爲扶藜杖聽潺湲。右夏○暮竹院微風梧月明。坐來蕭爽一襟淸。都消盡日煩喧氣。此地無聲勝有聲。右夏○夜朝來庭樹韻涼風。殘暑如何敢滯胷。共說衰年秋易感。不知秋復警衰翁。右秋○朝四時佳興得秋豪。心著虛來眼著高。近日山門無剝啄。黃花籬下醉陶陶。右秋○晝叢桂花飛誰與娛。山堂盡日玩書圖。看來至理分明處。不似禪家說有無。右秋○暮露下天高夜氣淸。吟書人伴一燈明。從來此學要收斂。纔放心時擿埴冥。右秋○夜牕外穹林蘀葉空。朝䂀穩受照書叢。何緣消得流年感。獨向寒松說隱衷。右冬○朝晝掩巖扉有底營。抱黃廻紫在精形。箇中便是丹消息。會見羣仙笑以迎。右冬○晝歲暮天寒日欲西。凝香密室可深棲。流光浪擲眞堪惜。炳燭前頭庶不迷。右冬○暮聞說前賢室有光。其如黑窣夜彌長。貞元一理元無息。自強須要戒履霜。右冬○夜</text>
<title>權正言 文度 丈挽</title>,<text>文憲家聲遠。慈良天質高。睦婣多古誼。謙挹處羣曺。羞與奔波競。寧渝介石操。榮名未暢實。終以侍臣臯。</text>
<title>次權溪松舊亭韻</title>,<text>三山環抱一孤亭。翠壁丹崖列似屛。門對滄洲涵灝氣。軒迎嶠嶽靜儀形。風松灑頂眞無累。雲石寄情畫有聲。往事隔晨勞夢想。和來遺什媿無靈。</text>
<title>鄭丈 易簡 挽 二首</title>,<text>洛江初出太山下。水折東流山北高。中有抱經一居士。空留遺響續楚騷。思亭新築大明岑。回憶前宵共話心。歲暮酉山公不待。陽秋獨抱坐霜林。</text>
<title>淸凉行。訪金公穆 煕周 于葛川亭。仍次板上韻。</title>,<text>晩渡葛川訪葛山。遊仙約會別人寰。軒傍老圃臨秋好。酒許親朋待月閒。引興更從淸寺去。搜奇俄自白岑還。前數日。余入太白。 如今贈處相敦語。好把殘書晝掩關。</text>
<title>入淸凉。歷覽諸勝。敬次退溪先生入山韻。時同遊者李健之，金公穆，李際可 秉運，李愼可 秉遠，族叔持憲 橒，從弟稺可 必魯，族姪聖登 泰重 及余凡八人。</title>,<text>十二重峯勢欲迷。後先筇屐得攀躋。定知險路終難盡。轉到山菴始有梯。喚醒西臺霜月滿。遺歌東巘白雲棲。如今八士同行樂。未覺離罇日欲低。</text>
<title>祝融峯。次晦翁韻。</title>,<text>頂上直來萬里風。側身竆宇盪心胷。謳吟晦老詩三復。宛坐衡山第一峯。</text>
<title>過獨松亭遺址有感</title>,<text>澗柳巖花有底悲。名亭移去草離離。春風猶自尋幽壑。吹到孤松響滿枝。</text>
<title>過金延豐 宗壽 墓 幷小序</title>,<text>嗚呼。福州北三十里。當途而崇四尺者。此吾亡友金一老之墓耶。禮云朋友死。有宿草則不哭。余何過焉。然知之深好之篤。宜莫余若也。不勝鄰笛之感。賦一律以替寢門之慟云。路出南州不勝悲。云亡賢友奄經時。和怡性度容羣物。頎碩儀形絶等夷。湖邑三年琴有韻。丹山諸勝壁留詩。東廂舊好今存歿。宿草荒原涕泗垂。</text>
<title>家東隔岡步武地。有一洞天名甪里。仲兒運奎居焉。爲其坊名之合於商山。吟一絶。</title>,<text>雨過靈芝幾許長。山居無事日如年。邨名偶合商顔號。敢道綺黃去後仙。</text>
<title>飮禮後。次尹知府 魯東 韻。</title>,<text>古禮卜良辰。賓賢郡學詣。儀文秩而序。步趨徐而悌。君矦倡多士。曰有先朝制。鄕禮二三篇。集成古今製。嘉惠我羣蒙。禮敎煥明世。普率躋仁壽。化育及躍戾。蒼梧十八載。益慕神聖叡。嗣王學緝煕。繼照又盛際。典章由仁累。攷據有次第。守士祇承流。援經發其例。辨賢正齒位。周官黨正繫。嶠南號鄒魯。化行宜郵遞。其士聞絃誦。其民讓虞芮。勉思偕之道。禮事與相繼。排筵序賓主。容節各砥礪。晨興拜庠門。久陰天色霽。鄕飮告先聖。竊與南康契。增損藍田約。揚觶申明誓。冠巾咸古制。衣佩繽自衛。東南不我遐。賁然皆蘭蕙。周旋百拜席。率禮罔愆滯。翌晨開講座。庠樓更迢遞。若昔我英廟。頒經發蒙蔽。斯皇王國士。好賢緇衣敝。追琢儒珍美。雍容講樹憇。聖謨垂琮璜。溫習且勿替。心性合理氣。硏究極精細。彌文多衍語。抉剔刪厖贅。失枝與落葉。刊去支流裔。微言與大義。疑晦廓屛翳。宛如侍燕申。舞雩風拂袂。時維孟冬月。物候始凝閉。陽和萌小春。亭午瑞日麗。此禮久不行。故事默數計。寒老與素翁。後先酬觶嚌。猗彼杏西地。徽䠱留堊砌。我矦始申明。緜蕝更昭揭。禮用和爲。絲管淸嘒嘒。豈止眺聽娛。由此益勉勵。燕樂須交歡。周行示以惠。君矦忘爵祿。讀書在松桂。敦信後繪事。悅義如甘脆。觀感吾嶺士。興讓紛濟濟。初筵至撤俎。恭敬將以幣。敍事有顚末。匪爲役文弊。繼而記講話。橫豎貫六藝。且說進退節。更看威儀棣。勝事旣聳聽。環堵共流睇。克念制行敦。勿拋流光逝。古義今而見。後人宜自厲。我頌賢矦德。作詩亂以系。聖主得賢臣。際會順風勢。課忠與責孝。遵道而駕稅。維南歌聖澤。祝華於萬歲。</text>
<title>古意。和贈鹿門山人李伯黃 漢中。</title>,<text>我弟李伯黃。隱居北山陽。有山依其屋。有水繞其堂。俯仰數椽足。憂樂兩都忘。一日山中來。示我入山吟。人生與明日。人生明日。卽其詩題。 寄意幽而深。我得一讀之。灑然醒神心。夫薪而婦汲。貧賤豈其羞。夫歌而婦和。寒餓非所憂。好時做不得。占彼一壑幽。吾廬自靜僻。猶嫌塵世緣。惟恐入不深。遐心邈難牽。山南多枯枝。山北饒靈荃。所樂在淡泊。所思媚幽獨。山中竆苦狀。極道無悔恧。浩歌歸鹿門。白駒在空谷。君居旣云遠。君心不可親。聊歌和二詩。持贈山中人。</text>
<title>金進士 顯運 挽 幷小序</title>,<text>𨓏在甲戌之歲。必孝從孟厚以凝甫。遊白雲亭。會者數十。而公爲主人。酒數行。杏左 李友翼延號 畫。孝則詩。餘員則有立於松下者，踞石頭者，坐芳草者，詠觀瀾者，俯淵魚者。一座皆畫中人。翁犂然而喜。以備異時故事。而其間數載。杏左已去。公又捐世。撫念今昔。竊不勝酒壚鄰笛之感。追題一絶。珍重風儀古意多。南州華閥最公家。傷心五載經行處。松老雲亭日欲斜。</text>
<title>李學善 獻淳 挽</title>,<text>禮事相從閱幾春。而今回首倍傷神。成矦基木絃歌日。尹伯南棠宣化辰。大筆空留剩佔畢。明時虛老蘊經綸。寒煙漠漠巖扉鎖。誰識當年擊壤民。</text>
<title>金進士 汝弼 丈挽</title>,<text>我服公心心古道。我服公行行古人。公行公心克與古人符。柰何乎枯項巖谷竟沈淪。我哭公喪。喪如古人斜衾斂。我哭公葬。葬如古人旋棺封。旋棺斜衾公何傷歸去泉臺古人從其如耆舊彫零失考德。中夜長歎淚塡胷。</text>
<title>謹次晦翁君相師吏四詩</title>,<text>出類亶聰莅位尊。代天理物只由仁。含生盡在陶鎔化。廈屋常思庇覆人。王政莫先庸子庶。聖功不外學新民。斤斤丙枕存誠地。噓出乾坤萬歲春。公孤居職總臣工。黼黻皇猷一體同。事業何論姚宋侶。對揚宜匹召周公。嘉謨未亂引君道。大節臨危許國忠。而後謂之眞宰輔。庇民尊主在其中。師道由來貴的眞。如今誰是覺天民。精微自有先賢訓。階級宜循下學人。敎若洪鐘聲待撞。化如時雨草生春。休云立地能成佛。衣法吾心在日新。官從一命實心爲。愛物仁民責效思。浚剝脂膏曾所恥。艱難稼穡必先知。君親未報涓埃了。子女何須玉帛之。常恐做時不及說。敬謹居職莫歎卑。</text>
<title>月夜。次劉屛山聞箏詩。</title>,<text>月明露華白。秋聲隔林來。隨風入庭柯。黃葉墜徘徊。興言抱虛警。年光一相催。牆東誰家子。鳴箏撩我懷。形隨歲月老。事與心期乖。感歎情何極。寄曲如宣哀。一彈幽抱結。再彈壯心頹。憶昔羣聖哲。棲棲老浮埃。好時難自做。嘉謨亦不諧。下士未聞道。鬢毛忽已衰。彼美在一方。陋質未敢媒。矧復天生人。自足一世才。</text>
<title>偕李健之，族姪聖登。同遊太白山。次晦翁山北記行韻。十二首</title>,<text>朝登太山陽。暮宿太山陰。不有塵外想。詎能仙界尋。日觀高幾許。信步恣登臨。形勝與人勝。淸遊豁此心。遊觀事若何。請從望京說。廣宇看無際。羣巒幷羅列。雖無劒削勢。可合石榻設。平生勞夢想。此日蹈前轍。下山衝煙雨。孔淵在其東。谽谺極深邃。颼飀更冥濛。靈源從此出。噴壑起霞虹。矯首題名勝。思與垂無竆。循流折而左。黃池又東表。涵泓一道泉。驟看疑若小。末波增浩淼。巖瀑更窈窕。首艮尾坤勢。析木又鶉鳥。山空煙雨合。暗暗無餘暉。半巖啼猿聞。踈松棲鶴飛。欲竆搜勝志。斜日故依依。衆壑皆嶙峋。鳴瀑露天機。行行到穿川。鑿山如華屋。不借五丁力。定是神鬼築。石岊疑官谷。銀瀑似漱玉。是以魯翁記。留與後人讀。循山西北騖。彌日更倦遊。梨花競奇絶。冰巖亦窈幽。流傳小金剛。爲此勝狀稠。平生棲遁志。吟賞空綢繆。鳥山更特奇。歷覽究終始。澄巖對月巖。天巧欲泣鬼。韻客要選勝。到此供恢詭。謳吟徐杖藜。石磴傾不圮。窺臨此已富。放浪亦何傷。可是宣壹鬱。休言是耄狂。勝地不自顯。待人方輝光。風煙今入手。詩律乃主張。復路入酉橋。暫入松西宅。主翁已朋遊。竚立倚翠壁。葛亭與淸寺。遙指秋水碧。勝狀良不孤。譚說應闔闢。歸來整容止。齊遫拜春堂。曠省五六夜。歡愉穩侍傍。山行與水宿。歷陳詞源滂。聊供斑斕戲。此樂儘無疆。明朝擬上寺。肴壺可更設。溪翁與湖翁。追躡更攀別。良朋隨處在。况又重陽節。可續滄洲趣。十二峯頭月。</text>
<title>李參奉 鼎儆 挽</title>,<text>玉山秋夜是交際。多謝諸公屛挾輸。竆谷幾年勞仰止。廟庭伊日共摳趨。微言更考求仁說。奧義重尋太極圖。風味眞醇那再覿。平廬 公之號 南望一長吁。</text>
<title>金孟厚 坤壽 挽</title>,<text>交情三世復成親。卄七年來契愛新。豈樂風猷輸膽照。淸眞意味滌襟塵。明時虛擲譏當世。講座頻臨矜後人。一夜移舟空大壑。哀章欲寫涕盈紳。</text>
<title>與從弟稺可。入仙槎觀海。</title>,<text>始聞海納汙。今見水如天。千載桴浮歎。由歟與後先。</text>
<title>仙槎倅安君敬國聞余行。委來相訪。因與共觀日出。吟一絶贈之。</title>,<text>邂逅仙槎白髮新。迎曦殘郭立淸晨。若敎顧陸移綃面。一是靺韋一幅巾。</text>
<title>生朝壽詩 幷序</title>,<text>𨓏在英廟丙申丁酉之歲。王考妣花甲。連年重回。是時我四父綵衣聯翩。拜堂而斟壽斝。嗣後四父長第回甲。一堂團欒。華萼交輝。實人家稀有之慶也。今必孝以蒲質。又環一甲子。雖俱存無故之樂。不及前時。然侍下回甲。亦不易有。兒曺爲設小酌以娛之。我之偏侍。渠之重慶。情各不同。而其爲稀慶一也。謹構歌一闋。以備壽親曲云。太山之陽。蜿蟺其阜。有覺其居。君子攸芋。敞此華筵。以壽其親。壽親維何。降福維新。黃池之源。千里入海。流而爲洛。奫而爲滙。爰滌我斝。獻壽交錯。介爾景福。終和且樂。如山之盛。如川之至。俾爾壽康。俾爾昌熾。維忠斯懷。維孝斯推。永錫祚胤。室家之宜。太山三章。章八句。</text>
<title>謹次晦翁壽親詩五首中一篇。以足前詩未盡之意。</title>,<text>陽線已添氣猶凉。淸晨問寢拜高堂。養德彌卲親壽康。立揚堪媿行迷方。家居太白但深藏。業傳詩禮歎墜荒。願借神丹茅君煬。願借蟠桃王母觴。仙家酒美調玉漿。醉來花籌還迷忘。兒啼弄雛庸何傷。愛日深誠自彝常。賤子先禱壽無彊。癡孫更祝體彌剛。其中銜恤念阿娘。不共弧嫠兩耀祥。但願此慶每今日。助喜親朋來相羊。</text>
<title>洪戚丈 塧 挽</title>,<text>介節高風百代欽。朱陳世好到如今。寒雲滿谷堪怡悅。明月攜筇幾枉尋。松桂幽盟同結社。桑楡餘景柰孤吟。巖阿如舊人何在。一曲薤歌涕自淋。</text>
<title>李進士 泰祥 挽</title>,<text>邂逅東都作主人。逢場一笑卽情親。河山共倚星臺月。筇屐相隨遯洞春。謹約平生依古範。文章虛老際明辰。翛然風馬歸何處。獨立斜陽後死身。</text>
<title>李健之挽</title>,<text>蕭蕭江閣倚雲根。白首竆經老道人。再命辭榮甘漱石。十圖紹武得儒珍。寄詩太白頻題壁。理屐淸凉幸躡塵。從今夢斷相尋路。忍對虛樑月色晨。</text>
<title>自挽</title>,<text>一身天下失兼獨。斷案平生未了人。何處靑山不食地。去藏虛死百年身。</text>
<title>徐景濂 有洛 挽</title>,<text>徙倚山堂釀涕泫。徐君今日起新阡。百年詩禮家風在。一片心神雪月懸。郭外貧無種杞地。坐中閒擁凝香煙。白頭那復追隨樂。獨抱幽琴已斷絃。</text>
<title>大明山菴成。題壁寓懷。幷小序</title>,<text>嗚呼。天下皆左袵。而吾東獨不剃髮。山名又帶皇朝舊號。竊不勝詩人榛苓之感。丙子結僧寮。甲申築墳菴。蓋尤有感於歲甲之重回云。神皇恩渥極天地。東土遺民感戴新。歲甲重回今憲曆。山顔留帶舊王春。娟娟明月懷高士。采采榛苓憶美人。中夜悲歌歌激烈。長河欲挽洗腥塵。</text>
<title>闕里檜圖。復用明山韻。幷序</title>,<text>闕里夫子廟。有手栽檜木。歷周秦漢晉幾千年。其始死也。晉有五胡之亂。其復生也。唐有貞觀之治。再枯於武后穢極之日。再榮於有宋康定之世。至元而復枯。元主惡而斬伐之。於是應時生死之候。若遂絶矣。而至洪武初。復挺生於枯槁焚斮之餘。榦枝參天。依舊蒼蔚。蓋聖人手澤。有系名敎。關運汙隆。有如此者矣。嗚呼。明朝之亡。今三回甲子矣。檜之枯槁。猶若可見。而在褊壤。不得一至其處。手摩挲興懷。爲可恨也。興州紹修書院。舊有闕里檜圖本。蓋嘗購得於中朝。而周愼齋所藏弆者也。豈不貴且重矣。而中間見逸云。余聞而惜之。且悶其靈木勝事久而泯沒遂別畫一本。藏之明山。山卽大明也。森森柏葉又松身。聖手栽培鍾氣新。諸夏如亡看晦木。明時依舊燁陽春。麟經大義周王月。滄海悲歌永曆人。天意如今應悔禍。悲風何日埽狂塵。</text>
<title>赤羅鄕飮酒禮後。次徐士執 秉淳 韻。</title>,<text>一獻勤百拜。相觀攝心身。定知周南化。贏得滿座春。</text>
<title>和李伯黃韻</title>,<text>山人飮得樂聖趣。山人詩出風雅旨。詩酒之外無一事。隨身惟有許瓢已。高風落落不可攀。詎關寵辱非與是。鹿門泉石閒幾年。羡君管取專其美。不爲離索憂。不念妻兒飢。俛出俛入松下寮。閒來閒往任休思。忍竆受餓無怨悔。手擊石鼓腹有瑟。天放山人媚幽獨。山空翠壁水空月。朝看山雲出。暮見林鳥入。聖代逸民今如此。何必茅公德公遙相揖。裊裊茶煙歸碧山。採採芝歈響空谷。我欲從之諒非難。不學餐霞巖間宿。憐君辛苦無此比。卻憶山中空竊歎。爲營小屋立孤柱。去年今年力緜殘。錄事不送草堂貲。露睡林間不嫌獨。愛爾尋春谷。愛爾卧林壑。願共一醉山醪白。安得百錢與斛糓。詩成屋就隱益樂。荷衣蕙帶從子乎止宿。</text>
<title>大明山九曲。敬次武夷櫂歌韻。</title>,<text>海東遙曁聖皇靈。一片溪山尙大明。本韻淸字。此是大明山九曲故改押。 中有採薇高蹈士。側身天地浩歌聲。大明山來自太白。龍飛鳳舞。百里起崛。截然爲高山。山下銀瀑噴薄籠山。顧今帝京煙塵。無復朝宗。東寰一區。獨葆崇禎日月。而玆山又帶大明之號。豈非所謂一片乾淨地耶。一曲麻姑泛小船。雲幢彩幔下平川。仙關道窟今安在。壽母當年供竈煙。麻姑洞天在大明山下。祖妣貞夫人嘗避忌於此。故特書曲中。以寓晦翁寒泉之思云。二曲葛天卓立峯。靑嵐終古帶春容。此生不及無懷世。悵望千秋意萬重。葛川卽二曲坊名。而山回水抱。俗厖人淳。先師素翁知福州時。有求田問舍之語。蓋寓晦翁風俗頗淳朴。往遂一壑謀之意也。况余好古生晩。有離騷感遲暮之懷者乎。三曲江臺上釣船。山高月小刻何年。無人拈出懷仁字。七里灘聲更可憐。釣臺舊有山高月小水落石出之題。漫漶不可見。鄭公 壽延 宰鳳城時。以旣朢遊於此。大書而重刻。獨未有胡公題刻故云。四曲白龍兩岸巖。滿江花雨碧毿毿。須臾一洗山容淨。變化元從百丈潭。白龍潭在釣臺之下。兩山皆樓巖。江流深碧。中有蟄龍。蓋嘗露出鱗甲故云。五曲淸凉境益深。羣峯羅列勢如林。吾家山下白雲塢。百載重尋講道心。唐李渤隱居匡廬。號李家山。退陶先生於此山。亦稱吾家山。山有白雲菴。卽先生讀書之所。久廢爲墟。年前始創修故云。六曲廣坪繞碧灣。邨煙漠漠鎖江關。退翁當日題詩意。看取雲牕棲畒閒。廣坪一名博石。退翁嘗有他年此地來幽伴。會闢雲牕棲畒閒之句故云。七曲孤山下玉灘。石門怳復晨門看。古人先我尋薖軸。臨水終朝草閣寒。孤山卽琴惺齋 蘭秀 薖軸之所。而退翁嘗有淸凉十二峯頭興。滿載孤山一葉舟之句。且江口石門對立。故因晦翁石門塢自笑晨門之句以寄興云。八曲月明潭勢開。五䨓峯下水巴回。重吟落日寒花句。托意餘生此地來。月明潭在五䨓峯下。潭深沙白。臨眺隱約有滄洲趣。必孝之親塋在其北麓。故擬結墳菴。歸老餘生云。九曲緜蠻勢翼然。仰看岑蔚俯奔川。興闌停櫂山光裏。頂上岧嶢浩浩天。月潭之下。有所謂緜蠻隅。山深水縈。幽絶可盤桓。過此則有陶山形勝故云。</text>
<title>李伯黃挽</title>,<text>嗟哉李伯黃。意氣何歷落。遯跡追巢由。吐辭軼甫白。朝餐紫岸芝。暮嗽鹿門石。孰謂伯黃亡。金砂鼎有液。</text>
<title>李參判 鼎秉 挽 二首</title>,<text>玉山交際復丹丘。屈指如今十五秋。老去不堪離索恨。依依魂夢每前遊。聞道胄筵作輔弼。拭眸山野舊宮臣。韶禽已去秋梧老。獨立斜陽淚滿巾。</text>
<title>贈金剛歸客</title>,<text>勞夢仙區閱幾秋。又逢人自這山遊。奇巖靈瀑終違負。蹩躄塵間已白頭。</text>
<title>題關東八景圖</title>,<text>鉅靈驅石斡東維。神斧斲成百丈奇。料是滄溟翻大陸。龍宮柱礎露崟崎。右叢石亭海水溶漾江浦淡。仙遊當日屬安南。至今亭畔蒼巖面。丹篆分明水底涵。右三日浦突兀孤巖立海門。直當鰲背起亭軒。休嫌楣號翻稱澗。大眼滄溟視一尊。右淸澗亭五峯佳氣赴玆山。大海三千護寺還。鐘動高樓僧唱偈。昇霏紅日莅東寰。右洛山寺濱海浦容鏡似圓。菱花水月更嬋姸。烏軒咫尺生賢地。灝氣當年鍾得專。烏竹軒。卽栗谷先生胎光之地。○右鏡浦臺城角蒼巖起竹樓。晴川環作一名區。吾祖當年臨棨戟。至今詩篇揭楣頭。十世祖參判公莅東藩時有題詠。○右竹西樓臨海跨巖百尺樓。畫來綃面足驚眸。也知一點從天落。便壓山東八景頭。肅廟朝命畫進八景。落點於望洋。○右望洋亭茫茫瀛海極東隅。離立蒼松似畫圖。憑檻若竆千里目。縹渺雲間指會吳。右越松亭</text>
<title>別鄭內翰 基世○三首</title>,<text>衡門茶罷鶴飛回。倒屣欣迎學士來。底事眉端添嶽色。爲言三宿太山嵔。聞君才藻出羣僚。奕世靑箱賁聖朝。想得芬華非雅志。更從林下問漁樵。德業陽翁夙所欽。愛君豈啻屋烏心。更將趾美敦相勉。白首睽分意不禁。</text>
<title>偶吟。點綴張魏公詩。</title>,<text>晩生衰季又褊壤。局促人間小丈夫。解使中原無左袵。斯文千古付吾徒。</text>
<title>萊伯成聖就 遂默 歸路書問。衰懷悵惘。寄詩相敦。</title>,<text>交際居然四十年。臨書此日意尤懸。金丹晦父無消息。衣法坡山孰後傳。千里同聲論古道。片心相照付殘篇。煩君敬義單傳訣。歸語霞亭共勉旃。</text>
<title>過杜谷洪公 宇定 遺墟碑 二首</title>,<text>摩挲爲誦下泉什。天意茫茫視旄頭。儻是寒山無一片。世間何地讀春秋。先生佳句遍於世。托意無家有髮僧。天地如今悲憤意。淸風祠下碧雲層。</text>
<title>蒙特恩除外臺。陞僉樞。次趙士國 宗淳 韻。以述循牆之私云。</title>,<text>孤露餘生百感新。深慚欺盜八旬身。老臣惠養今三世。特敎恩光又一春。明發悼無追孝地。冥升安有獻芹辰。聊將海屋千千壽。百拜瞻天拱紫宸。</text>
<title>元朝 幷小序○癸卯</title>,<text>明翁嘗於元朝。題壁云眠已又食。食已又眠。日復日日。年又年年。時先生已大耋。而警惕之意有如此。必孝生後先生百載之下。年已耆耄。而所謂工夫。全無可道者。猶於興寢之餘。每口誦此語。以爲善名狀暮年節度。未有如此之眞切者。又記朱先生嘗謂旣𨓏之蹉過。今不可回轉去做。只據見在地頭。立定腳跟做。雖八九十猶然。此又爲余今日道。玆敢並題壁上。出入觀省。因題一詩以寓篔簹之感云。虛閱流光似逝川。又逢除夜念前愆。頹齡遠過知非歲。老學常思懿戒篇。孤露翻多時序感。兒孫休祝壽康年。殘更欲守衰無力。兀兀晨燈對聖賢。</text>
<title>次李僉樞 程淳 感君恩一律二絶</title>,<text>耕鑿竆山到白鬢。忽驚優老降除書。大愚媿我名爲累。厚德多君慶有餘。芹𣌑虛勞傾禁籞。龍光偏荷照門閭。宮銜臺秩俱涯分。年例不妨峽叟如。同庚巳自別。同老又深知。聖澤酬何以。莫云是例資。欲賀嫌自賀。未語各應知。三老同一席。均是感恩資。時與李敬伯，李胤元同會陶山。而三人俱以是年春陞資。</text>
<title>次李僉樞 彙陽 回巹韻</title>,<text>南極老人雪滿鬚。方瞳綠髮又麻姑。玉杵擣霜環六紀。瑤桃垂露暎雙柎。惟我苟全還戚矣。如君完福豈多乎。金砂鼎裏盤龍虎。离坎相成婦與夫。</text>
<title>李仲仁 致宅 挽</title>,<text>爲哭親朋強綴思。衰懷斷續不成詞。幷鄕淪落同先世。鄰里交情自少時。相別幾年猶永歎。矧終千古柰孤唏。躳行孝謹家規在。他日元賓喜可知。</text>
<title>次金進士 宗義 輝亭韻</title>,<text>聞說名區一草亭。幽人高臥喜山靑。冥鴻遠去無塵累。霧豹深藏有炳靈。樂志殘年書史裏。曳裾當日澤宮庭。憑君書送吳儂號。滄海東頭斲石銘。</text>
<title>族弟聖與 時煥 挽 四首</title>,<text>當年花樹會桑鄕。君未甚衰我已尩。誰料如今殄瘁淚。白頭西向爲君滂。四朝遺老八旬強。精似剛金辣似薑。慟哭明時甘碎首。動容觀牘滿朝堂。䨓雨濛濛下瘴濱。輕風吹舴返湖津。西南人士爭加額。快覩淸朝宥直臣。髭髮今回勝昔時。飈然一夕遽乘箕。德尊位卑君何損。留取千春諫稿垂。</text>
<title>次金以凝 羲壽 韻二首</title>,<text>北山有喬松。天寒風雪飛。南山有桂樹。日暮白雲歸。願作滄江月。隨處照衡扉。所嗟秋旻廓。落落晨星幾。采采谷中蘭。南北本同科。莫歎薺麥荗。但願幽芳多。蒼蒼竹葉箋。投我要切磋。絆彼西征曜。桑楡共婆娑。</text>
<title>成聖思 近默 千里命駕。訪余竆寂。阻餘良覿。慰喜良深。乃會話山堂。口占一絶以相敦。</title>,<text>卄載重逢千里駕。九旬翁對七旬翁。慇懃說與平生事。惜取餘光兢業工。</text>
<title>次從弟稺可山寮韻</title>,<text>不離邨塢近。占取小山溪。但得觀居樂。何嫌卜築低。考槃吾獨寐。叢桂爾寒棲。勝日成嘉會。朋來手共攜。時與聖思會山寮。</text>
<title>偕聖思訪金明遠 熽 於乃谷。因次聖思韻。贈明遠。</title>,<text>可笑法溪老。鄕閭木屐行。時著木屐故云。 鄰朋詩屋就。徵士德音淸。有約山中會。回跫月下生。留題俾續後。古意又新情。</text>
<title>聖思來翌日。尹肅如 滋冕 又來自尼城。兩斯文後承。不期而會。誠異事也。於是會諸生於書塾。令聖思臨座聽講。講罷書志。示聖思及諸君。</title>,<text>東園半畮地。巋然起小塾。迂曠兼林趣。煙嵐列屛簇。由來五十年。襟佩幾還往。冬詩與夏禮。講讀追聲響。縱無薰陶力。猶可慰幽獨。仲夏候將半。烏几呻靑竹。書罷驚鶴報。次第迎文旆。畿湖各千里。駕言不期會。遠朋與門少。橫經證古說。一以備故事。亦以證得失。庶幾無大過。鑑裁俟來哲。</text>
<title>會聖思於書齋。次晦翁白鹿院詩以敍別。</title>,<text>伊昔講業地。非爲翰墨場。此學須砥礪。盈科乃成章。朝兢又夕惕。勿令私意張。所媿耄且荒。炳燭曖微光。聞說二三子。霞亭誦聲洋。魯門有遺訣。坡山庶肯堂。但此離別苦。臨年增慨慷。戀惜桑楡景。勤學是不忘。</text>
<title>贈別尹肅如 二首</title>,<text>遊學當年負笈門。每從牌拂扣微言。至今小子無成業。只有婆心說與君。重回歲甲直柔兆。懷古西林淚不收。卄載一逢千里別。餘生朝暮柰離憂。</text>
<title>送獻奎兒東遊海山。寄題楓嶽壁上。刻揭歇惺樓。</title>,<text>白髮寒棲桂樹叢。未酬淸債又秋風。溪堂石枕遊仙夢。夜夜金剛第一峯。</text>
<title>長子文奎字詞 壬戌</title>,<text>禮義之始。三加喩志。乃謹三始。正容貌，齊顔色，順辭令。 三行求備。正君臣，親父子，和長幼。 冠阼著代。醮位有成。將責四者。責爲人子，爲人弟，爲人臣，爲人少者之禮。 嘉事之行。冠禮之廢。而無成人。肆余告女。古訓是申。欒伯之言。務實。 范叔之敎。疾寵驕。 韓子之戒。在始與善。 智子之道。文與忠。 可滋可大。可成而善。人患无志。行之者尠。爾名曰文。表德以晦。顧而思義。彪外腴內。提而且撕。孝悌忠信。斯爲成人。學古而勸。曰汝小子。敬受無倦。</text>
<title>徐稺玉字詞 辛未</title>,<text>近菴徐景濂冠其子。延商顔李丈。行三加之禮。命名以瑩輔。後改珖輔。 賓告曰稺玉。問序於其友姜必孝。辭不敢。然吾黨有此子。且與乃翁執。可無祝。瑩自垂髫。不喜雜劇。讀書究大義。今其應答性理諸條。纚纚不竆。雖老於學者。或不能。幸哉有子如此。幸哉有子如此。夫玉之爲物。剛潔不渝。溫潤而栗然。含章於內而輝光發外。故君子必比德於玉。然玉不琢不成器。人不學不知道。稺玉以生質之美。加過庭之學。文行多夙詣者。然大器當晩成。而學不以得小爲足。稺玉乎。思其所以名而益自刻勵。使修於內者。有純粹之實。彪於外者。有溫潤之色。德音不瑕。彌章厥聞。克遵式穀之誨。欽承祝加之訓。家而爲能子。國而爲國器。大有事在。稺玉其懋焉哉。系之以辭曰。崑山之玉。渾其璞兮。攻之爲圭璋兮。君子佩之。德音將兮。登于廟朝。黼黻皇兮。惟其似之。祝子之嘉兮。</text>
<title>孫鉉字詞 庚辰</title>,<text>姜氏子鉉旣冠。賓告以字。字耳玉。其祖祝之。祝之辭曰。名之從金。行也。字之以玉。義也。易象有之曰木上有火鼎。君子以。正位凝命。其上之辭曰玉鉉大吉。无不利。傳曰鉉加耳者也。鼎以上出爲用。而九在上。鉉象也。剛而溫玉也。其占爲大吉无不利。夫鼎大器也。法象之器也。初足。二三四腹。五耳上鉉。承鼎在足。實鼎在腹。行鼎在耳。擧鼎在鉉。至於鉉之擧。則鼎之功成矣。在上而成鼎之功。以玉爲貴也。勖哉玉乎。詞曰。玉質剛。其性似之。玉色溫。其德比之。玉聲淸。其令聞彌章。惟君子以之。</text>
<title>仲孫銑字詞 丙戌</title>,<text>仲孫旣冠。錫名曰銑。字曰耳澤。夫銑之爲字。在金爲澤。蓋金之貴者也。樂有八音而金聲爲始。故孟子曰金聲也者。始條理也。然則金居八音之一。而能兼總條貫。集樂大成者。以其先爲之倡也。譬如學之有門路階級閫域之奧。而其所開發指證。以求至乎是者。知爲之先也。銑乎。今將責汝以成人之道。而人之道惟學爲大。汝其必知以爲先。行以爲終。如樂之金聲以宣之。玉振以收之。則學可以有成。而名之義在玆矣。</text>
<title>李根洙聖源冠詞 戊戌</title>,<text>李氏子年十五。將加布於首。其大人公迎賓以三加。錫名以根洙。字以聖源。友人姜必孝聞而嘉之曰。夫冠者禮之始而嘉事之重也。將責以成人之禮。責爲人子也爲人臣也爲人少者之禮也。豈不重歟。今名以根洙。行也。字以聖源。志也。洙水在魯。聖人之居也。實爲萬世聖學之淵源。雖以四瀆之尊。莫之與京。聖人之遺化然也。聖源名門盛流。幼有秀容。童觀志趣。蔚然可尙。此其擩染詩禮之訓。有不可誣者矣。苟能因此志知所向。如撑上水船。一篙不放緩。則溯流盡處。自能竆源之所自出矣。余且翹足以待之。系之辭曰。飭爾行勉爾學。祈爾年受胡福。</text>
<title>權好淵希顔字詞</title>,<text>東牀有坦腹者。其姓曰權。名好淵字希顔。貌揚而氣淳。心仁而志尙。眞嬌賓而快壻也。余乃詞而祝之曰。冠而名。責成人也。名而字。敬其名也。今曰好曰希。皆在於顔子。夫顔子聖士也。希顔之人。亦顔之徒也。然學顔子之所學。必得其要領然後。知所用力而求至焉。孔子稱其好學。則曰不遷怒不貳過。曾子稱其行。則曰以能問於不能。以多問於寡。有若無。實若虛。犯而不較。孟子稱其志。則曰舜何人也。予何人也。有爲者亦若是。此三聖賢之所以推稱者如此。若三月之仁。四勿之目。聞一知十之知。皆從好學中做出來。夫好其所好而希其所至。則其孰能禦之。顧余少日。亦有希賢之志。而行之不力。到老無成。今於子之祝。因余之可戒而勖子之方進。</text>
<title>曾孫濟字詞</title>,<text>錫名以濟。表德以海。一勺之多。積累而大。君子以之。果行育德。何以申之。眉壽景福。</text>
<title>挽詞[金養休]</title>,<text>夫子生南服。一身湖嶺當。道肥家覘國。門闢士趨方。緋玉優天寵。圭璋尙日強。謙終忽驚卜。愚哲共悲傷。</text>
<title>挽詞[尹敬圭]</title>,<text>先生起南服。遠紹魯門傳。八耋心功積。一方師道專。儒風不墜地。人爵自隨天。掩涕遺編讀。更無林下賢。</text>
<title>挽詞[李漢膺]</title>,<text>筴得幽貞日。已知作大家。讀書求實踐。學道恐毫差。積累終成達。磋磨自去瑕。裒然通國望。叔世更孰加。美質由天得。深功賴學收。小心仍大耋。平地起岑樓。經濟時非可。淵源的有烋。斯文空一夕。其奈道之憂。嶺運久寥落。晩生靡所前。幸隣夫子德。偏襲春風筵。性命天人際。明誠洛建篇。如今無可賴。何以度殘年。</text>
<title>挽詞[李同淳]</title>,<text>明老傳單訣。斯文有海翁。沈潛天賦質。眞實日加工。學透關閩際。心存體用中。晩年粹面背。霽月灑襟胷。八耋林泉卧。三朝寵渥隆。哲人嗟不淑。吾嶺痛無竆。憶昔追惟地。猶多誘掖功。漳濱違執紼。悲淚落春風。</text>
<title>挽詞[李海德]</title>,<text>尼老淵源敢自評。百年何幸得先生。衣冠哭罷尊三達。頓覺山南太白輕。</text>
<title>挽詞[李秉殷]</title>,<text>大隱隱東海。昌辰深閉廬。門墻來魯國。鬢髮上朱書。到貴猶山澤。居今自古初。微星忽西墮。天意竟何如。法山高幾尺。仰止百年心。名到斗南一。達兼天下三。龍門深宿契。馬鬣愴幽音。維有束筍札。依然再拜函。</text>
<title>挽詞[李彙寧]</title>,<text>深深太白北。大老有新阡。早識尼源正。終看法海圓。敦彝眞樂地。邃鶴果能天。如水扁楣在。拚和痛徹泉。</text>
<title>挽詞[李五秀]</title>,<text>東海千年禮法塲。天敎大老作靈光。深春自長康成草。聖世恭循考父墻。按却紛華歸靜默。從他拘檢到平常。門生各有經邦手。身在山林道不藏。愚生曾與長郞親。喬木絲蘿更報春。短牘心勤開後進。重泉恩漏念先人。自慙床拜違三歲。剛喜仁齡近九旬。瑞世靈禽難復覩。靑山空望卧麒麟。</text>
<title>挽詞[權載鈺]</title>,<text>昭代微輝動海天。隱居劬學老儒仙。魯城文獻三千禮。衛武詩箴九十年。廟廊弘猷高弟在。林泉淸福自家全。西河過劫那堪說。且頌餘休慰惠連。</text>
<title>挽詞[琴詩述]</title>,<text>湖海茫茫抱古琴。高山流水百年心。蒼天故使先生壽。東國皆知太白深。軒擁萬花吟邵老。牀留玄草屬桓譚。從今不埽長潭石。芬馥猶餘杖屨臨。</text>
<title>挽詞[從侄鼎奎]</title>,<text>家有宗師八十年。半生還愧公明宣。省翁門戶承遺矩。坡老淵源付的傳。玄草滿箱皆衛道。賁園戔帛謾招賢。如何不俟河淸歲。獨抱陽秋奄閉泉。</text>
<title>讀易</title>,<text>龜背坼文馬背圈。從來此理誰竆源。如今未了陰陽畫。慙愧子淵夢裡言。子淵。宋若水字。</text>
<title>權泗川 思浩 丈挽</title>,<text>大圭不雕琢。大羹無芬馝。玄同日以散。彌文鏤其質。惟公超世塵。忠信守勿失。抱朴心獨專。愼行腳是實。床有袖珍篇。兢兢思繼述。歷落琅玕軒。抽竿節目密。薄䆠豈云試。仁風海戶謐。投紱歸田園。淸標世無匹。幽逕閒選勝。明牕亂抽袠。有時宜春路。小車臨蓬蓽。世交固自厚。戚誼矧相昵。因玆不敢外。每荷傾書帙。篋裡南州稿。謬許看爬櫛。昔聞歐陽子。怕嗔顧語室。童觀議大方。庶無君子叱。淡淡流水韻。遅遅朱絃瑟。忘年且忘形。終晷坐席膝。斤斤勉我業。感佩何能悉。深秋宿舂出。歷拜候美疾。榮衛雖戌削。精力猶常日。辭退出軒屛。顧我敦蛾術。無何承實音。悲淚無從出。大故運氣惡。耆德日淪𣨛。春中送碧翁。相紼到盩庢。白首人琴痛。臨壙氣屢窒。那料一歲中。棣萼遽摧踤。巾衍有玄草。童烏奈先卒。凄凉嵒榭月。嗚咽石泉瀄。萬事今如許。灑涕悲風。欒欒賢抱在。祈爾食報必。愧無如杠筆。揄揚百不一。</text>
<title>李丈 師淳 挽</title>,<text>卄載婣親事契深。淸芬何幸映塵襟。汾江秋雨陶岑月。歷歷重回倍愴心。</text>
<title>悼光世 季兒獻奎子</title>,<text>嗟嗟吾光世。汝年纔十二。生而有至行。至行多可記。能安灑埽節。朝暮供子職。母病嘗浹旬。異味烏哺若。父疾嘗數月。所思竭力俱。他行亦稱是。擧此可反隅。學書有俊才。俊才聲藉藉。程課不煩督。吚唔竆夜夕。領略十九史。誦數少微鑑。屬文有才思。於敵而上參。間暇作韻語。淸越香牙頰。寫字不荒惑。結體多師法。心期大將就。不使聲譽赫。前歲父上庠。蒙恩榮親歸。汝以靑衣童。馬頭供歡怡。里閭咸加愛。賓朋悉相裦。今年父咸造。汝又遠于郊。一心祝利試。一心祝安達。是夕偶得疾。委褥八九日。乍加旋乍慧。初不深憂慮。歲初旣經疹。踰月又欠豫。後先旣蘇完。未必待扁醫。一日奔告急。往見已難治。問語胷先隔。煎藥知虛爲。朝言夕又嬉。疾革何此極。時刻事竟已。蒼茫誰從詰。乃孃直叫天。乃爺邈不識。乃祖與乃叔。在傍空霑臆。人間父子情。到此膓斷猿。猶從汝夢語。去藏尺谷原。尺谷是先兆。步武祖曾妣。魂魄庶歸祔。泉塗想蔭庇。萬事今己巳。發訃送京師。汝爺心先動。聞此其柰何。千里疾馳驅。如見汝貌姸。入門拜于庭不語而淚先。豈徒爲汝寃。實是爲汝惜。家祚恐衰薄。此兒養不得。風朝與雨夕。挾書常在目。如今過時悲。無以慰寃酷。我聞諸人語。前兒名後兒。所以不亡兒。亦云永命期。我擬汝弟生。汝名還以錫。汝若有知者。臨睨倘記昔。枕上口占此。起記巾稿錄。一爲祖孫情。藉此猶留䠱。一爲汝爺孃。藉此慰心曲。篇成遽容舂。悲吟喉先結。嗟嗟吾光世。勿殤聖語獲。</text>
<title>壯巖書院感詠一絶</title>,<text>天意居然二百年。重回丁丑感風泉。三賢祠下滄溟客。默誦齊襄與魯連。</text>
<title>除夕</title>,<text>今古人同此夜心。燈前默坐罪躳心。如何不趁芳年做。急景到來始悔心。</text>
<title>尹校理 日逵 挽 幷小序</title>,<text>靑鳧使君尹公。莅官五月。以疾捐館。嗚呼。公嘗宰鳳城也。源源訪孝於山中。又送子秀寅嗣好焉。至今不能忘。今因孝子求挽。謹搆一絶詞。以寓存歿之感云。平生風雨念名節。始識賢孫棲鳳時。松鶴忽驚仙舃去。杜宇啼送瀉哀辭。</text>
<title>行鄕飮酒禮於校宮。謹賡英廟朝內賜三經安東鄕校韻。</title>,<text>皇明遺制在庠宮。留帶恩光入禁中。頒賜九經尊寵意。昇元興國古今同。</text>
<title>柳安邊 範休 丈挽</title>,<text>箕福公兼五。尊榮復幾人。溫容春有煦。淸意玉無塵。湖塾淵源正。家庭踐履眞。夜朝原一理。猶自涕霑巾。</text>
<title>徐仁伯 遇輔 挽</title>,<text>憶曾家塾叩微言。近思十篇極一圈。萬事如今嗟已矣。子䂓何處訴煩冤。</text>
<title>族大父石溪公 浹 挽</title>,<text>九旬嵒穴鍊成丹。齒德如今罕世間。繩瓮誰知原憲樂。窟根深造邵翁觀。經綸幾篋留玄草。家計一生付碧山。旋封斜衾公不憾。林泉寥落碩人槃。</text>
<title>李參判 泰淳 挽</title>,<text>結髮相從七十年。交情世好罕於前。行藏霽潦因時義。堂搆林泉繼祖賢。天理夜朝疇可免。人間倚伏柰相旋。所遭而晩同懷緖。強唱紼謳逬涕漣。</text>
<title>次金侍郞公穆 煕周 韻</title>,<text>川停涵浩月。岳瘦逞奇氣。羡子菟裘築。箇中多興味。</text>
<title>次權日升 昇 韻</title>,<text>寒食風雨日。月山訪吾堂。搜神筇屐遠。媚幽几案傍。卻嫌蘭桂什。來書謬推以蘭桂。 那得海河滂。十年逢別地。雲樹意無疆。</text>
