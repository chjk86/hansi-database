<title>愚賦</title>,<text>皇賦則而畀人。胡聖豐而愚嗇。緣氣稟之淸濁。有昏明之區別。明固造乎上智。竊獨悲此昏愚。無鳥獸之爪牙。同 缺缺 之頭顱。構堂宇而安居。知食粟而衣帛。儼九竅以成形。命兩間而中立。非厥德之不若。喪聰明之良質。自視聽與言動。曁行己與接物。非義類焉是從。蔑人紀而不恤。君之夏桀，商受。臣之飛廉，惡來。愚已甚於禍稔。家國敗而莫哀。嗟人性之本善。異物類之偏塞。恐脫一句 儻克己而反求。愚可進乎高明。柴由愚而克孝。參由魯而德成。彼智愚之甯武。與睿愚之顏子。信其愚之卓立。仰高山而難企。悵余質之淟涊。學凡陋而行乖。爲君子之所棄。恐小人之同儕。然學問思辨之訓。竊服膺乎思書。當百功而不措。庶存誠而復初。詎同暴棄之愚。甘若蟲而若魚。慮茲心之不固。因作箴而警余。箴曰。心兮本虛。出入無鄕。一爲形役。乃肆乃狂。孔稱操存。孟稱梏亡。敬而守之。誠以篤功。然後破愚。觸處皆通。</text>
<title>隆中龍賦</title>,<text>蜿蜿者蟲。四靈之一。蟄以存身。噓以喣物。物其神乎。君子以之。古固有匪龍而龍。余於隆中得矣。信地靈之最靈。宜天用之取譬。夙龍飛鳳舞之孕精。何物老嫗兮生此。卽墮地之奇物。其生也豈無異瑞。燕禖得子。不惟姜嫄。據胸應夢。何獨帝文。志經濟大。才王佐負。淵潛自跡。運會陽九。赤龍乾坤。靑蛇曜變。魚狐蠭起。吠堯幾犬。鼠竄千官。魚喁萬姓。般紛紛朶頤者。皆是白水之舊物。羊鼎鯨鯢鮫鰐。跋浪以跳四海。波沸兮龍失水。眷彼樂土。一區佳麗。風塵不到。別有天地。諒隱者之所盤。龍於是得其莊矣。此下缺</text>
<title>除挾書律賦</title>,<text>西周之辟雍草離。東魯之泮水波寒。呂脤已薦於秦宮。大禍肇萌於儒冠。六經灰燼於守尉。挾書厲禁於縫掖。誦法孔子。咸陽禍極。芒碭雲起。呈漢家祥。五星聚井。表斯道光。睹乾坤馬上之乃翁。不能答天意之攸屬。東宮有隙。天假羽翼。四老鳳儀。皇帝於是乎定位。性本寬仁。氣銳出治。斯服厥命。維新厥德。念結繩代易。書契乃作。禮樂敎化。典章文物。二帝三王之治具。著在方策而可法。秦皇何事不憚焚燒。阿房灰冷。天道孔昭。一二大臣。爲朕畫策。孔壁雖毀。遺書或藏於老師之塵匣。咸陽雖坑。章甫尙存於鄒魯之二國。盍祛挾書之敝律。闡庠序之風敎。玉音纔發於九重。髦士影從而爭效。洋洋焉于于焉。快然若披雲霧睹白日。孰不彈冠而相慶。伸吾道之蠖屈。噓吹寒焰。講劘經學。田野之間。輦轂之下。身許稷契之精忠。高談帝王之風化。志切經綸。誠懇臣隣。相與懷瑾握瑜。望漢闕而思黼黻皇猷者。紛不知其幾千萬人。祚延文景。曁于武皇。文敎益振。道脈漸長。洛陽孕賈生之才。廣川起董子之儒。一篇治安。光射典謨。三策天人。卓越諸子。遂使民知禮義。士敦廉恥。三綱立。五尙張。尊崇孔孟。吾道載揚。至有觸斧鉞而僵前。奮忠義而踵後。樹元氣於名節。鎭漢鼎於永久。紛紛王董迭叛而仰于天位。四百之帝業赫若。吾然後知帝祛挾書之律。大有功於名敎。而尤有光於高祖之創業。噫天位至重。一人獨運。萬機繁夥。綱紀日紊。治不師古。亂亡必至。夫子六經。載道之器。不因是書而觀鑑。豈識先王之成憲。彼孝武六經之表章。光武三雍之建。以至唐宗有瀛洲之選。宋祖開崇文之館。蓋有默會於此意。而尤有感於帝之睿算。且山斗文章。汗瀾卓犖。原道一篇。人紀昭晳。濂溪道源。上接洙泗。紫陽學問。硏窮義理。微帝之力。吾道幾晦。余固知帝功之至大。快盯矃於千載。雖然道原於天。渾淪磅礴。一元之氣轉環不息。無書何損。有書何益。明后知之。先正其心。帝胡獨迷。見道未深。挾書除律。功雖可稱。誠意正心。邈然無能。篤煦仁於人彘。輕皇考之重寄。湎麴糱而戕性。傲宗社之無祀。桃李慘華於窮律。神器已落於產祿。儻微平勃之能臣。孰回光於漢日。較功過於當日。準輕重於一權。滴梅牕之寒露。寓春秋於陳玄。吁嗟乎。人文在世。古今無異。精神命脈。如水在地。大東堯天。文化日熾。半璧淸瀾。重堂複閣。凡讀儒書履儒行者。沐菁莪之長育。俯視漢惠於今日。又何足議置於牙舌也哉。</text>
<title>崖山賦</title>,<text>滄溟萬頃之浩浩兮。一點山兮波之中碧。何所獨無江山兮。使余到此增鬱悒。自五國二帝之魂冷兮。値炎祚兩日之無瑞。中原地日蹙百里兮。孱孫帝昺同未在位。已矣天祿之欲終兮。胡元腥羶彌滿乎中國。哀擧族之北轅兮。悵燕山兮日色薄。世傑秀夫之忠赤兮。慷慨三百之社稷。忘國事旣去之莫救兮。謀興復小康之夏業。吁嗟乎河渭之潰溢兮。類橫軀而欲抑。尙遷延一日之炎祚兮。流離趙肉乎茲山中。草草萬官之奔竄兮。六尺之孤不能安朝夕於行宮。頻年航海之間關兮。黃屋旌旗之無色。胡兵千艘之駕浪兮。杲耀雪霜之劍戟。榶槍氣焰之孔熾兮。忠義之士白手而無策。勢窮屬猪之國步兮。欲濟大洋之顚風。寧與偕亡舞屍駭浪兮。九重天子玉帶相公。夷狄世爲中國患兮。何皇天在宋而尤酷。衣冠膚敏隨驚湍而淪沒兮。數百年神州遽染汚俗。閩廣之都盡爲灰燼兮。九廟不守兮狐兔窟。然國滅身死之以正兮。庶沖子瞑目於魚腹。第可恨者肇有此天地兮。泰往則否極。雖德懋如三代兮。統一如漢唐。及其後世之衰微兮。畢竟神器之等亡。豈嘗有噴薄滄溟兮。竝君臣載胥及溺。骨骸之無以爲葬兮。靈魂之無以爲托。繄祖宗神明之有知兮。應九泉之飮泣。是不特天命之靡常兮。固亦有人謀之不臧。噫木朽生蟲兮。河決毀防。秦檜議和而誤前兮。似道開邊而誤後。大理岳王之冤死兮。謀臣擯斥而鉗口。紀綱內圮乎中國兮。戎狄狺然而仄目。迨禍稔而顚躋兮。縱將伯兮何及。忠膽義骨擎天之文山兮。已矣燕獄之孤囚。時不利兮奈何。歌六噫兮空涕流。悲乎哉。蔪蔪兮麥秀殷墟。離離兮黍稷西周。雲冷芒碭之山川兮。樹古彭城之日月。乾坤兮一場逆旅兮。帝王兮互相主客。興不必爲福兮。亡不必爲災。勿爲元慶兮。勿爲宋悲。雖然。天之所廢者必有桀紂之暴兮。所興者必有湯武之德。毒中夏而主生靈兮。反出乎鐵木之胡蘖。海上群魂若嘯若啼兮。似怨時天之不仁。邈天意之吾不測兮。徘徊渡口兮怒膽輪囷。</text>
<title>春山溪隱辭</title>,<text>屯雲散兮雨初霽。溪流激兮石有聲。山之中兮信可樂。陽春遲兮幽草榮。若有人兮支離世。分窮約兮此頤情。飢來兮採苓。濯纓兮水淸。詠伐木於周詩。欣鳥鳴之嚶嚶。百歲生兮能幾何。送淸嘯兮孤韻成。眷西方兮懷美人。無已太康兮辜聖明。</text>
<title>贈趙友 名佚不傳 出宰之行 舊本。靜菴之從弟云。</title>,<text>好去邯鄲子。秋晴出國門。觀他善爲郡。猶足報天恩。</text>
<title>偶吟</title>,<text>不識騎牛好。今因無馬知。夕陽芳草路。春日共遲遲。</text>
<title>次安順之 處順 思齊堂韻 二首</title>,<text>斯人淸致仰高山。仙鶴飄然不記還。笛裏山陽多感慨。百年雲水屬人閒。自愛蔥籠背後山。江流朝海不曾還。一生芹曝懷君意。不但漁樵共做閒。附原韻草屋初開江上山。江干日日釣魚還。平生擅有茲江勝。長謝天公早畀閒。</text>
<title>次聯珠亭韻</title>,<text>太平從古豈無形。百里桑麻子弟寧。擡眼碧峯當縣郭。令公眞有此江亭。</text>
<title>贈申靈川 潛 ○二首○佚</title>,<text>附次韻二首秋風嫋嫋動輕波。汀渚蕭然客意多。流落十年俱白髮。夕陽愁殺采菱歌。瘴鄕寥落寄餘生。悵望家園路幾程。賴有江南江上竹。暮年蕭瑟作寒盟。</text>
<title>次申靈川贈別韻 二首○一首佚</title>,<text>豈曾江海客。流落送餘年。聖代非干祿。窮途不怨天。離懷楓樹外。晩趣菊花前。欲把孤琴去。向誰 缺 譜傳。附原韻二首江介秋風起。客子愁暮年。凄凄對寒雨。漠漠望長天。歸思靑楓外。幽期白鳥前。殘生無限恨。聊與一杯傳。萬死投南極。窮秋已八年。生涯餘白髮。身世付蒼天。草屋幽篁裏。江洲斷岸前。橘亭相憶苦。君去好音傳。</text>
<title>贈申靈川 二首○佚</title>,<text>附次韻二首寥落汀沙淨。淸秋已暮年。江關催鐵笛。火城起炊煙。故國靑山外。悲懷十年前。宇宙空俯仰。人事儘悠然。倏忽人間事。盈虛僅十年。朋知幾存沒。湖海各風煙。斜月江城畔。悲歌楚水前。王孫歸不得。秋思已蕭然。</text>
<title>次宋知止堂先生觀水亭韻 三首</title>,<text>翠壁盤回水鏡寒。當流亭子爽雕欄。風吹細浪魚成隊。鷗蹴淸波雪漾灘。白白山雲幽更悅。雙雙歸鳥暮兼觀。仁居智樂公能了。昏醉榮名摠鼠肝。遠遠源川漾玉寒。流注入亭欄。秋光颯爽淸波月。雲影嬋姸白鷺灘。幽興每因閒處熟。澄瀾聊着靜中觀。名成勇退如公少。嬴得氷操濯肺肝。參差綠影鏡奩寒。百面東坡上小欄。某壑幾思童子水。此亭今作老臣灘。天扶德業能神退。地祕淸區盡異觀。江海元無廊廟隔。晴波朗日照心肝。附原韻危構臨流夏亦寒。老夫無日不憑欄。旣專谷口雙溪水。奚羨龍門八節灘。靜影沈光眞可樂。晴糚雨抹最堪觀。千姿萬態渾迷眼。要取淸瀾洗我肝。</text>
<title>述懷</title>,<text>五載優遊只樂天。林泉寒月送殘年。經綸志業終無用。洙泗源流喜有傳。道學未弘身欲老。觀書久廢病相纏。何時暑退沈痾去。携酒臨江賞風煙。</text>
<title>鳳棲樓。用佔畢齋韻。奉呈金侯。玉汝○二首。</title>,<text>水遠山長地勢盤。危樓飛起引風寒。最宜朱夏單絺坐。更把晴川白鳥看。政拙催科官酒薄。心勞撫字縣民寬。千竿綠竹金初碎。岸幘孤吟月影團。一世將身最屈盤。明時長作腐儒寒。半生文字還無賴。疊嶺煙霞正好看。幽興每因閒處熟。愁腸偏向碩人寬。叨陪地主開樽酒。不覺庭梧露欲團。</text>
<title>和金大柔 絿 庚兄 二首</title>,<text>思君因憶別。一月復盈旬。寒暄書中語。形儀夢裏憐。去去人情險。看看世路危。爭名眞得術。託勢巧乘時。附己邪爲正。違心是却非。愚人無所欲。彼美莫相疑。</text>
<title>寄呈大柔庚兄南海匪所</title>,<text>秋日凄凄百卉腓。如何俗客不勝悲。飜驚節序三冬晩。每憶逢迎四月時。醉後雄心頻看劍。閒中幽興幾吟詩。前書未答今書至。滿紙深情庶可知。</text>
<title>見大柔庚兄於南海匪所。以詩敍懷。</title>,<text>水月精神氷玉姿。相逢自許兩心知。深情可見論文夜。厚意還看對榻時。綠樹孤鸎頻喚友。靑山杜宇似添悲。莫向離筵多慷慨。男兒散合本無期。</text>
<title>贈鄭仁洪</title>,<text>華表仙禽十載廻。桃花依舊笑含開。主人喜我尋春意。姑向前村覓酒來。</text>
<title>別尹內翰 豐亨 奉使嶺南 三首</title>,<text>六載春秋筆似杠。如今銜命向南邦。開暄舊史應縝密。詢採遺風要駿厖。傳播藝林嘉歎洽。敷陳楓陛德音降。行裝到此關輕重。莫擬尋常擁使幢。楊柳長程十里低。雙雙鼓角響山谿。爭看學士風流末。簾箔家家翠黛齊。聞說齊安女。猶知點馬涼。南州佳麗地。應薦豹皮牀。</text>
