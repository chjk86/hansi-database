<title>冬虹</title>,<text>十年蝸舍仰天文。驚見靑虹倚雪雲。恠氣豈能干燮理。分明寃釰在吳分。</text>
<title>聞笛</title>,<text>擪笛何人傍紫陌。此時膓斷他鄕客。三聲吹落一庭梅。回首關山山月白。</text>
<title>冬夜。有懷。時金去非以廢妑收議。被謫。故傷之而作。</title>,<text>孤城月上夜遲遲。風動踈林宿鳥移。忽憶故人千里外。湘潭何處怨江蘺。</text>
<title>游仙詞</title>,<text>織罷雲窓翠羽袍。星霄拜向玉壇高。三淸露冷仙簫斷。紫洞春風老碧桃。又朝騎白鳳躡蒼龍。飛入蓬瀛訪赤松。讀罷黃庭歸紫府。獨留丹竈翠烟濃。</text>
<title>烏竹杖句。贈尹殿中希一。戊午。昏朝政亂。余亦被削。</title>,<text>手採孤根爲短筇。墨光新潑露華濃。憑君莫近深潭去。白日風雷便化龍。</text>
<title>渡錦江</title>,<text>淸江客路入芳草。小艇初橫渡口風。知道湖南春欲盡。棠梨花落雨聲中。</text>
<title>子夜聞歌</title>,<text>涼月流光夜正中。九秋霜露洗瑤空。一聲何處陽關曲。離鳳驚呼閬苑東。</text>
<title>題毛扇</title>,<text>扇本生風爾障風。如何能事便無同。始知冬夏元分序。退暑排寒各有功。</text>
<title>病中吟</title>,<text>誰家新釀漲春江。一吸何嫌卧百缸。可惜病中梅發盡。蜂聲千萬閙晴窓。</text>
<title>崔評事 四勿 夫人挽</title>,<text>貞靜幽閑闡壼儀。在家人道卽門楣。天高此日堂堂去。只見遺斑在後支。</text>
<title>次笠澤過松峴故人居韻</title>,<text>松村寥落管無人。蘭折嚴霜玉萎塵。不必羊曇醉歸路。西州花樹獨傷春。</text>
<title>旅次書懷。奉呈九畹令公。丁巳秋。余以完平伸寃。被削泮中。</title>,<text>僦屋長安吏部閭。謾將詩槖送居諸。功名不到蓬蒿士。只向簷暉曬腹書。</text>
<title>謝元城主 斗杓 令公惠筆扇</title>,<text>管城曾有絶交書。幸賴明公得復初。華國縱非燕許手。映窓猶可注蟲魚。</text>
<title>雜詠</title>,<text>每想松丘意自悲。春來雨露幾多滋。南鄕無復門閭望。白首靑衫淚獨垂。</text>
<title>詠鍾呈九畹令公</title>,<text>曉隆隆了暮隆隆。呼日生東月又東。爲問年光何處盡。也知都在此聲中。</text>
<title>慈殿返魂時作</title>,<text>寂莫長秋玉座空。凄凉松檜掩玄宮。歸時羽衛煌煌裏。無復桃華詠肅雝。</text>
<title>送林東野承召入京</title>,<text>知君不忍謝明時。拚却烟波終老期。蓑笠滿船風雪裏。一竿初捲釣魚絲。</text>
<title>梅花 重出</title>,<text>誰保幽林歲寒期。貞心皎潔見冰枝。俗塵一點都不染。偏與淸香天亦私。</text>
<title>金時甫挽</title>,<text>山水心期擬百年。使仁無壽豈非天。若敎地下雲可望。陟屺分明眼盡穿。</text>
<title>海棠</title>,<text>臙脂薄暮點丹唇。秀色何如楊太眞。若遣當時能解語。未知亡國定誰身。</text>
<title>奉和元方伯韻</title>,<text>別區風月也無邊。幾得歸來招我篇。微逕入松山欲盡。曳紅殘照數村前。</text>
<title>東野兄弟來訪溪居</title>,<text>二蘇連璧照窮廬。風日淸酣溪雨餘。半餉團圓情未極。可能乘水訪江居。</text>
<title>種山茶</title>,<text>密築平培此數株。往來朝暮驗生枯。東風多力緣援少。斫竹辛勤更倩扶。</text>
<title>石假山</title>,<text>雲骨巉巉勢墮鬟。非羊非乕卽堅頑。無窮海外三山趣。不出幽人一掌間。</text>
<title>子薑小詩。寄呈繩庵。</title>,<text>如何爲致白牙薑。咬得根來一味長。到老愈辛元是性。偏知去穢效奇方。</text>
<title>雪中梅詠</title>,<text>漠漠窮陰慘惔時。一株冰艶映踈籬。夜來虐雪偏工妬。故壓臨溪㝡好枝。</text>
<title>次蒼竹李 應蓍 觀漲韻</title>,<text>大野茫茫地盡頭。白波高蹴碧天浮。從今直泛星槎去。欲上銀河更泝流。</text>
<title>病卧鳳凰山下作</title>,<text>冬日光芒早。竹籬初落陰。炊烟濕不起。昨兩過踈林。</text>
<title>路中作</title>,<text>野驛連山縣。歸程尙杳冥。林端暮色至。野水自晶熒。</text>
<title>林東野晩休堂韻</title>,<text>神山何縹緲。晴後效新奇。濃綠天邊色。文君初畫眉。</text>
<title>江口牧笛</title>,<text>牧童牛背笛。江口夕烟平。一弄黃昏月。風前三兩聲。</text>
<title>寒溪細雨</title>,<text>一片溪頭雨。依微初濕雲。逐風輕細細。波亂不成文。</text>
<title>官樹晴烟</title>,<text>靑葱官道樹。朝雨乍晴時。羃羃烟如織。山禽透去遲。</text>
<title>無絃琴</title>,<text>元亮眞吾友。心期在葛天。琴中已得趣。不必有聲絃。</text>
<title>詠江漢</title>,<text>霜落秋江冷。楓林兩岸空。夕陽帆一幅。無恙立西風。</text>
<title>夜聞搗衣</title>,<text>霜白風凄夜。長安萬戶砧。聲聲明月下。搗破異鄕心。</text>
<title>坐白岳望南山</title>,<text>客中傷歲去。吟白鬂根毛。秋氣日凌厲。南山不敢高。</text>
<title>詠燈</title>,<text>耿耿秋窓畔。幢幢塵壁間。一花初落處。孤夢又鄕山。</text>
<title>憶溪居</title>,<text>吾廬幽可愛。只遣夢相尋。溪路欲窮處。茅亭猶柳陰。又何時賦歸去。魚鳥必歡迎。遙憐竹軒夜。溪月獨虛明。</text>
<title>夜聞笛</title>,<text>何處一聲笛。北風吹送來。秦城十月夜。應落始開梅。</text>
<title>壬申十月十九日。自上招見胡差。余適在司詠懷。</title>,<text>有盡此皮幣。難支無已求。方今勤厚往。殊異遠人柔。</text>
<title>詠梨花</title>,<text>百五東風後。氷粧占晩春。盈盈一墻外。脉脉似窺人。</text>
<title>雲錦亭。呼韻。</title>,<text>公舘霏霏雨。荷塘八月秋。慇懃故人酒。共破客中愁。</text>
<title>偶題</title>,<text>水落淺沙出。苔深人迹稀。誰知機息處。溪𪆽亦忘飛。</text>
<title>詠紅梅</title>,<text>標格元淸絶。奇香近水幽。如何氷雪面。忽復帶騂羞。又寒臘方垂盡。芳心不自持。誰將春酒力。一夜上氷肌。</text>
<title>九日。登壯元峰。</title>,<text>今日登高處。松醪又菊花。秋盤進山果。點漆間丹砂。</text>
<title>乞酒</title>,<text>小甕聞方熟。誰言未揷蒭。人間除一醉。餘外揔閒愁。</text>
<title>海棠</title>,<text>絲蘂開無數。幽光照藥欄。欲知奇絶處。宜向雨中看。</text>
<title>題南溪異石</title>,<text>屭奰堅頑質。頹然卧水邊。有人如取鍊。猶可補靑天。</text>
<title>與子俊休仗義。留別家僚。</title>,<text>倚劒登長路。雄心靜塞垣。誰知欲別處。情極自無言。</text>
<title>遯海道上吟</title>,<text>小醉塩盆酒。歸來海上山。吾其披髮矣。慟哭此人間。</text>
<title>聞林東野陞秩。喜而寄贈。</title>,<text>扈聖功爲大。孤城效死多。神龍淵返日。入穴是從蛇。</text>
<title>次市丈訪羅正甫郊居</title>,<text>夕鳥下寒沙。淡烟籠翠渚。殷勤主人意。相待柴門暮。</text>
<title>晴後見月</title>,<text>雨霽雲更盡。碧天孤月流。虛弓初滿夜。仙桂已籠秋。冷影穿簷隙。淸輝繞屋頭。應添北堂念。其奈故鄕愁。</text>
<title>歸信寺。次金去非贈逸上人韻。</title>,<text>去去江南客。偶逢行脚僧。輕烟餙阡陌。秋色露丘陵。今日忽分袂。何時更剪燈。故人詩句在。十倍見情增。</text>
<title>羅判官叔氏改葬挽</title>,<text>叔也美且仁。羅門果有人。行間初拔呂。州邑再留恂。寂莫南柯夢。悲凉錦里春。還將同穴樂。更占漆燈新。</text>
<title>寄呈長興太守韓同年勗哉令公</title>,<text>共喫靑綾餠。于今二紀前。義同親昆季。情忘年後先。白頭顔巷樂。紫綬宓琴絃。此日相思地。春風尙宛然。</text>
<title>侍從崇恩殿祀事</title>,<text>吾王修祀典。周德在追尊。天樂鏗鏘奏。星官左右奔。彩雲籠帳殿。紅旭照㫌門。欲獻甘泉賦。徒慙扈蹕恩。</text>
<title>次繩庵寄韻</title>,<text>痛矣平生耻。紛然郊壘多。此身曾許國。今日敢言家。靡盬方王事。難諗將母歌。論兵兼問俗。一夜鬢皆華。元韻附悄悄黃昏近。羇愁亂復多。時危再持節。親老倍思家。欲發秦庭哭。休吟楚客歌。獨依南斗望。何處是京華。</text>
<title>聞虜賊犯京。主上移御南漢。因述懷。丙子十二月初九日。虜賊犯京。大駕入南漢。世子遷江都。十九日命黃一皓。傳敎諸道。召義兵焉。</title>,<text>如鬼此胡行。忽然塵滿京。廟謨堪痛哭。王業只孤城。有雪心常恐。多風骨欲驚。奈何不助順。天老却無情。</text>
<title>寄呈繩庵</title>,<text>十八年來病。于今益自憐。忽聞㫌節到。倍憶玉衡懸。客舍春生樹。湖城雨暗天。幾多公事了。能復寄情篇。</text>
<title>遣憤 聞胡差稱勅</title>,<text>索居凡數日。朱夏忽然秋。自歎江湖散。虛爲廟堂憂。傷心秦帝計。痛哭反吳謀。筆硯班生業。何時定遠侯。</text>
<title>次仲氏石壕處士題郊居韻</title>,<text>有事西疇日。興來春月明。長歌隘宇宙。村酒賤烏程。豈是假高步。平生無宦情。每以詩鳴處。元非緣不平。</text>
<title>元日 癸酉</title>,<text>斗杓東指日。佳節屬辰良。臨砌梅呈白。緣溪柳欲黃。自憐千里客。又占一年光。悄悄無親戚。何心獨進觴。</text>
<title>寄崔吏判遲川 鳴吉 令公</title>,<text>歸來坐靜室。誰與說幽襟。靑眼無親友。白頭有苦吟。溪聲入夜近。山色得秋深。箇裏情何限。還傷金玉音。</text>
<title>甲戌正月初五日</title>,<text>暖候驅殘臘。春聲在水禽。光風薰柳眼。遲日媚花心。架石茅亭小。穿溪苔逕深。中霄一尊酒。時見月相尋。</text>
<title>烟 甲辰春。睡隱先生賦烟。令余次之。</title>,<text>桑柘晩生陰。依微烟景沉。溪西秋雨店。原上夕陽砧。歸寺僧迷逕。尋巢鳥失林。望中還似織。山帶碧傷心。</text>
<title>次羅玉果季彬兄樓上韻</title>,<text>暇日消憂處。輕雲細細浮。晩山濃欲滴。秋水色還幽。窓納松聲冷。簾篩月影流。吾知湖海氣。百尺有玆樓。</text>
<title>次市西贈林東野韻</title>,<text>去魯遅遅日。秦關八月秋。琅玕元鳳食。粱稻豈鴻謀。蕪沒將松菊。歸來某水丘。聖君夢應想。尺一又滄洲。又忽憶蓴鱸興。西風歸櫓柔。無人問野渡。盡日見橫舟。一寸心猶赤。三更夢獨秋。長安何處是。明月有高樓。</text>
<title>寄高晴沙 用厚 令公</title>,<text>一心伏淸白。天地鬼神知。聖主恩誠大。孤臣跡甚危。風霆無竟日。雨露必多時。何得江潭上。長吟屈子詞。</text>
<title>寄鄭牧使 孝誠 令公</title>,<text>一爲鈴下謁。情卽十年前。魁傑神龍變。淸明水鏡懸。桐鄕偏惠愛。梅閣許周旋。南北忽焉阻。誰傳魚鴈篇。</text>
<title>次題碧流亭韻</title>,<text>俯野㙜猶古。前山樵欲歸。潭澄憐𪆽立。藻密見魚依。此境本奇絶。令人忘是非。松間一尊酒。村日照秋衣。</text>
<title>聞奴賊來冦順安作</title>,<text>驚聞昨夜檄。賊勢若風騰。溪壑心難塞。金繒幣欲增。履膓寧後殿。涉血擬先登。雄釰時時拔。中宵氣拂膺。</text>
<title>洪 逷 妻輓</title>,<text>于歸凡幾年。桃李一堂邊。好合偕琴瑟。蘋蘩助豆籩。巾箱猶舊日。松栢忽新阡。可惜靑春盡。悲笳咽曉天。</text>
<title>聞靑原量移南漢。喜而有作。</title>,<text>凡國興亡日。由於用捨賢。湘潭無楚纍。舟楫有商川。契本風雲會。生仍天地仁。懸知前席夜。勳業又凌烟。</text>
<title>病吟</title>,<text>穹昊周回日。貞元互宅間。據梧悲白首。騎竹憶紅顔。侵雪萱生砌。衝寒梅放山。病因衰更苦。誰說此爲閒。</text>
<title>聞和成遂憤而作 丁丑</title>,<text>慟哭復慟哭。國無可奈何。江都還失險。南漢繼求和。咄彼朝廷士。徒然食肉多。班師南下路。雙淚血滂沱。</text>
<title>用磐桓市西贈苔湖韻。重贈苔湖。</title>,<text>我居何在錦江濱。門掩光陰三十春。小逕苔深誰訪者。蹇驢肩聳有詩人。陰風病竹節操苦。積雪殘梅顔色眞。三月相隨情欵曲。臨岐不忍更霑巾。</text>
<title>奉別朴城主 茂業 棄官歸京</title>,<text>屈宰南州出入星。割鷄游刃發新硎。撫摩鰥寡仍歌舞。齦齕強宗亦使令。松竹菊荒冠卽掛。鶴琴書去頌宜銘。離亭到處膓堪斷。如釰秋山望裏靑。</text>
<title>述懷 聞對馬島人賫本國書來。大抵欲探我國與虜賊情形云。</title>,<text>累月呻吟委在床。幾多塵土滿詩囊。窮愁那向酒邊盡。白髮偏從病裏長。殺氣前年吹朔北。鴞音今日又扶桑。若言係頸何人是。更爲淸時哭聖王。</text>
<title>次醒窩兄新屋之什</title>,<text>茅屋蕭然竹作椽。坐看田水滿春阡。東屯已醉初開釀。盤谷寧論可食鮮。脾腉當山明落照。閭閻撲地積炊烟。高㙜盡日狂歡賞。有此誰言樂此賢。</text>
<title>次韻呈醒兄</title>,<text>平生豪氣說陳登。亹亹高談接已仍。山郭雨晴宜逈眺。野㙜雲捲覺虛憑。詠而歸也皆春服。不亦樂乎嗟遠朋。若遣吟哦收好景。墨池當涸筆當僧。</text>
<title>奉別閔城主 振衣 令公罷官歸京</title>,<text>一心淸白畏人知。可笑投香吳隱之。日落長楸驥自病。天寒枳棘鳳常飢。武城未了絃歌化。蜀郡還聞琴鶴隨。誰料攻駒誠末事。但敎黎庶恨明時。</text>
<title>慈殿挽詞</title>,<text>思齊周母嗣徽音。窈窕宮中詠瑟琴。湘岸竹林廵狩淚。湖城風雨望思心。綱常自有天扶植。下土重看月照臨。隆養十年仍厭世。帝鄕何處白雲深。</text>
<title>飛灰應律</title>,<text>鱗序年光次第催。旅看應律有飛灰。安排一氣齊堯莢。漏洩天心先臘梅。槐木幾令時火改。昆明那問劫池開。每於十二陰陽管。惟報炎凉互往來。</text>
<title>在司中作</title>,<text>曾識名區在嶺東。欲將飛步歷探躬。欝陵孤島蒼茫外。鏡浦名㙜縹緲中。風擊水紋天際碧。雲籠日氣海邊紅。此間佳景憑誰聽。賴有殘軍坐夜終。</text>
<title>憶沙溪金先生</title>,<text>孔門曾與互鄕童。小子何知卽困蒙。得馭已承三省力。讀書奚用十年功。淸懷常霽胸中月。和氣能春座上風。千里魚遊今不得。黯然於此泣無窮。</text>
<title>次柳參奉 坪 贈韻</title>,<text>蕭條白玉靑林外。短短踈籬窄窄門。幾度怡顔眄庭柯。徒然炙背俯簷暄。遣懷剩覺詩猶好。養拙深知道便存。獨枕曲肱心得處。浮雲富貴合休論。</text>
<title>次尹長洲暉 景春 寄韻</title>,<text>三畒蓬蒿天下寬。奮髯談笑倒情瀾。下車戴笠曾相許。轉海迴山豈作難。馴鶴立階雲片凈。飛泉過屋雨聲寒。十分心賞冷然處。一炷薰爐且試看。</text>
<title>招簋兒摘白髮</title>,<text>胡塵天地獨傷悲。用决當時恨耄時。春不能消頭上雪。衣何得織鬢邊絲。亂離倍覺衰遅矣。道路誰憐負戴之。若欲掃除休擲鑷。倚窓呼取所嬌兒。</text>
<title>次繩庵方伯題咸悅淸坐堂韻</title>,<text>星斗森森揷屋椽。遠天低野一望前。江聲入戶常舂枕。海氣侵琴易慢絃。自笑平生計鳩拙。仍憐浮世事蚕纏。憑欄更眺蒼茫外。獨鳥東南去烱然。</text>
<title>寄蒼竹</title>,<text>童兒丱角早相知。四十年中事可悲。有命靑雲君得路。無心白髮我成絲。藤花引蔓覆新樹。荷葉浮錢縈古池。車馬不嫌幽徑少。肯過茅屋更何時。</text>
<title>與靑原出遊伏巖。歸途。詠舍兄別業。呈靑原。</title>,<text>江村入眼忽如畫。信馬歸途指點行。遠樹襯天因野曠。殘虹照雨覺川明。可憐故國書千里。何處秋空鴈數聲。他日殷勤溪上話。黃花白酒故人情。</text>
