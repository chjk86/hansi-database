<title>挹香亭</title>,<text>燕子樓前多白沙。挹香亭北更無家。新晴小嶼靑靑出。淸水高荷澹澹花。蓮葉尋常文字飮。盤松咫尺市朝賖。正知身淨無朱夏。盆水龍皮恐已奢。</text>
<title>送田揆伯桂元涉歸關西</title>,<text>門外連嘶馬。墻頭目送行。孰知居者恨。催去若無情。</text>
<title>梅</title>,<text>滿戶影交脩竹枝。夜分南閣月生時。此身定與香全化。嗅逼梅花寂不知。其二煖閣重屛勤護惜。寸根培植占天寒。靑枝蓓蕾無南北。春著藏梅摠一團。</text>
<title>義朗宗人挽詞 代作</title>,<text>遺事傳看思愴然。宗門孝義著身前。孝家舊蹟觀羅世。恭靖諸君尙德泉。家塾代承文獻舊。鄕邦吾有父兄賢。傷心風樹終年感。不復槐黃渡錦川。</text>
<title>曹節度汝賢挽詞</title>,<text>不及曹公英妙日。知君本有醇儒姿。未肯出爲金門客。寧堪詰屈隨健兒。其二雪翁晦谷傳素風。况君後來才犖卓。舊家無人繼賢祖。盛時惟聞邊將樂。其三時平不許老儒冠。力能扼虎知何補。我言曹侯君勿恨。致身報主無文武。其四士生旣有四方志。韎韋從王亦足豪。自是書生重恩分。文公大學兼看韜。其五特傷病罷未衰年。海防絶徼留威聞。安州解符靷向都。隔年豈知庭闈近。其六我慰尊公實無語。飮泣何以題挽詩。共知身沒抱志行。惻惻留含士類悲。</text>
<title>崔聖良權君經北谷小酌。是時主人生子三日。</title>,<text>凍菹新餠酒頻催。隣叔天明坐莫廻。爲爾洗男多好客。權郞崔子一時來。其二多感共憐殘歲催。忍寒那惜月中廻。肴尊夜坐同諸子。不是山亭前度來。</text>
<title>江上</title>,<text>水急灘流凍不得。疾風兩夜吹江干。曉看片片輕冰白。一點無風天更寒。</text>
<title>曹疇卿使日本。送牋索贈。</title>,<text>幽薊咨文昨日去。使行島國復應難。連冬海樹看花發。何似輕裘北地寒。其二日出徐祠東復東。三韓南去海無竆。輕帆計到春應遍。躑躅花開瘴霧中。其三右丞太白詩曾說。日本校書天下聞。君去海中聊借問。姓晁人在儻能文。其四詩書聞說稱文獻。學道參禪也有人。海客天晴刺船去。瀛洲近處或知津。其五海中夜夜金銀氣。歸楫風輕似去年。只許輕明卵色紙。吾詩一字一千牋。</text>
<title>步至洗劒亭。巖寺僧人致晩飯。</title>,<text>西路丹楓間翠林。倦休神塔冷森森。小城轉入溪光滿。孤閣初憑石氣陰。飯罷送僧還洞口。詩成看月已天心。山行入夜逢人境。宿處倉房送紙砧。</text>
<title>候三休</title>,<text>三休不到十年來。問訊貞翁値歲開。郊墅共迎新物候。林泉不改舊徘徊。帿場下里隨秧節。川獵元塘憶飯回。今夜東齋風雪裏。季兄惆悵未同盃。</text>
<title>正月九日。趙甥宅夜飮。次何大復集韻。是日立春。</title>,<text>隣巷迎新聞會客。初弦生月映東潭。不辭冰雪追君賞。共有盃觴待我含。門柳漸柔從臘後。嶺梅應發遍枝南。看看歲物添牢落。滿眼兒姪已勝簪。</text>
<title>正月望日。出轡橋雪甚。共至梧柳軒。夜深還。</title>,<text>向昏墜雪 缺 森森。步出西橋亦暫臨。明月不來還皎夜。良辰相就且歡心。樓臺帶郭全疑曉。竹柏低枝靜不陰。夜久飄灑猶巾袂。飮回池閣踏深深。其二橋邊人影已森森。月吐雲頭乍欲臨。忽看昏霏沈璧眼。不因飛雪亂愁心。一年始向今宵滿。良夜應無到曉陰。酒醒夢回還獨立。水晶簾閣冷深深。</text>
<title>三月二十七日。舟自三浦向杏洲。</title>,<text>波影漾船屋。船行信擊篙。草沙縈島嶼。花木繞亭臯。轉覺江湖濶。渾無峯嶺高。三洲到孔石。眞泛鏡中舠。其二乘流到杏村。湖夕水昏昏。巖下船欹側。波中樹吐呑。江山佳處是。碑堞戰名存。夜宿尙書閣。龍汀看海門。其三三月杏洲曲。江寒未落花。鱠船苕霅客。茅屋浙人家。半席風兼浪。中流岸夾沙。鷺梁回櫂處。浦日未西斜。其四仙峯將栗嶼。浦口暮分風。船急連沙轉。村來雜樹紅。院宮懷節士。亭榭憶文翁。上水從帆疾。留連在此中。</text>
<title>又絶句</title>,<text>幸州薪浦望無邊。奇勝名都盡一船。天末海雲浮鵠嶺。道峯三角兩爭先。其二片席凌風欲到天。上江千百失前船。船行盡日隨人至。不改三峯翠揷煙。其三樹樹花開映浦村。村邊高下出柴門。輕風羨我揚帆過。九客欹巾一酒樽。其四幸口抽帆正早潮。上江西浦莫言遙。鹽磯返泊渾如夢。共憶龍汀秉燭宵。</text>
<title>三月晦日。會三松園。崔聖濟昆季聖可同賦。</title>,<text>到覺花園遠。隣沽復過橋。風光憐晦日。登矚滿靑霄。邂逅同春餞。留連更夕招。坐間殊悵望。湖屋主人遙。其二節晦花猶在。園寒葉未靑。捨船從出浦。沽酒復臨亭。暇日仍春賞。新詩愛晩聽。竹堂留飯罷。歸去欲微醒。</text>
<title>明日又會聖良宅</title>,<text>園林初夏日。春物媚餘光。樹吐霏霏葉。花明短短墻。雲陰浮近郭。山翠繞高堂。昨夕應昏醉。來聞夜雨長。其二徒步時相見。應無行路難。昨花攀正好。今雨踏初乾。細酌留人坐。凄風連夏寒。頻來詠春服。乘興滿雩壇。</text>
<title>四月九日。步出淨土。轉過蕩春臺入北漢。</title>,<text>晨興欲何去。杖策復輕衣。淨土看田遠。山城還翠微。嶺雲穿冉冉。沙日坐暉暉。隨意川邊歇。禪宮宿不歸。</text>
<title>北漢</title>,<text>李公城外眼初寬。暇日登臨盡客歡。兵粟倉高來雀鼠。番僧寺弊厭衣冠。瀑喧橋閣溪風急。雨映禪堦花木寒。正待此中竆水石。天晴更去閔菴看。</text>
<title>入北漢宿扶旺寺。明日歸。</title>,<text>近看華嶽復城東。面面靑峯削不同。天外捫蘿愁絶壁。山腰憑堞已高風。雲臺悵望身難到。香閣經行意蹔空。一宿便歸休敗興。共霑飛雨出花中。</text>
<title>雨後自北漢沿溪看瀑。將出洗劒亭。見溪上又有一源高澗細瀑。其上有許氏茅亭。扁曰看鼎寮。不可以無詠。</title>,<text>數里沿溪苦不深。興來行跡任晴陰。山城一夜風和雨。卧想春臺長瀑音。其二春臺水石自年年。始見溪山有別天。探到東源高瀑處。山丹花發許亭前。其三許家燒竈問何年。便卽春臺作洞天。不爲沿流分道去。何緣看到此亭前。</text>
<title>洗劒亭</title>,<text>紙署沿流好。軍門更粉墻。此亭多水石。初夏太淸凉。將豈休兵意。吾憐浣墨香。種花還待發。騎吹出城長。</text>
<title>白雲洞</title>,<text>山城連曉雨。看瀑下春臺。彰義門初入。雲溪洞忽開。木蓮攀蹔立。苔壁傍仍回。到處盡佳境。慚無陶謝才。</text>
<title>聖濟宅紅白牡丹初開</title>,<text>比紅媲白一番新。春後留芳也動人。摠出高叢交密葉。恰如玉齒間朱脣。輕霞暈曉初酣酒。冷月通宵不著塵。忠孝相君經品別。並生庭砌未寒貧。</text>
<title>洗心亭次損仲韻</title>,<text>洗心亭下日初斜。羃羃輕煙浦望賖。繚繞檣竿鹽市舶。參差沙柳島人家。淸狂爾欲樽傾海。懶漫吾慚筆退花。醉近水窓波動月。晩凉吟矚轉無涯。</text>
<title>洗心亭逸兩鶴。其一墜崖而死。</title>,<text>瘞鶴亭前石字靑。悔敎籠翮鎩頻經。雲霄萬里空盤勢。亂木懸崖墜撲螢。</text>
<title>遊栗島</title>,<text>未卜桃源去。偏憐栗島家。市聲喧蹔隔。江面繞頻斜。樵牧通分嶼。耕犂限漲沙。中洲吾願入。千頃種荷花。</text>
<title>七月五日。舟自洗心亭。沿洄觀漁。</title>,<text>幾月問鯔艇。今晨借漕舟。紛紛終一筯。戢戢過千頭。細小從逋越。流連厭拍浮。晩來亭上望。雲物已新秋。</text>
<title>兪郞汝醇宅賦</title>,<text>婚好還今日。隣遊感往時。總看諸子大。誰謂十年遲。霜實芙蓉木。風香枳樹籬。不堪寒閣夜。吟繞舊攀枝。</text>
<title>孝章世子嬪喪日</title>,<text>諱辰來日罷傳香。若在申年擧國傷。建極堂中連夜哭。仲冬寒月靜橫廊。</text>
<title>聞貞翁將烹河豚。喜甚送詩求和。</title>,<text>箇箇彭亨腹。豚魚尙待肴。添油香勝毒。連火沸如虓。鱗屬難爲味。指間動識爻。貞翁聞更設。留許盌皮包。</text>
<title>三月小晦會洗心亭。次香山韻。</title>,<text>漸漸詩催令。紛紛眉聚愁。河豚聞佐酒。浦市但椎牛。芳樹初迎夏。凄風忽似秋。江臯春晼晩。晴望更悠悠。是日聞烹河豚而只有牛肉。余又不食牛肉故云。其二席上頻醒醉。樽中失愛憎。廵杯吾亦把。滿酌子難能。倉客非關雨。江樓限掛燈。共憐徐季海。醉墨作龍騰。其三雨後虛期客。江邊晩叩扃。草香新入戶。沙色㢠分庭。短句翻呼燭。連觴未倒缾。不須催去意。詩罷詠堪聽。</text>
<title>五月十三夜。小舟賞月。</title>,<text>水下西江近。船猶栗島遲。月來回櫂處。波動退潮時。鱠手初行雪。舷歌靜裊絲。微吟吾欲醉。諸客正題詩。其二中流從汎汎。船動亦沙頭。片月同乘興。靑天一散愁。海檣森似束。島樹杳如浮。客有能高詠。窅然牛渚秋。</text>
<title>七月二十七日。自洗心亭泛舟。至蠶頭依翠軒。靈通舊令各賦。</title>,<text>雨昏三洲風打頭。未害放溜蠶嶺遊。欹側連舫徐過舟。汎濫千酌不知秋。飄飄沙際隨輕鷗。夾岸晴山供醉眸。其二鹽市西江沿泝遍。到昏漁打自天明。傍船沙嶼晴還黑。過眼樓臺縱復橫。邂逅良遊非旣望。流傳勝蹟與爭聲。他年七月壬申好。不用蠶頭舊法程。</text>
<title>池上</title>,<text>晩飯乘凉步屧長。陰陰高柳倒回塘。風瀾竟水疑沙岸。水暗風驚蓮動香。</text>
<title>送桂仁伯歸宣川</title>,<text>握手十年後。來爲半月留。不堪還語別。直置已驚秋。病樹催黃葉。寒燈應白頭。明朝隔關塞。衰疾念悠悠。</text>
<title>筆花</title>,<text>草花抽紫穎。心憐欲過筆。到作佛前獻。山門空手出。</text>
<title>樂天病歸見寄答之</title>,<text>半月隣居相見稀。愧深寒室病添歸。南園雜樹君家處。殘雪風吹滿眼飛。</text>
<title>徐兄勖之寄詩次韻。座中皆賦。</title>,<text>客滿西池宅。燈前松峴詩。竟知求鄭作。難得甚瓊枝。迥夜冰傳坼。高杉月倒垂。今宵南陌上。徐令意遲遲。其二懶向竆廬慰陸沈。不曾南陌限西林。病兼離索流年惜。門掩寒塘雨雪深。徐令近知增筆意。鄭郞還憶共文心。閒時訪疾應聯騎。莫謾來詩強索吟。</text>
<title>又次韻七言古體</title>,<text>我本思拙非廢詩。得失寸心終知之。辛苦一篇動經日。掇拾愈工愈未奇。君豈不悉言若此。何嘗衮衮來胷次。但覺來詩氣逼人。語追韓杜今不易。強理荒拙欲追韻。筆硏手澁心如醉。憶下西江共君舟。春江滿目花稀稠。飮酒賦詩今莫得。朱顔宿昔嗟鬢薄。况兼存沒傷遺草。屢泫崔詩那忍讀。可憐塗墨尙牋濕。飮後吾宗轉豪快。七字缺。 此心黯黯君能解。舊遊欲說轉傷神。不關作詩難破戒。</text>
<title>東宮春帖子擬作</title>,<text>紫宸春日退朝初。春遶銅龍講日舒。無逸七箴先稼穡。屛風十疊敞圖書。重輪吐桂生東闕。瑞葉開蓂遍玉除。舊歲胄筵猶半月。豈惟民巷愛三餘。又寶帖宜春堂閤深。暖風吹雪散竆陰。迎新芽甲皆生意。不許宮盤剪菜心。</text>
<title>十六日拈東人韻</title>,<text>雪色平康紙。新詩寫到曛。硯寒冰繞閣。城暝樹歸雲。來歲眷初動。前宵月十分。從玆到除夕。殘臘日成羣。</text>
<title>示性大</title>,<text>卧疾到竆臘。暄和試出門。暗催冰柳動。已覺眼暉繁。盡日蜂流響。凌風鵲遞飜。君來况慰我。詩句間淸言。</text>
<title>仁元王后挽詞擬作</title>,<text>聖母從寧考。玄堂啓左阡。愴遙迎渭日。淚到抱弓年。內苑交風樹。廻塘黯逝川。莫敎重獻慽。挽曲詠珠韉。其二率土涵生育。重闈四十春。自非親盛世。誰得測深仁。感激多先故。摧號共士紳。今人厥父祖。皆我肅宗人。其三荏苒時流易。深宮暑月凉。菆帷方太母。諱日復先王。天上花從好。人間事轉傷。舊臣留濺淚。端午內香囊。</text>
<title>樂天夜至。言將移寓城內。</title>,<text>坐久西堂月轉淸。井槐疎冷鵲頻驚。花開廢圃凌霜見。砧急行廊向曉鳴。我已中年難送客。君能三宿去忘情。南園高樹生離色。他夜相思限鳳城。</text>
<title>潤甫來訪</title>,<text>潤甫才終美。平生懶讀書。經年思汝面。今日到吾廬。契濶欣同席。盤飧愧乏魚。別來詩更進。爲我賦幽居。</text>
<title>在社村夜坐共誦漢魏詩。愚福請作詩。拈白沙集韻爲之倡示。</title>,<text>日日晨興坐竟曛。社堂書室樹侵雲。是間閉戶無人事。寓讀經旬老杜文。其二評點硏朱坐失曛。夜來淸誦裊寒雲。七言曠絶燕歌作。夫信思王勝魏文。其三山寒人跡斷朝曛。晝靜空齋松半雲。偏喜此中聞啄木。屢回淸坐罷看文。其四疊嶺橫天樹欲曛。葬來塘老便仍雲。汝家近代推名祖。參議嚴恭愈少文。其五努力經書愛早曛。少年磊落要凌雲。留情豔異空惆悵。未許君看閒雜文。其六人代悲凉一曉曛。社村依舊樹參雲。深更撥火談喂芋。異日兒郞少更文。</text>
<title>又賦一絶句。並前詩入鄕書。</title>,<text>歲暮尋思切曉曛。社山南望北山雲。兄歸近日知安穩。欹枕阿昌聽誦文。</text>
<title>次東坡叉字韻。示愚郞令賦。</title>,<text>拍拍凍啼飜樹鴉。聽知街陌溢柴車。酒情眩目橫談屑。詩意撩人競筆花。興盡淸溪無客棹。卧深竆巷定誰家。上方樓閣終先曉。指直高禪想屢叉。</text>
<title>鄭河陽挽詞 代人作</title>,<text>懷縣罷來常掩關。爭傳粉墨滿區寰。是間丘壑容娛老。轉愧支公欲買山。其二老而嗜學眞堪愛。八十長洲猶矜書。縱道河南麾啜茗。也從謙叟畫南都。其三謝公未害輕安道。阮氏頻過不爲音。片幅江山添緬邈。要從揮灑見冲襟。其四丘壑三淸多昔遊。七字缺。 風簷展曝驚遺蹟。深樹溪堂翠欲流。</text>
<title>警學</title>,<text>余性散。雖小兒輩。不入律不輒擧楚撻。其弊不但課誦之愆期也。楚撻不行。不害養恥。乃廉恥日亡。紀律日失。誚責始興矣。長幼屢詰。治不簡肅。甚悔始之太迂緩也。然後知子産之爲鄭武侯之治蜀有以矣。夫不猛何以寬。不嚴何以慈。予知之晩矣。自今有不率者。吾不與汝辨。一撻一血。以此從事而已。因示此。警學終收榎楚功。向來姑息誤羣蒙。儘知四十年刑措。曾藉周公撻魯公。</text>
<title>樂天將還鄕。同敬夫來宿。時新移月巖。</title>,<text>屢日西巖住。陰寒未上樓。凄凄風過鴈。摵摵葉辭秋。階雨時聞落。空雲淡不流。趙生湖外客。詩句動離愁。</text>
<title>戲寄西京尹</title>,<text>不羨君爲京尹。羨君帳下能歌。西江日日船舫。聽唱長堤綠波。</text>
<title>送徐伯五作宰宜寧</title>,<text>若爲爲吏稱殊恩。但愛民時是愛君。菜色懸鶉皆子母。春寒南路夾魚軒。</text>
<title>白馬江</title>,<text>窓中列峀淡遙天。行鴈飛飛斷岸前。江畔至今花似女。可憐慈主舊山川。</text>
<title>揆伯明日將行。諸人會宿月巖。</title>,<text>相顧俱爲衰病身。諸生談笑各靑春。寒更坐繞將行客。燈火渾如守歲人。其二留君惟此夕。訪我還幾時。秪應衰態甚。重疊說前期。其三傷禽有急響。殘菊猶寒香。他夜看明月。江樓憶此堂。其四我欲送君去。直至東江上。亦復君如此。共我還月朗。</text>
<title>又贈</title>,<text>少日情深老大傷。故人千里永相望。知君夜夜東江上。風雨谿堂憶對牀。谿堂指盤谷舊堂。人逾老大。夢寐常在少小遊處故云。</text>
<title>追寄田翁</title>,<text>宣城今去更天涯。欲說前期鬢已華。行處淚揮沙峴樹。送時人滿月巖家。沙峴母岳也。其二西城回首再長亭。宿客昌陵夢屢驚。卧對鞵燈面土壁。正思寒月滿巖扃。店舍多以破鞵爲燈故云。</text>
<title>西土</title>,<text>西土聖人吾未見。周妻何肉且隨緣。不敎善惡留方寸。著處提撕便是禪。</text>
<title>有感</title>,<text>天下之至驩。歐陽見師魯。展卷便疾讀。知人用心處。</text>
<title>江行 舟上四郡</title>,<text>江行浦潊永。西風吹浪花。後舟方曳灘。前帆如轉沙。其二斗尾浦欲盡。牛川稍出沙。遠遠明人眼。靈城江上家。其三暝至囿和宅。梨花落如雪。堂深帶江色。練練沙上月。其四靈城在世日。吾未到牛川。今來再易世。大屋嗟脩椽。其五久已病溫嶠。無事㬥神奸。牛渚衆水怪。莫畏燃犀看。夜泛北江口。水深石黑。景色窅然。知幽怪之所窟宅。其六葛山過欲盡。望望臨江樓。欲問楊根宰。風帆不自由。其七湖村收宿雨。波色澹淸晨。岸岸篷低濕。沙行不見人。其八掛席上梨湖。驪江轉可憐。波頭動萬日。蕩槳淸樓前。其九天遠懶翁塔。環洲如畫圖。一生未可忘。神勒寺前湖。其十掛席西風正。江天破浪過。興元倉下濶。蟾水也橫波。</text>
<title>愚地所 愚地或作牛地</title>,<text>川路忠驪永。帆風盡日西。巖花爛作錦。沙水淸無泥。迅瀨驚難定。回灣望屢迷。潭名說愚地。輟櫂聽鶯啼。是日初聞鶯</text>
<title>彈琴臺用三淵集韻</title>,<text>金灘溯達川。琴臺水一曲。直視一斷山。岑蔚中徑複。昔玆覆我衆。吼湍猶擊礫。判尹實北將。威聲在草木。狡奴逞丸劒。二字缺 空踐跡。重嶺一失據。八路眞縱敵。冦來實傾國。衆寡矧鬪力。捨死乃吾分。王家恫敗績。荒祠悼國殤。層巓俯沈碧。琴臺莫食魚。毅魂應在腹。達川莫飮水。戰骨下撑積。幸州泊閒山。後來終摧廓。先嘗蹶我公。撫事重惻惻。其二于勒古仙人。云此颺琴曲。臺在豈虛名。岡陵鬱重複。申公死事處。荒祠非聚礫。屢舞乃村巫。悲吟自灌木。歎息舊戰地。沙中疑血跡。伊昔城底虜。初非行長敵。二字缺 領市徒。冦深悉生力。十字缺。 一敗方自玆。全軍赴深碧。棄胔遍七道。人盡烏鳶腹。至今欲痛哭。知公 三字缺。煩寃幾水鬼。江天少淸廓。成敗敢論人。永爲生靈惻。</text>
<title>上惶恐灘</title>,<text>險處商量得自持。下灘休說上灘遲。便風倒有懸帆日。惡石爭禁放溜時。</text>
<title>雨甚不得行舟</title>,<text>晨朝發鍾堂。十里宿西倉。上水三日風逆波。惶恐灘前誠恐惶。過灘雨多未行舟。水凉侵人擁弊裘。好處留人從十日。此中山急無佳石。只爲平生喜看雨。卧聽江鳴吟竟夕。</text>
<title>雨止</title>,<text>昨過惶灘雨終日。暝投槲亭愁未眠。孰謂行舟有今日。沙暖天晴寒碧前。</text>
<title>寒碧樓</title>,<text>扁題寒碧稱淸閒。未許驪江比此間。應與名樓添遠色。錦屛天外更無山。</text>
<title>至龜潭。主守以詩逆寄。次韻。</title>,<text>丹丘潭洞定如何。仙分今知太守多。離立千崖來贔奰。奔流一曲噴嵯峨。重重戴石堆淸漢。面面擎蓮漾綠波。欲向何峯求玉筍。靈區莫遣俗人過。</text>
<title>上島潭</title>,<text>上津風漾漾。壁色蕩雲濤。纜外仙峯逼。船中笑語高。徑思竆謝屐。堪遣醉宮袍。海外還玆勝。分留屬我曹。</text>
<title>發丹陽。主守送至龜潭。拈杜詩韻共賦。</title>,<text>石聚向丹峽。丹山千萬峯。沙光分壁勢。潭色動雲容。去意凝歌席。來期證洞龍。他年江上宅。漱濯寄心胷。</text>
<title>題瓷缸還囿和</title>,<text>白缸還本主。丹陽今始歸。不敢停舟語。東風下斗微。</text>
<title>見敬夫作人果內足何用自解。用其韻兼送懿甫。</title>,<text>水生潭島淨深春。十去丹山見見眞。若道名區心賞足。豈應重疊贈行人。</text>
<title>發楮江 同懿甫，敬夫。再上四郡。</title>,<text>帆展西風整復斜。楮江麻渡共舷沙。連村映綠初荑柳。遠岸蒸紅不辨花。其二三江舟楫鏡中行。擬把金陵比漢城。滿眼雲山千萬疊。葱葱佳氣湊神京。</text>
<title>斗尾北岸有人家。名一色村。</title>,<text>唐島舟回日未斜。纜牽淸渚漾金沙。兩株一色村邊否。勝似漫山斗尾花。</text>
<title>發紫浦</title>,<text>江上曉來雨。江船發棹遲。早風生麥色。晴日泛花枝。舟語聲相識。鄰帆影屢移。莫辭牽助纜。俱及上灘時。</text>
<title>舟行至丹陽。主守同賦。</title>,<text>喜近丹陽郭。東軒先報知。乍看經歲面。旋聽別來詩。娓娓圖書內。暉暉淸景遲。名區猶再度。潭島未須奇。</text>
<title>江行書事。次唐人絶句韻。</title>,<text>峽夫山耕足。懸居虎穴鄰。灘船競把纜。知過載鹽人。其二晨發上楡灘。船中換小冠。暮春花兩岸。猶覺峽江寒。其三黃江已雨色。不敢意催行。點雨千金直。田翁願麥情。其四厓行防失脚。何似曳江濱。憶到西倉口。灘聲已恐人。其五黯黯欲成雨。斜風兼倒吹。水上點初見。人顔霑未知。其六丹山此更近。黃遷改川程。槐谷還農艇。明朝可隱城。其七店主防人坐。室中云置機。豈知村陋屋。留客有光輝。其八田田菜心葉。蔌蔌土頭霜。峽曉行添褐。餘寒甚洛鄕。其九漾舟入龜潭。舟窄濺衣襪。半見長懷花。沙洲明似月。其十崇崖亹亹逼。萬石動神鞭。轉眄疲峯嶺。奇觀無際邊。其十一被崖樹矗矗。蕩影爲靑蘋。好在龜潭水。寧知前度人。其十二半嶺已極目。松浮僅如眉。離立森千軀。莫辨名號誰。其十三共指龜似石。昂頭何竦長。飛來定西鷲。側翮凌風霜。其十四邐迤展奇壁。列映靑泓中。深知畜神物。造次愁雷風。其十五玉洞非深處。村居特地閒。泛桃還細澗。駐檝但靑山。其十六岸交異縣花。溪舍淸幽極。上下龜潭曲。佳村輒坐息。其十七千金乃非惠。一飯亦知恩。信宿長懷上。任翁心似言。其十八雪摩空水石。斗項村稀踈。也似留佳處。他年著幼輿。其十九窈窕龜潭上。沙村樹映扉。長懷淸絶地。終老願言歸。其二十緣澗曾誰種。山桃花映空。欲尋玉泉去。如入桃源中。其二十一萬壑度深松。如聞鐘磬響。日西望玉泉。復在高崖上。其二十二淸晨出石橋。半嶺行舒嘯。宿處千花外。高窓上初照。其二十三孤墳臨官道。頹莎映紅萼。杜香名盡時。仙臺石應落。其二十四江山困跋涉。經心乃塵務。郡中見徐宰。皎然當玉樹。其二十五淸江日乘興。示我官中作。丹山誠乃佳。將無太顚著。其二十六峽館雨連宵。遠峯晨見雪。眼看花委泥。不省是三月。其二十七飮水亦京口。看山曾一行。丹陽有徐宰。使我未忘情。其二十八雨宵語未極。悵別臨長洲。爲有同來伴。行留不自由。其二十九日夜雨添浪。峽江急箭流。四宿未百里。不得一扁舟。其三十綿耕未甚晩。麥色正懷新。少旱應霑足。那敎雨泥人。其三十一來日京江柳。柔枝正弄金。忠州見桑眼。宿麥間抽心。其三十二夜雨不知曙。卧聞勞苦鳥。非關愁減睡。將老自衰少。其三十三權生貌專愨。眞見奉親人。感子已衰晩。高堂九十春。其三十四一宿知緣分。况君孝友門。見面忘主客。坐卧兩無言。其三十五峽人多心善。夫妻兩白頭。山田餘粟飯。草閣坐臨流。其三十六輒說人心惡。平生恠此言。峽行久爲客。屢愧主人恩。其三十七主姥立負孫。靑眸久看客。蔬飯荷深心。泥塗愧行跡。其三十八往往佳村落。勝見好山水。靑林與茅茨。隱見方未已。其三十九有書不甚讀。平居無憀極。舟坐任遲速。日日愛江色。其四十是處一茅舍。數柳臨回塘。展卷對此足。不必山水鄕。其四十一老去一小航。柴扉浣溪側。朱生與斛斯。何曾舊相識。其四十二今我未半百。已嗟徒侶稀。縱有好溪壑。餘年誰與歸。其四十三黃江復乘馬。忠州趁船來。多雨琴臺上。官舶幾時開。其四十四龜潭送水去。還會達川流。定過桃花洞。依依寒碧樓。其四十五曝布明籬落。西風晩不絶。客心同草木。新晴氣色別。其四十六如今放溜去。忠州便驪州。不應太乘快。經宿更安流。其四十七金灘拜祖廟。兩兄相見悲。如何便言別。不及未面時。其四十八幾度欲來此。重重約未成。兩年來不意。人事莫經營。其四十九未堪常遠憶。怨別復傷貧。秪應吾更來。摠見此中人。其五十卽此便吾土。遲遲如去家。莫言京口泊。來日未西斜。</text>
<title>金灘江上</title>,<text>積雨忠江上。琴臺平渚田。夜灘聲到曉。倉頂舊豗眠。前宿伯進家。終夜金灘有聲。今來潦深。不聞灘響。其二江淸猶宿漲。初日動江華。水折響新灘。嘈嘈吐半沙。潦減江水欲淸。而舊灘尙未出。舊灘之肩。稍聞折瀉作響。</text>
<title>石門</title>,<text>細看松是內。飛闕勢橫流。暝戛穹巖底。天光落小舟。</text>
<title>隱舟巖</title>,<text>穩泊深風舸。乾壺未抵金。坐看幽石外。驚浪駭江心。李參奉集卷一</text>
<title>代人送通信使</title>,<text>釜山港外片帆飛。海色粘天島嶼微。莫遣候風行處宿。使船如去便言歸。其二水國微茫天四環。眼竆天海欲無端。中洋入日看朝出。浪作千山復萬山。其三帆前萬里駕滄波。海客淸秋近絳河。便欲乘槎拂牛斗。瘴昏蠻國懶經過。其四百篇虛說未經秦。粤土難求可語人。早覷倭情有爭氣。肯持章甫較文身。其五令行異俗曾堪愧。出境猶須法禁申。館席再三防失色。桶香江路故醺人。其六城郭相過猶隔歲。此行端覺半年遙。送時漢口蟬鳴樹。到日徐洲雪打蕉。</text>
<title>又代人作</title>,<text>漢濱踈柳拂行塵。送客天南作使臣。殊俗至今尊鄭圃。莫敎風采遜前人。其二是行傾國况仇夷。不爲分携淚欲滋。三路流亡今未復。二陵松栢舊無枝。其三極目扶桑萬里餘。使船橫海錦帆舒。瘴消浦嶼呈銀氣。波晏蛟螭載孟書。</text>
<title>贈桂生尙尹</title>,<text>宣川桂令丈別來十餘年。益竆老。信息且罕聞。况相見乎。用是悢悢。且知翁之衰懷有甚於余也。癸未秋。其從子尙尹汝覺來。一面如故。汝覺秀而文。翁家之佳子也。益可愛。旣而屢見之。見其視瞻擧止。轉似於翁。生之如其叔父固也。豈亦吾念翁之久。想像然乎。憶丙辰春。翁與揆伯來京師。客我家數月。余從兩人飮食燕語。賦詩射韻。日爲歡。時方春園木盛開花。盤池蓮生滿池。從兄宅爲文會。會者多往日勝流。皆樂與兩人者遊。遊歷園池。尋花問柳。乘月連步。往來上下家。竆日夜跌宕。是時余始十七歲。揆伯長余十五年。翁長揆伯又十五六年。而早白皤然已成翁。盖追想數十年來。聚散不一。不復有此時之樂。是時余爲最少。今且及翁之年。如汝覺其時尙未生者也。翁篤老不復能來。而汝覺以眇然後生。來修舊好。彷徨衢路不知門處。人事之遷變。遽如許矣。卽欲一日驩。復如曩日從令丈遊者。今豈可得哉。况伊日同遊者。凡余親戚交友。已六七人逝矣。園池花木。皆屬人久矣。伏枕輾轉。舊遊在懷。此時對令丈家後生。不覺使我歎嗟形於色。而所爲歎嗟者。皆汝覺不可知也。汝覺之歸。爲贈詩。並書此與之。見面無新舊。通家四十年。子更秀而文。應繼令伯賢。言容况時似。彌懷十年前。別來問齒髮。當時已皤然。西園昔遊地。池上復門邊。如今盡易主。萬事看變遷。有懷每如結。書札焉能傳。永無相見日。訴舊同盤筵。我已屢心摧。知公常泫焉。努力老加餐。相望空懸懸。往日少壯人。同遊多黃泉。伏枕念歸客。不覺累華牋。子生猶晩輩。未識我心憐。行矣陳此詩。亦示東江田。</text>
<title>少輩詠紅桃。用其韻。</title>,<text>杏雪千家盡逐風。春深桃徑更深紅。鄰墻眩眼蒸霞錦。晨露初晞日出東。</text>
<title>良丁母</title>,<text>余幼時祖庶母金。連山人也。嘗夜語說鄰母徵布之哭。追述其語爲此作。徵布於丁者也。而黃口不已。至於旣骨之母若妻。則國之用布用錢。竆嫠之出多矣。豈曰身布乎。今人之不以黃口爲寃者固也。生男作良丁。盡道不如女。孰知爲女身。身世苦復苦。嫁作閒丁妻。復爲閒丁母。閒丁母實悲。又甚閒丁婦。壯時共力作。一布應猶裕。奈何盡兒息。衆身而充簿。小者新斷臍。大者尙飮乳。生死且未知。成丁詎望哺。歲歲諸司入。布錢半乳臭。乳臭尙自可。死夭或已久。客行過荒村。野哭何物嫗。問之益幽咽。聲氣僅如縷。自言良丁家。往年喪兒父。今歲又哭雛。不許注物故。官督日見急。歲盡那容訴。母身永無依。身在還當布。惻惻夜中哭。風悲更欲雨。天地鬼神聞。亦泣此時語。語母汝甚寒。豈不還畏虎。勉之且入去。中心哀莫助。國中壯實丁。本足充額數。直爲貧弱者。無錢與掌務。貧弱已寃苦。况乃死無處。一婦痛至骨。尙足變霜露。三百復六十。邑邑幾丁口。願官置孕婦。成冊先嫠母。郡縣往往搜錄民間孕婦。待其生而男也。輒取而簽丁故云。</text>
<title>時晦宰長城有書。作答並寄此詩。</title>,<text>病中戲作。呈似長城使君。須知戲言之出於思也。然使好事者傳此詩。吾其爲有姬人。君爲送姬者。後世誰知戲者。似此亦佳。平洞一書札。長城問使君。長城出蘆兒。蘆兒一國聞。山川所鍾靈。何代無佳人。郭西病居士。老去無朝雲。憐才甚憐色。虛憶成一姬。性淑卽解書。不望更蛾眉。良知不兩兼。亦各心所宜。世儻有其人。美者君自持。雪窓伴誦經。紅牋倩寫詩。文房待周旋。豈惟知槃匜。多髮性懶梳。不得痛治除。耐可有傍人。忠敬日執梳。朝窓聽百櫛。支枕自翻書。積澤淨髮根。析析經凉齒。像想已爽人。此適應無比。結髮且頒白。如今兩翁嫗。未敢煩內子。供給無晨暮。茶湯代呼喚。伸紙亦磨墨。久許置一人。誰知更難得。之子宰南州。惟伊名妓地。凝香在燕寢。長檠照珠翠。請展病室作。能忘悄坐時。爲余聚紅裙。君試問諸姬。東方有一士。貧不充糟糠。嗜書不知老。長齋如太常。而獨思名姬。掌書才殊衆。鍾城二百篇。也許洪娘誦。可知聞此語。嗤笑傾諸妓。儻有識趣者。還能微啓齒。</text>
<title>贈姜生啓賢</title>,<text>萬曆番茹始入閩。如今天下少饑人。寸根千里竆南海。五十姜翁只一身。嘗聞中國近有一奇物。名爲甘藷。此物種來百餘年。自閩浙漸及內地。將不復以水旱豐凶爲憂。儘異寶也。考之農政全書。書中所說甘藷典故及種植留種之方。累千萬言。念如得此物。爲東國之植。其利益有不可勝言。顧恨無由致之。嘗試語之譯流。一再使行。並無所見聞而歸。最後所傳如有近似者。徐相一之適爲戶判。爲囑使行必得之。歸至中路啓視之。皆槁矣。念此物求之於北。旣不易致之。倭中必有之久矣。凡中國物貨及書籍。倭中必先得之。况此本是南産耶。旣而聞倭中所有者。其根植枝蔓。形色味性。十分是藷也。適有故人子隨信使往日本者。余爲勤托之。其明年春。余夜坐。姜生在側。余言恐信使之歸。未必能得藷。如不果得之。又將虛過此年。吾意萊釜間。必已有傳種在民間者。但其未知爲藷耳。往彼竆搜。或可得之。恨無人能往耳。姜生慨然曰吾請往。卽使有之。豈不得來。余問君將何以往。生曰徒步去去。何憂不到。到何憂不得。但未知有無耳。時有所親爲密陽宰。又有爲作書萊府者。生乃辭去。手未持行資。尙著絮南去。日氣漸熱。不知歸期。事近鑿空。種種喫苦可知也。而行意翩然了無難色。余心奇之。且無論其得藷種與否也。四月某日發去。一去更無信息。直至七月欲晦。余病作委頓在室。忽聞窓外足音。問爲誰。應之曰遠客耳。姜生聲也。不覺身至窓處。推窓視外。生從一人以入。背木櫃置在廳。見櫃中植物出蔓尺許。冶葉搖搖也。喜不可言。生具言往還事。前後往來萊釜。所經歷極勞苦。全荷密陽之饋待。然萊釜地內竟不見藷。此藷乃信使行回所得。而密陽周旋得之者也。使行中僅持二本。其一聞往他處。此則初猶未知死活。密陽爲木櫃植之。命一隷負之行。中路從櫃中生芽。而葉而蔓今如許矣。余裁書更謝密陽。卽治庭前地種之。至八九月。蔓葉甚盛。幾遍數間。旣而聞萊伯新出。而隣人之所親也。使作書盛言藷事。萊伯果力圖之。明年藷種多至京。又多留植其地。而吾庭中所植不善收藏。皆不可作種。求得數本於萊伯家分種之。藷種之傳於國中始此。卽乙酉歲也。前後種者多得卵頗盛。而失在留種。又終患種法不明。皆一再種而止。惟南中至今多種者。然皆用爲食啖之美物而已。莫能以代食救荒。李吉甫深明種植。余謂吉甫。君何不盛植此物。使民間視效也。吉甫曰吾國人習喫大椀飯。豈肯以藷代食。此物雖美。吾國終不能爲用如中國也。其時以此言爲未必然。今思之。吉甫之言。乃眞得物情耶。然凡物用捨盛衰。皆有時。如果蓏煙草木綿之屬。其始亦非中土之産。而中國今皆爲日用。至於流傳東國。又不知今爲幾百年。今人皆認爲土産固有者。莫想其本初來自異國。至於藷。豈獨不然。况藷之甚美。又非諸物所可倫擬耶。然又念藷之不能盛行。抑由其甚美。故國人之貧者。不得與霑而濟其急也。姜生之歸也。余爲作詩識之。生不畜妻子。身外無一物。寄食人家。其心思手藝。無所不能。偶爲人造器物種菜茹。皆盡其妙。而終不屑爲治生事。其赤日徒步行數千里。必得藷種。本非其爲身口也。故余詩云云。若使此物遍行於國中。其爲益於民生救荒濟飢。何可勝言。至於竆士不能農商。又無田土者。正足資之爲食。又如京城內外單戶孤寡家有隙地。種無幾而足一年。乃其針指織紝 二字缺 之所出。自當用爲蔽體禦寒。又可推爲昏喪祭祀疾病之用。豈不甚優益哉。豐凶貧富貴賤。所在得其益利。國計民憂。宜莫急於此。烏可少也。</text>
<title>揆伯歸。送至冰谷。去年瀨翁歸時。送之至淸州。馬上作一詩。欲示之而恐誤老淚。不果出。今歲翁復來京師。始書示一笑。</title>,<text>一別心知更莫同。西原明日兩悲翁。斜陽照袂行連騎。尙見君身在眼中。</text>
<title>賀壽席 代人作</title>,<text>丞相斑衣捧玉巵。九重稱壽荷恩推。華箋鳳吐雲中出。細管風飄天上知。薰度雉羹寒未入。翠深松嶺景徐移。初筵迭唱傳佳什。今日南陔是有辭。其二大耋霑周宴。生男補舜衣。紫宮宣賀語。綺席動恩輝。詩禮淵源在。昭明齒德巍。人間數福祿。今見百無違。</text>
<title>代人應製</title>,<text>今辰玆夏慶無兩。望八吾王躳祼享。仗退鳩筇禮益虔。氣分沈水薰初上。卲年御極彌康寧。大慕終身豈勉強。願扈龍旂祀四時。千齡萬禩從今往。又賜柑題下荐飛霙。孰謂天高眞響答。拂曙千門競掃花。呈祥三白欣迎臘。恭惟一念召豐穰。轉愧微臣司出納。霽後行宮增夜寒。願遄返蹕瓊瑤踏。</text>
<title>有請說范雎傳者。因題四絶句。其一屬須賈。須賈要亦可人。不下應侯者。</title>,<text>猜慮終歸辯口人。齊金不受亦殃身。信敎范叔明恩怨。逃簀元來遣入秦。其二西望湖關照日初。穰侯車馬甚閒都。山東莫謾知何變。但索東來客有無。其三敝衣看客混街塵。直似遊梁舊賤貧。戀戀一袍償擢髮。可曾簞食豆羹人。其四出簀誰知便入關。東來折軸去閒閒。相逢倉卒綈袍贈。眞遣張君執轡還。</text>
<title>而重來宿。屬新葬敬夫。</title>,<text>歲竆猶作客。十月到長安。衰疾身仍在。存亡淚未乾。可憐連夜語。忽似在傍看。近日應心弱。逢君欲別難。一作君來欲別難。</text>
<title>贈揆伯</title>,<text>田翁明日將去。說來歲妙香之會。香山雖得去。終亦一別。不欲復多事也。燈下用同字韻更賦以奉翁。情怯於離合。良見衰懷。不飮胡爲沈醉同。燈前悄坐兩三翁。香山莫說明年事。尾井難分此夜中。</text>
<title>又贈</title>,<text>平生動卽敬夫同。童歲看渠成禿翁。觸事如今皆眼淚。名山休說白雲中。前輩詩有遠說香山白雲中之句。</text>
<title>臨別又爲一絶句。戲揆伯。</title>,<text>明歲東歸鞭轡同。免敎癡婦絆衰翁。楡林跋馬洋洋去。轉見夫人裙帶中。揆伯言每欲來京。家人苦見禁。明年當自香山轉至平壤。從楡林揚鞭。共君東去。誰將阻我行者。</text>
<title>桂生現文告歸</title>,<text>聖謩過歲於尾泉。而不能一日閒遽歸。悵甚贈兩絶句。一以致意東江。三冬雖見客。晨暮秪怱怱。更耐新年別。魂傷旅病中。其二離意多新歲。君歸告瀨翁。香山偕老桂。重證暮春中。</text>
<title>章臺枝</title>,<text>章臺枝者。故坡平尙書之姬也。歲辛亥尙書爲成川。姬邑婢也。時年十五六。旅行諸妓中退然不見態色。公偶見而悅焉。引欲自侍固不可。叩其故。對曰妾父良人也。父將死時。以女爲賤流。顧語母甚戚之。妾用是痛心。苟有所從。誓畢身於一人耳。公感其言。卽許以不棄焉。旣幸而益忠敬。公心宜之。居數月去成川爲海西觀察使。與之約曰某時遣迎。汝且待之。姬敬諾。旣而不果。盖之官不數月。又遞去矣。公居家貧。又性拙。不能輒置姬侍。待更作向西一郡迎取。屢不諧且六七年。姬守益堅。然已沈病矣。其未病。嘗一至京拜公而去。及公留守江都。聞其已死矣。公大傷懊。爲遣親信人持文往祭之。姬死時年二十餘。將死告母曰埋我官道側。儻我公宦遊過之。聞者悲其言。尙書余重表叔也。知其冲實賢者。必不棄信於人。姬亦感公知愛。日夜想望。將有待於前約。則非其心之期於死也。情深病㞃。風燭奄及。盖有不自由焉。信可傷也。然能自拔於賤汙之中。得托命名公。始終明白。死而見謂某氏之人。斯可以不負初誓之心。又何求乎。或曰章臺怨乎。章臺之死也非情也。死於貞耳。情猶有恩怨焉。貞以自持而已。何怨之有。故曰貞必有情。情未必皆貞。亡友曹幼安。尙書夫人之姪也。爲余言此事甚悉。幼安能道其名。未知何姓。此事今人罕知者。念其將久而湮沒。爲作詩識之。且以紓其怨恨云。其詩曰。章臺路傍樹。東風二三月。妾身比一枝。只許一人折。其二幸許一人折。詎免終身思。終身思謂何。寸心君見知。其三寸心儻見知。萬死死不寃。情知妾薄命。不是君少恩。其四憔悴到如今。留君昔時折。結作同心帶。同心作死結。其五不敢恨薄命。到底是君恩。君知妾有父。父有臨終言。其六父有臨終言。女有終身地。章臺士人子。死爲尹府使。其七望郞在天上。天上隔無期。亦知君憐妾。寧知妾死時。其八人生作女子。極知良苦辛。辛苦盡一生。成就爲一人。其九抵死與夫君。如今全此身。去去傷此身。不作良家人。其十良家有夫婦。賤家無夫婦。賤家亦有身。滅身方見守。其十一不道妾無情。莫作相思死。道妾相思死。有如沸江水。其十二沸江流日夜。巫峯十二鬟。萬古留不滅。娘名與此山。</text>
<title>次韻酬忠州權進士君錫</title>,<text>久愧金灘子。才微謬見知。至今虛辱贈。不敢懶題詩。上水乘舟再。名軒留話遲。揭楣看董筆。眞蹟始新奇。其亭額玄龜篆沙亭五字。摹刻董文敏書。墨本尙在其家。</text>
<title>行至中和</title>,<text>縱說香山去。今行殊不期。秪緣東瀨客。別日淚成絲。歧路無停策。風光未入詩。西來初豁眼。應是到江時。</text>
<title>練光亭</title>,<text>江城通曉望。雲日亂汀洲。萬舳檣如束。千家瓦欲流。波光半粉堞。天勢向簾鉤。指點微茫峀。頭頭拱列州。</text>
<title>主人共宿練光亭晨起</title>,<text>練光亭對大同樓。重疊靑山映綠洲。睡起簾㫌上初日。半江伊軋動行舟。</text>
<title>次鄭知常韻</title>,<text>日見箕都行樂多。興亡今古權人歌。長江亦自西流去。莫道春來還舊波。</text>
<title>徐甑山德仲來過。拈韻共賦。</title>,<text>百里來過豈偶然。不論多霧復風顚。通家奕世俱衰髮。墮地相看還此年。德仲與我李。世分不凡。而同城不見面。今年始相見於季恭宅。今聞吾輩至此。自甑山來過。其二會面浮生未偶然。向來相對愧霜顚。郵亭邂逅連宵語。勝似同城四十年。</text>
<title>又賦和主倅鄭保汝</title>,<text>客舍相過日粲然。興來歡笑不妨顚。浮生聚散終何處。京國他年話此年。</text>
<title>朝奉德仲</title>,<text>席散燈歸兩黯然。雨聲聞曉喜堪顚。甑山說近猶霑濕。留話無妨日似年。其二聽誦新詩一悵然。憐才還是到華顚。檢書持墨須人久。不及蘭娘未嫁年。德仲說甑山妓有曉書者。誦其數詩。妓名國色。自題其詩卷曰景蘭云。</text>
<title>久旱十七日始雨</title>,<text>久旱雨連朝。乍晴褰遙峀。高軒欣遣矚。淸風動衣袖。倏忽變衆綠。嘉樹映交衢。甘澤甚解渴。想聽農野娛。豈惟蘇植物。亦覺優革膚。雲陰半明黑。水氣行空虛。方期更一霔。遠近慰焦枯。其二自春旱至今。民情實嗸嗸。曉聞雨聲大。窻欞動蕭騷。未知霑多少。已覺紓焦熬。憶昨蒙塵沙。長途良已勞。我初至平壤。其夕蒸鬱陶。似欲雨迫頭。霡霂只如毛。甘澤豈終靳。一霔蕩煩歊。晨眺淨比屋。樓臺如更高。散懷越城肆。紅亭俯碧濤。新水湛晩色。江船懶起篙。久旱晴更新。淸冷思舊袍。</text>
<title>太師墓</title>,<text>朝出七星門。下馬靑松林。殷師有遺墓。邦人傳至今。屛息趨深徑。壇宇肅陰陰。瞻言久未出。胡然淚不禁。弔古良易感。敢知先聖心。其二殷墟則有歌。朝周事未詳。東去已罔僕。如何復歸王。悠悠首丘願。戚戚遊子傷。斯丘實塟聖。魂在返無鄕。永佑我東人。萬古神洋洋。其三殷人昔非頑。周史豈阿世。夷齊亦西山。太師固遠逝。臣主有至性。情見興亡際。九疇敍不吝。逋遯終海裔。是以覯我聖。夷方霑敎制。其四自古孰長王。興廢則代有。顧惟我殷家。恫深多先舊。肇造自湯來。賢聖六七后。故家尙遺風。衆惡歸一紂。舊人而久存。孰堪長內疚。其五太師授洪範。仲尼生東魯。昔惟帝司徒。傳代爲敎主。惟殷莫比盛。司人乃母父。偏邦抑何幸。聖神經臨撫。遐哉八條事。想見人心古。其六箕壤地如鏡。信美前聖基。日月覺淸朗。天向此中規。至今外城田。折旋通九逵。淸江帶長楡。靑靑使人悲。昔君所臨撫。兒女如當時。</text>
<title>百祥樓</title>,<text>城下淸江江作壕。樓中風幔管絃高。危欄縱目生邊色。點點雲山湧亂濤。</text>
<title>香山</title>,<text>香山秀色半西方。縹緲遙疑聞妙香。鬱鬱千峯復萬嶺。中含內院作蓮房。其二東則金剛西妙香。四時遊客半僧堂。經寮樂殿憐諸衲。也似淸虛舊道塲。淸虛。西山祖師堂名。其三肩輿倏忽度危巓。時見懸蘿間瀑泉。慙愧此身供目玩。兩僧舁更十僧牽。</text>
<title>出香山</title>,<text>靈區信宿已多情。禪子房房來看行。山向今晨添送色。水從前夜作離聲。欲辭未有重來日。蹔入應緣過去生。惆悵淸流帶茂木。况聞幽處盡黃精。</text>
<title>价川無盡臺</title>,<text>隱見蒼江色。孤亭絶岸回。自開無盡境。方信有名臺。樹映低新綠。巖交壓舊摧。層巓試窺瞰。莫遣浪徘徊。</text>
<title>謹次卷中韻。贈徐同知禧。</title>,<text>往事傷神涕屢飛。中城猶說送行歸。斑衣最少今衰髮。竆病湖鄕久掩扉。</text>
<title>七月十九日。樂天宅夜坐。用月巖舊韻。伊時敬夫在焉。有存沒之感。</title>,<text>忽憶君家敬。君來共上樓。燈前追舊詠。湖外復新秋。黯黯幽明隔。怱怱歲月流。眼中眉宇在。蕭颯動吟愁。</text>
<title>又賦</title>,<text>迢迢蟲語動。山晩抱虛樓。忽吐夜中月。杳然川上秋。樹飜多露滴。簷帶一螢流。惆悵淸宵坐。非無酒遣愁。</text>
<title>次伯進韻。數日前過伯進。主人邀諸公設酒。</title>,<text>送書眞喜速諸公。杏謝桃紅連日風。詎惜歡遊成浪跡。自應輕俠笑揚䧺。調深老指琴從破。斟細殘春酒屢空。容我借驢長載醉。共君南陌復城東。是日主人出一破琴。請維則彈之。音調沈永。非時世所聽。信知不繫器也。僕平生飮不半盞。而是席旋醒旋酌。飮至終夕。不復知數。亦不至甚醉。所以五六云云。</text>
<title>次朴士亨見寄韻 士亨書言。昨自南城步至新門。欲共諸人來問疾矣。渾然發言。欲往鑄洞後麓。旣而爲儀父所强。作弼雲之遊。未果來云。</title>,<text>勝賞羣公敢羨他。子知吾病匪無簑。溪山後麓遊何似。花柳雲臺看幾過。深巷斜陽望欲盡。新門聯步去無多。情深累札憐長卧。閉戶庭梨雪滿柯。</text>
<title>次弼雲臺軸中韻</title>,<text>花明柳暗繞亭臺。偶値晴暄戶暫開。似覺困人衣絮重。不嫌吹面好風來。西城病作經旬卧。北嶽詩傳萬口回。老去心情渾謝盡。羨君猶畏後生才。</text>
<title>會北營水閣</title>,<text>猶聞澗客在。重爲餞申君。借坐亭臨沼。深溪樹拂雲。久慚還綵筆。寧學醉紅裙。莫謾催詩令。吾衰未欲聞。</text>
<title>登李廣伯家後園</title>,<text>未擬至山半。登園今再遭。屢經行處險。忽覺坐來高。遠樹微分闕。連山湧作濤。勝遊終邂逅。誰意共今朝。</text>
<title>曾點</title>,<text>盡道城南去浴沂。也還林墠好風吹。但逢曾晳休重問。只怕都忘捨瑟時。</text>
<title>贈尹孺文赴燕</title>,<text>尹孺文令公以副使西行。余偶有戲語爲孺文未甚老年而西行甚華也。要余因以韻之。輒成八首奉贈。久廢蕪拙。良愧有韵之益不堪讀也。馬蹋西京路。皆言使往燕。如何行樂地。君未甚衰年。其二西京比西子。那更出西子。眼亂對奇境。還應懶觀妓。其三盡道春來好。歸時飾畫船。紅亭出霜曉。寒江應可憐。其四冬行見西京。絶代眞去飾。淸眸將絳唇。凌寒增玉色。其五擾擾共城郭。少別輕年月。相視兩衰髩。方嗟燕路濶。其六無花安得果。君儻疑火浣。栽揷旋食實。顧余良衰短。其七朱果爛中夏。迎霜仍抱甌。儘喫安老幼。甘應棗梬優。其八舊讀沙翁集。丁寧於燒甎。利人無細大。用心看昔賢。</text>
<title>汝醇塟後歸後洞</title>,<text>忽似盤松君故宅。中門欲入有聲音。轉身乍覺寒宵永。雪壓新墳傷此心。</text>
<title>書感。時新塟兪生汝敏。</title>,<text>文酒中懽輒愴然。眼中稀少舊周旋。新墳淚爲兪生盡。漸老那堪哭少年。</text>
<title>復贈孺文 孺文使回。果以無花歸。言得之薊州商人家。酬二匹絹。孺文有書復索贈。詩成欲寄而孺文已沒。</title>,<text>共道朝正使。東歸無一物。猶聞輦奇樹。城西與老拙。其二千葉鮮食實。無花還有果。不待薦瓊顆。直此名已可。其三尺樹宛吾圃。由來薊丘植。夫役四千里。專車勝賜帛。其四作事要到底。莫謂一草木。是心處崇高。他年澤民國。</text>
<title>贈田生光栗</title>,<text>田桂二君俱行。爲作書桂翁。忽感田翁已去世。獨無書以付。子玉之歸。愴然久之。爲一詩與子玉爲別。昔歲汝翁來。欲去常淚垂。我老復送子。未別已先悲。良知老易悲。不爲當別離。自嗟甚衰疾。子來豈無期。承訃忽如昨。子身已免縗。塊苫幸無死。來爲乞銘詩。如今苟銘翁。無如我知之。見子意深懇。百感追往時。文成待後便。行矣愼渴饑。</text>
<title>鐵山鄭生河楫見過。求爲其王父行狀。其王父同樞。舊年來我家有所作。用其韻贈生。</title>,<text>微名往日分猶奢。蹇劣無關筆退花。且喜相逢談世舊。莫從衰病問詞華。</text>
<title>贈豹菴姜光之</title>,<text>豹翁晩相識。煙公竟無緣。可憐共城郭。傾葢兩華顚。多聞說許生。人中眞散禪。南郭比年遊。斯人已逝川。姜公數斗墨。筆下如飛泉。落紙日萬字。人求無忤顔。置君文墨外。時代少此賢。甚知性眞率。恭謙乃福田。階庭盛芝蘭。折桂方後先。共恨輟畫來。三絶閟老虔。妙道要坐進。意足寧須宣。粉墨屬粗跡。雲煙思彌玄。久愧寡聞識。直與我周旋。自見姜光之。粲如詣寶山。亹亹該萬品。褊陋屢醒然。每語不能起。虛往而實還。詎知有奇特。玆事在竆年。</text>
<title>姜光之借軒</title>,<text>姜翁名其室。作扁示李生。李生得見之。一笑絶其纓。借問借軒主。此名何由因。形骸且逆旅。屋舍何主賓。君有此室廬。未欲置物我。惜哉設此名。方可方不可。安見作借者。君今作主定。我來訪借軒。軒牖甚明瑩。也是郭有道。在家彌治整。君言子非我。他心詎通燭。正惟異子故。如我常借屋。卽如坐君堂。便此認吾宅。久欲借扉名。是處留扁額。病子太作主。緣吾巧爲客。相視更一粲。從玆入人門。欲知是主未。但看所名軒。</text>
<title>豹菴宅次主人韻</title>,<text>君家未甚僻。來坐似深山。晴翠圖書冷。林香几閣閒。名園始得主。此事良開顔。老我容時到。松根看瀑還。</text>
<title>又用前韻</title>,<text>豹翁新宅負南山。大有山園之勝。不以此增價。反以賤售。物情乃爾。雖然不如此。亦不爲翁之有矣。用前韻更呈。嶺松千萬萬。宅券無南山。也是世間物。尙餘丘壑閒。凉濤灑軒檻。積翠開襟顔。偶此不論價。愁君無價還。</text>
<title>贈友人之關西</title>,<text>勝遊西國此行多。爲作新歌擬舊歌。到日江城應滿月。與君千里共金波。其二樓閣巫山須一到。繁生贈白舊催詩。也知作者無無競。佳處留君絶妙詞。</text>
<title>送洪校理景會奉命往耽羅</title>,<text>試事藩方出近臣。淸秋槎路直耽津。不來積水三韓外。誰見南星拱北辰。其二縹氣挐山指點中。一行端不負桑蓬。人間重足無平路。海外懸㠶有便風。其三戀闕經年復憶家。何如羇客落天涯。虛言薏苡能勝瘴。海樹連冬亂眼花。其四過淮風物到耽州。丹橘金柑特地秋。日破盤中三百顆。展詩看帖也悠悠。其五衰年藥物亦時須。蠟樹冬靑陸地無。箇箇尖頭收黑實。鼠屎那更似明珠。</text>
<title>同徐伯五過金退叔</title>,<text>出門隨所之。倦步無遲速。暫見徐宜寧。同過金退叔。一叢出晩花。過雨增新綠。把盞輒醺醺。幽庭聊寓矚。</text>
<title>燈夕。次金吾諸僚韻。代從兄作</title>,<text>遊袂成山閙夕陽。萬家燈燭鬭竿長。聯鑣永陌臨沙阜。添酒深更敞虎堂。撲地光芒新月避。徹明歌笑暗塵香。華牋綵筆歆同席。蕪拙那堪廁衆芳。</text>
<title>僚會次韻 代從兄作</title>,<text>憧憧日作赴齋禪。取便寧如穩晝眠。廳例無時徵酒饌。僚筵逐處坐林泉。踈慵自可安卑吏。朝市何曾有隱仙。祿食謀身嗟晩矣。諸公努力尙當年。</text>
<title>會三淸洞次軸中韻 代從兄作</title>,<text>朱書鐫石壁。洞府本三淸。倉部宏新刱。仙都按舊名。塵蹤倦烏帽。空樂怳鸞笙。暫此行觴坐。超然霞外情。其二三淸衆仙府。風珮想丁丁。此地曾皇閣。當年拱百靈。空壇行復坐。永日醉還醒。欲暮喧歸騎。霏霏洞靄靑。</text>
<title>次諸僚韻 代從兄作</title>,<text>金吾衆僚友。樽酒日無何。廣閣鋪筵靜。深廊繫馬多。中觴方語笑。分韻出詩歌。莫道春華歇。葵榴次第花。</text>
<title>次佔畢齋金吾板上韻 代從兄作</title>,<text>畢翁遺韻揭金吾。箴戒深知屬士夫。俸薄僚多容宴戲。事嚴官重儘馳驅。板留翰墨猶瞻嚮。世遠源流寖有無。東國于今人識字。恭惟文簡嗣江湖。文簡。江湖先生之子。而江湖之學。直承圃牧諸公故云。</text>
<title>讀南士美遺事</title>,<text>南士美先生。南相衮之兄也。名褒。以薦拜官。旣屢遷矣。四十四登第。燕山壬戌歲也。立授吏曹佐郞。又授典翰直提學。托靑盲不仕。去隱積城紺嶽山。燕山廢。仍不起。散跡人外。涉海至耽羅。登漢拏絶頂。歷遍嶺南關東諸勝。至辛巳還舊隱。閉門不與人接。至嘉靖庚子卒。先生之言議風旨無所見。壬戌以後終始四五十年。出處行止。略可見也。先生我朝中世人也。而道德玄遠。眇然如由光之在上古。盖古之隱人也。紺嶽卽先生曾祖乙珍舊居地也。南乙珍先生爲前朝守節終於此。有遺祠焉。近時南彦彧是士美之裔孫云。南公本仕進。决科亦中歲。引疾屛塵外。初在燕山際。天倫出士華。公死後己卯。眼看毒善流。盡物尸金趙。胡顔見國人。痛心爲之兄。泯跡更廿載。至高莫能名。古來遺世人。孰知非果忘。遊屐遍名嶽。行走信淸狂。沙縣首丘地。惟昔固首陽。高風仰不盡。奕世流芳馨。有祖有是兄。哀哉爲止亭。南士美先生本非隱者也。燕山時托靑盲不出。丙寅以後仍不出。洪彦忠，兪起昌一流人也。而其跡益泯然。今人莫知止亭衮之有此賢兄。其高於人盖如此。向年過鄭時晦。時晦出示南直學遺事。勸余作一詩文。而時晦爲之誌文。南氏居湖南。直學遠孫進士某請文於時晦。余亦見其人而未與語也。</text>
<title>鷄聲催東方開 應製代人作</title>,<text>絳幘傳籌緩。東方初未開。繁聲三唱後。遠色半邊回。漸映天門豁。輕隨鳳吹來。夙宵申儆惕。承制愧非才。</text>
<title>英宗大王挽詞 代人作</title>,<text>聖出文明會。初元兆大庚。九重曾閔行。環域舜堯氓。至化消偏黨。深仁均賦征。垂衣五十載。仙駕奄瑤京。其二上號如前宋。遺臣盡欷歔。雅懷不世主。珍重數廚書。遠日行遷座。凉梧已落除。東陵萬年宅。寧廟舊宸居。其三諱日傾城哭。宮庭肅曉晡。神孫付晩歲。磐石奠鴻圖。倉卒彌淸晏。平時仰烈謨。耆遺悲喜傡。盛事百年無。其四往往舊人在。于今垂涕言。二宮先日養。宣懿如仁元。故有傳家法。深知至性源。黼裳瞻雨淚。皇祖孝文孫。其五昌菹猶見嗜。漆器尙堪規。我聖澹無好。儉宜萬世師。陳衣餘故浣。在列咸摧洏。人盡自知儉。先王不自知。其六武定奸妖革。文敷誥訓垂。憂勤終晩暮。盛德在菲卑。慕切遐荒遍。恩深歲月知。更悲工御誦。應廢衛公詩。其七事大誠無地。追先禮益勤。北壇躋二帝。中禁愴三申。愀色牲香入。凄風繖扇陳。一方君子國。從古大明人。其八曠代遐年慶。恭惟盛德徵。耆堂承祖考。卿列使孫曾。率土方欣懼。終天遽上昇。傷心東路仗。猶似幸園陵。其九宵駕紛儀衛。萬人惟哭聲。閭閻遺子女。城闕若平生。過廟遲遲蹕。臨門冉冉㫌。絳紗千柄燭。風淚曙縱橫。其十永慟陪璇錄。南行返命遲。淚昏馳驛道。心絶覲屛帷。寵秩霑微分。旨甘足往時。君親感相續。無路報恩私。</text>
<title>和李參判汝愼見寄作</title>,<text>散跡來城市。人看怪髩霜。前宵倉洞月。十六滿淸光。其二文墨猶難事。公言要任眞。卽如元白作。容易也艱辛。其三朱門視蓬戶。此語非高禪。本自無竆達。追尋何間然。</text>
<title>送尹校理渭老出宰茂長</title>,<text>之子告南行。五馬何翩翩。下邑牧疲人。經帷輟時賢。近臣異祿仕。僮僕也歡顔。南縣飯羹魚。淚爲負米年。尙無執爨婦。一日酬共艱。悵別索我贈。行矣無他言。字撫久失道。民情實倒懸。盡道湖南惡。極口憎狡頑。斯言無乃薄。仁者宜怵焉。由來翁婆心。兒孫癡更憐。</text>
<title>四月初登南麓。用座中韻。</title>,<text>詞伯聲華並。今辰邂逅遊。樽酒終南半。淸和四月頭。健逸那追躡。荒踈謬見求。爲君終輟筆。吟境罄搜幽。其二餘賞多初夏。春衣南麓中。居人送取酒。高處坐來風。樹樹行新綠。園園蒸遠紅。風光拚一醉。相視盡衰翁。</text>
<title>寄豹菴</title>,<text>安否姜承旨。山樓凉過多。經旬病未出。新雨瀑如何。屢失臨時見。空留後次過。輸君長獨享。卧閤對天磨。</text>
<title>寄龍淵申翁</title>,<text>君家萬木處。花果四時新。散髮常稱疾。留賓未甚貧。經年懸夢想。終老願比隣。擾擾浮生內。誰能了一身。</text>
<title>次韻答洪敬言</title>,<text>昨歲過梧村。暝投申翁宿。主客罷寒暄。室闇初點燭。座有肅余者。敢問子爲孰。主翁爲姊丈。姓洪祖杜谷。杜谷我先友。交道世昭穆。長公久獲拜。年家還伯叔。與子今相見。山川阻修睦。問年較髭髮。促滕歡未足。曉枕語娓娓。朝盤共飯粥。炒豆拌鹽辣。我啖就子匊。君言愛我詩。手抄留卷軸。問我七灘處。初聞未省錄。余豈自號者。塾生謬見目。也從效嚴灘。傳訛緣漆木。問答粲俱笑。談謔如蔥竹。能文早廢擧。見君眞寡慾。還聞妾宜男。老去情所屬。衆人皆欲笑。我意憐竆獨。吾亦久懷此。孰甘貧翁畜。羨爾老夫婦。更抱憐珠玉。世好無舊新。見面爲骨肉。丁寧到臨歧。書信應相續。別來曠年月。後期况難卜。以我念拳拳。知君思毣毣。代書綴韻語。聊酬十行牘。</text>
<title>寄示厚冲二孫</title>,<text>比日開書課。中堂定外樓。當思勉餘臘。不覺過三秋。北壁休頻去。南津莫漫浮。遊閒時月久。應已厭蘭舟。</text>
<title>遊懿墓樹陰</title>,<text>西園日綠葉。微路樹中分。啄啄禽傳響。泠泠溜細聞。橋邊多過客。林表自閒雲。坐愛淸陰遍。微吟至夕曛。</text>
<title>立巖</title>,<text>朝寒阻遊興。過午開煙霜。出門伴侶同。衣巾秋日光。兒童或後先。喧雜復不妨。扶策行復歇。高處時憑望。表裏半京邑。遠映三江檣。盤池萬斛水。一泓爲坳堂。笑語出肴餌。持杯各隨量。久聞立巖洞。忽至曲城傍。城根俯絶壑。細松礙冠裳。一石不甚高。頂平堆堂皇。稍下夾一澗。兩峯側相當。戌削狀衣袂。眞像儼空王。奇觀獨未早。相去直莽蒼。亭亭在林表。去遠却回翔。出洞便塵事。玆遊那可忘。改路下詔門。城墻餘夕陽。</text>
<title>次時晦見寄韻</title>,<text>駸駸五六十。歲月如更旬。生日驚周甲。悲懷切鮮人。無多光景在。空念兒孫貧。酬謝試塵管。來詩擬獲麟。</text>
<title>寄時晦令公。令公是年周甲。</title>,<text>周甲人頻有。身當如可驚。君辰回舊丑。我齒愧先庚。在世稀年輩。通家同感情。飣盤猶昔設。他歲已呑聲。他或作常。年前詣令公。時値生日。餠餌中見有黃豆團子。後聞令語。爲兒時所喫不過此等物。後來不得拒。家人略設。令無改舊食云。故末句云云耳。第五句云云。不但泛謂在世者稀少也。年輩數三賢。逝皆三四十年。豈不寖遠可忘。而每於人事節拍處。不覺愴念輒新。想兄意不異此懷矣。如祥甫聖可趙兄諸君。今猶皓鬚在座。持盃相壽。若可忘老懷之悲凉也。</text>
<title>悼尹龍仁亨卿</title>,<text>今人能友睦。惟我亨卿然。熒熒餘靑眼。驚悲已厚泉。</text>
<title>梅鶴亭八詠</title>,<text>東溟出日樓前看浴景。萬炬翻蛟宮。不信日出處。更在東海東。南嶺霽雪維南亘陰嶺。松櫪遠沈黑。曉來雪一丈。晴輝到軒閣。江門漁艇江門湖海交。遠遠著漁戶。昔人置橋處。今人艇來去。草塘炊煙海畔淨沙水。蒼松如畫圖。羃歷炊煙曉。村居更有無。甑山暮雨夕風飛雨脚。初聞點窓戶。兒童語起人。半沒甑峯處。竹島曉月月光淡欲流。樓開睨竹島。悄若偏雲髻。冉冉靑峯曉。鳥巖眠鷗羣鷗靜不動。鳥巖明西日。湖內盪舟人。莫去驚此物。浦臺遠笛鏡浦閙歌管。爭比東臺聽。杳然空外響。默坐負風欞。</text>
<title>贈金致彬</title>,<text>宣川。吾先君子謫鄕也。鄕人金君致彬初名河彬。來服勤於門下。余與之童穉情親。於今五十有九年。往來信息如一日。癸卯八月初。有幹至京。留十餘日。余貧不能館。反損槖見周。時時來語。移日話舊事。相與愴然。吾與此老言者。吾家子姪傍坐聽之。莫知其謂何。古所云惟有故人知者也。一日來告去。異時行留分別。若猶有前期。今相視六七十。執手惘然。兩難作懷。索余作詩爲贈。余廢吟久矣。爲書此贈。去作千里替面。君雖加我十年。強健勝我。能千里跨馬。視聽飮啖。如二三十時。不如我若不保時月也。君非少壯攝生自愛者。則是爲增異。並識此以觀此席之兩衰翁。更後幾年。能孰在而孰不在也。參差六七十。童穉情綣繾。苦惜暫留連。他時無此面。李參奉集卷二</text>
