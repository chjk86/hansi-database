<title>遊浮石寺</title>,<text>佛燈明不滅。僧扣五更鐘。落月低流水。疎星隱古松。爐煙隨磬起。林霧入簾濃。問法忘塵念。超然世外蹤。</text>
<title>送吳伯玉 瑗 黃峽之行</title>,<text>遠客黃江峽。行行匹馬尋。驛樓花自落。山郭柳空深。潘岳望廬淚。莊周擊缶心。東牀應寂寞。明月照單衾。</text>
<title>七夕。次唐人韻。與伯玉同賦。</title>,<text>今宵牛女會。龍駕渡銀河。天上愁雲起。人間細雨過。羲和寧弭節。氷繭促成羅。凉露嫦娥泣。孀居恨獨多。</text>
<title>登鎭海樓有感</title>,<text>樓上悲歌發。秋風爲颯然。江深驕虜後。天濶寶刀前。故壘愁雲結。孤城落日圓。書生空感慨。島將自高眠。</text>
<title>憶亡友。作擬古詩。示伯玉金伯春 元行。</title>,<text>白日照北林。高樓織文綺。素手弄機杼。札札夜未已。妾身常獨棲。翹首慕之子。睆彼牽牛星。遠在河漢涘。妾若山上栢。君若水中芷。感物傷我懷。淚濕合歡被。寒露摧蕙草。芬馨難久恃。</text>
<title>戱效樊川體。示吳伯玉。</title>,<text>吳生倜儻士。二十多令譽。崑丘鳳尾騫。霄漢鵬翼舒。傲睨島郊輩。高駝邁黃初。意氣若晴霓。齊晏五尺餘。平生苦好古。根本刮詩書。衡茅擁弊褐。素性厭華裾。淸談澹如雲。塵事亂堪梳。高歌倚叢桂。春酒豔浮蛆。鐘巖十畒土。蒙叟逍遙墟。幽洞溪聲嫰。高閣柳影疎。微風戛翠竹。澹月窺紅蕖。吾輩兩無猜。歡喜嗜蒲葅。悠然相視笑。濠上觀遊魚。</text>
<title>登淸心樓。戱效弇山體。示吳伯玉。</title>,<text>昔聞牧隱翁。大醉江上樓。駭浪怒濤三萬頃。馬巖龍門筆下收。陽侯瑟縮不敢驕。窈窕靑冥送雷雨。襄野七聖轍。邯鄲餘子武。翁乎萬古文章伯。鼻祖西極崑崙尊。大兒盧蘇齋。小兒朴翠軒。爾曹紛紛豈足論。桓文虎視雄其間。羽人稀少上帝傍。黃鶴高飛造天關。白雲泱漭大江碧。風流文彩三百年。幺麽雞林遼海外。夜郞欲操漢帝權。君不見豐城兩龍劒。紫氣衝天北斗愁。風胡薛燭骨已朽。神物埋沒空千秋。嗚呼我欲佩虹騎雲覽九州。</text>
<title>送申汝成 晩</title>,<text>驪州三歲客。分手意茫然。身外無窮事。胸中未了緣。虗明滿江月。欹側下灘船。長嘯濠梁叟。漁竿送百年。</text>
<title>關王廟</title>,<text>天實亡劉氏。公無奈呂蒙。精靈歸左海。風雨閉幽宮。駿馬今成土。龍刀欲化虹。當時王刺史。一戰破江東。</text>
<title>與伯春。會鐘巖淸泠閣。口占。</title>,<text>出郭忘塵事。流鶯隴上村。茅亭與君語。瀑水傍人喧。山外歸雲細。林間夕照翻。悠然分手去。相笑更無言。</text>
<title>賦得邊馬有歸心。次李于鱗韻。</title>,<text>故國流沙遠。胡山白草荒。高蹄翻大漠。隅目視賢王。欲報千金買。寧辭百戰當。摧眉嘶夜月。霑汗卧寒霜。征客秦關外。佳人漢塞傍。何時天廐路。金勒繫垂楊。</text>
<title>讀尤翁三學士傳有感。次弇州文山祠韻。</title>,<text>學士縛送豺虎穴。夜踏幽州十丈雪。白刃可蹈膽如斗。怒噴男兒口中血。漢人潛泣虜人驚。賣國羞作丞相身。金尙書鄭侍郞。慷慨自是先生倫。尙有宣尼獲麟筆。至今寃血蔓草委。易水東流碣石高。胡雲慘憺白虹起。君不見尤翁擎天之壁高嶙峋。中原日月何時新。楚些欲招烈士魂。神宗廟前採芳蘋。金戈誰搗犬羊窟。淚灑寧陵松栢色。歲歲燕京玉帛貢。夜望旄頭空歎息。薊雪紛紛雕空射。遼月茫茫鶴不飛。安得漢家霍嫖姚。直掃腥氛凱歌歸。</text>
<title>詠雪</title>,<text>忽驚開汞鼎。仙客鍊丹餘。遠近迷千點。陰陽槖一噓。霏霏鋪地盡。片片入簾疎。老兎猶分勢。驚禽屢墮虗。客無授梁簡。人自卧袁廬。凜凜寒威逼。皚皚冷氣儲。誰麾滕六鬼。欲遁祝融墟。初訝防風骨。還疑魯廟璵。萬林棲鸛鶴。大陸戮龍魚。色奪班姬扇。光猜織女車。佛花開種種。莊蝶化蘧蘧。炙熱爐無力。排寒酒欲釃。淸餐醒葷肺。皓彩淨塵裾。炫晃遊玄圃。凌兢跨白驢。勢雄壓松檜。功大塞溝渠。興滅隨明轉。飄零入隙居。窖中應待鴈。谷裏正隨狙。重幄佳人燭。孤城壯士旟。陳談陋梅絮。豪筆放瓊琚。示寂隨羲馭。班形任地輿。叩門今已矣。曳履欲歸歟。更和幽蘭曲。郢人能起余。</text>
<title>寄伯玉</title>,<text>寂寂園中竹。主人何處遊。霜霰東郭外。落日照林丘。客來久徘徊。但恨無良儔。孤詠伐木篇。啼鳥使人愁。願赴看梅期。奈此室中憂。塵跡日擾擾。恐爲達人尤。獨持樽中酒。悵望明月樓。</text>
<title>過麻浦</title>,<text>穹碑麻浦路。匹馬大江隈。地險溫王國。天長可汗臺。孤城殘雪色。平野暮鴻哀。北極朝廷小。胡書歲歲來。</text>
<title>謁崧陽書院</title>,<text>圃隱先生百代師。橋邊碧血至今悲。浿陽禮樂文山節。老檜空庭雪滿枝。</text>
<title>歸思</title>,<text>客牕微雪夢初圓。身在驪湖月裏船。寂寞沙鷗誰與侶。覺來怊悵竹樓前。</text>
<title>除夕</title>,<text>江湖守殘歲。茅屋一燈明。如別親朋去。難爲此夜情。人何百年速。雞復五更鳴。却向松楸路。春星馬首橫。</text>
<title>古栢行</title>,<text>鬱鬱孤生栢。托根南山陽。蟠據得其所。柯葉森開張。玄冬百草死。獨立猶不僵。鬼神依正直。霄漢何昂藏。鴟鴞不敢棲。威鳳日翺翔。寧爲蟲蟻食。不與桃李芳。童童竟何言。慘憺隱文章。惜哉公輸死。訾譽兩茫茫。幽人息其陰。感歎雙涕滂。空谷終天年。不材更何傷。</text>
<title>送客歸漢京</title>,<text>寥落滄江夕。離歌鴈叫沙。高樓秋氣進。漁笛客愁加。兩岸風鳴葉。遙汀霧隱花。龍門疎雨色。飄忽暮帆賖。</text>
<title>近余心懷鬱悒。畏酒禁。不敢痛飮忘憂。漫和陶先生飮酒韻二十首。以抒其懷云。</title>,<text>人生本無定。南北任所之。鬢髮已蒼蒼。不復少年時。江上一樽酒。歡娛還在玆。超然名利塲。樂天復奚疑。羊裘水雲中。浩歌釣竿持。其二漢代范孟博。願葬首陽山。老子跨靑牛。留書五千言。顯晦各不同。美譽千萬年。人生貴適意。安用虗名傳。其三淵明百世師。飮酒遺俗情。但愛杯中物。不顧身後名。如何世上人。富貴誤一生。羡彼雲際鶴。不爲弋者驚。我欲鹿門去。此計八九成。其四獨對江中月。有鳥西北飛。長訴失侶恨。其聲一何悲。阿閣已難巢。此身無所依。空谷有一士。自言避世歸。未學金丹術。容顔日以衰。願得同心人。長生永無違。其五我居日以寂。我聞日以喧。喧寂獨超然。達人無所偏。興來釣魚磯。嘯歌望靑山。不願得魚多。夜深帶月還。脫巾茅簷下。更與野老言。其六君子樂其道。人非我自是。已忘世人譽。寧憂世人毁。高卧衡茅下。毁譽徒爲爾。洋洋太古音。酌酒彈綠綺。其七南陽有高士。自是天下英。平生王佐才。耿耿斯世情。忘機鹿皮翁。但自杯酒傾。西嶺白日頹。高柳玄蟬鳴。感物空嘆息。何以慰我生。其八猗猗淇上竹。耻爲桃李姿。霜雪不敢逼。鳳凰棲其枝。荊棘日以盛。誰識此君奇。幽人息其側。愛惜亦何爲。蕪沒終天年。猶勝塵世羇。其九客自遠方來。主人柴門開。相迎更促膝。買酒叙我懷。當時同里閈。豈意中途乖。京洛送君去。冥冥林下棲。鳧鴈日高翔。但啄淸江泥。我身避塵網。寧與俗子諧。憐爾千金軀。窘步冥塗迷。遼海管夫子。遐擧不復回。其十昔余駕靈虬。遠遊蓬海隅。高揖韓衆輩。永辭風塵塗。鳳鳥鼓其翼。祝融爲余驅。二女御九韶。歡娛樂有餘。塵心不能忘。廻駕返舊居。其十一漆園眞曠達。陶朱未聞道。飢寒不足憂。但願酒中老。屈子獨爲醒。湘潭顔色槁。窮谷可往矣。榮祿非所好。種秫數百畒。壺觴爲我寶。自稱羲皇民。浮遊萬物表。其十二平生抱奇志。今非少年時。高陽舊酒徒。與爾永相辭。浮雲去不還。世事亦如玆。窮達自有時。前程更奚疑。誤入京洛塵。狂率爲人欺。撫掌仰天笑。吾身復何之。其十三江湖卜我居。結廬避塵境。濁醪日日飮。沉醉不願醒。客來相視笑。俗談心不領。許由傲唐虞。洗耳卧箕潁。我願執鞭從。此心徒炳炳。其十四兒童釣魚還。父老携酒至。滿酌勸余飮。不辭終日醉。心中覺豁然。塵累洗胸次。已甘原憲貧。寧求趙孟貴。林下裸體卧。吾自樂酒味。其十五羊生久不來。誰問三徑宅。衡扉竟日關。寂寂車馬跡。但看湖上雲。一日變千百。世味齒已酸。男兒鬢欲白。長嘯復彈琴。浮名亦何惜。其十六西蜀揚子雲。白首著玄經。可笑莽大夫。辛苦竟何成。回也在窮巷。簞瓢志不更。幽居寂無人。江鳥下空庭。愁來起徘徊。秋草蟪蛄鳴。臨風長太息。那堪志士情。其十七七月凉氣至。江城起秋風。吾生寄如客。百年酒杯中。萬物各有命。何必問窮通。茫茫宇宙內。得失楚人弓。其十八黃帝失玄珠。赤水罔象得。莊生說荒誕。後人多所惑。天命仁義性。外物終蔽塞。干戈一室內。反爲秦楚國。願作聾瞽人。閉門坐默默。其十九仲由賊夫人。漆雕不願仕。學道甘寂寞。斯世無知己。不義富且貴。甚於撻市耻。軒冕視浮雲。樂志卧田里。少壯能幾時。倐忽踰三紀。三復聖人訓。可以知所止。忽思田間獵。此心難可恃。其二十末俗喜機詐。我獨樂淸眞。三代已邈然。安得太古淳。孔周久寂寞。不見至治新。借問武陵客。何時避嬴秦。兵戈不得息。漠漠戰伐塵。欲挽揖讓風。我心徒慇懃。已矣當世志。願與沮溺親。我是鳥獸羣。何必來問津。人生須縱飮。芳醪漉葛巾。千載竹林下。尙有飮酒人。</text>
<title>觀江漲</title>,<text>屛翳驅雨風颯沓。江上黑雲密如織。陰帝叱咜搖神鞭。龍伯蒼黃未敢息。黃河橫捲半天流。兩岸驚浪高百尺。川噴谷狠勢如瀉。魚鼈雜怒爭新宅。羲馭欲沒素娥泣。坤關密鏁開不得。鷗鷺鸛鵝失故洲。秋天昏黑空漠漠。我浮霄漢豁心胸。淸峽歸客遙相憶。欲往從之闕舟楫。蒹葭七月望水國。落日狂歌倚高樓。奇遊壯觀驚末俗。</text>
<title>秋懷</title>,<text>百感衡門卧。秋聲夕雨餘。啾啾赴林雀。潑潑在江魚。舊約丹丘峽。新工老氏書。冥棲心自定。漸覺世緣疎。</text>
<title>寄友</title>,<text>東隣啗松僧。南隣釣魚翁。相逢莞爾笑。各言樂無窮。松可以療飢。魚可以忘機。所好雖有異。棄世竟同歸。我有平生友。今作靑雲士。臭味豈不同。蹤跡不相似。江海日以隔。軒裳日以榮。矯首不可望。徒有方寸情。</text>
<title>驪湖雜詠 八首</title>,<text>余居驪湖。朝夕所遊者。淸心樓，燕子灘，馬巖，遊仙臺，笠巖，羊島，東臺，貝藪也。悠然自樂於湖山。不覺手舞而足蹈。百年瞬息。吾復何求於世也。淸心樓獨鶴西飛去。連江秋雨色。高樓不見人。長嘯情何極。燕子灘朝釣燕灘水。暮釣燕灘水。磯頭看月出。澹澹江雲起。馬巖獨坐馬巖石。彈琴復垂釣。煙波時極目。惟有白鷗叫。遊仙臺吹簫臺上月。夜靜秋江白。仙人何處去。鸞鶴杳無跡。笠巖巖上江月白。巖下江水空。夜深鷗鷺宿。獨有釣魚翁。羊島靑靑沙島草。日暮牛羊歸。曠野行人絶。時看白鷺飛。東臺明月東臺畔。繫舟芳草渚。夜深萬籟寂。獨與山僧語。貝藪日日採薪去。孤鴉啼古木。江空白露寒。客棹沙邊宿。</text>
<title>次曹鄴四怨，三愁，五情詩。十二首。</title>,<text>鄴之序曰。鬱於內者。怨也。阻於外者。愁也。犯於性者。情也。今余索居。忽忽不樂。亦有三者之病。遂和鄴而抒其懷云。可憐空閨月。獨與美人守。紅顔郞不愛。願爲嫫母醜。其二二八嫁蕩子。灼灼桃李色。花落空斷膓。誰借東君力。其三妾如花中蘂。郞似花間蛾。探蘂日相親。蘂盡更之他。其四昨日借牛耕。今日借牛耕。長安綺紈兒。不知五穀名。右四怨其五送君紅顔好。逢君白頭新。雖說少年事。難作少年人。其六西壁燈影滅。東牕素魄明。此夜空輾轉。更聞蟋蟀聲。其七登樓望小白。小白靑如髮。可望不可到。百里非燕越。右三愁其八儂是漢京人。日望漢京道。可憐園中鹿。呦呦思野草。其九千金買佳人。傾城復傾國。相別不能忘。夜夜夢顔色。其十種桃玉牕前。花開三月春。我有百斛珠。願買如花人。其十一牕前秋月影。井上梧桐陰。待君君不至。攬衣步空林。其十二喃喃樑上燕。雙棲復雙飛。銜泥墮羅衣。美人嬌笑時。右五情</text>
<title>和韓退之秋懷詩十一首</title>,<text>園中有奇樹。靑葉何薿薿。白露變爲霜。西風吹未已。綠豔日萎黃。蟋蟀驚我耳。凜凜歲暮懷。撫枕中夜起。秋聲四面來。蕭颯風雨似。冉冉老將至。靑春難久恃。逝者不復還。賢愚同一軌。所以莊周徒。廓然忘悲喜。其二秋風八九月。百草日憔悴。少昊肅金氣。淅瀝霜滿地。朱鳥已戢翼。祝融不復恣。東籬有芳菊。自與凡卉異。幽人餐其英。蘭茝何足貴。其三白日已晼晩。前路何漫漫。阮籍但飮酒。陶潛空乞飯。君子有中道。二公非我願。鄒魯聖人言。可爲後生勸。潛心日講討。義理浩千萬。堯舜純王道。宸陛誰能獻。九閽猛犬吠。志士空抱怨。其四男兒志不覊。奇氣何凌凌。寧爲飮露蟬。耻作集爪蠅。默默人所愛。諤諤人所憎。放浪江湖間。卧看秋雲稜。興來綠簑衣。寒渚魚不罾。生逢聖人世。自愧無一能。其五江居寂無喧。但聽雲鴈警。攬衣步空庭。秋夜一何永。我志日怠墮。願學蓐收猛。深深井中水。早汲荀况綆。命薄我何悲。識高心自幸。窮峽抱經歸。幽居對翠屛。其六若木不可折。羲馭騁流景。少壯能幾時。此心徒冏冏。沉淪竟何成。萬事同土梗。可憐良驥步。無復前路騁。窮達各有時。何用干且請。其七寂寂江樓卧。沉沉江月暗。秋氣正寥落。憯悽有何憾。沙際孤鴈聞。雲間列星瞰。四望寂無人。但見江水澹。高詠九辨篇。河漢流汎濫。人生寄如客。忽忽百年暫。騁隙驥難縶。乘灘舟未纜。誰悲過去身。復爲酷吏勘。超然世外樂。何恨家無甔。其八我心何繚悷。悄悄坐高軒。皇天分四時。日月如水奔。鬱鬱意何極。冥冥獨無言。永夜不能寐。彷徨北堂前。何以解我憂。願得瓊枝餐。皎皎東嶺月。南華誦數編。古人不可見。邈然歲已千。弔詭太曠達。使我忘悲酸。慘悽亦何爲。頹卧且高眠。何時棄世去。嘯歌娛餘年。其九庭草日萎葯。摵摵霜葉乾。凉風西北來。吹折碧琅玕。鳳鳥不再至。明月空團團。凜秋多悲懷。心中自不安。撫琴復長歎。衣裳淚汍瀾。人生易衰朽。願乞五色丸。蓬瀛信難往。塵界勞韉鞍。其十悽悽是何氣。瑟瑟是何聲。開戶不復有。但看星月明。我懷誰與語。耿耿多苦誠。俛仰長太息。慷慨哀淚盈。天地肅殺氣。奔騰萬甲兵。川原日蕭條。草木凋其榮。感物深有悟。退藏如吾令。其十一杖策葭葦岸。零落更何好。杜若日以凋。嚴霜一何早。哀哀鶗鴂鳴。芳藹難久保。壯志已蹉跎。容顔亦枯槁。萬物有盛衰。感歎勿復道。</text>
<title>載以 景厚 弟乘月來話</title>,<text>殘燭空軒已滅輝。三更送客掩荊扉。前村吠犬聲如豹。應是漁翁罷釣歸。</text>
<title>題樂癡生洞庭濯足圖。用東坡書王晉卿煙江圖韻。</title>,<text>岳陽落日照君山。洞庭茫茫水如煙。天下畵工皆回首。欲畵不得空悄然。吳中狂士樂癡生。放歌燕市淚如泉。風雨中原胡馬嘶。故國遙望空山川。高視乾坤傲眼白。盤礴箕踞元君前。酒酣放筆拂絹素。胸中已呑吳楚天。荻花亂飛江上秋。淋漓醉墨爭雄姸。問君何年到幽燕。漂泊未耕山陰田。三江七澤莽空濶。不見胡運窮百年。爾身何由到此界。筆下雲煙但娟娟。何人濯足楓樹下。俯看八荒且高眠。身跨麟鳳向玉京。瓊漿應醉星宮仙。摩挲此圖意超忽。使我欲絶人間緣。孟生孟生。不復見擊節高詠淸陰贈君篇。</text>
<title>孟英光。山陰人也。嘗遇石室翁於燕獄。一見如舊遊。畵丹心菊一幅相贈。其亦慷慨有志之士歟。燕京固多奇偉之士。其名湮滅不稱。獨英光遇翁。以墨妙傳于海外。鰈域人無不知樂癡生。太史公所謂附驥尾而行益顯者。殆非虗語也。前篇。未盡余意。故更賦一首。以寄其懷云爾。</title>,<text>孟生家住會稽山。興來揮毫吐雲煙。亂代飄零到燕市。畵厨冷落空悽然。豺虎橫行道路長。安得送汝歸林泉。有時放筆萬人驚。勢如渴龍吸百川。元氣淋漓鬼神泣。驅來吳楚置眼前。洞庭之湖七百里。扁舟欲往水如天。燕獄六載石室翁。鐵肝能吐詩語姸。相遇慇懃贈何物。芳菊數叢畵中田。翁心亦如菊心丹。灑涕忍說甲申年。鏡湖百丈雲漠漠。鶴林三更月娟娟。同是殊邦未歸客。寒燈雪窖相對眠。聞君曾畵武陵洞。種桃遙羡洞中仙。夜夜空作故園夢。何時更結江南緣。胡爲學畵未學劒。君不聞陶徵士托意荊卿篇。</text>
<title>夜坐遣懷 二首</title>,<text>客枕不能寐。皎皎山月明。空堂寂無人。露草寒螿鳴。感物坐歎息。難爲此夜情。其二山中秋夜永。心境何幽寂。攬衣步空庭。四望無人跡。歸來就枕卧。蠨蛸鳴在壁。悄悄今夜懷。遙思四郡客。忽聞五更雞。西嶺殘月白。</text>
<title>詠小蝶</title>,<text>無心小蛺蝶。自在田間草。凉雨蟬鳴柳。寒江鴈唼藻。鴈蟬太多事。藻柳非爾好。飛去復飛來。早聞莊生道。</text>
<title>田家</title>,<text>東嶺月漸吐。田夫刈禾歸。辛苦終夜舂。將赴租稅期。官府不愛民。督促鞭扑施。雞鳴負米去。不遑腹中饑。吏胥一何怒。牽狗猶喝威。蔽身一布衫。解之更相貽。凍寒豈不憂。猶勝割我肌。回顧室中婦。向壁泣聲悲。</text>
<title>送妹氏</title>,<text>沙渚放舟去。秋水何浩淼。江西獨歸雲。江北失羣鳥。雲鳥本無心。我心空悄悄。女子遠父母。况顧兄弟情。秋氣正襲人。念汝水上行。八月蘆葦花。蕭瑟凉雨聲。西風望去棹。飄忽不可追。漢京百里路。豈無後日期。人情重離別。佇立暮江湄。</text>
<title>索居江湖。秋懷寥落。遙憶洛中舊遊。感成七言近體。</title>,<text>京洛徘徊爾獨留。西風寥落倍離憂。魚龍江冷三更雨。楓菊霜凋八月秋。潭上買田他日約。樓頭携酒昔年遊。超然東峽羊裘客。雲水生涯一釣舟。</text>
<title>戱題吳伯玉所藏鄭敾畵山水。次黃魯直韻。</title>,<text>島嶼出沒水如環。西風放歌望靑山。鄭敾山水世所稱。悄然坐我楓林間。凉雨蕭蕭鴈高飛。江上秋色今已晩。水墨淋漓吐雲煙。滿堂動色望翠巘。主人久棄蛛網裏。今日拂拭曝秋陽。指點空羡畵中人。卧看湖山秋月光。爾獨胡爲落塵寰。少年靑衫暎黑髮。安得招來水雲鄕。金鱗共釣馬巖石。</text>
<title>與權仲輝 煒。會于吳伯玉宅。伯玉贈劒仲輝。余作五言古體。以奉勉焉。</title>,<text>吳子三尺劒。蓮花吐霜雪。慇懃脫相贈。勸爾腰間結。耿耿有精光。邪物不敢逼。君子且愛惜。毋負故人意。當斷不能斷。此劒眞可愧。願君愼勿忘。我言非爲戱。</text>
<title>見陶谷書</title>,<text>客自淸峽來。故人寄尺素。書中問何如。期我潭上遇。更言生理艱。窮谷無人顧。脫粟與煮蔬。百口蓬蓽寓。飢寒固其常。富貴何足慕。興來松樹間。長嘯更緩步。避身干戈際。冥棲入煙霧。顧我不能發。悵望東峽路。蒹葭八月秋。水國多霜露。嗈嗈鴈叫渚。漠漠雲歸樹。我欲棹扁舟。水濶不可渡。獨倚江上樓。沉沉白日暮。</text>
<title>廣州途中。次李于隣 德臣 韻。</title>,<text>行人騎病馬。相與到柴門。雨暗千峰夕。煙生獨樹村。江亭悲寂寞。野店語慇懃。原上靑靑草。分歧更斷魂。</text>
<title>江上遣懷</title>,<text>虗名半世是非多。晩向江湖披綠簑。且與野人爭席坐。時聽孺子濯纓歌。浦田漠漠收紅稻。洲樹依依起白波。爲謝塵寰名利客。軒裳將奈鷺鷗何。</text>
<title>淸心樓</title>,<text>獨倚高樓北望思。嚶嚶黃鳥柳枝垂。長安宮闕浮雲外。水國蒹葭夕照時。寧恨凌陽三獻玉。莫吟平子四愁詩。西風一夜懷君夢。紅蓼花開怨別離。</text>
<title>別朴生</title>,<text>送君南浦意悽悽。柳畔高樓水鳥啼。匹馬遠從丹峽裏。扁舟更向白湖西。鳴蟬野樹雲遙合。芳草沙汀日欲低。今夜歸帆何處宿。煙波杳杳望中迷。</text>
<title>別金秀才</title>,<text>江城無好酒。松餠餞君歸。黃鳥來時囀。寒螢去日飛。簾間人寂寂。帆外雨霏霏。促織知離恨。啼聲夜在扉。</text>
<title>懷陶谷</title>,<text>詩書江上宅。桑柘谷中村。避世誰相識。丈人方灌園。籬邊雞犬靜。浦外雨雷喧。應有樵夫問。何由聽一言。</text>
<title>宿江村</title>,<text>喬木煙江岸。歸人夜繫舟。孤明沙際火。輕泛浪中鷗。風露三更夢。楊驪百里秋。還家消幾日。且與篙師謀。</text>
<title>曉過葛山</title>,<text>客起雞鳴後。滄江聽棹謳。風帆梨浦遠。煙樹葛山孤。宿鴈依沙靜。驚鳧入水呼。危灘信三老。引纜且前徂。</text>
<title>病裏喜隣客過</title>,<text>幽人抱奇疾。窮巷客來稀。枕席身孤卧。蔘苓命久依。江明看月出。夜靜聽鴻飛。數子閒乘興。吟詩到竹扉。</text>
<title>舟行。宿楊根。曉發。</title>,<text>露下秋空水氣昏。空汀鴈叫客消魂。津亭衰柳停孤棹。江店殘燈夢故園。月色初生浦邊樹。雞聲遙出霧中村。征帆欲掛西風起。紅蓼花前白浪翻。</text>
<title>次澤堂韻別宋生</title>,<text>明日乘舟發。驪湖百里賖。繁霜寒襲袂。孤棹寄如家。客興吟楓葉。離愁對菊花。詩書須及早。鬢髮奈秋何。</text>
<title>喜隣客夜訪</title>,<text>故人枉高駕。燒燭坐茅茨。客散題詩後。雞鳴就枕時。庭空殘月在。江靜數星垂。明日招提路。淸樽與子期。</text>
<title>曉行</title>,<text>依然留一宿。孤客聽雞行。野霧霏微濕。林星錯落明。風塵將老恨。江漢未歸情。處處樵歌動。天邊數鴈征。</text>
<title>立春</title>,<text>江城飮春酒。仍作立春詩。節變星回後。灰飛臘盡時。條風人未覺。淑氣鳥先知。何處梅花發。遙思漢水湄。</text>
<title>雪夜。宿李宜叔 天輔 宅。</title>,<text>孤客乘幽興。懸燈與子言。騷騷聽微雪。寂寂掩重門。庭月寒生影。林禽靜不喧。蕭然淸夜坐。只有道心存。</text>
<title>過申仲孝 景閔</title>,<text>遊人淸峽去。驅馬亭午時。籬邊桃李花。溪上楊柳枝。忽到申生廬。遲遲久未行。雞黍勸客餐。慇懃主人情。今夜宿何處。遙指蘂城路。出門與君別。更期他日遇。</text>
<title>過英竹店。懷伯春。</title>,<text>春江碧如苔。行子澹忘情。桃柳自成村。時有午雞聲。蕭然一匹馬。遠向淸峽路。嗟我懷君子。行行西日暮。</text>
<title>寒碧樓</title>,<text>滄江朝日好。縹緲望高樓。路轉丹丘峽。人登永縣舟。蒼茫春樹暗。浩蕩白鷗浮。風穴生淸籟。襟期爽似秋。</text>
<title>自淸風。向龜潭沈生璥家。</title>,<text>孤帆泝去暮江天。柳塢桃村澹澹煙。入洞漸看仙境別。移家欲結錦屛緣。巖間松老曾棲鶴。水底蘋生亂入船。今夜龜潭相就宿。主人待我玉峰前。</text>
<title>桃花洞</title>,<text>杖策入深洞。爛漫桃花開。茅屋深不見。秦人安在哉。靑靑春麥田。獨有山鳥來。</text>
<title>七松亭</title>,<text>鬱鬱山上松。中有兩三家。瀟灑世外居。燒畬種疎麻。小兒逐山雉。挾弓入煙霞。田間遇饁婦。頭揷杜鵑花。無心騎馬客。夕陽度白沙。</text>
<title>龜潭。次農巖韻。</title>,<text>丹丘多異境。遊子心冥會。蒼壁聳百仞。奇觀此爲最。鴻濛結太始。水府固根蔕。羣峰競嶙峋。氣勢更無對。磅礴一何壯。造化功力大。下有蛟龍窟。朝暮生煙靄。孤槳擊素波。壯遊百年內。浩歌意不極。翺翔萬物外。陰雲送雨來。黯黯日光晦。屛翳不我謀。搔首發深慨。明日春水漲。鼓枻下前瀨。</text>
<title>雪馬洞</title>,<text>龜潭擅大名。不知雪洞奇。春服二三子。緩步夕陽時。驚湍噴霜雪。白石更離離。上有千仞壁。倒掛靑松枝。淸流濯我足。高詠太冲詩。</text>
<title>島潭。次農巖韻。</title>,<text>馬首春江澹靄生。遙看沙際夕陽明。中流羅列三峰秀。太始鴻濛一氣成。巖下扣舷孤鶴起。柳陰移棹晩鶯鳴。石門更訪仙人跡。雲外應聞鐵笛聲。</text>
<title>雨中。見伯春折花枝。作詩相嘲。</title>,<text>遊子不畏雨。不着綠簑衣。狂風吹脫笠。倦馬渡溪歸。不顧傍人笑。手折山花枝。花枝拍馬鞍。高詠堯夫詩。</text>
<title>用韋應物綠陰生晝寂。孤花表春餘。爲韻。贈龜潭主人。十首</title>,<text>終日無塵事。道經林下讀。興來杖藜去。澹澹春潭綠。其二幽人無俗慮。長嘯彈瑤琴。回首望玄鶴。沉沉生夕陰。其三客來折春蕨。炊飯午煙生。杖策洞中去。靑林瀑水聲。其四獨卧空齋裏。悠然望遠岫。無人問幽棲。林鳥啼淸晝。其五春雨披靑簑。持竿坐白石。沙鷗不相猜。自覺心閒寂。其六求仙入洞府。長揖羡門徒。明月聞吹笛。一峰湖上孤。其七君家何所有。洞裏多煙霞。野客騎牛至。林間掃落花。其八咫尺玉泉菴。白雲朝暮繞。居僧驚客來。雪衲出林表。其九不知山外事。自謂山中人。日日酩酊醉。桃花三月春。其十忽逢湖上客。漉酒買江魚。坐看朝霞氣。綠潭春雨餘。</text>
<title>早發龜潭。懷伯春。</title>,<text>思親那得住。游子出山行。陶谷懷君夢。龜潭惜別情。馬驚林雉起。客看峽雲生。空羡冥棲者。漁樵隱姓名。</text>
<title>英竹途中。懷伯春。次農巖韻。</title>,<text>我行遠自丹丘峽。英竹始見黃驪山。黃驪此去五十里。目斷歸帆雲水間。陶谷先生一葛巾。美酒共醉江上樓。與君相別路漫漫。遙憶春潭白鷗浮。芳草萋萋燕子洲。何時來繫淸峽舟。武陵桃花夢中夢。悵望雲山空崒屼。靈境迢遰難再到。熊咆虎嘷歸路絶。征馬嘶林僕夫饑。暝色孤店月東出。致身福地何由得。使我長歎心惘然。白雲靑蘿杳莫攀。矯首空羡洞中仙。</text>
<title>夜吟</title>,<text>積雪生陰氣。幽吟夜寂然。林鳴風颯颯。牕白月娟娟。寒漏愁將盡。殘燈耿獨懸。虗名終誤我。衰鬢惜流年。</text>
<title>夜坐詠旱</title>,<text>衆生天欲殺。六月野無靑。聖主憂方切。微臣涕自零。風雲何漠漠。星漢更熒熒。水府龍潛卧。空藏滿腹霆。</text>
<title>和宜叔</title>,<text>新詩寧作不平鳴。隱几蕭然此夜情。林際鵲翻孤月出。簷端河繞數星明。眞機已悟漁樵問。末俗寧求俊顧名。爲向東隣故人道。驅車莫上太行程。</text>
<title>與伯玉。送伯春入永峽。</title>,<text>征駒嘶出洞。遊子峽雲深。珍重諸君戒。慇懃昨夜心。晨嵐霏客袂。山月皎楓林。幽澗流無住。空齋更鳥音。</text>
<title>送伯春</title>,<text>白雲高無極。君子昔盤桓。杖屨久寂寞。蒼峭鳴素湍。秋風吹客袂。征駕在門端。問君向何處。揮策入雲巒。豈無山水樂。往事哀涕潸。幽期悵獨違。羡爾超塵寰。高山景仰志。增我今日嘆。</text>
<title>淸泠閣。送伯春。</title>,<text>濟濟君子會。蕭爽林閣秋。征馬明晨發。迢迢白雲丘。山中悵遠別。携手上高樓。霏微夕嵐氣。瀯泠巖澗流。臨風發長嘯。世事同蜉蝣。斯會諧宿志。四座皆良儔。前林暮禽悲。遊子那得留。臨分各贈言。悄然離索憂。德音不可忘。動靜多悔尤。努力愼行李。峽路艱且脩。</text>
<title>七思</title>,<text>我所思兮在海州。有翁白髮亂垂耳。荒田無歲四壁空。日日採薇窮谷裏。富貴於子竟何有。南郭嗒然空隱几。積雪層氷道路長。我欲往之病難起。其二我所思兮在驪州。有客飢寒卧窮廬。永峽白雲付人耕。四年同釣馬巖魚。一別滄洲莽空濶。逖矣久與故人疎。思君不見坐歎息。我獨胡爲京洛居。其三我所思兮在廣州。五年欒欒棘人泣。窮途相忘吾負汝。靜言思之空鬱悒。千古遠慕魯生義。指囷能周公瑾急。末路紛紛是非多。誤我良友悔何及。其四我所思兮在燕京。使車迢迢雪中發。何事不卧月谷廬。皇極殿前拜胡羯。歌舞莫醉浿江酒。千里高堂思鶴髮。人生憂樂各不同。中夜悲歌望星月。其五我所思兮在荷谷。托交雖晩情何深。漢京十月雪盈尺。中宵共說百年心。靑歲摧頹志士老。拂衣不如歸雲林。至今差池鹿門約。鬱鬱幽懷五噫吟。其六我所思兮在石谷。故人今作靑雲士。北門雨雪我獨歸。放歌濯足滄浪水。人無勇决可奈何。江漢携手今已矣。願君努力愼令德。周道如砥君子履。其七黃弟黃弟最有情。從我驪州復漢陽。離親棄妻五六年。鐵原百里歸路長。一日不見鬱陶思。炯炯寸心兩難忘。北風凜烈歲云暮。仰看南山松樹蒼。</text>
<title>送伯玉赴燕</title>,<text>十月幽州行路難。狐裘雪撲北風寒。征人葛屨遼東野。冠盖應羞管幼安。</text>
<title>康陵齋室。與南德哉 有容，黃大卿 景源。共賦。</title>,<text>游子初歇馬。夕陽散人影。形跡脫覊束。恣意探幽境。諸子共携手。愛此山中景。憇林神已淨。臨澗心更靜。淸言悟道機。微月吐東嶺。</text>
<title>彈琴臺</title>,<text>嗚嗚江水不能流。喬木烏啼遠客愁。壯士無功空一死。仙人留迹已千秋。蕭條古驛嘶征馬。寥落空祠繫賈舟。歌罷國殤徒感慨。年年卉服欵萊州。</text>
<title>㺚川</title>,<text>琴臺看漸遠。㺚川數里餘。亂石彈馬蹄。渡頭林木疎。漁歌唱夕靄。柳枝貫江魚。桑楡自成村。寥落山氓居。郵館稍爽塏。偃息身已舒。主翁向余說。租稅苦未除。官吏日捉人。村落半成墟。深深武陵洞。願言結茅廬。</text>
<title>林將軍祠 二首</title>,<text>荒祠古木雨濛濛。客馬悲嘶㺚水東。滄海孤舟空削髮。中原一劒竟無功。大名宇宙留靑史。寃氣斗牛蟠白虹。可惜呑胡違壯志。將軍恨與岳王同。其二滄江斜日攬芳蘺。酹酒孤吟寂寞祠。凄雨空林征馬繫。蒼苔古廟鐵衣垂。狂胡得志天誰問。壯士含寃世共悲。一死終能扶大義。至今寰海姓名知。</text>
<title>潄玉亭</title>,<text>潄玉懸飛瀑。捫蘿已十年。奇觀翳雲木。舊識是山川。疎雨行人少。危途倦馬顚。龍湫知不遠。游子更催鞭。</text>
<title>鳥嶺</title>,<text>千盤鳥道上連天。有客悲歌老檜顚。孤店依依疎雨外。行人衮衮夕陽邊。嵯峩危堞靑衣後。噴薄龍泉白石前。九折回車聞孝子。却思京國意茫然。</text>
<title>東華院</title>,<text>蕭蕭征馬渡淸川。老木叢祠響杜鵑。孤郭無人唯噪雀。小村臨水忽生煙。亭亭落日雲邊下。杳杳危梯樹杪懸。此去王京三百里。回頭千嶂上連天。</text>
<title>龍湫</title>,<text>飛雨灑古木。行馬度深峽。煙靄暗層壁。黑色如削鐵。水石相吼怒。勢欲坤軸裂。側身不敢窺。飛沫噴如雪。驚心久始定。震慄色靡悅。飢僕不知懼。凌崖靑蕨折。潭底神物蟠。雲氣結不滅。五月爽如秋。炎帝失其熱。</text>
<title>兎遷</title>,<text>細路盤如蛇。絶壑度危橋。藤蘿不可捫。峽雨更蕭蕭。欲過凜動魄。上梯身飄飄。人馬俱震慴。跼步不敢驕。坦道亦未遠。捷徑余豈要。攬轡渡前溪。峽水急於潮。越險始相笑。客興未寂寥。高歌唱激越。望雲倚山椒。</text>
<title>又賦</title>,<text>崩崖危壁路千盤。下有滄江不敢看。何限人間章子厚。林間繫馬坐長嘆。</text>
<title>歸思</title>,<text>思親難久滯。家信到何遲。色養寧無弟。慈闈遠念兒。白雲空渺渺。靑草更離離。寥落方孤坐。客愁誰得知。</text>
<title>贈申㠍</title>,<text>嶺外愁飄泊。相逢白髮生。那禁孤客淚。尙戀主人情。草沒伽倻墓。雲迷主屹城。夏衣猶未着。永日囀殘鶯。</text>
<title>次李生山寺韻</title>,<text>聞君留宿贊公房。夏雨山中卧石牀。門外淙淙幽澗落。階前裊裊古藤長。白雲生室身俱寂。黃鳥啼林世可忘。許掾高風今復見。玄談揮麈坐焚香。</text>
<title>贈李世愿</title>,<text>憐君苦癖但吟詩。四壁蕭然十口飢。雲嶺疎星啼杜宇。栗園斜日聽黃鸝。苔侵小屋生魚釜。石亂荒田長兎葵。華髮相看空歎息。一生窮約有誰悲。</text>
<title>栗園卽事</title>,<text>園中多栗樹。密葉靑如織。上聞淸蟬鳴。下有幽人息。天淨雨初霽。田家午煙直。野沼水更淸。芰荷色逾潔。聊忘客中苦。長嘯意自適。</text>
<title>詠星月</title>,<text>明星出天光炯炯。陰雲忽蔽暗無星。客堂三更雨冥冥。林梢唯看數點螢。雨收雲散星復出。螢光自滅山月明。</text>
<title>題沈石田山水圖</title>,<text>風雨漠漠江上樹。崖谷合沓黑如霧。石田先生畵有神。放筆江山得眞趣。畵厨散落肉眼多。數幅海外知己遇。李生見之動顔色。千金一擲收敗素。不向朱門求富貴。晴牕寂寞摩靑丹。先生畵法奪天機。驚浪怒濤筆下翻。茅屋蕭然小於舟。林間有客聽暮猿。古木杈枒雨氣昏。江口孤帆漁子入。寅纖英媚摠兒曹。雲雷慘憺鬼神泣。傾崖倒岸莽無路。植杖何人橋上立。尤工遠勢筆力豪。長風颯颯起纖末。其人骨已朽。濃墨今猶活。李生愛畵入三昧。早學先生得骨髓。愛畵如君天下稀。風流海嶽今可比。爾從何處得此畵。自言乞來風雪裏。君不見蘇達山人非俗類。癖畵遠邁李氏子。對此無言色怊悵。何時歸卧山中寺。寺藏古畵數十軸。放棹東還自此始。</text>
<title>平丘驛</title>,<text>野店殘雞喔喔鳴。篝燈蓐食曉煙生。馬嘶門外行人語。三五明星樹杪橫。</text>
<title>鑿池</title>,<text>操鍤山中客。淸泉覘自知。幾年藏鳥藪。數頃養魚池。溪澗應同進。芙蕖更可移。惟君能樂水。杖策好相隨。</text>
<title>哭金相肱</title>,<text>磊磊北山石。鬱鬱南山松。猗嗟彼君子。少年昌而丰。豈無他人好。與君白首期。芰荷製爲服。瓊液充其飢。羲娥忽西匿。霜霰凋杜若。嗷嗷失侶鴈。四顧號原野。微物尙如此。况我百年親。恩愛中途絶。浮生若飆塵。去者不復還。存者終當歸。彭殤共寂寞。何必涕沾衣。</text>
<title>與諸君會南營。得山字。</title>,<text>霏霏春雨夕。嘯詠便忘還。池上看花到。松間繫馬閒。沉冥身欲隱。蕭颯鬢仍斑。偶爾逢諸子。雲蘿說故山。</text>
<title>將發原橫榮墳之行。丙舍感懷。</title>,<text>恩榮有今日。孤露涕盈襟。炯炯淵氷戒。兢兢夙夜心。鳴鳩聽曉雨。嘶馬繫春林。輾轉仍無寐。悲懷小宛吟。</text>
<title>本峴拜參判先祖墓</title>,<text>悠悠三百歲。香火此丘原。餘慶承先祖。魁科忝後孫。空山惟古木。流水自深源。世德徵遺碣。莓苔字尙存。</text>
<title>夕過禾谷宗人松齡宅</title>,<text>衡門嘶客馬。野僕掃松陰。先壠誅茅近。吾宗入峽深。殘紅桃泛澗。微白月含岑。早晩歸山計。期君杖策尋。</text>
<title>過八溪君墓</title>,<text>立馬山前路。行人指古墳。當時急流勇。只有八溪君。短碣橫靑草。孤鶯囀白雲。堂堂楊小尹。豈獨播遺芬。</text>
<title>偏崖棧</title>,<text>曠野行十里。層壁忽入雲。峽角出林端。細路通人羣。肩輿不敢過。跼步更人扶。側身俯百仞。下有靑草湖。險艱更何論。世途束劒戟。珍重垂堂戒。感歎叱馭客。</text>
<title>七峰書院</title>,<text>行人指點白雲間。簇立靑峰不可攀。賣藥高風梅福傳。採薇淸節首陽山。祠前寂寂春花發。江上冥冥夕鳥還。孤客停驂懷往事。至今幽逕綠苔斑。</text>
<title>城峴村</title>,<text>昔聞城峴名。今過城峴村。平沙十里遠。桑柘迷丘原。居人意幽閒。雞犬靜無喧。園中饒靑蔬。網罟捕溪魚。本非避塵寰。自與世緣疎。停策倚林樾。吾欲結吾廬。</text>
<title>訪香山宗人時泰宅</title>,<text>峽路逶迤信馬蹄。蕭然環堵傍淸溪。柴門忽看山僮掃。苔巷惟聞野鳥啼。供客園中春蕨早。題詩林下暮雲低。吾宗敦朴如君少。斗酒慇懃惜解携。</text>
<title>夕投景藏村</title>,<text>向夕羸驂度石梯。林風峽日共凄凄。宿舂稍喜松楸近。孤店忽愁霧雨迷。寂寂幽花臨澗發。𠴨𠴨春鳥傍人啼。已覺浮生行役苦。鷦鷯却羡一枝棲。</text>
<title>石分兩峙</title>,<text>兩峙之險如蜀道。百步九折上靑天。捫葛攀藤始可到。巖壑杈枒石棧連。山雨霏霏山木昏。巉巖畏途不敢前。林鳥何事向我啼。孤客聞之意茫然。前有虎豹後蛇虺。倦馬悲嘶僵且顚。不見蜀道難。但愁兩峙難。兩峙之險也如此。恨未使李白。悲吟於其間。君不見蜀道兩峙平如砥。嗚呼世途多險艱。嗚呼世途多險艱。車摧馬仆更不還。我今悲歌松檜邊。</text>
<title>次伯玉月谷寄韻</title>,<text>歸卧吾廬獨掩荊。看山看水摠閒情。有時緩步藤蘿逕。終日惟聞鳥雀聲。顯晦應將隨造化。漁樵今已寄平生。如何月谷吳承旨。新得林泉漫浪名。</text>
<title>未歸 二首</title>,<text>罷官京洛尙徘徊。一棹滄江幾日廻。短髮憂時渾欲化。疎簾聽雨只堪哀。孤飛燕子尋巢去。數朶薔薇向客開。纓冕自知身外物。羊裘欲拂釣魚臺。其二胡爲尙滯漢陽城。東指驪湖百里程。世事紛紛身未隱。鄕愁杳杳夢還成。菰蘆迷岸家何在。鷗鷺浮江浪欲生。自笑龍鍾違俗尙。吟詩孤坐夏林淸。</text>
<title>雨後。懷諸弟。</title>,<text>客心悄悄卧空堂。夏雨初晴曉氣凉。林霧霏微猶有濕。庭花零落已無香。滄洲入夢思吾弟。世路驅車劇太行。誰唱菰蒲銅斗曲。短簑射鴨興難忘。</text>
<title>月沙舊宅。見神宗皇帝御賜續綱目，西湖紅梅。感賦。</title>,<text>幽薊久作犬羊窟。百年腥塵暗九州。寶篆煌煌暎牙籤。遠逐星槎海東頭。乘槎之客月沙翁。盛名海內文章伯。筆力能洗邦家誣。玄菟扶桑日月白。天朝大人熊御史。錦筵銀燭文楸枰。靑帙紅梅一局賭。盛事來傳漢陽城。三韓深耻城下盟。萬曆洪恩海外民。翁已騎龍白雲鄕。梅亦隨人錦江濱。縹囊流落久無主。豐獄劒氣橫斗牛。百變滄桑物自閒。神鬼守護至今留。誰掃攙搶纏妖氛。空看玉帛貢狂胡。泗水復出夏后鼎。合浦重還明月珠。主人對此感疇昔。見者摩挲亦歎息。卽披黃卷宛手澤。古査杈枒勤封植。舊物依然丞相宅。世間無復如汝壽。禮樂輸入氊裘鄕。爾獨乾淨誰與友。君不見淮陽詩板尙無恙。馮夷祝融那敢偸。先輩風流未寂寞。球璧錯落天所酬。三寶長留宇宙間。將與翁名傳不朽。我今高歌浮大白。梅在牀頭卷在手。</text>
<title>壯巖丙舍。筮行藏得中孚之遯。感賦。</title>,<text>非忘休戚義。量入亦吾道。遇遯終天意。幽懷問野老。</text>
<title>錦平都尉宅設壽宴。聖上特命給需賜樂。復以宸章寵之。時余鎖禁直未赴。追次席上韻。</title>,<text>人世公如魯殿存。梨園法樂卽殊恩。地仙可待崇岡祝。雲漢於昭寶墨痕。洛社高歌仍鼓缶。秦樓壽醴更盈樽。銅龍持被違賓席。梧竹春陰獨鎖門。</text>
<title>送申學士景瞻 思建 接慰萊州</title>,<text>銅樓學士鬢如霜。采杞不歌北山章。紫袍煌煌四牡驕。萊州遙接卉服鄕。萊州女兒揳鳴琴。長袂姱容目騰光。對君竹枝歌一曲。銀燭錦筵醉瓊漿。妾如廻雪灑霏微。郞似柔柳搖飄揚。朝朝暮暮謝遞代。霧閣雲戶同翺翔。眉斧眸劒風流陣。莫道吳兒石作腸。君不見巫峽之險劇太行。幾人過此仆且僵。送君千里巫峽路。蜀山雙碧連高唐。願君休聽馬卿賦。行行且宿梅谿堂。</text>
<title>入山</title>,<text>是非喧末俗。榮祿自無心。舍筏方登岸。誅茅可傍林。燒香仍講易。流水且橫琴。魏闕空回首。離騷永日吟。</text>
<title>雨後。與諸子。遊神勒寺。</title>,<text>滄江浩渺片帆輕。沙際遙看白衲迎。汀鷺羣飛朝雨過。爐煙乍起午鐘鳴。懶翁牧老空雲水。孤㙮殘碑尙姓名。嘯罷樓頭多感慨。依依松檜夕陽明。</text>
<title>李生麒祥欲歸。以詩留之。</title>,<text>山家無俗事。相對話桑麻。養拙身方靜。離塵境自遐。疎籬舂麥杵。斜日噪林鴉。今夜留君意。淸池看月華。</text>
<title>驪湖曲。次西洲曲韻。戱效其體。</title>,<text>輕舸上驪湖。儂家在湖北。短簑獨速舞。靑靑湖草色。驪湖流不住。漁舟繫古渡。湖上望孤㙮。依依古檜樹。樹下曹溪前。溪花墮如鈿。花雨佛無言。口中吐靑蓮。蓮花白雲秋。栴香繞佛頭。回頭語孺子。莫歌滄浪水。淸濁在水中。中含夕照紅。向夕望極浦。怊悵送孤鴻。孤鴻唳空洲。望君倚江樓。江樓高不極。浩歌朱欄頭。欄頭銅斗曲。湖水碧如玉。何處拍浪兒。射鴨湖水綠。湖月望悠悠。月明使我愁。西風吹我夢。夢在白蘋洲。</text>
<title>入谷</title>,<text>入谷靜無事。山屋疑禪室。超然忘俗務。是非無人詰。𠴨𠴨鳥自啼。冉冉雲自出。兩物各無心。相對眞吾匹。吾欲老於斯。嘉遯貞且吉。</text>
<title>斫松</title>,<text>山童礪斧去。深谷斫靑松。擔肩唱樵歌。步步下雲峰。松枝斫無盡。日日山竈供。朝出夕始歸。不憚虎豹逢。虎豹且莫害。吾亦物外蹤。</text>
<title>刈麥</title>,<text>病農懶於耕。種麥纔數畒。四月麥未黃。刈來焦爲糗。明朝麥將盡。何以糊爾口。靑山蕨如拳。采之有健婦。婦向病農語。胡不斫松負。</text>
<title>失雞</title>,<text>田翁好養雞。雞亦伏其雛。雞將八九雛。啄蟲雄雌呼。山貍日伺雞。叢林伏其軀。白日忽已暝。潛來竊雞餔。失雞不足惜。用心嗟貍乎。</text>
<title>山虎</title>,<text>山中多猛虎。夜夜下山至。狵也不能吠。潛伏寂如睡。僮僕俱喪魄。閉戶那敢視。山月滿空庭。肆行無畏忌。騶虞性好仁。同獸不相類。</text>
<title>池上看星。次澤堂韻。</title>,<text>小池淸如拭。三更倒列星。星水影相涵。陰雲蔽其形。屛翳俄頃滅。星斗復熒熒。上天本高廓。雲氣浮如萍。吐呑任雲爲。誰謂爾星靈。空庭倚杖立。仰天心若醒。雞鳴天欲曙。羲輪上靑冥。</text>
<title>汲井</title>,<text>柳下鑿小井。淸冽眞堪食。淤泥舊無禽。君子勞衆力。村女日日汲。更無我心惻。</text>
<title>聞砥平將遞。要汝成圖之。寄詩見志。</title>,<text>勇退誠難事。行藏詎自由。徒將一麾計。且與故人謀。魚鳥寧無愧。琴書可忘憂。悄然嘆歲暮。雙鬢颯如秋。</text>
<title>續感遇</title>,<text>乳虎一何惡。主翁一何愚。虎非園中物。惠養日相呼。人皆爲翁危。虎亦侮翁孤。耽耽忽反害。養虎終喪軀。傍人拍手笑。問翁噬臍無。</text>
<title>鴈失侶</title>,<text>孤鴈失其侶。嗷嗷中夜悲。舊侶飽稻粱。棄捐忽若遺。自言避矰繳。匪我不相隨。浮雲本無定。爾心那得知。恩情已斷絶。會合更無期。昔愛不能忘。感傷念所思。參商豈相遇。干莫永相離。皎皎江上月。我心亦如斯。</text>
<title>江居</title>,<text>明時謝病卧江城。篛笠簑衣世外情。京洛十年醒幻夢。煙波千頃寄吾生。花殘小圃空飛蝶。柳暗高樓且聽鶯。自愧事君非直道。行藏末路誤虗名。</text>
<title>沙鷺</title>,<text>自在沙邊鷺。閒情與我同。高翔白雲表。獨立綠蘋中。北闕還遮日。西江且避風。如何籠裏鶴。空羡碧溪翁。</text>
<title>江鷺行</title>,<text>潭底魚自樂。洲邊鷺高飛。兩物各得所。窺魚鷺下磯。鷺兮色潔心則貪。口銜紫鱗得意歸。魚爲鷺銜爾莫恨。林間結罝鷺亦罹。捕鷺啄魚何與我。獨依江閣注目悲。</text>
<title>金相國 在魯 用文谷辛丑志喜詩韻。作乙卯志喜詩索和。謹步以呈。</title>,<text>不顯三宗在帝庭。錫玆繁祉聖孫生。異祥蘭殿俄懷日。雅樂楓宸更耀星。辛乙運符誕文歲。神人望叶祝堯情。燕禖享德齊延頸。景命吾東億萬齡。</text>
<title>挽奇挺龍</title>,<text>南國多橘柚。綠葉暎華實。誰能貢厥篚。獨立志更壹。夫子竟白首。空惜芳菲質。寥落歲云暮。凉露鳴蟋蟀。原隰載馳驅。未遑入蘭室。白雲忽愁余。飆輪轉頭失。窮達各有命。此理誰復詰。靑紫彼何人。原思老蓬蓽。當時薦禰表。未調淸廟瑟。感傷意無極。浩歌望西日。</text>
<title>還山</title>,<text>出世方知險。還山始覺安。靑蘿捫可住。黃綬解何難。矮屋雲圍靜。孤燈雪擁寒。此時悄無睡。空詠碩人寬。</text>
<title>江居書懷</title>,<text>吾固謀身拙。心何與世違。上書惟說病。投紱詎忘歸。槐柳深深巷。煙江寂寂磯。行藏今可决。末路盡危機。</text>
<title>詠蟬寄汝成</title>,<text>江上初收雨。晴蟬唳更淸。吟時多苦調。移處曳殘聲。高柳微風度。遙峰落照明。思君空佇立。怊悵水煙生。</text>
<title>寄海客</title>,<text>棲棲碧城客。寸祿尙塵鞿。有子同僑食。無妻綻舊衣。白波迷遠色。紅蓼暎斜暉。悄悄憑危檻。江湖信使稀。</text>
<title>山中</title>,<text>出世知無用。林棲靜似雲。噪蟬尙嫌聒。流水只堪聞。携杖穿蘿影。吟詩到夕曛。眞機須可悟。早誦老聃文。</text>
<title>詠螢</title>,<text>腐草能生火。隨風炯自飛。無燈偏入幔。倚杖更侵衣。野外飄飄遠。林間點點微。東方紅日吐。忽與曙星歸。</text>
<title>秋懷</title>,<text>玄蟬今寂寞。澤國鴈高飛。渺渺懷之子。依依望夕暉。蒹葭凉露滴。江漢片帆歸。濯足滄浪水。新裁薜荔衣。</text>
<title>寄李都憲君範 箕鎭</title>,<text>蒹葭白露唳賓鴻。歲暮漁歌感慨中。借問鐵冠都御史。何如箬笠釣魚翁。孝宗陵外秋江遠。慕老祠前夕照紅。回首白鷗閒似我。參差一曲倚孤篷。</text>
<title>海口館。同伯玉留相。次三淵韻。</title>,<text>沁州城外海悠悠。忠烈祠中感慨留。玉帛至今輸北虜。金湯何事燼南樓。淸時閱武銜王命。暇日登高散客愁。投紱毋忘携手約。牛川一曲月如鉤。</text>
<title>吳生泰胄挽</title>,<text>𩣭馬昌平路。班荊始識君。蹉跎空短褐。冥漠竟孤墳。往事飄黃葉。浮生哭白雲。豐城埋寶鍔。鬱鬱斗間氛。</text>
<title>元同知 釴 挽</title>,<text>窈窕香山社。吾宗百歲翁。橫金寧着帽。如玉竟編蓬。鴈㙮看回甲。蘭庭有繼風。拜牀猶昨日。癯鶴想顔童。</text>
<title>韓參判 顯謩 挽</title>,<text>璧沼周旋且廿年。妙齡俄頃各華顚。羣輪咽巷門長掩。衆翮摶空駟未遷。聲價高低應莞爾。朋知毁譽獨逌然。貌疎情響非今俗。暮笛空江涕自漣。</text>
<title>趙監司 榮魯 挽</title>,<text>憶君摻手話離筵。憫我休官志未堅。觀察丹旌眞作讖。尙書蒼鬢竟歸田。浮生倐忽留如客。末路嶔崎化若仙。氷蘗繫名朱鳥影。顔殤跖壽問靑天。</text>
<title>送襄陽崔使君 成大</title>,<text>襄陽太守癖於詩。滄海東臨二月時。堪笑白頭元吏部。送君空唱浪淘詞。</text>
<title>題體上人詩軸</title>,<text>春江漾碧碧於苔。鴨泛魚跳兩不猜。太守悠然憑曲檻。白雲深處一僧回。</text>
<title>凝淸閣。次泰安吳使君 命修 見示韻。</title>,<text>翳桑百里使君憂。咫尺仙潭興亦休。銅綬沉淪滄海郡。瓊琚錯落白雲丘。漁舟已失桃花洞。鳧舃且留寒碧樓。樽酒慇懃卜今夜。佳期更待錦屛秋。</text>
<title>題下仙巖磐石</title>,<text>湍喧石激兩難平。竟日山中㶁㶁鳴。只有白雲聊可悅。蒼松千尺靜無聲。</text>
<title>明月樓。春日遣懷。</title>,<text>悄然瞻北極。京洛路迢迢。遠補知臣罪。洪恩荷聖朝。煙汀孤鷺宿。風榭落花飄。身世何須問。江潭意寂寥。</text>
<title>凝淸閣。偶誦澤堂詩詠懷。</title>,<text>沙熱使君舊侍郞。左遷猶得宰江鄕。凝淸閣裏焚香坐。大過爻中意味長。</text>
<title>觀水門瀑布</title>,<text>嶽頂昇初旭。芒鞋訪水門。捫蘿穿石逕。停策憇松根。河漢橫空落。虹霓暎日翻。高歌倚靑壁。鴈宕復何論。</text>
<title>詠梨花</title>,<text>梨花白如雪。皎潔無塵滓。亭亭絶俗姿。媚嫵耻桃李。但恐狂飆至。不能保厥美。幽人在其側。歎息拾落蘂。馨香雖可悅。素質今已毁。不如白鷗鳥。朝夕浴江水。</text>
<title>宿神勒寺</title>,<text>筍輿躋石磴。疎磬翠微間。花落空門寂。苔生古㙮斑。暝煙孤鳥返。淸梵老僧閒。明日看飛瀑。芒鞋更碧山。</text>
<title>望京</title>,<text>江樓題罷白雲詞。檻外毿毿嚲柳枝。西望漢陽書信斷。春波百里碧參差。</text>
<title>登寒碧樓</title>,<text>使君無事卧滄洲。野服烏巾獨上樓。日暖鳥啼林檻靜。風來花落訟庭幽。聖恩尙許垂黃綬。塵慮還應愧白鷗。綠芷紅蘭添客恨。終南漢水路悠悠。</text>
<title>孤坐觀水軒。春日詠懷。二首</title>,<text>江臯春日攬芳蘺。京洛迢迢信使遲。桂樹深山違素計。瓊樓明月誤佳期。自憐衰鬢滄洲吏。空唱騷人水調詞。只擬他時掛冠去。此心惟有白鷗知。其二江樓誦易自焚香。靜看疎簾暎夕陽。蒼峭丹崖春寂寂。靑蘋白芷水茫茫。忘機已覺超塵網。多病惟思返故鄕。何必長沙吟鵩鳥。荷衣新製濯滄浪。</text>
<title>江臯卽夕</title>,<text>江臯唳孤鶴。天末片霞明。太守鳴琴坐。高樓待月生。身寂如僧定。心空愛水淸。何時解朱紱。歸去鹿門耕。</text>
<title>對屛山</title>,<text>何必驪湖返。雲屛可卜居。閒携烏竹杖。時釣錦鱗魚。買鶴寧求友。看山欲廢書。是非身外事。莊叟夢蘧蘧。</text>
<title>郡齋漫吟</title>,<text>官舍如僧舍。江雲繞作籬。淺斟紅露酒。時詠樂天詩。朝暮淘沙浪。菰蒲射鴨兒。忘言仍靜坐。疎雨柳枝垂。</text>
<title>喜沈生璥自龜潭至</title>,<text>雀噪花飛草滿庭。使君睡罷倚松欞。無言靜對龜潭客。夕霧沉沉繞錦屛。</text>
<title>朝起</title>,<text>朝起憑危檻。歸帆上北津。殘春悲遠客。荒峽貶孤臣。高柳啼黃鳥。微風度綠蘋。滄洲寄身世。京洛暗紅塵。</text>
<title>夕</title>,<text>超然塵俗外。心與碧雲閒。潭靜游魚泳。林喧宿鳥還。招僧霧巖寺。待月錦屛山。何必求棲隱。考槃在此間。</text>
<title>憶弟</title>,<text>迢遰驪湖路。鴒原久別離。羇愁惟寄酒。幽興但吟詩。江暝孤帆去。天長一鷺遲。靑簑結爲笠。持此贈相思。</text>
<title>江上漫題 五首</title>,<text>驪湖三百里。日日下商船。思家空佇立。山暝水如煙。其二悄然臨水坐。霞彩暎歸帆。忽聽漁歌唱。屛山似馬巖。其三淸江吟白芷。荷製濯緇塵。長沙賈太傅。何事弔靈均。其四郡齋長寂寂。鳥雀下空庭。相伴簑衣客。烹魚瀉綠醽。其五孤鷗啄菱芡。不與烏鴉爭。靜宿無儔侶。江淸月更明。</text>
<title>白鷺</title>,<text>漁家曬網夕陽紅。澹靄屛山繫小篷。白鷺銜魚避人去。翻飛忽入綠蘋叢。</text>
<title>巴江月夜</title>,<text>巴江漠漠白雲多。桂楫蘭舟起夕波。楊柳渡頭明月裏。騷人水調女郞歌。</text>
<title>漁父問</title>,<text>屛山釣魚叟。無衣着短簑。手持靑竹竿。小舫不畏波。蘋藻包錦鱗。明月嘯且歌。靜向沙邊宿。白鷺飛相過。莞爾問遷客。何事是非多。</text>
<title>答漁父</title>,<text>儂家住驪湖。不知釣魚樂。傍人笑我愚。孤唳九臯鶴。欲息西江浪。難於龍門鑿。今作江潭客。幽蘭誤佳約。羡君鼓枻去。悔未戴靑篛。</text>
<title>郡齋詠懷</title>,<text>潄齒汲淸江。澡身振新衣。耿耿肥遯志。何不早見幾。幸此滄洲謫。靜坐靑苔磯。始驚涉風波。終欲脫塵鞿。畸孤世所棄。江雲澹相依。蘭蓀手可搴。巖壑身欲歸。簪組久爲累。反顧悟昨非。斂跡避險難。離世息謗誹。但當守冲漠。自甘白鷗饑。春醪聊可酌。浩歌望夕暉。</text>
<title>郡齋晩詠</title>,<text>思家日日說驪州。春盡屛山尙此留。淸籟生林過疎雨。暝煙羃渚繫孤舟。庭因無訟惟喧雀。客爲忘愁强上樓。黃綬滄洲堪吏隱。觀魚莊惠與同遊。</text>
<title>江樓漫詠</title>,<text>高樓客散欲棲鴉。西日蒼茫手自遮。詠罷離騷空佇立。微風吹落紫桐花。</text>
<title>過江謝趙尙書國甫 觀彬 訊問</title>,<text>投疏徑歸與世疎。閉門終日卧吾廬。誰憐寂寞前司直。惟有慇懃老判書。消盡萬緣猶戀主。好還三逕已懸車。榮枯身外都成夢。靑箬煙波且釣魚。</text>
<title>罷官</title>,<text>臣罪自知當萬死。罷官何幸荷深恩。且聽孺子滄浪曲。高卧溫公獨樂園。得失從今心不着。是非自此口無言。盈虧一理看周易。鷺噤鳩鳴任靜喧。</text>
<title>自吟</title>,<text>幽人少事日吟詩。柳綠桃紅對酒時。茅屋三間可容膝。麥田數頃庶無飢。昂藏野鶴招爲友。澹蕩江雲喚作師。孤立吾今何所懼。世人不欲與相知。</text>
<title>感懷</title>,<text>掛冠不見一人廻。誰覺犧尊是木灾。風雨雞能知曉唱。江湖人自看潮來。逢春兩鬢紛如雪。忘世寸心冷似灰。除却吟詩復何事。消憂淺淺酌金罍。</text>
<title>江上漫詠 二首</title>,<text>病翁終夕卧蓬廬。冷靜誰知舊判書。少日朋情成楚越。晩年身計伴禽魚。榮枯有命吾何與。恩怨忘心世自疎。二客槐陰猶濯足。人間醉夢罷蘧蘧。其二榮祿當時未早辭。低徊只愧掛冠遲。遶牀無寐三更雨。攬鏡興悲兩鬢絲。羣怒那堪蚊蚋閙。苦心惟有鬼神知。養魚買鶴渾閒事。拋却塵緣詠好詩。</text>
<title>徑歸</title>,<text>留章徑去情何苦。惟冀容光照寸心。八日茫茫無批下。三更悄悄倚牀吟。耕桑戀主郊仍近。鷗鷺爲朋誓已深。霜鬢蒼顔復焉用。百年過半已抽簪。</text>
<title>詠懷</title>,<text>罷官今日是休官。正似征駒好卸鞍。慘憺嘶風猶戀主。徘徊齕草且偸安。凋年短景眞過隙。感物衰情獨倚欄。鞭策他時難復起。自憐多病已摧殘。</text>
<title>江居</title>,<text>迂濶自知百不能。身衰况復病相仍。忘心簪紱緣應了。隨分漁樵世孰憎。閒倚松欞晨唳鶴。靜看詩卷夜挑燈。更無俗士煩相訪。野老溪翁是我朋。</text>
<title>詠江邊病柳</title>,<text>皮枯根露着江濱。生意潛萌半朽身。冉冉光陰經幾臘。年年攀折送行人。孤條漸嚲繰風颺。嫰葉雖疎過雨新。春盡芳菲留不得。也應貞性愧松筠。</text>
<title>江居漫詠 五首</title>,<text>蕭然巾服返吾廬。種藥移花且釣魚。鄰老時來爭野席。官銜縱在便僧梳。閒情涉圃聽黃鳥。漫興廵田跨白驢。邸報廢看忘世事。何心流涕賈生書。其二與世相疎萬念空。日看雙鬢亂如蓬。敎兒莫說朝廷事。課僕惟勤種藝功。病起暫憑迎月榭。興來强載釣魚篷。寂寥同我兪參議。期爾忘辛學蓼蟲。其三解佩抽簪返蓽蓬。尙書寥落作田翁。牛維馬絡今知免。觸閧蠻爭且付空。避弋高飛雲外鴈。隨波自在水中篷。烹魚舂稻殘年計。嘯詠菰蘆興未窮。其四嗟我行年五十三。日看衰鬢白毿毿。細思出處終多悔。縱被排擠詎可慚。淺醉閒吟一樽酒。殘書古畵數椽菴。生涯蕭散還無事。雨滿疎簾午夢酣。其五湖上誅茅計未違。朝衣脫却着簑衣。荷鋤廵圃瓜多少。芟柳遮籬鴨是非。穉子學詩吟每苦。老夫看易遯應肥。濁醪麤飯眞吾分。秪恨滄洲未早歸。</text>
<title>芝山途中</title>,<text>昨日天官長。蕭條匹馬歸。深恩終有負。素守詎無違。繞樹羣鴉集。盤雲獨鶴飛。滄洲尋舊侶。料理綠簑衣。</text>
<title>致仕外弟李判書太素 宗白。贈松鶴圖。賦七言古。</title>,<text>主人六十賦遂初。野服歸卧明農廬。主人有弟弟贈畵。半幅生綃能起余。韋畢毫端寫百圍。問誰在陰丁令威。手持長鑱斸茯苓。啄苔履石飄縞衣。戛然如聆九臯鳴。勁操堪結歲寒盟。昂藏誰睨淸廟材。難進易退遺世情。何用騎爾上楊州。遙陟徂徠跨寒虬。主人憇松且招鶴。澗谷白雲堆不收。</text>
<title>漫吟</title>,<text>六十翁懷百歲憂。聖恩何幸許官休。一身寂寂枯如木。兩鬢蕭蕭颯似秋。京洛塵埃恒閉戶。江湖煙月或登樓。他時蘇達山中返。鹿豕同羣意自悠。</text>
<title>示繼孫</title>,<text>萬念都消滅。難忘舐犢情。詩書百年業。耕稼一廛氓。明哲惟吾願。騫騰豈爾榮。遺安眞達識。携手鹿門行。</text>
<title>致仕後。將歸驪湖舊庄。</title>,<text>江上耕桑十一年。急流只欲作神仙。六旬幸躡歐陽子。煙水扁舟興渺然。</text>
<title>歎息</title>,<text>矢函愼術孟攸云。日日牛山入斧斤。南里老翁空歎息。太虗寥廓度浮雲。</text>
<title>病中示意</title>,<text>周甲何曾期。居然曰壽而。官躋正一品。家有長三兒。祈死誠知足。樂天那訪醫。平生無殺字。此意後昆知。</text>
<title>自感</title>,<text>睡罷殘燈涕自汍。三更夢到玉樓寒。老臣不死今何用。孤負君恩秪掛冠。</text>
<title>示繼孫</title>,<text>窮達生前事。賢邪死後名。雲煙忽無跡。一笑復何榮。</text>
<title>看陳眉公十種藏書。有感而作。</title>,<text>憂國不當憂國語。眉公此戒警今人。擁衾終夕惟吟病。何事時時涕滿巾。</text>
<title>衰翁</title>,<text>六旬加一彼衰翁。聾耳昏眸髮似蓬。孤立曾超羣黨外。早休何幸急流中。對賓莫說朝廷事。治病須思藥餌功。白老詩多警切語。有時拈讀挹遺風。</text>
<title>病中戱贈金醫德崙</title>,<text>金虎門前簇鞍馬。太醫知事降如仙。瞥然診脉仍呼紙。白朮人蔘各二錢。</text>
<title>漫詠</title>,<text>老人寥落少年思。伊昔紅顔白髮垂。沉疾秪言生可厭。休官稍喜世相辭。暖房穩卧閒聽漏。殘燭微吟漫作詩。眠起擁衾呼曉粥。牀前膜拜兩孫兒。</text>
<title>誡兒 三首</title>,<text>事多難了了生患。戒爾須爲未了人。默固勝言囊可括。深知啞口是安身。其二澹勝於濃靜勝喧。何妨寂寞守丘園。橫金懸玉邯鄲枕。眞味誰知在菜根。其三玄默好戎孰可分。山雷愼語聖攸云。蘇張掉舌生奇禍。塞兌金人與爾羣。</text>
<title>自悔</title>,<text>故交多絶一人無。少日虗名竟誤軀。無德無材眞宰相。坡翁此語豈欺吾。</text>
<title>答李判敦寧士受 鼎輔 傳喝</title>,<text>誰問沉痾退廢叟。慇懃傳喝判敦寧。死弔何如生一訪。朱輪難望枉柴扃。</text>
<title>拈容齋集韻。與繼孫同賦。</title>,<text>觀彼雞鳴起。經營意未閒。早休簪紱外。高蹈水雲間。朱轂多新貴。靑編獨舊顔。金丹悲歲暮。叢桂夢中攀。</text>
<title>犬吠</title>,<text>寒宵深且靜。犬吠忽驚眠。衾薄風頻透。膏殘火尙煎。爾貧誰盜賊。吾退倘神仙。父子甘寥落。應無俗累牽。</text>
<title>思歸</title>,<text>住世非需世。柴門竟日關。街喧無客至。林靜有鴉還。消惱須思澹。求安詎厭閒。山朋應待我。何事尙塵寰。</text>
<title>拈容齋集韻。與繼孫同賦。</title>,<text>少年嫌老孰相追。病裏幽懷望夕暉。有約山中人未去。無心天際鳥高飛。優遊養拙眞隨分。玄默藏虗卽杜機。末俗紛紛多少事。靜觀何是復何非。</text>
<title>自笑</title>,<text>八朔沉綿叫死頻。誰憐幽室寂寥身。晨簷啼鵲眞佳客。宵壁明燈是故人。病未忘詩堪笑癖。老難去肉却嘆貧。少日多朋今自諱。强言於世昔無親。</text>
<title>寄李判敦寧 二首</title>,<text>驪岸鶴灘兩幅巾。玉犀俱是顯榮身。休官差早君應羡。占地殊高我欲隣。病已膏肓宜却藥。人今凋朽更難春。心猿乍失終歸定。傾盖深情白髮新。其二四年廢詠更吟詩。竟日沉思語未奇。君唱我酬眞好事。月明雲澹是佳期。身閒自幸休官早。心靜方知學道宜。世外優遊須晩節。滄洲舊約白鷗隨。</text>
<title>又寄李判敦寧</title>,<text>處世吾惟拙。於官子已疎。且停燕洲艇。同釣鶴灘魚。庭雀啾啾過。林雲澹澹舒。超然囂壒外。靜看老聃書。</text>
<title>病中感懷</title>,<text>黃驪百里路茫茫。何事懸車不返鄕。舐犢情深仍縶足。將雛計失秪煩腸。從知高宦爲憂患。那得癡兒脫絆韁。萬事都忘難割愛。鹿門回首白雲長。</text>
<title>遣懷</title>,<text>騫騰諸子盡公卿。踽踽霞翁解紱行。衰矣漁樵度餘歲。歸歟鷗鷺有前盟。江煙寂歷茅茨小。山月蒼茫枕席淸。自喜身閒無一事。吟詩漫興豈求名。</text>
<title>絶筆</title>,<text>人生望七更何營。浮世元無久住情。白雲渺渺靑冥濶。乘化樂天一理明。</text>
<title>大王大妃殿。加上尊號樂章文。</title>,<text>猗皇曲猗皇維聖。太母之德。柔則塞淵。克配以烈。翼于寧考。綏我丕子。天保孔固。俾爾多祉。歲復在癸。琬琰斯皇。亹亹舜孝。不顯先王。揚徽長樂。倂昭於萬。月恒載頌。景命彌遠。</text>
