<title>初春感興。二絶。</title>,<text>陽生混沌竅。萬物自陶鎔。誰知有形物。生此無形中。日月互相代。往來無臭聲。猗歟伏羲心。信合天地情。</text>
<title>與金季雲，崔子眞。秋集丹丘酌酒。三絶。</title>,<text>兩岸蒹葭響。秋雨菊殘時。浮世身難料。淸淚對君悲。萬事秋風落。君山晩眺時。皇天豈無悔。乘酒暫逃悲。秋晩仙送雨。丹楓夕陽時。客間逢勝日。呼酒不須悲。</text>
<title>登浮碧樓</title>,<text>陰陰老樹蔭蒼苔。日晩江山翠靄開。數點輕鷗橫島去。一天疏雨渡江來。暖沙水濺潮初落。古寺扉關僧未回。來往只憑千載塔。行藏付與謫仙杯。</text>
<title>百祥樓</title>,<text>半簾疏雨冷侵樓。瘴海腥煙午未收。萬古湖山來醉眼。百年天地入搔頭。江城秋晩霜敲葉。野渡潮生浪打舟。一抹斜陽歸棹遠。好風吹送白蘋洲。</text>
<title>無題</title>,<text>一盞燈初暗。孤臣淚未乾。囱虛多受月。衣薄不辭寒。酒盡愁猶苦。更長夢欲殘。懷人人不見。回首望雲山。</text>
<title>犬峴。光廟巡狩關東。降香楡岾時去輦乘馬處也。此下十七首。出於金剛錄。</title>,<text>太平眞主採民風。玉節金戈照海東。輦前文武皆周召。不識何人斷靷忠。</text>
<title>自盧偆井登嶺上</title>,<text>衆山森似畫。碧溪璆𤨿鳴。淸風杖頭起。白雲脚底生。靈籟爽我懷。幽鳥弄陰晴。依然駕黃鶴。半嶺聞吹笙。</text>
<title>楡岾洞口</title>,<text>功名危似劍頭炊。泉石膏肓鬢欲絲。衰老此生惟筆硯。爲憐山水渡橋遲。</text>
<title>山映樓</title>,<text>白雲抱幽石。嵐氣濕人衣。寒泉出石竇。十里跳珠璣。落日下波心。山翠映漣漪。東岡海月窺。淸輝生兩涯。</text>
<title>見興仁殿宏壯奢麗。有吟。</title>,<text>十載經營費萬緡。孰云財力不吾民。燈前點檢招魂錄。半是當年轉死人。</text>
<title>將遊內山。僧竺潛，戒悅送余於溪頭。請余求詩。賦一律以贈。</title>,<text>雲山無事處。勝事足堪誇。水碓風舂韻。茶鐺月散華。淸霄聞鶴唳。白日見天花。一別淸溪路。明朝兩可嗟。右贈竺潛慇懃相送渡橋西。萬壑雲山路自迷。箇中一笑無人識。隔水淸川是虎溪。右贈戒悅</text>
<title>普德窟。伏次先祖益齋先生韻。</title>,<text>白雲漲川谷。靑山生晩綠。飛泉落萬澗。細路穿衆木。附原韻陰風生巖谷。溪水澄 本集作深 更綠。倚杖望層巓。飛簷駕雲木。</text>
<title>百川洞口長句一篇。書于隱者壁間。</title>,<text>洞裏眞人顏如童。乘雲御風迢鴻濛。朝隨靑鳥宴瑤池。黃昏醉臥煙霞中。平明下山採黃精。日暮耕雲種白璧。歸來坐石弄玉篴。明月一聲山更綠。</text>
<title>長安寺</title>,<text>携筇藉草石橋邊。千尺危巖入紫煙。雲礙四山天自暮。一竿松月照前川。</text>
<title>四仙亭。次洪先生 貴達 韻。二首。</title>,<text>落日下蘋汀。爽氣滿幽亭。冷風起微波。翠雲低石屛。俯視群魚動。仰看天宇淸。巖邊留仙跡。雲際認舊楹。鷗鳴一何哀。素琴有餘聲。長風捲細霧。海月樽中明。壺眠罇欲恥。候火羅沙汀。但願醒復醉。何必尋蓬瀛。昔聞三日浦。今上四仙亭。水泊白銀盤。山圍靑玉屛。天晴彩雲立。石老秋光淸。仙人去已遠。古亭今無楹。當時遊戲地。雲外笙簫聲。千載復吾人。六字看猶明。風高永郞湖。月上安祥汀。孤樽泊舟處。此固云蓬瀛。</text>
<title>又作近體一律。以呈左右。</title>,<text>十載金丹鍊未銷。更尋仙跡聽寒潮。一邊白雨天垂野。疋馬靑山人渡橋。滄海月明鼇背闊。碧空雲盡玉簫遙。此身若得刀圭許。定待雙鳧訪子喬。</text>
<title>叢石亭。與金太守 潤身 共賦。</title>,<text>四仙峯下憶仙遊。鼇背靑山點點浮。沽酒晩來天更遠。白鷗聲裏坐生愁。</text>
<title>金訓導 大用，僧行淡追送於歙谷縣。余嘉其情義之篤。遂留詩以別。</title>,<text>淸狂嗜酒老斯文。性癖江湖愛水雲。數日靑山同杖屨。他年何處更逢君。右贈金大用蕭疏微雨下江天。宛轉淸溪接海壖。靑山一別空樽酒。明月相思正可憐。右贈行淡</text>
<title>再吟普德窟</title>,<text>飽德淸寒我友師。一生行業在書詩。如何賣擧浮圖說。反使人倫化入夷。</text>
<title>聖主得賢臣賦 逸不傳</title>,<text>[本文缺]</text>
<title>次韻牧隱先生觀魚臺賦 逸不傳</title>,<text>[本文缺]</text>
<title>述志賦</title>,<text>哀余命之不淑。胡獨遇此艱難。豈時世之莫可。良所行之非端。昔余志于初學。誓不由乎他岐。仰孔孟以爲師。指聖門而爲期。懼中途之自畫。綿日月而不衰。天何高而不求。淵何深而可已。勉升降而上下。究一貫之微志。知得反乎吾初。謂前修之可企。不虞質之菲薄。遂遊心於登仕。非漆雕之自明。安敢見乎大義。纔添名於末班。不旋踵而禍至。傷余趾於屨校。勞余身於梏桎。喧囂敲朴。縱橫鐵鑕。紛火焰而孔熾。孰爲玉而爲石。幸皇恩之如天。乃免身於鼎钁。朝受玦於虎闕。夕余至乎碧蹄。無朋友之來弔。有父兄之聚啼。呱呱稚子。哀哀弱妻。華山隱映而漸遠。君門邈以深邃。知不可以速返。顧京師而涕淚。落日晻晻而將頹。怪鳥飛鳴於林間。望關西其幾里。路漫漫其二千。凌浿江而渡薩水。抵陵漢之翠黛。涉東瀨而南望。有孤城之如塊。壓南海之瘴煙。通北戎之毳廬。多秦雍之勁氣。小鄒魯之詩書。借隙地而葺茅。冀一膝之可容。嗟罹禍之孔大。孰肯哀余之窮也。衡門寂兮雀羅。石砌荒兮苔封。火寒宿灰。月滿孤床。蛛絲瓮口。苔綠鼎腸。塊獨處而無地。渙余涕之盈眶。若乃春深極浦。日暮殘城。汀草怒發。江雨乍晴。雲沈沈兮水府。綠萋萋兮蘋渚。思美人兮不見。結幽蘭而延佇。且如風鳴蕉葉。雨滴寒囱。雁叫長空。燈暗殘缸。歎我生之不辰。念父母之劬勞。悲鶺鴒之在原。泣蓼莪之伊蒿。恒輾轉而不寐。心燥熱而煎熬。已矣乎。天之賦物。有萬不一。窮者自窮。達者自達。小者自小。大者自大。達則伊商呂周。窮則孟齊孔蔡。大而鵬翼垂天。小而蟭螟集蚊。萬歲之椿。朝夕之菌。周公之富。原憲之貧。物之不齋。有命存焉。下不尤人。上不怨天。樂天知命。固夫子之彖辭。依前聖之節中。安所遇而若玆。</text>
<title>再思堂先生遺墨</title>,<text>江湖主人李浪翁與金季雲，崔子眞。秋集丹丘酌酒。兩岸蒹葭響。秋雨菊殘時。浮世身難料。淸淚對君悲。萬事秋風落。君山晩眺時。皇天豈無悔。乘酒暫逃悲。秋晩仙送雨。丹楓夕陽時。客間逢勝日。呼酒不須悲。</text>
