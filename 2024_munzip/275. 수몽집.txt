<title>夢拜慈顏 壬寅</title>,<text>夢裏慈顏瘦。相悲問起居。覺來猶北塞。寒月曉窓虛。</text>
<title>次富寧壁上韻</title>,<text>胡山高揷天。靑海浩無邊。遠望雲千里。脩程月再圓。自期編可絶。誰道葉能穿。五斗催華髮。休官却是仙。</text>
<title>次豐山驛板上韻</title>,<text>自媿無邊略。非嗟枳棘棲。升沈元有數。大小苦難齊。戀闕孤臣老。思親嶺路迷。排愁題拙句。堪笑效顰西。</text>
<title>兵相尹季初向龍城本營。臨行寄詩次呈。五首</title>,<text>將鉞新推范。文場舊壓終。威名談笑裏。雄略指揮中。不戰逾能戰。無功是有功。潮州韓刺史。白首謾嘲窮。交道誰無始。人情鮮有終。追君前席下。許我後生中。臥閤容衰懶。淸邊倚妙功。牙旌何處駐。歸路海天窮。晨暝無停歇。他鄕舊歲終。慈顏魂夢裏。羈思角聲中。臥病慙詩力。寬愁喜酒功。氈裘只隔水。便覺地維窮。塞路臨江迥。胡山傍海終。病消閑臥裏。詩健苦吟中。擬作騎牛客。無心汗馬功。憂時空白髮。何恨一身窮。患豎連三月。東君倏已終。城臨靑海上。魂斷白雲中。身計無長策。邊憂察小功。白頭聊信命。吾道任奇窮。</text>
<title>贈權李兩生 二首○權李兩生。卽東湖村伴。去年隨我而來。過期告歸。不勝黯然。贈此。權名應吉。李名泰亨。俱業武。</title>,<text>東廓聯鑣急。愁州喫苦同。窓明連野雪。庭吼撼山風。久客容顏改。長歌意氣雄。春來頻送別。誰伴塞垣翁。書室臨湖靜。松陰影晩沙。碧齊迷逕草。紅謝小園花。塞外孤身遠。春來舊病加。長鬚應懶甚。勤勅護桑麻。</text>
<title>奉別兵相冥觀令丈</title>,<text>玉節臨營肅。銅章臥閤深。藥封偏問豎。詞翰幾賡吟。絶塞死生別。衰年去住心。倚門應有問。休報尙涔涔。</text>
<title>病中別親舊 二首</title>,<text>故人相送盡。孤城只此身。客懷囚似楚。關路險如秦。猿鶴盟慙負。豺狼窟作隣。莫言明主棄。邊計仗儒臣。脈脈他鄕別。悠悠去路艱。雲煙靑海水。風雪白頭山。病客誰聯榻。愁顏只對蠻。此行同擊磬。霧隱佇看虨。</text>
<title>次李天休 二首</title>,<text>一年吟病意。千里送君情。細雨連江草。寒雲暗塞程。秋應歸故國。月憶臥孤城。辭滿尋幽隱。江蓴共採莖。天公今日意。應識別離情。故作霏霏雨。因淹去去程。山雲陰古驛。江樹隔愁城。兩地相思苦。盈頭已雪莖。</text>
<title>銀臺吏洪景祥自慶源來見。臨別黯黯贈此。</title>,<text>靑眼銀臺吏。愁州玉塞邊。明思深殿日。香憶細氈煙。危病非憂鵩。殘年只拜鵑。舊僚憑爾問。須道雪盈顚。</text>
<title>五月旬。判官携迷兒及諸客。矢魚前江。病臥書懷。</title>,<text>江肥新雨足。山靜夕陽沈。勝賞諸公會。芳筵半刺臨。琴高春網密。桑落野杯深。自恨衰兼病。昏昏尙臥吟。</text>
<title>謝慶源，慶興兩隣倅貽蓴采。此物僕羊棗也。贈此以謝。</title>,<text>羶厭蠻鄕供。淸憐太守遺。名登蒙羽詠。味入季鷹思。落手寒凝露。垂匙細綴絲。風埃無久計。採採在何時。</text>
<title>家兒來省。卒患眼疾甚苦。憂念書懷。</title>,<text>衰境甘吾疾。殊方復爾憂。一年相別淚。千里困行輈。自惜妨書久。猶能聽語酬。輕雲須痛掃。明月照淸秋。</text>
<title>偶吟 以上在鍾城任所時作</title>,<text>日月丹心在。乾坤玉塞遐。看羊蘇屬國。對鵩賈長沙。病久形容換。愁多鬢髮華。孤雲寒欲暮。江樹已歸鴉。</text>
<title>憶黃秋浦 名愼</title>,<text>死生心有定。終始玉無瑕。虎穴三年節。鯨波萬里槎。獨鳴知夜鶴。爭咈爲公蛙。隨處生涯穩。寬恩此老加。</text>
<title>送冬至使李士友之行</title>,<text>沙老纔還日。吾公又去時。如何吟病客。長作送行詩。世路難蹤跡。衰年重別離。東原耕釣處。殘雪是歸期。</text>
<title>次關東方伯李公 稶 所寄韻 二首○丁巳在襄陽時作</title>,<text>垂老慙爲吏。耽空擬學僧。地浮溟海闊。春盡客愁增。久病因成懶。危蹤敢觸稜。正陽紅葉裏。須共一宵燈。寄語芝江老。如何杖死僧。腰因將毋折。病爲戀君增。白日西山暮。丹心北闕稜。無由蕭寺會。悄悄夜懸燈。</text>
<title>寓驪江謾吟</title>,<text>信美非吾土。佳辰憶故園。遙知今夕會。誰共去年樽。霜重庭花晩。雲寒野樹昏。感時無限意。白髮倚江軒。</text>
<title>挽李淸風 名基卨</title>,<text>閑情同出岫。高躅幾超塵。秉禮身猶泰。探經學不貧。未諧床下拜。如慕卷中人。遙想西湖宅。爲誰鶴報賓。</text>
<title>挽朴大司成 名東說</title>,<text>遠器期公輔。蹉跎世事紛。聖心開泰運。天孼厄吾群。我已藏蹤跡。君今息見聞。誰分生與死。同是臥山雲。</text>
<title>悲憐老馬書懷 有馬入我廏八年。去夏北來日。寄養于建川縣。病瘦殆死。玆者牽到愁州故云。</title>,<text>憶換烏村駿。兵戈丙戌年。兼金非滿價。長路不勞鞭。氣放煙連草。聲驕柳映川。從知貞異地。偏愛健猶天。避賊宵驅急。趨朝曉駕先。險夷期共耳。生死可憑焉。鳧舃遙臨塞。鹽車獨寄漣。誰憐毛髮變。應分道途顚。老病新人棄。心情舊主懸。還逢垂死日。爲爾一潸然。</text>
<title>送黃海監司李子淵令公 名溟</title>,<text>君從湖外行。又向湖西去。隔水不相逢。因爲千里阻。曾年澤畔吟。天實玉成汝。聖代不遺才。肯敎荒野處。晨趨復玉墀。咫尺承天語。西顧久宵衣。簡循廊廟擧。嗷嗷甚此時。百役又師旅。村里盡蕭然。黃茅唯滿野。銅章恣利身。忍聽歌萇楚。根本已如斯。奚論外侮禦。誰知秉禮邦。自潰將同莒。白屋夜無眠。憂心千萬緖。君今當錯盤。爲國盡心膂。我願振風裁。先除食苗鼠。陰陽開闔中。庶見民憂紓。少答聖明恩。朋知慰所佇。殘生悟昨非。魚鳥與爲侶。世路日艱危。孤蹤柰齟齬。憶從伯仲間。三十餘寒暑。死別復生離。戀戀同兒女。</text>
<title>挽鄭佐郞 名暘</title>,<text>吾弟去先我。我獨留人間。殘形伴隻影。萬事多辛艱。無見又無聞。羨君臥靑山。琅琅想語音。明月思容顏。雖更入都門。誰與可往還。餘生亦豈久。抱病荒野跧。東望天磨翠。不覺雙涕潸。</text>
<title>挽崔海州 名沂</title>,<text>善人天無報。斯人至於斯。忍說當時事。追思亦涕垂。仁厚出天性。悃愊除毛皮。先朝久經幄。幾荷聖主知。天地忽閉塞。所遭嗟不時。白首困枳棘。可見邦已危。姦臣釀禍孼。哀怨徹神祇。白日風雨作。慘矣公之兒。綱常已墜地。此亦不暇悲。眞人答霓望。乾坤復淸夷。群兇旣伏罪。庶除神人讎。恩贈及九原。卿月生新輝。天之報善惡。果不差毫釐。堂斧始修禮。哀哀髽婦遺。餘生尙在世。掩淚寄哀詞。</text>
<title>淮陽客軒。次許公彥 名筬 韻。呈主倅令公。二首</title>,<text>疊嶂層巒擁作城。澄流沙岸夕陽明。無端客枕生涼氣。急雨斜風萬壑聲。書生杖劍向愁城。擬繫單于報聖明。汲老淮陽元不薄。一年高臥足治聲。</text>
<title>上元帥臺。次輸城督郵李三省韻三首。六月。差吉州試官。自愁城行到鏡城。</title>,<text>茫茫靑海極南天。風捲長波撼客氈。平生勝賞今爲最。留待深宵月滿筵。落日孤雲杳海天。臺邊草坐勝重氈。金釵妙曲何須聽。鯨吼龍吟動醉筵。愁城如井只看天。千里羈魂繞細氈。轉覺君恩隨處重。轅門歌管醉華筵。</text>
<title>富寧途中。見兄弟巖有感。</title>,<text>竝立相依寂寞濱。無情還似有情人。至今不識分離苦。却勝孤生又別親。</text>
<title>金沙溪希元丈 名長生 自連山寄書。兼示舊亭板上韻。次寄。</title>,<text>無限雲山奉小亭。隔林溪響枕邊淸。寒松翠竹陰陰地。十里鳴沙晩雨晴。</text>
<title>在萊山。次觀察使李養久韻。</title>,<text>北塞客爲南海客。防胡人作禦蠻人。身謀世道俱無柰。始覺耕夫笑問津。</text>
<title>壬子元月。直宿銀臺。書呈右副陶齋尹令公。名暘</title>,<text>太行曾踏路峥嶸。重入銀臺鬢髮明。歲月杳然人事改。舊時蹤跡怳前生。</text>
<title>次宋參議韻 四首</title>,<text>向老休封北闕書。東湖歸帆遡澄虛。銀臺舊伴還相近。垂柳陰中有草廬。晩把餘生寄鷺群。滿江明月滿山雲。幽居倘入龍眠筆。小島連沙二水分。手棹扁舟日日過。樹陰深處海棠花。白鷗亦是江湖伴。不待相招下晩沙。獨倚蒼崖不上舟。紅裳飄拂影澄流。猴山洛浦重相見。須記東湖此日遊。</text>
<title>淸澗亭。次板上韻。</title>,<text>溟渤連天雪浪撞。長風時送白鷗雙。落花明月三更夜。何事啼鵑又近窓。</text>
<title>食堂巖</title>,<text>高爲天瀑下爲潭。白是層巖翠是杉。莫道山中無好伴。詩人花月共成三。</text>
<title>食堂巖臨溪。松風吹巾投水。</title>,<text>襄陽太守舊風流。手折溪花揷白頭。天爲洗塵投墊角。不妨衰髮露颼颼。</text>
<title>靑草湖。次李甥韻。名尙質</title>,<text>行近漁家細路斜。湖連溟渤杳澄波。山光水色煙霞裏。處處鳴沙步步花。</text>
<title>又次祕仙亭韻</title>,<text>潘輿昨日陟高臺。白首斑衣似老萊。靑草落花湖上路。此身何事又重來。</text>
<title>又次永郞湖韻</title>,<text>依舊奇巖臥水邊。永郞蹤跡已茫然。蒼顏白髮松陰下。太守風流亦是仙。</text>
<title>題百川橋</title>,<text>洞壑陰陰別有天。誰敎飛閣跨長川。淹留更欲携雲衲。月下憑欄聽杜鵑。</text>
<title>狗嶺値雨</title>,<text>百川泉石別依依。更倚籃輿上翠微。可笑天公猶喜事。故敎疏雨洗塵衣。</text>
<title>萬瀑洞題石上 二首</title>,<text>銀巒玉岫幾層層。飛瀑深潭處處澄。白鶴不來山欲暮。良宵坐待月輪升。捫蘿處處踏傾危。水石挽人出洞遲。欲見此山眞面目。歇星樓上夕陽時。</text>
<title>正陽寺。次湖陰韻。</title>,<text>踏盡仙區帶月歸。水光山色照荷衣。從今已判投簪計。五柳先生悟昨非。</text>
<title>別羅甥 名萬甲</title>,<text>千里關河客意同。乍分還覺杳西東。月明何處相思苦。峴首樓前洛寺中。</text>
<title>鳳頭村浪吟</title>,<text>雪滿松林洞壑幽。浪吟徐步任天遊。最憐氷下潺潺水。暗裏流行不暫休。</text>
<title>雨中偶吟</title>,<text>窮廬安分敦嘲貧。寄世還爲出世人。深覺此身回首晩。向來何事走風塵。</text>
<title>次成大谷晝坐偶吟韻</title>,<text>一壑松陰晝亦昏。江流況復隔塵喧。閑居不是營爲息。時爲耕漁步出門。</text>
<title>又次大谷示南溟韻</title>,<text>危蹤綿力志回瀾。頭上光陰若走丸。萬事問天天不語。晩將身世寄山顏。</text>
<title>挽任參議 名兗</title>,<text>少壯同居二十年。到今衰鬢各皤然。丹旌忽向黔陽路。大哭春江欲暮天。</text>
<title>挽許上舍</title>,<text>終南山下曾同閈。楮子湖邊又作隣。渚柳巖花今寂寞。扁舟相訪更何人。</text>
<title>挽尹府使 燧</title>,<text>一札春來到雪城。客中深荷故人情。凶音忽報還京日。忍聽慈顏夜哭聲。春滯陰竹村。公宰竹州寄問。未久還京聞訃。故及之。</text>
<title>挽沈靑雲君 命世 大夫人</title>,<text>南鄕千里去無歸。堂斧還爲母子依。泉下亦知新雨露。少兒勳業畫中輝。</text>
<title>挽鼇城李相公 名恒福</title>,<text>祥鸞彩鳳下塵寰。黃閣丹書一夢間。唯有此心天日照。九泉應對舊龍顏。</text>
<title>挽具繼禹 保寧人。靑蘿。卽所居村名。</title>,<text>高風灑落徐孺子。一別關心已十春。遙想溪堂今寂寞。靑蘿煙月管無人。</text>
<title>兵相尹季初向龍城本營。臨行寄詩次呈。五首</title>,<text>新詩入手病眸開。客子枯腸慰九廻。深柳已聞黃鳥囀。殘年偏覺白駒催。平生壯志空看劍。千里羈懷只把杯。世事從來都一夢。峴山三尺久莓苔。元來二氣闔還開。歲月無情去不廻。芳草落花春欲盡。天時人事日相催。蕭蕭短髮頻慙鏡。寂寂禪心久斷杯。遙想廣陵湖上宅。石磯鷗影落寒苔。病裏愁顏未暫開。黃沙況復雁聲廻。月臨關塞春笳鬧。風撼城樓曉角催。四面胡山看似劍。七灘江水對如杯。琴軒日覺無餘事。寥落庭花點細苔。花憶鄕園次第開。天涯佳節又重廻。韶光轉覺愁邊盡。華髮還驚鏡裏催。老爲拜鵑聊屈膝。夜因看月却停杯。何時更向東湖去。踏是明沙坐是苔。中宵力疾小窓開。樹色矇矓月影廻。片片殘花紅已謝。蕭蕭衰鬢白潛催。詩從得意還揮筆。酒爲寬愁不數杯。何處湖山頻入夢。廣陵煙水碧於苔。</text>
<title>讀杜詩。次樓上韻。</title>,<text>愁城旅泊歲將三。衰髮垂垂雪滿簪。明月有情猶照北。白雲何事更遮南。小拳抽雨思新蕨。靑蓋陰江憶老枏。轉覺邊憂無上策。阿誰黃閣坐潭潭。</text>
<title>書懷</title>,<text>欲閉城門暮角哀。疏林唯見野禽廻。孤雲有信行還止。明月多情去復來。不是健兒長出塞。猶非吾土倦登臺。艱難苦恨繁霜鬢。吟罷詩篇更把杯。難將敗扇掩風塵。何處湖山可着身。千里卽今靑海客。十年曾是紫墀人。他鄕物色猶看雪。故國煙花已別春。莫說近來多小事。時憂元不屬邊臣。</text>
<title>憶金沙溪黃秋浦書懷</title>,<text>北極南溟萬里分。此身臨老又離群。江都逐客思相見。湖外閑人久未聞。深覺世情同覆雨。還憐行跡各浮雲。五經已負明時補。鼓角城中坐點軍。</text>
<title>愁</title>,<text>掃去還來刈復生。隨時隨處自縈情。朔風怒吼胡山近。暮角悲鳴塞月明。千里白雲迷嶺路。五更淸漏憶宮城。長歌痛飮俱爲失。只賴架籤萬卷橫。</text>
<title>病臥愁州。別李君天休歸金陵。四首</title>,<text>病臥經春苦未歸。蠻江繞郭客來稀。金陵晩計憑君得。玉署晨趨覺我非。明月孤舟同桂楫。白雲山榻共麻衣。臨分更寄丁寧約。結屋須依翠樹圍。羈魂長寄塞雲歸。嶺路連天雁亦稀。白首心肝唯子是。靑門蹤跡幾人非。西湖契活須營屋。北客還期趁授衣。爲上城樓聊作別。地維窮處萬山圍。心似啼鵑怨未歸。鄕園消息近來稀。痾侵殘骨連寒暑。老觸危機困是非。塞館羈愁詩滿篋。郵亭離恨淚盈衣。城南學士應相見。爲道長身帶減圍。送春歸又送君歸。衰鬢添愁黑漸稀。久臥淮陽同汲老。漫題孤憤笑韓非。法門舊弟誰傳鉢。未路新交少共衣。臨別莫嗟隣虎穴。八公風鶴在棋圍。</text>
<title>次黃芝川 名廷彧 韻。贈李天休。幷序</title>,<text>慕齋京第。在終南下。與余居同閈。聞慕齋事跡最詳。十年前罷官。往來驪江。上拜書院祠宇。有若親炙之者。亂後。廟則墟矣。常感慨也。玆者禦魅絶塞。偶逢李天休。談及我東先賢事。因聞慕齋之門生朴士豪者居雄城。聞見甚博。而能說慕齋公德業。黃芝川，沈伯晦。皆敬其爲人。贈詩以美之云。余慕慕齋實不淺。又嘆其門徒尙在乎世。而蟄處遐荒。不得一相見也。敢踵芝川韻。附李君傳之。時萬曆癸卯四月晦前。文世祖之行世師。胸中呑盡九流岐。驪江舊廟儒林聳。喬嶽高名走卒知。南閈追思曾自齔。西河索處已逾期。當時問道魚千里。函丈餘恩說亦悲。</text>
<title>孝友堂次韻 四首○幷序</title>,<text>世入貿貿。人鮮能子職。談周孔以儒稱者。顧其行則有愧。余乃甚焉者也。觀城有金希壽者。兄弟七人。奉九十老母。朝夕極其養。搆一堂以安母。孝友是堂名也。率子女四十餘人。具酒食歡樂。月必再三焉。兄弟子孫有過差。輒告其母責之。不少假已。則自撻焉。庭戶肅然。不但思愛之篤也。噫。觀城。遐陬也。希壽。賤氓也。非王化之所霑。師友之所警發。而獨能油然於天所賦者。至行可矜式士夫間。惜乎。世有斯人而不得聞也。然聞與不聞。於希壽有何損益焉。天報不誣。旣壽其希壽母。又壽其希壽七兄弟。又兟兟其子孫。蒼顏白髮。母子相對。髫童彩舞。一堂融融。則世之人常說善不必得福。於希壽益驗其不然。然希壽之爲希壽。豈無所從。然其母自寡。晨夕奠几筵。老不怠。寢則設衾床。宛然如生時。貞篤若玆。誠徹神明。宜乎有希壽兄弟也。宜乎有希壽子孫也。若余者。有母不得將。禦魅塞垣二稔。見尋常人母子同居者。無不戚戚於心。況爲子盡子職如希壽者哉。謹踵諸賢韻以美之。因道余懷。希壽事。實狀吾友李天休云。隨波汩汩失初源。誰向閨門孝友敦。卷上每慙先哲訓。世間今識此人存。一心誠處吾云學。萬石君家本不言。兄弟彩衣扶鶴髮。兟兟四十是兒孫。躬行聞爾得眞源。更覺天翁報亦敦。黃髮垂邊髫髮擁。壽星明處德星存。雛烏自恨空啼血。鸚鵡還慙只費言。爲借龍眠須作畫。斯家盛事示來孫。虯髥十里老成林。孝友堂人姓是金。白髮蒼顏看彩舞。春輝佳景入歌吟。孤生尙滯關山北。歸夢長飛漢水陰。他日倘承中夜席。肯敎高行等常尋。兒孫前後蔚如林。晨夕盤珍日費金。壽席慈顏垂鶴髮。佳辰簫管壯龍吟。欲傳美事誰編史。擬播新詩我愧陰。烏鳥自憐啼塞月。南飛當向野扉尋。</text>
<title>次東坡韻書懷</title>,<text>支離一病臥三春。千里孤城萬死身。夜夜啼烏如訴怨。朝朝報鵲謾驚人。胸中自信藏兵甲。席上應慙答鬼神。翠憶鍾山淸憶杜。水雲終結此生因。水鍾杜尾。乃松楸近處。將老於其間。故及之。</text>
<title>衙舍窓外。有庭如斗。移種菖蒲于盆中。以慰鄕園之思。</title>,<text>滿塘春色憶鄕園。移得孤根寄小盆。月下輕陰侵睡榻。風前微馥散晴軒。延年得妙思扁訣。細佩遺芳笑楚魂。他日南康相別後。平安誰報到柴門。</text>
<title>別宋生 四首</title>,<text>當時立雪幾人餘。半世悲歡一夢虛。亂後容顏渾改舊。病中心力尙依初。樑摧媿我恩多負。蓬轉憐君計太疏。何處雲山同結社。藥爐丹鼎老仙如。危途踏盡此身餘。生死悠悠任太虛。春色已消吾病後。羈懷時豁子來初。龜山舊讀聯床密。沔水新移寄問疏。忽忽十年多少事。相看鬢髮白絲如。千里殘骸九死餘。靜中時覺此心虛。玄經舊語思開後。白首新期擬遂初。南去行裝何太急。北來消息莫相疏。連州倘見沙溪老。爲道吳蒙舊日如。愁邊日月一年餘。身墮窮荒計墮虛。辮髮相親吾已久。跫音遠到子爲初。城連遠岫頑雲密。路俯長江晩雨疏。今夕離亭無恨意。炎天況復劇焚如。</text>
<title>寄金典簿希元丈</title>,<text>世道紛紛劇亂繩。斯文餘脈渺無承。荒涼花石思遺躅。寥落沙溪想曲肱。病榻偸閑探月窟。危途持戒踏春氷。南溟北極三千里。多少離情一札憑。花石。栗谷先生亭號。沙溪。希元所居。</text>
<title>戀君吟</title>,<text>追省愆尤萬死宜。聖恩隨處淚雙垂。自憐霜髮侵衰境。遙想天顏異昔時。前席香煙千里夢。中宵明月寸心知。丹靑不怨毛延壽。只是昭君賦命奇。</text>
<title>思親</title>,<text>奉檄曾年母子隨。此身今作未歸兒。天連北極黃雲暗。日迫西山白髮垂。亂後貧寒唯賴我。病中醫藥更憑誰。春來又斷鄕園信。千里離情倍此時。</text>
<title>憶廣陵松梧</title>,<text>早歲班衣憶鯉趨。中宵啼血似雛烏。悲風樹色鍾山路。明月灘聲杜美湖。千里夢魂尋若斧。一年香火寄胡奴。爲言樵子休輕伐。手植如今有老吾。</text>
<title>六月初裁家書。送人親庭。</title>,<text>明時遷客二年鍾。千里離情寄一封。海戍黃雲寒淰淰。天邊翠岫細重重。病兒幸免今春死。老母應非舊日容。爲慰倚門題好語。此身猶健夜無烽。</text>
<title>寄溪陰</title>,<text>打窓殘雪落霏霏。壁裏淸燈曉轉微。尙父雲仍官獨冷。稚圭骨相古應稀。寬文柱後方騰頌。繫馬階前屢困譏。昔日履聲誰記憶。白頭咬得故山薇。</text>
<title>次惟政老禪韻。送對馬島。</title>,<text>妙法元期濟衆生。片言還覺重連城。香爐明月三秋夢。馬島孤舟萬里情。聖主卽今恢大度。蠻鄕應喜息疲兵。五經誦盡終何用。坐見安危寄此行。</text>
<title>次關東李方伯所寄韻</title>,<text>筆墨緣痾把未曾。傳詩賴有小林僧。雙旌下境春輝動。斗粟勞心鬢雪增。觸物自慙時露角。容人還荷每藏稜。洛山欲作良宵話。須趁禪窓月似燈。</text>
<title>次羅甥中途見寄</title>,<text>把酒論文誰與同。君今西去我猶東。綸巾想墊今朝雨。敗扇應逢昨夜風。塞馬不須論得失。林烏何必問雌雄。離亭此語君宜記。魚網橫罹恐及鴻。</text>
<title>次李甥韻 二首</title>,<text>書難盡寫語難宣。閱世年來鬢失玄。玉佩幾隨香案吏。銅章兼作赤松仙。洛山寺下天連海。峴首樓前月滿川。回想親朋多散落。半爲湘客半重泉。江廬遠在白雲隈。斗粟如何起我來。病裏掃除多少事。愁邊傾倒淺深杯。澄光蕩漾迷三島。翠色浮天近五臺。莫向此間談世道。滿庭鵷鷺盡賢才。</text>
<title>端午書懷</title>,<text>關塞迢迢嶺路橫。接天溟渤繞殘城。自憐白髮猶從食。還愧丹心未舍羹。荒草雨沾誰上墓。細氈恩勸憶傾觥。街頭又見鞦韆戲。此日他鄕倍惱情。</text>
<title>又次李甥韻 五首</title>,<text>世事紛紛劇亂絲。危途心似聽氷疑。奇才自許能分肉。壯志誰知擬裹屍。晩計卽今同倦鳥。餘生何必問靈龜。東湖處處堪垂釣。却笑求田競立錐。少年曾壓五陵豪。老把遺經謾自勞。斗粟誤人憐走肉。明珠多謗笑吹毛。湖邊幾憶先生柳。門下慙爲相國桃。夢裏分明歸舊隱。把竿閑坐石磯高。洛山名勝世無儔。時倚籃輿到此休。可笑驪江神勒寺。何論楓嶽正陽樓。恍登鶴背超塵界。直對鼇頭豁客愁。借問四仙留跡否。丹書吾亦記玆遊。世途危險太行巓。白髮銅章我自憐。千里孤蹤東海上。五更歸夢北辰邊。時因遣興酬瓊句。每爲消愁倒玉船。春盡不堪懷舊土。廣陵煙雨擬鋤田。落魄曾來只荷簦。朱門到處敢先騰。誰知悃愊能馴鰐。自笑文章謾賦鵬。神馬晩爲天廏縶。冥鴻今遠佽飛矰。何時更踏東湖上。石逕高低絡翠藤。</text>
<title>襄陽偶題</title>,<text>翠岫澄流繞後前。來遊蹤跡已成年。灘聲近枕疑疏雨。嵐氣侵簾藹晩煙。嶺隔東西爲異地。海通南北杳浮天。衙軒盡日燒香坐。還似眞翁老守泉。</text>
<title>詠雲。次崔淑生韻。</title>,<text>白衣蒼狗自何生。時幻奇形萬岫嶸。東作渴望知魃虐。西郊成畜覺陰輕。須同倦鳥無心出。莫逐長虹近日橫。縱好飛揚傳沛曲。何如燦爛入韶聲。</text>
<title>奉別柳知事 名澗</title>,<text>那堪嶺海三年別。又送燕山萬里行。關吏重迎前日使。途人爭誦小郞名。喬園忍看雲煙鎖。薰殿惟瞻日月明。銅雀廣陵江水接。歸來須共釣絲輕。</text>
<title>送金景進赴洪陽 名藎國 時景進在銀臺。上章乞邑。特除。</title>,<text>戊戌春坊席共聯。中間消息杳無傳。重趨禁圉吾衰境。相對容顏子壯年。喜檄只緣西日暮。憑樓應望北辰邊。洪陽底物關情苦。窓外寒梅檻外蓮。</text>
<title>挽金同知殷輝</title>,<text>曾聞師友論先輩。每向吾公吃吃稱。鈴閣琴鳴遺愛在。行宮疏入直聲增。高才遠識誰能似。錯節盤根老可能。流水柴門今寂寞。春風談笑更難承。</text>
<title>韓洗馬挽詞 幷序</title>,<text>公有行而甚文。余晩與之交最深。不問年之先後。余今年春。喪兒而病。且有湖外行。公來別。惘惘然頗有悶余意。逮還。公已不可救。焉知此別遂隔幽明。余戒於多口。兼復衰病近甚。關門塞竇。不出跬步。間且一年。殯不得憑棺。窆不得臨壙。尤可慟。老眼何曾畏後生。向君深覺此心傾。厭從遊伴名彌重。不待趨庭學已成。病席可忘臨別語。草堂猶記讀書聲。朋知不忍看埋玉。況復人間父子情。</text>
<title>挽金金溝舊丈</title>,<text>遙憶泛沙金太守。當時先執此翁餘。文才逼古空藏器。世道傷今獨閉廬。驪水煙霞猶作主。慕齋風韻未全除。京塵病滯難趨哭。只向終南泣舊墟。</text>
<title>挽尹相國 名斗壽</title>,<text>走卒知名自布衣。時危揮淚上黃扉。諸公擧目山河異。隻手擎天日月輝。安石風流江左望。汾陽福祿世間稀。形留麟閣忠勳炳。兒輩當年謾是非。</text>
<title>挽辛參判 名慶晉</title>,<text>名臣之子又名臣。忠厚家風近古人。今日艱危期碩輔。向來炎火坐姻親。群書涉盡非誇富。四壁蕭然不說貧。惆悵北山巖下宅。閉門誰管落花春。</text>
<title>挽崔僉知 名起南</title>,<text>昨來慟哭辛參判。今日如何又此人。二老相隨乘化去。孤蹤獨在向誰親。崑山火起心猶泰。雲谷田荒學不貧。生別幾年仍死別。溫溫無復座中春。</text>
<title>挽宋同知 名英耇</title>,<text>脫落世間多小事。淸風豪氣自神仙。熊魚輕重人能說。軀命當時孰肯捐。素襪危蹤飢亦泰。歲寒勁節老猶全。餘生病臥東湖上。回望丹旌涕自漣。</text>
<title>挽李僉知綏之 名綏祿</title>,<text>年數差殊癸甲生。相看鬚鬢共星星。久違鵷列多新面。遠訪驪江認舊情。遺愛在民曾試器。文章驚世幾舍英。扁舟散髮休嗔怪。到老何人玉雪淸。</text>
<title>昭敬大王挽詞</title>,<text>仁聲久播邸潛辰。左海謳歌屬聖神。逸駕可期堯舜竝。宏圖肯數漢唐遵。廟堂自肅憑元老。巖穴皆空起碩人。廣廈細氈論至理。宵衣旰食軫黎民。百年邊塞風塵靜。千里桑麻雨露均。魯泮菁莪看濟濟。周家文物見彬彬。丹心北拱偏承渥。寶典東頒始正倫。聖主向來全一德。明時何事欠同寅。金湯失險驚侵鎬。肉食無謀痛去邠。地盡龍灣淹歲月。天連鰈域發陽春。妖氛已霽山河舊。泰運重回廟貌新。初折假途精貫日。更排修好氣橫旻。從知大布能存衛。不獨皇靈感哭秦。未倦忽然勤顧命。多艱無乃太勞身。乾坤厚澤悲遐邇。父母洪恩慟搢紳。文姒異塋園寢近。高光同業若堂隣。海涵垢汚逢昭代。山積愆尤愧賤臣。玉署曾叨趨咫尺。銀臺晩忝奉絲綸。老違前席霜侵鏡。夢對重瞳淚濕巾。荒草寒煙東郭路。曉天何忍送龍輴。</text>
<title>觀漲辭</title>,<text>己未之秋七月旣望。云余在乎東湖之汭。時春旱以及秋。江水貧而可揭。陰雲集而忽雨。彌一旬其滂沱。波漸肥而上騰。越涯分而自多。汩陵谷以變易。齧崖岸而磔。混高下而爲一。孰砥柱之屹立。噫千章之喬木。曾余以爲可依。亦拔根而流轉。大廈傾而奚支。巢居穴處之俱不得免。然微物焉遑恤。蕩室廬而呼號。哀赤子之淪沒。彼迷津之何人。招舟子之斯急。余豈無桂棹蘭槳。奈與爾而胥溺。昔此水之安流。人泳思而可狎。得陰澤而氾濫。雖睨視而掉慄。風伯又從而鼓之。聲勢增而誰遏。怒濤撞而漰湱。恐坤軸之或折。終必至於滔天。實深憂之在玆。懷三閭於魚腹。蹙蹙乎余亦何之。獨彷徨而佇立。望江天兮天欲暮。問羲和之安在。雲冥冥兮不可覩。然陰陽之開闔。在天機之一轉。願白日之回光。掃陰䨪猶席捲。戒畢芒使知㣻命。蓐收以司時。肅金氣之流行。復乾坤之淸夷。狂瀾伏而不興。民物奠而咸所。余亦處江湖而忘憂。樂魚鳥而終老。</text>
