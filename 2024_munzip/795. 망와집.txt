<title>夜獨坐偶吟</title>,<text>世事那堪說。天心不可諶。江城秋意近。孤枕早凉侵。轉葉聞零露。驚枝聽宿禽。中宵無一夢。今古入長吟。</text>
<title>送別李兄</title>,<text>蕭蕭風雨白雲秋。更向江南起別愁。聞道曲江波正濶。莫將孤棹易乘流。</text>
<title>照濟山中。次唐詩排律八韻。</title>,<text>百里踰長坂。征驂犯嶺東。人稀多古木。路細合荒蓬。月黑秋塵冷。風高宿霧空。山川應有限。風俗苦難通。架壁生涯薄。耕巖計活窮。客行當八九。壯志倚崆峒。望遠思連海。吟高氣繞虹。牛山垂淚子。今日覺非雄。</text>
<title>次柳叔正 褍</title>,<text>吾友道巖子。末路殊襟期。道存百不憂。榮辱無歡悲。我居咫尺地。常懷千里思。行從嶺途回。案有秋月詩。披讀手未釋。不覺山日移。交道續旣絶。不獨文章奇。我生何濩落。世路無相知。求名名已晩。交人人棄之。徘徊歲將暮。微君誰與依。</text>
<title>鏡光夜話</title>,<text>招提旬日任逍遙。政是溪山凍雪消。紅撒墻頭梅結子。黃浮風外柳搖條。功名莫說年頻換。談笑惟嫌夜易朝。吟罷月中人不見。獨聞笙鶴下雲霄。</text>
<title>五美洞。聞子䂓有感。</title>,<text>子䂓何事近窓飛。啼到三更咽欲微。客子聞來心獨苦。重泉誰報不如歸。</text>
<title>小白山普賢庵 二首</title>,<text>故山南望白雲多。獨倚長風發浩歌。一水遙通雙壁去。東邊五里是吾家。梨花臺出白雲隈。帶月人從鶴背回。商略古今忙一瞥。山河滿目有塵埃。</text>
<title>映湖樓舊址有感</title>,<text>東風牽興到江頭。廢址荒凉不見樓。鸚鵡洲寒莎草白。駱駝山古夕陽愁。興亡有限人如寄。宇宙無窮水自流。往事祗今無處覔。繁華吾欲問沙鷗。</text>
<title>三虛堂三絶</title>,<text>吾心出入最危微。操舍須看應物時。若把心虛誇長物。老莊宜作後人師。右心虛翛然一室小溪濱。曉白生時不動塵。風月滿軒書滿架。君家計活未全貧。右室虛淵明非是樂無絃。至趣元存太古前。若向這中無所得。樽虛吾恐亦徒然。右尊虛</text>
<title>苦雨書事</title>,<text>病滯窮山卧。秋天閱月陰。巾痕銅綠墊。書帶蠧魚沉。竈濕烟侵戶。螢寒火着林。誰知畎畒下。家國抱長心。</text>
<title>登吏部峴望京都</title>,<text>仙李花開二百年。先王遺業有山川。江波萬古西朝海。一朶祥雲繞日邊。</text>
<title>出城 二月初一日。宣祖大王昇遐第六日。詣闕成服。卽日出城。</title>,<text>聖主龍飛四十春。周邦雖舊命維新。通天誠孝看宗系。特地仁恩在庶民。歲未歷千還厭世。身雖爲百贖無因。小臣東出城門去。悵望觚稜淚滿巾。</text>
<title>途中呼韻</title>,<text>暮山輕霰透寒襟。天色蒼茫澗壑深。羸馬一鞭心九折。凍雲遙鎖鼎湖陰。</text>
<title>敦頤洞雪後</title>,<text>曉發高梁里。敦頤已午時。孤村封晩雪。平陸散晴曦。得失須看馬。行藏莫問龜。栖栖殊未已。却怕丈人知。</text>
<title>踰嶺</title>,<text>百里重踰嶺。非關覔一名。山長愁暮泊。路險㥘晨征。世事多傷目。行藏豈任情。男兒忠孝志。誓不負生平。</text>
<title>還家 二首</title>,<text>關山萬里遠征休。久客還家百不憂。世事紛紛封兩耳。人心擾擾合雙眸。前山雨過光初凈。渚草春薰氣欲浮。更喜門前無客到。脫巾花塢任悠悠。晩來閑倚小窓頭。獨向塵中笑未休。世事滿前何莽莽。吾生於此太悠悠。盈虛有數非人力。動止無心得自由。可是佳辰優餉我。急搜奇句好相酬。</text>
<title>送朴子仰 景範 以齋郞西行</title>,<text>送君京國歲將闌。千里風沙撲面寒。爭似江湖長醉客。狂歌來往二龜間。</text>
<title>酉谷偶吟</title>,<text>朅來三日卧山村。萬事人間揔不聞。虛閣日高春睡起。亂聽窓外鳥聲喧。</text>
<title>暮景卽事</title>,<text>炊烟四起暝前山。徙倚朱欄捲箔看。暗聽笙簧來遠洞。隔林知是石泉灘。</text>
<title>靑巖亭偶吟</title>,<text>雨餘庭院午眠寒。步出池亭繞畫欄。滿架薔薇花半老。一年春事已闌珊。</text>
<title>靑巖亭。次退溪先生板上韻。</title>,<text>忠言終不悟宸衷。可惜羣賢一網空。柱石已摧荒塞外。池亭空在舊山中。家藏谷口門無客。軒壓波心午有風。今日更吟先正句。鯫生興感兩無窮。</text>
<title>獨到石泉偶吟</title>,<text>爲愛溪亭坐綠莎。洞天寥落水聲多。日暮仙郞何處去。石羊無數卧山阿。</text>
<title>朴潤甫 𤥚 來松巖。邀余共話。因呈長律。</title>,<text>故人聞自水東來。郭外長遷策馬迴。山帶晩晴靑萬匝。眼逢佳客碧雙開。棊分龍虎交爭陣。酒引葡萄酌滿杯。乘興莫言歸路黑。夕陽扶醉下松臺。</text>
<title>避炎亭八詠</title>,<text>避炎亭主厭豪奢。因樹爲亭不用家。造物也應多事在。故將紅錦試繁華。右兎峴春花小逕遙橫葛峴西。秋來紅繡映高低。西風好事侈行客。葉葉秋聲入馬蹄。右葛路秋葉雨添巖溜掛長川。餘沫吹霜六月天。健勢橫時迎曉旭。奇光偏入謫仙篇。右月巖懸瀑世路憧憧不暫閑。只緣名利苦相關。浮雲自是無心物。何事朝歸又暮還。右梧峀歸雲秋山寥落渚烟空。倦翼初收睡正濃。時便數聲來枕上。曉風知是捲蘆叢。右寒沙驚鴈春耕已罷動耘歌。入夏平郊草正多。日暮牧童何處去。往來隨意上陽坡。右平郊放牛爲愛高標衆草中。不從桃李媚春風。獨向歲寒貞晩節。襟期應契避炎翁。右庭前黃菊虬枝偏帶雪霜痕。苦節曾慳雨露恩。景入窮山驚歲晩。盤桓聊復撫孤根。右井上蒼松</text>
<title>三溪書院。月夕登樓。</title>,<text>廵簷終日費吟哦。徙倚危樓騁矚遐。山捲宿雲風作箒。林橫素練月舒波。流光冉冉忙如許。世事紛紛不奈何。古往今來仍大覺。急敎濡筆寫窓紗。</text>
<title>月夜</title>,<text>中夜危樓獨倚時。碧天寥濶月輪遅。欲攬淸光無着摸。急須收拾綴新詩。</text>
<title>院中晝詠</title>,<text>數日山齋養病慵。往來無客斷行跫。羲皇夢罷無餘事。穩借薰風卧北窓。</text>
<title>次金栢巖 玏 韻。送吳景虛 汝橃○二首。</title>,<text>昨夜江風泛早凉。客遊懷抱又離塲。平生戒酒君同我。却寫深情替一觴。兩龜秋色已生凉。聞說羣仙會一塲。獨我久爲江漢客。當筵恨負侑華觴。</text>
<title>送崔文甫 尙質 還鄕</title>,<text>逆旅居然度歲華。送君今日獨歸家。江含皓月新開鏡。菊帶淸霜已放花。鄕國想應村况適。窮途還覺別愁多。詩成酒盡窓全黑。秋宇冥濛斗柄斜。</text>
<title>送李則悅 浹 還星州</title>,<text>落地三十一春秋。與君未曾逢面目。西來數月同襟期。愛子於人無表襮。世間歧路正茫茫。嶺外離情還脉脉。一杯相送更無言。回鴈峰頭日欲仄。</text>
<title>南窓</title>,<text>四面靑山繞作籬。不將時事管安危。南窓穩着邯鄲夢。春旭當軒欲午時。</text>
<title>淸明。次簡齋韻。</title>,<text>晩來欹幘步庭沙。寒食荒村聽亂鴉。苜蓿已登盤上餖。辛夷未放雨前花。關山萬里遙聞笛。遠客三春始到家。佳節未能酬勝賞。蒼梧瑤瑟怨重華。</text>
<title>一病</title>,<text>一病川城第。居然歲月遒。酒憐無事進。磬訝有心休。逸夢江潭草。行歌洛水秋。佳期付海鳥。天地此生浮。</text>
<title>出山 二首</title>,<text>岸巾出西門。緣溪背暖日。前山曉來風。羣峰生晩碧。二月月將晦。行尋溪上家。東君太吝嗇。不放江梅花。</text>
<title>二月</title>,<text>二月文殊下。餘寒尙未闌。閑愁仍作客。佳節不成歡。旅枕多魂夢。親朋少往還。悠悠塵世事。終日倚吟欄。</text>
<title>病起。得友人書喜賦。</title>,<text>牢落春懷撥不開。人從浦口寄書迴。陰雲解駁看天霽。暖律催時屬大來。動植均欣逢惠日。孤寒亦與上春臺。小儒別有區區祝。莫使閑愁到草萊。</text>
<title>山中</title>,<text>山中二月春水生。溪頭風暄飛絮輕。山色當窓曉靄靄。鳥聲滿院春冥冥。烏紗欹頂閑把卷。更無門前繫馬客。落梅香斷隔詩魂。付與佳期紅躑躅。</text>
<title>磨洞卽事 二首</title>,<text>蕭條籬落冷烟空。正是淸明二月終。一榻吟哦兼寂寞。十年南北又西東。雲移江郭山含碧。雨過園林杏褪紅。物色滿前摹不得。詩情散入杳冥中。破屋蕭然倚碧巒。柴扉高掩白雲端。幽人睡起憑軒立。晴旭暉暉遍一山。</text>
<title>無題</title>,<text>萬鍾不爲有。一簞不爲無。閉戶坐一室。肅穆捧拱珠。不隨春興牽。肯被人事驅。可是路傍歌。不到山中廬。點撿三春工。七篇鄒賢書。鄒賢亦不遇。無傾安用扶。</text>
<title>登龜臺</title>,<text>丱角曾遊地。重來倚石扉。溪山元有契。鷗鷺自忘機。江日金初動。村花雪欲飛。釣徒今寂寞。明月滿苔磯。</text>
<title>與諸兄弟約會于鶴駕山。到艾蓮寺口占。</title>,<text>己亥于今十一年。舊遊蹤跡夢依然。春王正月中旬後。匹馬東風古寺前。陰壑林踈抽直檜。高空雲濶沒飛鳶。斜陽徙倚僧樓柱。報答江山搆短篇。</text>
<title>與諸友會朴子常 成範 家。話洛中同苦之懷。</title>,<text>浮世何飜覆。人情慣未能。傍觀多義士。臨事少先登。六七人同德。江湖夜共燈。酒闌成一笑。微月正西昇。</text>
<title>獨坐書事</title>,<text>病慵催喚睡魔來。小閣窓扉四面開。溪雨欲來山近榻。塢花初動蝶侵杯。韶光晼晩詩情老。世故倥偬鬢雪催。身世祗今 缺 太拙。人間何處有蓬萊。</text>
<title>登酉谷後山</title>,<text>尖巒高出碧雲虛。客子登臨小雨餘。衰草古原賢相墓。亂峰斜日美人居。晴嵐捲水香奩出。新綠粧山畵障舒。老鶴返巢松逕黑。朗吟長律下徐徐。</text>
<title>春陽別墅書事</title>,<text>古縣蕭條疊巘阿。淸源始發入長河。朝來有雨山全暗。春後無風谷自花。大野元通八九里。孤村今有兩三家。十年兵亂山如古。始信桃源在此涯。</text>
<title>覺華寺。步阿字韻。</title>,<text>巨刹䧺蟠太白阿。嶺南今古擅山河。千年洞壑含元氣。四月巖崖始雜花。形勝豈曾徵讖說。岡巒自足鎭邦家。桃源可托無因至。願借名區占一涯。</text>
<title>又用他韻</title>,<text>溪邊卸馬步沿流。上上層巒欲盡頭。地老天荒山萬古。洞深雲濶月千秋。禪樓夜靜啼鵑近。故樹春殘病鶴愁。賴有晨鍾能發省。俯看塵世任喧啾。</text>
<title>緣棧登上峯。訪史庫。憇蓮船庵。</title>,<text>石磴緣雲轉。籃輿僕屢更。山形疑十界。地勢近三淸。澤物神功博。藏書廟筭宏。坐忘歸路晩。松際茗烟生。山下有澗。發源深遠。故引爲田渠。春陽一帶之民。不知旱災。加以棟樑棺槨之材。參朮當歸之藥。皆産於此。故第五句云。</text>
<title>登曲潭臺</title>,<text>一髮高臺古縣南。臺心左右夾松柟。巖崖雨過花粧錦。石澗波生水染藍。世事紛紛歧有百。天機袞袞月當三。他年倘遂分山計。一半終期着小庵。</text>
<title>詠杜鵑</title>,<text>宮雲凄斷蜀江頭。怨入春山歲月遒。血盡靑林啼半夜。魂迷故國隔千秋。落花芳草王孫恨。輦路江楓帝子愁。白髮拾遺南劒外。可堪哀韻近危樓。</text>
<title>淸和。用半山韻。</title>,<text>野卉收殘馥。庭柯展薄陰。人閑禪榻靜。雲掩古庵深。浮世喧囂足。淸遊節序尋。古人詩滿卷。時復賞餘音。</text>
<title>西臺卽事</title>,<text>西臺騁遠目。湖海納巖扉。日落烟孤起。山空客獨歸。詩情凌地軸。暝色趁天機。宿鳥投林盡。雲端白月飛。</text>
<title>謾興</title>,<text>坦腹禪牀對翠微。苔痕經雨半侵扉。風從洞口傳香雪。知是野棠花已飛。</text>
<title>淸曉書事</title>,<text>喚起平頭促煎茶。板扉開傍碧雲涯。夜來急雨驅風去。落盡松林黃玉花。簡齋詩云夾路松開黃玉花。</text>
<title>小雨。洞壑晦暝。開窓瞪視。俄而日已夕矣。遂製浣紗溪一闋。</title>,<text>踈雨纖纖雜暮鍾。烟嵐深鎖大川東。坐看林稍靜無風。暝色近人松影黑。羣山千疊一時空。勝遊不與俗人同。</text>
<title>淸和黃梅之交。余自山寺到靑巖亭。池邊海棠芍藥盛開。廵簷竟日。作長短句詠之。</title>,<text>背立曲欄斜送目。遠林歸鳥怱怱。薔薇落盡海棠紅。院深人寂寂。簾幕動香風。萬事世間如醉夢。迷西迷北迷東。莫相爲厄好相容。祗今名利地。何似此山中。</text>
<title>再疊 專詠芍藥</title>,<text>滿院百花花已盡。一年奇事怱怱。當階猶有洛陽紅。海棠高樹下。相對笑南風。曾是名園爲好玩。何年移種吾東。待余詩就十分容。暗香和露濕。踈雨夕陽中。</text>
<title>夏日山軒。用簡齋韻。</title>,<text>書榻初收夢。虛簷日正遅。塢花紅寂寞。畦稻綠逶迤。得失休千慮。炎凉付四時。平生一敬字。要向靜中持。</text>
<title>八月旣望。行依寺口占。</title>,<text>西風吹上遠公樓。物外因成爛熳遊。畵燭三更人帶酒。碧山千疊月含秋。巖崖露重椒香烈。澗壑雲深桂影幽。勝事瞥然忙一夢。櫟山歸路暮烟愁。</text>
<title>與張茂甫。獵魚于金光溪邊。</title>,<text>勝日西溪上。冠童六七餘。雲開山欲近。沙凈水涵虛。老暑收庚火。長刀可丙魚。瓦樽方倒腹。衝黑返林廬。</text>
<title>九月望。候栢巖行于竹嶺。卸馬溪石上。四面楓葉。錦繡成堆。沉吟移日。如入蓬萊方丈矣。</title>,<text>滿山丹葉錦離離。觸物偏驚造化奇。匹馬一年重到處。玉峯千疊九秋時。丹霞縹緲鸞驂遠。碧海蒼茫鶴馭遅。吟到夕陽人不見。暝雲琪樹有深思。</text>
<title>與川城諸友。會話于鷲棲菴。</title>,<text>十年來往洞門前。常恨人間事故牽。塵夢幾多尋淨界。淸遊今幸荷諸賢。峰巒入戶排螺百。檜栢當階閱歲千。坐到夜深人更靜。老僧趺坐獨參禪。</text>
<title>翌日。與諸友登文殊山上峰。</title>,<text>縹緲高峰入紫霄。倚雲危磴勢岧嶤。凌虛斗覺星河近。望遠偏驚海岱遙。小魯豈敢期孔子。乘鳧怳欲學王喬。蒼茫宇宙無窮際。凡楚興亡摠一朝。</text>
<title>浮屠菴書事</title>,<text>齊門何事學吹竽。晩向林泉悟養愚。夜枕平分禪榻席。晨茶仍借佛龕罏。榮枯草草關何有。眞僞紛紛辨不須。唯有一塲陶令夢。北囱終日做唐虞。</text>
<title>留別。次李光先 榮基。</title>,<text>暮山蒼翠樹雲愁。晴壑雷轟認水流。浮世祗今難著足。羡君淸境好淹留。</text>
<title>次敬敏上人詩軸韻 敏本浮石寺僧。而移住覺華者也。其所有軸。乃乙亥秋。臨淵鶴峯所先題。而朴嘯臯及諸文士數十人。繼而和之。壬午冬。先君亦有題焉。</title>,<text>滿軸淸詞播海東。羣賢陳迹已成空。憑師細說當年事。不覺歸程月色籠。</text>
<title>庵中卽事。次八蟠嶺王元章韻。</title>,<text>雪透虛簷白。風含梵皷鳴。烟霞新變候。巖峀舊知名。半世耽泉石。長生授玉京。從來方寸地。不著世間情。</text>
<title>訪白眼庵。登東西臺。今改爲百安庵。</title>,<text>蠟屐晨興扣石扉。紫霞深洞濕荷衣。簷前宿霧辭巖去。松下老僧行藥歸。今古豪英知幾箇。軒騰宇宙已全稀。從知快濶心胷處。見得淵源亦庶幾。</text>
<title>次崔孤雲別吳巒秀才韻</title>,<text>未報高堂鶴髮親。寸心那復在謀身。臨歧此日無窮意。先獲千年有古人。元韻榮祿危時未及親。莫嗟歧路暫勞身。今朝遠別無他語。一片心須不愧人。</text>
<title>淸明後。五美洞書事。</title>,<text>韶華晼晩夢中催。數月江南欠一杯。向晩松林風正亂。翠濤橫捲四山來。</text>
<title>題登樓賦後十韻</title>,<text>十載山陽白髮承。暮年孤梗客江陵。投身還幸依宗胄。協力將期看中興。落拓行裝淹有日。旅遊心事寫無憑。譙樓逈壓重壕出。萍迹聊乘暇日登。世事傷心千里草。人生回首百年燈。家山杳杳雲邊樹。歲月駸駸匣裏菱。壯志拋來彈雪鍔。覊愁吟罷展霜綾。心傳詞藻千年在。氣透晴虹萬丈騰。今古無窮遊子恨。乾坤空拊丈夫膺。題詩不盡騷人意。目斷荊山第一層。</text>
<title>謝朴子常，朴仲植 檜茂 來訪川城。仍叙別懷。</title>,<text>珍重龜城友。聯翩並轡來。十年靑眼舊。三月綠楊臺。古意山千疊。深情酒一杯。夕陽分手急。欹幘重徘徊。</text>
<title>次送柳叔正棄官還鄕</title>,<text>話到三更更剪燈。愛君襟抱冷如冰。蓍龜宿德人爭慕。淸白家風子克承。別恨苦分江漢客。閒情偏契玉淵僧。臨歧別有無窮意。遙入南雲第一層。</text>
<title>再步贈郭宗予</title>,<text>旅囪風雨伴殘燈。襟抱渾如一段冰。南國久聞華譽播。西秦今喜德音承。愚庸敢擬遷喬鳥。事業還慚入定僧。惆悵一帆歸去後。望中雲樹幾層層。</text>
<title>唱榜日口占</title>,<text>朱衣淸曉引朝儀。臚唱宣傳下玉墀。鷺隊爭呼千歲壽。日華徐轉萬年枝。天葩浥露垂烏帽。仙液迎春溢玉巵。感戴汪恩持底報。歲寒歧路有深期。</text>
<title>泛舟蠶嶺下。仍到砥柱邊口占。砥柱字。乃天使李宗誠筆也。以丹塡畫。</title>,<text>晩泊仙巖下。靑楓㥘早霜。長波奔渺渺。西日下茫茫。白首靑袍客。丹書翠壁傍。芳洲歌一曲。欹枕聽滄浪。</text>
<title>次贈吳翼承 長○時吳爲正言</title>,<text>邇來歧路甚三分。風采爭稱右正言。萬事祗今雙鬢改。相逢但覺語音存。</text>
<title>鳥嶺書事 時五第登第。是日過到門宴。故末句云云。</title>,<text>玉峯迢遞揷天高。盡日登登馬脚勞。遙想堂前儐爾豆。歡顔多在綠雲袍。</text>
<title>淸和登聚遠樓。次簡齋韻。</title>,<text>海內諸賢句。重從壁上吟。遊人偏起感。佛殿晩生陰。儀鳳當年迹。飛花此日心。僧慵不解事。古蹟底憑尋。</text>
<title>浮石寺。再步前韻。</title>,<text>盡日西軒下。仙禽替客吟。雲山移晩影。風栢動微陰。分少除榮慕。閑多長道心。古人遺響在。時復卷中尋。</text>
<title>次聚遠樓板上韻</title>,<text>收拾風光上翠欄。古今天地一毫看。神霞昔日慳眞境。夏斧何年奠衆山。島嶼欲分桑海外。村墟多指樹雲間。曾遊十二年方到。却恨塵蹤入定難。</text>
<title>送敏上人。復次軸中韻。</title>,<text>一瓢行李任西東。形色空空法亦空。試問世間名利地。幾人能得脫樊籠。</text>
<title>鍾樓曉望</title>,<text>曉旭排霞遍一山。梵鍾初動白雲間。岸紗孤倚樓頭客。望眼偏穿鶴駕巒。五美洞。在鶴駕之南。</text>
<title>西巖下梨花盛開。有黃鸝來鳴甚奇絶。</title>,<text>一樹梨花古广前。滿枝香雪惹靑烟。多情引得黃鸎語。喚起樓頭覔句仙。</text>
<title>無題</title>,<text>誰築愁城方寸中。老痰負固頗用事。驅除欲藉顧建康。設壇于今有年耳。攻城未幾城又起。召敵還忘急病義。衝斥心胷扼咽喉。健勢憑陵殊未已。我怒建康久不績。代以中山帝胄子。城纔起時輒往拔。移築詩壇盈尺紙。丹田廓淸四無壘。老痰亦復無所止。從知盜賊本良家。散歸四方安厥所。我策中山第一功。庶幾從玆免輿尸。榮枯窮達百年內。誓指山河不負爾。</text>
<title>東臺書事 時芙蓉會有邀文而不果赴。</title>,<text>山中氣候不相宜。節序難從物象知。四月已生蓂八葉。杏花猶帶雪千枝。少年志氣都無賴。課日工夫只有詩。負了芙蓉臺下醉。望中雲樹遠含滋。</text>
<title>南樓卽事</title>,<text>珠樓高起出塵氛。詩思登臨便十分。欲向五陵尋去路。亂峯無數翳春雲。</text>
<title>旣望。冒雨赴申獻之 瓛 約。</title>,<text>度盡千林霧。溪亭欲暮時。不緣鷄黍約。那識雨山奇。躑躅花千樹。臙脂色半衰。主人無棄物。珍重索吾詩。</text>
<title>次自遠堂韻</title>,<text>綸巾鶴氅鬢雙星。仙度飄然倚王楹。身世遠依周日月。風流還負晉生靈。溪含霽色偏凝綠。山犯關東亂送靑。深夜入窓凉似水。月明趺坐誦黃庭。</text>
<title>諸友十餘人。自溪院來訪。翌朝以詩謝之。</title>,<text>數年爲客滯窮鄕。雲樹東西各悵望。遊學正拚棲泮樂。偸閑仍效浴沂狂。欣迎座上靑襟彦。恨負樽前白玉觴。竟夜不眠魂耿耿。隔窓荷葉雨聲長。</text>
<title>癸丑元日書事</title>,<text>南國居然歲律新。十年依舊是夫人。春回大地凝陰蟄。小往亨衢淑氣伸。關海日長雲杳杳。池塘風暖水粼粼。輕塵浥盡前宵雨。贏得韶華滿四隣。</text>
<title>蒲團</title>,<text>蒲團數幅著身寬。盡日輕陰不作寒。睡起小窓無一事。簡齋詩集倚牀看。</text>
<title>避寓看雲里。次聯珠詩 二首。</title>,<text>四面踈籬不設門。荒園數畒破山根。誰敎車轍驚閑寂。正耐窓櫺著夢魂。左右松林夾作門。新開小屋倚雲根。萍蹤歲歲何遷次。望裏鄕山正斷魂。</text>
<title>願死鳥問答</title>,<text>問爾何事苦願死。一一吾今向爾詰。爾父爾母早已死。爾豈不能忘卵育。爾雛在巢爾雌死。爾豈不能忘配匹。春山無歲不炎火。爾豈失巢怨飄泊。爾旣有羽有木實。豈爲無衣與無食。爾豈前生怨女身。昔日深寃猶未洩。爾豈前生放臣魂。愛君丹衷猶激烈。蚯蚓比爾豈不蠢。長夜猶能歌食土。商羊比爾豈不微。解趁天陰羣作舞。天生萬物各遂性。爾獨胡爲長戚戚。俄然有鳥入我夢。傴僂牀前勤訴臆。云台本是丹山種。非梧不棲食竹實。虞庭曾昔儀大舜。岐山又復鳴西伯。朝陽一出我噦噦。簫韶九成我蹌蹌。春臺最愛瑞雲籠。壽域偏欣春日長。羣生咸若德有隣。是時願生不願死。自從二聖陟方後。大武猶云未盡美。濛濛斯世入泥塗。末路更無知我者。孔子雖聖不得位。焉能致我千仞下。乾坤無處得我直。遂托微禽換形質。千秋願死復願死。此恨何緣向人說。感君今日獨知音。喜我衷情庶少白。我言西方聖人出。際會河淸實千一。爾獨胡爲不善變。願死哀音一猶昔。鳥忽飛去蝶亦散。側耳千林猶咽咽。</text>
<title>寄贈李光先 前以無馬爲辭。已報送馬之意。今書猶復云云。故及之。</title>,<text>故人遺我萬金書。雲樹相思一月餘。歲晏求名知己謬。晩來治稼奈還踈。空將別恨傳歸鴈。莫把佳期負釣魚。倘說駑能代步。昌黎不必歎無驢。</text>
<title>五美洞月夜口占 時七弟將有洛行。余亦有跟從之約。將由水路。故云。</title>,<text>世事紛紛白日流。一番歡了一番愁。可惜南窓今夜月。只應重對漢江舟。</text>
<title>同夜卽事</title>,<text>暗風吹露灑空廊。詩思偏宜滿枕凉。便欲驂鸞逃火宅。蓬萊直上最高岡。</text>
<title>宿寒水亭。曉月滿窓。</title>,<text>五更風露洗靑銅。上下澄光澈戶窓。忽向半空醒一夢。却疑身在水晶宮。</text>
<title>小川口占</title>,<text>晩從龜筮諗東征。行傍仙源入赤城。世亂共尋逃世地。秋晴仍作賞秋行。川經積雨琉璃滑。山帶新霜錦繡明。從此死生濱寂寞。百年相保歲寒情。</text>
<title>弘濟庵。次行正軸。</title>,<text>斜陽騎馬入深谷。寺在淸溪第一曲。山僧何苦強索詩。我對楸枰圍白黑。</text>
<title>漢陽留別諸友</title>,<text>經旬還上漢江槎。關路獰風亂颺沙。萬事悲歡渾夢裏。一杯離別卽天涯。靑春同學知多少。白首泥塗獨坎軻。鄕國歸期殘臘破。梅花初動到吾家。</text>
<title>次卞誠之 三近 韻。呈伯氏。</title>,<text>京洛窮冬客欲歸。庭闈催著密縫衣。出城不是無餘興。却恨塤篪數月違。</text>
<title>立春日書事</title>,<text>溪友相呼酌大巵。北窓高卧詠新詩。三陽驅盡羣陰去。著我庭梅第一枝。</text>
<title>龜鶴亭醉書</title>,<text>溶溶溪水瀉雙巖。馥馥梅香襲半簾。南國江山都領畧。相公生事未全廉。</text>
<title>奉李豐基 尙州人。先君同年也。遆豐基寓榮川。諸友會餞于善源家。</title>,<text>西郡休琴後。南塘把酒辰。十年眞一夢。千里又三春。末路心猶舊。佳時句轉新。座中誰氏子。偏覺淚沾巾。</text>
<title>星巖精舍。次李豐基韻。</title>,<text>細雨濛濛濕半汀。綠莎春意未全生。塵中十載愁如許。白雪歌聞耳暫明。</text>
<title>六友堂七絶 朴檜茂亭號</title>,<text>高標長貫四時生。可是春林一㨾靑。何似寒梅開臘雪。東風吹到便藏英。松亭亭直榦聳前。手植還應學仲尼。密葉會看鸞鳳宿。孤根莫遣蟄龍知。檜歲暮孤山氷玉身。孤芳應得弟蒼筠。莫將傲雪渾稱貴。留向春風看得眞。梅貞姿不怕雪霜交。對爾令人解外膠。尋到君家仍食肉。世間楊鶴在今朝。竹綽約仙冠剪紫霞。何年謫降在泥沙。光風一去知音少。錯此人間富貴花。蓮百卉俱腓歲暮天。東籬惟見菊花姸。從今酒債無多慮。贏得黃金萬片錢。心事無端屬歲寒。菊花惟有伴吟欄。聞君家世傳淸白。莫作金錢想像看。菊</text>
<title>向晩</title>,<text>向晩藜牀酒氣微。岸巾徐步出柴扉。滿城桃李花千片。領取春光一半歸。</text>
<title>次趙善述 纘韓 城主韻</title>,<text>南斗高名夙飽聞。晩承風範撥吾昏。十年京國同蓮榜。五馬偏鄕過蓽門。蘭雪別來靑眼阻。瓊琚吟罷碧山曛。如今欲首西歸路。何處重傾北海樽。</text>
<title>淸凉山</title>,<text>落日蓮臺寺。蒼然十二峯。佳期行晼晩。三笑倚孤松。</text>
<title>出洞。李奉事逸道。持酒迎話于川邊。</title>,<text>天公多事侈玆遊。紅錦粧成白鷺洲。詩到宣城無好語。遊仙物色少分留。</text>
<title>朴子常家。次趙汝一 貫 韻。</title>,<text>人尋舊約今宵至。菊帶新霜昨日開。老去風流猶未歇。狂豪不待酒三杯。</text>
<title>權省吾 詹 茅亭。次杜律。</title>,<text>連歲經營搆小堂。城西三逕恣誅荒。閑中浪迹江湖濶。塵裏浮名日月忙。松嶺歲寒憐晩翠。菊林霜重惜殘香。今宵欲借西樓醉。笑殺劉郞鬢已蒼。</text>
<title>與舍弟四人。往宿仙夢臺 二首。</title>,<text>秋後閑愁太不堪。蹇驢來訪水西庵。長松夾路交枝亞。老衲推門叉手參。山帶晩霜濃紫錦。水含澄露潑靑藍。儒仙更有餘音在。留取寒光映碧潭。壁上有退溪先生詩。西厓，鶴峯次題。飄然身世出輿堪。萬象森羅貢一庵。雲月水瀾光兩澈。岡巒牛斗勢相參。孤僧計活淸如水。才子詩篇碧勝藍。誦盡蘂珠無一夢。步緣巖際嗽瓊潭。</text>
<title>又次板上韻</title>,<text>平沙遙際峽門虛。軒壓波心勢豁如。手闢小囪淸坐久。滿林黃葉下踈踈。</text>
<title>光煥挾政圖。尋至仙庵。戱題。</title>,<text>寒軒茶罷暫徘徊。松影蕭踈月滿臺。可是仙區無俗事。村童還抱政圖來。</text>
<title>古意</title>,<text>獨嘯秋山裏。淸風宇宙間。黃塵關海暗。明月大江寒。</text>
<title>次伯氏寄韻 十二月十四日。伯氏在京邸。感念慈闈初度已迫。而不能來參壽席。有詩故次之。</title>,<text>喜懼今年晬。經旬是丙辰。微誠餘寸草。洪澤布三春。西母張宮樂。南星照老人。不愁便養晩。昭代務親親。</text>
<title>寄別七九兩弟西行</title>,<text>曙角凌雲起郡城。小囱殘月別魂驚。沙村白雪三陽動。梅嶺靑春匹馬輕。此去會成題柱志。榮還應慰倚閭情。遙知江漢相逢地。風雨床頭對紫荊。</text>
<title>次別裴益哉 尙益 西行 二首</title>,<text>浮世人情薄。多君氣味醇。吹葱少小友。屈指兩三人。白雪佳期阻。江雲別恨新。何時重會合。相對酌無廵。行旆遙遙歷翠微。長途如砥馬如飛。春風得意還鄕日。鷗鷺應驚柳色衣。</text>
<title>次榮川城主韻 二首</title>,<text>朝來一雨洗江天。騷恨無端碧草前。塵世不堪供醉眼。浮生亦是少仙緣。尋春花塢携琴嘯。散秩茅簷背日眠。時把正聲調懶拙。免敎心地著幽悁。睡餘深巷日遲遲。萬事人間揔不知。宓子鳴琴心似水。鄭公樗散鬢如絲。騷壇跌宕篇章在。酒地逢迎禮數宜。出郭淸遊誰更辦。山花經雨未全衰。</text>
<title>次呈伯氏 二首</title>,<text>世故吾將老。佳期迹易陳。那辭子眞谷。還問仲尼津。窮達元由命。君民本在身。聖賢方策裏。端要事功新。別來時日換居然。兩地相思月一天。騷客獨醒南嶺外。美人遙在北辰邊。尊前竹色凌新釀。階下梅香失舊年。正想洛城南畔客。此時那慰看雲眠。</text>
<title>挽李汝翕 徽音</title>,<text>七月槐亭話。存亡一瞬間。才名傳嶺海。親舊泣河山。此道還應息。浮生亦豈關。新年又挽子。書榻鬢偏斑。</text>
<title>伊山院中夜詠。示金仲亨 遇秋。</title>,<text>書榻三更夜。孤燈萬里情。東風吹馬首。花滿洛陽城。</text>
<title>童蒙齋有感</title>,<text>摩挲窓壁認遺蹤。數十年前一夢中。雙鬢欲華重到此。夫人依舊是童蒙。</text>
<title>舟中。夜坐口號。</title>,<text>中夜披襟溯太淸。斗星回杓向西傾。鍾聲時與西風便。縹緲中間是五城。</text>
<title>河梁泣別</title>,<text>黃沙寂寞夜凋霜。萬里歸心接海長。故國重還遊子節。殊鄕偏斷遠臣腸。偸生尙恃乾坤大。未死誰回日月光。珍重子卿生死別。可堪離恨滿河梁。</text>
<title>陰竹途中詠歸鴈</title>,<text>遙掠碧山眉。橫拕大江腹。江漢未應賖。連翩趁落日。</text>
<title>次簡齋韻。謝金景潤來訪。</title>,<text>凡鳥誰曾顧。柴門忽玉山。交情氣槩裏。世事笑談間。夙恨高風遠。今忻古道還。從玆山水手。絃斷不相關。</text>
<title>挽金察訪 幾善</title>,<text>雅質端如出壑氷。鯉庭詩禮敎兼承。靑春事業期題柱。晩歲功名不負承。孝著事親人共歎。壽靳知命理難徵。門闌一樹能傳馥。餘慶他年正茂膺。</text>
<title>送梁君擧 克選 佐咸鏡幕下</title>,<text>百年豐沛事兜䥐。一路瘡痍軫聖憂。誰體盛朝蘓赤子。還敎快士佐靑油。天連南極雲千里。夢入東華月一鉤。遙想塞垣秋氣早。若爲携鏡獨登樓。</text>
<title>挽柳狼川 裿</title>,<text>叨拜尊公二十年。容儀端雅實天然。鄕關久識名家胄。嶺海今傳太守賢。素志竟纏丹桂恨。家聲留與白眉傳。此邦無限人亡痛。不啻葭莩有宿緣。</text>
<title>黃菊吟</title>,<text>昨日霜霰集。今朝黃菊斑。凌寒亦何爲。爾生良獨艱。淵明去已遠。歲晏空山間。退之豈躁人。園公眞強顔。</text>
<title>詠懷</title>,<text>聖代多賢宰。騷臣管百憂。欲將言補闕。還恐認爲讐。暮日吟梁甫。山榛憶盛周。身謀何草草。歧路欲誰尤。</text>
<title>舟中口占</title>,<text>落日催歸鳥。長年促啓程。一年兄弟淚。千里友朋情。馬首雲山濶。尊前渚樹橫。佳期在歲晏。還覺別離輕。</text>
<title>送卞誠之赴關東幕下 時。愚伏爲江陵宰。</title>,<text>南石高蹤遠。東瀛勝賞休。幾年思我直。今日送君遊。關海千重嶺。梧桐一葉秋。沉冥卽吾道。人在鏡湖頭。</text>
<title>次寄洪叔京 鎬</title>,<text>一別淸芬夢杳然。板扉孤掩白山前。愁來爲和相思字。遠寄歸鴻洛水邊。</text>
<title>次舅氏贈金而和 中淸</title>,<text>雪意漫山澗壑迷。小囱終日擁寒衣。風多空谷籓籬弱。歲暮荒村烏鵲微。塵世共知行路險。丘園還見考槃稀。小山却是多情者。底向遊人苦喚歸。</text>
<title>屛山校西厓先生集。次金東籬 允安 韻。</title>,<text>吾道何淪落。遺經亦不全。斯文天未喪。夫子學能傳。禮樂三千字。精神五百年。典刑今寂寞。三復詠陳編。</text>
<title>次南丈 𣽤 韻 南詩頗有遅暮之恨。故道其意而解之。</title>,<text>解佩江臯欲遠貽。黃昏還失美人期。南浦幽蘭驚歲晩。北山叢桂閱年遲。窮途短髮霜千縷。末路長心筆一枝。試向東門多少子。請將身世較安危。</text>
<title>挽洪恭甫 協 二十韻</title>,<text>赫世家聲大。榮姻宅相傳。門闌誰出右。人物篤生賢。夙擅南門外。曾無北學先。才豪宜濶步。心遠靄高騫。遂鎩文塲翮。仍多藥鼎年。差池要攝養。追逐謝聯翩。多亂秦中破。全家嶺外遷。愛閑慵出世。供職力耕田。古縣春陽僻。新亭小陌偏。客來晨擧網。僧至夜談禪。箕婦能供釀。琴兒解拂絃。好施踈幷戚。頤性靜仍便。蕭瑟江關暮。支離疾病纏。烟霞期永老。湖海忽登仙。先隴峩嵳下。新阡太白前。有親垂白髮。無子托靑氊。踈懶誰知己。葭莩晩結緣。半生交轉密。再從戚重連。驚夢音徽隔。題詞涕泗漣。尋眞路終斷。流恨滿山邊。</text>
<title>挽金子中 是權 妻邊氏</title>,<text>婉嫕平生婦德純。春蘭秋水鍾精神。行遵閨範無違戒。酒待時需爲發貧。古宅十年春谷裏。佳城千載大江濱。龍鍾早忝通家義。握筆偏驚淚滿巾。</text>
<title>寄別金子峻 坽 西行 進退格</title>,<text>南國征人入漢陰。亂山籠雪沒遙尖。河橋萬里違相送。世事千般有此心。柳下本非關黜辱。翟公那得說凉炎。長途愼保千金去。木覔山前報好音。</text>
<title>次洪叔京</title>,<text>道屈心猶泰。人遐夢卽通。十年江海外。萬事醉醒中。暮歲林泉志。浮雲富貴空。南湖春欲起。漸擬理枯蓬。</text>
<title>敬呈伯氏行軒 時以丹城宰作肅行。</title>,<text>騘馬辭烏府。干㫌赴海垠。山川歸世業。民物囿吾仁。天豈私貧我。官應只爲親。臨歧心更遠。殘日詠山榛。</text>
<title>挽金心源 澈</title>,<text>晨輝慘慘動靈轝。五十光陰一夢如。醉死愁生能自擇。孝家忠國奈歸虛。平生未賞湖山債。眞宅終依水石居。惟有白眉前道遠。可憐憔悴守河廬。</text>
<title>煑蕨</title>,<text>春來多雨蕨芽高。爛煑柔拳雜雉膏。惆悵西山人已遠。只今風味屬吾曹。</text>
<title>馬病停西行。將遊小白。以雨未果。柬朴子常。</title>,<text>滿架薔薇晝掩門。故人靑眼隔前村。長安路險佳期阻。小白山遙雨氣昏。世事已知違素計。風光空復惱愁魂。何方更作琴樽會。好把幽襟得細論。</text>
<title>小白山國望峯</title>,<text>危峯高出白雲端。快馭長風兩腋寒。星漢昭昭天宇近。山河納納地維寬。塵緣可洗三生石。上界應成九轉丹。西指長安雲霧裏。海門殘日已三竿。</text>
<title>余以馬病停西行。金子峻被召行到基城。有病又不前進。還到莪川。余往見之。因題以贈。</title>,<text>我馬玄黃㥘遠征。君今多病滯龜城。浮雲舒卷元無意。末路行藏豈任情。夜雨添波漁瀨隱。薰風吹野麥畦平。故人消息全應近。南浦時傳鐵笛聲。時有友人。吹笛而追至。故云。</text>
<title>與子峻及諸友。會于星巖郡。大夫以酒見遺。卽題以謝。</title>,<text>病裡聊偸半日閒。晩携藜杖叩雲關。支離末路馮都尉。蕭瑟平生庾子山。不有賞心司業酒。那辭淸坐廣文寒。同襟更遇西來友。解遣塵愁十分刪。</text>
<title>安禮士友。會話溪院。余以西行先辭。臨行寫懷。</title>,<text>快霽三庚雨。仍登百尺欄。窮途迷酒易。浮世別知難。客恨橋頭柳。佳期谷口蘭。秋風吹洛水。歸做一塲歡。</text>
<title>過伊山舊址有感</title>,<text>當年簪盍跡成塵。興廢悠悠一夢新。觀物臺空荒草合。進修齋壞小塘堙。斯文衰旺寧容力。世道汚隆只在人。從此爲箴吾黨子。莫將偏見好求伸。</text>
<title>挽金上舍平甫 坪</title>,<text>哭盡平生友。人間四十年。新知不可說。舊識且難全。孝悌人同服。淳眞我獨憐。傷心浮世事。懷子更潸然。</text>
<title>醉題金善發 起先 扇面</title>,<text>江城皷角動邊愁。鄕國歸心日夜流。垂老客遊雲海外。一年花月負秦樓。</text>
<title>龜臺觀燈</title>,<text>長繩千尺夜懸燈。兩岸高騫石勢騰。雷薄星宮南斗隕。龍飛澤國火珠昇。江山寂歷天如洗。歌管喧轟酒若澠。便擬驂鸞作前導。赤霄來往看夷陵。</text>
<title>石泉書事</title>,<text>牢落幽懷世不知。小窓移坐負朝曦。身經大病如饑鶴。眉鎖春愁近恨雌。山郭雨晴雲劈絮。沙堤風暖柳搖絲。佳辰別有傷心處。把酒何人共賦詩。</text>
<title>次權遠遊 尙遠</title>,<text>江南風月肆誅求。一屐烟霞汗漫遊。歲晏山村仍抱病。春來溪舍暫蠲愁。松窓晝靜披黃卷。蘭渚風暄弄碧流。丹鼎幾時開九轉。鏡中驚却雪侵頭。</text>
<title>寒食日。又次遠遊韻。</title>,<text>踈慵平昔抱深情。晩景居然卧小亭。世路無機鷗鷺狎。春光着樹柳梅爭。原頭饑雀嗛殘雪。陌上佳人戴玉甁。却憶石陵登隴地。香烟遙傍紙錢生。</text>
<title>送李汝顯 命達</title>,<text>老來元自㥘春風。離別如何又此中。啼鳥落花山寂寂。岸紗孤嘯白頭翁。</text>
<title>葛川獵魚。夜宿山中。</title>,<text>橫槎晩泝玉溪源。亂石靑莎道路難。日暮却依巖際宿。滿身凉露灑淸寒。</text>
<title>李應錫搆小亭芙蓉山下。小池。淸凈可愛。以李學士子時 敏求 時字韻屬余和之。應錫少時友也。不敢辭以拙。芙蓉亭名。</title>,<text>好事芙蓉主。能詩李子時。奇蹤留絶徼。遐想落淸池。客日供雙鬢。塵愁集兩眉。何緣同結社。耕釣了歡悲。</text>
<title>次秦毅伯 尙弘 韻 毅伯在政院。次睦湯卿韻寄示。因步之。時有關外之行。故二聯及之。</title>,<text>城郭經旬雨不晴。美人迢遞隔三淸。季鷹正耐思吳興。司馬還吟出塞行。鄕國無書勞遠夢。君門有路耻先呈。園翁話我爲官在。鬢髮秋來颯有聲。</text>
<title>送金擇之 友益 佐海西幕</title>,<text>井梧金氣夜來生。征旆如何又海城。連歲客遊相送地。離詞多是出關行。</text>
<title>新倉滯雨。次唐詩。以下覲親丹城時作。</title>,<text>江南二月長新蒲。寥落孤村背郭居。羸馬倦遊仍滯雨。小䆫欹枕卧看書。春閭定待趍庭鯉。鄕國誰遺帶信魚。多少旅懷殊不適。悄然終日對空虛。</text>
<title>江城卽事 二首</title>,<text>山河百戰帶餘痕。萬古興亡客倚軒。汀草綠匀前夜雨。江花紅返去年魂。烟波渺渺鄕關遠。雲日蒼蒼水國昏。覊滯可堪逢令節。晩來漁艇負淸樽。向來雙鬢着憂痕。逆旅無人獨倚軒。湖海路長歸客夢。池臺春晩落梅魂。孤村萬木烟含暝。遙渚羣山雨帶昏。佳節幸同句漏令。竹簷終日對芳樽。</text>
<title>舟中。次九弟孝達 崇祖 韻。進退格。</title>,<text>晩掉扁舟破蔚藍。蒲帆平壓列峯尖。塵埃南北書生老。魚鳥烟霞太守饞。孤郭日沉山崦夕。長江風息浪濤恬。淸狂半世眞成癖。悔向侯門達舊銜。</text>
<title>將浮海入方丈。中路阻雨。次九弟韻。</title>,<text>由乎今失乘桴約。從我誰尋聖母家。般若天王眞坦道。人間路險奈君何。</text>
<title>金宗偉次唐詩見投。次贈。</title>,<text>相逢莫恠各凄然。萬事悲歡十七年。鄕國夢驚靑草外。桃花浪暖碧山前。人間榮辱寧論命。袖裏烟霞不用錢。好趁天時方丈去。佳期賦與雪眉禪。</text>
<title>德山書院 南冥書院。洞有古宅及墓山。</title>,<text>檻外靑山匝萬重。桃花春浪凈如濃。仙蹤一去烟霞冷。只有淸風帶碧松。</text>
<title>南臺贈彗日 二首</title>,<text>此道終 缺 一。無勞較異同。每來僧定處。頗覺世緣空。衆籟喧深壑。羣山護小櫳。冥思成獨坐。身在水雲中。禪拘律縛君成癖。利走名奔我辦癡。方丈峯頭同對月。靜求方寸有餘師。</text>
<title>南臺阻雨。次九弟韻 三首。</title>,<text>山圍谷轉水縈回。平壓南維勢壯哉。行雨過峯奔似馬。陰風驅壑亂成雷。林厓霧重迷春竹。石磴人稀長綠苔。可是山靈嫌俗駕。未應容易許登來。十年書劒兩無成。來聽頭流亂水聲。世界三千歸夢幻。仙經八萬喚魂淸。隨緣行止須安分。假步江山亦近名。一夜南臺仍靜息。天公多是餉浮生。頑雲驅雨過海來。滅谷呑山頃刻許。乾坤漠漠入鴻濛。萬二千峯不知處。天邊殘日定幾竿。遠樹棲鴉忽飛去。預卜明朝問老僧。悵望遙空成久佇。</text>
<title>翌日。又雨留南臺。</title>,<text>頭流東畔水雲濱。寥落山花雨送春。只爲降龍無善士。小庵三日卧仙人。</text>
<title>水谷瀑布</title>,<text>雲山銜日谷生陰。百丈銀潢立遠林。徙倚石矼淸嘯罷。晩來 缺 下老龍吟。</text>
<title>能仁庵</title>,<text>能仁高刹暮來登。脚下千峯入瘦藤。宇宙幾人能事畢。山河餘耻海雲升。烟籠琪樹春光老。霧劈扶桑曙色騰。白髮懶融無箇事。合眸終日誦傳燈。</text>
<title>元寂庵。贈太皥上人。</title>,<text>般若峯頭逢懶融。飛花片片落天風。臨溪一笑靑山暮。萬古浮雲過太空。</text>
<title>義神後峯口占</title>,<text>手折扶桑第一枝。來登方丈暮春時。人間多少塵埃處。醉倚長風欲掃之。</text>
<title>次覺性</title>,<text>沙彌見客下前山。手把仙茶煎數團。誰倩龍眠老居士。生綃着我白雲間。</text>
<title>次九弟示性師</title>,<text>招提相對雪眉翁。巖竇輕陰釀夕風。至理談來花作雨。塵襟開處水涵空。三千世界頭催白。四十年非面發紅。千載孤雲心賞在。擬將終老此山中。</text>
<title>雙溪寺。次九弟韻 二首。</title>,<text>南國烟霞一萬重。遠遊懷抱興堪濃。孤雲已去月銜嶺。靑鶴不來風蒲松。江客只應粧桂棹。詩仙還復隔林峯。吳門未必無仙尉。海市明朝倘可逢。與士任有浮海之約。而皥性兩師。已不可見故云云。伯氏亦有浮海之約。故末句及之。方丈高山鎭二南。奇形端合谷名凾。圖南壯士胷呑海。選勝詩仙筆帶嵐。松鶴未應辭我馭。道流爭願擧公藍。禪窓滯雨支頤坐。簷角愁聞燕語喃。</text>
<title>佛日庵 二首○在靑鶴洞。孤雲所創云。</title>,<text>鷄林秋晩葉初飛。方丈峯頭一振衣。靑鶴不來雲洞閉。獨留明月滿苔磯。喚鶴樓中曉夢凉。梨花深樹雪浮香。芒鞋踏遍千峯月。醉扶天風下岳陽。</text>
<title>權士任 克亮 家。席上口占。</title>,<text>筇如健馬舃如飛。六六壺天踏庶幾。宇宙百年雙眼大。乾坤萬里一身微。雲扃松月驚仙夢。江國烟花對落暉。芳草路長歸興促。渚風吹送薜蘿衣。</text>
<title>挽金宣傳善發</title>,<text>文武元無二。交親貴賞心。平生許知己。末路歎分襟。一善非吾土。平恩卽故林。生前忠孝志。庶不負丹忱。</text>
<title>步上嚴彗庵。暮登江樓。二首。</title>,<text>送盡三春不耐愁。小庵尋到水東頭。山河不管興亡恨。逆旅偏驚節序遒。嶽色淡濃生眼纈。松聲淅瀝入烟流。落花無限王孫恨。斜日携壺更上樓。高樓迢遞立荒陵。芳草晴川客晩憑。白髮漁翁心正倦。夕陽登岸曬魚罾。</text>
<title>落水庵</title>,<text>飛泉噴雪響如雷。巖洞渾成白玉堆。北客南遊驚歲晏。武陵何日得重來。</text>
<title>臨行留別九弟</title>,<text>雙鬢如今被雪絲。鴒原又把去留巵。登臨隨處三春恨。歌管當筵一半悲。亂嶂揷天愁倦馬。暝烟籠樹薄殘曦。人生莫作江南客。自古江南有別離。</text>
<title>宿長湍。夢見孝錫。五弟延祖。○西征錄。丙辰以咨文點馬。遊關西。</title>,<text>四載存亡隔弟兄。夢中相見未分明。誰言旅枕關河路。宛接平生玉雪精。我說病時投藥誤。渠陳死後戀親情。村鷄咿喔驚蝴蝶。泉路茫茫淚自傾。</text>
<title>滿月臺</title>,<text>斜陽衰草古臺空。五百興王一夢中。文石陛存荒輦路。禁川橋在認行宮。江山未乏金湯固。輔弼猶餘社稷忠。畢竟淪亡誰執咎。殷仁不獨怨狡童。</text>
<title>浮碧樓</title>,<text>浿江東北最高樓。勝日眞成爛熳遊。大野接空山點點。平沙無際水悠悠。長年江漢稀靑眼。落日關河欲白頭。移席彩舫簫皷咽。却疑身世入滄洲。</text>
<title>妙香山香罏峯</title>,<text>荷衣淸曉馭長風。飛上香罏第一峯。山海茫茫連霧雨。乾坤怳惚入鴻濛。楸枰響震諸天動。玉笛聲高萬壑空。三十六皇應有待。手開丹鼎坐瑤宮。</text>
<title>統軍亭</title>,<text>塵棼荏苒頭將白。關海蒼茫釰獨靑。男子平生多濩落。秋風又上統軍亭。</text>
<title>贈副使睦湯卿 大欽○三首</title>,<text>三淸洞裏舊同年。鴨綠江頭是別筵。沙塞征途連白草。錦囊詩句倒靑蓮。千枝羌笛秋雲外。萬疊遼山落日邊。惆悵去留無限意。百壺長酒瀉如泉。海山迢遞出雲端。離思覊愁若爲寬。鴈外無書鄕國遠。鷗邊有夢素盟寒。身多經患傷心易。學未知方涉世難。關塞獨行芳歲晏。不堪斜日採幽蘭。九月沙河霜滿天。行人曉發向幽燕。如今暗聽西來說。都護乘秋點控弦。</text>
<title>聞西音有懷</title>,<text>悵望城西日欲曛。暗風吹雨作黃昏。可憐何處人如玉。滿地淸陰獨掩門。</text>
<title>朴淵</title>,<text>喚出山僧荷小籃。飄然飛下萬重巖。潭神也贐吾行李。瀉下明珠碧玉凾。</text>
<title>定州南二十里。有石山。名曰聖住峯。峯腰有小刹曰僊遊庵。前臨滄海。一望無際。前秋陪牧使從叔 壽賢 遊賞。醉後獨登庵後最上頂。口占一絶。今夏偶爾記得。追錄于此。</title>,<text>醉倚秋風若木枝。一聲長笛舞蛟螭。佳期晼晩乾坤老。落日滄波有所思。</text>
<title>前秋關西之遊。沿途俱有拙作。而百祥樓，練光亭偶闕焉。今年夏。來寓酉庄。無聊中。偶閱嘯臯集。有百祥，練光長律。卽步其韻。以識舊遊。</title>,<text>形勝關西第一樓。吟眸登眺浩難收。江蟠大野連靑海。山接竆荒控白頭。城外梵鍾來客枕。月中漁唱起歸舟。憑欄別有陽關曲。暗和行雲逗遠洲。百祥樓危搆憑虛壓大江。檻前帆簇往來艭。奇觀異域應無敵。博物何人敢擧雙。遙渚落霞吹綺席。孤莖凉露滴紗窓。繁華未必供遊賞。形勝由來鎭大邦。練光亭</text>
<title>過薊州。次嘯臯韻。</title>,<text>崆峒山下石橋傍。撫古偏傷過客膓。靑史幾年悲往事。白頭孤釰倚斜陽。軒皇問道千秋地。羯虜憑陵一夢塲。愚智卽今俱泯滅。老天無語獨蒼蒼。</text>
<title>臨海殿。次嘯臯韻。新羅舊都。</title>,<text>羅代繁華事瞥然。海波方信變桑田。誰言彩鷁從流地。輸與黃牛懶上阡。千載殿臺荒宿草。一村喬木鎖寒烟。興亡今古歸人事。莫把前朝問彼天。</text>
<title>河隈泛舟</title>,<text>數年塵跡限河臯。勝日烟波泛小舠。江撼九天星月轉。笛穿千嶂樹雲高。向來詩禮功何有。老去琴樽氣尙豪。一夜好會人不識。春風吹發滿山桃。</text>
<title>黌軒次韻</title>,<text>少日從師此地遊。猥將前路指軻丘。靑春回首眞如夢。白髮吟詩更上樓。得失莫須論塞馬。浮沉且可任沙鷗。狂心又被三盃酒。直駕飛鴻歷九州。</text>
<title>石門精舍。和贈張行源 興孝。</title>,<text>我愛昂昂瘦鶴姿。幽貞不許俗人知。可憐學道平生志。滿腹經書未救飢。</text>
<title>挽金栢巖 三首</title>,<text>溪門多碩士。宣祖勵治功。厓鶴翺翔幷。先生德業同。霜臺飛白簡。瀛海泣靑楓。萬古龜巖水。淸流定不竆。斯道何淪落。皇天未欲治。林泉容舊德。廊廟失元龜。血盡傷時淚。春溫接物私。公心如美玉。不獨外含滋。王國瑚璉器。鄕園富貴身。君民違宿計。琴酒樂餘春。綠野堂千古。汾陽王八旬。哀榮兩無憾。今代復何人。</text>
<title>石門亭。吟示諸友。</title>,<text>名利塲中懶着鞭。書林頭白坐能堅。人間事業天難必。聖處工夫歲已遷。詩了悲歡還彼善。飮留名字覺猶賢。江山不負招尋地。擬躡羣僊送暮年。</text>
<title>次裴益哉</title>,<text>善學平生柳下和。塵間不恨事多魔。腥膻鄕裏嬰心少。人鬼關頭得力多。象外敢言山水樂。醉餘惟解短長歌。詩僊敗我閒中意。時策踈慵覔句哦。</text>
<title>五月望日。會鄕堂。慰權子與 點 昆季外除。</title>,<text>風詠當時丱角童。悲歡今日各成翁。小連霜露三年外。佳節榴花五月中。江閣雨過淸透句。瑤絃風緊冷侵桐。竆通却是須臾事。且把餘生付酒筒。</text>
<title>挽吳竹牖 澐</title>,<text>栢老歸眞未一年。大人今又卜新阡。追思先友堂堂盡。可耐人情日日遷。詩社共嗟盟失主。鄕閭謾羡福膺全。一篇東史平生力。留與聲名萬古傳。</text>
<title>園亭 四絶</title>,<text>前宵一雨洗春城。報道西山蕨已生。老婦朝來誇勝味。瓮頭新汲醬如猩。右春山採蕨林中饁罷上高阡。却藉簑衣穩着眠。向晩皷唇齊擊壤。曲中還奏屢豐年。右夏畦鋤禾曉策藤枝涉後園。靑林磊落火齊繁。兒童撥火呈黃玉。滿鼻馨香不敢呑。右秋園燒栗嶺日窺囱薄未紅。驚禽飜翼遠林風。誰知一段陽和在。別屬罏前短帽翁。右冬罏烘酒</text>
<title>挽權敎官 春桂</title>,<text>每羡高門福祿全。人間還見地行僊。八旬四老人皆賀。二歲三喪禍亦偏。榮貴世知兒子孝。才中我識父兄賢。龍鍾夙荷通家好。欲叙平生已泫然。</text>
<title>遣懷 四首</title>,<text>西宮白日閉重門。聖孝烝烝如大舜。羣公將順寔不間。老相流言宜見擯。可是堂堂李獻納。恨不與完平死一刃。右聞閉西宮西胡夜屯黑龍江。羽書一日三度來。平居旣明討逆義。急難豈無扶顚才。近聞鰲城李相國。旅櫬新從荒塞廻。右聞徵兵仁王山氣欝葱葱。其下法宮高崔巍。聖祖神宗貽厥孫。定鼎初年曾未開。始知興廢自有會。東夷北狄何爲哉。君不見岐山王用亨。經始靈臺民自來。右仁慶宮雲中火照甘泉宮。七千精兵天子徵。羣公慮遠入告猷。一介使臣全八能。秦皇不送驪山徒。五百炎業何由興。右送李埁防徵兵</text>
<title>嘲䲭</title>,<text>虫蛆糞壤以充饑。飽入雲霄學遠飛。何事屠門窺大肉。不知爪翮觸虞機。</text>
<title>東方</title>,<text>東方欲曙未全明。殘月暉暉太白橫。病客不眠彈劒起。水村咿喔已鷄聲。</text>
<title>次花山高城主 用厚 見贈韻</title>,<text>五月高樓氷雪生。新詩珍重說深情。琴軒莫怪踈蹤跡。野性從來學滅明。</text>
<title>金以道次去秋龍門迎字韻見寄。病中次還之。</title>,<text>病卧柴門絶送迎。僊遊眞似夢中行。朝來庭樹秋期近。忽向高雲起遠情。</text>
<title>丁丁</title>,<text>夜來胡騎犯遼營。詔發朝鮮一萬兵。聞說廟謀歸鎭靜。滿城終日聽丁丁。</text>
<title>次九弟問病</title>,<text>思君政似隔山河。日念虀鹽氣若何。書至可憐憂我病。篇終還喜警余多。功名拋去應無累。忿恨蠲來便得和。只是書生抵死癖。腎肝猶復困詩魔。</text>
<title>病起無聊中。白雲子權 尙遠 袖示洪殿中叔京古詩一篇。率爾步還。聊爲病中一破顔。</title>,<text>居閒有餘味。處世無勝筭。有履足不穿。有巾頭不冠。出門欲何適。乾坤日多難。隣居賞心子。交情金石貫。開襟騁䧺詞。雲鴻張逸翰。有韁汝頭覊。有索汝脚絆。林泉分已安。功名念終斷。逃空昨辭家。千山腰脚散。巖巒入品題。詩篇留斷案。謂我癖於文。病嗜如土炭。時投錦囊收。光輝何燦爛。文瀾要弘放。古言不嫌竄。斗南大小兒。雌聲服強伴。嗟我已老大。八十今過半。傷謗始息交。因跌乃藏骭。鉛槧念久灰。逢君時立愞。新春困二竪。今朝發一粲。堂堂洪殿中。通經余所憚。今覩和君作。詞藻驚爛熳。思人感節序。韶光着柳岸。閒愁劇難遣。流光倐已換。男兒不再壯。莫把時日翫。俚言豈爲訓。聊用寄自歎。</text>
<title>葱</title>,<text>采采葱盈掬。淸溪左右流。調羹供野饁。佐榼侈春遊。拔地靑鳧脛。橫盤怒鸛頭。只憐風味在。遺臭不曾羞。</text>
<title>李光先家。次壁上韻。</title>,<text>方丈烟嵐半在衣。文殊一月掩荊扉。郊居寂寞佳期晩。山逕蒼茫逸興飛。忽見詩篇題壁處。仍思朋酒送春歸。臨風最是羊曇恨。悵望西門暝色微。</text>
<title>十二月十五日。壽席口占。萬壽堂名。</title>,<text>原濕三霜外。罇罍萬壽前。乾坤垂雨露。日丹對神僊。北海波寧竭。南山壽不騫。惠連詩不借。須和棣華篇。</text>
<title>重九後。茅亭夜吟 二首。</title>,<text>茅簷凉夜一燈孤。拭劒西風泣壯圖。關塞草黃秋欲老。夢中跨馬騁長途。宇宙中間跡太孤。寒衣饑食不曾圖。如何湖海風塵裏。獨送長心萬里途。</text>
<title>朴敬承 守緖 來訪川寓 用簡齋除夜韻</title>,<text>已識乘除理。忘情却未能。悲歡俱白髮。江渭共靑燈。談屑寒生玉。情瀾冷欲氷。永懷驚歲晏。鷄唱報晨興。</text>
<title>次呈金淸陰 尙憲○二首</title>,<text>蕭然矮屋枕山阿。門掩烟霞長薜蘿。苔逕一年迎客少。蓬軒今日發輝多。風塵蹤跡南關暮。霄漢聲名北斗斜。會看河淸黃鵠擧。嶺雲回首一長歌。四美堂開白嶽阿。白沙靑石繞雲蘿。城囂不到車輪寡。座客時來耆老多。小子從傍心每醉。高情叙舊日忘斜。南鄕此會難堪說。今古悲歡且再歌。</text>
<title>次別柳季華 𥘼 歸商山 二首</title>,<text>文殊山下一年餘。靜界相從擬老於。富貴本非容力取。遷移却坐理生疎。沉潛道義心還泰。咀嚼詩書腹不虛。盛代會徵賢士急。未應終釣洛江魚。南斗無雙士。儒林第一人。輝山寒採玉。噓物暖成春。盛德風猶在。竆途士獨貧。捿遑何日定。去住各傷神。</text>
<title>挽寒岡鄭先生</title>,<text>獨立江西障百川。溪源直與泗波連。事功近代諸賢右。經術當今列宰前。宇宙日懸長夜裏。山河虹貫少微躔。斯文興喪應由數。不敢尤人敢怨天。</text>
<title>園亭曉吟。次白雲子 四首。</title>,<text>雪榻寒燈獨自親。呼僮添却竈中薪。白生虛室晨先動。淸澈氷壺月影淪。壯志未酬腰下劒。流年先辦鬢邊銀。關心只有窻梅在。已向南枝暗得春。牢落空山歲律竆。嗒然茅屋對天公。撫絃淸曉琴心靜。抽匣中宵劒氣䧺。人物佞賢三載內。乾坤消長百年中。幽懷脉脉渾無寐。淸旭暉暉湧出東。孤枕凉生曉夢醒。小窻寥落月華淸。春催梅柳詩情動。雪滿關山壯志驚。生齒幾時能息力。縣官連歲更調兵。胷中太華蟠千仞。誰借天墀試一鳴。竆途半世澁囊錢。管榻多年任膝穿。富貴有時羞用力。浮沉由數况違天。饕風釀雪鳴窻外。殘臘偸春着柳邊。生意藹然還可掬。當爐一笑對香烟。</text>
<title>小白途中。次權子與。</title>,<text>脩日斜懸嶽。深紅半着巖。明朝携一錫。飛上最高菴。</text>
<title>是日投白雲院。宿至樂堂。次壁上韻。</title>,<text>靈臺無物靜涓淵。對越秋空坐嗒然。世事卽今眞伎倆。名區終古足風烟。投吾蹤跡雖無地。證他心情自有天。怊悵此生何太晩。羹墻空復遡前賢。</text>
<title>挽呂鑑湖 大老</title>,<text>簪組中年厭俗喧。詩書晩景卧田園。迷途行止陶公逕。浮世炎凉翟氏門。數郡民思知政術。萬言廷對見詞源。從今人士西南者。更向誰家拜達尊。</text>
<title>挽成茂朱 浹</title>,<text>湖海淸秋老鶴昂。飄然身世出羲皇。心潛丹鼎抽添法。手括靑囊佐使方。民物佇躋仁壽域。鸞笙先入杳冥鄕。窻梅消息應全近。獨對靑山意更長。</text>
<title>次洪叔京</title>,<text>雪盡竆山日載陽。年華駘蕩惱離膓。詩來細說心中事。宛對敷腴滿面黃。</text>
<title>送金淸陰還楊州故山</title>,<text>溫如美玉勁如金。夷險平生只一心。時論向來歸鼎鼐。行藏老去郞山林。春回萱棣關雲隔。路指松楸漢水深。嶺外何人偏惜別。潘郞頭白少知音。</text>
<title>次盆梅。寄相之。</title>,<text>忽憶菴中小樹梅。雪花迎臘滿枝堆。灞橋騷客吟肩聳。淸洛佳人笑靨開。江路幾多勞遠夢。暗香偏覺着幽懷。書生未信詩才盡。庾嶺春從筆下來。</text>
<title>次鄭士元</title>,<text>夢中靑眼隔西東。嶺外重逢各老翁。半世升沉行路異。百年交契寸心同。離筵酒盡靑山暮。別溆烟寒碧樹童。惆悵驛程分袂急。不堪搔首遡西風。</text>
<title>次寄柳季華 二首</title>,<text>仙緣草草出山來。打麥臺前信馬回。瞻望洛江容一葦。路歧何事更徘徊。江鄕歲暮抱沉痾。步出荒墟菊自花。可惜年光搖落盡。獨凌霜雪奈君何。</text>
<title>送別金善發</title>,<text>人世何年罷別離。鬢毛今已白成絲。明朝又送平生友。何處黃花獨擧巵。</text>
<title>自草菴寺。登石崙紀行。</title>,<text>時維九月歲辛酉。發自龜城投白鹿。平明騎馬入深谷。度霧穿林尋古刹。踈雲洞口宿不歸。巨石溪心屹猶立。千林葉赤正酣霜。細菊花黃隱秋竹。徘徊半餉憇佛榻。一夢曾遊年已六。同行催我上高菴。却喚山僧忙理屐。平生笑他名利子。縛束卯申長逐逐。吾行亦也受迫促。淸濁雖殊同役役。斜陽始上石崙寺。千里辰韓若棊局。羣山萬疊碧杳杳。攢蹙嶙峋供衽席。英䧺今古若過鳥。宇宙興亡眞一瞥。南華老仙覺我先。物我彭殤看作一。抽毫且作有聲畫。畫出奇遊識今夕。</text>
<title>石崙寺。次韻 四首。</title>,<text>平壓南維地勢雄。登臨陡覺御泠風。雲開絶徼遙天碧。霜落羣山萬樹紅。仙竈三生丹在鼎。塵寰雙鬢白成叢。從今眼目超無竟。至理分明寓寂空。席捲辰韓一眼收。重開丈室擅神區。山英磅礴生羣彦。地勢紆餘奠列州。千里烟霞秋杳杳。半生心事水悠悠。衷情耿耿無人會。獨對寒燈坐梵樓。縹緲遙天外。蒼茫何郡山。嵐光迷海岱。秋氣老巖巒。宇宙身何往。風塵跡未閒。明朝出洞去。蘿月幾回彎。霽月明靑壁。神霞起赤城。高吟飛鳥上。天外振餘聲。</text>
<title>次井邑東軒韻。柬都事。癸亥。以京試官赴湖南。都事李繼先。</title>,<text>客路連竆海。覊愁接暮年。逢人稀故舊。供眼足山川。望絶歸雲外。魂迷落日邊。歧頭駐馬處。身世兩居然。</text>
<title>南平東軒。次韋蘇州韻。示主倅高君涉 傅川。</title>,<text>池亭吏散欲黃昏。欹枕空廊獨掩門。可是南來一杯酒。主人忘世客忘言。</text>
<title>錦山倅次綾城東軒韻見寄。步韻謝之。</title>,<text>工席歌初闋。東圍信忽來。言隨情共到。心與眼俱開。戀闕頻瞻極。思鄕獨上臺。吟詩增脉脉。孤枕夢先回。</text>
<title>綾城罷塲宴。錦山先起。次東軒韻寄贈。</title>,<text>南國葷腥厭滿盤。故山松桂味甜寒。衰年政倦紅裙醉。久客眞嫌白眼看。世事任從霜鬢改。離愁却借酒杯寬。嚴程且償烟霞債。瑞石峯頭月欲圓。</text>
<title>讀近思錄。次嘯皐先生韻。</title>,<text>迷方半世醉眠如。四十年今讀此書。爲學貴思思貴得。無徒誦說緖言餘。</text>
<title>戱贈楓井主人 東華主人。平昔所居故云。</title>,<text>羣山襞積谷如蛇。林麓中間着小家。試問主人安頓處。可能無夢入東華。</text>
<title>山居雜詠</title>,<text>閒來無事掩雲廬。日與深山石木居。晨課兒童鋤塢草。晝驅鷄犬護園蔬。平反事物親松釀。料理秋冬力火畬。不恨外人踈過訪。靜中要看聖賢書。</text>
<title>挽安察訪伯恭 崇儉</title>,<text>朝遊北渚暮南崗。到處江山卽故鄕。世路機疎塵眼白。僊風骨秀道顔黃。淸談未必追東晉。詩韻還應出晩唐。莫道騷壇今寂寞。梨花句裏有餘香。公有千樹梨花霽後明之句。</text>
<title>觀漲</title>,<text>濁浪懷襄猛勢張。乾坤疑未闢玄黃。馮夷且莫誇豪壯。東海桑田一瞬忙。</text>
<title>送李書狀 景稷 赴日本 司馬同年</title>,<text>李侯堂堂身七尺。白眉朱顔仍禿髭。早年聲譽展驥步。擧世稱君才不覊。可憐浮世事日新。歲晏行路還多歧。去年關塞揖余言。閨中新結鴛鴦悲。一兒離腹未數月。一兒結縭纔卜期。昨夜星文耀東海。今朝蓽門春雲垂。有問書及詩牋。故云。 首叙君親恩義重。次徵野友離別詞。我聞此語重咄咄。問君何罪於明時。明時求士盛於斯。使子獨詠賢勞詩。當今廟筭務綏遠。嗣王樂天恢前基。坐行夷狄相攻策。除讐不復勞王師。蠻夷納欵乞信使。佐幕快士非公誰。膝下呱呱公不子。堂前鶴髮公能辭。絲綸擎出大明宮。氣岸已壓扶桑陲。平生三百腹中詩。叱馭海若鞭馮夷。蒙衝截雲穩於堂。驚濤駭浪平如砥。行臺風力振殊方。六月滿面氷霜吹。遙知擧族感德音。君臣蹈舞爭僛僛。歸來他日奏事地。北堂喜氣浮雙眉。詩社春風建旗皷。與子歃血同登陴。</text>
<title>次濟民樓韻</title>,<text>誰送滄波鳥。飛飛夕照間。窺魚殊未已。嗟爾不曾閒。</text>
<title>蛇浦元日 癸亥。以毛都督文龍問安官。入椵島。</title>,<text>迢遞行驂滯海城。異方粔籹作新正。山連遼薊頑雲黑。路接登萊駭浪平。靡盬豈容憚遠役。倦遊還覺起鄕情。懸知溪友逢迎日。村杏花飛酒滿甁。</text>
<title>次謝李東嶽 安訥 韻。二首。</title>,<text>宇宙無竆際。浮生幾日休。東西迷道路。五十閱春秋。隴右文章逸。荊州寵奬優。陽春元寡和。誰說少分留。日晩滄溟春霧消。蒲帆高掛趁歸潮。何時淸洛江心雨。獨荷漁簑倚短橈。</text>
<title>采蓮曲</title>,<text>家住橫塘學采蓮。盪舟移泊大堤邊。逢郞別唱江南曲。笑指靑樓柳外烟。</text>
<title>降僊曲</title>,<text>玄都使者下三淸。報道眞君出五城。雲路迢迢人不見。天風時送步虛聲。</text>
<title>琴童</title>,<text>三䯻峩峩紫府童。手携三尺嶧陽桐。華軒日落瑤絃靜。四面靑山萬籟空。</text>
<title>次退溪先生韻</title>,<text>明月芙蓉洛水涯。夢驚俄失美人家。黃昏解佩江臯上。歸路迢迢隔遠波。</text>
<title>長信宮</title>,<text>曉囱慵起掃粧鮮。一半曦輪上遠天。花壓曲欄寒挹露。香銷金鴨泠收烟。風傳歌管來窻外。夢假恩私入殿前。可惜君心欺逝水。錦衾誰識夜如年。</text>
<title>塞上卽事。次唐詩。</title>,<text>候騎中宵伏斷蓬。沙塲秋雨細濛濛。荒城獵罷猶聞角。古磧人稀只有風。戰骨夜寒霜月白。將軍高宴燭紗紅。如今莫說還家晩。都尉明春築薊東。</text>
<title>九日登高。次唐詩。</title>,<text>去秋關塞暮途竆。異域琴樽骨肉同。佳節又逢千里外。美人相別一年中。荒城露重開新菊。別溆烟寒落晩鴻。莫把茱萸看仔細。如今渾作白頭翁。</text>
<title>龍門山。復用前韻。</title>,<text>龍門山下九秋竆。錦繡千峯遠近同。萬古英䧺春夢裏。百年身世酒杯中。深林日落人如鳥。勝事天明跡似鴻。莫向襄陽路上去。小兒誰識灞陵翁。</text>
<title>贈別趙善述城主</title>,<text>連城趙璧耀南鄕。十室欣瞻瑞世光。餘事共知賢太守。深功獨負 缺 文章。天心未欲平治穎。時論還應急召黃。南國風烟囊括盡。使君行李未全凉。</text>
<title>浮石寺口占</title>,<text>春風携客上高樓。百代興亡屬兩眸。辰馬地荒雲一抹。鳳凰山古月千秋。花迎暖律紅初綻。竹帶淸樽翠欲浮。堪笑景公眞不達。死生非樂亦非憂。</text>
<title>棲碧亭。次六弟孝徵 應祖。</title>,<text>危欄迢遞晩來憑。月滿汀洲鏡面澄。山海久勞千里夢。江湖重對十年燈。淸談擺俗塵機息。好雨催詩藻思凝。秋露一杯仍倦睡。却呼茶椀促調冰。</text>
<title>喜雨。次九弟韻。</title>,<text>漠漠靑蕪暗。茫茫白水流。漁家催網罟。田舍理鋤耰。天意還應見。民生莫浪憂。小儒歌帝力。捫腹望秋收。</text>
<title>福靈寺</title>,<text>斜日禪樓一笛吟。廢龕僧定落花深。山川寂寞英䧺迹。庭院荒凉過客心。城郭只應非故國。興亡還不管秪林。多情最是雙溪水。不學浮雲變古今。</text>
<title>敬天寺塔</title>,<text>何年驅石渡鯨瀾。創立功成至正間。鶴返春空遼野柱。露溥凉夜漢宮盤。光連滄海珠宮冷。莖出雲霄玉筍寒。可惜閤門嬰禍日。浮圖無語立三韓。</text>
<title>呈伯氏。示諸弟。</title>,<text>萬丈頭流天與齊。孤雲遺跡杳難躋。天王峯逈瑤壇閉。靑鶴巢深玉洞迷。僊路莫言無夙契。行裝却喜有枯藜。江城太守能無事。爲理扁舟待我西。</text>
<title>齋舍文會將罷口占</title>,<text>歧路經年鬢欲皚。紫陽書裏眼初開。柴門回首無多地。向晩閒吟信腳迴。</text>
<title>浮石寺。次權遠遊 四首。</title>,<text>吟筇一別樹雲關。塵土悲歡六載間。樓上月明重對酒。春風吹動鳳凰山。愛爾頎頎頭角犀。少年詩派出江西。超凡早已能驅俗。至魯何難一變齊。僧院月明人寂寂。瑤壇風定露凄凄。明朝倘得身無病。竹杖同尋老鶻棲。黯淡遙天鴈叫羣。烟蘿無限月紛紛。十年塵土同爲客。半夜招提共屬文。談屑動牙傾漢水。彩毫隨意寫春雲。平生古劒光如雪。歲暮將期把贈君。世事多傷目。春來病轉加。多君乘逸興。呼我到禪家。巖壑含元氣。雲烟變歲華。淸談雜今古。西嶺月輪斜。</text>
<title>覺華寺。贈同行。</title>,<text>春風爲訪梵王都。八九同人偶與俱。軒壓辰韓六十縣。榻留羅漢兩三軀。林間雪壑遙呑吐。天際雲山乍有無。自笑書生身世拙。往來空愧雪渾顱。</text>
<title>挽金經歷子瞻 是樞</title>,<text>同聲相應病相憐。閱盡悲歡四十年。從此石門臺上月。一杯無復話前緣。</text>
<title>春陽道中</title>,<text>蕭寺歸來晩。春汀細路分。詩成驢背雪。魂斷嶺頭雲。林壑尋常度。氷灘寂寞聞。江山付吾道。應共鹿爲羣。</text>
<title>和龜城諸友贈別</title>,<text>獨鳥西南下。河橋柳色新。頭流山有力。孤負故園春。</text>
<title>金晦仲傳妙香消息。戱題。</title>,<text>玄都一夢久成空。靑鳥遙傳白玉封。爲問洛江多少鴈。今春誰向藥山東。</text>
<title>贈別高府使</title>,<text>二年彭澤興闌珊。千里湖雲鶴共還。行色如鴻高的的。佳期只在九霄間。</text>
<title>雪中偶吟</title>,<text>雪花如席撲書窻。抱膝終朝對酒缸。安得尙方千匹馬。鳴鞭直渡黑龍江。</text>
<title>朴仲植家。口占示諸公。</title>,<text>三冬竆谷嘆離羣。竹杖紗巾爲訪君。病况已能秋後健。梅香還辦臘前聞。淸談乙乙輸情素。亂嶂庚庚揷雪雲。明日馬頭南北後。可堪人事日紛紛。</text>
<title>古別離</title>,<text>烟生官柳雨初收。二月關河節氣柔。莫恠未衰雙鬢改。半生長帶別離愁。</text>
<title>洛城書懷</title>,<text>兩鬢秋霜映帽簪。病身全覺懶朝參。明朝匹馬東門外。芳草江南月正三。</text>
<title>登箕準城 在益山郡北十里</title>,<text>破堞埋荒草。王城亦强名。偸安非得已。綿祚固難評。大野西連海。羣山北接京。興亡知幾變。撫古更含情。</text>
<title>挽柳狼川夫人</title>,<text>閥閱聞韶大。幽貞秉德純。宜家稱婦哲。裕後見螽詵。舟壑難容力。萱花忽謝春。新阡卽先壠。同穴願初伸。</text>
<title>挽趙黔澗 靖</title>,<text>才大成還晩。名高命不謀。潘生拙官序。陶令勇歸休。八袠光陰疾。三城惠澤流。靑山一抔土。何處掛吳鉤。</text>
<title>挽李櫟峯 介立</title>,<text>先友堂堂盡。人間一蟻磨。彼蒼元莫㫼。斯道竟如何。孝悌非由學。沉潛爲養痾。卽今那復得。終古閉山阿。</text>
<title>將行書。示遠遊。北征錄。○以北評事赴關北。庚午。拜吉州牧使。</title>,<text>歲暮咸關嶺。迢迢路入雲。還家猶有夢。把酒奈無君。劒老霜吹匣。天長鴈失羣。江湖正搖落。何日更論文。</text>
<title>金城縣。次壁間韻。</title>,<text>馹騎穿官渡。斜陽憇小堂。嵐侵虛檻濕。風薄弊裘凉。鄕國音書阻。關河道路長。男兒四方志。庶不負蓬桑。</text>
<title>新安驛。聞九弟登第喜賦。</title>,<text>俊逸嗟吾弟。髫年氣食牛。長途伸驥足。餘事斫龍頭。荊樹歡應洽。松楸恨更流。宵分不成寐。忘却遠征愁。</text>
<title>釋王寺。次李芝峯 睟光 韻。</title>,<text>眞人肇迹建禪扃。福地淸嚴集衆靈。二百宗祊從此發。三千世劫幾曾經。風前松檜聲喧壑。雪裏芙蓉色滿庭。去國王孫偏起感。一杯關塞任飄零。</text>
<title>文川。次板上韻。</title>,<text>北風鏖雪弊裘寒。客路偏驚歲序闌。峻嶺西橫關戶壯。亂山東坼海門寬。衝鞍泥㥘驅驂馹。裂鼻腥嫌對饌盤。歸夢不知關塞遠。夜來猶自入長安。</text>
<title>侍中臺</title>,<text>天接東溟濶。山從北極來。秋風一丈劒。獨倚侍中臺。</text>
<title>慶興舘。次杜律。</title>,<text>行役何時已。嚴程事更煩。愁多難做夢。年老易消魂。地盡東溟濶。天高北極尊。公私心耿耿。寒柝報開門。</text>
<title>赤池。次板上韻。</title>,<text>龍逝中原問幾秋。玄黃腥血滿池浮。誰知百戰三韓地。輸與眞人一鏃收。</text>
<title>贈別判官</title>,<text>一官經歲滯關河。幾向天山倚劒歌。治績只應黃覇少。才名寧獨賈生多。燕郊雨雪無消息。漢水風濤不奈何。遙想洛江春已遍。綠簑歸占白鷗波。</text>
<title>元帥臺卽事</title>,<text>登臨臺上夕陽舂。衽席前頭納海容。高浪北浮雷百轉。大山西峙雪千重。魚叉鰋鱧裁霜縷。酒引葡萄瀉玉鍾。蓮幕老郞虛抱武。醉來抽劒拭寒鋒。</text>
<title>次板上韻。別半刺。</title>,<text>桑弧壯志負當年。老佐靑油鬢颯然。滄海掣開三尺劒。陰山輸入一條鞭。天晴驛路催征駕。日晩春城展別筵。佗日相思何處是。古臺東畔月娟娟。</text>
<title>七寶山口占</title>,<text>高山四面作重樊。渭水朝宗有一門。可是深藏眞面目。任敎多少俗人喧。</text>
<title>城津。次朝日軒韻。</title>,<text>三面滄波一面城。凾關元是護秦京。封疆遠倚王靈壯。形勢遙令虜膽驚。宇宙百年吾已老。山河千里路猶平。今宵欲做還鄕夢。畫角聲中朔氣生。</text>
<title>次三弟孝彦 昌祖 寄贈韻</title>,<text>黃昏徙倚仲宣樓。白月淸霜滿古州。老去君民違宿計。春來關塞動鄕愁。堂前荊棣風塵隔。夢裏松楸道路悠。靑海一麾三歲換。鬢邊輸得雪華優。</text>
<title>次權子與寄贈韻 二首</title>,<text>二年孤劒坐雄城。關嶺參天鳥路橫。江樹敢論離別恨。鴒原還抱死生情。陰風捲海春山動。畫角掀樓曉月明。安得巾車歸故里。喜看穉子候柴荊。瓊章帶月落邊城。吟罷冰霜頰裏橫。浮世向來多市道。吾人老去見交情。三年桑梓關雲隔。萬里風沙鬢雪明。遙想故園三逕裏。苔痕半已上扉荊。</text>
<title>贈別韓子翼量移 聞賊兵入關西。遂失往別之約。故云。</title>,<text>臨歧不敢問前期。去住今朝兩可悲。汲黯本非羞下邑。梁鴻豈是乏明時。三年嶺海孤臣老。千里關山匹馬遲。萬事莫論兵動後。離亭還負渭城巵。</text>
<title>次廵相李東嶽韻 二首</title>,<text>一別魚蝦侶。三逢嶺海春。竆途憐鬢雪。多病愧腰紳。榮辱須安分。行藏莫失身。巖居頻入夢。吾欲學焚銀。西北相逢地。悲歡八閱春。高談猶在耳。淸誨合書紳。天豈私貧我。官應不爲身。分憂無寸效。空愧鬢橫銀。附原韻 二首每憶新安舘。相逢甲子春。朝廷再戎服。關塞一儒紳。靑眼悲歡地。丹心寵辱身。孤城秋月滿。旅鬢各成銀。三載離鄕國。關河又一春。儒冠屈戎服。州紱阻朝紳。流落嗟何事。廵宣愧此身。摩天重嶺外。無路共傾銀。</text>
<title>見兒子書。步杜草堂憶幼子韻以寄。</title>,<text>一別經三歲。吾頭雪已繁。詩書元可愛。文理更堪論。太白耕田墅。龜城側畔村。何時歸對爾。授簡賦晴軒。</text>
<title>雨中郡齋獨坐。以日暮鄕關何處是。煙波江上使人愁分韻述懷。</title>,<text>微雨灑平郊。孤煙生一抹。鄕心問何如。西山看落日。末路少知音。此邦元尙武。我來今幾時。關河歲四暮。兄弟多零落。親朋略喪亡。何如華表鶴。千載獨還鄕。荊棣纏新慟。松楸隔故山。應知五美宅。寥落掩雲關。落落親朋散。紛紛世故多。佳期今寂寞。吾道竟如何。殘日下遙岑。棲鴉忽飛去。勸君莫思歸。鄕山在何處。雲日晦還明。輕風蘋末起。伯玉敢知非。淵明覺今是。昨夜還鄕夢。分明入故阡。柴門無客到。柳綠帶朝煙。萬里投荒客。三年浩浩歌。秋風解州紱。歸去釣煙波。望望平蕪遠。凉凉倚小囪。煙波無限好。不似洛東江。驥子別髫年。書來知已長。前宵夢見之。喜氣浮眉上。有妻出糟糠。飢寒近何似。應知計𠂢期。倚門待信使。生者且不見。死者難重陳。一片天心月。惟應照五人。日落關山暮。黃昏倚戍樓。煙波無限景。都只作鄕愁。</text>
<title>放白鴈</title>,<text>須臾振翮入斜暉。杳杳長空一點微。歸去倘傳書札否。秋風應傍上林飛。</text>
<title>放鶴</title>,<text>相對軒墀歲月深。覊愁物我一般心。今朝送爾雲霄去。玄圃秋來倘許尋。</text>
<title>西北堡。次板上韻。柳參判景深，朴判書民獻。俱以文官。爲兵使來巡有詩。</title>,<text>七十年間事。渾如一夢中。陳蹤惟翠壁。佳節又丹楓。君子居何陋。眞儒武亦通。商量今古事。長笑月生東。</text>
<title>平山。次同樂亭韻。朝天錄。</title>,<text>卄年三度到玆亭。吏卒渾應識姓名。人世久知生亦大。君恩偏覺死還輕。秋風玉關思鄕夢。落日滄波戀闕情。孤枕中宵百慮集。起看天際已參橫。</text>
<title>次沈書狀子羽 之溟 韻</title>,<text>浮沉不奈世情何。萬物元來共我家。無力可令年久住。有錢惟解酒頻賖。思鄕夢接東溟闊。戀闕誠懸北斗斜。多荷諸公忠信在。馮夷應亦護歸槎。</text>
<title>箕城。次板上韻。</title>,<text>逆旅逢秋病轉加。鏡中容髮惜年華。風來簾幕衣裳冷。雨過池塘菡萏花。鄕夢不隨歸雁斷。潮聲偏傍客囱多。孤煙似會騷臣恨。薄暮冥冥起遠波。</text>
<title>次權學官 侙○八首</title>,<text>亂山迢遞碧周遭。一葉滄波興轉豪。島嶼直連遼岸近。帆檣遙入海雲高。回頭楚峽迷寒雨。欹枕蓬窓送晩濤。好事詩人嘲老子。撥衰吟和不辭勞。中原兵甲事仍非。可惜元戎亦失機。獨使行人留港久。還令孤郭見糧稀。朝鮮貢路能生梗。遼薊胡塵孰解圍。聖帝憂邊宵旰切。爾曹誰不衣君衣。元帥不報于副摠。而運糧於白馬。副摠以饋胡爲辭而執置。巖棲昨夜夢松蘿。客抱朝來更若何。馬上幾時傳妙曲。郢中千載和高歌。篌山餘響驚龍睡。才子詞源倒峽波。作者七人同入海。仲尼今古感還多。行中。有善琵琶唱歌吹簫能詩者四人。幷三使臣爲七人故云。秋容先入海山多。一棹飄然劈紫霞。宇宙百年身似葉。瓊瑤千頃月舒波。槎橫寥廓疑乘漢。詩少分留恐到巴。不有此行那有此。只今偏覺聖恩加。莽莽前宵雨。朝來脚似椽。漁人愁倚棹。行客㥘問船。海濶疑無地。雲收別有天。蓬山何處是。帆入夕陽邊。南北東西客。棲棲已白頭。甘從吾所好。羞與世同流。日月雙蓬鬢。乾坤一葉舟。乘風出六合。斯道付天遊。四載楡關白盡頭。西槎今日感行休。多情最是長山雨。借我僊區數夜留。幾日僊槎到十洲。乾坤莽莽海同浮。誰知一葉舟能大。載得行人萬斛愁。</text>
<title>次呈玄石，玄江採菊</title>,<text>僊槎昨日替漁舲。獨上船樓倚小欞。碧海雲收星影動。滄波風靜露華零。丹心夜夜懸宸極。歸夢時時到竹扃。古鏡出奩憐皎㓗。孤燈照壁愛靑熒。明宵欲泊黃城島。何日能登望海亭。鰲背三峯抽翠䯻。遼山千疊繞蒼屛。丘園霜露雙垂淚。關海塵沙五見螢。生理莫論溟渤路。幽棲眞憶洛江汀。閑尋治亂竆前史。靜覈玄微閱道經。鵷鷺豈期追衆乂。林泉自分送餘星。僥逢盛際人承乏。敢擬庖丁刃發硎。未有寸才供世用。非關人禍畏天刑。踈慵况望叨非據。蹤跡仍玆限大庭。絶域幾吟傷賈鵩。大衾三哭在原鴒。朝廷未必踈愚劣。危險方知荷聖靈。浮世似磨難久住。閑愁如醉未曾醒。同舟數子肝相照。到處行杯手莫停。情義已孚兄及弟。議論那異渭兼涇。天衢日射龍藏窟。水國秋高雁刷翎。舟楫軒轅思盛德。江流夏禹作心銘。蓬萊閣指紅雲望。僊女簫從碧落聽。行事我憑君後甲。新詩君屬我慚丁。朝家矧復勤經畧。狡虜如何梗德馨。士女任看輸北漠。筐篚容易絶東溟。箕封渤澥今經月。關路皇城定幾蓂。客裏光陰頭盡白。匣中霜雪劒生靑。桑弧壯志酬平素。魚鳥初盟墮杳冥。天際孤吟明桂魄。船頭淸坐酌松𨤍。百年身世籠中鳥。萬古乾坤水上萍。疇昔飛鳴誰過我。分明枕上見癯形。</text>
<title>過毛都督廟有感 朝廷斬毛文龍于雙島。其部曲。立廟於死所。</title>,<text>未必當初欲自欺。悠悠歲月負公私。朝廷十載輸金粟。成就將軍一箇疑。</text>
<title>旅順口有感 二首</title>,<text>沙塲寒雨鬼煩寃。落日烏鴉集古墩。惟見胡兒炊飯地。孤煙縷縷起荒村。將軍飮血獨登陴。四絶援兵勢已危。西望帝城投印處。丹衷只有上天知。都督黃龍。臨死上印綬朝廷。還送沈世魁。</text>
<title>次權學官旅順歌 有村嫗伏林中。招問能言旅順見陷時事。其夫數日前。爲饑人所屠食云。</title>,<text>勸君莫作旅順歌。勸君莫問旅順事。歌成直令鬼神泣。歌闋慘惔悲風至。旅順昨夜新戰破。殺氣連雲雲尙黑。遼河幅員幾千里。盡畀胡兒關以北。將軍凜凜眼如電。八尺身曾經百戰。孔耿兩賊小竪耳。俯視强胡若雞犬。狡虜伺我事於東。一夕戈鋋爛如霰。將軍唾手誓燕雲。擬掃㐫徒如席捲。誰知暗應日有積。所恃忠肝一斗赤。環疆列陳袖手走。一片孤城成賊藪。將軍飮血獨登埤。西望長安雙涕泣。港口千艘悉罷遣。獨張空弮腕雙扼。熊魚取舍造次分。節義堂堂千仞壁。終將印綬上北闕。免使王章爲虜得。東征諸將不足誅。廊廟紛紛嗟肉食。我吊將軍跪敷袵。壯氣如虹飮遼瀋。願繫單于致闕下。先借吾皇尙方劒。爲謝老嫗與權公。歌罷萬古垂英風。</text>
<title>次玄石秋夕翫月 五首</title>,<text>多情此夜月宮娥。照入蓬囱逐睡魔。皓色透雲天外盡。寒聲驅海枕邊多。魂驚絶域身疑夢。船壓晨潮岸蹴波。遙想弟兄登隴地。臨風不覺淚傾河。眼收沙海月還空。莽莽乾坤入混濛。塵滿玉關兵未息。波連銀漢路猶通。佳辰三五中秋夜。好便東南一舸風。老去吟哦要遣興。不妨詩句未全工。蘭舟皷枻破銀山。薄暮懸崖試一攀。周穆尋眞何處去。秦童採藥幾時還。秋深琪樹煙霞古。鼎閉金丹日月閒。槎路明朝河漢近。上淸冠佩點僊班。寒蟾流影到天心。琪樹秋晴露滿林。一夜僊區塵慮凈。向來蹤跡愧浮沉。海客中宵弄管寒。吳檣楚柁摠來看。女郞何處潛垂淚。獨唱新詞不見歡。</text>
<title>南汛口次玄石</title>,<text>淸宵水月影相涵。暗憶家園嶺嶠南。松菊凄凉荒小逕。琴書牢落鎖空菴。百年浮世今強半。萬里新秋序屬三。惆悵此懷誰會得。鄕愁王事兩難堪。</text>
<title>寧遠衛。次權學官。</title>,<text>渤澥西頭古鎭城。干霄千雉粉崢嶸。關防燕徼藩王室。控扼遼河壓虜營。形勝肯令胡馬近。綢繆應見塞氛平。書生到此偏多感。幾日邊陲不用兵。</text>
<title>題太監扇 監視軍門太監高起。潛送白貼扇求詩。</title>,<text>十萬胡兵夜度關。將軍白羽扇初閒。朝來却投三韓使。爲索揄揚彩筆還。</text>
<title>夷齊廟 首陽渭川。俱在永平府。相去數十里。廟下有竹林。</title>,<text>一髮西山接渭川。成仁揭義兩相全。紛紛興廢千年事。只有淸風在竹邊。</text>
<title>玉河館。有感 二首。</title>,<text>居庸館裏容胡馬。登撫城邊禁貢船。渤澥明朝回棹客。訏謨不敢問時贒。視舌舌猶在。觀眸眸尙明。傍人還謂我。盲啞過平生。</text>
<title>至日</title>,<text>至日潛觀天地心。一陽初動繫羣陰。朝來却向宮雲望。淑氣分明在上林。</text>
<title>朝退。次學官韻 二首。</title>,<text>玉皇高拱紫微宮。淸曉玄都氣鬱葱。萬國圭璋波會畢。千官環珮駿奔同。闐闐雷皷穿重霧。冉冉天香借遠風。門外小臣偏起感。急恢疆宇復遼東。堯階日月頌光華。玉帛山梯與海槎。鰈域遠臣偏餉寵。晩來光祿酌流霞。</text>
<title>詠懷</title>,<text>少時爲學管窺斑。半世昇沉跡未閒。行道不衰當日志。流光已謝昔年顔。乘桴敢擬浮東海。馳檄還慚勒北山。遙想檻梅將近臘。旅窻終夜夢雲關。</text>
<title>次學官</title>,<text>中宵雄劒吼龍蛇。萬事人間入歎嗟。千里旅遊驚節序。十年歸計負桑麻。鴻恩未報寧忘國。驕虜猶存不用家。歲暮鄕關音信少。驛梅何處寄霜葩。</text>
<title>卽事。次半山。</title>,<text>燕山霜雪近春天。幾日東還共放船。海外銀蔘能越屋。城中薪水摠歸錢。關河有夢人如月。鄕國無書夜抵年。却把風流騰口角。老來花興亦堪憐。</text>
<title>詠燭</title>,<text>金蓮學士不重還。却趁朝參引萬官。別席靑熒人未散。粧樓明滅漏先殘。光穿書榻偏含冷。影落華筵欲辟寒。最惜上元行樂地。忍看紅淚滿堂乾。</text>
<title>靈霽宮演儀後。次學官韻。</title>,<text>渤澥鯨波萬死濱。驚看帝闕漢儀新。香煙惹作衣中縷。僊樂喧催律外春。瑞霧九重垂玉座。瓊花千樹護楓宸。虞庭佇獻河淸頌。詞翰應歸第一人。</text>
<title>過遼東有感</title>,<text>可惜中原玩事機。全遼今作羯虜畿。令威何處尋鄕國。城郭如今亦已非。金汗撤舊城。改築於十里。曰新城。</text>
<title>次上使唐詩韻</title>,<text>粧樓春日晝褰簾。柳外遊郞映五三。別恨懶匀銀合粉。春愁慵刺綠羅衫。堂前植木枝連理。簷外巢泥燕兩銜。身命敢羞偏賦薄。人生只悔未成男。山頭化石心難轉。峽裏爲雲夢亦慚。臨鏡孤鸞悲孑孑。依林雙鳥故喃喃。空將花信孤鴦枕。却怕霜華負鳳簪。彈罷五絃魂九折。吟成七字恨千含。靑歸柳幕鶯還去。香老花房蝶未諳。織錦低頭風外立。當階垂袖月前參。佳緣自惜逢時晩。春夢何由與子甘。寄語紅閨多少女。莫敎夫壻向江南。</text>
<title>次學官韻</title>,<text>燕地風霜蟄小齋。君詩時復起余懷。明庭已識申欽憲。王事何憂久未諧。天子祇今敷舜德。胡雛應亦格虞階。春來親策贒良士。仍道山川遍望柴。</text>
<title>東嶽廟</title>,<text>廟名東嶽闢祠林。創自何時遂至今。一體三家知道廣。寸心千劫警人深。虹垂古壁神幡壯。霧鎖香燈晝日陰。禍福本來求自己。鄒書看取有餘箴。</text>
<title>贈權學官</title>,<text>才華夙歲動三韓。末路功名是學官。三刖幾多悲楚玉。一行非是爲虞冠。空憐腹裏文章富。何處人間禮數寬。詩酒晩來同逆旅。百年肝膽劒光寒。</text>
<title>歲除日。憶諸弟。</title>,<text>鴒原無日不相思。况値冬春代謝時。夢裏松楸驚節換。眼中兄弟覺吾衰。諸難舊職能俱保。晩築新恩倘爾縻。音信杳然山海隔。故園何日共拈巵。</text>
<title>次學官 三首</title>,<text>莫歎覊懷苦不聊。歸期指日未應遙。公家事了如三捷。新歲春生隔一宵。客意請量東海水。孤忠長望北辰杓。題詩更詠豐年雪。爲替康衢擊壤謠。右除夕行豈關榮辱。休應過滿平。十年遊子恨。千古丈夫情。歲促飜新舊。心凉覺死生。淸晨整襟坐。鍾皷報初晴。歧路逢新歲。行裝感舊年。松楸懸夢裏。霜雪被頭邊。孔惜棲棲者。莊憐栩栩然。晨興無限意。今古一詩篇。右元日</text>
<title>旅舘</title>,<text>旅舘寥寥事不聞。光陰如水逝沄沄。重門不鎖眞消息。春在枝頭已十分。</text>
<title>九弟再期已迫。感懷有詩。</title>,<text>年歲同吾第二兒。君今入地已廻期。靑門掩淚分襟夕。荒壠呼天宿草時。此日誰知佗日慟。無生還勝有生悲。假令來世爲兄弟。爾我其如兩不知。</text>
<title>辭朝日口占</title>,<text>巘巘觚稜入霱雲。九重何處拱眞君。孤蹤一出宮門去。天上人間咫尺分。</text>
<title>將行戱題</title>,<text>孤舘三春盡。長程萬里登。大堂誰勒指。小吏失欺凌。心似開籠鶴。身同跨海鵬。懸知閨裏婦。尋鏡掃塵菱。</text>
<title>石城島月夜。懷玄江採菊。</title>,<text>邇來旬日隔親知。別恨無時不到眉。萬頃滄波雲霧裏。倚蓬何處詠新詩。</text>
<title>永平韓姓人。以學問名於中國。官至翰林。其孤原洞生員也。庚午之變。守城罵賊而死。時人爲父子立傳。其孫鼎業。値余於深河驛。贈其傳。副以詩。屬余和之。</title>,<text>詩兼先傳鼎來臻。慰我征途抱病身。燕館未生靑草意。關河已散杏花春。淸時才子風流伯。奕世家聲日月新。可惜延陵遲見事。却將孤劒寄心神。譯言人也有求劒之意。故末句及之。</text>
<title>次孝彦朝天贈別韻</title>,<text>扁舟一葉載孤臣。碧海茫茫遠向秦。宇宙百年人事改。關河萬里鬢華新。張槎八月初浮漢。孔聖當時亦問津。去歲北關今渤澥。一生歧路此何人。</text>
<title>舟中口占</title>,<text>海國波殘凈不揚。信帆歸去卧中洋。憑君莫說行淹速。一寸收來一寸鄕。</text>
<title>西亭子餞別時。示餞客。關東錄。</title>,<text>春晴官道直如弦。水國長冰已解堅。世故紛紛歸夢裏。雲山倐倐在樽前。離筵惜別杯心凸。危棧經林馬足顚。佗日片帆滄海上。旅魂先落某丘邊。</text>
<title>新月軒。次權遠遊。</title>,<text>階花冒雨落毶毶。病客今朝始著衫。餘歲不知強半百。佳辰却喜政當三。川華帶日明脩練。山色浮空作翠嵐。堤上女郞還解事。夕陽爭唱望江南。</text>
<title>昌道館</title>,<text>峽裏孤村四五家。七年三度此經過。兒童相見應相識。笑指如今鬢已華。</text>
<title>西大川</title>,<text>江潭芳草綠初齊。路入花源喜不迷。回首歸程煙霧隔。人間只在洞門西。</text>
<title>正陽寺。雨中卽事。</title>,<text>莫恨尋眞已太遲。向來蹤跡本無期。多情昨夜峯頭雨。添作山中一段奇。</text>
<title>再步贈彦機 休靖弟子。頗解經文。</title>,<text>愛爾幽棲出洞遲。不知何日是前期。君看大道分明在。本要平平不要奇。</text>
<title>楡店寺</title>,<text>萬二千峯自在搜。禪宮處處倦來投。山粧冰雪干霄立。泉戛球琳轉峽幽。短策扶衰難著脚。輕寒勒病怕登樓。何方倩得龍眠手。歲暮鄕園學卧遊。</text>
<title>淸虛堂 在通川</title>,<text>囊括金剛萬二千。眼空今古地人天。歸來大笑淸虛閣。世事都輸浩浩然。</text>
<title>接雲臺月夜。次孝彦韻 二首。</title>,<text>二年鞍馬在脩程。千里偏傷憶弟情。詩律有時披旅篋。覊愁還覺慰邊行。春回天末關雲隔。夢罷燈前海月明。惆悵幾時能了事。杏花携酒上龜城。卧對殘燈默計程。傍人訝我苦含情。鴒原何日聯長枕。湖塞連年作遠行。詩裏心神天共遠。眼中顔面月同明。離愁耿耿渾無寐。寒柝傳更起曉城。</text>
<title>海山亭次韻</title>,<text>叢石風波險。金剛脚力勞。誰知登覽勝。㝡是海山高。一水圍平楚。三峯捍急濤。茫茫宇宙內。今古幾英豪。</text>
<title>洛山寺。次睦湯卿韻。府使與權遠遊。終日作樂飮酒。余以病不出。故云云。</title>,<text>勸君莫誇楓嶽勝。勸君須作襄陽遊。枕邊風雨滄海立。囪外日夜乾坤浮。不辭劉伶一石飮。恐被越女三年留。任看小兒齊拍手。笑殺衰翁不下樓。</text>
<title>次寄孝徵</title>,<text>關東行盡向僊槎。路幷滄溟萬頃波。今古山河元大地。往來豪傑亦恒沙。開囪俯瞰扶桑日。騁目平臨蔚島霞。彊步君詩留後識。年惟乙亥月淸和。</text>
<title>叢石亭次韻</title>,<text>天公多事侈東溟。束玉千叢列作屛。惆悵四僊何處去。白鷗飛上夕陽亭。</text>
<title>召公臺霧中口占</title>,<text>海氣成霾晝日昏。鴻濛疑未闢乾坤。誰知遊子衣巾上。猶帶三山島霧痕。</text>
<title>沈相宅慶席。次北渚金相國 瑬 韻。</title>,<text>相國東床慶。傳呼相國來。台星聯座耀。卿月滿庭開。喜氣高齊嶽。韶華早著梅。還增老子興。終日倒深杯。</text>
<title>挽柳修巖季華</title>,<text>系出河東大。人鍾淑氣全。純明成性美。詩禮過庭傳。士則宜開後。家聲克述先。家貧心益泰。道屈學愈專。漢道中興日。周王訪落年。分符先令望。持憲糾王愆。時論欺孤直。遺民誦惠鮮。牙期元道義。秦晉更因緣。魚鴈纔千里。儀刑忽九泉。旅遊孤絮酒。終古一潛然。</text>
<title>挽李蒼石 埈</title>,<text>愚老琴祥日。先生訃奄聞。吾誰問此理。天欲喪斯文。臺閣休嘉論。幽明負聖君。空餘編簡在。留後播淸芬。</text>
<title>挽金安陰 允明</title>,<text>少年才出俗兒曹。晩歲方知氣宇高。分外浮名心豈役。飮中淸味老猶豪。湖山十載詩千首。關海三年杖一旄。長卧碧山成大夢。祇今榮辱屬秋毫。</text>
<title>次李大提學 景奭 韻</title>,<text>陌頭楊柳颺新絲。當戶南山改舊姿。庭草綠均前夜雨。階花紅綻去年枝。身衰榮宦雖非分。世亂微軀不敢私。忽有詩篇嘲我至。浪吟淸晝坐移時。</text>
<title>悠然堂。追次趙汝一韻。</title>,<text>歧路愁長在。菟裘得再遊。論交心若水。談舊鬢驚秋。高唱誰能和。深杯且迭酬。卽今成一夢。孤坐看黃流。</text>
<title>別鶴操</title>,<text>朝辭玄圃雲。暮落江南洲。江南多少年。雕籠今十秋。淸霄無夢吐哀音。古柱迢遞遼河西。衷情欲訴孰能會。却向美人絃上啼。瑤池宴初罷。碧樹秋聲起。秦關客欲發。潺湲隴頭水。低昂舒慘變怳歘。離膓一聽四五絶。琴耶鶴耶爾誠苦。莫近愁人囱外月。</text>
<title>訪李汝顯</title>,<text>莫怪勤辭酌我多。斜陽有約水西家。晩來動地春風起。落盡滿城桃杏花。</text>
<title>籠鶴</title>,<text>階墀終日吐哀音。獨向遙空萬里心。白雪翎摧雲路遠。丹砂頂老歲華深。瑤池月冷身難到。華表春殘夢屢尋。會待秋風毛羽長。蘆花歸訪海西潯。</text>
<title>夜宿洪恭甫草亭。有感。</title>,<text>雲𤄃江鳴夜正長。茅簷無夢枕生凉。仙翁不在空陂冷。哀壑天風桂子香。</text>
<title>讀金將軍 應河 傳有感</title>,<text>將軍斗膽證秋旻。正氣堂堂在一身。曠世英雄沉下邑。異時知遇果何人。千年西塞留高躅。萬古東陲揭大倫。回首穹廬坐辮髮。爾曹非是讀書臣。</text>
<title>挽崔靑松 山輝</title>,<text>不啻葭莩有宿緣。中年臭味㝡相憐。淳眞世識家風遠。淸苦吾知宅相傳。一代勳名還夢幻。數城治化亦蹄筌。題詞拭盡平生淚。早晩前期在九泉。</text>
<title>挽李原州 詠道</title>,<text>先友堂堂盡。吾南獨有公。問誰超大化。從此抱深恫。嶷嶷賢人後。恂恂長者風。祇今那復見。題挽泣無竆。</text>
<title>玉淵書事</title>,<text>滿船風露夜蒼蒼。徙倚空庭萬柄篁。岡鳳不來明月在。林鶯飛去白雲長。江光入席淸涵酒。山色排囪冷壓床。惆悵歲晏無與晤。明朝只有傲霜香。</text>
<title>次金雲川 涌 四季長律</title>,<text>上苑春光好。何年遠出關。人羞雙鬢白。花發四時丹。顔色非關艶。貞姿貴耐寒。世人誰更識。休待魏姚間。公得之掌苑署。故首句及之。</text>
<title>次贈李子陵 景嚴</title>,<text>不用臨歧挽遠行。朔風吹雪亦多情。歸帆莫負江南草。正月江南春水生。</text>
<title>次金子峻韻</title>,<text>咫尺巖亭負一觥。離愁偏覺惱朋情。吟詩認作庚申會。爽頰眞甞玉屑淸。一德久知神所勞。三蟲終古事堪驚。書雲近奏文星耀。黼黻行看得大鳴。</text>
<title>南囪</title>,<text>小亭岑寂客來稀。日夕南囪對翠微。節序炎凉觀大化。陰陽晴晦見天機。匡衡自信功名薄。蘧瑗方知四十非。桃逕李蹊春事促。歲寒江海與誰歸。</text>
<title>次權子與病中見贈</title>,<text>黃梅一雨動經旬。悵憶牛鳴隔所親。笑我平生詩作癖。憐君晩歲病爲鄰。豐城劒在衝南斗。杜老心餘望北辰。多荷一篇珍重意。向來心事付吾人。</text>
<title>挽金溪巖子峻</title>,<text>南國德星隱。東方亡哲人。交情難重說。吾道奈長湮。俊逸文章器。雍容禮法身。烏川亭上月。終古想精神。</text>
<title>浮石寺</title>,<text>白雲蒼霧鎖秋巒。錦石疎花掩夕關。四海風塵玆土勝。百年天地此身閒。園公閥閱篇章裏。杜老江山杖屨間。明日出山人事足。淸游倘可許重攀。</text>
<title>思鄕</title>,<text>洛江東畔鶴山西。矮屋松林是舊棲。南去北來驚節換。夢魂長入嶺雲迷。</text>
<title>述懷 少時推命者。以我爲郞僚之命。故四聯云云。</title>,<text>天公餉我未全慳。腰帶黃金鬢已斑。蒲柳質延樗櫟壽。郞僚命至宰卿班。隨緣且合安行止。補過何能釋謗訕。跌宕江湖聊卒歲。聖恩無路答丘山。</text>
<title>芙蓉臺重修稧會</title>,<text>煙收南浦雁流哀。陳跡荒凉只草萊。萬事悲歡惟有酒。百年興廢獨登臺。秋高楡塞天將暮。霜吼龍泉匣未開。欲把詩篇酬勝會。却慚衰劣本非才。</text>
<title>芙蓉會中</title>,<text>年來六十送佳辰。座客多非昔日人。生死推遷元諉理。悲歡離合亦傷神。林霜賸著東籬艶。鬢雪難消北海春。不用登高擡遠目。鴨江西畔有煙塵。</text>
<title>火巖池</title>,<text>橫塘一曲古城陲。鏡面含風漾綠漪。㝡是使君遊賞處。藕花香動月明時。</text>
<title>浮石寺。次金以志 光繼 韻。</title>,<text>高人閒逐白雲行。夜入秖林道氣淸。話到五更無一夢。晨鴻啼送兩三聲。</text>
<title>將行月臺口占</title>,<text>斜日沙門外。臨行坐馬韆。煙霞辭福地。塵土夢諸天。雲盡飛鴻背。山空落帽前。殷勤謝道侶。濡筆掃蠻牋。</text>
<title>挽李參奉 嶷</title>,<text>每怪賢人後。無多福履成。今君又不起。此理果誰明。影隻鸞閨慟。膓摧鶴髮情。可憐含恨骨。千載閉佳城。</text>
<title>濟民樓卽事</title>,<text>朱欄迢遞壓煙波。隔岸漁村四五家。淸坐一番行雨過。夕陽山色上樓多。</text>
<title>聚遠樓口占</title>,<text>徙倚高樓一葉秋。滿天風雨古今愁。去年兵甲中原路。誰道今朝作此遊。</text>
<title>贈遂初上人</title>,<text>抱病竆山裏。僧來問索居。終朝聽高論。髣髴悟眞如。</text>
<title>次淸風寒碧樓韻</title>,<text>古今經過地。何人第一豪。功名元大夢。才技亦秋毫。谷口稱猶盛。陶山仰益高。男兒有如此。餘子莫勞勞。</text>
<title>西臺</title>,<text>先生勝日上西臺。千里江山入眼來。縹緲長空高鳥沒。蒼茫大野細川廻。爐煙白日生丹竈。人世黃塵散劫灰。興廢滿前今古裏。朗然長嘯獨徘徊。</text>
<title>浮石。次權遠遊。</title>,<text>西閣高千尺。平臨進鳳顚。山分廣漠外。鳥沒莽蒼邊。十日留僊榻。三生悟宿緣。琴歌更淸切。終夜坐超然。</text>
<title>次朴仲植韻</title>,<text>陳跡今難說。悲歡四十年。驥騏嗟見蹶。糠粃愧居前。白髮仍林下。丹心卽日邊。竆通元膜外。都只付蒼天。</text>
<title>一淸軸。次金淸陰韻。</title>,<text>鄕國風光分外淸。更將華髮犯秋行。山僧袖軸來相示。驚却新詩畫有聲。</text>
<title>贈申功甫 敏一</title>,<text>節迫重陽別故山。却將衰鬢向長安。籬邊正負陶潛菊。澤畔仍愁楚客蘭。甲乙縱殊俱伯仲。行藏雖異各艱難。秋風去住無竆意。付與臺前百尺瀾。</text>
<title>鑑師軸。次淸陰韻。</title>,<text>柴門斜日岸烏巾。何處秋風送雁羣。世事千般詩獨在。不堪沙塞望停雲。淸陰。時在龍灣。</text>
<title>挽金士善族長還葬</title>,<text>桃李春風寒食節。靈輀夙駕返松楸。人間二子能爲孝。地下雙鸞得幷遊。濺淚山花紅欲發。消魂汀草綠將抽。龜亭寂寞無人管。獨向南天涕泗流。</text>
<title>輓詞[趙絅]</title>,<text>嶺南儒學盛龜城。特達君家九弟兄。第二白眉名更噪。少年黃紙道仍亨。從容經幄論思密。掄選天曹藻鑑明。一卧丘園終不復。老夫懷舊淚河傾。</text>
<title>輓詞[金是榲]</title>,<text>高岡鳴鳳下千仞。氣彩鴻通道已弘。半夜壯心東野驥。平生大志㓒園鵬。鑾坡草詔英聲播。雁塞分憂異績凝。霜重棠陰狐自伏。星昭銓柄鶚爭騰。天涯專對行蠻貊。殿上排奸作虎鷹。大澤龍亡何暇慟。失河商蚷萬愁增。</text>
<title>輓詞[柳元之]</title>,<text>天柱峯摧日。蒼生望亦傾。從容周禮樂。肅穆漢公卿。奄結重宸想。空留下馬塋。人亡邦殄瘁。秦杵痛無聲。南國儒賢盛。如公㝡出倫。淸冰寒又潔。良玉栗而溫。灑落當朝傑。分明間世身。堂堂寧復有。遺老怨蒼旻。溫溫吾季父。交友摠時才。每見諸公至。相從北渚來。平沙迎客入。虛閣喚僧開。當曰趨隅地。如今正可哀。早被登門接。頗蒙得御歸。巖亭承笑語。蓮寺共驂騑。省覺渾如昨。尋來已作非。冥途容易感。衰淚自霑衣。</text>
<title>輓詞[金尙憲]</title>,<text>貳卿文彩映當時。自是門闌誼益彌。念我纔從遼塞至。聞君已向故園歸。嶺雲千里池塘夢。㐫聞今朝薤露詩。聚散十年終永隔。白頭南望獨霑衣。</text>
<title>輓詞[李景奭]</title>,<text>昭代三司長。淸漳歲幾遒。如何薤露曲。又是菊花秋。地下多同氣。朝端少舊遊。哀詞憑寄淚。南國路悠悠。</text>
<title>輓詞[韓興一]</title>,<text>年來士望日凋喪。南國風流孰主張。栢府未聞直啓箚。玉堂誰見讜封章。半生每戒新交變。再世寧敎舊誼亡。一別音容長了了。不堪臨挽涕沾裳。</text>
<title>輓詞[蔡裕後]</title>,<text>南國固多士。吾知公最賢。三司俱作長。六部久居銓。淸範今難見。高名後必傳。新阡杳何許。寄挽一潸然。</text>
<title>輓詞[李敏求]</title>,<text>朋情世好弱齡初。投分由來衆不如。嶺海交龜承舊政。關山駐馬問離居。桑楡物色歸田後。生死音容入夢餘。泉路祇應朝暮會。哀辭先報秣陵書。</text>
<title>輓詞[金蓍國]</title>,<text>嶺南多佳士。榮州認有人。名家好兄弟。昭代信儒臣。顧我溝中斷。看君席上珍。一言深契分。千里會精神。明月涵秋水。淸風灑雪筠。別離魚雁阻。魂夢去來頻。佇待重逢日。那知永訣辰。懸河沾楚挽。無路送靈輴。詩禮傳諸子。哀榮動四鄰。不應埋正氣。星斗照蒼旻。</text>
<title>輓詞[金藎國]</title>,<text>龜城昔我未成童。慣聽先生長者風。每遇南中名勝士。常懷麗澤切偲功。縱拘行輩遊從罕。猶喜芝蘭臭味同。欲寫哀辭仍遠想。鶴山松栢雨聲中。</text>
<title>輓詞[李景嚴]</title>,<text>尋思辛丑榜。四十八年春。秦楚離而合。心情老更親。通人輸悃愊。交道不緇磷。次第仍攀桂。聯翩夙掌綸。八龍珍世業。五雁共朝紳。聖代恩偏重。昏朝迹已陳。霜臺騰白簡。風彩動丹宸。吏部俄驚夢。鄕山自返眞。誰知卿月晦。遽報壽星淪。地望傳諸胤。天齡過七旬。人間能事畢。後死獨逡廵。</text>
<title>輓詞[兪省曾]</title>,<text>北闕高名動。南州重望新。應知萬世下。皆曰大明人。</text>
<title>輓詞[崔惠吉]</title>,<text>聯璧聲華最白眉。淸朝寵擢荷恩私。霜臺振肅頹綱日。玉署論思補袞時。千里向來疎翰札。九原從此隔容儀。天涯一哭嗟無路。和淚題封寄挽詩。</text>
<title>輓詞[姜栢年]</title>,<text>題詩曾寄鶴沙翁。伯仲淸遊夢想中。素挽今朝隨短札。斷雲何處叫孤鴻。經綸早負巖廊望。忠孝空傳吏部風。聞說鳳毛皆五色。德星應照洛江東。</text>
<title>輓詞[睦行善]</title>,<text>棣萼聯芳最白眉。中年拔擢際明時。經帷啓沃紆深眷。嶺海澄淸有後思。福履將期躋上壽。膏肓何處得良醫。嶠南宿德凋零盡。歲暮空吟殄瘁詩。</text>
<title>輓詞[尹履之]</title>,<text>南國賢良盡。驚心殄瘁篇。人間兼壽爵。天上返神僊。卿月雲霄裡。精靈魏闕邊。定應餘慶在。看取四男賢。</text>
<title>輓詞[沈詻]</title>,<text>從知鸑鷟不虛生。天遣英才屬聖明。玉署銀臺揚俊彩。豸冠藻鑑擅高名。幾年雲樹相思夢。一夕關河永訣情。尙憶平生愛君志。九原應復願時淸。</text>
<title>輓詞[吳竣]</title>,<text>憶昔鑾坡秉直年。燭花頻跋對床眠。持衡吏部名仍重。垂翅鄕園樂亦全。遠別縱違相問訊。寸情長繫久沉綿。南天寂寞收奎彩。和淚空題薤露篇。</text>
<title>輓詞[金南重]</title>,<text>長安歲暮隔風期。千里山河幾夢思。病已多年猶望起。官曾卿月却憐遲。淸標擧世懷瓊樹。餘慶盈門看白眉。爲有平生知己分。挽歌凄咽不成詞。</text>
<title>輓詞[李民寏]</title>,<text>愷悌神明賴。黃流玉瓚中。亞卿韓吏部。棊局李司空。一疾竟無藥。四男儘有風。老夫垂死淚。偏灑嶺雲東。</text>
<title>輓詞[金振]</title>,<text>憶昔南歸日。飄然望若僊。身名今世上。出處古人前。舊病經三歲。淸儀隔九泉。題詩千里去。䨥淚灑秋天。</text>
<title>輓詞[李行進]</title>,<text>榮州昔日拜晨昏。龜鶴亭邊幾對樽。吾叔吾翁同一榜。佳兒佳婦更連姻。休官自有東山興。戀主長懸北闕魂。直節淸名難再得。嶺雲千疊淚千痕。</text>
<title>輓詞[黃㦿]</title>,<text>此老吾猶識。平生有異聞。飛騰用經術。退休卽耕耘。仁壽稀何歉。卿才亞足云。驚呼耆舊盡。添灑向南雲。</text>
<title>輓詞[曺希仁]</title>,<text>自聞君訃痛纏心。孝子能知契分深。遠報襄期徵拙語。強收衰淚灑悲襟。剛膓濁世堅如石。雅望淸時重似金。南國儒賢今不見。泉臺佗日更參尋。</text>
<title>輓詞[韓必久]</title>,<text>五福人間較孰同。八龍名譽擅吾東。風稜栢府曾爲長。藻鑑銓曹獨有公。赫世家聲傳玉樹。高門餘慶及蘭叢。連姻分義違趨哭。回首南雲恨不竆。</text>
<title>輓詞[李尙彦]</title>,<text>早從門舘許周旋。連世深情道義先。賢路漸恢方向用。險途難盡易推遷。孤忠儘在尊周箚。積毁隨攻泝漢船。公議百年應有說。盛名題與後人傳。</text>
<title>輓詞[全益禧]</title>,<text>烈日秋霜間世儀。相公操履玉無疵。風生栢府抨彈際。望協天官注擬時。黃閣佇看登碩輔。靑衿豈意失賢師。從今永失瞻依地。空向丹㫌涕自垂。</text>
<title>輓詞[洪瑱]</title>,<text>少日從遊拜後塵。忘年意氣晩相親。淸閒賸得田園樂。器業爭推廊廟珍。二品亞卿非滿德。七旬餘壽足徵仁。嶺南自此無依仰。哭望寒雲拭淚頻。</text>
<title>輓詞[申瓛]</title>,<text>雍容神彩聳鵷行。當日人人擬杜房。承命遼陽稱使節。觀風關路詠甘棠。魂歸天上星辰晦。名在人間草木香。野老呑聲連夜哭。十年螢雪對書床。</text>
<title>輓詞[南碝]</title>,<text>文彩風流第一人。妙年聲價聳朝紳。東銓藻鑑推公道。南國甘棠頌至仁。秉筆霜臺輝竹帛。投簪閒地養精神。流芳百世公無憾。祇爲吾私淚滿巾。</text>
<title>輓詞[安頊]</title>,<text>儒林趨向昔澆然。砥柱惟公障百川。玉潔日光優藝苑。準平繩直擬陶甄。朝端未試和羹手。鄕曲還爲祭社賢。天意不應窮此道。洪樑摧後豈無傳。</text>
<title>輓詞[金輝斗]</title>,<text>翩如儀鳳起南州。栢府危言動冕旒。耆德固知當世罕。碩才應與古人儔。高名不救淸貧苦。勇退方期晩歲休。回首士林誰北斗。先生一逝道堪憂。</text>
<title>輓詞[權寏]</title>,<text>人豪挺出斗南中。雲翮飛騰萬里風。勇退丘園錢若水。卧憂廊廟杜祈公。勳名已謂前途遠。時命那知大限竆。殄瘁篇章曾有詠。此詩非獨爲私恫。</text>
<title>輓詞[再從叔壽賢]</title>,<text>諸侄皆云沒。知心獨有君。別離今幾歲。㐫訃不堪聞。雅望傾朝列。淸標絶世紛。無由見顔色。老淚自沾裙。</text>
<title>朝天送別錄 崇禎癸酉。以世子冊封。奏請副使兼冬至聖節使。赴京。 [金尙容]</title>,<text>南紀無雙士。東韓第一人。承綸凌渤海。趁節賀楓宸。雪月龍樓曉。烟花鶴禁春。賓庭有寶誌。應識石麒麟。聖節。在至月。千秋節。在二月。故第三聯云。</text>
<title>朝天送別錄[金尙憲]</title>,<text>塞外三年別。天涯萬里行。朝廷多俊彦。王事獨經營。霜雪凋顔鬢。丘原半弟兄。直爲傷世道。非是惜離情。渤澥應無底。舟航未計程。炎烝鹿島雨。秋色薊門晴。路盡烏蠻館。身歸白玉京。雲烟秦苑樹。日月漢宮城。賜飫天厨飯。班先國子生。瞻聆皆盛事。恩渥揔殊榮。凡百宜存戒。幾微且莫輕。須知此老語。一一飽曾更。</text>
<title>朝天送別錄[李聖求]</title>,<text>慣經沙塞雪霜寒。頭白還鄕歲未闌。今日朝天仍泛海。愛君顔色少無難。</text>
<title>朝天送別錄[李敏求]</title>,<text>蓬萊城闕鬱崔巍。燕薊邊陰日下開。使節却從東海去。州符新解北門回。塵沙驛路夷齊國。天地秋風郭隗㙜。臨別自嗟愁病劇。一方匏繫鬢華催。</text>
<title>朝天送別錄[韓汝溭]</title>,<text>昔忝乘槎使。經過路幾千。百年周禮樂。萬里禹山川。海外初無地。雲間別有天。夢驚河伯窟。魂醉紫皇筵。日月東溟出。星辰北極懸。誰知遊賞錄。轉作贈行篇。積浪添濡翰。長飈借放船。金㙜存舊跡。易水在何邊。文物今爲漢。風聲尙記燕。如逢擊筑子。爲我好音傳。</text>
<title>朝天送別錄[金起宗]</title>,<text>別後征軺不可攀。見君書䟽當孱顔。仙槎却向中原去。皁盖纔從下邑還。萬事浮沈元自慣。百年身世未全閒。波臣定識朝宗意。爲靜風濤護過關。</text>
<title>朝天送別錄[李明漢]</title>,<text>磧路迢迢雪嶺橫。二年關外滯孤城。誰知報政還朝日。又作乘槎萬里行。濕雲殘雨暗河橋。橋上淸樽擁使軺。借問歸期在何日。春風吹轉北辰杓。</text>
<title>朝天送別錄[李植]</title>,<text>風塵雁塞坐軍城。渤海鯨濤走帝京。金馬玉堂應入夢。嶺雲江樹未歸情。百年肝膽輕夷險。四海襟期視弟兄。大抵浮生本無蔕。好加飧飯趁嚴程。</text>
<title>朝天送別錄[金坽]</title>,<text>昏星饒客報西東。天宇無倪水接空。島樹維舟潮響息。海禽鳴過月明中。碣石蒼蒼海水環。樓船初泊漢楡關。將軍却放巖城鎖。迎入行人慰旅顔。</text>
<title>朝天送別錄[金光炫]</title>,<text>吾兄才器應時須。妙歲聲名振海隅。已向雲衢舒逸步。更從槎路覲淸都。平生忠信無難事。萬里波濤是坦途。賀罷千秋一陽節。手擎芝檢下蓬壺。</text>
<title>朝天送別錄[金光宇]</title>,<text>冕服新封在此行。始知專對擇公卿。鄕鄰早願荊州識。士類咸推宿德名。忠信想應無險地。魚龍終見護歸程。壺觴歡笑更何日。爲待明春郊外迎。</text>
<title>朝天送別錄[金光燦]</title>,<text>磨雲嶺外始回輈。更上朝天萬里舟。專對才難雖妙簡。介然非獨別離愁。鯨海千層浪接天。星槎遙指五雲邊。扶持自有神明力。一任空飛水恠涎。</text>
<title>朝天送別錄[李崇彦]</title>,<text>春江落日照離觴。爲送星軺向帝鄕。忠信一生多得力。風濤萬里等康莊。國恩感激心猶赤。王事驅馳鬢已蒼。聞道西陲消息惡。時危此別益霑裳。</text>
<title>朝天送別錄[郭𡺽]</title>,<text>未叙五年別。將登萬里舟。庭花寒斂笑。溪柳暗生愁。忠信催孤棹。詩書仗遠遊。歸途候竹嶺。對酌賞淸秋。</text>
<title>朝天送別錄[鄭侙]</title>,<text>畧無言面見幾微。洪量如公世更誰。忠信仗來安義命。風波此去任顚危。何殊齋閣焚香日。恰似靈槎上漢時。穩向紫宸聞廣樂。張帆好返海東陲。天應庸玉試甘辛。神護滄溟一葉身。灧澦正襟知學力。蜚廉啓路驗貞臣。營丘覇業懷䧺烈。易水悲歌感古人。遙想赤雷賀日。一陽初動萬方春。</text>
<title>朝天送別錄[申瓛]</title>,<text>卧病河橋送未能。嗟君萬里泛凌兢。登萊雪浪千層起。宦海狂瀾又一層。</text>
<title>朝天送別錄[朴成範]</title>,<text>西北艱虞際。朝天萬里行。鯨波離恨滿。分手不堪情。承綸行色向長安。白首樽前此別難。截雲大艑雖云穩。愼涉風濤好往還。</text>
<title>朝天送別錄[宋光弼]</title>,<text>觀周季子促征輈。萬里燕都去路脩。滄海祗應同履陸。暮雲何耐獨登樓。他時使節華人頌。幾處奚囊景物收。好趁鶯花還故國。細斟春酒說中州。</text>
<title>朝天送別錄[金烋]</title>,<text>盤錯端須責俊英。宜公未暇在承明。纔供雁塞三年苦。却涉燕雲萬里程。許國寸心孤劒在。朝天行色一帆輕。獨賢肯歎勞筋骨。他日歸應佐太平。</text>
<title>朝天送別錄[都愼修]</title>,<text>時危兼世亂。此別意如何。纔稅咸關駕。旋乘博望槎。蓬萊看咫尺。忠信任風波。奉誥東還日。功存社稷多。</text>
<title>朝天送別錄[金汝燁]</title>,<text>三百詩中學力多。平生忠信任風波。千秋日照延陵劒。萬里天開博望槎。專對莫令輕外國。皇家曾許小中華。歸途正會風塵警。尙愼金軀早返車。</text>
<title>朝天送別錄[權尙遠]</title>,<text>老抱偏多感。春風又送行。江湖雙別淚。窮達一交情。壯志魚腸在。征帆鷁首輕。嗚呼有孤島。爲我吊田橫。</text>
<title>朝天送別錄[再從叔金壽賢]</title>,<text>吾宗令姪子。灑落古人風。北塞三年客。南來一老翁。相逢何草草。此別又怱怱。夷險身何擇。滄溟望不竆。船從皮島去。路到覺華通。玉節過燕塞。琅凾奏漢宮。莫愁鄕國遠。還喜聖恩隆。只願東歸日。冰霜保始終。</text>
<title>朝天送別錄[三弟金昌祖]</title>,<text>四載楡關白首臣。朝天今又入凾秦。梯航萬國珪璋集。拜舞千官劒珮新。瑞氣日昇凝寶殿。歡聲雷動遍通津。男兒自有橫行志。離別傷懷是婦人。邇來長抱別離愁。男子肝腸似太柔。世路只今難著脚。橫流何處可容舟。魂迷鴈塞曾勞夢。望入燕山又送眸。日暮灞陵楊柳綠。百年心事獨登樓。德水呈休運。佳辰報一陽。衣冠修職貢。筐筐實玄黃。萬里凌滄海。三淸捧紫皇。烏川蒙睿奬。前後共流芳。死生都是外。夷險一於中。瘴癘熏成雨。魚龍闘作風。日月頭邊近。波濤眼底空。平生忠與信。今日見深功。</text>
<title>朝天送別錄[六弟金應祖]</title>,<text>明公性癖愛林泉。舒卷無心只任天。道屈豈緣浮世狹。才通咸惜一州專。大朝將命詩三百。碧海揚帆路八千。燕趙素稱多慷慨。相逢試和郢中篇。雲路登庸摠俊英。訏謨帷幄鑄時平。四年楡塞孤臣老。萬里風濤片帆輕。山海戈旄迎大盖。帝城花柳擁高㫌。死生夷險丹心在。頭上昭昭白日明。九人昆季五人存。穉弟如今鬢雪紛。祇爲異居難會面。却緣懷祿幾看雲。數年湖外空霑臆。此夕歧頭更斷魂。垂老心腸易作惡。深杯滿酌不成醺。</text>
