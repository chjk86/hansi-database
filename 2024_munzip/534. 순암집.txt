<title>仲秋望日。詠退之一年明月今宵多爲韻。成七絶。辛亥</title>,<text>節序臨高秋。西風吹慄慄。桂魄推上山。頓覺精神一。玉露飛丹闕。金丸走素天。可憐今夜興。歲歲又年年。峽中秋氣滿。山月十分淸。玉斧何年琢。金精此夜明。萬壑風聲緊。千峯雪色滑。一雙何處鴈。相對舞溪月。霽月當空白。連天冷氣侵。淸光來幾世。聞道古如今。桂魄流依舊。天香何處飄。乘槎欲一問。仙鶴唳淸宵。對月時傾酒。吟詩且狂歌。世間靑紫客。較此不爲多。</text>
<title>題望湖亭盆梔 甲寅</title>,<text>一樹禪花伴草堂。羞將桃李闘春光。秋來露重羣芳歇。獨自靑靑保晩香。</text>
<title>夢作 乙卯</title>,<text>乙卯。余病滯甥舘而觀朱書節要。六月廿九日。夢謁朱子。余進謁。因論綱目疑義。幷未詳。朱子呼韻命賦詩。卽隨韻對云云。覺而異之。豈非平日嚮慕之深而然歟。周禮所謂想夢也。尹昌喜起甫適同寢。余言其夢。因曰。田字韻。似不成說。起甫曰。韓詩經訓乃菑畬。田與菑畬何異焉。異端非我道。經訓卽余田。格致工成後。方能語聖賢。</text>
<title>讀心經 丁巳</title>,<text>句句須要不放心。西山逈得考亭心。平居細討危微法。遇事方能驗此心。</text>
<title>敬次望湖亭盆梅韻 己未</title>,<text>地回一陽處。天放數枝梅。不借東風力。却先百卉開。梁園同雪去。殷鼎和塩來。肯作桃李樹。妬春更月猜。</text>
<title>山居好 庚申</title>,<text>山人每說山居好。始信山居好無窮。今日山居何事好。世間名利耳專聾。</text>
<title>自警</title>,<text>人說家難天下易。須從難處驗工夫。張公忍字還多事。孝悌行來忍亦無。</text>
<title>次南公瑞 雲老 韻</title>,<text>我本樗櫟材。癰腫在巖谷。君是松桂質。不有一尺曲。臭味偶相合。往往來茅屋。高談軼靑冥。顚倒任闔闢。豈合老林泉。名宜被草木。儒者重席珍。修德堪比玉。嗟嗟競末流。本性日喪斲。軒冕誇鄕廬。勢位凌宗族。何異貧家女。屑屑爭甁粟。所貴守吾拙。萬事無不足。</text>
<title>次尹景和 渻 韻 辛酉</title>,<text>谷裏誰知有國香。葳蕤莖葉照朱光。風來馥郁掀書幄。似與幽人不果忘。</text>
<title>讀大學</title>,<text>讀罷曾書夜已窮。殘燈明滅影搖紅。三更色動千山月。萬木聲傳一壑風。世上浮名渾似夢。箇中眞味孰能通。勸君更討危微義。意到誠時覺有功。</text>
<title>題科體東人賦冊面 丙寅</title>,<text>田間有一婦。鬢髮任天眞。隨俗買丹粉。翻爲識者嗔。</text>
<title>省吾來留數旬。及歸。口號五言短律二首以贈。</title>,<text>讀書破萬卷。下筆若有神。古人不虛語。此語經歷親。夜寐人定後。朝起及淸晨。孜孜几案間。日新又日新。爲學在日用。此外儘悠悠。欲至萬丈峯。先自足下由。古人貴實行。沉嘿耻言浮。朝晝當不忘。造次於是求。</text>
<title>記夢</title>,<text>丙寅五月初六日夜夢。與人論性理。其人曰。凡爲學。當先驗於行步言語之間。無心者。其言輕而疾。其行急而速。心存主一。則言必和緩。行必安舒。心常省察。則一言一行。皆不放過。久久習熟。工夫自成。覺而思之信然。賦一絶以識之。人心操舍本由中。動處端宜猛着工。一步一言先自驗。存存不已味無窮。</text>
<title>次止菴南丈 維老 見示韻 己巳</title>,<text>一命微銜可以行。其如虛譽本非情。從他外物何須說。却恐悠悠誤此生。</text>
<title>沁齋直中。次鄰郞宋道明 聚行 韻。庚午</title>,<text>感存興廢事。深院閉寥寥。廟籌嗟今日。殷鑑在麗朝。焚躬忠有傳。撤郭怨興謠。往蹟憑誰問。蒼茫世代遙。</text>
<title>高麗山 山在江華府西北五里。高麗高宗葬此。卽弘陵是也。</title>,<text>高麗峯頭夕照明。短碑埋沒古西城。遺民不忘前王德。一片山存故國名。</text>
<title>義盈直中夜坐有感 辛未</title>,<text>倐忽流光隙駟駸。惜年懷思自難禁。暫爲小吏來京國。豈以微官損道心。撥冗正宜看古典。省煩聊復廢長吟。箇中意味誰料得。獨倚枯梧到夜深。</text>
<title>詠史 時讀晉書○壬申</title>,<text>昔時賈謐門前客。今日王倫幕裏賓。始識浮華難濟事。祖生終是不羈人。右劉琨京郭當年以易名。指凶示吉妙難形。如何不識潛龍義。任運頹心保此生。右郭璞茂弘雅望足經時。江左夷吾有口碑。濟難雖無旋轉術。一心三世繫安危。右王導候色承顔似老萊。如何更忍絶裾來。枕戈當勵氷膽志。不用區區玉鏡臺。右溫嶠</text>
<title>次宗人正進 景漸 見贈韻</title>,<text>壬申。余守靖陵。正進科行歷訪。因留奉恩寺做業。頻有過從之樂。癸酉春。余在直中。正進來齋室夜話。因示一律。遂次贈。齋居日日謾長吟。胸裏乘除到古今。自媿虛名縈世網。誰將眞訣戒初心。禪窓話舊親情厚。客榻論文見解深。臨別各存䂓警語。匡廬鈍斧擬磨針。</text>
<title>贈正進</title>,<text>偶然爲客滯江濱。蕭瑟霜風動白蘋。有口敢言天下事。開懷今遇嶺南人。秋深小峽琴書穩。夜靜寒堂笑語眞。官冷廣文猶係縶。誅茅何日接芳鄰。舊有移嶺之計。竟未遂意。</text>
<title>修廣州府志。至丙丁事。閣筆潸然。謾書一律。癸酉</title>,<text>丙丁遺耻說難堪。廟社當年奉佛龕。時奉宗廟位板于開元寺法堂。 以戰縱和胡計得。因和誤戰我謀慙。元戎窘策朝圍闕。時大將申景禛，具宏。陰嗾將士。鼓譟入闕門外。請執送斥和臣。而速請和事。 宰相奇籌夜製藍。和事已定。崔鳴吉使其家人夜製藍衣。將欲爲上衣之。 天運如斯無可奈。且修遺草戒奸婪。</text>
<title>出南門。憶崔遅川當日事。馬上慨然成七絶。</title>,<text>憶昔崔丞相。頻頻使虜酋。貂裘皇恩重。三拜九叩頭。汗到城下。遲川與鶴谷洪相國同往。汗遺以貂裘。二人披掛舞蹈。稱謝皇恩。三拜九叩頭而出。人言公不易。前去緩金師。不死曾自辦。此言眞可嗤。淸人東逼。馬夫大爲先鋒到西郊。崔出見與語。少緩其師。上得入南漢。後人以此事爲人之所難。勢逼雖下城。藍衣非虜意。如何一夜間。密密縫在笥。下城事定。虜無靑衣輿櫬之辭。而崔夜製藍衣。旣已成和事。吾民卽爾民。公無一言救。驅去若獐麕。三臣昔被執。面縛詣軍前。當日陽坡語。至今人囅然。吳尹兩學士。以斥和人被執。崔押到虜營。中路至陽坡。下馬休息。誘二公以不可死之語。其言皆欲乞哀求生也。虜勢雖云怕。皇恩不可忘。徵兵一段事。當以力爭防。聖朝三百載。養士得賢臣。到底遲川子。竟將國賣人。</text>
<title>又吟一絶</title>,<text>天地深羞崔相國。山河正氣鄭桐溪。當時俱識熊魚義。晩道成名各不齊。</text>
<title>次許丈釣叟韻 許丈名墺。字仲厚。滄海之孫。世居楮島。</title>,<text>軟紅踏破出東華。歸卧仙齋也自誇。勝會鷗亭浮桂棹。風流楮島醉楊花。高麗韓復齋宗愈居楮島。每醉後起舞歌楊花詞。時人謂之楊花徒。 逢塲人物皆成友。到處江山便是家。幽興晩來猶未已。又隨漁父坐沙涯。</text>
<title>贈奉恩寺判事體閑上人</title>,<text>爾爲天地體閑人。何奈風塵也自親。柏樹庭前窮底事。由來此道在彛倫。</text>
<title>霜後木葉盡脫。庭畔葵花一枝在菊叢中。放開一花。有感而吟。丙子</title>,<text>風前萬木無全葉。霜後羣芳失舊林。獨伴菊英同晩節。憐渠能保向陽心。</text>
<title>題鈔書籠</title>,<text>沉疾已在躬。嗜書猶不廢。每聞有奇籍。多方必圖致。旣無買書錢。乃有鈔書意。垂首坐終日。復以燈火繼。蠅頭畫蚯蚓。曾不爲愧耻。力疲倩人手。卷終斯置已。成編亦艱難。把玩自珍貴。家人屢挽止。勞瘁恐成祟。亦蒙朋友笑。旣宦安用是。自知身有病。不作長久計。偏好固莫捐。聊爾從吾志。有一子一弟。不知誰可遺。我但要披閱。豈復思後世。逢愚聚亦散。賢必能添寘。不如供目前。一卷有餘味。</text>
<title>題着書籠</title>,<text>惟我漢山業。相承八百年。家世本淸貧。曾不有簡編。辛勤數十載。求之心頗專。經史與子集。裒稡亦畧全。一一堅紙裝。辛苦手自穿。當怒讀卽喜。當病讀卽痊。恃此用爲命。縱橫堆滿前。當時作書者。非聖必是賢。豈待開卷看。撫弄亦欣然。讀之積年歲。卷帙踰百千。胸中如有物。輪囷欲自宣。遂起著書意。編輯夜忘眠。家人與朋友。視之若狂癲。燕石謾自珍。子雲曾草玄。</text>
<title>次楊誠齋退休南溪之上自贊韻 二首</title>,<text>朝來一簞食。晩後一瓢飮。至樂在其中。榮枯付一枕。詩情多在三上。酒興時復一中。千古淵明知我。北窓高卧淸風。</text>
<title>漫吟 八絶○丁丑</title>,<text>綠槐樹下弄長吟。靑草塘邊納晩陰。正似潯陽陶處士。世緣還淺道情深。幽居不與世相通。手錄千編謾自雄。還被俗人看厭薄。從今如啞復如聾。空谷深居四載強。門前車馬任奔忙。不知去去來來者。能識山翁睡味長。紅杏花飛綠草肥。山居盡日掩柴扉。主人不是無情者。自是俗人來到稀。雨後微凉草樹淸。芒鞋竹杖繞園行。鳥飛花落渾閑事。獨愛流泉㶁㶁鳴。山雨過來夕照遅。瓜田鋤畢坐如箕。兒童報道溪魚上。又試經綸理釣絲。山家奇事少人知。獨閉衡門日午時。晩飯飽來無箇事。北窓高卧夢軒羲。隨遇行藏我自多。興來無處不絃歌。淵明豈是求官者。聊與世人戱一窠。</text>
<title>觀物 二首</title>,<text>禽語非求益。蛙鳴欲爲誰。自然時至動。天理靜觀知。物以天機動。人惟私欲橫。省存工不已。此理漸看明。</text>
<title>春日書懷</title>,<text>山翁本在山。一卧經旬月。聞有尋春人。欣然携杖出。</text>
<title>春雨</title>,<text>霡霂中宵雨。蕭踈枕上聞。朝來看四面。春色已三分。木末芽抽碧。花梢蘂吐芬。靜觀生物意。不覺我心欣。</text>
<title>分宜堂漫吟 己卯</title>,<text>吾堂樂事與誰傳。日永山中似大年。南漢淸遊金督後。新羅文士金大問爲漢山州都督。作遊漢山記。 北窓高卧伏羲前。林泉茹飮貧無辱。花木栽培靜有權。一室翛然無俗累。却疑身世是壺天。</text>
<title>警女兒</title>,<text>婦行無多只有四。孜孜不怠警朝曛。貌存敬謹宜思靜。言欲周詳更着溫。德以和柔貞烈最。工因酒食織紝勤。若將此語銘心肚。吉福綿綿裕後昆。</text>
<title>敬次星湖先生寄涑河安秀才樂重韻二首。贈樂重。兼示正進。</title>,<text>大道終不泯。先生出東方。步趍陶山正。至理多闡揚。雲捲析木津。風淸槿花鄕。卷懷追前脩。斂跡遯荒庄。嶺表多奇士。二子金玉章。聯袂拜床下。敬修一瓣香。五經抽關鍵。六藝嗽潤芳。孺子在所取。一曲歌滄浪。聖狂皆由己。厥理孔顯彰。或如泥中坐。或如天際翔。審辨宜及早。沛然孰能當。諄諄詔敎語。浩浩江海洋。我亦摳衣者。一聞心緖長。久矣嬰沉疾。兩鬢催飛霜。徒懷道遠憂。夜起獨彷徨。崑崙萬山宗。一榦走東方。白頭從中起。智異界海揚。環山一千里。文物自成鄕。王業始赫居。六部開新庄。歷麗及聖朝。彪炳有文章。嘉言與善行。流傳口生香。固知靈秀地。孕毓皆芬芳。至今猶未沬。餘澤流淋浪。世道雖交喪。勵志節愈彰。耕讀安素分。名利嗤高翔。二子聞風起。志節不可當。昔訪衡門下。一語契峨洋。胸中百千語。以病不能長。別後多懷思。居然換星霜。尺書從何枉。喜甚起彷徨。附原韻今朝一陽生。日出東南方。夙興緬有思。意與雲飛揚。睠彼洛東水。云是避地鄕。依然慰情素。步步幽遯庄。泝泗入陶山。草木皆文章。昔余經谷口。採掇蘭藏香。至今魂夢勞。枕席餘芬芳。靑春少年子。邂逅來滄浪。謂言從嶺外。禮勤意彌彰。吾道視分內。邁往期騫翔。於戱愛莫助。贈辭安敢當。經箱有遺卷。聖謨流洋洋。歸求一言足。咬菜味益長。別離幾何時。歲暮多嚴霜。殘齡朝露晞。寄語重彷徨。</text>
<title>期友會話園亭 代少輩戲作沁園春</title>,<text>去日苦長。來日苦短。不樂何爲。故高人志士。寸陰雖惜。秉燭淸遊。常恐後時。黃鸝囀歌。靑梅結子。弱柳軟蒲繞綠池。今奈何。使良辰虛度。美景坐馳。雨餘溪水新肥。且銀簾玉龍倒飛。當臨流濯纓。藉草代席。抽韻選勝。對景吟詩。蘭亭金谷。流芳千載。不如眞率會隨宜。君相念。牛山夕暉。昔人所悲。</text>
<title>偶吟</title>,<text>往古來今宙。留名有幾人。壽夭君莫問。顔巷萬古春。</text>
<title>春愁</title>,<text>黯黯春愁自不平。鳥啼花落揔關情。王孫芳草年年恨。謾託空山蜀魄聲。</text>
<title>省事吟</title>,<text>少小離鄕喜遠遊。燕南越北不停輈。如今始得安棲地。省事由來事事幽。</text>
<title>夜坐卽事</title>,<text>峽裏天寒易夕暉。小婢拾木雪中歸。松明擧後黃粱。熟。笑與兒孫較飽饑。</text>
<title>述病 九首</title>,<text>久抱无妄疾。杜門過十禩。禀質雖云薄。攝生昧其理。榮衛一失和。賊邪從中起。火熾元氣微。血壅不由軌。本根將顚蹶。怪症牛毛似。節宣或失宜。難緩須臾死。思慮由心出。言語由心宣。動作由氣行。視聽由氣專。火與氣橫騖。元陽徒自煎。四者俱不能。潛默求安痊。正如南郭子。隱几坐嗒然。治病豈無法。補養乃爲眞。三椏與滋味。不與貧士親。歎息無奈何。獨坐眉自嚬。制火飮冷水。調氣嚥薑筠。水非恒飮者。薑亦損精神。用方出下策。如是度秋春。治病眞有法。藥物固難諶。天君一泰然。百脉自愔愔。靜養中和氣。閑消忿慾心。惟此二句語。可以敵千金。積累功不虧。庶免灾害侵。平生好讀書。讀書窮千卷。乍看領大義。深思露眞面。病與老交至。架上任推轉。至樂終不忘。撫玩增眷戀。平生好結交。結交當世賢。盍簪談世務。函丈授經篇。此事難再得。徒然魂夢牽。縱有書牘在。妙處固難傳。平生好遊賞。遊賞恣冥搜。常携靈運屐。頻倚仲宣樓。一卧經十年。良圖不自謀。逸興猶未已。超然思遠遊。少日不自量。立心何太愚。樂聞君子道。耻學小人儒。 窮將卧箕穎。達則期唐虞。實事雖未信。奇氣亦多乎。未能充其操。居然成病夫。撫躬徒自惜。萬事一嗚呼。否泰相往來。世事劇蒼黃。㓒室憂方大。身病有不遑。北叟知倚伏。兀者安堵墻。以此聊自慰。跧伏祝無疆。</text>
<title>觀東史有感。效樂府體。五章</title>,<text>吾東方樂府古歌有數種。而休翁沈光世所著。稱爲巨擘。我星湖先生樂府出而後。集大成而發揮幽隱。多可以補史家之闕。然而成己以下數條見漏。故玆敢效嚬。先生之作。詞雖蕪拙。其事則不可闕矣。嘗以此擧似先生。而不被揮斥。故錄此以備後考。成己歌 漢書。武帝滅朝鮮。朝鮮已降。王儉城未下。右渠之大臣成己又反。復攻吏。荀彘諭其民誅成己。以故遂定朝鮮。東國通鑑。因以書之。漢皇黷武思遠畧。箕東殺氣彌天黑。樓船掛帆下遼海。左將躍馬由碣石。諸縣幅裂王都傾。但見紛紛賣國賊。安危却有大臣在。沫血飮泣守孤城。孤城勢急危如髮。到此一死鴻毛輕。浿水流洋洋。王儉高嶔嶔。成己大名留至今。書反書誅是何義。史臣秉筆迷書法。甕山城將歌 新羅太宗王八年。百濟餘賊據甕山城。王遣使諭之不服。金庾信進圍。語濟人曰。若早降。富貴可期。城將曰。城雖小。兵食俱足。士卒義勇。寧戰死。誓不生降。庾信陷城。獲其將殺之。甕山城小如甕。將軍之氣何崢嶸。怒目煌煌鬚如磔。眼底已無唐羅兵。男兒義重富貴輕。熊魚取舍此其時。宗社亡矣國君降。擧頭天地將何爲。興衰撥亂會有期。恢復全齊惟卽墨。臨陣一呼猛如虎。百千義勇爭死敵。嗚呼白日不照將軍之衷誠。至今寃血流爲碧。英魂在天應不孤。階伯周勤相爲伍。甕山城小如甕。將軍大名垂千古。泉城行 新羅文武王十五年。唐薛仁貴攻泉城。將軍文訓逆戰。斬千四百級。取兵船四十艘。仁貴退走。得戰馬千匹。擊李謹行於買肖城破之。得戰馬三萬三百八十匹。兵仗稱是。薛仁貴唐名將。一戰取遼東。再戰擊平壤。戰勝攻取勢莫當。遼河以東無堅壘。如何泉城一戰走如鼠。文訓之才無與比。不特文訓之才無與比。此時新羅應運起。主賢臣良無可乘。唐皇忿兵胡乃興。自古亡國必有釁。然後敵人奮才能。胡亥失德項籍勇。夫差怠荒范蠡智。我言非耄信如此。嗚呼後辟當念記。弩士行 高句麗嬰陽王二十五年。隋主來伐。王懼遣使乞降。三國遺事云。時有一人密持小弩於懷中。隨表使到帝所。帝讀表。弩發中帝胷。帝將旋師。謂左右曰。朕爲天下主。親征小國而不利。萬代之所嗤也。今見此人。是荊聶之流也。楊廣罪惡盈天地。再興驕兵來遼碣。由來大小勢不敵。句麗君臣皆吐舌。鴨江不能恃其險。乙支無所出其奇。奉表稱臣事已急。使盖日夜西北馳。箇中閃出大男子。袖裏神弩千石強。秦皇方啓督亢圖。曺沫壇上匕首張。兔脫鼠竄亦幸耳。獨夫捲甲走蒼黃。東史斷爛中史諱。此事千秋視渺茫。君不見博浪椎秦客。自古義俠出東方。白馬塚行 金東溟世濂槎上錄云。觀其年代記。倭皇神應之二十二年。新羅兵入明石浦。距大阪纔百里。赤間關東。有一邱壠。倭人指之曰。此卽白馬墳。新羅兵深入。日本人請和解兵。刑白馬以盟。埋馬於此云。據申保閑海東諸國記。應神之二十二年。當新羅儒理王之八年。卽晉惠帝元康元年也。此事東史不見。海東記。達敏天皇癸卯。新羅來伐西鄙。當羅眞平王之五年。又元正天皇庚申。新羅來伐西鄙。當聖德王之十九年。東史皆逸。今東萊海中絶影島有古壘。世傳新羅太宗伐倭時所築。因稱太宗臺。白馬塚在日域。倭人世世勤封築。謂昔羅王憤侵軼。精兵數萬浮海伐。馮夷辟易海若奔。大海以東無涯藩。揚龍旆擊鼉鼓。前茅直擣明石浦。倭王失色事和親。刑牲載書告明神。從此鯨波久不涌。千古勝蹟留遺塚。絶影又有古壘寨。後人說是太宗臺。彈丸羅地在一隅。猗歟兵力何壯哉。歸來後世事反古。大東全地受侵侮。至今海上多虛喝。糓帛年年充其欲。靜思其故豈無因。書生謾有安邊策。</text>
<title>嘗編諸葛亮陶淵明二傳以觀之。止菴有詩要和。遂步其韻。</title>,<text>諸葛與陶老。淸風百代長。輟耕迎漢主。高枕傲羲皇。眞像何由見。芳徽不可忘。凄凉彭澤柳。寂寞成都桑。釋耒開巴國。含杯稱晉臣。高風吹不死。千載起吾人。</text>
<title>奉呈止菴</title>,<text>三載沉嬰一病遅。山窓無語坐如癡。幸陪杖屨居休日。正是陽春布德時。靜處新工兼養性。閑中謾興或題詩。平生志願於斯足。分外經營秪自悲。</text>
<title>次止菴韻</title>,<text>先生眞靜者。萬事任窮通。心驗危微際。象觀剝復中。庭前看翠卉。水面弄輕風。學到無言地。翛然世慮空。</text>
<title>分宜堂 八詠</title>,<text>余營室于楸下。立高柱三而前後開八間屋。盖東北峽民之制也。雖似樸陋。其用甚廣。於分爲宜。故扁以分宜。而廣其義爲八事。曰讀書耕田。採山釣水。種藥蒔圃。飯䟽衣布。莫非分宜之事。而余所樂爲者也。止丈遂取其題目中一字爲韻。各有絶句一首。因步其韻。築此茅堂靜。中藏萬卷書。硏窮何日是。客散風雨餘。右讀書。谺然一谷內。高下數弓田。稼穡勤吾力。秋來樂有年。右耕田。朝日出東嶺。腰鎌上後山。悠然松下坐。天地與俱閑。右採山。地僻如春山。溪淸似渭水。美人隔千里。鉤下得雙鯉。右釣水。囊無子母錢。篋有君臣藥。性味忌偏勝。中和貴澹泊。右種藥。小園春已歸。嘉菜爛盈圃。薑老通神明。蔥新煖胃肚。右蒔圃。鐺中五合米。架上一簞䟽。喫罷無餘願。閒眠對素舒。右飯䟽。種麻南畒邊。刈穫織成布。裁着身便輕。凉風生牗戶。右衣布。</text>
<title>壬午六月十八日 先考忌日壬午</title>,<text>孤露如今已九年。喪餘祭罷倍凄然。音容漸遠嗟何及。夢寐非眞恨益牽。不孝未終晨夕養。報恩空念蓼莪篇。反哺林烏多感慕。謾令哀淚落襟邊。</text>
<title>贈鄭君顯 赫東</title>,<text>鄒孟曾稱大丈夫。孔門亦戒小人儒。念從心上分狂聖。事向行時辨僞孚。驚世文章徒齪齪。薰天富貴正瞿瞿。讀書須取熊魚義。立志亶宜愼所趨。</text>
<title>鄭君顯讀孟子。示以二絶。</title>,<text>接人常驗知言訓。處獨宜思養氣章。動靜不違方有得。此心都在好商量。洙泗敎從行處說。鄒書直指見人心。諸儒訓釋牛毛似。須把本文仔細尋。</text>
<title>書贈小孫 癸未</title>,<text>聖人垂明訓。蒙養貴及期。年至八九歲。正好讀書時。早起東窓下。展卷聲吾伊。潛心目不逃。端拱坐必危。誦罷復受業。讀之日孜孜。書中何所有。聖言不我欺。愼受勿復忘。一一以爲師。陟遐必自邇。升高必自卑。</text>
<title>古人宮辭之作。亦國風離騷之義也。閑居無聊。偶效其體爲二絶。</title>,<text>垂楊樹下杏花陰。寂寂宮門鎖鑰深。黃鳥一聲驚起坐。夢中疑是翠華臨。美人睡起擺慵粧。眉帶春愁暗恨長。懶步花前看落蘂。一心無計駐年光。</text>
<title>到書堂。見庭草蕪沒。感懷而作。甲申</title>,<text>諸生借我谷口田。手自結茅用心專。林影山色入簾席。靜坐自無俗慮牽。邇來廢棄無人管。蓬蒿蕪穢滿庭宇。我來見之長歎息。呼兒快掃淸堂戶。手携一書隨意讀。書中理趣看如燭。人心本隨靜躁異。用工端宜在幽獨。終日無人共眞賞。惟有寒蟬送淸響。回語小兒勤修葺。老夫興到時一往。</text>
<title>讀麗史有感</title>,<text>宗祊將覆我何歸。不避傍人屑屑譏。再使天朝成底事。督昌覲帝計終違。右牧隱。明帝威名孰可擠。攻遼無異搏狸鷄。崔公自是忠謀士。一掬血腔死不迷。右崔瑩。先生苦節儘崢嶸。王氏綱常隻手擎。最恨言辭隨世異。辛朝二字可無評。右冶隱。節義堂堂士自任。陽村當日揣摩深。可憐一首陳情表。染指勳名豈素心。右陽村。</text>
<title>夜坐偶吟</title>,<text>庭梧摵摵報秋聲。宿雨初收夜氣淸。衿冷更深眠不着。少時遊戱揔關情。奔趍名利已堪憐。屛迹林間過十年。好事何人來問字。閉門終日檢殘篇。</text>
<title>示小孫</title>,<text>少日優遊不讀書。晩塗成就似黔驢。窮廬悔切將無補。分付兒孫莫我如。</text>
<title>山居</title>,<text>踈 缺 本無適俗姿。淸朝遯迹效虞夷。深深洞裏蕭蕭屋。翳翳林邊短短籬。野外或隨垂釣客。床頭時接問書兒。世人但道山居樂。不識山居樂事奇。</text>
<title>次兒閑居吟</title>,<text>不讀將何事。簡編日與親。旣無經濟策。甘作等閑民。養拙存吾道。藏名學隱淪。有時幽興發。扶杖行澗濱。</text>
<title>鄭龍卿 顯東 爲親。回甲設壽席。心服未除。不能赴會。謾呈短律一首。</title>,<text>故人開壽席。花甲復回春。養志思殫力。爲歡不計貧。招邀傾里巷。談笑盡親賓。孤露還多感。終宵憶苦辛。</text>
<title>自警 二絶○乙酉</title>,<text>身從父母性從天。百行一虧卽不全。暗裏欺心先自覺。休嫌神目列旁邊。莫 缺 從前用意迂。是心悔處卽生途。覺來不踏磨驢迹。然後方稱大丈夫。</text>
<title>夏日書事 丙戌</title>,<text>倦拋殘卷卧藜床。鶯語蟬聲引睡長。苔蘚滿庭山影夕。覺來嘿坐炷松香。</text>
<title>示家兒</title>,<text>君子不夸言。夸言無其實。聖人示周行。無妄與主一。平生臨履意。可以保性質。身外百千事。視此以爲律。居家如釋子。處鄕如閨婦。閨婦恒畏人。釋子不嫌窶。淡泊而謹愼。出入免憂懼。戒爾又自警。聊欲代矇瞽。</text>
<title>敬次退溪先生病慵韻 並序</title>,<text>余病廢閉戶十三年。而犬馬之齒。已五十五。衰削無餘。書卷之業。廢閣久矣。適觀退溪先生病慵一詩云。雪日近窓先晃朗。林風過耳久于喁。爾來傡斷看書事。咄咄眞成一病慵。卽乙卯作也。時先生年。亦五十五歲矣。吟諷久之。不覺感傷。謹次其韻。眼暗耳聾又怔忡。病中氣脉似魚喁。大賢猶有嗟傷語。况復駑才本懶慵。</text>
<title>次家兒韻</title>,<text>唯將白髮作交親。况復沉嬰喪我眞。入眼溪山皆可宅。關情魚鳥自爲賓。凉生小閣風無迹。雨過前溪水有痕。五十年來成底事。擁書千卷不嫌貧。</text>
<title>次李性之 命老 贈鱗伯韻 並序</title>,<text>日昨。家兒袖君贈鱗伯詩以來。篇中多勉戒之意。朋友道亡久矣。君能行古義。三復感歎之餘。因念君性靜。性靜者可以爲學。程子之言也。玆發窮源之言。用以相勉。此亦君勉鱗伯之意也。辭雖蕪拙。亶出於病夫誠願。領其相愛之情也。我有忘年友。天派舊王孫。早遊翰墨塲。蹴踏曹劉垣。幸此同鄕里。履屐常源源。相逢一笑餘。携手共小園。靑山謝眺句。黃菊淵明樽。丈夫勵志節。眸子驗所存。窮餓子何傷。古賢亦艱屯。否泰相乘除。陰陽互爲根。紛錯固難斟。不昧惟道原。道原實在我。我求非朱軒。鄒聖垂明訓。浩氣與知言。本體乃呈露。要言儘不煩。後世迷所本。枝葉何其繁。理究危微際。殆欲忘吾飧。道義自相和。寔如箎與塤。此語有所受。相守期永敦。吾友性本靜。美質如璵璠。豈以多歧亡。有此衆竗門。外物徒爲爾。紛紛何足論。所憂爲鄕人。不暇憂黎元。</text>
<title>溪北新舍 並序</title>,<text>歲丙午。余隨王父。自蔚山任所返。寓于湖南之朱溪。乙卯。王考捐世。丙辰春。返葬于廣州慶安之德谷先塋。其年冬。余先移于此。丁巳春。擧家皆移。甲子。始營室于王考墓右巽坐地。甲戌夏。遭先考喪。積歲憂患之餘。避寓京鄕舊宅。毁壞不堪居。是秋。移占于思簡公墓左寅坐地。地窄居下。溪北有一基。居高向陽。外朝明朗。專據一壑之勝。每欲移居。貧病不果。乙酉春。兒子始伐木爲材。與洞少年之能鄙事者。躳自執役。秋而入居。余喜而欲有所賦。疾病遷就。至于今日。獨卧空齋。意到漫吟以示之。溪北風烟一壑專。經營卅載夢魂牽。緣吾計拙空籌度。喜汝謀深奠棟椽。丘木森羅看護易。先塋密邇展省便。傍人錯比平泉宅。秪願雲仍百代傳。</text>
<title>次舍弟贈鱗伯韻</title>,<text>一卧空山裏。萬事等前塵。耕鑿學歌堯。隱淪異避秦。篋有三尺布。鐺留五合陳。守拙居無懼。安分志常伸。肎使晉楚富。易我藜藿貧。前路儘平坦。不用憂嶙峋。至樂常在玆。無暇念食珍。山中自閑暇。世事劇紛繽。榮辱幾相忘。魚鳥日以親。陟崗訝箕麓。臨水疑穎濱。賢愚雖不同。冥遯迹則純。自笑太顚狂。敢曰不讓仁。五味具成和。何必厭苦辛。成德爲君子。不負胸中春。哀此方寸地。汨汨自生榛。在朝爲賢臣。在野爲逸民。貴賤本殊道。出處亦有辰。莊生妄齊物。物理固不均。緬懷空桑翁。若將老於莘。一朝應湯騁。覺彼迷道人。求道道在斯。惟在我所遵。志節患不固。貧賤安足嚬。所以古聖賢。勉之以修身。</text>
<title>獨坐書懷</title>,<text>魚躍鳶飛別有天。靈長一曲是前緣。靑山影裏扶筇立。黃鳥聲中擁卷眠。世事如雲都幻妄。人心似鏡要磨硏。詠歸高興今猶在。徙倚東臯玩逝川。</text>
<title>詠物 十絶○幷序</title>,<text>余閒居無聊。每當夏秋之際。觀蟲豸之屬。雖蠢蠢無知。而亦有可以取爲鑑戒者。遂成十絶。以代座右之銘。赫日方如火。蟬鳴猶不已。誰知綠葉間。有此淸凉地。右蟬。居能避雨潦。出而死長上。命名固不爽。蟻字從義。以其能知君臣之義。 其智亦可尙。右蟻。暗室易欺心。冥途又墑埴。爾性能不昧。夜行必以燭。右螢。靑蠅變白黑。由食使之然。蠅非能變白爲黑。變黑爲白。以其所食者色白則矢亦白。色黑則矢亦黑耳。 小人好讒慝。一心元自偏。右蠅。東園春氣至。桃李正芳菲。紛紛花上蝶。花落更何歸。右蝶。結網密復密。用意一何深。經綸雖滿腹。都是機巧心。右蜘蛛。秋風一夕吹。蟋蟀鳴窓壁。微物亦知時。流光當自惜。右蟀蟋。飛翔天地間。患害宜無及。何來五尺童。膠絲奄相襲。右蜻蛉。久在腐草裏。醜穢不可見。時至化爲蜩。翻爲人所羡。右蠐螬。終日糞壤中。營營爲口腹。轉轉不知止。殞身牛馬迹。右蛣蜣。</text>
<title>溪行</title>,<text>小溪當谷口。隨石自洄沿。乘興每孤往。無心或坐眠。苔紋欺老樹。風力助鳴蟬。物理原如此。誰能付自然。</text>
<title>幽事</title>,<text>幽居無所事。幽事日相侵。理釣臨前澗。提筐上後岑。花邊看舞蝶。樹下聽鳴禽。闘草童心在。携兒百卉林。</text>
<title>幽事還多事</title>,<text>幽事還多事。優遊亦一癡。欲求眞面目。須斷妄營爲。性外原無物。心中自有知。風淸新月上。宴坐寂寥時。</text>
<title>貧窮吟</title>,<text>古人解貧窮。必說安與固。固如守寶物。安若視坦路。然後志有定。名節無謬誤。如有苟免意。舐吮亦不顧。在人無奈何。在我當瞿瞿。</text>
<title>題便面</title>,<text>鏖暑功誰多。淸風爾獨灑。秋來不忍捐。藏弆待明夏。</text>
<title>家有小僕。驕逸難使。一日誚責。頗動心氣。悔而有作。</title>,<text>小僕驕難使。譴訶稍過當。爾頑雖可惡。我性豈無傷。造次失輕重。俄然判聖狂。白沙垂警切。兢惕起彷徨。陳白沙云。七情惟怒最難涵養。夜來。因家僮失一物。因而詈之。不覺動氣。惕然作忍字箴曰。七情之發。惟怒爲遽。衆怒之加。惟忍爲最。當怒火炎。以忍水制。忍之又忍。愈忍愈厲。過一百忍。爲張公藝。不亂大謀。其乃有濟。如其不忍。做敗立至。</text>
<title>晩步溪上</title>,<text>晩晴聊自適。乍立小溪西。帶雨雲藏壑。籠烟柳拂堤。老鶴臨水靜。林鳥向人啼。山事須留記。荒詞斫樹題。</text>
<title>夏日書齋卽事</title>,<text>獨坐軒窓望遠空。病情幽思兩難窮。濃雲散作千峯雨。濕氣蒸成萬丈虹。霽後欲觀新色態。風前須驗舊林叢。霖晴豈是尋常事。物物徒歸造化功。</text>
<title>次鄭天與 錫夢</title>,<text>霜壓松枝翠色深。朝來相對歲寒心。休煩宋玉悲秋句。且擬陶潛採菊吟。自許胸襟淸似水。不要人事亂如林。令辰恐負東籬興。賴有淸篇約共尋。</text>
<title>次退溪集韻。示趙生英如 學俊。○庚寅</title>,<text>道如大路子何疑。日用須臾不可離。此外萬端都幻妄。莫敎浮念誤良知。又晦迹林泉絶世喧。沉疴十載卧荒村。閑中幸有朋來樂。多少深情在不言。</text>
<title>癸巳春祝 二首○癸巳</title>,<text>今日立春節。三陽闢地生。天心終發露。泰運始元亨。舊習消磨盡。新工次第成。庶幾無大過。方可協吾情。花甲重回又一年。坐成枯落白紛然。東君爲錫安心法。永日山齋得意眠。</text>
<title>次金勵世 百鍊 見贈韻</title>,<text>不是隱淪避世塵。祇緣多病欲安身。人間爭奪何關意。物外烟霞共作鄰。君以高談驚末俗。我偸閑界樂餘春。休言好惡隨朋異。學到無私可說仁。</text>
<title>水月吟</title>,<text>水月無定象。虛影易欺人。不識光明體。靑天轉素輪。</text>
<title>雲山吟</title>,<text>白雲有起滅。靑山無改時。變遷非所貴。特立斯爲奇。</text>
<title>贈南甥</title>,<text>爾來從我遊。五朔相追隨。人情不知足。臨別還悽其。矧我衰老質。後會難再期。踟躕欲何贈。贈言慰相思。氷雪塞關梁。長途愼驅馳。遇橋須下馬。過險亦防危。扶護賴僕隷。不必煩嗔笞。旅店遇閑客。愼嘿勿費辭。爾志多輕浮。爾質本淸羸。勿爲形所役。勿爲物所移。沉靜養眞源。忠信立本基。人心有靈覺。爾病爾應知。學問雖多歧。本源在倫彛。於此盡其道。俯仰無愧怩。此心常慥慥。聖狂差毫釐。朝晝勤內省。勿令有少虧。非爾信我厚。此語或見嗤。與爾相別後。我心如有遺。山月誰同賞。嶺雲徒自怡。胸中無限意。都付五言詩。</text>
<title>聞局局鳥</title>,<text>有鳥何名名局局。春山終日伴鶯聲。世間不見知音者。誰識爾心鳴不平。</text>
<title>次孤靑居士南希顔 必復 韻 甲午</title>,<text>暇日呼僮理釣綸。朅來溪上弄淸淪。世間經濟非關意。塵外烟霞可養身。物理靜觀皆有命。生涯自許不憂貧。知君早識滄洲趣。湖海優遊作散人。</text>
<title>東宮頒薑于宮僚。感成二絶。</title>,<text>世好甘香厭辛辣。不知辛辢味更長。通神滌穢眞功在。夫子當年不撤薑。薑味雖辛理百病。通神去惡正心源。靜思此日頒下意。要使羣僚進苦言。</text>
<title>桂坊直中 二首</title>,<text>踈慵端合卧巖扉。四月長安客欲歸。這裏去留難定意。銅龍樹色望依依。儲君才學若天成。日與宮僚講道明。博約眞功難下手。微臣徒切獻芹誠。</text>
<title>次姜直長聖表 世東 見贈韻</title>,<text>衰老君如我。風塵困劇司。豈無經濟策。不許俗人知。窮達皆由命。行藏貴適時。慇懃相好意。都付五言詩。</text>
<title>效邵康節經世吟 乙未</title>,<text>羲軒堯舜。湯武桓文。皇王帝覇。父子君臣。四者之道理限于秦。降及兩漢。又歷三分。東西俶擾。南北紛紜。五胡十姓。天紀幾棼。非唐不濟。非宋不存。千世萬世。中原有人。天生我東。區域殊異。本禀之同。原無所貳。檀君尙矣。箕聖致治。八政昭揭。三條垂示。韓濊交亂。三國旋熾。道理重明。爰自麗季。聖朝勃興。文敎四曁。小華有稱。吾道無墜。</text>
<title>歲初見東宮令旨。感喜而作。丙申</title>,<text>天運昭回析木津。日輪扶擁御王春。新政渙發民皆聳。白首歡心有老臣。</text>
<title>八月十四日。赴錦營。滯雨毛老院。成三絶。丁酉</title>,<text>爲民心慮切。扶疾強登程。世事誠堪歎。區區笑此生。三日公山路。衝泥走不停。平生高簡志。到此盡凋零。張翰鱸魚興。淵明歸去情。古來稱達士。意不在功名。</text>
<title>草邑乘題書面 戊戌</title>,<text>休說木州是互鄕。木州名勝最難當。三山北擁關防壯。四水南流灌漑長。道學黃公推正脉。文章柏老繼前光。誰人解撰輿圖誌。用晦堂中理筆床。</text>
<title>戱贈聾窩朴子中 思正○己亥</title>,<text>聾者無聞啞不言。啞聾相對絶寒暄。是非何關耳徒在。謗毁難分舌自捫。作伴靑山惟響屐。共撚白髮且開樽。一雙靑眼能通意。坐到西峯日欲昏。余病最難作聲。言訥。無異啞者故云。</text>
<title>四月二十日。鄕里少輩請行鄕射禮。爲草節目。權幼星來會。賦一律求和。次之。庚子</title>,<text>四月淸和淑景遅。靑衿濟濟步相隨。爲嫌習俗多偸薄。欲正鄕風擧射儀。當懋實功須自勵。徒騰虛譽悔何追。諸君盛會難容嘿。聊代乞言強和詩。</text>
<title>十一月二十三日曉。睡新覺。悼權孟容 巖。枕上成短律。</title>,<text>自從之子去。吾黨復誰人。嫉惡剛膓在。憂時感淚頻。文章垂後輩。言議已前塵。落月空樑句。長吟獨愴神。</text>
<title>三月。課僮奴種海松及漆木各百餘株。因吟十韻古詩。示兒孫。辛丑</title>,<text>昔我未三十。性癖好栽植。春開土脉解。持鍤遍山麓。田隴栽桑柘。邱陵植松柏。東人以海松樹爲栢。卽五葉松也。 桑柘資人用。松柏愛其直。曾未過十祀。桑菀家饒帛。又到卅載餘。柏長十圍足。夏陰良可愛。秋實亦可食。爲學亦如此。分陰誠可惜。古今成名者。其功在勤篤。今我已七十。百事曾經歷。</text>
<title>四月。南華 木川邑西村名 族弟命甫 鼎銘 來言邑人立去思碑于伏龜亭店邊。聞而戱吟。</title>,<text>三年不飽木州飯。自分無才愧素餐。可笑龜亭一片石。陋名留與後人看。余性本少食。在官時來客多言食少。余輒戲答曰。不治而徒哺啜。於心安乎。是以少食云。故首句用其語。</text>
<title>效坡山體詠懷。贈潛翁南丈 夏行。</title>,<text>漢山之南。呀然一谷。春耕秋穫。安分無辱。歌詠先王。尙友千古。優哉遊哉。樂此踽踽。</text>
<title>漫吟</title>,<text>好古非無志。循今愧乏才。先賢沒已遠。後學誰復開。舊習倘銷去。新知日漸來。勿忘而勿助。此事儘難哉。</text>
<title>挽金右尹 朝潤○壬寅</title>,<text>雙蓮重桂早騰騫。玉樹淸標譽望尊。濁世優遊羞競進。宦塗沉屈避塵喧。八旬壽考由天爵。二品官班亦聖恩。泉下相逢應不遠。悠悠萬事付無言。</text>
<title>有感</title>,<text>團土作糕戱小兒。爭來爭去髮相持。宦塗傾奪曾何異。捨命捐身不自知。玩易須從剝上爻。治心宜祛腹中蟊。此身度後無餘事。人世悠悠等幻泡。</text>
<title>問蟬蟬答 四絶</title>,<text>問爾緣何嘒嘒鳴。日來庭樹似多情。答云余亦無心者。欲伴高人送此生。余豈高人爾語妄。無才無德卧邱樊。螳螂窺爾尋聲至。何不藏音翳葉存。至訣恭承可發蒙。藏音翳葉保吾躬。亦聞世上危機伏。趨避元來物我同。爾雖微物本高淸。動以天機理自明。珍重爾言當不忘。胥敎胥訓託深盟。</text>
<title>感懷</title>,<text>漢山南麓一茅亭。霜髮居然七十齡。欲罷不能家國事。將休難捨聖賢經。良謨未遂排雲計。大道終如隔壁聽。自笑龍鍾成濩落。晩飧宵寢鍊吾形。</text>
<title>龍卿，鱗伯來訪于涔寂之中。喜成一律。</title>,<text>三人鼎坐露心期。寥落寒窓歲暮時。山月又生前夜魄。梅花猶發去年枝。淸談滚滚燈成暈。世事紛紛局變棊。多病橡翁無外慕。蓽門圭竇任棲遅。</text>
<title>讀薛能詩有感 並序</title>,<text>能詩曰。當時諸葛成何事。只合終身作卧龍。譏諸葛不能成功而死也。王安石晩來常誦此句。盖安石行新法時。斥排君子。引用小人。卒爲小人所陷。退居金陵。故引此詩。以自况而喜誦之也。然其言實非也。諸葛之不能恢復。亦必自知明矣。然國賊不可以不討。一縷未絶。此心不已。其言曰鞠躬盡瘁。死而後已。君臣大義。固可爲萬世人臣之柯則也。能也一詩人。烏知此義哉。感而爲一絶。以破世人之主此議者。成敗論人失正平。要看大節施譏評。莫言諸葛成何事。直揭彛倫萬古明。</text>
<title>示黃莘叟 德壹 贈別 癸卯</title>,<text>愛爾相從寂寞濱。三千三百講磨新。昔年有鄙編禮書。在暗草斷爛。莘也見而惜之。來言修定故云。 不知多少風塵裏。保此天衷有幾人。吾檢吾身日不給。人非人是等閑看。收心展卷書窓下。萬理昭昭入靜觀。時京中士論携貳。自相排毁。氣習不佳。故頷聯及之。</text>
<title>盆菊</title>,<text>天地風霜暮。寒香獨自閑。孤貞誰得似。向爾一開顔。</text>
<title>甲辰初秋。余以翊贊赴命。寓草洞韓泰川 㵛 性夫家。堦上有唐菊。紅紫爛開。問之。霜前皆萎云。感而有作。甲辰</title>,<text>菊以傲霜全晩節。人能拔俗保淸名。我今干祿爾先瘁。盡日相看意不平。</text>
<title>八月一日。三度習儀。本司諸僚。以次職姓名進謁。賤臣之進。上溫諭曰何如。盖下問筋力疾病之如何也。又曰。不衰矣。諸僚無所諭。而獨於賤臣有此敎。諸僚聳觀皆致賀。塵芒小臣。何以得此。遂以不衰名軒。以志微忱。仍成一絶。</title>,<text>自歎筋力逐年衰。天語丁寧諭不衰。不是臣身能不衰。要令志氣不隨衰。</text>
<title>有感</title>,<text>頂天立地有斯身。夙夜兢兢愼笑嚬。回首更求平日事。一生多是過中人。</text>
<title>示鄭生元心 時復</title>,<text>善惡心中有兩般。時時審察辨其端。後來積累工夫到。左右逢原得所安。</text>
<title>聞天學大熾。吾儕中以才氣自許者。皆入其中。遂口號一絶。示元心。</title>,<text>天堂地獄說荒唐。自有吾家不易方。若使此言眞不妄。惡歸地獄善天堂。</text>
<title>效韓歐剝啄行 乙巳</title>,<text>剝剝啄啄。必有客至。韓胡不應。歐何以喜。我無二者。隨遇而行。此心如一。喜慍奚生。慍固不可。喜亦有妨。不喜不慍。泛愛無方。君子之交。淡淡若水。盡我誠敬。莫問人己。心無適莫。眼無靑白。物至斯應。祛其偏曲。</text>
<title>幽居</title>,<text>幽居僻絶似僧菴。終日西山對翠嵐。蛙鼓喧池非管僭。苔錢滿地不爲貪。八珍野菜皆新味。萬卷床書是舊函。巢許夔龍千古事。小堂高枕午眠酣。</text>
<title>自警</title>,<text>安貧拋藥餌。好古愛山林。庭草看生意。澗松許直心。年衰易放曠。志立常䂓箴。主敬工夫在。日監上帝臨。</text>
<title>有感</title>,<text>道術派分各自逃。西來一學又橫豪。風吹亂葉紛紛去。月照孤株孑孑高。丹竈烟消無可奈。白鬚力盡但嚎咷。不如且進杯中物。爲聖爲狂任爾曹。</text>
<title>閉口吟</title>,<text>人皆有一口。只管言與食。無言事難成。無食身難得。二者不可無。失得隨禍福。大易垂明訓。愼節以爲則。邇來失飢飽。痞氣塡胸臆。膨脹或下注。欝滯或上逼。有時却匙箸。家人見之惻。如能節其食。爲患豈斯棘。素有血升症。遇語輒顚踣。客來纔寒暄。緘嘿如銜勒。扁啞以自號。平居常𧩦𧩦。然有慷慨心。必吐無掩匿。小事固不恤。大者難容嘿。爲士貴學術。一失便差忒。中華聖賢訓。誦習恒戒勅。忽聞有眞道。來自西方國。髦士競信趍。視之心內衋。熟路終難忘。改步誠自㥾。新舊固不合。未免辨白黑。朋友貴講討。此心寧有慝。一言不能會。便作陷人賊。傳說或過中。人言豈皆直。余豈分䟽者。久觀當自識。但恨八十叟。遭此顔有赩。平生一片心。白直無巧餙。言行任坦卛。反爲人所劾。世無知我者。獨坐長太息。口是一小竅所係誠難測食病固無奈。言過當自克。視彼磨兜堅。逢人兌可塞。寄語聾窩子。啞翁心可慽。一聾而一啞。庶可免人嘖。捫耳且指口。相對笑啞啞。</text>
<title>歎時 二絶</title>,<text>春林百卉正芬菲。吐紫含紅各衒奇。惟有老松巖下在。靑靑能保歲寒姿。西來一術頗靈神。濟濟羣賢說道眞。固陋未蒙提撕力。天臺審判悔無因。其言以爲人之靈魂不死。詣天主臺下。審判功罪。善者陞天堂。享萬世快樂。惡者墮地獄。受萬世毒刑。諸君以此誘導。而終未覺悟。死後其不有悔乎。是以末句云。</text>
<title>三絶吟</title>,<text>言多觸諱言當絶。書或忤人書亦絶。且抱沉疴斷往還。交遊門外跫音絶。</text>
<title>有懷</title>,<text>父母慈情深復深。時時刻刻不忘心。若能體此恒反顧。世上何人不曾參。</text>
<title>次丁思仲 志永 來贈韻 丙午</title>,<text>故人忽來枉。投袂出門左。饋我一壺酒。三杯卽醉卧。靑眸兩相對。頓忘腹空餓。法語多警切。洗我胸中涴。小智眛道原。不識乾坤大。君能耽墳籍。提携不離坐。異學方誤人。羣聚牢不破。在他固無奈。且當求吾過。君子秉素志。勇往終不挫。一部西山訣。對討警昏惰。</text>
<title>寓舍有感 戊申</title>,<text>農夫汲汲力耕犂。晨起夜歸不暫遅。我已氣衰無可奈。欲於心上日孶孶。</text>
<title>觀的示諸君求和 己酉</title>,<text>綠樹陰中麗景遅。羣賢來效矍相儀。儒家本有存心訣。主敬閑邪卽我師。</text>
<title>贈思仲</title>,<text>晩歲生涯淡若僧。柴門長掩斷來朋。多君一月一相訪。愧我百爲百不能。敬義工夫行未到。誠明事業杳難弘。眼前物理無非道。着處存心在戰兢。</text>
<title>觀物</title>,<text>無事此靜坐。擧目觀物態。鳥聲自和悅。人語多細碎。彼由天機動。此以人慾晦。於斯愼所取。毫釐莫相貸。</text>
<title>感懷 二首</title>,<text>工夫散誕不成章。八十光陰病裏忙。惜寸素心猶未已。窓前日影坐商量。白首窮經雖有語。老來衰病力難強。不如捨置身邊事。隨處提惺戒勿忘。</text>
<title>除日病中口呼</title>,<text>病中心緖苦無餘。况値窮陰逼歲除。追念平生多咎悔。擁衾嘿誦六篇書。善如在外求難得。本備吾身不待人。事物原頭皆有理。誠幾圖上着精神。</text>
<title>次迷孫慶晩悟堂龍卿回甲韻 庚戌</title>,<text>萬事由來一聽天。此心隨處卽怡然。惟吾同志二三子。憐爾窮山六十年。䟽食却忘芻豢悅。縕袍何羡錦衣翩。承家且有佳兒在。歲歲今朝設壽筵。</text>
<title>次思仲讀心經韻</title>,<text>胸中一部有西銘。到底工夫豈小成。循性自然遵此道。體仁足以緫羣情。脩身當審危微際。着力須從格致明。安宅整治心無怍。如砥大路任吾行。</text>
<title>漫吟</title>,<text>旣無陰德壽何延。自愧公然享大年。百事關心由世債。一身多病揔塵緣。誠明志業難容力。敬義工夫亦未全。富貴窮通皆有命。莫將私意妄探天。</text>
<title>贈吳聖道 錫履○二首</title>,<text>飛潛久阻若參辰。寤寐相思入夢頻。有口敢言天下事。開懷欲見意中人。身多疾病心常慽。節近重陽興更新。安得與君尋討去。登高共倒菊花春。門巷蕭條客到稀。小堂竟晷坐支頤。烟霞滿壑貧無憾。黍稷盈疇腹不饑。世事雖紛非管我。名繮來縶更尤誰。此時去就終難定。欲見吾人一問之。</text>
<title>十月三日。席上口呼。示會中諸君。時諸君持盛饌及絃歌。來賀余陞資封爵。吾豈敢哉。自邦慶以來。京外士民。多張樂同慶。而吾洞未及行。故今因此。與諸君北向四拜後行宴樂。少伸微忱。</title>,<text>八十老臣尙不衰。不衰天語揭門楣。笙歌豈是窮儒事。聊與諸君祝聖釐。瑞日曈曈析木津。域中爭唱月重輪。蒙恩耆舊歡聲溢。祝福臣民喜氣新。歌管啁轟頻側耳。杯盤錯落不停唇。微醺益覺君恩重。聊搆荒詞示友賓。</text>
<title>挽艮翁李判尹 獻慶○辛亥</title>,<text>文章自許馬班流。早歲騷壇擅鼓桴。位列正卿官品足。壽登耆杜聖恩優。人間不得抽金櫃。天上旋催記玉樓。惆悵石城崗下麓。明珠藏處賁山邱。一朝倐忽仙驂遠。不死踽凉淚眼辛。異敎喧豗今漸熾。正論闢廓更誰人。公曾有斥西學文故云。 寥寥獨我成瘖嘿。濟濟羣賢說道眞。豈意三韓君子國。居然化作竺西民。</text>
<title>送窮日書懷</title>,<text>送窮窮不去。逐貧貧相隨。窮貧士之常。欲免將何爲。存誠誠斯存。持敬敬自持。誠敬本由己。不可須臾離。</text>
<title>漫興 此下年月無考。姑附于末。</title>,<text>一甖菽粟貧不憂。萬疊霞烟富亦羞。世事都拋嚬笑外。橡翁風味正悠悠。雲歸天外緣何事。鳥集林間爾亦忙。爭似此翁無係累。興居惟有一書床。</text>
<title>題樂志論後</title>,<text>貧士生涯本隘窮。卜居惟喜任天工。林花不費栽培力。潭瀑元無築鑿功。魚鳥自來爲伴侶。溪山環擁護窓櫳。箇中眞樂書千卷。隨手抽看萬慮空。</text>
<title>自矜</title>,<text>靈長一麓是吾鄕。獨擅豪華五十霜。噴壑瀑流藏鼓吹。繞林禽韻奏笙簧。春山妓女花鈿擁。秋葉綺軒錦幕張。莫道書生骨相簿。自矜淸福享無疆。</text>
<title>口呼自感一首。示黃莘叟，耳叟 德吉。</title>,<text>學問雖在博。要以約爲守。終日數人錢。一文非己有。沿門持鉢客。竟未飽其口。游騎戒太遠。無成至白首。寄語後來者。愼勿效此叟。</text>
