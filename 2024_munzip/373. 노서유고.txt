<title>挽宋主簿 時榮○二首○丁丑</title>,<text>忍說江都事。唯公處死難。平生魯禮義。地下漢衣冠。正氣仍家素。堅操獨歲寒。不曾唯一李。無復愧三韓。慘憺歸城北。蒼黃限路東。相携仲父手。共對太常公。就義驚先得。成仁較後同。當時不盡淚。沾洒九原中。</text>
<title>橫川有感 橫川在錦山之安城縣</title>,<text>初因避地學躬耕。耐築窮原活計成。蹤跡轉深猶淺淺。身心欲靜更營營。方知謝事還生事。可笑逃名却用名。強起病軀嘗險阻。愧將顏色對山氓。</text>
<title>和武仲偶閱草堂詩。得花字之韻。</title>,<text>錦溪居似武溪涯。那許塵蹤更逐花。好是仙區閑日月。不關人世鬧風沙。寒松古竹爲心契。紅樹靑山作歲華。樂土正堪棲晩隱。豈妨携手且移家。永歎時世水無涯。還笑身名浪泛花。方丈遨遊韓錄事。石灘歸去李長沙。平生抗疏心猶赤。半世投閑髮欲華。更有風流一狂客。松窓獨臥小山家。</text>
<title>次武仲竹島觀漁韻</title>,<text>抱村江曲水增寒。林木深深峽路難。一壑雲煙離世遠。數家花竹着居殘。灘聲激石喧生靜。山勢排屛狹處寬。見說此行元取適。主人還喜笑相看。</text>
<title>次武仲再觀打魚韻</title>,<text>取適非嫌兼取魚。山居還復作江居。臨淵却愧機心動。專壑偏憐野迹疏。漁火夜磯波漾影。濕雲朝岫雨含餘。村邊寄宿沙頭飯。身世飄然海客如。</text>
<title>橫川道上</title>,<text>懸壁千重路百廻。僕夫顏悴馬蹄摧。幽泉吼壑雷生耳。密葉翻風雨點顋。煙霧半天人世隔。田園一面武陵開。閑雲自是無心物。何事山前去復來。</text>
<title>故山有感</title>,<text>身自飄蓬轉。魂應此地留。微煙隱桑梓。落日翳松楸。聚散人靡所。悲歡歲易遒。令威如有感。一夕卽千秋。</text>
<title>次武仲登赤裳山城北門樓韻</title>,<text>屹然天險聳衝霄。無待齊民力費毫。從古儲胥籌計遠。秪今名勝眺望遙。平臨大嶽當南豁。徙倚危樓直北高。自笑腐儒同老將。壯心驚起向風飆。</text>
<title>次叔氏見寄韻</title>,<text>短架寒燈對永宵。左携方冊右空瓢。方知靜者文爲用。肯許鄕人酒見邀。分外一毫無自累。胸中二物巧相挑。成虧得喪從吾了。莫向堯夫更問樵。</text>
<title>山泉齋 三絶○癸未</title>,<text>無事不須飮。有來那閉關。冠童人六七。終日看西山。樂群由志立。勤業在心專。混混流晝夜。請君觀彼泉。地靜心仍靜。人佳景亦佳。孤松石上立。雴色帶寒齋。</text>
<title>送李汝詢 舜岳 歸洛</title>,<text>吾門正喜兩乘龍。尙愛頵頵元禮風。卽爲外家成宅相。仍聞時論勝山公。詩工筆妙還餘事。義路仁居是遠功。今日送君無別贈。願將勤謹字硏窮。</text>
<title>魯城奉別仲氏</title>,<text>幾年留落怨他方。今日還傷別故鄕。安樂窩中舊風月。浣花溪上好林塘。吟詩自愛無名傳。諷賦猶嫌大禮章。任是行裝唯所適。不堪離思近重陽。</text>
<title>送阿撰之京 十韻○撰後改名哲</title>,<text>徵吾積善慶。愛爾作人恭。精爽如溫玉。風標邁勁松。還應百人見。豈特一門宗。敬業先詩禮。宜家在肅雍。由來德稱驥。不必藝屠龍。厲志嫌榮慕。探經忌異攻。知非小道泥。愼莫燕朋從。別意繁霜後。歸程旅雁嗈。登臨愁萬緖。離亂感千重。癡叔踰三十。窮途愧仲容。</text>
<title>送行西原歸路</title>,<text>登登石逕危。日暮迷歸宿。偶過蘭室隅。相對人如玉。歷宋明甫</text>
<title>山泉齋。次仲氏木溪辭別韻。</title>,<text>世事翻風葉。人生逐水舟。離懷當暮日。客意又淸秋。杳杳迷重嶺。悠悠溯遠洲。江流與山岳。料得一般愁。</text>
<title>歲朝發白江。滯魯返錦。踰險峙過儒城。渡城灘三宿。抵木溪。越重嶺入堤縣。</title>,<text>菜盤椒酒白江寒。馬首龍西雪未殘。錦里歸來吟伐木。儒郊悵望想如蘭。虛亭較似琴堂穩。疊嶺還於險峙難。行役不辭心力瘁。一春花縣慶新懽。</text>
<title>堤縣。次仲氏江上韻 五首</title>,<text>自有歸寧喜。誰言跋涉難。泥塗驅暮日。氷雪渡朝湍。見大方知小。經危始就安。載欣前路邇。忘却五更闌。四外千峯匝。中間百里開。野平村落落。山擁水廻廻。制度桃源是。盤紆蜀道來。回車非爾孝。王吉獨何哉。休暇一旬強。翩然客意長。魚巖懸水袋。龜島泛春航。發興忘身倦。耽遊惜日忙。蓴羹千里味。却下義林塘。東有袋巖。南有龜潭。北有義林蓴池。瑣尾流離子。蕭條絶峽中。地形雖異勢。人事卽同風。身世浮如梗。年光去似鴻。向來勞攘恨。今日浪成翁。天地吹兵氣。泥塗困老儒。問誰生處樂。嗟我道終孤。靜掃芝蘭室。秪看左右圖。從知逃世計。不必向方壺。</text>
<title>訪趙徐二公。連日風雪。趙公廷虎。徐公景■。</title>,<text>昨日大風起。今辰寒雪消。芝蘭如一室。杯酒更終朝。道舊情歡甚。披襟鄙吝消。雅懷欣有得。忘却馬蹄遙。</text>
<title>戲答申孝思 恦</title>,<text>人有不必有。人無不必無。自然淸可見。何事浪歌嗚。</text>
<title>沃州道中遇雷雨</title>,<text>雷起卽今歲。雨行還此時。應知是天運。可奈沾吾衣。造物亦何意。恒人如自期。寄言丘壑士。出處審其幾。</text>
<title>晴後過陽山江礄</title>,<text>呀江束峽勢望東。疊石開巖路始通。勝迹因依千古事。征鞭廻復十年中。萬彙時物迎新雨。百和林香送暗風。盡日行行山水裏。一春魚鳥樂全同。</text>
<title>贈權秀夫 儁</title>,<text>吾病麤疏子病懶。浪過三十二年年。古人刮目非虛語。莫學悠悠泛泛然。</text>
<title>自錦返魯。仍向咸羅。有懷。五首。</title>,<text>高者爲山下者地。人於是也四方之。不須夷險關吾慮。天所分形固若斯。右尼莊道中。乾處無幾濕處多。遇乾非力濕如何。寄言江海振衣客。且向泥塗莫載車。右彩雲道中。秋風白日大江濱。更覺乾坤景色新。耳目聰明心聖智。世間安得若斯人。右黃山道中。極目長郊秔稻肥。年豐不復歎民飢。成功天也爲人力。爲士爲農豈異爲。右遠野禾稼。正色蒼蒼一氣浮。山雲相似孰凝流。大江日夜滔滔去。不有消盈定有休。右龍安前江。</text>
<title>暝投山村。月夜偶吟。二首。</title>,<text>日陽精也月陰精。天有五星地五行。解道山河影碧落。那聞銀漢說分明。地上有天天上何。淸虛一氣大包羅。欲知西北土窮處。須問東南海有涯。</text>
<title>從弟子羽 溟擧 來宿。月夜對吟呼韻。</title>,<text>爾居非百里。吾見獨經年。藥物唯同病。生涯卽一天。細論詩有味。淸坐月無邊。明日山前別。秋風意杳然。</text>
<title>麻霞秋望。有懷伊人。</title>,<text>雨後秋容淨。輕雲在半腰。畫圖看可怪。文繡欲生驕。興到非關舞。心酣不爲謠。丹崖一樹桂。折得故人招。</text>
<title>暮吟山齋。待友不至 三絶。</title>,<text>朝暮山間樂。怡然自得之。如何日邊客。空負九秋期。物色三秋盡。榮名六品多。歸來北風路。得失問如何。到地多留滯。行程不太遲。天寒暮道遠。遊子及時歸。</text>
<title>滄洲書院</title>,<text>男子平生業。儒林百世宗。人倫當日正。天理秪今公。水折終流海。霜凋始見松。山阿留勝迹。芬苾仰遺風。</text>
<title>金川道上</title>,<text>折木爲鞭索作轡。僮纔三尺馬如鼯。追尋山逕閑閑上。不向長衢要疾驅。</text>
<title>過南漢城有感 乙酉</title>,<text>天地如何至不仁。忍令胡羯血吾民。存亡遮莫全歸數。勝敗從來豈匪人。溫祚古城餘七里。段文新刻屹三津。傷心東國十年事。痛哭中原一漲塵。</text>
<title>過三派浦有感</title>,<text>生憎江水流依舊。丁丑春羞去不堙。長恨人心還似水。孤舟更渡廣陵津。</text>
<title>入國門。詠城南古檜。</title>,<text>依舊城南檜。亭亭獨也靑。幾看桃李樹。花發又花零。</text>
<title>客窓朝日有懷</title>,<text>昨日終風雨。今朝雪色晴。大冬天地閉。猶得一窓明。</text>
<title>偶吟寄張文哉 次周，權聖之 順昌。</title>,<text>曾是潭州未死身。偸生於世十經春。莫言厚薄隨他口。榮辱存吾不在人。</text>
<title>旅舍月夜。有懷南峽。</title>,<text>出門無與立談者。擧世難逢靑眼人。松雪山齋明月夜。不如歸對我朋眞。</text>
<title>朝出暮還有感</title>,<text>愛者畏者有求者。世上人情不過三。今日檢吾經歷地。却羞蹤跡畏求參。</text>
<title>次仲氏魯城韻</title>,<text>北洛迢迢南錦州。窮鄕歲暮別離憂。遷延蹤跡靑誰眼。暌曠心懷白欲頭。身世累蓬還泛梗。行藏得坻與乘流。魯城花樹參同會。勝似坡溪獨訪牛。尋舊終南宿計深。如何憂病苦相侵。魯城前夜歸來夢。京國今朝悵望心。携二阿咸同扣悶。歎三佳句獨成吟。春風無限違離恨。落日窮途淚不禁。十年離亂去京華。累累堪悲若喪家。舊業可傳庭樹玉。春暉無報縣開花。多憂名實同羊鶴。一任生涯等邵瓜。人事百年知是足。到頭何必更咨嗟。</text>
<title>到坡山溪上。有感。二首。</title>,<text>三世斯文業。巋然一畝宮。琴書殘故蹟。松竹響餘風。遺後江山勝。傳家孝友隆。秪今芬苾地。吾道未終窮。一字橫江岸。群巒護屋頭。寬閑餘十畝。甘冽瀉雙流。日月逾淸朗。山林更僻幽。百年文不墜。吾欲老斯丘。</text>
<title>遇事有感</title>,<text>哂爾村夫子。來追城市兒。事乖今世俗。禮失古人儀。計闊終難辦。操輕不免移。始知行處熟。方得濟身宜。</text>
<title>贈李惠仲 敏迪</title>,<text>玉潤金剛資出天。高明遠大識髫年。母儀元有敬姜禮。時論同歸李固賢。獻子忘家三友在。韋門遺後一經傳。溫恭執事餘朝夕。須向晴窓讀絶編。</text>
<title>次武仲韻</title>,<text>不食是仙無室僧。吾儒堪笑兩非能。閑中匹耐身心攘。病裏空驚日月仍。毀譽在人何預我。知行由己莫須朋。平生昭氏成虧算。靜對童兒點小燈。</text>
<title>李子芳 時苾 有餽。偶拈三字課兒子。</title>,<text>山中日月已春三。眞味難成咬菜甘。多枉故人珍重貺。一封書謝滿顏慙。</text>
<title>夢武仲有特恩赴朝。戲吟。</title>,<text>春眠不覺蝶爲周。之子分明作宦遊。出處固知人異路。行藏端合道同謀。有才無命非吾事。好義長貧豈爾羞。漫賦一篇詩以戲。若言還是夢耶不。</text>
<title>上魯城。二首。○久闊得信。喜倒吟成。</title>,<text>珍重芳園御板輿。數行傾倒百憂除。深山未和孫登嘯。曲水徒懷內史書。魂去王孫春草後。心傷故國亂鸎初。從吾早晩遷喬計。不必靑烏更卜居。來書有爲卜近址之語故及之。堂前花樹色方新。佳氣重廻乙酉春。寒後有陽天若是。禍中知福理相因。時飛自見潛龍躍。道長應求尺蠖伸。還喜四隣耒耟出。一瓢從此不憂貧。</text>
<title>歸家檢事。吟贈武兄。</title>,<text>拙者宜貧巧有餘。肯敎生事費居諸。滄浪未濯潭州恥。荃茝空憐楚澤疏。見在身名天壤耳。終條志業聖賢於。飢寒一任妻孥計。且向山齋讀古書。</text>
<title>過李泰之 惟泰 新基</title>,<text>羨子安吾土。貽謀後百年。行藏大隱市。形勝一壺天。壤樹非關擇。箕裘也可傳。自歎無依着。長被偶人憐。</text>
<title>返魯道中。命兒呼韻。</title>,<text>白日當天靜。靑春伴我歸。遲遲少遊馬。采采老萊衣。草待王孫綠。花迎燕子飛。見來文史地。塵事眼前稀。</text>
<title>次仲氏韻。三首。</title>,<text>天地休論喩指非。人生飢食又寒衣。職分牛馬殊乘服。道理鳶魚一躍飛。爲學後先無本末。是心操捨在危微。莫將病字弛吾敬。斯義從來勝則肥。非關流水與高峯。得我天游在在逢。美景自然存樂地。淸風秪是有長松。求田問舍三年計。環堵匡床一膝容。會待芝蘭香滿室。也携黃卷願言從。朅來江海久知津。詩酒留連送一春。當世文章看自富。初心道學問能新。形骸放浪施宜笑。禮法從容箭有筠。曾史卽今猶未得。莫敎莊老愧吾人。</text>
<title>四月九日壽辰作。是日行拯兒冠禮。</title>,<text>三杯共祝八千期。花樹盈盈照彩衣。忝爾自慙無益子。稱家猶幸有成兒。留連此日常華詠。打破當時小草譏。蘭玉滿庭萱不老。莫嫌長醉舞僛僛。</text>
<title>李子芳携酒見訪山齋。病未酬酢。吟謝。二首。</title>,<text>琴尊彭澤令。水竹浣花溪。美味傾家釀。佳肴辦露鷄。病深非制酒。情在強能題。笑語淸歡足。松窓日向西。人生亂離後。邂逅卽花溪。白髮隨啖薺。靑袍困割鷄。行裝酒爲迹。心事淚先題。莫復當年說。餘魂斷海西。</text>
<title>冠景明。題贈誨語。兪命胤初名丙。字景明。</title>,<text>三加敬受尊賓敎。再拜無隳賢父風。可喜昭文綸有緖。何傷夫子道難容。杯中物笑陶元亮。床下拜慙龐德公。詩禮兩家非異訓。爾儕須戒一猪龍。</text>
<title>鳳亭江舍。次壁上韻。贈閔宰明允 晉亮。</title>,<text>浩蕩滄洲氣象佳。無心鷗鷺近庭階。江湖本許閑人主。水月偏裝曠士懷。白日欲臨平楚盡。靑山半入暝雲埋。習家臺沼風流在。能使襄陽興不乖。白雲生滅在靑空。潮水去來何日窮。坐對江天當夏晩。披襟落日正南風。有客疏狂東魯生。主人風味陶淵明。江湖鳧雁爭飛集。多少煩君理得平。</text>
<title>鳳頭命韻。贈明允宰。</title>,<text>高高亭子大江流。千里長風倦客游。景物到頭閑者料。乾坤底處達人愁。隨他努力耕田犢。泛彼無心逐浪鷗。勞逸縱殊同得得。不妨身世任悠悠。</text>
<title>偶吟</title>,<text>行雲嫋嫋水流流。沈者自沈浮者浮。淸濁重輕元一氣。水紋雲影認相猶。</text>
<title>病暑臥吟。睡覺書懷贈武兄。</title>,<text>病臥無端作午眠。覺來心地正昏然。筋骸志業都衰懶。恐復虛拋三十年。</text>
<title>月夜有感</title>,<text>月白風淸良夜何。美人今日隔麻霞。嗚呼天下國家事。應費山翁一浩歌。</text>
<title>送武兄赴南宮新命</title>,<text>古人行處路多難。知止如君亦不閑。蘭桂性幽身自在。櫟樗才棄分猶安。千重綠水靑山裏。四望白雲紅樹間。惆悵三秋又獨過。滿懷風月與誰看。</text>
<title>聞仲氏有縻書上。次前道中寄示韻。</title>,<text>身上有衣頭上冠。是心存處路非艱。名知畢竟都虛得。道在平生不苟安。風月好留堯夫樂。江湖仍許少游看。行裝到地俱親老。豈向秋山理馬鞍。</text>
<title>石陽寓下。有懷錦溪武兄。有期不果。歸因錄示之。</title>,<text>令節中元後。天時大火流。江湖新氣象。風月好優游。遲暮美人恨。淹留孤客愁。寒蟲催曉思。歸夢白雲樓。</text>
<title>贈權秀夫</title>,<text>士生斯世豈徒爲。出與處間分路岐。爲己爲人惟所以。無驕無怨孰難之。天飛淵躍皆云道。犬吠牛耕亦有司。笑彼優閑公子事。吾知畢竟是誰欺。</text>
<title>月谷書齋。次龍西韻。二首。○書齋卽閔宰明允所創。爲龍西講所。丙戌。</title>,<text>請君子綦耳。聽我昭文琴。丘壑平生得。簞瓢一味深。百年有知己。千古可論心。莫惜周南滯。何慙正始音。松竹尋幽徑。芝蘭續舊遊。草堂仍背郭。仙尉且同舟。大火星移候。中元節近秋。論文後來秀。樗櫟愧凡流。</text>
<title>宋英甫 時烈，李泰之並轡來訪石寓。仍與石宰尹退之 惟晉 泛舟前江。有懷季氏洛城之滯。武仲綿南之遊。</title>,<text>蒼蒹白露石湖秋。道侶仙舟碧玉流。漢北江南空悵望。不知人事幾閑愁。</text>
<title>次市南南縣逢英甫韻。二首。</title>,<text>怊悵王孫作遠遊。一春芳草倚長洲。發硎新刃恢恢地。去燭冥塗事事憂。遷木新聲金谷裏。投簪晩計石江頭。參同會有尋眞約。莫遣秋風怨白鷗。枳林南望鳳棲遙。叢桂攀援第一條。求友不辭千里駕。化民先及七梅飄。臨邛客位名同賞。東國人倫世所標。湖海勝遊追不得。小窓寒日獨寥寥。</text>
<title>示拯兒 丁亥</title>,<text>見汝中情涕泣垂。病翁今日喜還悲。行藏自古由吾志。希聖希賢在爾爲。</text>
<title>石室歸路偶吟。寄權秀夫，尹希仲 鑴。○戊子</title>,<text>淸風石室洒心神。城市金門訪隱淪。君子經綸當險難。聖人堅白莫緇磷。行藏旣決毛公檄。憂樂應同晉室民。時義卽今蘭臭在。懶夫歸臥石江春。</text>
<title>得權思誠 諰 書。有避人之意。仍題示秀希。</title>,<text>莫論爲惠與爲夷。監者爭如一布衣。東洛共看今有道。武陵誰識後驎之。世間名毀元非我。人事行違合見幾。喪亂十年天不定。可嗟賢哲獨流離。</text>
<title>石室和宋英甫韻</title>,<text>淸陰大老宅。石室漢江邊。居北歸天下。朝東總百川。不緣吾世德。安得我公編。三復先生贊。難追宋子然。</text>
<title>光風樓 在安陰下同</title>,<text>第一嶺南勝。花林官北樓。山川元造化。風月好分留。大老百年跡。芳名千古流。臨軒獨長嘯。苦竹動淸秋。</text>
<title>霽月亭</title>,<text>山水安陰縣。風煙霽月亭。一峯頭作鎭。三洞口爲扃。大道誰開闢。荒臺只典刑。登臨秋日晩。松菊臭餘馨。</text>
<title>尋醫往金浦。宿于萬奴家。夢覺有感。庚寅。</title>,<text>喪亂十年事。重過淚不禁。分明一宵夢。魂氣倘來尋。丙子冬。盡室避亂。經宿此家。今來投止。夜夢宛然如平生語。覺來不堪悼傷之懷。</text>
<title>奉內兄拜長者谷墓所。逢雨沾濕。辛卯</title>,<text>遇雨滄江路。春泥沒馬鞿。何如迎客地。白日抗朝衣。內兄新解楊根符故云。</text>
<title>自坡山向紫雲道上</title>,<text>此地曾經先正行。尋尋一脈坦而平。如何大道無人得。南北東西摠不明。得一作問</text>
<title>過鄭松江墓下</title>,<text>韓松齋若柳從龍。倫擬如今孰可同。不使兩賢爲小慍。未應餘禍及吾公。</text>
<title>拜石室歸路</title>,<text>漢賊終知不兩存。遂將殘蜀抗中原。若觀成敗談時義。萬古東周亦可論。</text>
<title>寄市南穩城配所</title>,<text>萬事堪嗟丁丑春。君爲逐客我流人。十年散跡還依舊。半世窮愁却轉新。北畀遠於南配日。妻亡不似女孀辰。箇中歡戚無非命。任是乾坤自在身。</text>
<title>望重峯舊址</title>,<text>重峯屹立古金陵。江漢頹波獨拄撑。千載坡源人未識。秪今唯說沃州兵。</text>
<title>簡平康宰權秀夫。兼及尹希仲。</title>,<text>我昔言希入洛非。希言君未決科宜。古來難免黨人目。今日庸非大隱時。道義經權吾自處。行藏得失友能知。儒名最忌榮名亞。仙宰何如只救飢。</text>
<title>次市南韻。寄穩城。三首。</title>,<text>百年心契永追隨。千里音書乍喜悲。君子道因憂患得。故人情在別離知。羲文演義今當玩。衛武陳編素自規。方寸靜時眞對面。莫敎魂夢遠勞思。子謫窮荒我莫隨。我罹斯戚子深悲。一生奇命蒼天問。兩地離憂白髮知。直道奈爲當世諱。良朋實獲古心規。迢迢關塞魂難越。不信人間夢作思。莫嗟名謗動相隨。吾道如今一可悲。宋甫獨傷君弼去。權誠深爲泰之知。星村吉夢恒疑占。富巷長貧孰改規。兄弟魯城分散恨。不堪芳草惹春思。</text>
<title>兪命胤來過臨別。步前韻以贈。</title>,<text>渡江百里遠相隨。幸爾問余心竊悲。絶塞音容如獲見。半途狼狽實難知。他人秪說今時事。親友猶將古道規。此日臨岐無別語。天涯矯首獨相思。</text>
<title>冒雨訪龍西從兄宅</title>,<text>呼僮牽馬出門行。爲訪龍西處士兄。花柳滿春詩興發。不堪人事也關情。</text>
<title>石江春日偶吟</title>,<text>人生老去悲歡足。江浦春來物色多。盡日煙波空泛泛。白鷗身世問如何。</text>
<title>送七城宰鄭晏叔 瀁 解官歸三陟</title>,<text>苦節如今不可貞。使君何事作斯行。賢邪未定誰眞是。日月無望復大明。已識鮑焦非善道。還從梅福學藏名。風塵此別俱垂老。矯首東溟一愴情。</text>
<title>遇事有感</title>,<text>五月披裘有曾氏。三冬臥雪是袁君。平生不學徐孺子。今日難爲劉道原。</text>
<title>和權思誠芳草吟</title>,<text>高韻和邵子芳草吟兩篇。得以詠歎。深感觀物取譬之義。茅芳臭異性。而美惡隨地。芝蘭美也。並於苗則農者去之。荊棘惡也。植於藩則圃者取之。故論性不論地。則失於義。見地不見性。則失於德。旣論其德。又觀其義者。斯非處物之道乎。茲推一說。以效愚見。可笑蒭蕘之不自量也。人情所在成芳臭。物理自然生怨恩。由是怨恩隨處變。不徒芳臭以群分。春時旣異秋時候。彼地寧同此地痕。人與物觀時與地。我曹須各植而耘。</text>
<title>追和權思誠次武仲韻。仍寄氈城。</title>,<text>借問離騷客異方。何如陋巷士歌商。是非叢外春山靜。放逐人中朔路長。語默由來心則一。行藏隨處義之當。自知懶病元無用。身世悠悠四十霜。趙仲初又被放逐。故篇內云云。</text>
<title>後村塘蓮方開。階竹孤生。有懷吟成。</title>,<text>六月村塘上。荷花笑向人。翠冠當雨正。紅製照晴新。不受泥塗辱。誰言陋巷貧。還嫌苦竹節。獨立半摧身。</text>
<title>和謝氈城</title>,<text>是理非關問塞翁。浮生爭奈似賓鴻。流離南北風塵際。俯仰乾坤變化中。客夢豈占香字兆。天心可見否之終。百年江海前期在。知得人間路不窮。</text>
<title>次白樂天兄弟分散望月有感詩</title>,<text>[附原韻]時亂年飢世業空。弟兄羈旅各西東。田園寥落干戈後。骨肉流離道路中。弔影分爲千里雁。辭根散作九秋蓬。共看明月應垂淚。一夜鄕心五處同。原韻○樂天所感。令人重有感焉。離憂別恨。此詩道盡。故錄于首以寓懷。仍步其韻。各呈案下。俯有黃爐仰碧空。月生西海日生東。身爲男子於斯裏。道在優游自得中。處世不關論白黑。隨時爭奈迹萍蓬。人間此樂無知者。好笑童兒莫我同。右南麓隱几 兼敍龍西志平生志業摠成空。萬事如今付水東。長物無餘一身外。寸腸消盡十年中。鷦巢不耐鸎遷木。鵬擊誰多鷃在蓬。榮辱戚歡唯所遇。我心何愧得天同。右獻寢齋所 兼見舍弟懷浮世於今念已空。計何之北又之東。行藏最忌非已惠。義理難分執一中。誰道淵明家乏粟。無嫌進伯髮如蓬。閑閑十畝眞吾好。此志平生野老同。呂大忠字進伯。白首劬業。伊川多之。○右高村閑居</text>
<title>後天說寄武仲。以謝委索之意。</title>,<text>羲文易著孔夫子。程邵論明朱晦庵。獨有後天蒙不啓。就中先覺旨難探。師憂比樂卦非雜。坤女乾男索必三。欲取兩言觀象變。留將這理與君談。</text>
<title>石江秋晩。有懷嶺越。</title>,<text>秋江落日不勝悲。徙倚危軒涕自垂。卽事乾坤長錯莫。從來賢哲獨流離。風前蒲柳時全晩。霜後松篁色有滋。一水美人千里隔。悵望誰與托心期。</text>
<title>咸羅道上</title>,<text>天氣初氷候。空江自夕風。流光看納日。生世問賓鴻。往事無非悔。前途儘是窮。唯餘方寸地。一片未全蒙。</text>
<title>用後天吟前韻。答武仲。</title>,<text>啓蒙六十四圖變。豈是後天疑晦庵。會得乾稱父之說。方知帝出震乎探。文王序卦初因八。夫子韋編遂絶三。生我不同庚戌世。斯言恨未席間談。</text>
<title>宗會墳庵。奉送叔氏向京。以花發多風雨人生足別離分韻。得風字。</title>,<text>丙舍年年會。吾宗世世風。悲歡人事易。寒暑歲華窮。自有形離合。何嗟路異同。唯將今夕樂。滿酌此杯中。</text>
<title>又用十字賦一篇</title>,<text>此地不可求。知乃善之家。此會不可得。見彼常之花。莫辭爵以飮。試聽詩以達。無念爾祖德。積而後乃發。天道有報施。地靈其如何。他福不須徼。子姓兄弟多。外榮不足慕。孝悌鄕黨中。立此同人約。敦我舊家風。因心在合族。率義唯尊祖。百世追遠誠。秋霜及春雨。昭茲來許法。續乎古之人。而余愧不類。蟄以存其身。繼志述事者。全付爾後生。所憂貧若道。誰爭利與名。鵬大或鷃小。到處唯自足。天寒行路難。日暮迷歸宿。引杯且澆胸。命韻聊贈別。不必怨風雨。難逢好花節。遮莫恨浮生。有合應有離。樂酒永今夕。願和君子詩。</text>
<title>奉贈市南謫居 聞有誅茅開荒之計。吟成拙句以寓意焉。</title>,<text>秪今天下禹功存。端爲當年導水源。大道如非能濟衆。焦勞不必在龍門。問君緣底出匡廬。還向湘潭更卜居。可笑淵明猶好事。今人不識武陵虛。</text>
<title>聞石室訃</title>,<text>我公之志與吾先。邦國存亡獨奮然。丁卯歲仍丁丑歲。庚辰年訖壬辰年。誰知諸葛終扶漢。未始文山必死燕。千古士論傳兩表。一言聊復和梅邊。庚辰。石爺爲瀋陽所執而去。</text>
<title>挽權淸河士直 伉</title>,<text>昔聞延祖似中散。今見淸河如石洲。禍福死生寧戚戚。形骸土木儘悠悠。風流却盡黃壚下。歲月空悲紫極秋。知有伯倫車後鍤。何人雪涕望松楸。士直醉卒于逆旅中。壽四十九。</text>
<title>安山郡齋吟呈內兄</title>,<text>長風吹拂海雲秋。客意如何謾作愁。白髮不知心常少。靑山無限路空悠。秪今道義誰能識。終古行藏各有謀。人事到頭經歷盡。莫如歸臥故山幽。</text>
<title>陪浦渚九日會。有懷武仲。吟示仲初。</title>,<text>浮海平生素志違。登東此日與誰歸。龍山遮莫吹紗帽。鴻渚欣瞻有衮衣。泰岳叢叢芳桂樹。中宵炯炯德星輝。停觴忽憶湘潭客。却把茱萸謾一欷。</text>
<title>謁深谷書院。趙文正公墓在龍仁深谷里。墓下建書院。庚辰七月。賜額。</title>,<text>種德千年地。斯文百世祠。苾芬勤後學。芳臭着殘碑。大道誰傳脈。新扁會有時。四賢同一賜。天意定前期。院立於墓傍。墓前兩碑。一則南衮之文。一則李山海之筆也。院額深谷。與坡山紫雲同日揭篇。故篇內云。</text>
<title>陪仲氏。看向陽碣陰刻事成。姪煕胄命韻。</title>,<text>北門歸去但孤筇。松竹藏深遯世蹤。千古心傳因樹屋。百年人仰弼雲峯。土崇四尺馨香遠。序屬九秋霜露濃。千載風聲唯片石。秪今千載有潛龍。聽松堂甲辰九月。去京國歸坡山。蓋知乙巳禍機之兆也。</text>
<title>敬次上宜春 四首</title>,<text>耿耿三春未報心。哀哀十載蘊悲襟。平生懷抱皐魚在。晩歲工夫豎子沈。不耐廢詩垂兩涕。那堪叱馭度重岑。精禋永寄終身慕。分付兒孫勖寸陰。我日斯邁而月征。古詩深得鶺鴒情。多聞亦忌文人弊。好議終歸處士橫。素位此心非願外。食君何地不爲榮。行藏一一書紳事。夜寐夙興無忝生。天之生我此辰丁。莫問黃河淸未淸。爲拙爲工於處世。辭尊辭富是專城。寬仁愛物聲初著。敬信時民政乃明。元亮微瑕非五斗。當年不免賦閑情。聞說山陰之會稽。吟成八景我心開。頭流最有雙溪寺。夢想于今十載來。明月淸風留好客。茂林脩竹動春杯。籠鵝道士如相過。招取孤雲句可裁。</text>
<title>次呈龍西</title>,<text>佳期宿昔會山堂。手札今朝抵魯塘。百尺高樓上豪氣。三冬一病臥匡床。衰年志業自無夢。永歎朋知誰有良。謾喜越中兪學士。賜環春日返湖鄕。</text>
<title>敬次宜春送東萊韻</title>,<text>自北自東何太悤。人間長恨路無窮。暮春三月江南草。直道平生柳下風。寵辱驚來愁白眼。絃歌聲裏樂黃童。浮名最敗丘中意。倚伏惟應聽塞翁。</text>
<title>陪龍西。訪市南棲普光寺南臺。一旬而歸。</title>,<text>普光之寺有南臺。臺到上層心眼開。爲被故人期我至。強鞭羸馬入山來。幽情不管尋春色。謾興還須借酒杯。一卷素書看又破。肯敎光景苦相催。老去幽懷自慨然。一生同病最相憐。備嘗險阻嗟君命。枉費工夫愧我天。令節正當三月暮。淸遊却憶十年前。山泉舊迹今如夢。春日南臺亦好緣。三歲離憂十日逢。百層蘭若短籐筇。鵬飛搏遠杯看海。蟻步攀高垤作峯。今夕一尊春酒盡。向來千里朔雲重。霜毛尙有沖霄志。老鶴棲宜嶺上松。右次市南韻。可笑崟崎歷落人。空吟白雪又陽春。三杯浩浩靑春暮。萬事悠悠白髮新。巧拙莫論鳩鵲異。短長誰識鶴鳧均。求田問舍何爲者。百尺高樓湖海陳。右次龍西韻。</text>
<title>次武仲疊封丘韻。上宜春縣齋。曾與武仲次封丘韻。上堤川縣。武仲疊此韻寄宜春。故屬而和之。</title>,<text>吾聞祿隱似耕野。古之人有行之者。伊摯避色莘畝中。伯陽含光周柱下。百里陶然政無爲。堯舜斯民如可期。謀貧憂道兩得之。今日淵明奚獨悲。可歎林江市南子。一生皎皎終困此。龍西處士亦多事。有耳空將洗穎水。世上浮名何有哉。却笑孝廉爭顏回。不如江湖好相忘。任爾乾坤閑往來。</text>
<title>陪龍西。談後天序卦。義不相契。乃用前示武仲韻。成一篇。</title>,<text>文王易變伏羲氏。孔子說疑朱晦庵。序卦應從雜卦見。卅宮誰向八宮探。雷風動處知天地。二四看來得一三。先後兩天圖具在。不須眞贋費空談。朱子以後天离南坎北震東兌西。爲不可知云。卅宮。卽序卦三十宮也。八宮。卽世應八宮。乃雜卦之義也。乾坤與震巽相應。坎离與艮兌相應。二四一三爻變之分。乃是後天之本領。故篇內云云。</text>
<title>挽金監司 慶餘</title>,<text>王官當日卜三休。垂拱初年第一流。進退不汚今世見。死生無變古人求。親朋雪涕哀公甫。聖主知衷惜史鰌。疲薾未將綿酒往。薤歌吟斷芾棠秋。</text>
<title>黃山書院。與宋英甫，兪武仲期會。陪龍西先到。悄然偶吟。宋自上流乘舡而下。兪自峽中冒雨而來。壺，恩兩使君。亦皆來會。</title>,<text>瀲灎淸江起夕波。薄雲殘照亂山多。雙鳧格格隨群雁。白露凄凄灑碧荷。悵望美人水中坻。閑聽孺子滄浪歌。乘流越險同今夜。霽潦行裝問若何。</text>
<title>丙舍淸夜。回想勝遊。興到劇飮。尤悔山積。不覺爽然自失。聊吟三句以識過焉。</title>,<text>懷川而下至林川。秋水佳期古院邊。賓主東南酣燕處。多慙三老先生前。右次龍西院齋韻。賢院盍簪。一場驩飮而已。令人媿屈。強吟還負好江山。眞興不須杯酒間。道侶仙舟遊衍日。傍人應謂學偸閑。右次市南花山韻。觴詠非我事也。學步效顰。極好笑好笑。杯水難容萬斛舡。蚍蜉撼樹亦徒然。餘歡未覺多三爵。醉漢寧知倒一邊。右次恩山舡上韻。以謝英甫。不能篤信。未免爭卞。多見其不知量也。</text>
<title>次趙舍人仲初 復陽 送恩山。兼見示韻。</title>,<text>去年重陽。與仲初陪浦渚登海山。悵望武仲之越纍。不堪蘊結。今秋。乃與武仲會于遯巖院齋。仲初書適到。因感而續和。田畫深知鄒正言。秋江不學金寒暄。無論語默如蘭臭。自有師傳晦木根。章甫去年悲越土。諫書今日想文園。秦川楚澤殊榮悴。一種離憂到處繁。仲初移拜御史中丞故云。</text>
<title>六月十二日。門中諸姪諸孫。各持壺酒。稱壽於宋姑宅。各吟一絶。同龍西追次。</title>,<text>兄弟舅甥同樂辰。奉觴雙老壽千春。纔看勝事聯新詠。不忍吾卿已古人。朴尙之是月廿八日。病醉而卒。</text>
<title>次叔氏衛司直廬韻</title>,<text>洛城遊宦歲三回。歸思逢秋想日催。却愧半生爲世棄。虛名何更逐人來。[附原韻]端門深瑣睡初回。街鼓鼕鼕子夜催。伴直鶴天非素願。松楸何日賦歸來。原韻</text>
<title>敬次宜春送示韻。二首。</title>,<text>今世何人識上醫。從來活手笑爲癡。大賢仁義齊梁絀。太傅治安絳灌嗤。謾把牛羊知孔罪。誰敎鴻雁歎周詩。行藏語默唯吾道。梅福，陶潛遮莫疑。瞥眼年光四十餘。回思往昔恨何如。爲文亦不成雕篆。問字焉能辨魯魚。愧爾後生推右席。謾於頹景玩遺書。伊川愛說昌黎語。道學猶嗟日負初。</text>
<title>九秋之半。奉送宜春歸軒。連山溪橋口號。</title>,<text>五馬指廬岳。一筇歸萬雲。登山臨水恨。別路雨聲紛。萬雲新都寺名。時典龍西，東萊兩兄。約李一卿明府共遊福林洞故云云。</text>
<title>龍西命謫仙詩韻。次呈南北兩行。</title>,<text>借問丹砂葛使君。何如一鶚盛名聞。行藏不害隨人異。去住難堪此日分。魂斷洛城愁暮雨。夢回方丈結秋雲。乾坤歲晏龍蛇遠。獨立寒天送雁群。</text>
<title>遊新都 四首</title>,<text>窮源力不足。知止心猶閑。盤石綠苔上。夕陽紅樹間。福林洞。盡日行行水石間。白雲紅樹萬重山。臨流對酌耽眞興。醉臥溪邊不必還。次龍西韻。尋源不憚度重重。陟峻須攀上上峯。千仞高岡疑有鳳。三層積水好潛龍。從他半嶺能吹嘯。嗟爾長松不受封。今日萬雲山下別。何年百濟寺前逢。次龍西韻。山間明月若相期。疑是白蓮浮出池。惆悵騷人不如月。黃花籬畔獨吟詩。次一卿憶武仲韻。</text>
<title>送季氏向隋城。携泰之宿于孔巖書院。口號 二絶。</title>,<text>山水鷄龍北。孤靑萬丈峯。徐公一片石。再拜揖餘風。孤靑一夜語。傾倒百年心。秋風吹落葉。客路萬重深。</text>
<title>聞季氏病滯于全義碑岩寺。馳往以候。</title>,<text>百里泝江水。中蟠雲住山。山從全義轉。水繞燕岐還。岩古碑難識。林深境似閑。不堪分手處。寒雨鎖前巒。季氏適承銀臺之命。仍向京洛。送別而歸。</text>
<title>希仲求見重峯丙戌疏。送而示之。仍寄一言。</title>,<text>百年後自有公論。萬事如今舌可捫。同異是非誰復正。陰陽白黑已難言。要將大畜觀其象。會得中孚信及豚。愚智平生徐孺子。林宗當日作師尊。思誠常以談言爲戒。故末句及之。</text>
<title>簡權思誠 二絶○追步思誠韻</title>,<text>後生不害疑思問。吾友如何有若無。慕善一心終斷斷。興戎二字愧夫夫。思誠書中意。自以興戎爲戒故云云。今世誰爲郭有道。每歎希仲謗隨名。欽君稼穡知惟寶。欲問平生孺子情。</text>
<title>楮橋會</title>,<text>黃山之後又珍山。尤悔常存杯酒歡。欲問古人三不惑。箇中何者最爲難。</text>
<title>甲午二月十五日。宗會丙舍。市南又適至。詩以謝之。</title>,<text>再回車轍賁寒門。前後逢迎若數存。秋晩魯堂霜月皓。春生丙舍惠風暄。人間至樂同兄弟。老境餘歡托酒尊。珍重佳期今夕永。紛紛世事莫須論。</text>
<title>二月廿五日。赴市南冠子之會。道遇雲陰。命揩姪呼韻。</title>,<text>人生到處莫非隨。最未易知時不時。匹馬尋朋一閑事。好風晴日亦難期。市南招我爾相隨。正是春江花柳時。昨日風波今不起。免敎遲暮美人期。[附市南次]纔罷賓筵感慨隨。我儕非復少年時。兒童目下俱長大。不盡心期世世期。市南次。</text>
<title>冠禮畢。次市南韻。</title>,<text>世外一丘壑。眼前三好兒。淸名長哥振。大業次公期。不必須賓敎。還應賴養移。徒慙舊門客。重和鹿鳴詩。昔在錦溪胤甫之冠也。市南有詩相酬故及之。</text>
<title>皐蘭寺。會英甫，武仲諸益。次龍西步壁上韻。</title>,<text>皐蘭古寺百層樓。白馬長江千里流。秋月春風歌舞地。幾人經過幾回愁。</text>
<title>龍潭達溪。奉送宜春行軒。次嗽玉樓壁上韻。</title>,<text>莫歎聚還散。須知往則回。人生如許事。衮衮百年來。</text>
<title>又用前韻。呈龍西從者。</title>,<text>苦待兄行至。其如弟馬回。留將十日興。慣踏萬山來。弟先出峽故云。</text>
<title>次市南韻 二首</title>,<text>獨訪龍溪上玉樓。忽驚鳧舃自頭流。九秋霜露偏多感。千里逢迎本不謀。離亂往時猶夢寐。行裝此日任優游。江山到處開心眼。別路何須愴去留。亂峯深處有仙樓。樓下晴川響玉流。勝槩自然幽契得。閑情難與俗人謀。可歎佳會成離恨。空把新詩記舊遊。天地秪今霜雪至。山中何似久淹留。</text>
<title>次市南過石甑韻</title>,<text>三春一病在窮山。半世牢愁帶苦顏。鬒變豈須憂杞老。涕危無待眷周潸。悲歡緣境吾何奈。寵辱由人自等閑。唯愧此心迷所處。若爲才與不才間。</text>
<title>溫泉。與泰之，秀夫同浴。思誠來訪。臨罷求和。</title>,<text>莫治難醫疾。思湔已汚身。仲尼云不試。湯聖許能新。孰有譏裎者。非嫌在岸人。振衣存至訣。要學洗心眞。</text>
<title>挽浦渚趙先生</title>,<text>先生之道古人難。君子唯將出處看。疵國十年貞素履。康侯一朝謝朝冠。已知此節元無競。誰識斯言永不刊。學術晦庵眞路脈。詞源太史古文瀾。孚誠及物豚魚吉。孝悌通神菽水歡。霜雪大冬知老柏。文明一代見祥鸞。當朝讜議中流柱。進學科程百尺竿。殷弼良言王則服。虞庭敬敎契能寬。存亡義利當先辨。道理君親若是班。萬死蒼黃抆有血。一心忠孝炳如丹。休言貝錦無停織。終見緇衣好授餐。斯世豈難回古俗。皇天不欲祚東韓。歸來衮舃嗟遵渚。依舊衡茅樂考槃。小子平生攀寶樹。通家何幸入芝蘭。經書妙奧參諸說。提誨丁寧叩兩端。固陋敢當賢者賜。文章無與瞽人觀。罏熏寂寂春風座。海月蒼蒼古杏壇。梁木他時安所放。廟門今日獨含酸。</text>
<title>寄市南</title>,<text>纔罷寒泉會。仍成遯院遊。長程炎赩赫。七日雨淋流。熱濕非能病。淸涼在不偸。從知一服藥。勝似十靑州。寒泉。浦渚葬地名。曾見市南以燒春滌暑。故末句及之。敢以爲戒。</text>
<title>往觀沃川葬會。歸路吟示黃山宰。</title>,<text>行行十日役。冉冉九秋時。酒後心如失。途中病若離。悔尤醒者得。勞悴靜人知。欲問憂吟術。君眞我輩醫。與同春諸益夜行踰峴大醉。翌日又醉過八吟齋宿。[附秀夫詩]驛路含杯日。春堂翦燭時。夜分休倦睡。明發卽分離。忠信言前見。雄豪酒後知。平生吾病在。懶拙待君醫。秀夫</text>
<title>市南命駕。涉江留石寓。對酒吟成。聊步其韻。</title>,<text>山北雲容暗。村西日脚斜。忽逢市南子。重過石湖家。賓主看相慣。杯盤設不加。何如陶靖節。獨坐對黃花。</text>
<title>市南自石移貺美居。講畢寒泉錄。三日而返。追和其前惠心字七言韻以謝之。</title>,<text>笑爾行藏違宿心。嗟吾活計晩何深。天時莫問豐荒歲。人事唯爭分寸陰。若使平生謀飽暖。定應終日歎升沈。秋風搖落寒窓暮。講罷遺經自在吟。</text>
<title>次武仲隋城惠贈韻。兼寄希仲。</title>,<text>歲暮北風雨雪霏。大冬方屬一陽期。行藏自有君臣義。象變唯觀險易辭。古法秪應遵聖路。私心爭奈泣朱岐。陳東已與當時事。取捨終慙尹穀知。希以古法勉我。故及之象變。感兄困上之推占。眞箇實爻象矣。</text>
<title>又次却寄市南。兼示希仲。</title>,<text>往來長路雪霏霏。此日行裝未自期。沒世可能忘恥字。告君非敢飾曼辭。田間畢義臣心定。江外陳情物論岐。從此生員添死罪。歲寒幽抱蟄龍知。希意以爲丁丑事。不必引爲罪累。必欲陳情。則寧可入陳云。至有大讓小辭如慢如僞等語。蓋謂心有所主。而引他辭以飾者然矣。此卽答其書中之意。</text>
<title>次市南韻。贈學靈禪師。師是尙相國五代孫也。</title>,<text>物理常從盛後微。功名德業盡同歸。虛翁舊有松堂契。爾衲如何我布衣。</text>
<title>挽愼獨齋先生</title>,<text>一字傳心四子階。法門遺業士林楷。存存氣象尹和靖。亹亹工夫黃勉齋。邦國家鄕知有禮。文詞記誦覺爲徘。先君亟道氷壺語。太史誰稱霽月懷。石潭之後二先生。還似坡山兩世名。道學淵源誰復繼。君民志業古難成。三尊秪作傳家物。一老偏傷誄聖情。已矣斯文天欲喪。空敎吾黨淚縱橫。少未知方晩自悲。行虧無賴得賢師。朱門始幸修程譜。李座終慙許孔兒。函丈幾年宣不學。奠楹疇昔賜何遲。烏頭力去龍鍾在。一闋哀歌萬古辭。</text>
<title>陪仲氏。會市南于石江。次市南送金溝行軒韻。</title>,<text>金溝石甑道非殊。吏隱從來似澤癯。安石自同人與樂。季由何笑子之迂。幽情不減陶三徑。大雅爭稱魯一儒。獨有鳳軒魚橘恨。黃花雖在玉人無。</text>
<title>十月初三日。宗會于後村。以遙知兄弟登高處偏揷茱萸少一人分韻賦詩。得登字。</title>,<text>此夕歲云暮。當筵感慨增。吾宗兄及弟。旣賢又多能。道德古爲法。詞翰世爭稱。時命豈不偶。出處嗟相仍。棲棲本非佞。鳳兮歌方興。陋巷不堪憂。潛龍幾時騰。二人自同心。小子知何曾。書劍成不成。孝悌風承承。窮達有數存。善家猶足徵。虛名適誤身。貧病乃分應。溫溫及惴惴。戰戰還兢兢。古人不可忘。三歎意難勝。勉勉爾子弟。不必才相矜。諷詩勤夙夜。稱觴祝岡陵。可愛菊與竹。何嗟霜至氷。且將樂此酒。莫言年不登。</text>
<title>韓浩浩 如海 自驪鄕因事而來。積年阻闊。相對懽然。臨別求疑禮問解。以所藏一帙贈之。</title>,<text>氣質嗟難變。交情喜轉深。臨分何所贈。一片古人心。</text>
<title>挽李一甫 德揆 慈堂</title>,<text>孝子稱吾黨。夫人叶內治。曾元必有酒。冀婦與齊眉。永錫雙男慶。還驚寡鶴悲。正家猶在饋。難老且含飴。大疾嗟無鵲。佳城得我龜。偏傷五十慕。霜雪導靈輀。</text>
<title>挽朴進士 鴻遇 慈堂</title>,<text>丙子成承旨。松坡姜聘君。彌甥唯獨朴。女士以諸孫。司馬雙兄弟。乘龍兩武文。慶餘看寶樹。愉色在春萱。婺次星初晦。延津劍豈分。新阡卽舊壟。霜露泣朱幡。</text>
<title>丁酉元月旣望。市南自林來石。仍過魯賦詩。續而和之。</title>,<text>柴門送別日西斜。雪後寒飆捲草家。勞病更從離思動。心飛黃嶺眼玄花。市南仍向愼獨齋孤雲新塋。方者自方斜者斜。任天因地作爲家。梅香雪色俱心賞。不必吾花減子花。兄居有臘梅弄珠之翫。弟家有庭林着雪之景。所見不同。賞心則均。故復成篇以解嘲焉。</text>
<title>市南贈石兄一篇。又步其韻。以贊仲春之約。</title>,<text>離憂脈脈在中心。經歲相逢石水潯。望道不堪羞滿面。傷時空復涕橫襟。光陰已去悲何益。筋力將衰病自深。珍重佳期春未暮。臨岐聊和白頭吟。</text>
<title>奉送同春安車之行</title>,<text>強圉今回三十秋。天人悽愴鬼神羞。危邦卽幸殷憂啓。志士寧悲暮道悠。保國訏謨周業盛。招賢敬禮傅巖優。萬言懇懇朱文子。兩表堂堂葛武侯。成敗當年悲素計。衰遲此日已皤頭。蒲輪異數還相感。蘭臭同心豈各謀。去就固應和靖決。行藏莫或退陶求。偸生大恥終身抱。負罪微臣百慮休。至死不忘溝壑在。虛名無以渥恩酬。偏知邵老先吾獲。一唱遺吟散我愁。用擊壤歲暮自貽韻。故末句及之。</text>
<title>奉送八吟承召之行</title>,<text>聖主求賢禮意勤。春坊趨命士林欣。吾民倘賴先生賜。帝伯仁功天下聞。劉病翁如成聽松。孰爲身潔孰中庸。平生只學林宗隱。不耐虛名誤九重。</text>
<title>贈草廬</title>,<text>莫將儒逸強分門。出處隨時詎一論。道若變夷平仲是。風猶扶漢子陵存。君看爻象同而異。我識神明默不言。要使伏龍床下拜。方知當世德公尊。</text>
<title>與市南宿有聖林之約。而坐此陳乞一事。愆期至于再三。不勝悵結。爲次鵝湖酬和韻。以寓感歎之意。</title>,<text>古貌氷襟一可欽。蒼蒹白露若爲心。珍藏自笑千金帚。寸木難齊百尺岑。朗月淸風思皎皎。靄雲濛雨意沈沈。鵝湖故事留餘響。日夕幽吟歎我今。後天說迄未歸一。故第二聯及之。</text>
<title>陪童土，龍西。拜掃秋夕。仍宿丙舍。是夜雨陰。不得見月。遂次擊壤仲秋月韻。屬和寓意。是夕適得市南書。兼示洛報有可駭懼者。故篇內云云。</title>,<text>淸秋八月苦悲吟。十五中宵一雨陰。霽潦不常難適意。盈虧有數豈關心。從來寵辱浮雲似。取次憂虞此夜深。人事愆期那復歎。天時莫遇匪斯今。</text>
<title>次市南和龍西題夢樂堂韻。敬呈鳳岑軒下。</title>,<text>我曹平生鄒魯僕。慷慨悲歌懷曩昔。逢茲百憂尙無覺。天地山河豈終極。魯仲先生稱達人。蹈海初心忍不得。寧將身世等柱史。何用鮑焦行苦刻。晩歲優游百里宰。陶然一臥羲皇國。四十不動六十化。覺無所欲夢無咢。奈何學彼列禦寇。取義還如尹之役。得非小兒恥折腰。無乃牛刀太用力。不然絃歌聲裏樂。樂樂無與衆人若。是樂不樂夢中樂。夢中之樂奚所樂。噫嘻先生心可知。獨念我民嗟無祿。未能投籥却夷子。何由運策追秦鹿。中宵起舞氣昂昂。草堂閑眠春寂寂。夢裏乾坤自旋轉。王師薄伐幽燕郭。匡周偉烈賴方召。復齊全功收莒墨。桓文伯業屬吾東。日月瑞彩生暘谷。中興天子受朝賀。三河絡繹皇華蹟。太平萬歲幸復覩。海隅蒼生歡樂足。平陂往復固自然。屈伸夜晝皆其適。始知興喪一寤寐。却說幻眞同夢覺。小則君僕之迭爲。大則夷夏而相易。就中觀物樂夢意。莫是龍西知鳳嶽。空悲尼父東周志。永歎文山燕市曲。不知何人傳五柳。自有淸風動孤竹。聊從市南答其戲。使我先生本心白。竊取中秋月寄市南韻之意。以解市南托夢喩樂之嘲。未免與龍西題指別矣。如何如何。</text>
<title>丁酉冬。宗會于儀堂。仍設慶席。時揩，敬敎同蓮榜。市南來觀胤甫擢第。以新恩隨後。</title>,<text>湛樂初筵屬暮年。莫愁陰雨正寒天。靑蓮妙色明萱背。丹鳳仙毛照日邊。終古聚星亭有贊。秪今良冶子能傳。最看三紀從游地。白首無成奈獨憐。</text>
<title>挽金判書仲文 益煕</title>,<text>光岳精英降。牛岡瑞氣毓。文章與德業。赫奕照耳目。侃侃負重望。肫肫任道篤。名世二大人。傳之我愼獨。唯公襲其美。俊逸超凡俗。五色看鳳毛。千里騁驥足。萬年有少孤。才標更淸穆。功名判遠器。志節較初服。慙非泰山桂。幸倚侯玄玉。齒髮子猷同。意氣阿平熟。驚塵一澒洞。家國同顚覆。南樓事明白。大節秋陽曝。城下見吾公。相持一慟哭。臧洪不同日。生死分榮辱。歸來誓此心。沒齒甘廢伏。公才旣達施。時論方歸屬。翺翔際兩朝。拔擢膺天祿。居然隔雲泥。望之如蟲鵠。啓擬服山公。行藏笑嵇叔。昨歲睨舊鄕。枉駕來窮谷。一別向三秋。聞公臥床褥。斯文痛不弔。吾黨摧樑木。丁寧戒爾書。惻愴不忍讀。文衡及銓衡。天奪何其速。凶禍一年俱。德門嗟無福。公私失所期。五十如風燭。衣冠返故丘。窀穸聞新卜。人琴昔年痛。蕪沒先山麓。淸風與大名。相對留餘馥。龍鍾愧白首。獨立爲世僇。平生負鷄絮。疹疾苦纏束。沈吟思舊賦。謾寄薤露曲。行當飭素車。一哀草未宿。愼獨齋先生亦以是年五月易簀。</text>
<title>挽白江李相國 敬輿</title>,<text>多難殷憂日。存亡危急秋。斯民悲殄瘁。我后失謨猷。遺表京京意。宸情眷眷留。天生廊廟具。人仰士林疇。靈派東平貴。詞源北海遒。掌綸毛有鳳。簪筆矢如鰌。禍値金墉慘。官從錢水休。閑居親簡冊。世路別薰蕕。宗國中興際。淸朝第一流。松風常謖謖。棠化自優優。忠孝君親念。江湖進退憂。孤城泣風雨。暮景夢滄洲。四座新亭歎。三年雪窖幽。疏陳伯紀策。詩愛謝安猶。經正威非惕。心公已不謀。堂堂大臣體。斷斷國恩酬。靑史榮名照。窮荒白首囚。平生忠信仗。初服老成求。同異何能辨。艱危到此頭。是非元浪激。身世若雲浮。變易嗟秦帝。忱誠效葛侯。仁人言固博。聖主禮偏稠。令望瞻黃髮。深盟在白鷗。空餘一斗血。永繫五湖舟。儒雅今難見。經綸後寡儔。新阡薤露斷。喬木暮煙愁。白壁唯傳寶。靑氈有善裘。龍門通奕世。鷄酒滯南州。奈負恩推轂。方慙罪重丘。公私兩行淚。沾洒白江樓。</text>
<title>鎭衙壽席。次市南韻。</title>,<text>謝蘭陳桂影繽紛。爭喜荀明得李君。壽母淸詞兪學士。聚星新贊宋斯文。</text>
<title>登獨樂亭。敬次東洲先生卷中韻。</title>,<text>百年顚沛病夫身。萬死行藏此水濱。千仞名亭獨樂古。滄浪一曲笑仙春。壺中有酒自爲迹。琴上無絃孰會神。小子何知和者道。淸風徒仰伯夷貧。</text>
<title>留疏渡江道上。敢步坡山詩稿中還山韻。</title>,<text>可笑西湖死罪臣。翻爲北闕上書人。愚衷不忍沁州事。聖志無忘丁丑春。三進金門誠自盡。十行丹綍寵還新。莫嫌違命終逃命。慙愧平生醜女顰。</text>
<title>到月川。與恕甥宿。次壁上詠梅韻。</title>,<text>獨對阿康把酒杯。羈懷始向此中開。琴棋在案詩留壁。不見窓前伴鶴梅。秀兄從宦入京。鶴與梅被人借去故云。</text>
<title>挽申君弼 翊隆○三首</title>,<text>有美一人淸且脩。天何薄此命何仇。成虧可笑昭文子。疾病還嗟冉伯牛。丘壑初心終皎皎。萍蓬活計儘悠悠。浮生萬事從今了。獨立乾坤淚自流。鮮生心事說阿誰。九死唯餘兩子隨。妻殺未成身殺計。女亡奚似壻亡悲。人間苦痛君皆忍。天下深羞我自知。後死何須長逝恨。偸生不若速歸宜。傷虎能知傷虎情。平生自廢我同卿。見幾不及申蟠智。勤召空慙尹講名。千里叫閽誠未格。匹夫逃命罪方盈。如今坐負重泉別。他日行尋宿草塋。</text>
<title>春日書懷寄市南。用聽松堂集中應命還山韻。</title>,<text>盛德非如不肖身。楚囚那學葛天民。唯應一答君恩義。壬子年同戊戌春。右陳入都事。聖朝憐我辱人身。許作田間自在民。從此一夫眞得所。也知萬物卽同春。右聞褫官。江潭旣放大夫身。山澤好遊劉遺民。更有南山弊廬客。可堪携手一江春。右期會春江。</text>
<title>次市南韻。示鎭川鄭使君晏叔 瀁。</title>,<text>借問投林鳥。何如出岫雲。風波元不定。禍福孰能分。未釋域中戀。空憂天下紛。吾儕已衰白。遮莫事辛勤。</text>
<title>同鎭川使君行過黃嶺</title>,<text>使君行李一山僧。野客還同附驥蠅。隱祿爭如採薇好。子雲工拙辨無能。</text>
<title>荊江送晏叔</title>,<text>君之來也我心知。但願從容不恨遲。今日解携還草草。臨岐莫更問前期。</text>
<title>荊江。次重峯先生韻。</title>,<text>吾趙重峯百世師。後生還復値邦危。秋風擊楫人何在。唯有江山似昔時。</text>
<title>嘉遯冠會。用閔台叟 汝老 前春送行韻。</title>,<text>盛德非如明與誠。匹夫何敢侮朝廷。古來一節猶難見。誰得當年處士名。忝賓還感主人誠。爭奈群情大逕庭。慙愧尤庵老宰相。一生能得讓之名。尤庵固讓上賓。故醉中戲題。</text>
<title>金溝縣衙。用市南韻。</title>,<text>一春長道路。重午半年華。倦客猶耽賞。繁陰孰勝花。寺桐雲羃羃。官柳雨斜斜。留滯還愁思。歸魂先到家。</text>
<title>次泝濂堂，訥齋韻</title>,<text>四山爲郭一堂深。雙沼初荷着水心。秔稻浸流新意活。椿枏懸雨晩涼侵。訥翁風韻詩中見。傲吏精神筆上森。彭澤濂溪兼趣味。怳然今古並開襟。</text>
<title>向金山寺。又用市南韻。</title>,<text>一旬留鳳縣。三日向金華。節半朱明候。香殘薝葍花。乘人行莫穩。選勝逕還斜。且滌塵寰想。非觀釋子家。</text>
<title>金山寺。次板上韻。</title>,<text>閹茂流離子。崇禎上舍身。猶憐此金像。不見彼兵塵。石榻仍中夏。松壇已卅春。沈吟耽佛句。重慨着禪人。</text>
<title>奉送尤齋入對之行</title>,<text>春堂方眷眷。炭谷自由由。旣有程朱法。非關種范流。高論草廬好。長算市南優。狂率前書在。臨岐說欲休。</text>
<title>挽表從兄井邑李使君 維楨</title>,<text>少日李長吉。多男荀氏龍。何嗟棲枳棘。不自怨芙蓉。秀句玄暉練。淸風元禮松。延陵能達命。桐邑遽傳凶。中表仍同閈。良朋幾吐胸。前春南紀往。旁縣我兄從。書有秋山約。顏疑落月逢。哀哀寡婦賦。累累棘人容。白叟攀湖櫬。朱幡過魯峯。溪橋哭一慟。雲岳路千重。</text>
<title>挽從弟參奉 溟擧</title>,<text>痛哉吾羽卿。君年四十七。如何壽不得。命矣有斯疾。痛哉吾羽卿。親年望八袠。如何孝不終。夜哭聲未畢。羽卿得賢配。兩美稱嘉匹。齊眉三十年。靜好如琴瑟。羽卿有三子。淸炯皆英質。少女眞閨秀。佳婦謂尹姞。我從兄弟行。福則卿第一。不謂叔寶折。深傷東野失。投杖旣十載。一病仍據蒺。大命卽俱盡。醫扁歎無術。羽卿兮羽卿。叔母偏爾恤。少年疾已嬰。中身病不出。平生自耿介。豈弟兼忠實。親親至性存。惡惡剛腸嫉。不事蟲篆業。唯躬孝悌率。晩喜蓮榜名。仍看筮仕吉。旣奉毛義檄。可種陶潛秫。只信善必報。誰知天不騭。夫婦喪挾日。穀死盟則必。鶴髮在北堂。幼孩滿下室。何怙又何恃。哀哀兩孤姪。南輿昨返魯。骨肉悲情溢。旅櫬引雙旌。行路嗟咨悉。吾門禍洊至。仲姑初秋卒。期功痛稠疊。情理慘難述。卽遠且偕時。奔喪及襄日。永負蒿里送。涕淚泚我筆。愴怳立路岐。西風吹憀慄。</text>
<title>偶閱石室稿。得見其次李白紫極宮韻。韻本白也四十九年作。余年適當是數。感歎而吟成一篇。奉示市南。</title>,<text>不學餓而顯。淸風二孤竹。不學酒爲迹。黃花盈一掬。聖人樂在中。君子愼其獨。非關出戶庭。每恐迷歸宿。狂簡且莫裁。行藏寧自卜。枉費十年功。三求觀往復。文王卦有倫。晦翁圖可覆。持此和前修。伯玉知我熟。</text>
<title>聞八吟還山。詩以問之。時有贊善特旨。召命追及云。</title>,<text>希仲耐爲天水子。尤齋秪作宋將軍。憂坊居士春坊客。欲述何吟報聖君。</text>
<title>進善召旨特下。惶感之餘。自述以識。</title>,<text>時變何知魯兩生。身名不似法高卿。宗儒大道朱元晦。處士遺風尹彥明。管仲果無齊霸力。范蠡能得越功成。侯房投札非吾事。謝史誰人識此情。</text>
<title>送鶴東從兄 叔擧 赴洛筮仕。蓋因朝廷優卹江都之意也。</title>,<text>崇禎己亥夏。送別魯西堂。司宰新參奉。工曹老正郞。由偕和者道。褒恤聖朝章。今日去留地。莫論閑與忙。龍西同有水部之除而不赴故云。</text>
<title>草廬在孤雲。方具萬言疏。要余相會。一鞭往觀。數日留滯。臨別吟示。草廬方承中丞之命。</title>,<text>四月山中草木深。嚶嚶鳴鳥友聲尋。空慙雨露沾微物。未見涓埃答聖心。喜子萬言終眷眷。嗟吾一病已沈沈。孤雲此日分携處。却把松醪任量斟。余時蒙題給藥物之命。故第六句及之。</text>
<title>次閔令公明允平山墓下新築韻</title>,<text>行藏一可笑。城市與山林。自有人高下。非關地淺深。時危多困迹。歲暮倍悽心。丘墓龍蛇計。吾能和子吟。</text>
<title>敬次仲氏金溝解官韻</title>,<text>莫問休官與做官。何須城市較雲山。素其位處觀其得。時則行之否則還。蓋識達人元不着。嘗聞大道本無艱。非夷非惠非沮溺。卓爾松堂尙可攀。</text>
<title>敬和梅邊成內兄</title>,<text>梅兄遮莫勉爲官。松祖貽謀在此山。舒卷秪隨時可往。行藏不俟日終還。閑居趣味從吾好。瘠土生涯任爾艱。愚弟素心唯是得。賢人大業自難攀。</text>
<title>挽成監察 民厚 丈</title>,<text>吾東名世家。莫如昌寧成。成門隱君子。並世六先生。聽松與其弟。大谷與其兄。龍江及東洲。蔚然齊高名。潛德盛於斯。餘風猶有淸。公是龍翁孫。不墜其家聲。一種風氣在。舊業還經營。棲遲丘墓下。子所誰能爭。晩就殿中班。風采人皆驚。不與世相合。白首投簪纓。婆娑獨樂亭。永懷笑仙情。往歲叩莊盆。今年喪卜明。憂患不戚戚。達者胸懷宏。暮春湖莊來。八十不杖行。謂我魯國兒。松堂後彌甥。視之若親懿。歡然心自傾。剩說世德厚。意氣千金輕。菽粟周我急。兒孫托我誠。奉別未旬月。旋聞疾病嬰。壽富且考終。在公福則亨。耆德日凋喪。後生安所程。適赴大葬日。都門哭送迎。歸驂値喪威。閱月留京城。永負及壙願。痛恨徒相幷。一幅相紼謳。和淚書空呈。悵望鶴岫東。北風吹雪晴。</text>
<title>送兪內翰胤甫 命胤 赤裳曝晒之行。兼呈市南。</title>,<text>廬岳幽棲十載前。秪今魂夢在山泉。虛名自愧三人隱。故業唯餘一畝田。晝錦此行還起我。赤城秋思正飄然。花源舊記如能續。欲和當年歸去篇。</text>
<title>過石灘。次圃隱與正言韻。</title>,<text>靑蕪十里見平沙。春物依微暮景斜。道上表門傳百世。危言一節自堪誇。</text>
<title>矮屋宗會追賦。仍敍別懷。庚子</title>,<text>自是吾宗際聖君。非關賢士在邦聞。榮枯有數何須問。動靜隨時不耐分。正喜弟兄吟小宛。還憐朋友歎停雲。鳳城花樹春應好。佳客新詩尙可群。市南以賓位。每來參座。而今秋遠在京洛。篇中及之。</text>
<title>權豐德丈 儆己 舊有贈詩。次其韻以挽之。</title>,<text>斯文一脈默庵門。八十年間保正論。召杜風聲父母在。紀諶功德弟兄存。西都顚沛曾同患。北闕歸來有贈言。惆悵荀家舊里巷。後生無復拱吾尊。</text>
<title>挽宋進士兄 時瑩 遷葬 二首</title>,<text>太學曾爲第一流。南冠肯作楚人囚。少陽抗志當年識。文定餘論百世留。哀命可憐同賈傅。保身誰復得孫遊。平生進士題旌意。知己如今有弟尤。圭老名家靜老風。兄如太僕弟如公。人生若此誠難得。天道由來慨莫窮。子母四喪今歲並。後先偕葬緬儀同。永山當日留餘痛。涕淚重沾馬岫東。</text>
<title>兒輩和邵律。謾次見懷 二首</title>,<text>茫茫大水莫津涯。皎皎何人是客嘉。意思自然同碧草。品題空復在春花。長嗟天地歸蝸角。不信江湖有蜮沙。惆悵光陰今半百。虛名叵耐鬢成華。黃梅未落粉梅開。竹作酒杯桐作臺。活計數間矮屋在。工夫三索晩年來。嘗聞達者知觀物。不奈詩人詠恥罍。會得太和湯意味。窮途何必謾悲哀。</text>
<title>水城宰鄭晏叔新赴嶺東。用昔日龍安送歸韻以贈之。</title>,<text>平生絶俗不爲貞。好去登仙作此行。慷慨當年學梅福。沈冥今日慕陶明。水觀滄海知難量。山到金剛得副名。風味舊存眞界業。關東一曲有餘情。</text>
<title>次泰安閔宰來過惠韻</title>,<text>矯矯蘇州老太守。魯城千里訪親知。韋花舊會十年事。張麥遺歌五月時。懸榻向來存古迹。聚星今日讀新詩。平生共和東陽什。三歎還成暮境悲。</text>
<title>挽金監司君粹 汝鈺</title>,<text>斗南有一人。光岳金天晶。粹姿玉其相。短小皆神精。妙齡藹文華。傑然湖中英。委禽坡賢門。聲價千金輕。一歲取蓮桂。際會時文明。平步靑雲上。黑頭躋列卿。入而處朝端。謇謇范李名。出而典州郡。藉藉龔黃聲。晩授三邦節。甘棠治化成。平生性自喜。氷蘗苦且貞。一疾乃盡瘁。孤忠餘血誠。不免子負薪。誰識胡威淸。賢閤我姨姊。畜弟如親兄。追遊三十年。意氣深相傾。哭殯且弔生。逢秋當入京。那知天割我。嶺海喪威驚。雪涕望南北。脊令哀飛鳴。空傳一篇誄。慙負幽明情。吾家月籠下。十里開新塋。人生不須臾。泉路長相迎。</text>
<title>挽金副正 友淹 丈</title>,<text>坡山接道峯。長浦連牛溪。師門白休庵。少小相提撕。栗谷與之遊。交契伯仲齊。瞻依聽松堂。筆法觀老猊。平生吾道中。末路還知擠。晩得我公才。謂吾千里蹄。不幸少也孤。和鶴隨群鷄。一見黃文敏。斯學有階梯。淵源默老後。正脈知不迷。適値昏亂際。君子在塗泥。斯文喪海曲。遁跡入湖西。會朝得淸明。賢路爭攀躋。堂堂擧幡義。肯顧桃李蹊。抑抑廊廟具。未免枳棘棲。存心只愛物。職思安群黎。身名奈沈冥。白首歸來兮。卜築滄江上。終老盟鳧鷖。吾師所優游。杖屨曾相携。煙波物色古。五柳門前堤。尊賢俎豆事。典刑方有稽。於焉志願畢。長逝恨何齎。八袠壽爲上。三品官非低。子孝孫且慈。隣里哀其啼。朱幡向新阡。薤露曉凄凄。通家後生晩。諄誨若耳提。昔陪晴江遊。長洲芳草萋。瞻仰古人遠。感歎時論暌。示以㵢詩卷。團扇廿八題。深知奕世義。秪今如捧圭。再讀滄浪書。沾洒增含悽。</text>
<title>挽權善山浩然 聖源○二首</title>,<text>花川之後督郵公。有子如斯是父風。抗疏壬寅論已定。連章乙亥道彌崇。尊賢盛業家傳事。識務通才士望中。太學名流循吏績。世間無復若人同。二十從遊六十餘。余呼公叔姪呼余。浮名奈有人先者。晩福終無子貴如。春賀蘭孫聞喜宴。秋驚桐邑報凶書。虞歌寄向淸風遠。他日那堪過舊廬。</text>
<title>新昌客舍。敬玩聽松堂筆跡。仍次杜韻。杜律四韻。書在東軒壁上。是日營將入處客舍。乃因主倅李時煜。同入奉玩而歸。</title>,<text>名賢絶代筆。古墨碧紗中。壁上雙林字。人間千載風。窺斑嗟未得。遊藝亦難通。今日新昌路。多慙武旅叢。營將方閱武于東軒。虎旅盈庭矣。</text>
<title>長湍大隈。展拜朱溪君墓所。</title>,<text>一代宗英表。孤貞濁世佳。讜言生不諱。奇志死還理。短碣無完字。孱孫守舊齋。淵源吾祖學。蕪沒感余懷。孼孫李時茂守舊居而已。</text>
<title>基谷。展拜同成均先祖墓所。</title>,<text>吾宗顯祖考。盛際大司成。同德趙文正。知心金國卿。墓碑猶有闕。經業孰能明。幸賴諸賢識。流傳百世名。</text>
<title>挽具懷仁 瑩</title>,<text>昔日安心寺。淸霜錦樹秋。家兄爲太守。上客卽君侯。三十二年事。存亡一夢悠。今題蕭挽字。感淚自難收。</text>
<title>挽羅海州 星斗</title>,<text>名家乙巳賢。繼世春坊德。一代羅參議。文行何赫赫。執贄守夢翁。淸水照潤玉。丈夫子四人。於序君爲伯。丰姿豐且碩。人謂誰家璧。才名三十年。喪亂仍困厄。晩得司馬科。卑官聊屈迹。通才衆所許。奈此棲枳棘。福善理且昧。喪威痛骨肉。秪喜喬氏門。乃有乘龍客。自守尼丘縣。先務成民俗。三年政乃成。薦之治西牧。魯校賁餘化。海院新儒服。爭知家素業。不獨能盤錯。我非懸榻士。親有通家篤。幾枉江州駕。俾勸平父學。春初過江居。一杯歡相屬。繼得尺素書。入城尋醫藥。深悲外祀絶。永歎天難測。豈知一病久。奄忽而不淑。子壽僅半百。二兒年又弱。不堪弁孺慕。那聞敬晝哭。適喪季路姊。來赴城南麓。哀情不忍文。思舊篇難作。述此平生意。以爲虞殯續。</text>
<title>挽李參議 有謙</title>,<text>斯文有正脈。一線傳坡山。頵頵吾丈人。得之趙敎官。氣宇見靈川。風味知楸灘。就正沙溪翁。典刑栗而寬。小子有所考。淵源師友間。世道値交喪。十年在考槃。泰運乃彙征。利器須錯盤。謳歌邵杜政。拔擢緋銀班。生庭盡寶樹。入室聞馨蘭。人間九五福。大耋何曾嘆。念昔初承誨。余年僅弱冠。左右及二郞。西郊欣再攀。不幸喪亂際。共患生死關。憐我始推轂。媾我終結歡。平生慕用深。感激情話闌。慇懃把杯酒。慰此喪威艱。奉違日不挾。驚聞席未安。同志滄江子。書來爲悲酸。後生將安放。無路九原觀。疲薾巴東峽。涕淚空汍瀾。</text>
<title>宿原州新林驛</title>,<text>昨別龍門寺。今過雉岳山。悲歡情境易。節序沍陽還。雪徑何憚遠。丹丘若可攀。行裝從此始。早晩遍東關。</text>
<title>過堤川義林池</title>,<text>憶昔義林池上遊。于今二十一陽秋。當時湛樂同潘岳。此日傷悲較仲由。風掣靜柯烏不定。雪深危磴馬方休。客懷明發還無寐。何事棲棲到白頭。</text>
<title>過市南謫居處</title>,<text>南錦于行十載餘。卽看東越大相如。流離魯國畸男子。經過靈均舊卜居。秪今世事猶艱險。終古人間足毀譽。避地初心吾未已。知君多病歎歸歟。</text>
<title>淸泠浦上。次市南韻。</title>,<text>山川杜宇道途悠。倦客崦西得古洲。云是淸泠之浦口。秪今天地與人愁。江中弔賦疑當日。灘上哀歌認此丘。詠罷遺吟尋舊迹。廢墟殘雪夕陰幽。</text>
<title>敬次越吟 二首</title>,<text>昔聞東峽越山長。蜀道之難天一方。携手同歸春二月。賞心宛在魯西堂。甘芽辣芥供初菜。縮項包麕養素腸。始識此間眞福地。不知何處是仙鄕。素一作瘦。四峯高鍤小刀山。十里中郊寬且閑。濯錦亭新杏亭上。觀風樓舊竹樓間。東西川合流爲漢。臺白條連勢作關。不必謫仙嗟遠道。尋源劉驥自忘還。</text>
<title>謁魯陵。敬次越吟 二首</title>,<text>蒼蒼松柏鎖幽宮。古廟空山寂寞中。木主並祠儀有得。楊州別域事難窮。偏知苦竹啼痕濕。不獨春花怨血紅。誰解六臣同一體。海家遺說欲無聰。三沐齋庵四拜陵。謾將遺迹訪山僧。徵諸國史心肝裂。說及氓傳涕淚凝。千乘之尊九章服。小碑何故一明燈。上王葬禮誰能講。興道千秋事獨稱。</text>
<title>得魯鄕書。用越吟韻。</title>,<text>飄秦轉越累蓬然。一去尼丘已隔年。天地爲家何倚着。仙眞有界耐周旋。吉凶動後憂無益。思慮煩時夢不圓。欲學仲連東蹈海。非關楊子守吾玄。</text>
<title>校齋。觀諸生習鄕飮酒儀。</title>,<text>父師餘敎八條垂。夫子當年欲九夷。越俗猶能章甫用。宋人何欲廢儒資。</text>
<title>辭仲氏東行。次辛生韻。</title>,<text>縹渺三山與十洲。斯行不減子長遊。前期欲問知何許。太白東南第一頭。辛是安東人也。約與之會于黃池。</text>
<title>環翠樓。次退溪，栗谷兩先生韻。</title>,<text>麻智津邊暮徑迷。耦耕無處問前蹊。遙看藥水驛亭樹。怳入武陵漁子溪。夜半叩閽列數炬。庭間眠鹿驚雙棲。退翁先獲我經歷。何不動心思古齊。昨昏。嗔僕夫之慢不能早暮。退行亦未免焉。故末句云云。環翠樓軒十分淸。詩留栗谷李先生。主人乃是通家契。爲掣春風舊閣鈴。主倅李𥠋子建。乃栗谷傍孫也。相對歡然。</text>
<title>宿珍富驛</title>,<text>千間大和窟。百仞淸心臺。若化蘇仙羽。疑藏禹穴能。高深元異狀。山海此同裁。永日長途上。都忘馬首催。</text>
<title>宿五臺山上院寺</title>,<text>珍驛催鞍發。烏坪信馬遲。金淵當大谷。白㲲見玄師。石上非關席。藤枝可代巵。臺山第一勝。坐久自忘移。次林石川始到金剛淵韻。</text>
<title>滯雨上院</title>,<text>山雨如新沐。簷鈴似古絃。遊春千里客。設會四方禪。淸磬從晨飯。厖眉對晝眠。無端儒釋辨。聊與老師宣。次石川月精韻。</text>
<title>登中臺。還宿月精 二首</title>,<text>三月五臺獨雪山。僧言太早此行閑。氷巓華髮宜相照。岳色何如我老顏。未登中岳上。安得五臺奇。却倚毗盧壯。前臨太白巍。繁華四月後。文繡九秋時。愛此淸氷壑。唯吾老紙衣。常着紙衣故末句云云。</text>
<title>大關嶺上。東望滄海。</title>,<text>臺岳春遊意氣豪。大關東上不知勞。挾山超海心如壯。擊水搏風興自挑。聞百誰云莫若己。臨深愼勿以爲高。滄波日滌乾坤淨。肯着人間一點臊。</text>
<title>五峯書院。次退陶韻。</title>,<text>置驛當時倣聖名。揭虔今日見人情。退翁詩句栗翁範。開繼千秋作法程。</text>
<title>贈南夢卿 宗說</title>,<text>靑鶴山中同去來。白雲潭上共徘徊。仙區物色春將暮。兄弟他鄕酒一杯。</text>
<title>挽市南 二首</title>,<text>孤忠三世一心存。靡事不知知必言。未許癡人前說夢。何嘗無佛處稱尊。向來醒醉從吾好。終古賢邪有正論。憂樂耐同安石志。空敎郭泰倍傷魂。遠遊千里到江陵。同志書來慟不勝。介似金剛通似海。和如春雨凜如氷。高山流水餘音在。朗月淸風百感興。三索平生後天說。秪今誰與更提承。</text>
<title>三日浦</title>,<text>四仙亭畔強題名。非學丹書南石行。直恐千秋東海上。無人識得舊崇禎。題名之末。記崇禎年月故云。</text>
<title>鉢淵</title>,<text>前述郞。後蓬萊。丹書三日浦。大筆紫洞臺。我今朝暮兩遇之。安得若人同去來。次楊蓬萊韻。</text>
<title>向金蘭窟遇雨</title>,<text>明沙如雪白鷗迎。路指金蘭叢石亭。天謂碧波淘未盡。故敎微雨洒塵腥。</text>
<title>金剛山。次申，鄭韻。</title>,<text>靑鶴洞中名祕仙。金剛山裏十王川。巖巒水石全相似。古堞遺宮不記年。仙山吟詠幾千千。獨揭雙詩倩筆姸。好事如今奚取此。只觀深省在當年 申企齋韻。左海神山天下歸。千峯削玉半苔衣。向來名實休相辨。賢聖猶難免是非。淸遊踏盡海山歸。到處風煙襲紙衣。惟恨毗盧春雪在。登臨絶頂計終非。鄭湖陰韻。</text>
<title>又次悼傷書懷</title>,<text>獨立靑山誰與歸。三春客淚濕蘿衣。正陽楡岾悤悤過。吾友亡來事事非。</text>
<title>贈申仲衍 碩蕃</title>,<text>一生樹屋閑居士。今日平原老督郵。何似魯西三悔子。海山千里作春遊。</text>
<title>記竹筒木通飮酒</title>,<text>素非能用迹。何敢學疏狂。筒竹爲壺哨。枝藤引飮長。樂天眞識趣。子美妙知方。不獨和人病。還兼節酒量。</text>
<title>登隱身臺。是日市南發引。</title>,<text>仙遊潭上隱身臺。携手同登酌一杯。今日故人離北洛。不堪南望涕橫顋。</text>
<title>羽溪次壁上韻</title>,<text>玉泉翁白髮。八十步如飛。昔得越行過。今迎杆守歸。劉驎尋不遠。陶令記何微。欲託他年約。無忘尹紙衣。</text>
<title>黃池穿川</title>,<text>北臨叢石南穿川。兩地方看造化權。誰謂秦皇威可使。若非神禹力難宣。千尋似瞰靑龍闕。萬里如登彩蜃天。山海壯觀前後得。歸來毛骨尙冷然。黃池之內萬夫墟。一舍平原手掌如。上下淵兼方外窟。不妨天作聖人居。</text>
<title>又挽市南。次晦庵悼南軒韻。</title>,<text>君車出洛日。我行離杆時。携朋上仙臺。南望同涕咨。吾黨欲何依。獨立滄溟陲。平生劉遺民。得我鍾子期。爭知廊廟具。自歎時命奇。一謫西湖畔。再投北海湄。忠信奈疑謗。友紀誰扶持。金臺急賢士。雲翼搏天池。中原北定計。永安遺詔悲。天意固不祚。國論還多岐。非無介石志。獨愛訏謨詩。報國在盡瘁。靡鹽忘身疲。行年六十化。子道人難追。至計蓍龜得。明見雲霧披。宗儒第一法。餘事其文辭。陰陽白黑辨。誰復論彤墀。江居舊問答。鬱鬱無所施。敬仲旣不在。江左終爲夷。空令東海士。永作西山飢。</text>
<title>永春</title>,<text>夕辭寧越峽。朝下永春灘。一水牽千里。扁舟過萬山。成都聞舊卜。釣瀨有餘竿。安得三閭子。重遊楚澤間。</text>
<title>島潭</title>,<text>微醺永春酒。不覺島潭昏。門坼隱舟峽。江盤浮石根。忽逢靑眼友。相揖白沙村。秉燭看如夢。歡然笑語喧。</text>
<title>鶴棲庵</title>,<text>一棹辭龜峽。千尋上鶴棲。山光同水影。石勢與雲齊。仙界平生債。良朋到處携。淸遊今日勝。不減竹樓西。</text>
<title>北倉承仲氏書</title>,<text>寒碧樓前雨點波。客舟初泊北津沙。江頭忽得雙魚躍。廿八瓊琚照棣花。</text>
<title>過李河宗家</title>,<text>槐川水闊夕微波。醉默堂前坐晩沙。冒雨行尋休叟後。遺風猶在牧丹花。</text>
<title>挽李參奉 恒吉</title>,<text>名賢門下士。上壽九除三。塑坐平生法。工夫至死耽。公明學自悅。先進野非慙。仕未之能信。憂寧有不堪。鄕稱唯此老。祿養幸斯男。大耋當離日。貽孫在二南。常知杖者拱。奈乏館人驂。沾洒瞻黃麓。淹沈愧魯庵。</text>
<title>挽臨汀鄭相國遷墓。次其遺稿華表柱韻。乙巳</title>,<text>一鶚朱雲聖敎明。華褒隻字炳丹靑。信忠疑謗皆由命。白黑陰陽奈異情。馬呂齊名二賢相。朱張同道兩先生。斯文有待銘辭作。緬禮還驚已歲丁。論議百年唯直筆。湖山千里卽幽扃。爭瞻大鳥臨新墓。不必遼禽戀舊城。龜筮協從偕祖禰。芝蘭咸頌並階庭。後來楊子誰能者。窮病如今獨抱經。</text>
<title>挽權正秀夫</title>,<text>兄我生同庚。五十有六回。余髮已無黟。子鬢猶未皚。誰知子先余。玉樹奄中摧。去冬入秦京。情話同含杯。南歸未閱月。聞子病殆哉。天道必壽仁。聖朝方掄才。以爾百鍊剛。豈知三品纔。暮春忽傳訃。子歸何其催。寢門哭未罷。百感胸中堆。申詳及言思。少小相調詼。藝苑子先步。蓮榜吾追陪。子憐我之戇。我愛子之材。不幸喪亂丁。世念俱成灰。周南十年滯。永矢東岡隈。首陽非爲拙。崦嵫西日頹。紫芝歌可休。安陽甘受咍。棲棲枳棘歎。切切風樹哀。親沒不赴擧。子志人無猜。適會聖明際。招士黃金臺。君子以彙征。明廷爭轂推。翰音我自恥。庖刃君能恢。盤錯海西頭。柴桑歸去來。天意旣不祚。世道良可歎。士論足敗症。虛名爲短媒。平生郭有道。仰止山崔嵬。卒歲正優游。二豎還招災。連年喪爾明。毒瘴仍禍胎。空敎松柏志。鬱鬱埋塵埃。涕泣弔親朋。奔走嗟輿臺。市南去不留。此道無人培。君又棄吾儕。斷金誰同裁。服友古有麻。同爨今無縗。吾家擧顚連。子福天獨栽。夫婦共蘋蘩。子姓如瓊瑰。奈何子逝日。斂殯窮無財。兩兒俱瘠形。葬兆誰爲開。悽涼月川居。古琴餘寒梅。漳濱臥衰疾。漢水難溯洄。長吟歎逝辭。宇宙空徘徊。幽蘭掇滿懷。老淚沾雙顋。</text>
<title>挽趙監司禹瑞 龜錫</title>,<text>伯氏吹塤仲氏箎。情親童稚自追隨。常嗟柏府中身壽。秪喜棠陰繼世思。弔語忍申郗老座。哀辭還報庾家兒。黃湖勝迹今成古。空使芳名着院碑。</text>
<title>石湖會李一卿 廷夔</title>,<text>黃江昔年事。此會又湖山。何奈市南子。已亡人世間。天人際難測。行路日知艱。把酒傷吾輩。還應逝者閑。</text>
<title>答姜正吾 恰 遠札中句。正吾自省峴郵。陞山陰縣。</title>,<text>昔尋武陵水。今過會稽山。本自同淸絶。何須彼此看。</text>
<title>次素谷韻 三首</title>,<text>吾王無疾病。敬德卽祈天。將此蒭蕘說。誰陳黈纊邊。自慙元子屬。唯祝中興年。君有橫渠喜。應知夜失眠。人生倫有友。此道出於天。若不能全信。那無各一邊。靜庵疑少輩。栗谷慨當年。三復嚶嚶句。中宵獨未眠。生涯僧飯粥。名實翰登天。痼疾膏肓上。深憂南北邊。二人懷永夜。六十歎行年。獨與兒孫弄。怡然度食眠。</text>
<title>校看重峯趙文烈公遺稿。謹次卷中韻。</title>,<text>大亂峯先見。偏論栗莫調。是非千載後。吾道未應消。</text>
<title>寄謝趙學士仲初問札 二首</title>,<text>我自疏親友。君能問弊廬。病深思藥效。寒極得陽舒。世有完人幾。朝無一士餘。平生市南去。誰共玉堂書。講屬驚新寵。幽居較禁廬。時應小貞吉。志可大鋪舒。鳧脛愁難續。鷦巢幸有餘。猶思西浦上。點檢墨莊書。</text>
<title>次素谷韻 二首</title>,<text>是非誰使正。尤悔莫留胸。寄語諸君子。須知過涉凶。絜矩之雙字。丁寧喩九人。斯言不欺我。請事以終身。</text>
<title>挽姜監司汝垂 裕後</title>,<text>姜氏文章種。菁川世稿傳。繼承三不朽。前後六聯篇。盛事唯良冶。名家有舊氈。向來私淑業。重述此孫賢。介士稱朝右。治功在塞邊。聖褒淸節苦。人服雅操堅。鎖鑰時方倚。岩廊望已懸。天胡無善福。壽止化蘧年。少日城南會。同遊竹馬牽。非唯中表戚。實與故情憐。手札來康伯。哀辭報大連。死生眞一夢。衰淚自雙泉。</text>
<title>寄謝淸風洪使君子晦 處亮</title>,<text>甲辰東海之行。與申督郵仲衍同憩于楡岾。門樓板上。新揭瓊韻。不覺眼明。輒步韻效顰。今承遠問。正起余懷。親友之亡。實同傷歎。復用前韻。東遊仍四郡。勝迹倏三秋。子志耽丹藥。吾心繫碧樓。索居憐老病。懷舊歎明幽。浮世誰相與。仙源倘更求。東行還。由丹丘峽。舟過寒碧下。昔聞淸風之勝。實在此樓。而視諸海山竹西。不啻若嫫母之於西施也。鼓枻直下于北倉。若使此時有如吾兄爲之主人。則寧不爲斯樓之重耶。秪今回想。猶有餘懷。故篇內及之。</text>
<title>敬次晦庵夫子生字韻</title>,<text>先聖分明喩後生。箇中心象說難輕。筌蹄未必離魚兔。會必眞知也力行。</text>
<title>自淨庵歸後塘道上偶吟</title>,<text>病裏三春忽忽過。滿山開盡杜鵑花。朱書一部猶難了。世上浮論於我何。</text>
<title>贈別金禹徵 履龜，景厚 履重 昆弟南歸。兼似柳子蕃 震錫 靜契。</title>,<text>眉巖先生答牛溪先生書。今在坡山舊帖中。書曰。所送大學。躬自謄抄。因卽還上李公。學問之精。服之久矣。黃橘來自南鄕。三枚汗上。亦還書一瓻之意也。 所謂李公。乃指栗谷先生也。眉巖博文大業。爲一代所宗師。而觀此曾篇謄抄之功。至于暮境而不輟。其勤學精義。有如是者。則其所成就。豈專以聰明強記而得之哉。爲之三復。欽歎不已。敬寫一通。奉我諸益。以爲相與體認服膺之地。仍成一絶以贈。黃橘三枚代一瓻。昔賢風義有如斯。斯文奕世親仁契。吾兩家人敢不知。一作在我遺孫尙可追。</text>
<title>麻谷。次僧軸韻。</title>,<text>嘗聞麻谷寺。實冠右湖間。一水環如彀。群峯鎖作關。石路尋尋遠。藍輿步步閑。淸遊今日興。不必海東山。</text>
<title>次爛柯閔明宰韻。和龍西。</title>,<text>江海遊當白露初。龍西翁示爛柯書。栽仍舊竹宜淸韻。卜近新阡好晩居。傲吏亦非元亮願。故人曾不浩然疏。營裘借宅俱名勝。笑我平生守弊廬。</text>
<title>後塘九花盛開。陪仲氏與草廬同賞。</title>,<text>黃花浮一琖。白髮對三翁。時物寒仍秀。人生老轉窮。梧桐迎好月。松竹送淸風。此會誠難得。情言到夜中。</text>
<title>挽尹尙書 絳○二首</title>,<text>富貴易而名節難。古今於此幾人完。淸風落落耆英列。積慶振振寶樹看。心絶世機眞海客。座重遵席舊天官。四方來葬黃公日。誰解林宗殄瘁嘆。坡山奕世舊淵源。兄弟昏姻四十年。窮達道殊心一致。江河迹阻夢相懸。平生不忍嘉賓說。及墓那堪孺子前。惆悵歸來華表鶴。海山寒日獨飛旋。</text>
<title>送仲氏軍資正行。入京呼韻 三首</title>,<text>征馬遲遲客路脩。丘園春暖雨初收。樂憂道在行藏定。兄弟年深歲月流。隱祿初心唯老至。存身拙計奈優游。永思堂裏今朝別。明日登臨拱北樓。悠悠人世劇悲歡。萬事都輸此兩端。今日送行無別語。且將安樂二言看。白髮四兄弟。赤羊三月春。去留俱已老。唯有一心新。</text>
<title>挽朴佐郞躍起 由淵</title>,<text>嘗聞潛冶學。篤守古人傳。麗澤存齋趙。如蘭晩悔權。已離衰俗陋。寧許物論偏。我友能家繼。平生雅志堅。傷時羞魯仲。斂迹臥湖堧。茅拔宜其彙。旌招奈匪賢。養靈唯註草。醫國孰知扁。素履一丘壑。淸風六十年。安貧餘苦節。遺子只靑氈。識面通親後。傾心得御前。翩翩高自致。切切病相憐。藥餌攻吾妙。膏旨賴爾痊。云胡憂此死。奄忽去還先。厭却居塵臼。飄然若蛻蟬。眞遊何適適。朋涕謾漣漣。他日西州路。春花滿樹千。</text>
<title>素翁李野叟𡐔之任耽羅求別語追寄 四首○戊申</title>,<text>昔君控御統軍亭。千里威聲振上京。今向漢挐山下去。波濤咫尺廣西城。耽羅爲國海窮隅。民物風謠卽別區。今日便成關守地。向來人事十分虞。衣袂從來易汚斯。澹庵行事晦庵知。前書所戒君應許。奕世淸風好自持。橘柚兼魚海外珍。緘封千里遠書頻。神交不隔風濤險。切切深情箇箇新。</text>
<title>挽李司諫子重 垕</title>,<text>龜川大節表宗英。有是賢孫克繼名。謇謇三朝如矢直。斤斤一律較氷淸。子方正喜生還日。公甫偏傷夜哭聲。春過西城今似夢。廣陵沾洒白雲橫。</text>
<title>挽趙滄江 涑</title>,<text>吾愛趙滄江。躬行君子人。其美數難悉。請從先德陳。乃祖中書公。昭世淸名臣。有嗣曰平澤。天資固肫肫。從事黜庵門。所學唯義仁。我舅滄浪翁。與之宿心親。集成牛溪稿。終始同彌綸。德行已出類。政事又稱神。彼昏逞淫刑。奇禍慘搢紳。胤子三丈夫。痛父呼蒼旻。仲氏至喪性。伯也仍滅身。其季卽先生。哀哀恒臥薪。十年鞭楚日。千載興炎辰。山頭賊勢騰。義聲終濟屯。坡山一路脈。忠孝人之倫。淵源有所自。志節宜爾伸。獨行古元偉。逃賞今包申。明廷簡淸士。物論推席珍。寧爲五斗折。不效嫫母顰。丑亥天再拆。時事日紛繽。嗟嗟道之衰。墨墨同其塵。臥遊有山水。俗物無緇磷。人間眼不開。大隱七十春。曾元賢有養。德公家不貧。連城素許趙。流化尙稱荀。亞銓及都御。前後恩褒新。淸風與峻節。昆弟何彬彬。於我伯仲間。奕世依德隣。馨香若入蘭。氣味如飮醇。疑余作廢物。勉余爲凡民。憂世道交喪。歎世論不均。此可知者道。提誨常諄諄。冥塗失一燭。正路嗟將堙。疲薾更喪威。疾病還沈淪。天時苦寒節。大雪摧松筠。朗詠七哀詩。獨立沾衣巾。</text>
<title>挽權判官完仲 俒</title>,<text>少日僧伽寺。偕兄及秀夫。三庚同齒好。數朔讀書俱。敏捷才詩筆。溫良器璉瑚。此其知子始。終與託心輸。四十年如夢。中間事可吁。舊遊多失路。奇命最憐吾。導正還微祿。完僚奈老儒。窮通元不管。疾病竟難蘇。昆弟皆長逝。衰容獨暮途。人生等是客。綏復慘諸孤。白雪愁靑岫。朱幡影錦湖。悽涼月川上。勝迹一分無。</text>
<title>滄江院齋。次金伯憲 楦 韻 二首</title>,<text>二老相看白髮垂。吾儕遮莫歎衰遲。隨時出處於焉得。安分生涯到底宜。整頓乾坤能者事。昭明日月大人爲。疏慵百計俱無用。只合淸江理釣絲。三聖溫行卽舊儀。井邊遺刻在螭眉。齊王一豫招宜作。魯母同臨頌莫遲。無疾已幾觀羽日。繼功將仰獻琛時。狂夫自隔詞臣後。箴筆何由左右隨。時上奉大妃。行幸于溫陽之溫泉。</text>
<title>感懷</title>,<text>亂離靡所定。秋日意無憑。怛化心猶刺。傷時病欲增。逃空知有味。保拙忌多能。試撿平生事。方知去箇矜。</text>
<title>悼亡</title>,<text>嗚咽當時事。相看語未明。但令君不死。何異我還生。默念言猶在。疑顏夢或驚。百年長已矣。垂淚對諸嬰。</text>
<title>次武仲麻霞新居韻</title>,<text>羈旅當年愧逐萍。病殘今日惜羸形。神丹未試調榮衛。苦節猶嫌出戶庭。萬事浮雲天外白。一般春草眼中靑。吾廬莫道無光景。自足優遊養性靈。</text>
<title>次仲氏韻</title>,<text>雨則乘橇晴則鞋。行裝朝暮僕夫偕。燒畬事了開荒野。障土成來護斷崖。用力見功元有分。漑根求實定無乖。爲田可是寬閑界。窹寐羲農入我懷。</text>
<title>贈龍西從兄</title>,<text>百尺之高萬里源。平生爽氣激淸論。雖知楚繳宜加雁。爭奈周章不稱猿。歌聽鳳凰須覽德。賦成鸚鵡忌能言。若將羲易談時義。囊括何如地勢坤。</text>
<title>和龍西韻</title>,<text>覓句非關春草塘。閉門還笑太玄楊。要爲男子奇天下。肯學原人媚一鄕。好是風流邀載酒。那聞禮數去懸床。藏修不害拘儒事。莫把身名任彼蒼。</text>
<title>次武仲贈秀夫韻</title>,<text>望道空嘆海渺茫。守窮還愧坐歌商。形骸已是看如木。出處誰煩問採桑。不學原人行汚俗。早知君子業修藏。從今欲免周羅漢。扶醉能無笑大方。</text>
<title>追次武仲重陽日見寄韻</title>,<text>九日羈懷病未開。朝來直上望鄕臺。偏憐嘉樹秋光早。正喜前山爽氣廻。遣悶穩堪詩作料。澆腸還有酒盈杯。相携此日登臨興。却笑當年宋玉哀。</text>
<title>示武仲</title>,<text>床書盡日閱還拋。時出衡門望遠郊。湖外有期留一債。上都無象定何爻。行藏未卜斟夷惠。生事猶然計沃磽。倚伏從來須信命。不妨狂我獨嘐嘐。</text>
<title>次仲氏題白江亭韻</title>,<text>遠遊亭上古今情。流水非淸隱是淸。穩對秋風掛帆影。愛聽孺子和歌聲。來牛去馬曛朝見。乘雁雙鳧物色呈。若遣江湖人便處。吾君孰與濟蒼生。</text>
<title>次武兄韻</title>,<text>十年田野任囂囂。世事如今不患拋。春雨蕨薇餘舊食。乍夭花柳可前郊。已知絃上多淸韻。那許腦中澆濁醪。長笑退之還俗態。故將榮悴強分交。</text>
<title>惠雄辭歸。方待霞兄書齋有感。</title>,<text>正爾須吾友。居然告汝歸。虛堂秋寂寞。寒雨暮霏微。世路重關遠。雲蹤一錫飛。行裝唯所適。是道有心機。</text>
<title>詠楓葉</title>,<text>愛此楓林晩。迎霜紅欲生。嬋娟九秋色。照耀一時榮。好取華人眼。爭如瘁爾莖。看他老松樹。貫四獨靑靑。</text>
<title>朝日獨坐遣興</title>,<text>朝起衣冠正。烏巾與縕袍。回頭錦屛合。擧眼白雲高。邵子羹餘藿。陶公菊有醪。乾坤百年內。幾箇是人豪。</text>
<title>次武兄在洛韻</title>,<text>樂則行之憂則違。磨何得玉涅何衣。卑官不是展禽去。避世非關沮溺歸。翳日陰雲秋欲暮。搖風哀壑葉初飛。空山閉戶觀消息。床下鳴蟲識道機。</text>
<title>挽崔珍山 尙謙</title>,<text>愛尒阮遙集。得吾陳豫章。衰遲悲下邑。留滯惜南鄕。蘇橘終無賴。羊花秪自傷。春風薤露曲。沾洒白雲長。</text>
<title>過李泰之新居戲成</title>,<text>欲作他生計。經營所不知。何如一室靜。自敎保家兒。</text>
<title>四樂亭</title>,<text>四樂不徒樂。主人眞好人。亭名全長老。詩道李文純。後輩追前躅。新秋似早春。盤桓月潭夕。獨想舊精神。</text>
<title>踰六十峙。秣望德坪。</title>,<text>曉發梧桐嶺。朝過六十巓。玉山村洞壑。靈覺寺雲煙。桂樹深招隱。霞標迥挹仙。望中蒼翠合。回首若從天。</text>
<title>送兪胤甫。次其大府韻。</title>,<text>會友平生在錦村。學顏功業戒文園。初心自恃聰明日。皓首空慙醉夢魂。行己不嫌爲察察。使人寧可以昏昏。經書旣作傳家物。勤謹無他贈子言。少日工夫。到老差池。不可說也。故敍自悔之意。以勉賢者之行。</text>
<title>挽趙參奉 相禹</title>,<text>龍門之下早追陪。七十嘐然臥草萊。好古平生知者鮮。抗章當日俗人猜。艮齋疇昔蒙耑問。荀里經過遇一哀。鷄黍從容違宿計。風煙寂寞舊池臺。前秋。趙丈書來。慰我師門之喪。今自溫井歷問之。則已作故矣。只弔諸孫而還故云云。</text>
<title>挽李士悟 憬</title>,<text>忠顯家兒有病翁。十年終隱武夷中。吾人自得前修義。士友爭知長德風。平父可能傳舊業。拱辰無愧祔先公。餘生尙抱陳容恨。今日那堪五里空。</text>
<title>信如上人爲誦市南邊山韻。次而贈之。</title>,<text>當夏邊山縱意觀。逢師剩說使君閑。松壇不減天臺勝。安得吾人着此間。</text>
<title>挽趙懷仁 廷鸞</title>,<text>奕世通家君子風。伯仁之弟有阿嵩。湖陰種秫一年計。漢上躬耕八十翁。已歎德門天不弔。更憐孱令孝無窮。周南迹滯江西遠。淚洒秋山寂寞中。</text>
<title>石湖道中憂旱</title>,<text>時當六月望雲虹。忽見靑山雨氣通。好是農夫爭喜色。其如杲日又凄風。五徵自省恒暘候。三用誰能大旱中。行過石湖談百畝。不堪憂思二人同。</text>
<title>挽權司圃 鎭</title>,<text>去歲溫泉寓下經。牧丹階畔季方迎。甘爲畎畝德公隱。展我邯鄲夫子甥。亭伯亂來思故土。辟彊園後卽新塋。二難一樂嗟何及。不忍欒欒導輤行。</text>
<title>次韻贈林士駕 峕 南歸</title>,<text>士駕尋我於魯西。爲修舊好。留滯挾日而歸。余無以爲報。爲書牛溪先生少時贈松江相國扇面詩及亂後贈鄭郞中書二篇。以贐其行。仍成拙句以見意云。臨汀交契默庵深。衛寶偏知樂令心。風氣秪今猶奕奕。送君重和扇中吟。重世情歡特地深。一通書寄古人心。今吾與子無他語。寫出遺編作此吟。</text>
<title>挽閔參議 光勳</title>,<text>古風揚起有餘淸。長德陳弓一代名。科第郊邤爲世業。孝恭曾閔是家聲。偏驚柳疾因居瘠。共惜蘧年未至卿。孺子可堪哀弁泣。行人不忍過西城。</text>
<title>挽李潭陽梣大夫人</title>,<text>昔聞老萊子。七十嬰兒戲。又有崔山南。子孫盛無比。今世復見之。皆稱德水李。恭惟大碩人。九旬餘兒齒。往來光有煒。雕軒與文駟。忽見壽星晦。慈顏棄養志。衰麻慘在身。孝子逾不毀。割股匪中行。聖訓知有以。至情諒非勉。爾類嗟不匱。有子幸如此。古人今無愧。風飛靜樹秋。劍化延津水。通家晩後生。再拜題挽紙。</text>
<title>挽張生 應祉</title>,<text>尊公徒步入龍灣。爭識重峯得士難。吾祖當年深賞許。後生今日尙嘉嘆。偏憐遺胤窮而老。莫道醫和術可觀。七十光陰流水逝。忍看螟子獨欒欒。</text>
<title>挽鄭生 普衍</title>,<text>忠淸剛介節。栗谷稱松江。傳之我晏翁。正氣聞海邦。晏翁有一兒。璧人眞無雙。美質能任重。九鼎力可扛。立志且不苟。進步百尺杠。賢父自有風。元亮倚南窓。嚴師勉其學。旨訣要在腔。內外交玉琢。小大如鍾撞。深藏欲不市。擇地逃音跫。一疾命矣夫。殀者吾何𢥠。生乎乃祖家。得氣旣非尨。又歸尤老門。不聞異言哤。夕死亦無憾。何必壽眉厖。有驥尾附顏。有鳳雛似龐。晏翁莫須悲。礧磈澆酒缸。三號嬴博間。古人吾所降。</text>
<title>挽姜睡隱 沆 改葬。次其怨歌行韻。</title>,<text>睡隱先生靜湖湄。死孝五十居屛楣。祥琴切切就窀穸。士林非慟而誰爲。後庚子歲緬禮擧。虞歌相彿求親知。是時看羊錄新出。爭識大節奇乎奇。天然異質蔚然學。幼服詩禮窮羲姬。通亭之義淑齋業。一種風氣醇儒姿。艱危射策少海傍。遂得載筆趨鳳閶。朝廷方錮黨人禁。一時火色如貂璫。女無美惡皆見妬。入宮肯自誇新粧。奇才獨被華衮褒。美人好我芙蓉裳。牛溪大老吾師乎。晦木深山猶耿光。摳衣一登龍門上。許以斐然成文章。執戟下位亦何傷。嚴君無恙在高堂。獨恨辛卯年間事。獄中上書悲鄒陽。楚氛東南風再扇。分曹幕檄蒼黃見。運糧點兵巡海甸。賊勢奔突如驚電。擧族相失咫尺間。係累魚肉頃刻變。弟兄妻孥載一舸。帆指絶域飛如箭。淪亡奈此君臣義。生死難堪父子戀。擔心天地不顧計。按劍中宵血被面。將身可蹈白刃前。渡海實難爲鐵舡。如何一日苟偸生。寄命虎口濡腥涎。入水不溺餓不死。此豈天耶無非天。君子平生素行夷。忠臣萬折長輸涓。不見歲寒後松柏。誰分鑑空中媸姸。古來死易立孤難。從容慷慨元相懸。況將三封瀝血疏。滄溟萬里遙能傳。畢竟身名得兩全。盡室同舟歸日邊。萬死重對老父顏。孤忠獨爲君王憐。若非至誠動彼天。縱有神算焉能然。噫我箕封號禮義。猶在海隅爲邦偏。適値千古大變亂。東征幸賴皇靈宣。竟使三韓不作羞。亦見中國完金甌。莫非吾王感帝力。以言臣節其誰優。東槎使者自日本。歸奏一錄蠻中脩。醜類猶知尙節義。泉谷，秋浦稱爲尤。忠深北海一節持。志堅燕獄三年幽。姜中郞最不可尙。皜皜江漢如淸秋。貞心可以服犬羊。大義未易言俗流。上林空留白雁扎。南鄕好作黃冠游。沈冥江海送日月。棄置空山行布襪。在我先生何憾焉。獨抱巾車三擊節。非徒忠義貫日星。至計後圖何其密。我謂文烈趙重峯。逆覩未然如神出。又有忠武李統制。手遏賊艘來如櫛。二公今古第一功。昭若靑天上白日。曲江賜祭可張壽。睢陽記美宜柳厚。看茲終始賊中事。亦自重譯傳黃耇。壯節曾不減二公。奇勳又可徵悠久。已令狡虜在吾目。終使妖狐失所守。征囂指畫蓋不翅。沼吳籌謀在這裏。復讎應在九世後。始信仁功由不死。乾坤此日可痛哭。我身亦嘗兵塵落。強圉重回四十載。沁州事慘南浦側。家國同亡萬世恥。願一洒之嗟無力。吾先子友淸陰翁。賴此綱常存一脈。淸陰風是先生風。小子服膺于心中。千載風雲聖人作。周文赫業期吾東。虛名不敢禮三接。榮祿初非輕萬鍾。柰何天意不祚宋。一夕龍馭昇雲空。堂堂興復此一擧。已矣如今萬事去。常情反欲學維翰。義氣誰肯爲朱序。諸葛空瞻永安宮。鮑焦恨不投河渚。短技無用黔州驢。婾食還同太倉鼠。生平莫報聖主恩。秪今孤負吾當宁。先生心事感余懷。怨歌行行垂淚處。心香一瓣空自炷。欲和遺篇如墮霧。佛甲山下四尺封。永世風聲從此樹。</text>
<title>次林石川韻。詠松醪。辛丑</title>,<text>松枝嫩着松花黃。十日蘸來酸且香。一斗水和升麴米。延年方又救饑方。[附原韻]四月松花葉葉黃。山風吹散滿庭香。傍人莫怪和新釀。此是仙翁却老方。原韻</text>
<title>挽金旌善 灦</title>,<text>宗師當日得沙溪。花甲平生並愼齋。蘭室不容聞鮑臭。鮐齡終進賜緋階。休嗟遙子傳家重。已喜舒孫宅相諧。萬事喬門兩壻在。百年無憾故山埋。</text>
<title>挽宋氏姊</title>,<text>噫我從姊氏。至性仁且厚。令德配景行。君子稱嘉耦。相待敬如賓。無非宜是酒。天不報善人。伯鸞嗟無壽。惸惸欲何依。所後若父母。四男稱其家。多孫慰我舅。庶幾敎誨爾。不忝賢者後。莫非乃翁德。餘慶徵悠久。那知厲虐疾。一朝四喪有。母先長子後。冢婦偕介婦。慘酷人間世。誰如此凶咎。哀哀復哀哀。素輤西南走。行路見不忍。骨肉心似剖。禍自戊戌延。于己亥辛丑。西門痛哭淚。秪今盈兩手。一篇鶺鴒詩。重和龍西叟。</text>
<title>挽尹內姊</title>,<text>坡溪世德門。家法稱女貞。滄浪有齊季。和順婦敎成。周南以爲箴。敬姜以自程。不妬聖女範。喩義君子行。外治服其禮。尊章許其誠。如何天不報。杞哭崩齊城。幸哉有此子。滿眼多孫嬰。含飴近七耋。菽水餘歡情。一疾柰無醫。死孝哀煢煢。三春未報心。割股何常聲。顧余外少弟。壼範欽平生。昔拜北堂上。舊家猶濯纓。今承千里訃。服麻心魂驚。誰將彤史筆。永垂女士名。一章詞以誄。沾洒白雲橫。</text>
<title>挽抑姪 壬寅</title>,<text>痛矣吾敬中。尒死今過旬。死者竟何爲。柰此八十親。敬中乎敬中。安得不酸辛。若翁有三子。美中最天眞。旣娶不幸夭。秪今傷我神。敬中能篤實。不減乃兄淳。行年近三十。大疾忽纏身。無之命矣夫。天道豈不仁。才高乎當世。行出乎古人。昌黎千載痛。不獨李元賓。</text>
<title>挽地主李使君 尙淵 母夫人</title>,<text>安輿爭賀八旬高。敍族猶勤數問勞。筽郡昔年重世好。魯城今日二天遭。蓼莪已廢詩人學。風樹還傷孝子號。鳲飼旣均烏哺斷。感公終慕自沾袍。時維季夏歲維庚。我是靜州城裏生。攀紼倍增孤露感。不堪南望白雲橫。</text>
<title>挽宋大而 時倓</title>,<text>善人不必報。廉吏安可爲。天道是耶非。此理吾不知。噫我習靜公。乃有四男奇。一皆不得年。惟子最堪悲。無業可守者。無嗣可傳之。學書名不成。象賢錄者誰。空將半百齡。埋却他山枝。吾知長逝恨。不忍寫哀辭。人生貴修身。殀壽亦何疑。幸有賢孝胤。莫謂螟蛉兒。</text>
<title>次崔雲卿 曇 韻</title>,<text>故人千里外。別後十年逢。蕭寺通宵語。平生豁我腦。壯心無賊虜。奇節起衰慵。安得尤翁者。稱君達九重。</text>
<title>挽金子彬 益炯</title>,<text>愼獨齋承嗣。文成公外孫。誰如君世德。不忝乃家文。窮達天何怨。溫恭行有惇。應知餘慶遠。千載表孤雲。</text>
<title>次北汀洪 處亮 楡岾韻</title>,<text>我到于今夏。君歸已去秋。風光留古寺。綺句賁前樓。達士休官早。閑人履道幽。名山人幾箇。同氣自相求。</text>
<title>挽兪橫城文叔 楘</title>,<text>去歲兒從越峽歸。君書寄我數堇芝。方知淸福宜仙尉。忽報靈輀返故畿。投杖向來朋友哭。亡琴此日弟兄悲。吾儕運氣相關痛。拭淚還歌薤露晞。</text>
<title>挽朴林川 炳</title>,<text>舊德崇司諫。華宗大錦城。本支寧不顯。果藝獨斯名。迹自門闌著。功仍際會成。諸曹應列宿。六郡化殘氓。盤錯恢恢刃。廉能奕奕聲。官休上士品。老事伯康兄。楊秉三難惑。胡威繼以淸。何嗟離日昃。忽慘見星行。魯左稱鄕酒。周南滯後生。感歎流水賦。沾洒向秦京。</text>
<title>挽宋珍山 有銓</title>,<text>道脈坡山舊。交情奕世親。上章雌甲並。賢院勝遊頻。筮仕中年晩。巍科寶樹新。聯芳榮一代。文駟耀三春。乍喜治功擢。俄驚末疾臻。星行憐惡貌。晝哭痛終身。松菊猶殘徑。風煙也古津。黃江他日會。誰與共舟人。</text>
<title>挽金韓山 光烒</title>,<text>石室庭生寶。靈川玉潤光。採運名旣早。分竹仕還彊。桐邑俄成病。蓍齡柰不長。繼思歸阮集。治命付韓康。義有通家舊。驩無一日嘗。楊原正迢遞。薤露自悲傷。</text>
<title>挽李公著</title>,<text>延平大家世。勳業光宗社。階庭盡豪俊。仲房多儒雅。乃翁有令弟。達士還窮野。頵頵玉山操。遠大期賢者。賢者坡山甥。不在魏舒下。桓門得乘龍。妙歲名司馬。三十遽短折。嗟嗟乎回也。朗陵老荀相。西河呼子夏。元賓竟何爲。潘賦哀新寡。通家奕世親。涕淚空盈把。</text>
<title>挽兪監役 棐</title>,<text>往歲哭仲氏。市南同傷氣。今春哭市南。與子書相慰。七山葬纔畢。子病又不諱。嗟嗟三弟兄。並喪周年未。天胡不報善。鬼神終無謂。平生酒德頌。浩浩餘風味。五十不爲夭。卑官又何愾。堂有所後母。弱子偏憂畏。長逝恨只此。親朋歎不旣。洒涕林江上。西風吹百卉。</text>
<title>挽宋 基恒</title>,<text>昨得朴哀紙。請余誄其慈。今見泰仲書。兩喪同窆期。如何爾弟兄。使我涕雙垂。乃家禍不悔。天道終無知。往者並四喪。秪今有餘悲。那知未數年。三殀又同時。爾死猶在殯。爾姊病不醫。男女六昆季。存者唯三枝。夫與婦俱亡。伯也人嗟咨。爾今又如此。可愕還可疑。況爾後季父。弱齡慈母離。不幸又偕喪。齊斬同纍纍。滅性諒非孝。重憂難自支。嗟哉我甥兮。克稱其家兒。苗而不及秀。命矣斯人斯。雙孩失父母。婉婉誰抱持。寡母晝夜哭。長逝恨無涯。骨肉雖異土。魂氣奚不之。偏憐爾同氣。奔走西南岐。吾門內外孫。美質多早萎。噫噫天喪余。門祚殆將衰。彭殤死生一。莊氏徒虛辭。</text>
<title>挽朴進士 乃昌 內</title>,<text>我姑嚴婦敎。常說女孫賢。嘉耦良如玉。英才早摘蓮。瑟琴和在御。冠笄禮無愆。正歎宜家詠。還驚悼內篇。門闌天不弔。兄弟禍偏延。存沒平生感。題詞涕泗漣。</text>
<title>挽尹承旨 沖擧 內子</title>,<text>牧老名賢後。坡平我大宗。蘋蘩常肅肅。閨閫有雍雍。錫類宜釐爾。尊朝賀貴封。忽驚風樹痛。俄報蒺藜凶。女行疑曹孝。天災慘宋共。徽音彤史烈。褒賜聖恩濃。切切三喪哭。哀哀孺子容。通家兄弟義。感涕自無從。</text>
<title>挽金子精 益煉</title>,<text>莫如世德德無酬。所貴人才才不求。竊歎我邦偏一法。長令君輩惱窮愁。丙申年後重憂者。天護山中舊樂丘。兄弟六旬還匪憾。定知諸子保前休。</text>
<title>挽朴進士 鴻遇</title>,<text>六臣之大節。千載不能忘。成氏存其後。吾鄕與有光。常嗟朴門替。獨愛白眉良。貧則稱南阮。文惟表上庠。年齡纔半百。綸緖幸雙璋。寂寞仁堂會。秋風倍自傷。</text>
<title>賀田僉知 錫圭 蒙優老之典</title>,<text>八十九年無事人。古書看盡眼猶新。聖恩特許緋銀錫。長作江湖擊壤民。</text>
<title>挽都同知</title>,<text>義獻荒年穀。恩承二品尊。自亡才子後。仍許券書焚。能散人難得。追榮世共芬。秪今鄕黨會。杖者更誰存。</text>
<title>挽揩姪女</title>,<text>不幸爾元禮。之死命矣夫。豈料未三年。汝女又殤乎。死者今已矣。老親日夜呼。元禮乎元禮。汝知此痛無。汝之初生也。祖母實抱扶。日望汝之成。有若掌中珠。汝旣長而學。能於詩禮趨。委禽氷淸翁。門闌喜氣紆。先生此英兒。繼育四子呱。璧人與玉貌。大得慈顏愉。汝捷司馬科。將致靑雲衢。宗黨亦相賀。況復親心娛。汝女及笄年。才貌皆稱殊。汝欲擇佳壻。必得君子儒。嗟嗟事乃謬。汝亡不須臾。父母柰汝何。重哀此諸孤。孤女失所怙。永傷生我劬。遂至病膏肓。無賴醫扁兪。汝喪旣痛骨。何忍此喪俱。北堂莫我慰。西河無爾辜。往冬有姊喪。奔走入上都。汝殯哭不盡。汝葬獨無吾。此心長如結。哀情無處輸。唯憐尒有後。餘慶在衆雛。天道柰無知。殀女誠不圖。昨逢汝聘君。相對眼爲枯。若翁痛莫憑。衰落嗟吾徒。惜也汝仁孝。所慕天下模。並與閨中秀。先後埋黃壚。相携乃父手。痛哭靑山隅。</text>
<title>再簡李一卿步前韻</title>,<text>借問廣陵渡。何如月出山。靜觀精舍裏。北望古亭間。武記遺音在。能詩和者艱。滄津亦一勝。定作主人閑。市南記靜觀堂。一卿務安鄕墅也。鄭守夢名其亭曰北望。在廣津上。</text>
<title>挽李尙書咸卿 一相</title>,<text>自是靖康論事臣。同爲寧考末年人。平生出處雖殊路。奕世交期素許親。丹鳳羽毛何采采。玉山風味更頵頵。存亡每切林宗感。輒和虞歌報穎濱。</text>
<title>挽金君自粹</title>,<text>與君兄弟好。函丈昔同遊。豈知乘款馬。終作臥漳劉。六十年如夢。三春病獨愁。空題蕭挽字。沾洒向黃丘。</text>
<title>挽李大興 惟澤 大夫人</title>,<text>大碩人先系。淸風望世家。相攸如李樂。宜室見桃華。蘇子頻謀婦。山公幾枉車。元賓壽匪慕。潘岳賦還嗟。俎豆居知擇。鳲鳩養不差。龍門陪杖屨。玉樹挺蒹葭。賢母師攸歎。名儒上所嘉。弓旌招已顯。錢帛賜偏加。榮極累朝寵。光增三縣衙。龜齡九除工。螽羽百斯些。唐乳終難粒。萊衣遽變麻。四方觀有禮。數郡至無遐。伯仲交曾忝。生朝頌可誇。戍君唉不幸。昆弟痛何涯。寸草餘春日。驚波失莫鎁。朱幡故山路。東望白雲斜。</text>
<title>挽安孔明 好亮</title>,<text>祖乃安僉正。師吾趙有諸。舊存牛栗契。學得浦潛書。挾策平生業。單衣半百餘。非關窮鬼戲。不耐世人疏。命矣夫斯疾。蘧然也此廬。孝兒憐割指。行路爲沾裾。素幙浮滄海。新原近故墟。親朋誰識子。虞殯獨傷余。</text>
<title>挽李參判子和 時楳</title>,<text>義寧風懿士林聞。體素文章一代尊。奕世淵源聃孔契。二難昆弟紀諶論。生平游好還如夢。喪亂情懷自不諼。欲向諸孤抒此臆。淚傾咽塞却無言。</text>
<title>挽宋扶餘伯興 奎禎</title>,<text>先契知吾忝。師門得子賢。三爲山水宰。再荷簡書傳。有哭俄驚夜。無辜奈怨天。偏傷五馬路。獨賦脊鴒篇。</text>
<title>送兪胤甫奉板輿之任洪川</title>,<text>出宰山水日。正値秋風淸。雕軒與文駟。實諧便養誠。子今兩得之。深慰親知情。臨分欲有贈。奈乏能詩聲。石湖贈以治。寬猛要和平。尤齋贈以訓。泉漳餘矩明。顧余無他聞。尊公先有程。勤明敬而簡。儒化在綿城。歲旱不爲災。至今稱遺氓。及登廊廟上。所憂惟民生。荒政數十條。一一皆可行。江居所問答。實取李文成。此爲大規模。參前可倚衡。本末盡在斯。餘事復何營。邑小人大戒。重爲吾君呈。繼述在一行。志物宜三牲。豈惜吏部出。猶不換公卿。行矣子可勉。幸哉人知榮。階間狎魚鳥。望裡瞻蓬瀛。花源記可續。願着劉驥名。昔在錦峽時。龍潭李使君子芳來問治縣之方。先先生答謂聞君爲政。有邑小人大之語云。可戒也。蓋芳之奉慈顏極歡養。宜其備物治禮。而至於居處之外華。盤餖之末節。未免有京洛豪擧之習。故先生爲言之矣。今送君行。先生之訓。實可爲書紳之至言。故敬以爲贈。</text>
<title>挽金同知 光燦</title>,<text>大老淸風百歲名。忠宣餘報在吾卿。爭知壽祿孫符祖。更見詞科弟及兄。韋杜天邊王謝種。延平津上拱辰塋。通家舊契周南客。虞殯歌成獨愴情。</text>
<title>挽鄭君 公弼</title>,<text>一鄕稱士者。千里比肩如。幸我居相近。欽公德有餘。實存名不要。善積福應除。生死知無憾。誰人過式閭。</text>
<title>滄洲好會。次武兄韻。甲申首夏</title>,<text>托姻三世舊情闌。萬福于今見造端。禮法復尋千載緖。親朋共盡百年歡。乘龍喜得庭生玉。附驥心成室有蘭。還笑王家一癡叔。却將瓦礫廁琳玕。</text>
<title>止酒 癸巳</title>,<text>勿言不及武。知節不如希。可戒思誠癖。無令誤泰之。兪武仲不爲酒困。醉後愈默。尹希仲善飮而能節。宋英甫稱之。權思誠自有酒癖。而常以爲戒。故句中云云。緣吾乘醉放語。遂致李泰之失言。宋明甫貽書峻責。英甫勉以止酒。再拜而識之。</text>
<title>挽尤齋大夫人</title>,<text>勁節推先子。閨儀配德音。五噫歌永闋。三徙敎能深。善養陳知訓。勞思敬有箴。猶持古家法。幸此國人歆。賜穀光前宋。安親見後參。專城歡未盡。泣樹痛還沈。舊隴瞻鵝岫。新原定豹林。四方觀禮日。重惻拜堂心。</text>
<title>聞尤齋自義林轉入金剛。招拯與俱。聊成二律。付拯以寄。</title>,<text>淸琴不耐感春心。福地仍思羽客尋。意往快同千里驥。興飛輕似九霄禽。登臨幾歎東山小。望向應知北海深。安得天台留物色。寅年共和栗翁吟。安樂嘗知邵子心。煙霞未學謝公尋。卽聞左海濱楓岳。更有眞人駕雪禽。萬二高峯瞻峻極。三千擊水測源深。不成蘇老題橋事。漫詠孫興擲地吟。</text>
<title>孤雲豎碑之會。吟示尤翁。</title>,<text>此地參同契。斯文有道碑。龍門事不朽。驥尾附餘輝。自惜千金帚。惟依百世師。蟬聲古寺裏。淸絶憺忘歸。</text>
<title>黃山雪夜。翫月江干。尤翁誦淸陰韻。仍次以和。</title>,<text>氷雪崢嶸歲欲更。一江明月二人行。淸翁豈歎無知己。有酒今宵且對傾。[附原韻]南阡北陌夜三更。望月追風獨自行。天地無情人盡睡。百年懷抱向誰傾。原韻</text>
<title>東鶴寺。訪尤，草兩兄。臨罷敍懷。</title>,<text>深深東鶴寺。漠漠北鷄山。峭截由天設。淸奇匪世間。岡巒領略盡。物色品題艱。節序霜氷際。斯遊豈等閑。</text>
<title>用前韻。寄尤翁鍾山寺居。</title>,<text>昔吾成大谷。終隱俗離山。迹不經筵上。談惟水石間。餘風君旣述。此道我思艱。緬憶重尋處。應知百慮閑。</text>
<title>次尤齋見寄韻</title>,<text>幽幽松桂三山裏。泄泄桑麻十畝間。可是遯翁存晩計。爭如王室涕潺湲。濟勝由來險處堪。激湍之下自成潭。任敎天地玄黃色。還把靈丹臥小庵。</text>
<title>和贈希仲 戊子</title>,<text>蒼蒹白露欲新秋。有美一人江漢洲。道學孔周今世病。君民堯舜昔賢憂。金蘭本自同心臭。齊楚非關異傅咻。趣味嘗來甘苦在。水雲塵土果誰優。</text>
<title>次希仲送示英甫韻 壬辰</title>,<text>吾儒不是樂阿槃。直道由來視褐寬。東國人倫仍素履。南州名士自黃冠。平陂往復何須問。用舍行藏着處安。聽說傾都看衛寶。爭如七里臥嚴灘。</text>
<title>和尹希仲</title>,<text>潭州名進士。父子令我悲。和靖老處士。平生獲我思。苟全亂世命。敢言天下事。至元非我知。土洲非我理。孺子可與歌。衡門可棲遲。素履往無咎。奚以九萬爲。邈爾天水子。殊道而同歸。</text>
<title>訪八吟不遇留題。用前惠韻。</title>,<text>莫問進還退。誰知師與賓。申屠蟠樹屋。郭有道人倫。迹是山林士。心惟世祿臣。何如天水子。衣褐拜恩新。[附原韻]魯相東周叟。齊卿戰國賓。老天垂道統。萬古亘彝倫。含忍孫吳帝。寬容進士臣。三韓明日月。流照至今新。原韻○思誠以希仲所作。比擬失倫。筋骨太露。故作此寄我。以道其意云。</text>
<title>挽尹希仲大夫人</title>,<text>大碩人稱賢母儀。敬姜之禮女中師。初聞俎豆三遷敎。更賀鳲鳩七子詩。童稚當年知處士。生朝此日咲癡兒。虞旌不奪東峯志。榮賵偏紆聖世私。徐孺曾同有道歸。春風洛社拜萱闈。徽音古似顏徵氏。善養今稱尹布衣。聖主方求東國望。皇天胡忍北辰祈。生芻一束驪江遠。淚向秋雲不禁揮。</text>
<title>尹希仲自湍山委訪坡院。展謁仍留。兩夜作穩。臨別口占六言。以識去留之意。</title>,<text>山中片時從容。勝似城闕一月。瞻仰古人遺風。願君無忘此日。</text>
<title>發坡山院齋。抵花谷書院。歷希仲墓廬。書諸壁上以記行。曾與希約會花院。而希已歸矣。</title>,<text>花齋逢雨不逢兄。獨倚秋林聽夜聲。想得古人心靜地。萬山中有一潭淸。</text>
<title>次李養以見寄韻</title>,<text>四時平分迭炎涼。陽春已去霜雪零。草木搖落龍蛇蟄。閉戶深居不出庭。瞻彼迢迢漢之廣。所懷伊人在一方。痼疾煙霞自優遊。活計雲水何蒼茫。閑來獨彈峨洋曲。子眞和之楊復抑。金沙處士別離久。大音誰解朱絃瑟。九章吟成自耿光。贈我千里魯西鄕。微辭激烈志士懷。一唱三歎淸風長。市南有能知音者。爲君投與三休堂。</text>
<title>挽詞[權諰]</title>,<text>聖代崇徵士。孤標守古心。千秋留苦節。寒月耀山林。愛我心肝契。感君骨肉如。奈何肩背喪。疇賴着殘袽。晩交逾久要。情義不磷緇。書尺箱中在。終身視警規。陳人安東權諰哭拜。</text>
<title>挽詞[趙復陽]</title>,<text>眞實天姿刻苦功。沈潛晩景德彌崇。矜嚴更就寬平地。澆俗猶欽峻潔風。樹立可尋身本末。行藏自係道窮通。賢人竟死蓬蒿下。爽氣長留宇宙中。聘召丘園禮愈勤。迢然不肯謝耕耘。存身豈若龍蛇蟄。遯世非同鳥獸群。獨抱幽貞全素節。長敎濁世仰淸芬。宸情最是追傷處。前席終孤一見君。道學坡山泰嶽尊。爭言宅相闡眞源。蒲輪玉帛連窮巷。棣萼芝蘭曜一門。不改平生簞食樂。誰知日夕少微昏。他時太史儒林傳。半是君家緖業論。兩家曾道似陳荀。束髮論交鬢已銀。自痛殘生餘隻影。獨從良友托天倫。襟期四海惟吾輩。志節千秋更幾人。世界茫茫鸞鳳去。朱絃永斷痛無垠。友人具官趙復陽慟哭。</text>
<title>挽詞[朴長遠]</title>,<text>士二國天下。如君可易該。終辭莘野聘。未覩彥明來。日月昭然在。山河鬱不開。孤舟哭歸櫬。白首暮途哀。族姪禮曹判書朴長遠慟哭。</text>
<title>挽詞[金楦]</title>,<text>欲敍平生意自長。可堪題誄轉心傷。鷄鳴半夜多風雨。鳳擧千尋遠稻梁。太極圖懸餘古屋。小微星晦落何方。松篁不改前時色。留得柴門白日光。江陵金楦謹拜哭挽。</text>
<title>挽詞[朴世采]</title>,<text>道喪坡山北。時危海國西。源惟自仲素。跡實似蘭谿。喬岳巖巖想。深淵戰戰提。禮書聞卒業。經曲大堪稽。獨立今天下。常求古哲中。千年麟史在。一道劍州同。菽粟無餘味。簞瓢不改風。那能忘此世。經濟竟成空。端爲心相契。仍將義共勤。平生翟黑子。師友范希文。函丈違千里。丹靑會七分。秋江一慟盡。哀涕劇紛紛。後學潘南朴世采再拜哭。</text>
<title>挽詞[崔攸之]</title>,<text>龍山卓卓千峯秀。馬水汪汪萬頃深。水闊山高何所似。美村堂上一張琴。鱗嫌網罟毛憂獵。角苦耕犁鬣受鞿。邈矣飄飄雲外鳳。碧霄千仞獨高飛。㠉梁後人崔攸之慟哭。</text>
<title>挽詞[金之白]</title>,<text>關時豈必匪躬臣。漢鼎由來寄一綸。千仞鳳凰看氣像。中天星斗貫精神。淵源早的傳衣日。縫掖齊悲易簀辰。寂寞典形嗟已矣。浴沂何處覓餘春。扶風後學金之白再拜哭挽。</text>
