<title>次班孟堅幽通賦</title>,<text>於玄造之賦人兮。降厥衷而惟靈。俾有知而有覺兮。本無臭而無聲。宅蚩蚩於塵域兮。臨赫赫於瑤京。善斯福而惡禍兮。怨則號而歡謠。耒耜刱而始粒兮。橧巢變而爰廬。而生民之旣久兮。非喆辟其焉濟。玩羲文於河圖兮。緬堯化於土階。嗟三代之莫挽兮。曠百世而長懷。民風渝而漸降兮。王澤竭而寢遠。紛十愆而不匡兮。疇一德而無玷。國方阽於胥溺兮。人或願其尙寐。台生晩於荒裔兮。覿古道兮髣髴。惕壯年之不與兮。恐先訓之或墜。探典墳而力攻兮。抽關鍵而密察。期古人之與歸兮。耻凡夫之爲對。謂亨途之孔夷兮。庶昏衢之不迷。脂吾車而發軔兮。遵彼陸而執綏。何賦命之險釁兮。哀獲戾于神祗。茹廢詩之至痛兮。銘識字之深戒。唉滄桑之屢變兮。嘅風雲之難再。惟一死之未辦兮。綿十載而何竢。搔雙鬢而欲零兮。撫尺劒而猶在。由義重而利輕兮。致憎多而愛寡。憂深穽之有擠兮。悶敗輻之無御。尙陰雲之翳天兮。遲皎日之照予。淸流混於濁浪兮。同志化爲異己。膠投河而太微兮。火燎原而方始。彼臣節之不忠兮。固天道之必戮。服奇巧而身衒兮。循法度而迹蹙。逌讆說之競進兮。致嘉言之多伏。憎羣鴞之恣睢兮。歎孤鳳之畏逼。彼乍陰而乍陽兮。徒患失而患得。寔君子之攸耻兮。在彝法則未可。爭枉己而饕榮兮。或縱賊而玩禍。旣時勢之難救兮。縱余言其何補。欲遯世而全軀兮。恐傷倫而悖道。思蔓草之亟圖兮。奈稂莠之愈茂。求常理而莫測兮。抱隱憂而靡已。固有誠其必通兮。夢遌神於靈汜。披漆室之煩襟兮。接淸都之異趾。爰涕泣而薄愬兮。詰造化之玄軌。曰皇天之無私兮。盖秩討之有五。伊善類與惡種兮。若騶虞於豺虎。鑑淑慝而孔昭兮。符吉凶而輒耦。命有殊於窮達兮。道則同於孔姬。寧不德之致祥兮。或無妄之爲灾。氣數錯而乍盭兮。報應捷而終周。德必食於積累兮。罪莫揜於隱幽。理不僭於循環兮。卜何煩於鑽龜。哀爾生之不辰兮。幾寃叫而悲謠。雖嚴霜之遄戒兮。尙喬木之餘條。貞操確而獨立兮。賢澤遠而且流。惟身命之亨屯兮。係天運之消息。爾雖屈而猶伸兮。彼則盈而必縮。須自修而毋怠兮。睹厥理之不忒。余承訓而有警兮。乃信命而無惑。知自我而視聽兮。悟在天而灾福。左徒忠而詠蘭兮。太傅直而吟鵩。能自保其姱節兮。顧何傷乎美誼。宜是非之取舍兮。詎利害之趨避。苟內制其人欲兮。寧外誘於物累。回也貧而樂道兮。夷則餓而樹聲。蟄子山於蓬藋兮。卧元亮於柴荊。疏知幾而無辱兮。范逃禍而不傾。余忘世而何戀兮。以全名爲可榮。念吾儒之有業兮。貴正學之爲程。羣書笥而格語兮。六經丌而嘉訓。工宜篤於誠敬兮。行莫大於忠信。期終始於百年兮。若朝暮於千載。喜窮居之多閒兮。驚徂序之迭代。嗟衰甚而病痼兮。奄精耗而力微。字每錯於强讀兮。卷或塵於罕開。然餘年之儻假兮。勔斯道之篤信。要窮理而盡性兮。合抑僞而扶眞。卜消長於羲卦兮。續衮鉞於麟經。睠前途而惕心兮。激孤憤而義形。感昔人之先獲兮。聊以攄夫幽情。亂曰惟天禀之性與命兮。惟人體之賢與聖兮。厥心操舍身出處兮。爲法於世則師表兮。君子乃學將有用兮。哀彼鱞寡若己痛兮。補衮有願線五色兮。先明大義淸一域兮。</text>
<title>次韓昌黎悶己賦</title>,<text>夫何哲人之不遇兮。肇自古而已然。紛懷寶而莫售兮。或憑藻而自宣。余亦與世而相違兮。迹雖阨而心寬。迨未老而力學兮。庶同歸於前賢。竢河淸其未可期兮。反有願於長年。汨東西而流離兮。飽險阻與艱難。思動心而忍性兮。悲日暮而途遠。望南山而嵯嵯兮。溯東湖兮漫漫。想三代之盛際兮。抱二典之徽言。嗟古道之難行兮。顧同志兮其誰競。斯邁而斯征兮。果孰是而孰非。衆旣棄我而如遺兮。尙舊遊之在懷。夜何長而睡何遲兮。宗國憂兮安危。念救時之長策兮。壹不知其所宜。欲相忘而不復思兮。恐大義之有違。知天運之好還兮。睹白日兮何時。聊處順而履貞兮。復奚悶而奚悲。</text>
<title>次晦翁感春賦</title>,<text>夙余懷玉而自珍兮。繄蘊櫝而藏之。竢良工之椎琢兮。與琮璜乎相期。何時命之大謬兮。値吾道之久替。嗟姚姒之已遠兮。寧固守吾姱志。徂序倐其代謝兮。又一年之新春。理發生而蘇物兮。氣鼓動而和人。在四端而爲仁兮。味前聖之明訓。遍一噓於遠近兮。藹同得於方寸。良辰之不可失兮。余爲歌而且琴。紛芳華之媚目兮。忽景物之悽心。蟄蟲蠢而復振兮。枯草燁而漸蒨。何人事之獨殊兮。天意邈而難見。伊盛年之不再兮。又孰駐此流光。折幽花而繼佩兮。怳瓊琚之琅璫。望九閽而迢遞兮。詎一飯而敢忘。吾將聽命於彼天兮。雖窮窶而何傷。</text>
<title>次李白悲淸秋賦</title>,<text>倚余樓兮江之汜。俯彼水之湲湲。霜威凜於大陸。秋色澄於長天。徘徊懭悢有所思兮。隔君門兮三千。于時遙山木落近郊煙沒。朔氣送鴈河影伴月。孤臣憯兮歌楚。遠客悽兮吟越。謇余悲衆芳之易歇。採蘭芷兮懷空悠。望美人而不見。悵延佇兮寒洲。景晼晩而遄戢。心鬱悒兮隱憂。瞻四方兮不可託。些吾將訪羽人於丹丘。</text>
<title>遊南谷 己丑</title>,<text>病餘値新晴。偶從南谷行。好風吹我袂。山路亦云平。楊柳夾兩岸。桃李滿一城。春工不擇物。雜卉未知名。良朋先後至。幽鳥下上鳴。少西得淸泉。移席聊洗觥。</text>
<title>過沙橋 甲午</title>,<text>吾東自是美山河。唐帝隋皇不敢過。今日但羞皮幣重。昔時奚藉甲兵多。人材直以科名失。廟略專爲黨議訛。立馬沙橋頻雪涕。天朝往蹟起悲歌。</text>
<title>記家庭訓戒。效古體。乙未</title>,<text>父曰子兮主恩深。父爲冢宰子翰林。我趙自是漢陽人。三百年來李氏臣。今日幸逢聖明主。不世殊眷自乃父。我欲報之死生以。爾其勉哉毋忝爾。</text>
<title>牛坡。次洞友韻。</title>,<text>悠然吾自卧吾廬。多病何妨與世疎。分外趨名雙脚倦。靜中觀物一心虗。言歸飾讓休封疏。志在專經且讀書。卽看野廚羹飯美。江東不獨好蓴魚。</text>
<title>大殿春帖 丙申</title>,<text>葭灰吹管已條風。一氣宣和大地同。物理春生三至後。君心仁驗四端中。岡呼定喜添遐筭。縢卜何煩祝聖躬。最是漢朝寬大詔。恤民方懋體天功。</text>
<title>病起</title>,<text>先生苦多病。閉門仍習靜。誠知造物者。使我遂其性。我性本愛卧。因此廢朝請。深巷斷車轍。虗窻轉日影。潛心記舊讀。倩手錄新詠。偶聞園花開。强起角巾整。辛夷披晩風。海棠媚晴景。病思眞一洗。幽事誰可競。有病始自由。不幸便是幸。翰林非吾分。儤直厭禁省。</text>
<title>雨中移花樹</title>,<text>移來爲愛未開枝。早晩芳華自有期。物意方從三月暢。天機可就一年知。培封得地階新築。霑潤宜時雨亦隨。也識主人閒事業。滿庭春色獨吟詩。</text>
<title>謹次家大人三浦詩韻</title>,<text>江湖歸計豈全疎。一棹晴波任所如。浮世是非傾奪際。晩年名節卷藏初。搖搖可怕升檣鳥。冉冉堪嘆上釣魚。不換三公田十畆。牛坡曾亦卜幽居。</text>
<title>謝兪內翰 拓基 虗枉</title>,<text>門巷蕭然車轍稀。閒書圍坐靜心機。藥憎多病常常下。花惜無詩漸漸飛。只爲沉綿親枕席。不須勾檢强巾衣。朝來一睡昏昏久。僮報佳賓來又歸。</text>
<title>閒居</title>,<text>抱病深居學養生。客稀門啄久無聲。喃喃高棟鷰雙語。膊膊短墻雞獨鳴。樽釀梨花開日暖。冠裁葵葉戴天晴。適然性癖惟耽句。不是緣求身後名。</text>
<title>申獻納 靖夏 輓</title>,<text>斯人非等輩。而我識平生。世業麟臺壯。時名鳳閣淸。宦途思緩轡。詞苑擬專衡。蕭瑟廣陵栢。傷心侍讀塋。</text>
<title>溫泉玉堂與僚員。次夢窩 金公昌集，疎齋 李公頤命 兩相公所示聯句韻。丁酉</title>,<text>聖德邁三五。行仁追畫井。僚。 鳳曆浹四紀。鴻澤曁八境。國。 從繩思直木。剔玉無蘊礦。僚。 憂勤損天和。遑暇少昃頃。國。美疢久牀笫。幾歲經炎冷。僚。 聽事猶勵精。恤窮又赦眚。國。 心焦均朝列。班後到夕影。僚。 診源補瀉難。議沐效害傡。國。 折衷自聖斷。涓吉卽駕幸。僚。 泉流溜而熱。水脉穩且靜。國。 望瘳雖懇懇。憂添旋怲怲。僚。 只恃神明佑。寧徼萬一倖。國。 乍試便有應。屢驗漸底靖。僚。 傾瓢靈液溢。唱籌仙漏永。國。 痾除捷若桴。德新章如褧。僚。 耗氣旣致愼。快意更存儆。國。 湖山濃瑞靄。帳殿媚淑景。僚。 朝野擧喜色。蹈舞遍枯頸。國。聖渥推餘波。溫綸下禁省。僚。 新沐可彈冠。同浴寧譏裎。國。 還憐暴露卒。幾被寒雨打。僚。 挾纊衆心晏。環戟陣面整。國。 仰惟乾惕念。尙畏仁愛警。僚。 民瘁若恫己。御寢詎安丙。國。 玆行非樂爲。是心須反省。僚。 正賦蠲湖田。常稅减海艋。國。 佇看堯天若。何煩周璧秉。僚。 歲占穰穰熟。野多靑靑𪍿。國。 賁園帛戔戔。招賢心耿耿。僚。 彌綸仗大老。載車敢欲請。國。</text>
<title>朴淵。次他韻。</title>,<text>三韓第一此名區。髣髴廬山數幅圖。聞昔波濤詞苑筆。亦言詩到朴淵無。</text>
<title>記行</title>,<text>九月二日天氣晴。趙子初有春川行。出郊方覺秋已晩。滿山黃葉思陵淸。野水百折深復淺。盡日徒涉僕夫倦。峽趣可棲崛雲驛。山形欲畵嘉平縣。危磴俯江憂不測。峻嶺極天愁更劇。信知世路險如許。冥行自古多折軸。我馬班如欲頓轡。傍人勸我且莫止。行從崖谷十里餘。古貊風煙倐盈視。黃昏始投邑底村。山果野蔬厚意存。問舍求田是宿計。疾足多占好田園。昭陽一曲農翁題。淸平百丈樂齋棲。餘年我將老於此。丘壑生涯在一犂。</text>
<title>題仲晦氏 姊兄李廷煐 書室</title>,<text>除書纔北闕。逋迹又東門。歸隱嗟無地。投眠幸有村。主人前日出。吾友此山存。向學朱文讀。牀留秉燭痕。</text>
<title>至夜題僧舍</title>,<text>積雪孤衾冷。懸燈丈室淸。丁年猶病卧。子夜又陽生。豆粥分僧味。蓂書示客情。終南歸一夢。曉闕賀班成。</text>
<title>次贈趙文學 彦臣</title>,<text>易盈憂小器。難着歎殘棊。聖世終何補。吾生已可知。病仍危謗至。雪又暴風吹。閉戶惟耽睡。徂冬久廢詩。</text>
<title>李參判 宜顯 大夫人輓 代家大人○戊戌</title>,<text>恭惟壼則女中師。宗黨咸稱世亦知。所以配爲賢相婦。宜其育得寵卿兒。海籌添八應無憾。津劒沉雙似有期。東閤舊賓今白首。輟舂餘淚更霑頤。</text>
<title>牛坡。次板上韻。</title>,<text>金門待漏雪侵裘。誰似林亭自在休。方可退時仍决退。卽無憂處便懷憂。閒中至趣探魚鳥。度外羣咻任馬牛。欲識百年長往計。台光常暎小塘流。</text>
<title>留題終南書室</title>,<text>城市難淹畏約蹤。門扃深閉斷過從。十年乃字憐妻瘦。三日無詩媿我慵。霾後始搜殘卷曬。霜前且檢弊衣縫。歸來可恨階邊菊。謾近重陽泛一鍾。</text>
<title>閒事</title>,<text>毁譽何曾掛齒牙。郊居閒事只堪誇。柿能多結初年實。菊亦應垂不日花。農叟築場收晩稻。爨姑緣徑拾殘楂。把書欲倦還頹卧。日下油窻返暮鴉。</text>
<title>牛坡。次客韻。</title>,<text>欲向林泉送此生。郊亭高卧意全淸。寒花十月看霜節。老樹三更聽雨聲。詩到苦吟成妙絶。書因勤誦得縱橫。夢魂猶近金鑾殿。雖退難忘戀闕情。</text>
<title>病中作</title>,<text>寒天行暖令。時氣頗失正。里閭多呻吟。十常八九病。中熱焦肺胃。下濕痿脚脛。俗醫無良方。及死但責命。我則屛藥物。强食養以靜。堅固知定力。虗澹見本性。無妄終有喜。較前氣還勁。治國如治疾。問誰握匀柄。多瘠憫苛法。若恫望仁政。欲將淸淨術。以之安萬姓。</text>
<title>縣齋閒事 己亥○在金城任所</title>,<text>峽縣多閒晝日遲。使君於政欲無爲。工專不廢新開卷。格進方刪舊作詩。野犢齕侵連砌草。山禽啼繞近簷枝。炎天更有披襟閣。醉後林風習習吹。</text>
<title>次簡齋詩書事</title>,<text>客宦酸辛愁未裁。爲澆心肺强含杯。幾何鷰逐秋風去。忽爾鷗幷暮雨來。官務不容三日廢。鄕書惟得一旬回。知吾爲政能無擾。衙卒簷前鼾似雷。</text>
<title>次放翁詩題吏隱堂</title>,<text>病懶偏宜邑務閒。坐消長夏漫吟間。雲陰乍捲忽淸月。野色平開多遠山。斗米豈曾拘傲骨。樽醪惟可解枯顔。邇來欲就歸田賦。物性從看倦鳥還。</text>
<title>聽老嫗泣訴歎良役弊</title>,<text>聽彼薄言訴。僂然何物嫗。泣云未亡人。育得男子五。人稱多男福。我謂多男厄。一兒則爲僧。餘皆正兵役。年年納八匹。辛苦不忍說。嫁時有山田。自是傳家物。生涯惟食力。木綿與黍粟。敗家亦由汝。賣盡猶不足。蕩然只空舍。瓦釜半欲破。今秋又當番。有死更無奈。仰惟太守仁。庶幾軫窮民。聞來心惻怛。不覺雙眉顰。我乃民父母。非不察疾苦。但患閒丁稀。死者亦徵布。使我莅數年。此弊或可蠲。且許免其一。不獨渠可憐。</text>
<title>將歸題後堂</title>,<text>無數梨花開近牀。東風時節坐應香。我來春後秋將去。餘恨金城獨此堂。</text>
<title>聽客妓鼓瑟</title>,<text>何年飄落故山花。一曲令人鬢欲華。正似潯陽明月夜。江州司馬聽琵琶。</text>
<title>題披襟亭</title>,<text>晴川深樹檻西東。正好炎天納晩風。太守不曾私一物。欲分淸吹與民同。</text>
<title>李大司憲 喜朝 夫人輓</title>,<text>退翁惟碩輔。芝老則宗師。女訓家庭襲。內治君子資。登門曾有願。餽客亦多儀。狀德先生在。哀章敢贅辭。</text>
<title>送趙承旨 榮福 赴燕</title>,<text>歲暮純陰霜雪天。悲歌遠送趙承宣。於身莫覩一千運。有口應羞三百篇。苦節伯夷遺廟在。深恩樂毅舊臺傳。中州聞說名儒出。講否春秋魯十年。</text>
<title>夜卧。次放翁詩韻。</title>,<text>歲色欲窮閒卧邊。破衾霜後未添綿。心期老菊爲新契。生理殘書作舊氊。枕上有詩如昨夜。牀前無子又今年。騰騰萬事惟當任。何處雞鳴喔喔然。</text>
<title>肅宗大王輓詞四十韻 庚子</title>,<text>於戱盛德我前王。沒世臣民不可忘。濬哲欽明堯並舜。寬仁勤儉禹兼湯。在儲孝已愉三殿。莅極治仍聳八荒。三百洪基傳有道。一千煕運啓無疆。恤民初政先蠲賦。御下冲年尙攬綱。陰翳莫干臨赫日。奸萌逆折繫苞桑。甘盤舊學登賓席。元祐諸賢列廟堂。若瑟改絃修法度。猶魚有水際明良。化權舒慘無非敎。物理循環又復陽。再正坤儀倫克叙。重回泰運化彌彰。旌忠旣見仁恩霈。癉惡深知聖斷剛。一德執堅終建極。萬機多習但垂裳。夜分漢帝疲猶樂。日昃周王食不遑。好學始終窮格致。多聞今古閱興亡。治謨五日開筵數。法講三時掣索忙。化自修齊躬率下。誠存對越帝臨傍。陽春布澤勤宣綍。郊社祈灾肅秉璋。太室每年親大饗。先陵幾處遍嚴裝。施爲合度遵成憲。通變隨時擧闕章。玉冊追崇爰復魯。丹書昭洗更伸姜。憂農隆福題雲翰。移粟耽羅泛海航。尙儉爲先茵補弊。視飢猶己帑傾藏。恢張諫路思繩木。杜絶讒門戒剝牀。重道蔚如回盛宋。斥邪嚴若距詖楊。圖功更繼寧陵祖。慕德能忘萬曆皇。百尺靈壇尊北極。千秋大義炳東方。洪休允合稱徽號。盛擧從看奉法觴。四紀積勞仍瘦瘁。十年違豫轉膏肓。离明代理羣心洽。燕翼貽謨庶事康。稀慶六旬新入社。寶齡千歲佇齊岡。金縢望切深誠格。玉几悲纏末命揚。聖孝嚴廬哀慕極。民情窮谷痛號長。廞儀戒日催仙蹕。法馭乘雲杳帝鄕。虗右明陵遵舊命。仍前象設克新襄。微臣特地霑宸渥。禁闥多年襯耿光。掌史蘭臺曾染翰。演綸瀛閣復含香。自天妙簡司喉舌。不世殊私鏤肺腸。咫尺威顔猶近夢。尋常哀涕謾盈眶。恩山德海終難報。畵日摸天奈莫詳。未死于今遲蓐蟻。一篇黃鳥倍增傷。</text>
<title>歸心 辛丑○在水原任所</title>,<text>急雨通塘滿。微風卧閤淸。旣遷猶吏務。將去亦人情。宦蹟題詩拙。羇心秉燭明。歸田惟素計。茅屋喜新成。</text>
<title>次放翁韻</title>,<text>病卧常危枕。愁來更暗燈。久羇同謫客。多瘦似貧僧。飯有三時費。治無一事興。尙嫌歸槖重。殘藥僅盈升。</text>
<title>國練日書感懷</title>,<text>宮漏頻傳夜向晨。宣仁門外劇傷神。喬山歲月天崩日。率土人民雨泣辰。終若死爲陪案吏。不須生作抱弓臣。悠悠沒世無窮痛。天地空餘荷寵身。</text>
<title>鵂鶹</title>,<text>我家終南下。四隣多老木。有時聽鵂鶹。三更月沉黑。喧喧似人語。惻惻似人哭。人言此鳥微。亦知人禍福。其鳴則有意。欲使先事卜。凶或變爲吉。趨避用人力。莫須歸之灾。不必目以惡。世路太險巇。歸哉隱一壑。</text>
<title>任執義 泂 輓 代家大人</title>,<text>星轄初回鴨水傍。本朝消息諫臣亡。離亭未宿曾班草。法府空傳舊抗章。官屈幾多淸議惜。時艱倍切老懷傷。公恬介直平生操。應作靑氊付二郞。</text>
<title>李領府事 濡 輓</title>,<text>聖世爲賢輔。寧王有藎臣。兼才優內外。一念耿君民。老涕遺弓後。時憂易簀辰。太常忠字謚。公議未應湮。其二至誠釐舊瘼。大計築新墉。人則道傍議。公惟度內容。巋然瞻魯殿。遽爾輟秦舂。德業徵餘慶。槐陰滿地濃。</text>
<title>過溫泉行宮。次白江詩。</title>,<text>聖考停鑾地。孤臣掩淚過。嚴程滄海遠。虗殿夕陽多。往事懷嘗藥。遺章感詠荷。詩人先獲語。中夜更悲歌。</text>
<title>碧波亭。次板上韻。壬寅○在議政公珍島謫所</title>,<text>不有今來豈此亭。夢中境界宛軒庭。水浮坤軸山兼島。火次乾文日又星。鳳閣詞華曾播馥。龜船戰血尙留腥。百年檣楫通江漢。萬里波濤接渤溟。潛蜃結樓空外見。游鼉擊鼓夜中聽。投荒此路誰開棘。將老吾行若泛萍。戀土羇懷從古感。崩天哀涕至今零。風流濩落停浮白。節序飛騰近踏靑。望處晴嵐生遠岫。步來新月滿長汀。平生勝賞窮溟在。恨未當年讀海經。</text>
<title>次淸陰題詠韻。寓懷。</title>,<text>世事今投海。吾心昔入山。未容燈卷室。難並菜魚盤。地最妨爲客。人猶厭作官。百憂常半夜。星斗枕邊闌。</text>
<title>島中卽事</title>,<text>畏瘴常關戶。嫌塵欲設簾。胃因腥味弱。痰以濁泉添。土室塗難潔。綿衣織不纖。居然爲客久。籬竹已生尖。</text>
<title>得棲字</title>,<text>窮海非吾土。矮廬卽借棲。背燈頻見鼠。面壁輒聞雞。故國孤雲遠。荒城缺月低。春來愁瘴疾。歸意較蠻溪。</text>
<title>得慵字</title>,<text>駸駸徂日病兼慵。入海還如遯世蹤。洛北應流今夜月。天南但送此山烽。詩嫌觸忤頻刪軸。書恐怱忙數解封。昨夢淸平春欲晩。百年歸計負吾儂。</text>
<title>枕上</title>,<text>皇天寧不祚吾邦。未死孤臣血滿腔。近日風波危灧澦。幾時雷雨霈湘江。夢中班鷺猶宸陛。覺後隣雞又客窻。悵望喬山何處是。悲歌咽咽涕含雙。</text>
<title>橘林</title>,<text>植物南鄕異北方。百年常貢厥包香。成林春已千株綠。結子秋應萬顆黃。土性竹兼移繞檻。隣情榴並贈盈筐。先朝寵賜猶銘肺。泣憶鑾坡正席嘗。</text>
<title>遣懷</title>,<text>三十侍郞官豈微。與其非義我寧饑。捐將買土金無産。換欲騎驢馬不肥。峽路幾時花入句。海天今日草生扉。眼邊風色愁驚浪。送盡春鴻久未歸。</text>
<title>村童折來杏花。書此歎未歸。</title>,<text>花開故國未開時。有意兒童折一枝。爾莫折來吾是客。花猶不去奈鄕思。</text>
<title>客懷</title>,<text>孤島荒榛闢里閭。蕭然民物洊饑餘。迎神聽厭鼕鼕鼓。借客看嫌破破書。地濕近林多巨虺。水寒遠市少長魚。春來瘴氣愁添病。閉戶終朝卧寂如。</text>
<title>排悶。謹用家大人韻。</title>,<text>天時春夏際。風氣北南分。汨汨蠻溪水。沉沉桂嶺雲。花斑悲蜀帝。竹染感湘君。惡地多吾輩。甘言奈爾羣。欲爲愚谷說。焉用介山文。瘦骨三分削。憂腸九曲焚。今天應感悔。吾父最勞勤。眼外遲雙鵲。耳邊閙衆蚊。光陰何冉冉。風雨又紛紛。羲卦扶陽理。豈欺我有聞。</text>
<title>客事</title>,<text>地蒸春似夏。村僻日如年。遷欲營茅屋。借將耕麥田。書來空憤涕。花落只愁眠。忽有牛江夢。江淸月滿船。</text>
<title>次南遷客寄示韻</title>,<text>鬱鬱不堪送一春。歸期還欲問天神。傷心夜半聞船唱。盡是乘風北去人。其二終南春色夢悠悠。卧柳飛花一巷幽。長物家中千卷在。依然朝日上書樓。</text>
<title>夜得遙字</title>,<text>日暮長安望益遙。呼燈空復坐春宵。寃禽似客聲常苦。病馬同吾肉漸銷。天道默看虧滿月。海波愁聽往來潮。窮居志氣詩猶健。自是男兒不寂寥。</text>
<title>書與金再昌</title>,<text>客牀書卷共誰親。賴有同隣問字人。爾病不來吾亦病。可堪寥寂送殘春。</text>
<title>病眼。用唐詩韻。</title>,<text>刺似橫釘礙似沙。最妨天末望吾家。終朝閉睫仍成夢。看盡城南未落花。</text>
<title>客懷</title>,<text>誰云休咎類相隨。天道于今切可疑。夢必歸家眠則好。言多觸世默還宜。人情最向窮時見。風氣偏從病後知。耿耿只懷憂國念。一身榮悴已忘之。</text>
<title>病餘</title>,<text>客中多病卧常牢。春後歸心一倍挑。長可貫魚深碧柳。弱難勝鳥軟紅桃。欲尋僧舍方治屐。爲拜賢祠始整袍。秪是憂愁排不得。燈前淚落誦離騷。</text>
<title>夜次放翁韻</title>,<text>朝廷雖欲棄。鄕里亦爲尊。望已違生子。年將過抱孫。煙波淹絶嶼。風雨閉重門。萬慮孤燈下。晨雞唱一村。</text>
<title>得霞字</title>,<text>新晴崖谷復生霞。長掩蓬門卧柳斜。此海以南非我國。何山之北是吾家。生涯故里違耕麥。節序他鄕近種瓜。日暮客懷還寂寂。倚筇時自數歸鴉。</text>
<title>次放翁韻</title>,<text>客愁南滯久。鄕夢北馳頻。中夜傷時淚。先朝許國身。歎傾支廈木。憂爇載車薪。欲伐窻前柳。啼鶯似譖人。</text>
<title>謹次家大人韻</title>,<text>支離客病太羸淸。漸覺春天瘴氣生。耿耿憂心千百緖。星星衰髮二三莖。墻頭雨過花初落。庭畔人稀草自縈。海外相隨憐舊傔。一般羇抱對孤檠。</text>
<title>憂憤</title>,<text>滿腔憂憤强吟詩。此意難輸數句詩。早晩若令吾有子。忍忘而父作玆詩。</text>
<title>太醫遠贈御香感舊而書</title>,<text>惻愴孤臣涕。淸新太院香。尙思隆福殿。簪筆御鑪傍。</text>
<title>島中送益甫 弟謙彬 歸京</title>,<text>此別分涯角。歸期未易言。已經南里驛。應向北倉村。夢草春將晩。看雲瘴欲昬。隔年相會地。遙憶病兄存。</text>
<title>自述效古體</title>,<text>趙氏之族楊州譜。觀彬其名字國甫。自號光齋取卦辭。生當肅宗聖明時。辛未三月廿七日。漢陽府中城西室。自在懷中百病負。纔及九歲喪慈母。兒也可哀命何畸。得有成長人不期。亦能學字日無疎。十三以前通經書。戊子甲午小大科。妙年聲名媿實多。翰院榮選先一榜。日侍香案金殿上。王乃眷顧何所取。乃父之子非汝故。由是感激許一死。赴湯蹈火心所矢。間或難進非偃蹇。廉耻難放病未健。且與世忤若鑿枘。有命則拒積罪戾。騎郞者再宮僚四。栢府薇垣幷三避。登瀛掌誥亦分外。二十四銜但虗帶。臣所必辭王曰毋。十行恩言古未有。遂乃黽勉出而謝。王幸溫泉扈御駕。賜浴下湯惟法從。恩波滉漾溢頂踵。及歸乃休義有存。梁鵜可媿豈鳳蹲。分宜居外借畿麾。如鞶卽褫心計違。彼何人斯憎多口。誣我父子蓄憾久。枉直自分天日明。奈此世道終難行。金城小縣山水鄕。五月爲政詩一囊。病骨跨轎大官嗔。皁盖銅章棄如糞。於外於內無可處。是謂逋臣焉用汝。天曹秉筆矧要津。盛滿爲憂益逡廵。不次之除擢喉司。前後異恩父又兒。時王遘疾事日短。眷且不置臣敢慢。出納之責凡四畀。廚院視膳新進侈。出入兩宮以夙夜。弱力易疲輒告暇。王殆不興猶記識。遑恤我躬臣心灼。天胡降割歲庚子。玄宮一閉萬事已。欲報之德竟何及。前王不忘中夜泣。天之生我亦何意。終雖使我久不死。壽而九耋祿萬鍾。豈若先朝盛遭逢。况我於世本無用。天則雨露木臃腫。惟有初心在丘壑。飯蔬飮水樂耕鑿。逌玆以往不必記。三十年事盡在是。自述平生于沃州。壬寅之年七月秋。</text>
<title>思家</title>,<text>千里思家海月低。五更殘夢聽隣雞。無男反欲存癡女。有妾猶能護病妻。書未知如前日曬。花應看似去年題。區區家事吾當置。獨奈時憂山與齊。</text>
<title>書憂</title>,<text>風霜瘴癘飽南州。一病支離歲月遒。今世難逢憂外日。故園虗送夢邊秋。黃花渠亦無聊意。白髮吾應未老頭。望眼欲穿書不至。海天寥濶鴈悠悠。</text>
<title>自憐</title>,<text>翛然坐嘯一窻斜。俄聽晨雞又暮鴉。四節過三身作客。五更居半夢還家。書無開日緣憂劇。飯有停時値病加。閱險已應消厄運。壯年顚髮剩生華。</text>
<title>島中書懷 乙巳○先是癸卯。因兇啓。謫在興陽羅老島。</title>,<text>蛇鰐蚊蠅自藪淵。寃窮飢病更兼全。愁如稅運千檣弱。憂欲埋藏一嶼偏。我則不先今世界。天何爲闢此山川。澆胸賴有深觥在。酒戶能容日百錢。</text>
<title>阻飢</title>,<text>閉門常送日。淹海又經年。只守傳家劒。纔傾賣宅錢。少飢便瘴腹。多瘦稱詩肩。五柳元高士。猶吟乞米篇。</text>
<title>客懷</title>,<text>罪案吾爲大。輿圖此所窮。觀天如坐井。卧屋若乘篷。鼓吹蛙鳴夜。樓臺蜃結空。南來多歲月。栽竹已成叢。</text>
<title>自哀</title>,<text>天豈窮吾自數殃。氷霜閱盡又炎荒。驚魂已喪招猶屛。寃淚常淫拭欲瘡。病亦有讒瘳則甚。死應無戀謫何傷。終朝閉戶成孤卧。海氣昬昬雨滿牀。兇啓中。有詐稱奇疾等語。第五句及之。其二已矣人間萬事虗。畸窮一世孰如余。忠慚諸葛酬無地。孝媿緹縈泣有餘。深峽買田還謫海。疎宗取子亦離渠。瓊雷消息今何似。鴈盡三春未見書。</text>
<title>書懷</title>,<text>在前三十年。身世亦云好。但識有吾家。不知有此島。</text>
<title>寓歎</title>,<text>少日讀何勤。聖時生苦晩。虗將萬卷書。用力明陵輓。</text>
<title>病中偶書</title>,<text>萬事人間一死遲。歸農今亦未爲期。市橋酒熟貧何預。庭樹花開病不知。心似齋僧居定日。身如敗將陷圍時。治平功業當年志。寂寞南荒數卷詩。</text>
<title>鵲巢</title>,<text>人居吉氣鵲先知。春後新巢在午枝。村老不分今世事。爲言玆客有歸期。</text>
<title>追記入島時事</title>,<text>雪霜行帶病。蛟鰐海名蠻。渡口疑無地。船頭忽有山。小村叢竹裏。斜路亂松間。下馬知新歲。居人酒滿顔。</text>
<title>客懷</title>,<text>西林姑惡哭。東林布糓鳴。我坐虗簷下。答以詠詩聲。哀哉此生窮。百艱已飽更。于今嶺海外。未死尙罪名。經年困炎瘴。一病更羸淸。姑惡與布糓。無使我愁生。爾哭在暮日。悽惻感羇情。爾鳴及春時。惆悵負歸耕。平陸許多村。處處林色晴。我故作此詩。向爾說分明。</text>
<title>卽事</title>,<text>門扉寂寂客誰敲。身世于今似繫匏。餘飯及雞添作料。殘柴分鵲助成巢。夜風已减籬花半。朝雨還增砌草交。窮處遣懷惟有詠。更將新軸靜窻抄。</text>
<title>逢舊面僧</title>,<text>飢僧來乞飯。主客面俱枯。忽記昔年事。見吾三角無。</text>
<title>歎病</title>,<text>沉年危疾已成根。毒瘴乘之氣轉昬。久眚眼羞南向卧。偏聾耳㥘左來言。再飧只有三匙進。千讀今無一字存。忘處家鄕猶入夢。別來兒子儻生孫。</text>
<title>羣鴉</title>,<text>無數飢鴉自曉曛。近窻啼送不堪聞。先朝舊物皆窮海。莫是當年上苑羣。</text>
<title>春日</title>,<text>江南春氣早。居然二月半。雜花滿目斑。幽鳥盡意喚。田頭有饁婦。浦口多釣伴。嗟吾病未健。終日閉虗館。志氣成寂寞。節物助悽惋。丘墓寒食近。瓊雷信書斷。吾道未應非。此生亦已判。歸耕昔年計。夢落牛江畔。</text>
<title>得家字</title>,<text>地似彈丸室似蝸。窮途安命視爲家。僮言煙浦多漁子。我出柴門忽杏花。三步病扶行逼仄。七言强草字欹斜。幽懷欲暢俄哀集。日暮林間有哺鴉。</text>
<title>病懷</title>,<text>春來非我土。病卧尙餘生。酒趁沽魚熟。花從聽鳥晴。過帆何郡稅。歸饁此村耕。目境皆幽事。詩成亦不平。</text>
<title>春日偶書</title>,<text>濕霧穿窻席欲苔。忍饑仍聽腹中雷。愁邊倚杖昬鴉過。睡後開簾社鷰來。地熱已應爲病祟。詩寒終亦作窮媒。隣人怪我衰偏早。言欲從前秪自哀。</text>
<title>悲身世</title>,<text>世亂仍多變。身窮只數愆。久違棠棣詠。長廢蓼莪篇。落落分諸島。夢夢共此天。東風吹血淚。寒食草芊芊。</text>
<title>病未看花</title>,<text>江南二月花事闌。杏花落盡桃花殘。去年之晩今年早。每値病卧未曾看。花不負我我負花。豈我樂爲病堪嘆。病是何祟哀在心。縱使看花亦鮮歡。嗟乎病久花又忙。不獨於花萬事酸。强病爲作惜花詩。物我凄凉還一般。</text>
<title>曉坐</title>,<text>兀坐深宵意轉悽。已看星斗枕邊低。亂松並海方翻浪。孤鵲同人未定棲。杼響接鳴村上下。櫓聲分起水東西。向晨忽憶先朝事。待漏金門正聽雞。</text>
<title>懷東峽幽居</title>,<text>我曾卜幽居。乃在古貊國。瀟灑佳山水。簡朴好風俗。亦有十畆田。足爲八口食。方當聖神世。已厭承明直。飄然匹馬行。峽裏秋正熟。濯纓昭陽流。拄杖淸平麓。九松尙起余。睠焉眞樂躅。中間四五年。每歎歸未亟。嗚呼至今日。不死炎海謫。凄凉百年計。歸夢繞林壑。欲和思潁詩。事異還發恧。縱令有歸日。應被山靈責。</text>
<title>幽懷</title>,<text>小村臨海岸。煙火數三家。愛聽孤松籟。貪看病木花。鄕書占曉鵲。客枕趁昬鴉。忽有東歸夢。昭陽月滿沙。</text>
<title>卽事</title>,<text>炎海茫茫晝日遲。孤懷寂寂病兼飢。借書使讀今無矣。乞米爲炊古有之。竹裏閉窻惟做睡。花邊開硯自成詩。窮居尙有虗名在。時見村童請作師。</text>
<title>視天</title>,<text>日月星辰以。風霜雨露爲。視之天則在。空使我心疑。</text>
<title>書懷</title>,<text>忠孝人之願。在吾兩已虧。餘生誰少慰。未死便長悲。風雨孤眠夜。煙波獨望時。流年眞隙駟。春色又天涯。</text>
<title>春日懷舊居</title>,<text>平居喜栽花。賴以娛我心。一庭未旋馬。百種亦成林。作意先後發。隨興短長吟。嗟吾似落葉。尙滯蠻海潯。寂寂虗窻晩。陰陰苦竹深。東風懷舊廬。惟有一夢尋。</text>
<title>書卽事</title>,<text>漳疾淸羸寄一牀。壞窻虗寂雨聲長。新工睡得忘飢法。舊癖詩多足夢章。簾鷰去來知社過。簷花開落歎春忙。經營適値新醅熟。味勝村沽挹更香。</text>
<title>飢坐</title>,<text>我生三十年。不知口腹急。素養朱門肉。早食太倉粒。厭足視本分。經營耻生業。誰謂有今日。百窮不自給。苟活心已媿。飢卧氣轉乏。欲乞自貧村。將賣只空篋。屢聞腹雷喧。更覺眼火燁。空庭日欲暮。冷竈煙猶澁。吾人誠丈夫。脫略還舊習。堅坐詠陶詩。淸高有遺法。</text>
<title>記卽事遣懷</title>,<text>坐卧一窻內。寂然無事爲。冷灰噓宿火。顚木護新枝。向暮多姑惡。侵晨又子規。誰言心可忘。有覺便生悲。</text>
<title>浦口漁舟</title>,<text>忽聽中洲唱晩歌。起看籬外一帆過。同隣漁者乘潮入。向我先誇巨口多。</text>
<title>蜂筒</title>,<text>些少蜂兒不滿筒。去來相逐落花風。憐渠尙有君臣義。賞罰分明罪與功。</text>
<title>枕上</title>,<text>風波千里海。星月五更天。少睡猶前夜。深林又杜鵑。</text>
<title>晩飢</title>,<text>所食太倉米。大都數十斛。今來窮海外。但撫枵然腹。</text>
<title>竹林眺海</title>,<text>竹林深深午陰淸。我來偶値幽鳥鳴。有巖可以鋪我席。有泉可以洗我觥。詩卷相隨自古意。山蔬雜陳見隣情。眼中境界何太曠。連天海色東南橫。老蜃噓空樓突兀。長鯨噴雪城崢嶸。此水以外非我邦。不亦遠乎嗟吾行。驚濤操舟亦何者。怪爾心腸輕死生。子厚昔作哀溺文。格語分明戒大氓。</text>
<title>記卽事</title>,<text>瘴癘飢寒一任之。耻將身世歎歸遲。蟲鱗品怪供新見。漁牧情親較舊知。已望月無明數夜。方春天不霽多時。呼燈更欲題閒句。能事于今只有詩。</text>
<title>庭畔栽松</title>,<text>小僮太多事。移松栽隙地。松長不盈尺。大抵松之穉。繞屋已云多。區區何取是。爾若欲使我。見渠菀然翠。是將無歸日。我豈至於此。僮乃大驚悟。便欲拔而棄。我笑且止之。前言亦戱耳。古有萊公竹。此事足相比。</text>
<title>病中書懷</title>,<text>一落天涯歲月馳。河淸未卜鬢成絲。讀將何用書仍廢。死則無知病不醫。長夜漫漫惟有淚。深春寂寂自生悲。沅湘不盡離騷在。千古靈均是我師。</text>
<title>閱舊詩有感</title>,<text>自在童丱日。耽詩已有癖。許多篋中作。事如前生隔。我今欲有詠。句語甚悽惻。我又欲無詠。意氣增寂寞。詩亦爲我病。此生窮亦極。無寧兩置之。一枕做睡熟。</text>
<title>病懷</title>,<text>閱歷氷霜一病纏。南來風氣又蠻天。耳聾始覺收心易。脚痿方知斂迹便。已悔多年燈下讀。不妨終日雨中眠。時淸若有東歸日。定入深山學坐禪。</text>
<title>島中惡况</title>,<text>屛荒多險阻。居厄足辛酸。土産難求飽。村情易失歡。蛇橫驚夜席。烏攫歎朝盤。舊學今爲力。能隨所遇安。</text>
<title>枕上</title>,<text>枕席近滄溟。居常心境濶。夢爲水渚鷗。飛去東江月。</text>
<title>夜坐</title>,<text>四月江南天已熱。蓬廬迮卧氣蒸鬱。我是北人不習土。經年飽瘴病纏骨。入夜呻吟心轉苦。一枕偃蹇睡常失。子規啼罷月將落。山鬼嘯過燈欲滅。悠悠身世入商量。萬事人間已短髮。未死口腹還爲累。送奴乞米待明發。</text>
<title>卽事</title>,<text>生涯吾已任窮途。幽事時從惡况俱。僮趁魚磨針作釣。婢防烏攫竹爲弧。殘隣貸糲仍傾槖。遠市沽酸卽倒壺。漳疾亦於詩骨稱。不須臨鏡歎淸癯。</text>
<title>忍飢</title>,<text>忍飢心轉固。謀食計還疎。隣有當酬券。家無可賣書。難逢漂母飯。誰餽宋人魚。及此終朝雨。呼僮議種蔬。</text>
<title>聽鶯</title>,<text>飯時微雨睡餘晴。新綠成陰午景明。更覺一身投海遠。南風時節始聞鶯。</text>
<title>聽林鳥</title>,<text>終夜悲鳴在後林。聲如蜀魄怨何深。朝來爲向村人問。云自前年有此禽。</text>
<title>病中。次放翁韻。</title>,<text>地勢窮南極。天時當夏令。昬昬海中霧。奄奄牀上病。飮濁已敗胃。處濕又廢脛。脩短本在天。安意惟聽命。强排萬念空。堅閉一窻靜。舊讀正有力。窮途能忍性。朝日偶晴和。神氣頗似勝。詩成倚枕吟。寂寞更誰聽。</text>
<title>曉鶯</title>,<text>綿蠻三兩聲。曉日近客牀。聽來四月晩。便覺此海長。和眠乍淸新。攪愁轉凄凉。幽簷想南谷。深樹憶東岡。還嫌似讒舌。更吟巷伯章。丁寧向爾語。莫復啼我傍。</text>
<title>苦雨</title>,<text>昨夕頑雲如潑墨。今朝急雨如飛鏃。海天入夏苦稀晴。漁村病卧菌生屋。已憎驕蛙作氣勢。更怪濕蟲多類族。借地以種旋病蔬。乞隣爲食將敗麥。仄徑泥融少人迹。深林月黑有鬼哭。坐來小窻增掩翳。分付僮兒鋤苦竹。</text>
<title>夢侍聖考。覺來有風雷感書。</title>,<text>病氣兼寒熱。悲懷積火氷。有時懷故國。無路哭先陵。夢裏猶香案。天涯獨暗燈。風雷亦何意。泣涕誦周縢。</text>
<title>遣懷</title>,<text>已能移性耐居窮。千里炎荒此島中。地濕每仍三日雨。海翻常作四時風。鴉成黑隊誰雄長。蜃結朱欄自傑工。百累欲除猶口腹。逢人未免問凶豐。</text>
<title>客懷</title>,<text>瘴雲潑墨作晴稀。苦竹生籬草塞扉。血淚三年丘墓隔。音書千里弟兄違。啼烏向客日將暮。飛鴈背人春又歸。一病已成如許瘦。寄來還改舊時衣。</text>
<title>村老</title>,<text>國中最惡地。是以使吾居。獨怪村中老。年今八十餘。</text>
<title>晩起</title>,<text>病枕常晩起。朝日正高舂。海門風色靜。村墟樹陰濃。待粒飢柵雞。趁花閙筒蜂。已歸田間饁。未設廚下饔。稀梳從亂髮。偶鏡自衰容。把書讀數遍。聊以警吾慵。</text>
<title>枕上</title>,<text>瘴氣蒸人病轉深。南來日月太駸駸。五更睡處三推枕。十事量來九負心。羸馬數鳴猶遠意。老雞稀唱亦淸音。雷州此夜應危坐。跨海，蟾光入苦吟。</text>
<title>追書記行</title>,<text>歲在癸卯十二月。我行初自湖鄕發。元是有無不明罪。又有生死未分疾。蓼莪哀哀塊苫淚。參商落落瓊雷別。天地色慘雲日悽。親愛氣短隣里咽。嚴程宛似潮州行。昔夢偶合藍田雪。蕭條野色黔巖村。叔父惟存亦便訣。世院過宿吾家庄。百年舊業餘破室。乘潮早涉大山浦。海門蒼凉初出日。舊情獨有權監司。一書慰我語悽切。黃登之夜支石朝。冷雨襲人氣欲絶。驛舍孤燈値除夕。百哀來集淚逬血。完山素稱豐沛鄕。歲時豪華帝城埒。宗人有爲營將者。冷視還如道傍乞。喧喧鼓角任實縣。太守亦是舊客末。老退戶長非世情。慇懃爲客糕酒設。間關千里最困處。暮投谷城一村喝。三更不爨飢轉急。僮訴官門閽者遏。聞雞始歇山下店。風露滿衣泥沒膝。樂水一道走扶橋。村籬處處竹林菀。向午梁岡多瘴霧。初春已覺天氣熱。自此以南數日程。地如鬼門更難越。亂石叉牙簇劒戟。行人十步八九蹶。渺渺孤島入指點。帆頭海色天共濶。至今不死罪爲大。放之此間亦云歇。</text>
<title>歎病</title>,<text>危疾經年苦。懔然一息存。睡餘仍做睡。言下輒忘言。海氣俄晴雨。窻暉自曉昬。長時惟愛卧。久客未諳村。</text>
<title>幽事</title>,<text>松竹自連林。森森一舍圍。上有黃鸝鳴。下有錦雉飛。午陰足避熱。久坐常忘歸。村翁亦隨至。日輒不相違。偶然得幽境。少西有釣磯。移席更散懷。夕風吹我衣。</text>
<title>夜愁</title>,<text>奄奄常支枕。寥寥早掩柴。雲呑星月並。雨壓海山皆。豐歉無關鳥。公私不屬蛙。强愁最今夜。誰道酒能排。</text>
<title>次放翁集韻</title>,<text>尋常閉戶卧寥然。亂木陰陰更濕煙。世事無窮聞輒後。鄕書未達夢還先。愁當病日優千斛。詩到飢時劣一錢。久客村情看厭薄。不緣相負亦相捐。</text>
<title>聽潮</title>,<text>崩騰怒氣自朝昬。千古相傳伍子魂。不識黃池鳴甲日。尙留雙目在東門。</text>
<title>追記扶橋問答</title>,<text>一死何太遲。行色又南爲。千里歷氷雪。萬狀飽艱危。暮投扶橋村。主媼爲之嘻。慇懃向我說。此行不可知。謫者多達官。居半老成姿。客也年太早。食祿能幾時。衰麻又在身。情理尤可悲。作何莫大罪。遠黜天一涯。我則不忍言。僕夫乃言之。媼亦有人心。渙然涕雙垂。再三强慰我。千金須自持。天道好循環。生還定有期。</text>
<title>夏日</title>,<text>愁處太遲計處忙。無端日月去堂堂。杏方結子如丸大。竹亦生孫過尺長。海濶鷰鶯情更厚。草深狐兎勢還强。蓬門閉卧飢兼病。誰識先朝舊侍郞。濶。一作遠。</text>
<title>勞五立</title>,<text>倚仗窮途只一僮。尋常乞貸走西東。時淸幾日歸牛峽。醉飽田家爾我同。</text>
<title>得灰字</title>,<text>客意鑪心並欲灰。年光鬢色兩相催。書當味處多虧字。酒到愁時未滿杯。巷外無舂知月落。籬前有櫓認潮來。蘧然夜夜尋山夢。每被晨雞苦喚回。</text>
<title>書懷</title>,<text>有生無死未聞之。生苟爲羞死亦宜。自撰吾碑還有說。事君猶及肅宗時。</text>
<title>偶書</title>,<text>夢爲鶴背仙。披雲俯天下。大抵三韓土。眇然不盈把。殊未知此中。亦開一封域。大而有治亂。小而有歡慽。至如此孤島。初豈入指點。覺來還是吾。寂寂客窻掩。</text>
<title>書事</title>,<text>宿痾微歇日。炎雨乍晴時。厭濁仍疏井。嫌虗更補籬。泥多看鷰子。料絶憫雞兒。便覺隣情熟。分蔬及晩炊。</text>
<title>夜坐</title>,<text>孤懷耿耿睡常遲。萬事思量秪益悲。大海無涯身一葉。稀年未半鬢千絲。蛙鳴鳥哭猶前夜。月落燈殘又此時。危坐自然成獨詠。枕邊贏得百篇詩。</text>
<title>眺海</title>,<text>吾邦天下小。玆島海中偏。謾有乘桴意。扶桑在眼前。</text>
<title>夜坐</title>,<text>村南村北績火明。水東水西漁燈橫。我亦强病倚一窻。濕雲初收微月生。入夏以來偶此夜。何以答之新醅淸。把杯欲飮還投地。我心胡然作不平。自是天下一窮人。至今頑然負罪名。經年霜露隔丘墓。絶海風煙各弟兄。憂哀迭攻瘴癘侵。一疾沉綿二竪嬰。河淸未卜日月駛。鏡中白髮已千莖。凄凉身世自生悲。不覺淫淫涕血傾。孤懷輾轉睡更遲。夜如何其遠雞鳴。</text>
<title>睡起</title>,<text>睡起虗簷聽午雞。海雲初散樹陰齊。忽看墻角榴花發。泣憶終南小檻西。</text>
<title>次放翁韻。歎廢書。</title>,<text>少日愛讀書。孜孜意未已。夜燈常晩卧。晨窻每早起。性癖本如許。生涯只在此。所願早休官。閉門處鄕里。充棟貯籤帙。滿腹飽經史。今來絶海外。多病一枕倚。間廢工未專。强讀味失美。書亦與我疎。久矣不如死。百年未了業。丁寧託兒子。一經勝籝金。勉哉日月駛。</text>
<title>得槎字</title>,<text>小村圍海若浮槎。久客居然兩鬢華。籬底移瓠方引蔓。庭邊種芥亦垂花。米殘已絶侵包鼠。林密常多逼席蛇。病裏妻兒頻入夢。人情自古未忘家。</text>
<title>次放翁韻</title>,<text>永日荊扉靜。微風麥候凉。濕蟲頻見怪。晴草或聞香。世事雲俱幻。鄕心海共長。深林時獨往。樵牧侑吾觴。</text>
<title>枕上</title>,<text>睡意何遲愁緖繁。燈前欲酌又空樽。三更星月千林靜。萬里風濤一枕喧。病在膏肓詩亦脆。魂遊機穽夢常煩。悲鳴夜夜聲彌苦。蜀鳥惟應似我寃。</text>
<title>對酒</title>,<text>有生必有死。人壽無百年。孔跖俱塵土。彭殤混黃泉。不如從吾好。及其未死前。平居不妄交。晩結麴生賢。近從寂寞地。氣味益沕然。悲哀及憂患。與爾共周旋。炎火作冷灰。堆阜成平田。不省何世界。不辨何山川。頹然一枕上。夢遊羲皇天。知爾歎未早。繼此莫相捐。或言爾性惡。誤人多狂顚。又言爾氣毒。傷人少久延。喟哉無多言。我心不可遷。詐狂今爲罪。眞狂罪或蠲。况我厭此生。視死如登仙。一笑更相攜。孤燈瘴雨邊。</text>
<title>次放翁韻</title>,<text>沉綿牀席病常纏。深海人稀日抵年。地濕晴猶疑漏屋。身危夢亦㥘風船。百窮於我誰非鬼。一死于今便是仙。遙憶峽居難入目。欲將林壑倩龍眠。</text>
<title>得消字</title>,<text>窮居志氣已全消。長掩蓬扉卧寂寥。鶯子飛時桑落葚。鴨兒浴處稻生苗。麤衫入夏穿還補。薄箑經年破亦搖。貧未繼炊猶索酒。悲來每用大杯澆。</text>
<title>次放翁韻</title>,<text>畏瘴成深卧。愁炎廢苦吟。力營惟粥飯。細錄只晴陰。衰覺霜添鬢。痾知火屬心。枕邊多竹影。新月一窻侵。</text>
<title>悲身世</title>,<text>人生不作稷與卨。遭遇堯舜而吁咈。下此猶爲陶朱子。漫浪五湖之煙月。吾東天下最偏邦。我生何晩肅宗末。河淸聖運亦一時。及臣登朝王已疾。虗將讀書致君志。泣進哀誄贊盛烈。嗚呼國厄我又窮。未死于今但涕血。悲哀摧剝霜滿鬢。瘴癘侵凌病纏骨。東岡舊築尙入夢。山色悠然江水濶。若從此地爲早計。豈使吾人百艱閱。稷卨尙矣陶朱遠。我誰與歸三閭屈。</text>
<title>次客寄示韻 在春川</title>,<text>一曲昭陽勝渼陂。平生癖又草堂詩。莫窮身世蒼蒼彼。未死君民耿耿玆。早歲黃冠歸峽日。淸秋紅葉滿山時。問誰贈我東門者。心事惟君仔細知。</text>
<title>尹捴戎使 愨 輓</title>,<text>杜郵之恨未央寃。千載誰堪伯仲論。彼則處功公則否。平時一死爲君恩。其二意豈在臣實在儲。嗚呼宗社幾爲墟。能將義理輕身命。誰道將軍不愛書。其三書生曾將八千兵。軍令時聞上將營。尙看悲風吹大樹。漢南城下獨霑纓。</text>
<title>次放翁韻</title>,<text>江山無往不宜廬。有土耕斯有水漁。黃菊衰看吾面老。白鷗親覺世情疎。感君和淚纔封疏。敎子留心且把書。貧處妙方思絶粒。野僧生理較何如。</text>
<title>又次前韻</title>,<text>林壑蕭然寄小廬。窮居生事足樵漁。宦情門客嫌全倦。農務隣翁笑太疎。四壁排張兼篆隷。一牀堆積並經書。秋來只有尋山夢。自信心機澹莫如。</text>
<title>得稀字</title>,<text>絶峽居常俗事稀。數家煙火掩蓬扉。平田鷺或移時立。曠野鴻多入夜飛。睡處蘿雲棲襯壁。步來松露滴侵衣。身窮自欠餘生樂。益悔當年未早歸。</text>
<title>得犂字</title>,<text>何必千鍾有一犂。吾廬雖窄亦安棲。雜蔬冬暖羹材足。凡糓秋登酒價低。曾向水村求野鶴。卽因林客得山雞。東臯拄杖還幽事。小卷抄詩手自攜。</text>
<title>得園字</title>,<text>歸來何必好田園。處僻深知性厭喧。醉後倚屛猶憤涕。夢中登陛輒忠言。新交只許漁簑近。舊業惟餘蠧簡存。向老尙思他日計。手栽梨栗待生孫。</text>
<title>肅宗忌辰。次尤翁集中顯廟諱日韻。丙午</title>,<text>千一休明憶盛期。仁恩偏向我家滋。滄桑世界無窮變。松栢園陵不盡思。月落蒼茫今夜哭。天崩咫尺昔年悲。深山寃結玆心事。惟許林間蜀鳥知。其二玉欄歸侍死爲期。苟活窮山白髮滋。每歲不堪今日値。小臣常倍我王思。臨江泣並鮫人淚。向月啼爭杜宇悲。獨夜華陽尤老句。一般腔血鬼神知。</text>
<title>次杜律韻</title>,<text>山深多急雨。軒窄更炎風。密葉從林下。幽花得草中。養蠶便峽俗。防虎仗隣翁。自足殘生事。何須歎轉蓬。</text>
<title>又次池字韻</title>,<text>倚岸思營榭。尋泉欲設池。桑移差大葉。梨附最甘枝。學力窮時見。農功窶處知。歸來今亦晩。萬事涕雙垂。</text>
<title>又次違字韻</title>,<text>銘結恩難報。盤桓命輒違。窮人嫌再出。高士欲同歸。愛醉渾淸濁。逃名遠是非。生涯吾易足。言採此山薇。</text>
<title>又次西字韻</title>,<text>採桑村上下。刈麥巷東西。壯犢方愁喘。穉雞已喜啼。刱冠裁白葛。備杖種靑藜。忽有漁簑興。前江細雨迷。</text>
<title>病起。次杜律韻。</title>,<text>偶値初晴日。强扶久病身。葛衣宜野客。竹杖稱山人。指鸛分村逈。聞鶯憇樹頻。流頭違俗節。衰髮幾莖新。</text>
<title>又次雲字韻</title>,<text>漠漠圍靑嶂。深深閉白雲。吾方誇得所。人或慰離羣。鳩喚俄晴雨。鴉啼便曉曛。詩成還倩草。兒子漸能文。</text>
<title>又次憐字韻</title>,<text>主聖終何報。吾窮只自憐。炎風蒸土室。陰雨敗沙田。未卜安棲地。誰云閔覆天。餘年宜託契。賴有麴生賢。</text>
<title>舟行。次明律韻。</title>,<text>一帶東湖徹底明。取舟偏喜此行輕。驟看巖壁留餘意。抄問亭臺質舊名。渺渺程途爭晩鶩。蕭蕭詩律較秋鶯。優游隨處君恩在。尙媿虗銜忝貳卿。</text>
<title>達城府院君 徐公宗悌 遷葬輓 丁未</title>,<text>尙憶吾翁座上賓。醉中談笑見天眞。處心自做士君子。毓德宜生女聖人。禍色彼兇搖樹日。恩光我后握符辰。玄扃改卜衣冠出。休戚公私倍愴神。</text>
<title>次滄溟集韻</title>,<text>僻居從懶散。淡食任天眞。江上形容老。天中節序新。移葵伻野客。打麥議隣人。雅意非高尙。逃名似隱淪。其二窮峽生堪耻。榮途夢亦疑。園林鶯蝶晩。鄕國鴈魚遲。愛主猶緘疏。嫌人或抹詩。雨餘宜看瀑。曾與老僧期。其三山深常濕靄。江近更洪濤。澹泊全蔬飯。淋漓大麥醪。人間悲道遠。林下媿名高。已任騰騰運。莫須歎二毛。其四學農知土性。問俗見村情。急雨眠時過。閒雲眺處生。已專山社趣。猶假水曹名。一飯君何忘。恩深死亦輕。</text>
<title>李監司 潗 輓</title>,<text>志業相期遠。詩文自負豪。墨途名亦晩。緋列秩仍高。呼渴馬卿病。承流申伯勞。臺垣遲一召。客館遽三臯。其二聖主虗襟際。兇徒漏網時。人方他日計。公豈一身私。憤必輿其疾。忠將諫以屍。窮山已枯眼。空復攬雙垂。</text>
<title>次放翁韻 在保寧</title>,<text>底處人間樂地存。至今飄泊又荒村。先基慕退仍營社。古閥忘窮更結婚。病意纏綿千藥遍。秋聲淅瀝一林渾。愁來爲詠山榛句。目斷西方日欲昬。</text>
<title>次空同集韻</title>,<text>萬事如經浩刦來。一村難得好顔開。聽蛩在壁淸霜過。知蟹登梁遠火廻。客意欲成看竹句。時憂將廢泛花杯。從今牢蟄宜吾分。莫復求名被物猜。</text>
<title>次杜律韻</title>,<text>聽彼蒼穹哀不哀。嗟乎少壯去難回。疾恒人事三旬卧。陽復天時七日來。黨禍卽今悲石榜。主恩從古想金臺。家醅只爲忘憂用。獨酌常嫌未滿杯。其二强欲忘心便復哀。東歸何事復南回。諄諄老態風霜過。惻惻寒威雨雪來。暗壁自成憂國室。危軒仍作望鄕臺。深知閱險無如我。眼底滄溟視小杯。</text>
<title>元日。次農巖集韻。戊申</title>,<text>幽懷悄悄此時偏。樂事紛紛舊俗傳。村餠分來今作客。宮醪頒處昔爲仙。瓣香墓道違千里。鳴珮庭班阻八年。孤詠一般農老意。閉門終日坐翛然。</text>
<title>風雪異常。用千山鳥飛絶。萬徑人蹤滅。爲韻。</title>,<text>新春一月初。大雪三日連。從而又惡風。寒者甚冬天。維時聽老農。大抵異常年。中夜耿不寐。君門路三千。其二陰陽乖此際。舒慘在俄間。驅來欲翻海。堆處已漫山。居民足歎聲。行子多苦顔。我且不敢出。隣亦斷往還。其三卽看景色異。不覺心緖擾。穴未振蟄蟲。林或墮凍鳥。瓦鑪擁入夜。布衾坐到曉。哿矣閣中貴。哀彼道上殍。其四乍定還急吹。欲歇更亂飛。處處破紙窻。往往倒柴扉。前村酒價重。比屋炊煙稀。吾弟在尺地。數日亦相違。其五靑帝今失權。玄冥敢假節。狐裘亦云薄。獸炭不翅劣。林巒眺色同。門巷跫響絶。病之一何甚。毋寧三伏熱。其六通時無晝夜。一色同近遠。捲盡茅三重。摧却樹幾萬。亂沙較反細。利刀比還鈍。借屋猶庇身。老天不暇恨。其七奪目未宜望。驚心不堪聽。莫謂鼓作勢。難信豐熟證。山居㥘墮指。野渡悶涉脛。吾當從冷堗。僮奈失樵徑。其八透窻太懔慄。撲簾轉紛繽。遑思照黃卷。輒患落烏巾。廣廈仁心大。玉樓戀意新。階梅獨無恙。貞操似幽人。其九病添數日卧。興敗新春逢。久縮類凍龜。深藏比蟄龍。覓紙屛欲補。添絮衣更縫。山扉自成閉。不妨避世蹤。其十天意杳難諶。臣心炳如血。灾沴乃如許。憂虞不可說。或者啓王心。自今增聖烈。和淚作此詩。照心燈不滅。</text>
<title>次客韻。作六言。</title>,<text>淹歲自知病久。逢春更覺愁新。桑田閱去今世。萍水飄來此身。有杖過頭歎老。無杯到手嫌貧。梅花雪後初發。消息窻前是眞。</text>
<title>夜坐。次空同集韻。</title>,<text>千村雪盡四山靑。病後逢春尙掩屛。詩草屢刪還有病。燈花長結太無靈。輕風柳亦宜時態。孤月梅應似我形。老去生涯樽酒在。百憂惟可付沉冥。</text>
<title>聞有人以田宅謗我者。書此。</title>,<text>蚯蚓猶枯壤。鷦鷯亦一枝。欲無田與宅。恨不有巢時。</text>
<title>伯氏貺平凉子。題此以簡。</title>,<text>自愛平凉制。偏宜放散姿。赫炎鋤畆日。微雨釣江時。貫竹爲纓妙。編花作飾奇。金簪應不換。此意我兄知。</text>
<title>題草堂</title>,<text>世路傾陂際。山居靜僻中。滄桑前後變。林壑古今同。顧遯宜吾計。求蒙賴客功。關身花竹在。春意一番風。</text>
<title>次放翁集韻</title>,<text>寥落空齋倚枕時。靑山四面雨頹籬。雖窮不問家人産。已老難逢國士知。化蝶忘形須有睡。蟄龍存戒欲無詩。淸平舊賞僧云晩。花早今年又負期。</text>
<title>草堂。次白洲集韻。</title>,<text>小築雲邊在。遙岑雨後多。客因分韻至。僧爲賣書過。華屋無心夢。窮途甚哭歌。東江何日去。重理舊靑簑。</text>
<title>又次前韻</title>,<text>濱海羇蹤遠。沉年病色多。苦吟兒强止。牢睡客虗過。水暖知魚樂。林晴聽鳥歌。經營先急務。新買並鋤簑。</text>
<title>夜坐。次白洲集韻。</title>,<text>奔走風塵昔未堪。煙霞今欲隱江南。月中客訪貧何侑。燈下兒嬉老亦參。書味每從多讀見。病情常就少眠諳。莫言退士忘時久。念及艱虞淚自含。</text>
<title>又次前韻</title>,<text>居厄惟將學力堪。十年飄泊任東南。春從鴈度人猶滯。月與梅逢我且參。鄕里毁譽聞處忘。園林取舍說時諳。長窮苦被山妻讁。手指閒雲一笑含。</text>
<title>谿谷集。有鮑照數詩體。漫爾效顰。</title>,<text>一何許身愚。於戱肅宗時。二年直翰苑。中間擢喉司。三朝餘舊物。至今血淚滋。四方吾安適。此生窮可知。五湖邈難攀。明哲更有誰。六經負素學。寂寞無所施。七步媿虗名。太半排悶詩。八口猶爲累。流離常阻飢。九死終靡悔。直道古人期。十漸鄭公疏。幾日奏丹墀。</text>
<title>效人名體 禁用五季以下</title>,<text>竹谷永而邃。借屋任安棲。叔季路險巇。卧高柴門低。時虞卿相在。吾道皇王稽。菑陳餘十畆。服田橫一犂。黃歇霧開浦。白起雲滿溪。夾岸桃李華。過梁鴻鴈嘶。麗景春服成。駕言馬騰堤。尋山簡名寺。水石遵招提。彩毛遂乘興。句和杜詩題。還駄醉顔回。遲日未曾西。</text>
<title>效卦名體</title>,<text>乾坤亦有憾。否泰太無常。人生足流離。時義合遯藏。羇旅滯千里。偃蹇卧一牀。畏客門恒閉。耽書日漸長。與弟作比隣。相隨忘異鄕。汲泉古井冽。烹蔬小鼎香。居然寒食節。已復雜花芳。大有山居趣。家人貧不妨。已任時命屯。自是素履剛。宗國憂未解。滿頤涕每滂。</text>
<title>效二十八宿體</title>,<text>昔我自奇自總角。謂人莫如意太亢。韜略期使氐羌降。經綸耻向房杜讓。引君宜做格心功。爲身寧效畏尾㨾。不患南箕罹巧讒。惟思北斗齊盛望。世事還如馬牛風。雌伏眞成兒女狀。向者商量已歸虗。宗國安危猶未忘。孤臣謾抱漆室誠。幾回繞壁淸淚釀。受任莫試吳奎才。容物誰識婁公量。胃病廢食眠亦遲。昴出東方雞每唱。候鴈避畢飛何高。飢烏鼓觜啼相向。參杼市虎易眩惑。井渫匏懸足比况。吾知鬼蜮必伺人。柳州潮陽早晩放。九陛星辰尙在眼。張皇前奏夢魂迋。攀鱗附翼舊志氣。不平其鳴玉軫上。</text>
<title>效建除體</title>,<text>建卯東風節。蕭然海上村。除却百累空。攜得千卷存。滿庭列花木。近牀置酒樽。平居厭紛華。深谷絶囂喧。定知此生休。自信吾道尊。執心勉正學。緘口戒妄言。破窻經風雨。弊袍閱寒溫。危證已膏肓。時議將噬呑。成名悲直士。傳法痛沙門。收將憂國淚。灑彼叢竹根。開懷誰與語。有時狂欲奔。閉門仍早卧。微月近黃昬。</text>
<title>效八音體</title>,<text>金莫喩其剛。我操不可奪。石莫比其堅。我志不可屈。絲力欲扶鼎。釣處一江濶。竹癖寧無肉。種來數畆菀。匏懸惟任分。未曾計窮達。土滯且安命。久已忘得失。革帶與麻衣。永矢老巖穴。木實能療飢。從此煙火絶。</text>
<title>效五平體</title>,<text>東風懷吾廬。迢迢昭陽邊。昭陽何澄淸。煙波多漁船。先生心淸高。生涯惟山田。春麰仍秋禾。柔桑兼霜綿。栽花花成籬。花中梨花偏。乘閒尋淸平。攜僧臨西川。飄飄攀仙風。悠悠忘塵緣。身窮誰非魔。流離今南遷。幽憂常多端。支離沉痾纏。懷哉何時歸。優游終餘年。</text>
<title>效五仄體</title>,<text>此土便故土。我趙四世宅。卜築想晩計。杖屨感舊躅。物色海嶽並。地産服食足。否泰運幾變。進退義自得。洞壑尙不改。閱歷卧老木。顧我甚忝祖。涉世媿哲識。遠引苦未早。世亂昧所適。再到若反本。窘阨亦可慽。蜮弩正欲發。鹿險未暇擇。萬事足感慨。濁酒且滿酌。</text>
<title>效回文體</title>,<text>村深卧處鎖雲煙。廢蟄身閒欲老年。園竹綠宜朋酒把。岸桃紅可客詩聯。昬昬病甚常停讀。耿耿憂多輒失眼。翻土舊荒耕得計。煩人借播近家田。</text>
<title>春日遣懷</title>,<text>蔬盤樹屋任淸眞。長掩柴門寂寞濱。吾道非耶讒鑠骨。此生休矣病纏身。江湖有素孤舟月。天地無私一壑春。萬事只堪閒處老。餘年儻作太平民。</text>
<title>次谿谷集歸田詩韻</title>,<text>吾生已自卜。世事無可爲。謝俗仍息交。慕古能得師。莫效君民誠。猶患妻兒飢。從今學老農。耕耨不失時。其二引蟄忘榮悴。移居問吉凶。營爲我自疎。倚仗僮亦庸。壁虗聞鼠齧。籬破認犢衝。入春多好雨。東峽負歸農。其三未占羅含宅。惟愛謝朓山。閱歷人情危。流離生事艱。虗窻寄坐卧。深谷斷往還。依俙屋樑月。夢見故人顔。其四寂寂卧山簷。涓涓聽石澗。猶存愛書癖。輒忘識字患。削竹恰過頭。裁葛僅至骭。自稱老居士。誰知舊名宦。其五節慕古人高。學耻俗儒曲。斂身成早計。謀國乏長策。海山景擅勝。稻魚土稱樂。時憂尙關心。我家本世祿。其六挹彼溪水淸。濯我冠纓涴。節酒能知害。諱詩恐見坐。藥餌證難對。卜築計易左。幽懷向誰開。閉門且深卧。其七棲息洞壑幽。灑掃牀几淨。雨色千村暗。花事一林競。鄕隣猶世態。山野自天性。麾客元非傲。吾人苦多病。其八餘生足悲歎。往事積尤悔。卽看謀身拙。可知從政殆。高車人所慕。窮谷我將餒。世路危如彼。驚舟風拍海。其九春來少晴日。海上多濕雲。學釣聊自適。借耕亦太勤。佳節感寒食。幾人酹荒墳。子規啼在樹。夜月不堪聞。其十翻覆劇雲雨。變遷倐海田。自歎心事違。還媿性命全。破卷晴窻下。孤筇暮林邊。生涯付一盂。隨分任粥饘。</text>
<title>拈韻書卽事</title>,<text>僑廬猶蔽雨。別地未誅茅。水暖魚成隊。泥融鷰着巢。月流當戶影。花動近簷梢。避客休相訝。平生戒妄交。其二薄田初省石。疎屋更添茅。貍攫懲雞柵。蛇窺憫鵲巢。孤梅留落蘂。惡竹斬橫梢。隔岸招詩伴。溪山得勝交。</text>
<title>過從兄 斗彬 舊庄愴然而書</title>,<text>海村何僻陋。僑居少相識。幽懷菀難紓。出門靡所適。偶値買新馬。駕言遵彼陸。迆邐過村墟。從氏餘舊宅。淚眼坐中堂。手書滿四壁。日月曾幾何。俯仰事如昨。庭前一樹梅。云是當日植。枝柯太扶疎。村竪恣侵斫。含蘂半未吐。似待主人復。歸來折一枝。遠欲薦英魄。</text>
<title>問答</title>,<text>請問蒼蒼者。我有所未測。旣使我禀生。又使我窮阨。至今飽百艱。求死亦不得。誰謂上帝仁。下土臨有赫。惡者未必殃。善者未必福。小人益無憚。君子日以厄。彼莠此若苗。人刀我爲肉。自顧何釁尤。窮苦往愈極。有哀向誰訴。有寃向誰暴。願言垂明鑑。俯照我衷曲。其二爲答諄諄然。爾言誠惻怛。非我遠莫聞。非我老未察。善惡旣有分。殃慶詎無別。然惟嫉惡時。有甚佑善日。方將厚其惡。善亦未暇恤。一時乍通塞。千古永伸屈。賦爾豈太薄。人道貴忠節。命爾豈太窮。時運有回斡。行看大造化。爾疑始可决。一理本昭昭。莫煩向我質。</text>
<title>次唐詩絶句</title>,<text>壽春非舊土。却望似幷州。晩計扁舟在。淸江盡意流。</text>
<title>亂後寓三浦偶書</title>,<text>亂後遲遲返故林。江村懾處閉門深。時危自媿謀生計。主辱寧忘願死心。積水未平仍急浪。頑雲欲散尙微陰。隨身獨有傳家劒。長怪神龍匣裏吟。</text>
<title>三浦。用東岳集韻。與益甫同賦。</title>,<text>瘼矣干戈後。纍然枕席中。洞蘿虗夜月。籬菊負秋風。離合弟兄異。安危家國同。大雷應感悟。天或祚吾東。</text>
<title>拈韻與益甫同賦</title>,<text>幾日東歸客尙淹。江天寥落卧虗簷。園楓色淡微霜染。階菊香淸細雨霑。久病未逢三世藥。長休不待二人占。前宵失寐緣何事。家國安危百慮兼。其二病卧江城歲月淹。一林秋色滿前簷。風高北渚魚腮冷。雨暗南天鴈背霑。無外馳心方是道。有先料事不須占。淸平蠟屐昭陽釣。誰與吾爭二者兼。</text>
<title>次益甫寄示韻</title>,<text>人皆憎者更誰憐。九死吾心不可遷。自信榮枯今兩忘。敢言忠孝昔雙全。閒情白鳥相親地。病色黃花欲老天。說與耻庵休寄句。一般身事易潸然。恥庵。季公號。</text>
<title>又次益甫寄示韻</title>,<text>彼天何意此生窮。衰世猶存達士風。我豈久蹲同老鳳。君將遐蹈似冥鴻。靑衫迹屈還名字。金帶班尊底事功。已識躬耕爲得計。弟兄聯社一山中。</text>
<title>又次益甫韻</title>,<text>老去相親只睡魔。朋遊羞向俗人阿。郊原落木風霜早。江海孤舟歲月多。將隱便休蕉鹿夢。自奇猶欲飯牛歌。東歸擬趁春耕日。農字當年自號窩。</text>
<title>果川途中。又次中字韻。</title>,<text>客路關心際。君門在眼中。安危今世事。休戚故家風。俗態隨時異。羇懷到處同。征鞍仍早發。初日果川東。</text>
<title>三浦拈韻。與沈上舍子正 尙友 同賦。</title>,<text>素計違東峽。微誠係北辰。多愁吾易老。同病客彌親。時義三緘口。人情億化身。祈山遺表在。千載感嘆頻。</text>
<title>自警</title>,<text>上帝賦萬物。最靈者惟人。本性具四端。常道重五倫。只緣私慾蔽。鮮免天理湮。苟欲復其初。莫如學之純。學亦有先後。正心與修身。小而齊一家。大則治萬民。曰若堯舜氏。相傳以精一。禹湯克祗敬。文武丕謨烈。自從元聖後。久歎正路窒。虗無老列書。功利申商說。仲尼乃天縱。長夜揭日月。氣像鄕黨篇。義理春秋筆。嫡統曾曁思。鄒孟則亞聖。一章浩然喩。喫緊於心性。秦焰道不灰。漢溲儒甚病。惟彼董韓輩。其學尙欠正。奎運啓大宋。迭興眞儒盛。濂溪說無極。理氣始究竟。洛閩紹絶緖。遺經洞分析。斯文功莫大。後學言不易。吾邦稱禮義。列朝勤培植。文敎三百年。賢師六七作。天下皆椎髻。海隅獨縫掖。嗟余生苦晩。悵望門墻逖。誤效雕蟲習。謾殫黔驢技。識見曾未透。功名久爲累。急流宜斂迹。窮山欲沒齒。從今志于學。工自收心始。惟將一誠字。堅着腔子裏。尙多閒歲月。用力死後已。</text>
<title>次湖陰集韻。與沈上舍同賦。</title>,<text>棲遑贏得鬢毛明。歲暮徒然百感生。廢硯呵氷詩太澁。虗窻聽雪夢全淸。年將不惑曾何業。身欲無名卽本情。只是世臣憂國意。終南回首淚縱橫。</text>
<title>次放翁集韻。酬趙學士。明澤○己酉</title>,<text>平沙籬外白。遠岫檻前靑。退已辭卿月。歸將伴客星。數椽依鳳麓。一櫂泝牛汀。欲識憂時意。須看鬢髮零。其二且莫催行馬。終南望裏靑。地應無直木。天亦有讒星。宿霧迷平野。春氷凜晩汀。明陵恩浹髓。中夜涕空零。</text>
<title>次趙學士韻。效春帖體走草。</title>,<text>暖律回東陸。條風轉上林。宮槐初改火。御柳欲生陰。春驗氤氳氣。仁知惻隱心。中天瞻赫日。無復點雲侵。</text>
<title>憂憤書十韻</title>,<text>憂國誠常切。歸山計未成。九門勞夜夢。三畆負春耕。棲屑元無定。遲徊豈有營。自知忘死久。還媿識機明。衛社思臣節。詬天痛賊情。王心誰格正。時議但逢迎。稔惡難圖蔓。除兇未折萌。八條壞鰈域。一統廢麟經。苦意燈相照。雄心劒自鳴。直哉李侍讀。尺疏樹風聲。</text>
<title>借金敎官 峻行 龍山亭榭</title>,<text>借得好亭子。維時三月天。背山臨水處。來馬去牛邊。已自登攜酒。曾何買用錢。悠悠思峽意。糓雨滿平田。</text>
<title>次農巖集韻。記卽事。</title>,<text>虗樓同廢寺。瘦我似僧顔。世事棲遑際。人情乞貸間。近臨衣帶水。遙對畵圖山。百種花先後。還宜着意看。</text>
<title>傔人作絶句。仍用其韻。</title>,<text>處處農歌水滿陂。俯郊還愛此樓危。傍人爲說田家樂。正在先生憶峽時。</text>
<title>夏日無聊。用高閣一長望。故園何日歸分韻。爲古體詩。</title>,<text>客棲猶得地。危亭百尺高。廣文生計冷。元龍志氣豪。世事自悠悠。江水何滔滔。乘風有歸檣。知是上峽舠。其二未可騁長途。只宜束高閣。牀笫有奇疾。刀圭無好藥。身如負霜草。心似傾陽藿。點檢篋中詩。太半戀君作。其三悄悄有所憂。所憂誠非一。杞天若將傾。嫠緯未暇恤。兇渠逃五刑。直道遭三黜。嗟吾義休戚。救時媿無術。其四從古際會難。志士感慨長。獻策屈賈誼。論兵老馮唐。此輩自儁人。時君亦明王。如其不遇者。莫若釣滄浪。其五未死看太平。尙有庶幾望。祖宗方眷佑。兆庶政蘄向。雨雪晛曰消。日月更也仰。餘年託丘壑。佇續擊壤唱。其六我生一何阨。流離足世故。鬢髮驚歲月。神精弊道路。潛弩影猶伺。虗彈心亦怖。百憂死可休。尙寐欲無寤。其七東江卜吾居。自是好田園。躬稼稻粟美。手種花果繁。藏書恰滿架。謝客深閉門。優游以卒歲。此樂矢不諼。其八山家幽事足。主人意如何。晴林鳥音好。邃壑雲氣多。僧饌値村醅。隱詩和農歌。晩窻常愛睡。隣朋或虗過。其九乞歸知得計。正在强健日。園林有取舍。山水無得失。遵汀鷗作伴。尋壑鹿爲匹。敎兒有一經。漑根可食實。其十吾廬吾自愛。欲歸猶未歸。出晝行意遲。思潁心計違。倫義固爲大。性命亦云微。稅駕終有日。山靈且莫譏。</text>
<title>隣客移送叢菊。用他集韻。題此以謝。</title>,<text>有客贈以菊。挽我期在秋。縱使揷此花。花應羞白頭。况我欲東歸。全家水上浮。難期九日黃。且栽一庭幽。有似作無益。莫是性癖不。愛渠類高人。歲暮老一丘。不借雨露榮。肯爲霜雪憂。歸哉東籬下。亦有百本稠。</text>
<title>悼亡</title>,<text>吾弟哭妻每說悲。吾嘗謂弟過於悲。有男有女宜稱福。雖死猶生未足悲。其二於吾始覺哭妻悲。比弟悲今十倍悲。若使吾妻死如嫂。歌猶多事哭何悲。</text>
<title>次客韻。記卽事。</title>,<text>危樓倚處滌煩襟。作客居然節序深。苦意誰憐今握火。浮名頗悔昔橫金。炎天去馬何門外。雷雨潛龍此水心。惆悵鹿車虗舊約。淚霑莊缶更悲吟。</text>
<title>次兒輩韻</title>,<text>危軒猶畏日。高樹欲凉風。絶意紛華際。棲身湛寂中。書程兒請共。棊法客稱同。吾道江湖在。須看馬首東。其二久抱難醫疾。仍投未老閒。謫餘曾貊國。亂後尙龍山。月色看簷外。秋聲聽樹間。淸平前日約。僧必待吾還。</text>
<title>又次兒輩韻</title>,<text>澹泊生涯某水丘。分明義理大關頭。悠悠百感龍湖夜。又値西風蟋蟀秋。其二火令方殘金氣行。新詩悽惋更商聲。始知世路平生友。不及江簷月有情。</text>
<title>拈韻。與兒輩同賦。</title>,<text>不讓元龍習氣豪。秋天卧得此樓高。棊憐客弱圍常緩。詩恃吾强戰每挑。思去可嘗新稻飯。悼亡猶着舊綿袍。先生出處人休問。久矣時名付俗曹。</text>
<title>次放翁集韻。書卽事。</title>,<text>薄俗難將古義論。交情眞似雨雲翻。一時客計蔬盈圃。幾歲人功樹蔭園。已退猶關天下事。雖歸應在水邊村。田家好味吾能說。嘉糓方登濁酒渾。</text>
<title>次放翁集韻。遣懷。</title>,<text>天地無安土。江湖有借樓。哭妻悲契濶。黜妾悔風流。病氣蛩侵夜。歸心鴈帶秋。時憂何日已。霜雪七分頭。</text>
<title>次丹巖閔相國 鎭遠 枕石亭古詩韻</title>,<text>公何愛此石。物我俱落落。維其奇更古。不曰堅且直。豈借神鞭驅。還疑鬼斧鑿。水落勢轉危。月生色增白。攢劒似兒孫。秉笏等尊客。且詠南山章。巖巖大人德。其二公何愛此石。盤旋在朝夕。登處每挈榼。坐來或攜籍。苦誠思補天。宿學勉攻玉。人猶誦大箚。公實憂明辟。已决東洛卧。曾閱雷州逐。柴扃太寂寥。有官還似謫。其三公何愛此石。不陂而不曲。就閒繼自今。選勝粤在昔。高並子陵磯。大類淵明石。淡淡平湖影。依依遠山色。沙禽暄可聽。浦帆晩宜矚。高枕倣松下。淸夢繞闕角。其四公何愛此石。託興詩更續。物性怪髓靑。仙風訝髮綠。粧點自一丘。榱題只數尺。地因人愈勝。事與性相適。毁瓦纖兒𨳲。考槃碩人樂。大廈若將傾。一木難爲力。</text>
<title>再醮纔廿日。遽爾喪配。書此。寓悼亡之懷。庚戌</title>,<text>遇何晩也訣何催。未覺其歡只覺哀。祭酌尙餘婚日釀。斂衣仍用嫁時裁。窻前舊種小桃發。簾外新巢雙鷰來。遺範爲從主人問。泣言吾女德兼才。</text>
<title>李文川最英輓</title>,<text>人物寧將地閥看。華班猶易俊姿難。還憐兩姓通家誼。尙憶同年序榜歡。丁未以來能有操。文川之後更無官。西湖病客增寥落。不復論詩共倚欄。</text>
<title>申校理 魯 輓</title>,<text>我知申侍讀。天然姿不俗。猶存汾老風。未斬玄翁澤。詞翰乃餘事。言議是本色。慷慨亂初疏。辟易師中魄。譬如汲黯節。逆折淮南賊。三黜亦無憾。一言尙有力。屛逐愁梁苑。勳伐笑麟閣。新論在調停。大義違討復。春秋廢衮鉞。涇渭混淸濁。炙手爭要津。息影獨窮谷。痛飮忘憂懷。善謔思忠告。吾輩運何否。斯人疾遽革。君恩竟蕭條。士氣遂寂寞。名傳靖康草。節完元祐籍。尙多漏網魚。誰復秋天鶚。一死賊所賀。百身吾欲贖。伯仲曾託契。弟兄仍叙族。俯仰廿載間。零落重泉隔。塵凝卷上題。淚灑篋中作。平生故人義。曉月靑門哭。</text>
<title>夜題</title>,<text>世路瞿塘險。君門弱水深。停書方養目。做睡始休心。舊好多長袖。新悲廢大衾。溪流常近枕。似作不平音。</text>
<title>偶書</title>,<text>歸心每逐上灘帆。晩計東湖欲避讒。大蕩平猶新黨目。同敦寧亦好官銜。危談信口方稱快。麤飯充腸便覺饞。經雨却嫌庭草蔓。爲敎僮手並根芟。</text>
<title>龍山九日</title>,<text>秋懷多感慨。節物助悲凉。病客三年滯。寒花九日香。詩逢新酒熟。樓壓大江長。歸意風帆遠。吾廬在貊鄕。</text>
<title>枕上口占</title>,<text>一雨仍成數日泥。江樓病卧氣悽悽。典刑髣髴憐雙姪。契活蕭條悼兩妻。殘月獨飛何處鴈。孤燈先唱此村雞。徒然憂國心常切。夢走天閽路不迷。</text>
<title>兪同知珉送盆菊書此以謝</title>,<text>舊交惟有老同知。貽我黃花花滿枝。也識此翁珍重意。歲寒名節古人期。其二有癖無栽懶可知。借看還是十分枝。世間得失元如許。萬事悠悠不必期。其三龍山物色晩猶知。賴得重陽以後枝。忽覺西風吹我帽。古今奇事若相期。其四名品雖多我遍知。於今始見許長枝。欲將此種移東峽。送老深山與有期。其五花乎渠意則吾知。應耻朱門桃李枝。及此江天搖落後。寒幃相守見心期。其六老夫詩興菊邊知。何限新篇何限枝。陶令以來無作者。淸風異代我還期。</text>
<title>枕上記事</title>,<text>亂餘身計只堪歔。隨處棲棲未定居。無可奈何今世事。有爲若是古人書。寒花着雨香全濕。老木經霜影漸疎。遙想東江茅屋在。秋來歸興在蓴魚。</text>
<title>秋懷</title>,<text>吾道窮林在。還慚負聖朝。遊方危羿彀。藏欲善庖刀。鴈過鄕心動。鷗來世念消。西風吹我夢。山月入逍遙。其二時義不終日。歸心非一朝。憤宜尙方劒。愁欲幷州刀。弊褐霜威逼。殘編日力消。觚稜常入夢。誰謂北辰遙。</text>
<title>羣兒</title>,<text>偶見羣兒遊。大抵可笑事。轔轔小車上。了了誰家子。强效今宰相。虗稱某姓氏。政府參謁爲。賓廳次對以。擁呵且傳呼。俛伏更走避。大灾遭無妄。急雨來不意。噫彼冥行輩。眞與童觀似。諂君終何補。驕人亦可耻。觀瞻只道路。名號但位次。平地易風波。高車多顚躓。得失一時計。是非百年議。以我觀彼此。等是兒戱耳。</text>
<title>夜坐無聊。拈韻口占。</title>,<text>自知吾計得。其奈主恩何。澤國魚龍靜。天閽虎豹多。霜繁思峽果。風爽聽郊柯。厚意惟江月。常從客檻過。其二百年吟不盡。萬事醉無何。月入寒花淨。風從古木多。精誠常北極。魂夢或南柯。舊吏非今俗。秋來四五過。</text>
<title>翌日。又次前韻。</title>,<text>已把世間事。付之無奈何。鴈飛秋色遠。鷗立夕陽多。可坐數人石。不知何歲柯。詩成常倩草。有客意中過。</text>
<title>次農巖集志哀詩韻。寓悲懷。</title>,<text>高枕卧秋日。虗簷聽夕霤。蕭蕭垂老懷。烈烈近寒候。地上兄無弟。泉下夜不晝。十載同血淚。餘生獨白首。夢裏顔亦稀。悲來心更扣。詞場無大筆。士林誰領袖。詩篇事緬往。書札迹撫舊。如割體一半。若失手左右。風霜何太早。蘭蕙本不茂。如渠復幾人。萬古悲宇宙。</text>
<title>亡室筵几。始自湖中至。書此悼之。</title>,<text>關身常永歎。觸目更深哀。宛爾荊人至。徒然木主來。生涯經刈穫。節序近縫裁。老婢不知面。爲吾涕滿腮。</text>
<title>作舒川行。臨發口占。</title>,<text>江上終何事。湖中又此行。危時葵藿性。遠日蓼莪情。地欲微陽動。天方小雪晴。來期兒莫問。歸馬直淸平。</text>
<title>立馬途中</title>,<text>强病身偏倦。催程意輒忙。冬行常積雪。曉發更繁霜。野景逢時詠。村名過處忘。途中憐舊面。駐馬語斜陽。</text>
<title>次從姪 缺名 韻</title>,<text>深冬天氣十分澄。高閣臨江雪色層。凍手妨棊仍廢局。衰眸强卷或添燈。投銜每厭城中客。寄札還憐峽裏僧。底事昇平相賀日。終宵繞壁獨霑膺。</text>
<title>兪參奉 默基 輓</title>,<text>名從司馬壯元馳。心自西郊半日知。泮議獨張委靡際。陵銜猶避蕩平時。未應天欲吾邦喪。何遽君幷我弟萎。縱抱春秋無與講。乾坤寥落淚雙垂。</text>
<title>冬雨異常。以放翁詩夜闌卧聽風吹雨。爲韻。</title>,<text>冬天下淫雨。終日又通夜。山雪無一點。江氷有百罅。潤砌草將萌。打簷梅欲謝。微臣歎咎徵。破屋憂未暇。其二偏入江樓聽。愁坐夜已闌。霈勢乖窮臘。蒸氣失大寒。還似夏雹灾。反甚冬雷嘆。兒子亦大義。與我憂一般。其三昔愁寒窻睡。今歎漏牀卧。隔日礎先潤。入夜瓦欲破。偏帶暄風來。多從老木過。陰陽失燮理。誰人任輔佐。其四灾生本不虗。吾豈等閒聽。冷霖或憂兵。寒潦則患佞。煽癘多前驗。痒稼有古證。寧無消弭策。所宜以實應。其五天時屬嚴冬。大霈壓南風。曾訝動濕星。復恐掛陰虹。凝涸乃其常。霑潤豈爲功。杜陵歎秋雨。千載感危衷。其六翻盆俄急霔。灑燈忽暗吹。亂鈴垂簷際。飛鏃集庭時。已滿魚龍窟。偏濕烏鵲枝。祁寒兼暑雨。哀彼下民咨。其七豈無非時霈。未若今日雨。纔看凍雀愁。忽驚商羊舞。極備關沴氣。妄行違常數。欲疏還自止。縱言亦何補。</text>
<title>次客寄示韻</title>,<text>雪中春意着梅先。羸卧寒樓病可憐。有鬼吾將窮也否。無天彼或老而然。羇魂每做思山夢。感淚頻霑詠海篇。千古苦心悲屈子。未應眞願度長年。</text>
<title>政紙。有余名字。羞耻事也。書此寓意。</title>,<text>高樓每孤卧。山色雪參差。政紙名堪耻。朝衣夢亦疑。抱書思古道。欹枕玩兒嬉。舊僕來從峽。問吾歸幾時。</text>
<title>書懷</title>,<text>已判餘生田野間。時憂猶奪此心閒。却憐江閣三更夢。半繞丹墀半碧山。</text>
<title>次南別提漢朝寄示韻</title>,<text>苦節何曾九死移。幽懷還似楚騷悲。村醪百酌憂難解。俗藥千方病不離。策急弭灾思有疏。言多觸諱欲無詩。却嫌前夜功名夢。枕上題箴用自規。</text>
<title>從兄江亭南君有感舊詩。又次其韻。</title>,<text>兩亭相對漢之隈。人事于今生者哀。雅望朝端丹鳳去。閒情身後白鷗來。曾盟彼水誠何苦。終葬吾山禮則該。窻外尙餘梅一樹。春光暗自雪中回。</text>
<title>謝閔副學 應洙 來訪</title>,<text>初收江上雨。已復地中雷。寂寞同知在。慇懃副學來。經霜吾病櫟。當雪爾寒梅。聞有春秋癖。平居讀幾回。</text>
<title>夜坐</title>,<text>蒼蒼鬢髮閱悲歡。暮雪江天歲又闌。買果無錢妻祭近。求柴有札我痾寒。借棲兄宅猶稱主。虗帶軍銜亦號官。意氣偶逢廣陵客。燈前一笑客懷寬。</text>
<title>移寓。又是龍山。隣客來訪如前日。燈下。次他集韻。</title>,<text>移家不煩力。長物獨書燈。政喜流簷月。還嫌滿壁氷。去留均寓客。來往等隣朋。便有登樓詠。惟詩是我能。</text>
<title>又次他集韻。記卽事。</title>,<text>隨處生涯淡。來時新月懸。樓中初一夜。江上已三年。雞犬從人徙。魚龍傍客眠。家貧猶臘酒。淺酌亦陶然。</text>
<title>聞嶺南有雪雷之變。驚愕而書。</title>,<text>君不見昨者朝紙嶺報惡。大雪大雷一時作。淅瀝未歇漫山勢。轟燁反肆掀天力。盤古以來有此否。我於前史未曾覿。十月之交詩人歎。其灾未若今日極。近來冬雷無歲無。聽者尋常不爲愕。今天又降灾上灾。雪中怒號何其赫。彼則壯陰此壯陽。二者並行理甚忒。淫虹貫日比還輕。太白經天較猶薄。固知灾異不虗生。厥咎何在未敢測。嶺外卽今多憂虞。無乃玆方禍機伏。或慮卉服構新釁。復恐潢池闖餘賊。不然天將警王心。廓掃陰翳乾綱肅。彼哉方伯亦時人。憂之儻似龍山客。欲罄愚衷陳玉陛。虎豹狺狺九門隔。</text>
<title>夜坐拈韻</title>,<text>積雪仍高卧。人稀早掩門。百年惟有詠。萬事欲無言。莫曰借新宅。不如歸故園。却憐孤枕夢。猶向九閽煩。其二家醅新熟小樽開。乘月柴門數客來。閒事江湖談不盡。夜深鑪火欲生灰。其三病懷逢臘日。天氣近條風。老樹還如我。花心暮雪中。</text>
<title>雪月</title>,<text>中天一輪月。大地半尺雪。掛來雲翳廓。鋪處塵埃絶。二儀俱澄淸。萬象皆鮮潔。吾樓亦云佳。此夜不可失。削玉峰影瘦。磨鏡江色濶。泠泠神宇爽。浩浩胸次豁。一村眠已熟。孤客興難歇。便有遺世意。煙火本仙骨。</text>
<title>拈韻書卽事</title>,<text>瘼矣悲今世。嘐然慕古人。星辰違陛久。雪月倚樓新。案有高僧札。門無貴客輪。孤燈生百感。歲色近元春。</text>
<title>樓上記卽事</title>,<text>終日羇懷卧寂寥。一樓山色雪岧嶢。鳥烏翅倦爭依樾。牛馬蹄忙盡載樵。臘氣寒簷梅始坼。春心陽岸柳先搖。近來門巷無車轍。誰道龍山近市朝。</text>
<title>拈韻。遣興。</title>,<text>歲暮歸心日覺忙。靑山在眼大江長。逢人每說吾廬好。一壑梨花十畆桑。</text>
<title>訪李持平 缺名</title>,<text>强病朝來始出門。東行十里故人存。江天凜烈藏氷候。村路依微踏雪痕。歲晏樓亭猶澹景。時艱臺閣儻危言。自稱司直君休笑。今世無官是聖恩。</text>
<title>次石洲集韻 辛亥</title>,<text>未卜誅茅地。棲遑十載間。生涯難好畤。心事欲窮山。有客還嫌閙。無官只愛閒。終南來馬首。看似故人顔。</text>
<title>感懷</title>,<text>日從何處得。日從何處失。一日復一日。新年又六日。非復顔渥丹。幾何頭渾雪。少時志氣壯。竊期皇王弼。管樂不足數。伊呂欲爲匹。吾東際堯舜。肅宗果聖哲。曠世荷知遇。特地侈擢拔。恒懷補袞誠。益勉匪躬節。桑海倐變遷。喬山多歲月。天下窮無歸。枕上淚有血。主辱敢言家。時危倍戀闕。遲徊尙江村。憂憤殆狂疾。面壁晨雞催。倚杖暝鴉沒。萬事但孤嘯。百年眞一瞥。耻生則支離。歎老還倐忽。初陽漸破陰。大化將蘇物。庭樹老而病。猶欲花與實。反隅人亦然。慰我客有說。只可留雙目。義理豈長屈。</text>
<title>丙舍壁上。有亡弟詩。用其韻。志哀。</title>,<text>不復見吾弟。一年俄已過。遺名諸友盛。餘業兩兒多。地下夜難曙。人間春欲和。壁詩悲舊迹。江水咽寒波。</text>
<title>次石洲集韻。書懷。</title>,<text>每憶山居好。偏諳世路危。客情三日話。吾癖十年詩。戀切瞻宸際。悲深拜墓時。燈前看劒意。牢落更誰知。</text>
<title>次他人韻。贈隣客。</title>,<text>山扉無擾午眠長。生事安閒樂未央。果地栽成深壑蔭。魚塘鑿得小田荒。歲時餠品霜粳美。春日羹材雪艾香。同里最渠多古態。客中開抱慰窮鄕。</text>
<title>記夢</title>,<text>我心惻惻復惻惻。夢中彷彿故人覿。故人訣別曾幾何。西郊一握死生隔。百年心事眼失靑。萬古寃恨血化碧。尙憶城東識面初。君時縱筆誇大策。三場聲價我讓頭。日射天門金榜坼。少時意氣何崢嶸。眼底俗流皆齷齪。君我相勉古人以。爲臣大節忠與直。世事如經百刦來。淚入明陵但松栢。我媿餘生太支離。君能一死不寂寞。海外手書尙在篋。何日忘之妻兒託。所懷伊人來怳惚。覺後顔面記歷歷。死猶不忘今世否。一理消長語反覆。末路無復吾輩人。念也又亡立也謫。天地大經春秋在。一部更向何處讀。楚些欲遣巫陽招。歸不歸兮春草綠。</text>
<title>途上記事</title>,<text>羸馬碧蹄路。今春又此行。野僧迎客拜。山鳥向人鳴。日暖泉聲細。年豐酒味淸。西郊知不遠。三角馬前生。</text>
<title>早發又用前韻</title>,<text>久客還家好。高陽太早行。橋西看月落。樹北聽雞鳴。舊病逢春歇。新詩到曉淸。郊居非我所。歸意峽雲生。</text>
<title>雨中</title>,<text>一雨知從昨夜風。吾樓景色畵圖中。霜餘草木心初動。氷後帆檣路始通。廣野泥融稀去馬。遙天雲濕少來鴻。春遊且待新晴日。蕭寺曾期數客同。</text>
<title>拈韻。書卽事。</title>,<text>心期惟許白鷗親。樓壓平沙絶點塵。近岸已多花意思。遙山非復雪精神。分甘蠖屈還高士。名忝龍驤亦舊臣。雨後前江春水足。輕舟泝峽夢魂頻。</text>
<title>江樓</title>,<text>隨處自成勝處。無時便作佳時。幾何江月生魄。早晩林花滿枝。</text>
<title>有感</title>,<text>昨年今日曉。湖天多風雪。余時滯弓村。蒼黃哭家室。纔喜赤繩繫。遽悲朱絃絶。吉事俄凶禮。生逢便死別。緣他適來去。判吾大得失。許多歎窮詩。太半悼亡說。徂序已一朞。新春又二月。虗筵薦明禋。家辦酒食潔。人事一回薄。景色何髣髴。向晨風忽厲。終朝雪未歇。怳如槐亭下。號咷在倉卒。悲哉湖外行。且及弟亡日。</text>
<title>次他集韻。書事。</title>,<text>吾道窮何悔。今年老可知。夢邊無蟻穴。分內有鷦枝。懶性常忘櫛。飢腸每待炊。平居多畏約。對客諱前詩。</text>
<title>隋城店舍</title>,<text>在途偏覺歇時閒。投宿何妨破壁間。澆飯數匙村底澗。添詩一句邑邊山。豐碑尙媿今民口。枯木誰知舊使顔。土俗從前稱好訟。主人纔自府庭還。</text>
<title>新店早發</title>,<text>吟痾常欲卧。廢飯亦能行。客句無新興。官醪有舊情。林從孤鳥暝。天爲斷鴻晴。卽路宜觀理。險餘輒遇平。</text>
<title>過宿兪士安 岌 鄕庄。又用前韻。</title>,<text>書工農務未妨閒。更辦園林意匠間。雪膾斫肥村近海。香蔬烹軟宅依山。睡憐牀淨方舒膝。談喜樽淸始解顔。行色太忙春亦早。杜鵑花發可重還。</text>
<title>過獨亭李友 章五 庄。又用前韻。</title>,<text>婚家仍僻地。客路又閒行。索栗兒孫習。烹蔬子婦情。天機梅早晩。野事麥陰晴。把酒終南遠。時憂苦未平。</text>
<title>獨亭早發</title>,<text>谷口雲開處。峰頭日出時。幽禽啼送我。別意下樓知。</text>
<title>新院路上口占</title>,<text>駄病未堪道路疲。浹句行李太支離。村風敬客僮猶記。野雨催人馬亦知。續睡每乘炊飯際。刪詩常在對燈時。東湖春事牽歸興。一壑梨花月色宜。其二病僕羸驂一㨾疲。十年人事歎流離。新移店向孤煙望。曾宿村從老木知。花信粧臺臨鏡日。詩鋒戰壘點旗時。今歸不必龍山卧。片舸東浮盡室宜。</text>
<title>早發振威。書六言。</title>,<text>去日春寒惻惻。來時芳草萋萋。五更起看斜月。十里行聽遠雞。</text>
<title>柳川店上記卽事</title>,<text>記宿同桑下。停鞍又柳川。天晴飛鸛外。日暖卧牛邊。市直湖商說。科題嶺士傳。飯餘還欲睡。衰倦甚前年。</text>
<title>路上。又用前韻。</title>,<text>關心常道路。留眼幾山川。牛馬官倉際。烏鳶野市邊。漫吟要客和。訛說禁人傳。記面村翁在。作官餘十年。</text>
<title>雨中與岳丈李斯文 瑋 同賦</title>,<text>無人可共此樓杯。花事徒然好雨催。向晩空簷聞鵲噪。聘君俄自郭西來。其二燈前棊局雨中杯。歸馬明朝且莫催。此去錦江千里遠。一年難得一番來。其三家醅非是細君杯。把處還應淚意催。惆悵槐亭當日事。至今猶入夢中來。</text>
<title>僑居。歎無書籍。伯氏載送舊宅所藏諸帙。書此寓喜。</title>,<text>我於萬事無甚癖。只是嗜書努雙眼。七齡始解讀古史。一日還能盡數板。十三就師諸經通。十五赴擧大策撰。老去濩落成底事。閒居生理尙蠧簡。其二尙憶終南一室靜。充棟藏得千卷書。顚沛流離苦未遑。殘缺散失殆無餘。將買却歎家力窮。欲借輒患隣情疎。可惜十載居閒日。未能肆力讀五車。其三愛弟莫如吾兄心。汗牛要令盡意看。詩書易禮字皆活。班馬韓柳卷俱完。狼藉圍坐日影長。仔細照燈夜色闌。喫緊最是閩洛訓。但憂晩學得力難。其四我心之憂日月駛。少時精力老不及。藥裏縱妨刻苦功。棊枰每戒悠泛習。新編披處手帶忙。大帙開時心着急。間輟却恨病爲魔。十年多淚眼太澁。其五不羡古人千架富。寧換塵世萬鍾祿。少時山房想刺股。他日江簷思曬腹。新效欲收看愈細。舊工猶在誦還熟。爲戒兒子莫浪遊。乃翁老且終日讀。</text>
<title>次四佳集韻</title>,<text>早退分中事。先憂天下心。耽杯貧亦喚。覓句病猶吟。花發峽僧待。月明江客尋。閒居無一務。家史只晴陰。</text>
<title>漫吟</title>,<text>江樓峽宅果誰優。取舍難分去與留。峽宅春來頻入夢。安知歸不憶江樓。</text>
<title>余於儕友間。不能苟合。人多厭忌。間有譏謗。或勸余以從今改度。誠愛余者。然余之見忤於儕友。亶由於固守己意。不循世態。余若改此。將得罪於大義理矣。余何忍爲此也。遂信筆書此。用寓憂慨之意。</title>,<text>我性我自知。大抵過於剛。弦韋失緩急。枘鑿乖圓方。閱險操愈堅。垂老習轉狂。責善或鍼頂。謀忠每砭肓。羣交變雲雨。衆毁取滄浪。有朋愛莫如。謂我改無妨。怵以禍福關。誘以利害場。喟哉爾亦誤。剛是我之長。我豈徒自信。宇宙有綱常。世道關汚隆。國勢係存亡。憂劇心如焚。憤甚言有鋩。諸公誕無責。正事宜格王。無以我爲妄。鬼神質在傍。九死猶靡悔。楚騷增我傷。</text>
<title>拈韻。偶書。</title>,<text>道窮身則泰。春色卧高亭。馬貰爭時閙。魚商過處腥。花風吹浪白。糓雨洗峰靑。便覺江居久。磯邊見客星。</text>
<title>次四佳集韻。詠花鳥。</title>,<text>雨餘花氣滿庭階。梨北桃東杏則西。更喜此間多好鳥。一般春意盡情啼。</text>
<title>題畵帖</title>,<text>雲開山半面。天畔寺樓懸。驢背何村客。秋風古木邊。其二月出平湖濶。孤舟載酒樽。渠家何處在。隔岸一柴門。其三天氣淸明際。一村盡杏花。野翁攜杖去。閒興酒旗斜。其四山家一犂雨。朝日正新晴。叱犢春猶早。平田盡意耕。其五春磯一竿竹。此老定忘機。雨漲桃花浪。磨腮魚正肥。其六孤村臨水在。兩岸荻花秋。送客舟將發。別愁遠鴈浮。其七皓髮松陰坐。閒棊日影長。悠悠塵世事。山外幾人忙。其八乾坤一色白。風雪最前山。小舫披簑客。歸時正犯寒。</text>
<title>尹善山 鳳韶 輓</title>,<text>談頭義理若江河。君子其人性不阿。士望難兄難弟久。家聲是父是兒多。劉蕡大策終無命。叔度淳治尙有歌。悲殺江樓留舊詠。西風吹冷白鷗波。</text>
<title>爲庶從天彬題道谷八景</title>,<text>攜客曾遊處。招提隔幾峰。晩風如有意。吹送上方鐘。右龜寺暮鐘虎立巖形怪。遊人所愛攀。每看朝霧起。疑是隱南山。右虎巖朝霧嶺峻徑還仄。日斜村更遙。勞歌多古意。齊唱一羣樵。右井嶺樵歌雨餘芳草綠。溪畔斷橋橫。牛大兒何小。倒騎一笛淸。右砧橋牧笛溫祚遺墟在。寒鴉古木哀。可憐山上月。猶過廢城來。右禮城新月山名皆有義。無乃古人居。晩眺悠然處。晴雲自卷舒。右聖居歸雲三月淸明節。山花瀾漫春。林邊攜酒者。盡是此村人。右花谷遊人十里長坪遠。往來何限人。誰如無事客。惟意卧閒身。右竹坪過客</text>
<title>以憲長。疏陳大義。被謫耽羅離亭。次崔持平子亮 命相 贈別韻。</title>,<text>遑恤妻兒宗國危。爲君雖死分攸宜。存亡今日爭臣疏。父子當時聖考知。大靜猶非天以外。興陽曾亦海之陲。臨行却羡朝中舊。好享昇平欲賀辭。</text>
<title>曹生錫琮來訪海岸。至日。次李令和仲 重協 韻以贈。</title>,<text>客路逢何晩。村扉靜不喧。封章吾素節。文史子淸言。大海千尋隔。微陽一脉存。生還知有日。花發訪山門。其二正喜雙眸拭。何嫌衆口喧。爾能芝老學。吾亦丈巖言。窮日人情見。危時士氣存。丁寧規勉意。抱卷且關門。</text>
<title>金生宅賢遠訪。索余詩。書贈古體八韻。</title>,<text>湖南五十州。士氣惟爾在。抱書老將至。力耕窮何悔。世事經百刦。交情閱十載。嗟余尙餘生。危言又大罪。血淚遵此路。滄波臨彼海。慇懃來相送。慷慨習不改。綽有湛翁風。敢以俗士待。別後相思意。嶺梅色皠皠。</text>
<title>莞島。次少陵秦州詩韻。</title>,<text>蒼茫千里海。快活一帆遊。已絶還家夢。彌增去國愁。有天瞻日月。無地讀春秋。島俗多淳古。能容數夜留。</text>
<title>村居瀟灑可喜。又次沙字韻。</title>,<text>小屋臨滄海。疎籬近白沙。乍淹猶別境。偕隱欲全家。繫棹風還急。緣林日又斜。玆遊知聖賜。勝賞已堪誇。</text>
<title>拈韻遣懷</title>,<text>大海吾今視小津。歸心浩浩促行頻。頑雲帶黑晴如雨。雜樹含靑臘似春。間以牛鳴諸島列。甚於魚涸一村均。移舟莫說鯨波險。副手篙工已得人。</text>
<title>移泊所安島。又用前韻。</title>,<text>往來雙島自成津。舟上排愁得句頻。咫尺險夷分水陸。須臾寒暖變冬春。孤村少援居無定。薄土多灾稅不均。近岸忽看皮服出。阻風知是濟州人。</text>
<title>歎潛水女</title>,<text>潛水女潛水女。赤身潛水無寒暑。臘月海氣冷徹骨。手摘决明于彼渚。昨日摘今日摘。决明大小不盈百。女兮女兮何自苦。身役又兼官令促。爺孃桎梏郞亦笞。不及明朝大患隨。水寒病作未暇顧。往往驚墮腹中兒。苦無如苦無如。何必决明海多魚。海雖多魚皆讓味。誅求最急一村漁。豈獨黃堂鼎俎侈。爲是朱門苞苴美。苞苴多少生愛憎。黜陟分明判於此。女本弱力力已竭。欲訴天門遠未達。客莫笑客莫笑。在昔紅顔今赤髮。耽羅謫者舊達官。目見不覺發一嘆。我則仁心未忍啖。莫將决明登客盤。</text>
<title>拈韻。書客懷。</title>,<text>此謫光華大。君恩載滿船。客程千里海。鄕夢五更天。近壁村雞唱。依簷水鳥眠。欲乘風色好。早起問長年。</text>
<title>夜坐</title>,<text>帆頭底處是耽羅。除夕將從路上過。村釀太酸仍廢酌。客吟何苦自成歌。山長夢亦通無礙。海險心猶靜不波。罪謫雖嚴名節大。今行得失孰爲多。</text>
<title>示金僉知周郁</title>,<text>閒日龍山獨訪。謫時鱷海猶隨。從今親戚相視。及我子孫毋虧。</text>
<title>示池折衝秀漢</title>,<text>危時一疏猶易。險海同舟則難。今世誰能賈誼。吾家爾獨任安。</text>
<title>示朴先達龍祉</title>,<text>遠隨瀛海遷客。多謝康津主人。吾意有如白水。爾年又是靑春。</text>
<title>舟過火脫。又次秦州詩韻。</title>,<text>漢挐來眼底。今去視長沙。行穩海如陸。卧高舟似家。櫓聲潮並急。帆影日俱斜。奇壯玆遊最。題詩不盡誇。</text>
<title>泊別浦。又次詩字韻。</title>,<text>海舶乘潮際。村燈守夜時。不堪登岸喜。未暇望鄕悲。呼炬行仍遠。待炊眠故遲。撚髭猶舊習。得句又書之。</text>
<title>濟州牧 壬子</title>,<text>途險境奇自古今。使吾非謫定難尋。村傳三姓棲山足。府擁千軍鎭海心。雲際紅輪桑島近。雪邊黃顆橘園深。願攜南極星光去。照得龍樓萬歲臨。</text>
<title>馬屯</title>,<text>至今大宛種。從古乇羅鄕。地産宜稱冀。天文定耀房。攻駒均海邑。考牧列山場。草卧皮毛潤。石行筋骨强。賣兼魚鰒美。貢並橘柑香。可辨材優劣。寧論價短長。繮纓充御廐。槽櫪費官倉。聖世多騋牝。荒林或驌驦。相今無伯樂。御亦乏王良。執策潮州歎。胡然使我傷。</text>
<title>到配大靜邑底。次秦州詩韻。</title>,<text>危言宜惡地。瘴祟少淸泉。擇寓家家問。攜裝里里傳。濕煙孤縣底。凉月小城邊。歸稅還無事。懸燈坐寂然。其二濕地仍低屋。荒廚更遠泉。燈鑪隣客借。菜醬邑人傳。僮亦愁天末。吾猶慣海邊。軒墀長係戀。前夜夢依然。</text>
<title>拈韻書卽事</title>,<text>千里奇遊大海南。百篇新詠老猶耽。飛仙窟宅靈山一。逐客程途瘴邑三。造次竈薪常混榧。尋常盤果輒堆柑。開書欲效涪江易。奧義無人可與談。其二莫言今謫遠投南。山海遊觀我所耽。客地春回纔日七。王城夢去正更三。每將舊楮求分藿。或把新蓂答獻柑。申老緖餘門客在。是非能辨一場談。</text>
<title>卽事</title>,<text>千里客初至。一年春已生。聽歌舂巷暮。觀射獵場晴。仙嶽撑天黑。靈星燭地明。橘林香不盡。遙挹五賢名。</text>
<title>迎春</title>,<text>東瀛雖遠亦王春。和氣氤氳已襲人。却愛庭前紅栢樹。一枝先入客詩新。其二騰騰四十二年春。落落瀛洲遠謫人。拜向北宸陳祝語。政惟威克德惟新。其三遙憶龍山江上春。梅花應似意中人。東風一夜吹歸夢。月落參橫看更新。</text>
<title>效古歌述懷</title>,<text>有客有客人謂狂。狂是美名直且剛。請劒裂麻古人節。霜臺尺疏禍福忘。迫以雷霆猶不撓。投之瘴癘亦何傷。嗚呼一歌兮歌古音。九死靡悔愛君心。其二有妻有妻君子匹。宴爾之初遽遠別。別猶强制兒女淚。謂吾能盡世臣節。來時異兆夢維熊。向老佇見斯男吉。嗚呼二歌兮歌有思。偕隱東岡百年期。其三有子有子螟蛉兒。孝順其行出秉彝。母亡前後多悲哀。我謫一再足別離。三冬文史讀何書。日月不與少壯時。嗚呼三歌兮歌正長。望子之山暮更蒼。其四有兄有兄在舒川。閱盡氷霜白滿顚。往年哭季今別我。別時握手淚泫然。向我還有慰藉語。今世此行爲光鮮。嗚呼四歌兮歌轉悽。夢繞池塘春草萋。其五有弟有弟今則無。一抔烏山草已蕪。平生友愛渠莫如。念我未嘗忘須臾。渡漢之夕涉海曉。夢裏歡顔憂色俱。嗚呼五歌兮歌益悲。九原他日更塤箎。其六有姊有姊未亡人。命薄一生飽酸辛。自我窮居姊則憂。助以服食久猶頻。南來只得三紙書。字字悲傷足霑巾。嗚呼六歌兮歌更咽。骨肉分離增孑孑。其七有妹有妹洪氏婦。舅家淸白喫貧久。尙記前冬訪妹日。煙澁朝廚風滿牖。近日多雪歲又歉。不知能免飢凍否。嗚呼七歌兮歌又噫。別來無書倍我思。其八有友有友情莫親。今也亡矣更無人。一疏願忠反爲罪。萬古至寃徹蒼旻。爾曾謫處我又來。柑山七詠迹已陳。嗚呼八歌兮歌楚些。日落楓林海門賖。其九天下惡地無如耽羅境。三邑之中最大靜。荒城壓潮多瘴霧。濕屋生菌仍濁井。人所不堪吾則安。名節能全是爲幸。嗚呼九歌兮歌且終。早晩歸帆借好風。</text>
<title>島中有思美嶽，感恩川。書此。寓戀闕之忱。</title>,<text>孤臣戀闕倍新年。一夢分明近法筵。暮色蒼茫思美嶽。寒聲嗚咽感恩川。莫言尺地雷霆震。須看遙天日月懸。北鴈不來滄海濶。終南消息幾時傳。</text>
<title>耽羅雜詠</title>,<text>耽羅一域最荒垠。四面滄溟水接雲。南則琉球東日本。西惟中國杭蘇云。其二漢挐黑立勢周遭。大海中間湧出高。舊號瀛洲非浪語。半空笙鶴有仙曹。其三天降神人土穴開。異緣童女石函來。雲仍百世傳三姓。血食于今廟不頹。其四一夜客星動遠天。雞林千里始通船。至今輿地耽羅號。傳自高淸渡海年。其五朝羅暮濟俄降麗。又附胡元使者疲。崔瑩一來鯨浪息。壯圖猶說月津涯。其六太祖以來王化宣。周家禮樂禹山川。大哉遠俗懷綏意。民泣明陵雲漢篇。其七牧使仍兼方伯尊。兵民全屬一衙門。波淸桑島烽無警。盡日笙歌醉橘園。其八大靜在西旌義東。官居蕭索謫居同。終年飽喫惟風瘴。苦况誰堪瓜限窮。其九杖屨何年此海陲。橘林秋色五賢祠。高名最是華陽老。道學文章百代師。其十島中世族摠窮居。八九躬耕一二書。長技平生多作賦。別科稀濶十年餘。其十一俗風豪健喜操弓。射獵能馳亂石中。紅紙藏來仍白首。不關司馬政私公。其十二文武元來少顯官。一經除目便長閒。專城未得全家赴。婦女偏嫌渡海難。其十三獵丁牧戶自成村。兎帽狗衣老少渾。怪殺方音如鴂舌。啁啾終日聽還煩。其十四村女露身裙不成。遠泉汲處負甁行。兩妻一室生涯苦。日暮杵歌多怨聲。其十五老人南極耀團團。百歲村翁氣力完。鄕社春秋鳩杖會。七旬猶作少年看。其十六千家柑橘九秋霜。大小參差味各香。每歲厥包常早運。君餘輒許近臣嘗。其十七大宛其種冀州方。雲錦離披萬匹良。考牧年年修職貢。天才居半色朱黃。其十八螺貝蠙珠玳瑁俱。靑皮白蠟石鍾酥。奇珍美料稱玆土。物産由來八路無。其十九冬日苦風夏苦霖。蟲蛇多毒更相侵。居人只幸山無虎。夜過深林亦放心。其二十峰高穴望與天參。奇勝仍稱白鹿潭。聞說山房亦佳境。穹然石窟坐如庵。其二十一海路蒼茫九百遙。帆檣必待好風朝。行人最有勞心處。火脫島西水勢搖。其二十二風波瘴癘客堪愁。大罪還宜此地投。自是吾人非俗骨。謫居猶得在瀛洲。</text>
<title>夜坐。次他集韻。</title>,<text>不緣今謫遠。那到此村深。倚枕風翻海。懸燈雪墮林。依微千里夢。牢落百年心。看月上元近。頑雲莫作陰。</text>
<title>雜詠</title>,<text>蒼黃千里逐臣蹤。一島雖偏亦足容。大海環來惟是水。圓山盡處更何峰。林邊夜雪無行虎。地底春雷有卧龍。欲識此州國中遠。關防從古未傳烽。</text>
<title>次他集韻。書卽事。</title>,<text>初來仍謝客。門掩一庭空。自是窮途日。猶然達士風。永懷三代上。孤笑百年中。書去戒兒子。何須學乃翁。</text>
<title>遣懷</title>,<text>無端日月去崢嶸。四十居然鬢半明。苦節欲爭圓嶽立。羇心忽與遠潮生。三更伴客孤燈照。千里隨人一劒鳴。春後幽居頻入夢。歸山儻及稻田耕。</text>
<title>書與金善鍊 善鍊。康津篙工。善候風者。老病家居。至是呼與同行。</title>,<text>有疏已知有此行。雷霆咫尺未曾驚。離亭摻手諸人語。慰我同然憂海程。其二臘月風高巨浪翻。行人到此欲銷魂。平生堅悍吾心事。猶復踟躕海上村。其三好意南塘白髮翁。片言同我一船中。鯨波九百看平地。長技元來善候風。其四小島中間七日留。天涯除夕易生愁。長風一瞬帆無恙。男子平生始壯遊。</text>
<title>入島後。風色甚惡。無往來船。尙未傳越海消息。家人之憂鬱可知也。書此寓歎。</title>,<text>莞島掛帆朝。作書付歸奴。但報某日行。行時疾病無。一葉安與危。在天不須虞。自我歸泊後。消息阻海隅。我則本悠悠。家人定區區。許多風雪日。憂色妻兒俱。嗟哉我兄心。亦豈忘須臾。不知此邑村。無恙舊日吾。山海眼已大。詩篇格自殊。復欲寄一字。風濤苦難踰。</text>
<title>書懷</title>,<text>未妨深海隔塵寰。還勝龍湖但掩關。舊疏人傳留御座。新詩天借賞仙山。窻邊出旭扶桑際。枕外來潮碣石間。只是時憂長係念。百杯那得解吾顔。其二詩邊佳境出人寰。俗慮羇懷並不關。波濶胸如呑夢澤。雲開眼似看衡山。龍吟定在深深底。鶴影應從渺渺間。也識此遊仙可伴。服丹還欲駐朱顔。</text>
<title>次他集韻。書卽事。</title>,<text>阨窮而不憫。吾亦古人期。養目收棊後。專心對卷時。天機禽獨語。春意柳先知。向夕風還急。隣歌底事悲。其二騰騰惟任運。不必卜歸期。雨意逢辰日。潮聲値子時。境深詩可見。程遠夢何知。二月居然近。前年哭弟悲。</text>
<title>雜詠</title>,<text>木巢土處不成村。雲日稀晴瘴氣昏。都統津邊懷壯蹟。判書井畔愍忠魂。吾心雪擁圓山立。世事風驅巨海翻。也識東君無好惡。春光亦到此柴門。</text>
<title>卽事</title>,<text>先生四十早稱翁。深海歸來百慮空。茅屋擁衾纔夜雪。柴門倚杖忽春風。啼烏日聽荒城下。遊鹿時看亂木中。吾道在今惟古卷。衰年記誦見前工。</text>
<title>夕後散步口號</title>,<text>日暮棲鴉返。孤懷步一庭。南臨惟大海。北望但疎星。邑政因人問。隣歌與客聽。錯疑春已晩。籬葉盡冬靑。其二向夕閒愁集。徘徊不限庭。有風仍少霧。無月轉多星。嶽立依依見。潮來歷歷聽。茅廬還可愛。窻潔小燈靑。</text>
<title>睡後。次農巖集韻。</title>,<text>一簷海色卧蕭然。心湛曾無俗累牽。啼鳥隔窻猶不省。漸知春意入閒眠。</text>
<title>土俗</title>,<text>島俗由來未可交。蠻風每被北人嘲。田邊築石防爭土。屋上編柴禦捲茅。濁汲飮時牛共井。腥燔餐處犬同庖。獨憐文敎靑衿在。講習黌堂業不拋。</text>
<title>登屋後小坡。夕眺。</title>,<text>屋後從微徑。城邊坐小坡。馬隨山鬼立。鴉與邑人過。匝地平田火。連天遠海波。終南何處是。日暮客愁多。其二未容數人坐。登處强名坡。偶有戶庭出。曾無隣里過。山容春戴雪。海色夕翻波。目境仍佳句。吾詩謫後多。</text>
<title>觀圍棊</title>,<text>棊分黑白一枰寬。敵手相逢客意歡。勝負日中難决處。終然活着在傍觀。</text>
<title>書卽事</title>,<text>衰意俄雙鬢。幽懷只一簷。罪餘寧悔直。飢處亦思廉。傑作詩文並。仙區嶽海兼。極南天氣異。春日已生炎。</text>
<title>拈韻口占</title>,<text>荏苒仲春至。炎方不復寒。流離新井臼。閱歷舊衣冠。馳夢千山遠。排愁一海寬。隨身惟古卷。還喜靜中看。</text>
<title>二月初二日。亡室再忌也。書此。寓悼亡之懷。</title>,<text>余懷忽不怡。値此可憐日。生前緣業短。死後時序疾。昨年余在家。躬薦酒食潔。今日余謫海。替祭禮又缺。縱使魂不昧。念余定悽切。恨莫見夫黨。尙記臨歿說。許多參哭人。面目所未別。或者乃翁來。哀號寸腸絶。人事易變遷。新妻已在室。當時恤胤心。庶佑多男吉。</text>
<title>書懷</title>,<text>滿瓮新醅味勝沽。春來客興不全孤。花心隔月詩先惱。藥力經年病始蘇。浦外白波驅似馬。坡邊黑石散如烏。日長轉覺閒無事。午睡窻邊任懶奴。</text>
<title>拈韻。書卽事。</title>,<text>浮世誰非客。謫來便是鄕。幽禽頻聽怪。老樹或聞香。尙愛書圍枕。還憐夢逐檣。歸鴻飛不盡。目極海天長。其二志節期先輩。生涯慣異鄕。一簷惟海瘴。雙袖尙天香。閱月無來札。乘風有去檣。排懷棊局在。春晝抵年長。</text>
<title>睡後書六言</title>,<text>可卧數人草屋。不來一客柴門。先生只愛閒睡。春雨滿庭日昏。</text>
<title>客懷</title>,<text>柴門長閉客誰尋。瘴地仍淹病欲侵。白日遲遲孤嶼夢。靑春漠漠故園心。山將傲客相高下。海與愁人孰淺深。孤往有時成久坐。橘林深處有啼禽。</text>
<title>述懷。又用前韻。</title>,<text>山高萬丈海千尋。仙謫曾無俗累侵。飢且讀書君子事。老猶看劒丈夫心。忘家已任今行遠。避世何妨此卧深。春後漸多閒意思。一簷終日聽幽禽。</text>
<title>夜坐。以唐詩遠客坐長夜。爲韻。</title>,<text>水陸二千里。國中此島遠。吾道宜入海。謫居便成遯。舟泊歲方除。門掩春欲晩。孤懷自稀睡。坐夜常偃蹇。其二十載長流離。此來又遠客。日月自有照。天地豈云窄。徒懷愛主心。莫試活國策。萬事入商量。耿耿燈垂壁。其三待月月不來。虗窻且危坐。近浦愁聽潮。深林怪見火。寓心書已熟。排懷詩亦夥。對燈自成影。淸瘦還是我。其四寥寥仲春夜。秪爲孤客長。大義便憂國。常情更思鄕。卜燈花生釭。撫劒苔蝕鋩。海鴈多北飛。幾時過漢陽。其五正月俄二月。昨夜又今夜。眼眵棊有妨。胃病酒難藉。客詠枕猶倚。隣歌杵已罷。錯疑窻欲曙。南極光暗射。</text>
<title>春早</title>,<text>春早南天欲換衣。故園消息鴈書違。村荒黍粟舂將絶。海險魚鰕網亦稀。遠客耽詩花動岸。幽人愛睡草生扉。雨餘每想淸平瀑。有約僧應待我歸。</text>
<title>夜坐</title>,<text>人定村隣靜不囂。客窻虗寂悄無聊。長江泝峽歸何日。大海圍山坐此宵。燭地煌煌南極近。瞻天落落北辰遙。百憂繞枕難成睡。燈影方微又聽潮。</text>
<title>渡海後。尙無鄕信。頗覺紆鬱。以韋蘇州詩風波朝夕遠。音信往來遲。爲韻。</title>,<text>誰如此海深。誰如此海洪。層濤險莫測。舟楫輒候風。來須吹北西。去宜噓南東。縱使順且疾。難涉一日中。從古耽羅謫。每患書未通。其二自我客此島。日月亦已多。來時雪堆山。留處草生坡。初心欲忘家。獨奈人情何。鄕關隔歲思。有時入高歌。待書書不至。無乃阻風波。其三我家何處在。龍山隔市朝。抱村江水淸。高樓出雲霄。生涯太澹泊。晩計在漁樵。定知簷前梅。的皪猶未飄。儻能寄一枝。惆悵海天遙。其四反甚瓊州遠。難爲大靜客。東坡謫中詩。亦云書不隔。今我來已久。一字尙未得。始知此海險。天下無與敵。風色幾時靜。柴門日已夕。其五無來亦無去。書阻兩地遠。紆鬱甚於我。妻兒心可忖。大海一葉行。未分險與穩。昨始有歸棹。消息傳亦晩。莫須憂疾病。惡地猶健飯。其六嚶嚶喚其友。幽鳥多好音。悄坐有所思。願言在御琴。別來替面目。一書抵千金。書亦難入眼。無以慰我心。欲知愁多少。海水深復深。其七以我思兄心。兄心亦可認。兄今垂老懷。我且欲衰鬢。在途只兩書。入海尙阻信。春來問如何。珍重起居愼。亡弟祥日近。三年倐一瞬。其八九死未敢忘。觚稜夢魂往。尙記引接日。恩威一殿上。新春臣有祝。寶曆萬年享。王綱宜振肅。聖學須涵養。終南消息阻。中夜北極仰。其九自知吾罪大。遠投此海隈。遑言書有無。生死一帆來。精誠自有感。河伯不相猜。瀛洲萬丈峰。使我好懷開。便欲忘世累。仙鶴月中廻。其十有書與無書。吾今兩置之。人生本是客。不必愁別離。卧處便似家。數月未爲遲。東風吹海岸。雜花欲滿枝。或慮歸船重。牛束無限詩。</text>
<title>次秦州詩韻。書卽事。</title>,<text>寂寂山當戶。茫茫海拍天。棊常和睡玩。詩或伴書傳。鼠害傾殘粟。牛功運遠泉。深林時獨往。雲起拄筇邊。其二閉戶惟深卧。島人非我羣。城烏來落日。山馬立晴雲。酒向隣家買。膰從校舍分。舂歌不成曲。猶可隔籬聞。</text>
<title>漫書</title>,<text>邦衡一疏日星爭。夷夏當時震義聲。不識黎渦何許物。死生忘處亦留情。</text>
<title>次他集韻。書卽事。</title>,<text>門臨滄海苦多風。簷近靑山上有楓。春鴈飛過孤眺際。午雞啼向獨眠中。詩人習氣千篇健。謫客生涯四壁空。聽雨每催歸峽意。幾時看瀑老僧同。</text>
<title>閒興</title>,<text>大靜城邊碧海波。東風和雨晩來多。村娘似解孤臣意。杵唱分明水調歌。</text>
<title>次他集韻。書懷。</title>,<text>避世何妨此島間。百年方覺一身閒。胸中尙有崢嶸氣。欲壓瀛洲萬丈山。</text>
<title>拈韻口號</title>,<text>平生自信此心剛。衰世淸名好是狂。病日耽詩還有害。閒時愛睡則無妨。遙峰欲月先含影。近岸將花已蘊香。千里相隨三客在。一窻燈火笑談長。</text>
<title>二月十七日。亡弟再忌也。書此志哀。</title>,<text>爾死吾今老。淚枯迹已陳。難期天下士。可惜地中人。禮制三年畢。光陰二月頻。海城空一慟。嘶鴈亦悲辛。其二不復塤箎樂。居然墓草陳。猜才應有鬼。好善遂無人。我自含哀久。君猶入夢頻。天涯今日淚。客抱倍酸辛。</text>
<title>入島後。欲卽上漢挐絶頂。居人云。山上甚寒。非夏日。不可登。宜少遲也。余故中止。而山在眼中。殊覺神往。口號古體詩十六韻。</title>,<text>昔我在家多閒日。有時鬱鬱思遠出。吾東到底佳山水。欲及强健搜一一。世事類多不如意。將行輒爲憂病奪。曾聞漢挐在乇羅。古稱瀛洲自仙窟。人所願見見者稀。大海間之不可越。非官非謫誰能來。我亦未期勝賞必。霜臺一疏太有力。此山忽作眼中物。崑崙餘勢特地聳。積水中間萬丈屹。始來便欲窮絶頂。居人挽我且有說。四月以前山猶寒。重裘難禦氣懔慄。雖在夏日亦難登。往往風雨値倉卒。不然白晝雲霧合。淸覿十常八九失。登臨若能逢晴景。然後知君有仙骨。我聽此語心自喜。眞是靈山願可畢。南風時節猶未晩。壯遊還應心目豁。寄語山中騎鹿客。邀我同遊潭上月。</text>
<title>得鄕書</title>,<text>僮自牧官抵暮廻。一封鄕信對燈開。新年始得平安字。昨日帆風譯學來。其二千里鄕山隔海陲。書來未足慰吾思。經年消息傳何說。側室新生又女兒。</text>
<title>漫興。次他集韻。</title>,<text>窮溟宜避世。閒趣謫中知。種菜抄香葉。移花捨病枝。夜書常繼燭。朝睡或停炊。耿耿憂時意。吟來逼杜詩。其二物態閒時見。天機靜者知。幽禽方弄舌。老樹欲抽枝。地瘴廢春釀。村荒稀午炊。不須嫌寂寞。山海助吾詩。</text>
<title>夕後散步。次他集韻。口號。</title>,<text>孤城雨過海雲飛。草色靑靑暎客衣。日暮柴門愁獨立。數星初出一鴉歸。</text>
<title>夜坐</title>,<text>客意與燈心。相看均是靜。三更月始生。微有東窻影。其二萬事皆前定。孤忠亦素期。此來天有意。使我欲多詩。</text>
<title>老人星歌</title>,<text>君不見南極老人星。衆星之中最有靈。厥應維何司壽命。照處令人多得齡。南天欲窮望眼隔。不上衡嶽誰能覿。曉丙夕丁春秋分。此時乍出明煜煜。吾東亦有漢挐山。靈曜咫尺手可攀。大靜城南臨海村。天色晴時照一般。此地從古稱壽鄕。居人類多百歲康。我今謫居淹一春。客窻夜夜挹餘光。願在長年苦心多。欲觀世事終如何。星乎星乎假我壽。畎畆何時太平歌。</text>
<title>睡後</title>,<text>病餘春困枕書眠。腷膊鳴雞已午天。忽覺海風吹我面。圓山還復立窻前。</text>
<title>拈韻。遣懷。</title>,<text>天涯節序已春耕。別浦何時一棹行。道屈君民猶係念。年衰妻子漸關情。海雲欲雨蒸魚氣。林日將昬閙鳥聲。五柳本非千里客。亦將時物感平生。</text>
<title>自慰</title>,<text>誰言窮海謫居難。舊學能隨所遇安。麤粟數包從客辦。輕衣一襲借人完。芚菴釋子分春菜。藥院醫官寄臘丸。好是旅窻開眼處。仙山咫尺聳層巒。</text>
<title>枕上聽雨</title>,<text>枕外曉燈耿耿。窻前春雨霏霏。雜花不日將發。孤客何時始歸。</text>
<title>閒興</title>,<text>茅茨天漸暖。籬落雨頻過。仄岸花心早。平原草色多。吾猶春峽夢。客亦漢陽歌。惆悵鄕書斷。東風碧海波。</text>
<title>歸意</title>,<text>不是風波阻。思歸亦未歸。夢余乘白鶴。遠向峽天飛。</text>
<title>拈韻。書卽事。</title>,<text>世事悠悠兩鬢凋。閒愁賴有酒杯澆。山花暎岸春濃淡。水鳥窺簷晝寂寥。客裏光陰寒食近。天涯消息故園遙。一旬養病惟高卧。懶睡初醒又晩潮。</text>
<title>卽事</title>,<text>看山看水自閒身。飯粟羹蔬亦不貧。藥力和平能勝瘴。詩心濃淡欲爭春。無人送酒停杯久。有客耽棊對局頻。縱使早歸宜入峽。耕漁儻作太平民。</text>
<title>次他集韻。書卽事。</title>,<text>知是煙霞窟。從前夢想間。同來人與月。相得我於山。謫後開書靜。痾餘做睡閒。鹿潭長入望。笙鶴幾時還。</text>
<title>漢挐山</title>,<text>三月圓山戴雪寒。崢嶸偏入逐臣看。滄溟四面深無極。危處還能着脚安。</text>
<title>登漢挐絶頂口號</title>,<text>朝日同雲晩始晴。眼中境界十分淸。爲尋穴望峰頭石。題得霜臺疏後名。</text>
<title>遣悶 出陸。在萬頃謫所。</title>,<text>水陸數千里。歸來不改顔。敢期宣室夜。猶對汝州山。世濁身惟潔。人忙我則閒。隣居多素識。便似舊村還。</text>
<title>新寓卽事</title>,<text>借入得空宅。謫來多舊知。荒階塡鼠穴。暗壁拂蛛絲。鋤竹存新筍。澆花護舊枝。遙山靑不盡。且和壁間詩。</text>
<title>效栗谷集感君恩體。書首尾吟。</title>,<text>君恩知我苦心存。覽疏當時促召勤。慷慨一封餘意在。許令畢說是君恩。其二君恩罪我豈深文。欲慰時人薄竄云。大海一帆風色好。瀛洲勝覿是君恩。其三君恩憂我瘴蒸熏。善地移來聳聽聞。雖謫便同田里卧。弟兄相近是君恩。其四君恩天大報無門。回首蓬萊隔五雲。殉國初心今白髮。悲歌惟唱感君恩。</text>
<title>偶書遣懷</title>,<text>今來非惡地。本分任窮鄕。辟癘鑪焚朮。疏痰圃種薑。移餘雞乳晩。補處鷰巢忙。午睡茅簷淨。新晴麥候凉。</text>
<title>苦蠅</title>,<text>五月江南卧。客况最苦蠅。蕃息濕處生。橫行熱時乘。飛常巧逐臭。集輒恣引朋。去來自營營。聚散更薨薨。視人猶聾盲。侵我太欺陵。搖麈麾不去。倚枕睡未能。羣飮硯易涸。亂墜樽難澄。甚者是綠幘。心焉所赤憎。無饜嘬飯觜。未乾霑廁肱。人猶食其餘。我欲誅以懲。縱置渠豈久。天地會霜氷。</text>
<title>追次伯氏寄海中韻</title>,<text>斗膽輪囷苦未平。危言能辦渡淮行。怒猶容我乾坤大。罪且知臣日月明。馬首何心蘆嶺過。帆前一瞥漢挐生。阿兄莫說風波險。咫尺雷霆亦不驚。</text>
<title>次金掌令士寬 墰 寄示韻</title>,<text>特地漢挐勝。吾能先着鞭。雙帆纔一日。三穴幾千年。目短吳連楚。胸恢海接天。何如湖外客。閉戶卧寥然。</text>
<title>古劒歌</title>,<text>我有傳家劒。劒長餘一尺。來自日本直千金。吾翁得之愛且惜。江上陣漢南營。元戎佩出星文明。尙憶肅宗丁酉春。法駕方有溫泉行。我時陪蹕赴行在。父曰吾兒汝其佩。桃紅衣孔翠羽。橫帶腰間光一倍。嗚呼我窮劒亦閒。與爾流離十年艱。塵生舊匣苔蝕鋩。到底空懸破壁間。有時光芒射牛斗。倚枕或聽龍夜吼。窮猶丈夫心。忍飢死且守。劒兮劒兮尙無恙。手自摩挲意悲壯。意悲壯亦何用。一曲長歌憤涕釀。</text>
<title>遣懷</title>,<text>殊方節序去駸駸。新竹侵窻已作陰。永日消憂開卷久。明時負罪閉門深。白雲舒卷渾閒意。黃鳥高低亦好音。只喜靜中觀物理。肯將榮辱掛吾心。</text>
<title>次他集韻。書卽事。</title>,<text>今世寬閒地。誰如此戶庭。壞墻蛇或見。深樹鳥頻聽。犂雨懷山舍。帆風想海亭。新詩多得意。滿紙點朱靑。其二滯客仍深夏。關門草滿庭。山憐吟處眺。雨喜睡餘聽。穩卧誰非宅。平臨便是亭。晩年書有味。隨處一燈靑。</text>
<title>朝起</title>,<text>雨洽移花際。風淸倚竹時。客吟鶯亦囀。幽意若相知。</text>
<title>書卽事</title>,<text>便地移來罪亦恩。敢將前事悔空言。孤吟五月榴花笑。湛睡三更竹葉喧。誰忍忘君元似父。縱能生子定如孫。雨餘每想扁舟興。家在東湖水上村。其二垂老安閒卽主恩。抱書惟味古人言。吾心海鳥同無累。世事林蛙並有喧。多可數升薑摘母。長能幾尺竹抽孫。初來已覺隣情厚。自是阿兄舊謫村。</text>
<title>長夏</title>,<text>長夏仍逢閏。閒書課更加。海雲頻作雨。庭草或生花。兒拾方零杏。隣分始摘瓜。此來猶得所。京洛本無家。</text>
<title>次他集韻。述懷。</title>,<text>古人我所期。今人我所戒。忤君寧見黜。媚賊肯受制。名義自有大。羞辱則不細。人方太平賀。我獨中夜涕。徒然排閤言。妄欲折檻繼。層浪無邊海。積雪欲暮歲。妻兒亦何戀。禍福曾不計。壯遊平生願。寬活聖主惠。漢拏萬丈峰。天色十分霽。內移杜山便。深卧柴門閉。閒書太無功。壯年嗟莫逮。經綸素心違。忠節先業替。夜來昭陽夢。月中扁舟繫。流離水陸並。荏苒春夏逝。君子貴安命。我將聽上帝。</text>
<title>次農巖集韻。遣懷。</title>,<text>邑村近海宅依城。庭戶蕭然几簟明。圃菜垂花惟淡色。簷禽將子自和聲。瘴餘問藥誰憐病。衰後看書尙愛名。坐得遙山靑似染。新詩髣髴汝州情。其二炎風陰雨滯孤城。一意憂時兩鬢明。書或喜耶晨鵲語。睡何慵也午雞聲。聖君定赦虞翻罪。狂客堪爭阮籍。名却看村籬多麥。把天涯惆悵故山情。</text>
<title>贈庶從士元 天彬</title>,<text>炎天病馬亦云勞。別後相看歎鬢毛。絶海歸來君莫慰。凡山不及漢挐高。</text>
<title>趙持平 正純 輓</title>,<text>文章言議故家規。人物嘉林尙不衰。坦直天然君子質。軒昂眞箇丈夫儀。中年吏役偏嫌屈。晩景科名太恨遲。大義烏臺封疏日。元兇黃閣握權時。人皆閉口言爲戒。公獨嬰鱗死以期。名節何傷身屛逐。倫綱猶得手維持。朱門杯炙車爭輳。白屋圖書枕自欹。盛望佇看才有用。凶音忽報病無醫。百年公議名臣傳。一代孤忠走卒知。誰與同歸杜山客。叔涵相對淚雙垂。</text>
<title>客懷</title>,<text>海陸流離跨半年。逐臣能事但詩篇。來時簾幕初看鷰。卧處林園已聽蟬。客病未堪炎濕地。民憂難救旱乾田。山榛詠罷終南遠。一夢徒然近尺天。</text>
<title>夜夢昵侍前席。朝來聞有赦命。書一絶。用寓感祝之忱。</title>,<text>夢裏龍顔密席陪。平朝忽報赦書來。自今堅卧東江畔。無限煙波舊釣臺。</text>
<title>書懷</title>,<text>乍謫移還放。一年歧路間。征衣將白露。歸馬欲靑山。世道從他變。吾身自此閒。淸平老僧在。應記別來顔。其二感慨吾心事。高歌天地間。深恩爭大海。苦節合窮山。自歎憂成疾。誰言樂在閒。君民當日志。老却鏡中顔。</text>
<title>歸住伯氏黔巖庄。夜坐書懷。在舒川。</title>,<text>死生曾嶺海。兄弟此園林。病意秋猶暑。農情旱始霖。吾方思蘊玉。人亦勉緘金。蟋蟀元微物。胡然撼客心。</text>
<title>拈韻。與伯氏同賦。</title>,<text>田園晩計弟兄同。井臼蕭然一壑中。萬事難平愁夜雨。百年易老感秋風。生涯欲買新簑綠。名字猶存舊紙紅。尙憶漢挐山上眺。茫茫天地眼全空。</text>
<title>芭蕉。次伯氏韻。</title>,<text>正合山家種。應從野老分。葉佳花不易。名故草中聞。其二長能層檻過。大欲半庭分。却怕孤燈夜。秋聲帶雨聞。其三始卷終能展。誰爭大十分。離騷梅亦失。莫怨爾無聞。</text>
<title>詠梅竹效一言至十言體</title>,<text>梅。竹。羅浮。淇澳。淡淡姿。靑靑色。比處子貞。類御史直。香無蜂蝶窺。實有鳳凰食。殷宗用以和羹。尼父見之忘肉。閒行興逸跨驢人。徑造趣高記馬客。江城五月羌兒笛吹。湘岸千年帝子淚滴。來日花未着旅舘幽愁。落月影許長騷壇佳格。渠旣兩不相下氣味甚淸。吾欲二者得兼襟期斯託。</text>
<title>李生 貞祥 輓</title>,<text>謫餘來躡相公門。撫枕悲辭見淚痕。不識其生猶惜死。有聞於祖可言孫。驥才自與凡駒別。蕙性難幷衆草蕃。萬事傷心吾亦老。四家蕭瑟幾人存。</text>
<title>與伯氏聯句</title>,<text>僻矣村居久。蒼然歲色殘。國。 茶傳欣有客。羅設愛無官。重。 會意陳編熟。收心燕坐端。國。 才違明主易。賢過季方難。重。 客土田園好。僑廬棟宇完。國。 香山栽柳白。漢闕伏蒲丹。重。 仙福探瀛遠。君恩抵海寬。國。 陽知初復靜。歲見後凋寒。重。 澹泊梅雙樹。崢嶸雪四巒。國。 江湖人易老。星斗酒俱闌。重。 肯換高車貴。眞成大被歡。國。 人情多冷暖。世事一甘酸。重。 醉後壺頻擊。燈前劒或看。國。 壯心猶驥伏。閒迹且龍盤。重。 夢懶黃金帶。興饒碧玉竿。國。 愛君憂一切。課子誨多般。重。 晩節兄應勉。時名我豈干。國。 畢婚人事備。垂老此心安。重。 厭出何須杖。耽眠不用冠。國。 淸詩亦多事。自笑苦雕肝。重。</text>
<title>馬上口占</title>,<text>村煙山旭出門時。野色蕭然興可知。十里訪人三尺雪。少年先我七言詩。</text>
<title>雪中命韻。使兒輩賦詩。仍用其韻。</title>,<text>乾坤一夜間。萬象渾然白。憎彼樹頭鴉。獨能干異色。其二玄冬倍作寒。黑夜彌生白。造化亦無權。庭松猶舊色。其三宜以我心淸。比之渠質白。莫嫌月不來。未必增其色。</text>
<title>與伯氏聯句。效索對體。又用前韻。</title>,<text>吾道一何阨。重。 流離性命殘。舊恩追聖考。國。 初志負微官。事業皆凡輩。重。 朋流便異端。窮溟纔閱險。國。 末路已知難。三徑開荒廢。重。 數椽成美完。山靑兼澗碧。國。 髮白獨心丹。生計吾全拙。重。 胸懷客許寬。深冬三尺雪。國。 大地十分寒。煙絶曾溫堗。重。 薪艱舊刈巒。書窻燈影靜。國。 詩席斗光闌。面瘦憐多病。重。 身窮歎少歡。荒年甘喫糲。國。 老齒苦生酸。肝臂惟天聽。重。 面心於世看。穿林時杖屨。國。 對月或杯盤。野老爭棊局。重。 漁人伴釣竿。時憂紛百緖。國。 夜夢亂千般。壽幾黃河竢。重。 陰猶白日干。大官多利害。國。 宗國半危安。爭似聯姜被。重。 不須彈貢冠。優游聊卒歲。國。 煩惱去心肝。重。</text>
<title>又用前韻。書懷。</title>,<text>窮居猶達士。志氣未全殘。少事便多事。無官勝有官。人情知大槩。世變揣微端。他日全名易。今時遠謗難。敢期千駟富。曾乏一裘完。心靜增虗白。顔衰减渥丹。新棲兄且近。舊謫主猶寬。江海羇蹤遠。乾坤臘候寒。深深如釜谷。疊疊似屛巒。積雪年將盡。孤燈夜欲闌。是非關出處。生死閱悲歡。野採頻餐淡。村沽或酌酸。寒聲孤栢聽。陽意早梅看。後學傳風雅。前工繹誥盤。衰將行秉燭。勇欲步登竿。山水詩千首。風霜病百般。知幾雖廣受。慕節尙逄干。生計居無定。時憂寢不安。浮榮歸納履。大義在纓冠。不世肅宗德。至今銘在肝。</text>
<title>次伯氏韻</title>,<text>十載窮居已任貧。翛然林下卧閒人。鄕隣講學相師友。山野論交互主賓。雪後孤吟邀月魄。燈前獨酌酹梅神。罪猶寬假君恩大。敢說吾生値不辰。</text>
<title>次農巖集韻。與伯氏同賦。</title>,<text>可與吾兄隱。誰爭此壑深。寒梅看本色。老栢聽餘音。蘊藉燈前讀。淸新雪後吟。道家元達理。眞訣欲忘心。</text>
<title>夜坐。書六言。</title>,<text>去國誰非客土。隨兄便是吾村。詩成棠棣聯席。雪壓柴荊對門。其二百年歇泊何地。數月遲留此村。自好深林邃壑。不妨短屋低門。其三危樓百尺江岸。破屋數間峽村。吾道在今稅駕。此生隨處關門。</text>
<title>尹生 得敍 輓</title>,<text>故家仍地步。佳士自天生。誼並吾三世。情兼爾兩兄。伻詩音窈窕。贐序氣崢嶸。許大相期意。空留數卷名。</text>
<title>立春日。以愛君希道泰。憂國願年豐。爲韻。與伯氏同賦。</title>,<text>未死未忍忘。彝性根忠愛。君門隔千里。丘壑卧十載。尙記絶海行。猶許便殿對。荏苒又新春。陰陽有進退。其二臣今拜稽首。祝我堯舜君。迎春今日是。體天古人云。仁端在惻隱。陽意生氤氳。新化便一初。聖德足聽聞。其三老臣無餘願。畎畆太平希。彼天循環運。吾王轉移機。仁政先鱞寡。聖化自宮闈。如欲建皇極。惟在明是非。其四否泰係天運。治亂在君道。邪氣雪見晛。德政風偃草。圭璧祈農親。絲綸議賑早。煕煕壽域中。曾無一物夭。其五新年臣拭目。庶見時運泰。際會壑魚縱。禆補山龍繪。折萌邦無警。蠲瘼民有賴。成就在經筵。學進德增大。其六江湖自廊廟。吾亦古人憂。大川久迷岸。副手誰操舟。邪議效調停。經法廢春秋。洊歲糓不登。纔穫民已流。其七端居抱癙憂。耿耿惟宗國。素知臣有義。敢言我無職。詩篇只排悶。章奏豈沽直。嵩呼阻庭班。歸夢繞宸極。其八欲效歐公帖。格君是素願。敬德壽於千。勤政機惟萬。和同春澤洽。剛似天行健。一治睹庶幾。萬化在方寸。其九吾聽老農言。豐徵最今年。臘雪驗一丈。斗米期十錢。國儲積倉箱。民稅措扑鞭。康衢鼓腹歌。我東亦堯天。其十魯史書有年。周詩頌屢豐。登熟麥並禾。調順雨兼風。無憂丘壑塡。不患杼軸空。致此伊誰力。於休我王功。</text>
<title>立春日夜坐。拈韻書此。</title>,<text>孤燈臘盡落梅紛。雪意林巒尙凍雲。太歲黑牛頒朔曆。中星朱鳥候天文。騰騰四紀身將老。稍稍三更夜欲分。壽且多男華封祝。新元吾欲獻吾君。其二逢春愁緖劇繽紛。孤卧柴門鎖雪雲。絶海風霜仍老病。深山日月但詩文。客行鴈度前將去。歲律雞鳴後始分。晩景抱兒餘願在。丁寧吉語祝東君。</text>
<title>途上口占 癸丑</title>,<text>不泥還是雪。來往此途頻。天地流離客。江湖落拓人。舟中曾送臘。馬上又逢春。但可吾樓卧。何嫌本分貧。其二新春猶遠客。積雪又長途。暮歇棲鴉並。晨征候鴈俱。談詩憐小姪。告病憫孱奴。惆悵黔巖遠。寒燈一夢孤。</text>
<title>夜坐。次蘇齋集韻。在龍山。</title>,<text>危樓夜坐睡偏遲。志士非秋亦自悲。柳絮難逢風靜日。梨花能趁月明時。猶供饘粥貧何說。欲廢詩文老可知。未死敢忘憂國意。若川方涉浩無涯。</text>
<title>江樓。次蘇齋集韻。與伯氏及數客同賦。時癸丑暮春也。</title>,<text>樓高仍地僻。江抱更山圍。有酒兄方至。無詩客莫歸。晴憐簷鳥語。晩惜岸花飛。癸丑蘭亭會。千秋我輩稀。其二酒榼兼棊局。縱橫一座圍。已能迎客至。莫漫送春歸。擧網江豚出。開簾海鷰飛。相酬多好句。郢曲世間稀。</text>
<title>尹水原 涉 輓</title>,<text>尹趙爲交四世今。兄呼弟畜卅年深。看他雲雨多翻覆。頭白吾猶惠好心。其二恢弘眞箇廟堂姿。異己猶煩薦剡辭。可惜平生經濟手。數年惟活一州飢。其三淸論當時玉署英。幾人黨籍竟完名。苦心死後吾方識。憂憤應羞與賊生。其四寂寞亭臺望眼斜。春回汀柳與巖花。不知世路輸心友。誰似龍山攬涕多。其五此世人誰爲我羣。如其相好大憎云。死生未敢言交誼。猶恐囂囂或累君。</text>
<title>李僉知 景華 輓</title>,<text>我知李僉知。天然古人姿。襄陽美山水。鍾得好男兒。昔公記注替直日。適我秉筆翰苑時。禁林秋色四仙閣。公爲我坐日影移。始覺我友公之子。先時識面託心期。况公曾是吾翁客。敬以長者禮則宜。俯仰于今二十年。滄桑閱盡人事悲。嗚呼公亦不復覿前輩。蕭條更有誰。沉淪末宦多不食。餘慶門闌知在玆。霜臺直臣銀臺仙。世稱阿兒風骨奇。公葬不可無我誄。何以誄之亦有辭。化身千億今世界。公家父子節不虧。</text>
<title>三浦。贈主人沈生尙咸。</title>,<text>遲徊江岸六年深。沈子亭幽又客臨。徑造初非看竹意。重來還是戀桑心。煙生賢士曾棲島。月掛仙人舊降岑。且喜近村詩伴在。一春逋債始閒吟。</text>
<title>詠劒南詩</title>,<text>劒南淸韻逼唐朝。八十詩翁氣不消。閒處英雄當日句。江樓詠罷月迢迢。</text>
<title>芍藥</title>,<text>參種還多事。一階兩色幷。可憐昬黑夜。白者尙分明。</text>
<title>歎墮胎</title>,<text>趙子本放曠。萬事都已忘。禍福與榮辱。何曾介其量。惟是一箇兒。平生所大望。荏苒四十年。不育妻再喪。枯楊冀生稊。此計無亦妄。前冬夢叶熊。窮後始佳况。屈指待十朔。百方盡補養。儻或男也否。庶幾生而長。癘鬼忽爲虐。化兒乃有誑。倉卒墮一塊。半成犀角㨾。吉卜太虗無。好夢亦孟浪。寬心惟大杯。頹卧更惆悵。厄運迄可休。寃業已足償。餘年抱子願。降福帝在上。</text>
<title>三浦寓中。用杜律韻。與沈上舍子正。同賦。</title>,<text>壯心俄白髮。孤眺只靑峰。天地曾無面。江湖尙有容。託詩鳴似鶴。耽睡卧如龍。厚意故人在。官醪澆我胸。</text>
<title>兪參判 崇 夫人輓</title>,<text>憶曾堂上拜。眞是女中英。德享踰稀壽。恩封視亞卿。負螟思哲敎。輓鹿想閒情。數歲天胡靳。重牢禮未成。</text>
<title>次他集韻。書卽事。</title>,<text>風凉五月尙衣綿。早起江樓氣肅然。地僻村邊稀過轍。年荒倉底少來船。閒人事業開蔬圃。退士生涯付麥田。惆悵故山頻入夢。雨餘雙瀑九松前。</text>
<title>喜雨。次杜律韻。</title>,<text>旱後農家望。炎餘病客聞。從星方信月。呑日始徵雲。喜濕蛙成隊。愁霑鳥失羣。有年吾亦飽。何必太倉分。其二庶無耕也餒。能不喜而聞。始霈雷兼電。餘霏霧合雲。磯沉稀釣伴。徑滑阻樵羣。遙想淸平瀑。飛湍正十分。</text>
<title>趙谷山 囿春 輓</title>,<text>桓桓眞箇好男兒。鳴劒伊吾是素期。平世事功何寂寞。數州遺化但穹碑。其二朱門昬夜耻奴顔。坐致橫金亦峻班。絶勝當時麟閣畵。身名黯黮罪功間。</text>
<title>江漲拈韻</title>,<text>天時宜積雨。江水作洪流。仄岸磯方浸。低村宅欲浮。艱辛炊麥竈。顚倒載樵舟。便有觀濤興。登樓散滯愁。其二夜雨增朝漲。奔崩合百流。及郊高樹沒。從峽老槎浮。漂去雞升屋。披來鷰度舟。濕廚兼漏壁。遙想病妻愁。</text>
<title>李進士 命采 輓</title>,<text>可憐淸議吾黨。誰慰至情乃翁。祖道薤歌曉月。儒宮槐樹秋風。</text>
<title>作峽行馬上口占。次放翁韻。</title>,<text>得計深山逃是非。靑門朝日照征衣。留如巨壑潛龍卧。去似長天遠鴈飛。白衲高僧應有待。黃花佳節定無違。店人爲向吾行問。何事五年今始歸。</text>
<title>山居。次農巖還山詩韻。</title>,<text>亂後憶山居。每歎歸未得。石田詩上語。林徑夢中識。秋來匹馬行。舊棲貊墟側。卜築何瀟灑。江聲與嶽色。今歸亦云遲。柴門草欲塞。其二還山是所樂。胡乃我心傷。儻復見太平。枯死亦不妨。往者虗一疏。未效守御牀。雲翳尙蔽空。非無日月光。歸來絶峽中。一卧叢桂香。於戱肅宗德。中夜悲歌長。其三山林有經濟。嘉木何其繁。栽種平生癖。可與槖駝論。拓地仍專壑。廢田便成園。未嘗遺隙地。不暇籬與門。庭實取土性。滿地移山礬。千株栢林菀。百本桑葉蕃。梨花亦無數。雪色春後存。最是階邊菊。氣味淸且尊。蕪沒只數莖。惜不護其根。猶堪作重陽。新釀綠滿樽。其四可憐人似樹。相對各蒼古。中年所栽植。菀菀遽如許。一出久未還。荏苒幾寒暑。猶幸免斧斤。有奴知賴汝。啖實方見效。漑根味格語。其五吾知季鷹心。曾不爲蓴魚。千秋復此行。花滿一江蘆。吾生已可知。衰病面欲枯。素計在一壑。山擷更水罛。狂客自美名。昭陽勝鏡湖。生理尙何論。身謀本甚迂。隨意閒事務。鑿池欲芙蕖。晩讀亦有味。傳家滿牀書。其六吾操不可奪。吾心不可易。淸平萬丈山。灝氣千年積。芒鞋輒乘興。往來猶咫尺。身世太寬閒。欲忘塵世窄。蕭然九松畔。可置數椽宅。淸風尙起余。眞樂留古迹。西川流不盡。一道鋪白石。吾將老於此。名節人所惜。其七峽人可與居。古俗不甚變。迎我多好顔。舊情殊可見。逢別十年事。安否一鄕徧。悲哉金參奉。我涕紛如霰。自是好心事。向人最眷眷。丁寧屬託意。其子亦婉孌。惜無李折衝。快談曾不諺。同里百年計。朝夕輒歡讌。九原不可作。浮生倐如電。意中只數人。分山舊約踐。其八百畆山田在。退士生涯足。天時近築場。原野霜氣肅。刈稻近大川。摘綿多深谷。歉餘幸小豐。田糓最登熟。全家取食計。更欲葺破屋。村酒足三杯。農歌且一曲。自可送遲暮。不必歎幽獨。淸泉味更冽。痛飮手自掬。其九舊僕本忠實。守庄能免疎。勤苦經十載。迎來面不腴。餉我致其力。食性宜山廚。美粳霜後登。香菌雨餘敷。微物亦愛主。犬馬誠區區。安得償渠勞。衣食兩有餘。心期無貴賤。且與老江湖。其十寵辱人間事。吾已兩忘之。坐林月自來。步壑雲亦隨。惟恐山不深。世道太嶔崎。從今甘隱遯。在昔飽流離。幽居粧點久。秋晩境逾奇。翛然發孤嘯。古意良在玆。興來泛小舟。江水漾淸漪。晴天涵一色。怳疑碧琉璃。酒半見狂態。未覺葛巾欹。時憂尙在心。夜枕睡每遲。</text>
<title>次放翁韻。書卽事。</title>,<text>救世終無策。歸田始有行。海帆曾大靜。山屐更淸平。老菊深秋意。孤松太古聲。小齋宜夜坐。新月漸生明。其二已續閒居賦。仍吟老將行。吾生元易足。世事尙難平。善地瘴無力。名山詩有聲。休官今十載。不復夢承明。其三只喜閒無事。寧嫌道不行。舊栽桑壑菀。新穫粟田平。散步循牛迹。孤眠傍鳥聲。攜來書卷在。老去眼猶明。</text>
<title>次前韻。遣懷。</title>,<text>長往未應吾道非。緋袍曾已換簑衣。一村山近白雲繞。萬壑秋深黃葉飛。移井淸源東北在。求田瘠土上中違。林泉送老當時計。早晩扁舟盡室歸。</text>
<title>重陽口占</title>,<text>一卧深林已白頭。孤懷寂歷欲生愁。龍山九日黃花節。貊國千年赤葉秋。來似舊朋鷗泛泛。去如新客鴈悠悠。還憐野味多眞率。梨栗堆盤酒滿甌。</text>
<title>曉起</title>,<text>山淸睡自稀。月落秋天曉。起步一庭空。高枝翻宿鳥。其二夜來霜似雪。色暎寒花白。始覺此山深。籬邊多虎迹。</text>
<title>林丘晩步</title>,<text>倚杖孤吟欲暮天。平蕪極目意翛然。江山澹蕩同前日。閭里蕭條異昔年。蒼石虎蹲深樹裏。黃花人立短籬邊。隣翁知我耽詩癖。爲問今行賦幾篇。其二峽中風物淡秋天。霜後深林氣肅然。避世旣從差僻地。還鄕又値小豐年。貊墟落照孤吟外。仙洞歸雲遠眺邊。尙記重溟居謫日。新詩太半憶山篇。</text>
<title>山居幽興</title>,<text>寂寂孤村在。騰騰令節過。客來看菊早。僧至問楓多。白日當簷睡。靑山倚杖歌。穫餘新釀足。從此醉無何。</text>
<title>夜坐。次他集韻。</title>,<text>先生自是一狂翁。隣里猶然太古風。僧果剩分霜落後。客杯能辦月明中。疎星耿耿瞻天北。亂木蕭蕭卧峽東。聞說淸平楓欲晩。入山來日數人同。</text>
<title>歎深秋大雷</title>,<text>國憂素髮俄短。時運黃河儻淸。悄坐千峰雨色。驚聞九月雷聲。</text>
<title>枕上口占</title>,<text>藏身久欲善庖刀。亂後歸山卧寂寥。九月淸砧村巷近。五更寒角郡樓遙。長江水落魚龍靜。深谷林荒雉兎驕。世外尙多妻子累。未冬思辦一船樵。</text>
<title>記夢</title>,<text>夢裏軒墀近。覺來林壑深。寒雞鳴不已。還似老臣心。</text>
<title>次他集韻。遣懷。</title>,<text>一卧柴門靜。幽懷只自知。寒禽猶好語。老菊亦長枝。摘後分綿曝。舂餘揀米炊。吟山元本色。淸勝海中詩。其二山居偏有趣。世事欲無知。屋弊重添土。園荒數剪枝。芋羹雞並煮。粳飯栗俱炊。痼癖衰猶在。黃花十紙詩。</text>
<title>次放翁感秋詩韻</title>,<text>深秋古貊天氣凉。客意蒼然卧一牀。蕭蕭過嶺叫孤鴻。切切在壁啼寒螿。丈夫四十亦云衰。吾髮雖短吾心長。平生用工大易在。君子達節惟行藏。噫吁嚱世路之險誠可怕。白日縱橫豺與狼。君不見深山大栢千年老。閱盡風霜長不僵。</text>
<title>次金生道澈韻以贈</title>,<text>南村有客隱深林。滿壑秋風亂木吟。淡淡生涯今畮石。煌煌世閥昔壇金。窮鄕儲藥良醫手。古寺參齋老釋心。慷慨一般憂國淚。題詩君亦不平音。</text>
<title>感懷用他集韻</title>,<text>十年人事異。雙淚客還初。機憶亡妻績。楣憐死弟書。江山吾宅在。天地此身餘。一壑平生計。時危未定居。</text>
<title>李學士器甫 度遠 來訪。示近作。次其韻以贈。</title>,<text>柴門傾盖寂寥中。滿面雲霞自越東。如見元賓今日事。伯曾渠亦古人風。其二窮人自此老山中。學士如何滯峽東。把酒莫言吾輩少。黃花可與坐秋風。</text>
<title>書閒事</title>,<text>朋黨歐公論。歸來陶令辭。狂名親客訝。老態舊奴知。菊影燈前卷。松陰飯後棊。雨餘山瀑好。攜酒赴僧期。</text>
<title>詠菊</title>,<text>非乏託根地。胡爲深峽秋。折來香可愛。還欲獻瓊樓。其二一體籬邊種。幾年江上家。平生詩澹泊。非爾不言花。</text>
<title>拈韻。書卽事。</title>,<text>雲林從古隱豪英。鷗鷺昭陽有舊盟。秋後還鄕霜壑淨。夜來留客月簷明。山棠眞帶珊瑚色。野菜堪稱琥珀名。若使百年無世故。杜門不復作西行。</text>
<title>金生有看穫詩。次其韻以示。</title>,<text>美疇多在邑村邊。秋饁田家起澹煙。刈待霜天收熟好。打乘晴日蓄乾便。豐荒比視前年以。多寡平分古俗然。從此農人須醉飽。竭耕嗟爾服勞偏。</text>
<title>託懷</title>,<text>歸里今彭澤。休官古鏡湖。老來詩骯髒。閒處病枝梧。事業輸諸友。生涯仗一奴。閉門牀卷在。還欲補東隅。</text>
<title>閒事</title>,<text>松菊東湖宅。生涯淡莫如。已求雙白鶴。將買一靑驢。園樹俄榮落。溪雲幾卷舒。由來閒卧久。不復夢高車。</text>
<title>歎未見梨花</title>,<text>滿壑梨花手所栽。僮言花自數年開。今行不及花時節。匹馬明年三月來。</text>
<title>江樓。與辛生國輔 惠東。 拈韻共賦。</title>,<text>高卧從吾好。有時枕卷眠。江湖淹日月。樓閣壓雲煙。尸素三朝閱。淸狂一世傳。淵明猶乞米。夷甫豈言錢。迹逸休官久。心恭下士先。新知居最近。舊學志能專。師道黃驪博。家風白麓賢。尙期崑玉採。誰惜海珠捐。卧處袁扉冷。坐來管榻堅。蕭條雙井巷。浩蕩一江船。石鼎聯詩日。蘭亭會稧年。江山相主客。煙火亦神仙。赤幟吾何建。錦袍君可穿。源淸憐活水。草塞媿荒田。倚筆方誇力。臨文欲讓權。波聲危檻外。嶽色小樽前。玩理陽生地。論心月在天。已甘匏久繫。寧歎磬徒懸。苦意憂中夜。幽懷詠下泉。布衣還大義。時事惋傷偏。</text>
<title>夜坐。與辛生拈韻聯句。</title>,<text>一卧江城幾換蓂。天時近臘早梅馨。國。 丹心魏闕猶孤夢。白髮窮廬欲暮齡。輔。 破被十年霜肅肅。疎簷半夜月亭亭。國。 靈均有似吟湘澤。汲黯無由重漢廷。輔。 篋裏空言留舊疏。壁間要語揭新銘。國。 杜門爲補愆尤地。臨鏡猶看老醜形。輔。 人孰挽回長夜黑。我將歸去遠山靑。國。 詩憐興到仍呼燭。病畏寒侵且掩屛。輔。 志氣在今宜策老。文章從古貴通靈。國。 當鑪酌酒深宵坐。不覺西天轉斗星。輔。</text>
<title>次息庵集韻。書卽事。</title>,<text>老病愁危枕。閒書愛小燈。玩圖留韻客。啖果憶情僧。門巷氷江冷。襟懷雪月澄。天時知近臘。梅萼結層層。</text>
<title>江樓詠雪。與金性汝 善材，辛國輔。拈韻聯句。</title>,<text>一夜瀌瀌白四岡。社壇圭璧已停禳。國。 士方卧處寧嫌冷。兒不知時始謂祥。性。 槖籥氣仍歸翕聚。毛鱗物亦得收藏。輔。 生輝可助天邊月。作勢休沮地底陽。國。 耽翫橋驢行且蹇。刱看籬犬吠還忙。性。 堆來美玉平鋪野。飄去名花亂過墻。輔。 授簡孰能摸實景。披書吾欲借餘光。國。 何妨惹興侵詩席。却喜催醒落酒觴。性。 鷺峙汀洲參皓白。松封巖壑失靑蒼。輔。 穿氷客或魚叉挺。打藪兒多鳥網張。國。 大道漏鐘爭折軸。小亭鑪炷共聯牀。性。 已知靑帝潛回斡。猶恐玄冥太抑揚。輔。 無力輒於風聚散。有形常以物圓方。國。 郢城歌曲曾稱寡。衛國詩章底詠霶。性。 永叔龍門堪跌宕。王公鶴氅想淸狂。輔。 萌餘隴麥霑仍綠。坼後簷梅潤更香。國。 瓊樹臨江光自別。銀山迎日勢難長。性。 筆毫呵凍思逾澁。弓角鳴寒力倍强。輔。 肯把曆時論早晩。宜將農說驗豐荒。國。 古人淸致惟吾輩。夜訪眞同入剡航。性。</text>
<title>詠壁燈。用放翁集韻。</title>,<text>非燭還生焰。當宵一體功。照前嫌背黑。焦內愛心紅。瘦影孤梅外。寒輝積雪中。護來知得力。屛掩靜無風。</text>
<title>用杜詩韻。詠老杏。</title>,<text>彼杏自喬木。剝落露筋骨。江城盈尺雪。獨立何兀兀。託根不知年。應蟠潛龍窟。非無雨露私。天地一病物。奇古學梅楂。猶欲長枝出。終須作棟樑。未必歸埋沒。皺甲凍欲裂。玄冥太僭越。天時亦適然。萬木同蕭瑟。微陽已潛噓。易理還可質。且待東風節。復見柯葉鬱。</text>
<title>屛山李相國 觀命 輓</title>,<text>福哉公之喪。宜賀不宜弔。相府位望尊。耆司年德卲。厚夜憂便休。平時埋亦少。奈何龍山客。悲甚欲長叫。其二我今欲說悲。未說淚已泫。窮人嗟日暮。寒圃有天顯。至情公心腐。大義我面靦。彼蒼終何意。悠悠十載遣。其三一村掩兩扉。亂後近城闕。噫彼戊申萌。循自壬寅轍。彌增握火心。或勉赴水節。憂哀成病祟。牀笫久危綴。其四向公舁入城。于時疾欲革。我則識公心。人或議公迹。豈安朝市中。爲殯祠寢側。江村舊客在。雪月傷心色。其五憂虞日以劇。義理日以晦。邪議箕範假。王討魯經廢。或者萬一力。徒以二三在。公亦不憗遺。誰復張吾輩。其六公在若可恃。公逝更何仰。自此吾道孤。奈彼天理枉。四家同抆血。諸賊一鼓掌。徒然百身慟。安得贖泉壤。</text>
<title>次李副學君範 箕鎭 詩軸韻。使辛生寄示。</title>,<text>若涉海無岸。言歸江有灘。人皆隨蕙化。君獨與梅寒。昔話留心聽。今詩着眼看。元賓隣客是。燈火歲將闌。</text>
<title>詠土鑪。拈韻縱筆。</title>,<text>人金我土用亦能。樸素其制自準繩。中含離德心有溫。外象乾形面無稜。貧家以賴費則省。凍節爲需價或增。力及酒罍與詩硯。功參藥鼎曁書燈。熱焰熏處疑權客。和氣襲來視賢朋。已辦山市滿包炭。不愁江齋凝壁氷。規模較瓦恰一套。體段比板優數層。寒暑用舍運迭遷。生克推移理相承。元知凡物在愛護。莫言玆器易毁崩。博山雖美吾不換。君子好儉貴有恒。</text>
<title>夜坐。次蘇齋韻。與辛生同賦。</title>,<text>滄浪鬢髮太無端。欲鍊金丹駐此顔。江上僑棲氷四壁。峽中歸夢雪千山。憂關家國安危際。理驗陰陽進退間。莫道吾詩緣性癖。休官今已十年閒。其二靜室圍書坐每端。頻來隣客獨情顔。氤氳意思知陽岸。照暎精神見雪山。鳳麓幾尋魂夢裏。鹿潭猶記畵圖間。經冬不出柴門外。今世誰人似我閒。其三終南不足比憂端。百酌猶難一解顔。將隱子能談鶴浦。已休吾且卧龍山。達人自古形骸外。狂客於今頰舌間。風雪擁鑪詩滿紙。他時應說此宵閒。</text>
<title>碧蹄店舍口占</title>,<text>久掩江扉一病仍。今行邂逅始親朋。癡僮患雨還思雪。老馬嫌泥故踐氷。雙淚先山明日酌。百憂孤店此宵燈。比蘧吾已知非早。四十三年道未能。</text>
<title>除日。次放翁集韻。</title>,<text>寒程扶舁此衰翁。到底窮村杼軸空。凍壑松聲餘臘候。陽堤柳意欲春風。公然斯世閒時序。老矣吾儒好事功。感涕楸山燈下坐。近簷雞唱五更中。</text>
<title>元日口占 甲寅</title>,<text>櫪馬纔鳴夜。村雞又喚春。衰年逢五甲。吉日値三寅。儻或生男子。惟先祝聖人。林泉終老計。願作太平民。</text>
<title>次放翁集韻。書卽事。</title>,<text>冠巾纔病歇。樓閣已寒輕。氷薄潛魚動。林晴候鳥鳴。諒兒蠲夜讀。謀僕備春耕。歸計扁舟在。東風憶峽情。</text>
<title>洪學士虞瑞 鳳祚 和灘字韻見寄。聊疊以謝。</title>,<text>僦屋知臨渚。撑舟欲泝灘。亂餘君疏凜。窮後我詩寒。別意黃鸝聽。交情白鳥看。有樓須一醉。花事未全闌。</text>
<title>訪虞瑞江居。羲瑞 龍祚 亦來會歸。次前韻却寄。</title>,<text>高閣東西岸。輕舟上下灘。簷花春日靜。汀柳夕風寒。水石專心說。雲霞滿面看。鶴洲元吏隱。猶道宦情闌。羲瑞時爲安邊倅。有投紱意。末句及之。</text>
<title>兪參判 崇 輓</title>,<text>阮家諸姪仲容優。姻婭情深卅載遒。喪後自還科似馬。勞餘常卧宦如牛。洞庭秋葉留前疏。玄觀春花異昔遊。宜把舊銜題粉字。當時諫議本淸流。</text>
<title>次李靜仲 瑴 寄示韻</title>,<text>江樓秋色又今年。生事蕭然種菊田。無處不宜歸隱地。有時難必降監天。浮名我已忘藏鹿。實理君應察戾鳶。且喜龍山佳節近。縱貧須辦買醪錢。</text>
<title>金靑松 時保 輓</title>,<text>農淵輕一世。期許在同宗。談笑陽和面。詩文水湧胸。官寒曾屈志。俗汚竟收蹤。襯切丹旌字。其人不媿松。其二餘生前輩仰。衰世古人姿。莅邑許丞政。歸田陶令辭。蔭階嗤濫爵。鄕集喜閒巵。佳節重陽近。黃花不復詩。其三傷心千古隔。違面十年餘。尙記城南訪。空留海外書。舊棲應怨鶴。新輓欲鳴驢。大耋元無憾。全名永有譽。</text>
<title>次李靜仲寄示韻</title>,<text>鴻鴈羣嘶蟋蟀吟。小樓乘月獨登臨。吾將稅駕何山遠。客亦維舟此水深。燈火可親書反廢。酒杯難進病常侵。隣朋爲示重陽句。便有西風落帽心。</text>
<title>次趙丈 完璧 重牢宴韻</title>,<text>八旬龜筭再牢筵。善慶於今始信然。閱歷世稱無辱壽。扶持天助有盟緣。雙垂白髮山中老。重繫紅繩月下仙。兒舞孫歌方飾喜。諸賓更祝百斯年。其二甲寅五月又玆筵。公亦不期天使然。一世幾人眞福力。百年今日好因緣。斑衣可愛承家子。綠髮還疑盡室仙。何以祝之庭有栢。老柯高兀不知年。</text>
<title>祗送幸陵之駕歸路口占</title>,<text>郊野瞻旄日。園陵動蹕時。秋風靑雀艦。曉日赤龍旗。乍喜重瞳近。還思六轡遲。區區憂戀意。應被我王知。</text>
<title>回鑾時閱武。用前韻口占。</title>,<text>回鑾從坦道。練甲趁平時。大放雷霆砲。高懸日月旗。蜂屯兵氣銳。虎拜禮容遲。耀德思忠諫。危衷更孰知。</text>
<title>牛坡感懷。次他集韻。</title>,<text>滄桑亭獨在。孤露客重回。老壁吟蛩咽。寒沙叫鴈哀。欲棲心易墜。將詠淚先催。秋色黃花晩。村沽强一杯。</text>
<title>穫後。次杜律收稻詩韻。</title>,<text>學農元分內。歌隱且田間。穫處霜過野。舂時月在山。差閒鋤後手。頗慰糴前顔。無事日雙椀。餉吾天不慳。</text>
<title>江樓拈韻。書卽事。</title>,<text>吾道滄洲在。狂歌古意長。餐蔬餘葉雨。嗅菊滿枝霜。舊卷心虗澹。新衣面老蒼。山林猶俗制。燕坐用繩牀。其二歸復吾樓卧。江聲盡意長。窺簾猶缺月。集砌始繁霜。鴈際秋聲老。鷗邊夜色蒼。靑燈還可愛。强疾近書牀。其三乾坤吾髮短。今古此江長。暝野煙交霧。寒園雨洗霜。瞻宸星落落。憶峽月蒼蒼。湖海平生氣。高樓卧大牀。</text>
<title>李郞汝始 復祥。與其從弟汝保 後祥。乘月來訪。袖示近作詩軸。仍與拈韻同賦。</title>,<text>獨卧寥寥際。能來耿耿中。酒樽憐夜月。詩卷感秋風。閱世炎凉異。通家禍福同。相期君輩在。萬事我衰翁。</text>
<title>次杜律秋興韻</title>,<text>水落長江葉脫林。樓邊物色劇蕭森。天長鴻鴈方趨暖。歲晩龍蛇欲蟄陰。白髮滄浪今世事。黃花澹泊故山心。夜來轉覺寒威重。卧聽西風幾處砧。其二柴門臨岸路欹斜。扶病新秋鬢已華。近渚石多潮後角。深園樹或爨餘槎。侵霜急擣此村杵。向月獨橫何客笳。亂後因循歸未得。夢中叢桂又生花。其三近水樓臺澹晩暉。孤舟人立見依微。蘆洲霜淨花猶暎。柳岸風高葉自飛。秋後稻魚田里隔。老來詩酒友朋違。悠悠世事輸心外。藜藿充腸亦義肥。其四未能一着救危棊。萬事秋風志士悲。楚賦獨吟搖落日。箕疇誰辨蕩平時。寒花欲晩休官久。旅鴈將稀去國遲。歸卧深林元得計。固窮吾欲學原思。其五遲徊不獨愛。江山北望星辰。咫尺間天冷。玉樓增戀係。夜長漆室倍。憂關野衣纔。迓園陵蹕臺。席曾陪殿陛。顔痛哭先朝。恩未報至今。魂夢近臣班。其六高樓直壓大江頭。病後登臨已晩秋。明月一輪多少詠。銀河萬斛淺深愁。朝端直節誰鵰鶚。野外閒情我鷺鷗。遙想山扉楓菊好。片帆還欲上春州。其七舒慘深知造化功。秋懷偏感一年中。泛舟赤壁古今月。落帽龍山前後風。澤國魚肥頻網白。山家果熟或句紅。平生痼癖詩千首。垂老無成可笑翁。其八淸江一道勢逶迤。借得名亭隱北陂。婢向寒田收菜葉。奴從危岸拾柴枝。生涯苦淡心期在。景物凄寒節序移。除却看書無所事。有時取適釣絲垂。</text>
<title>次李靜仲寄示韻</title>,<text>短髮吾今老。寒香菊亦衰。簷棊雲影轉。枕詠月痕移。忘世登臯嘯。傷時仰屋噫。近郊非素計。惟喜得新知。</text>
<title>徐參議 宗燮 輓</title>,<text>人稱皇極無黨。我愛徐公有常。俯仰皆忘汚辱。激揚獨著淸剛。今時世道猶賴。他日士流可張。萬事親朋哭送。銘旌吏部煌煌。</text>
<title>作湖行記銅津問答</title>,<text>蓐食仍早發。銅津月未落。待舟坐沙頭。先我布衣客。客來揖且言。記否我面目。我曾一躡門。公時濟州謫。平生素不知。贈行詩滿幅。初豈阿好意。慷慨蓋有激。公能得生還。髭髮反勝昔。至今誦公疏。一念猶敬服。非無願言誠。本耻干謁迹。此便天所借。不然定難覿。余乃向客謝。子誠非今俗。擧世皆謂狂。惟子獨稱直。知心可託契。過情還發恧。何必諱姓名。亦宜說類族微笑而不答。但指江鷗白。</text>
<title>所居龍山村。聞有虎迹縱橫。前古所無之變怪也。人皆驚愕。日昬則不敢出門。景色甚不佳。書此寓歎。</title>,<text>我聞虎者獸之靈。其族自非狐貍類。雖能呑噬亦畏人。深壑從古藪穴秘。所以山民恒有言。在山則危在野便。近者虎亦失其常。處處咆哮大邑前。耕夫饁女最弱肉。射士砲卒盡怖色。方伯上奏諸道同。朝廷爲民憂且愕。而我曾是東峽客。聞此不復歸山計。近郊可幸無此患。姑且遲徊以卒歲。朝來隣客說怪事。昨夜籬邊虎迹宛。虎迹分明是兩虎。小者如拳大如椀。王城咫尺巨村中。惟意橫行太無忌。三百年來所未有。識者看作大灾異。其應維何不敢知。疾雷冬天大霧又。虎雖白額且莫惡。世上如今半此獸。</text>
<title>除夕拈韻。與諸客同賦。</title>,<text>若迎官道者。如送客亭然。世事憂來日。人情悵去年。規宜歐帖進。勞豈賈詩傳。百感孤燈下。聞雞欲曉天。</text>
<title>元朝。用前韻。乙卯</title>,<text>童時如昨日。四十五居然。有願難三代。無情易百年。歲銜胥吏廢。朝賀禁軍傳。大酌惟高卧。樓前萬里天。</text>
<title>夜訪李靜仲江居。翌日靜仲寄詩以謝。次其韻。</title>,<text>僦屋仍成隱者棲。柴門曾不過輪蹄。人尋絶徑山狵吠。客坐幽簷水鳥啼。雪後評詩來素月。燈前討話動寒雞。閒行便覺肩輿俗。從此攜筇步上梯。其二多少樓臺最此軒。主人風味不須樽。憐君老且三冬讀。尙有牀頭秉燭痕。</text>
<title>雪月</title>,<text>扶杖出柴門。起余童子說。江邊十里沙。雪後三更月。</text>
<title>夜坐。用杜律韻。與趙汝五 德常，李汝始，汝保同賦。</title>,<text>不速三人至。相看片月明。夜深星漢影。春冷雪灘聲。事業談前輩。文章讓後生。新年祝邦慶。一體世臣情。</text>
<title>聞有邦慶。用前韻。寓蹈舞之忱。</title>,<text>昨夜靑臺報。前星晦復明。山河騰瑞氣。朝野溢歡聲。大化春萌發。洪休聖毓生。老臣延頸日。先切祝岡情。</text>
<title>哭妾餘。汝始有詩慰余。仍次其韻。</title>,<text>舊情無貴賤。人事劇堪嗟。哺子憐簷鳥。辭條惜砌花。悲歡曾閱世。生死亦關家。惆悵東歸計。扁舟月滿沙。</text>
<title>趙友伯相 台輔 見訪聯枕。拈韻同賦。</title>,<text>窮後交情見。古人言不虗。尋朋君有馬。待客我無魚。月色煙空後。灘聲雨漲餘。相看俱白首。猶憶下帷書。</text>
<title>洪盈德 禹集 內輓</title>,<text>顧余姻婭忝。知子室家宜。在弱壺翁奬。承尊淡老慈。祭無貧廢節。居不病虧儀。悲殺商量事。殯餘郞一麾。</text>
<title>鄭承旨 東後 輓</title>,<text>我觀淵翁詩。信公非俗姿。淵翁豈阿好。衰世古人期。並馬雪嶽行。公詩亦淸奇。若使淵翁在。誄公應有辭。其二千一肅宗世。曾擢壯元第。學術本通經。文章宜掌制。慷慨袖中書。辨奸直聲勵。銀臺地淸切。累朝節不替。其三吏績亦餘事。剸煩自利器。耽羅最遺惠。而我曾謫地。風流在樂府。猶說鄭牧使。徒然小巫索。筆力漢挐記。其四正泝松崖風。奄哭松崖翁。崖古松亦老。翁嘗卧其中。笑彼世路人。見利不有躬。惟翁獨全節。吾欲黨籍同。</text>
<title>次李生汝保韻</title>,<text>高樓十載卧蕭如。翁自淸狂世亦疎。餘望老猶求嗣藥。苦心窮且養生書。簾前嶽色晴圍野。枕外江聲漲接渠。微意我知張別駕。東歸初不爲蓴魚。其二天下愚人莫我如。世情身計兩皆疎。忤猶不悔匡君疏。憎亦無嫌責友書。蟬急似狂頗怪爾。鷗閒如隱却憐渠。晩來學釣還生手。秋後臨淵欲大魚。</text>
<title>有客譏余癖詩太甚。余亦知吟索勞神。有妨頤養。欲不復作矣。忽又意到。不免破戒。次他客韻以示。</title>,<text>此老閒居久。爲詩餘數千。安排多日月。準備幾山川。發以牢騷地。參於默妙天。淸平猶宿債。秋興上江船。</text>
<title>次隣客韻。書新秋卽事。</title>,<text>閏後秋生早。江村已聽砧。菁花迎蝶少。槐葉受蟬深。日轉帆檣影。雲垂几簟陰。西風吹午夢。一馬故山尋。</text>
<title>李光州 益命 輓</title>,<text>壬寅前未識面目。乙巳後乃視骨肉。乃兄之弟乃父兒。至痛相關閱禍酷。南城握手天慘憺。眼枯猶然淚血滴。公時慰我且勉我。四家一人爾有責。嗚呼彼蒼終何意。賊多卧斃或偃息。滔天餘浪混涇渭。兩老忠節尙丹籍。使公自在亦何爲。又遣衰翁瘴海謫。風霜前後十年餘。彼誠何罪王心惻。纔聞杖屨歸田園。尙謂髭髮勝平昔。扶蘇山色白江村。故家百年有喬木。吾將匹馬訪幽居。披得胸中氷火積。餘生依仰惟公在。天亦不憗吾輩厄。屛山難作公又逝。不復淸時奄窀穸。平生讀書經綸術。十無一試光州薄。日暮途遠四大宇。陰崖尙留疎翁刻。萬事人間不盡淚。秋風痛哭龍山客。</text>
<title>權正郞 熻 輓</title>,<text>六十亦非晩。分內一擢第。我知此翁者。頭禿氣猶銳。言議與名節。儻能今之世。欲有規勉語。奈此江扉閉。其二登臺多衮衮。公獨遲一步。無亦當路人。患公不瞻顧。然後信之深。乃以吾輩數。方將拭雙目。袖草看朝暮。其三自我聞公喪。益知士類厄。曾未假數年。所期歸寂寞。銘旌騎省郞。不博舊蔭職。向來心中事。哀誄只一幅。</text>
<title>訪李友德章 綬。歸路口占。</title>,<text>秋霽先生偶出時。罷官監役是朋知。不關今世吾儕事。松下閒棊馬上詩。</text>
<title>枕上用前韻</title>,<text>去鷰來鴻自一時。天機蟋蟀亦能知。男兒志氣嫌蕭瑟。每値秋風欲廢詩。其二家國憂端少睡時。孤懷惟許曉燈知。忽聞園樹秋聲起。枕上仍成憶峽詩。</text>
<title>陶山訪李相國 宜顯 請墓文。歸路口占。</title>,<text>晩節陶山在。同歸退士情。平坡看犢卧。高樹聽蟬鳴。太史忠賢傳。中書父子名。閒時託碑字。大筆是非明。</text>
<title>平丘。歷訪金大興 致謙。枕上口占。</title>,<text>槐下小扉菊半庭。主人迎客夕峰靑。三年梓里田無穫。十世楸山墓有銘。淸老遺篇明燭見。淵翁實蹟正冠聽。歸無所事行當晩。不必盤飧犯曉星。</text>
<title>金大興云。昔年三淵見余輓人詩。謂之勝作。聞來便有知遇之感。書此一絶。</title>,<text>吾自愛吾詩。耻居陳陸下。淵翁昔日言。聳動平丘夜。</text>
<title>夜坐拈韻。與來客同賦。</title>,<text>久淹猶此地。深隱更何山。夜色虗簷外。秋聲老樹間。百年詩苦淡。萬事睡寬閒。得月仍佳客。登樓一解顔。</text>
<title>秋興</title>,<text>半世狂名老護軍。一樓秋色卧江雲。早開菊是南京種。先度鴻應北塞羣。年熟米船朝每見。月明衣杵夜猶聞。凉天漸覺靑燈好。實地潛心閩洛文。</text>
<title>贈同福李使君 渘</title>,<text>今日牛刀下邑。當時鶴氅高樓。琴軒地勝詩可。釣艇江淸夢不。</text>
<title>作楓嶽行。東郊馬上口占。</title>,<text>宿願仙山凡幾年。東郊驅馬淡秋天。遊人傑作攜三卷。行客輕裝辦百錢。境秘昔猶通夢寐。身閒今始赴因緣。楓林早晩逢僧問。云到長安色正姸。</text>
<title>樓院枕上</title>,<text>西風樓院夜。瀟灑百年情。小屋三人宿。長途兩馬鳴。野觀詩易淡。山想夢先淸。咫尺道峰在。更欽賢者名。</text>
<title>松隅。用前韻。</title>,<text>歷歷松隅路。依依桑下情。客來高嶂立。人渡小溪鳴。火粟村田熟。霜楓客店淸。重遊今廿載。猶得記村名。</text>
<title>梁門驛記卽事</title>,<text>歇馬郵村並暮鴉。梁門舊路慣回斜。晴場織藁翁輸粟。暗壁燃松女績麻。籬落山深多虎豹。盤飧海遠乏魚鰕。程途明日銀溪半。猶恨香城望裏遐。</text>
<title>楡岾僧來見。是家奴之逋逃者也。許令隨往。仍書一絶。</title>,<text>何來白衲舊蒼頭。自謂金剛勝處留。可笑十年方外客。名山今亦後渠遊。</text>
<title>枕上口占</title>,<text>不係朝廷我有無。看楓行色數人俱。强攜峽賈稱新伴。偶接山僧記舊奴。仙屐已思窮絶頂。客鞍還恐滯中途。梁門雨意三更黑。起視東天且秣駒。</text>
<title>雨歇卽行。白雲滿壑。亦一淸覿。馬上口占。</title>,<text>近察則無形。遠看方有色。只知滿壑深。未覺渾身白。</text>
<title>豐田驛書卽事</title>,<text>深峽霜風盡意淸。毗盧歸興馬前生。禽聲在樹初聞怪。虎迹當崖驟見驚。山遠去應金化暮。路平行且鐵原晴。今遊可恨無詩伴。好句題來還自評。</text>
<title>馬上口占</title>,<text>信馬心無倦。穿林路不窮。遠雲千嶂黑。斜日一溪紅。暝意鴉翻野。寒聲鴈泛空。入山須及早。閒事亦怱怱。</text>
<title>過金城。用昔日板上韻。</title>,<text>遊人隱吏較誰閒。再到金城廿載間。日月無停亭下水。煙霞不改邑前山。詩留畵板嫌他眼。政在穹碑媿此顔。舊宰猶然爲民意。喜看收粟汗牛還。</text>
<title>昌道館。拈韻書事。</title>,<text>昔似飛鳧至。今如化鶴來。客吟仍舊韻。村餽亦新杯。將趁山楓染。先逢野菊開。人情三宿戀。古驛一徘徊。</text>
<title>村居瀟灑可喜。臨發口占。</title>,<text>拙政曾玆土。幽蹤始這間。溪聲爭蓼洞。嶽色近蓬山。貯粟菑田美。依楓板屋閒。村居眞可愛。歸路欲重還。</text>
<title>馬上口占</title>,<text>朝日籃輿上嶺遲。滿林秋色又新詩。山民居與丹楓老。未解丹楓驟覩奇。</text>
<title>登斷髮嶺</title>,<text>此眼猶明此嶺嵬。雲霞何事翳蓬萊。辛勤可想山靈意。不欲吾儒斷髮來。</text>
<title>金剛洞口</title>,<text>昔夢蓬萊遠。今來眼目新。若逢名下士。如覿意中人。領略因緣大。排張造化神。長安從此去。次第可尋眞。</text>
<title>天一臺</title>,<text>萬千簇立玉崔嵬。眼目平生天一臺。也識吾人仙分厚。瀛洲舊客又蓬萊。</text>
<title>正陽寺。次三淵韻。</title>,<text>千峰一洗百塵空。仙去瑤壇颯有風。雨急衆流爭學瀑。霜深凡樹亦名楓。誰言五嶽尊天下。始識三山秘海東。安得思如淵老手。與之題品此遊同。</text>
<title>萬瀑洞。次三淵韻。</title>,<text>潭下瀑仍瀑下潭。境奇應與九龍參。聲喧萬壑奔時激。影倒千峰定處涵。大筆此巖尙蓬老。高名何壁更尤庵。坐看終夕猶無厭。明日籃輿可再探。</text>
<title>珠潭玩尤翁石上書</title>,<text>石上分明鐵畫剛。紫陽之後有華陽。先生正氣磨難滅。楓嶽山高萬瀑長。</text>
<title>普德窟</title>,<text>深窟看何怪。孤庵坐更危。撑虗銅柱屹。躋峻石梯欹。潭近龍吟靜。臺遙鶴影遲。佛功徵普德。淵老昔題詩。</text>
<title>又過萬瀑洞</title>,<text>虗歸何必恨金城。千首爲詩始此程。不後不先楓色淨。無多無少瀑流淸。吾遊欲忘十年病。僧賀能逢三日晴。山鳥亦知幽客意。好音啼送出山行。</text>
<title>摩訶衍。次三淵韻。</title>,<text>灝氣中間積。塵緣一半空。宿雲猶潤石。初旭正明楓。禮佛僧心靜。評山客眼公。毗盧餘債在。此路夢應通。</text>
<title>詠金剛大體</title>,<text>天地中間灝氣專。崑崙眞脉是孫賢。土猶高嶽石仍玉。一亦奇峰萬又千。老我豈曾無眼者。化工元自有心然。霜楓雪瀑不須說。大體何山敢比肩。</text>
<title>楡岾寺。次岳丈兪公 得一 題板韻。</title>,<text>楡岾仍成蓬嶽留。淸緣不盡此中遊。湘公事往猶徵寺。澤老詩存敢詠樓。缺月婆娑孤桂夜。繁霜淅瀝晩楓秋。也知佛界兼仙窟。底事山人亦白頭。</text>
<title>隱仙臺</title>,<text>客過千峰夕。臺臨大海秋。至今隱仙號。無亦永郞不。</text>
<title>楡岾前路口占</title>,<text>詩情遊興兩皆豪。朝日肩輿楓暎袍。出洞已知千瀑遠。登臺猶見數峰高。身輕楡嶺崚嶒石。目極桑溟浩渺濤。還怪十年吟病客。山行日日不言勞。</text>
<title>觀戱瀑僧書三五七言</title>,<text>鉢淵僧。戱瀑能。瀑駛石仍滑。坐馳何其疾。爾莫恃能跌則碎。急流從古易生悔。</text>
<title>出山。次農巖遊事始末詩韻。</title>,<text>斷髮望猶迷。鐵伊看始峻。玆山昔所願。我衣今可振。巖楓自爛爛。溪石何磷磷。長安亦名刹。幽境從此進。其二山雲爲開陰。山日爲生輝。謀僧借輕屨。視伴換便衣。肩輿歷數庵。境寂鳥聲稀。佳處一何多。久坐或忘歸。其三驟看每叫奇。玉峰何森然。下輿且倚杖。欲數萬二千。誰謂三山遠。羽人在於焉。天下所未有。吾邦豈曾偏。其四徑險輿行疾。健步亦難趁。深淵俯百丈。危壁臨千仞。泠風脚下生。怒雷耳邊震。山靈自好意。晴景不我吝。其五正陽自深寺。天一亦峻岡。淸霜洗萬峰。秋律正屬商。滔滔百川流。不及我興長。馨風吹滿壑。桂花墜我傍。其六玆遊不失時。秋葉勝春萼。天下萬瀑奇。廬山亦爲薄。澄潭倒奇峰。流作飛雪落。盤桓且終夕。浩歌塵纓濯。其七架虗銅作柱。深窟坐如屋。天然可安佛。何事煩土木。霞潭在其下。水淸手自掬。應接苦無暇。百篇猶未足。其八淸眞是風味。飽歸輒忘飯。山果秋正甜。時被老僧勸。冥搜有眼目。高下恣評論。丹靑亦難摸。變態自千萬。其九元來此境近。曾不半千里。能令入吾眼。無復好山水。華人願生東。五嶽空自峙。徒然出山愁。耿耿曉枕倚。其十奈何一生願。只是五日留。摩訶猶幽興。鉢淵却遠愁。滿顔煙霞氣。依然永郞流。毗盧有餘恨。更期他日遊。</text>
<title>四仙亭。次題板韻。</title>,<text>遍踏金剛又此過。永郞去後季涵歌。晴峰近匝松楓壁。晩浦平連鷺鶩沙。十日始尋三日勝。一仙何讓四仙多。鸞簫已遠丹書在。獨立西風吹夕波。</text>
<title>觀日出。次三淵韻。</title>,<text>畵棟高臨渚。紅盆始出溟。湧時雲爲避。懸處月如停。怳惚嵎夷宅。玲瓏海若庭。鯨蛟均辟易。坐處氣還腥。</text>
<title>書與張先達後良</title>,<text>昭陽亭畔幾秋風。勝覿蓬山邂逅同。最喜似今長夜界。海門先看日生東。</text>
<title>叢石亭</title>,<text>叢石亭前石自叢。眞仙遺迹化翁功。神鞭驅處機關大。鬼斧鎪來制度工。根弱猶能深揷海。勢孤還欲遠擎空。回看鯨浪扶桑接。縱使無渠眼亦雄。</text>
<title>踰楸池嶺</title>,<text>客行秋欲暮。驅馬又寒風。夜夢蓬山桂。朝吟楸嶺楓。霜威來北鴈。雨意掛西虹。便有終南戀。塵緣尙未空。</text>
<title>憇昌道館。問民事寓歎。</title>,<text>邑人留我古館淸。日月久矣先生名。村墟寂歷黃花在。峽天悠淡白雲生。尋山雖癖亦云勞。且進一杯慰客情。爲民舊心問穡事。火耕今年失西成。不知我是閒宰相。望以拯救或哀鳴。渠旣無告我無責。肉食者誰嗟爾氓。</text>
<title>早發銀溪。次農巖集韻。</title>,<text>蓐食發銀溪。明星暎東嶺。客遊未厭久。峽深愛澹景。鴈起野田曠。木落山店冷。淸川流不盡。幽興與之永。緣崖行且遠。日出見松影。令辰迫龍山。歸哉我馬騁。黃花應未衰。秋色一樓靜。</text>
<title>江樓遣興</title>,<text>百年身計只桑麻。隨處樓居未必家。潘岳賦中驚白髮。陶潛詩後愛黃花。村煙淡抹歸鴉樹。江雨寒霑落鴈沙。能事秪今山屐在。每將淸覿向人誇。</text>
<title>夜坐。次古集韻。</title>,<text>樓頭浩唱響秋天。遙野繁霜近渚煙。貊峽夢魂看月後。燕山聲息玩星邊。聽來廟議人無筭。載去時憂我有船。莫怪詩篇多夜詠。十年曾不一安眠。</text>
<title>邦慶後。用肅廟誕生時文谷志慶詩韻。以寓祈祝之忱。</title>,<text>敷佑分明自帝庭。吾君之子在初生。慶延后稷瓜綿瓞。祥叶軒轅電繞星。曆服三宗傳一脉。謳歌八域見羣情。世臣敢效封人祝。紫極靑闈並萬齡。</text>
<title>李杆城 秉成 輓</title>,<text>言議文章早見推。淸眞自有故家規。龍圖儲望遊庠日。麟史專心隱巷時。傲吏每吟彭澤賦。能兄或讓潁濱詩。菉葹盈室芝蘭折。爲助虞歌誦楚辭。</text>
<title>歎灾異。用他韻。與辛生同賦。</title>,<text>無非憂國日。有是警王天。毒霧通朝匝。妖星逼午懸。風暄將臘戶。氷泮未春船。韋布渠忘世。閒談在峽田。</text>
<title>又用前韻。書卽事。</title>,<text>深村微病日。强酌大寒天。峽夢雲俱往。江詩月又懸。夜長留客榻。春近泛家船。濩落平生事。垂衰始課田。</text>
<title>夜坐</title>,<text>身淹郊牧外。夢斷市朝中。麥畆冬無雪。梅窻夜有風。談農留峽客。看史伴村童。枕畔樽罍在。寒鑪更撥紅。</text>
<title>建春日口占</title>,<text>江村爲客幾年仍。每値春回感慨增。名字昔嫌三不幸。事功今媿百無能。升沉世事多新貴。冷暖人情少舊朋。題帖尙煩祈祝語。斯男吉叶夢熊徵。</text>
<title>作湖行。路上口占。用杜律韻。</title>,<text>倦馬隋城遠。北風愁更新。湖中三世墓。路上一年春。投店荒寒夕。扶輿老病身。村翁能記我。治飯戒廚人。其二過宿村情舊。留題客詠新。雲開初出日。雪盡又生春。孺慕丘原淚。羇愁道路身。年豐民俗厚。歲酒及行人。</text>
<title>曉發葛院。用杜律韻。丙辰</title>,<text>山店經宵睡味淸。俶裝仍聽遠雞聲。東風吹急野將雨。西月影微天欲明。家近病奴猶早起。路平羸馬亦晨征。今歸正好江樓卧。汀柳依依春水生。</text>
<title>水谷。歷訪兪士安。移來階梅。歸路書此以寄。</title>,<text>如覿伊人心自寬。攜來遠道一枝寒。栽培儻有調羹實。須作歸翁宅相看。歸翁。兪公得一號。</text>
<title>柳修撰 謙明 輓</title>,<text>賢哉柳益輝。自是君子質。言議耻屈曲。文辭喜切實。執簡嬰鱗逆。橫經補衮闕。最嚴忠逆辨。肯容利害說。淸流吾輩中。捨此誰第一。其二直哉柳益輝。尺疏討元惡。百計方闖進。一言遂辟易。天威急雷霆。禍機迫鼎鑊。拚死慷慨舌。觀者爲變色。信知淮南謀。惟畏汲黯縮。其三潔哉柳益輝。濁世見淸士。媚賊媒好官。人饕子則耻。一麾雖屈志。爲親非爲己。元亮可並名。景平豈專美。百年大是非。公議在靑史。其四惜哉柳益輝。士類無多在。秪今元祐籍。誰復尹范輩。空催玉樓記。永阻金華對。直氣自不死。苦節終無悔。平生孝兒心。恨結西日愛。其五悲哉柳益輝。窮我有良友。只愛臭味合。絶憎利勢誘。寂寂虗樓卧。欵欵寒扉叩。尙憶重陽會。黃花折在手。萬事西門路。一哭攀輀久。</text>
<title>吳左尹 重周 輓</title>,<text>黃冠舊是兜鍪云。名節應從陽谷聞。老卧先朝都統制。兒看今世大將軍。豪情原野鷹翻雪。雄夢關山馬踏雲。丹旐不須京兆字。潔身曾耻蕩平羣。</text>
<title>江樓。拈樊川詩韻。與克姪李甥 坪後改名垐 同賦。</title>,<text>高閣地形勝。早春天氣淸。簷雲低有影。渚鳥靜無聲。柳色千家在。花心一巷生。少年多好句。吾欲讓詩名。其二世與一樓遠。吾兼兩姪淸。鳩鳴方雨意。龍卧欲雷聲。詩令岸花動。道心庭草生。江居今十載。能事只狂名。</text>
<title>哭柳友喪車。歸路口占。</title>,<text>利慾滔滔沒是非。誰人此世可同歸。蒼茫曉月西門路。哭送平生柳益輝。</text>
<title>重修牛坡舊亭。用三淵集韻。志感。</title>,<text>新工修舊榭。晩計百年斯。枝老參雲樹。源淸納月池。窮人惟義可。先子所心宜。不盡餘生淚。摩挲揭壁詩。</text>
<title>金監司 鎭玉 輓</title>,<text>沙翁惟乃祖。尤老卽其師。家禮儀文節。春秋義理辭。端應餘烈在。博且舊聞資。美玉藏仍待。明珠採或遺。儒冠何晼晩。蔭路久低垂。社稷民人責。經綸事業施。南州騰麥頌。東臬播棠詩。近密今猶遜。公孤昔自期。保貞餘舊德。閱變驗先知。名義閒談際。憂虞病卧時。稔兇憎巨猾。舞詐悶纖兒。人則無厭者。公惟不屑之。顧余先輩仰。爲是善流推。古典言徵實。斯文事質疑。虗紆知遇眷。差慰阨窮悲。狂說曾誅罪。嘉褒亦置私。海中書趁舶。江上枉移曦。方祝靈芝壽。翻驚老栢萎。士林從古厄。人物自今衰。完福平時葬。哀章替賀詞。</text>
<title>江樓夜。用三淵集韻。書懷。</title>,<text>隱於郊牧亦山林。世事全輸過去心。孤枕三更思峽遠。危樓五月俯江深。國憂耿耿同前後。天理茫茫異古今。惆悵致君當日志。南風猶想聽薰琴。</text>
<title>余年四十六。始得嫡出兒。乃女也。書此自慰。且記昔夢。</title>,<text>三妻今始一兒生。縱女猶牽老父情。繼此兩男應抱得。梨湖吉夢信分明。</text>
<title>積雨新晴。用三淵集韻。遣興。</title>,<text>霖歇凉風至。登樓遠意存。雲開團樹影。潦退濶沙痕。菜果纔通市。輪蹄始過門。曬書餘日力。呼僕理荒園。</text>
<title>崔東萊 命相 輓</title>,<text>終南山下兩家在。半世追逐一巷內。呂范世好馮成義。翁曰毋替汝少輩。崢嶸志業忝同硯。期以琮璜與玉珮。萬事嗚呼不可期。公旣釋褐我窮廢。其二寒天慘憺雪塞嶺。遠來弔我病不省。僮言客也最多情。泫泫其涕語且哽。彌空密網了無畏。義高可與層雲傡。未死于今感公深。入臺終始王討請。其三不求人知知亦淺。在用舍間無甚顯。淸文讜議眞學士。可惜遺珠十八選。徒然男子桑蓬志。絶塞殊庭任飄轉。晩擢緋衣畀邊邑。衰年瘴海赴黽勉。其四尙記江樓告別日。公年六十無白髮。將行便有不樂意。謂欲早歸計安出。握手且要贈一言。勉以淸愼曰無忽。別來經年四紙書。至今在案入披閱。其五從今不相天下士。豈謂斯人而止此。時運之厄吾道窮。天意蒼茫未可揣。漫漫長夜此世界。新葬北邙盡知己。公歸儻見濟仲輩。爲報龍山狂欲死。</text>
<title>夜坐拈三淵集韻。與李汝始克姪同賦。</title>,<text>亂後十年夢。峽山無限靑。聽灘樓似舫。看月野如庭。夜巷寥羣動。秋牀耿獨醒。會心來韻客。淸詠共疎櫺。</text>
<title>丈巖鄭相國 澔 輓</title>,<text>百丈巖巖高莫爭。平生吾仰鄭先生。師門早勉龜山學。黨籍終完涑水名。嶺塞頻投甌卜晩。滄桑屢閱海籌贏。淸忠不墜松江祖。定看遺祠俎豆幷。其二明陵之世盛賢流。列傳公應在上游。多讀朱書高地步。深誅邢罪大源頭。歸舟浩蕩難回棹。卧屋荒凉不起樓。名德三朝年位極。平時恩葬侈山丘。歸舟浩蕩。一作輕舟適義。臥屋荒凉。一作弊屋宜廉。其三憶送江頭佇立遲。嗚呼天未欲平治。顓朝人則調停計。遜野公惟討復辭。日月十年猶假我。春秋一部更傳誰。丹書雪枉當時事。銘結于今哭並私。</text>
<title>陽生日。移得盆梅。次李郞汝始韻。</title>,<text>澹泊渠羞桃李姸。氷霜本色此翁憐。移來陽長陰消日。看去參橫月落天。虗館怳留珠履客。降樓疑接羽衣仙。老楂慣閱詩人眼。佳句孤山先我圓。</text>
<title>次汝始詠雪韻</title>,<text>野徑埋來鳥亦稀。瓦鑪擁處紙屛圍。夜乘兒睡無聲落。朝趁翁吟有意飛。天地一寒梅淡淡。江山同白月輝輝。東臺猿鶴淸應怨。歸夢蘧然繞峽扉。</text>
<title>詠盆梅。與金性汝，趙和叔 明鼎，趙汝五，李汝始，汝保諸少年。拈韻聯句三十韻。</title>,<text>蕢土羅浮大。盆枝玉雪明。國。 詠開傳驛信。惜落和歌聲。性。 萬點先天化。一團太極成。和。 瘦疎元韻格。浮動自風情。五。 聞好深深閤。看宜短短檠。始。 慇懃酬歲暮。惆悵對參橫。保。 淡性須參鶴。芳心豈洩鶯。國。 噓陽魂有返。衝沍色無更。性。 怨入騷經漏。香輸范譜幷。和。 契惟松桂密。華却李桃輕。五。 愁別腸堪斷。凝粧眼忽晴。始。 成行霜鴈繞。生魄露蟾盈。保。 已占春消息。何關雨送迎。國。 廵簷爭杜笑。入室共蘭評。性。 人以氷心託。天將淑氣呈。和。 珠襦疑點綴。瓊珮怳鏘鳴。五。 不必愛蓮蕊。何須餐菊英。始。 亂離經丙子。年代接崇禎。保。 百刦歸吾晩。三冬伴爾淸。國。 葩寒方葆節。子熟且和羹。性。 自喜芳隣得。誰勞雪徑行。和。 楂盤龍欲妬。香蘊蝶難爭。五。 郢曲宜相奏。羌音且莫驚。始。 伴來如接友。喚去或稱兄。保。 久挹幽馨播。全消鄙吝萌。國。 西湖今得所。東閣舊留名。性。 素艶依屛几。緇塵隔市城。和。 楊詞看顯晦。邵易玩微精。五。 衰盛本乎理。始終成者貞。始。 寒天將別意。餞以古人觥。保。</text>
<title>朴判書 師益 輓 丁巳</title>,<text>班秩置高下。輩流看濁淸。不盈謙且福。非苦節猶貞。忠襲張韓業。賢推呂范名。山頹兩元老。公又掩新塋。其二先朝供奉列。右地老成人。桑海世情變。雲山吾道均。枉車黃菊晩。移席白鷗親。悲殺虗亭望。橫舟尙在津。</text>
<title>李淸州 秉鼎 輓</title>,<text>館閣手違一第。公孤器屈諸州。百年已少吾輩。九地還多士流。</text>
<title>沈判書 宅賢 輓</title>,<text>崇政秩則高。冢宰位則顯。今人多濫竊。在公未爲腆。所貴全名節。爲世賢冠冕。百世黨籍在。光華勝玉鉉。其二欲知我公美。請看丁未後。喜附爭換面。羞炙獨斂手。踽踽趨班稀。寥寥掩門久。新葬多名德。逝亦同歸否。其三先子知公深。甞稱巽而剛。仍之勉不肖。他日與周章。萬事一嗚呼。我窮公又亡。傷心昔所期。送輀哀歌長。</text>
<title>宋敎官 婺源 輓</title>,<text>我聞宋先生。海東之夫子。有孫能不墜。家學傳義理。縱我不識面。大抵氣節士。在昔明陵世。禁壇王春祀。匪人忝秉璋。厥祖倡和議。公乃抗尺疏。逐之鸇雀似。華陽有餘風。敬歎良在此。嗚呼今世界。無地讀麟史。惜不早旌招。俾講一統旨。卽事義沐浴。也應一天耻。莫非賊之幸。使公草莽死。龍山狂客在。憤涕寫哀誄。</text>
<title>趙友 台輔 輓</title>,<text>舊盟車笠兩無違。退士心交一布衣。春後出郊君不見。落花偏傍素帷飛。</text>
<title>移家入峽。次李甥贈別韻。寄示龍山諸少年。</title>,<text>亂後十年江上樓。離杯惆悵菊邊秋。去都日晩懷陵店。歸峽天晴纛島舟。宜若有情桑客戀。可能無事杞人憂。諸君莫問吾行色。宅近淸平性愛遊。</text>
<title>舟中。用前韻。</title>,<text>昭陽形勝自名樓。去趁霜楓萬壑秋。擇地昔曾營樹屋。攜家今復賃柴舟。區區妻子寧爲計。耿耿君民尙有憂。寄語龍山同志客。雜花時節儻來遊。</text>
<title>拈韻。記舟行卽事。</title>,<text>秋水泝灘舶。雲山專壑廬。裝來除劒珮。搬去飭琴書。夜枕頻聞鴈。朝盤偶買魚。天時收穫近。歸泊莫虗徐。其二小舫行如馬。橫牀卧似廬。朝霞常潤席。夜雨或霑書。沙白難分鷺。江淸可數魚。勝觀忙過眼。引纜不嫌徐。</text>
<title>還峽居。又用前韻。在春川。</title>,<text>今行誠得計。幽事最吾廬。已長曾栽樹。猶完舊貯書。淸惟梅並鶴。貧且稻兼魚。所識多零落。還山恨太徐。</text>
<title>次三淵集還山詩韻</title>,<text>移家入深峽。我意大可見。卜築非新計。隣里多舊面。耕粟百畆連。栽桑一壑遍。秋實梨栗碩。春華桃杏絢。軒楹幸不頹。陵谷了無變。飯後深園步。霜餘遠峰眄。淸風滿仙洞。閒日訪僧院。聲喧川百折。影孤月一片。聯翩好句出。瀟灑幽懷遣。世累自脫略。天機則呈現。重遊眼目慣。易老時序轉。溢壺村醪佩。盈筐山果薦。優游可卒歲。本來宦情倦。</text>
<title>拈韻。記山居卽事。</title>,<text>十年郊牧任狂名。退士棲山夙計成。營舍數椽初事業。開書幾卷晩工程。瞽師慰寂琴才妙。醫客憂衰砭法精。盡室歸來無長物。歲寒心契只梅兄。</text>
<title>夜坐書懷</title>,<text>夜擁寒鑪每撥灰。萬山孤坐百憂來。微陽已趁雞音動。大雪俄從虎迹堆。盆樹杜鵑梅並發。牀書韓子柳兼開。自今枕上休吟索。好句分明造化猜。</text>
<title>洪友羲瑞以淮陽宰。屢書存訊。入山以來所未見於他人者也。書六言以謝。</title>,<text>冷落深山雪積。頻繁遠邑書來。欲知居士消息。病起歐文傍梅。</text>
<title>題新齋</title>,<text>勝觀鋪似畵。煩想釋如氷。江遠微呈腹。山高正枕肱。春林全壑絢。夏簟半天澄。最喜軒宜月。沽觴輒省燈。</text>
<title>枕上口占。使金振夏書之。振夏以隣人夜輒相守其意可尙也。</title>,<text>短髮窮山亦自奇。平生志氣不全衰。耽書有課嫌迎客。飽飯無營喜抱兒。一壑松聲風淅瀝。半窻梅影月參差。多情最是隣家子。伴我寒眠草我詩。</text>
<title>夜坐。次三淵集韻。</title>,<text>蒼寒歲色最孤村。兀坐虗窻澹忘言。蠟燭影微羞雪壯。鵑花氣澁畏梅尊。詩逢靜夜神猶惱。謗到窮山夢或喧。我則麾人僮怕虎。不妨隨意早關門。其二檗溪葛谷等深村。隱趣淵翁先我言。萬事孤吟今歲晏。百年堅卧此山尊。鴉翻近樹雞猶靜。虎定遙林犬始喧。却喜豐徵頻得雪。多於前夜壓柴門。</text>
<title>次三淵集韻。遣懷。</title>,<text>眞是山人宅。靑巒不復墻。月添今夜影。梅勝去年香。間唱寒雞短。連嘶老馬長。一生須點檢。吾過過於狂。其二窮人今卧峽。高士昔踰墻。藥鼎形骸潔。蔬盤口腹香。逃時於睡久。遣日以書長。酒後欲披髮。公然天下狂。</text>
<title>除夕。次農巖集感懷詩韻。</title>,<text>好約隣翁能不違。村談眞率野餐微。守猶無力夜將邁。送輒有情年又歸。天地茫茫孺慕永。星河耿耿老眠稀。貊墟雖勝非吾土。同社何時兄與依。其二兩歲中分坐四更。餘生儻復見昇平。杯如世味盈盈淡。燈似吾心兀兀明。遠虎或行閒說怕。早雞俄動老聽驚。極知造化無私好。春意先從病木生。</text>
<title>次三淵集除夕韻</title>,<text>飛騰日月寂寥濱。垂老還驚餞歲頻。名字先朝諸學士。事功今世一農人。寒燈半夜將分子。聖曆千年又建寅。儻得抱兒餘願足。詩書傳業肯嫌貧。其二不有寒梅誰復親。餘香經臘慰愁人。當宵爆竹遵京俗。向曉屠蘇勸峽隣。少壯悠悠俄迫老。秋冬忽忽又逢春。新元祈祝先宸極。聖化時雍德日新。</text>
<title>元日。次三淵集韻。戊午</title>,<text>詩答新春幾費吟。居然四十八年今。壯衰自是流行理。榮辱誰非過去心。誠缺瓣香丘墓遠。夢圓鳴珮闕庭深。開扉始許通人客。古俗惟煩父老尋。</text>
<title>又次元日韻</title>,<text>春回愁客地。老至憶童年。傑氣詩而已。韶顔酒則然。天晴巢鵲外。日暖乳雞前。獻帖先朝事。悲吟在篋篇。其二大道期餘日。深林誓晩年。有爲朱子者。無若謝公然。鳥滑看梅後。牛肥種麥前。漫吟非實地。功力悔千篇。</text>
<title>與洪淮陽羲瑞，李正郞孝伯 河述。遊淸平。用張南軒碧泉草堂韻。與孝伯聯句。</title>,<text>吾朋非俗輩。此洞卽仙源。國。 聽磬來時晩。看花坐處暄。孝。 松壇人已去。檀榻佛猶存。國。 石轉雙溪滑。山臨一寺尊。孝。 退方淹邑里。移欲傍禪園。國。 地以香煙淨。僧能道氣溫。孝。 牀巖仍索枕。盥瀑或尋盆。國。 歷險籃輿健。分陰皁盖翻。孝。 崢嶸閒日月。寬濶別乾坤。國。 離合還關意。停杯各不言。孝。</text>
<title>又用前韻聯句</title>,<text>十年悲濁界。半日坐淸源。孝。 古色杉松老。春心躑躅暄。國。 風微淸鐸遠。雲去短碑存。孝。 瀑耻朴淵下。山忘楓嶽尊。國。 寺貧猶供菜。林密便成園。孝。 佛說因緣淨。朋談氣味溫。國。 理求傳道鉢。神定洗頭盆。孝。 危檻泉聲撼。疎櫺月影翻。國。 忽思生羽翼。眞欲閱乾坤。孝。 酌取如心水。贈之不用言。國。</text>
<title>又用前韻聯句</title>,<text>三客元同志。衆流亦一源。國。 渡江風色靜。尋洞日容暄。孝。 好句十年記。幽花三月存。國。 壇頹松影老。寺古佛身尊。孝。 迅瀑麗王世。閒雲處士園。國。 淸經仍晝夜。陳迹幾寒溫。孝。 尙寄過餘杖。空傳濯後盆。國。 乞茶新蜜爽。緣壁暮鴉翻。孝。 徑險思平履。臺危恃厚坤。國。 朝來摻別袖。太半愼旃言。孝。</text>
<title>又與李孝伯。拈二十韻聯句。隨韻卽號。</title>,<text>亂後田園計。歸來已白顚。國。 種桑纔繞畆。疏井始通泉。孝。 自喜深山裏。猶嫌大邑前。國。 憂時安淚逬。戀主軾詩圓。孝。 活潑佳田地。通明好洞天。國。 覓書衰眼眩。求藥病軀全。孝。 往事滄桑界。餘生水石緣。國。 纖兒憑寵恣。達士到窮堅。孝。 覺是淵明世。知非伯玉年。國。 酒腸貧易窄。棊癖老難痊。孝。 畏熱營新舍。懲荒理舊田。國。 巢成聞燕語。耕罷許牛眠。孝。 天地優容惠。江湖主斷權。國。 客稀冠盖枉。朋絶簡書傳。孝。 遠訪俱名宦。淸遊並老禪。國。 停驂元是主。跨鶴豈皆仙。孝。 巖峻思生羽。溪寒欲襲綿。國。 北程方候駕。東浦願同船。孝。 好客留春雨。深村坐暮煙。國。 此來寧偶爾。明發各茫然。孝。</text>
<title>聞有賀班。欲進詣城外。陳疏引罪。行到潛谷院村。病作還歸。書此寓歎。</title>,<text>大慶邦家世祿誠。山居司直亦西行。春明一疏區區計。病滯中途又未成。</text>
<title>雨餘。次三淵集韻。</title>,<text>新漲前江夜有聲。旱餘多雨慰農情。奴功打麥平田熟。僧力移花小砌明。北戶眺山俄霧歇。東臺候月尙雲行。先陵痛結遺弓日。淚入深林杜宇鳴。</text>
<title>次客寄示韻</title>,<text>秋卧貊墟好。江澄波更恬。浮名雞肋薄。能事兎毛尖。道直窮無悔。身閒老不嫌。徒然憂國意。苦語夢中譫。</text>
<title>趙醫仲興冒雪遠來。不可忘也。其去。拈三淵集韻。書此以示。</title>,<text>靑囊好客病中過。羸馬深山雨雪多。餉以野蔬偏澹泊。吾窮其奈爾情何。其二寒齋能共一宵過。梅下談詩古意多。退士猶然憂國義。終南消息問如何。其三東風時節儻重過。春色淸平躑躅多。萬事莫如花下酌。薄醪猶可醉無何。</text>
<title>歲暮。用農巖集韻。遣懷。</title>,<text>臘殘千嶂雪。陽動一江氷。懶揭迎春帖。愁張守夜燈。村餐分菜淡。家釀近梅澄。掃祭先山遠。臨風感涕凝。其二宮隷將頒火。官丁已納氷。流年俄白髮。除夕又靑燈。酒挹村情朴。詩含峽氣澄。履新須自警。思道坐如凝。</text>
<title>己未元日。次放翁集韻。己未</title>,<text>條風一夜動江城。能事山家在早耕。廿載書閒千卷博。兩時飯足萬鍾輕。潭龍蟄凍猶無力。林鳥啼暄已有聲。骨肉久違丘墓隔。欲扶衰病作南行。其二入峽何曾夢漢城。逢春仍復議山耕。危途似舸經灘險。疾景如車轉坂輕。仙訣鍊形猶病色。朋讒銷骨亦詩聲。客過莫怪吾無謝。習懶常嫌出洞行。</text>
<title>次任生 時九 寄示韻</title>,<text>天地吾生晩。山川此峽窮。歸林看獨鶴。度嶺聽孤鴻。蠻觸文楸上。唐虞蠧簡中。三洲師法在。出處古今同。三洲。農巖一號。其二出世機全息。歸山興漸濃。松軒淸送夏。梅閤暖經冬。挐舫沿牛渚。治筇陟鳳峰。老來閒事務。勤力在三農。其三縱託神仙界。寧諼父母邦。思鄕西送楫。瞻極北臨窻。朝謗危言再。時憂老涕雙。千秋朋黨論。中夜讀明釭。其四吾過言傷直。君恩愛克威。遠遊滄海濶。深卧亂山圍。汀月知淸分。巖花見活機。先陵弓劒慟。淚落舊朝衣。其五謝事常稱拙。謀身却笑愚。牛眠深巷靜。虎嘯小村孤。岸屐元閒境。灘舟亦畏途。十年湖海卧。天意玉成吾。其六桑麻村上下。煙火邑東西。糓雨魚吹浪。花風鷰蹴泥。詩情春壑絢。睡意午窻迷。吾眼淸平在。高評亦不低。其七舊歷官如蟻。新營室似蝸。江流元萬折。山路亦三叉。種藥治荒圃。移花補廢階。華陰泉石勝。更約韻僧偕。其八有欺珉掩璞。無顧駿歸駘。息影人猶伺。傳名鬼或猜。高情頻拜石。怪事獨書灰。只喜今朝雨。差先播麥來。其九積憂仍抵老。稀睡輒侵晨。倚枕雲千嶂。推窻月四隣。劇談嫌客倦。狂詠怕人嗔。乍做依微夢。山衣叩陛頻。其十讀騷明燭剪。占易淨香焚。欹岸花迎雨。荒田石帶雲。日中猶有睡。山外了無聞。輓鹿高人事。閒談勉細君。其十一桑樹雙行谷。梨花一色園。養人餘術得。經世素功存。乳鵲巢春早。飢鴉噪日昬。自今無葛里。因客作名村。其十二人去徵仙洞。吾來驗客山。江湖閒氣味。田野老容顔。報主絲毫蔑。偸生木石頑。聞名僧亦誤。乞句或虗還。其十三澹泊果蔬地。氤氳花柳天。芳辰非故里。晬日又今年。老病猶朝讀。閒愁或午眠。雨餘耕務急。炊饁一村煙。其十四子規啼昨夜。布糓喚今朝。菑畆燒延岸。疏隄漲及橋。粟將充老腹。米豈折高腰。對客嫌窮態。雖貧每說饒。其十五山靑如汝染。江湛似河膠。白鳥皆新隊。玄禽亦舊巢。幽蘭吟楚賦。碩果玩羲爻。甚矣吾衰懶。對花詩久拋。其十六危途人按劒。深壑我藏刀。地豈由州閙。山應以客高。芒鞋行或遠。蒲席卧常牢。廢櫛鬅鬙首。猶緣國事搔。其十七明陵三代想。浩刦廿年過。盛德蘭臺記。遺恩草野歌。遼城歸鶴遠。蜀峽聽鵑多。敢忘追先報。其如廢疾何。其十八寧作臨臯鶴。休爲上苑鴉。一盂元自足。五鼎亦何加。歸唱孤舟月。留題古寺花。江山隨處勝。無往不吾家。其十九深峽春光晩。虗庭日影長。分行梨巷直。改制藥田方。詩老鋒還銳。棊生勢或强。却嘆時氣舛。花後尙繁霜。其二十村棲安茆屋。野味飽藜羹。貪餌魚難幸。傷弦鳥易驚。山林元有分。風月本無爭。男子平生志。長歌老將行。其二十一 屬李公秉常懷人愁黯黯。伐木響丁丁。一代名臣傳。三山退士亭。詩淸湖海白。夢遠峽峰靑。每閱愁州札。情言怳叩扃。其二十二舊好乖朝士。新交欵野僧。閒如耕谷鄭。狂似浴沂曾。詩席花侵硯。書窻月壓燈。平生三百誦。善喩味靑蠅。其二十三斂迹猶時謗。忘情且國憂。窮通看塞馬。勞逸辨陶牛。室讁常搖手。山談每聚頭。營營憎彼子。厚祿只身謀。其二十四浮榮桃灼灼。晩節栢森森。已幻中年面。猶存上世心。谷音禽晩集。籬迹虎晨侵。終歲無京客。人間此峽深。其二十五僧包纔餽菜。商舶更沽鹽。自愛道心靜。何嫌詩骨尖。閒功農圃並。雜學卜醫兼。穉女憂吾老。頻除鬢雪添。</text>
<title>保晩軒書卽事</title>,<text>不出吾園自勝亭。平臨大邑四山靑。松杉並韻栢尤爽。桃李同華梨最馨。卧簟地高雲在壁。坐簷天豁月來庭。身閒便覺忘機久。夢化沙鷗下遠汀。</text>
<title>黃正言 尙老 輓</title>,<text>滄桑閱去兩衰翁。一意相憐至痛同。乍對玉墀吾面靦。强登金榜子心窮。生猶忍耻深山裏。死且含寃厚地中。大義與歸當日語。阿兒知否乃爺衷。</text>
<title>金參判 相玉 輓</title>,<text>朝端鶴立骨全淸。不受纖塵冠珮明。篇翰天生詞掖手。疏章世襲諫垣名。初能視履期終吉。晩豈濡裳變始貞。可惜中途摧玉樹。魁星卿月尙餘晶。</text>
<title>李判書 箕翊 輓</title>,<text>先子許公長者姿。拜牀吾亦荷深知。下風金縣旬宣日。右地銀司出納時。百變經來期碩果。一耆遺處祝靈芝。傷心絶峽窮人淚。又灑新阡送紼詩。</text>
<title>九日。次放翁集韻。</title>,<text>勝節風吹帽。高丘雨滿衣。吾從牛倦卧。誰使鴈忙飛。老態扶藜出。童心揷菊歸。憶兄千里遠。秋後信書稀。其二登高循舊俗。扶病强新衣。細雨寒花濕。繁霜亂葉飛。邑形村共隱。山勢水同歸。把酒嗟無伴。吾儕到處稀。</text>
<title>鄭兵使 德徵 輓</title>,<text>紳笏無名節。韜鈐有士林。塞垣推轂晩。畿墅掩扉深。落月關山夢。寒花老圃心。傳家賢子在。匣劒勝籝金。</text>
<title>朴參判 師正 輓 出峽後</title>,<text>嗚呼世之衰。久矣友道喪。滔滔勢利場。翻覆雲雨妄。疇能淡如水。終始心一㨾。公我數十年。頭白兩不忘。寂寞羅雀門。辛勤借馬訪。窮途又失公。萬事誰復仗。其二而我所敬服。多在丁未後。獨能是非嚴。何曾去就苟。春秋大經法。衮鉞見銓部。惟懷救世心。久袖扶國手。要津斷車轍。深巷掩戶牖。吾儕方盛望。彼天胡嗇壽。其三潘南世種德。煌煌大閥顯。三朝供奉列。歷颺盡妙選。福門再榮姻。貧家復禁臠。淸愼是素期。謙挹愈自勉。朋讒媢金帶。輿望逼玉鉉。存歿知關運。爲國淚雙泫。</text>
<title>次李三陟一源 秉淵 韻。送姜伯王 一珪 宰鳳山。庚申</title>,<text>宜我東歸峽。胡君西出關。世方消長際。官且屈伸間。訟案虗稱劇。詩筒剩占閒。淸遊須作伴。花發妙香山。</text>
<title>奉恩寺。拈后山詩韻。與李聖輔 明翼，趙汝五同賦。辛酉</title>,<text>秋來常憶峽。病起偶尋山。古寺龍蛇後。深林虎豹間。客期三日話。僧忘廿年顔。好會兼淸月。酬詩且莫慳。</text>
<title>又用三淵集韻</title>,<text>詞垣習氣我曹雄。兩少年攜一病翁。深院鳴鐘千籟靜。高樓吹笛百塵空。陵松根或燹餘黑。僧菊叢多霜後紅。遠客亦從湖外至。士林追逐媿儒風。</text>
<title>又拈三十韻聯句</title>,<text>霜栢先陵肅。曇花古刹靈。國。 珠丘神鬼秘。金像老成刑。輔。 客廁蓮葩會。僧翻貝葉經。五。 流雲侵壁冷。卧菊倚墻馨。國。 雨洗池開面。山寒木露形。輔。 調琴憐綠綺。藏劒惜靑萍。五。 野服曾三宦。禪樓便一廷。國。 臺高江浩蕩。殿閴燭靑熒。輔。 易義隣齋講。詩談座釋聽。五。 日斜鴉噪院。月隱虎嘷扃。國。 蘭蕙元同臭。筍蔬豈戀腥。輔。 蘋洲吾棹轉。楓壑子驂停。五。 酒量寬雲夢。詞鋒銳井陘。國。 棲遲方迹倦。歇泊卽心寧。輔。 憂國成都酌。傷時楚澤醒。五。 自耽淸地位。寧換熱門庭。國。 閱世頭渾白。論交眼少靑。輔。 功名違豹變。行止信鴻冥。五。 僭奉嗤丹桷。窮搜愛翠屛。國。 身謀從草澤。世變寄桑溟。輔。 小技羞蟲篆。雄圖媿鼎銘。五。 朝窻明慧日。夜席燭文星。國。 妙悟薪傳火。眞詮水在甁。輔。 潭龍窺邃宅。庭栢撫遐齡。五。 闢異今韓子。參同昔考亭。國。 騏馳難展足。鵠擧欲張翎。輔。 理藪玄珠摘。談叢玉屑零。五。 前期留德寺。餘意出春坰。國。 古道嗟全未。時艱歎獨丁。輔。 吾曹淸別濁。斯世渭分涇。五。</text>
<title>避寓從姪景洙 榮魯 家。次南同年漢朝韻。壬戌</title>,<text>吾家叔姪此同堂。好客來時坐席香。孤枕裁詩城月近。輕舟載夢峽江長。事功尙自期伊呂。人物何曾數漢唐。歸詑鄕隣猶有說。胄筵侍講亦恩光。</text>
<title>壬戌十月之望。用東坡雪堂故事。與庶尹 沈廷紀，江西 金致一，順安 朴大源 三邑宰。大同督郵 張世文 會練光亭。仍爲泛舟之遊。命韻賦一律。在箕營任所。</title>,<text>勝集不時老興牽。名樓今夜又便船。江山箕子千年國。節物蘇仙十月天。妓席榴花明燭內。官樽栢葉凍雲邊。萍逢關外吾儕事。留得佳篇樂府傳。</text>
<title>客夜書懷。示兪督郵 宇基。 仍揭閱雲亭。</title>,<text>欲辭官自解。將去歲仍闌。樓月留詩澹。齋梅入夢寒。地中陽一線。關外雪千巒。拙政難爲惠。催租令太寬。其二廢務身猶病。耽吟夜又闌。雙旌三月侈。一褐廿年寒。攬迹麒麟窟。馳心虎豹巒。衰年兒子戀。客抱用杯寬。</text>
<title>次伯氏見寄韻。留題宣化堂。</title>,<text>甘棠遺頌淚雙零。家閥徒然聳衆聆。歎世夜中頻撫枕。憂民秋後罕登亭。簿書少暇頭搔白。山水多情眼拭靑。近塞却愁風雪惡。官醪無力客顔醒。其二居然四十二星霜。往事回頭白髮長。粉堞勢兼樓壯麗。氷江色並月輝煌。行休在我來何急。操縱由他去又忙。性懶平生惟愛睡。郊廬閒卧亦恩光。</text>
<title>題紙障水墨圖 癸亥</title>,<text>篛笠太寬藜杖輕。橋邊閒客雨中行。辛勤未必尋村遠。偶出溪山會意淸。其二橋頭蒼壁更遙峰。雲羃深林雨滴松。莫是東湖簑笠者。淸平山色入詩濃。</text>
<title>內局監劑餘。出韻。使諸醫能詩者。各賦一篇。仍次以示。</title>,<text>遠衢來冒熱。高閣坐生凉。典局規偏拙。分廳術各良。古書頻講訣。新藥或聞香。保護微誠在。於千曆服長。其二密地威顔近。微風殿角凉。匡君思藥苦。扶國媿醫良。夜枕猶山夢。朝衣又御香。寧王恩在肺。欲報昊天長。</text>
<title>又吟一絶</title>,<text>懷恩不忍訣明時。閒局優游聖意知。忽聽禁林蟬語晩。未秋先作憶山詩。</text>
<title>次李三陟韻。書與金剛僧智禪。此僧。曾從三淵遊者云。</title>,<text>百年長物過頭藤。昨夢秋生碧巘層。欲識金剛行早晩。先歸須問舊攜僧。其二經年久廢入山藤。隔日重登殿陛層。不做三淵難伴爾。南宮一宦媿高僧。</text>
<title>次趙監役仲輔 翊臣 山仰亭韻</title>,<text>亭爲兩賢山仰開。川流元自一源廻。雪天時有深衣立。如待先生杖屨來。其二大道吾東再繼開。一祠香火百年廻。羡君獨得依歸地。心法猶傳水月來。</text>
<title>以修理進慶德宮時花柳節拈韻。使曹吏之能詩者賦之。仍用其韻。甲子</title>,<text>世祿三朝晩。宮林二月晴。柳從前步暗。花向本心明。董役思曹責。銘恩感殿名。淸平多躑躅。牽動故山情。</text>
<title>偶來摠戎營拈韻</title>,<text>地部偸閒日。三淸仙卧心。雜花均早晩。高柳半晴陰。偶出猶攜榼。重來可命琴。客詩能忖我。還說故山深。</text>
<title>次三淵集古詩韻</title>,<text>早炎天中節。微凉池邊閣。纔謝度支簿。猶霑太常酌。閒花始入眼。石竹紅白錯。近簷好鳥音。互答如酬酢。依舊東湖翁。本分優游樂。其二主恩不可忘。彝倫不可廢。徒然大出處。未爲小經濟。苦節在金矢。昵陪虗玉砌。俯仰先朝思。縱橫中夜涕。嗚呼致君志。猶欲唐虞世。其三老槐自成陰。喬木亦生枝。世乏棟樑材。大廈孰扶持。知我與罪我。公議判於斯。危哉極艱虞。瘼矣甚亂離。九死猶靡悔。孤忠感楚辭。其四自我出山後。于今凡幾年。微勞蔑奔趨。高秩濫超遷。無日可答恩。有時自數愆。駸駸頭上景。徂似駒隙然。未死述先志。作銘聊勉旃。其五躬耕餘十畆。家釀足一樽。幽居鳳麓下。生理亦可言。自信平生志。初不在飽溫。淵明栗里宅。君實洛陽園。留目看昇平。歸哉掩山門。</text>
<title>七夕夜坐。用韓詩韻。</title>,<text>避喧從巷僻。習懶愛官閒。好句三年廢。名辰七夕還。庭蛩多少際。橋鵲有無間。忽復淸平夢。吾心本在山。</text>
<title>雨中。用韓詩韻。效古體。</title>,<text>秋令始行金氣微。天機已看桐葉飛。城南滯客憶峽居。野稻欲登溪魚肥。我今不去何所事。廟議無聞朝謁稀。未敢虗食太倉粟。室人說貧僮僕饑。徒然燕居抱百憂。積雨晝關深巷扉。時欲强排愈耿耿。汔可暫歇還霏霏。我則太愚人則巧。何以潰之謗四圍。新凉聞設胄筵講。賓客扶病整朝衣。不知我者還謂我。何必遲徊迹無鞿。歸與不歸義而已。留苟無義挽亦歸。</text>
<title>次李新昌 相顯 韻。書懷。</title>,<text>不歸將奈舊盟何。秋後淸平屢入哦。其或有年霜意早。又何無睡雨聲多。喜兒易長忘吾老。憂國難支置己痾。城市猶然居峽日。杜門曾不近隣過。</text>
<title>趙監役 翊臣 輓</title>,<text>儒家地步自童時。溫粹天生嗜學姿。石室炙親農老席。道峰棲近靜庵祠。年衰尙愛寒齋讀。名盛還羞熱宦知。纔請旌招符已到。胄筵恨不作賓師。</text>
<title>聞伯氏病報。請暇作湖行。路上用唐律韻。書懷。</title>,<text>遠地憂兄疾。征鴻我馬前。來書他手倩。去夢此心懸。出豈扶衰世。歸應慰晩年。况聞廬潁說。餘日墓門邊。</text>
<title>過大興。又用前韻。</title>,<text>客路深秋後。人煙小邑前。稀眠村杵動。蓐飯店燈懸。故里黃花日。先山白髮年。水禽如候我。雙立野橋邊。</text>
<title>黃判决事 瑞河 輓 乙丑</title>,<text>故家徵典刑。先公耀名德。有是克肖子。天資勝學力。根以慈孝性。發爲謙恭色。後生所敬歎。士夫宜矜式。其二名途讓諸弟。蔭路隱半生。廉明數邑治。去後見民情。八耋貳卿班。食報年位幷。銘旌隷院長。公議未足榮。其三無墜家庭訓。公又有賢兒。曩値國是晦。攜歸謝漢師。忍飢抱春秋。不恨廿年遲。隋城一時養。尙結孝心悲。其四嗚呼今世界。難覿前輩人。縱橫患豺虎。寂寞想鳳麟。世道阿郞在。同歸秉義均。賀公平時葬。菟裘故山春。</text>
<title>朴參議 聖輅 輓</title>,<text>同朝亦云久。交淡義則厚。名流辛丑前。本色丁未後。人皆巧和附。公獨厭進取。化身笑千億。違心歎八九。新進躐金簪。舊望靳紫綬。不官常在家。無客長閉牖。活着棊翻枰。縱飮酒溢缶。翛然靜几在。了無纖塵受。高情出衰俗。晩節許畏友。欲枳諫議淸。絶憎言論苟。閒居老承旨。遠邑病太守。離抱隔嶺外。旅櫬返湖右。運否理亦乖。賢屈仁未壽。許多東林輩。强半北邙阜。但抆公私淚。虗擬激揚手。有辭可慰公。完名死不朽。</text>
<title>書閒事</title>,<text>自笑書生忝建牙。白頭新學看兵家。時平衛卒閒如我。帶雨空庭種草花。</text>
<title>兪生 彦燮 輓</title>,<text>偶過城西客在傍。繼之曾說白眉良。逢猶隔面窻無燭。送且輸心席有香。螢卷未酬千讀苦。蛇杯難起一眠長。親知淚灑丹旌字。桂樹應生馬鬣岡。</text>
<title>客懷。用杜詩韻。</title>,<text>客路重陽過。霜風聽鴈羣。東湖閒處士。南漢老將軍。巖坐偶黃菊。溪行渾白雲。深林元宿計。何媿北山文。</text>
<title>作南漢廵審行。用他韻。留題鍊兵館。</title>,<text>天設雄關嶽驗靈。操場約束萬軍聽。無城亦足容人力。有將方能恃地形。甲乙廟謨虗遣日。丙丁邦耻剩回星。登陴倍激輪囷膽。手按秋蓮寶鍔靑。其二溫祚千年廟有靈。完豐方略後人聽。峰如鷹摶看兵氣。巖似蜂探想敵形。白面談戎低晩景。赤心憂國耿晨星。韜鈐無奈金繒役。羞見胡山馬首靑。</text>
<title>作燕行口占</title>,<text>平生長物一吳鉤。六十男兒始遠遊。南漢夜操吾白面。北燕年貢彼紅頭。延恩門古朝天感。弘濟橋寒出塞愁。莫說玉河餘萬里。夢魂應不隔瓊樓。其二下殿遲遲日欲闌。恩宣法醞更珍丸。衰年冠盖忘勞易。弱國金繒忍耻難。華嶺氷知靑嶺險。高陽雪想瀋陽寒。北轅猶做東岡夢。保晩軒幽枕碧巒。</text>
<title>松京馬上。用息庵韻。</title>,<text>蕭瑟荒臺雪又風。半千王業但寒蓬。最憐善竹文忠節。鍾自天磨灝氣中。</text>
<title>瑞興途中。用他集韻。</title>,<text>有病違淵瀑。無詩負溜泉。筋骸疲道路。眼目慣山川。雪趁嶺朝霽。月從樓夜懸。別來家室戀。惟付一書傳。</text>
<title>黃州枕上口占</title>,<text>此地足新詠。他鄕多舊知。柳營論禦策。梅閣勉治規。善唱箕城妓。能詩藥院醫。登樓仍卜夜。初月若相期。</text>
<title>中和生陽館</title>,<text>官途微雪浥輕埃。馬度駒岡一意催。館號生陽知不偶。日將南至我西來。</text>
<title>練光亭。次他集韻。記卽事。</title>,<text>煙波來繫浿汀舟。歌管名亭數日留。三上黃樓孤客詠。再遊赤壁小娘謳。江山淡蕩仍淸夢。雲物凄寒忽遠愁。從此燕城猶萬里。終南回望雪渾頭。</text>
<title>肅寧館。用淸字韻。</title>,<text>雪後留人一館淸。月來先客半窻明。歌筵忽聽落梅曲。未到邊城愁已生。</text>
<title>肅川途中。次他集韻。</title>,<text>藩節來廵記肅寧。含綸今又駟車停。官筵錦瑟嫌頭白。客座緇冠喜眼靑。近塞景光朝詠雪。隔疆聲息夜看星。排寒爲借深杯力。馬上餘醺苦易醒。</text>
<title>安興館。次息庵玉連環體。</title>,<text>地近邊城大雪來。天寒不廢上樓臺。關防更並江山勝。壯眺能令吾眼開。其二壯眺能令吾眼開。坐來危檻半天嵬。遙峰屹對香山色。尙憶祥雲護蹕廻。其三尙憶祥雲護蹕廻。世臣今亦戀蓬萊。堪憐一帶淸川水。遙送帆檣到漢隈。其四遙送帆檣到漢隈。客心江水一般催。駸駸征馬龍灣近。出塞歌成愁未裁。其五出塞歌成愁未裁。枕邊寒月影徘徊。今行非復朝天使。羞殺胡塵迷八垓。其六羞殺胡塵迷八垓。壽山紅閣已成灰。年年皮幣遼城走。弱國寒妻事可哀。其七弱國寒妻事可哀。撫來孤劒欲生苔。陰陽反復知天理。默玩羲爻佇復雷。其八默玩羲爻佇復雷。河淸未卜鬢先皚。明朝且向嘉山去。地近邊城大雪來。</text>
<title>百祥樓</title>,<text>百尺危樓四望通。品題宜與練光同。廵餘御氣香山峙。戰後兵威薩水雄。毅魄欲招南節度。淸詩難伴李文忠。登臨始覺王程遠。大漠雲生指點中。</text>
<title>嘉山途上。用他集韻。</title>,<text>客遊非少日。王事不愁顔。累驛知京遠。重裘覺塞寒。雪睛多獵野。雲暗或烽山。理槖惟詩束。名樓每駐鞍。</text>
<title>曉星嶺。又用前韻。</title>,<text>曉星多峽意。新境且怡顔。日影松杉老。霜痕虎豹寒。踰將窮塞路。登欲望京山。古貊深林計。何時始稅鞍。</text>
<title>倚劒亭。次岳丈兪公韻。留題。</title>,<text>從古關防不在城。高亭倚劒劒花明。海山民稅饒官府。水陸兵威壯將營。雲舶朝天何浦送。星軺出塞此途迎。連宵大雪陰山近。邊報頻聞獵騎行。</text>
<title>鐵山途上。用他集韻。</title>,<text>淸川以北始吾行。遐土猶知舊伯名。樓觀高低留眼詠。關防夷險費心評。殤魂尙泣深河路。廟略虗論左峴城。還媿將臣充遠价。夜操焉用漢南兵。</text>
<title>客館。用他集韻。</title>,<text>經年他國役。數日此州停。壓塞麟山黑。分疆鴨水靑。虗無運餉府。寥落統軍亭。却怕思鄕夜。邊笳帶月聽。</text>
<title>留義州。以杜詩塞上風雲接地陰爲韻。賦古體。</title>,<text>平生最遠遊。此地卽窮塞。崎嶇箭門路。慘憺胡山對。皮幣走彼國。冠盖媿吾輩。徒然勒石志。匣裏雄劒在。其二尙憶出都日。晉對便殿上。寒征勤問齒。法醞許隨量。恩言眷世臣。禮數侈儒將。終南隔千里。歸夢繞仙仗。其三行行關路遠。馬首多北風。臣分不言勞。王事敢恤躬。樓臺遞新境。詩律剩舊功。在懷三穉子。稀睡一衰翁。其四每愁行嶺雪。長憶卧峽雲。塞路狐裘冷。田家土堗熏。欲續西征賦。多媿北山文。且待竣事還。歸休老護軍。其五氷雪龍灣滯。風煙鳳城接。和親太辛苦。邊圉姑妥帖。寒月戍樓笳。遠火胡騎獵。前江一帶水。遲徊未忍涉。其六封疆限此水。征轄近彼地。神州思正統。弱國耻和字。風氣山北走。節序日南至。歌筵鴈門行。欲下憶鄕淚。其七朔雪易生寒。邊雲長結陰。孤睡羅帳掩。强醉玉甁斟。鼓角多殺氣。歌管少和音。統軍應愁絶。留日莫登臨。</text>
<title>次他集韻。書卽事。</title>,<text>千里搖搖使者旂。統軍亭下未言歸。雪深行虎侵城過。風急遊鷹度塞飛。戰士喜馳宛産馬。歌姬愛着越紋衣。却愁枕畔悲笳動。遠客思家睡意稀。</text>
<title>凝香堂。次息庵板上韻。</title>,<text>惜別歌三闋。愁寒酒一甁。朝天猶有路。臨塞欲無亭。遠嶠烽煙白。平場獵火靑。却嫌行意促。曉角睡初醒。</text>
<title>拈韻。書卽事。</title>,<text>王程千里遠。客况數旬餘。快足龍川馬。纖鱗鴨水魚。險夷論使事。安否置家書。好伴行臺在。新詩能起余。</text>
<title>風雪甚寒。枕上口占。</title>,<text>吾人本分在窮林。數歲遲徊主眷深。可耐龍灣風雪夜。明燈一點故山心。</text>
<title>枕上口占</title>,<text>男兒心折此江隈。將過統軍愁未裁。千里京書應後至。百年胡曆又先來。催行已唱離亭曲。賜對猶思別殿杯。大地卽今無俊士。悲歌吾欲弔金臺。</text>
<title>渡鴨江</title>,<text>曉旭初鳴角。邊風更掣旗。蒼茫過塞日。髣髴出都時。天地丈夫我。山河皇帝誰。直愁宸極遠。驅馬故遲遲。</text>
<title>渡江後。馬上口占。</title>,<text>陽心七日將復。河運千年未淸。自笑渡灣使者。猶思蹈海先生。</text>
<title>九連城。次他集韻。</title>,<text>朝經三大水。暮抵九連城。苦淡新廚味。荒凉舊堞名。羊衾依磧冷。虎網接林平。行伴均無寐。一般家國情。</text>
<title>又次他集韻</title>,<text>龍灣餘路杳燕關。到此郵人亦苦顔。淸詠雪侵轎一半。冷眠風透幕中間。勉膺王事衰骸策。强答家書病意刪。異域寬愁兒弟在。過疆猶不許先還。</text>
<title>朝起書卽事</title>,<text>露宿猶慵起。朝暉已數竿。昔嘆吾界蹙。今惜此墟寬。藏樾鴉聲怪。行崖虎迹寒。觀瞻殊俗近。加意整袍冠。</text>
<title>蔥秀枕上</title>,<text>徂時陽復地。征路雪漫天。煎豆吾鄕夜。頒蓂異域年。柵門將苦語。茇舍又寒眠。莫說遼城遠。前宵夢御筵。</text>
<title>枕上</title>,<text>晨征處處雪漫山。馬上相看各凍顔。過柵極知家國遠。前宵只得夢龍灣。</text>
<title>八渡河。次他集韻。</title>,<text>積雪踰雙嶺。層氷渡八河。雞聲依店遠。虎迹過橋多。郵卒林中語。胡兒馬上歌。欲沽蘆酒淡。其奈客愁何。</text>
<title>馬上。又次前韻。</title>,<text>所經皆白磧。何處是黃河。四海衣冠少。中原靺鞨多。昔思充國奏。今欲慶卿歌。且向燕城去。空言奈爾何。</text>
<title>草河溝</title>,<text>朝天往事塞雲悠。遼左山川到底愁。最是行人抆血處。寧陵歌曲草河溝。</text>
<title>連山關</title>,<text>分水過氷嶺。連山對雪峰。遼城將問鶴。漢塞尙稱龍。夜飯人皆健。朝眠我獨慵。舊廬頻入夢。書卷負三冬。</text>
<title>會寧嶺</title>,<text>亂石叉牙劒戟攢。行人於此患躋攀。危如蜀道三千棧。險似秦城百二關。天地傷心夷夏際。山河縱目薊遼間。雲長廟貌丹靑古。兎馬龍刀去不還。</text>
<title>嶺路。又題六言。</title>,<text>怕冷胡風淅瀝。愁霑朔雪繽紛。悲歌此嶺靑石。泣望先陵白雲。</text>
<title>路上口占</title>,<text>飽喫酸寒八站中。男兒猶不悔桑蓬。山皆北走行仍北。水或東流夢亦東。郵卒已多胡習染。譯官還少漢音通。誰言燕轄無佳句。老我詩從出塞雄。</text>
<title>狼子山。次他集韻。</title>,<text>病妨風雪且停輪。暫借胡牀鑪火親。狼子峰巒猶好境。狄人籬落亦閒隣。俗勤鋤耒知田美。村敬衣冠認峽淳。起看東天新月出。平山夜色憶前旬。</text>
<title>華表柱</title>,<text>異迹猶傳古令威。至今華表想依俙。人民城郭傷心事。不待千年鶴更歸。</text>
<title>運石</title>,<text>大車載大石。小車載小石。大石長丈許。小亦六七尺。美品似靑珉。雖石貴於玉。載之車無數。驅者皆凍色。僕夫怪而問。云是皇所勑。時方營別宮。欲侈階礎飾。聽此亦可知。殆哉其爲國。百年皇極殿。三傳僭已極。熱河多臺榭。亦足窮行樂。奈何谿壑心。又事土木役。深冬風雪天。千里動民力。還似蜀山輸。反甚秦鞭督。胡運豈能久。民生亦可慽。不知此天下。何日復正朔。</text>
<title>爛泥堡途上</title>,<text>短日行南陸。長程走北燕。蒼茫鳥外野。平濶馬前天。老態悲雙鬢。雄心笑隻拳。殊邦將送歲。遠役亦夤緣。</text>
<title>白㙮堡</title>,<text>東暉初上北飆鳴。征馬騑騑向瀋城。萬里山河悲往迹。百年天地媿今行。蒼茫野色遼連薊。冷落村形漢雜淸。意者靑臺新有奏。使星光並將星明。</text>
<title>瀋陽</title>,<text>自是皇朝最壯藩。胡人今謂盛京云。鎭須貝勒雄千堞。葬用金棺僭二墳。雜種大都巢窟聚。餘財强半帑藏分。山河百戰英豪盡。尙見沙場逗陣雲。</text>
<title>途上。次他集韻。</title>,<text>極知王事重。敢說客程遙。唱雪雞依店。嘶氷馬度橋。樓居知俗侈。車坐訝僧驕。過市看新曆。恩頒想本朝。</text>
<title>孤家店</title>,<text>遇境詩無數。催程病不言。車霜城始曙。牆月店俄昬。老客驂俱憊。狂胡犬並喧。卧傍常置劒。隨處警心存。</text>
<title>小黃旗堡記事</title>,<text>暫歇黃旗堡。居者甲軍類。身手無甚健。郵卒亦易視。惟先通譯語。而後見兵器。彎處弓無力。抽來劒不利。吾聞曳落河。天下强無比。見此他可知。大與宿料異。無乃休兵久。自然疎武備。至今我邦羞。丙子城下事。歲歲金繒役。寒天馳遠使。南漢三萬兵。此客是元帥。</text>
<title>曉發風寒甚酷。馬上口占。</title>,<text>虐寒從古怕胡天。曉發風威欲折綿。橋馬踏氷燈影下。樹鴉翻雪角聲前。去時定忘來時苦。行處還思歇處便。頗怪郵人甘此役。飽經艱楚又今年。</text>
<title>小黑山。次他集韻。</title>,<text>氷雪驅車不蹔停。扶持終始賴王靈。大黃堡冷風掀屋。小黑村晴月射扃。客日全歸耽詠遣。胡山半入駄眠經。今行苦乏排寒具。料理新沽酒數甁。</text>
<title>望醫巫閭山</title>,<text>特地橫蟠枕夏夷。如鋩如䯻壯兼奇。精神石廩雲開際。面目香鑪日照時。屈賦微閭曾記實。堯封岱嶽尙傳疑。平生吾眼數千里。多少峰巒摠是兒。</text>
<title>先子燕行詩。有十三日到十三山之句。今行亦十三日也。書此志感。</title>,<text>衰年遠役極辛艱。先子遺詩感涕看。前後臘天經此地。十三日又十三山。</text>
<title>四統碑</title>,<text>蕭瑟四碑字。分明萬曆年。停車一回讀。夕鳥過吾前。</text>
<title>小凌河口占</title>,<text>塵沙兩河路。塞日半陰晴。衰草王渾碣。寒雲李牧城。山川人盡逝。天地我虗生。感慨男兒淚。東韓憶大明。</text>
<title>祖大壽牌樓</title>,<text>深恩寧遠伯。遺耻錦州城。始誓張廵死。終偸衛律生。舊功彝鼎冷。新罪史編明。莫說石樓壯。行人面欲騂。</text>
<title>東關驛。用他集韻。</title>,<text>長途行渺渺。寒店卧寥寥。煙樹將吟薊。風沙已踏遼。林禽如客倦。山馬似胡驕。談謔聊相慰。名流有兩僚。</text>
<title>中後所口占</title>,<text>王事驅馳不恤軀。東關一路近燕都。神州望絶眞天子。弱國羞深上大夫。萬曆洪恩於古有。八陵佳氣在今無。吾邦消息龍灣隔。回首遙空塞月孤。</text>
<title>呂家屯觀王承勳四代碑有感</title>,<text>立馬荒墟訪古時。分明衮鉞在吾詩。深知祖帥雙層閣。多媿王公四大碑。</text>
<title>曉發抵中前所口占</title>,<text>蓐飯河邊曉色蒼。郵驂已倦僕夫傷。商車遠近皆乘月。戍壘高低盡帶霜。病後貪程行且悔。眠中覓句覺還忘。隔林喔喔聞雞唱。路出秦關憶孟嘗。</text>
<title>山海關</title>,<text>秦帝雄圖一夢間。皇朝往事片雲還。長城萬里遼東界。大筆千年天下關。人力排張堙並塹。地形控扼海兼山。防胡反使胡依險。列國金繒戍壘閒。其二塞天寥濶沒飛鵰。第一關頭鬢欲凋。萬里築城虗地利。百年稱帝僭天驕。嶽形直壓陰山雪。海色遙通碣石潮。紅閣遺墟何處在。黍離心醉動悲謠。</text>
<title>又書一絶</title>,<text>離家五十日。去國三千里。萬曆舊山河。朝鮮冬至使。</text>
<title>途上口占</title>,<text>邦畿如許大。物色亦云佳。鼎食鐘鳴閈。肩摩轂擊街。樓商多錦榜。牆女或花釵。忽覺羇心苦。腥塵暗似霾。</text>
<title>范家庄</title>,<text>俶裝花店早。午歇范庄晴。馬挾長城去。人攜短劒行。兵機論地勢。詩料問山名。誰說此遊壯。滿顚衰髮生。</text>
<title>楡關。又用前韻。</title>,<text>山川長涉險。雲日罕逢晴。且看凶奴傳。休吟老將行。偏邦惟忍耻。異域孰傳名。欲問中原事。烽煙望處生。</text>
<title>射虎石</title>,<text>虎發石能開。在誠不在力。我來尋此石。月黑虎猶伏。</text>
<title>寓歎</title>,<text>當時右北平。久絶射鵰者。千秋飛將去。羯虜王天下。</text>
<title>玉田縣</title>,<text>燕界山川古。行人感慨長。荒臺懷樂毅。頹墓憶昭王。昔作連雞地。今成牧馬場。吾將尋俠窟。駐轡立斜陽。</text>
<title>漁陽橋</title>,<text>窘步靑騾帝。長驅錦襁兒。奈何南內夜。猶有馬嵬悲。</text>
<title>薊州</title>,<text>一曲胡笳戍壘危。薊門驅馬夕陽時。徒然大佛千年卧。今古興亡睡不知。</text>
<title>邦均店口占自慰</title>,<text>長城一路十分平。倦馬猶能盡日行。筐餠尙攜沙店潔。甁醪纔辦薊州淸。地從過客奇仍壯。天爲征人暖且晴。世上無如吾病懶。王程驅送迫燕京。</text>
<title>滹沱河</title>,<text>河津炎運一般通。氷合氷開造次中。當日雲臺廿八將。宜從此水讓元功。</text>
<title>燕京南館拈韻口占</title>,<text>路入燕京膽欲零。且從南館客車停。依俙王迹城陴冷。澒洞胡氛殿閣腥。東國使臣朝海義。大明皇帝配天靈。孤燈隨處思鄕夜。歲色居然近換蓂。</text>
<title>枕上</title>,<text>寥寥孤館閉。耿耿一燈明。易做吾鄕夢。難探此國情。忘痾王幹重。愛詠客裝淸。到處知恩賜。長途數月晴。</text>
<title>拈韻書懷</title>,<text>國憂家未暇。夜色歲俱闌。閉館地猶靜。卸鞍天始寒。來時裝蠧卷。留日濯塵冠。莫歎今行苦。胸呑鶴野寬。</text>
<title>除夕</title>,<text>餞歲殊邦戀闕時。昕庭雷賀夢猶知。體天新化齊岡壽。燈下先題祝聖詩。其二香火先山値歲時。弟兄相憶此宵知。孤燈百感餘生淚。幾日同看兩地詩。</text>
<title>抒憤 丙寅</title>,<text>宮觀依然帝者居。宏規知是大明餘。百年皇極無龍衮。五夜端門有象車。白鼻縱橫皆貝勒。紅頭匝沓盡穹廬。堪羞弱國金繒使。跪叩殊庭塵滿裾。其二九街燈燭早朝多。强赴其如感慨何。節届三元新日月。春回萬曆舊山河。石獅分立橋頭屹。金雀雙飛殿角峩。最恨擎天餘玉柱。衰亡未救刦灰過。</text>
<title>以奉使虗隨八月槎爲韻。書古體。</title>,<text>新春客館淹。前歲使命奉。縱免强隣嘖。難令殊俗聳。思鄕水東注。戀主星北拱。何時竣事歸。故山及耕種。其二平生最遠行。萬里燕山使。薪膽聖祖義。皮幣弱國耻。皇極賀王春。犬戎僭天子。想有狗屠隱。吾欲訪燕市。其三少日商量事。垂老未全虗。衮鉞夫子筆。韜略太公書。西關按藩際。南漢登壇初。此行覘敵形。大抵謀國疎。其四遠遊男兒事。長物尺劒隨。名流選行臺。壯士擇偏禆。大地眼愈大。衰年心不衰。虗館太寂寥。勝敗且看棊。其五許身運千一。違心事九八。引分在山扉。效勞限使轄。進退憂無間。安危義難恝。歸欲奏虜情。象譯苦詐猾。其六去國嗟萬里。作客已累月。胡運又新曆。王迹餘舊闕。山河攬危涕。天地搔短髮。歸路夷齊祠。欲採西山蕨。其七天時回斗柄。幾日返星槎。稀眠犯晨雞。孤坐數昬鴉。長思鴨江舟。儻趁浿城花。餘年作閒人。枕書卧山家。</text>
<title>用從軍五更轉體書 五絶</title>,<text>一更始呼燭。危坐古書讀。讀來易成誦。少日工夫熟。其二二更氣已疲。聊且倚胡牀。隨來有琴客。和以傔歌長。其三三更强親枕。偃蹇苦稀眠。憂國世臣義。夢歸近九天。其四四更睡頻覺。憶鄕愁易生。僕夫正雷鼾。猶爲叱馬聲。其五五更曙色遲。一枕增輾轉。覓句句猶澁。苦吟髭屢撚。</text>
<title>書與庶弟復彬</title>,<text>視爾太眇弱。初不許偕行。盖亦愛之至。爲慮病或嬰。爾苦不捨我。遠隨龍灣城。維時大風雪。欲送杳寒程。絶塞骨肉別。未忍割至情。爾請吾且思。湖鄕亦遠征。毋寧與之偕。壯遊同弟兄。然猶滿心憂。過柵悔意萌。吾病爾則健。快馬直燕京。始知爾爲人。筋力兼神精。有弟能如此。亦足慰餘生。遼薊野寥濶。山海關崢嶸。胡京亦繁華。舊闕餘大明。歸將拜遺祠。伯夷聖之淸。二十遊萬里。爾亦男兒名。</text>
<title>感懷</title>,<text>父母吾邦萬曆明。至今盛德荷生成。島夷豕突三京陷。天將鷹揚一域平。環土不忘安堵惠。列朝靡懈拱辰誠。滄桑世界無窮慟。血食皇壇大報名。</text>
<title>燕京雜詠</title>,<text>天子有明堂。皇朝殿皇極。閶闔開九天。冕旒朝萬國。永樂洪基傳。崇禎末運革。單于居太僭。回祿灾甚棘。新構號太和。毳幕邊雲黑。皮幣東韓使。撫古心悱惻。右皇極殿太液餘舊池。淸流繞禁苑。斲地連溝長。通江引漕遠。桑海變須臾。龍舟不復返。種蘆朔飆寒。飮馬濁浪混。新制蠶館刱。往迹鳥篆宛。悲吟下泉詩。我生天地晩。右太液池聞昔女媧氏。天傾鍊石補。皇朝襲餘巧。鎪玉用鬼斧。亭亭御橋畔。特立擎天柱。乾坤忽翻覆。大勢失撑拄。衣冠變殊俗。天下歸彼虜。頑然不知羞。虗號自今古。右擎天柱曰維天壽山。皇朝列聖葬。萬世吉兆叶。八陵佳氣旺。長城失扃鐍。上都胡塵漲。香火百年寒。松栢色悽愴。於戱萬曆恩。東土尙不忘。陪臣義宗周。含悲但遙望。右天壽山滔滔玉泉水。倒流半蒼壁。掛虹長瀑垂。吼雷亂石激。暇日移寶輦。芳洲泛彩鷁。當時才子詠。至今傳勝覿。紅閣已荒墟。山鳥叫虗寂。無人問古迹。落日愁羌笛。右玉泉山萬古文山節。燕都有遺廟。多年縶一樓。苦心皎日照。傷心五噫歌。宇宙動悲調。柴市雲慘憺。萬死付一笑。至今廟前栢。夜月杜宇叫。我亦慕義者。遠來拜以弔。右文山廟天下尊夫子。萬古祀大聖。斯文用不墜。人紀賴以正。皇朝重儒道。聖廟尤致敬。靑衿換左袵。中國佛法盛。渾然兜率界。無復棫樸詠。東儒拜廟門。滿心悲憤並。右國子監淸川玉河橋。橋上有舊館。玉帛昔朝周。星槎數泛漢。濟濟衣冠會。彬彬文物看。刦灰皇極燼。椎䯻太和換。弱國輸皮幣。跪叩增憤惋。南館太湫隘。孤卧歸程筭。右玉河橋</text>
<title>枕上。拈韻口占。</title>,<text>掩館仍牢蟄。依牀且靜棲。柝傳風遠近。笳動月高低。戀土人皆夢。思程馬亦嘶。新春多客句。太半遣愁題。</text>
<title>枕上。用他集韻。</title>,<text>易送三春暮。難逢四海平。評棊懷友意。啖果憶兒情。舊藥治心妙。新茶洗膈淸。閉門無一事。惟可記陰晴。</text>
<title>立春</title>,<text>起看東簷斗柄斜。春回異域未還家。戀君恨負歐陽帖。奉使愁淹博望槎。紙砲辟魔喧夜半。菜盤酬節隔天涯。書窻尙記盆梅在。去歲今時滿樹花。</text>
<title>憶伯氏</title>,<text>尙憶離都日。我兄西郊別。衰年骨肉情。遠道風雪節。滿顔悽黯意。銘心勉戒說。自渡龍灣後。久矣信書絶。殊邦歲色改。在原戀思切。何時大被歡。同社計已决。</text>
<title>憶姊氏</title>,<text>嗟哉我姊氏。女德命何薄。飽閱多悲辛。天道未可度。惟我拙丈夫。衣食半生託。萬里行人裝。太半所制作。定知別我後。老懷增寂寞。幹事歸幾日。回甲請設酌。</text>
<title>憶室人</title>,<text>于今十六年。同室亦云久。封爵一品尊。不免貧家婦。性善宜食福。能使我有後。兩子又一女。勉哉爲哲母。今我出塞遠。生理想寒牖。還家春未暮。酌以新醅酒。</text>
<title>憶晳兒</title>,<text>父我三十年。性順心且坦。不比他家子。驕侈而妄誕。可惜無所成。居然四十滿。美行稱佳士。亦足世業纘。王事經年別。家政任汝管。有弟多穉弱。加意愼寒暖。</text>
<title>憶克姪</title>,<text>漢陽三百年。吾趙大閥顯。事功與忠節。先子位鼎鉉。爾乃吾兄嗣。期望故不淺。粹白兼謹厚。美器宜大展。江樓多閒日。世業足書卷。龍灣數行書。文史三冬勉。</text>
<title>憶順姪</title>,<text>先子相業隆。吾弟士望峻。弟賢而無命。其報在汝俊。廉介且剛方。吾亦畏後進。有志能愛書。家聲期大振。蜀肆卜前程。吉繇亦堪信。欲託身後責。此意汝宜認。</text>
<title>憶翼兒 榮顯</title>,<text>五十始有子。積德賴先考。衰年易鍾情。頃刻不離抱。豐貌與秀骨。自是天賦好。比如千里駒。遠步期已早。王事捨爾來。苦戀甚矣老。家人且愼護。馳夢我心惱。</text>
<title>憶祖兒 榮慶</title>,<text>丈夫亦愛少。毛骨乃父㨾。外淸內則剛。不羡他兒壯。知爾莫如我。門戶有期望。至情常置膝。暫離亦難忘。燕山萬里行。隔年消息曠。可卜東還日。抱爾好無恙。</text>
<title>憶女兒 金魯直妻</title>,<text>三妻始抱汝。嫡出太晼晩。不須辨男女。美姿最嬌婉。已有女士風。早譽藹閨閫。平生厭說貧。父意汝能忖。尙記臨行日。深歎異域遠。吾歸須一飽。贊母作羹飯。</text>
<title>憶得兒 庶子榮晦</title>,<text>愛子無貴賤。未必諸兒亞。况爾早失母。不忍遠膝下。性敏足能文。身健亦宜射。蒙養在卑牧。庶幾父訓藉。自我不在家。關心風雪夜。爾應深戀我。歸時最先迓。</text>
<title>憶庶女 元重呂妻</title>,<text>汝亦無母兒。常多閔憐意。美質頗明慧。親黨謂甚類。嫁歸多喫苦。欲助貧未易。汝或笑謂我。愛不他兒比。汝母昔有勞。况汝忍忘棄。且待吾還家。早來酒食備。</text>
<title>憶次女 具善亨妻</title>,<text>惟汝女之賤。一家所輕侮。况是失母者。非我孰恤撫。滿室穉兒羣。憐汝每踽踽。良善是所愛。擇人俾作姆。長時憶母淚。別我心更苦。所我作此詩。亦以諸兒數。</text>
<title>效康節首尾吟體</title>,<text>東湖非是愛吟詩。詩是東湖載牽時。氷雪前途他域遠。桑蓬初計我生衰。寒宵倚劒雄心見。暄日披裘病意知。强策王程還自慰。東湖非是愛吟詩。其二東湖非是愛吟詩。詩是東湖出塞時。客館三更瞻極遠。邊城七日渡灣遲。荒林夜宿風翻幕。危嶺晨行雪撲旗。愁絶便成新景色。東湖非是愛吟詩。其三東湖非是愛吟詩。詩是東湖壯覿時。不復一山遙野闢。殆將十日疾車馳。塵沙並漲爭稱苦。心眼俱恢獨叫奇。却喜呑遼如夢澤。東湖非是愛吟詩。其四東湖非是愛吟詩。詩是東湖感慨時。大地百年猶乏主。長城萬里反歸夷。新陴已破虗徐達。舊額猶懸宛李斯。緬憶皇朝頻攬涕。東湖非是愛吟詩。其五東湖非是愛吟詩。詩是東湖抒憤時。無厭金繒今聘虜。莫强兵甲昔稱麗。偏羞毳幕乾淸殿。謾想龍舟太液池。詠罷黍離心似醉。東湖非是愛吟詩。其六東湖非是愛吟詩。詩是東湖閉館時。閒伴却嫌無韻客。遠攜還喜有琴師。橘橙堆案玲瓏實。桃杏聯盆瀾漫枝。處困猶然幽事足。東湖非是愛吟詩。其七東湖非是愛吟詩。詩是東湖戀闕時。聲息久稽通鴈塞。夢魂長記近龍墀。極知翠幰還朝日。便决黃冠退野期。只媿殊恩終未報。東湖非是愛吟詩。其八東湖非是愛吟詩。詩是東湖少睡時。春鴈叫羣兄憶弟。老牛舐犢父懷兒。官休可得全家隱。農廢還應盡室飢。已卜歸期三月後。東湖非是愛吟詩。</text>
<title>效望江南詞 三疊</title>,<text>吾邦好聖化際鴻厖。賢父戒兒言在耳。愚臣愛主血盈腔。回首望吾邦。其二吾家好僻巷靜無譁。妻釀女斟流檻月。翁吟兒和滿園花。何日返吾家。其三東湖好古貊自名區。專壑梨花開戶靜。滿山楓葉拄筇孤。能不憶東湖。</text>
<title>早發燕館。出朝陽門。</title>,<text>燕城初旭出朝陽。一策郵驂迅若翔。五十日留偏覺久。三千里去便忘長。山川慣眼詩增健。家國催心夢倍忙。探得形情思自效。幾時前席奏吾王。</text>
<title>鼈山店</title>,<text>王靈能免滯燕關。從此吾邦可早還。去溯朔風愁病骨。來迎淑氣慰衰顔。已經潞水將灤水。未到狼山且鼈山。不盡長程無限詠。一身忙處意猶閒。</text>
<title>玉田縣</title>,<text>漠漠平蕪古縣邊。春風驅馬興悠然。空裝不問堆金市。淸料惟吟採玉田。季漢高情徐墓在。皇明美俗宋村傳。客窻怳覿親朋面。新月東天作意懸。</text>
<title>沙流河書懷</title>,<text>閱盡風霜一黑貂。經年遠役鬢雙凋。如瞻異表欣朝旭。若指遙程感夜杓。臘過山庭梅已落。春回塞岸柳先搖。東歸欲獻平戎策。且就燈前看大刀。</text>
<title>黃金臺</title>,<text>荒墟無處問金臺。聞說昭王墓亦頹。千古君臣同寂寞。夕陽惟遣獵胡廻。</text>
<title>夷齊廟</title>,<text>孤竹古城灤水濱。千秋雙節像猶眞。太公亦許君臣義。夫子尤稱伯叔仁。異代蘋蘩非漢日。一山薇蕨尙殷春。淸風不盡臺俱在。咫尺胡天無點塵。</text>
<title>又書一絶</title>,<text>朝天非復大明時。弱國深羞此路知。來去苦無遊覽興。淸風只拜伯夷祠。</text>
<title>永平府</title>,<text>重過北平雲滿磧。行人萬里劒三尺。誰能喚起李飛將。射彼旄頭如射石。</text>
<title>楡關</title>,<text>不愁侵曉起。惟喜伴春還。孤竹高人廟。長楡壯士關。疲時詩務健。忙日睡思閒。過店多曾宿。村胡亦舊顔。</text>
<title>又用前韻</title>,<text>王事無夷險。衰年此往還。鴈時臨漢塞。雞曉近秦關。歸國應忘病。居家本愛閒。漸尋東站路。郵卒亦歡顔。</text>
<title>鳳凰店</title>,<text>村情豺虎似。店號鳳凰云。獵迹原頭雪。耕心谷口雲。北來方日至。東去欲春分。志氣書生老。猶思勒石勳。</text>
<title>二里店</title>,<text>從此前途尙數千。客心忙處夢常先。秦關出似靑牛老。遼野歸如白鶴仙。觀樂縱非周日月。聽謠元是漢山川。行裝足詑詩囊富。一軸連題四百篇。</text>
<title>枕上口占</title>,<text>未將麟史贊吾君。輸幣徒然跋履勤。內服地形靑冀會。外垣天象尾箕分。踔紅喜望東溟日。馳黑愁看北漠雲。重過戰場須載醉。凌河嗚咽不堪聞。</text>
<title>中後所口占</title>,<text>周詩三百負平生。遠役徒添鬢髮明。身憊每思移日卧。心忙還决犯晨行。鳥知暄節飛仍語。馬識遐程走且鳴。好去吾邦春未晩。鶯花瀾漫漢陽城。</text>
<title>東關驛</title>,<text>每說吾鄕善。偏知此俗頑。寒行猶北塞。孤宿又東關。獵後蹲獒倦。耕前卧牸閒。巫閭明日過。詩眼慣名山。</text>
<title>馬上見來鴈口占</title>,<text>東風遼塞路。初見鴈羣來。未必吾鄕過。猶疑帶信廻。</text>
<title>途上足成枕句</title>,<text>長吟萬里見詩工。別錄還勤問俗風。窺女倚門知態異。啼兒隔壁訝聲同。羞如聘葛車曾北。戀似眠桑店復東。冐雪且尋前路去。杏山春冷叫哀鴻。</text>
<title>松山堡口占</title>,<text>松山慘憺客重過。烈士遺哀此地多。戰壘至今殤鬼哭。不堪今夜宿凌河。</text>
<title>三臺子。歎風雪。</title>,<text>北氣殊東候。春暄變臘寒。雪蒙嫌轄重。風闖悶裘寬。平集鴈收陣。低翔鵰撤盤。郵人嗤老譯。頭禿每隳冠。</text>
<title>新廣寧書客懷</title>,<text>桑蓬初志任今行。來去寧愁萬里程。劒氣壯能橫大漠。詩心雄欲捲長城。星辰漢使槎邊在。梅柳羌兒笛裏生。遙想終南春色早。幾時園樹聽閒鶯。</text>
<title>停行。用他集韻。歎獰風。</title>,<text>飛廉假節梗東君。二月饕風凍塞雲。賴有麴生能效力。歃盟宜策奉春勳。</text>
<title>小黑山。次他集韻。</title>,<text>欲開東去野。將盡北來山。場牧雪吹鬣。村粧花繞鬟。荊茶醒病胃。薊酒煖衰顔。最愛巫閭勝。思移畵軸間。</text>
<title>拈韻口占</title>,<text>暄意鳥能語。忙心馬欲騰。浿亭須有月。灣舫定無氷。喜把書程扇。愁懸宿店燈。今行老如許。苦挽憶情朋。</text>
<title>二道井。次他集韻。</title>,<text>客行難過此途邊。馬㥘深泥人濁泉。故社聽琴違巳日。殊邦持節異丁年。冬春風雪三千里。夷夏山川四百篇。及早幹還資伴价。爲君欲賦大夫賢。</text>
<title>書懷</title>,<text>兄應思弟弟思兄。萬死于今老弟兄。也識此行天下遠。夢中亡弟亦憂兄。其二人情靡不戀其兒。別後長思最穉兒。莫說丈夫心太弱。吾年五十始生兒。</text>
<title>白旗堡。次他集韻。</title>,<text>只思言返早。敢說載馳勤。暝路離披雪。晴空點綴雲。棲鴉臨樹見。嘶鴈隔坡聞。再宿猶生客。當門吠犬狺。</text>
<title>大黃旗堡拈韻口占</title>,<text>侵雞登路勇。渡鴨定期堅。宿雪危橋畔。殘星冷店邊。歸心雙畵角。行色一韋鞭。老倦兼春困。便車慣坐眠。</text>
<title>瀋陽書感懷</title>,<text>凄風寒雨助悲辛。此地何心更駐輪。凜凜秋霜三學士。萋萋春草一行人。中原史冊誰王統。大國藩城尙虜塵。老膽秪思燕石勒。燈前看劒劒花新。</text>
<title>又書一絶</title>,<text>長亭微雨近淸明。春冷胡山草不生。三節傳中花老事。外孫抆淚瀋陽城。</text>
<title>白㙮堡拈韻口占</title>,<text>在途春節晩。歸國客心忙。强說龍灣近。偏知鶴野長。記村層㙮白。望店斷峰蒼。連夜軒墀夢。鑪煙滿袖香。</text>
<title>十里堡。又用前韻。</title>,<text>異域經年久。多人曁我忙。屢鞭驂反倦。重筭路猶長。塞詠心悲壯。鄕愁面老蒼。店風能敬客。新釀味淸香。</text>
<title>靑石嶺</title>,<text>靑石踰危嶺。悲歌憶孝宗。中途遺恨在。皮幣又前冬。</text>
<title>八渡河。拈韻口占。</title>,<text>北塞八河路。東風三月天。羇情推枕詠。衰氣倚轎眠。過店雞登樹。臨橋鴈落川。計程知柵近。從此我鞭先。</text>
<title>途上。次唐詩韻。</title>,<text>華地曾無帝。胡山尙不春。徒然輸幣客。猶是握兵人。</text>
<title>柵門見家書</title>,<text>艱辛八站路。嶺雪與河氷。只思鳳柵內。家國消息承。經年一紙書。千里驛使憑。欲坼疑未定。旣見喜不勝。兩宮體皆康。新春泰運膺。妻兒能無恙。昔夢今可徵。一字抵萬金。喜報古亦稱。或恐看未詳。更就店壁燈。</text>
<title>出柵門</title>,<text>入輒愁眉出喜顔。殊邦遠役半年間。驅車又向蔥山路。尙憶寒天露宿艱。</text>
<title>蔥秀。又用前韻。</title>,<text>東天新月故人顔。來照蔥山水石間。好是春風歸國路。龍灣以後不言艱。</text>
<title>渡龍灣</title>,<text>只喜吾疆近。還忘此路艱。夜眠荒磧裏。朝爨亂林間。雪盡魚鱗坂。雲生馬耳山。便風吹客棹。無恙渡龍灣。</text>
<title>統軍亭</title>,<text>曾愁朔氣雪侵櫺。却喜春容柳拂汀。遍歷燕山許大地。重登鴨水最高亭。澆來酒有三廵淡。滌去塵無一點腥。痛殺旄頭猶在眼。悲歌倚劒劒鋩靑。</text>
<title>倚劒亭</title>,<text>玆亭非漫設。作意再登臨。攜妓平時事。論兵古將心。山容花太澁。塞氣月微陰。壯節深河廟。悲風倚劒吟。</text>
<title>浮碧樓。次三淵韻。</title>,<text>箕壤千年勝。淵翁一夜遊。未聞無酒席。難見有詩樓。淸月古今在。長江終始流。棠陰懷昔事。雙淚夕風舟。</text>
<title>復命日賜對</title>,<text>三月鶯花繞建章。歸來萬里覲吾王。探情爲奏中州事。急務于今在固疆。</text>
<title>還家</title>,<text>晬日還鄕夢不虗。全家無恙喜無如。向妻却詫歸裝富。大地詩篇四百餘。</text>
<title>露江僑樓。拈三淵集韻。使傔人能詩者賦之。枕上。仍用其韻。</title>,<text>江岸淹三夏。棲遑慣半生。犬迎歸艇吠。蟲傍卧簷鳴。歐賦秋聲早。朱書夜氣淸。滿窻疑有月。水色本空明。</text>
<title>次李判書 秉常 少歇亭韻</title>,<text>耆英仍退士。僻巷等穹林。少歇名思義。長閒事叶心。庭苔麾客久。園樹挈孫深。城市猶嫌近。三山一夢尋。其二休官名黨籍。依郭趣山林。天下先憂義。園中獨樂心。興衰探卷細。殺活玩棊深。此老梅相似。幽期臘後尋。</text>
<title>黔湖僑亭。次尹景孺 汲 題壁韻。</title>,<text>未必江湖起好樓。客來猶得此棲幽。肯將黨禁麾新伴。鷗不憎吾吾愛鷗。其二詠罷離騷獨倚樓。江天寥落客愁幽。莫言老眼妨閒眺。黑認歸鴉白辨鷗。其三主人他域客玆樓。留壁詩淸信境幽。可惜氷江今夜月。君應化蝶我依鷗。</text>
<title>露江。用他韻述懷。丁卯</title>,<text>而我本窮人。深山分所宜。此行非樂爲。同朝或挽之。嗚呼我父子。昔被肅宗知。欲效追先報。主聖臣鄙卑。喧喧謗如屋。踽踽迹似羇。高位虗簡擢。志願不在斯。精力嗟已耗。經綸負自奇。歸哉賦小山。叢桂餘古枝。遲徊尙江岸。臘氷俄春凘。沙鷗稍相親。此客非俗姿。料理賃小艇。泝峽可自玆。莫說經灘險。猶勝世路巇。已决全家往。所恨病兄離。愚誠苦耿結。時事甚艱危。遺患多豺虎。稽疑乏蓍龜。老臣退猶憂。深夜不寐時。欲平胸裏阜。且傾枕邊巵。西銘同胞義。民困且歲飢。自有肉食者。胡使我心悲。有夢輒叩陛。苦心死不移。一生閒事業。何用滿篋詩。</text>
<title>方洞夜。命傔人賦七絶。仍用其韻。</title>,<text>非吾不審出山時。本意人應去後知。容易一年秋又至。滯城猶續穫田詩。</text>
<title>湖行歸路歇牛坡舊亭。用傔人韻。遣懷。</title>,<text>孤亭非舊日。歸馬値新秋。老樹無腔立。長川有力流。楸枰欣入手。藜杖愛過頭。本意餘年卧。偸閒儻久留。</text>
<title>取靜留守禦營數日。題廳壁。</title>,<text>老將愛深卧。閉營山近堂。詩心池納月。兵氣樹翻霜。休戚身輕重。安危策短長。蘧然歸峽夢。籬菊保餘香。</text>
<title>以肅廟影幀都監堂上。直喉院。志感。戊辰</title>,<text>遺弓二十九年哀。一幅眞顔法殿開。當日近臣餘白首。淚和仙漏直銀臺。</text>
<title>次權三宰 䙗 志感詩韻</title>,<text>舊殿摸眞曠禮行。瞻依昕夕願仍成。夢中官亦叨親密。畵裏臣猶識聖明。弓劒秪今懷至痛。羹牆從古見純誠。敢云祗役微忱效。長負深恩老涕橫。</text>
<title>敬賡御製七絶</title>,<text>喬山松栢廿年後。虞殿衣裳一幅中。御座雙瞻渾咫尺。先王南面嗣王東。其二依然法殿趨陪際。儼若威顔俯仰中。貌得聖王眞氣像。憂民一念尙憧憧。其三吾王至孝小臣知。宸翰新題泣血詩。聞說衮衣廵曉殿。一如隆福起居時。其四妙工辛苦一旬役。異表分明兩本成。眞殿自今傳萬世。四時長享我王誠。其五一聲淸蹕金輿發。御柳春光欲動辰。滿路士民爭雨泣。吉儀如舊羽旄新。其六聖祖神孫功烈盛。虬髯日角畵圖中。傷心瞻拜無多日。老病臣將退峽東。</text>
<title>完摸聖考御眞。配奉于永禧殿。法駕還宮。命敦匠諸臣。入侍景賢堂。宣醞動樂。盛事也。病未登筵。不勝缺歎。追賡御製。以寓慶忭之忱。</title>,<text>怳瞻異表兮。日月天中。難摸至德兮。堯舜我東。奉以聖孝兮。於三祖同。</text>
<title>隨駕拜大報壇志感</title>,<text>父母吾邦萬曆皇。靈壇百尺禁林傍先王所築先臣役。大義靑丘正統長。其二神理寧王配聖皇。白頭初拜此壇傍。臣民一體於戱思。石老松寒歲月長。</text>
<title>次元判書 景夏 韻</title>,<text>隨義行藏計不疎。幽棲曾有數椽廬。退將去國還停疏。攜欲傳家且檢書。野蔌慣窮嫌厚祿。峽篷忘險哂安車。煩公讓與昇平責。莫說春江取適魚。</text>
<title>次全生弘叙韻。書懷。</title>,<text>危途嫌誤出。大地笑虗生。易見洛龍卧。難聞岐鳳鳴。衰猶癏水部。拙豈壯山城。忽聽園蟬晩。新詩憶峽情。</text>
<title>又次醒字韻</title>,<text>病炎如醉苦難醒。湫隘誰堪寄此廳。蔥麥任麤單婢竈。菊松從窄衆軍庭。老將遜野三朝負。秋欲歸山七夕經。餘日生涯書卷在。閒窻隨處一燈靑。</text>
<title>枕上。又用生字韻。</title>,<text>舊疾愁長卧。新凉喜早生。鵲孤還有警。雞老欲無鳴。客棹秋通峽。戎符夜限城。能詩閭巷士。爲我說遐情。</text>
<title>次他韻。贈別金令 應福 寧越作宰之行。</title>,<text>不說升沉是丈夫。弊州看作好官趨。愁離京闕倦如鷰。喜泛峽舟閒似鳧。塾學課勤蒙士警。菑耕稅薄蠢氓娛。誰言晩癖惟詩酒。政術從前器識俱。其二一麾君又出東關。千里離情半日顔。過嶺鴈嘶危石外。拜陵鵑哭亂松間。賦嘆騎省潘生老。記詑滁亭永叔閒。聖主簡才須異績。定看恩璽早徵還。</text>
<title>和平翁主輓</title>,<text>聖世宮闈化。王姬女士譽。揀姻和鳳侶。卜第近龍除。御臠治廚際。天書曠側餘。宜男纔夢吉。克母奈醫疎。鐘鼓春風乍。機絲夜月虗。蒼黃停蹕後。慘憺復魂初。禮截慟何過。孝純慈亦如。留題宸翰在。榮勝表斯閭。</text>
<title>秋廵南漢。次金進士 缺名 韻。</title>,<text>公務因尋寺。吾心本愛山。將壇楓菊裏。詩令砲弓間。草野憂金柝。朝廷玩鐵關。偕行須好友。忙日亦偸閒。其二山行妨病日。兵氣動霜風。貊峽違籬菊。溫墟趁壑楓。牙旗今老將。蠟屐昔閒翁。戎政兼詩律。豪談好客同。</text>
<title>又次七律韻</title>,<text>金湯天設漢南州。古堞登臨四野秋。白石三田羞大路。黃花九日强高丘。寺憐僧靜行停角。壇恤兵寒坐廢裘。爲是詩朋兼酒興。月明還欲上譙樓。</text>
<title>送金進士</title>,<text>世事悠悠兩白頭。閒詩七日漢南遊。靑衿欲弊黃花老。送客西城又送秋。</text>
<title>曉夢得一聯迹冷心焦等語。眞是實際。足成一律。歎未歸。</title>,<text>垂衰徂景太駸駸。羸卧僑齋雪暎衾。迹冷仕猶辭國祿。心焦病亦忌人蔘。詩知氣像忘貧久。夢見精誠忍痛深。世莫擯吾吾自去。閒裝曾已理書琴。</text>
<title>己巳春。增修皇壇。並享皇明太祖神宗毅宗。以水部敦匠。書此記事。己巳</title>,<text>夏木陰濃御苑寬。故山歸思聽鶯闌。八年奔走成何事。只築三皇血食壇。</text>
<title>以儐使到龍灣書一絶</title>,<text>非復皇華儐使馳。炎天遠役極西陲。今行便覺吾衰甚。留日龍灣始有詩。</text>
<title>洪兵使 元益 輓</title>,<text>我知洪節度。其人瑩如玉。自是兵家流。未必儒書讀。若論平生事。多見素履篤。歷試諸州閫。美政最廉約。失身耻末路。斂迹卧深谷。宿望用未究。殘年飯不足。而我所愛重。戎營虗亞席。尙憶漢南陣。據鞍猶矍鑠。軍務多諳練。拙將喜資益。敬老禮數簡。歲寒心期託。吾道何太孤。此翁不復覿。慟亦公勝私。譬如車失輻。還羡蛻塵界。返眞保淸淑。噫彼昬夜客。能不汗且蹙。公議在野史。遺節可勵俗。我故爲此詩。苦心在悲惜。</text>
<title>送尹景孺黜補洪原之行</title>,<text>有搖高嶽者。如障濁流然。我國洪原大。吾儕吏部賢。經綸先下土。名節判中年。客路重陽近。寒花駐馬邊。其二四更三奏罷。千里一麾行。政席誅心義。儒門血脚誠。詩應靑海助。名欲白山爭。孤卧城南客。秋風遠送情。</text>
<title>登永保亭</title>,<text>列炬煌煌耀彩櫺。客驂侵夜到虗汀。逢僧昔問寒山寺。攜客今登永保亭。海嶽難搜詩外語。風潮偏撼睡中聽。秋天眼界無雲霧。不待衡遊暗祝靈。</text>
<title>又次順姪韻。留題。</title>,<text>松陰驅馬一蹊幽。勝眼天晴水國秋。喚侶客遊鴻蠡澤。掌兵仙卧鶴楊州。華評人亦掃他境。翠詠吾將搥此樓。永夜披衾淸不寐。蒹葭白露㢠生愁。其二隨意閒行選境幽。西風吹霧海門秋。欲無吾詠四千首。豈有此亭三百州。將帥餘威鼉擊鼓。神仙異制蜃噓樓。歸驂復向銅津路。回首烏山無限愁。</text>
<title>望宸樓。拈韻口號。</title>,<text>客棲吾計拙。江岸此村幽。欲賃歸東舶。猶淹向北樓。星辰今夜戀。畎畆幾年憂。徙倚耿無寐。寒雞鳴不休。</text>
<title>用前韻。遣懷。</title>,<text>旅宦嫌身老。僑居喜境幽。朝中無暖席。江上有寒樓。吠犬猶憎愛。眠鷗豈樂憂。向來多錯料。餘日可閒休。</text>
<title>聽漁歌</title>,<text>釣舟乘月過。今夜得魚多。欲問何村客。無人只送歌。</text>
<title>傔人有屛梅詩。用其韻口占。</title>,<text>孤山興入一屛長。老榦依然飽雪霜。休怪未冬開瀾漫。精神動處暗聞香。其二花無開落閱年長。造化何關雨與霜。始覺吾詩工勝畵。摸惟移影詠生香。其三羅浮遠矣此屛長。玉雪其花縑似霜。但使晴窻頻得月。依然本色不須香。</text>
<title>次權三宰重牢宴韻 庚午</title>,<text>和氣隨春滿一闈。牢筵再設世稱稀。名郞今秩斑犀帶。德婦初儀繡鳳衣。偕老盟存天有助。合歡期返日無違。兒孫獻壽親賓賀。南極光連寶婺輝。</text>
<title>以陪班病退。遭臺抨。出寓三浦。書兩絶。</title>,<text>快釋文衡與武符。黃冠依舊卧江湖。始知老病還爲福。多謝中書厚餉吾。聞有指使者云。末句及之。其二一退終爲三字符。舊盟鷗伴在東湖。苦心欲向明神質。未忍忘君天鑑吾。</text>
<title>江漲</title>,<text>濕候星從月。淫霖晝接宵。决江方集潦。凌海欲排潮。濶沒沙全面。高沉樹半腰。乘桴夫子意。還擬快帆漂。</text>
<title>三浦寓中。過重陽。詠小階雜菊。</title>,<text>平生愛菊繞籬栽。每値重陽泛滿杯。莫恨客中佳節過。江村猶得數叢開。其二山家處處十分栽。屈子之辭陶令杯。可笑名途狂走者。不曾留眼滿階開。其三如非高士則虗栽。不必爲詩不必杯。老我退將全晩節。此花無媿傍籬開。</text>
<title>權三宰於元孫大慶之後。用文谷辛丑志慶詩韻。要和。余於乙卯邦慶。亦用是韻有詩。今又步成。稀異之事也。謹此書示。以寓祈祝之忱。</title>,<text>自天抱送帝臨庭。同月眞符聖考生。旺脉華岑連祖嶽。祥芒箕野耀孫星。聽喤慶副三宮望。聳躃歡均八域情。旣退老臣猶造賀。祝之百祿與千齡。</text>
<title>溫宮駕回。祗迎江郊。用他韻口占。</title>,<text>鞠躬迎遠野。回蹕自溫泉。湯浴工惟日。堯牆孝則天。晴雲開鳳闕。平浪引龍船。老物偏多涕。陪鑾感昔年。</text>
<title>趙應敎 明健 輓</title>,<text>嗚呼賢流厄。季剛不復覿。文章自世業。言議則黨籍。通才兼事務。小邑非盤錯。使聞今廟議。何遽彼不若。其二兩家非遠戚。玄翁之外出。世好同骨肉。至今曰叔姪。自哭都憲後。生者情愈切。不忍對乃兄。泣云賢弟失。其三善惡乖其報。在理太無合。芝蘭種難敷。稂秕鋤未戢。惟彼附麗者。多齒且峻級。惜哉我學士。中閼未五十。其四奇證未委席。淸銜輒逋命。人憂余則否。笑謂隱於病。許多昔所期。戢木事已竟。患瘡阻一哭。題誄淚雙逬。</text>
<title>枕上口占</title>,<text>半年郊卧阻朝參。强欲奔趨病不堪。疎性忤人詩或諱。苦心憂世夢猶談。先應有警雞從北。後亦無羞鴈向南。可得辦乎吾易足。一區泉石數間庵。</text>
<title>尹友德輝 得和 作燕行。移送盆梅。書一絶以寄其行。</title>,<text>衰年遠別劇生愁。爲送梅兄枕畔留。遙想龍灣風雪夜。一枝瘦影夢羅浮。</text>
<title>至夜</title>,<text>掩戶何妨雪擁墟。圍衾常歎病拋書。久辭樞府嫌分藥。長阻胄筵媿賜魚。一甲閱來心已朽。兩丁抱處面猶紓。且從燈下觀羲卦。子夜陽生七日餘。</text>
<title>庚午除夜。拈韻書懷。</title>,<text>衰齡回一甲。徂歲近三陽。盛德先朝遠。孤懷此夜長。閤梅寒愈淡。庭栢老還蒼。慰我兒曹在。屠蘇强獻觴。</text>
<title>次伯氏寄示韻 辛未</title>,<text>第一雞聲百感來。我生之歲此晨回。蕭繁自信芝芳草。樗壽何論梓美材。長暇屛郊身偃蹇。苦誠懸陛夢低徊。兄詩慰弟知多意。聞鴈寒窻坐撥灰。</text>
<title>次應製禁苑春回十韻律</title>,<text>歲星次未月貞寅。聖曆千年又一春。破凍山川回氣色。噓陽草木動精神。時平化日舒靑陸。朝賀祥雲繞紫宸。議賑憂農遵哲后。詢猷講學急賢人。宮門槐火仍除舊。掖院梅梢欲放新。觀稼亭深先葺耒。暎花堂靜或移茵。氤氳物意誰非化。惻怛君心摠是仁。義炳皇壇光聖考。弊蠲軍額濟窮民。東朝稱壽輝星極。震邸騰謠耀月輪。何幸微姿逢盛際。賡歌今日古君臣。</text>
<title>治園拈韻。與來客同賦一絶。</title>,<text>不嫌城市此園深。雜樹春生似故林。已讓諸君新法講。溫公獨樂是吾心。</text>
<title>回甲日。來客有詩。用其韻。</title>,<text>一甲全凋兩鬢靑。穉兒今作老人形。生膺賢祖流徽遠。時屬寧王致理馨。少日事功期北斗。晩年名節在東汀。猶思畢命昇平世。拜向天門祝萬齡。</text>
<title>次韻。贐關東伯趙仲禮 明履。</title>,<text>西巷愁孤卧。東關悵遠征。同朝吾輩鮮。諸路此藩淸。眷注均終始。銓衡失重輕。搜奇山似畵。呑壯海如觥。且置籃輿興。先探蔀屋情。蘇民仁者惠。體國近臣誠。講法荊公拗。知幾晦叔明。王惟懷赤子。天豈癉蒼生。黯黯朋儕送。欣欣父老迎。行旌如得意。雲日十分晴。</text>
<title>次白香山詠慵詩韻</title>,<text>不讀慵於書。不耕慵於農。有妻慵似我。廢職罕裁縫。有兒慵甚我。課學多曠空。奴慵婢亦慵。慵習靡不同。柴乏慵不刈。米盡慵不舂。而我只慵眠。永日門常封。慵慵復慵慵。渾室在慵中。我謂慵無妨。休官隱於慵。</text>
<title>栽松效古體</title>,<text>辛未回甲歲。新占城西宅。宅後有小園。舊栽少嘉木。移得數株松。穉甚不盈尺。客或笑余迂。種此亦何益。松遲柯難菀。公老景易昃。欲見一畆陰。可待三紀歷。公能期此否。不然虗用力。余乃向客言。愛松是素癖。始移憂其枯。着根賴雨澤。較初亦云長。新葉多蒼色。限余無恙日。涉園且寓目。老境無久計。本不謀朝夕。有兒亦如松。晩生尙眇弱。將松付之兒。體余護而惜。兒大松亦大。松直兒亦直。他日棟樑材。人知余所植。笑他名園裏。桃李春灼灼。聽此客謂然。勉余且惜福。</text>
<title>次全生韻。遣懷。</title>,<text>羲卦陰初長。豳詩火已流。滯將梧井夕。歸欲菊籬秋。雨濕林蛙喜。風凉海鷰愁。在城猶習隱。日涉小園幽。</text>
<title>龍湖。次隣客韻。寓歸峽意。</title>,<text>新秋詩卷又江天。澹景難分水與煙。莫說輕裝便泝峽。時憂萬斛上灘船。</text>
<title>拈韻。使兒輩賦詩。仍用其韻。</title>,<text>肺病初秋熱。神醒數夜凉。塞風應泛鴈。庭露已霑螿。淡調期元白。遐情想綺黃。從今閒事業。燈火一書牀。</text>
<title>白馬江</title>,<text>百濟三分業。山河自異凡。鷗閒釣龍渚。楓老落花巖。輦路虗庵佛。宮墟小縣監。西風懷古詠。過客一孤帆。</text>
<title>臯蘭寺。次板上韻。</title>,<text>勝國繁華問幾時。江雲興歇月盈虧。千年石像猶無恙。不害霜風滿面吹。</text>
<title>過成歡驛。督郵李君 仁好 入京未還。書留一絶。</title>,<text>惆悵經年面。嶔崎老督郵。黃花違對酌。虗上滌愁樓。</text>
<title>伏波樓用他韻。留題。在江都任所。</title>,<text>金湯天設海兼山。勝國雄强賴此關。世亂潭龍猶失險。時平沙鳥亦偸閒。檀君異蹟雲巓外。源老忠魂雪堞間。綿力未能營一事。駄痾虗自漢城還。</text>
<title>辛未除夕在沁都。次昨年除夕韻。</title>,<text>客地逢除夕。分司隔漢陽。妻兒嫌累大。軍國媿籌長。積雪村容冷。孤燈海色蒼。傷心眞殿享。非復萬年觴。</text>
<title>元春有夢作一聯。仍於枕上足成。壬申</title>,<text>峰聳月高掛。野開江遠流。夢中猶好句。天畔最名樓。</text>
<title>洗心齋。追揭農巖，三淵，西河詩。仍用其韻留題。</title>,<text>世路危如彼。官齋靜若玆。雜花園接砌。活水井通池。滯迹窮溟想。逃身絶峽疑。洗心無物累。閒癖欲書帷。其二營內猶深壑。齋前又小池。託襟林鳥語。留蹟杜鵑枝。老去因緣重。春來意味滋。農淵吾所仰。追揭卷中詩。其三河翁所營亭。閱刦宛丹靑。廉節淸泉見。仁聲老樹聽。無能今海帥。有媿此山靈。只喜詩添料。花天雨過庭。</text>
<title>登摩尼山。次他客韻。</title>,<text>檀君臺上一徘徊。偶値雲陰半日開。我則綢繆人玩愒。海門無警百年來。</text>
<title>康生錫彥授書兒子輩甚勤。其意可感。次其韻以示。</title>,<text>若叶枯楊稊。如抽老栢枝。幼嬉多地步。蒙養足天姿。翁倦曾無誨。師賢始有資。傳家遺業在。詩禮是弓箕。</text>
<title>次客五絶韻</title>,<text>僑居無過轍。古渡有橫舟。好客來仍去。西風社鷰秋。</text>
<title>次放翁韻。遣懷。</title>,<text>漠漠江雲苦結陰。僑樓羸卧歲華深。雪簷棲見羇禽迹。氷櫪嘶知老馬心。箚慕朱翁論黨語。詩憐白傅謝官吟。思山非爲便身計。大義遲徊十載今。</text>
<title>壬申除夕。在西江。次昨年除夕韻。</title>,<text>吾詩仍舊韻。明日又新陽。欲忘年多少。何論夜短長。退猶懷耿耿。行且信蒼蒼。强把江村酒。淸踰沁府觴。</text>
<title>借棲具摠戎 聖任 安巖亭舍口占 癸酉</title>,<text>借得名亭卧郭東。將家粧點見豪風。始知拙宦文衡冷。不及同隣早學弓。</text>
<title>次放翁韻。書卽事。</title>,<text>拙計休營屋。孤棲且掩門。西樞元散地。東郭又閒村。池淨心無滓。山明眼不昬。主人多好意。花發定携樽。</text>
<title>尹水原 潝 輓</title>,<text>習氣雒陽剪草。聲名渤海治繩。莫知稅駕今世。猶惜盖棺我朋。</text>
<title>西江登卧牛山觀燈。命傔人賦詩。仍用其韻。</title>,<text>懸燈憐佛節。登巘訝牛形。一岸依微月。千村錯落星。樹疎漁戶嶼。檣兀賈船汀。餘翫歸猶好。僑棲本勝亭。</text>
<title>聞移丹巖相公幽宅書愴懷</title>,<text>公逝幾年吾鬢蒼。江樓欹枕戱兒場。傷心舊隧衣冠出。不復巖廊更斧堂。</text>
<title>苦旱晩雨。大歉已判。憂歎書此。</title>,<text>賀雨何人面謾天。愆時難救已枯田。簷鈴枕涕爭多少。歷事于今四十年。</text>
<title>被嚴問脫出禁門口占</title>,<text>暴雨渾身更震霆。須臾無死亦王靈。信知夢裏陶翁語。勉我閒書送晩齡。是夜㬥雨。如沐冷泉。氣急欲絶。前日夢陶庵李公縡。勉以不廢書。兩句及之。</text>
<title>作三水謫行。隨來傔人有詩。仍用其韻。</title>,<text>裝急僮憂槖。程忙馬㥘鞭。瘴餘便善地。暍後幸凉天。險涉溪多雨。艱炊店少煙。同行知我意。視若薄遊然。</text>
<title>又次傔人韻</title>,<text>逖矣崎嶇路。悲哉憀慄秋。悠悠雲過眼。赫赫日臨頭。暫憇人猶懼。長馳馬亦愁。莫言三水惡。無鰐勝潮州。</text>
<title>鐵嶺歌</title>,<text>鐵嶺高鐵嶺高。懸崖仄徑愁猿猱。天設分明限南北。不須人力關阨牢。謫路長謫路長。吾將踰此抵窮荒。九死寧忘世臣義。回首雲闕已杳茫。悲歌咽悲歌咽。歌不成聲淚逬血。縱使生還天所廢。忠孝兩虧人理絶。</text>
<title>次他韻</title>,<text>關北山川始此行。新晴秋色馬前生。身憂顚仆猶詩意。言媿褊狂亦疏聲。儒院慕賢葩谷正。民碑頌伯老峰淸。古人志氣窮途見。肯把炎凉歎世情。</text>
<title>過咸興</title>,<text>一路繁華老始過。官樓不上罪兼痾。豳岐民物流風厚。豐沛山河聚氣多。萬歲橋長圓傑句。咸關嶺峻疊勞歌。含情通判郵亭送。强慰遙程日候和。</text>
<title>途上口占</title>,<text>行僮長說此程難。未聽秋鴻已早寒。萬死亦須持勁悍。三流何必語辛酸。橋頹平路從人問。峰斷洪溟與客看。始信麻衣眞妙訣。塞山雲月暎眉端。</text>
<title>到北靑。聞移配端川。用放翁韻。自慰。</title>,<text>寬恩移塞謫。忙報見家書。减案安宵枕。除程暇曉梳。舊情營借馬。新味邑分魚。造次長危悚。身疲嶺不輿。</text>
<title>居山店。用他韻。</title>,<text>未爲入峽人。反作投荒客。千里端川行。一年明月色。</text>
<title>登侍中臺</title>,<text>秋風關外路。朝日侍中臺。老眼今猶大。滄溟視小杯。</text>
<title>踰磨雲嶺</title>,<text>今行能免鬼門關。好上磨雲眺白山。從此居停無一事。晩年心學把書閒。</text>
<title>書居停卽事</title>,<text>病枕忙馳後。貧裝遠謫初。徙鷹治壁汚。防虎補籬疎。勝迹先觀誌。閒工且覓書。一生多作客。安稅視吾廬。</text>
<title>北靑倅李孝伯來訪居停有詩。次其韻以示。</title>,<text>書未抵家夢輒先。忘來還覺意悠然。自知遠黜生猶幸。誰道危言死始賢。萊疾支崖元正命。陸詩搜蜀亦淸緣。北靑太守官如謫。一笑相看此海邊。其二南踰雲嶺鴈應先。遠謫多愁我不然。苦節桑楡忘老病。危行荊棘想名賢。詩文得地寧無債。山海留人便有緣。客路偶逢仙洞伴。雙筇尙記九松邊。</text>
<title>利城李生德符徒步遠訪。書一絶以示。</title>,<text>北關多善士。門路李松巖。徒步訪遷客。嶺雲痕滿衫。松巖。卽鏡城徵士李載亨。</text>
<title>用放翁韻</title>,<text>一村山海色。瀟灑逐臣扉。病馬隨人卧。羇鴻背客飛。地荒多樺屋。天冷或皮衣。儻把黃花酒。重陽不我違。</text>
<title>端川十詠</title>,<text>吳林古墟名魯兀。女眞久據爲巢窟。麗王揚武猶反覆。聖祖耀德始降屈。猛安夾溫入御歌。福州甑山載史筆。前後沿革郡爲府。北路要衝獨鎭設。其二白山一脉西南旋。前有磨雲後磨天。雲住正幹開郡基。荒城百雉俯海邊。二爽不易堂扁揭。一誠無矯客銘傳。臨民惟在廉與惠。今古爲治問誰賢。其三莫言此地少形勝。亭臺登處足遣興。挹灝評與樂民齊。游仙名自畏翁定。蚌彩深淵夜猶烱。鯨濤巨港晝欲暝。客館上頭圃隱詩。盥讀怳如承欬謦。其四一境民居分十社。或處於山或處野。女績麻枲村左右。男耕黍粟田上下。好獵間多養鷹類。善網居半販魚者。可惜實邊古名族。貧窮失學科宦寡。其五比諸他邑土産饒。貢獻不憚京都遙。煙凝深礦劚靑玕。火照穹穴採白鐐。石乳林麝誇使客。松鱗水獺餽權要。牧場尙有錢𩣭種。一肥多入天廐調。其六校宮一體太牢享。別祠有儼夫子像。老峰已遠丈巖去。遐土無復士氣養。籠絡往往啗以利。是非無眞隨俯仰。鏡城古有賢徵士。景此老者是吾黨。其七一面關防是重寄。百年無警疎戎備。扼險虗設三鎭堡。恃安徒傳十烽燧。軍簽只以老弱充。兵器常因朽鈍棄。欲寬宸極北顧憂。宜簡藩臣曁閫帥。其八美俗可紀三綱首。忠臣孝子又烈婦。討倭死勇盧國楨。罵賊殉義辛元厚。金兒百匀冥感速。全吏偉孝追服久。董女林妻能潔身。桂仙妓節古稀有。其九太守向余說邑弊。聽來罔非難支勢。海稅全失均役後。田賦半縮洊饑際。供客需薄人多慍。挈家食艱身獨滯。始知作官還似謫。雖在窮途不須濟。其十此路誰人開荊棘。大罪吾今白首謫。水淸不比耽羅瘴。俗厚非復老島薄。二客二傔遠亦隨。一奴一婢老猶役。早晩被宥欲不歸。等是王土思耕鑿。</text>
<title>到配已多日。頗覺閒味在書。書此遣懷。</title>,<text>如欲深山可此州。江棲曾亦卧僑樓。居閒倍覺看書樂。處厄還忘識字憂。半部魯編仍舊誦。九章楚調更新謳。定知餘日無塵事。一意專工死不休。</text>
<title>次他韻</title>,<text>人間容迹此墟寬。客謫何關邑盛殘。舊疾漸除南瘴熱。新詩先得北霜寒。孰知罪案非貪吏。或問文衡是諫官。懶欲麾人猶愛士。一牀論學亦淸歡。來路。北儒問余何罪。其意似疑不法。或言以疏被謫。無乃諫職云。故次聯及之。</text>
<title>用放翁韻</title>,<text>自古端州誌。先吾圃隱吟。鴈聲山戶冷。魚氣海城陰。絶塞飄蓬迹。重陽泛菊心。入宵淸不寐。霜月半窻侵。其二謫鄕仍擇里。矮屋强名堂。夜海風翻月。秋田雨壓霜。豪談鷹地濶。孤夢鴈天長。不恨黃花笑。惟憐晩節香。</text>
<title>夢別界林居。用他韻以記。</title>,<text>夢穿邃壑訪仙家。雲鎖松關石路斜。春色自殊山內外。狂風不到一林花。</text>
<title>歎無菊。又用前韻。</title>,<text>窮塞難逢種菊家。荒籬無色半傾斜。莫言將負重陽節。如有吾詩不必花。</text>
<title>覓遠村。移數叢菊。奇事也。用放翁韻口占。</title>,<text>客詩村菊若相期。來及重陽得數枝。還勝去年多少種。離家虗負泛花時。其二如花人事固難期。秋色端州菊滿枝。便欲餐英還自止。行吟嫌比楚醒時。</text>
<title>書與說書六言 時家姪榮順來留</title>,<text>吾道行休任命。他鄕逢別關情。親知若問消息。老病能忘死生。其二今世無人挽世。吾家有姪承家。深期六字詩草。長話三更燭花。</text>
<title>說書將去有詩。次其韻。</title>,<text>一旬相守百愁空。瀟灑山扉壓水宮。壯歲出關男子事。遐鄕下士世家風。書閒似我心無倦。詩麗如渠骨不窮。塞候經霜妨久客。未留征馬別怱怱。</text>
<title>次他韻</title>,<text>塞謫秋將晩。山農歲未登。籬花仍廢酌。窻月故停燈。請學多新客。貽書少舊朋。淸平歸一夢。巖瀑落層層。</text>
<title>枕上</title>,<text>高山圃隱迹。寒月女眞城。客枕惺惺意。村雞第一聲。</text>
<title>癸酉除夕。滯利城。次昨年除夕韻。</title>,<text>滯病遲踰嶺。徂年逼建陽。生歸猶釁大。死別奈恫長。邑餽人情冷。村燈客鬢蒼。遐氓知古禮。上墓早澆觴。在謫時。洊遭慘慽。故頷聯及之。</text>
<title>路中病甚。爲調息入釋王寺。留數日無詩。及到嶺下。有夢作。仍足成一律。頷聯是夢作也。甲戌</title>,<text>一卧蒲團萬念灰。將踰鐵嶺故遲徊。雪留虎迹禪園邃。雲帶龍痕御閣嵬。佛法焚香羅漢笑。羇心跋燭梵鐘哀。山僧亦識人間事。頗怪吾行被放廻。</text>
<title>安山。用柳川集韻。書閒事。</title>,<text>罪籍猶田里。詩材又海山。閒耕觀樹外。淸汲誌巖間。屋圮愁難葺。門低喜易關。却嫌魚稅重。沽市每虗還。</text>
<title>李承旨 倚天 輓</title>,<text>懿哉李令公。天然古君子。恢弘好器宇。內剛蘊金矢。榮途耻自衒。俗流多冷視。臺垣大名在。乙巳明義理。其二亂逆何代無。豈若辛壬賊。兇心在搖樹。逞手先羽翼。幸賴祖宗佑。聖嗣膺曆服。君讐臣必復。魯書義沐浴。其三公時新入臺。力倡懲討議。人皆日後計。暗沮或巧避。峩然一豸冠。扣陛灑憤淚。莫非賊之幸。使公離言地。其四銀臺非所榮。萊府非所樂。尋常慷慨語。恨未誅元惡。深憂在亂萌。中夜每繞壁。彼兇復顓朝。公先炎海謫。其五戊申倉卒變。幾不保宗社。巨慝實主謀。公所請誅者。王猶記忠言。始許歸田舍。宜若大奬用。胡然久屛野。其六噫彼護賊者。敢爲調停說。王章魚漏網。身計兎藏窟。公惟耻染迹。獨保舊名節。有除亦不赴。高卧送閒日。其七俊材兼文武。何試而不宜。瀛館虗公議。師垣違衆期。居官氷蘗操。亦未按藩維。在公則何憾。直名國史垂。其八公我知心契。歲寒期不渝。許多閒商量。萬事一嗚呼。平時故山埋。泉下無憂虞。公應憐我窮。無地可安軀。</text>
<title>兩兒來省。命韻賦詩。仍用其韻。</title>,<text>鷰語新齋蟬響秋。改顔林澗得吾幽。閒居敎子餘年計。先徙殘書滿架留。</text>
<title>來客有詩。用其韻。書卽事。</title>,<text>秋晴墟落澹雲煙。山鳥窺簷晝寂然。散迹自稱閒宰相。癯容或比老神仙。欲資晩學營書室。爲養衰痾置藥田。我則憂農人慰我。公來村穫勝前年。</text>
<title>兒輩有詩。用其韻。</title>,<text>世事棲遑際。吾生點檢間。杯樽同北海。几舃異東山。客句起余倦。兒書從父閒。虎行猶不怕。纔自塞城還。</text>
<title>又用兒輩韻。遣懷。</title>,<text>沴氣雷兼雪。憂心火並氷。獨雞偏警枕。羣鼠暗猜燈。欲謝求銘客。還思作傳朋。勸兒吾亦課。多讀老猶能。</text>
<title>夜坐。用兒輩韻。</title>,<text>身事眞如骨法淸。此翁於世已忘情。山圍有截居從奧。月照無偏坐得明。畏客過扉仍虎迹。愛兒臨卷卽鶯聲。吾儒許大平生志。只辦詩文小帙成。</text>
<title>家姪修撰。因言事謫大靜。中路作別。書與一絶。</title>,<text>今世危言眞妄男。嚴程前後大瀛南。不妨一上漢挐頂。繼我題名白鹿潭。</text>
<title>甲戌除夕。在安山。次昨年除夕韻。</title>,<text>魯史將書朔。羲爻孰護陽。懸燈消夜永。抱卷送年長。本分衣山白。何心佩水蒼。迎春堪一醉。村酒溢瓠觴。</text>
<title>訪隣村鄭進士 陽元 口占 乙亥</title>,<text>世旣忘吾吾亦忘。終年閉戶一書牀。閒行偶訪隣村客。古調談詩老上庠。</text>
<title>呼韻。敎村生問字者作句。仍用其韻。書閒事。</title>,<text>無事先生自在家。一庭微雨四山霞。春來閒癖多栽種。向客先求隱者花。</text>
<title>寄修撰謫中</title>,<text>今世無元禮。吾家有仲容。人皆趨勢焰。渠獨露言鋒。快棹吟時放。堅籬讀處封。不須徒尙節。忠業在遭逢。</text>
<title>李洪川 明翼 輓</title>,<text>百世不遷大院祠。干城亦在肅宗時。有孫眞是淸高士。無甚自奇知者知。其二閱盡滄桑淚在裾。苦心時復赴公車。閒居牛束詩千首。半是悲憂信筆書。其三藻識如吾忝主司。坼名常惜海珠遺。向來許大相期意。只試牛刀一縣治。其四天道好還王討行。君家兒又此科名。黃堂臯復違榮覲。定有遺書揭訓明。</text>
<title>羅司禦 蔘 輓</title>,<text>一面江樓意氣輸。不曾邊幅好規模。黎湖講座瓌奇士。靑邸書筵博洽儒。定論罪邢明易悟。常經誅盾義難誣。平生曾傳治平學。莫試吾民盛望孤。</text>
<title>李執義 渭輔 輓</title>,<text>世德多賢澤。時名獨善流。江河無筆滯。郛郭不襟留。元禮直宜忤。廣文貧豈愁。孝廚餘憾在。萱老夕暉遒。</text>
<title>用谿谷古詩韻。遣懷。</title>,<text>自我北遷後。久矣阻脩門。窮陰風雪天。孤卧海上村。心機已無累。夢境亦不喧。蕭然數椽廬。本非舊田園。居人似峽俗。簡朴古風存。勤耕是吾分。老農可與言。澆胸飮淸泉。代酒輒傾樽。于前錯料事。改號曰悔軒。吾儒貴安命。身外不足論。餘年抱古書。老猶誦翻翻。</text>
<title>乙亥除夕。又次昨年除夕韻。</title>,<text>星臺方納景。雪壑欲回陽。溯甲童時遠。消申客夜長。病眸題帖暗。衰面照燈蒼。禁酒聞新令。行茶用代觴。</text>
<title>重三日書閒事 丙子</title>,<text>天餉吾閒卧此庵。不須列鼎飮泉甘。舊書忘老六旬六。新句答春三月三。播麥少多從僕問。尋花早晩與僧談。夜來好雨添幽事。籬外溪流漲作潭。</text>
<title>看果木接枝。次隣客韻。</title>,<text>許多好果園。居半他枝接。豈若順其天。自然花與葉。</text>
<title>夜坐拈韻。與兒輩同賦。</title>,<text>心將幽境十分澄。深壑陽生日影增。達士在今寒卧雪。恭人從古懔臨氷。經綸已掩衰毛鏡。性理猶張病眼燈。却看枕邊梅意動。先天氣味是吾朋。</text>
<title>李司諫 敏坤 輓</title>,<text>在昔黎湖門。曰有李厚而。本之心身學。發以義理辭。先生嘗語余。此子最深期。公車亦屈意。士望釋褐時。臺垣大封事。萬言一揮筆。首辨假箕範。仍討眞檮杌。自此當路忌。名途任抹摋。孤忠猶不悔。遇事多激烈。凄凄風雨夜。獨雞鳴不已。靡然汨董界。詭隨心竊耻。平居罕出門。古書圍閒几。一麾或勉赴。還嫌口腹累。素學治平術。施爲只數邑。儒化先孝悌。俗吏所不及。久陪胄筵講。羣僚讓博洽。怪彼登瀛選。遺珠沙礫雜。願忠衍義編。知禮祀典書。不忍忘吾君。血忱古人如。蒼黃北塞行。嚴譴詣臺餘。遠阻蕭寺別。悵望但欷歔。酷哉金城夜。狂風火爲灾。汩𤄷一般忠。綿山萬古哀。平生我知己。欲語心先摧。何以慰幽魂。直道死不灰。</text>
<title>丙子除夕。次昨年除夕韻。</title>,<text>書燈仍送臘。詩帖欲迎陽。寒燠離家久。悲歡閱世長。人情幽澗冷。客貌老巖蒼。尙憶先朝事。銀臺酒溢觴。</text>
<title>元朝。用挹翠軒韻。遣懷。丁丑</title>,<text>今日又新年。睡起山旭早。餘生太支離。俯仰自傷抱。居然六十七。年貌亦云老。憶在少壯時。爲學期大道。文章則餘事。還欲一世掃。于今多歲月。所成何草草。累朝積尸素。虗名媿輿皁。萬死閱氷霜。心鑠形枯槁。素性尙懷剛。苦心可質昊。窮溟與絶塞。主恩輒全保。閒居誦周詩。挹注感行潦。老猶抱尺璧。自視作稀寶。寒耕有數畆。歉年代食好。憂愛忘不得。入夜心轉惱。春帖得新料。梅梢近簷橑。</text>
<title>拈韻書閒事</title>,<text>林居謝客卧翛然。萬事悠悠一聽天。多服新丸仍省飯。長披舊卷或忘眠。後生讓座鄕稱老。先輩休官世謂賢。閒夢亦知農節近。輕簑叱犢向平田。</text>
<title>泣憶伯氏書新年愴懷</title>,<text>曾謂吾兄逝後余。尙疑無恙在湖廬。新年不復平安字。泣撫前書淚逬裾。</text>
<title>煮艾山坡口占</title>,<text>病後初開戶。春風忽起余。策藜蒼石徑。烹艾白雲墟。林霽多鳴鳥。溪暄或躍魚。荒年難一飽。饑色悶窮閭。</text>
<title>貞聖王后輓詞</title>,<text>樛木今南國。夭桃昔北宮。龍興參赫運。翟御叶陰功。孝敬愉慈旨。憂疑護聖躬。恩勤成王器。騰頌八埏同。其二化以家邦國。生惟女聖人。中闈先愛儉。外戚敢言貧。象服踰三紀。龜籌近七旬。臣民如喪慟。桂殿月沉輪。其三揚徽宜聖字。狀德况宸章。歸侍先陵近。攀號貳極長。宗禋餘澗藻。親績但郊桑。屛野微臣在。悲深舊錫囊。</text>
