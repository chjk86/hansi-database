<title>喜雨次老杜韻</title>,<text>久旱逢時雨。能人氣力生。繞簷飛有腳。破塊細無聲。樂歲天公驗。神功聖主明。也應花落後。春草滿江城。</text>
<title>謾詠</title>,<text>柴門無客不曾開。謾使兒童鏟碧苔。簾外靑山眞面對。園中奇鳥好音來。詩能破寂仍成軸。酒欲忘憂數引盃。吾輩文章餘力有。丹田一畝義仁栽。</text>
<title>與許上舍 扆 共賦</title>,<text>踏盡繁華界。逍遙上石臺。臨風無限意。落照倒深盃。</text>
<title>黃澗述懷</title>,<text>冒雨尋黃澗。陰陰草樹涯。斷橋中有石。幽谷夏無花。宦海危如許。他鄕去不賖。主人心性好。爲我煎龍茶。</text>
<title>酬米村宗人</title>,<text>鶴寺多勝景。藍輿故故遲。囱虛僧結衲。榻靜客題詩。萍水兼花樹。黃昏適雨時。爲憐明日別。把手更斟巵。</text>
<title>次曺進士 讚奎 梧竹亭韻</title>,<text>小亭如斗僅容躳。脩竹高梧洽受風。收拾烟霞成晩計。主人不是羡三公。</text>
<title>孫正言 永老 來訪</title>,<text>虛襟不覺晝如年。京洛招攜更此筵。千里西風騏步窄。九秋明月鴈聲傳。三盃取醉忘爲客。一日無愁便是仙。從古樟楠應有用。優遊莫作臥林泉。</text>
<title>孫求禮 亮漢 自匪所來話</title>,<text>黃鳥翩翩驛柳深。送君明日碧山陰。三秋病伏西湖夢。五夜憂懸北極心。借醉鄰醪同賞菊。苦吟牀蟋忽驚砧。卻憐離合須臾事。珍重相思續好音。</text>
<title>木金剛</title>,<text>縹緲金剛萬二千。移來木假七分然。依巖老刹崢嶸際。繞壁蒼藤隱映邊。箇箇飛騰渾欲怒。羣羣拱揖若相憐。碩人奇觀於斯足。何必遙求海上仙。</text>
<title>鄰比有沴警。移寓山房。</title>,<text>行裝草草住藜筇。岳色泉聲落晩鍾。地果南彌千佛現。花應西社一春濃。靑山似識重來約。白衲猶言舊日逢。孰謂今行能避俗。將因調病臥從容。</text>
<title>贈菡鏡上人</title>,<text>七十老翁菡鏡僧。病餘筇屐也猶能。周遊漢北聲名壯。頹臥嶠南感慨增。詩話三章開眼熟。道經一部照心澄。塵間我亦從來苦。寂寞春山把酒登。</text>
<title>次李校理 能燮 韻</title>,<text>羇愁寂寂雨中閒。鎭日悠然戶不關。客子心懷凉似水。故人詩格重於山。江湖自在功名外。歲月偏多逆旅間。第待秋風歸去意。滿庭松柏可怡顔。</text>
<title>族兄注書 錫駿 金校理 鎭衡，柳校理 致好 來訪。</title>,<text>生逢知己許心通。南北衣冠四座中。滿地嬋姸萍水綠。一天蒸熱火雲紅。尋常旅舍風情倦。咫尺瓊樓晝漏空。安得油然甘霈作。農功慰滿荷鋤翁。</text>
<title>別裵正言 象鉉</title>,<text>千里南歸客。蕭蕭匹馬凉。送君歌一曲。白雪滿江鄕。</text>
<title>與金正言 麟燮 共唫</title>,<text>苦熱庚炎問索居。故人顔面近何如。客來未必多新語。樓靜猶堪讀古書。雲外鄕音千里遠。塵間宦路十分疎。天門若記同年好。君馬靑驄我紫車。</text>
<title>中宮殿春帖子</title>,<text>至哉坤道贊乾陽。內閤春幡日正長。但願螽斯繁且衍。二南和氣滿東方。天門漏鼓報三陽。佳氣蔥蘢慶福長。壽域羣生爭抃賀。金光瑤草獻神方。東風吹向紫闈先。春入緗簾十二前。坤化漸隨和晷永。洋洋百祿降仁天。</text>
<title>贈李記注 啓魯</title>,<text>禁城春早雪花明。送子憐吾白髮生。櫪下良蹄涓價倍。樽前高唱楚喉聲。遺書古壁應無恙。通籍金門已著名。任是歸裝知有日。洋洋漢水淺深情。</text>
<title>瀛直上元夜。與鄭直閣 健朝，李校理 崙夏 登敦化門。</title>,<text>千疊棚燈簇萬家。疑煙非霧雜紅霞。天晴穩見三更月。雪盡初生九陌花。浪踏雲橋斟白酒。歸來瀛閣偃烏紗。幾處風流人海裏。笙歌鼓吹總繁華。</text>
<title>與南參奉 尙本 共賦</title>,<text>相逢猶恨嶺湖遙。一見華容萬累消。旅夢幾回良夜月。春光又到上林條。詩情每在耽山水。宦路惟嫌近市朝。團會更期餘日好。香葩弱柳雨晴霄。</text>
<title>家大人晬辰。識喜。</title>,<text>斑衣獻舞瑞光凝。世世吾家此宴承。五福箕疇敍一曰。九如周雅作三朋。鵠鸞停峙容觀玉。蓮桂蜚英戒履冰。湯側慈幃何日復。並將春酒介眉增。</text>
<title>立春。陪家兄賦聯句。</title>,<text>暗看灰管動。春意自東旋。梧下。 美俗傳金勝。街兒弄紙鳶。遊軒。 蔬香纖送手。詩思幾吟肩。梧。 白玉其誰供。黃柑得我傳。遊。 聯襟虛席右。濡筆下燈前。梧。 寒盡三餘地。風翻卄四天。遊。 良宵歉不月。古匣聽無絃。梧。 白雪囱猶透。靑燈壁若燃。遊。 淸醪仍共醉。華軸轉相牽。梧。 巧拙嫌唐律。是非付宋錢。遊。 迎春多少興。共述塤篪篇。梧。</text>
<title>次李參判 明迪 秋雨詩</title>,<text>蕭蕭凉雨滴林平。叵耐羇燈獨夜明。灑卻梧桐連復斷。滋來稻黍滑還淸。圓紋池上添珠散。細霤簷端作漏鳴。漢水秋光添一碧。故人要我濯斯纓。</text>
<title>天然亭翫荷花</title>,<text>半畝秋光小檻西。團圓擎出不黏泥。斜陽暖水羅裙濕。晨雨虛汀玉臉低。千古芳名留翰院。一生題品遇濂溪。愛君淸質同君子。爲賦詩篇酒又攜。</text>
<title>奉餞鄭副使 德和 之燕</title>,<text>春坊春柳攪春眠。海國東風病欲痊。恒祖玄仍今副使。芝函擎出五雲天。星槎十月浿江高。一曲離歌唱碧桃。上國觀風如季札。關梅遼雪莫勞勞。</text>
<title>沈監役 英慶 來訪</title>,<text>瘦鶴衝霄孑不羣。詩名到處已先聞。頹然白髮今韓愈。託彼玄經後子雲。忽憶前秋花下飮。休言此夜月中分。終南捷逕知無遠。扶醉何妨述以文。</text>
<title>王大妃殿春帖子</title>,<text>寶曆新陽動。金宮瑞氣明。徽音長在頌。至化本無聲。配健宜坤道。有生樂泰平。詞臣新帖子。拜祝歲華迎。</text>
<title>中宮殿延祥時帖子</title>,<text>殿闢祥雲裏。春回曉漏前。螽詩祈則百。鳳曆頌於千。周室徽音嗣。漢宮儉德宣。金觥騰慶祝。爭奏太平年。發育羣生厚德坤。陽春和氣動溫溫。承歡長樂無疆頌。敢擬臣詩萬一言。</text>
<title>玉署直中</title>,<text>宮漏遲遲日上竿。蕭然一榻是瀛官。圖書滿壁虛生白。金勝頹園巧剪丹。春似佳人來有信。梅如志士氣凝寒。故知歲暮常多感。枕簟隨身靜處安。</text>
<title>春雨</title>,<text>新年春氣尙餘寒。好雨來時鎭日看。斜拖無聲纔潤砌。滴來成漏自零欄。冰消澤腹魚羣戲。煙擁江心鷺夢殘。忽憶西疇將有事。歸田欲借野人冠。</text>
<title>莅任玄風。與柳進士惠叔共吟。</title>,<text>雪意𡾓崚四簇雲。龕梅遙夜影先分。玄都風月誰爲主。白首詞章始見君。京洛十年車笠誼。州閭百里誦絃聞。南來倡敎眞佳會。愧我元非蜀郡文。</text>
<title>瑜伽寺</title>,<text>地勝瑜伽寺。西風暫駐鞍。山深太古色。僧與白雲閒。松老知何世。仙緣在此間。南來殊節候。十月未全寒。</text>
<title>盤松</title>,<text>叉枒屈曲數株松。枝榦多年閱雨風。萬轉回身藏夏日。千間庇地護禪宗。有時偃蓋眠孤鶴。無數蒼髯蟄老龍。侮雪凌霜參造化。古今難畫亦難容。</text>
<title>端陽小集</title>,<text>天中端午日。佳節古今名。蒲葉開新酌。蘭湯憶舊榮。俗風看去朴。宦味病餘輕。賴有澹臺者。猶同太守情。</text>
<title>東軒</title>,<text>縣閣常無事。崇朝雨腳鳴。捲簾靑霧鎖。廵砌碧苔生。隔水人千里。穿林鳥數聲。有誰同我意。觀稼出江城。</text>
<title>次銀海動石韻</title>,<text>撑石奇形肇判鴻。遙看天畔臥長虹。一掀能動歸僧杖。萬引難開老將弓。敲以山鍾聲尙應。浮於泗磬氣何雄。方知造化無竆處。留在峯顚世路通。</text>
<title>花妓山晩眺</title>,<text>一髮東山步步眞。芳名花妓至今新。朝暮炎涼世間事。東南賓主意中人。平連大野迷茫勢。俯壓千家櫛比鄰。萬綠繁華舒嘯足。故敎黃鳥日相親。</text>
<title>荷珠</title>,<text>金盤擎出水晶同。亂著斜陽細雨中。月影子圓沾箇箇。玉精神瀉響空空。光凝秋水爭人臉。明似龕燈悟佛功。十里虛汀鮫淚濕。爲君題品小樓東。</text>
<title>小雨</title>,<text>一雨知時灑卻微。能令萬物自生輝。隨風斷續如絲細。和露淋漓著地稀。斜浥林梢鳴玉碎。巧穿簷罅曳煙飛。也應慰滿須臾事。翫漲前溪濯足歸。</text>
<title>次許舜若 襘 韻</title>,<text>簾紋如海晝陰低。頹臥樽東又硯西。語鷰營巢廵榭急。乳雞憐稺過墻徐。投閒自是三淸近。牽興猶多四韻題。安得諸賢同我志。風乎山畔詠乎溪。</text>
<title>次再從孫 汶相 棲碧亭幽居韻</title>,<text>四塞烟霞碧一巒。此心安處此身閒。梅香二月春猶早。石氣千年夏亦寒。峽俗多淳勤稼穡。情親少訪懶衣冠。棲息由來緣底事。不關門外世途難。</text>
<title>內賜新蓂志感</title>,<text>一葉仙蓂內賜春。蓬廬起感病中人。無端久喫長安米。料理歸裝問漢津。</text>
<title>和沈昌寧 宜絢 東閣韻</title>,<text>天涯遙望攢眉愁。吏退庭空鎭日休。文酒優遊今太守。江山秀麗古名樓。園迎奇鳥淸音轉。門對靑嵐爽氣浮。百里陽春應有腳。絃歌時聽意悠悠。</text>
<title>登密陽嶺南樓</title>,<text>名樓高倚鏡中天。十二緗簾垂柳前。佳山麗水重重裏。朗月淸風在在邊。平臨鳥外迷茫野。俯壓城南縹緲煙。此地重來多感古。幾人樽酒幾詩筵。</text>
<title>余以接慰官到釜山。與僉使張昌煥登永嘉臺。</title>,<text>嶠南主鎭永嘉臺。一上徘徊萬景來。滄海無邊風萬里。文章有恨酒三盃。天涯花樹奇緣重。雲際山川異域開。白首鄭公殉國地。堂堂忠義散晴䨓。</text>
<title>族姪其玉 琪遠 有事戾京</title>,<text>多君氣宇古家聲。胡乃蕭蕭落拓行。一別雲山千里遠。再逢花樹異鄕明。蹉跎世事風霜苦。畢竟天心雨露生。分手斜陽還默語。江南芳草若爲情。</text>
<title>七月旣朢。與金進士應五 奎漢，聚五 奎應 舟遊洛江。</title>,<text>波光灧灧射空明。一任斜風萬頃平。隔岸殘煙生夕氣。滿船長笛上秋聲。漁燈欲散星同耿。海鴈初飛月更橫。浮世仙緣何處是。淸遊許我此時成。</text>
<title>漕運發船過三浪。次閔氏五友亭韻。</title>,<text>江山迢遞映丹樓。五友芳名百世流。海舶時回千里信。巖花好發一春頭。人來絶壁依依月。鷺立平沙點點秋。想像塤篪當日樂。吾行堪幸此優遊。</text>
<title>次觀德堂重修韻</title>,<text>試交文武盡其工。星斗欄干轉碧空。楊柳晝深千戶濶。杏花春早一城紅。德觀如彼遺風久。功訖于今舊制同。喜雨前宵誠不偶。官民相樂酒樽中。</text>
<title>次宋梁山 泰浩 加資韻</title>,<text>八旬恩誥降仁天。三達人間福祿全。百里陽春民國事。一堂和氣子孫筵。暮年琴瑟歌偕老。先世簪纓喜復連。近日東方開壽域。卽看平地有神仙。</text>
<title>病臥泮村。喜沈監役 英慶 見訪。</title>,<text>星斗迢迢枕簟凉。故人乘興一筇長。三旬病臥茶煙白。一夜秋生葭露蒼。久闕庭音勞夢想。重叨瀛旨敢承當。雨暘均洽昇平象。歌鼓千門幾冶郞。</text>
<title>挽許舜明 袨</title>,<text>我淚那堪拭。君今竟至斯。天姿楷末俗。風骨出凡夷。詩禮皆遺典。箕裘是素期。處家敦孝友。持己蔑瑕疵。善積胡無慶。禍行亦已奇。姻婚居最近。疾病躳相咨。况是同庚誼。每憐生子遲。慈幃鶴髮老。世業螟郞持。豈識生離恨。玆爲死別悲。靈辰臨不遠。歲月疾如馳。哀詞和淚寫。不但說吾私。</text>
<title>大殿春帖子</title>,<text>千門漏鼓報三陽。禁樹蔥蘢瑞靄蒼。閶闔曉分仙仗色。罘罳晴繞御爐香。四宮慶與元春會。八域仁隨化日長。大曆無疆祈永世。星臺先占電虹光。鳳殿風微綵鷰斜。春光復見萬年花。詞臣五色長長縷。敢繪中天日月華。</text>
<title>族弟大能 錫泰 來訪</title>,<text>自從鄕里出門稀。山日蒼凉山鳥飛。憐我脩程孤棹返。感君流水一琴歸。名花漢北紅將褪。芳草江南綠更肥。失處恒多得處少。方知四十八年非。</text>
<title>族姪仲謙 祿遠 來訪</title>,<text>高人攜屧訪山居。霜後黃花澹澹如。盛代英名兄弟重。一生多讀聖賢書。慚吾已致靑雲上。感子無聊白髮餘。木落江干天欲雨。今宵詩興不全疎。</text>
<title>挽曺進士 讚奎</title>,<text>曠世梅翁門。如公降不易。堪憐司馬名。未遂生平志。孝友人無間。仁慈神所福。春田種黍豆。秋圃吟松菊。昔我居停日。交情若飮醇。南廒聯一歲。西寺又三旬。容儀那復見。幽谷掩蘭芝。萬事浮萍散。我詞我哭悲。</text>
<title>龜社與金進士 基洙 共吟</title>,<text>相思兩地便茫然。匹馬西風駐去鞭。何處曾無明月夜。此時猶是菊花天。斜陽冄冄金烏下。霜意凄凄白鴈前。解脫人間榮辱事。閒隨鷗鷺送餘年。</text>
<title>騎曹直中。與沈監役 英慶 共賦。</title>,<text>遲遲簾角篆煙輕。十日春陰半日晴。三洞瑞雲瀜雪色。五江流水折冰聲。年來事業籌家國。老去心懷戀友生。上巳淸明佳節近。杖錢隨處暢幽情。</text>
<title>奉餞鄭上使 海崙 燕行</title>,<text>扶桑紅日照寰區。玉節皇華赫世休。滿眼山川應盡見。關心家國易爲愁。長城落葉鴉邊下。碣石層雲馬首流。萬里此行專對重。願言努力聖恩酬。</text>
<title>余以右副承旨直政院。與左承旨崔 遇亨，左副承旨族姪 仁遠 唱和。</title>,<text>遺世翩翩是赤松。六仙樓下喜相逢。筵聯禁院相扶燭。夢罷江鄕忽聞鍾。垂柳含情千戶曙。奇花生色一春濃。昇平報答同寅在。勝事無如此過從。</text>
<title>與丁監役 大植 共吟</title>,<text>八月西風天氣寒。故人迢遞歲華殘。出試身遊煙九陌。退藏家買月千山。半世交情竆道在。三分詩思靜時看。諸君莫恠頻來去。家國昇平然後安。</text>
<title>敬次大院君石瓊樓韻</title>,<text>峯回路轉有亭新。軟綠芳陰已暮春。萬樹蔥蘢黃鳥語。數家籬落白雲鄰。常平倉近連天勢。洗劒臺高絶俗塵。從此樓名天下滿。方知勝地得於人。</text>
<title>會韓尙書 啓源 宅</title>,<text>城東楊柳幾多枝。折盡年年送別時。白颿西風千里遠。黃花南國一燈遲。湖雲嶺樹遙相憶。春鷰秋鴻豈易期。珍重故人隨處在。通心許己是親知。</text>
<title>凝窩李參判 源祚，定軒李龍宮 鍾祥 二丈會泮西旅舍。</title>,<text>南斗文星降九霄。意中談笑破寥寥。金門夜色傳虬漏。木鐸春聲聽鳳簫。千里人來湖海氣。一年花發上林條。詩壇老少成佳會。筇屐時時度板橋。</text>
<title>城東偶吟 辛酉四月試役後。有推考之命。出東門外述懷。</title>,<text>緩步穿林白苧衣。泉聲岳色坐斜暉。懸崖畫閣層層見。繞樹啼鸎款款飛。白衲時逢芳草坐。靑山喜似故園歸。從來宦海危如許。浪誦淵明悟昨非。</text>
<title>暮春。鄭參判 駿和，沈監役 英慶 聯訪。</title>,<text>城東楊柳綠依然。此日那堪折贈鞭。重對杯樽明月夜。堪憐節序落花天。江湖晩計紅塵外。邦國深憂白髮前。回首蒼梧先下淚。小臣經幄已多年。</text>
<title>奉餞金書狀官 昌煕 赴燕</title>,<text>赫世英名萬里流。文章達觀有皇州。長城落葉黃河外。碣石浮雲碧海頭。閱歷應多千古恨。懷思莫道二年愁。離筵講舊非私我。來夜遼陽夢不休。</text>
<title>次李監役 俊翼 西遊韻</title>,<text>秋人幽興趁秋晴。臨水登山短屐輕。旅館應多心亂緖。官樓不盡角淸聲。萬邦休戰談和事。一世通商病利情。收拾奚囊爲壯觀。優遊何幸際昇平。</text>
<title>與李監役 晩蓍 共吟</title>,<text>萬家籠綠樹陰陰。叵耐離亭遠客心。到老兒童還故舊。休官城市亦山林。飛花漢北鶯聲亂。芳草江南馬跡深。對此風光閒自在。軟塵不上子之襟。</text>
<title>孝子呂公 中和 旌閭重葺韻 並序</title>,<text>公星州人。生有根天之孝。當親癠危劇。再度刲血。顯廟特命生閭。公力辭不受。鄕人曰君命也。因合財成綽楔。歲久爲風雨所壞。公六代孫勉奎重建于樹村之北。揭刻恩綸。要余識之。遂略敍以詩。丹閭燦煥有重成。孝子家中又格誠。伊溪源活天倫篤。月會堂臨地勢平。當年刲血寒霜烈。八字宣恩白日明。晠世求忠先在此。至今傳誦美名聲。</text>
<title>李進士 驥相 來話</title>,<text>一抹伽倻翠半空。孤雲消息古今同。君家又在紅流下。此地重逢黃葉中。千里故人懷夜月。幾年遊子見秋風。回憶瓊樓寒不勝。玉欄干外漏丁東。</text>
<title>送崔進士 華植 還鄕</title>,<text>十月西城霽景收。故人明日向南州。參差野色稻花冷。錯落山容木葉流。我讀鄕書如在室。君攜旅槖欲登樓。卻憐離別還多事。送子玆筵又送秋。</text>
<title>挽族兄戀美亭 錫奎</title>,<text>靑山埋魄不埋名。瘴海終身抱至誠。雨露恩霑生死骨。梓桑鄕近戚親情。人稱孝友天姿美。世出簪纓地閥宏。棠嶽已知賢子異。好加培植待敷榮。</text>
<title>敬次李德恩監 種 蒙贈韻 並序</title>,<text>公以宗室之秀。當莊陵賓天之日。與嚴戶長興道共庴玉匣於閟地。遂隱於嶺之密州首陽山下。扁其堂曰夷齊。其危忠孤節。迄三百載而無聞焉。今上五年春。特贈天官以褒之。邦之紳甫。皆詩頌其事。余亦次之。歷數人間萬古英。首陽一抹特忠貞。蒼梧暮色愁雲遠。孤竹淸風白日鳴。九地官銜應有感。百年門戶始含榮。聖朝史苑彤毫大。秖見煌煌載姓名。</text>
<title>次吳校理 德泳 大人加資韻</title>,<text>泰平生老八旬年。三達人間復孰然。志不求榮榮在子。壽能爲爵爵由天。碧桃花下斑衣舞。紫閣峯前華誥傳。始識東方南極照。古家喬木得春全。</text>
<title>家兄宰淸安。以漕運事上京。</title>,<text>三更畫角一樓淸。城樹蒼蒼城月明。地近南州治有績。天垂北斗聽無聲。囱梅倏別年如久。庭草相思日復生。五馬翩翩今去路。低回一鴈未成行。</text>
<title>族叔季崇 祿樞 見訪</title>,<text>江天遙廓五更寒。鴻鴈聲中萬木殘。一夢常遊天北極。新詩多在海東山。白髮欺人憐獨苦。黃花留客笑相看。生平家國紆餘筭。進退中間詎自安。</text>
<title>金進士 思默 自京來訪</title>,<text>忽覺前逢已久遲。南岡此日雨如絲。聯筇恨不遊三角。泣玦都無展兩眉。人到竆時詩到格。酒爲忘物興爲奇。休言遠旆尋鄕晩。牽掣多端孰有知。</text>
<title>挽內舅金公 秉魯</title>,<text>久老雲仍地閥尊。詞垣赤幟主盟存。堂堂氣局人推右。磊磊襟期自不羣。早託公車違捷逕。晩修初服閉重門。滿塘荷月何圓缺。怊悵江南欲斷魂。</text>
<title>家兄移宰天安。余往候之。共登水仙亭。</title>,<text>秋風忽憶季鷹時。碧水闌干星斗垂。嶺外行裝千里屐。湖西顔面一牀詩。半生多是離親久。此別難於去國遲。琴鶴蕭然風不動。月明佗夜幾相思。</text>
<title>過黃澗。訪主倅沈 英慶。</title>,<text>四郡名區此一樓。使君無事話淸秋。爲民政治如山重。懷友詩聲若水流。千里頻來知厚誼。二年遙夢憶前遊。旣朢好月南歸夜。忍向蘆花獨泛舟。</text>
<title>龜社小會</title>,<text>鴻鴈聲中百感生。送人何似送秋情。霜威忽動林梢暗。雨意將收野腹明。始信文章多嶺海。偏憐歲月費京城。源源花樹鄕園樂。山北山南路幾橫。</text>
<title>立春。次族姪元謙 福遠 韻。</title>,<text>都門一聚海山蹤。昨夜東風意萬重。老境猶爲馮婦虎。靑年偏好葉公龍。懷人不耐良辰度。藏器那無聖世逢。花木向陽然後發。願將此理說形容。</text>
<title>和鄭蒼七 東箕 韻</title>,<text>西遊才子意堂堂。人一能之己十當。四海親朋無與遠。百年日月本非長。金門夜色傳稀漏。玉笛春聲弄艶陽。可耐佗宵憶君處。香梅獨樹白如霜。</text>
<title>次中里宗宅重修韻</title>,<text>玉西棟宇翼然新。肎構堪憐白首人。世出儒賢萃淑氣。家傳忠孝篤彝倫。樓前珂笛迎官蓋。花下盃樽對客茵。我祖扁題銘不忘。百年同樂話申申。</text>
<title>曉坐</title>,<text>晨囱坐久月生衣。禁漏迢迢星斗稀。白鴈江湖書信斷。紅梅風雨夢魂飛。夜深詩社盃無筭。歲久旅囱樹已圍。憶得故人淸趣足。板扉高閣一燈微。</text>
<title>芝川訪許舜歌 薰</title>,<text>山雨山雲擁不開。主人強挽故人來。鳳飛此地知丹穴。芝秀何年鏟碧苔。林社追遊渾作夢。龜峯餘話又含盃。滿江葭露秋風起。與子逍遙短棹回。</text>
<title>金進士 輝璹 帶恩來訪</title>,<text>靑袍遠客氣凌雲。八月來尋江上村。黃甲榜中新上舍。宣城鄕裏古名門。蒹葭十里歸程杳。花柳三春憶夢存。世代悠悠傳舊誼。願回東洛溯眞源。</text>
<title>族姪邇可 升遠 來訪</title>,<text>歸山不復夢紅塵。今雨林泉舊雨新。未死能爲天下事。一生難忘意中人。卷舒有道何關命。進退隨時自在身。滿地江湖蘆月白。多君眉際降詩神。</text>
<title>族兄誕可 錫祉 來訪</title>,<text>重陽佳節菊花天。忽見高人寂寞邊。江國風回連岸蓼。池塘霜撲覆波蓮。三年每恨長爲客。一日那期暫做仙。君去應難詩更續。佗宵可耐月明筵。</text>
<title>次金尙書 學性 晬韻</title>,<text>五星呈瑞卯年冬。絳縣遐籌再甲逢。犀帶仍成斑彩舞。晬樽兼作旨甘供。六旬偕老和琴瑟。三世同居食鼎鍾。曲裏南飛何處鶴。蘇仙千載又詞宗。</text>
<title>與社友入北渚洞</title>,<text>草樹參差漲綠陰。行穿小逕坐來深。淡紅荷發新秋色。一碧山藏太古心。早向城門爭佩酒。復從流水細論琴。此間此樂誰能識。塵世仙緣未易尋。</text>
<title>歸路上東門</title>,<text>萬山蒼翠一樓前。竟日登臨似盛年。千里西風生短笛。四鄰晴夕起長煙。文章盡在繁華地。草木猶知雨露天。一識高人留後約。佗宵圓月滿樽邊。</text>
<title>次趙寢郞 駿九 直中韻</title>,<text>二陵松柏鬱蒼蒼。中有仙官坐爇香。千里鄕音梅發嶺。五更旅夢月侵牀。鑾輿舊路新晴雨。石馬空山幾度霜。昔我追遊能記憶。碧波亭下日長長。</text>
<title>與趙校理 龍九 共吟</title>,<text>梅花一樹屋三間。遲日淸談絶俗寰。萬里春歸鄕國遠。五江天濶故人閒。無求尙戀頻賖酒。有癖應知酷愛山。俱是洛陽城裏客。幾時雲鳥共飛還。</text>
<title>逢李惠郞 彙溥 喜吟</title>,<text>城東矮屋小於船。荏䒣流光又一年。白鴈江湖思嶺外。黃梅風雨對樽前。浮生缺界離還合。古調今人斷復連。堪愧菲才需盛世。鄕山何日賦歸田。</text>
<title>與李琢源 根洙 共吟</title>,<text>逢曾如月散如煙。戶外靑山欲雨天。歲暮誰知君瑟抱。時淸不敢我車懸。嶠南大隱應多夢。日下佳遊又共筵。聞說換鵝亭上句。風流能記使君賢。</text>
<title>敬次首露王陵殿賜額韻</title>,<text>殿額煌煌屬此辰。松杉依舊二陵新。五伽統合興王地。百世昌蕃得姓人。鷁海舟梁天降配。龜山陰記石無塵。郞官又是雲仍選。禮祀應傳萬歲春。</text>
<title>送鄭察訪 壽龍 之任金泉</title>,<text>紫陌春回雪似花。煩君幾日理行車。鴻聲漢北雲千里。馬首山南路兩叉。絲管應多良吏縣。漁樵半在故人家。庭空訟簡哦松際。倘記遊軒不我遐。</text>
<title>次李凝窩丈回科榜韻</title>,<text>嶺右名家福祿申。五朝敭歷太平人。八十年今回舊榜。分明地上有眞仙。報國丹心未老前。頻煩持節海山巓。東朝仰體先王眷。二品崇資降煥然。經術文章備一身。庭兒彩舞奉昏晨。爲問晩歸亭上景。滿山花鳥自成鄰。</text>
<title>次李進士 鳳基 遊金烏山韻</title>,<text>碨落金烏石作城。四時風景異陰晴。空留一片孤雲氣。不盡千秋瀑㳍聲。畫角移時忘俗累。樵歌何處躡仙程。若令摩詰觀於此。不必輞川了一生。</text>
<title>憶社中故人</title>,<text>微君知我我誰親。千里同來况比鄰。風雨東城愁裏客。文星南斗意中人。身如老鶴常遊遠。心似痴禪漸覺眞。唐突新篇聊寄語。淸閒自是厭紅塵。</text>
<title>登正錄廳</title>,<text>一生憂國便忘家。何幸親朋共洛涯。洞僻閭閻多水石。人閒笠屐在煙霞。淸遊漢北琴書重。歸夢江南道路賖。手種門前紫芝草。于今不見二年花。</text>
<title>挽再從叔 誾樞</title>,<text>風儀端正古家聲。玉操冰心徹底淸。劇談不避全門事。父祖遺謨已守成。數椽茆屋數畦園。敎子課農策兩存。又是牀琴和且樂。福祥宜在善人門。弱年蘭玉暮年孀。事事如今便海桑。全家哭擗同堂淚。儉歲初終柰失常。</text>
<title>許士咸 烒 來見</title>,<text>無事柴門晝亦關。客來爲見病中顔。三日東風吹谷口。一天和氣滿人間。每夜孤忱懸北斗。暮年淸趣對南山。從來富貴知何物。雲鳥無端自往還。</text>
<title>族姪仲謙，邇可同來共唫</title>,<text>園林經濟樂淸時。與子相逢可一詩。十里江干雙屐響。四鄰春氣百花枝。遇事輸人方有益。持心齊物自無私。時時回首蓬萊下。若聞前宵玉笛吹。</text>
<title>訪金進士 學容</title>,<text>鳳下一居士。修身又讀書。案積諸賢籍。門多長者車。未逢思正苦。相見意何如。碧梧秋葉大。永夜雨聲餘。</text>
<title>暮春送人</title>,<text>已暮春光欲雨天。故人臨別更留連。前宵共對靑城月。此地遙通紫禁煙。去後音書孤鴈在。望中風韻早鶯傳。問君淸趣知何處。洛水西邊舊釣船。</text>
<title>秋懷</title>,<text>金飈一陣碧梧邊。少壯猶悲况老年。遠樹歸雲同野榻。空齋聽雨似江船。風流傲眼無求世。經濟初心不賦田。拋卻塵愁長對酒。座中誰是飮中仙。</text>
<title>奉餞李書狀官 建昌 赴燕 並序</title>,<text>學士是文章人。英才駿乂。人無不願交。而余獨晩知。然嘗讀其文心愛之。不啻若熟親矣。今以三行專對中國。而年又最少。寔子長南遊之時。一部壯觀。必著以爲珍槖。幸歸眎之。俾破僻處之哇音否。西界中州山海關。孤鴻飛盡馬蹄間。嗟嗟東國皇華使。二百年來幾往還。黃河之水落靑天。誰復乘槎到日邊。大地觀風如許壯。關梅遼雪暫留連。四海敺洋入唱酬。芳年快眼興悠悠。旅燈勿惜靑鸞筆。寄與江南第一儒。識荊今日又分萍。車上寒山入望靑。應有湘雲文以酹。先公忠義萬人醒。</text>
<title>謹次李茅溪先生兩世貤榮韻</title>,<text>薇垣華誥降仁門。赫世英名沒世存。南國尙稱茅老後。東方皆識葛翁尊。一身忠孝傳家法。九地官銜感聖恩。洛下親朋爭賀酒。靑年上舍又賢孫。</text>
<title>挽柳龍宮 敎睦</title>,<text>文忠爲祖鶴棲爺。詩禮家聲孝友加。百里陽春憐鳳棘。十年京洛負鶯花。姻親誼重裁書喜。賢胤覲遲飮墨嗟。芳草萋萋河上路。旅魂那意遠歸家。</text>
<title>挽族姪參判 仁遠</title>,<text>玉立鵷班第一流。古家淸範世無儔。儒林翰墨蜚英早。聖代貂金屬望優。四郡分憂完弊局。暮年歸臥樂菟裘。全門忽有樑摧慟。六月靑山白日幽。</text>
<title>挽李監役 以鉉</title>,<text>風儀質樸古人如。進退猶能綽綽餘。喬木家聲忠孝友。一蘭庭訓禮詩書。潛郞不是堪需世。逆理將何更倚閭。江上梅花梅上月。爲誰圓滿爲誰虛。新情舊誼自如如。人道潘楊膠漆如。江北江南三十里。庶期憂樂百年如。我來京國一年餘。回憶追遊夢想餘。楊柳樓臺春去後。梧桐簾幕月明餘。不見相思有便書。悤悤猶未盡情書。如何命物還多戲。忽地凶音報片書。三棣團欒富一閭。福星人世此門閭。也知積善多餘慶。麟抱何遲容駟閭。萬事人間一夢虛。落花啼鳥古庭虛。佗生緣會猶難信。此理茫茫問太虛。</text>
<title>謹次退溪李先生續集重刊韻</title>,<text>夫子當年道貫天。全書一統古今傳。眞源遠自紫陽筆。遺韻長通魯壁絃。久閱兵塵家誦在。于尊方冊士趨聯。諸君能事休云畢。未剞篇多已剞篇。</text>
<title>謹次泗陽書堂落成韻</title>,<text>重修鹿洞鳳棲臺。千載同岑又異苔。俎豆盛儀洙泗後。淵源正脈退陶來。人文有數時興廢。天理無偏道繼開。講樹至今靑未了。英才多得好栽培。</text>
<title>李士澄 壽瀅 來訪</title>,<text>千回不厭故人看。木落天高霜氣寒。漢北秋聲生白髮。山南野色憶黃冠。長時旅鴈應多怨。此夜吟蟲自不歡。爲報佳辰將在邇。遲遲談笑五更殘。</text>
<title>權承旨 魯淵 夜訪</title>,<text>春城春雨客懷生。忽對高人兩眼明。暇日登臨皆謝眺。明時隱卜是君平。宵光愛似金千買。詩思難於鍊九成。別後應多千里夢。江南江北路縱橫。</text>
<title>奉餞洪副使 遠植 赴燕</title>,<text>燕雲悵望一沈吟。車上寒山碣石陰。大家名宰今喬木。中國行人舊翰林。滄海春生應稅駕。金臺歲暮孰知音。旅燈試把靑鸞筆。聳起江南多士心。</text>
<title>族弟承旨 錫休 來訪</title>,<text>每歲逢春興未疎。今年春半退公餘。滿天和氣懷人際。卽地歡情見子初。紫陌多時同劒珮。靑山何處老琴書。浮沈世事憑誰說。相忘悠悠付鳥魚。</text>
<title>奉餞姜上使 蘭馨 燕行</title>,<text>都門朝日擁征車。四月天光雨洗餘。滿眼山川如讀史。玆遊恨不子長初。箕城佳麗練光樓。迎送皇華此地由。一渡浿江皆異域。笛中楊柳使人愁。黃河一曲碧城頭。快覩星槎萬里秋。燕市暮途應有士。彷徨不去筑中留。慕華館外日遲遲。軟綠芳花餘幾枝。一夜相離猶悵望。况今萬里長驅馳。</text>
<title>送朴 璿鉉，柳 道洙，李 相喆，洪 鍾善 之匪所。</title>,<text>天門抗疏萬人醒。匹馬東風戒遠程。不昧千秋高士氣。能傳一代古家聲。愁看白日流鶯囀。忍向靑山獨鳥行。世事元無長往理。陽關其柰故人情。</text>
<title>謹次草庵丁公 允祐 柳葉盃韻</title>,<text>何年上國使華皇。內賜珍盃出尙方。箇箇嫰金宮柳樣。雙雙雕玉御醪香。忍看諸夏三桑變。獨寓王春六葉藏。祼薦雲仍須拂拭。腥塵不敢汚流黃。</text>
<title>次族弟士元 錫基 韻</title>,<text>春遊若夢已秋天。每到詩筵虛一筵。竹友相逢如昨日。蕉翁久別柰殘年。江湖廊廟隨時可。城市山林自古然。藻荇滿庭梧葉下。懷人前夜正難眠。</text>
<title>挽族兄承旨 錫駿</title>,<text>傾座風儀峻論間。白淸如水重如山。北評御史金剛遍。書狀官行玉節還。去歲芹宮同話樂。今秋鄕國忽沈癏。凋零碩德堪長慟。落月空樑未見顔。</text>
<title>謹次贈持平趙公 完珪 梅雪軒韻</title>,<text>爲君當作盡忠臣。視死如歸死不寃。鶴寺英魂招進士。規樓深恨訴王孫。淸風並凜三仁世。白日爭光六節門。壇享臺銜猶未盡。斯文更待易名恩。</text>
<title>次琴進士 佑烈 嘐嘐堂韻</title>,<text>文章事業總由天。一理悠悠鮮兩全。生未盡交海內士。老猶相對卷中賢。軒農虞夏年何邈。巢許綺黃世尙傳。收拾千家遺墨在。紫山深處志嘐然。</text>
<title>朴寅祥孝行韻</title>,<text>人難爲孝孝爲人。廬墓三年篤行人。樵牧猶傳當日事。如何聞達不求人。</text>
<title>挽凝窩李丈</title>,<text>邦國蓍龜士望尊。五朝敷盡數千言。功名事業稱三達。淸儉文章自一門。久處江湖魚鳥侶。屢經州郡璽書煩。先人又有同庚誼。風樹餘哀哭几軒。</text>
<title>宰蔚山。步太和樓韻。</title>,<text>蔚州形勝太和樓。樓下淸江江自流。滿地魚鹽來海舶。連天簫鼓出林頭。四時端合黃岡景。一夢空留赤壁秋。路近蓬萊仙不遇。煙波無限使人愁。</text>
<title>次伴鶴軒原韻</title>,<text>平臨二水對三山。晩押簿書強自閒。城鶴千年人昔去。江鷗八月我今還。憂深白首新除後。惠乏蒼生百弊間。卻羡諸公題板意。攜琴無事坐松關。</text>
<title>次李氏伴鷗亭韻</title>,<text>百行源兼三達尊。令名不朽至今言。江山風月主人宅。忠信文章處士門。九地貤榮官秩美。一鄕興感典型存。東流不盡滄溟水。筭得君家繼繼孫。</text>
<title>兵使鄭 志鎔，虞候李 在靖 來會。</title>,<text>重陽霜氣菊爲花。使蓋相尋十里賖。牛背黃雲平野出。鴈邊紅樹遠峰遮。干城重任宜分責。江海豪遊豈浪誇。局弊民殘憂溢目。宦情俱是薄如紗。</text>
<title>次六稜亭韻</title>,<text>六稜亭畔五松高。暗聽笙簧自起濤。賢使重營因地勢。少年題板亦詩豪。長林出郭遙遙屋。大海連天泛泛舠。一上徘徊遙倚斗。疎狂何似杜靑袍。</text>
<title>贈奭鍾山人 並序</title>,<text>簿牒之暇。有一僧自外來謁。年可七十。飄飄然無塵埃氣像。問所住。曰通度寺。問所稱。曰奭鍾。又問俗姓。曰仁同張也。余竊異之。因叩見其槖中所藏。家乘一冊。有烈孝雙旌之美蹟。卽奭鍾之母與兄也。嗚乎。一門而一閭。人猶難之。况一家而兩閭乎。遂以詩贈之。是母亶宜是子生。使人欽處使人驚。崩城杞淚三從義。化鳥顔囊十載誠。縱有一閭皆必仰。况於兩代儘難行。玉山舊閥能知否。爾亦當年赫赫聲。</text>
<title>朴進士 容復 來訪</title>,<text>幾度相思水一方。相逢爲說比暄凉。隨時友道光塵榻。傾世文章製錦囊。畫壁瘦梅淸似玉。繞庭寒月白於霜。纔經數夜須冬至。佇見新陽一線長。</text>
<title>族姪 希遠 自京來見</title>,<text>西遊謾說費炎凉。鬢髮蕭蕭歲月長。城鶴千年看地勢。龕梅一夜聞天香。自從吏事詩全廢。爲滌鄕愁酒數行。始識功名難力致。憐君役役雨風場。</text>
<title>李晦可 在鍍 見訪</title>,<text>詩中無敵飮中豪。追逐江南凡幾曹。黃鶴千年人讓顥。白鷳佗日我如陶。醉中歌曲西湖遠。名下文章北斗高。歲暮天寒憔悴客。今宵行樂便風騷。</text>
<title>除夕</title>,<text>送歲難於送客多。來從何處去從何。鳴金打鼓揚揚里。爆竹符桃在在家。柏酒醺人今夜雨。梅軒笑我二年花。去年今日京城在。回憶朝天角帽峩。</text>
<title>送金內兄元伯 浩遠，族弟大能觀海。</title>,<text>水面天光眼忽靑。壯遊難畫又難形。四時風盪晴還雨。萬里雲連晝亦冥。蜃樓縹緲高於市。馬島迷茫小似萍。傍有危庵奇絶處。數聲黃鳥隔林聽。</text>
<title>東竺寺</title>,<text>三韓遺躅共悲歡。萬古浮生一指彈。藍玉周廻看牧吏。蓬萊咫尺問仙官。危庵磬落金千佛。滄海雲歸月一盤。坐點檣烏何處是。吳頭楚尾度重灣。</text>
<title>挽尹南寧都尉 宜善</title>,<text>一品尉官出世塵。四朝恩渥泰平身。回看海內皆親己。長對筵中善濟人。克肖亞卿奎譽壯。兼尊三達極輝彬。溫恭款曲今何在。此日同庚淚滿巾。</text>
<title>送修信使金 綺秀 之日本</title>,<text>芝函擎出五雲筵。使蓋翩翩異域傳。萬里仙槎初入眼。數州祖帳幾磨肩。分憂太守城留鶴。惜別行人貂揷蟬。爭唱黃河紅袖拂。小塘荷葉碧田田。</text>
<title>太和江泛舟</title>,<text>海門秋色故人還。旣朢淸遊半日閒。豪士芳名司馬榜。縣官前職吏曹班。漁燈欲散星沈海。江鴈初飛月滿山。解纜移時詩鼓動。南樓從此倍生顔。</text>
<title>金壻進士 華埴 來見</title>,<text>天涯佳節已中秋。極目風塵散未收。萬里無竆東海水。千年不變太和樓。潮寒地窄魚龍遁。木落天高鴻鴈流。對此繁華無限景。可能相樂不相愁。</text>
<title>暮抵三野亭</title>,<text>秋聲海色一望齊。鎭日郊行信馬蹄。紅樹參差亭畔立。白雲廻合洞天迷。主人倚枕林風動。太守臨門山日低。復有蓮花花滿水。當時糚點似濂溪。</text>
<title>族姪 文遠 來訪</title>,<text>一樹佗鄕落拓人。有誰相樂有誰鄰。黃花郡國今來遠。白鴈江湖昨夢眞。莫道荒憂多溢目。自從吏事少閒身。對君此席那無醉。不覺襟懷滌俗塵。</text>
<title>贈族孫敬彬 武相</title>,<text>春鴈迢迢帶好音。相逢郡國晝陰陰。潮聲忽落千峯雨。花意將催萬樹禽。不遇文章餘劒筑。昇平太守似山林。蘭亭會事君知否。曲水流觴古亦今。</text>
<title>滯雨永川。與主倅李 鶴來 共吟。</title>,<text>墨綬闌珊白髮明。相逢相別總關情。訟庭花落人稀到。比屋牟登秋已成。攜妓東山非樂地。斟樽北海共留名。佗時我有還家計。洛水西疇是舊耕。</text>
<title>次永川朝陽閣韻</title>,<text>江南遊客永陽回。天畔高樓壓水開。落木西風鴻鴈去。碧梧何日鳳凰來。廢興有數還千古。逢別無端且一盃。玉笛聲殘人不見。空留明月獨徘徊。</text>
<title>送柳松禾 進徽 移任沁判</title>,<text>同遊京洛似鄕居。兩地分憂幾月諸。五馬重移雄府客。十年多讀古人書。吳雲南嶺相思後。漢水東風此會餘。爲賀沁民應有頌。逍遙琴鶴上官初。</text>
<title>送孫唐津 相駿 赴任</title>,<text>昇平太守坐如仙。皁蓋翩翩海上天。但願治聲淸似水。已知官舍靜於禪。泮橋夜盡寒梅月。驛路春深萬柳煙。回首河陽今更遠。時時松桂夢應牽。</text>
<title>贈泮中詩叟</title>,<text>偸閒巾屐瀼東西。春月春風路不迷。花心欲動千林暗。雨意將垂碧嶂低。笛倚樓前誰是趙。瑟求門外客惟齊。從今日日繁華在。三笑何妨過虎溪。</text>
<title>杏花</title>,<text>灼灼分明樹。貧家不寂寥。虛白風淸夜。膩紅雨浥朝。早開還待葉。亂著欲傾條。春酒味方好。正知花事饒。</text>
<title>次族弟承旨 錫裕 韻</title>,<text>詩人何處不開筵。山日遲遲抵似年。江聲遠落千峯雨。花氣初生萬戶煙。皓首爲情非寂寞。靑春作伴好留連。與君早有漁樵計。回憶鄕園更黯然。</text>
<title>奉餞沈上使 舜澤 燕行</title>,<text>都門祖帳日初晴。二百年來幾度行。轍底寒光霜滿野。旌邊亂影葉飛城。曾經玉節西藩重。此去星槎北極淸。王事誠難專對責。關梅遙夜暗愁生。</text>
<title>送李楚山 晩耆 之任</title>,<text>五馬翩翩去不遲。街童傳誦姓名知。一千里外分憂日。八大嶺中到郡時。紫禁香煙辭劒珮。黃梅細雨耀旌旗。淸朝學士眞良吏。應有西民畫以詩。</text>
<title>與權正言 仁斗 共吟</title>,<text>金烏東畔是吾廬。水石中間任起居。楊柳汀洲招社友。桑麻日月抄農書。重來紫陌身猶健。晩致靑雲計不疎。叵耐羇愁隨處在。碧松亭下對君初。</text>
<title>送李梁山 能華 之任</title>,<text>明朝華蓋出城塵。十載靑綾一命新。緋玉榮親纔有日。錦衣歸故又今春。絃鳴千室稱良吏。業守名家見善人。松桂終知哦詠好。閒來不妨也爲鄰。</text>
<title>訪尹白湖先生藥泉舊庄</title>,<text>環山曲曲間人居。城市山林果不虛。懸厓藥水涓涓出。滿壑松風瑟瑟噓。濺石移時看白鳥。放原斜日臥靑驢。卓然湖老斯焉取。家在煙霞道在書。</text>
<title>與李注書 東相 共吟</title>,<text>微君尋我我誰尋。泮水東邊小逕深。白首吟詩非一日。靑山買屋費千金。三年獨見南樓月。千里重懸北極心。早晩歸裝無定筭。江湖鷗鷺夢常侵。</text>
<title>次金注書 斗秉 韻</title>,<text>宜風宜雨霽還宜。名下詩朋月下隨。萬戶朝煙楊柳暗。一城春酒杏花知。不期好會憐萍水。莫遣離懷唱竹枝。多病馬卿違末席。錦囊風物付奚兒。</text>
<title>聞宗君 志永 加冠</title>,<text>三加備禮丈夫身。依舊宗家賀一新。道德文章宜念祖。修齊敦睦乃成人。玉山花樹年年會。東洛淵源世世眞。敎導有方賢父在。生庭緋玉際昌辰。</text>
<title>登閔尙書 升鎬 惠安亭</title>,<text>路轉峯回別起亭。東華門外眼初靑。迎風柳色全身縷。浥露花香半面醒。仍舊重新明洞壑。傷今懷古有軒屛。長堤十里人歸晩。時有黃鸝三兩聽。</text>
<title>金相國 炳國 小靑樓會話</title>,<text>小東門外卽靑山。糚點名區第一顔。巖花日暖鶯兒戲。岸柳風輕鷰子閒。樓臺鍾鼓今如古。沙鳥煙雲去復還。翫客騷人多此會。風光只付詠觴間。</text>
<title>東陵幸行時</title>,<text>三月東風蹕路淸。九陵松柏愴宸情。千官擁道軒軺重。萬姓瞻天步屧輕。盡祝吾王無疾病。咸濡羣物際昇平。旌旗影亂笙簫沸。林雨初晴麗景明。</text>
<title>輓許進士 祚</title>,<text>烏岑積翠洛淸波。挺出伊人費力多。司馬文章傳世業。停鸞氣彩在庭哥。淸風朗月君玄度。篛笠蓑衣我志和。回憶聯槧今白首。悠悠𨓏事暮雲阿。</text>
<title>送沈萊伯 東臣 赴任</title>,<text>積雨初晴水滿川。紅旗華鉞向南天。花深海戍絃歌靜。月晏邊城鎖鑰堅。忠信終知蠻貊化。廉平應有吏民便。永嘉臺畔相思夢。千里那堪夜夜牽。</text>
<title>次柳參奉 驥榮 遊金剛韻</title>,<text>聞說金剛第一遊。遊人每恨此遊遲。靑天劒戟千峯列。白日䨓霆萬瀑奇。亥步媧撑猶汗漫。秦鞭禹斧莫遷移。今行歷盡招提境。幾見枯禪悟大悲。</text>
<title>社友夜集</title>,<text>橋南橋北任逍遙。趁夜佳遊不待招。巷陌將花風自暖。江郊欲雨雪先消。平生報國丹忱在。千里思家白髮飄。歷數當年諸社伴。近來多少立淸朝。</text>
<title>李監役 觀翼 來訪</title>,<text>城東咫尺故人居。筇屐相尋興不疎。嫩柳溪邊堪把酒。落梅囱下復看書。惠風自動懷君際。好月重來見客餘。說道鄕園無限景。山多幽鳥澗多魚。</text>
<title>送柳新昌 止鎬 之任</title>,<text>明朝華蓋出城闉。五馬東風萬柳新。淸白家中多蘊蓄。軟紅塵裏備艱辛。十年同客知心日。百里分憂有腳春。也識湖民加額久。爭歌來暮掃花頻。</text>
<title>屛山書院。與諸益共賦。</title>,<text>峯回路轉水涓涓。此地宮墻二百年。磐泰神功經亂後。鳶魚至理退休邊。漁燈欲散星同耿。江雨初晴月更圓。到此胷襟眞灑落。南風又是麥凉天。</text>
<title>贈柳都事 道性</title>,<text>交情何似世情深。白首同庚愜素心。伯樂羣空知冀馬。鍾期一出遇牙琴。芙蓉堂屹溶溶水。喬木陰多在在林。斗酒雙柑何日醉。重逢此地後如今。</text>
<title>贈柳承旨 道彙</title>,<text>玉珮金蘭契已深。百年膠漆兩家心。靑雲漢上曾傾蓋。白首嶠南又和琴。河水回門稱舊里。屛山合席係儒林。正知憂樂先天下。廊廟江湖古亦今。</text>
<title>自詠</title>,<text>頹臥晴囱意豁然。庚炎天氣似凉天。金蓮已退東坡院。虹月將看米芾船。廊廟憂民曾日下。海山送客又秋前。太平耕鑿伊誰力。惟願農家八月仙。</text>
<title>栗里會話</title>,<text>鏡湖秋水動微寒。菊欲初黃楓欲丹。此地重來多歲月。佳遊今辦集衣冠。老人恰似聯香社。詩令嚴於坐將壇。卻恨玆筵惟少一。淸風竹下晝陰殘。</text>
<title>重陽前日。往不知巖暮歸。</title>,<text>倏忽光陰如逝水。重陽佳會苦遲遲。碧梧漸落蕭蕭井。紅藕先傾淡淡池。吟似候蟲將度夜。心驚霜鴈已多時。登臨巖社歸來晩。一抹金烏夕照移。</text>
<title>木綿花</title>,<text>錦江移種已多年。綠葉黃花次第連。三夏繁枝先祛草。九秋成實爛開田。彈綿弓裏明如雪。去核機中細吐煙。賴此繅車勤女織。三餘不撤績燈邊。</text>
<title>龜社。與金鉉可 台應 共吟。</title>,<text>回憶當年在洛歡。如何島瘦又郊寒。古今天地文章老。憂樂江湖進退官。黃菊丹楓佳節晩。白頭靑眼世情難。浮生缺界那圓滿。澹屋遙思水一灣。</text>
<title>南山。與諸族共吟。</title>,<text>韋園花樹感年華。回首西天道路賖。金谷座中誰罰酒。玉山鄕裏古名家。東樓畫角風初定。南社離懷葉正斜。白首靑袍同和席。二分明月映眉霞。</text>
<title>次許都事 燾 甲日韻</title>,<text>弧辰重到發梅天。三世君家始此筵。琴瑟同調百年樂。塤篪相和一牀聯。鯉趨麟抱來祥卜。鳧藻龜齡勝事傳。髫髮居然俱老大。鼎丹今日學神仙。</text>
<title>族姪聖執 義遠 來訪</title>,<text>隔江相望兩人居。一夢多於一面疎。海內誰知高士志。案邊長貯古賢書。天寒白屋梅香動。歲暮靑山雪意餘。且待明春理輕棹。溯洄東洛玩鳶魚。</text>
<title>輓李護軍 在權</title>,<text>樸淳風味不畦畛。大祖家中三達人。葍野新情仍葛誼。源源拜話是芳隣。驚座風流善謔詼。聯槧到處好顔開。靈壁煙霞頻下榻。平泉花石剩含盃。蓮桂蜚英伯仲連。滿庭和氣正團圓。赫赫梁山祠館祿。歸來猶有郭南田。回憶當年季子貧。天何竆達備中身。仆壑長松餘大骨。幾經霜雪葉重新。龍光特荷侍臣班。七耋尊銜緋玉頒。老去神精同少壯。居然仙鶴謝人間。宦紱縻身不自由。經年旅舍漫淹留。歸路山陽追舊感。凄然涕淚正難收。</text>
<title>次權注書 博淵 壽親韻</title>,<text>春回花甲際昇平。地上行仙見廣成。海屋添籌趨子舞。天門通籍悅親情。一家鄕裏雙忠孝。五棣庭中六弟兄。偕老百年餘慶在。佗時鼎食又鍾鳴。</text>
<title>次朴進士 五鉉 蒙賜樂韻</title>,<text>瀜瀜仙樂降仁天。得意東風漢水船。黃甲榜中凝瑞日。丹忠祠下感流年。古家儉約宜傳後。盛世經綸未老前。南北衿紳爭有賀。願言餘慶更綿綿。</text>
<title>次老杜去蜀韻</title>,<text>蜀西多險路。五載滯玆州。塞外風塵色。山南逆旅遊。世事歌衰鳳。生涯付白鷗。莫言江海遠。止泊竟同流。</text>
<title>輓韓相國 啓源</title>,<text>德望如公有幾人。百年氣數屬昌辰。三朝裨益聰明老。七耋優閒富貴身。蠟燭歸家雙瑟樂。奎簪曠世二郞彬。平生款晤還如夢。怊悵山南劒珮塵。</text>
<title>次黌舍南齋諸益韻</title>,<text>楊柳東風又一年。靑袍不染軟紅塵。終南捷徑無寒士。漢北芳鄰有故人。金闕荊圍君落魄。玉京仙籍我前身。如今盛代菁莪化。天地同包物物新。</text>
<title>次閔尙書 台鎬 松石園韻</title>,<text>鶯聲不斷鷰聲高。詩境淸閒酒政豪。萬樹花香通紫闥。一園芳草襯靑袍。報國三朝鬚髮短。懷人咫尺夢魂勞。望鄕別有傷心處。晏起阿兄誰與曹。</text>
<title>輓李參判 炳敎</title>,<text>喬木家聲冰櫱傳。蔭途釋褐不期然。鹿車早有歸田日。蝸屋那無受刺年。忠孝謙恭皆素志。圖書詩禮是靑氊。落花芳草丹旌路。怊悵高人又九泉。</text>
<title>家兄回甲日。在京未歸。</title>,<text>四世吾家續此筵。年年但願有玆年。盃盤略設只緣勢。家室全安便做仙。少試割鷄才未展。暫離行鴈影長圓。滿庭彩舞兒孫慶。海屋籌添洛水邊。</text>
<title>送族叔北靑使君 時杓 之任</title>,<text>五馬嘶風去欲遲。邇臣此日遠離時。邸宮有慶恩方普。聖主憐貧命不私。紫閣煙光凝劒珮。靑州山色入旌旗。廉平二字吾家法。盡職方知快展眉。</text>
<title>吳山幽居八景</title>,<text>馬津商船解纜斜陽簇簇船。鹽商此地過年年。煙雲合處中央水。日月行時上下天。煑海誰非謀利客。乘槎疑是望洋仙。翻然一夜隨風去。知在茫茫吳楚邊。螺浮晴嵐一抹螺浮細滴嵐。嬋姸奇態此江南。中天積氣磨蒼壁。暎地鮮光蔚碧藍。初似遊塵疑有迹。更如潑墨忽沈潭。俄然翠黛淸風捲。叢桂丹楓面面酣。遊鶴朝雲洽到天明不盡雲。如綿如火迥難分。石頭羊觸千尋影。天際龍從五彩文。拂樹藏來枯鶴立。倚峯閒臥列仙羣。楚王何事勞魂夢。應是朝朝望遠氛。金烏夕暉翠壁拕紅掛夕暉。迷茫野色轉依微。問津遠客鞭應促。尋寺行僧錫欲飛。風末寒鴉初下集。霞邊孤自成圍。斜陽㝡是添佳景。牧笛樵歌處處歸。砥柱淸風砥柱中流百世風。先生高節擅吾東。山河異昔悠悠恨。日月爭光炳炳忠。洛畔尙傳額院在。金烏應與首陽同。頑廉懦立無今古。正使來人思不竆。蘿堂明月萬古淸光五夜明。玆樓先得近江聲。一錢不買來如信。三影翻成對有情。靜看入河蟾不沒。忽聞搗藥兔還生。殷勤與我丹心結。倚斗時時望漢城。七灘釣翁七里灘頭一釣翁。人間直欲是非聾。孤舟獨坐寒江雪。長籊閒垂細縷風。呂老渭濱終匪虎。淮陰城下卽飢熊。苔磯白髮鷗同約。愁聽漁燈打鼓逢。雙巖香娘江村傳說古香娘。山有花歌曲曲長。視死如生輕一縷。編名立節重三綱。投身水府懷金粟。作伴湘娥潔珮囊。恠底靑春多薄命。何人到此不凄凉。</text>
<title>七月旣朢。與諸益登映波亭。</title>,<text>煩吾一酌更留君。此地繁華昔已聞。百道泉聲新雨過。萬林蟬語夕陽分。江南此夜多明月。嶺上誰家有白雲。歸夢恒隨淸境在。長湖鷗鷺幾成羣。荷香浮動玉東西。如此良辰興不迷。萬里懷人秋到鴈。一聲醒世曉來鷄。風翻小潊波光纈。月上千峯燭影低。太守同筵多暇日。其何鸞鳳棘林棲。</text>
<title>都總府。與李兵使 長會 伴直。</title>,<text>萬樹鳴蟬撼一樓。今年容易又新秋。井梧半落虛光積。苑竹長連爽氣浮。緩帶輕裘同直豹。寒蓑短笠昔盟鷗。歐陽宋玉先吾感。二賦緣何總是愁。</text>
<title>與永平倅李 秀永 再遊映波亭</title>,<text>滿亭秋色漾晴暉。暇得玆遊缺界稀。半日閒情流水去。一園無事白雲飛。紅藕飄零堆作玉。碧蘿蕭灑製爲衣。繁華富貴終多夢。短笛山陽人未歸。</text>
<title>春者亭。與李尙書 喬翼 共賦。</title>,<text>淸凉天氣雨餘新。邂逅名亭遠市塵。紅藕一池開半面。碧蟬千樹脫前身。逢秋每少無詩日。到老偏多借酒春。滿載奚囊歸路晩。意中人是畫中人。</text>
<title>都總府。與李判書 應夏 共吟。</title>,<text>詩情宦味兩全疎。回憶田園未遂初。志士能將千古氣。故人勝讀十年書。炎凉閱世黃金盡。進退由吾白髮餘。鎭日簷鈴牢不動。誰知漫職似閒居。</text>
<title>輓李判書 承輔</title>,<text>山斗巋然衆望崇。知公公也哭公公。惠賓館閣三朝老。忠孝璿源百代宗。從來憂樂先天下。閱去炎凉自己中。未識泉臺如此世。重逢韶竹舊情通。</text>
<title>與金參判 奭鎭 共吟</title>,<text>鳳泊鸞飄閱幾秋。湖雲嶺樹兩邊愁。千里分憂東海郡。數旬伴直十仙樓。金蘭宿契炎凉遠。萍水奇緣歲月流。劒珮朝天仍退息。銅龍門外夜悠悠。</text>
<title>輓姜尙書 蘭馨</title>,<text>際會三朝八座班。忠言戇直抱經綸。松下全書猶未劂。海西宣化亦曾艱。一別經年餘素尺。舊遊如昨已靑山。漢陽城裏羣車馬。爲送賢公不自閒。</text>
<title>尋鄕</title>,<text>郵亭歷歷少多程。咿軋肩輿計日行。漢上歸雲千里遠。江南至月一陽生。中年未易還山計。此日猶難去國情。到處主人傳饌告。蔚州佳味是鮮烹。</text>
<title>立春</title>,<text>木鐸春聲左介東。天元資始此宵中。萬千和氣先三日。九十韶光第一風。北闕朝衣應曉集。上楣春帖願年豐。也知消息循環地。至理玄玄付太空。</text>
<title>輓韓判書 敦源</title>,<text>公歸痛似哭吾兄。今歲同庚數不平。古宅人琴俱寂寞。靑雲車馬自逢迎。百年知己一家友。三世尙書兩掌兵。汲引高風何處見。空令後死淚縱橫。</text>
<title>輓李梁山 能華</title>,<text>燁燁雲霄見鳳凰。明時鳧舃又南鄕。進退平生無少異。升沈一事未曾忘。芳鄰又作朱陳里。一嶺相分仁善鄕。造物還猜圓滿地。凶音忽到淚盈眶。至恨如公不勝喪。全家計活忽滄桑。嗚乎事業渾成夢。差喜庭蘭已秀芳。江南稻熟菊花肥。對酒思君君不歸。去年一別還千古。洛水烏雲我夢悲。</text>
<title>次金直長 奎應 晬韻</title>,<text>皓首康寧不讓仙。剛腸百鍊志彌堅。左海家聲喬木裏。南星壽域棣華邊。前秋我返雙鳧舃。計日君應一鶴船。最愛庭蘭能識喜。百年春酒似今年。</text>
<title>奉餞金副使 益容 燕行 並序</title>,<text>吾東處在海澨。奉幣中國。歲以爲常。年踰四百。路距三千。而每選文學重望人。以充其使行。今石山侍郞有是行矣。竊想歷覽山川。博採風謠。快遂桑蓬四方之願。奚但與係名韁縛塵纓者比也。余遂壯其行。敍其事而贈之詩。慕華館外雪華翻。馬首初峯是綠礬。吏部文章今副价。皇明日月舊中原。風多北海應勞旆。木落金臺幾把樽。水土元來非慣習。起居宜愼又加餐。</text>
<title>世子宮冠禮陳賀後喜賦</title>,<text>三加備禮簡今年。快覩威儀貳極筵。劒珮聲隨金闕曉。衣冠香襲玉爐煙。千官慶祝南山獻。八域歡情北斗懸。賜饌朝來常晩退。融融和氣仗中天。</text>
<title>謹次贈兵曹參判聞巖辛公 礎 影幀移奉韻</title>,<text>三公卓節萬人先。內賜旌綃二百年。間氣東方忠炳日。元勳北海賊消煙。雲仍散在亂離後。文獻空留香祝邊。移奉應知追孝感。芳名兩地永相傳。</text>
<title>十仙樓直中。與李兵使 敎昌 共吟。</title>,<text>漏下金門隔衆喧。逍遙交直自爲鄰。樽前好月無虛夜。雪後番風又一春。靑眼相逢悲白髮。丹心未報滯紅塵。明朝仙仗東營出。井井軍容倍勵神。</text>
<title>贈閔嶺伯 泳穆</title>,<text>澄淸初志戒行塵。天語分明地望掄。寵荷嶠南觀察使。身經奎閣掌綸人。民生係念分憂日。草木增輝有腳春。宣化堂中玉靈月。葵忱夜夜夢楓辰。</text>
<title>次徐判書 衡淳 歸靑城韻</title>,<text>霄鶴高飛野鳥喧。峽氓那識正卿尊。文章富貴皆天定。廊廟江湖亦聖恩。去日親朋應作夢。歸家童稺競攜門。靑城不在紅塵界。流水聲中自一村。</text>
<title>北關王廟</title>,<text>精靈不昧凜秋霜。鳳眼蠶眉稟太剛。上國東方勳第一。百年三廟禮爲常。行軍韜略風雲變。戀主誠心日月光。婦孺輿儓咸被澤。爭瞻萬古一關王。</text>
<title>甲日有感</title>,<text>重回是日暖如春。歷歷還多感舊新。三棣繁陰只二樹。一家餘慶始雙麟。老年頗喜同牀瑟。荒峽誠難備海珍。宗族親朋相賀語。玆筵四世繼頻頻。</text>
<title>別金進士 景洛</title>,<text>萍燈莫唱竹枝歌。送子南州別恨多。此去重陽同鴈陣。相逢佗日似驢磨。蕭蕭旅館寒蟲語。歷歷津亭疋馬過。入室兒孫爭笑問。其何白雪鬢邊斜。</text>
<title>新春。使族孫志淵拈韻。</title>,<text>氤氳和氣又逢春。進退誠難老大身。家釀猶餘三日熟。庭花復看一年新。元來白屋多寒士。歷數靑雲少故人。濟濟千門趨劒珮。孤忱何夜不楓宸。</text>
<title>宋舜彬 源稷 來訪</title>,<text>鬢邊華髮未曾饒。吟盡梅花又柳條。無限春光山下屋。同看月色野西橋。塵埃汩沒何須問。湖海逢迎不待招。一望平蕪隨處綠。可能談笑百憂消。</text>
<title>次全進士 奎柄 逸愚亭韻</title>,<text>非愚非逸強名臺。卜築何年鏟碧苔。伊水淵源今復古。雪山輕重去還來。君臣藥圃栽薑桂。兄弟田園護菊梅。收拾煙霞生晩計。風光疑是別天開。</text>
<title>送家弟儀伯赴任鎭海</title>,<text>翩翩皁蓋動行塵。久別相逢意更新。那得廬江欣奉檄。敢言彭澤賦歸輪。年豐民樂稱良吏。官處家如視古人。百里終非枳棘路。廉平二字答重宸。</text>
<title>贈金完伯 聲根</title>,<text>慨然澄志攬征輪。玉節東風萬柳新。視子邊方廵察使。知申邇列獨賢人。江山已慣趨庭日。雨露重霑布德春。南極蓬萊相映地。一心應復戀君親。</text>
<title>輓崔判書 遇亨</title>,<text>歷敭華膴到崇班。令望三朝仰斗山。黼黻皇猷期潤色。天章石閣貯經綸。東平最樂居家善。南郭誰知隱几閒。大雅寥寥公復起。沈吟能躡晉唐間。園林鍾鼓洛陽天。赤幟文壇七十年。下士周竆高義氣。䨓傳萬口各欣然。蒼穹不佑鬼何嗔。三樹庭蘭減早春。餘蔭公家需未了。翰林高步紫薇垣。木稼爲灾歲已周。聰明談笑便優優。絶筆詩中多感戒。公卿士友朅來愁。</text>
<title>贈沈錦伯 相薰</title>,<text>朝雨東城忽見晴。登車志在倍澄淸。棠陰滿地公山重。玉節從天錦水明。兩界推爭知衆望。一生圖報見衷情。板輿無恙斑衣舞。榮養應多孝子名。</text>
<title>輓金護軍 澐敎</title>,<text>詞垣赤幟八旬年。詩禮家中學業專。謹拙規模皆實地。恩榮緋玉自由天。風流社院推函丈。晩計林泉作散仙。緬仰高風何處在。正知餘蔭子孫緜。</text>
<title>送安聞慶 鍾悳 之任</title>,<text>使君皁蓋動紅塵。大嶺迢迢物色新。三月東風還錦地。十年南國讀書人。花明驛路行多日。梅暖官軒頌有春。報答昇平宜撫字。楓宸遙夜夢應頻。</text>
<title>次孫記注 庚鉉 韻</title>,<text>石橋西畔任逍遙。一讀新詩萬慮消。漢上名花方見實。城東贈柳尙多條。今逢大早望甘雨。久愧菲才忝聖朝。百四十惟稀七十。好將餘日質蒼霄。</text>
<title>次申上舍 奭求 歸鄕韻</title>,<text>秋風勞遠客。此別幾人行。冀北無烏子。淮南去董生。萍緣三夏賦。月色兩鄕明。折盡橋邊柳。悠悠歲暮情。</text>
<title>與呂承旨 圭益 共賦</title>,<text>重陽不負夜敲關。落帽餘風孟飮山。聖世生同鳴玉珮。新詩唱合似刀環。黃花籬落雨風過。赤葉樓臺星月閒。嶺樹湖雲千里路。浮生易老別離間。</text>
<title>次鄭相國 元容 韻</title>,<text>紅葉亭深梅雨殘。前宵相憶月如盤。城塵隔絶閭閻淨。泉瀑飛來枕簟寒。半笏靑山當檻外。數聲黃鳥在林間。悠悠昔日分離恨。倘記書中一字安。</text>
<title>別鄭記注 佑默</title>,<text>秋生江國動離歌。來者無多去者多。此夜親朋吹玉笛。明時學士上鑾坡。還思別後長看月。休說逢前一夢柯。戀念君親難曠側。歸期何待在春和。</text>
<title>次李進士 敦行 韻</title>,<text>白酒靑燈黃卷書。旅囱團會似鄕居。需時盡是鳴岡鳳。得意方知縱壑魚。隔歲夢魂徒冷落。逢春鬚髮更蕭疎。功名富貴還多事。辛苦酸醎莫問渠。</text>
<title>贈南嶺伯 一祐</title>,<text>頻年雙節簡宸衷。湖月嶠雲後先通。周召南今宣上德。魯鄒鄕古振儒風。春生澤國鴻飛北。海晏邊城虎渡東。知有二民爭界語。澄淸志在寸心紅。</text>
<title>輓趙輔國 寧夏</title>,<text>風儀軒昂孰如公。羽翼明時謇諤躳。兩世貞忠輸衆望。四旬上輔歷元戎。淸白家聲繩祖武。耉黃天籙頌慈宮。羣賢茂蹟含春苑。赤葉飛花一夢中。</text>
<title>輓閔判書 泳穆</title>,<text>大家喬木莫之京。十代弘文赫赫名。內掌絲綸外機務。入爲賓客出防營。汲人當世同親戚。許己惟吾等弟兄。咫尺那知魍魎變。也知王法更申明。</text>
<title>輓尹參判 泰駿</title>,<text>笙鏞黼黻總前期。一夢悠悠萬事遺。貂鶴令儀奎閣壯。夔龍際會將壇移。滔天白日魍魑出。卽地丹忠竹帛垂。巷裏人琴俱寂寞。當今誰識伯牙悲。</text>
<title>輓李營使 祖淵</title>,<text>雲龍際會羽儀鴻。人瑞東方始見公。玉署仙樓經邇列。亞卿機務拜元戎。長承密旨安危際。偏被恩光侍衛中。急地凶鋩猶不畏。應知竹帛耀丹忠。</text>
<title>輓韓營使 圭稷</title>,<text>萍蹤荊識古今同。黃面男兒靑眼逢。蟬赫功名南北府。龍韜將略後前戎。頻頒內旨金門曙。獨奏邊機玉珮冲。我哭非私尤有仰。三軍難奪寸心紅。</text>
<title>輓閔輔國 泳緯</title>,<text>進退明時綽有儀。文忠華閥世爭推。兩銓提學東西伯。輔國贊成賓客師。山斗蓍龜三達並。江湖魚鳥一般怡。偏蒙款誨今安在。緬仰高風萬事遺。</text>
<title>次鄭孝子 東龜 旌閭韻</title>,<text>孝是根天不作爲。古今歷數寡行之。三年廬墓人爭慕。六字旌閭世共知。所過山川云有彩。于時京洛賀同辭。求忠必也其門在。丹誥煌煌王曰咨。</text>
<title>輓閔輔國 台鎬</title>,<text>吾東氣數亦何奇。北斗文星次第隳。白晝五奸眞大慝。丹忠一日竟同罹。山間晩卜三淸境。天上催成六偉詩。我淚如今增舊感。弊箱只有筆華遺。</text>
<title>輓李同敦 相善</title>,<text>款逢如昨日。約會又今年。東洛觀魚躍。泗陽習鳥翩。明時霑雨露。垂老管風煙。四皓商山在。君歸添一仙。</text>
<title>輓金孟仁 濟東</title>,<text>髫髮相親老大年。詞垣赤幟動鄕鄰。後凋令裔靑氊守。先誼吾家五世因。洛院社倉文會筵。春堂領率主盟專。子孫不替傳來業。爭道人間福祿綿。中道如何一善移。年來追逐更誰爲。蕭然一室琴書在。回首鄕園夢亦遲。天上修文去作賓。黃花赤葉隔前塵。也應舊日諸詩伴。聞我荒詞淚滿巾。</text>
<title>輓李參判 啓魯</title>,<text>幾年追逐泮西東。皓首明時出處同。卿月忽傾滄海外。儒風還掩夜臺中。孤舟載去丹旌遠。倦鳥尋還碧嶂空。落日城南違執紼。回思遺草淚無竆。</text>
<title>次閔判書 種默 京城八景韻</title>,<text>禁城午柳萬縷千條繞一城。輕塵不動午風晴。百官簪笏蹌趨地。慣聽黃鸝三兩聲。宮門曉鍾萬籟寥寥響一鍾。罘罳閶闔曉雲濃。四門車馬侵星入。報道千山翠萬重。太華眉月邦畿千里作高山。眉月初生夜正閒。一霎街鍾聲動後。幾人去去幾人還。紫閣晴烽萬里平安一夕烽。終南山色更從容。黃昏咫尺都無事。何幸邊民聖世逢。鷹峯暮雲日落鷹峯尙帶雲。行人爭向路岐分。夕陽多處添佳景。遠樹禽聲作一羣。鯽橋細流決決沙川不捨流。鯽橋南北閱千秋。觀瀾自有盈科進。宗海之東無盡頭。半塘密雨霏微不絶雨過塘。嫩柳絲絲花氣香。止水瀅如一鑑色。舍南舍北判陰陽。二杏疎陰二杏交枝漲綠陰。春風自動太和琴。主人倚枕閒無事。好看敷榮高十尋。</text>
<title>追次鄭上舍 東時 山亭韻</title>,<text>三間梅竹數間樓。甲第層欄不讓頭。千里鵬摶何日在。一林鳩拙迄今謀。門前翠嶂晴嵐滴。枕下寒泉濺石流。左海金剛相映地。多君賦得子長遊。</text>
<title>自嘲</title>,<text>閒愁度日若年遲。况是天中五月時。穿樹繁陰鶯的歷。含泥疎雨鷰差池。東鄰或饁西鄰倂。早稻將鋤晩稻移。如此鄕情都不見。未知何計誤歸期。明禮坊頭小板扉。靑袍來訪謝玄暉。迎風巷陌鶯兒喚。過雨池塘鷰子飛。酒或消憂難犯戒。詩因破寂易忘機。丹心未報鬢先白。休說田園胡不歸。</text>
<title>賀宗人 紀淵 登第</title>,<text>良禽未借上林棲。回首江南眼欲迷。千里有家鄕是魯。三年工瑟客於齊。一源分派來泉上。百歲同根在玉西。富貴鶯花知有數。也應三笑過前溪。</text>
<title>輓性齋許輔國 傳</title>,<text>四朝敭歷一貂裘。三達尊名也不求。輔國銓銜文兩館。承家經訓案千𢎥。程門尺雪人爭仰。沂水春風誰與遊。大嶺以南湖以北。儒林皆是折樑愁。</text>
<title>哭族孫正言 炳翊</title>,<text>喬木家聲桂籍圓。瀛銜應有早登筵。齊門空抱三年瑟。蘇郭曾無數頃田。初道抗章宜有地。暫投旋宥亦恩天。他鄕一樹花先落。逆理高堂淚自漣。</text>
<title>輓金奉朝賀 炳國</title>,<text>文忠遺範國蓍龜。鼎軸當年棣萼蕤。輔弼明時皆有道。陶鎔一世自無私。如何卿月前宵晦。謾使人寰衆望違。柱石廟堂元老沒。百僚相對不堪悲。</text>
<title>道村夜吟</title>,<text>到老難忘是渭陽。童時來往亦鄰鄕。退休晩節吾無恙。善繼先徽子有光。一壑煙霞分半在。十年京洛夢還長。花山歸路猶牽興。菊後何妨月下觴。冬至今宵見復陽。韻人相對水雲鄕。門前烏嶽重重起。村外龜洲濯濯光。楊柳分陰一巷在。琴書遺業百年長。如何造物多猜意。地近春軒不共觴。</text>
<title>蒙除秋判感吟</title>,<text>葵忱每切在鄕關。冰雪長程計日還。差穀縟儀列聖號。記簪恩點六仙班。同僚並快參玆會。遠迹那期久此間。報蔑三朝身已老。江湖不敢自安閒。京居頗異在鄕關。縱欲求閒自不閒。竟日赴公午漏促。乘昏卸直曉鍾還。風雲際會三朝老。雨露洪恩八座班。拜祝正元歌萬壽。南山北斗共躋攀。</text>
<title>次李庇仁 起鳳 除夕韻</title>,<text>祥來灾去祝天神。爆竹傾蘇卽此辰。燈火萬家仍守歲。鍾聲一刻卻回春。淸晨赴闕千呼上。獨夜懷鄕百感新。偏被恩光邇班在。欣逢伴直是情親。</text>
<title>秋夕。與金希文 時穆，族弟大能，族姪其玉聯句。從子敎遠，兒子承遠亦與之。</title>,<text>中秋佳節好。翫月始開觴。遊軒。 祭祖灌茅席。邀朋會土牀。竹下。 淸歌來牧豎。紅粉走村娘。希文。 化日如逢舜。高風更屬商。其玉。 村盤登白酒。野隴散黃粱。敎遠。 曉飯香升秫。秋蔬味過薑。承遠。 探奇多放曠。覓句轉猖狂。遊。 時序同奔驥。肴需雜煑羊。竹。 往來塡巷陌。遊戲奏笙簧。希。 盟主曾留約。勝遊已入量。其。 樂豐喧鼓角。供客列爐鐺。 敎。 社鷰初歸海。谷駒共縶場。承。 烟晴汾浦館。濤濶廣陵航。遊。 流火纔經熱。在金最喜穰。竹。 雲華兼黑白。樹色半黃蒼。希。 待客酒如澠。題詩硯作湘。其。 露寒蟬轉咽。風肅鴈回翔。敎。 野老扶筇遍。課兒檢字詳。承。 汀蘆涵露白。籬菊待霜黃。遊。 短策爭臨水。單衫漏曝陽。竹。 廢詩知鈍漢。就睡任頹唐。希。 潦盡山容淨。天淸晝氣凉。其。 喜晴搴短箔。作賦上高岡。敎。 百穀俱豐稔。四時最節芳。承。 天晴看獨鳥。簾薄聽寒螿。遊。 農訖翁投耜。饁行女戴筐。竹。 梧桐先看落。槐柳自成行。希。 勝日共歡樂。佳遊孰主張。其。 琴棊供戲笑。鍾呂破聾盲。敎。 戀闕頻回首。懷人欲斷腸。承。 蘭貞垂子佩。荷潔製誰裳。遊。 四海今宵共。一年此日長。竹。 川原生晩景。門戶溢祥光。希。 逸興酬佳節。斜暉界短墻。其。 雲煙開畫幅。風物富奚囊。敎。 更欲登高去。靑山似建康。承。</text>
<title>輓趙判書 康夏</title>,<text>小少從親老大年。嶠南漢北幾相憐。風儀抑抑誰居右。論議堂堂衆莫前。藩臬銓衡輸赤悃。文章黼黻賁靑氊。忍言𨓏歲鴒原慟。又哭荒詞涕泗漣。</text>
<title>輓趙參判 濟華</title>,<text>樸淳風味古人今。釋褐初年已盍簪。鼓瑟繁華回巹慶。趨庭期待奉麾音。喬木家聲淸似水。儒林公議重於金。八旬二品丹旌路。謾使餘生長慟吟。</text>
<title>輓沈承旨 東獻</title>,<text>蓮桂蜚英四棣連。大家餘蔭世相傳。生花亭上春風句。醉石樓前明月篇。對酒懷思非一日。居官追逐已多年。如何造物猜君壽。事業平生未得圓。</text>
<title>次李神光 奎常 自歎韻</title>,<text>鴻鴈蕭蕭歲月驚。暮年難讀又難耕。鶯花富貴終何物。湖海賓朋太減情。靑史尙多先世蹟。白頭猶作少年行。知非草草經綸志。儒武君家赫赫聲。</text>
<title>輓李參奉 在喜</title>,<text>詩禮庭中愷悌人。五旬斯世保天眞。靑春漢北曾傾蓋。皓首山南晩結姻。承祖爲官只在蔭。貽孫有道不憂貧。鶴城穩晤成千古。遠寄哀詞淚滿巾。</text>
<title>別孫文九 章鉉 歸鄕</title>,<text>鴈背晴天斜日明。長亭驛樹暗愁生。塵間此別終多夢。嶺外高人又善鳴。鞭末雲山湖北路。樽前梅月漢陽城。重逢知有前期在。莫作離筵慷慨聲。</text>
<title>賀族姪其玉筮仕</title>,<text>皓首潛郞不讓科。情親似我喜如何。夢入池塘遙憶草。恩深喬木復生花。瘴海風波曾往事。玉山詩禮古名家。晩年追逐從先誼。餘慶應知降福遐。</text>
<title>賀金美卿 鎭懿 登第</title>,<text>華山岧嵂洛流長。喬木家聲積蔭光。漢上靑雲恢地步。月中丹桂襲天香。龜齡鶴髮雙親在。鵠峙鸞停五棣常。休說少年一不幸。學優登仕是名敭。</text>
<title>次金都事 樂澧 晬韻</title>,<text>弧辰重到百懷新。大隱亭中愷悌人。淸白家傳絳縣甲。金吾郞醉碧桃春。功名富貴知何日。泉石煙霞老此身。常棣牀前多彩舞。重重餘慶自天申。</text>
<title>次金都正 秀穆 父子蒙恩銜韻</title>,<text>昇平無事處江湖。忠孝家聲謹拙謨。上舍今爲緋玉貴。趨庭又是拜金吾。葭莩厚誼通三世。泉石淸輝作一區。壽域偏多霑雨露。丹心日日頌唐虞。</text>
<title>四月八日觀燈</title>,<text>星月煌煌夜色澄。廣陵遺俗彩棚騰。三千界濶陰陽魯。五十里明長短滕。花滿瓊林多舞蝶。波搖銀海見飛鵬。萬斛煙霞調玉燭。光華疑是日輪升。</text>
<title>終南山眺望</title>,<text>蠶頭一上足風煙。佳氣蔥蘢翠四連。海嶽遙分多曠地。星河近接若行天。參差紫禁畫圖出。頃刻靑烽信息傳。磐泰吾邦同此壽。臣民長祝萬千年。</text>
<title>送金谷城 永稷 之任</title>,<text>五馬翩翩漢水邊。忽看南國福星躔。秧歌四野遲遲日。榴熱千村杳杳煙。風雨聯牀知友篤。陽春百里頌侯賢。君行正是分憂重。何必驪駒唱別筵。</text>
<title>憶金參判 永穆</title>,<text>有意今朝琴自鳴。終南山色半簾橫。芳鄰正是金蘭趣。淸韻應多玉珮聲。白日靜時知草長。綠陰深處見花明。誰憐矮屋洪爐坐。鬱鬱三庚苦意生。</text>
<title>次延安李氏八紅門重葺韻</title>,<text>貞忠孝烈一家全。靑史煌煌八節連。江壘英魂依舊在。皇壇禮祀至今宣。山河正氣倫綱植。兄弟初心社稷專。爲賀紅門重葺意。令名不朽萬年傳。</text>
<title>次尹判書 宇善 送春亭韻</title>,<text>鵑歸鶯去又蟬聞。歲色三分過二分。萬古淸遊惟好月。一生閒事是浮雲。金蘭趣味還慚我。玉珮家聲始見君。除卻五侯絲竹樂。詩人何處不論文。</text>
<title>次姨弟李寢郞 邁久 持被韻</title>,<text>一銜新拜九重樓。喬蔭生輝楡景收。護寢峯巒長捧日。繞邱松柏不知秋。焚香退處看書穩。禁斫閒行出洞幽。報喜君家餘慶筭。東京萬古海東流。</text>
<title>次金參判 聲根 麥浪韻</title>,<text>新芒漲綠漾晴沙。冄冄南風落細花。窺芽亂水鳧垂頸。竊穗滄波鼠嚼牙。牧豎蒼茫迷野渡。行人指點失漁家。秋黃飽喫知何日。麥飯蔥湯勝椀茶。</text>
<title>金吾直中。謹次佔畢齋金先生板上韻。</title>,<text>明時儤直在金吾。分外浮榮上大夫。選日査刑思恤典。凌晨導駕作前驅。奉公不敢微身有。降世如何古制無。朗讀扁楣多曠感。先生亦自起南湖。</text>
<title>次李承旨 秀萬 韻</title>,<text>草綠江干柳暗黃。一山南北判陰陽。風流山水主人宅。詩酒琴棊逆旅場。入室都無參俗累。鍊砂應有覓仙方。西來偶得奇緣重。滿幅瓊章到處光。</text>
<title>次趙判書 秉式 生朝韻</title>,<text>有酒芳隣琴又鳴。南飛一鶴報新聲。倚樓笛裏弧辰返。圍席氷中大夏淸。天下何官千壽比。人間此日百懷生。偶然荷葉同初度。滿掬珠香寫太平。</text>
<title>次金判書 晩植 買鶴韻</title>,<text>仙禽何幸下人間。疇昔眞緣喜動顔。長戛淸音生碧落。不羣遐想每靑山。林塘客至應先驗。松觀棋聽獨自閒。從此詩家添物色。敎僮飼汝任飛還。</text>
<title>次沈正言 宜奎 新秋韻</title>,<text>碧梧飄下綠苔斑。孤客先聞戶自關。鄕夢今宵凉似水。詩肩何處聳如山。蟬聲不絶長林外。鶯語還稀萬樹間。世路炎凉於此驗。誰能忙裏自占閒。</text>
<title>憲宗眞殿茶禮時感吟</title>,<text>鷄鳴紫陌振烏巾。親祼堂前侍從人。嘗牡先看惟福夏。薦冰秖合已藏春。秉文克廣徧爲德。歌舜曰兪臣作鄰。四十年今如一日。舊邦其命祝維新。</text>
<title>次李都正 秉銖 晬韻</title>,<text>行仙生老太平辰。三達能兼到八旬。湖右家聲名祖裔。嶠南士望丈人身。一門稀慶傳圖久。三品華銜荷寵新。戶外長江流不盡。筭來應得壽觴頻。</text>
<title>輓朴校理 周雲</title>,<text>文星一夜忽西傾。哭長公餘子又行。豹直橫經頻昵侍。牛刀暫試已揚名。言無邊幅恒言訥。事或趑趄遇事明。從宦多年同出處。那知今日屬前生。</text>
<title>先祖不知巖精舍重修韻</title>,<text>愀然曠感一樓前。夫子宮墻二百年。棟宇如今臨洞壑。江山依舊足風煙。四時絃誦宜斯地。一理升沈任彼天。非敢孱孫能肎構。蒼蒼講樹入望邊。</text>
<title>先祖塔洞墳山修補韻</title>,<text>每恨墳庵此役遲。塡空補缺累如絲。鳩工盡力糚修地。蟻隊爭趨董督時。水麗山明精更動。松萋柏老蔭新垂。從玆永妥瀧阡壠。能使行人矜式之。</text>
<title>先祖善山影堂重修韻</title>,<text>泉石依然杖屨臨。恂恂鄕黨昔猶今。光風霽月一般像。智水仁山千古心。桑海如經餘劫在。羹墻寓慕寸誠深。此堂重葺尤增感。只幸孱孫賴士林。</text>
<title>謹次東岡金先生考槃精舍落成韻</title>,<text>幽蘭叢桂近天香。山下淸溪溪上堂。伊昔豎碑能竣役。于今營室倍生光。邱園遺址留精彩。風雨虛楹戒朽傷。武屹聯岡相望在。千秋講樹立蒼蒼。</text>
<title>次族姪邇可晬韻</title>,<text>行年六十未彈冠。不遇明時柰一寒。鸞鵠峙停斑舞戲。瑟琴和樂壼儀寬。人間此日應多感。鄕裏情親共解顔。鐵樹花開叢桂隱。陽春白雪古今難。</text>
<title>次鄭營使 洛鎔 晬韻</title>,<text>父子隆恩際聖明。大家能做大功名。星垂南極龜牀照。笛吹東坡鶴曲淸。將相元來承世業。公侯從古作干城。碧桃花下歌偕老。春酒盈盈瑞氣迎。</text>
<title>次李判尹 元會 晬韻</title>,<text>南極星輝種德門。碧桃花下酒盈樽。鳳凰和樂歌偕老。鸞鵠峙停荷寵恩。世襲忠良三道統。才兼文武一身存。登壇自有前期在。藉藉聲名萬口喧。</text>
<title>贈閔西伯 泳駿</title>,<text>煌煌玉節出西城。萬柳東風二月晴。捧日丹心知輔翼。登車初志在澄淸。奎華藩臬恢朝議。草木輝光見野情。粉黛江山應慣面。吏民爭道掃花迎。</text>
<title>次權進士 心夔 晬韻</title>,<text>鐵樹花開絳縣春。昇平生老六旬人。曲中自有蘇仙鶴。膝下無非釋氏麟。山水竆尋同白傅。漁樵晩樂似玄眞。小成何足承先業。餘蔭君家福祿新。</text>
<title>輓族孫百能 奎相</title>,<text>有子登高科。榮親未必遲。馬家壁徒立。顔巷瓢自持。大同値撩亂。無柰處搬移。二豎從何至。擧家不共知。逆慘那忍說。發早還先萎。福老終棲屑。鄕鄰咸慟悲。大暮應難曉。來生詎易期。</text>
<title>家廟焚黃告由後感吟</title>,<text>初春恩典早秋筵。黃紙貤榮紫誥傳。報國誠心猶隕首。悅親情話共隨肩。雨徵已驗朝鳴鸛。凉意多生晩噪蟬。潦霽吾行審出處。不妨遲暮養丹田。</text>
<title>輓沈判書 履澤</title>,<text>忠孝家中則友人。塤篪相和六旬春。聰明剛直兼勤幹。萬口皆傳此重臣。翰林高步太平辰。文任仍爲世子賓。三節監留六曹長。廉公爲法激揚新。淸切奎華子姪斌。門闌赫赫動朝紳。雍容和氣團欒地。不羡汾陽笏滿茵。中間一厄亦胡然。宦海風波動費年。賈誼長沙寧久屈。卽看宣室賜恩環。平生強半在鄕時。旣見相娛未見思。縱多蔣逕來羊仲。其柰調痊深閉帷。文星一夜忽沈傾。殄瘁如今孰不驚。南國故人哭靈几。哀詞六闋淚沾纓。</text>
<title>次許 燾 棲碧亭八景韻</title>,<text>烏岑落照睡起推囱生遠眺。玲瓏紫翠掛巖竅。一時楓葉隨風翻。天畔寒鴉帶落照。孝峯樵歌南北殊風朝暮過。若耶溪古孝峯多。巖間十里崎嶇路。伐木丁丁歌復歌。牛場牧笛平鋪危懸白石壁。雲歸鳥下靑山寂。前溪風雨雙雙兒。牛背時時吹草笛。福洞朝煙芳艸芊芊楊柳眠。曉鶯啼送夢難圓。樓頭漸上紅輪影。澹灑前村一抹煙。雲臺古城疊石層崖臺自成。天慳地秘費神精。南蠻不敢提兵入。磐泰邦家賴此城。印巖宿霧一步山門四望顧。朦朧咫尺溪邊樹。採芝何處訪仙翁。全壑深深總是霧。玉川長流山行數里境全幽。晝夜眞源來不休。一道波光澄似玉。長長千古抱村流。溫洞流瀑一條界破靑山腹。玉碎珠聯噴草木。千尺洞門白練如。終歸大海懸流瀑。</text>
<title>次內從姪姜士綱 晉永 晬韻</title>,<text>一家通籍闡三名。多賀隆恩際聖明。鳧藻龜齡華甲返。鯉趨麟抱運申亨。古佛人間能復見。列仙地上可同行。塤篪傡唱無疆樂。有志平生事竟成。</text>
<title>贈金達叟 逵</title>,<text>羨君多讀古人書。相慰相逢此索居。紫陌同來歌瑞鳳。江湖一去作忘魚。當今未必功名取。到老還嫌學業疎。手種石田紫芝艸。有誰頻灌有誰鋤。</text>
<title>上元前夜。李記注 龜相 來訪。</title>,<text>會事天公一面遲。中間憶夢已多時。先讓少年斟柏酒。上元佳節掛燈枝。郢門白雪高人唱。楊子玄經後世知。取次功名應有日。春蘭秋菊各前期。</text>
<title>次鄭校理 冕錫 餙慶韻</title>,<text>弧辰重到每今年。通籍榮親不偶然。卓越應知三達貴。修齊咸頌一鄕賢。碧桃仙子來平地。丹桂榮輝隕自天。喬木家聲餘蔭庇。烏巾鶴髮彩衣筵。</text>
<title>報恩寺。謹次佔畢齋金先生板上韻。</title>,<text>何代金身丈六黃。長明燈裏住年光。譚經月隱三莊界。說法蓮生萬劫場。石恠還疑猊聳脊。松高時許鶴來翔。空空色色終何有。堪笑禪家濟普航。</text>
<title>謹次金烏書院重修韻</title>,<text>忠藎儒宗百世眞。一堂齊享五賢臣。江山不變猶依舊。棟宇重成似創新。太守捐金增士氣。聖朝宣額感天神。羹墻俎豆蹌蹌地。鷰賀翬飛歲在辛。</text>
<title>謹次洋洋齋韻</title>,<text>緬懷先業已多年。肎構玆堂豈偶然。流水高山今日仰。光風霽月幾時圓。鳳頭特立巖巖石。鴈浦橫來混混泉。不啻經營爲腏享。斯文氣數亦關天。</text>
<title>謹次景巖齋韻</title>,<text>爲慕羹墻二百年。金烏東畔洛江前。蓍龜廊廟風雲地。魚鳥園林雨露天。遐鄕始見兼三達。聖主方知第一賢。肯構非徒瞻杖屨。巖巖氣像至今傳。</text>
<title>耆老社靈壽閣肅拜。感吟。</title>,<text>煌煌南極瑞輝生。祇肅先王玉帖明。皓首至今涓未報。丹綃終古畫難聲。已躋七耋宜休退。歷事三朝幸太平。但願賤齡添寶筭。長懸日月兩輪行。</text>
<title>耆老科日。御製賡進。</title>,<text>北斗南山獻壽杯。年年長樂慶重廻。天顔有喜耆英會。旣醉歌中盛讌開。</text>
<title>同日睿製賡進</title>,<text>九重春色萬年杯。優老殊恩瑞日廻。問寢龍樓仁孝聞。環東壽域太平開。</text>
<title>耆老宴。御製賡進。</title>,<text>昌辰耆讌舊儀存。朝野均霑雨露恩。况復睿誠親獻壽。南山北斗萬年樽。</text>
<title>同日睿製賡進</title>,<text>堯舜東方壽域存。盈庭耆艾荷隆恩。离宮寶墨懽爭頌。海屋籌添萬歲樽。</text>
<title>次申判書 獻求 肅拜靈壽閣韻</title>,<text>同庚傳畫洛陽人。三達依然七十春。宋世耆英參是會。堯時壽福驗於仁。簡辰祇肅先王帖。有子推榮侍從臣。牙笏彬彬和氣席。洪恩雨露更霑新。</text>
<title>賀鄭西興君 範洛 晉資</title>,<text>侍郞天爵自然成。種德名門應世生。白下甘泉流不盡。期君長得壽盃盈。</text>
<title>次姜參判 文馨 晬韻</title>,<text>蒼顔白髮侍郞幬。萬口爭傳五福疇。絳縣甲回稱以斗。碧桃花發折爲籌。鳳凰和樂瑟琴友。鸞鵠峙停蓮桂儔。金鼎仙丹楸下屋。賓朋一席酒相醻。</text>
<title>贈鄭參判 顯奭</title>,<text>四朝恩渥際休明。城市山林度一生。傳世文章洵軾宅。莅民治績龔黃聲。烏紗待漏躋淸秩。鳩杖廵園樂太平。也識前身香案吏。人間謫下散仙行。</text>
<title>輓金同敦 秀穆</title>,<text>淳淳風味出人前。五福兼全大耋年。少也相知成白首。居然一別隔黃泉。貂金緋帶桑楡晩。祖蔭孫枝蓮榜聯。生寄死歸還似夢。誰將此理問蒼天。</text>
<title>輓姜承旨 夏奎</title>,<text>天門射策唱同年。志氣相從不偶然。三棣蜚英無彼此。兩朝敭歷共周旋。絃歌百里分憂重。綜理三銓屬望專。淸餉林園趨士友。那知一夢隔重泉。</text>
<title>金聖吉 錫祜 來訪</title>,<text>暮年荊識使人驚。華髮蕭蕭短屐輕。是日春風生座右。前宵虹月滿江城。一生不慣齊門瑟。數頃胡無季子耕。續史新篇深託意。千金非寶寸心傾。</text>
<title>次鄭相國 元容 花樹亭韻</title>,<text>蕭然茅棟似仙家。一上徘徊萬象遐。洞僻千年遙見瀑。山深六月尙餘花。纖塵不起幽人屐。別界曾多長者車。到此胷襟增爽氣。松陰交掩夕暉斜。</text>
<title>輓族弟承旨 錫祚</title>,<text>射策金門大放聲。惟君難弟又難兄。雙桂一蓮兼一蔭。鄕鄰爭羡此蜚英。風儀端正玉如人。進退明時綽綽身。一門文學那邊在。四未翁今丈席彬。幽居卜築一年餘。山水煙霞計不疎。造物偏猜君叔季。靑春重報耿蘭書。</text>
<title>輓丁參判 理燮</title>,<text>大祖愚潭赫世傳。蔭途釋褐不多年。宦情未了期方遠。壽命難知哭柰先。二郡歸裝何冷淡。亞銓華望卽超遷。滿塘荷月無人管。餘慶終看福祿綿。</text>
<title>輓柳承旨 芝榮</title>,<text>文忠華閥桂蓮輝。藉甚令譽世所稀。三品龍驤違素志。六行鸞鵠共斑衣。始終字牧還非路。朝暮公卿柰失機。門柳蕭蕭薤露唱。從今老伴更安歸。</text>
<title>山水屛</title>,<text>水外水流山外山。丹靑畫得七分間。翠黛峰巒長幻態。縠文波浪自生顔。鳥飛灘上黃蘆雜。鹿過林端碧蘚斑。宛似輞川成別業。漁樵今古幾人還。</text>
<title>輓李判書 世宰</title>,<text>鍾期已遠斷牙琴。愷悌其容卓𣂈襟。醉石春風空入夢。映波明月少知音。承家厚蔭看喬木。少日文華擅翰林。老樹斜陽蓮北路。懷人不見但靑岑。</text>
<title>次族從渭原 斗表 晬韻</title>,<text>弧辰重到感應新。五福誠難此六旬。緋玉鮮明霑聖渥。斑衣還喜祝仙春。范湖圖進看賢姪。蘇笛聲來集衆賓。三郡西南遺愛在。循良今世子能眞。</text>
<title>聞監試公選喜吟</title>,<text>靑襟濟濟自爲羣。主試行聲已飽聞。早取晩呈巧拙見。雄文健筆劣優分。箭中蓄銳三丁燭。日下凝祥五色雲。一片公心詔八路。今年大比誦吾君。</text>
<title>次族從景欽 永八 韻</title>,<text>憑几無聊坐嗒然。終南山色入簾前。相逢當路皆親己。一讀新詩似悟禪。漢北名花空度日。江南芳草遠連天。說道明時蒐俊逸。龍門折桂果誰先。</text>
<title>李進士 中喆 來訪</title>,<text>楡景駸駸似夕暉。筭來添六七旬稀。春遊浩蕩苔生屐。夜話支離月上衣。靈壁園中黃鳥語。淸涼山下白雲飛。東風馬首遲遲路。亭上何人送客歸。</text>
<title>旅舍。逢孫文案 翊龜。</title>,<text>一出東都處士廬。江鷗林鶴正愁余。靑雲暮道趨鵷列。白首歸田有鹿車。賖酒元多爲客設。吟詩或恐見人疎。昇平宰相還無事。靜几明囱手閱書。</text>
<title>哭從姪通政 聲遠</title>,<text>多君於我二年生。天爵何如人爵成。父兄同授兒時學。叔姪偏深暮境情。貧窶何傷躋壽域。和平自在保家聲。一蘭三彧應餘慶。仙化方知順且寧。</text>
<title>次宋同庚 鎭澤 韻</title>,<text>騷壇赤幟早揚名。珮玉彈冠一未成。蒼生手濟思安石。白首躳耕臥孔明。譜草評花消日法。耽詩隱酒強風情。同庚似我知音久。攜出東門學邵平。</text>
<title>聖壽望六入耆社。御製賡進。</title>,<text>監于先憲郁乎文。舜協重華禹克勤。睿孝格天親詣社。臣鄰蹈舞奏祥雲。</text>
<title>同日宣醞。御製賡進。</title>,<text>十一年前侍宴臣。至今猶記醉仙春。</text>
<title>次北里詩會韻</title>,<text>西園雅集證平生。揮麈高談晉代淸。名宰襟期閒宰事。貴人簾幕韻人情。邀朋有約靑山重。補闕無私白日明。向夕沈吟分手處。聯翩筇屐路縱橫。</text>
<title>次金輔國 永壽 韻</title>,<text>文昌重入有光輝。泮水菁莪集化圍。千里冀都須待價。三年楚阜苦思飛。藕花狼籍紅將暈。楊柳風流綠更肥。憶昔六仙樓上晤。靑眸已識謝玄暉。</text>
<title>家弟儀伯直宣惠廳。有修案韻。要余次之。</title>,<text>宣惠堂中化日長。華銜寫出墨花香。三千運漕盈倉廩。十二廻廊闢室房。事在百年經否泰。時維七月屬炎涼。六郞會座參同契。圖報涓埃詎暫忘。</text>
<title>與李景輝 以鍵 共吟</title>,<text>停雲含樹隔江灣。舊別新逢歲已闌。一代文章君惜老。八旬休退我無官。霜添晩稻秋還熟。露下蒼葭夜欲寒。梅上平湖明似鑑。悠悠風景盡情歡。</text>
<title>江樓秋景</title>,<text>丹葉黃花一色齊。斯樓晩景遠山低。三宵露冷鱸魚上。十里沙明鴻鴈啼。野老攜樽來峽口。詩朋題軸渡江西。忽聞欸乃漁舟返。霜滿前郊月滿溪。</text>
<title>次盧參奉 相旭 大人都事晬韻</title>,<text>露桃花下折爲年。子葉孫枝四棣全。爭道九疇五福老。不妨三達一鄕賢。行仙漸覺來平地。筮仕頻承隕自天。最恨瑟琴違樂事。依依新月屋頭圓。</text>
<title>喜敎遠自慶基殿直中由還</title>,<text>幾多懸望汝行歸。地是桐鄕路不違。湖海風光收短槖。綺羅香氣襲新衣。宦情莫道如蟬薄。客緖那堪聽鴈飛。乃叔從今家食好。靑山長伴謝玄暉。</text>
<title>次朴進士 周大 黃花韻</title>,<text>衆芳搖落獨垂垂。鶯樣看來錢樣奇。傑立霜前金作蘂。冒開雨裏玉凝姿。傍萸鄰桂重陽節。曲檻疎籬暮歲期。屈子餐英陶寫露。千秋高趣託於辭。</text>
<title>輓許都事 燾</title>,<text>風儀端正古家人。謹拙規模八十旬。白首一銜因地望。靑氊五養守天眞。牀琴靜好歌偕老。棣萼湛和保永春。積善應多餘蔭在。佗時賢胤抱祥麟。</text>
<title>次孫文九 章鉉 五絶詩</title>,<text>修身修齊願學聖門遊。道在潛心著力頭。孝悌信忠根本地。文章事業總支流。處世今年旅宦去年人。楊柳東城度一春。出處行藏同霽潦。也能康濟自家身。接人萬馬犇中逐日行。殷勤此意質神明。一團和氣融融話。奚取滄浪任濁淸。寫懷淸涼那得坐炎天。久別親朋邂逅筵。古調峨洋山水外。北囱風下弄無絃。讀書書因多讀用無疑。四友殘年一不離。滿腹經綸無處試。天章石閣有誰知。</text>
<title>明憲太后輓章</title>,<text>徽音周太姒。懿範宋宣仁。八耋垂坤極。三朝佑帝宸。儉德儀中壼。私恩絶外親。寶齡長不老。厚夜忽無晨。騩馭賓天遠。翟幃捲地湮。小臣經侍從。慟哭淚盈巾。</text>
<title>次朴 允集 舞雩臺韻</title>,<text>良州形勝舞雩臺。一上徘徊萬象開。絶壁巖巖天半起。長江滚滚域中來。冠童彷彿侔千載。題詠尋常且一杯。矗石嶺南相望地。登臨今古幾英才。</text>
<title>次李都事 祥奎 幽居韻</title>,<text>嚴惠山高汶水流。主人糚點好名區。桐江灘上羊裘返。赤壁舟中鶴夢幽。白首潛郞閒歲月。朱書暇日讀春秋。綠蘿門外纖塵隔。聞達平生也不求。</text>
<title>次權花山君 應銖 影幀移安韻</title>,<text>重揭丹綃數仞堂。賢孫虔奉士林光。從今夏誦春絃菀。依舊高山流水長。間氣東方歸衆望。元勳北極煥宸章。危忠卓節妖氛息。倡起儒風百世芳。</text>
<title>輓金校理 煕國</title>,<text>富貴功名總任天。瀛銜只帶八旬年。金丹鍊久猶無驗。水調歌寒尙有傳。一紱已聞良吏績。獨蘭將待後昆綿。如何未了人間事。好去修文奄作仙。</text>
<title>謹次靑巖亭韻</title>,<text>靑巖廣袤一亭寬。活水方塘四面環。敲以山鍾地上聽。浮於泗磬鏡中看。樓臺平鋪宜醒石。閣道磨礱似覺關。想得先生經濟意。時人爭仰泰之盤。</text>
<title>謹次高山精舍韻</title>,<text>山下淸溪溪上坡。淵源洙泗溯餘波。儒林卓爾斯文地。嶺藪蒼然正學家。道在鳶魚兼察理。盟深猿鶴替聽歌。河南伯叔開門路。寄語吾人莫適佗。</text>
<title>次安東暎湖樓韻</title>,<text>嶠南形勝此爲多。七百湖光一上加。金湯關防都護府。園林鍾鼓士夫家。驛亭落日沙明岸。邑號當年山有花。萬派千流歸海去。古今經歷幾星槎。</text>
<title>輓族從府使 柱鶴</title>,<text>一別春初二豎緣。豐前嗇後理胡然。儒邊本色傾心久。族內親情屈指先。防禦豈眞才諝展。箕裘自是孝忠傳。萋萋芳草丹旌路。古調峨洋欲斷魂。</text>
<title>贈族姪 保遠</title>,<text>入山不必與人疎。實地工夫在讀書。三道峯前君永矢。七灘江上我幽居。漁樵自是棲遲半。竆達應須博覽餘。春水方生宜踐約。竹琴吳月兩欣如。</text>
<title>謹次孫聱漢先生七灘亭韻</title>,<text>七里灘前歧路分。先生卓節至今聞。鵷班勇退遲遲日。鹿洞歸來淡淡雲。藏怒遺篇傳上國。辨誣高義屬斯文。儒林矜式爭趨向。孝可爲親忠可君。</text>
<title>見鬬石戲吟</title>,<text>投石爭無憚。危遑盡可驚。直前都是膽。衝突若爲情。虎賁能試勇。蟻隊始揚名。千軍難奪銳。視死反如生。</text>
<title>輓族叔參判 時杓</title>,<text>明時出處暮年同。磊落其姿長者風。學士新銜隻日後。亞卿華秩八旬中。寒翁杖屨尋泉上。旅祖淵源溯洛東。齒德緣何衰氣數。盈虛此理問蒼穹。</text>
<title>次文海隱 德浩 旌閭韻</title>,<text>百行之源篤行眞。求忠必也此其人。三年鬼護晨昏燭。一樹花翻紅白春。綽楔褒揚天眷厚。鄕鄰矜式俗風均。孝泉仍作東流水。海隱家中餘慶新。</text>
<title>次孫玄風 振九 枕漱亭韻</title>,<text>枕於石畔漱於泉。卜築閒翁飮啄便。老去空吟明月珮。客來多檢白雲篇。江山自在三公外。風月無竆一檻前。憶昔追遊東泮上。旗亭甲乙唱誰先。</text>
<title>築場納禾</title>,<text>舍南舍北築新場。高下平均量短長。滿載篝車堆玉粒。積來京坻透金光。東作耕耘勤夏畝。西成收穫曬秋陽。晝茅宵索無閒隙。八月農仙十月忙。</text>
<title>輓族叔四未軒 福樞</title>,<text>吾道寥寥久。得公墜緖尋。九旬同武戒。四勿學顔心。國恩外臺重。士仰皋比臨。其柰斯文慟。南天極宿沈。</text>
<title>輓金西山 興洛</title>,<text>喬木家聲冰櫱姿。儒林領袖卓皋比。詩書禮樂承先業。出處行藏警俗痴。珍重覆函纔有日。慇懃款晤已多時。西山炳燭今無賴。樑月依然使我悲。</text>
<title>哭從姪 聞遠</title>,<text>稀年未及五。此理問穹蒼。泉下君湛樂。人間我踽涼。敎孫勤課讀。貽子勸農桑。老去將誰仗。難禁涕淚滂。</text>
<title>大宗諸族自沃溝來見</title>,<text>君自沃溝還幾時。耳聞何如目覩知。五百餘年猶未決。數千諸族尙多疑。滄桑未易傳幽宅。兵火誠難證短碑。深目何人能復作。詳尋隧道莫遷移。</text>
<title>寒食上先墓</title>,<text>先塋瞻拜試巾衣。草色萋萋柳色微。小子終知祿不及。此生遺恨竟何歸。</text>
<title>人日九老來會</title>,<text>良辰九老等香山。柏葉相酬老少間。人日千門融地脈。月正三慶喜天顔。蘭香入室猶餘臭。梅萼當囱尙峭寒。上巳淸明佳節近。可能重對盡情歡。</text>
<title>次安承旨 禧遠 櫂淵亭韻</title>,<text>籍甚南州有櫂亭。名區卻是得人靈。峯圍九曲能深淺。石露三生任醉醒。至渥當年霑紫誥。閒居今日草玄經。登臨自有懷今古。一抹舟山未了靑。</text>
<title>輓許承旨 </title>,<text>雙桂天門常棣蕤。邇班鵠立世爭推。功名未畢期將遠。年數方強理柰斯。老少雖殊交誼密。吹噓相濟宦途縻。已知百里分憂重。暫試猶存不忘碑。</text>
<title>輓宋允明 鎭旭</title>,<text>風儀端雅古之人。三世俱存且抱麟。卸卻郞銜超俗累。惇於孝友著鄕鄰。梧桐已落鳳何去。楊柳相分鶯自嚬。一晤還成千古訣。佗宵樑月記顔眞。</text>
<title>次尹善山 秉觀 梅花韻</title>,<text>羅浮山下灞橋濱。冷蘂移來不點塵。白雪侵凌高臥士。黃昏香動淡糚人。已開將曙瑤臺月。未落先愁玉笛春。回想西湖和靖宅。淸寒風味一般新。</text>
<title>次大栗洪氏先亭韻</title>,<text>鹿洞重修燕賀成。後人爭慕洪先生。春秋獨講微忱。日月高懸大義明。那意百年俎豆享。只看多士誦絃情。回思我祖同名節。萬世橋邊一鑑淸。</text>
<title>輓族叔季崇</title>,<text>機雲不讓古。魯衛相將今。孝友根天性。謙恭實地心。一門衰氣數。九老半凶音。尙有綿餘慶。庭前寶樹陰。</text>
<title>次玉山講會韻。</title>,<text>鄕射堂前鄕飮時。昇平太守得依歸。龍山此會酬佳節。牛峀何人怨落暉。白髮星星參講席。靑襟濟濟合摳衣。吾東復見河淸頌。道學眞源正不微。</text>
<title>輓族叔都事 時潤</title>,<text>剛明愷悌出人前。通政陞資七耋年。南極精光應降地。西河涕淚莫諶天。社倉文會同三老。仁義宗坊少一筵。去歲慇懃寄書意。到今千古更誰傳。</text>
<title>謹次東洛學契韻</title>,<text>先生遺躅感年華。道德文章作一家。序庠學塾此爲設。草木山川曾所過。江聲待臘冰初凍。山意衝寒雪欲花。更向藍田鄕約去。武城今日聽絃歌。</text>
<title>登採薇亭</title>,<text>緬仰高風百世長。頹波砥柱在中央。煌煌御筆三間屋。斷斷孤忠一善鄕。勝地多年難寂寞。炎天何日不淸涼。後人爭誦薇歌曲。知是當時採首陽。</text>
<title>謹次金籠巖先生靈虹韻</title>,<text>先生忠赤亘虹辰。五百年來三見新。奉命曾爲專對使。扶綱還作未歸人。范埋地近首陽側。魯蹈天長東海濱。圃冶一時同節義。聖朝宣侑禮繁頻。</text>
<title>謹次竹林精舍韻</title>,<text>精爽篁林久益新。此君端合似賢人。淸陰不可居無日。直節猶能保有春。只取松杉爲近侍。還羞桃李作芳鄰。洗心塘畔蒼巖上。二老遺風絶俗塵。</text>
<title>輓趙府尹 駿九</title>,<text>我昔承宣在洛陽。公纔甄復蔭途行。比鄰交契如膠漆。詩社吟哦侈錦囊。同庚又結通家誼。肖子新登賓國光。百里分憂十六邑。璽書屢荷褒龔黃。十年休退心非短。八耋調將氣自強。春和日暖賁然約。暮境追隨益切當。鍾期忽遠牙絃斷。羊仲那復蔣逕償。阡壠陰風吹丹旐。屋樑明月照空牀。佗日商山求道谷。我行誰與共徜徉。</text>
<title>輓鄭府使 東箕</title>,<text>文莊華閥世簪纓。展也其人蔭亞卿。肖子且將公輔重。阿咸曾帶桂坊淸。五郡治聲循吏頌。八旬休退散仙行。舊交又結婚姻誼。回首商山淚自橫。</text>
<title>贈姜時甫 福</title>,<text>鳳臺誰識臥龍耕。從古南涯有石生。待價多年無伯樂。知音半世遇淵明。今吾行李鵷班退。惟子江湖鷺夢成。回憶陪遊先誼密。靑年已感素心傾。</text>
<title>哭外孫李相游</title>,<text>有生雖有死。死早不寧生。生無父母養。死柰室家情。</text>
<title>送許永川 烒 赴任</title>,<text>十載京城旅宦遊。新除太守向南州。疏章漢北無雙擧。詩派江西第一流。琴鶴輕裝看素志。牛刀暫試佇良籌。君家淸白能傳世。來去搖搖有此舟。</text>
<title>次族姪正夫 來遠 甲韻</title>,<text>聯棣和琴絳甲年。此生此日倍悽然。東坡笛吹衆賓席。南極星輝老人筵。孔壁遺書重印出。溫公雅望九分圓。海棠花下抱孫戲。餘慶應多未艾邊。</text>
<title>喜曾孫生</title>,<text>吾家喬木蔭垂垂。理在培根與達枝。已占大人夢熊子。且欣釋氏送麟兒。堅姿可透三生石。長壽還連五色絲。乃祖年今八十一。無竆情曲爾其知。</text>
<title>次澗松趙先生後孫 善秀 傳信韻</title>,<text>友德方知行篤倫。先生傳信自修身。交如平仲久而敬。樂在子輿輔以仁。臭味金蘭惟馥馥。切偲膠漆益新新。芳名懿蹟昭然載。展也其成鑑後人。</text>
<title>與李朋吉 章模 共吟</title>,<text>靑蓮謫下誤黃庭。幾度人間任醉醒。南國秋深鴻已渡。西湖客報鶴先聽。重陽風雨樽行白。四座衣冠眼拭靑。藉甚家聲鳴海左。東阿當世耀文星。</text>
<title>輓族弟承旨 錫裕</title>,<text>龍門高擢鴈行前。藉甚令譽出類傳。節次榮途多勸奬。比鄰旅宦共周旋。聰明減壽纔三品。眷注超常久六仙。百里鷄牛何足試。家無數頃柰蕭然。</text>
<title>寄和再從孫汶相甲韻</title>,<text>弧辰爭道極輝呈。座滿嘉賓酒滿觥。一雙彩舞庭趨子。六十華籌歲値庚。齒德俱尊生壽域。布衣還愧世簪纓。人間此日偏多感。况又殊鄕遠弟兄。</text>
<title>次都河應 淸一 晬韻</title>,<text>東坡吹笛鶴飛年。南極輝生棣萼筵。鸞鵠峙停珠樹列。鳳凰和樂瑟琴全。六旬鄕裏三長擅。五福人間一曰先。平地行仙今復見。碧桃花下壽盃傳。</text>
<title>謹次一源齋落成韻</title>,<text>爲慕羹墻肎構亭。一源眞訣萬人醒。玉山華閥傳儒素。東洛芳鄰耀雘靑。耕釣那無天下志。笙簧應有壁間聽。鳳頭千仞巖巖象。天降初年毓地靈。</text>
<title>輓李壻參奉 喆淵</title>,<text>五壻惟君地近連。源源相見又情牋。家承名祖業旣大。天使無兒理胡然。剛果言論眞長者。周竆義氣自初年。先塋伐石殫誠後。齋堂寓慕肯構邊。二豎忽侵跨幾日。萬事已去成荒煙。垂老孀婦哀哀地。入嗣幼孫㷀㷀筵。我是耄期朝暮在。佗時倘復續玆緣。</text>
<title>次族從惠元 英煥 壽宴韻</title>,<text>宣尼洞裏顔臺前。生老昇平六十年。弱齡未遂箕裘業。先世難忘雨露天。此日人間稱福老。良辰地上見行仙。誰知孟氏低眉案。四棣聯翩彩舞傳。</text>
<title>謹次懋儉齋重修韻</title>,<text>鹿洞重修鷰賀新。愀然如坐一團春。朱子墳庵因節祀。歐公阡壠感離塵。不是齊雲遊老少。且看周道備尊親。登玆室也顧名義。懋儉先知會率眞。</text>
<title>輓嚴判書 世永</title>,<text>柱石中摧邦國何。邦之殄瘁巷無歌。湖南直指淸聲壯。嶺北旬宣遺愛多。耆社同僚皆次第。文垣備位奄蹉跎。小少相知俱白首。嗚乎此別淚如波。</text>
<title>先祖聽天堂重建韻</title>,<text>芝秀庭除玉出岡。重於舊址起先堂。承襲旅爺瞻慕遠。淵源寒老接淸涼。從古里仁尼聖宅。至今通德鄭公鄕。淸聲直節靑天在。朝野相傳奏御場。</text>
<title>輓李承旨 晩由</title>,<text>上祖文純中度支。承家聲望立朝身。二品陞資猶晩節。卄年旅宦似前塵。分憂百里非賢路。頤養九旬作逸民。拋卻人間未了事。好隨天上修文鄰。</text>
<title>輓柳慈仁 道奭</title>,<text>文章德業世彬彬。愷悌謙恭自養眞。百里終非賢者路。一蘭惟是古家人。情通綢繆還多日。面濶睽離幾度春。生寄死歸皆有命。哀詞題罷淚霑巾。</text>
<title>次獨修齋修契韻</title>,<text>高山仰止洛江東。衛道尊賢衆議同。重葺齋堂繩祖武。新修學契振儒風。松杉菀菀百年翠。阡壠深深尺地通。從此後生趨向在。紳襟濟濟一堂中。</text>
<title>歎老詩</title>,<text>九耋光陰一轉移。非仙非佛自生疑。親朋太半靑山去。年少空多白地欺。座間恒忌言言採。家內還嫌事事知。惟有詩書傳後計。時時長對卷中師。</text>
<title>次主倅李 元煕 遊東洛韻</title>,<text>登樓遙望鴈來天。霜落江淸石出邊。十月近當蘇賦壁。列仙還擬李同船。宮墻補築知何日。松桂吟哦頌妙年。又有鳩金酬費用。佇看學契更團圓。</text>
<title>次權可善 錫翰 大人回巹韻</title>,<text>明時生老太平身。飾喜高堂酒是春。斑衣獻舞庭趨子。回巹重牢歲値辰。伯和仲吹湛且樂。孫繩祖武舊仍新。多賀立巖仙境邃。全家恰似武陵人。</text>
<title>贈都舜承 相禹</title>,<text>碧山明日送君歸。迢遞伽倻路不微。一燈古壁蟲先聞。十里長湖鴈正飛。處世宜存松柏操。還家應有薜蘿衣。中秋佗夜吳洲月。寄語重來幸莫違。</text>
<title>次宋善山 榮大 韻</title>,<text>東南賓主會陳徐。門外恒多長者車。雪盡竆崖應啓蟄。陽回泰道見磨驢。老病昏如千日睡。新詩勝讀十年書。荊州一識平生願。已見還思未見疎。</text>
<title>靑松郡衙。次讚慶樓韻。家兒出宰時。</title>,<text>畫閣雄臨霽景邊。諸賢遊賞百年前。四山屛障開囱地。一水彎廻闢洞天。沙麓煌煌符已驗。松杉鬱鬱色堪憐。靑鳧白鶴奇緣在。何必蓬萊遠訪仙。</text>
<title>次方壺亭韻</title>,<text>山屹千重立。溪深九曲流。孝爲百行本。忠激萬人頭。樂道守玄牝。尋盟襯白鷗。方壺仙境在。叢桂木蘭洲。</text>
<title>訪申靑松 觀朝</title>,<text>靑山買屋與誰鄰。白首知音邂逅茵。三郡嶠南前太守。五年漢北後歸人。因詩輸肚頻忘夜。借酒和顔更見春。怊悵明朝分手路。黃鸝無數喚頻頻。</text>
<title>望周王山感吟</title>,<text>說小金剛特地奇。周王城堞見遺基。靑天劒戟千峯列。白日䨓霆萬瀑圍。先祖登臨曾有彩。後孫壯觀若留期。已知欲退前功惜。蜀道之難嚱且危。</text>
<title>謹次景濂亭韻 並小序</title>,<text>陶窩朴公璿。居寧海樊浦。官參奉。先祖文康公門人。宅畔種蓮。名曰景濂亭。其玄孫載皞重修其亭而來請次韻。重修煥若昔經營。鳥革新榱燕賀成。樊浦雲煙四序賞。濂溪風月一般淸。金蘭交契應同臭。瓊珮詞章又放聲。吾祖淵源審出處。繁華羞與世人爭。</text>
<title>送孫兒吉相就直桂坊</title>,<text>雲近蓬萊雪欲波。寒程愼勿涉危多。天恩偏爲吾家重。三世涓埃未報何。</text>
<title>謹次景陶壇韻</title>,<text>咸州西畔洛南隅。夫子遺風講業徒。流水高山千古仰。香梅脩竹一塵無。吳公臺上仁爲美。寒老篇中德不孤。緬想當年心法在。滿天秋月照冰壺。</text>
<title>謹次許竹庵先生中山齋韻</title>,<text>梅花一樹保王春。想得先生警後人。隻手綱常扶大義。靈區糚點絶纖塵。伽倻國古風餘韻。山海亭深德有鄰。多賀雲孫謀肯構。松杉依舊露淸眞。</text>
<title>謹次溯錦壇韻</title>,<text>吾道淵源在錦陽。涪州歸路拜楸岡。數椽茅屋參同契。一代儒林自遠方。杖屨至今爭仰慕。山川從古有輝光。多君更設藏修地。况是先生卽梓鄕。</text>
<title>輓許永川 烒</title>,<text>聰明勤幹許江村。淸白之家司馬門。三棣能文歌鳳彩。二蘭乘運抱麟繁。大洛旗亭甲乙筵。鍾山蒼下讓頭先。醉石亭前頻載酒。映波樓上幾題篇。山水竆尋同白傅。笠蓑閒趣做玄眞。人間廣布金剛錄。天上催成玉偉文。命與仇謀壽不稱。君家七十自來稀。生寄死歸同一理。哀詞數闋淚沾衣。</text>
<title>皇太子妃輓章</title>,<text>黃裳荐恤理難知。一夜悲風寶婺隳。羽螽未遂周南頌。仙馭空催漢上褵。震悼那堪誼伉儷。觀刑無復婉容辭。裕康園裏廞車引。匝域含生涕泗洏。</text>
<title>甲辰元朝</title>,<text>元日年年聖壽加。千門淑氣霱雲過。樂在羣生頒漢詔。聲淸羯鼓頌唐家。後飮何妨斟柏葉。歸來無路進椒花。旅宦兒孫休說苦。事君時少事親多。</text>
<title>挽李承旨 承淵</title>,<text>兄弟蜚英是所難。古家重見振沈殘。人生少日旋爲老。天道陽春復有寒。梅巷浮香多雅操。蘭庭垂蔭又微官。去年暫晤還如夢。凶報眞耶不忍看。</text>
<title>謹次遯齋李公 碩文 致侑韻</title>,<text>煌煌香祝降仁天。致侑初年愴感先。捧國丹忠昭日月。杜門素履戒冰淵。護軍超贈那無例。典禮追崇賴有全。多賀公家餘慶在。大資以後蔭相傳。</text>
<title>次族姪公信 斗遠 晬韻</title>,<text>綠鬢朱顔又齒兒。仙方那得學安期。東南賓主無虛日。經濟山林不染時。莪詩廢讀悲風樹。萊舞成歡獻壽巵。序屬靑陽回絳甲。華籌爲折碧桃枝。</text>
<title>贈許進士 墉</title>,<text>蓮榻芳名芹水深。三峯木假幾多欽。綠蓑靑笠志和老。朗月恬風玄度心。少日經綸超北海。近年薖軸在東林。芝歌一曲反招隱。勿泛詩書惜寸陰。</text>
<title>達營素履齋。次族弟大能寄送韻。家兒觀察使時。</title>,<text>南棠此日菊垂垂。百里鄕程非遠離。如今專養眞稀有。伊昔薪憂已脫危。素履堂中安我志。澄淸閣裏察民時。源源花樹頻相夢。多感衰年遠寄詩。</text>
<title>樂育齋移建時。次寄蔡悅卿 武植 韻。</title>,<text>文物大東國。古今樂育齋。規模倣太學。書籍降天階。鄒魯分爲半。石溫各處涯。僦新仍舊號。落成永言懷。</text>
<title>輓許士維 𤒩</title>,<text>質多文少古人今。司馬家聲韋布衿。芳鄰正好香山近。至樂常存陋巷深。髫髮相尋膠漆誼。肝腸胥吐喜悲心。完福恒爲神所忌。西河涕淚理難諶。</text>
<title>次琴景涵 海圭 愛山韻</title>,<text>羡子心乎愛。非山無所愛。知是仁者樂。異乎人之愛。</text>
<title>丙午回榜日感吟</title>,<text>一病沈吟若奄然。再回龍榜九重天。三盃御醞簪花映。千仗仙官犀帶鮮。隨例陞資非舊日。援時致仕已多年。兒孫飾慶何須遏。宗族賓朋共匝筵。</text>
<title>輓閔忠正公 泳煥</title>,<text>殉忠貞節萬人前。千古無雙七尺捐。柱石靑邱名不朽。日星丹悃史當傳。魯連東蹈幾先見。孟博西埋死後緣。三世北平今荐哭。哀詞遠寄淚如泉。</text>
<title>敎遠甲日吟</title>,<text>仁而必壽信於天。世世曾經絳甲年。瑟友始知偕老後。庠兒方在舞斑前。南極照輝眞是瑞。西麾依願亦猶賢。退休廣受同吾汝。祖帳東門藉甚傳。</text>
<title>病劇吟 並小序</title>,<text>余自今年來。夢有非常之兆。夏初夜枕。見杜工部贈彤筆十枚。黃魯直許我以江西詩派。覺之輒欣然寄書于洛社諸友。道其事而戲之。今癃病漸深。決知其不久於世。而追念平生。旋不勝感慨。遂構一首律以見志。卽戊申十月十二日也。生逢堯舜至仁天。學業文章愧未全。八十六年非偶耳。百千萬事是居然。將從父母吾無恨。惟願兒孫爾不愆。黃杜何心如有感。許詩贈筆夢相牽。</text>
<title>入耆社。肅拜靈壽閣時次韻。[參判申獻求]</title>,<text>君應南極降精生。壽閣祥暉照鬢明。國老恩榮當世望。儒宗詩禮古家聲。鸞停碧翠春長在。鴻擧空冥路轉平。縱是同庚難與傡。衰容自媿比肩行。</text>
<title>[入耆社。肅拜靈壽閣時次韻。○判書李憲稙]</title>,<text>今尊三達古書生。超秩榮光際盛明。壽閣眞圖咸贊美。巖廊宏器是成聲。胤文季蔭回昌大。洛月嶠雲詠泰平。洪福儀容山斗望。令人難像所能行。</text>
<title>[入耆社。肅拜靈壽閣時次韻。○參判鄭顯奭]</title>,<text>七耋上卿榮福昌。身登耆社荷恩光。玉樓瞻幀千秋感。仙籍題名百世芳。積累古家餘吉慶。蜚敭聖代益康強。八旬一品非難致。爲把椒樽祝語長。</text>
<title>[入耆社。肅拜靈壽閣時次韻。○承旨朴始淳]</title>,<text>聖朝耉德幸公生。卿月揚輝極宿明。世奕箕裘仁者壽。官淸冰櫱蔚然聲。看兒白首應無恙。報國丹心必致平。是歲西樓添盛事。儼如冠珮繪傳行。</text>
<title>[入耆社。肅拜靈壽閣時次韻。○承旨柳芝榮]</title>,<text>昭代耆英不偶生。三朝魚水際休明。江湖晩計高鴻擧。花草詩情老鳳聲。福祿兩全宜壽貴。規模一副本修平。紹庭陟降西樓在。爲拜先王有遠行。</text>
<title>[入耆社。肅拜靈壽閣時次韻。○水使李圭常]</title>,<text>西樓祇肅早春生。堯日融含瑞色明。五福人間仙作侶。羣英帳後繪傳聲。尙書重望齊山斗。大祖遺風本治平。願含社中諸壽筭。靑宮獻祝慶盃行。</text>
<title>[入耆社。肅拜靈壽閣時次韻。並序 ○進士金鳳五]</title>,<text>大嶺之南。山川雄麗。風氣朴厚。人於其間。盡得其精粹之氣。其質美其才高。以之爲學問道德。而溯洄濂洛。配侑聖廟。以之爲忠義勳庸。而並驅方召。銘刻彝鼎。又有以三達五福之人。遭値聖明而平地成仙。由來三等之賢。踵相接於山明水麗之間。古所稱鄒魯者。豈妄言也哉。雲田張尙書。以旅軒先生之裔。克世其家。早年蜚英。已自侍從時。顯榮其老親。旋與其兄鳳弟龜。瑞世榮養。人稱爲立揚三孝。又敎子登瀛洲館而使之晨昏焉。亦可謂永世克孝也。歲壬辰正月。尙書年滿七十。以侍從父陞正憲階。始肅靈壽閣。蓋是閣也。粤我康獻大王尙齒創建之所。又置壽帖。大王御墨題銜。仍命文宰七耋者。使入閣而書名。儘五帝三王所未行之盛典也。雖然閣規嚴。搢紳中身必文科。官必判書。年必七旬。然後始許入。是以五百年入閣之人。僅爲七百餘員。壽如是難乎。蓋開國後登第人。折長補短。歲不下三十人。統計五百年。可爲三五十五萬人。資憲陞資人。歲不下五人。亦可爲五五二千五百人。而入閣人如此尠少。是無乃人生七十古來稀歟。且况大王之春秋六旬後卽題帖。而我朝繼序之位。今二十八聖。自上入錄。止肅英兩朝。聖壽尤難而然歟。今尙書之肅謝也。余觀其狀貌。肌膚豐碩。鬚鬢靑蒼。不害爲五旬餘歲人。此乃嶠外精粹之氣。咸萃於斯人之致耶。殆天之心。俯愛其性情寬和。言笑簡淡。而將畀無竆之筭。永爲靈壽閣首老者也。願尙書效君忠愛之情。把君七旬之齒。分獻于兩宮殿下。日後題帖時。君其導迎而擧行也哉。噫。昔我先祖休谷相公奏故副提學張某。淸直名於世。請復官贈職。上卽允之。今余撫念疇昔。自然興懷。不可無一賀。故忘其鹵而敍之詩曰。嶠南元氣降新仙。鶴背來儀耆老筵。矯矯揚名逢主聖。堂堂爲姓襲儒賢。倉衙車僕呵從後。瀛館簪紳導在前。請把尊齡呈二殿。千秋靈帖御銜聯。</text>
<title>挽章[金鴻遠]</title>,<text>長德吾南領袖推。金聲玉色鳳威儀。明時繪黻夔皋業。當世秤衡燕許詞。像在耆堂猶復見。樑摧巨廈更誰支。滿箱手墨遺芬積。待後編成太史知。</text>
<title>挽章[都事柳道獻]</title>,<text>三朝六十載。身與國安危。未暇歸田計。敢言休老時。江湖憂進退。邱壑且栖遲。臨化諄諄語。從今尙可爲。</text>
<title>挽章[府使申觀朝]</title>,<text>旅軒先正後遊軒。名世門欄世達尊。喬木森森固其本。醴泉混混發於源。此鄕鄒魯家庭學。往牒濂閩路脈存。私淑承承加邃密。篤工秩秩牖迷昏。鳳兮丹穴雄鳴徹。鵬彼蒼溟大翼騫。燕許文章尋數力。夔皋事業聖明恩。攝儀珍重如山立。種德辛勤比玉溫。遐壽以寧誰得似。九如諸福自求敦。向來塤篪難兄弟。近侍簪纓孝子孫。望實已敎多士仰。風采可使薄夫惇。憂時爲病醫無賴。報國同心誰與論。歲去寰區塵未掃。夜深孤枕淚交痕。靑衿夙願峨洋在。白首相逢霜雪煩。持敬南豐香一瓣。飮醇北海酒盈樽。神仙之術無胥遠。君子哉人不可諼。候問伻回驚破膽。諱音忽奉絶飛魂。豈眞是假依俙夢。或信將疑怳惚言。何遽騎箕飈御返。忍令傾市失聲呑。蓍龜廊廟剡靈歇。松鶴山川精彩繁。斯普厥施終會極。必遺餘慶永垂昆。吾衰甚矣朝暮遇。奚用哀辭欲訴寃。</text>
<title>挽章[姨弟郡守李邁久]</title>,<text>旅老家中古木喬。早年雲海摶扶搖。琴鶴淸風遺百里。蓍龜令望重三朝。父爲崇品子觀察。兄是循良弟惠郞。三世功名冠一省。又兼遐壽陟雲鄕。曾以微官滯在京。酒柈蠔荔一心傾。悠悠渭水同懷永。眷誨殷勤視汝卿。滿箱玄草有遺芬。字字應知後世雲。鰲岳無光洛水咽。空樑殘月影三分。虎逝龍亡山澤空。風雲迷處有誰通。從今萬事成蕉鹿。遙望南天淚滿瞳。</text>
<title>挽章[李能學]</title>,<text>萬丈金烏積氣嶸。遊翁鍾得岳精靈。明時黼黻三朝老。名祖門欄一品卿。文靖虛迎天下士。昌黎廣闡地中銘。公私祚薄賢良去。吾黨何人不涕傾。</text>
<title>挽章[進士金景洛]</title>,<text>於赫文康祖業嬋。遊軒位望更嵬然。文衡八座星辰燦。耆社千秋繪畫傳。啓沃三朝優聖褒。磨礱十帙賸詩編。傷心舊國臣民淚。猶想漣漣紫府仙。</text>
<title>挽章[柳畯睦]</title>,<text>江湖宰相臥。文苑士林歸。精爽月澄魄。儀標玉有輝。達三今未易。享五古猶稀。不禁亂周淚。柰何又捐違。九九吾堂耋。先公七月秋。幽明無二致。依舊共追遊。</text>
<title>挽章[李昌淵]</title>,<text>玉山中大岳。遊老氣鍾全。爵位登崇品。春秋過耋年。丌頭閒日月。庭下滿貂蟬。德卲兼三達。盛名留後傳。憶昔芳鄰會社場。淸詞吐鳳頰生香。從今無復陪遊地。西望烏岑涕泗長。</text>
<title>挽章[姓姪升澤]</title>,<text>漠漠竆陰是月坤。山南縫掖弔遊軒。早躋廊廟三朝老。晩享林泉五豆尊。棐几勘書趨士望。梓庭奉檄感君恩。涓埃報國今無地。歸去雲鄕愬帝閽。</text>
<title>挽章[都事金奎華]</title>,<text>玉山𡺚崒洛波淸。鍾得賢公器宇宏。紳笏明朝躋八座。琴書養德際三平。胤嗣棠軒留茂績。孫行郡紱彰英聲。九旬乘化無餘憾。何處靑山大鳥鳴。</text>
<title>挽章[注書李相標]</title>,<text>華閥吾南闢一門。旅翁家裏拜遊軒。大德由來兼四得。令名有此備三尊。庭傳詩禮承先訓。世襲簪纓繼後昆。廣廈棟樑今已折。餘生無復賴而存。</text>
<title>挽章[判尹張華植]</title>,<text>旅老家中岳降精。風儀卓犖道心明。壽躋靈閣長添筭。位重文垣晩典衡。世任棟樑支大廈。庭趨金玉養專城。乘箕是日疇瞻仰。洛水泱泱淚欲傾。</text>
<title>挽章[郡守安昌烈]</title>,<text>有美玉山宅。重瞻嶽降周。鄧林挺直榦。東序寶玄球。桂籍春光早。蓬瀛瑞彩浮。師儒歸魯泮。補衮彰虞彪。大硯奚承乏。東銓責拔尤。巖廊看正笏。野渡見橫舟。內外遍敭歷。行藏任自由。湖山開面目。日月流丸甌。境寂元吾道。年衰不是憂。時危頻涕淚。高臥敢優游。黃卷平生事。韶顔九十秋。完名眞宰相。得句勝封侯。老筆勤章奏。恩綸光世休。精誠貫金石。忠孝是箕裘。卿月三台逼。文虹萬丈流。宮筵耆老酌。海屋仙人籌。舊甲黃金榜。簪花縞雪頭。時情嗟觖界。夢魂繞瓊樓。未展調羹手。翻成失鑑愁。公雖乘大化。人自抱悲嘔。曾記門屛忝。多蒙蔘朮收。淸芬飫耳目。萬事陋明幽。丹穴奇毛在。藍田美玉留。靑氊百世業。餘慶復悠悠。</text>
<title>挽章[進士柳膺睦]</title>,<text>猗公齒爵德。赫舃古家聲。耳息登龜藕。手游和鼎羹。兩皆非偶得。兼是所同榮。光藻文垣幟。風流洛社英。竹梧交翠碧。鍾鼓樂匉訇。天意胡難測。海波謾使傾。山南休老渥。斗北望君情。已日差云昃。傷時柰此惸。憑河摧利楫。倚險失長城。塵躡今追憶。霜遒幾度驚。阿蒙空白首。無路拜丹旌。短闋終晞露。臨風涕泗橫。</text>
<title>挽章[參判盧泳敬]</title>,<text>旅門恢宇宙。牖後嫡傳開。洛水淵源活。玉山元氣崔。百世承先業。早年當大魁。事君致堯舜。報國控涓埃。衆望蓍龜協。皇猷黼黻裁。雅言詩與禮。美質德兼才。諫宋懷程柳。啓殷作傅梅。壽祿由仁得。經綸具理該。疏章留玉几。簪紱映銀臺。耆堂公像在。文苑主盟嵬。操知寒歲柏。蔭視滿庭槐。一朝成殄瘁。萬念入徘徊。久憑砥柱屹。詎意棟樑摧。廊廟風雲斷。江湖歲月催。方塘空一鑑。碧落沒三台。宸翰曾傷衋。士林失養培。進退先憂范。丹靑莫狀裵。無復蒼生望。那堪白首哀。九原如可作。千里更親陪。鬱鬱佳城遠。嗚乎痛哭哉。</text>
<title>挽章[許蘅]</title>,<text>德望彌隆大耋齡。多年承誨久心銘。公卿下士無今世。詩禮成家倣舊型。小子蒙愚猶鬢雪。先人厚契總晨星。瞻仰軒屛蘿月宅。東風回首淚零零。</text>
<title>挽章[進士柳道龜]</title>,<text>斯文會哭士迷趨。從此誰人世敎扶。年享武公箴儆國。望尊司馬耆英圖。明庭際遇君堯舜。古宅遺謨嫡泗洙。篋草也應終不秘。要將傳後在吾儒。</text>
<title>挽章[金佑遠]</title>,<text>烏山鬱蒼蒼。洛水流泱泱。儲得磅礴氣。脴胎幾善良。旅老垂餘慶。世世德門昌。公實趾厥美。令譽藉一鄕。孝友根於性。忠信濟以剛。早登靑雲路。天衢日未央。芥拾高官爵。薰襲晝錦香。三達尊有極。五福享無疆。賢子令孫繼。榮貴滿一堂。德厚福宜厚。善長澤亦長。美質兼資學。晩工日益章。朝朝泚健筆。論著滿書囊。躋享九耋壽。秀眉樂且康。分明老仙類。永擬多士望。台星一夕晦。吾黨忽悲凉。強將題挽句。不覺淚滂滂。</text>
<title>挽章[承旨安禧遠]</title>,<text>圖書大業玉山門。九世靑氊又達尊。翺翔八座循時望。咀嚼羣經識本原。吳雲洛月好樓榭。臬帥閣僚賢子孫。遺箱琬琰光輝晶。付與來人講法言。</text>
<title>挽章[校理李中久]</title>,<text>文康爲祖又遊軒。家學從來典則存。三朝啓沃今元老。一國蓍龜古達尊。馬前曾拜故人稺。鵷班偏承夫子溫。木稼於焉卿月沒。公私至痛不勝言。</text>
<title>挽章[校理柳道緯]</title>,<text>維岳何年孕秀奇。降生耆碩係安危。淸風已挹懸車日。輿誦爭歸下士時。猥以慵愚承至論。幾從閒燕奉淸儀。樑摧棟折將焉仰。千古悠悠不盡悲。</text>
<title>挽章[成一濬]</title>,<text>如岳崇高海瀰茫。誠非淺薄可能量。秩登八座功名重。身老三朝事業昌。多士南州憑有恃。先賢古宅繼成章。嗚乎虎逝龍亡淚。嶺藪空虛滿目凉。</text>
<title>挽章[李堂和]</title>,<text>箕尾天寒歲戊冬。尙書丹旐向威峯。曲江風度瞻仙鶴。東洛淸波憶臥龍。紳笏整齊殊俗警。文章典雅士林宗。樑摧楫折今焉仰。白首餘生淚滿胷。</text>
<title>挽章[參奉孫昌鉉]</title>,<text>文康詩禮嶺之南。藉藉家聲萬口談。北斗泰山輿望大。朝廷鄕黨達尊三。事業可能金石勒。文章亦有鬼神參。如余愚陋頻承眷。洛水悠悠涕不堪。</text>
<title>挽章[柳欽睦]</title>,<text>久仰靈光獨巋然。文星遽晦玉山巓。位臻崇品耀南服。家有遺謨承大賢。入社耆英回榜老。按藩肖允孝廚傳。滿天風雨紛紛日。冥擿餘生哭暮阡。</text>
<title>挽章[呂錫武]</title>,<text>氣數斯文鍾一元。旅爺遺蔭有如孫。懸忠北闕天恩重。秉筆南州地位尊。齊客三千親各得。箕疇九五嚮兼存。公何介念人間事。又見賢昆昌大門。十世先休江左右。至今強恨拜候疎。吟病多年違執紼。東風東望淚沾裾。</text>
<title>挽章[張永奭]</title>,<text>灾招木稼怕高官。大辦題評定蓋棺。遵禮引年乞身早。推賢下士秉心寬。昇平事業東山謝。元老文章太尉韓。眞寫先生圖畫在。世人爭向耆英看。</text>
<title>挽章[郡守柳喬榮]</title>,<text>展也文康宅。昇平宰輔身。年齡今彥博。地望古純仁。稷下風流大。河間禮樂新。謙光與儉德。惇史是何人。</text>
<title>挽章[校理沈宜奎]</title>,<text>旅軒之後又遊軒。百世斯文有的源。五禮編章因損益。三台躔耀徹乾坤。宗祊每事推元老。鄕國餘生頌達尊。祥鳳眞儀何處覩。臨風題誄卻消魂。</text>
<title>挽章[參奉張柱翊]</title>,<text>烏岑毓氣洛鍾靈。斗望南州降列星。恭儉眞心淳厚德。後生何敢語言形。崇品名臣大耋加。明時際會世無多。弟郞兄宰相先後。七十嶠南第一家。壽富康寧好德宜。子孫榮養又兼之。牧伯東南交代處。家家傳播口成碑。世誼相鄰數里餘。源源誨語少無虛。丹旌素紼今何去。囱月蒼凉孝子廬。</text>
<title>挽章[李驥埈]</title>,<text>吳山儲淑洛之涯。降我先生間世姿。家國身同經濟日。爵年德一寵隆時。退若將終連蹈意。老而彌篤衛箴詩。沒寧存順佗何憾。道喪難堪士子悲。</text>
<title>挽章[趙性熺]</title>,<text>吾東先數旅翁賢。澗祖當年的得詮。從此後承相講世。憂憂樂樂一家然。丕膺庥廕篤生公。經國謨紆問學中。牧典三城官八座。靡佗斷斷寸丹衷。無恙高堂萬石君。一團和氣正氤氳。家謨翼翼行醇謹。端笏趨庭老白紛。山樑痛若獨吾當。西望長呼熱五腸。那堪扶服升堂日。不見公儀見素牀。</text>
<title>挽章[尹宅逵]</title>,<text>玉山元氣碧嶙嶙。挺出賢豪甫及申。箕聖衣冠今復覩。旅爺門閥舊維新。盡忠廊廟夔龍伴。閒夢江湖鷗鷺親。堆案遺文傳後責。吾林疇有正根銀。</text>
<title>挽章[族姪紀遠]</title>,<text>位德吾南屈指先。頎然嵬膝儼函筵。宗元有賜三千卷。彥博登朝七十年。天下達尊方可謂。人間完福是爲緜。歸亦遊翁遊上界。鶴山山畔有仙緣。</text>
<title>挽章[縣監張相岐]</title>,<text>玉山曾秀紫芝莖。先正遺芬又正卿。藻鉞早推華國手。筳鍾晩繼大家聲。桐孫辦得專城養。梓舍歡供按節榮。歸去雲鄕朝列聖。厭看西日貫欃槍。</text>
<title>挽章[許]</title>,<text>洛水源深萬古奔。旅翁家裏我公存。明時事業三朝老。傾世文章一代尊。昌後良規傳哲胤。罕倫遺範有諸孫。風樹餘生居又遠。今來追哭痛何言。</text>
<title>挽章[呂廷會]</title>,<text>吳山大洛毓精靈。古宅挺生位列卿。已把丹衷酬聖渥。更將黃卷主儒盟。歌傳薤水慈孫養。頌溢棠軒孝子榮。歎息斯文從此閟。餘生漠漠淚沾纓。</text>
<title>挽章[金洛三]</title>,<text>玉峀挺靈洛潤精。中間崛起我先生。昌朝崇秩兼齒德。儒藪宗盟任權衡。垂後嘉言能黼黻。滿前華胄總簪纓。楸原賴有揄揚筆。千古摩挲倍感情。</text>
<title>挽章[宋浚弼]</title>,<text>完名三達老。賢祖九傳孫。坐處靑山重。卽之白玉溫。遺書盈大簏。肖子養雄藩。一拜遂千古。回頭悵自言。</text>
<title>挽章[成大湜]</title>,<text>天享定豐厚。三尊備一身。家謨行節約。郡政務寬仁。先德文康祖。後承牧伯人。好學老愈篤。攜書臥洛濱。海東天地夕陰中。皓髮朝臣次第空。一幅丹旌威鳳路。行人猶說尙書公。</text>
<title>挽章[李貞基]</title>,<text>玉山家世世有人。珪組文獻兩彬彬。相公才諝早拔萃。六驥亨衢際昌辰。圖報洪恩鬢髮白。一身留作三朝臣。歲晏滄溟風雨惡。謝事歸田訪隱倫。閉戶著書酬自樂。靈衿迢絶市朝塵。專城孝養申申繼。期頤無恙若仙眞。嗚乎一夕乘箕去。威鳳山空草自春。東華迎拜忽參差。爰作薤歌轉傷神。</text>
<title>挽章[宋鴻來]</title>,<text>世道何夢夢。惜私又哭公。西淸舊耆老。南服巨儒宗。樂在竆通外。憂深進退中。靈芝誰復采。歲暮玉山空。</text>
<title>挽章[敎授呂憲東]</title>,<text>玉山元氣積。公起大門楣。律己勤而儉。敷倫孝且慈。三尊惟是達。百世可爲師。補衮丹心炳。歸田白髮垂。鵬摶滄海路。龍臥洛江湄。綠野煙花侈。平泉花石奇。撰揚先輩蹟。情贐故人詩。親己三千客。同鄰七十炊。蔭承喬木里。榮發竹梧枝。十世先休感。百年遐壽期。今無依仰處。多士淚漣洏。</text>
<title>挽章[族弟錫泰]</title>,<text>黃河曾見大。白玉本無瑕。事業三平世。文章八代家。卻老神仙草。藏春宰相花。知有埋詩約。應逢賈島誇。</text>
<title>挽章[族弟承旨錫藎]</title>,<text>生而極大韓人榮。死而盡大韓人禮。死亦無憾瞑亦難。大韓人事鬼堪涕。六十三年四朝臣。太常應有狀行德。八十六年三達尊。衿紳何處蹈繩墨。先公心契有我公。花樹金蘭樂融融。亂世苟生頭渾雪。願遊地下陪兩翁。</text>
<title>挽章[族孫校理有相]</title>,<text>剛明忠厚又敦仁。猶得餘生及見眞。四朝經幄爲元老。三世簪纓總近臣。上帝還徵良弼去。斯文欲晦異言繽。佳城卜築春三月。嶠下紳衿淚灑巾。</text>
<title>挽章[族弟錫贇]</title>,<text>位望三朝老。憲章九世身。耆英誰繪像。必式過堂人。村鄰時杖屨。憐餓及單衣。爵祿自誠致。每於先蔭歸。揄揚筆鴈贄。修養盥雞初。何待後人校。詩編案又儲。鳳闕風雲杳。鶴汀歲月深。子孫榮養極。茂樹列餘陰。親疎頌此切。殄瘁詩何忙。感昔先君契。悲風淚特滂。</text>
<title>挽章[族弟錫英]</title>,<text>於皇吾祖德。脴毓始公生。秖奉天王詔。卿家復見卿。達尊誰不仰。大嶺鎭頹波。福澤流無盡。庭前富貴花。邦國嗟無祿。鹵車去不廻。遺文牛且汗。謬託媿菲才。</text>
<title>挽章[族姪珽遠]</title>,<text>聯牀蓮桂第居中。卿月朦朧出海東。數郡鳴琴如子視。三朝正笏事君忠。無書不著孜孜日。恥世同流古古風。荷愛餘忱攀往躅。鶴山南畔雨濛濛。</text>
<title>挽章[族孫命相]</title>,<text>早擢魁科轉歷敭。三朝一節效忠良。位躋八座恩光重。壽餉九旬福履長。樂我田園閒事業。被人金石巨文章。龍亡虎逝無竆慟。哭盡公私涕泗滂。</text>
