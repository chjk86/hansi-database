<title>南郊罷酌 五言絶句。十三歲作</title>,<text>平郊千里闊。乾坤入酒杯。篴聲嫋嫋起。使我暫徘徊。</text>
<title>題神勒寺塔</title>,<text>巖畔千年寺。丹靑今已昏。惟餘孤塔影。長作半江痕。</text>
<title>南海 二首</title>,<text>海國恒多霧。北人心更愁。坐看山吐月。不見金波流。金鴨薰寒被。銀花映篇。亂離殊不薄。白髮丈三千。</text>
<title>走和僚兄李先生韻</title>,<text>一官緣秫酒。痛飮效淵明。直到鷄三唱。休言鼓五更。</text>
<title>遞還慶尙右道方伯。借寓永嘉江墅題贈。</title>,<text>江流新漲綠。村篴謾生哀。喜脫龍旗下。欣逢碧眼來。</text>
<title>次碧潼枕虛樓韻</title>,<text>未控靑絲騎。來憑紅粉樓。雲邊高下樹。客路別離愁。</text>
<title>次統制使李舜臣韻</title>,<text>虎節兼三道。勳勞聖主知。如今休拊髀。應喜與同時。</text>
<title>東陽山城早出</title>,<text>靄靄春陰日。微微花信風。客行殊不惡。心緖自悤悤。</text>
<title>書畵扇次南窓韻</title>,<text>湘江竹爲扇。九疑山作圖。南風今不競。還把障塵無。</text>
<title>題金浦蓮亭</title>,<text>楊柳千條列。芙蓉一朶開。淤泥不相染。池面任風來。</text>
<title>贈人</title>,<text>卞老郊園好。來棲未遣愁。雲深朝日隱。扶策出庭幽。</text>
<title>閑山島次洪宜老韻 七言絶句</title>,<text>春雲釀雨似多情。擬做淸歡恨轉生。醉夢醒來風信好。一帆惆悵向孤城。到處龍鍾不稱情。玆遊聊可慰平生。干戈海戍重宵話。幾日同歸五鳳城。道盡從前未盡情。閒愁又向醉中生。天南鯨海同爲客。落日黃昏是洛城。獨憑孤館不勝情。暝色依依遠島生。中酒病來愁又切。悔敎歡伯破愁城。東門折柳別離情。宛轉新愁篴裏生。座上重逢靑眼舊。却疑身在洛陽城。分司御史足香情。粉紅三行百媚生。楚兩未成孤客夢。彩雲遙歷鳳凰城。夢裏團欒却有情。舟人來報早潮生。煙波萬頃孤帆影。暮雨蕭蕭入海城。</text>
<title>南海步洪益城 聖民 韻</title>,<text>島嶼依依望裏遙。雲沈海口雨蕭蕭。分司御史僧同冷。坐嘯空廊送晩潮。</text>
<title>過咸昌。少憩松樹下。以待御史。</title>,<text>山花濺淚鳥驚心。作伯周南歲月浸。雙節偶停松樹下。臥聽風籟勝棠陰。</text>
<title>再回閑山</title>,<text>睡覺蓬窓報雨聲。舟人又道逆風生。來來每遇風兼雨。行路從知不稱情。</text>
<title>和奉善師</title>,<text>楓林纖月共淸宵。桂子天香渡石橋。仙馭想應迎玉節。鳳簫聲響綵雲遙。</text>
<title>丹溪李都事 惟諴 新居小飮</title>,<text>密席靑娥送羽觴。纖歌一曲斷柔腸。千竿脩竹半庭月。不醉無歸夜未央。</text>
<title>贈義僧學祥</title>,<text>手持弓箭脫袈裟。三載從軍獻馘多。殺盡寇奴歸故寺。任他麟閣畫嵯峨。</text>
<title>丹溪江上</title>,<text>臘月江南春氣廻。燒痕靑草異花開。風光偏薄分司客。惟遣嚴霜鬢上來。</text>
<title>換鵝亭步故韻</title>,<text>天下湖亭罕有雙。山將畫閣影涵江。無窮形勝無窮恨。風打疏篁月半窓。</text>
<title>天將贈胡椒。有感而題。</title>,<text>憶曾簪筆在蘭臺。傳賜鴻恩逮不才。盛事如今那更有。看來不覺淚盈腮。</text>
<title>郭令公再祐獨與鄕兵閑住宜寧云故題</title>,<text>東海英雄有一人。聊將羽扇試風塵。妖氛未靜先藏跡。散盡同盟俯鼎津。</text>
<title>衙罷偶唫</title>,<text>午前衙罷坐虛堂。天氣微陰日正長。山鳥亂啼人寂寂。梨花雪落滿庭香。</text>
<title>酒泉</title>,<text>兩峽分開一水通。靑山面面似壺中。淸虛自是神仙府。劫火何能掃地空。</text>
<title>除夕宿上山驛</title>,<text>殘燈挑盡到三更。客子心中百感生。却憶昔年騎省裏。金吾來報進儺名。</text>
<title>再登召公臺 五首</title>,<text>拂面霜風冒曉寒。踏氷羸馬陟巑岏。海雲多事爲魔障。不見江波湧玉盤。靑雲如嶂壓鯨濤。紅紫輪囷怪氣敲。繚繞赤龍千仞上。倒斜金柱萬尋高。雲披日上海茫然。灝氣冷風不盡邊。水闊蒼蒼包大塊。鷄黃旋覺一丸圓。蓬萊一望路迢迢。飜覆桑田閱幾朝。群玉峯頭駐旌斾。桂花叢裏自吹簫。黃公碑在斷崖頭。沒世遺民荷澤流。滄海有容山似鎭。千年仙李倚貽謀。</text>
<title>別人</title>,<text>相逢如夢似非眞。却記前時折角巾。何當投轄留君飮。直到仙山躑躅春。</text>
<title>次宋之問寒食陸渾別業韻。卽事。</title>,<text>曾看柳絮飄如雪。更覩閒階紅藥發。柳絮飛時鎻銀臺。紅藥花開雨無月。日復日兮節序新。綠柳鶯啼已換春。人生一世幾時歇。白髮猶作名韁人。</text>
<title>和狄踰館板上韻</title>,<text>江似瞿塘十二灘。月如眉樣映朱欄。客行已遠離懷惡。三月春宵亦苦漫。一溪三十二廻縈。每度危橋白髮生。若是鬼門關下路。地名惶恐漫虛聲。</text>
<title>次碧潼枕虛樓</title>,<text>得見佳人錦字書。欲知消息近何如。塞天寥落三更雨。千里相思眼似魚。</text>
<title>寄人</title>,<text>潮滿平江兩櫓催。思君欲見意難裁。無端風雨中流作。不是剡溪興盡廻。</text>
<title>罷仕還題</title>,<text>嫫母都忘色不揚。强施朱粉近君王。宮中衆女爭回首。不是相猜却笑狂。</text>
<title>除夕走筆次朴生韻</title>,<text>燭淚成堆不點燈。高樓百尺臥陳登。今宵痛飮眞良晤。明日行春一脚僧。</text>
<title>載寧客舍偶題</title>,<text>松花雪落晩風淸。獨臥高軒夕照明。歸思浩然猶有戀。國家恩重此身輕。</text>
<title>熊天使荷亭一絶。綽有詞人風致。因爲謾步。</title>,<text>南風吹▣入軒涼。簾底爐煙細細香。莫笑殘紅媚晩景。故留春色迓仙郞。</text>
<title>謝僧贈芒鞋</title>,<text>惠鑑住持成佛寺。委來相別贈芒鞋。應知老我引年意。勸使穿行山水涯。</text>
<title>到端州館。木芍藥盛開。感之而題。</title>,<text>二百年前是女眞。黃沙白草走驚麕。太平文物徵無象。看取各花照錦茵。</text>
<title>穩城</title>,<text>朔方初夏未聞鶯。城上靑靑草始生。時有胡酋來款塞。願將全部助天兵。</text>
<title>發會寧</title>,<text>昨夜天陰風色寒。挑燈孤坐夢成難。朝來發向江邊路。四月胡山雪意漫。</text>
<title>題雄城</title>,<text>胡山平頂德爲名。循海周遭壓郡城。賴有梨花如雪白。似曾相識眼雙明。</text>
<title>鍾城</title>,<text>行遍江邊一月程。征鞍冒雨到龍城。靑靑麥浪平如海。五月林中不見鶯。龍城東北近胡中。四日留連三日風。杖鉞重來懷尙惡。銷金羔酒莫敎空。</text>
<title>途中</title>,<text>深秋峽壁畫難如。夜雨添江始上魚。却忘此身來塞外。且留征馬任徐徐。</text>
<title>妙嚴</title>,<text>白雲山自白頭來。山上琳宮縹緲開。僧住此山三十載。偶然飛錫人塵埃。</text>
<title>贈主刊史略僧天緝</title>,<text>學子開蒙賴史書。文章發軸此爲初。僧來請刻眞嘉惠。玆告同心施有餘。</text>
<title>謝惠白魚</title>,<text>白白江魚堆滿盤。兼程遠餽趁朝餐。使君老老推官長。對案先嘗爲解顔。宦路差池繫一官。少年詩酒舊盟寒。宣城老守眞豪客。東晉風流伯仲間。</text>
<title>春陽路上賦一絶。呈內翰先生求和。</title>,<text>朝衣驛馬上層巒。山鳥驚飛怪俗顔。我是春陽溪上客。幾時歸臥聽關關。</text>
<title>贈僧</title>,<text>聞道高僧住近山。月明幽澗掩松關。王函靈篆三千字。露滴成丹點筆看。</text>
<title>遇草溪人過。仍憶浩然亭大遷之勝。感而有賦。</title>,<text>石路緣山號大遷。往來人影落長川。蘆花秋晩明如雪。歸去應先訪浩然。</text>
<title>詠梅</title>,<text>孤山疏影傍巖阿。帶雪含香未吐花。莫咲南枝開不早。晩來和鼎亦堪誇。</text>
<title>戲題贈人</title>,<text>我是仙官非散仙。暫遊蓬海大羅天。前宵戲與麻姑語。辜負情朋倍悵然。</text>
<title>宿洛山寺次韻</title>,<text>上方鍾罷海天淸。宿客開門看日生。金柱紫雲相閃閃。半規飛上萬山明。</text>
<title>溪邊卽事</title>,<text>霜落秋山錦繡如。夕陽含岫雁來初。孤峯削出芙蓉樣。決斷浮雲倚碧虛。霜落秋山錦繡如。淸流深處有溪魚。吟鞭晩向天磨去。薄暮楓林映月疏。霜落秋山錦繡如。朋來邂逅好聯裾。飛流看罷塵襟濯。淸磬時聞響草廬。</text>
<title>奉別朴子龍 東亮 赴關西方伯</title>,<text>白山西走擁如屛。一帶江流限重扃。昔日壯遊時入夢。夜來飛上受降城。</text>
<title>早出山城</title>,<text>曉來三點兩點雨。雨霽雲收海霧深。賊退兵留民未息。不憂天旱憂人心。</text>
<title>次大同江韻</title>,<text>大同江上夕陽多。握手相看唱別歌。南去北來人不斷。莫將行客比流波。</text>
<title>送大宗伯玄翁 申欽 以奏請赴燕</title>,<text>一索曾年賀兩宮。重离新慶四方同。正名猶待天申命。催着征軒奏舜聰。西郊寒雨儼驂騑。此去燕京幾日歸。聞道朝廷方擾擾。待兄來說是兼非。三衛夷酋敢匪茹。遼陽頻歲護儲胥。似聞廟議方加罪。消息傳來果不虛。總鎭頃年誣小邦。至今餘憤未全降。近聞科道猶論列。要看彈文筆似杠。</text>
<title>途吟</title>,<text>跨馬沿江日暮歸。垂楊着地拂蓑衣。居人底事衝霖雨。稚子候門水及扉。</text>
<title>偶寄車萬里 雲輅</title>,<text>寒風急景近窮陰。隱几南郊思不禁。却憶舊遊隨處好。登山臨水聽龍吟。</text>
<title>無題</title>,<text>犀鎭羅幃未覺寒。篆煙初起鷓鴣斑。佳人笑進羔兒酒。滿額鵝黃倚醉看。</text>
<title>題丹溪李都事惟諴韻 五言律詩</title>,<text>門外千山雪。庭前一樹春。壺觴浮綠蟻。蠟燭映朱塵。共待靑油客。偏傷白屋民。高堂聊取醉。不必澗之濱。曾遊文字飮。不是爲尋春。共借蘭薰室。何勤扇障塵。談兵劘劇賊。詢瘼念窮民。題詩兼善謔。猶尙紀河濱。</text>
<title>八月初七日發眞寶。歷椒井。與使相相會。方穿千曲嶺。淸溪一道。翠壁兩崖。賞玩未已。暴雨大作。</title>,<text>驟雨聲何壯。刀鎗萬隊橫。方愁千疊險。又怕一溪盈。許國難辭苦。思親不耐情。幾時淸島醜。靑蒻傍江行。</text>
<title>八月十五日夕遇雨</title>,<text>苦雨連三日。灘聲到枕邊。那堪看月夜。虛作對床眠。壯志憑誰說。孤蹤每自憐。只須開獨酌。長嘯向秋天。</text>
<title>途中有懷</title>,<text>昨歲隨天將。愚迷事不終。東車頻換節。南海遍留蹤。方寸同徐子。謀猷愧臥龍。如何來又去。數數未從容。</text>
<title>南海有感</title>,<text>翹首看鵬褰。混茫不見天。搏風升九萬。擊水過三千。黃鵠飛何短。靈鼇伏不遷。那知蜩與鶯。還笑棘籬邊。</text>
<title>閒山島贈黃洪善</title>,<text>惆悵三年別。干戈萬死餘。重逢眞邂逅。相憶問何如。鳳綍新承寵。鴻勳足大書。城南他日會。列戟傍茅廬。</text>
<title>再步前韻。答洪善令公。</title>,<text>按節趨南海。相隨二載餘。論弓推庾子。授簡讓相如。已矣吾生拙。徒饒紙上書。何當持美酒。膝行謝周廬。</text>
<title>偶吟</title>,<text>李白騎鯨去。江南風月閒。鸚洲空錦浪。廬岳鎻層巒。猿鶴悲唫處。煙雲變態間。騷人今古恨。誰喚謫仙還。</text>
<title>春日小酌習射 二首</title>,<text>嶺路春將暮。山城花亂悲。開樽迎麗景。鳴鼓對斜暉。觀德筵初設。耽歡醉不歸。乘閒聊習武。非是趁芳菲。又謬鎭紅旗下。空看倦鳥飛。山花明曉露。芳草靜春暉。故郭一年住。王孫何日歸。四郊多賊壘。無意賞芳菲。</text>
<title>嶺中途中</title>,<text>雪嶽一支去。東趨聳海中。雲根千仞疊。地軸四望通。去鳥終投海。歸颿正駕風。玆遊隨處好。不怕錦囊空。</text>
<title>過嶺有巖突起路傍。上有古松數株。下有潭水。絶壁千仞。問諸長年則名喚淸心臺云。</title>,<text>積雪深三尺。行人沒半腰。方纔逾峻嶺。又復渡危橋。絶壁臨寒瀨。哀聲咽玉簫。淸心誰揭號。此日暗魂消。</text>
<title>萬里餽我以蜂蜜熊掌。聊賦短律。以報心貺。</title>,<text>有美金城守。文章世有聲。龍頭攀早歲。驥足淹中程。風塵誰薦鶚。詩酒漫論兵。餽我玄熊掌。知君勸捨生。</text>
<title>奉贐黃知事朝天之行</title>,<text>明公五弟兄。丹桂四枝榮。夙望俱台輔。新除只月卿。聖君思舊績。天子認前名。遙想觀周樂。應添江漢聲。</text>
<title>奉贐申參判朝天之行</title>,<text>貝錦初停織。洪鐘亦撼筳。獨賢方夙夜。專對選朝廷。鶴野三千里。萱堂八袠齡。思歸何處切。蠻館見秋螢。</text>
<title>奉贐趙直哉朝天之行</title>,<text>別我向京去。憐君更遠遊。那知求養志。飜作倚閭愁。浿水賓鴻夜。遼山落木秋。白雲看益苦。休上仲宣樓。</text>
<title>奉和冥觀居士尹安性韻。兼呈禮曹參議。</title>,<text>名山連北塞。應近白龍堆。岳色看初好。嵐煙鬱未開。那知千里道。得枉二▣來。只欠名香處。東風不見梅。</text>
<title>再和前韻。奉呈冥觀老仙。</title>,<text>山房燒蠟燭。入夜淚成堆。月黑人無語。窓虛風自開。灘聲隨雨至。鶴唳下天來。羈抱此中惡。不須聞落梅。</text>
<title>敍舊送志范令公 李壽俊</title>,<text>昨歲歸京日。移家住永城。雙池憂喜別。一席去留情。往事雲俱散。流光水共傾。慇懃今夕意。只祝愼脩程。</text>
<title>贈人 二首</title>,<text>古館臨周道。林亭特地幽。開筵成小酌。取醉破閑愁。玉樹暫難倚。瓊章到不求。淸川明月夜。更擬共仙舟。百年興禮樂。時雍軼虞姚。異域爭稽首。何人恥折腰。梯航山海遠。蹈舞雨風調。尙軫張皇戒。將軍正落鵰。</text>
<title>次杜子美</title>,<text>從呼牛與馬。行世任虛船。甘後乘軒鶴。難同飮露蟬。支離非是德。文繡亦違天。莫近刑兼善。蒲團等細氊。</text>
<title>端川館有感</title>,<text>念我同門友。辰年佩郡符。讀書方好學。臨難誓損軀。自許獨行士。人稱大丈夫。羅地誰建廟。吾欲看乘駒。</text>
<title>次韻</title>,<text>吹角城門閉。憑軒客意淸。山容秋後色。靈籟夜深聲。玉露輕輕落。金波灔灔生。無因駐此景。獨坐到天明。</text>
<title>戲吟求和</title>,<text>白髮觀風使。開筵敞畫堂。春心雖已冷。豪習未全忘。戲罰穿楊士。羞爲傅粉卽。粧成官妓樣。大笑億千場。</text>
<title>次伯瞻韻贈仁上人</title>,<text>㫾午初甘睡。思歸夢日邊。兵戈今十載。關路向三年。髮白羞看鏡。年衰任着鞭。僧來說好語。一笑意悠然。</text>
<title>三月三日紫霞洞。得風字。</title>,<text>紫霞名勝地。佳節會冠童。澗水環雲幕。林花動惠風。論詩情不盡。把酒興無窮。誰記玆遊迹。形容付畫工。</text>
<title>步月沙台兄韻</title>,<text>沙翁詩最健。勇可挾雙輈。頻作輶軒使。恣探山水幽。河從天上落。川傍峽中流。來去留佳句。千秋記勝遊。</text>
<title>甘露寺次金平章韻</title>,<text>海近潮還汐。長江澄不淸。鍾聲風引遠。月色夜深明。抱病懽情少。逢僧俗慮輕。平生遠遊意。甘露幸同名。</text>
<title>尹左相海原 斗壽 挽</title>,<text>國步重恢日。安危在廟堂。文謨綏反側。武略濟搶攘。天上中台折。人間元老亡。蒼蒼胡不憖。而使聖心傷。</text>
<title>贈通川守 二首</title>,<text>萬古楸池嶺。雄臨大海西。濤聲來郡舍。民物聚沙堤。地産魚鹽利。山多熊虎棲。奇觀叢石路。落照萬帆低。兩年空坐嘯。賴子佐疏慵。公廨營三宇。官糧儲千鍾。民間弊盡祛。僚席樂偏濃。別後長思處。南樓起暮鍾。</text>
<title>移寓後漫題 寧海時</title>,<text>古屋無墻壁。荒涼曠野中。那知禦魅客。來作主人翁。松樹連村暗。泉流與海通。最憐西嶺日。留照小窓紅。</text>
<title>任持平 叔英 挽</title>,<text>與才不與命。古語曾聞之。百世名長在。一時人盡悲。文星歸帝側。直道荷主知。未了彈文草。那堪薤露詞。</text>
<title>吳同知 百齡 挽</title>,<text>兄弟眞聯璧。同年擢桂科。機雲文譽早。軾轍直聲多。痛隕雙龍穴。悲傾兩鳳窠。長君尤悼甚。迎柩淚添波。</text>
<title>申玄翁夫人合葬挽</title>,<text>有美名家女。于歸君子儒。瑟琴諧契闊。蘭玉剩歡娛。未見沙堤路。先歸蘿帶區。佳城今更卜。褒贈再嗚呼。</text>
<title>次客亭韻</title>,<text>秋生猶酷暑。薄暮乍涼風。月色侵階上。蛩聲亂草中。擣衣憐戍婦。流火感衰翁。明發江湖去。垂綸睡短篷。</text>
<title>正月初五日。以雨多暇。與僚兄小飮至夜深。因和朴生韻。七言律詩</title>,<text>今來帥鎭把紅旗。往事傷心一奕碁。屬老西遷人似市。無船平渡水流澌。南邊三戶爭嘗膽。北學諸生解撰詩。雨洗妖氛驚雪萼。相携且莫負佳期。</text>
<title>寄松雲令大師</title>,<text>雲衲頃磨山水來。聊持羽扇靜風埃。四年鞍馬兵戈擾。一壑松蘿猿鶴哀。遮莫莊生譏數數。從敎庖子刃恢恢。知音唯有鴟夷客。靑眼何時共一咍。</text>
<title>重到八莒有感書奉</title>,<text>曾隨督府駐南營。十二將軍四萬兵。借筯自慙無遠略。開懷頗幸愜中情。旗升曉日風雷動。火擧黃昏宇宙明。擁節重來人事變。壯心空作不平鳴。</text>
<title>四月初六日午。憩晉州西石臺上。</title>,<text>頭流山下小郊邊。石自成臺江自淵。村掩落花舟子遠。浪浮琴鯉釣翁眠。三年奔走兵戈地。半日安閒洞府天。種樹主人今在否。竹疏松老不知年。</text>
<title>重過月波有感</title>,<text>繁華憶在八年前。承命玆亭敞錦筵。花爛紫薇紅襯席。江涵香桂碧連天。凄涼往事成陳迹。突兀高甍尙巋然。短髮搔來餘壯氣。一聲孤嘯捲腥煙。</text>
<title>自南海乘船抵閒山島</title>,<text>自經多亂歲三周。奉使南中得再遊。未吐埋輪張子憤。還登灑淚晉臣舟。除讐志切安鯨浪。宣澤才菲愧列侯。寄語龍驤金帶客。報恩寧可死前休。</text>
<title>南海次洪益城 聖民 韻</title>,<text>今日井蛙望大洋。欲尋波際恨無梁。三秋水却哭河伯。萬里遊還慕子長。老氏敎深爭座席。小兒嫌重愠憑床。是是非非俱已矣。爲緣何事苦忽忙。</text>
<title>十月十四日。再向閑山島。</title>,<text>再度乘舟絶大洋。臨波綸短恨鯨揚。三年戰伐滄溟動。萬骨沈埋島嶼傷。竝擧交鋒雖得策。淺謀挑敵奈非臧。千颿還向閒山泊。水底魚龍怕一場。</text>
<title>再次朴生韻</title>,<text>赤幟誰將發趙旗。揮毫百戰又圍碁。一枝梅動三更雨。十里江流萬壑澌。侍側螟蛉公子說。命騷奴僕錦囊詩。美人遙憶西方遠。中路無違昏以期。何能拔寨勇搴旗。要着仙人冷暖碁。日照園南梅欲綻。雁稀沙上水無澌。一壺車掛靑蓮酒。千首囊儲處士詩。莫怕前山看向夕。美人應不負佳期。</text>
<title>孤査亭次壁上韻</title>,<text>金沙境界小江濆。先輩凋零幾箇存。亭裏琴樽今底處。壁間詩句已難分。山回水轉疑無路。地少天多忽有雲。想得孤査潭上樂。令人惆悵倍思君。</text>
<title>岳堅營次都事李 惟諴 韻</title>,<text>逶迤粉堞間層巖。下有朱門擁檜杉。正合堂中杯灔灔。何須席上手摻摻。浪吟佳句時橫槊。倚醉狂言莫戒緘。雨後園林春意動。畫簷如聽燕呢喃。</text>
<title>次賓賢樓韻</title>,<text>今古興亡閱幾過。欲談須借辯懸河。新年戰骨招魂少。廢寺金仙感淚多。壯士豈知抽釰舞。將軍不解處容歌。繁華掃盡成荒戍。獨立臨風無奈何。</text>
<title>次都事韻</title>,<text>靑油無事臥蒲鞭。行看桃花點逝川。好客不來閒玉斝。殘陽未落怨啼鵑。竹籬短短圍茅屋。松籟泠泠響暝煙。賴有風流賢太守。紅粧時載艶陽天。</text>
<title>鳳棲亭</title>,<text>黃昏扶醉上高亭。桐在墻陰竹在庭。月盡枯梢橫院落。風敲寒韻響窓欞。嚴霜節後枝空老。兵火年來葉不靑。丹穴秖今留海岸。鳳飢何處影竛竮。</text>
<title>平海</title>,<text>木皮蓋屋數三村。傍海緣崖少平原。華館秪能觀北海。高山底處有東園。溪楊帶雨今初嫩。春日穿雲尙未溫。杯酒淸遊今老矣。耳邊偏厭怒濤喧。</text>
<title>除夕宿丘山驛</title>,<text>殘燈挑盡到三更。客子心中百感生。西路趨朝同二子。南營擊柝共千兵。五載光陰俱逆旅。百年歡樂已無情。吾衰不怕添霜鬢。自是悽然睡不成。</text>
<title>奉呈洪判書 汝諄○三首</title>,<text>轅門昔日虎牙閑。坐鎭山戎靜鐵關。授鉞干戈遷謫裏。收功樽俎笑談間。軍中號令嚴秦法。堂上威儀覩漢官。前歲偶從營府過。人言吏畏庶民歡。聊借浮生半日閒。垂鞭信馬訪柴關。人言十里花津外。家在千株松樹間。舊識尙書爲異爵。今知巡使是郞官。一時盛事須傳詠。愧乏纖歌可侑歡。大嶺之東事事閒。不如沙塞玉門關。梨花洛寺啼鵑處。楓樹西樓落照間。人有古心琴古曲。使爲仙伯府仙官。我公曾是靑油客。須與星郞各盡歡。</text>
<title>觀德堂次洪正郞韻 安州兵營</title>,<text>大陸風驅萬馬群。玄冥苛令劇商君。吟肩尙聳含綸客。隨指飜思負羽軍。路向晴川通北塞。營開細柳鎭西門。揚鑣自有酬恩地。行役寧辭夙夜勤。</text>
<title>鏡浦</title>,<text>曾辭玉陛御泠然。來伴群仙共醉眠。靑鳥廻遲玄圃月。紫鸞吹動鏡湖煙。四仙陳迹今何在。百歲人生最可憐。壺裏乾坤長不老。爭如日日敞華筵。</text>
<title>酬申景卓 活</title>,<text>嶺外相逢別有情。連鑣沙路馬蹄輕。湖邊藉草談仙境。臺上停杯聽海聲。水擊三千鱗化羽。風傳一曲鳳吹笙。與君要訪洪崖子。今夜聊眠古邊城。郵亭往復共三千。到處笙歌敞錦筵。作客聊爲開口笑。論心誰與對床眠。別時有約徒成障。好事如今喜得圓。大醉䭾歸風雪裏。狂歌一曲意悠然。</text>
<title>襄陽</title>,<text>襄陽佳麗古名府。壯觀爭傳河趙臺。白鷗無心驚忽去。黃鶴高飛招不來。蓬山東望正迢遞。落日西頹更低回。千秋長憶二公子。惟見海棠年年開。</text>
<title>失題</title>,<text>聞道聯翩控大邦。天兵東出賊垂降。仙遊行樂饒紅拂。戎節先驅有錦江。碧海波長天化一。紫簫聲徹鶴飛雙。菲才愧忝觀風使。佳句還羞夢筆杠。使華行李太蕭然。坐度孤城日似年。一歲風光酣野外。三春積雪滿山巓。芳樽時有開晴日。客恨難堪對逝川。賴有詩篇相往復。撚髭待到暮鍾傳。</text>
<title>全城府院君李 準 挽</title>,<text>華封善祝壽多男。崇貴人間是滿三。千佛名經曾早薦。兩朝勳業亦頻參。掉頭汶上終全節。啓手淵氷得免慚。隨世和光眞耆德。欲題哀輓獨難堪。</text>
<title>高山金察訪善餘挽</title>,<text>風儀端重富年華。人望方推雲路賖。妙句曾看吟白雪。高才正合掌黃麻。翰林聲價終郵吏。太史文章屬外家。地下有靈應慟哭。倚閭叵耐返喪車。</text>
<title>奉贐金學士景擇 尙容 朝天之行</title>,<text>十萬胡騎入雁門。漢家新喪上將軍。遼河白骨多於土。蓬海妖氛蔽似雲。到處兵戈方塞路。此時朝聘政須君。懸知觸物傷懷抱。遮莫金笳半夜聞。</text>
<title>戲呈詩社老先生</title>,<text>三椽茅屋暮江濱。官罷歸來似舊貧。雪蟄嬌兒增索飯。寒欺老妾便生嗔。六韜雄略空無敵。半世詩名只是賓。一斗香醪知有命。王弘虛負白衣人。</text>
<title>詠村燕</title>,<text>長恨當春獨後來。畫堂何處更徘徊。非忘舊主前時意。剩被新禽此日猜。擬托雕樑穿繡幕。却投村店困煙埃。風蒲已暗雛將老。還怕靑蛇去卽回。</text>
<title>奉和冥觀居士韻。兼呈禮曹參議。</title>,<text>盡室西來又向南。忽逢禪客剩懷慙。家留嶺外同鄕井。蓬轉天涯共麈談。憐我此時還就食。問余何日永抽簪。空門事業無多苦。雲在山頭月在潭。</text>
<title>失題</title>,<text>關路春風四牡騑。此時那得共君歸。仙山矗矗千峯露。玉節遙遙一逕微。天末鳥還滄海闊。日邊人斷白雲飛。逢僧莫問畸翁事。終歲彎弓臥鐵衣。</text>
<title>奉和金景仁韻</title>,<text>十萬天兵奏凱還。兩西奔走兩南閒。新藩玉節行將返。舊國金甌缺又完。紫海氛淸開鏡面。靑山雪盡露孱顔。中興日月方垂照。莫歎蹉跎作馬官。春雲釀雨擁重陰。作客芳辰恨轉深。强會群賢飛玉屑。那看脩竹傍瑤林。長安尙遠頻回首。細草初生更悼心。却憶太平行樂處。杏花園裏費追尋。千尋削壁壓狂瀾。却走平原做小灣。逝水悠悠長不盡。仙軺杳杳已難攀。曾年冠蓋幾經過。此日旌旗空往還。聞道橫橋今尙在。免敎嗔責老郵官。</text>
<title>江界</title>,<text>雄藩形勝抗龍庭。刁斗寢聲二百齡。水向西流歸鴨綠。山從北起與天靑。四州毳落行將遍。三衛豪酋勢莫寧。國步艱危無李郭。不知誰勒孟堅銘。</text>
<title>江界東軒和獨石韻</title>,<text>隨風柳絮舞狂顚。客路風光已半年。二水縈紆來護郭。群山環列遠浮天。每慙身擁三邊節。敢望腰纏十萬錢。只恨雄心猶未展。倚欄長嘯氣悠然。</text>
<title>和板上梧陰相公韻</title>,<text>四月高樓尙怯寒。賓筵難却酒杯寬。何勞玉塞行將遍。且喜金甌缺又完。八道城池誰得保。一方形勝獨占安。臨江忽憶龍灣事。說到當時鼻亦酸。</text>
<title>送尹季初朝天之行</title>,<text>流虹節値斗西杓。金氣行秋玉燭調。鳳闕九重同拜舞。鈞天一夢雜笙簫。日邊人返空聞語。江外公歸又賀朝。別後眼穿何處是。仙槎八月影層霄。傷心却憶亂離前。曉出西郊敞別筵。三疊陽關重執袂。一竿殘照已低煙。喧喧戲語南隣伴。戛戛鳴箏北里絃。此日異鄕看碧樹。丈夫垂淚亦悽然。</text>
<title>奉呈鶴巖主人</title>,<text>豪華氣槪厭淸貧。占斷江山作主人。流水桃花堪避世。淸樽綠酒剩娛賓。桑麻十里漫平野。紅粉三行擁綺茵。暗想風煙歸未得。雙旌又逐馬蹄塵。</text>
<title>失題</title>,<text>瑤京西望幾長亭。來拜松楸向北行。別恨盈腸方黯黯。雪花迷路又輕輕。邊城搪報連宵過。殘驛候人逐日迎。何日平胡尋去路。角巾微服返桑耕。</text>
<title>關西逢故人</title>,<text>二十年前同榻友。相逢關外浿江濱。憐君尙做專經業。顧我忝爲仗節人。半世榮枯知有命。一場歡謔豈無因。從今直向香山去。須戒華筵酒入唇。</text>
<title>謹步元韻。奉呈襄陽太守趙持世。緯韓</title>,<text>城外高亭枕大堤。蒼茫嶺海在東西。佳人厭見瑤臺鏡。遠客催飜碧玉蹄。寶刹地▣淸磬響。鎻金帳暖豔歌低。世間剩有楊州鶴。何苦歸尋隱者棲。</text>
<title>敬次四佳送趙善山韻。送李而遠 尙毅 赴成川。</title>,<text>峽中寒盡坼黃梅。綠漲春江淑氣催。玉節曾年樓上住。彩雲淸曉夢中來。武成祠下旌旗擁。紇骨城邊紫翠堆。昔日淸遊今尙記。憑欄回首意悠哉。許子風流老不衰。危亭新構落江湄。白檀樹下千尋壁。紇骨城中萬古祠。彩檻逶迤橫碧落。紅粧縹緲步瑤墀。若無仙分難爲倅。月斧重修已可知。</text>
<title>次朱天使 之蕃 漢江紀遊韻</title>,<text>彩鷁浮江作勝遊。山花如錦滿山頭。金杯灔灔醒還醉。綺語翩翩唱又酬。生歲偶然同甲子。晩年何幸識荊州。星軺一返雲泥隔。莫怪當筵更挽留。第一江山曾品過。詩仙留詠又鋪張。瓊詞爭誦傳東國。勝境應誇入帝鄕。忝上龍門憑玉樹。却驚鮫室近星光。沙禽叫斷波涵月。認得遙岑是樂浪。都門旭日動香車。正是晴和夏月初。彩艦浮空驚渚鳥。漁舟促櫓獻江魚。蠶頭遠見雲間峀。鮫室幽看水底居。蟾影漸高仙馭返。丁東禁漏二更餘。</text>
<title>敬次朱天使韻</title>,<text>江山牽興爲停行。却把無情做有情。綉幕雲開臨斷岸。錦帆風起漾虛泓。忘形取醉歡難洽。摻手言懷感易生。此後重來遊賞處。那堪遙憶鳳凰城。</text>
<title>尹兵使說挽</title>,<text>相隨少壯每齊肩。況是偕生戊午年。日月後吾君讓弟。才能拔萃衆推賢。東南劇郡三爲倅。山海雄藩兩鎭邊。未半百齡嬰二竪。茫茫禍福問蒼天。</text>
<title>宣祖大王挽章</title>,<text>巍乎功業煥乎文。聖德將多六七君。排斥老莊歸一統。表章經傳到三墳。持盈恒切淵氷戒。臨難尤勤義利分。淨掃妖氛新廟闕。千秋厭世痛乘雲。又龍潛代邸應橫庚。玉質金章望皆傾。招迎儒老勤三接。摠攬王綱盡九經。事大以誠終獲報。建儲推德寔由明。勛華心事家傳意。至德如天孰得名。又讒人罔極敢欺天。列聖含寃二百年。志繼先王功有大。典頒東國事堪傳。炎劉得姓知堯後。夏禹承虞是舜禪。雪盡深羞倫紀正。鴻勳貽厥又光前。</text>
<title>次熊天使渡遼河韻</title>,<text>渡頭風靜漾朝暉。十里湖山翠藹微。北極回瞻天共遠。東藩入望水同歸。天驕稽首曾輸款。都尉揮鞭正射飛。屈指旋車纔數月。艤船相待幸無違。</text>
<title>有釋來訪偶吟</title>,<text>繁花落盡燕呢喃。倐忽靑春已謝三。剩有幽禽鳴屋角。臾無閒客到城南。懸車何待二宜去。處世明知七不堪。和尙適來持贈菜。與之終日話瞿曇。</text>
<title>己酉暮春。庭畔杏樹始花。</title>,<text>護養慇懃近十年。長條纔得過簷邊。天敎直幹當軒聳。地近陰崖被雪偏。此日姸花開六七。何時甘果薦團圓。香燈殘夢三更月。只欠前山叫杜鵑。</text>
<title>挽人</title>,<text>昔年奇禍不堪言。未死相依只弟昆。聖主雪寃還錫爵。官封紀德合稱恩。儒家襟韻詩題壁。公子風流酒灔樽。晩歲敎成忠與孝。應傳餘慶及諸孫。</text>
<title>次皮日休訪寂上人韻</title>,<text>夜久春山衆籟沈。子規哀苦叫叢林。天中月到參禪定。閣上鍾鳴發省深。靈性已忘天竺偈。淸談誰效洛生吟。從今落髮除煩惱。禮佛燃香永洗心。</text>
<title>偶和權德輿送張御史使回鶻韻</title>,<text>遐方銜命得儒官。宣暢恩威可結懽。靑塚雁飛秋思苦。黃河風緊早行難。龍庭禮罷皇風暖。羔酒酣來劍氣寒。回鶻於唐功最大。開心莫厭駐金鞍。</text>
<title>金左相 命元 挽</title>,<text>天賦堂堂將相才。平心行世物無猜。身經玉帳兵初戢。名覆金甌業已恢。綠野未諧歸老計。白鷄俄報止車哀。城南最晩登門客。此後從誰把酒杯。</text>
<title>酬鄭景任 經世</title>,<text>江水悠悠與海通。海連千里有無中。孤鴻望斷滄溟北。雙鯉來從洛浦東。瓊尺裁雲隨素札。屋樑邀月輾遙空。看看却憶平生友。閑對羲經獨自窮。</text>
<title>奉贐奏請正使太學士月沙令兄</title>,<text>大學士兼大宗伯。年年底事動征輪。承祧業重須傳聖。專對才難必得人。十九封章應白髮。四千里路屬靑春。從今屈指君歸日。皇勅頒時雁正賓。</text>
<title>送朴參判應邵充進箋使赴燕</title>,<text>萬國歸心二十年。承祧今日又家傳。詔頒日域恩無外。星拱宸居賀敢延。皇極殿前同拜手。少陽門下獨陳箋。先生眼大奚囊富。詩史應看賦百篇。</text>
<title>文川館和都事韻</title>,<text>條風惻惻尙餘寒。虛館殘陽又向闌。攬㘘幾多羞范子。鞭蒲時復效劉寬。賓筵乍倒黃金酒。鯨海初昇白玉盤。却憶北邊方報警。有何長策可能安。</text>
<title>再和都事洪樂夫 命元 韻</title>,<text>城枕崇岡海又連。往來行樂敞華筵。醉看絶色誰爭麗。笑折濃葩欲鬪姸。舊態逢場豪氣發。新詩滿紙墨花鮮。幕中仙客饒佳句。愧我蕪詞不直錢。</text>
<title>送申季收出按海西</title>,<text>密勿銀臺尺五天。仙班忝與弟兄聯。頻年扈駕隨香案。暇日升堂奉壽筵。共保心肝期永久。莫將涼燠易推遷。雙旌今向曾遊處。立馬秋郊意黯然。</text>
<title>制使酒席次板上韻</title>,<text>三千里外海東頭。玉節重來作勝遊。射士彎弓如月偃。舞娥垂手似荑柔。邊城讌集多詩老。綺席淸歡亂酒籌。香雪滿庭紅日昃。不妨相挽目交酬。雕鞍未掛月氏頭。白羽行邊亦壯遊。馬革裹尸歸朔漠。鴟夷無意老溫柔。初心濩落空看釰。奇計蹉跎愧借籌。豪氣消磨猶未盡。銀花叢裏獻兼酬。</text>
<title>翌日又次呈半刺先生</title>,<text>行行尙未大刀頭。原隰殘春已倦遊。屋角梨花隨日。風前芳草弄春柔。三旬客裏聞啼鳥。雙陸誰將對點籌。勳業未成吾老矣。生平壯心竟何酬。</text>
<title>送朴仲吉赴三陟</title>,<text>大手爭推五鳳樓。竚看平步上瀛洲。文章自古忌同進。明月如今悲暗投。玉署遊談輕視草。金門抗議貴持籌。槐廳寂寂空棲雀。任遣詞臣老海頭。</text>
<title>次車敎授雲輅韻</title>,<text>不文何異問龍雩。長愧前驅夾道呼。偶向淸流脩稧事。更看佳客賦娵偶。山花灼灼迷孤塔。野草茸茸遍九衢。歸路火城如白晝。夜行誰復怕金吾。</text>
<title>恭祀齊陵因書齋壁</title>,<text>妊姒成周德比坤。千秋壼極母儀尊。佳城夙號興王地。舊刹今看傍寢園。紫闕歡呼聲未徹。繐帷香燭火猶溫。當年協贊基鴻業。餘慶綿綿燕翼孫。</text>
<title>送人朝京</title>,<text>聞道吾皇允執中。士夫論議尙非公。江湖師席爭眞假。臺閣彈文伐異同。洛蜀黨成金虜至。儒禪敎▣玉津空。杞人謾抱天傾恤。擬待君還慰大東。</text>
<title>權監役克寬挽</title>,<text>昆仲珠聯秩正卿。堂堂門戶世推榮。無心簪紱非求隱。散跡江湖豈避名。琴酒自娛師叔夜。支離爲德慕莊生。虛舟容與從來往。泉下相逢笑廣成。</text>
<title>失題</title>,<text>嘉陵古郡接蠻鄕。秋日登臨客意涼。漢水却隨新雁去。羈愁遙共暮雲長。銅章辜負鷄豚社。白露潛凋菡萏香。惆悵獨望當落照。碧江金柱漾虹光。</text>
<title>朱天使謁文廟時次韻</title>,<text>肅謁先師爲道尊。光臨泮水采蘋蘩。日邊人近躬宣化。天上恩洪手轉坤。駐節初看新構美。升堂終慘舊基存。慇懃勸戒留詩句。應喜諸生可與言。</text>
<title>奉和金景仁</title>,<text>春半餘寒似盛冬。獨來村舍坐高舂。眼穿殘日空相憶。絃斷瑤琴恨未逢。白髮紛紛心擾擾。靑山疊疊水重重。各保餘生牢閉口。金人自昔戒三封。申譴南來閱五冬。海濤聲裏雜村舂。羽儀征雁天邊去。薜服幽人月下逢。迎送居諸看幾度。依微雲樹隔千重。似聞邸吏傳朝報。新策勳臣萬戶封。</text>
<title>奉酬趙庶尹 誠立</title>,<text>霜着蘆花落雁秋。眼穿殘照剩牢愁。閑隨水鳥乘流去。却對仙翁載酒遊。醉倒謾酬漁父問。天傾那解杞人憂。猩紅林壑招魂返。被髮僛僛不自羞。</text>
<title>沈舍人 光世 挽</title>,<text>同投嶺海十年餘。奇禍偏歸子餘余。痛結終天萱背冷。夢徵炊臼旅帷虛。悲歡種種如隨跡。諭議堂堂實起予。才學方期經世業。壽纔知命職中書。</text>
<title>水月亭示朴生</title>,<text>雲際殘陽晩漏光。輕風吹送白蘋香。僮尋酒店煙橋遠。牛向蘆村夕影忙。江榭主人今駙馬。藜床佳客漢賢良。白鷗飛處孤帆去。便欲因之泛大洋。</text>
<title>奉賀晉興姜 絪 台閤</title>,<text>千佛名經第一仙。門前列戟是靑氈。官聯議政先公府。壽亞從心耆老筵。老去風流猶樂聖。時來功業早任天。遙知初度題詩賀。三十年如今歲然。</text>
<title>古之遊宦于外者。雖賴事育之資。而未嘗不以離親故去鄕里爲恨也。老夫之出守松都也。歲未閱而得與二妙同僚。是猶居于家而與親友相從也。方以爲幸矣。經歷李屹僚兄先以短律見惠。道其所欲道者。敢以詞拙爲辭。而以孤盛意歟。依韻奉酬。而別有所獻。伏希斤敎。</title>,<text>繁華舊說三門外。臺閣要官此會同。軒蓋晝喧趨上宰。絃歌夜咽樂元功。兵餘凋謝幾年後。隣好聯翩一府中。勝事且須傳繪事。鋪張五老合推公。大慶之年逢大有。昇平行樂四方同。毬場閱武修戎事。詞掖摛文頌聖功。候月天驕遁塞外。搏桑客使繼洋中。縣官無擾村家樂。樽酒何妨躋彼公。吾兄詞賦擅吾東。天與之才命不同。窮鬼未曾辭太學。醉鄕將擬續無功。摘髭科第曾三捷。樂聖襟懷幾一中。聞說翠華臨魯泮。孰敎臣克頌僖公。漢水西流洛水東。一邦風氣苦難同。學殊儒墨知堯聖。派別江河竝禹功。箕演九疇稱建極。舜增三說繼惟中。相將修己竢天定。范子曾師司馬公。</text>
<title>次竹西樓壁上韻</title>,<text>大嶺之東八九官。竹西形勝最淸閑。川廻斷岸縈紆處。棟壓層巖縹緲間。半夜灘聲琴奏曲。三冬雪色玉爲巒。佳人不識詩人意。却笑吟肩聳似山。又江面危橋橫一水。人去人來行也獨。山連北塞勢巍巍。水注東溟流曲曲。神仙風馭遊怳惚。猿鶴幽棲在岑鬱。蓬壼遙望海漫漫。巨鰲頭高長不沒。</text>
<title>和韻奉呈府伯金先生</title>,<text>使君豪氣足風流。出守猶分第一樓。密席戲令紅袖狎。放歌還使綵雲留。眞心好着樽中蟻。浪說何論海上鷗。老子狂懷應伯仲。一場歡謔播東州。</text>
<title>又贈短律潮</title>,<text>玉堂金學士。江外謝宣城。好客同文擧。論兵慕孔明。重逢靑眼豁。話別白髭生。此後相思處。孤燈夢不成。</text>
<title>舊西江觀</title>,<text>坤靈噫氣簸潮生。來往朝昏却有程。平野漸看靑草沒。遠沙還見白鷗爭。盧郞作賦人傳誦。伍子浮江恨未平。浦口落帆何處客。主人迎笑似多情。</text>
<title>和獠奴韻</title>,<text>峽裏山高日易曛。緣崖尋澗路難分。村村剖竹流泉遠。滴滴承壺傍枕聞。病肺此時思冽井。回頭底處豁浮雲。今知瓢飮猶關命。望斷歸鄕鹿與群。</text>
<title>鄭參判協和伯 協 挽 五言排律</title>,<text>憶在冠童歲。同門挾冊遊。麒麟呈具眼。頭角標凡流。藝苑頻魁捷。雲衢發有遒。趨庭從列戟。入幄對垂旒。禍禍元無妄。萋菲知有由。蓼莪懷至痛。雷雨荷洪休。忠孝兼全日。聲名始大秋。棲遲猶郡邑。卓絶駕瀛洲。淸獻隨琴鶴。莊生任馬牛。龍韜參制幕。鳳藻掌皇猷。聖主恩榮重。諸公譽望優。文衡曾被薦。德量更誰儔。敭歷三司長。風▣一紀周。相門看出相。憂國轉成憂。引疾歸郊墅。虛心逐海鷗。求詩來白足。論古豁靑眸。好客時開酒。傳觴幾點籌。流光同石火。塵世等浮漚。昨歲還朝晩。邦家拜慶稠。佳期須桂滿。良覿與朋謀。豈意幽明隔。難將日月留。問天須漠漠。茹恨獨悠悠。關塞曾歡會。談論恣遠搜。梨花靑海館。錦席大同舟。健筆森橫戟。高吟逐轉喉。奇才誰可繼。陳迹已難收。半百齡何促。千方病未瘳。望雲方陟屺。流汗遽旋郵。叵忍隨丹旐。胡然尙白頭。春宵沙峴路。松露月如彄。</text>
<title>畿伯洪樂夫挽</title>,<text>關北曾爲使。公除幕佐來。聲名聞已久。懷抱喜初開。風度連城玉。詞華八斗才。忘年深托契。接席共傳杯。父子交俱密。歡娛興不裁。寶亭荷萬蓋。端館錦千堆。酬唱聯成卷。風吟響作雷。相離雲雨散。苦憶歲時催。榮悴投湖海。音書幾往回。修門召謫客。禹甸按分臺。難幷燕鴻影。要期山水隈。斯言猶未踐。樑木遽先摧。朝野同悲矣。親朋儘痛哉。追思官濟濟。到處刃恢恢。玉署追元白。梁園倒鄒枚。爲親求大府。奉壽詠南陵。敷政誰焚火。諭刑陋棄灰。人推兼五福。輿議望三台。已備人間事。應將造物猜。老夫終底託。揮淚不堪哀。</text>
<title>平海郡逢舊樂師許弄 五言古詩</title>,<text>箕城古名郡。獨全兵火餘。危亭抗館北。璇題輝碧虛。碧梧傍簷角。翠竹森階除。嘉名揭鳳樓。登睡空欷歔。我來自仙槎。時當孟春初。戎務苦遑遑。旅懷無由攄。主人童丱舊。杯酒常相於。紫割碧海螯。銀縷氷江魚。錦席燃紅燭。厭厭夜何如。童奚跪我前。欲言還趦趄。老叟千里來。其年可懸車。鶴髮而懸鶉。懷刺久蹰躇。自說舊樂師。要謁春官徐。呼來賜之坐。問爾何坊居。再拜謝厚意。將言淚霑裾。吾兄名億鳳。以笛隨乘輿。十年爲典樂。進退隨鴻臚。少小習耳目。樂其可知歟。十二仍學箏。鯤絃飾璖。哀音唳孤鶴。流聲咽宮渠。藝成頗解律。梨園播名譽。班行亞師兄。先輩借吹噓。吹竹與彈絲。相須類駏驉。是時太平久。天衢和日舒。公卿事遊宴。三日已爲疏。凝香掩槐柳。南池折芙蕖。每逐中舍宴。不覺流居諸。時從執拍位。擅場不爲沮。太廟協龍飛。內殿歌關雎。歡聲起五雲。才人與婕妤。君臣通宴日。女樂紛粧梳。四更開閶闔。千官響璜琚。軒懸羅八音。曲折看麾旟。宗宰上壽罷。觚稜影蟾蜍。明良相際會。荒樂絶畋漁。士女競光陰。黎庶安菑畬。自謂長如此。一生同華胥。泰極否還來。壽域生瘡疽。南山烽火斷。北闕聞建儲。西門半夜雨。六飛困泥淤。內人啼紅袖。廟器棄璠璵。萬姓各鳥竄。避死投崎嶇。未效雷海靑。漂泊同棲苴。嶺海風沙地。營生費拮据。恨不學農夫。春畦把犂鋤。忍同穿窬子。囊探又篋胠。愁來劇欲死。有時陟彼砠。江南李龜年。心事何如余。襄陽李使君。風流似相如。賓朋北海孔。詩酒歐陽滁。佳人笑垂手。留客摻袖祛。招我主敎坊。芳筵烹肥猪。奉壽大夫人。籩豆擠有且。釣鰲切作膾。採蕙淹爲菹。翠翹簪孔雀。紅裳染茹蘆。敎呈蓮花臺。喜道汝起予。從玆有追呼。破帽隨蹇驢。堪嗟筋力衰。俯仰同蘧蒢。有似中書君。老矣不中書。或向鄕人彈。鍾鼓似鶢鶋。我聞一惆悵。況若夢蘧蘧。往事不須說。宮廟化爲墟。孤臣尙未死。不才同櫟樗。臨民愧無誠。三四誘群狙。方今屬中興。賢士茅連茹。誓將賦歸來。綵衣寬倚閭。東路多故人。留連到化鴽。携爾去江陵。設酌陳魚蔬。鏡湖似彭蠡。七百里爲瀦。鳴箏會群仙。金杯浮玉蛆。</text>
<title>次五十川韻</title>,<text>川自牛山來。沙明苔蘚碧。縈紆何盤盤。四十七回曲。深厲淺則揭。石齒嚙我足。時見浣紗女。白晳顔如玉。家住水東西。柴扇掩幽谷。我欲從之遊。微辭屢往復。佳期在桃月。一諾終不宿。沿流惆悵歸。疏風響修竹。</text>
<title>失題</title>,<text>策馬投名郡。春寒日將暮。衙罷登高樓。爽氣侵六腑。穿林見海山。依俙䯻鬟露。要上最高頂。遠望蓬壺路。蓬壺在何處。蒼蒼但煙霧。想像羨門輩。婆娑蔭琪樹。學仙嗟苦晩。姑酌金樽酤。</text>
<title>崔領相 興源 挽</title>,<text>昔在世宗朝。濟濟多群英。是時寧城君。文章早登瀛。策勳紀太常。弘化秉元衡。毓慶裕後裔。奕世聯簪纓。相門又出相。遭逢際聖明。溫溫如圭璋。德器自幼成。筮仕入金吾。出倅佐南城。登第強仕年。九萬開鵬程。揚歷部院僚。華聞播公卿。萊府館▣使。海道理頑氓。東西兩劇任。考績誰能爭。司徒曁司馬。掌國財與兵。自古難其人。朝廷選最精。公爲二曹長。練達綽有聲。蒼黃壬辰夏。鑾駕向西行。宣麻陟台階。手額協群情。承命扈東宮。艱關費經營。天地俄旋轉。劬勞疢疾嬰。居閑八九載。勿藥當自平。意將起耆舊。黃扉復調羹。如何木有稼。凶夢奠兩楹。廟堂失元老。九重傷且驚。賻葬稽古典。恩禮光丹旌。考命備五福。終始保令名。屈指人間世。幾箇免嘲評。羞爲近名善。厭作絶俗貞。抱才如金石。不扣亦不鳴。功名竝無迹。景慕及聾盲。安得大手筆。豎碑三尺塋。我之高祖姑。寧城實親迎。四佳從受學。恩義如弟兄。終焉代主文。士林傳爲榮。潘楊睦有自。許我通家生。騎省忝爲吏。諄諄誨以誠。至今服在膺。懼墜如奉盈。受賜無所報。雙淚空縱橫。</text>
<title>和唐詩</title>,<text>秋盡寒惻惻。凄風自來北。代者何其遲。欲歸歸不得。水落江色淸。蟲鳴夜勸織。中宵獨長歎。懷抱誰人識。</text>
<title>次熊天使蔥秀山韻</title>,<text>夫子至是邦。澹然無所求。素性足仁智。酷愛山水幽。遇境卽有酒。何須與婦謀。蔥秀最蕭灑。澗壑異滄洲。雲門若耶溪。絶勝眞可儔。停車坐盤石。四顧揩雙眸。林翠濃欲滴。層崖回磴脩。潺湲峽中水。匯爲百丈湫。山橋似漁磯。釣竿時亦投。奇觀在右左。不必勞冥搜。川容帶影媚。嵐氣向晩收。景趣罨畫裏。飛鳴黃栗留。復有玉溜泉。穿巖成洑流。從來怪詭地。未聞在道周。富媪亦好事。雕鎪俯澄瀏。故使仙客軺。於焉來往休。興闌歸意動。蒼鷹瞥下鞲。喜獵非儒事。聊以消客憂。飜思拙老生。尙未營菟裘。素志在引年。黽勉猶沈浮。誓卜某水上。平生說陪遊。</text>
<title>次金郊趙察訪 國賓 韻</title>,<text>緬懷蘭亭會。一觴而一詠。絶筆遍宇內。千年似非夐。後來流觴飮。誰似羲之盛。松都山水佳。到處淸且淨。芳辰轉三三。士女光陰競。安和古寺下。洞邃泉如鏡。老守邀賢僚。同携不辭病。詞客駐軒蓋。馳人折簡請。雲幕敞盤石。紅花近相映。山鳥怪儒衣。渚蒲巧生逬。中筵奏絲竹。潭底遊魚泳。座上盡才俊。白戰誰最勁。廣文騁雄健。先生儘雅正。揮翰不能止。騷壇堪主柄。知縣氣又豪。觥飮稱酒聖。忘形共歡謔。一席四美竝。況復邊圉靜。朝廷屢有慶。年豐農價平。分司少刑政。不妨駕言遊。詩酒適情性。遠追山陰讌。菗寫記名姓。</text>
<title>延興府院君遷葬挽</title>,<text>西京外戚家。十九鍾奇禍。幷因權勢赫。膴仕嬰瑣瑣。延興世儒宗。淸白名不墮。銓郞廷望重。會推專由我。嫓德歸積慶。詢訪無不可。超陞領府尊。踧踖行不妥。撝謙敦禮讓。迎客頻虛左。眷惠及故舊。孜孜終不惰。祥夢徵熊虺。剭殃緣此坐。當時玉几命。分義平不頗。鼎湖龍去遠。坦途成坎坷。群凶竟媒孼。甚於燎原火。往事不忍言。長秋樼且鎖。天地氣已閉。草木無婀娜。國步將臲。吾徒眞么麽。昏墊星一周。宗社有負荷。一戎定內難。朝淸頌猗那。誅兇就葅醢。錄賢逮窪橢。冤魂蒙褒贈。髽婦今垂鬌。二郞贅寒門。剝盡餘碩果。頃承慈殿召。修容入靑瑣。欲說痛塡胸。淚眼頻袖裹。佳城卜東原。祖載催歸舵。來哭江之滸。庶羞雜肴果。一喜復一悲。暮靄堤柳嚲。老夫起江海。視履借眇跛。細氈忝講讀。泮宮誨蛉臝。班行儘濟濟。于飛翼猶朶。苦思引年去。那堪侮裎裸。來往靑坡路。忍過黃公埵。</text>
<title>和呈金景仁 七言排律</title>,<text>西海雄藩有二州。觀風行樂勝諸侯。芙蓉閣上香生幕。羅綺筵中酒屢籌。閤裏嬌閑皆蒨袖。鈴前奔走有蒼頭。月亭潮晩搖金柱。廣石春晴擁碧油。舊日豪華時入夢。如今人事謾生愁。輪蹄擾擾紛如織。歲月悠悠轉似毬。安得偸閑携我友。一聲長笛共憑樓。</text>
<title>次淸河板上騎牛子李行，慵齋成世昌韻。七言古詩</title>,<text>少年軒輕杯視溟。自負奇算嗟沈冥。中年叨選入蘭臺。學詩謾作秋蟲聲。如今頭顱已可知。尙欲入海斬長鯨。</text>
<title>次張籍採蓮曲</title>,<text>芙蓉初發香氣多。女郞搖櫓相應歌。蓮葉如蓋芒如刺。欲採蓮莖時起波。纖纖玉筯動蓮藕。戲抽香絲勞素手。怕添珠露衣頻捲。恐逐中流掉江淺。斜陽下山微風來。待月還思歸路遠。金波乍看雲際上。笑語琅琅催桂槳。</text>
<title>笑矣行書于滿浦之受降亭</title>,<text>名花與傾國。誰得帶笑看。世間那有楊州鶴。二者固知兼之難。東山謝太傅。携妓縱所歡。鐵腸宋廣平。尙爲賦梅花。兩公勳業揭宇宙。結習猶未全消磨。藥峯先生眞可憐。謂牛謂馬從人名。前年持節出關路。來守繁華舊西京。浿江之外素稱佳麗地。按廉人喚探花使。天生有花能解語。縱是黃門還有意。友生戒我或勸我。兩向唯唯聊爾耳。先生儒名佛老行。於色於花無所喜。年來衰謝作老翁。形同枯木心似灰。四十稱不動。況復加三哉。偶然病躃者。疾足追高才。踸踔䠥躃顚且仆。傍人大笑供千場。先生亦捧腹。自道吾非狂。</text>
<title>次朱梁兩天使漢江泛舟觀漁韻</title>,<text>驂鸞鞭鳳日邊客。春早辭朝離九陌。前驅萬馬散霜蹄。探勝或上蒼苔壁。漢陽山水擅海國。地近不須勞升陟。駕言出遊風日和。競隨玉節瞻熊軾。蒼崖㞳斷大江流。芳草芊綿白鷗洲。江上高樓已槌碎。堤下淸潭維畫舟。賤子何愁不我與。揖登華筵袖屢擧。殘紅未落嬾綠陰。影倒中流粲若組。漁人下網艙頭立。得雋喧喧收正急。柳穿琴鯉三尺長。怒頰豕呴欲對臆。烹鮮炰鰲調梅鹽。饔官豈解分洪纖。仁心不忍盡物取。爲放巨魚波中潛。午熱氷盤薦細膾。自笑無心思淨界。鳲槳泝洄問善謔。儘是東南良覿會。笙歌寥亮響短篷。遠浦漠漠山重重。怳然乘月入火城。瑤臺一夢還成空。</text>
<title>權善承挽</title>,<text>五十之年又過二。歡娛漸稀憂患多。況復親朋日零落。吾且將然無奈何。與子同生戊午歲。月日後我常稱哥。少時志氣各豪壯。提壺朝暮相經過。同遊喚作飮中仙。引滿取醉無切磋。文字紅裙都掉棄。枕麯籍糟狂呼歌。惟君酒量座上最。快掉觥船顔始酡。往往爭雄被苛勸。雌聲乞降收干戈。自謂一日三百杯。任送烏兔如飛梭。高陽行樂未十載。繁華散盡同頹波。羈宦東西苦棲遑。落落相望阻山河。曾按關西君作守。來參府下具袍靴。重尋舊好會者五。錦筵高張耀綺羅。紅顔綠髮俱未衰。子獨牙豁吾鬢皤。相將指笑恣善謔。聲價頓減於嬌娥。孺文故交無按事。戲遣佳人細馬䭾。生綃寫出圖不朽。更爲脩禊期無他。樽酒重逢且一紀。悠悠世事還蹉跎。我同士師頻三黜。君亦時遭醉尉訶。晩節相携樂淸時。擬謝冠佩閑婆娑。高軒依舊對南山。弊廬小池生碧荷。一場歡會知有數。好事屢約常多魔。春去秋來等閑度。荏苒流光似壑蛇。百年纔半吿訃遽。夢耶眞耶君無痾。胡爲康彊乃早世。意者過飮傷天和。哀哀萱堂有鶴髮。哭聲已乾淚滂沱。又聞胤子選賓薦。恨不生見登儒科。母失子兮子失父。福善天道胡差訛。塋原協吉駕輀車。丹旐引向靑門坡。松楸風咽白露零。道峯之山高峨峨。他時歸拜草未宿。忍見馬鬛生靑莎。榮名終欠墓道題。天乎命乎理則那。君雖不做郞必做。冥應昭昭徵釋迦。</text>
<title>次熊天使大同江醉韻</title>,<text>日出扶桑景初遲。四海同樂昇平時。玉節遙遙下箕邦。晩泛蘭舟奉玉卮。從前仙客來幾度。何況如今値春暮。長堤細草綠如茵。碧雲彤霞惹江樹。城南畫閣映垂楊。怳若山壓鰲頭昂。殘紅點點撲危檣。薰風拂面猶芬芳。綾羅島前鷺洲分。前水後水流相續。石上麒麟時出遊。淺渚䲶鴦靜對浴。沙中津吏一麾呼。黃帽櫂夫左右趨。齊牽錦纜泝流光。俯視澄波纖滓無。高樓搥碎餘煙霧。至今江神尙鬱怒。移船永明蕭寺前。舞佾垂手輕蹁躚。禮樂漸染自朝鮮。倚欄遐想心悽然。徘徊弔古却午餐。更催簫鼓期窮歡。漁人擧網喧得雋。雙鯉撥剌玻瓈盤。殘陽潮起沒莎岸。金柱橫波影凌亂。風來水面蹙成纈。千尺萬尺連又斷。望裏層峯遠嶙峋。不肯趨走如高人。却說江西樓觀多。滕王岳陽交蹄輸。颿風當日神借與。絶唱千年推少女。大同樓下大同江。賦詠佳篇難悉擧。文章鉅公今又過。江山期待當如何。綺思涌泉筆如椽。比昔王杜知誰多。鯫生已老成白首。此會懸知難再有。若得長繩繫白日。願將江流變春酒。</text>
<title>和經歷</title>,<text>三月三日稱元巳。稧飮東流傳自古。中都地勝簿書稀。太常芳樽灔淸酤。紫霞洞口水落巖。泉石淸奇擅一府。高張帟幕俯溪流。春日遲遲正和煦。林花照耀紅勝錦。眼纈心狂迷仰俯。漁人收網得細鱗。撥剌旋看鱠銀縷。輕先染指不用筯。何羨駝峯出翠釜。座中賓佐皆詞客。白戰談鋒謝鉞斧。擊鉢催詩酒令嚴。浮白還依金谷數。哀絲急管和松籟。長袖落日僛僛舞。蘭亭屑屑辨彭殤。樂遊繁華吾不取。酣來浩歌天地窄。未知席上誰賓主。</text>
<title>和牧隱送張萬戶詩韻。錄呈諸公求和。</title>,<text>鏡城雄藩控嶺外。巨海茫洋山嵂兀。營中赳赳健兒多。跨馬腰弓氣超越。年來忽賊敢跳梁。鐵騎長驅屢衝突。陶穴空餘赤島墟。古跡難訪先春碣。北門鎖鑰伏全才。何料疏慵忝授鉞。列郡文武儘英俊。準擬同盟掃胡羯。兵民鍊養倚諸賢。機務惟須老觀察。飜思昨歲事征討。至今黃沙委戰骨。孤人之予寡人妻。怨入江流終不竭。何當一擧豼貅師。三捷奇功做一月。長杠揮就竸病韻。凱歌歡聲連北闕。</text>
<title>次華封院韻</title>,<text>渡漢而來五百里。過了草岾嶺南境。主屹山高龍湫深。古縣蕭條號聞慶。院名華封傍山溪。松檜蒼蒼相掩映。我昔乘馹三度來。盛衰相仍竝有詠。風景依舊人民非。賦役煩重哀百姓。行旅願出民謳野。致治只在母不敬。往來世事如郵傳。聞說行程嗟老病。窮海拘囹杳難尋。孑孑相弔惟形影。壽富多男祝底處。悄悄叵堪夏日永。</text>
<title>祭徐四佳先生墓文</title>,<text>嶠南地靈。海東文宗。肇闡吾門。人中之龍。繄公流澤。世擢儒科。矯矯聲華。兪遠不磨。佳城蕪沒。香火迨絶。裔孫忝祖。位崇才劣。謬擁雙旌。來奠一酌。嗚呼哀哉。九原難作。</text>
<title>差宗廟獻官。致齋閭舍。看壁上所粘唐人刊傳三疊行香子詞。感而和之。</title>,<text>城南卜居。有屋有廬。杏桃梅栽植庭除。卿郞名號。散逸規模。任天雨暘。時春秋日慘舒。醑我沽我。熙如皥如。素卓上隨有蔬魚。從他推擠。自笑非夫。或與客棊。問好耕敎兒書。</text>
<title>彗星求言敎書</title>,<text>王若曰。予以涼德。叨承丕緖。懼不克負荷。獲罪于先王。兢兢業業。實未嘗少弛於懷。而往在丁丑年間。有星孛于箕尾之分。其長竟天。閱數月而滅。乃於壬辰之歲。外寇猖獗。其勢滔天。生靈劘於鋒鏑。宗社化爲灰燼。當時國家之危。有若綴旒。然賴皇上字小之仁。諸臣宣力之效。醜虜旣退。還于舊都。方將懲前毖後。捨其舊而新是圖。下協人心。上順天意。以保乂我邦家。而昧於治道。暗於治體。人怨愈甚。天怒愈極。予方以爲懼。頃者彗星現於艮方。歷指文昌北斗。過入于太微。自六月至七月凡三十餘日而不現。變不虛生。咎實在予。興言及此。若殞于淵。或者罪孼深重。天不許予之自新乎。抑予之所謂側身而祗畏者。徒事文爲之末。而無實效以感回天意乎。安內攘外。弘濟于艱難者。必擇股肱輔弼之臣。委任責成。然後可以有爲。而抑無乃政出多門而國事日非歟。古之遣將者。築壇以拜。上馬則授綏。升車則推轂。其愼重也如此。然後可責以討賊興復之效。豈予昧於知人。而致有輿尸之凶歟。抑一遣一罷。如呼小兒。而不得將將之道乎。抑又處置乖宜。使將相不得調和。士不豫附。而功業不建乎。朝廷一心。宮府一體。有如同舟共濟。胡越協力。然後事可就而績可熙矣。或有黨同伐異之風。而予不能靖而鎭之歟。抑或侍從庶官。泄泄沓沓。徒爲養相之體。而予不能循名而責實歟。創立關防。控扼要衝。乃今先務之急。而纔築一壁。始役一關。兵民有長城之苦。而怨聲載路。其無乃爲之無漸。而未得其宜歟。點兵束伍。敎之坐作進退之規者。此乃管葛遺法。而一編花名。一就操場。村落懹石壕之冤。而流亡相繼。或者奉行之臣。驅民爲兵。使民不安於南畝。無仰事俯育之資。而予不之知歟。兵戈連仍。國家多故。幹事之臣。不得已自朝廷別遣。冠蓋旁午。號令如毛。郡邑掣肘。莫適所從。民間騷擾。弊職由此。而予不能緣法而爲治。使之吏習而民安歟。屯田而積粟。煮海而爲鹽。自古兵興之際。賴此以足用。而比聞屯耕者聚民公田而使不得治私。販鹽者壟斷專利而或至於病民。其他募粟貿粟之類。虧損政體。而財實未嘗聚者。予或有聞而未之痛革歟。賞罰國家之大柄。而有罪者未必受刑。無功者或至濫受。賞罰顚倒。人心解體。而予未之察歟。征役之士。久戍邊上。去父母離妻子。▦金枕戈。五載于今。而衣不蓋體。食不充腹。戰卒怨祈父之不聰。詩人刺河上之將潰。而賞賚不霑於介冑之輩。超遷或後於輦轂之人。予未能優恤而得其歡心歟。貢賦之役。有國之不可無者。亂離以後。凡百供應。務爲節約。而如其人之弊。已成膏肓。卒未更張。至於貢物作米。則本爲便民。而或謂本色各種。依前徵納。而乃於穀盡之際。箕斂民間。名雖利民。而實則厲民。此雖奉行之臣失其本意。而予未之仍貫歟。予雖昧昧不辟。宵衣旰食。萬幾之政。未嘗不經於心。兵民之瘼。未嘗不留於意。而黎庶愁怨。屢起潢池之盜。軍伍齟齬。無賴長城之倚。而凡天災時變可駭可愕千百歲所罕有者。幷萃於一時。是何予之望治之勤如此其至。而其效漠然歟。政治之失。民生之病。予之所自知者若此。其所未及聞而未及知者。又未知幾耶。凡我大夫士。毋謂予言之而不能用。苟切時務。雖如郇模之監團。予則行之。言不避諱。雖如鄭俠之訐直。予將容之。予之求言之切。懇懇如此。而苟或不言則是予不得乎天。而大夫士又從而棄予也。苟有可言者。則上自寡昧之闕失。下至生民之利病。毋嫌毋疑。悉陳無隱。於戲。失德所以致災。故當罪己而修省。求言所以改過。敢不虛懷而聽從。咨爾政府。體予至懷。曉諭中外。使之盡言。</text>
<title>大司憲辭免啓辭</title>,<text>竊以今之憲府。乃漢唐御史之職也。凡朝廷擧措。政令得失。無不關預而評論。故得其人則朝廷尊而綱紀振肅。不得其人則政令不行而庶事墜廢。雖比肩事主。爲人君耳目。而尤重長官之選。西漢大夫。班次丞相。其任之重且大者如是。故祖宗朝亦重斯選。必擇亞卿以上剛方正直。允協人望。可以憚壓百司者授之。是以大臣致敬。庶僚振懾。莫敢爲非。所謂虎豹在山。藜藿爲之不採者也。目今更化之初。尤宜愼簡。而乃以如臣駑劣者當之。鄭五作相。時事可知者。不幸近之矣。臣之少也。猶不如人。未嘗閱歷館閣。夙著風聲。而及今年紀向暮。精神氣力。衰耗已甚。雖置之府寺。未免下官不職之誚。況風憲之長。歷代所重者乎。蘇軾有言曰言及乘輿。天子動色。事關廊廟。宰相待罪。其不可塡闕而苟充。以辱名器也明矣。況今倫紀斁絶而復敍。典法板蕩而重新。整頓修擧之責。其在何人歟。夫司寇守法。斷以律例。博士引古。參以經義。兩漢政刑。於斯得平。兼玆二者。且以風聞。惟憲府爲然。臣雖庸暗。自料則審。豈敢承當。以累聖明。敢以病告。至再至三。猥蒙誤恩。未蒙遞免。進退狼狽。惶恐出仕。而稽謝之久。至於七日。圖便之譴。實所難逭。以彼以此。決難冒居。伏乞聖慈。特察血誠。非假虛飾。亟賜鐫遞。以重名器。以安愚分。不勝幸甚。</text>
<title>敎誡小書</title>,<text>余少時。於宴席侍坐頤菴翁。礪城自號 翁時年六十四五。嘗勸酒曰。吾對爾曹。只數年而已。須爲吾盡爵。如是言之非一再。余不解其語。以爲精神氣力。或覺衰耄。故如是也。對曰。令公聰明未減。氣力强健。必享期頤之壽。何爲發此言也云。則答曰我自少時取考國朝以來駙馬誌銘。且訪問故老後孫。則幷無年至七十者。唐城尉木訥勤儉。而中更竄謫。又無子。宜或有壽。而年至六十九。我不逮斯人。而榮寵過之。必且不及矣。蓋禁臠之選。拔自乳臭。方鬪鷄弄雛。未有在人上之德。而遽加金貂。親迎之後。又縶深宮之中。不得與賢士大夫遊。以成其德美。其不得享福。寔由此也云云。翁年亦六十九而逝。近日靑原尉雖過七十。幸耳。余觀朝廷宰相如此翁者罕矣。亦不獲壽。可不懼哉。汝雖穎悟。以今觀之。文雅夙成。不及遠矣。可不人一己十。加功問學。又復謹愼其行。以祈天永命也哉</text>
<title>慶尙監司時。勸留晉牧郭再祐書。</title>,<text>呈告近已數月。尙未聞勿藥之喜。心之憂矣。無一刻忘于中者。實非爲私也。卽日亢旱之餘。甘霔時霈。穀苗盛茂。農夫喜悅。想惟憂民之憂。此時必減。更坐黃紬。令人手額。傾竚好音。若渴思梅。區區賤望。非紙上所盡。而比聞往來者。或傳令公以賊奴有撤還之期。國家做重興之業。將歸隱綿山。欲從赤松。果若斯言。令人冷笑。果是令公病心也明矣。目今事勢。欲言則長。古人所謂慕容恪尙在。憂方大矣者。竊恐不幸而近之。且中詮聞。舊業荒落。寸土不闢。今日辭還。明日必將大夫人糊口之資。轉乞親故。丐而或不足則是令公欲得讓功美名而餓其親。以彰國家薄待勳臣之過。此惟令公必爾不爲也。適臨巡上道。忙迫之中。敢此云云。其或留神。則公私幸甚。或若賊兵渡海。片颿無影。四郊壞壘。農桑樂業。則角巾東歸。以遂浩然之志。庸何不可。渻亦隨杖屨逍遙是計。分我松葉湯如何。呵呵。乙未五月二十日</text>
<title>次熊天使化鴨綠江韻</title>,<text>天上眞仙佩水蒼。泠泠風馭降混茫。悠揚獸旆臨沙岸。凌亂楊花撲畫檣。快覩鳳綸宣渥澤。共懽明德自馨香。芳筵何幸承溫語。羞倚亭亭玉樹傍。</text>
<title>次熊天使薊州途中韻</title>,<text>衣上斑斑憶老萊。綺筵底處好懷開。滿城桑柘村家密。夾路旌旗陣勢來。幽咽數聲吹畫角。平安一火報烽臺。候人薄暮傳呼急。云是將軍夜獵回。</text>
<title>黃芝川 廷彧 挽 二首</title>,<text>瀛海文章伯。凌煙第一勳。名高空斗望。謗積竟天薰。鷺渚驚秋晩。終南已夕曛。魂招應不去。恒逐日邊雲。憶昔隨王子。蒼黃避賊塵。當時俱被擄。今日獨全身。雪窖辭初詭。明廷認作眞。死生哀永隔。此意竟誰伸。</text>
<title>奉別朴子龍赴關西方伯</title>,<text>關海雄藩夙擅名。豪華誰與此中爭。黃岡猶讓箕城樂。皁蓋還輸玉節榮。陳氏三昆皆貴盛。韓公兩鎭互將迎。兼全不獨看今▣。文雅應羞老弟兄。</text>
<title>在東郊待命有作</title>,<text>兩間茅屋雨蕭蕭。砧杵聲中度一宵。蟲噪荳花知送夏。煙收簷角已崇朝。欺明作孼人誰惜。積謗盈車骨可銷。榮辱在天應有命。孤吟不必恨亡聊。</text>
<title>次聽天，酒隱兩相公韻。</title>,<text>此身方欲賦三休。塞外如何尙宦遊。主尊叱馭驅車路。宋玉悲懷落木秋。四面層巖霜着錦。半規殘月晩生愁。縈回百折城邊水。漱石穿橋到海流。</text>
<title>箕城村舍。贈智熙上人。</title>,<text>罪大難容合食家。漳濱歸臥復沈痾。陳平宅外無車轍。翟尉門前可雀羅。人斷日邊天覺遠。潮生海底水增波。山僧獨自來相訪。一笑忘言氣味多。</text>
<title>題受降亭</title>,<text>高樓春暮尙凄凄。縱目胡天遠色迷。白草始生山雪盡。黃雲乍捲塞日低。一水橫分三國界。雙旌來駐萬馬嘶。雄圖未遂嗟衰矣。緩帶輕裘漫鎭西。</text>
<title>題新移杏花</title>,<text>客土植危根。開花尙憔悴。明年春色來。別有他人在。</text>
<title>過滿月臺</title>,<text>半千王業已成空。赤葉黃花一篴風。昔日繁華無問處。夕陽雲外叫孤鴻。</text>
<title>戊申五月。宣祖陵役所。別孫正字遴。以一直人居達城。達吾鄕也。直吾里也。今於送君。爲贈一言。以志桑鄕之感。</title>,<text>老多桑梓感。故山入夢長。今日送君去。同里又同鄕</text>
<title>挽權正郞叔晦 暐</title>,<text>風度溫溫見可欽。躬行推服士民心。名登桂籍官郞署。守約窮廬避宦林。浮世氷銜徒一夢。傳經明訓直千金。八旬眉壽兒孫衆。已定之天質古今。</text>
<title>仍鄕射堂韻衍成四絶。奉呈府伯閤下令公。</title>,<text>明發長程首幾回。好懷難向別人開。扁舟綠水龜潭上。遙憶題詩錦石苔。寶典新藏祕閣回。高樓簪盍綺筵開。淸歡未洽星軺散。雨浥歌臺生紫苔。薰風池館客船回。葉裏芙蓉猶未開。王事有程先北向。石欄應謾似錢苔。客至如歸去復回。一生肝膽酒場開。今來古館逢愁雨。長劍看時半食苔。</text>
<title>姜主簿 儞 挽</title>,<text>菁川家世繼淸芬。孝友精忠海內聞。每擬亂時兼用武。猶看昭代更攻文。獨提義旅才無敵。極辦神籌志不群。爲問蒼天胡忍此。强題哀挽涕先紛。</text>
<title>題鄭榮邦石門池亭</title>,<text>不料深峽裏。有此好溪山。自與塵寰隔。偏爲造物慳。峯巒環作䯻。流水曲成灣。鄭驛迎賓地。留連帶雨還。</text>
<title>次黃道光 中允 韻 二首</title>,<text>何日戎衣定。藏弓不再彎。疲兵股自戰。壯志鬢先斑。胡騎追風健。邊笳入夢殘。狼煙猶未息。揮涕望關山。莫道耽佳句。懶無一語驚。還成閒居坐。不作逐人行。言志携毛穎。消愁喚麯生。時蒙諸伴贈。瓊球篋中盈。</text>
<title>與權松溪 應仁</title>,<text>坦率今山簡。風流舊習家。招邀情不淺。吟賞興偏多。湖面浮天蓋。松頭轉日車。觀魚兼按舞。不覺困流霞。</text>
<title>寒岡先生挽</title>,<text>儒宗盛南服。寒暄闡其源。退溪振于成。師道最爲尊。先生早承誨。禮易尤所敦。專精務折衷。玩象探天根。含章以時出。玉珮紉蘭蓀。末路諸老逝。學子昧本原。趨向漸乖張。滅裂具難言。年高德彌邵。砥柱狂流奔。巋然魯靈光。風雨亦不騫。縣車入山深。道亨身遇屯。講劘猶不倦。摳衣竸登門。孜孜辨義理。拯溺以手援。伊余夙所慕。東西官弟昆。雖免了翁恨。困蒙難開昏。云何樑木壞。欲哭復聲呑。茫茫立窮途。此意與誰諭。</text>
<title>挽詞[延平君李貴]</title>,<text>昏朝十載歎湘纍。日月重光際聖時。宿德固應蒙顯秩。高年還復逼遐期。人間事業留靑史。身後風流見白眉。邦瘁自憐吾獨在。不堪和淚寫哀詞。</text>
<title>挽詞[參議睦大欽]</title>,<text>一病無端藥未醫。天心惻愴路人悲。十年湘浦曾憔悴。三宰朝堂再羽儀。玉樹儘能傳舊業。琴碁不復似當時。世間福祿全歸地。屈指如今更有誰。</text>
<title>挽詞[大提學張維]</title>,<text>領取人間五福全。白鬢紅頰似神仙。飛騰早識英聲遠。磨涅方知晩節堅。九老衣冠光洛社。三朝德望近台躔。居然一夕成千古。華屋山丘涕自漣。</text>
<title>挽詞[司直睦敍欽]</title>,<text>七耋軒貂雨露低。人間一夢竟悽悽。早知德望期公輔。更有嘉謨及遠黎。里巷幾多寬禮數。酒棋時復辱提携。嶷然風度難重覩。忍把新詞拭淚題。</text>
<title>挽詞[僉知金德謙]</title>,<text>蒼顔白髮似仙翁。鵷鷺行中氣最雄。意謂百年神自若。誰知一日命還終。夏卿譽洽衡平政。烏府人欽鶻擊風。萬石君家榮一世。具瞻班序亞三公。臨危扈駕身忘老。隨事陳謨志盡忠。彩服喜看諸子舞。金樽不使暫時空。巖廊未展經綸策。姓字空留市井童。淚爲公私具不禁。在生難使此哀窮。</text>
<title>挽詞[副司直尹英賢]</title>,<text>浮沈宦海浩無津。邂逅天涯適有隣。樽酒兩翁開口笑。家山千里寄眉頻。時淸卿月三台望。世美蘭芽九畹春。顧我頹齡餘齒在。奈今神島送飊輪。</text>
<title>挽詞[參判洪霶]</title>,<text>天生才俊爲時艱。六道藩宣鬢早斑。中歲湘潭逢否運。亨衢日月竟崇班。蘭芳藹蔚朝紳際。鳩杖聯翩壽席間。生死哀榮忽今夕。只憑平昔淚澘澘。</text>
<title>挽詞[判書金尙容]</title>,<text>才兼文武應時須。晩歲遭逢寵渥殊。天不憗遺何奪速。邦其殄瘁孰顚扶。高門積慶多賢嗣。華檄塵凝散酒徒。洛社耆英今幾在。白頭浮世獨長吁。</text>
<title>挽詞[判書洪瑞鳳]</title>,<text>魁梧磊落古人風。博洽仍兼萬務通。早際先朝登宥密。晩來昭代致高崇。輿情久佇三台峻。天餉偏紆五福豐。木稼凶災徵殄瘁。此身長痛倂私公。</text>
<title>挽詞[判校趙緯韓]</title>,<text>年垂八袠階崇政。身歷安危幾辱榮。朝有元龜群議定。國依喬木四方寧。已知黃閣勞虛佇。誰意蒼天奪老成。餘慶多男宜幹蠱。諸孫衮衮更豪英。</text>
<title>挽詞[延陵君李好閔]</title>,<text>憶昔南塘賞藕花。三年修契意無他。誰知君健還先去。却怪吾衰欲待何。高館觀燈昨日事。仙舟送客夢耶那。從今可到西州路。不見當時偃蹇皤。</text>
<title>挽詞[司僕正鄭弘溟]</title>,<text>先朝盛才俊。公早際昌辰。鵬路飛騰跡。鵷班秀出身。歷敡由翰苑。聲譽來楓宸。禁臠趨庭日。宮壼拜賜春。晩聞憑几命。久作遜荒臣。每抱沈湘恨。終紆解網仁。丹心彌自苦。黃髮尙堪詢。敷奏頻前席。登庸佇秉鈞。浮沈妨應俗。碁酒樂爲隣。曠世耆英會。淸時勝事新。高年非力致。五福果誰倫。擺累從蟬蛻。遺形等土塵。懸門弊車在。揷架舊書勻。平昔承歡客。經過倍愴神。</text>
<title>挽詞[副司直申鑑]</title>,<text>風流氣槪冠簪紳。從古安危仗老臣。夙歲幾時關塞節。十年曾謫瘴江濱。皇天肯許賢豪屈。昭代欣瞻日月新。耆舊久爲明主倚。門䦨爭喜丈人眞。衰遲病骨偏蒙眷。濩落襟懷覺會神。厦屋忽驚摧柱石。巖廊誰復贊經綸。兩朝籌畫功猶在。半世交歡跡已陳。荀氏家聲知有子。季方兄第最相親。當時共待開筵日。此夕空懸漉酒巾。却把行藏傳太史。大名應得耀千春。</text>
<title>挽詞[府使趙纘韓]</title>,<text>罕世生賢輔。知從積德門。英聲時已籍。雅論士爭授。歷塊先群駿。超班閱幾鵷。榮親兩巨鎭。按節七雄藩。聖主曾掄閥。賢郞早托婚。名崇流輩右。階聳列卿尊。玉几俄憑後。金縢末命存。屬當屯運繼。旋致禍機翻。嶺海孤臣遠。秦京落日昏。風雲爭際會。神聖轉乾坤。鳳翮催頒誥。鵬程快再騫。旁求須碩弼。首簡荷殊恩。騎省專戎幹。烏臺盡直言。從容宗伯長。左右政堂論。鼎席方虛位。靈衣忽斂魂。永空耆府座。誰把老人樽。寂寂舂無相。哀哀巿絶暄。囊辭知己孑。帬謝白頭昆。閤在疇迎士。堂虛緬頷孫。里兒嬰死病。臥挽淚徒捫。</text>
<title>挽詞[直講朴潢]</title>,<text>夢罷槐枝七十春。秦舂撤響泣都民。明時已失經綸手。聖主偏傷社稷臣。慶溢人間全五福。德尊天上列三辰。洛中他日耆英會。遍揷宮花少一人。</text>
<title>挽詞[參議尹煌]</title>,<text>今代名臣列。惟公意甚眞。徽猷光黼黻。赫業在經綸。顧命留元弼。投荒痛世屯。天心歸聖主。雅望屬斯人。出入丹心壯。安危素髮均。南宮徵事業。北極領朝紳。騎省持銓日。烏臺秉憲辰。士爭加額望。言幾犯顔陳。官爵榮仍貴。門䦨慶又純。寶樹多於謝。群龍半似荀。趨庭羅彩服。列鼎席文茵。霖雨方蘇旱。長途遽失輪。赤城終羽節。丹闕限幽窀。木稼還思漢。舂歌奄斷秦。樑摧憂厦圮。賢去奈家貧。德自生前大。名猶歿後新。同朝容末進。幾度奉淸塵。詎料登龍地。翻看化鶴賓。九原今不在。痛哭爲斯民。</text>
<title>挽詞[副護軍吳百齡]</title>,<text>種德詩書不乏賢。向來名位許誰先。東山久係蒼生望。洛水爭瞻白髮仙。五十兒孫一家內。起居晨夕大人前。高門長物惟忠孝。靑簡應須仔細編。中聖風流見我曹。芝蘭室裏飮醇醪。少時鎭作新知樂。暮境猶存舊習豪。靑眼已違迎士榻。素心虛掛過徐刀。沈痾坐負都門送。淚濕平生范叔袍。</text>
<title>挽詞[都承旨李聖求]</title>,<text>東國山河壯。中間秀氣分。異人方瑞世。奇表自殊群。騰躍蜚英早。憂勞經濟勤。材優廊廟具。際會聖明君。正色儀流俗。修辭藹令聞。黃扉懸宿望。白髮映朝曛。賤子榮回眄。疏庸愧襲薰。奠楹驚短夢。解劍覔新墳。落月城南宅。悲風渭北雲。猶餘滿床笏。依舊繼淸芬。</text>
<title>挽詞[知敦寧金尙憲]</title>,<text>嶷嶷先朝傑。槃槃蓋世翁。才猷快劈畫。論議凜生風。五路歌遺惠。西銓秉至公。艱難中備歷。望實晩猶隆。四子銀犀帶。諸孫大小功。恩榮人所羡。福祿世無同。洛社春筵散。星宮壽彩空。圖書虛室白。花卉側階紅。耆舊凋零後。邦家殄瘁中。公私不盡痛。淚滿藥山東。</text>
<title>挽詞[韓平君李慶全]</title>,<text>西江環繞藥峯峨。喬木門庭是大家。從古槐陰如契合。實然天定降精遐。風儀鎭壓朝端重。談論平和士望加。誰料卽今渾寂寞。不堪人事轉蹉跎。人間福德街童誦。身後芬芳史氏誇。蜀婦有心髽解弔。秦舂無賴杵休歌。名園綠樹流光晩。耆社閒樽涕泗斜。二十四年猶未足。汾陽門館恨還多。</text>
<title>挽詞[司直李惟侃]</title>,<text>君子人歟君子人。凜然風彩世無倫。和顔德色從何見。寤寐難忘淚滿巾。壽至稀年爵一品。盡忠爲孝國人知。子孫福祿超今古。身後聲名百代垂。非夫人痛而誰爲。白首相思淚未窮。不入黃泉無相見。何如歸去一山中。</text>
<title>挽詞[監司李景稷]</title>,<text>由來魁傑老成人。文武全才一介臣。忠孝平生所素蓄。經綸大器豈凡倫。昏時淪謫先朝舊。異數便蕃此日新。恊夢方期調鼎鼐。騎箕忽見動星辰。仙姿空憶雲中鶴。和氣難尋座上春。存歿可占衰盛運。爲之揮涕問蒼旻。</text>
<title>挽詞[副護軍李敏求]</title>,<text>碩望當朝傑。瓌材表世儀。生才天獨厚。宅揆士嫌遲。山壑俄千古。風雲杳一時。乾坤漸牢落。灑淚念囏危。傾代瞻依重。扶衰蹈履安。琴樽留晩景。蘭玉奉深歡。八座他年貴。窮泉此夜漫。悽涼舊門館。忍見百花殘。</text>
<title>挽詞[副司直李景奭]</title>,<text>痛哭復痛哭。爲公兼爲私。吾黨失瞻依。邦國亡蓍龜。堂堂我相公。展也廊廟姿。汪汪萬頃海。涯涘疇能窺。自秉太史筆。早受宣祖知。心有鐵一寸。不擇險與夷。貫穿百家流。經史無一遺。愛士出天性。不以笑貌爲。仗得六路鉞。千里靜邊陲。手判五曹牘。颯颯驚風馳。一抱鼎湖痛。行吟賦鵩詞。先王眷骨肉。遺明爲禍基。崎嶇嶺海外。臲朝暮危。羈捿迫銜恤。孺慕老未衰。首膺聖主召。白日雲霧披。紫綬映黃髮。曳履上天墀。從容捧御筵。動被玉音咨。爵秩旣云崇。人訝調鼎遲。周旋九載間。再經泥露時。晩計在莬裘。大義固難辭。軒楹去郭敞。雜卉羅參差。公餘岸烏巾。書秩仍琴碁。依然祿野趣。亦有習家池。兒孫左右侍。金玉色怡怡。舊好滿四隣。來往俱忘疲。家君特最親。切切又偲偲。重逢十年後。空慰兩地思。一日或不見。待之如渴飢。有酒輒相呼。乘興本不期。事追眞率會。齒坐無班資。欣然謔浪地。伯仲吹壎箎。暮春及燈夕。見邀余亦隨。庭階繞紅紫。躑躅看更奇。折取碧桃花。歡以金屈卮。罷歸盡醉飽。餘香浹膚肌。俄聞疾病纏。謂當神扶持。未成床下拜。已騎天上箕。升當曾幾日。歌哭忽於斯。舊座未散席。殘藥猶寄枝。精神凜若在。怳惚翻自疑。耳如聆笑語。目如接風儀。應知羽化去。寧久處喧卑。福祿世罕比。家慶綿本支。在公固無憾。朝野空含悲。山陽今寂寞。好會復爲誰。哀哀殄瘁詩。讀罷淚更垂。</text>
<title>挽詞[佐郞朴漪]</title>,<text>吞聲何但哭吾私。前輩風流不復追。帷幄兩朝資密勿。交遊一代許襟期。箕疇領取人間福。洛社爭傳畫裏詩。耆德至今餘幾老。爲公無憾爲時悲。</text>
<title>挽詞[參判鄭廣成]</title>,<text>壽富多男古祝辭。天慳圓滿世稀斯。惟公遐福兼三者。又致靑雲耀一時。樽酒不空華屋暖。炊梁初熱繐惟垂。看看耆舊多泉壤。淚灑悲風鬢若絲。</text>
<title>挽詞[海昌君尹眆]</title>,<text>氣槪交親五十春。中間憂喜略相因。干戈靑海重逢地。風雨丹山惜別辰。昭代卽今成會合。颷輪何遽反仙眞。穆陵殘照歸時路。應遣幽魂謁玉宸。</text>
<title>挽詞[大司憲朴東善]</title>,<text>卓犖風儀廊廟姿。先朝早被聖明知。西門北塞褰帷日。八座三曹曳履時。鼎水攀髥中歲痛。楚江捐珮幾年悲。龍飛幸値中興運。神佑應知一老遺。齒髮已衰猶骯髒。忠勤益篤可蓍龜。九重注意方深眷。一疾纏身遂不醫。長老風流今寂寞。耆英期會竟差池。徐卿積善多餘慶。都尉中書大小兒。早躡淸塵叨後進。晩躋宰列忝相隨。白頭哭送靑門外。雙淚滂沱不獨私。</text>
<title>挽詞[參議吳䎘]</title>,<text>岳結川流淑氣專。爲關時運鍾材賢。鳳凰早見翔千仞。杞梓應須蔭九天。餘事學文還博雅。倘來軒冕强周旋。明良豈似先朝際。寵擢非因禁掖聯。努力承宣多難日。優遊令僕中興年。蒼梧晩駕嗟無及。玉几遺音尙忍傳。丹悃未能回白日。金墉且復指黃泉。湘潭幾耐離騒苦。田里纔聞性命全。遲暮共稱髭髮勝。困衡彌覺志操堅。曾孫遭遇寧非定。元祐登庸最獨先。長樂新儀朝武帳。尙書舊履謁經筵。崢嶸論議誅姦佞。坦蕩胸懷破黨偏。廊廟每存方外趣。耆英仍作飮中仙。佳辰跌宕酬花月。靜室尋常愛簡編。久斡斗杓環北極。旋騎箕尾返南躔。龍亡任遣鰌鰷舞。棟去堪愁厦屋顚。閭巷小生慙剪拂。祖孫三世荷寅緣。時容壼遂評前史。誤許侯芭問太玄。隣笛至今憐向秀。後堂何日進彭宣。階庭玉樹連喬木。芳躅聊憑子敬氊。</text>
<title>挽詞[東陽尉申翊聖]</title>,<text>早譽由才美。崇終用德全。榮枯能自辦。壽福故應專。功實留狐史。風流式象賢。西門一步地。醉過幾何年。</text>
<title>挽詞[判書金時讓]</title>,<text>壽過稀年四。官尊政宰三。人間全五福。垂後享多男。海上曾同病。閒中幾劇談。平生知己淚。拭盡我何堪。</text>
<title>挽詞[沈宗直]</title>,<text>崇官稀壽子孫完。萬事人間已厭看。江上茅廬纔數畒。峽中煙路幾重灘。逍遙未就孤舟去。奄忽先驚大夢還。衰病未能隨鳥泣。他年宿草淚應潸。</text>
<title>挽詞[副護軍李顯英]</title>,<text>長身玉立映簪紳。仙鶴超然出等倫。五部尙書籌畫遠。六邊掌銊約條均。龍髥莫及身還蟄。白日重光意竟伸。月峽歸心懷水石。蒼生加額望陶鈞。耆英圖繪風流最。王謝芝蘭福祿臻。莫謂憗遺人事盡。老槐庭畔綠陰新。</text>
<title>挽詞[承旨李基祚]</title>,<text>致君當日志虞唐。令望由來屬棟樑。素節寜隨衰世變。丹心尤覺暮年長。巖廊事業三孤席。原隰風謠二陜棠。惆悵老成天奪速。仙標無復見班行。龍門何幸托微身。雅量能容吐錦茵。許可深恩空鏤骨。平生高論已書紳。人亡師表思先覺。國在囏難憶藎臣。洛社風流日凋喪。行窩寂寞斷朱輪。</text>
<title>挽詞[海嵩尉尹新之]</title>,<text>先朝宿德老尙書。昭代登崇訪落初。六路棠陰遺愛在。十年蠻瘴屛遷餘。剛膓不改氷霜節。恒性常懷水竹居。素髮優遊眞率會。朱輪塡滿大丘閭。華峯忽圻蓍龜去。卿月俄沈棘府虛。咫尺議堂經濟偃。士林相弔涕漣如。</text>
<title>挽詞[副護軍李弘冑]</title>,<text>藉甚淸朝彦。聲華夙著聞。耆英今白首。輿望舊靑雲。一疾天何遽。重淵日已曛。盈庭寶樹在。家世永流芬。</text>
<title>挽詞[右相李廷龜]</title>,<text>學舍交遊到白頭。推公氣槪古人求。兩朝際會恩波盛。八路巡宣惠澤留。台席將壇俱宿望。酒筵詩社最風流。城西舊會長回首。病裏緘辭淚不收。</text>
<title>挽詞[承旨李楘]</title>,<text>風流雅望動朝儀。七路同歌蔽芾詩。樵悴澤邊醒衆醉。騫騰雲路感君知。嘉猷幾奏經綸地。直道初恢秉憲時。遐壽更兼諸子貴。家聲留與百年期。</text>
<title>挽詞[承旨呂爾徵]</title>,<text>今代推元老。先朝寵上卿。國依喬嶽重。道贊泰階平。廊廟虹樑折。泉臺厦屋成。龍門非宿昔。西望涕縱橫。又落落神仙表。巖巖柱石姿。忠勤全翊亮。强健享髦期。咫尺台衡近。門䦨福履宜。囏虞耆舊逝。非獨哭吾私。</text>
<title>挽詞[鄭百昌]</title>,<text>盛德朝中貴。遭逢晩更新。從違看世變。寵辱任情眞。忽忽風流盡。依依象設陳。幾回陪謝傅。空憶吐車茵。又聖主詢黃髮。吾猶及老成。通才兼將相。雅望冠公卿。精爽回華嶽。功言勒鼎銘。耆英當日會。陳迹想平生。</text>
<title>挽詞[府尹李尙吉]</title>,<text>一枕槐安夢。三朝寵辱身。老成爲國衛。福祿在天申。門擁簪纓盛。人傳德譽新。那堪悲樹稼。涕淚在衣巾。又末路誰憐我。平生獨有君。蓬麻欣共倚。霄漢仰孤騫。湖外三年別。泉塗一夜分。强吟懷舊賦。掩淚過西門。</text>
<title>挽詞[昇平君金瑬]</title>,<text>先朝耆舊國蓍龜。龍馬精神老不衰。榮辱何堪論昔事。聲名仍復重淸時。泉臺此日嗟何及。台鼎當年恨已遲。老病江天孤執紼。白頭題挽淚如絲。</text>
<title>挽詞[監司趙希逸]</title>,<text>積善家生侯與公。業綿由遜理攸同。東韓有一奇男子。西漢無雙國士風。朱鳳紀祥殊骨象。璜琮標瑞費磨礱。智明蓍蔡群疑豁。辯決江河衆壑通。俗務任看刀筆細。訏謨期贊鼎台崇。書頻烹鯉銘心曲。報忽騎鯨訝夢中。少日恩偏霑煦沫。達時情豈間途窮。聲華延譽憑周顗。師友通家愧孔融。玉宇淸霄今酒宿。白鬚紅頰舊仙翁。流徽信史人爭慕。垂裕遺昆祿未終。孰紼楸梧長路阻。傍軒花竹小庭空。悲詞句句雙雙淚。默想精靈監此衷。</text>
<title>挽詞[判書金藎國]</title>,<text>聖主更新化。人惟用老成。烏臺嚴執法。騎省肅洽兵。殿陛瞻儀表。華夷問姓名。方期作霖雨。何意恨長庚。軸折三山動。樑推大厦傾。士林咸涕淚。邦典極哀榮。一代風流盡。千秋事迹明。藥田稀赴往。松峴斷將迎。碁玉塵中散。樽醪夢裏淸。儼然憂服子。頭白盡堪驚。</text>
<title>挽詞[奉常正李俔]</title>,<text>妙歲金閨簪白筆。晩隨卿月上丹墀。文章赫赫英聲振。德業巍巍聖主知。掌得四珠光國瑞。跡登三宰濟時姿。哲人已逝吾誰仰。題罷哀詞不耐悲。</text>
