<title>雪裏獨酌</title>,<text>坐對紛紛雪。那能不飮酒。三杯猶未足。行且到盈斗。</text>
<title>夜坐醉題</title>,<text>夜靜山空人已醉。何來新月入簾高。誰言惻惻寒猶峭。我覺騰騰氣更豪。</text>
<title>不眠</title>,<text>每恨春宵短。春宵更覺長。睡鄕尋不得。呼燭又深觴。</text>
<title>卽事</title>,<text>昨日築花塢。今朝雨滿地。群芳可着根。造物知人意。</text>
<title>月夜對酒</title>,<text>初月依微壁斜白。滿山蒼翠入簾來。老翁不寐仍孤坐。無意含盃强喚盃。</text>
<title>月下飮酒</title>,<text>杯中吸明月。盃空月亦空。但使杯長滿。月亦來無窮。</text>
<title>訪妹紫霞。五日而敀。</title>,<text>五日出山今始敀。滿山桃李待人遅。愛廬元亮知何意。只說扶踈孟夏時。</text>
<title>中夜起坐</title>,<text>向晩惟食酒。睡起夜未半。開窓視前山。沈霧沒河漢。哀音乍斷續。杜宇亦太懶。投老何所事。且幸身無絆。炯炯仍獨坐。喜聞村鷄喚。</text>
<title>雨後獨酌</title>,<text>桃花零落草如茵。雨洗靑山氣色新。向晩忽然幽興發。涓涓細酌不知廵。</text>
<title>夜起懷季良。追寄行軒。</title>,<text>中宵不能寐。呼燭撿殘編。落月好誰看。寒梅獨自憐。故人前日去。今夜何處眠。欲寄相思句。雲山漸杳然。</text>
<title>夜坐見燈前竹影。有賦。</title>,<text>謂眞猶恐畵。看影定勝形。夜深忽回燭。惟有一條靑。</text>
<title>臈前一日書懷</title>,<text>臈日明朝是。他鄕又送年。寒梅十分好。新菜幾家傳。身病愁羈旅。民饑愧俸錢。東林誰種竹。故壑但雲烟。臈日明朝是。他鄕又送年。宦遊添鬢雪。村里少廚烟。竹影寒仍薄。梅花老更姸。遙思京國裏。新菜幾家傳。右詩兩首。句節相似。似有未定草。</text>
<title>聞韶舘臈日。和使君示韻。甲辰</title>,<text>嶺嶠逢寒臈。情懷異昨年。官醪椒已進。村味菜新傳。衰相頻看鏡。敀期暗擲錢。悄然賓館坐。山郭羃蒼烟。</text>
<title>白日塲呼中口占。奉示行臺。兼要諸生和章。</title>,<text>綺席淸樽夜欲分。圓冠方領集如雲。古來南國多才俊。今日應空冀北群。角藝諸生戰已分。坐看堆紙落烟雲。誰知一郡袗紳會。江夏黃童獨掃群。</text>
<title>聞韶堂偶吟。呈李使君案下。</title>,<text>梅軒細雨夜。亂酌錯觥籌。兩世論交處。還忘桃月愁。</text>
<title>謹次赤羅使君醉吟韵</title>,<text>天寒動細酌。雜錯燈前籌。誰知缺陷界。相對破閑愁。</text>
<title>咏盆梅結實</title>,<text>花飛縱可惜。子結尤堪憐。獨恨高宗遠。無人薦鼎鉉。</text>
<title>除夕前一日。坐覽德軒偶書。</title>,<text>南國風謠重歲時。如何客思獨凄悲。偏憐官柳饒新意。已放黃金着滿枝。</text>
<title>送老泉方伯</title>,<text>曾倍玉節海西陲。嶺外瞻懷歲又移。誰遣福星回紫極。獨留仁澤浹朱維。轅門花㬉春開酌。古寺天寒夜和詩。不恨勝遊難再得。秋來吾亦有歸期。</text>
<title>義山宰終日按獄。夜坐有作。</title>,<text>垂柳陰陰月欲生。紗籠暗淡小樓明。簿書盡日偏相惱。入夜心神稍覺淸。</text>
<title>奉次龜隱</title>,<text>君恩南國盍簪頻。促膝忘形孰主賓。民社一同均界責。悲憂三載尙爲人。說來蠻觸空搔首。剔盡毛皮且任眞。惟喜官樽長不罄。相逢隨處醉華茵。</text>
<title>無題</title>,<text>桃花已落梨花老。春雨霏霏欲滿城。不用吳姬歌白苧。喜君詩句有新聲。</text>
<title>使妓投壺</title>,<text>對壘交鋒鼓勇氣。風飄雨集簇金矢。花邊斂袂却相看。笑道春閑聊戱耳。</text>
<title>雨中登聞韶樓。用板上韻六言。</title>,<text>幕地春陰漠漠。連空暮雨斜斜。山回水擁十里。柳暗花明千家。臨政新慚製錦。有詩誰爲籠紗。二年南國何事。日日惟添鬢華。晨雨淋淋夕未休。使君無事客行留。談詩勸酒相爲樂。柳濕花殘莫漫愁。右夜坐示睦生</text>
<title>聞韶樓示睦生</title>,<text>南國經年客。敀期亦太遅。吏情衰後倦。鄕路夢中疑。喜雨方呼酒。迷花不賦詩。君來能起我。聊上画樓危。</text>
<title>失題</title>,<text>少小遇花發。有詩輒自奇。及玆衰老時。花發初無詩。但將無限酒。日日傾金巵。有時坐花傍。紅蘂映鬢絲。君來激我興。略約似少時。猶然盃酒處。宛轉揮毫遅。迢遙嶺嶠外。好會誰曾期。大咲向花問。此樂花應知。</text>
<title>次採桑韻</title>,<text>嬌禽語滑晩花飛。翠入村桑欲滿枝。看取懿筐終日採。定愁官吏索新絲。</text>
<title>卽事</title>,<text>酒似鵞兒人似玉。繁紅軟綠又前溪。莫愁尤物解相誤。我欲不迷誰使迷。</text>
<title>覽德軒雨中。偶得花字。</title>,<text>千秋誰說石王奢。錦繡居然自一家。但恐狂風吹急雨。終朝落盡滿庭花。</text>
<title>又得風字</title>,<text>悄悄羈懷小院中。殘花泣雨柳吟風。人間多少悲酸事。春物還能惱此翁。</text>
<title>衙罷登前山。次睦生韻。</title>,<text>官柳蒼蒼已返雅。偶隨童冠看山花。可憐萬屋鱗鱗處。幾箇吾民奠厥家。拂柳飛花暗夕烟。縈迴一水萬家邊。蒼顔白髮頹然卧。何似滁陽刺吏賢。</text>
<title>次睦生</title>,<text>好趁春光正熳時。他鄕一咲若前期。向來豈乏尊中酒。虛對官堦花滿枝。</text>
<title>更和</title>,<text>繁花弱柳擁山城。半夜官齋䗶燭明。但使歡娛猶此夕。不妨南國度餘生。幽愁不省度三春。何幸今宵見故人。花裏金尊眞得意。幾時憀慄卧漳濱。花間爛醉是眞仙。醉後何妨枕藉眠。春日逢君歡意足。不知身在嶺南天。南州作客已經年。客意渾忘花在前。今日逢君詩興動。任敎呼我醉中仙。傾盡花間盃。君醒我已醉。惟應各自眠。明日咲相視。花下無筭酌。君醉我亦醉。有詩何須評。醒來咲相視。</text>
<title>送禮安倅宋德奎</title>,<text>血䟽新頒批。囊書舊賜詩。昭昭伸枉意。懇懇奬忠辭。日月光重壤。風雲契異時。孱孫報無地。惟有淚長垂。又俗存鄒魯美。官似葛洪淸。愛日桑應老。天淵月獨明。斑衣爲客地。白首送君行。臨別仍懷昔。高秋暗愴情。</text>
<title>次儐相謙齋賀澤軒兄新擢亞卿韻。用識和懷。</title>,<text>踈慵不合廁朝簪。省己常慚范老箴。門大職由先慶積。器盈偏覺內憂深。曾無才力酬殊渥。但有神明鑑此心。第五令名誰獨占。從來至貴在山林。</text>
<title>次贈玉署舊吏</title>,<text>夜無一葛食無餘。獨立蒼茫失舊居。夏日政遅心政苦。白頭時復哭荒墟。休恠將詩着處吟。亂來身在百憂深。逢人尙說昇平事。醉睡花磚月影侵。</text>
<title>端陽哭亡兒塚。掩淚書之。</title>,<text>一杯澆土衆羞陳。無奈音容杳莫親。愛玩平生餘筆硯。送敀泉下共成塵。</text>
<title>喜雨</title>,<text>方夏天無雨。蕭然五種焦。皇穹猶閔下。甘澍遽通宵。溝澮渾成溢。溪流亦已驕。明朝扶杖去。且欲聽村謠。</text>
<title>雨後獨訪潄石亭</title>,<text>雨餘溪水想新肥。獨自來看獨自歸。莫道林間多草露。陶公元不惜沾衣。</text>
<title>雨後</title>,<text>陂水虛明夜望開。空山寂歷亂蛙哀。扶筇獨立柴門外。微月還能冒雨來。又空山新雨葉初齊。坐聽飛流日已西。試向磯頭垂竹杖。水痕今日幾分低。</text>
<title>醉吟</title>,<text>大杯醉已早。小杯醉猶遅。惡醉固人情。胡乃要巨巵。煕煕對小灯。朗吟古人詩。此樂已自足。何必昏冥爲。始知營營者。貪得徒自危。曠然一長嘯。明月半窓窺。</text>
<title>溪上</title>,<text>步上靑林外。稍聞流水聲。松根携卷卧。斜日有啼鸎。</text>
<title>醉後雜咏</title>,<text>心緖忽不佳。强要酒澆下。長女酌槽口。稚女薦盤炙。一杯增幽捐。二盃稍輸瀉。三杯忽怡然。如辠得寬赦。嗟余夙嘐嘐。矢志說王伯。閱世旣半百。人情飽欺詐。退憂生事薄。進惧奇禍嫁。閑來得一悟。名刺都是假。愛此林泉秀。雲烟若相迓。但令日日醉。此樂豈論價。有懷欲語誰。有詩徒自詑。興來一長嘯。奇氣軼嵩華。</text>
<title>與主守湯艾後。歸坐寓舍。夜深謾題。</title>,<text>烹艾陽坡上。敀來更倒巵。閑房燭跋後。虛牗月移時。遠宦仍爲客。衰毛易作絲。易知杜陵老。排悶輒題詩。</text>
<title>次儐相喜親禱得雨韻 壬寅</title>,<text>三旬亢旱病三農。久恠深潭睡老龍。玉趾夜臨壇上祀。玄雲曉潑水邊峰。至誠自致高穹格。喜色仍看四野濃。敬德已來祈命本。從今邦運卜煕雍。</text>
<title>追用月波樓作遊韵。寄儐相。</title>,<text>落日江樓趁好期。晩天凉思十分奇。淸談雅譃渾相得。看奕投壺也自宜。曲渚輕雲眞活画。半峯踈雨又新詩。參差宦遊元無定。此會他時幾夢思。</text>
<title>送客後題齊安堂</title>,<text>九駐黃州節。年光僅一周。江山看已倦。樓觀興全休。莫慰饑民望。難充惡客求。今來仍告別。快若泛輕鷗。</text>
<title>用前韻。寄角里兄箕營節下。</title>,<text>杭越同來若有期。綠緯偕入亦云奇。門闌盛事偏知惧。江海敀裝此政宜。乍出龍灣憐遠役。宿逋駒嶺愧新詩。仍想白眉凝竚立。松潭明月倍相思。</text>
<title>別儐相向關西。獨敀召陽途中却寄。</title>,<text>天明馬首水西東。江柳含情故颺風。敀卧月波應悵望。我行先在洛城中。</text>
<title>西藉李僉正重新馨香閣。次我曾王考題壁韻。來索和章。强拙謹步。</title>,<text>前後分司地。誠勤兩李侯。繕修勞意匠。文字見風流。行路觀瞻聳。溪山物色留。况聞先蹟在。安得一攀遊。</text>
<title>次淸葩孝感詩卷</title>,<text>百年嘉譽藹如初。異蹟猶傳隕二魚。不有至誠回白日。能令奇瑞降玄虛。名留鄕黨敦遺俗。恩照泉途表厥閭。看取諸公題奬語。揄揚何如史家書。</text>
<title>馬上口占。略記別懷。</title>,<text>八朔分張千里遠。五旬團合一朝離。慈親已老兄仍病。掩淚那堪獨去時。酒盡離筵醉似汲。擧鞭容易下長堤。空江日暮敀舟發。岸梅汀雲自覺悽。誰言京洛是吾家。欲別江城淚自斜。回首羽仙亭下路。暮烟何意故相遮。</text>
<title>夜坐書懷</title>,<text>覔官本爲養。官顯却離親。寂寞荒村舍。驅馳紫陌塵。方當惜一日。可耐度新春。暗想孤灯下。誰能慰顰呻。</text>
<title>花下同鶴湖飮呼韻</title>,<text>紅紅白白競先開。錦繡叢中酒滿盃。我已得閑君且健。殘花未落可重來。</text>
<title>適訪鶴湖醉題</title>,<text>危蹤强叩戶。三▣正濃時。且撥猜嫌態。頻傾瀲灩巵。憂來莫悲咜。逢處可歡怡。四十年間事。相看鬢已衰。</text>
<title>乙巳月正四夜。在京感賦。</title>,<text>纔過上日又弧辰。白首遙思九袠親。十五年來無此事。可堪憐慕一時均。</text>
<title>卽事</title>,<text>半嶺歸雲微月隱。誰家踈樹一灯明。幽人欲卧仍無寐。杜宇聲中更問觥。</text>
<title>命酒</title>,<text>已知酒爲病。寍欲數呼巵。月白愁多夜。花開興到時。如非傾細細。何以作怡怡。緬憶香山老。千秋攄素期。</text>
<title>到栗川。金使君美甫入洛未還。悵然留題。用壁上韻。</title>,<text>春深駐節又名州。菊外傳盃想去秋。惆悵主人歸不早。晩花新葉擁虗樓。</text>
<title>喜雨。書于觀風閣。</title>,<text>靳雨今三月。同雲忽一宵。蕭踈乍侵戶。淅瀝又鳴條。潤已蘇泉脉。靑先入麥苗。天心本仁愛。生類豈全凋。</text>
<title>戱贈李甥汝寬</title>,<text>元來君子絶營爲。枉逐銓刀患必隨。莫怪謗言空裡起。正緣淸操有潾緇。</text>
<title>夜雨獨酌</title>,<text>長安六月雨滛滛。悄悄空斋坐夜深。賴是小尊猶未罄。一回高詠一回斟。</text>
<title>待鳳軒閑坐。謾用前韻。</title>,<text>余於昨年五月。來按海節。以迎客檢灾分賑等事。凡九到此郡。奔走不暇。憂虞溢目。適又來此。聞移職之報。甚覺脫然。遂有是作。身似虛舟水上浮。周年迹遍海西頭。名樓九到心先倦。重負初弛意忽悠。花鳥也能同作喜。鬢毛惟覺不相謀。沈吟細量敀休地。不在蒼巒在綠洲。虛舟身世任漂浮。一歲奔馳遍海頭。名搆九登心已倦。重擔初釋意方悠。却憐花鳥知人喜。更覺風烟與自謀。商略此生安歇處。鳳城西畔白鷗洲。一作如是</text>
<title>無題</title>,<text>喜見三峰聳翠微。葱籠瑞色映初暉。淵明稚子侯門樂。何似今朝盡室敀。長途無恙板輿還。京國鸎花尙未殘。自是人情懷故土。敀時勝似在時歡。</text>
<title>屛岩</title>,<text>屛岩形勝慣聞名。一歲纔謀一日行。小隊穿來花影亂。斜陽坐傍水聲淸。持盃乍忘憂虞重。踏石還驚步履輕。多荷天公能準備。松間新月已分明。</text>
<title>映水樓。送儐相後。用前韻。壬寅</title>,<text>江樓物色惹新詩。酒盡人歸興不衰。好鳥嬌春爭恰恰。濃陰轉日故斜斜。只緣離別猶多惱。獨管淸幽未覺奇。松嶽花亭經過處。倘公懷思亦如斯。</text>
<title>追步詩字韻。奉寄儐相行軒。</title>,<text>凌雲氣槩見於詩。五十知公不受衰。蹤靶天衢元自早。持衡文苑尙嫌遅。淸朝並武眞多恧。比歲聯鑣亦一奇。回想少年相遇日。可憐霜鬢忽如斯。</text>
<title>走和儐相戱贈韻</title>,<text>衆人皆貴色。君子德爲貴。二者公安居。先須辦涇渭。</text>
<title>癸卯除夜醉書</title>,<text>明日吾年五十三。親年八十又加三。更知喜惧言親切。坐待隣鷄唱到三。</text>
<title>豊城老叔第。與仲協飮。漫成一絶。聊作後期。</title>,<text>九十詩翁招客飮。天寒深屋數傳盃。綴絃低唱猶餘興。身健官閑可更來。</text>
<title>夜坐</title>,<text>短燭深屛紙幌掩。小爐殘花數盃溫。忽▣缺月虛窓入。幽興翛然在不言。</text>
<title>戱次澤軒兄咏梅韻</title>,<text>醍灰初動管。氷萼早生春。已慣隨高士。胡來伴貴人。金貂圍座密。銀燭勸杯頻。添却繁華事。還應品格新。</text>
<title>夜坐</title>,<text>懶不觀書老不眠。夜中明燭坐蕭然。休官且作一時怏。對知偏知高興牽。萬戶浮烟仍細細。小庭殘月自娟娟。商量世事今皆倦。猶有林泉未了緣。</text>
<title>歸自海西。夜坐雲谷。</title>,<text>二年重返故山居。猿鶴依然守弊廬。溪月滿窓松籟靜。夜來淸趣尙如初。</text>
<title>走次道陳韻。送汝思歸花山。</title>,<text>安身是福地。無事卽眞仙。新幄編瑤籍。歸心在石田。雲林見一介。朝著足群賢。夜夜相思處。孤星揭晦天。</text>
<title>偸閑出石雲。適得吳使君與昌寄酒。漫題。</title>,<text>地是淸幽處。身无繫絆時。偶拚三日卧。聊答一秋期。鮮血千林染。黃雲萬顆垂。何來滿壺酒。挑我五言詩。</text>
<title>無題</title>,<text>十旬城市一旬山。酷愛楓霜映醉顔。始悟香山當日語。偸閑氣味勝長閑。</text>
<title>雲谷漫題</title>,<text>西臬東銓熱閙地。一時纏縛一時休。却來紅樹靑山裏。靜聽淸溪白石流。事有營爲皆酒賦。身無羈絆况憂愁。暫閑心界猶如此。何日長閑老一邱。</text>
<title>夜坐</title>,<text>空山黑淬淬。星漢自耿耿。沈默倚前檻。有懷獨孤逈。生平激昂志。倐然當暮景。才踈竟何用。力倦但宜屛。幸有此脩壑。風烟堪獨領。吾志已先定。造物亦應▣。譬如高飛鳥。下來毛羽整。張去豈無翕。動極必有聲。胡爲不自量。日向冥途騁。矢心語山靈。此志會一逞。</text>
<title>獨酌</title>,<text>九月且上旬。山容忽已愁。紅葉間蒼松。晩風吹颼颼。心閑物尤佳。况有酒盈甌。一擧胷始澆。再擧心方悠。三擧氣浩浩。興與秋空浮。盤肴何用美。圃菜卽可謀。回首問侍兒。面如霜楓不。莫言醉已甚。我醉非我憂。居無迎貴客。入不朝冕旒。吾身吾自適。不醉吾下休。更喚大白來。陶然倚枕頭。</text>
<title>掛燈夜飮</title>,<text>紙燈掛壁上。光耀滿空山。星宿渾無色。庭堦便作顔。殘尊猶未𦅄。餘興浩難冊。兀坐命新酌。誰言吾不閑。</text>
<title>夜坐獨酌</title>,<text>高軒獨坐夜。明月滿中庭。短燭行將跋。寒花尙未馨。身謀竟難了。世事欲無躬。幸有盈尊酒。惟應醉不醒。</text>
<title>仲和大歸湍山。用伯修韻追寄。</title>,<text>佳朋黃卷裏。散迹白雲間。獨離千層浪。難分一半山。爾應斯月邁。誰問歲時還。猶恐生材意。未容皓首閑。園林曖曖月蒼凉。欲睡其如百憂長。老眼不關書滿架。小僮還報酒盈觴。江湖鷗鷺空相待。世路風波尙未央。白首又驚今日事。台扉經幄事蒼皇。</text>
<title>陪飮而歸。餘懷未已。秉燭錄呈豊城從叔。</title>,<text>錦燭淸尊興未闌。遏雲歌歇夜將殘。敀來月色明如晝。恨不仍留快意歡。</text>
<title>復寓退憂堂。夜坐吟成。</title>,<text>乍敀還到不盈旬。應有名亭未了因。入夜逢迎如舊職。遙峯相揖月尋人。</text>
<title>書懷</title>,<text>銀臺五日耐囂紛。忽復敀尋滿壑雲。只有官名抛不得。也如愁惱也如欣。</text>
<title>夜長</title>,<text>冬至行應近。寒宵漸覺長。豈緣眠更少。還恠覺偏忙。報國初心誤。敀山晩計妨。但將書數帙。相照一灯光。</text>
<title>夜懷</title>,<text>憂多夜永早眠難。䗶燭如椽却易殘。樹影當庭知月午。霜威透襖覺天寒。觀書有味差堪慰。命酒無朋也不歡。▣憶石雲山下路。新梅老菊遣誰看。</text>
<title>將還京。留別退憂堂。</title>,<text>三旬爲客寄名亭。庭宇何知我有情。他日雨晴花發後。一壺能不作閑行。</text>
<title>退贐李參判季通燕行</title>,<text>王事靡靡走幾年。滄溟纔涉又幽燕。豈緣乏誦詩三百。獨使重勞路七千。篤敬已敎蠻貊聳。明廷何恠簡掄偏。飮氷况有公家法。無待親朋更勉旃。</text>
<title>追贐書狀</title>,<text>伯子初回出塞輪。君今又踏薊門烟。單于未問君家世。已識東方第一人。白日靑郊閱馬群。斑斑五色望如雲。誰知盃酒葱葱話。便作關河萬里分。</text>
<title>夜飮新寓</title>,<text>隣比新僦屋。堂宇喜差寬。月上雲猶黑。更深燭未殘。閑知酒味好。老覺䆠情闌。闃寂方堪樂。誰言做熱官。</text>
<title>雪朝送一壺于仲輔</title>,<text>袁安高卧不干人。白雪應添鬢上銀。紅露一壺聊寄去。作君閑榻卽時春。</text>
<title>將遆吏部。夜坐漫吟。癸卯</title>,<text>熱官將解脫。寒夜且安眠。小雪空庭暗。獰風薄牖穿。未忘惟酒政。難謝是詩緣。更憶山居好。新梅幾箇姸。</text>
<title>豊城叔叔第。與諸友飮。仲輔要之不赴。翼朝寄詩。次韻爲謝。</title>,<text>老仙璚液凸金巵。貂玉盈堂夜賦詩。獨有騷翁長卧雪。歲寒佳節惜參差。</text>
<title>乙巳二月。來石雲舊棲。夜題。</title>,<text>別去故山曾幾日。今來新卉又生春。淸流白石猶呈態。書几茶爐揔暗塵。浮世彭殤元是幻。晩途蠻觸竟誰眞。偏憐小雨霏微夜。秉燭閑房命酒頻。</text>
<title>雲谷夜坐</title>,<text>空堂孤坐寂無言。日暮山家未掩門。乍聽溪聲驚又雨。縱看星耀不知昏。花心酷被春寒勒。樹色渾將冥靄繁。世事糾紛何足說。此身惟喜脫籠樊。</text>
<title>向廣岩路吟</title>,<text>索寞緣崖樹。參差滿壠芽。可憐前夜雨。催麥不催花。</text>
<title>廣岩路又題。</title>,<text>▣鞭羸馬出山來。山外春寒花未開。却愛林間啼百鳥。夕陽穿入白雲隈。</text>
<title>廣岩口号</title>,<text>蒼岩白石競回盤。聒聒飛泉幾送寒。愛聽水聲仍久坐。起看西日已三竿。</text>
<title>無聊用西浦集韻</title>,<text>山斋夕無事。孤坐忽詩情。籬外花方綻。尊中酒已盈。洞雲多古意。溪鳥有新聲。松泉是何物。令我一心淸。</text>
<title>步西浦集韻</title>,<text>山中寂寂掩柴扉。山外紛紛足是非。永訣那堪懷紫極。乍離猶覺戀萱闈。稍憐老樹生春色。甚愛新花映晩暉。卧看溪雲多變態。卽時蒼狗化衣飛。</text>
<title>漫題</title>,<text>僑居春半不題詩。山屋敀來有酒巵。知道滿簾蒼翠色。解敎高興將霜髭。</text>
<title>夜坐</title>,<text>坐聽澎湃響。疑水又疑風。小閭忽寥闃。山空天亦空。</text>
<title>夜坐聽溪</title>,<text>中夜孤吟倚小軒。家家灯滅水邊村。誰知万壑昏冥裏。獨有溪聲不住喧。</text>
<title>午卧</title>,<text>土脉初粘麥吐芽。潑黃新柳擁溪涯。山家日永無人到。惟有殘編睡眼遮。</text>
<title>漫步南豊集韻</title>,<text>分外溪山絶點埃。亂峯圍處一區開。淸幽豈合容塵事。護落元宜養散材。興在盃觴心自逸。憂深家國鬢先催。只爲離圍今五日。寸膓常怕信書來。</text>
<title>偶題</title>,<text>白紙窓扉半面開。山禽累喚午眠回。松巓返照明書幌。竹外敀雲度酒盃。地僻一旬初見客。春寒二月始看梅。從他世路嗔如屋。猶有林泉不我猜。</text>
<title>離闈多日。夜坐有吟。</title>,<text>非無信字報平安。豈若朝朝自省顔。獨坐萬山昏黑裏。夜深矯首白雲間。</text>
<title>春夜初聞鵑</title>,<text>寒勒溪花不吐姸。空山夜黑水涓涓。忽聽林外鵑聲急。方信微禽得氣先。</text>
<title>待明敀路見雨意。夜坐漫題。</title>,<text>十日獰飊釀雨濃。千山黯黯亂雲同。征人坐夜愁明發。田父瞻空占夕風。一道溪聲行欲勵。半開花色幾添紅。誰知淬淬昏冥地。秉燭呼盃興獨融。</text>
<title>乙巳三月初吉夜。夢澤軒兄衣藍錦戎衣。似奉使之行。余若在瑞興時相遇。問故則答以配所移定於西路。仍與歡洽。覺來森然在眼。益覺悵黯。曉枕。口占一絶寄之。</title>,<text>蠻海孤臣夢裏逢。敷腴猶帶別時容。錦衣西邁知何作。倘是金鷄起卧龍。</text>
<title>早向雲谷江上漫題</title>,<text>小雨平蕪綠。輕霞曉旭鮮。滿城花柳色。送我到江邊。</text>
<title>到雲谷夜吟</title>,<text>三日緇塵欲上衣。翩然還向故山歸。一天春色何曾異。溪上千葩更覺馡。</text>
<title>夜聞鵑聲</title>,<text>東林聲罷又西溪。夜靜山空聽更悽。若使至寃要徹昊。日中何事不曾啼。</text>
<title>踏靑日坐垂紳洞</title>,<text>亂石能排座。鳴泉自瀉懷。斜陽出高樹。花影灇層崖。半百人全老。重三節又佳。難偸一日暇。爛醉作生涯。陰洞霏微晝氣昏。飛湍亂石競相喧。尊傾日仄忘歸去。坐愛花山蘸水繁。</text>
<title>今日京便不來</title>,<text>縱令消息日傳眞。猶覺憂膓若轉輪。今日還無一字至。可堪中夜百憂新。</text>
<title>夜坐</title>,<text>沈沈默默坐山空。但有哀鵑叫夜中。五十年光如電過。一生成就竟何功。</text>
<title>漱石亭獨酌</title>,<text>昨醉垂紳今漱石。朝朝奔走問何爲。天公已貸優閑趣。春色仍逢爛熳時。老石題詩鑱碧蘚。澄潭先爵破淸漪。山翁不識顔全皺。枉惜溪花日日衰。</text>
<title>又題</title>,<text>松杉寂歷洞天空。岩竇飛泉響晩風。乘興偏來蒼石上。尋詩仍卧碧林中。溪雲欲雨尋常黑。醉面將花一㨾紅。莫恠斜陽猶未返。背人春色易忩忩。</text>
<title>又占</title>,<text>倦卧淸溪上。孤吟亂石間。梳風新柳颺。烘日老花殷。醉覺塵寰曠。衰憐酒量刪。獨來仍獨語。誰與共玆閑。</text>
<title>又占絶句</title>,<text>激激淸泉盡意鳴。坐看山日已西傾。醉來欲去不能去。花木無情還有情。</text>
<title>夜題</title>,<text>空山寂寂夜冥冥。杜宇聲哀不厭聽。莫謂朝坤同黯黑。尙看雲際一星熒。</text>
<title>夜深呼韻</title>,<text>杜鵑花落欲殘春。黯黯空山獨坐人。靜處偏知憂思切。五雲西北首回頻。</text>
<title>聞京耗深夜不眠</title>,<text>空山花落月蒼蒼。杜宇聲悲夜更長。攬涕中宵瞻北極。孤臣明日鬢添霜。</text>
<title>對酒步韻</title>,<text>覔肴呼斝意方濃。酒興能排午睡慵。魚鳥溪山還有托。網羅天地尙堪容。衰年慷慨思同父。中夜悲歌泣景宗。終日白雲苔逕鎖。端居不恨少人逢。</text>
<title>漫用卷中韻</title>,<text>雲烟開古壑。花柳擁閑居。醉或仍呼酌。慵猶不廢書。迹同尋社燕。心似返淵魚。世事休相報。萬緣一咲虗。</text>
<title>漫吟</title>,<text>本乏吟詩癖。詩成亦不佳。但愁孤絶處。除此孰開懷。</text>
<title>咏辛夷花</title>,<text>高吟日日爲鵑花。獨有辛夷不入哦。忽見黃金枝上遍。風流輸與小鶯歌。</text>
<title>園花初開。漫寄宋文學聖賓。時來寓南隣。</title>,<text>開盡東風第一花。半林初日爛生霞。且看蝴蝶過墻去。應識春光在我家。</text>
<title>積熱過雨。夜坐漫題。</title>,<text>炎炎十日火雲長。一雨中宵稍覺凉。憂患在心猶靜境。舊醅方罄尙盈觴。</text>
<title>故宅有故。許賃他人。將出。心焉愴感。</title>,<text>六世相傳宅。明朝且暫離。善和非易主。履道竟歸誰。花木依依戀。軒楹黯黯思。故家終必復。歸日敢辭遅。</text>
<title>將歸紫霞。被邀。與日進着話。醉敀夜灯。漫吟寄之。</title>,<text>長安暮雨門無客。十月黃花酒滿巵。終夕劇談心盡露。不愁明日有分離。</text>
<title>將敀果州僑舍。酌成韵。</title>,<text>細雨長安夕。黃花十月閑。流離無定宅。邂逅有深盃。方▣九旬老。敢嗟兩鬢摧。秪應心耿耿。長繫五雲隈。</text>
<title>偶閱柳柳州登柳州城樓之作。有感於海國謫囚。漫步其韻。奉寄澤軒島林。</title>,<text>孤臣白髮竄南荒。消息經年更杳茫。漠漠瘴雲沈似墨。蕭蕭苦竹繚爲墻。空聞雷雨秋連海。獨有晴天月照觴。敢說島中無尺塿。登高何處可望鄕。</text>
<title>病中曉坐</title>,<text>曉榻披衾睡未成。寒侵病骨不勝淸。窓前白雪知多少。已聽家僮掃地聲。</text>
<title>祖妣諱辰前夜感懷</title>,<text>明當大母忌。百感夜來幷。降格何能必。惟應罄此誠。</text>
<title>聞閔孝中進士第二。感泣書寄。</title>,<text>常常閔腹子。今乃闡巍名。敢道▣元屈。猶謗妙歲榮。汝心寍自足。吾喜在遐程。秉燭空山裏。難形此夜情。</text>
<title>夜中</title>,<text>黯黯雲含雨。幽幽山卧人。看書亦已倦。孤燭耿相親。</text>
<title>雨後</title>,<text>纖竹靑靑老菊殘。十月林容尙未寒。村翁話去身方倦。卧看溪南雨後山。</text>
<title>風雨凄然。感而有作。</title>,<text>冷雨菊簷不住鳴。數村籬落白烟生。蕭然自有流年感。已老還無愴老情。</text>
<title>晩題</title>,<text>日謝前窓猶未冥。天寒空谷却多淸。三盃更起陶然興。詩卷徐披別有情。</text>
<title>夜坐疑曉</title>,<text>晃朗初憐山月明。蒼茫已似暑光生。渾忘孝子偏無睡。錯恐村鷄不放聲。</text>
<title>醉後夜坐前楹</title>,<text>欲雨不雨宵將半。乍陰乍晴月更姸。寂寂山空人已醉。開窓獨坐風吹顔。</text>
<title>夜深漫題</title>,<text>菊老竹猶靑。天時已向晏。凄然紫極感。月落夜將半。</text>
<title>秉燭看梅</title>,<text>押坐觀新梅。欲開三兩朶。暗香如有聞。踈影忽在左。</text>
<title>十月之望。對月有作。</title>,<text>山月初圓夜。梅花欲動時。人愁寒砭骨。我憂酒盈巵。處世閑爲貴。敀田老更奇。中宵坐寂默。庭樹露華滋。</text>
<title>盆梅初貯閣中。夜裏映燭。愛玩有作。</title>,<text>屈曲奇形元自好。婆娑踈影更堪憐。何須滿眼花爭發。一段風標已洒然。</text>
<title>冬雨未霽。日氣多舛。十月天猶㬉。</title>,<text>十月天猶㬉。連宵霧雨冥。時聞風猛起。乍見月分明。舒慘俱乖度。祥殃孰察形。深憂在畎畒。中夜老臣情。</text>
<title>十月十九夜。忽見盆梅吐白。喜劇有作。</title>,<text>頭白曾多見。未逢十月梅。居然萬山裏。忽有一葩開。甘鄧那先進。淵奇是茂才。衰翁絶驚喜。秉燭更呼盃。</text>
<title>盆梅續續破萼。愛玩有題。</title>,<text>昨夜一花初破萼。朝來次第兩三開。誰知慘憺玄雲裏。獨有新陽徹地回。</text>
<title>欲睡還起</title>,<text>閣有新梅庭有竹。浮來山月半窓明。開窓獨坐忽無睡。不飮何由暢此情。</text>
<title>夜裏看梅。拈宋詩韻。</title>,<text>不恨山家活計貧。盆梅十月已生春。誰言野老無經濟。始識天工亦在人。</text>
<title>坐樓邊</title>,<text>夜深梅影更分明。坐狎寒槎獨喚觥。朱門酒肉應多樂。爭及山家分外淸。</text>
<title>訪隣翁。夜敀對梅。命酌拈韵。</title>,<text>偶出山門去。敀來星斗橫。催尋小梅坐。已覺暗香生。踈影燈前亞。氷葩雨外明。高情何以抒。聊命酒三行。</text>
<title>夜題</title>,<text>山容黯黯夜虗明。寂默寒天獨倚楹。只有芬華推不去。梅花影裏酒盈觥。</text>
<title>初雪</title>,<text>峽雪飄新白。冬天㬉欲回。如花初點地。鋪玉已盈臺。晩翠窓前竹。幽香閣裏梅。今年始見此。安得不傾盃。</text>
<title>雪夜對梅</title>,<text>秉燭閑房夜。梅花欲老時。淸香固可憂。踈影又堪奇。已覺吾生逸。誰論世事危。銷金帳裏飮。能有雪中詩。</text>
<title>欲雪</title>,<text>洞府陰陰欲下雪。庭園炯炯已▣霜。空堂獨坐淸無睡。不飮何由度夜長。</text>
<title>夜聞凮聲</title>,<text>顚凮一叫萬林鳴。恰作波濤捲地聲。爲旱爲霜誰解識。中宵只惱老農情。</text>
<title>醉後卽事。用唐律韻。</title>,<text>滿山如雨又如霞。薄暮空林欲返鴉。霜雪渾頭那免老。林泉有分已成家。園蔬入饌偏知味。家釀登槽不用賖。忽憶向來奔走日。榮華眞似一春花。</text>
<title>醉步白集韵</title>,<text>午酌終昏飮。林居愜勝情。濃雲滿山色。急雨半窓聲。老更餘年惜。醉仍百感生。恠禽何意思。來坐樹間鳴。</text>
<title>醉呼靑韻</title>,<text>日日留連飮。中宵尙未醒。沈冥君莫咲。雙鬢幾時靑。</text>
<title>夜坐得山字</title>,<text>每朝添白髮。終日對靑山。山居亦何好。老去理應閒。</text>
<title>黑夜見熒。拈中字。</title>,<text>淬淬空山夜欲中。黑雲將雨送輕風。一點流熒猶不㓕。却憐方寸與人同。</text>
<title>雨裏得水字</title>,<text>熒熒一灯光。漠漠空山裡。始怕中宵雷。方知駕壑水。</text>
<title>夜得月字</title>,<text>淅瀝初休雨。依微覺有月。滿山雲霧裏。聽靜子䂓歇。</text>
<title>又得大字</title>,<text>閑來覺日長。醉後知盃大。人生老是常。世事戀無奈。</text>
<title>雨後夜坐</title>,<text>積雨初收夜氣淸。半庭新月更分明。東村舂麥西村澣。渠自無情聽有情。</text>
<title>卽事</title>,<text>烟雨濛濛暗碧巒。林深六月動微寒。溪聲不厭中宵聽。山色尤憐向夕看。宿釀開醲初映斝。新瓜劈翠恰登盤。衰年更覺幽居好。草座麻衣也自安。</text>
<title>醉起晩吟。用白集韵。</title>,<text>靑菊移方晩。朱櫻摘欲稀。三盃仍睡起。高樹已鴉歸。閒更愁迎客。凉猶㥘換衣。居然意象好。山雨暮霏霏。</text>
<title>雨後靜坐</title>,<text>哀鵑歇復啼。微月隱還出。山空人亦閑。一日如一日。</text>
<title>菜圃月下書</title>,<text>衆樹扶踈繞一區。茄瓜南畔又薑芋。還從老圃傳新法。澆灌栽培種種殊。</text>
<title>夜中起坐</title>,<text>將醉猶未醉。欲眠還不眠。仍呼淺淺酌。微月更堪憐。</text>
<title>月下拈平韻</title>,<text>蟬聲初歇復鵑聲。寂寂山空意不平。誰與勸盃誰與語。獨憐新月向人明。</text>
<title>更拈一字</title>,<text>飮來都無筭。呼一復呼一。不有滿尊酒。何以娛今日。</text>
<title>暑夜露坐庭吟。示少兒。</title>,<text>倚杖虗庭夕。天低黯黯雲。螢飛忽暫止。鵑叫亦稀聞。老已辭當世。閒猶戀聖君。華山熟睡起。一半與誰分。</text>
<title>用前韻</title>,<text>小雨初呈霽。踈星乍隱雲。村灯深樹見。人語隔溪聞。詩酒仍忘老。耕桑但祝君。微凉起叢竹。露坐欲宵分。</text>
<title>苦熱夜吟</title>,<text>秋菰水玉渾閒語。赤脚層氷豈易能。每憶飛鳶跕跕夜。老將空鑿石崚嶒。</text>
<title>對酒拈白集韻</title>,<text>頭白窮山裏。婆娑獨自娛。淸幽大抵有。喧閙一齊無。得酒花相勸。吟詩鳥共呼。尤欣北窓下。日暮枕空壺。</text>
<title>用前韻示少兒</title>,<text>空山誰與晤。稚子且相娛。最怕詩難好。常愁酒或無。睡犬當門囈。哀鵑竄樹呼。深宵興未已。剪燭問餘壺。</text>
<title>久雨初霽。步前韻。</title>,<text>積雨方愁欝。晴來儘可娛。靑山餘靄去。玉宇白雲無。閤閤群蛙息。雍雍好鳥呼。衰翁亦佳趣。淸坐引輕壺。</text>
<title>雨霽後深夜。獨坐呼靑字。</title>,<text>人閒夜愈靜。雨霽天更靑。誰知心一寸。相照滿空星。</text>
<title>飮金莖露</title>,<text>爛彼紅霞酒。調之白玉氷。更將石蜜化。直是瓊漿凝。一酌心全爽。三盃氣欲騰。方知漢帝惜。不遣侍臣承。</text>
<title>暮飮</title>,<text>病謝榮途懶廢文。山深終日看敀雲。一身康濟無他術。朝飯充然夕酒醺。</text>
<title>伏日</title>,<text>伏日古所重。視同臈歲時。漢朝頒何肉。被偸偸桃兒。吾俗不甚尙。未與嘉排夷。方當季夏熱。天地入蒸炊。少長困炎暍。焦焦罔猷爲。强名爲佳節。聊欲一遊嬉。玉團涵氷水。紅露酌滿巵。盤中薦時食。品陋名獨奇。的的桃花額。文火爛烹之。云出越人方。解扶太陰衰。窮山遇此日。蔬糲久壞脾。聊循阮禈揭。且謀吳婚資。宰臠窘婢椎。對嚼呼兒癡。一盌腹已果。三盃神更怡。煕然一長嘯。炎師亦少麾。人生各有分。屬厭皆如斯。朱門五侯鯖。豈必珍且脂。</text>
<title>溪上</title>,<text>向晩移尊小澗隈。敀雲倦鳥未全孤。不知是處云何界。三伏炎熱忽已無。</text>
<title>又吟一律</title>,<text>日暮山增翠。人閒水更喧。棲鴉已定樹。放馬自知村。凉愛林霏襲。醉忘石逕昏。誰敎一輪月。引我返柴門。</text>
<title>用前韻</title>,<text>不嫌成老醜。惟幸謝塵喧。一壑無生客。數家自作村。心將雲共遠。醉與日俱昏。飮罷欲敀去。輕烟鎖洞門。</text>
<title>久無詩飮而賦</title>,<text>飮酒尋常輒賦詩。如何三日但呼巵。可憐詞客今衰倦。却似長安衆富兒。</text>
<title>夜坐卽事</title>,<text>空庭露坐夜將闌。新月曛曨隱樹端。僮僕來從城市裏。解包魚果忽盈盤。</text>
<title>暮坐用月沙集韵</title>,<text>老木斜陽後。空山積雨餘。林泉存晩計。京洛少來書。大字才全退。盃觴興不踈。卧看雲北去。吾亦意悠如。</text>
<title>用前韻</title>,<text>陶尊常願滿。糲飯不求餘。手冗時拈筆。心閑且寓書。欲凉山靄薄。新霽峽星踈。長憶香山老。千秋更孰如。</text>
<title>無題</title>,<text>林翠霏微夕氣佳。石泉聲裏暑襟開。流盃欲得詩翁顧。小嶼前頭不肯廻。</text>
<title>病昏中靜坐。兄主處義。心有所感。吟呈一絶。敢云詩乎。直書所志耳。</title>,<text>軒祖家聲托有人。吾兄善繼不緇磷。文章事業還非志。聖世優閑作逸民。</text>
<title>霖雨多日。泥路甚惡。適有吟得。又此書呈。</title>,<text>經旬積雨洛陽城。車馬衝泥盡日行。何似山窓明月夜。高吟把酒暢神情。</text>
<title>次黃弟寄韻</title>,<text>乾沒人間五十春。何曾一脚出風塵。空懷千古香山老。詩酒林泉獨任眞。林下從來不見人。但磨誰復免緇磷。踈慵本乏匡時略。只合長爲擊壤民。紛紛冠盖滿秦城。流水游龍擁陌行。獨卧空林君莫恠。向來軒冕本非情。</text>
<title>對梅初殘</title>,<text>一梅初殘一樹發。新女嬉笑老女羞。由來代謝元天理。彼莫爲歡此莫愁。</text>
<title>夜坐</title>,<text>寥落寒空耿玉繩。隔溪深樹見孤灯。蕭然雪屋淸人骨。怳倚瑤臺第一層。</text>
<title>夜題</title>,<text>初月蒼茫落未落。雪山松栢互玲瓏。偶然拓戶驚深夜。北斗寒芒已半空。</text>
<title>雪月</title>,<text>板戶東頭眺半空。滿山松檜靜無凮。精神正在庭前雪。白玉光爭皓月中。</text>
<title>李君敬使君赴咸平。夜過山居。拈韻賦詩。</title>,<text>白雪朝連夕。山容未肯暝。松窓秉孤燭。皁盖拂寒星。酒熟方新㵂。梅姸尙未零。終年窮裏。病眼爲君靑。</text>
<title>又拈絶句韻</title>,<text>幽棲新結白雲間。溪鹿山禽獨伴閒。相別幾年今始見。却愁征盖拂晨還。</text>
<title>再疊閑字</title>,<text>看君腴色在眉間。似喜吾來與破閑。談來試問行藏意。笑指岩雲去不還。</text>
<title>又吟</title>,<text>逢君未竟寒暄語。已欲題詩爲此梅。却恠滿前詩章裏。歡情只在酒盈杯。</text>
<title>再和</title>,<text>地僻山空歲將晏。無人看此雪中梅。君來始起芬華想。爛熳題詩又命盃。</text>
<title>夜坐詠梅</title>,<text>短短一孤槎。離離十百葩。風標本淸爽。春意更繁華。觸鼻香如湧。回燈影自斜。誰言吾已醉。此樂正堪誇。</text>
<title>月夜看梅</title>,<text>臨軒看皓月。開閤對新梅。來去揔高興。興來還酒盃。</text>
<title>月夜</title>,<text>山空獨明月。地白有新霜。因病得身逸。不眠知夜長。</text>
<title>燭下看梅。醉題六言。</title>,<text>秉燭看梅夜夜。持盃覔句時時。老年生涯何似。閒也忙也不知。</text>
<title>醉與梅戱</title>,<text>醉欲與梅語。梅瘖俱有香。不語亦何恨。香來滿酒觴。</text>
<title>醉卧梅下</title>,<text>醉卧新梅下。淸香馥馥來。居然更高興。起坐喚深盃。</text>
<title>爲過銅闈祥日。將入洛。夜裏對梅。戱爲問答。己酉</title>,<text>政屬寒楂爛熳春。把盃看筭未盈旬。明朝却出山門去。玉貌氷姿孰爲新。右問梅積雪空山幸有依。淋漓詩酒日生輝。知君不是趍榮去。肯遣殘香不待敀。右梅答</text>
<title>入京三日而還。持酒對梅。更爲問答。</title>,<text>憶昨與君別。何言此日逢。回燈笑相對。如玉尙前容。相送紅塵去。歲寒恐負期。君能敀不日。吾亦未全衰。</text>
<title>疊韻</title>,<text>十分腴色五分乾。誰信繁英昔滿看。莫道氷姿憔悴甚。一團春意尙排寒。</text>
<title>夜咏衰梅</title>,<text>魏姑姸態忽憔悴。數百葩今數十存。莫恨淸香半消歇。尙憐踈影向黃昏。</text>
<title>夜坐</title>,<text>空山獨坐歲將窮。星斗迢迢夜欲中。與語無人書亦倦。此時方識酒多功。</text>
<title>晩飮</title>,<text>天寒歲暮空山裏。落盡梅花但數枝。向晩偶然生酒興。夕餐揮去且深巵。</text>
<title>對落梅</title>,<text>梅與人俱老。花殘鬢亦殘。明年梅發日。誰送壽民丹。</text>
<title>梅花向衰。捫歎題詩。石湖韻。</title>,<text>對處常先㥘酒乾。晨窓夜燭不厭看。蕭然忽似衰翁貌。淸瘦猶存分外寒。</text>
<title>醉題漫題</title>,<text>欲飮酒已醉。欲眠夜猶淺。獨恠持書看。依依眼自眩。</text>
<title>聽琴</title>,<text>促來如帛裂。緩處似龍吟。宮商雖未辨。猶可滌邪心。</text>
<title>病起看月</title>,<text>一旬沈病久。今夜始開窓。山月朣朧裡。高情且酒缸。</text>
<title>夜裡</title>,<text>家家睡熟衆囂休。明月高懸一壑幽。試向心頭搜所有。恠來無喜亦無憂。</text>
<title>霜月</title>,<text>嚴霜如月月如霜。一壑渾成皎皎光。中夜開窓風洒面。居然高興却呼觴。</text>
<title>雪夜</title>,<text>春入殘年雪更繁。夜深微霰自黃昏。醉來縱有山陰興。山外難尋處士村。</text>
<title>月夜謾題</title>,<text>夜深月更好。天闊山愈幽。初非欲飮酒。飮來心自悠。</text>
<title>獨酌書懷</title>,<text>天寒山靜屋廬深。興到居然酒屢斟。只爲萬緣都已忘。腔中却有不昏心。</text>
<title>復和兒輩</title>,<text>山月窺人覺夜深。晩酲初析更呼斟。極知養性妨昏飮。非酒何由暢此心。</text>
<title>雪中開地釀酒。飮數盃賦詩。</title>,<text>釀酒竹林中。開甕掃白雪。乍聞奇香動。更憐濃乳潑。酌來未入口。已覺幽興發。方當閉藏節。天地氣慘慄。誰知片土底。春意獨藹菀。譬如溷濁時。君子自脩潔。積陰何干我。孤陽竟莫遏。士固有相感。此理吾所悅。况吾酷愛酒。病肺長如渴。此酒有妙理。那知醉日日。</text>
<title>奉寄季良鳳城衙閣</title>,<text>童稚曾遊地。于今四十年。回頭數驛路。合眼見山川。靜僻應無改。淳厖可復全。思君卧起處。暗裏獨潸然。</text>
<title>次子深寄示韻 辛巳</title>,<text>梅花初映水南坮。歲暮山中雪快哉。愧我未追銀海句。憶君方醉紫霞盃。江湖浪跡終離合。嶺嶠徽音靜不來。絶峽孤棲思更苦。新春行伴早鴻回。</text>
<title>次從兄留贈韵</title>,<text>悠悠浮世事全非。亂雪寒雲獨掩扉。峽裏梅花春已老。王孫南國幾時敀。</text>
<title>次一侄寄來韵</title>,<text>新春骨肉渾相聚。獨有阿咸不在家。列侍每驚隅坐缺。呼來無奈道塗賖。去時嶺樹凋風葉。敀日陽坡長蕨芽。從此柴門相待處。可堪山外夕陽斜。</text>
<title>夜與景任飮梅下呼韵</title>,<text>背燈寒蕊影垂垂。雪壓茅茨五夜遅。不妨病來觴政倦。任敎穉子數傳巵。</text>
<title>退述南遊時未遑之懷。奉寄。</title>,<text>客路曾連湖海傍。赤城山色望蒼▣。極知鄕里纔三舍。無奈音書滯一鄕。遊子敀心裘盡弊。仙區明月夢徒長。今來積雪 缺缺。日極南天更杳茫。</text>
<title>哭奠養眞後示季直</title>,<text>手斟孤斝淚何傾。虗几如聞笑語聲。五百餘言渾肺腑。英靈倘識故人情。</text>
<title>溪上用坮字韵</title>,<text>氷溪繚繞石爲臺。盤谷幽居儘美哉。坡老入山自酌水。慈明下食且傳盃。輕風拂面林間至。好月尋人嶺外來。</text>
<title>元丈宅次韻</title>,<text>寒盡長安陌。春泥路不開。丈人披雪卧。遠客拂朝來。細話新詩律。先催㬉酒盃。餘生悲愴意。相對已觴回。</text>
<title>次姨兄留贈韵</title>,<text>聯騎入山裏。萱堂一笑開。倘非今日會。爭得此歡來。屢拂灯前塵。時傳石上盃。幽懷說未了。不忍送將回。</text>
<title>用前韵別止叔</title>,<text>闃闃空山靜。深林一逕開。絶無塵客到。今得可人來。聽瀑氷溪月。呼鷹雪嶽盃。不愁敀意遽。花發正重回。</text>
<title>晴後坐溪上</title>,<text>好雨知時節。新流欲滿臺。暫乘晴景出。徐訪水聲來。草細今朝色。花肥昨日栽。却憐幽興熟。坐石不生苔。</text>
<title>李參奉 聖眞 戚叔挽</title>,<text>學士家聲世有聞。我公風韵更淸芬。心如氷玉物無競。氣若醇醪人自醺。庠舍巍名還草草。寢園微祿豈斤斤。試看鄒魯諸儒說。質行終推萬石君。又名區一卧管風流。眉睫煕煕古氣浮。近水樓臺花渚月。江亭名月先 滴簾蒼翠石門秋。千畦䆉稏惟供釀。滿地魚鷗自作濤。晨恨向婚唯未畢。中身何遽岱宗遊。粤我婣親自古先。南遊當日誼仍偏。雪天細酌鎭安酒。曉月同登濯錦船。諸子揔來神契密。兩家交賀至歡全。孤生不盡祥琴淚。更忍今朝寫此篇。高義窮途易感人。况公純德篤親親。梁山風雨呼天日。孺子緜鷄哭野辰。百里剩看匍匐誼。十行渾寫肺肝眞。如今相負幽明恨。白馬何由致此身。羣龍矯矯半荀庭。觸目琳琅捴典刑。已付詩書傳庭業。自將雲月卧高亭。王槐積處行將發。臯樹北風忽不停。暗想二連啣至痛。緘辭欲慰淚先零。</text>
<title>贈道輝</title>,<text>不謂君能到此間。却回車騎度靑山。相迎老樹紫門逕。經坐蒼松白石灣。秉燭虗臺明似月。泛盃流水勢如環。提遊且作通宵飮。明發江南送爾還。</text>
<title>妓潭。送道輝還湖南幕。奉次舍兄韻。</title>,<text>此盃豈不飮。此別有餘情。山榻一宵話。海門千里行。朋遊眞勝致。王事奈嚴程。欲得斯須呈。要君聽水聲。</text>
<title>溪上有作</title>,<text>屈曲淸溪一道寒。開林䟽石護飛湍。好花恨不栽千種。萬木先須斷萬竿。環玉水鳴孤嶼出。流觴潭淨怪巖盤。誰知匼匝窮山裏。別有烟霞洞宇寬。</text>
<title>又用退溪先生陶山言志韵</title>,<text>臨溪小築▣初成。自喜山栖勝野耕。佳木種來幽逕細。高松斫出遠峯生。優遊已辦消昕夕。賞詠誰能計雨晴。最是藏修憐往哲。徒將六曲擬嘉名。</text>
<title>入京。奉寄元丈巖江閑居。</title>,<text>不恨今來一拜違。知公已卧綠江磯。鱖魚入饌桃花暖。肯關人間有是非。</text>
<title>茂州族叔頃日京行往返。余則未克出拜路次。方以悵然。又聞移拜東臬。奉寄一律。</title>,<text>山外雙㫌未復敀。山中孤客謾相思。閑花細草靑春晩。嶺月江雲素字稀。浮世非歡餘一縷。異鄕離別且三朞。近聞玉節移仙界。耐可毗盧共振衣。</text>
<title>次寄子深</title>,<text>日日相思也未閑。赤城霞月夢魂間。爾隨道侶靈芝搴。我卧春山叢桂攀。世事似雲人自老。離愁如海酒難刪。知君更向蓬萊頂。莫學盧敖斷不還。</text>
<title>又寄二律。用前韻。</title>,<text>早聞無事卽爲閑。未用求仙十島間。妙歲壯遊惟爾羨。蓬萊方丈逐年攀。淸詩藹藹新增格。奇興騰騰不受刪。已辦平生雙蠟。秋風行伴蹇驢還。右記其將向金剛慣得閑來未覺閑。探奇日日白雲間。深林晝伴幽花坐。危石朝偕宿鳥攀。酒取渾沌那用漉。詩要流出不須刪。却憐山外奔忙客。征馬何曾入谷還。右記此處幽居</text>
<title>夜夢徐兄出來坐溪上。故拈强韵。使余賦之。纔成首聯而覺。因以夢中所見。續成一律呈之。</title>,<text>上春歡會未全闌。又見花前晩側冠。枕畔烏臺傾舊釀。溪過翠石漲新瀾。乍逋卯酉酬佳酌。盛說池臺勝昔看。山鳥一聲敀幻境。殘章無足字偏難。</text>
<title>謝仲第感懷示主人</title>,<text>衣斑昔日陪遊地。純素今朝獨復來。心緖茫茫難自料。主人何事又傳盃。</text>
<title>謹次舍兄韵。寄九兄。</title>,<text>一夜滂沱雨。層陰晩未開。此雨君知否。應催好菊來。右乞菊聞君多美酒。有客輒樽開。雨坐閑愁足。能分一盞來。右乞酒君家躑躅盡。我家芍藥開。君病我慵出。謾惜春去來。右對芍藥謾吟長公昨相就。接子病懷開。應知對坐處。恨不携我來。右爲舍兄昨赴</text>
<title>道輝家醉賦。用唐律韵。</title>,<text>風驅積雨擁嘉城。遠峀頑雲一望平。醉後談鋒眞好氣。座中詞律揔新聲。縱橫末路渾閑話。欵曲逢塲卽故情。敀客不論尊酒滿。主人還道小燈明。</text>
<title>訓局北營。臨流呼韵。</title>,<text>雨後高軒壓水聲。將軍白羽夕風鳴。不關喝導來松下。且傍荷香酒自傾。是日觀諸武射帿。道輝除命適到故戱及之。</text>
<title>奉呈鍾城府使元丈行軒</title>,<text>淸朝詞客出邊頭。末路推遷異自求。雨歇秦城還別席。月明羗笛且窮愁。鬢毛添却湖山雪。鄕夢春來鶴浦舟。不必單于要得當。休嫌李廣未封侯。又詞老家居西部頭。時時步屧獨相求。樽前輒下餘生淚。湖外纔寬遠別愁。已怪榮名同退鷁。早知身計任虗舟。晩年又向關山去。持酒偏傷沈隱侯。</text>
<title>答次臨陂康生頔鱗</title>,<text>西浦江深鷲嶺尊。憶曾南邁此停軒。深開畫屋隣荷友。背指蒼林長竹孫。跨月杯樽如一夢。至今池舘有敀魂。楚鄕詞客猶相念。千里題詩寄白門。</text>
<title>連夜夢拜先親。而今夜尤分明。覺來感愴益切。攬涕記懷。近因國哀。不得吟哦。而此作出於寓悲。盖與他諷咏有異也。</title>,<text>連宵娛侍若平生。並坐雙親列弟兄。何事此心猶愴恨。不禁危涕自縱橫。夢魂獨占懽愉地。身世空依霜露塋。欲向慈闈訴哀悃。形神先𨓏漢陽城。</text>
<title>元日奉從兄對酒。次東坡韵。壬午</title>,<text>山肴野蔬雜然陳。雪嶽烟村氣色新。欲飮屠蘇驚稍後。却憐梅蘂尙餘春。斜陽掩淚瞻荒壠。樽酒何心作令辰。遙想北堂垂鶴髮。床前幾箇彩衣人。</text>
<title>寒食日江郊。次十兄諸人韵。</title>,<text>去時烟雨暗。歸路忽淸山。淰淰餘寒重。翩翩倦馬閑。荒畦連麥翠。老石得花班。試看盈途醉。皆從北壠還。</text>
<title>梅下聯句 子龍明日當往安山</title>,<text>月下新梅梅下盃。深 半酣隨童坐蒼苔。久 風生脩竹憐淸。約 烟織高松護古臺。思 春華浩蕩時將晩。久 朋會參差子又廻。深 且趁芳園花未落。約 靑驪重訪白門來 思又佳節淸明後。名園景物新。約 看花仍北砌。呼酒且南隣。久 月席皆三影。雪樓少二人。深 明朝分手去。誰與樂餘生。思</text>
<title>角里洞諸友夜飮呼韵</title>,<text>盤礴人相枕。徘徊月在門。杯盤當勝夜。花柳又名園。投轄陳遵宅。能詩杜曲村。今宵須盡醉。莫使有餘尊。</text>
<title>四友契會次韵</title>,<text>衝泥不言苦。走馬爲佳期。高興因詩發。羸顔被酒欺。松欹時滴雨。花落欲添盃。但愛朋遊樂。那關歲月馳。</text>
<title>九兄南覲之行將發而來辭。呼韵聯句。</title>,<text>客子明朝發。春花映衫衣。珍 白華遊子誦。海嶠錦囊敀。彦 病後相憐劇。年來此別稀。久 忘生七字戒。三復意何微。頃</text>
<title>翌朝滯雨。次前韵寄示。送春日也。</title>,<text>石松低翠盖。林萼褪紅衣。客待明朝發。春將細雨敀。相離時易暯。如意事全稀。從此城西會。歡悰恐更微。</text>
<title>在直有感。遙呈參奉族父璿源殿直中。</title>,<text>閟廟三宵直。嬴軀斗食▦。仍思荒塞外。更耐老人情。慘惔風雲暗。羈旅歲月更。猶喜遠遊志。差可慰平生。</text>
<title>從兄下第後旋作覲行。而鎖直不得出別。聊呈二作。</title>,<text>奈此淸明節。飜成睡矂敀。風塵新貴足。文字夙心違。漸覺名塲倦。還嗟樂事稀。掌珠添一箇。猶可慰庭闈。又淸灞孤吟客。文園病渴郞。吾生還有絆。兄去孰于將。浦月蒼凉色。江花晼晩香。行臨大壑底。應感老龍藏。</text>
<title>任鳳擧挽</title>,<text>少也丁零幸自持。却看餘慶足蘭枝。向來盡說君多祉。今日還嗟命太奇。夙齡詞藝老成名。鵬翮方思九萬程。三十年來期待地。寂寞丹㫌寫書生。傷心直欲問冥冥。四十如何尙未盈。自是風▣能作沴。豈緣盃酒亦傷心。鍾王遺妙最堪珍。滿架塵編手液新。寄語諸郞須善護。秋蛇春蚓揔精神。揔十年相識日相親。自喜交遊得可人。長憶靜窓微月夜。霏霏談屑露天眞。聞君病裏久相思。世故驅人一叩遲。誰謂一朝仍永訣。使余千古持深悲。</text>
<title>和申弟弼夏敬次拱北樓先什之作</title>,<text>赤舃南遊五十秋。至今遺躅尙悠悠。行人指點靑紗壁。金石時時韵水樓。碩望儒林仰萬秋。後昆瞻慕更悠悠。看君行路還賡什。憶我當年上古樓。不肖亦昔登玆樓。有敬和之章。</text>
<title>聞十兄發南覲之行。而休休則以病不能往。以詩寄之。</title>,<text>相思在城市。遠別又江湖。正就雙鳧逈。還嗟一鴈孤。官居元似刹。漁戶足供廚。詩酒淋漓興。時能憶舊徒。右屬行人又終古無情是化兒。人間好事太多巇。那堪抱此魁元牒。尙阻高堂一笑搜。右屬留者</text>
<title>酬和洪老夏錫韵</title>,<text>窮老林泉且讀書。淸溪爲井竹爲廬。相思日夕空相望。南走長程五百餘。不見詩翁只見書。相看頭白卧窮廬。封緘欲報慇懃意。細字盈牒尙有餘。</text>
<title>待九兄甚苦。夢忽見之。顔色頗腴。相與展画障穩唔。豈其行在邇而必先見耶。覺而詩寄十五弟。</title>,<text>闌凮有積雨。嶺客阻征轅。忽入前宵夢。仍將古畫論。病應隨日祛。寒卽似春溫。眞境知非遠。先須具綠尊。</text>
<title>送金表弟時敏陪大人於牙山。仍遊永保亭諸處。</title>,<text>令弟斑爛服。秋生湖海湄。仍尋永保勝。細和醉翁詩。快闊胷襟大。淸新藻思奇。壯遊兼至樂。况是少年時。</text>
<title>夜吟錄寄九兄</title>,<text>孤坐不能寐。起看庭月光。虫鳴疑出石。瓦潤怯飛霜。簇簇排園木。陰陰匝廟廊。天時與人事。默念正茫茫。</text>
<title>戱謝永柔柳道輝寄妙刀</title>,<text>丈夫還渺少。防身豈須大。佳貺眞相愜。全勝王爲佩。</text>
<title>祠中雜述。用前韵。更酬九兄。</title>,<text>厚輿坤失靜。妖宿斗無光。漢志驚牛旤。時嶺南。有牛生子。一頭雙身。八足二尾。 燕灾記夏霜。西路連有霜雹之異。 隱憂敀艸莽。宏筭在岩廊。况聽連秋雨。丘陵海淼茫。右記諸灾但說懷襄慘。難瞻日月光。何當乾后土。忽已近秋霜。田野無遺穗。井閭有壓廊。中宵起人意。撫枕更茫茫。右記苦雨禁苑寒聲早。空宮夕照光。堦苔新經雨。庭菊欲先霜。拙愧穿朝服。狂思欲比廊。平生▣▣事。日覺墜茫茫。右自述聞君日以健。瘦面髮能光。缸藥常浮酒。長服當敀酒。 庭花不受霜。聽淺流臨瀑。覔句步山廊。一覿何時得。相望但杳茫。右寄懷不覺年華晏。南窓已日光。天容乍開雨。風氣遽催霜。蟬語晴依樹。人聲晝閉廊。仍思庭遊伴。聚散遽茫茫。右卽事</text>
<title>十四進士作龍衙之行。以詩爲別。寄十兄十三壯元。</title>,<text>秋意日寥落。別離重可傷。行人不肯返。繼者又何忙。峽樹淸霜早。官齋靜夜長。寄言蕭寺客。閑觀足相羊。</text>
<title>洞內禊會後。張參奉震煥送詩。次之。</title>,<text>此事年來久未修。佳辰何幸護陪遊。繁華勝集難追昔。牢落孤懷易感秋。名第摠連藏氏逕。淸尊欣接阮公眸。固知杖出斯宜出。期在公門奈莫留。其日先起。心其不安。及之。</text>
<title>書扇送匡一之榮川衙</title>,<text>骨肉難常聚。年來足別離。昔惟勤定省。今復有妻兒。尤合持身敬。偏憂捨冊嬉。礼經曾學否。最戒復過時。</text>
<title>重叔赴科後卽還臨衙。將行。有來訪直所之期而不來。以詩替別。則朝已發去云。可悵。</title>,<text>遊子雲橫嶽。潛郞雲擁齋。來尋曾有約。行計忽相催。夢裏塤篪飮。天涯骨肉懷。名塲餘戀在。敀路首應回。</text>
<title>子深來話直中對酒。用前韵聯句。</title>,<text>不謂宮闈裏。論心得靜斋。深 夕陽猶未歇。歸意莫相催。久 合席春生酒。臨軒雪照懷。深 知君方近住。那惜日千回。久</text>
<title>下第夜。錄寄十兄十五弟諸同病者。</title>,<text>寒宵齋榻悄無人。傳道天門揭榜新。已覺此身千仞墜。還嗟奇數一門均。光陰衮衮方催老。得喪紛紛竟孰眞。最是弟兄俱落拓。辭窮莫慰北堂親。</text>
<title>稚行花園會飮。拈怡谷集韵。令崔守約，守範兄弟賦之。明日兩少年來示。漫步其韵。戊子</title>,<text>抱郭芳園深復深。松間痛掃坐論襟。豪情不逐幽花老。謾詠時連好鳥吟。博塞分曹酬快意。盃鐺隨簡只澆心。年來詩思渾蕭索。二妙挑人却不禁。</text>
<title>雨裏中輔見訪。對酌呼韵。</title>,<text>風遲花片片。春老鳥關關。我卧蒼林下。君來細雨間。詩成各自詑。酒盡始應還。每對親朋飮。偏敎憶鶴山。</text>
<title>園花未衰。家釀方熟。舊感新悲交集于中。不忍獨醉。謹以一少壺。來訪于雲高丈人。酣來覔韵倚艸。盖欲得璚章之依和耳。</title>,<text>春日那堪獨閉關。一臺來訪百花間。但悲人事如流水。肯怕斜陽下遠山。</text>
<title>昨詣仲輔所飮。今見輔友來訪。且携酒。拈澤堂韻。</title>,<text>昨從吾子飮。餘興未全闌。重覺相逢好。偏知不醉難。氣豪談自激。詩澁墨頻乾。蚯蚓何妨雜。醒時子細看。又小庭花影亂。深樹鳥聲闌。文字關心喜。風塵仄足難。故人携酒至。高興㥘壺乾。少日飛騰意。猶從醉後看。</text>
<title>從伯來會。呼酒奉侑。用澤堂韵。</title>,<text>春敀方冉冉。天色欲陰陰。晜弟相逢飮。盃尊向晩心。暖風垂柳靜。啼鳥落花深。日慕仍添興。餘壺許細斟。</text>
<title>一源來訪。要道陳飮。拈澤堂韵。共從氏賦之。</title>,<text>我未尋君去。君還訪我居。相留長日話。勝讀十年書。甕酒何曾竭。園花尙有餘。浮生此爲樂。萬事孰非虗。又二妙忽來訪。百花深處居。詩曾輕萬戶。飮豈願尙書。芳景春將暮。淸言意自餘。丁寧語穉子。莫報小尊虗。</text>
<title>走筆酬崔君守哲韵</title>,<text>高才繡乕方稱逸。小技雕虫未是儒。折臂我今懲舊好。着鞭君今占脩途。酒醒松下還孤笑。花盡園中堪一吁。聞道近來浮世狹。相携跌宕有江湖。</text>
<title>銅翟舟中。次從兄韵。</title>,<text>澄江五月喜無氛。水底閑看度白雲。深樹鸎啼聲更巧。明沙鷺起色初分。微風暖氣時時遍。雜草幽香細細聞。出郭已知塵事少。况逢詩老與爲群。</text>
<title>亡兒所用筆硯。埋置墓側。謾賦一絶。疊書</title>,<text>一盃澆土衆羞陳。無奈靑空杳莫親。愛玩平生餘筆硯。送敀泉下共成塵。</text>
<title>同從氏飮次韵</title>,<text>日落村墟暑氣微。牛羊初下鳥忙飛。十年漸飽悲歡意。萬事都忘非是機。卧看鞦韆搖樹影。閑憐石竹照巖扉。林居得與吾兄飮。正識人間此樂稀。</text>
<title>伯脩所。與諸益聯句。</title>,<text>初聞病意太蕭條。談笑勾來酒興驕。暵雨 缺 愁不快。險詩彈韵破無聊。古書滿壁從人借。好友淹隣遣馬邀。書閤 缺 消日永。不知門外有塵囂。</text>
<title>伯脩家呼韵。翌日退成。以寄諸益。</title>,<text>脩眉厭向俗兒低。賴有佳朋日日携。興到長街時命駕。坐闌深杙已棲雞。論文勃欝高談起。得句淋漓大字題。一盞傾來拂衣去。霏微好雨不成泥。</text>
<title>夜飮趙季興海州通判家。拈韵賦之。</title>,<text>板輿秋日赴雄州。知子恢恢刃自游。秪是朝曛相過地。一尊難別易生愁。厭厭細雨夜沉沉。七月新凉欲滿襟。送郡多逢桓氏鬼。戴星應學武城琴。沛豊佳氣留王迹。關洛遺凮在士林。他日西征會一過。芙蓉明月動高吟。</text>
<title>贐季興</title>,<text>三年得子作比隣。百遍相過不厭頻。盃酒淋漓窮日夜。笑談敖兀見天眞。忽然飛舃仍千里。叵耐朋簪少一人。最恨門臨大道上。他時住輒傷神。</text>
<title>午睡</title>,<text>八月新凉不作寒。午軒高枕睡醒難。起來却愧無人喚。竹外斜陽已上欄。</text>
<title>到山居寫懷</title>,<text>新塚累累傍古阡。荒凉草樹又霜天。向來酷愛山居好。却到山居倍愴然。</text>
<title>與重曺飮如手堂。奉寄伯氏。</title>,<text>山居喜伴惠連遊。獨奈吾兄在鶴州。萬里淸光同此夜。一年離恨又新秋。田園菊老思元亮。風雨詩成憶子由。薄䆠絆人抛未得。向來高卧是良籌。</text>
<title>晨踰德峴。示重曺。</title>,<text>怪石巉岩經逕盤。淸朝聯馬度蒼巒。白雲未發依崖宿。紅樹遙憐隔水看。乍近村墟先問路。行逢野老蹔停鞍。山家薄酒猶多力。不許晨霜撲面寒。</text>
<title>路逢楓壁。下馬而坐。</title>,<text>寒溪一曲玉冷冷。日照霜林古壁靑。忽憶去年葱秀下。滿山紅錦板輿停。</text>
<title>望見慶生所居。偶吟。</title>,<text>靑山側畔碧溪環。老樹烟生白屋寒。箇裏但愁簟食乏。不知人作画啚間。</text>
<title>重曺誦其近日與一源諸人酬唱韵。口號次之。</title>,<text>悲歡榮辱謾相勞。人事紛紛似蝟毛。塵世浮名同蠖屈。溪山淸夢聽猿嘷。憂愁每借詩情遣。氣色時憑酒力高。聞說朋遊頗得意。盃尊日日競分曺。不管天時變煥寒。獨嫌秋色逐人還。鳴螿叫鴈工悽耳。赤葉黃花强好顔。未必男兒悲白髮。終然敀計在靑山。比年賴有開懷地。佳友時逢酒賦間。循堦黃菊奏良辰。病裏猶能皷興新。佳釀自知迎好月。閑愁焉得老詩人。倦來文字偏多味。老去朋濟更覺親。䓗秀練光應政好。君胡局促在紅塵。時勸重曺同作西行。</text>
<title>將發西衙之行。從氏臨別。劇飮呼韵。</title>,<text>天空木葉下。征馬戒初寒。得意題詩快。臨分屛酒難。</text>
<title>惠陰嶺口号</title>,<text>晩日岩楓艷。黃雲野稻迷。關河一千里。始度惠陰西。</text>
<title>靑石洞口号</title>,<text>珊瑚碧樹互交着。盡日行行錦幛中。可笑一生寒措大。片時眞作富家翁。</text>
<title>䓗秀楓林政好。而烟霧籠罩。偶吟。</title>,<text>霏霏烟雨暗平巒。紫翠依俙不辨顔。忽似赤城朝霧起。渾如杜子老年看。詩逢絶境終難寫。天爲行人蹔借閑。只爲佳辰抛未得。呼盃細酌玉泉寒。</text>
<title>瑞興官齋。共主倅李丈飮。得高字。</title>,<text>偶然鈴閣立。何必强登高。勝處心期闊。酣來氣色豪。官閑迎好客。菊老泛新醪。更向湖亭月。征人也未勞。</text>
<title>次閔廷撥韵</title>,<text>摘取寒花色相新。婆娑踈影故侵人。誰知秉燭揮毫手。却是彎弓走馬身。</text>
<title>九月十日。鳳山縣閣偶吟。</title>,<text>昨日濠亭醉。黃花夢裏香。鳳城無限酒。堪作兩重陽。</text>
<title>黃岡途中。遇西衙人馬來迎。伯氏病中。次丙戌同行時月波樓下重陽日相唱酬韵寄來。謹次先呈。</title>,<text>心如代馬北凮依。身未敀時夢已敀。關外行敢寧敢緩。道中迎騎未曾違。佳辰恨負茱同揷。久病欣看筆若飛。明日床前聯彩服。荊花仍傍菊花馡。</text>
<title>吏隱堂偶吟</title>,<text>小亭寥落四無聲。凈几虗窓夕照明。靜境依然人再到。敗荷衰菊亦多情。</text>
<title>龍岡縣齋。贈主人權公慜。</title>,<text>公舘深深掩畵扃。倦遊行色爲君停。尊浮老菊秋香淡。盤斫新鱗海氣猩。客子意忙頻告別。主人情重不敎醒。忩忩尙喜前期在。十五淸光滿鶴亭。</text>
<title>夜坐添鶴亭。口号示沈三和丈。</title>,<text>雲月依俙雨脚長。郡齋殘燭落簷花。他鄕欵欵三宵話。惹得明朝別恨加。次第燈前寫別詩。月移樓影倒寒池。他年洛下逢迎地。應話江城夜雨時。</text>
<title>沈丈發去。謹次舍兄韵。爲贐。</title>,<text>菊老官堦斷送秋。送公今日又西陬。詩多苦語難成調。酒緩憂觴不厭酬。敀意已隨征鴈遠。客程猶被故人留。儘知洛下前期在。也作臨歧默默愁。江亭朝雨濕行牙。五馬騑騑且服車。敀計已嫌朱紱累。客程難借石衣遮。池亭似画眞堪翫。官酒如繩不用賖。胡乃忩忩▣▣駐。異鄕離別使人嗟。</text>
<title>又用昨日韵</title>,<text>客懷寥落久無詩。虗對朱欄在碧池。今日送公千里返。一盃方是將髭時。强把征衫索賦詩。空空細雨暗官池。朝來莫奏驪駒曲。唱罷驪駒是別時。</text>
<title>將敀洛。夜飮添鶴亭。大醉後呼韵賦之。</title>,<text>誰道人情樂宦遊。北堂偏惜歲頻邁。相思動作經年恨。乍聚仍成遠別愁。安得鶴山移地近。生憎浿水接天流。化工若與吾人便。春日應同醉畵樓。明發忽忽作遠行。北堂叵耐去留情。兄胡說出當時事。倍覺今宵百感生。伯氏詩說及昔年南色時事。</text>
<title>途中。追次羽仙亭酒韵。奉寄伯氏▣席。</title>,<text>鴒原行樂苦常稀。尊酒那寬去住情。况是親闈遲㒲日。每當離別髮添絲。客路忩忩不暫留。滿尊官酒未抛愁。池亭醉後猶含淚。况耐寒江獨解舟。</text>
<title>馬上口占。畧記別思。</title>,<text>八朔分張千里遠。五旬團會一朝離。慈親已老兄仍病。隻影那堪獨去時。酒盡離筵醉似泥。擧鞭客馬下長堤。空江日㒲敀舟發。岸柳汀雲自覺悽。誰言京洛是吾廬。行別江城淚濕裾。每憶石雲山下宅。弟兄相守一床書。</text>
<title>春帖 甲申</title>,<text>山中樂事在塤篪。山外紛囂了未知。入對老親歡洩洩。出偕兒姪讀吚吚。前溪花繞流觴地。南洞雲深採藥時。更說農桑咸奏績。旨甘溫凊各相宜。富貴榮名與子孫。逢新祈祝儘多門。年來至痛銘心骨。但願陽春照覆盆。</text>
<title>戱題觀卜窩</title>,<text>諸兒各已長。所業在書詩。尙思璋復弄。晨夕備含飴。</text>
<title>叩新年休咎於梁進士弼甫濟高</title>,<text>兄弟相隨奉老親。山居菽水且忘貧。新春喜惧無窮意。還訪成都讀易人。</text>
<title>日頗暄。欲往溪上。匡一輩已先往。林間有笑語聲。</title>,<text>幽情兒輩覺。先入雪溪淸。隔樹尋无迹。遙聞笑語聲。</text>
<title>溪上卽事</title>,<text>林鳥喈喈雪艾茁。獨憐春意坐溪涯。柴門古樹夕陽裏。何物老嫗閑抱兒。</text>
<title>早春齋中</title>,<text>野馬浮空溪鳥吟。紙窓晴日長新陰。幽林花木蓓蕾色。大壑魚龍變化心。稚子叩氷爭聽水。病夫迎旭試披襟。漢家定議春和賑。且爲瘦氓佇德音。</text>
<title>人日次李崆峒韵</title>,<text>稍覺晴窓日影遲。數村烟柳已生姿。家貧尙有團圓樂。女病還空對酌時。久別詞朋稀唱和。頻驚世事足嬗移。朱門處處添春色。花勝銀幡下赤墀。</text>
<title>夜坐。與匡一酌酒遣愁。</title>,<text>妻憂女病劇無聊。灯下携書坐寂寥。却喚阿咸相對酌。小窓微月亦良宵。</text>
<title>元宵溪上閑步。謹次舍兄韵。</title>,<text>村犹吠盡月寥寥。忽覺元宵卽此宵。少日風流磨不盡。却穿氷雪上溪橋。</text>
<title>仁川途中</title>,<text>半日仁州路。行人已倦鞍。海門無十里。山勢更千盤。夕氣遙空暗。春聲衆鳥讙。喜看新麥長。誰惜雪全殘。</text>
<title>欲訪伯脩所居。而關雨未果。却寄一絶。</title>,<text>知子幽居海上村。脩然欲去對芳尊。春天風雨能欺客。牢落官斋獨掩門。</text>
<title>改修曲水。次廉萬昌韵。</title>,<text>春溪新漲鏡光平。䟽鑿居然曲水成。泛泛輕盃來又去。從今方信玉丹名。</text>
<title>朝吟</title>,<text>春陰翳日色。山客朝猶眠。忽聞幽鳥語。聲在竹籬邊。</text>
<title>奉送族父湖南伯</title>,<text>緋袍玉銊下靑冥。細草新花錦水晴。攬轡威聲春淅瀝。擧盃軍令日分明。十年外臬同朝惜。千騎窮村老姊榮。族父，長姊在新昌村舍。 潭紱纔還公又出。不覺南巷倍離情。</text>
<title>月夕待興姪於落落臺</title>,<text>倚杖柴門外。烟開月壓松。行人夕未返。春澗自淙淙。</text>
<title>垂紳洞泉源得佳處</title>,<text>黃梅欲吐雨新晴。步上層巖逐水聲。絶境誰知初不遠。向來惟望白雲生。</text>
<title>往將退岩。溪路卽事。</title>,<text>杖策遲▣傍水行。隔溪童冠相聞聲。樹邊先得小岩坐。手弄淸波獨勝情。</text>
<title>將退岩。次季良韵。</title>,<text>天晴緩步一壺隨。喜見春溪長綠漪。亂石崩槎相露骨。澄流急瀑故爭歧。披林煖酒烟籠樹。傍水尋詩沫髭濺。絶境誰思輸畫裏。君看活畫較尤奇。</text>
<title>垂紳洞夕吟</title>,<text>但愛泉聲近。不知溪路逈。倚杖蒼靄邊。前村忽已暝。遠聽溪聲出白雲。衝泥木屐不辭曛。蒼崖不語岩花旱。惟有山禽處處聞。</text>
<title>流觴煑花於潄石亭聯句</title>,<text>曲坐春潭暖。從兄 天晴氣更佳。酒船花作帆。望 茶竈竹爲柴。嘯傲風塵外。舍兄 留連水名涯。</text>
<title>尹伯脩第。酒後次李聖諧韻。</title>,<text>湖城晩色靜年芳。走馬來登花裏堂。詞客起邀堪結社。親朋會合似還鄕。新醅發甕蛆浮玉。美味盈盤蠏擘黃。時有此肴 醉後起看松影午。却憐春晝盡情長。</text>
<title>月美島。用弇州集韵。</title>,<text>洪濤漠漠失東西。山客初來眼欲迷。晴日行宮開小嶼。半空危磴出飛梯。雲間粉堞江都逈。天外孤峯蝐島低。撫劍書生偏感慨。時危涕淚入新題。巨瀆茫茫鰈域西。連空積氣遠邇迷。收來百越都敀眼。蹴去三山若可梯。一氣往來看吐納。二儀淸濁失高低。居然剩有宗文志。且向長凮覔句題。</text>
<title>懸帆過海</title>,<text>古島觀遊畢。扁舟駕海中。短帆當落日。雙耳起長凮。</text>
<title>仁川驛村。留別主倅兄。</title>,<text>山走如退驥。身輕似卧空。平生飛動意。到此更無窮。</text>
<title>悵然有吟</title>,<text>斜陽尊酒各相違。皁盖荒原駐不敀。我心回看增黯黯。兄應佇立倍依依。</text>
<title>田家卽事</title>,<text>蠧簡開▣啜晩茶。却來相對碧溪涯。壯年人病猶須杖。四月山深始見花。行採木頭爲上膳。倦憑岩脚卽吾家。坐看播黍纔盈畒。林谷蒼蒼已夕霞。</text>
<title>雨後林間</title>,<text>倚杖花間石。靑山雨歇時。誰言餘靄滴。空翠自沾衣。</text>
<title>自澤軒往別子深湖行</title>,<text>新月蒼凉草樹間。爲看征客度前山。相逢便說相離事。頃刻歡顔作苦顔。</text>
<title>道輝有約來訪而不果。入京日。與道輝夜飮。而翌朝輝赴坮。不得復見。敀後吟寄。</title>,<text>經年別恨一宵歡。草草盃尊夢寐間。𩣭馬侵晨馳紫陌。倦驂携月返靑山。神交只可期終始。蹤迹何論異劇閑。却咲千尋鶴峰頂。經營幾日竟難攀。</text>
<title>寄直卿有約來訪而不來。余之入京亦忙甚。不訪。</title>,<text>倚子慇勤好約存。一春虗設傍花尊。靑山自與紅塵隔。不是佳朋故食言。右嘲負約不來山客經春乍入城。萬家花柳不關情。敀來耿耿獨何事。良友終孤一咲迎。右謝入洛未訪細翦寒藤雪色浮。知君剩有篋中收。褚生亦自須佳楮。可獨添修五鳳樓。右索新製花牋</text>
<title>垂紳洞午坐</title>,<text>日午凮輕洞裏天。飛流亂石朗吟邊。蒼藤古木淸凉意。可惜山禽領得先。</text>
<title>田間</title>,<text>步傍溪流曲。行聞草樹香。新禾出水細。喬木引凮凉。不識田居好。今知野趣長。觀農猶未慣。得句且商量。</text>
<title>往水籠巖。水瘦葉敷。殊異前見。</title>,<text>久思淸境懶相尋。偶逐農人到碧潯。莫恨今來流水淺。蒼林別有十分陰。</text>
<title>潄石亭閑坐</title>,<text>亭午淸泉上。閑眠古樹陰。澗花含晩色。林鳥有佳音。</text>
<title>次季良韵</title>,<text>溪花堤艸弄三春。春盡還憐綠樹新。從此霜楓兼雪月。淸幽無日不宜人。</text>
<title>栽菊</title>,<text>淸朝一鍤拂輕霞。翠葉離離種菊花。正色且看霜落後。滿山桃李莫相誇。</text>
<title>月桂一朶</title>,<text>嬌然一朶破紅顔。天下風流在此間。却笑小山曾少趣。空枝豈合逸人攀。簡齋詩曰。天下風流月桂花。</text>
<title>水籠岩。次季良韵。</title>,<text>春日曾遊地。蒼苔有屐痕。樹陰宜晩睡。山鳥答淸言。</text>
<title>乍睡石上</title>,<text>溪邊枕石綠陰凉。睡起蒼崖欲夕陽。恍惚不知何境界。但看林翠鳥聲長。</text>
<title>以溪水潄頮朗吟</title>,<text>掬取淸泉水。漱牙更洗顔。尙疑塵土色。留着頰腮間。</text>
<title>南溪感懷</title>,<text>太歲甲申重届日。孤城丁丑大訌年。國家社稷今如是。天府金湯故宛然。民想漢儀那更覩。波淸晉水謾虗傳。時有黃河淸。眞人出等說。 堪嗟大義人皆誦。東海終無一魯▣。雪壓孤城鼓角衰。石頭寒月照降旗。聖心豈忽春秋義。時議終扶社稷危。東海難湔千古恥。伊川不待百年期。平居想像猶嗚咽。落日飛譙淚更滋。</text>
<title>板橋道中</title>,<text>新雨山村草樹香。小蹊穿入白雲長。門閭日暮憂應切。馬上頻頻看夕陽。</text>
<title>季通相訪夜坐。呼韵各賦。</title>,<text>傍壑雲爲屋。循溪石作扁。客來仍好月。螢亂又小星。盃酒敷膄色。風埃老大形。驩然却無語。默對小燈靑。</text>
<title>近來病甚。氣常不平。夜卧有懷。</title>,<text>入夏渾無健。三旬半在床。神疲常渴睡。肺病更踈觴。漫菀胷中志。新驚鬢上霜。數日前。有一莖白毛。可驚。 胡然襄相早。中夜感嘆長。</text>
<title>追和季通來詩韵</title>,<text>山高地邃斷經過。十畒桑麻自一家。雪壑抱兒同虎伏。春林求友感鸎歌。携鋤雨圃培瓜蔓。絜甕朝堦灌菊花。靑眼忽驚佳客到。恠君穿入万松阿。</text>
<title>山居獨坐。偶誦唐子西山靜似太古日長如少年之句。分韵賦十絶。</title>,<text>鑿崖開小屋。四壁盡靑山。朝暮烟霞裏。尋常水石間。恠禽日夜喧。孰語吾廬靜。猶勝市朝中。是非自相競。合沓千嶂雲。盤回一溪水。武陵吾未觀。持此較何似。終南卑陋區。穎水孤高太。細量出處方。此事眞良計。如笠戴靑天。如鉦望白日。我耕可不飢。我鑿可無渴。嘉禾種不茂。惡莠鋤猶長。天澤苦靳雨。山風行欲霜。入室坐無席。對案食無魚。幸玆鶴髮老。處困猶驩如。往哲不可追。遺文日星耀。終朝伏而讀。有味知多少。堂中酒一瓻。溪上詩千篇。莫以山居樂。能忘癸未年。</text>
<title>子始送詩而不書韵字。令射覆以次。倚韵爲和。</title>,<text>南村學士大多憍。詩令催人急火歊。何不走來同快閣。謾愁孤坐茗深窰。吾思梅雨難霑暍。君憶壺氷豈自憀。明日相要碧筒飮。未辭雙頰襯江潮。水帝波臣憯不憍。群生涸轍困炎歊。十旬未見霏微雨。萬國眞成許大窰。仰視義輪長杲杲。有時商氣忽憀憀。如何聖代頻灾孽。北海仍驚赤水湖。時有此報。</text>
<title>子始翌朝送詩。反前意以寓祝辭。卽次之。</title>,<text>赤魃焉能久自憍。玄穹行且掃餘歊。明朝大霔飜滄海。頃刻淫威洗火窰。雲漢詩篇休更誦。桑林圭璧豈無憀。秋來告熟從今卜。喜氣滔滔湧似湖。</text>
<title>又用五首。以備十數。</title>,<text>局促危塗未敢憍。難望解澤潤焦歊。堯夫洛下躬樵爂。大舜河濱事土窰。君子處窮要自靖。聖人非道亦何憀。須知往復元天理。月有盈海有湖。右自述得意何人競恣憍。朱門氣勢炙堪歊。徒聞聖主勤宵盰。應有賢才隱冶窰。旱澇連年民曷粒。雌黃眩目士無憀。知君屛處眞良策。日掉扁舟逐海湖。右有感麋鹿爲群虎豹憍。深林五月失炎歊。春來雜卉花成障。雪裏明窓煖似窰。登案笋蔬朝適飽。滿床書卷日相憀。回頭未羨簪纓子。十丈紅埃上面湖。右述鄙居鑿破靑崖不道憍。高軒淸絶遠炎歊。波明一鑑開新沼。瓦緝千鱗費幾窰。玉陛爐烟如㒱寐。石溪尊酒遣愁憀。時時壯矚西峯上。天外蒼茫碧海湖。右詠仙庄旗鼓詞壇氣正憍。兵機闔闢閃寒歊。琢來美玉新開璞。鍊得精金不用窰。拙手棊前難遽着。小巫塲上亦無憀。大旱卽今江海涸。恠君藻思獨驅湖。右記往覆酬和之意</text>
<title>承索別韵。知兄意倦。而第兄之始發此韵。本欲困弟。則隨兄而聽。爲兄而止。甚非相反復之道也。復成五首以呈。欲使兄有自弊之歎。而但恐逸興湧出。隨遇揮洒。反使我無聊也。</title>,<text>至人無吝亦無憍。水不沾濡火不歊。徒慕鑢鎚能琢玉。自慚坏墣未經窰。新工易退嗟將老。宿習相纏撥莫憀。炯炯此心猶未淺。扁舟學海願乘湖。右自述名途馳逐自相憍。翁翁奔趍若火歊。噓出枯骸生羽翼。斫來貞幹落坑窰。儘知明哲惟能保。從古賢豪捴莫憀。問子已判 平聲 長往否。朝朝官海起層湖。右有感管來雲月尙堪憍。裘禦隆寒葛禦歊。春雨石田多種秫。夕烟山屋捴開窰。胷中有得方爲樂。身外無營更孰憀。聞道武陵能避世。何論泛宅駕滄湖。右鄙居山棲淸福自矜憍。褦襶多年謝熱歊。一道寒泉溪作帶。四邊蒼壁地如窰。興來官酒寍辭醉。身倦村棊尙可憀。向晩漁童携笱出。銀鱗初上夕陽湖。右貴庄薄技尙年妄自憍。泉源初達火初歊。馳驅韓柳爲銜轡。型範班揚作冶窯。向老鋒稜渾已退。方春華藻竟何憀。回頭始覺迷途遠。撫枕中宵面發湖。右論文</text>
<title>睡起</title>,<text>木枕撑頭手一編。忽然抛卷晝成眠。眠時但覺輕凮度。起看虗窓雨滿天。</text>
<title>謹次舍兄韵。奉寄三從叔慶尙右節度行軒。</title>,<text>北落星臨郭外村。將軍出鎭國南門。在山猛乕方知重。站水飛鳶豈敢論。氷蘖一生元世德。鞱靲三代又新恩。遙應畫戟閑多暇。筆陣猶堪壯海藩。</text>
<title>奉送元丈尙州牧之行</title>,<text>北塞歸來雪滿簪。水曹騎省任浮沈。名塲得意猶非願。下邑剸煩豈復任。過嶺山川風氣別。頻年饑饉賦征侵。惟應栗里盈尊酒。行趁東籬細菊斟。</text>
<title>贈尹令 德駿 安東之行 首擬嶺伯。遭嚴旨除安東。不赴。今又再除而往。</title>,<text>碧山學士分銀魚。喜氣晴秋擁板輿。巨臬旗旄虗薦牘。一邦民社再除書。極知仙境佳緣在。無奈淸朝善類踈。遙想玉樓寒夜夢。也隨明月到田廬。</text>
<title>贐榮川朴丈鐔</title>,<text>海上幽居久掩扉。玉麟初換碧荷衣。南州饑歲多捐瘠。甲觀虗御有是非。曾有胄筵詣官之選。近者又爲時人所擧論。此丈以亦與其中。有不安意故及之。 流坎只應從素分。山林何必遠塵機。平生二字仁民訣。隨處工夫定不違。</text>
<title>觀漲環玉嶼</title>,<text>入洞疑龍闘。臨溪訝玉流。披林坐曲曲。移席更幽幽。小石皆能瀑。高楓已作秋。胷襟一洞澈。詩思亦難抽。</text>
<title>如手堂始搆。朝坐記見。</title>,<text>未論莞簟寢興時。虗榭徘徊亦足奇。簷淄注成階下澗。庭洿自作檻前池。秋花灼灼當軒桂。露實離離拂屋梨。坐想一堂粧點了。不應陶石 指陶山石潭 勝於斯。</text>
<title>早粟登塲</title>,<text>農家作苦幾多時。滿地靑苗不救飢。最是秋來第一味。石田新粟欲流脂。</text>
<title>雨後朝吟</title>,<text>終朝默默坐虗楹。忽覺悠然詩興生。䆉稏欲黃分野色。鋤耰初洗見村情。雨晴山靄自飛去。日出林鳩相喚鳴。余亦欣欣如有得。數間書屋屬新成。</text>
<title>晨見白鳥坐樹上</title>,<text>曉樹濃如織。雲霏正杳冥。何來一點白。忽劈滿山靑。視遠心方逸。憑虗意自寧。風標徒入慕。誰敢弋高翎。</text>
<title>溪上</title>,<text>抱膝幽溪測。前林起白雲。吾心方喜靜。禽語自呼群。野日浮黃氣。山秋欲錦紋。感來無與道。時諷卷中文。</text>
<title>仁川道中示匡說</title>,<text>淸朝驅馬上高岡。秋日長郊滿目黃。西指仁州猶百里。鶴山如䯻倚蒼茫。海天斜日漏雲明。倦馬遲遲箠不驚。秋晩更知田事急。南村方獲北村耕。</text>
<title>重陽日。匡一往安東。</title>,<text>不用登高去。臨流且勸盃。行逢南菊發。應憶故園開。</text>
<title>重陽日。舍兄往水原。</title>,<text>雨洗蒼岩减石鱗。坐看黃葉點寒濱。如何遍揷茱萸處。却向尊前送一人。</text>
<title>歸路口占</title>,<text>行人起去欲斜陽。敀路徐穿野菊香。度壑輕陰初帶雨。懸崕老樹半酣霜。高情但惜良辰邁。秋意先愁水氣凉。看取餘尊猶未倒。明朝玉嶼更傳觴。</text>
<title>環玉嶼。送季良呼韵。</title>,<text>水落寒溪霜老楓。平明送客白雲中。極知離別無多日。猶覺靑山一半空。</text>
<title>訪妓潭。出洞口占。</title>,<text>䎹道前林秋已老。却騎黃犢度前山。依稀佀入山陰道。應接渾無頃刻閑。</text>
<title>妓潭下流。有一曲小潭。蘊藉淸幽。奇岩鼎立。紅葉縈廻。曾所未見者。甚覺奇絶。謹次舍兄韵。</title>,<text>何人力破化翁慳。仙境居然在世間。落日高吟紅樹下。詩成終末貌眞顔。</text>
<title>又用舍兄韻</title>,<text>兒弄淸潭翁倚壁。白雲紅樹思飄然。全家道氣吾無讓。不向稽山慕許屳。</text>
<title>琴溪次從兄韵</title>,<text>一杯妓潭山菊老。二杯仙臺 妓潭下流奇絶處。試呼爲坐屳坮。 霜葉紅。却到琴溪更催酌。我行終日秋色中。</text>
<title>敀路口號</title>,<text>秋山十里逐溪聲。曖曖前村暝色生。錦繡千林如㝱遇。屳臺一曲尙餘情。</text>
<title>如手堂安堗。謾成徘諧。</title>,<text>牕牗軒楹畧具形。只愁終日坐寒廳。却呼墁手排新堗。喜見輕烟屋上靑。</text>
<title>新昌林老叔挽</title>,<text>磊落凮襟老更奇。皓鬚丹輔若屳姿。朝遺寒雋終披褐。天與遐齡且到頤。白戰謾高詞苑價。靑雲多是故人兒。先君中表今誰在。哭望湖城不盡悲。常恨仙庄未跨門。主人淸福尙能言。魚蝦海近張公宅。芋栗秋收錦里園。遲暮琴尊閑日月。滿庭蘭玉長兒孫。他時倘覔襄陽老。行路猶知酒谷村。</text>
<title>用前韻 時語及六兄故云</title>,<text>天時又歲暮。聚散似浮雲。處野久無伴。入城先訪君。高談仍衮衮。亂酌自紛紛。且對羊河飮。悲添海嶠文。</text>
<title>呼韵各賦 舍兄携酒而到</title>,<text>跨月鴒原別。相逢喜氣長。山樓欣好會。家釀識奇香。倐忽風飄雨。斯須月照霜。天時亦如此。人事豈歎忙。</text>
<title>與主人伯修及鄭春年，李子始夜飮。次唐律。</title>,<text>江海逢迎地。蒼茫歲暮時。夜潮孤嶼出。煙樹宿禽疑。病意驚詩澁。羸顔㥘酒欺。明朝聽溪會。香艾又前期。志長愁短日。身賤恥明時。浦月詩多苦。山灯字半疑。急飊高樹怒。虗戶亂星欺。不恨羈遊久。逢人盡好期。</text>
<title>自瓠山齋。步往道谷途唫。用舜年呼韻。</title>,<text>足滑黃茅逕。襟開碧海凮。亂雲垂野外。寒日欲天中。宿志驚衰白。高情出軟紅。平原十里飮。且喜故人同。</text>
<title>聽溪樓。示座上前韵。</title>,<text>海天冬不雪。松壑暮多凮。不謂滄洲上。㞐然亂峀中。煙生深竈碧。灯照小窓紅。方信朋情洽。驩遊着處同。天容忽欲雪。山晩起寒凮。浪跡囂塵外。淸言靜夜中。開窓高栢翠。撥花小爐紅。他日秦城裏。應思此會同。</text>
<title>主人索題聽溪樓。次唐律韵。</title>,<text>君奉尊山住此堂。堂中和氣藹春光。開簾嶽翠晴朝濕。入座泉聲靜夜長。時採魚蝦供壽斝。日裁花竹護新塘。百年至樂兼淸福。誰把浮名枉較量。</text>
<title>瓠山精舍。留示主人。</title>,<text>慣識君居好。今尤愜勝情。月臨寒野逈。潮上夜牎明。酒食看中饋。芝蘭愛後生。吾廬亦不惡。春日佇相迎。</text>
<title>除夕。謝崔孝伯餉雉薧。</title>,<text>空廚冷落夜無烟。鼓杵寒聲在七絃。賴有東隣崔吏部。與將膏鱗作新年。</text>
<title>季良許有書寄一絶 乙亥</title>,<text>尙憶滄波解纜行。至今江樹掛離情。他時斗酒相逢地。馬耳山前雪月明。</text>
<title>夜吟</title>,<text>令節政逢重九日。鄕園遙隔幾千山。空庭月照兼霜白。斷岸楓酣學錦斑。濁酒一盃人未醉。殘星數點鴈初還。吾兄此夜誰相伴。應對黃花獨掩關。</text>
<title>自玄石先生下世之後。愴慕之誠。不能自馳。而未甞一見于夢矣。日前適得一㒱。則儀形咲語。宛如平昔。推枕而起。誨以多少說話。覺來不記。故遂占一律以識之。</title>,<text>立雪門前迹已陳。此生依庇復何人。南來政切持身戒。㒱裏還陪滿座春。仰視德容猶炯炯。跪承明誨更諄諄。冥冥亦念顓蒙否。驚起中宵倍愴神。</text>
<title>三絶奉寄舍兄</title>,<text>西風颯颯鴈驚霜。九月江南葉始黃。聞說故園秋色早。滿籬寒菊盡情香。兄主前書。有菊花較早之語。又曰籬邊縱有黃花發。尊裏其如白酒空。遙想月明花下坐。幾回翹首羨南鴻。又曰十載鴒原足別離。每當佳節輒相違。秋凮只爲南飛鴈。吹送年年一字敀。</text>
<title>書緘面。奉寄舍兄。</title>,<text>十日經營作一書。每當緘寄却徐徐。綢繆千里相傳意。復恐忽忽尙有餘。</text>
<title>今初三日。乃別試講經日也。其日憶九兄有作。今始寄之。</title>,<text>靑襟濟濟簇芹庭。函丈晨開競執經。不識吾兄三夏業。一鳴能動萬人聽。</text>
<title>寄十兄。兼寄宗中昆弟。</title>,<text>年年高會趁重陽。醉後紛紛迭献觴。今日江南敀未得。滿山楓菊斷人膓。</text>
<title>謝季通立志二字之贐</title>,<text>來日河梁贐幾篇。捴將離思寫凮烟。韓州獨有知心子。二字珍符當贈鞭。</text>
<title>次君則贈別韻</title>,<text>悠悠念子漢南涯。歲暮山川間復賖。渭樹寒雲迷遠矚。吳州▣▣幾長嗟。茶煎仙洞千年茯。酒泛官籬九日花。趣味儘佳君未共。漫開▣贈把春▣。</text>
<title>奉寄灣尹叔父</title>,<text>王事悠悠走十年。▣▣仍領幾山川。扶桑日月宵騰海。靺鞨風烟晝接天。玉署銀臺他自得。炎荒朔雪且隨緣。只應夜夜東敀夢。丹㙄前頭拱御筵。西郊朝雨奏陽關。別後秋天月五彎。洛下幾勞千里夢。江南更隔萬重山。將軍畫戟龍灣逈。游子奚囊馬耳閑。何日各尋南北巷。竹林春酒再追攀。</text>
<title>臨書走草。奉寄徐兄洪川縣閣。</title>,<text>白雲秋色動關河。歲暮江南別㒱多。偏憐明月 有明月堂故墟 堂前水。日夜東流注泛波。</text>
<title>夜坐有吟</title>,<text>明月出天半。照此閑房中。繁霜下中夜。老木号高凮。幽人抱書坐。寒灯吐焰紅。豈不有佳思。欝欝誰與通。眷言念余儔。各在天西東。▣▣▣▣▣。冄冄歲年窮。夙昔相與言。共指秋蘭崇。常恐雪霰至。零落同蒿蓬。</text>
<title>前年舍兄下第。九兄今又見屈。實是門運所關。咄歎之餘。以一律奉寄舍兄及九兄。</title>,<text>可惜吾家二令哥。連年科第忽蹉跎。誰憐狄氏凌遲久。無賴于門善慶多。海上赤鯶新點額。月中丹桂尙交柯。但令不中逾能讀。命與唐臯奈若何。</text>
<title>熊嶺</title>,<text>夕辭高堂親。凌晨匹馬行。凄凄掩淚痕。悄悄事孤征。官道北走野。巨嶺▣▣橫。頗恐石棧絶。稍喜岩蹊縈。村人八九輩。羅拜溪上迎。傍提數尺輿。要我坐前衡。石角互高低。衆肩苦難平。惟幸免仆跌。未敢辭欹傾。念玆歲在水。可哀民呼庚。正供尙不贍。此役又何名。出輿寬僕役。誨兒聞考亭。雖勞不坐乘。秦相留芳聲。如何一布衣。役此顚壑氓。厲人以自逸。我未稽前經。皆言故事存。于今不可停。蹙蹙豈自安。惕惕心若驚。毋寍步余足。体疲心則寧。須臾下平陸。豁若雲霧晴。擧手謝村人。催鞭向程。</text>
<title>贈金上舍德以曰</title>,<text>孔李通家自昔時。南州今日卽新知。秋山並騎斜陽晩。古店分灯曉月遲。客路相逢仍遠別。浮生何處又前期。聽說海國饒風味。便欲移家與子隨。金君方住洪州</text>
<title>亭亭亭有吟</title>,<text>亭亭何事揭亭亭。爲愛泥中萬朶馨。遠客來▣秋已老。更憐霜菊繞堦庭。</text>
<title>贈廉生詩</title>,<text>鈴齋畫角報晨光。點燭虗牎促理裝。政喜提携同遠役。可堪離別又他鄕。關梁歲惡妨剽刦。嶺峽天寒足雲霜。欲向領原傳信字。君行應過負暄堂。</text>
<title>夜坐書懷</title>,<text>排戶看飛雪。挑灯點杜詩。近來佳趣足。惟恨隔吹箎。</text>
<title>聞兒啼有懷</title>,<text>夜聞傍舍泣呱呱。幼子依然在座隅。忽覺此身千里遠。天寒我室杳江湖。</text>
<title>奉寄舍兄</title>,<text>南天飛雪歲將闌。洛社苦吟念苦寒。夢去豈能輸襞積。書來差喜報平安。雙親暮景凋顔易。一第風塵到手難。想見門閭佳氣擁。倘添庭畔一枝蘭。時嫂氏將分娩</text>
<title>步大興吳兄韵</title>,<text>去歲槐黃八月秋。忩忩分手記皇州。諳知客到黃堂口。忽見書從碧海頭。馬耳風烟添別意。兔園生計想閑愁。丁寧喜有南來約。不恨他鄕隔舊遊。</text>
<title>漫吟</title>,<text>前擁蒼山背遠郊。鈴齋東畔占書巢。南州冬月猶靑艸。窮人家盡白茅。脾病酒盃渾自却。身閑詩律未全抛。起來散步空庭晩。相對寒鴉在樹梢。</text>
<title>寄徐退叔。兼示閔聖源。</title>,<text>天涯落落歲將窮。每憶佳朋氣味融。別後詩篇虗宿債。閑來藥餌幾新功。江鄕橘竹高吟裏。洛水樓臺客夢中。獨恠城南 指聖源 消息斷。西風度盡北敀鴻。</text>
<title>次仲嘉贈別韵</title>,<text>江南九月錦爲山。白露成霜細菊斑。塵世幾年長擾擾。名區今日乍閑閑。身隨五馬秋穿。夢逐孤鴻夜度關。會合明春何處是。落花芳草水雲間。</text>
<title>又索一律曰</title>,<text>關河霜落葉初紅。想子敀程碧海通。歸覲襄陽 可但晨昏懽意極。直須東北壯遊窮。魚龍夜吐扶桑日。笙鶴秋廻十島風。獨有頭流山下客。卧看蒼翠聳寒空。</text>
<title>寄仲輔</title>,<text>花落東門送子行。我隨秋鴈又南征。神交不道關山阻。別意頻驚節序更。病後工夫羞舊聞。客中詩律少新聲。偏憐一片扶桑月。▣▣▣涯不盡情。嘉輔兄弟方在襄陽</text>
<title>夜大雪。此地不曾雪積。今始見之。燈下偶吟。</title>,<text>南天飛雪不封枝。此夜驚看白滿墀。已料雙尖餘馬耳。▣▣明日費新詞。</text>
<title>寄泰仁洪野老</title>,<text>一別幷州已十年。舊遊長向夢中懸。病來病鬢應全素。老去新詩問幾篇。熊嶺恨人空遠望。鴈書多意忽相傳。南州積雪靑陽逼。準擬春風一笑延。</text>
<title>月浪散齋對雪。寄十五郞灣府覲所。</title>,<text>天涯彩服各趍庭。雨雪關河欲換星。一夜驚看馬耳白。千尋應失鶴山靑。淺斟帳裏羊羔煖。大臘原頭虎豹腥。能憶城西舊日會。滿盤香艾煑松汀。</text>
<title>昨年以來。心事錯莫。無意吟咏。雖欲發以悲懷。亦不能形容。今日月下獨坐。釀淚不能言。適有所成。庚寅</title>,<text>幽明漠漠杳音塵。一罷塤箎再閱春。定識世間多所戀。未知泉路更誰親。看花已覺先垂淚。對月何曾不愴神。惟有夢魂時彷彿。恠來言咲亦非眞。㒱拜雖頻。異於平昔。</text>
<title>祗祀献陵後。轉向石雲先壠道中。示李太僕病叔。</title>,<text>中宵盥濯謁園陵。玉座前頭贊拜興。薄官尙能觀禮樂。盛儀從古重甞蒸。聊憑酒力先除襦。行逐晨光不用燈。只幸國恩容省掃。先阡霜露感懷增。</text>
<title>多入直。從兄作信衙之行。臨別口号。</title>,<text>無多晜弟飮。迢遞海山行。生別亦何數。臨盃獨愴情。</text>
<title>夢中所作聊識之</title>,<text>蒼崖別寫使華名。白雲新除石上寒。不叶韵。擬作淸。 他日東西離合處。有時應憶此同行。</text>
<title>差祭永昭。曉坐。念季通將作歙谷之行。寄一絶。</title>,<text>蕭晨閟庙禮初成。獨伴齋廬一灯明。忽憶故人將遠別。若爲相對託深情。</text>
<title>承旨詣闕。將作繡衣之行。示尹堂后仲和諸人。甲午</title>,<text>天書呼入五雲邊。密奉恩綸許遠宣。已覺此身非我有。寸心猶繫北堂前。</text>
<title>又次仲和贈韻</title>,<text>宮門欲出故遲遲。政是君親告別時。才劣固知無所補。此心惟向古人期。</text>
<title>又以一絶。謝洪學士 士爕 勸酒贈詩。兼示省中諸友。</title>,<text>一盃相屬去忩忩。禁苑殘霞起夕凮。何處寞寥孤店月。悄然回首五雲中。</text>
<title>夜宿漢南村舍。拆見封書有感。</title>,<text>燈前手拆袖中封。寶墨淋漓御氣濃。乍讀溫綸心自激。一毫私意已難容。</text>
<title>宿石雲。爲蚊蚋所苦。難於入睡。戱吟。</title>,<text>陋屋多蚊又多蚋。競乘幽暗噆人膚。不知御史霜威重。可咲微虫甚矣愚。</text>
<title>寒泉店傍。班荊口占。贈澤軒兄持斧南征。</title>,<text>一時衣繡一門榮。鴻鴈參差傍海行。擊馬樹陰拚小話。慇懃各說報君誠。</text>
<title>靑淮道中</title>,<text>游子離親恨。微臣去國懷。但憂辜職責。疇敢恤形骸。水淺聲方厲。山遙氣更佳。朝來多客思。微雨發靑淮。</text>
<title>牙山店舍書懷</title>,<text>取第初因悅老慈。如何今日却分離。繡衣恩重非嫌薄。鶴髮年深豈忍辭。人世本無圓滿界。官途元有棘艱時。民情物態終難究。嘿嘿惟應細察眉。</text>
<title>雨裏歇馬路左</title>,<text>歇馬藉靑草。踈踈微雨秋。暗瀧憐㶁㶁。嘉穀愛油油。遠役寧无苦。玆行不自謀。黃昏促鞭起。前路更悠悠。</text>
<title>沔川道中得淸溪。暫憇書懷。</title>,<text>下馬坐盤石。垂手弄淸泉。泉流自洋洋。我心亦怡然。何謂原濕內。得此淸凈界。時物亦助意。林風忽飄洒。野秔正滿眼。山馥時入袂。逍遙豈不樂。懷役敢玩揭。九重憂黎元。綸綍何惻恫。煌煌衣上繡。豈令華余躬。以玆起感歎。未遑淹敀鞭。何當謝祿去。恣意討淸賞。</text>
<title>德山村舍。月明書懷。</title>,<text>月壓孤村樹影重。暗聽溪水響淙淙。此時更覺思親切。政是長安起夜鍾。萱闈定省近如何。游子江湖日月多。平素固聞靡監義。此時那免鬢添皤。</text>
<title>記夢</title>,<text>中官引入五雲深。黼座淸光咫尺臨。天語丁寧親命韵。詞臣環列各低簪。依俙欲就新篇𤁧。恍惚將承法醞斟。寒店蟬呼孤夢覺。此身還卧大江潯。</text>
<title>夜投庇仁</title>,<text>月出庇仁縣。行人急稅輈。角殘城郭夜。潮捲海門秋。借舘歡顔少。求炊苦語稠。艱辛曾已料。惟有職思憂。</text>
<title>秋夕</title>,<text>川原迢遆白雲凝。芬苾先阡薦▣能。平昔豈無違掃日。客心偏覺感懷增。</text>
<title>舒川道中記見</title>,<text>陶壺盛酒杻筐餠。日午家家上塚還。欲問村氓安樂意。萬畦黃稻繞松關。</text>
<title>道上稻田白鷗</title>,<text>沙水開明鏡。輕鷗自作群。忽來翻白玉。時復點黃雲。因欲謀梁稻。還如離垢氛。何當江海上。伴爾度朝曛。</text>
<title>夜坐書懷</title>,<text>北望君親隔。南行郡縣遙。孤村坐永夜。凉月肅層宵。一寸心徒切。千莖鬢欲凋。長懷暴公子。持斧聽民謠。</text>
<title>閔尙書故宅有感</title>,<text>尙書敀宅海山陽。臺榭欹傾草樹荒。隔岸波濤千舶湊。開門䆉稏萬畦香。風流富貴雲俱盡。物色江湖月獨凉。猶有蒼頭垂白髮。爲言疇昔淚滂滂。</text>
<title>店舍夜雨</title>,<text>遲遲客夜夢頻驚。秋雨寒簷不斷聲。前路杳然王事急。更堪終日滯江城。</text>
<title>阻雨定山村店。漫用澤堂集阻雨韵。</title>,<text>南走長途並海橫。幾回羸馬度崢嶸。那知秋日還陰雨。又作山村滯驛程。世事元多八九謬。客征難得一旬晴。欣看水北雲容淺。倘許斜陽十里行。</text>
<title>書懷</title>,<text>有親垂大耋。在子只吾身。床笫沈淹病。晨昏喜惧辰。曾難捨一日。胡乃隔三旬。王事何當了。相安菽水貧。</text>
<title>九月一日。道中書懷。</title>,<text>八耋羸衰日。晨昏問起居。那堪三月別。又阻万金書。手線衣全弊。音容夢不踈。西峯日欲暮。政是倚門閭。</text>
<title>公山封庫後。夜卧口號。</title>,<text>傷人自是矢人職。傷了如何意不怡。莫道秋空鷹隼厲。爭如瑞鳳九成儀。</text>
<title>客夜失睡。以客睡何曾着秋天不肯明。分韻賦之。</title>,<text>堂有八耋親。身作千里客。回頭望長安。白雲渺秋色。盡日事孤征。長夜仍未睡。不是眠睡少。家國憂如醉。呼童視天色。數旬夜如何。纖月落已久。松窓霜氣多。三月仍長路。艱辛甞未曾。敢憚身久客。惟恐職難勝。報國平生志。玆爲第一着。此事苟無罪。餘事應不錯。嚴霜塤百草。黃菊作深秋。日月苦不淹。我行何時休。草樹生新露。星河滿天。遙知鶴髮老。念我亦無眠。僕隷盡齁齁。胡爲我獨不。不眠亦自好。且撿新詩律。苦待鷄呼遄。鷄呼亦不肯。惟有千山裏。松籟滿淸聽。有詩不堪諷。有酒不堪傾。朝來試看鏡。鬢髮幾分明。</text>
<title>重陽日。次王右丞韵。</title>,<text>途中忽遇黃花節。日下偏懷白髮親。憐我一身仍作客。故園無復揷茱人。</text>
<title>重陽坐花巖院畔溪上</title>,<text>羈遊不寂寞。勝地又重陽。暫坐溪邊石。頻傾槖裏觴。丹楓深映日。翠栢老凌霜。念我城西宅。寒花只自香。</text>
<title>宿舒川。謾次壁上東岳韻。贈主倅吳令遂雄。</title>,<text>荒年積痗在農兵。秘旨丁寧按列城。繡斧初臨殘郡僻。溪山還與長官淸。天寒客意偏增苦。秋熟民憂稍覺輕。欲向鈴齋留一語。白頭爭奈乏新聲。</text>
<title>宿庇仁浦邊。夜坐書懷。</title>,<text>秋色茫茫大海潯。客窓明月照孤吟。遙知一室寒灯店。鶴髮悄然坐夜深。</text>
<title>永保亭。敬次曾王考題壁韵。</title>,<text>樓下帆檣萬里凮。樓邊呼吸與天通。蒼茫眼眩金樞外。怳惚身遊玉界中。御史繡衣輝白日。將軍画戟閃晴空。高吟拍拍將飛句。焉得思如挹翠翁。江靈水恠護紗籠。往蹟名區尙不窮。歲序適回秋又暮。醉來榮感集杯中。</text>
<title>甲午九月十九日。卽聖体康復後進宴之日也。想在廷群僚咸造稱觴之列。而賤臣獨啣命在外。不克與覩盛事。窃不勝區區犬馬之悃。是日適到瑞山客舘。謾成二絶。奉示主倅朴諫省要和。</title>,<text>法筵湛露樂今朝。夢裡依俙聽九韶。獨有周南留滯客。白頭惆悵望靑霄。閶闔晨開簇珮紳。需雲不及外臺臣。西風玉宇驚殘夢。古舘寒花獨照人。</text>
<title>自瑞山渡海往泰安。舟中有作。</title>,<text>百尺樓船碧海秋。鳴笳疊皷動中流。書生此日猶差怏。何况龍驤万斛舟。</text>
<title>宿安興城泰國寺偶吟</title>,<text>寺下仍無地。樓邊但有天。秋臨大海上。夜宿古城巓。皷角寒侵月。㫌旗曉拂烟。蒐兵慚白面。贏賦遠游篇。</text>
<title>駕戰船。入安興前洋。有賦。</title>,<text>巨艦峩峩出海門。曉風時掣錦帆飜。㫌旗耀日羣龍撼。砲鼓轟天百恠奔。皛皛太虗收點翳。茫茫積水失重坤。向來但識江湖趣。蚊蜹堪憐甕裡喧。</text>
<title>宿泰安郡舘漫吟</title>,<text>五旬驅策片時閑。高燭官齋坐夜闌。王事每憂孤委寄。親書惟幸報平安。秋深水國蒹葭老。月黑山城鼓角殘。明日樓船仍入海。故園歸路更漫漫。</text>
<title>德山守崔君受新修客舘。次壁上韵贈之。</title>,<text>斗邑蕭條擁萬山。古亭丹碧煥新看。河東昔日稱佳政。增餙官居卽一端。</text>
<title>高山客舘夜飮。贈主倅李瞻伯。</title>,<text>旅鬢秋添雪。官醪夜辟寒。慇懃秉燭話。勝事在長安。</text>
<title>洪陽客舘。敬次曾王考壁上韻。</title>,<text>海色蒼茫日欲曛。江城敀馬鴈爲群。衮衣昔賦東山什。繡節今從北極雲。歲月無情還偶合。風烟有待若相分。玆行着處尋先躅。更覺恩榮答聖君。曾王父以甲午十月過此。今不肖之行。適當是歲是月故云。</text>
<title>題舒川浦</title>,<text>高舘蕭然竹樹深。孤城一片海千尋。蒐兵糓甲渾餘事。難得斯民死長心。</text>
<title>舒川浦乘船</title>,<text>十月舒川浦。三登碧海舟。因知有國大。更覺此生浮。鼓角空中語。魚龍咫尺愁。長風如可借。一溯上瀛洲。</text>
<title>故金利川有鉉挽</title>,<text>嗟嗟金大醫。古罕今則無。襟宇閎且崇。德容秀而腴。夙業活人術。秘訣學兪盧。先朝入御監。寵洽金紫紆。左右嗣中王。保護適所須。六食在寒凉。會時寧君驅。濟濟諸名醫。裒然爲頭顱。邇來四十載。日向卧內趍。咫尺侍閑燕。小心懷憂虞。微言解龍顔。至悃若大愚。矯矯金門客。混跡羣侏儒。厚德自有守。深忠天所孚。恩顧日以渥。峻秩宰鴻樞。內府飛輕紈。天閑出名駒。珍羞與綺食。絡繹送御廚。前後典州務。情僞辨錙銖。蕭然敀槖虛。脂膏豈曾濡。福履天實緩。志氣老不渝。行年八十餘。樂趍不要扶。頎然好氣象。犀玉映皓鬚。揭來公卿際。疇不得懽愉。事我先丞相。受知亦頗殊。槐庭旣寂寞。故吏散鷖鳧。門前一任安。曾不識榮枯。伊余夙嬰瘵。幾賴珍劑蘇。視余如親戚。對語輒傾輸。心焉實敬服。相好匪毛膚。吾嘗念諸人。度擬三達俱。三載侍藥地。積瘁仍成痡。余聞亟走視。撫念心似刳。精爽尙可恃。大限胡遽組。公豈有餘視。親愛謾咷嘑。獨憐堂有母。鶴髮仗遺孤。九重偏惻傷。賵襚相望途。哀榮亦旣至。搢紳皆驚吁。嗟哉乃如人。斯世竟無徒。凡厥士君子。曷不爲楷模。</text>
<title>諸友會話偶吟 甲戌</title>,<text>漢水高山三月遙。入城何事闕招邀。今來共指西憐約。甲戌年中第一宵。</text>
<title>次人韻</title>,<text>北方何處有斯人。相士方知莫失貧。男子百年存大計。勸君努力及靑春。</text>
<title>春帖</title>,<text>歲歲虗勞揭祝詞。奈何憂病不曾離。今朝別向東君約。從此高堂百福宜。</text>
<title>負暄庵</title>,<text>令節三元庙。高堂五福全。和飌滿座上。壽曜映尊前。琴酒閑情愜。詩書舊業傳。佳賓日相逐。同樂太平年。</text>
<title>題越房</title>,<text>蛇影盃中祛。鷄鳴夜半驚。更將觀卜訣。昕夕驗吾誠。</text>
<title>偶唫</title>,<text>流光荏苒忽成冬。萬類韜藏四野空。庭畔老筠看更翠。樹頭殘葉或留紅。已將灯火親黃卷。稍遣綿裘出舊籠。風雨紙窓多少趣。歲寒淸話憶蘇公。</text>
<title>次白居易歲晩韻</title>,<text>天催短景易西昏。日夜嚴風擺小軒。深室擁爐傾竹葉。小堦培土護蕉根。門前雪覆晨樵逕。井上氷添夕汲痕。靜 缺 愁歲暮。且看春意入梅園。</text>
<title>次白居易早寒韵</title>,<text>飽雨苔移色。經霜菊老根。朔雲多夾雪。殘日易成昏。座冷宵重被。山寒晝掩門。春風何處在。還有酒盈尊。</text>
<title>爲海州叔父。代作羅平康良佐氏大夫人挽。</title>,<text>少日閨儀受野塘。鷗翁家灋更誰方。崔門孝敬稱唐婦。蘇母賢慈泣范滂。共賀北堂緩福履。忽驚南極晦星光。傷心不忍題哀挽。截髮曾蒙餉酒漿。此夫人。卽故判書金公南重之女。而野塘。金公之號也。鷗浦。羅同知之號也。夫人孝于舅姑。而平日每擧古人偉節。以勉子弟云云。</text>
<title>奉呈舍兄山齋書榻</title>,<text>獨對梅花樹。長吟棣萼詩。一年行欲暮。兩地倍相思。夜冷姜肱被。天寒董子帷。北堂期待遠。須惜寸陰移。</text>
<title>雪中偶吟</title>,<text>一夜三江凍不流。平明積雪滿陵邱。人間那有廣寒殿。天下皆成白玉樓。老竹蒼蒼偏動色。新梅淡淡乍含羞。閑窓獨酌悠然興。却咲蹇驢灞水頭。</text>
<title>奉寄淳昌太守丈鈴閣座下 此一律一絶○辛卯</title>,<text>民曹日日共聯翩。厚意慇勤記忘年。會計當來公事了。池亭深處酒盃傳。春來已恨違僚席。湖外那堪又別筵。遙想芙蓉高閣裏。月明秋思獨超然。右追贐從容杯酒細論心。一語丁寧鬼亦臨。好意如今能復忌。男兒宿諾重千金。右戱呈</text>
<title>步韻</title>,<text>村居寂寞度新年。好友逢迎始莞然。却憶向時相訪地。雪中梅發小尊邊。</text>
<title>益損堂留題</title>,<text>白晢曾鳴宓子琴。蕭蕭華髮已盈簪。十年海甸㫌旄返。五月山城草木深。父老欣迎非舊面。兒童初見慣鄕音。力知百尺金城柳。能使英䧺淚滿襟。</text>
<title>走次曺汝謙寄示韵</title>,<text>韶華倐忽夢中闌。春去都無一日歡。病起更憐親友阻。愁來偏覺醉鄕寬。簷前語燕開簾聽。竹外殘花隔葉看。不是與君情思淺。只緣踈懶出門難。</text>
<title>七夕。敬次曾祖父白馬山七夕韻。</title>,<text>邇來懶向騷壇從。佳節題詩却未慵。窓畔碧梧飄一葉。風前玉露滴千峯。橋成烏鵲牽牛渡。弄罷機梭織女逢。天上人間不相見。沉吟漫到暮村舂。</text>
<title>寄沈上舍思仲甫林川謫所</title>,<text>時以牛，栗兩先生勿爲黜配之意。諸生陳䟽。思仲甫以䟽頭見謫。逐客行裝湖海潯。故人相送倍霑襟。非惟末俗猜淸議。政坐高明冠士林。橫逆未爲君子患。憂愁方見達人心。春深澤國花應滿。莫採幽蘭作楚吟。</text>
<title>共張子虗 橃 甫及子直舜年 鄭壽期，繩兮 李宜繩。飮花前次韻。</title>,<text>豪情不遣玉壺空。醉倚花叢詠晩風。最是此間堪畫處。綠楊芳草夕陽中。</text>
<title>舍兄，堂兄往觀淸風流玉流洞敀。以一絶詑之。盖以余病未得偕作也。遂次其韻。以反其意。淸風卽仙源相公之舊基。玉流卽文谷之遺亭。時谷相被禍屬耳。</title>,<text>忠臣舊跡碧山幽。賢相遺墟水自流。哀恨千秋堪洒涕。丁寧莫向此間遊。</text>
<title>舍伯往棲廣陵。余以病不能隨。趙弟適以事入京。於其行也。舍伯寄一絶。遂走次以奉。</title>,<text>政欲相隨入山去。此中其奈小梅何。長安昨夜雪盈尺。獨嗅寒香動醉哦。原詩爾去長安問吾弟。梅花消息近如何。從來詩思瘦人骨。莫對寒葩浪費哦。</text>
<title>淩虗亭留題</title>,<text>亭卽故相公洪鶴公之所有也。而頗荒廢。近寓所。故爲之洒掃。朝暮是居。今將入洛。亦似依然。聊題一律。百尺危樓漢水邊。丹梯縹緲入靑天。名區近接鷗亭勝。往迹猶傳鶴老賢。五月凉凮生檻外。一江煙雨繞簾前。逍遙半載今將去。別後應敎夢想懸。</text>
<title>朴定齋先生。以四月廿五夜受刑。發向配所珍島。留滯鷺梁魯湖祠傍。至五月五日。竟至長逝。有以一絶詠其事來示者。遂次其韻。</title>,<text>日暮寒洲水自流。渡頭何事楚鄕歌。千秋屈子前身是。海外西湖亦汨𤄷。</text>
<title>金山寺。敬次曾祖父贈白谷能師之韻。與其上▣明上人。</title>,<text>尋眞偶到白雲栖。步入金沙雨後溪。聽說白師編上句。泣看王父軸中題。僧敀寶殿鍾初動。烟鎖前峯日已低。邂逅相逢仍感舊。荒詞欲寫意難齊。</text>
<title>奉和萊伯叔 </title>,<text>以余欲服竹瀝而不得故。萊叔爲之折簡于南邑守宰之相親者。覔送于余。兼寄一絶。遂次之。書寄江南月再弦。病中深荷大人憐。淸詞帶得靈將至。消渴頭風一倂痊。</text>
<title>早發鳳山。次儐相灣上唱酬韻。壬寅</title>,<text>嗚嗚城角勸人征。江雨新晴曉暑輕。擔負壓身偏覺重。怨咨盈耳奈難平。相逢親友忘爲客。重渡山川若有情。可咲十年何事業。驅馳只管老吾生。原韻 仲約 角里關河千里與同征。王事勤勞義不輕。雙盖翩翩炎不怕。長途坦坦砥如平。灣上尙憶淸談穩。浿水那堪此別情。洛社休言多勝事。定知玆會冠平生。原韵 一雨適在自上親禱之後故云云○李子始 鶴山㫌旆悠悠日日征。關河路熟馬蹄輕。曉星嶺峻山巒合。淩漢城荒草樹平。卽事艱危惟勉力。蹔時離別莫關情。今朝一雨知冥應。大定江邊水正生。原詩 李季通西來㫌節復東征。慣踏長程馹足輕。感激聖朝恩似海。間關遼塞路如平。相逢喜得團圓會。一別那堪去駐情。敀卧官齋還寂寂。邊城暮角喚愁生。</text>
<title>奉次鶴山台寄示韵。呈謙齋儐相。兼奉西伯兄舊灣尹。</title>,<text>簇錦江聲又滿聽。一旬原濕已▣經。倦來猶和榻間什。忙裡時登水上亭。聚散屢驚飄落葉。官遊眞咲泛輕萍。憑君爲問征西帥。顚髮能餘幾箇靑。原韻 趙泰億大年 謙齋晨鼙暮角日愁聽。海甸諸州已遍經。明發又尋駒峴路。幾時能上鴨上亭。登高賦興詩添藳。出塞行裝劍倚萍。到處皆君前渡地。相思不見萬山靑。</text>
<title>軸中韵。旣追步矣。不必每蹈前轍。玆用別韵。要作新唱酬之資。</title>,<text>王事驅馳日。親朋會合時。公誇統軍作。我唱月波詩。欵洽朝陰轉。留連雨後遅。非無洛城見。是事最堪奇。原韻彈琴曾莅地。按節再來時。手撫庭邊樹。眼開壁上詩。酒和前日美。花恨十年遅。千秋華表鶴。未必獨穪奇。</text>
<title>葱秀舘。用前韵。</title>,<text>古舘初停盖。前溪積雨時。倦來猶討勝。佳處却無詩。老石排空矗。濃陰轉日遅。林巒尙帶賁。太史舊穪奇。</text>
<title>途間更步</title>,<text>宿雨新晴後。朱明卓午時。驅來半千里。拾得兩三詩。病身猶𨃃蹶。王事敢淹遅。朝暮同君話。眞爲一段奇。</text>
<title>更步</title>,<text>官㞐大冢宰。身際聖明時。人物山公啓。關河四牡詩。君恩思欲報。客路敢辭遅。願子仍加勉。終看樹立奇。</text>
<title>又自詠</title>,<text>癖拙徒聞古。才疎不入時。懶常稀出戶。狂或獨吟詩。謬渥淸朝重。敀心故壑遅。長懷錢若水。未老志高奇。原韻玉署辭榮日。藩維擁節時。公筵頻擧酌。舘宇遍題詩。報效應知勉。功名不恨遅。民憂方溢目。嘯咏亦非奇。</text>
<title>書于映水樓</title>,<text>使節初停處。江樓狎坐時。未成留客飮。翻伴贈行詩。地喜郵程近。人愁火日遅。要君小安駐。看此古岩奇。</text>
<title>猪灘舟中。奉贈儐相行軒。</title>,<text>澄江初旭畫船開。車盖翩翩次第來。着處相携歡不足。可堪明日首空回。原韵 子始淸江雨歇霧初開。畫舫同隨玉節來。離合忿忿何足恨。一尊相對指重回。</text>
<title>暎水樓。奉別儐相還京。</title>,<text>海山千里鎭相隨。地盡金陵我獨敀。已識前期無十日。三聲畫角尙依依。原韵西來幾日好相隨。惆悵今朝各送敀。暎水屛前摻手別。他時魂夢亦依依。</text>
<title>先生祥日。在瑞興客舘。哭望除服。益增痛隕。錄呈儐相台案。</title>,<text>天上龍髥已莫攀。人間歲月自回環。深山窮谷哀猶切。聖德神功史不刪。異渥百年長浹骨。此生何日更承顔。中宵旅舘相携哭。謾有征衫血淚斑。原韻 謙斋 雲鄕仙馭杳難攀。日月無情歲再環。仁澤浹人誰不慕。典謨垂世敢容刪。追懷盛烈長流涕。曾辱恩褒尙靦顔。宣醞法筵如一夢。宸章百代照斑斑。</text>
<title>元丈宅看梅遇雪。主丈命酒。而侍婢告以酒盡酤來。呈小絶。辛卯</title>,<text>陽春方布澤。雨雪忽交加。酒盡何須酤。風流有此花。</text>
<title>醉後用東岳集韵。仍作潭陽之別。</title>,<text>白雪春猶積。金爐夜不寒。豪情老未减。酒量病全殘。天地新陽動。江湖此別難。醉來仍攬涕。往事足非酸。</text>
<title>元丈次花字韻。作兩絶寄示。又次呈。</title>,<text>新候緹灰動。遐齡屋筭加。韶顔仍帶酒。倚枕日看花。客醉深尊卧。梅寒小雪加。他時新釀熟。能有幾枝花。</text>
<title>聞李季通 明彦 直太僕。夜坐吟寄。</title>,<text>儘知天與便。隨處得比隣。漸覺交情厚。偏憐▣▣眞。何論好氣象。俱作老風塵。更耐相思地。燈花獨自親。</text>
<title>送詩要來。仍要和章。而俱不肯矣。戱寄一絶。</title>,<text>頗恠詩奚久不廻。只言佳句盡情裁。如何一札徒能謔。却歎天駒踏夜來。</text>
<title>重曺來過直中。勸酒賦詩。用詩帖韵。仍作西行之別。</title>,<text>春酒還多力。留君到夜深。相逢須盡樂。人事足傷人。</text>
<title>夜坐直中。用前韵。却寄季通，養直。</title>,<text>乍擺呻估役。超然已覺淸。氣將醇酒暢。心與小灯明。夜市還人語。公堂亦鳥聲。知君應有暇。那惜過墻行。</text>
<title>謹次元丈贈別韵 甲戌</title>,<text>河橋尊酒挽行人。手贈新詞意更新。浿水風烟渾不管。只期娛待白頭親。</text>
<title>洪濟院松岸次韵</title>,<text>松聲颯颯動淸秋。酒進行人爲少留。自咲丈夫膓易斷。都門百里已堪愁。</text>
<title>柴谷從母墳舍。用壁上主人兄韵。</title>,<text>三紀鴒原痛。阿孃髮已霜。行尋宿草亂。慟哭萬松蒼。悲淚傾泉水。深誠溢酒觴。詩成無與語。留取壁間藏。</text>
<title>臨津渡上小飮。謹次伯氏韵。</title>,<text>西凮曉路酒初醒。急上湖舟更喚觥。長路半因探勝廢。雙㫌時爲說詩停。連崖隱約松山翠。大帆依微洛浦明。背指柯亭雲外出。昔年曾倚石間欞。</text>
<title>臨津江上憶金老</title>,<text>臨湍東畔杳雲烟。十五年前訪老仙。肘後神方無處覔。西風立馬思渺然。</text>
<title>猪灘。同伯氏敬次曾王考庚寅西行時韵。</title>,<text>社稷千匀引一絲。蒼黃隻手獨扶時。臨流忽憶長沙句。皎日丹忠可想知。</text>
<title>溪邊下馬而坐</title>,<text>澄湖一曲繞蒼屛。雲影天光倐▣▣。恠鳥亦知遊客意。楓林初日作新聲。</text>
<title>九日洞仙嶺</title>,<text>客路靑山上。山花滿地香。登高仍對菊。猶可作重陽。</text>
<title>九日途中</title>,<text>松山䓗水揔無詩。着處凮烟只自知。馬峀又逢重九節。近人霜菊爲誰奇。</text>
<title>九日登月波樓</title>,<text>山樓飛出白雲外。極目關河秋色多。今日登高方快意。向來佳節揔虗過。</text>
<title>月波樓。次壁上明谷韵。</title>,<text>古郊緣蒼壁。危樓浸碧波。勢成䧺鎭搤。高可衆星摩。誰縱狂胡入。空悲烈士歌。感來傾大白。一斗未爲多。</text>
<title>口號</title>,<text>忩忩猶上月波樓。一片孤城萬里秋。車馬爭趍闤關內。關坊遙控海山頭。茫茫野色兼天遠。皛皛江光匝地浮。明日更登浮碧望。曠▣▣觀較誰優。</text>
<title>夜抵中和</title>,<text>生陽舘畔日曛初。列炬長堤導板輿。來夜月明何處宿。浿王佳麗帝王居。</text>
<title>平壤口號</title>,<text>關西一千里。客裏兩重陽。勝節凮烟集。名都氣勢長。樓臺初日外。楡柳大途傍。壯觀平生願。今來始可賞。</text>
<title>同樂軒夜坐</title>,<text>高秋霜氣肅。霽月滿中庭。露濕寒花影。風翻睡鶴翎。誰能愁凜烈。直覺爽襟靈。急索官醪飮。長吟倚水亭。</text>
<title>直敬寧殿斋所。夕坐口號。</title>,<text>五年重直閟宮幽。行止從他坎與流。日暮千門俱下鑰。池魚籠鳥却新愁。</text>
<title>夜睡不穩。轉輾至曉有作。</title>,<text>宮漏丁東夜轉催。却看河漢已西回。天寒鶴髮今安否。關外音書靜不來。</text>
<title>同樂月夜。奉示伯氏。</title>,<text>千里都忘客裏情。對床歡樂▣彭城。還憐如手堂虗鎖。菊老苔堦月自明。</text>
<title>九秋二十日。泛菊而飮。</title>,<text>金池滴得泛花觴。醉欲題詩筆亦香。骨肉滿前歡緖足。誰言關外是他鄕。右菊酒磨墨</text>
<title>九秋</title>,<text>過了重陽十日强。今朝始擧菊花觴。寧嫌客裏抛佳節。秋色猶堪引興長。</text>
<title>餞席口占次韵</title>,<text>千里相隨皁盖飛。可堪今日獨先敀。離歌轉作陽關曲。不似初筵金縷衣。</text>
<title>又用前韵記感</title>,<text>纖歌遙遏白雲飛。縱是敀人已忘敀。只爲繁音能激感。十年人事已沾衣。</text>
<title>自江衙敀路辭出。記懷。</title>,<text>强作歡顔別北堂。回頭不覺淚雙行。惟應夜夜敀來夢。不道關河道路長。</text>
<title>伯氏使吹蕭者登前邱。令望見吾行而吹之。望極處止之。吾行漸遠而不聞簫。懷事甚惡。口號。</title>,<text>倚醉長驅別九臯。羽仙亭初名。 回頭已失鶴山高。簫聲忽斷秋山暮。鶴髮應知念我勞。</text>
<title>夢慈闈有不安節。覺來驚憂有作。</title>,<text>潸潸別淚不曾乾。片夢猶能去復還。獨恠慈顔如不豫。覺來憂惧集千般。</text>
<title>夜遊練光亭。朝渡浿江。回望有詩。</title>,<text>寒江初日照高樓。記得前宵爛熳遊。猶有依依情不盡。西凮佇立木蘭舟。</text>
<title>阻凮雨。未見浮碧樓。舟中望而口號。</title>,<text>征馬虗留古郭隈。生憎凮雨苦相猜。名區再過猶餘恨。浮碧迢迢首屢回。</text>
<title>中和途中。回望舞鶴嵿。</title>,<text>征途繞出浿江城。背指寒空鶴峀晴。山上白雲飛不盡。似憐游子獨敀情。</text>
<title>曉發劍水有吟</title>,<text>寒空如洗大星明。征馬凌霜曉趁程。永夜老親眠睡少。此時應復念我行。</text>
<title>金川道中</title>,<text>我已中年親已老。此身那是遠遊時。三秋藥餌渾無健。千里關河遽作離。夢裏容顔常黯黯。客間音信苦遅遅。可憐祿養元初幸。今日翻媒兩地思。</text>
<title>宿柴谷。復用前韵。</title>,<text>重回十里駕。穿破一山霜。烟起孤村白。天寒老檜蒼。主人猶佩紱。行子獨斟觴。他日應相慰。有詩滿屋藏。</text>
<title>寄可久</title>,<text>十年相憶在天涯。千里逢迎苦不諧。已悔文章眞自誤。定知充養日應佳。書來但遣毛生紙。夢去那能語盡懷。賴是神交無遠邇。歲寒心事莫相乖。</text>
<title>石雲記懷</title>,<text>千里慈闈信使稀。却來先壠淚雙揮。北風暮壑鳴松櫝。積雪空斋掩竹扉。已矣窮天終莫逮。如何兩地又相違。仍思世故驅人去。身計居然八九非。石石雲裏歲將暮。如手堂中獨卧時。拂拭盃尊聊酌酒。搜求筆硯且題詩。雲埋小瀑波聲遠。雪滿空地暝色遅。遙想官斋方拄笏。淵明今日賦敀辭。</text>
<title>修書于九兄。次來韵。乙亥</title>,<text>新梅昨夜已放寒。憶君天末起盤桓。書傳洛社春生樹。夢入仙樓月照欄。病後工夫渾欲倦。別來愁思若爲寬。江郞返錦才全退。白雪調高和更難。</text>
<title>義州叔父徐大司成來。對酌於岩上。呼韵賦一絶。</title>,<text>松下尊開小麯春。百花飛盡緣陰新。西州送別無多日。此會從今莫厭頻。</text>
<title>季通所有酒饌。盖義州叔父頃書于子深。爲送黑毛布二匹。以資一喫。今日共破也。醉來賦一律。</title>,<text>兩段胡姬織黑毛。明公好意眷吾曹。文園幾日詩膓渴。勝事今朝氣岸豪。客路催尋熊嶺遠。離心遙掛馬山高。臨岐▣被三杯醉。怳若河橋勸斗醪。</text>
<title>成川叔父諸兄道中落後。到江。從兄贈詩。走次。</title>,<text>渭濱秋色映班衣。尊酒烟波解纜敀。千里客程留不得。生憎西嶺斂斜暉。</text>
<title>下馬坐石上。次兄主前夜韵。</title>,<text>何時荊樹得重聯。兩地應勞白日眠。行到碧溪窮處坐。水聲山色亦凄然。</text>
<title>板橋道中</title>,<text>穿林踏石幾縈廻。南出溪橋大野開。不有向來辛苦力。今朝那得坦途來。</text>
<title>見播麥者。吟一絶。</title>,<text>八月殘禾細似鍼。田家處處競推心。老翁別作明春計。手剗荒畦種麥深。</text>
<title>雨中公州途中。有二律曰。</title>,<text>淸晨秣馬下長坡。十里秋原雨滿簑。客 缺 千里半。詩囊添得幾篇多。山容黯淡迷雲日。野色靑黃錯黍禾。十載再尋▣過處。少年俱作鬢毛皤。又曰悠悠車馬傍水行。木牓書朱認里名。烟裏巨村▣▣▣。雨中敀路倍催征。秋深野稻未全熟。日▣▣鷄猶自鳴。物色他鄕隨遇異。漫吟時記客中情。</text>
<title>渡錦江</title>,<text>遙遙粉堞擁朱樓。雲捲前山翠黛浮。秋雨未關敀客意。晩來催泛錦江舟。</text>
<title>鎭安人有上京褫。灯下修書于兄主。又寄室中。</title>,<text>落日停鞭坐石磯。別時顔回夢依依。時逢古舘曾相識。皆恠今行我獨敀。渭水天長雙鯉斷。江南秋老一鴻飛。道中忽見長安使。灯下裁詩信筆揮。</text>
<title>有洪川便。送一律。</title>,<text>秋聲昨夜起庭槐。七月長安積雨開。東邑使君敀興發。南州遊子客程催。只愁鴻燕翻相背。暗祝仙鳧及早廻。却咲淵明曾太拙。輕舟不載一尊來。此兄方有敀計也。</text>
<title>叔父主命來。酒數行。呼韵命賦。</title>,<text>斗酒離筵一笛秋。漢江東接錦江流。極知此別無多日。爭耐斜陽欲解舟。</text>
<title>又賦一絶曰</title>,<text>强制愁膓十里隨。日斜江上更躕踟。移舟莫向南涯近。纔過南涯是別時。</text>
<title>父主發行。固知匪久拜謁。今日之懷。不覺淚落也。敀路賦一絶。</title>,<text>翩翩皁盖杳長程。日斷秋天暗愴情。斜日獨敀江上路。亂蟬何事向人鳴。</text>
<title>朝發松廣</title>,<text>山蹊風露曉凄凄。亂石巉岩𤁧馬啼。病骨㥘凉偏起粟。官醪少味不成泥。寒烟乍起靑林外。初日先明翠壁西。十日長程方稅駕。莫嫌熊嶺與天齊。</text>
<title>昨日道中次前韻</title>,<text>石逕崎嶇繞綠坡。秋陰易雨每携簑。椿闈漸近心仍促。棣萼相望恨更多。籬外兒爭低樹枳。澗邊人刈滿原禾。征夫細說熊山險。未到先敎鬢欲皤。</text>
<title>夕得一絶</title>,<text>屈指離家日。于今纔一旬。江南秋色晩。敀夢紫荊春。</text>
<title>主倅餉酒。月下引滿。却寄儐相。</title>,<text>西州太守最風流。滿眼春醪破客愁。剛恨明公不識趣。獨將新月與相酬。</text>
<title>騎省吟寄老泉台</title>,<text>六年重直禁廬深。初日罘罳淚不禁。更憶提燈追逐樂。別離存沒捴傷心。</text>
<title>飮罷屛岩敀途。更步前韵。</title>,<text>人生何用走功名。佳處惟須適意行。暫借文書半日靜。却驚山水寸分淸。苔岩老蘂離離發。石瀨孤杯泛▣輕。敀路更憐添物色。滿天星月盡情明。</text>
<title>梅衰夜酌</title>,<text>閒來高興惟憑酒。春到幽情最惜梅。忽見滿山明月色。却尋殘蘂更呼盃。</text>
<title>就舍妹所寓兩旬。而敀路吟寄季良。</title>,<text>川原▣曉旭。霜雪霽寒霄。湛樂纔旬日。分張又一朝。殘生餘孑孑。暮景轉迢迢。幸此身無絆。頻來不待招。</text>
<title>李別提來訪山家。擧酒歡然。索詩步贈。</title>,<text>京洛尋常見。空山氣味新。三盃梅下酒。氷壑藹生春。</text>
<title>孫兒病中。對雪夜吟。</title>,<text>薄雲遮月不成陰。坐愛空山白雪深。老去子孫眞爲累。銷憂聊許一盆斟。</text>
<title>山居夜雨。令誼兒拈韵。</title>,<text>空山猿鳥獨相親。爾到吾今始見人。淺酌中宵還有力。不愁秋雨冷侵身。</text>
<title>戊子至吉</title>,<text>問君何日更西遊。千里關河歲欲遒。來日不知團合樂。別時偏覺去留愁。彌天積雪寒仍早。一夜前江凍不流。明發出門何所向。五更殘燭坐虗樓。</text>
<title>儒武設塲日。用竹陰集韵。</title>,<text>决拾衿紳左右同。廣庭旗皷日方中。穿楊技憶由基子。食葉詩傳六一公。秦壠固知多勁氣。魯鄒何獨擅儒風。試看百里精英萃。畢竟誰占第一功。蓬心蒿目各相同。意匠方深慘憺中。得失縱無關命道。巧工還復任天公。愁看鼎鼎山啣日。惡聽鼕鼕皷鄕風。長箭强弓休自快。騷壇赤幟是元功。</text>
<title>新月</title>,<text>窓前有新月。一室渾生白。安得使吾心。虛明似此室。</text>
<title>夜吟</title>,<text>陰陰欲下空山雨。寂寂相依半壁燈。細算六旬榮辱事。人生大抵捴除乘。</text>
<title>月夜對酒</title>,<text>蒼松白石欲爭淸。山色幽幽月色明。老去漸忘浮世事。多生難謝是深觥。</text>
<title>夕醉</title>,<text>春來晝長覺腹飢。不謂深盃遽見欺。傾了十觴仍醉卧。却敎人恠日昏遅。</text>
<title>醉起</title>,<text>對雪作轟飮。酒醒新月明。不知夜深淺。似聽村鷄聲。</text>
<title>天旱夜坐</title>,<text>颯颯輕飊起樹頭。忽驚風色凜如秋。田家四月方勤雨。老子還作百畒憂。</text>
<title>對酒</title>,<text>今日午飯厭。還喜酒盈觶。居然有高興。傾一又傾二。意中猶不足。促膾新鮮來。佳味解挑人。信口仍喚杯。天時屬淸和。身氣亦安康。過飮亦何妨。觴空又滿觴。我甞慕白傅。動靜循其則。終然不可及。但當師醉默。</text>
<title>自果寓入陶雲漫吟</title>,<text>一月離家今始還。滿山蒼翠捴歡顔。已憐尊釀無時乏。更喜吾生到底閒。</text>
<title>晩投高陽地村舍。謾記所見。</title>,<text>栗樹陰陰覆半扉。稻花初發黍苗肥。老翁自補牛衣了。起向前臯摯犢敀。</text>
<title>更步前韻</title>,<text>夜夜空山靜。迢迢玉宇高。桂花明月下。頭白矜詩豪。</text>
<title>夜起獨坐</title>,<text>鬢邊的的千莖皓。腔裏悠悠一事無。只爲夜中眠不得。手將尊酒盡㪺▣。</text>
<title>又題</title>,<text>暗聽村鷄頻報曉。獨吹爐火自燃灯。正當盛世無官日。更作空山有髮僧。</text>
<title>夜吟</title>,<text>亂嶂秋客肅。空庭月色寒。老夫中夜起。窓竹露團團。</text>
<title>夜中醉起</title>,<text>醉眠初起問何其。鷄唱無聞月滿墀。却喜餘尊猶未罄。更憐秋夜盡情遅。</text>
<title>雨霽</title>,<text>秋雨朝仍夕。方愁不見月。黯黮林越下。圓光忽已出。山容頓生色。老子便起興。始識天公意。有願必有應。</text>
<title>月夜呼韻</title>,<text>烟散山空但月明。隔溪村杵亦無聲。已將榮辱拋心外。忽報樽傾也可驚。</text>
<title>夜裏對酒</title>,<text>六十非多應已老。心中百事捴成空。惟餘一念銷難盡。却對深尊喜自融。</text>
<title>夜坐卽事</title>,<text>頑雲忽解䮕。新月已簾前。任爾晴兼雨。何關我醉眠。</text>
<title>夜中</title>,<text>夜中不能寐。手拓前窓坐。悠悠自無爲。持鐺向爐火。</text>
<title>夜中</title>,<text>夜中忽起坐。天空夜何其。不知夜深淺。但問酒盈巵。</text>
<title>無題</title>,<text>欲向仙亭送爾行。那堪去後獨敀情。翻思馬耳山前路。底事當時別恨生。</text>
<title>初罷上黨 辛丑</title>,<text>三旬已飫西原飯。百味都從齒上酸。明日石雲山下宅。此身雖我此心安。</text>
<title>陪板輿。避暑望仙樓。</title>,<text>曠野明秋雨。高樓集暮蟬。休官仍遠客。逃暑卽華筵。憂歇如逢慶。身閑不讓仙。他鄕有勝事。鶴髮亦欣然。</text>
<title>夜寒戱吟</title>,<text>林樾蒼蒼缺月升。紙窓藤几伴孤灯。爐添榾柮尊盈酒。不恒庭前十丈氷。</text>
<title>曉起飮酒</title>,<text>中霄眠忽覺。喔喔遠鷄時。積雪山皆白。新寒夜已移。退猶難忘世。閑却恠多衰。幽思政無賴。撥爐更煖巵。</text>
<title>夜中看梅</title>,<text>中宵醉欲睡。却起看新梅。繁英政滿樹。侵鼻暗香來。</text>
<title>醉後次韻</title>,<text>窓前有白雪。閣裏有寒梅。可但色相映。尤愛香自來。</text>
<title>夜坐</title>,<text>衆星璀璨色相籠。箇箇明珠散碧空。暖室深盃寒不恒。開窓坐納萬松風。</text>
<title>梅下漫次孫兒韻</title>,<text>爛熳新梅發。深冬第一奇。寒香侑酒處。踈影近燈時。</text>
<title>梅下復吟</title>,<text>梅花欲老夜將闌。有酒盈尊不恒寒。自喜林泉歡未已。肯嫌雙鬢雪霜殘。</text>
<title>奉酬鶴湖翁寄示韻</title>,<text>入都書䟽不曾裁。消息迢迢漠水隈。屛迹縱欣塵事遠。離群誰與好懷開。新醅發甕梅相勸。俗客敲門鶴亦猜。獨有詩翁情未已。郵筒時走碧山來。</text>
<title>老梅</title>,<text>標格本淸高。花衰尙堪玩。夜深移燭近。寒影更凌亂。</text>
<title>夜中</title>,<text>寂歷山方靜。依微月欲明。五盃猶不醉。却起喚深觥。</text>
<title>月夜醉題</title>,<text>夜深月愈白。山靜天更寒。艷艷尊新滿。姸姸梅未殘。難忘憂杞國。已覺夢邯鄲。醉倚空楹坐。還憐霜氣漙。</text>
<title>月夜</title>,<text>四望皓然皆月色。空軒獨坐政寥寥。金爐酒煖梅猶艷。不醉何能度此宵。</text>
<title>夜深</title>,<text>明月皎如霜。曠庭一色皓。不知夜淺深。但見竹陰倒。</text>
<title>冬夜命酌</title>,<text>天寒月白夜▣央。秉燭閒房酒滿觴。正喜山家春色早。老梅初落少梅香。</text>
<title>月夜對梅書懷</title>,<text>夜深欲就睡。何事故遅遅。月色皓盈地。梅花開滿枝。閑仍忘得失。老更絶營爲。猶▣眼前景。未能辭酒巵。</text>
<title>梅下示兒輩</title>,<text>寒梅初發衆兒來。秉燭看花好擧盃。明日汝曹皆散去。可堪孤卧碧山隈。</text>
<title>雨裏飮酒。月明出前軒。</title>,<text>風雨冥冥夜將闌。忽驚新月上朱欄。持盃更向花邊坐。皷笳吹盡海雲殘。疇昔今宵醉興闌。如何悄悄獨憑欄。遙知萬戶長安裏。千點銀缸夜色殘。</text>
<title>漫次</title>,<text>晩計追盤谷。深知是杜康。老來身有托。佳處樂無央。澗翠侵夜冷。林芳撲酒香。花糕能動指。春色入新甞。</text>
<title>村隱㫌閭。次諸公韻。</title>,<text>向來國多俊。閭巷亦高人。奇賞惟松石。論交盡佩紳。百源敦至行。▣語折奸臣。美名傳更遠。棹楔一朝新。</text>
<title>南弟漢朝來訪。拈韻賦之。</title>,<text>初日相逢到日斜。晩楓衰柳擁山家。秋來第一凮流事。對客淸尊泛菊花。</text>
<title>十月之望。對月謾吟。</title>,<text>庭宇靚深天色寒。月臨衰菊忽生顔。赤壁勝遊今日是。可堪寥落卧空山。</text>
<title>敀捿踰月無詩。適坐月有思。</title>,<text>明月新圓夜。寒花欲發時。病來初㥘酒。坐久屢呼巵。寂歷松濤過。參着竹影移。三旬訝無興。今日始題詩。</text>
<title>夜酌</title>,<text>深秋霜始重。無月夜猶明。淺酌不知數。高吟詩自成。</text>
<title>夜坐。更吟樹影。</title>,<text>雨歇雲開月正明。飜飜露葉報新晴。最憐老樹婆娑影。却欲排窓入酒觥。</text>
<title>月夜謾吟</title>,<text>陰雲忽解䮕。新月轉分明。露菊凄凄色。寒螿慽慽聲。老去眞無事。閒來豈有營。猶餘未盡債。日夕喚深觴。</text>
<title>夜題</title>,<text>天空山寂夜虛明。暗聽寒螿細細鳴。病倦看書衰少睡。獨憐新釀日盈觥。</text>
<title>夜吟 三絶</title>,<text>霜林萬葉靜。崦戶一燈明。老子無眠夜。君民不盡情。夜氣寒仍肅。秋陰翳復開。獨憐窓外菊。暗送細香來。不有尊中酒。何由遣我愁。醉醒朝復夜。忽已送殘秋。</text>
<title>夕坐</title>,<text>依依返照初隱峯。淡淡輕烟欲藏樹。解道山氣日夕佳。陶翁眞獲此時趣。</text>
<title>黑夜</title>,<text>四山淬淬渾如漆。棲定寒禽亦不鳴。獨有庭前數叢菊。新葩的的照人明。</text>
<title>李成川子久輓</title>,<text>吾年六十豈全老。弟畜群朋半已空。況是稀齡行且滿。較之諸子亦云豊。白頭還憶交歡地。靑眼今誰氣味同。尤恨少時期待意。只從州府晩縣銅。</text>
<title>對酒戱吟</title>,<text>前醅太冽後醅酸。十日山家不作歡。新釀却將佳味奏。深盃催泛菊花寒。</text>
<title>梅發映燭戱吟</title>,<text>初着寒梅第一花。燭邊尤愛影橫斜。山家却乏相酬事。但勑觥籌盡意加。</text>
<title>漫吟</title>,<text>養得寒梅第一枝。夜深明燭影參差。閒中事業今何有。點檢朝朝較早遲。</text>
<title>陰月出就寢</title>,<text>遲遲新月上山來。稍覺前林夜色開。少頃定知天宇朗。醉眠無奈忽相催。</text>
<title>正月晦日</title>,<text>古穪正晦爲佳節。豈謂新元晦亦佳。獨夜空山無與晤。殘盃孤燭却相偕。</text>
<title>醉題爲戱</title>,<text>初來非戀酒。酒進興方多。始擬止三四。六七猶欲加。</text>
<title>夜起</title>,<text>醉卧不能睡。起坐更呼盃。還恐酒雖多。睡終不肯來。又萬壑松聲裏。庭空月自明。起來亦何事。惟命煗深觥。</text>
<title>雨裏夜飮</title>,<text>淸夜沈沈細雨催。灯前春酌不停盃。忽思老杜詩中語。應爲今宵準備來。</text>
<title>夜飮偶題</title>,<text>六旬豈全老。衰朽若期欺。度夜惟憑酒。多年已廢詩。少壯都如夢。幽閒且自怡。還嗟梅已盡。誰復續華滋。</text>
<title>敀自東遊。奉酬后溪翁追寄韵。</title>,<text>百年酬宿債。十日始回舟。晴入三仙洞。春登二樂樓。玆遊眞絶境。餘賞謝傍州。只恨仙緣淺。羽人不我留。扁舟坐容與。左右列奇峯。玉▣淸相映。丹霞秘幾重。瓌觀方未厭。眞面趣新逢。敀日還餘興。溪翁寄一封。靈區聞已飽。仙賞老方諳。江好山仍好。岩三島亦三。凡吾今所歷。皆子昔曾探。安得重回棹。同尋守一庵。</text>
<title>雨裏獨酌</title>,<text>烟雨濛濛裏。盃樽爛熳時。何須恨無伴。獨酌自怡怡。</text>
<title>夕酌</title>,<text>老夫夕酌三盃酒。深峽人家十戶煙。四郡淸遊雖可樂。山居閴寂更悠然。</text>
<title>午飯</title>,<text>濃陰滿地野花芳。黃鳥聲中白日長。風氣淸和心境晏。此時安得不傾觴。</text>
<title>聞仲輔除三登。步其韻寄之。</title>,<text>君胡用此韻。與我作前期。應似衰暮情。偏深去恐時。况今將遠別。別酒爲誰持。漠漠深山裏。悵然空相思。</text>
<title>朝雨細酌</title>,<text>宵眠驚慕熱。朝雨送輕風。初發野棠白。催開月桂紅。宇內吾身逸。心頭世事空。三甌卯飮樂。獨惜少人同。</text>
<title>久雨</title>,<text>好雨知時固可喜。三宵不霽亦支離。未知休咎終何若。老麥多顚早稻滋。</text>
<title>夜卧復起</title>,<text>謂言月已落。開戶尙淸輝。却恠今宵內。杜鵑聲正稀。</text>
<title>五月十三日夜坐漫吟</title>,<text>昨夜故人敀。溪上酒屢斟。敀卽爛熳睡。起來已夕陰。聖人不困酒。吾輩豈敢追。盡日岑岑卧。曾不一呼巵。向夕忽起興。明月又相照。滿酌一復一。四五猶嫌少。山容正閴寂。杜鵑聲方稀。天已容我逸。不飮復何爲。呼童看天色。星斗已西陲。</text>
<title>晩題</title>,<text>午間氣頗餒。催呼酒數觴。陶然依枕卧。乍入無何鄕。起看天色改。庭竹已夕陽。陰翳樹影濃。慢緩鸎語長。我生本悠悠。如此固其常。所務如劉伶。萬事都已忘。猶然喚夕飯。聊欲充饑膓。</text>
<title>窓竹</title>,<text>去冬被寒枯。今春倐爾長。蔚然競抽玉。氣槩何軒昂。空山百花盡。萬木徒蒼蒼。賴有此君在。高趣相頡頏。丹鳳去已遠。琅玕疇可甞。唯應山月下。解勸幽人觴。</text>
<title>五月十六夜</title>,<text>今日是生魄。方昏月乃出。淸光儘堪愛。已惜一分缺。仍思明以往。漸漸夜深來。老夫倦早卧。誰能勸我盃。默數二十日。始睹白玉駒。毋寧此夜中。痛飮不計籌。</text>
<title>次從兄韻</title>,<text>問余何得謝區緣。道是心閑地自偏。軟柳繁英爭鬪艷。躍魚飛鳥各全天。人如桃李春園會。杯作蓮花太乙舡。相對且窮文酒樂。向來惟傍白雲眠。淸流一道出村西。長物山家最此溪。春樹誰尋龐老隱。林花已遣浩然迷。有詩自作塤箎和。得酒先從水石携。剩覺天公多餉我。白頭斯樂未應低。</text>
<title>在仁川衙。奉贈主人兄。</title>,<text>兄今列鼎迎吾母。我亦扶輿入府庭。風樹悲悰推至養。晨昏愉色見深誠。功名不恨同鮎竹。骨肉猶欣聚水萍。浹月團圞歡未極。玆遊應復說平生。嗟我山居徒菽水。賴兄隆養一城專。春濃壽酒新開釀。海暖珍羞數擊鮮。軟草訟庭衙早放。晩花官柳物方姸。尊前獨有依依色。峽裏孤鴻影未翩。舍兄未預盃筵故云</text>
<title>甲午元日書懷</title>,<text>兒惟有偏母。母惟有一男。兒年四十三。母年七十三。母旣無可老。兒鬢亦毿毿。念昔全盛日。新年喜不堪。上堂拜具慶。連枝樂且湛。有肴皆可餐。有酒卽可酣。人事忽如此。歲月已十蠶。鷄鳴省萱闈。相視惟淚含。相彼兒侄輩。歡喜紛篠驂。我思不在玆。在心不可譚。曠然却回求。吾意亦云婪。吾親雖恃杖。尙能御旨甘。婆娑彩衣舞。歡意日夕涵。但得從今日。壽躔長耀南。母髮不加白。兒心無憂惔。雖飮水啜菽。餘外不足貪。</text>
<title>甲午元朝越翼日。上下御製五言絶三首於海昌尉吳泰周。皆宸翰也。有初冬。玉候患豫。大小憂遑。至是乃能留神詞藝。頒示臣隣。而其尊周望歲及警戒朋黨之意。不翅惓惓。聞者歡喜踴躍。不能自堪。族兄前校理眞儒首先攀和。從而繼之者。多少小臣。余亦不敢辭焉。</title>,<text>何以答聖祝。願見腥塵淸。皇綱豈終絶。日月會重明。何以答聖祝。願見歲功豊。閼逢曾大熟。嘉瑞古今同。俗傳萬曆甲午，元朝大雨。及秋大斂。今元朝亦大雨故及之。何以答聖祝。願見同朝寅。寸衷如皦日。端可質明神。</text>
<title>上元夜。病伏無聊。聊成一律。奉寄澤軒兄。</title>,<text>茶爐藥裹閑深廬。一病逢春未肯除。郭外尙遅昆弟飮。門前孤恨故人踈。詩情漸逐窓梅謝。愁臉難隨巷柳舒。匹耐上元明月夜。獨憐殘燭卧看書。</text>
<title>寄李可久</title>,<text>每憶南州舊盍簪。一條氷玉照人襟。悲歡飽閱餘雙涕。出處全殊獨此心。千里長懷命駕意。十年漫費停雲吟。金丹消息今何許。愧我霜毛半不禁。雪壓江樓太守閑。故人詩札忍尊前。常嗟魂夢迷千里。始信東西亦一天。鴻雁北敀無返日。梅花春老又經年。朱張往事那能繼。宿昔相期獨靦然。昨岁春初雪中。坐濠上亭。忽得可久書。用晦庵寄南軒梅花詞兩闋韵贈來。而持書者轉入西北。終不討答。遂闕報章。故下篇云。</text>
<title>漫疊前韵。酬澤軒兄。</title>,<text>禁城西畔是吾廬。門巷逢春雪未除。閑處簡編自遣。病來杯酌已全踈。群禽欵欵聲初滑。萬木欣欣氣欲舒。近日親朋尤阻絶。一旬難見數行書。一病涔涔晝掩廬。沈憂耿耿獨難除。君恩直覺如天大。宦念惟應與日踈。靜閱人情心自悸。閑看世事嘯空舒。早知行路難如此。只合山林老讀書。</text>
<title>明斋挽</title>,<text>磊落英豪表。沈潛禮法塲。淵深本眞的。道德遂輝光。度外蜩螗沸。書中日月長。悠然且觀化。人自慟摧樑。又每於床下拜。欽德意愈新。自恨薰陶淺。空瞻氣象眞。山河收正氣。林壑失完人。他日南州路。長懷一座春。</text>
<title>雨裏獨坐。用前韵寄澤軒。</title>,<text>春陰漠漠覆茅廬。小雨通宵晩未除。冷逼虗窓初淅瀝。聲連高樹乍蕭踈。幽崖積雪融仍盡。南岸新芽翠欲舒。料得西疇方有事。案頭閑對老農書。冥逃坏蟄一空廬。竹作窓扉土作除。林鵲搆巢憐締密。庭松發韻喜淸踈。年衰病骨恒無健。春半陽和苦未舒。漸覺經營多省力。朝朝惟有課兒書。</text>
<title>寬夫孤兒匡明冠禮</title>,<text>三加禮盛觀瞻聳。六尺兒長愴喜深。却恨春來羸病甚。還敎賀酒有餘斟。</text>
<title>病中有感。次淸陰，谿谷酬和韻。書懷。</title>,<text>病夫春擁裘。藥裹恒沒頭。呻喟縱自苦。優閑尙可偸。處世貴含光。勝剛固以柔。華恭達者惕。辯黠貞士羞。豈不憂時艱。瑣力難自由。毋寧處早貧。卒歲優游。</text>
<title>六疊前韵。澤軒兄。</title>,<text>白日靑雲起草廬。十年睡矂一朝除。許身已覺輕生死。酬世從敎咲闊踈。優仕早期東魯漆。魁名還愧廣川舒。何由乞得桑楡䁔。且讀人間未讀書。萬事無如卧弊廬。朋交造請已全除。病疑藥餌方多舛。老覺功名計太疎。散秩優游自適。明時憂憤獨難舒。幽懷欝欝誰相語。得旬尋常向壁書。</text>
<title>復以五首述懷。步前韵寄澤軒。</title>,<text>三日專精獨閉廬。猥將肝血達天除。人言巧譖終難辨。我有明君敢自疎。奎璧華褒千古煥。斗牛寃氣一朝舒。殊恩可但私門感。美事應須特史書。右述恩批雪誣之感。荒原南畔苫爲廬。倐忽三霜遽外除。十載茹茶惟涕淚。當時攀栢已扶踈。科榮漫激幽明感。羹慕難憑夢寐舒。雨露春阡遅一掃。不堪重讀戴家書。右懷先阡。年年負笈上匡廬。秋日群棲到歲除。一榻塤箎惟自樂。三餘螢雪豈曾踈。當時銳氣無相讓。他日䧺圖擬共舒。存沒祗今榮悴異。可堪垂淚檢遺書。右記群從山栖之樂。夙耽墳典伏窮廬。志氣嘐嘐不可除。玉友金昆咸自奮。繩趍尺步尙嫌踈。䂓模每欲追濂洛。章句還應薄向舒。一出風塵迷去路。白首羞對滿床書。右記舊學相勉之意。一壑烟霞護小廬。淸流白石是庭除。塤箎舊樂今難得。桑柘閑情尙不踈。雨後山容如有待。春來花意想初舒。三年坐被凮塵縛。夢去時窺萬架書。右憶山居。</text>
<title>梅下用老杜韻 在下</title>,<text>相携移入萬山深。枕外踈枝影亂侵。歲暮西湖憶舊伴。天寒空谷見貞心。尊前已放靑春色。卷裡新添白雪吟。奇興不須驢背在。月中淸思更難禁。</text>
<title>賀仲約兄得楊州 此兄新占小築於驪州梨湖</title>,<text>看子天庭喜色浮。春風騎鶴上楊州。北堂甘旨晨無缺。東閣文書午已休。梨渚新居欣最近。梅花舊興較誰優。城西老散長淹病。洛鬼捓揄只自愁。</text>
<title>飮角里。送楊州兄。衣緋後未經顯職。故頷聯云。花發。有道峯之約。落句及之。</title>,<text>晩來西郭醉深觥。仍餞楊州太守行。彩服銅符眞盛事。銀臺玉署捴虛名。祗緣朝昏過從樂。尙惱春天送別情。三月烟花須爛熳。道峯泉石好相迎。</text>
<title>夜坐</title>,<text>雲黑工藏月。鍾微遠報更。吾心政窅默。夜色自虛名。病㥘春寒重。衰憐世念輕。沈吟偶得句。非是要詩成。</text>
<title>月下。用前韻示景脊。</title>,<text>孤燭伴三影。寒宵欲二更。春應一半動。月已十分明。境靜心仍穩。疴蠲体自輕。佳遊行有約。沂上服初成。</text>
<title>李持平邦彦輓</title>,<text>少小相逢地。風儀玉照人。論文璧沼日。聯武曲江春。貝錦無停織。波淸見在身。靑冥飛不盡。嗟惜一時均。</text>
<title>獨步書懷</title>,<text>倚杖空庭夕。中心忽不平。六親曾盛大。隻影奈孤惸。暝色千家靜。寒光衆宿爭。悄然無與語。柴立獨傷情。</text>
<title>漫吟</title>,<text>令節寒食近。花意杜鵑遲。睡到春來穩。詩多病裏思。門扉無俗客。杯酒樂淸時。一鳥鳴窓外。閑心爾豈知。伏枕經旬月。頹然出戶遲。看書亦少味。憂世漫多思。名節元千古。榮華祗一時。男兒自有守。冷暖獨心知。樹老花開晩。庭虛落景遅。還鴉空自急。語鳥有何思。心靜客歸後。興多酒熟時。此中眞輒在。兒輩未應知。</text>
<title>寒食雨中獨酌 時以繡衣被抄。下能離京。久闕省墓。</title>,<text>幽居寂寂類藏逃。寒食佳辰雨裏遭。故壑凮烟勞夢想。先阡香火付兒曹。無官却恨身猶絆。供世還有鬢有毛。薄酒一甌聊引興。少年奇氣尙能豪。</text>
<title>夜坐疊前韻</title>,<text>春日亦易暮。昏鐘也不遅。凝神仍撥睡。覺句好覃思。萬戶篝灯色。層陰欲雨時。商量多少事。只有寸心知。</text>
<title>雨中步前韻</title>,<text>朝來忽雨下。定爲花開遅。小砌鳥相喚。空斋人有思。天惟均布氣。物自喜逢時。明日春消息。先憑老蝶知。</text>
<title>午睡用前韻</title>,<text>淸晝簾帷靜。春眠起每遅。一身方見在。萬事又何思。睡鴨香殘後。啼禽日午時。曚曨乍開㫸。四到不須知。</text>
<title>見抄繡衣。侯旨七朔。不敢敀松楸。漫用前韻記懷。</title>,<text>宸掄元不分。啣命又何遅。雨露先阡感。春凮故壑思。無官猶滯洛。待事易掩時。四十陶弘景。頭顱已可知。</text>
<title>詠南草烟。用前韻。</title>,<text>一條靑似縷。裊裊御凮遲。把攬難盈手。盤回若有思。噓雲感韓喩。造篆憶秦時。吸處還佳味。幽情賴爾知。</text>
<title>送大同申督郵 壽華</title>,<text>千里關河領一郵。乞符初計轉悠悠。猶憐浿水遨遊興。差洗京華旅食愁。春風馹騎歷花山。榮動庭闈晝錦還。忽憶去年官閣裡。與君同醉百花間。</text>
<title>闕米不炊。過午飮一杯。戲吟。</title>,<text>春陰滿地午鷄鳴。寂寂寒廚烟不生。尙喜尊中餘瀝在。大杯傾了腹猶盈。</text>
<title>病中聞園花漸開</title>,<text>稚子驚相報。堦花數朶開。病夫猶未起。春色日應催。已遣看缸釀。先敎掃石苔。懸知爛熳後。吾年倚筇來。</text>
<title>澤軒兄與諸友飮花園。見招而病未赴。詩以謝之。</title>,<text>伏枕經旬日。朝來始招門。物多新面目。塵羃舊盃尊。好鳥如相悅。晴花正耐繁。遙聞諸學士。詩酒集名園。</text>
<title>患足疔痛楚中。偶記澤堂集李承旨病足歌。漫步其韻。</title>,<text>四六尋常藏蟊賊。倐忽灾疢在前却。憶在少小逐風景。日陟崇岡越濬壑。跳躍眞同三百踊。意氣勃勃如山湧。何曾手脚遭芒刺。但將游朋爭賈勇。邇來偃仰在房闥。筆床書架坐相戛。中宵熟寐展四体。首無巾幘足無襪。忽然小指有燔鑿。胡叫狂呼起自蹶。憾責難容樂正憂。兀坐便同荊山刖。銛鉄火艾幾交攻。藥師醫翁漫更謁。飜然宿昔歷崎嶇。患生床簟豈曾圖。每念夷險竟莫測。未必徒跣謝車輿。君看平地有眞險。太行瞿塘却不如。</text>
<title>夜坐</title>,<text>坐愛和風拂曲欄。病夫那復㥘輕寒。花迎暖日矜春色。月爲閑人照夜闌。晩歲遣懷惟賴酒。淸時有味是無官。何由約取同心子。着處芳菲盡意看。</text>
<title>和道輝</title>,<text>君病輕春卧。吾廬誰復過。虛濃甕頭酒。自在堦上花。</text>
<title>子淵過。君錫又到。雨裏對花。强病把杯。拈先集韵各賦。</title>,<text>飄花萬點易相欺。終日幽愁獨自知。好雨却能留好客。一杯方是暢懷時。</text>
<title>雨中訪九兄。登二樂閣呼韵。</title>,<text>好雨催詩興。幽尋郭外春。入林花色晩。登閣水聲新。衰病眞漸懶。芳菲尙待人。吾園亦能賞。綺繡錯成茵。</text>
<title>乘月訪道輝。次前日見寄韵。</title>,<text>我不出門君不來。芳辰誰勸滿尊醅。衰顔易逐花光老。愁思難隨霽景開。病爲㥘寒春未起。詩因少睡夜頻裁。扶藜偶發山陰興。正被良宵好月催。</text>
<title>伏聞上於遠和之中。喜雨有詩。窃不勝欽歎欣聳之誠。輒敢賡和。私亦柳承宣泰明。</title>,<text>一念勤民耿未已。恩隨春雨萬靈被。同朝莫作金縢憂。景明重新此日始。昨日雨裏。自上賦七言絶句。下海昌尉。令和進。御題原韵○甲午春雨知時夜未已。乾坤惠澤物皆被。病中民事何曾忘。切願豊登自麥始。</text>
<title>賦虱</title>,<text>受賦何微渺。猶能識避趍。彭腹渾貯血。尖觜巧粘膚。未獲多時飽。先羅擧族屠。滔滔死利輩。曾笑此蟲愚。</text>
<title>夕坐</title>,<text>寂默黃昏坐小堂。樹頭新月已蒼蒼。當官未必酬明主。無事尤慚食太倉。花發苦遭風雨惡。官來常患毁譽妨。東岡數畒猶難辦。且可先尋肘後章。</text>
<title>卽事</title>,<text>三杯新釀已陶然。晩雨廉纖欲滿天。盡日柴門無客叩。落花啼鳥閉窓眠。</text>
<title>惜花令兒輩和之</title>,<text>身病心愁苦鮮歡。花開花落不曾關。忽然風雨渾吹去。猶向空枝悵獨攀。桃花初發杜花殘。次第春光未肯闌。遮莫萬紅凋謝盡。綠陰芳草也堪看。</text>
<title>睡起</title>,<text>春倦勾來日睡長。眼中書卷自仍忘。空斋闃寂無人喚。窓外梨花已夕陽。</text>
<title>盜取寢衾。戱作俚語。</title>,<text>深藏無賴鐍扃完。一手探來十守難。若使窮交求庇體。也應先說自家寒。</text>
<title>送輝見訪。月下留飮。</title>,<text>花下相逢月照衣。病中猶許羽觴飛。閑來莫厭從游數。少日親朋漸覺稀。</text>
<title>相携出坐兒輩新屋。更話。</title>,<text>相送柴門又一杯。柳邊新屋且徘徊。花開月滿豈長在。我醉欲眠君始廻。</text>
<title>園中漫詠</title>,<text>閑來步入百花間。色色榮凋各異般。何事靑靑松栢樹。不知時節有回環。</text>
<title>李和㥧 明淵 丈挽</title>,<text>兩家先好世相承。孤露年來意更增。舊誼敢忘猶叔侄。厚情常感視交朋。靑箱宿業惟書帙。白首浮名止縣丞。朝語夕咷何太遽。寢門哀淚自霑膺。</text>
<title>夜飮。送安峽崔稚行。</title>,<text>峽邑小如斗。眞宜靜者居。廚中足雉鹿。案上少文書。花落春華晩。灯殘夜色虛。好敀官况穩。相見不嫌踈。</text>
<title>徐君祥徵。非素際也。忽來相訪。手持其所居嘉平朝宗地龍岩亭藥泉，明谷兩相國詩。要以續和。意甚勤矣。謹步以贈。</title>,<text>滿地江山一架屋。煕煕至樂度春秋。題評自足諸公語。何用區區爲我求。</text>
<title>喜雨。次道輝寄示韵。</title>,<text>萬卉皆佳色。三農喜氣滋。桑林六責意。上帝已先知。淅瀝簷階響。熏濃草樹香。病夫晨拓戶。歡意日俱長。</text>
<title>送輝敀。夜卧有吟。時輝欲得郡</title>,<text>天宇陰陰日欲昏。喜君來打雨中門。春光似夢人多病。世事如雲酒滿尊。貧乞一麾知拙計。老將雙耳厭煩言。明朝霽景看應好。更把閑情入細論。</text>
<title>再酬道輝 期余飮日進所</title>,<text>遅日空斋午睡昏。飛花滿地不開門。忽驚南巷傳佳句。報道東家有綠尊。老去未饜頻晤語。酒醒常怕有狂言。吾儕此事眞良策。世故悠悠豈足論。</text>
<title>賀送輝得安邊</title>,<text>侍臣去補邊頭吏。宜唁胡宜作賀詞。久憫一家長顑頷。可期三載足哺嬉。大庖海竭猶珍錯。積庾年荒尙玉脂。何况板輿頻道喜。世間榮樂孰方之。</text>
<title>道輝和示。復走次。</title>,<text>喜甚還深惜別意。賀章仍復作離詞。回看關嶺正迢遆。誰與盃尊相戱嬉。白首空招路鬼咲。靑門可耐祖車脂。慇懃尙結蓬壺約。不識天公倘許之。時余欲得金城</text>
<title>再疊寄道輝</title>,<text>酒濃甕裏先邀飮。花發園中已寄詞。襟抱肯爲衰俗涅。談諧猶似少年嬉。時危幾勉敀田里。財近常憂汚膩脂。白首相▣惟我輩。明朝五馬欲何之。</text>
<title>三疊</title>,<text>日日翩翩寄新什。胡爲不見和來詞。已知老去多悲苦。且可身閑共醉嬉。名利陷人如坎井。男兒處世豈韋脂。佳辰易邁君將遠。乘興惟宜數過之。</text>
<title>四疊</title>,<text>病後時吟愛睡句。慵來不草解嘲詞。經春寂寞常多卧。對月婆娑或自嬉。老樹抱風飜翠盖。殘花含露濕臙脂。深尊貯酒今三日。佳客誰能共飮之。</text>
<title>次君錫示韵</title>,<text>東岡相國以君錫喜飮。引我曾王考勉西谷大父事責之。君錫感而有賦相寄。要以各自戒勖。余亦有感和謝。平生慣誦賓筵詩。白首猶慚斷飮遅。親黨每憂伐性命。朋交常戒愼威儀。相公至誨新垂警。吾祖徽言好作䂓。細讀來章偏起感。兩家明訓在心知。</text>
<title>夜坐示兒輩</title>,<text>陰雲初解䮕。明月上人衣。疾病年光晏。詩書舊業非。若曹如不讀。吾老與誰敀。捲捲提撕意。愼無一念違。</text>
<title>南進士 克寬 挽 謝施子有夢藝集一卷。年二十六卒。藥泉孫。</title>,<text>積慶宜春十葉傳。繩繩紱冕煥蟬聯。神駒躞蹀初騰水。大翼夭蹻欲負天。一夜奎精敀紫府。千年玉種絶藍田。許多旺氣生泉老。無恠尼丘夭子淵。爺孃去去出門辭。敀視空堂但素帷。訣語申申憑弟妹。喪儀草草仗親知。文章玄晏三年病。寃恨弇山九命詞。獨有精神猶不死。殘膏贏得篋中遺。</text>
<title>雨中飮道輝所。次韻。</title>,<text>携得一壺酒。慰君將遠行。何論嶺𩊚阻。自有寸心明。百卉花全落。高軒雨未晴。朝昏相過地。別後若爲情。</text>
<title>陪坐家叔父。暴雨忽至。前簾若貫珠。有可謂珠簾之戱敎。漫成一絶以献之。</title>,<text>白日轟雷雨打簷。晩林殘蘂不勝霑。貧家未羨公侯侈。萬顆明珠綴作簾。</text>
<title>謝日進惠老人所服藥酒</title>,<text>君家佳醞當璚漿。寄與吾親辨一甞。珍重故人安老意。開壺祗有感嘆長。</text>
<title>端午帖 居首賜弓</title>,<text>▣▣日轉午風薰。高閣初稀晝漏聞。已識太和消沴氣。卽看恒雨變卿雲。慶隨綵縷千條合。恩與淸陰八域分。試聽齊宮騰皷樂。老羸跛躃亦欣欣。景風資發育。化日正舒長。体適袗衣暖。神蘇殿閣凉。細氊尋舊講。靈艾薦新祥。蒲酒仍添喜。爭穪萬壽觴。萬靈先後導天和。九闕䓗朧喜氣多。周璧不勞三墠禱。舜琴方和百工歌。積雨開鮮旭。罘罳瑞色新。熏風解舜慍。衢詠頌堯仁。</text>
<title>趙大年第。會話聯句。</title>,<text>長夏關門草上堦。大年 一塲良晤卽朋儕。伯卲 頻年聚散常惆悵。吾 暇日逢迎雜咲諧。明仲 隔葉鶯聲春後滑。叔良 捲簾山色雨餘佳。汝楫 况今朝野騰新慶。仲約 尊酒何妨數寫懷。</text>
<title>吟梅 二首</title>,<text>相携移入萬山深。枕外踈枝影亂侵。歲暮西湖懷舊伴。天寒空谷見貞心。尊前已放靑春色。卷裡新添白雪吟。奇興不須驢背在。月中淸思更難禁。山下孤村白雪深。滿堂浮動暗香侵。未要造物陶甄手。先体乾坤發育心。秀色絶無塵世態。孤芳好入野人吟。恠來夜半渾無寐。骨冷魂淸也不禁。</text>
