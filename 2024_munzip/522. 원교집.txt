<title>太伯檀</title>,<text>東國始無君長。神人率其屬三千。降太伯山檀木下。謂之神市。國人立爲君。國號朝鮮。以日始出也。古記云與帝堯幷立于戊辰。壽千四百年。或曰其傳世歷年數也。天燾何歲。地墌何際。日月何時紓其閡。山何世奮。木何時託。祗天地日月稸其精氣。乃降聖人于彼山木之下 叶胡耐切。日月侔明。天地侔大。生已祥靈。不事而化 叶許旣切。建國朝鮮。化被千四百歲。</text>
<title>黃河歌</title>,<text>樂志周武王封箕子于朝鮮。人民懽悅。以大同江比黃河水頌禱之。父子狎居而無等。崇我以五品。男婦野合而不分。惎我以𧯢飮。料卉而厞幹。易之以白衿。刺地食而胥敓。助之以阡陌。始知有禮義廉恥。歸爾之極。黃河淸千祀兮。樂無極。</text>
<title>聖母祠</title>,<text>在慶州西岳仙桃山。聖母中國帝室女 漢宣帝時。名婆蘓得神仙術。來止海東。久而不返。遂爲神。世傳赫居世聖母子也。中國人讚有仙桃聖母。娠賢肇邦之語。暾出方壼。有輝欞閤。欞閤周廧。兩戺百級。玉女如雲。薦蒸集沓。餚饈百品。弦竹旣翕。雲縿暳葆。縹緲開合。三島十洲。歷觀呼吸。飄然無覿。倐爾如接。桃華如海。芝英煜裛。忽荒歗傲。㑂佛噍呷。容態威麗。弗可嚮䀹。萬生無言。誠志畢洽。眺之在席。卬之雲立。絫歎涕齎。齊手拜挹。令邦祚鞏謐。使禾糓豊給。千禩萬齡。來享𦣍 音衡 湆 音泣。永垂鴻惠。慶及嬴甲。</text>
<title>林中鷄</title>,<text>新羅脫解王。夜聞金城西始林樹間有鷄聲。遣瓠公視之。有金色小櫝挂樹枝。白鷄鳴其下。王取櫝視之。有小男兒。王喜曰天遺我子。名曰閼智。以出於金櫝姓金氏。名其林曰鷄林。新羅三姓相傳。歷年一千。朴氏爲王者十。昔氏爲王者八。金氏爲王者三十八。葢昔新羅初。脫解尼師今。深夜聽宮內。西城飜翰音。此地當無鷄。此時鷄當瘖。此中必有異。聽之喜不任。催召瓠公入。擧步欄檻臨。深夜聽宮內。西城飜翰音。此地何有鷄。此時鷄當瘖。是中必有異。聽之喜難任。所以召公入。爾往勤搜尋。瓠公少間還。雙手擎金賝。小臣奉王敎。小心尋樹林。城西始林樹。小櫝挂樹林。佹怪非人爲。其色黃是金。白鷄白如玉。拊翼鳴其陰。小臣不敢開。奉歸勤小心。脫解尼斯今。聞之喜不禁。雙手受金櫝。儗啓更竦欽。其中果有異。小童安卧深。精華若日月。氣色如璚琳。我無子得子。上天憐我諶。名之曰閼智。金櫝故姓金。金鷄鳴始林。始林名鷄林。鷄林三姓王。互王朴昔金。歷年一千年。異聞流至今。</text>
<title>憂息曲</title>,<text>訥祗王二弟。曰卜好，末斯欣。皆奈勿王子。實聖王時。遣卜好質高句麗。末斯欣質倭。訥祗王立。思二弟。遣辨士朴堤上。往說高句麗。與卜好同歸。王喜曰念二弟如左右臂。今只得一臂奈何。堤上拜辭不入家。至倭紿曰王殺我父兄。故逃來。倭信之。堤上與斯欣椉舟若遊翫者。使欣歸國。獨寢舟中。倭王怒曰爾何竊遣王子。對曰我是鷄林臣。欲成吾君之志。倭王怒欲降之。堤上曰寧爲鷄林之犬豚。不爲倭國之臣子。命剝脚皮刈蒹葭。使趨其上。問曰何國臣。曰鷄林臣。乃使立熱鐵上。問曰何國臣。曰鷄林臣。遂燒殺木島中。斯欣之來。王命六部郊迎。作憂息曲。王哀堤上之死。使斯欣娶其女。今夕懽樂。憂思乃息。鼏醽陳殽。懽且爲樂。林際月映。殿角河動。六部大人。畢來與悀。人倫無久。離別更苦。憂與憂來。相慂如杵。箕南斗北。迢迢我思。夜不瞑目。盤無美味。季兮撾皷。叔兮龡箾。匪台始圖。爲發長謠。謠竟起舞。身幹爽𢗊。右褎飜雲。左袂拂海。糓多成飽。帛長增燠。時夜何若。得與爾樂。</text>
<title>𪀒述嶺 𪀒鵄鴟並同</title>,<text>朴堤上之倭。不辭家。其妻追至栗浦不及。率三女上𪀒述嶺。望倭國哭。死爲𪀒述神母。孰造舟檝有離別。願爲惡濤毋解繂。誰蓄瀛海阻歸人 叶如干切。願殺海水利往還。孰嬖虺豕殪忠烈。願激海濤夷島沒。我欲渡去無廣翎。願化爲𪀒橫大溟。毅鬼不腐必返國。將作嶺神與終極。</text>
<title>黃昌舞</title>,<text>黃昌年十五六善劒舞。謁羅王曰臣願爲王擊百濟報王之仇。入百濟舞於市。觀者如堵。濟王召至宮中使舞。昌遂擊王殺之。因爲左右所殺。其母聞而喪明。人憐之。令人舞於前。紿曰昌來舞矣。前言妄耳。母驚喜還明。黃昌兒年十五。萬椉刺褐夫刺。舞劒西出斬白帝。報君千年養士義。此時溫祚祚已歇。世知平濟蘓金力 叶郞𠛱切。至今樂府登殊煭。</text>
<title>斬馬衖</title>,<text>金庾信兒時𨔆娼家。母誡之曰我老。日夜望汝立功名爲君親榮。今乃遊戱婬房。號泣不已。信於母前自誓。一日醉歸。馬遵舊路誤入娼家。娼且欣且怨。垂泣出迎。信斬所乘馬而還。我馬東我馬西。來我家來誰家。美娃美笑可憐。那有母命何。良馬良良可愛。那違母命何。飛劒來斬良馬。揮手去撇美娃。意氣壯童可童。愛非馬憐非娃。統三韓爲元臣。斬馬衖實爲基。一擧屠白馬。再擧弋句驪。</text>
<title>王毋去</title>,<text>眞平王好田獵。金后稷苦諫不從。臨死謂子曰瘞我遊畋路側。它日王出獵。有聲曰王毋去。王問之。從者曰后稷冢。王流涕不復獵。王毋去。延目不見人。王毋去。原埜秪荊榛。王毋去。孤墳虹氣長。生諫尙可梗。死嘑詎可忘。從今以往。毋去從獸荒。王國太平樂。臣骨黃金香。</text>
<title>陽山歌</title>,<text>新羅太宗使金歆運屯陽山。百濟椉夜來襲。歆運橫馬握槊待之。從者控馬勸避曰。賊起暗中。雖死無知者。且公王之寵壻。國之貴骨。若死敵。我所恥。歆運曰大丈夫以身許國。何計人知不知而易心。揮劒突陳而死。從死者三人。曰驟徒曰狄得曰寶用。皆曰彼貴骨猶輕死。况如余者。時人作陽山歌哀之。地勢阸多樹木。軍勢孤天夜黑。星椷劒邋太白。癲風起頓旂角。火包山聲震谷。敵如潮敺霆雹。攢鈹戣雨矢石。將軍怒須看摭。獨上馬撝長矟。威如神面魁晢。左驟徒右狄得。寶用殿四馬作。進如風眼無敵。凌堅陳厭殪戮。弓刀折力已搐。身雖死威聲暴。唉將軍羅勝族。王有女顔白玉。手指細饒材識。王憐之求匹適。衆擧同果頎碩。賜大家宮塢側。臨曲池榱三尺。前簫笙後碁簙。坐有薦卧有適。入有譽出有督。肉有林酒有洛。凡有願無不得。日夜代驩樂續。邊虞警忠義激。策馬去捐富樂。如敝衣誓死國。從者讋勸逋辟。君貴骨死無益。爲不聞走死賊。烏嘑群食朽肉。肉雖朽爲鬼伯。鎭陽山誓報國。天雨陰聲𡄼㗲。百濟將有階伯。智勇備萬夫敵。羅師遌皆辟易。至陽山迺敗衂。神實亢溫祀剝。</text>
<title>破鏡合</title>,<text>栗里薛氏父。老當防秋。女恨不身代。少年嘉實願代。父許以女。待其歸嫁之。分鏡爲信。留一馬行。六年未還。父曰始以三年爲期。可歸它族。嶭固拒之。日至廐見馬流涕。及嘉實歸。形骸枯瘁不可知。嘉實示破鏡。父遂歸其女。南流洛東東。少婦迎新郞。月色上窓櫺。鐙華爽幽房。左右挂半鏡。闇然自生光。新婦對新郞。細細言語詳。奈何新懽初。一言三歎長。傾耳聽其言。可樂復可傷。吾聞古女子。勝似丈夫強。幼少替父征。樹勳歸故鄕。兒生苦脆薄。一身勝衣裳。兩臂適任匙。兩脚勞下堂。可論荷刀戟。千里趍敵塲。王國多外虞。選卒守邊疆。十五至六十。盡起備戎行。兒父衰病至。無計漏大綱。命途何畸隻。眼中無兒郞。女如夢裡物。生涯劇悲凉。兒聞心爲帥。心壯氣骨剛。誓心欲作健。忼慨試剚搶。擧杵學奮擊。堅重不可當。投棄却自頹。抱父摧心膓。邨鄰有少年。自願替父將。微誠詎感激。高義陵穹蒼。貧家有女兒。所學祗有孃。鄙陋無所習。見識唯蠶桑。容姿未逾人。性度足端莊。老夫感君義。無物可報償。望君成功還。待年於閨房。君行須期發。勿復念齎裝。弱女已自治。戈甲與糇粻。少年再拜告。敎言多感惶。今行賴王靈。不死還敝庄。誓天地鬼神。秉義不相忘。我有藤原鏡。背畫雙鳳凰。生死宜有信。分之各收藏。又有絶影馬。行地性馴良。步兵無所乘。爲解紫絲韁。擧手更丁寧。裝束告分張。矢繕肅愼楛。釖帶大板鋩。軒然出門去。身材何堂堂。將軍整隊伍。命緫前司槍。吉日排陳出。兩兩如䲮𩿶。朔風颭牙旂。曉穿鳥嶺霜。朱蒙事侵掠。屯兵守漢陽。蹴泥扞交河。衝雪戰平康。兒年漸婉晩。守節宿孤床。歸期奄差池。愁見荳蔻香。朝朝撫鏡歎。暮暮對馬傷。又聞百濟入。移麾出帶方。牎外歲種瓜。六見實瓣瓤。父翁向兒言。我老無兒郞。眼中秪有汝。寶愛如珪璋。浮生若風燈。老人安得常。老人心情弱。來日不可量。心中無他事。只望汝遄長。得壻如得子。生死永賴幫。雖與少年約。存沒何渺茫。巷南昔長者。系譜出璿潢。家有第三子。早已學詩章。武力頗有之。能挽五石疆。人物出凡常。家計又豊穰。籬外上稻田。十里連塍㽘。老婆甚和便。眞可爲姑嫜。年已十八九。簡斥不迎娘。於何聞汝賢。昨來願結芳。一言使卽諾。吾心久欽昂。吉事貴在速。日月近擇良。昔老大歡樂。應答如泆湯。汝宜製裳衣。在心理容妝。兩腮下珠淚。怒氣上淸揚。翁年未耋耄。言辭何妄荒。少年去時言。豈伊至相忘。與人先結約。背之甚不祥。翁言兒見誤。吾已筭之詳。少年去時言。三年當還鄕。今已兩三年。不問存與亡。老傖負少年。少年負老傖。他日雖歸來。無言脫吻吭。兒口可閉藏。少女起復坐。擧止不遑忙。其人爲誰𨓏。豈不代老傖。人遅卽翁遅。人亡卽翁亡。翁遅與翁亡。可見女迎郞。均之不可見。守信寧不臧。人能代我死。我忍負要盟。人不有信義。何以別豬羊。莫說兩三歲。兒心化孤嬬。百年且可待。遅速可較量。馬何在我櫪。鏡何在我箱。欲我嫁他人。訪我於北邙。老翁大驚遑。任汝自在由。老夫敢主張。入室復開鏡。撫摩涕滂滂。擧身就皁棧。馬鳴如相迎。刷鬣復益芻。絫欷具彷徨。汝惟知苦心。汝惟見淚眶。對立愬心事。日日以爲常。一日朝開鏡。光輝若新鎊。下階視其馬。躩蹄欲飛揚。中心不知解。延頸勞遠望。老翁過鄰來。喜劇欲顚僵。昨日邊軍還。少年居前行。聞說功最大。將拜羽林郞。其後未數日。嘉實來拜堂。身幹旣壯大。顔貌且瘦尩。少年嘿無語。菱花出自囊。遂持兩鏡合。圓徑正相當。中間悲喜事。詶答萬千強。急選黃道日。開宴行醮觴。村象無盛餙。亦能具簪璫。新婦迎新郞。嫭態適短長。不謂野農家。生育杜蘭香。觀者傾四鄰。嗟歎舌久掆。女節固無對。郞義甚奇彰。空閨斷音信。絶徼事斧斨。誰意一牀燭。歡娛殊未央。</text>
<title>朝蜀使</title>,<text>唐明皇播蜀。新羅景德王遣使。水路至成都。帝親製十韻詩。手札賜王。萬國歸聖唐。覆載均天地。僻陋處海隅。蚤聞事大義。舟車虔享儀。土物玉帛備。鄰邦矜狠戾。梗路閑誠志。大君垂憂勤。命將鋤梟鷙。蘓李古方召。濟麗盡屠劓。普天孰非臣。大德偏撫庇。自奉開元詔。中國聖人治。風雨不乖淫。禮與他邦異。貢道阻范陽。孽臣敢驕肆。又聞大駕奔。踰梁釖外寄。痛泣理海舟。兀驛達一使。天王在荊棘。路難可遑議。積年乃得還。十去存一二。手札兼宸章。燦爛天上墜。顧此九夷醜。安得雲漢字。所恨單弱甚。未作柜大事。何所答恩寵。向化誠獨至。奸兇敢久息。聖運當復熾。天子萬千年。小國永賴賜。</text>
<title>玄鶴琴</title>,<text>景德王時。玉寶高入智異山雲上院。學琴五十年。自製新詞三十曲。彈之有玄鶴來舞。方壼𣓗兮霝窟邃敻。幽處兮頤志。穹石兮毓央。上有桐兮鬱頝靁。殢雪腠兮自古。始淋瓊溜兮濾秪。斲孫枝兮鳳宵嘑。緪五絃兮龍夜稽。鍊瓊丹兮八還。芽雪凝兮闌干。硏綺思兮赤丹文。託琴心兮三疊。挻璟柱兮攏璇徽。夜湛明兮月華裛。音融神兮化形。徹九天兮滿盈。攝元神兮撼紫宮。返聽視兮存惺。收玉帝兮咜咨。詔胎仙兮下之。戴丹璣兮被玄錦。舞五雲兮離披。戛䪫玉兮流珠。歠金醴兮琳枝。闚丹籤兮聆玄操。翼兩翿兮降御。僛八風兮攤三素。晲紫霄兮遲我駕。靈禽兮須之。余朝元兮有時。竢功圓兮膺靈錄。太乙邀兮與汝爲期。</text>
<title>萬波息笛</title>,<text>神文王時。東海中有小山浮來。上有一竿竹。命作笛。吹此笛則風定波平。號萬波息笛。歷代傳寶。後亡失。羅王遵海有殊覿。海顯異山上有竹。挺然一竿靑碧綠。大一握剛如玉。鏟爲篴。朝海龡一曲。瞥然之頃風伏萬波息。王神文上帝錫。願竹生子生孫千千萬萬蕃又殖。盡作篴。散在世界內。永使行人不見風濤惡。</text>
<title>月明衖</title>,<text>憲康王遊鶴城。忽有一人奇形詭服。詣王前歌舞。從王入京。自號處容。每有夜歌舞於市。竟不知所在。以爲神。後人名其歌舞處爲月明衖。處容舞始此。自君之出治也。霜露之適時也。海波之不競也。含氣禀生之達性也。余爲深山之古老。猗而與有好猗。長一尺者頤乎。廣全布者衣乎。舞我者風之敞乎。歌我者月之朗乎。月朗兮滿衢。余與市之氓娛之。</text>
<title>上書莊</title>,<text>在金鰲山。崔致遠知高麗將興。上書有鷄林黃葉鵠嶺靑松之語。羅王惡之。致遠入伽倻山。人服其鑑識。名其居曰上書莊。午夜金鷄不拊翼。却似城頭畢逋鳥。聞道西鄰禴祀馨。仙桃瑞藹光不敷。始林忽作梧宮秋。春來滿日黃彫搜。鵠嶺葱鬱氣相奪。南國光華萬里收。正如楊李江北南。榮瘁已自興亡占。抱書奔告臣有見。君王不聞余心熸。浩然歌噫西入山。山上白雲流水閑。萬事盡與金徽知。一十二絃動天關。</text>
<title>鮑石亭</title>,<text>在金鰲山。流觴曲水。遺跡尙在。景哀王與妃嬪宗戚出遊此亭。置酒娛樂。聞甄萱至。倉卒不知所爲。君臣皆被禽。今日倉卒何。行樂爲誰畢。今日何倉卒。行樂爲誰畢。香醅漂玉蛆。泛瓊流幾折。高䯻繞綉帲。朱弦發越。金床玉几。夢斷香塵歇。詩以道懷。今日何倉卒。金山逸竇賊。白日執祝衄。金山逸竇賊。白日執祝衄。歌管未成𨶿。筵幔森刀棘。蓮臉辭桂殿。黼裳下璚席。千年王業風澌雨泐。詩以道懷。金山逸竇賊。輜車碾曉霜。始林轉杳茫。輜車碾曉霜。始林轉杳茫。鸚鵒巢黃葉。歌哭不常。嫦娥幾圓鈌。桃梗去無方。魚過河泣。爲樂悔太康。詩以道懷。輜車碾曉霜。湖南一布衣。鷄林舊王畿。湖南一布衣。鷄林舊王畿。錦山花發。榮江草菲。風景雖好。擧目山河非。安起黃昌來。濟我於式微。詩以道懷。湖南一布衣。</text>
<title>釣龍臺</title>,<text>扶蘓山下。有恠石跨江渚。石上有龍攫跡。諺傳蘓定方伐百濟。風雨大作。以白馬爲餌釣一龍。遂濟師。故江曰白馬。巖曰釣龍。古昔聖王受命始。四靈之靈班古記。下至衰亂事反是。隱顯往往非常理。麟不時出西狩獲。反袂絶筆竟何益。白龜遂爲余且得。何論百鑽無遺策。文王旣沒文在誰。鳴鳥不至吁其噫。百濟淫昏速天威。神物胡然黨虐爲。蹴海翻江秪取屠。水中龍驤朱泙徒。龍乎龍乎豈不靈。撫蹟獨有雙淚橫。</text>
<title>落花巖</title>,<text>在釣龍臺西。義慈王爲唐兵所敗。宮女奔逬。登是巖自墮于江故名。鸞鳳萃下釵笄墜也。雲煙爛堆鬌鬟委也 委叶去聲。紅蕖亂飄履舃撥也。鏗鏘遠聞觼珮撇也。霣星如雨璫珇捐也。縠紋纈江㰇樆聯也。彤雲羃流臙脂褪也。銀華漲漚鉛粉潠也。一笑傾城。再笑傾國。龍漦夏殄。銅柱殷剝。箕服滅周。侹尾啄漢。蠱淫釀禍。終底自爛。千花逬閷。孰如是熸。爲作詩謠。萬世斯鑑。</text>
<title>朝天石</title>,<text>在麒麟窟南。世傳高麗東明王養麒麟馬於窟中。乘馬行地中。出朝天石昇天。石上有馬跡。朝天石。乃古東明之遺跡。至今石上馬蹄如新鑿。乙密峯下有深窟。乘麟馬潛行地中出于石。振轡上天朝玉帝。一去千年不返國。古史傳疑誰得詳。中華文物數萬年。然後東方乃開荒。瑞日中天土堦上。檀君始作太古之三皇。東明雖當漢中葉。純樸不殘如犠黃。黃帝崆峒順下風。歸來鼎湖。七十二人登飛龍。古者神聖靈異事。有非後世人所得窮。東明之事無或是眞傳。余昔西遊見遺窟。石上馬蹄盖宛然。</text>
<title>薩水捷</title>,<text>隋師百萬五千。高麗乙支文德禦之。敗來護兒於平壤。敗宇文述於薩水。隋兵還者二千。隋師東臨。百萬五千。攢鋒奪目。擧麾包天。揮鞭山平。拔毛江縮。藐爾小邦。矢陳地局。聲威所震。自當靡斃。陳爲南皇。周是北帝。山海兵糧。熊豼將士。或自投井。或先獻璽。曾不經時。混爲一家。矧玆彈丸。凍蠅泥鰕。釖何脫韒。弓豈褫弢。羣乕攫羊。洪爐焫毛。蠭蠆能螫。事有難料。反爲所戮。一戰如鏖。殘甲無還。依輪無返。沮港滻㵝。鬼哭雷磤。國不可狃。小不可侮。不知爲戒。後踵前。顚覆之轍。如貉一丘。騖遠侈功。不念徵尤。余甞謂韓公元和聖德詩。是八風舞。子厚晉問語。亦不雅不古。此作有二文語訓。故改作而棄此。下所作果比此有勝耶。隋師遂東。悉起持弓。威動高穹。乖椉之膴。糧械之輸。有師戎無之。前是宇內。疆國相對。負衆而慠懟。聲勢所加。畢就禽拏。混爲一家。矧爾小方。猶存稗節。何足鋤戕。國不可狃。小不可侮。衆不足有。小方有將。智武之壯。比古人不讓。運謀制機。安定指揮。如有神威。百有餘萬。盡爲鏖躙。尠能有遁。長平之覆。淝水之衄。不如是毒。騖遠喜功之主。宜是之覩。毋蹠其武。</text>
<title>城上拜</title>,<text>唐太宗攻安市城。卽今鳳凰城。東人古言。以鳳凰爲安市云。 不克班師。城主 名梁萬春云 登城拜賜。臣各爲君。寔維古義。六師之臨。不敢回避。土山自隤。臣非能帥。哀閔小邦。或是天意。臣辠當死。迺勤重賜。天王有命。禮必拜受。危難之際。臣有所守。今拜于上。臣辠彌厚。無所報纘。願敶心髓。萬里征夷。靡爛赤子。耗費不億。得不爲武。失損威德。輕重孰愈。秦隋之轍。考驗易睹。願歸明德。調經風雨。運釐中國。宣達四裔。諸産畢遂。咸知肥惠。百宿重譯。孰不遵制。合同歸化。敬執壤幣。</text>
<title>迎茜旗</title>,<text>漢光武建武八年三月。駕洛九千。稧飮于水濱。望見龜背峰。有紫繩繫金合而下。有金色如卵。圓如日輪。奉置其家。翊日六卵剖殼爲六童子。歷十餘日。身長九尺。衆遂奉一人爲王。卽首露王也。久無配。建武廿四年七月。阿踰陀國王女。緋帆茜旗。渡海而至。王於宮中設殿候之。后維舟鴣高嶠。解綾袴贄王山靈。及至迎入幔殿。還闕立爲后。是爲許王后。金海首露王。卵生多德輝。德多難爲配。年大無后妣。東海綵船來。緋㠶颺茜旗。阿陀國王女。天遣主閫闈。維舟陟高嶠。解袴贄山靈。天一前導引。太一胥壇形。華蓋撟翠羽。東皇掃地平。熒惑攡錦茵。阿明㩹金屛。司命出伺候。長庚爲邀靈。泰顥敬薦藉。貧狼獻異馨。靑雲傳敎令。明月擎燈檠。太極奠亞獻。混沌斟綠𨤍。蓬壼贛麟脡。瀛洲享侯鯖。觀音羞𩟭簋。鉤陳進鬻鉶。狙公捧榛栗。所見駭瞻聆。榛大如橘榴。栗大如鼎鐺。太上乃讀祝。連廿四齡。事畢卽王宮。六禮婚姻成。容姿燿一國。德澤似陽春。珍羞如山海。威儀難具陳。夜闌同枕席。情愛無比倫。明歲始生男。遂至生九人。良田無惡實。箇箇王麒麟。許后心不樂。懷抱向王伸。生子父是重。母亦爲天倫。子皆承父姓。無人繼妾身。女心偏惆悵。舌禮大不均。君王憐其言。末子母姓遵。至今二千年。二姓何振振。相逢輒懽然。我是同姓親。</text>
<title>絶影馬</title>,<text>甄萱獻絶影島騦馬於麗祖。後聞讖云絶影名馬至。百濟亡。乃悔之。使人請還其馬。王笑而許之。爾將聽命於馬乎。吾寧聽命於天。爾將篤於物乎。吾寧篤於仁 叶音然。獻馬者爾也。還馬者爾也。吾何與焉。爾不惟德之懋。是馬也。猶爲人守 叶去聲。戒之哉。</text>
<title>昌瑾鏡</title>,<text>麗祖夢見九層金墖立海中。自登其上。新羅景明王二年。唐商客王昌瑾。於新羅市中。見一人狀貌瓌偉。頭髮皓白。頭戴古冠。被居士服。左手持二磁。右手擎一古鏡。方一尺許。謂昌瑾曰能買我鏡乎。昌瑾以二斗米買之。其人散與乞兒而去。昌瑾懸其鏡於市。日光斜映隱臨。如細字可讀。略曰三水中四維下。上帝降子于辰馬。先操鷄後搏鴨。此謂運滿一三甲。振法雷神雷於巳年中二龍見。一則現形靑木中。一則現形黑金東。昌瑾獻于弓裔。弓裔物色。東川㪍颯寺有塡星塑像。如其像左椀右鏡也。先甲三日。八斤相宣。獨絲結罔。遂破雍玄。火近荒原。赭草渴川。遯于嵩山。灑落水涯。同坐輿中。數車無車。離明在上。盡拔由櫱。謹爾寡言。玉成其質。人立日下。喜得金夫。仁人旣歸。詐言自輸。管不攝官。深居府中。周道用捨。惟令之從。新羅亡高麗興。昌瑾鏡作符命。</text>
<title>聖帝帶</title>,<text>眞平王元年。神人降庭曰。上帝賜玉帶。王跪受。凡廟社大饗服之。麗祖問羅使金律曰。新羅有三寶。丈六金身。九層墖。聖帝帶。律對不知聖帶。麗祖曰卿貴人。何以不知。律慙歸告。敬順王問羣臣。無知者。有皇龍寺僧年過九十者曰。聞眞平王寶帶藏在南庫。遂開庫。風雨暴作。白晝晦暝。擇日齋戒乃得之。敬順降高麗。獻于麗祖。毋謂其細。上帝攸賚。毋謂不重。𠛱祖所拱。惡乎忘南庫藏。惡乎不保傳代寶。非其帶不寶。不念上帝。非其帶是忘。忘其先王。惡乎聞於外鄰。惡乎問於緇髡。不知其帶。焉知所在。不能守國。焉能守帶。欲不忘帶。書紬若何。欲善守國。愼德若何。</text>
<title>文曲星</title>,<text>高麗姜邯贊生也。有一使臣夜宿。見星隕於村人家。心異之。取養之。後宋使見之。不覺下拜曰文曲星不見久矣。今在此。帝則賚而武有傅 叶音父。嶽則降而宣有甫。星則隕而邯贊爲中興之輔。</text>
<title>百死歌</title>,<text>高麗侍中圃隱先生鄭夢周知天意人心已歸我太祖。託問疾往察之。太宗使人歌於酒席曰。이런들엇더리뎌런들엇더리。萬壽山드렁츩이얼거딘들엇더리。우리도이리코잇다가百年산들엇더리。圃隱和之曰이몸죽어죽어一百番고텨죽어。白骨이塵土되여넉시라도잇고업고。님向一片丹心이야가싈줄이이시랴。歸路入舊酒家。階上百花爛開。呼酒極飮。起舞花間曰。今日風色。甚惡甚惡。遂欲直造闕上變。行至善竹橋。趙英珪持鐵椎伏橋下椎殺之。今上幸松都。手書立碑於橋邊。萬壽山邊滿原葛。鋪棻擢蔓相縈綴。人生若寄歡日少。何不同聲送餘日。長享尊榮誰不樂。物性難奪言何益。身死身死至百死。白骨成塵無魂魄。獨有向主心一片。天壞地泐長不變。祖伊奔告詎可緩。密雲西郊雨欲遍。城南春晩花如海。誰家有酒香菩蕾。花下命篩花作籌。飜槽覆榼澆礌隗。興酣放吟百死歌。起奮長袖飜山河。頓蔚跜不能已。貂蟬欹側玉帶斜。亂極天意歸龍德。孤節不肻餬周粟。玉字貞珉粲竹橋。萬古黃壤虹氣白。</text>
<title>女戴笠</title>,<text>松都之亡。簪纓世族。降在皁隸。其女子皆戴箬笠行路。不得見其面。至今遺風尙在。晨登松嶽頂。步下滿月㙜。喬木摧爲薪。殿墟兎葵開。㙜畔女如雲。淺粧連袂來。露身不露面。盡戴蒼茛籉。行見御路草。珠淚下蓮顋。相顧抒懷抱。言辭一何哀。揜泣道姓字。池廉與林裵。父兄弟姪叔。盡九卿三能。君位但高拱。憲章手裏裁。瓊欄立曲旃。土泛金罍。晦獻日相屬。四屋錯珍瓌。兒長迎壻來。光采盈道街。前後王女嫁。皆言不及纔。出門欲有往。引從已先偕。妝束如天仙。滿身珠翠陪。價直七十萬。頭上一寶釵。承堦錦步障。金蓮生繡鞵。擧身登翠轎。綵幰珠簾排。靑絲爲轎繩。錦衣十夫擡。行者盡蒲伏。騎者下馬皆。自謂百年內。萬事無不該。詎知一回首。賤陋渾與儓。羞人勝靑箬。撥下綠雲堆。相携搶藜莧。足趼不堪尵。一人𧩯怨恨。衆女同其懷。言淚聲相雜。直到日西頹。</text>
<title>杜門洞</title>,<text>高麗之亡。有一洞杜門守節。名曰杜門洞。門雖杜。大義萬古昭。古時首陽山。當世善竹橋。</text>
<title>雪猲</title>,<text>短喙尖頯勇絶稀。嘊喍能有衛鄰威。平朝開戶迎搖尾。落晩還家俯入衣。南國致書當驛傳。東門搏兎疾鷹飛。金爐會待丹成日。與爾乘雲碧落歸。</text>
<title>老牛歎</title>,<text>陷泥蹷塊但雷鳴。無望高平引重行。朝卧綠坡依日晷。夜饑空囤待天明。寒鴉啄背悲全瘠。敗耒橫腰認舊耕。用盡身捐終古事。憐渠祗得下邳名。</text>
<title>鷹次韻夢得</title>,<text>斑翎襭䯻練新裁。竦睨靑霄疾眼猜。一瓣雪穿雲霣去。雙輪翅掣草頭來。鉤▣抓兎風毛亂。釖吻咬鷄血腦開。百擲無遺偏意氣。剩敎觀者歎奇哉。</text>
<title>夜</title>,<text>夜寒霜早下。天逈月徐沈。大野羣山抱。高松一院陰。琴中見古意。燈下愧初心。詩律何關事。緣愁每獨吟。</text>
<title>懊憹歌</title>,<text>儂心儂不知。新綺巧裁縫。公然不自着。與郞耀臨邛。</text>
<title>夜度娘</title>,<text>夜行慣凈濕。珠綦不曾穢。猧兒堪已熟。逢着只管吠。</text>
<title>送金光遂之任禮安</title>,<text>有脚無所適。有適祗君閈。君今遠作吏。我在與誰伴。分張在須臾。日夕增永歎。此懷可有極。靈蓍所莫笇。論交到白顚。密若幷胞㝈。又若銅與䥖。合鍊著以釬。金剛雖堅利。萬竟未鑽。君才類惠施。膓肚繡文煥。胷藏大小酉。其發自爛旰。造語出天然。使人欲誦翫。三敎旣盡解。鑑識爲世冠。眼根明如月。僞眞敢見逭。六法證顧陸。二玅辨靖瓘。斯我願托契。潢渠赴渤瀚。我生無尺長。愚哲化璞瓚。兼復爲世棄。甘作溝中斷。窮谷老耕鑿。宿志負奭朝。君獨何所求。好我如嗜炭。名齋以來道。日日借騎喚。一月見百遍。素齒輒爲粲。奔走就內舍。盃盤趣令判。嫂亦適翁意。餖飣遽滿案。淸酤鼏在壜。餦餭薦膴胖。對歠覺飫然。命汲山泉悍。松聲入鷹觜。香浮紫砂罐。熏氣攪酒力。益見眞性攤。傲兀睨俗子。雙眼白而盰。勢利竟何物。棼棼復涫涫。心脾欲嘔哇。公然增煩惋。避之走望望。遇螫若解腕。懲玆棄擧業。不受世絡絆。侯門跡永謝。有似㥘狴犴。復恐行淖泥。衣袉有汚灒。西汀結小莊。終老儗伴奐。匵光終難保。高名徹九觀。花甎席屢前。恩渥霈泮渙。言言及先卿。悼念若留酇。感涕有所敶。天語隨褒讚。報國唯有科。勉令赴黌泮。㑂佛虞殿上。賡和卿雲爛。先以百里試。蹔出自翊贊。兩司已署經。辭陛在朝晏。離懷按不住。薄韈御鐵駻。君心誓報恩。期使空牢犴。若復更勉策。向殊鼻添墁。雖聖恐作狂。厚意貴砥碬。老戒孔驕淫。保愳武喪翫。恐君久索居。諐尤起無憚。吾言當自盡。君眉定不攢。凡人有所短。每從長處半。君性有靈悟。物理靡不貫。良▣辨峽水。至音認桐爨。是以日用物。珍巧盡璀璨。人情得財用。固欲試才幹。玆縣復依山。美材饒櫧椵。興作貪吏事。切勿毁防。堂下禁扁㓸。柳陰廢嵇鍛。文籍與屛障。書畫及札翰。縱於儒者宜。偏著便淫亂。罪過同聲色。去時盡分散。一物不得隨。莫使馬牛汗。新秋度嶺雲。寥寥一騎但。去裝尙宜然。歸船石可攛。夷淸是家業。爾祖敢自謾。君識過高妙。梖文無不看。思欲試見性。一蹴到彼岸。君若學魯叟。勝作阿羅漢。奈何携大貝。強欲兔角換。今往屛異敎。嘿坐賾象彖。矧玆大賢鄕。德澤尙篤僤。溪流百里淸。山石萬古矸。昔余未弱冠。遺祠敬澡盥。轉頭過二紀。往事足憯恩。偃蹇松檜色。森森尙盈矔。氓俗賴淳古。至今讓其畔。今行未牴官。先往奠脩腶。再拜㶧名香。雙手敬鬱棵。退坐延多士。盡開東西舘。使之挾經進。疑義共問難。回顧飭饍夫。飮食同衎衎。遂復訪遺逸。卓行有立懦。安知無私淑。騫誾或贛侃。因行溝塍間。細察民疾𤼐。有愬駐馬聽。進牘詳覆按。亭堠欲盡處。官屬迎𩢔䮗。中有妓女輩。高䯻態作㛑。擧聲喝牢卒。驅令盡拘絆。爾是婢隷賤。安敢事狡妧。職分在炊汲。悉去綾羅燦。晝餐禁進飯。夜寢莫近鼾。斯言有至理。愼勿付忽漫。強膓盡誤身。此路險海瀾。謬被革囊試。闇令骨髓𣩼。惡瘍近復熾。無人或遁竄。凶蠱緣腠血。䘌蝕如贕毈。忍將千金軀。輕作尤物讕。若見豊肉人。大恐宜縵縵。譬如敖倉戰。並力築甬捍。竗舞黜前溪。嬌歌却楊叛。自宜遠鄭聲。何須隔謝幔。然後心軆胖。擧動無歉悹。專心但憂民。念彼莫掩骭。廩米當節儲。遠慮防澇暵。仁風燠若春。一到氷渙泮。吾心乃喜悅。如得錦繡段。我本廦山水。壯遊思澔涆。有君可無我。山巓與水沜。春花染鵑血。秋薄號䳚鴠。千里聊命駕。羅域窮探覸。預料明春事。思鴞笑見彈。君程重可念。柞楢方鑽爟。積雨時未霽。百川如河灌。畢躔從曉月。蟻垤鳴水鸛。極馬縱云壯。想應愕喭喭。將別儗贈言。蕪拙同曼漶。不知麻葛鄙。強欲製褕褖。無以薑桂貴。棄此葱與蒜。不敢比木桃。肯報瓊瑤瓓。</text>
<title>曺兵使允成挽詞</title>,<text>湛湛長江水。淪霜結葭葦。陰陰棘楡路。秋色迷幽鬼。去節何堂堂。歸輁獨匪匪。寥寥寒雨細。絳旐換豹尾。平生報國心。萬古空礧碨。聖代英俊作。家世何赫煒。文藻乃富麗。弱齡已蔚斐。自登進士第。慕聖思憤悱。不復赴科擧。學問自亹亹。儕輩甚推重。華䎹日燁煒。忌疾以此甚。中人如蝮虺。摧揉松桂美。化爲榝與榧。塗抹淑女姿。變作嫫母媁。簪纓亦非願。介冑良足唏。主上見咨嗟。相貌乃爾偉。到此無奈何。出身思毗棐。榮辱無非恩。絲毫敢自悱。此路亦盡心。詎莫報丹扆。南北若有警。奇功擬繆蟣。試邑騰聲績。制閫仍亡幾。三轉鎭西門。號令何琦瑋。列鎭趨風聲。有似偃草卉。務閑讀曾傳。遠慮在蓐蟻。家業守淸白。絲帛不滿篚。三載解符歸。氣候遽不韙。生死有達見。言色和而顗。脊令忽飛急。哀淚滿鄂韡。孤櫬發肅寧。黯黯庚月朏。老親迎歸魂。擧聲不成偯。靈兆卜西豊。山勢鬱㠑嵔。部曲引紼哭。慘憺雲靉霼。我是中表戚。心懷增惻陫。結言和薤章。欲寫愧才菲。</text>
<title>林何仲思遠挽詞</title>,<text>維林錦城望。豪傑古來産。滄溪將老村。菀若罡與嶘。何仲後來秀。純美類䥖鈑。天品自瑩徹。外累無可剗。鄕黨誦其孝。躬自握俎串。滋味適親志。滫瀡兼涗醆。景活吾畏友。學源富河滻。從遊乃感發。磋琢蘄瑟僩。懿然德基植。擧動已愉。京都聞多賢。衆善思料棟。匹騎掉書籘。弱歲奮𦒄䎒。飛卿善鎔人。有似箆刮𥈼。英才矧可樂。美幹逢利鋎。吾廬與之接。不日卽相矕。粹然野鶴姿。瞭雙眼。溫容容色卑。周旋絶慢撊。驚姿叩所存。醇實枝葉鏟。其中定有得。言談適而簡。四十吾無聞。可驚復可戁。爲向飛卿賀。相對喜一莞。恒齋我從兄。積學闢鐵䦘。德鄰必不孤。瑞星一里睆。往來有資益。甚似箾龢簅。秋來思趨庭。歸裝遽釐僝。造我索贈言。古隷書數柬。湖南遠幾許。疊嶂徒蜷嵼。斯文逅陽九。飛卿倐趣限。千里帶絰來。抱哭淚潸潸。愴彼安海壖。奔走送輁轏。浩然遂大歸。征韂不可綰。中間數度來。忽遽未暇饌。湖海敻相憶。肝脾惱鐕羼。前夏哭恒齋。吾道危如棧。厚望但是君。積陰期見暕。急赴忽在手。慟哭欲凸睅。尊公記嘉行。乞我哀誄撰。哲媲舊藏地。斧封將斬板。輓紼古人義。意欲摧命驏。山河邈以隔。俗累奈絆攌。先聖訓夕死。死顔應不赧。頤期歾無知。蛄䗐與蝜蝂。以茲長逝。五言代薦𧣴。</text>
<title>尹忠州 尙喜 挽詞</title>,<text>先輩評宗臣。指輒先忠正。邦運賴鞏安。憸姦氣爲屛。種德有肖孫。生秉君子性。目擊驗端操。更僕數儒行。負抱蘄施。器量涵垢凈。奧數窮袁邵。淹識儗馬鄭。啚書要闡賾。丘索思究竟。樞機發無玷。曾不觸語穽。譚理有源委。論人謝嘲評。豈徒遠鄙倍。剛喜據曲証。始知觀人術。古來重辭令。外儀更凝重。粹然德意盛。魁顔與豊幹。不威人自敬。漓俗事巧挴。貪饕决性命。方寸森五兵。搖尾氣益橫。公獨超物累。皎皭出磨鋥。官遊多饒地。歸輒困貧病。赤脚抱盎斗。奔走向鄰倩。怡然不經意。頤志樂閑靚。衆望日以隆。謂終持國柄。若使司衮職。端笏任庶政。世道反醇厖。朝著息紛諍。衰季人好惡。比古相去敻。攫噬是鳳麟。馴良貙與獍。曾史擅於于。蹻蹠廉且聖。驪施見閉門。嫫鹽啚交嫂。公時守古道。擧皆恠視瞠。偃蹇將何需。便利我善詷。懷貨博好爵。腴瘠如價平。鵷雛足練實。與物本無競。爭恐失腐鼠。仰嚇喙頭硬。欲罪詎無辭。群吠巧覘偵。新奇化臭腐。漼抑任擯偋。斷橋委虹樑。野渡廢巨榜。優遊半鄕洛。琴書娛彈詠。丌頭翫奇文。壁間𠛱畵幀。簷欄雜花木。蘤萼相蔭映。方畦培瓜蔓。小池觀魚泳。寵辱無幾微。養眞安挫掙。古禮久已無。詎聞有徵聘。蒼生奈無福。白髮偏滿鏡。謂我通家好。見待間季孟。申之以婚姻。凡子許親迎。欽服益親切。頻造不待請。憑几觀揮染。開壜試酣醟。每恨多閒闊。未成相合幷。豈意遽厭淆。奉誨不可更。善報必在遠。執券責餘慶。丹穴無凡毛。遶庭皆子姓。金紫儻來事。早晩百福倂。輤車向冠麓。慘憺霜飈勁。芻靈送遠途。雙涕河水逬。</text>
<title>訓家篇 有序</title>,<text>孤卧囚山。謝屛來人。有或索書。揮手曰吾受罪以此。萬山圍繞中。水聲㶁㶁亂耳。負㢌無憀。憶在京子姪諸孫。口號九十韻詩遠寄。汝輩皆晩生。先故詎盡聞。我以至痛在。爲汝叙長言。我家異他家。分派自璿源。德泉厚陵嗣。河間同流芬。積德無謚法。易名特恩存。所以慕齋公。最賢好學云。世世襲誠孝。宗系稱爲尊。五傳至愚谷。節行尤所敦。當世老先生。擧稱萬石君。種德生二賢。石門與白軒。在家盡愛敬。在邦服勞勤。忠孝並賜謚。寵褒雙㫌門。西谷趾厥美。華聞又出群。崇班陟公孤。懿範聳𪆽鵷。祖考懋德行。性度仍厚敦。福祿冠於世。一室和氣誾。餘慶鍾先君。孝簡有肖孫。五十連鉅創。六載謝腥葷。是時黨論盛。同室戈戟棼。婉㜻搢紳族。公然如瓜分。公時獨守靜。若不聞世喧。日日赴所司。朝出歸迫曛。勿問知不知。皆以厚德論。始祖來十世。九世丹其轅。可恨及吾身。所事在繁文。世德視弁髦。高譚窮道原。不知布帛美。虛質籹繡紋。上有三兄在。質行性皆根。奈何汝爲人。只見枝葉繁。孝悌未得心。義理徒皷齦。謏問排莊佛。高致耽杯樽。奇文慕子雲。筆精儗右軍。實地無一。浮聲走八垠。菑咎理必至。幽谷困株臋。聖明仁如天。太陽回覆盆。求生萬死中。特許保其元。賤臣螻蟻類。何由報此恩。况復齒已老。遽見愆膂筋。微誠不能已。朝朝敬沐薰。面闕勤四拜。頌恩忘寢飧。敢祝聖人壽。願得齋乾坤。且願寶祚長。鞏固比岱崑。壁牖遍書此。口誦竆晻昕。聞昔有野人。義激請獻芹。且聞貧窶子。誠發思貢暄。臣忱亦如此。何異負山蚊。時以伯父故。坐謫竆海濆。同時被竄逐。六七弟與昆。恩復許望兄。瓊雷祗隔雲。鵾絃忽中斷。哀鳴和孤鴛。嚴程急於火。詎敢辭先墦。杜戶人客麾。靜坐筆硯焚。抑首穨檐下。足不窺㰚藩。孤如長蓬蔚。竆似卧雪袁。所見唯巉巖。所友唯貉貆。幽騷萬感集。心境跳似猨。緬憶諸姪孫。盡在城西村。丈夫數十人。皆能通典墳。粗知事長儀。勝似劉家肫。※吾心尙愛重。寶之如瑜璠。第念長老遠。少年獨聚屯。久不聞敎訓。祲祲趣冥昏。宗祀已淪喪。心膓痛如熏。所以望汝厚。如夜待朝暾。不望聯科第。不望擁麾幡。但望篤行實。用力如黝賁。篤行自有道。不必學夏殷。先德在家乘。奉行如耕耘。忠君孝親耳。家法本不煩。愛養足濡染。吾言不慇懃。事君只耳聞。何曾見一番。在朝在草野。處心齋兩斤。愛戴嚮𨓏誠。一飯俾可諼。南北若有警。擧族先櫜鞬。空拳蹈白刃。有進莫旋跟。分宜塗肝腦。敢望策功勳。黨禍必亡國。氣勢天可掀。龍䖳起平陸。玄黃血披紛。吾家尤可懲。恐汝一辭噴。居室不三緘。晷刻千里奔。樞機儻不愼。駟舌詎可捫。見義莫因循。善徒如鵬鯤。吾訓不珮銘。美服而飽饙。汝曺雖衆多。何別鷄狗蕃。人若自京來。言汝行謹謜。群居講經術。斂跡守田園。吾始展愁眉。中心甚懽忻。雖死目可揜。亦忘作覊魂。是余哀痛言。字字涵淚痕。相謄置懷中。飜示及諸媛。</text>
<title>答女兒西瓜子</title>,<text>邊城暖遅時物晩。七月櫻桃紅始慣。西瓜云出茂山境。今歲積雨皆爛幻。邑人擧手合兩拳。誇說大者或幾然。常時厭見如甕壜。聽此噴飰遽堆前。平生愛嚼西瓜子。自笑嗜癖羊棗似。西瓜不見子暇論。一夏公然負吾齒。兒來自京携一封。謂言小妹勤遠供。訢然剝食吐其殼。頫仰紅白相橫縱。仍憶糊褁寄託時。知汝戀我淚如絲。案收聚勞手脚。朝朝出曝費心思。顧眄頻防婢兒竊。藏置每囑兄嫂說。前年抱䣛同噉食。豈道今日此相別。此女晩出我絶愛。雙眉如畫多竗態。扶護病母能適意。應對敏給無煩誨。父母寶若希世珍。相矜口角雙流津。儗選佳婿娛晩景。誰謂八齡訣兩親。我今生離膓寸毁。汝母何忍棄汝死。泉下之日應不閉。欲說攤胷遽自止。</text>
<title>感夢</title>,<text>松床蒲簟敝軒凉。玄䯻靑裙宛似常。怊悵五更孤枕上。半窓殘月有虗光。</text>
<title>靜坐 二首</title>,<text>無事無言守一床。寧山高下對攡長。明知山外千山隔。猶意登山一望鄕。靜坐不窺牖。豈知攡外情。水碓何如狀。時傳瀉水聲。</text>
<title>寧山行 通押問願</title>,<text>維寧古野人。舊無城社建。盪狄拓我疆。鴻績始莊憲。我來訪遺䠱。俗椎莫稽遠。長白爲國鎭。雄峙據癸艮。川原邃且嶮。悍湍驟溢湓。邍陸盡礉硌。草樹無輭嫰。八月候滭冹。風鋩謝脆鈍。冷氣緣衣褏。有觸若搯捘。所以居人屋。週塞類獸圈。棟宇不施斤。亂柴覆椽檼。壁泥紙不黏。襜袉勞拭㨷。蘆簟揜土房。移武漲塵坌。方掃方復然。童兒疲除糞。𧑓蝂紛侵逼。蚤蚊姿親近。破窓連扂縫。霜瀣夜如潠。乕貔肆縱橫。吼喝耀勥劤。炎夏昏杜戶。蒸熱甚窰焮。家貧乏使役。未隨婢儓們。衣垢若煤炭。縫罅或尺寸。誰澣誰綴蔘。一著未卸褪。夜缸况無膏。松炬燃借焝。烟氣鬱透漤。頃刻盡黕燻。服涴尙可戒。㐫歲底餫。積澇勢稽天。過後齋塍畈。壠埜無靑色。埋沒如經焌。富戶鬻子女。千家無立券。八路皆歉敝。何地可漕輓。此方無秔稻。粟稷列上飰。屢團謹引匙。散盤疑推𢬼。天物不宜殘。捃拾手指捹。隨息細透鼻。裏癢成嚔歕。秋後絶顆粒。何由喫一頓。瞿麥和麧糜。飽歠不須勸。平生性愛酒。愛酒喜微暈。𥂖滓難一甞。暇論戀九醞。虗憶饟餪日。爛醺新婦獻。村村養狶狗。浦浦饒魴鱒。邊城禁錢貨。一物莫市販。無計舓寸臠。敢望臑肥腱。戱耳不必說。菜鹽自甘噮。望朔閱流人。賤服趨府郡。惟㥘不趁時。歂步或僵僨。儀度喪從容。吏隷竊恥靳。歸來獨靜坐。如入定面隱。人士素揮謝。詎足有依㒚。但恨無典籍。眼不見聖訓。舊學皆消亡。從前愧摭攟。京書半歲到。剛愁道里曼。此外成都忘。不受憂樂慁。主人甚解事。前坐長跪問。賓長富貴家。何曾更僒困。飢竆莫此甚。謂必思飛奮。眉䀹常帶和。面色不留慍。養心有何法。能不爽風䪨。答云君審聽。爲君徐叙謜。言將自衷曲。無一出戱顐。我罪豈不知。負犯合死萬。况見宗已。莒亡可保鄆。王明如日臨。王仁如天運。曲宥情可恕。恩實再孡㝃。莫言地僻陋。生來非始願。如登極樂天。敢道遠擯拫。莫言不厭糲。莫言難繼縕。有口吃稃穅。如牢亨腴腯。有身掩𧜂褐。如錦製不紊。仲尼惡輕肥。老氏貴卑巽。莫言長廫寂。足不離庭溷。在家惱奴書。拒人費譚論。恒悔學臨池。每儗逃在汶。今幸荷王靈。可喜成好遯。心懷日以妥。軆幹日以健。吾方存歡適。子乃疑虞悶。顧我有深省。已𨓏足逾分。修行多闕漏。見義欠精蘊。無祿飫粱肉。無功浸麯𪍝。得免化兒猜。定遭上天忿。咎殃及匹配。瓊瑤訝碎璺。維時遭嚴譴。無敢服縗絻。玄棺痛未見。備路淚長抆。縱至灰我骨。可能銷此恨。自我致菑患。向誰歸尤怨。懲玆祛習氣。持身篤恭㥳。私欲不使起。萬盾固埭堰。眞心長保有。金鎖壯關鍵。荊蒿自撥蘙。蘭蕙自滿畹。然後是忍性。曰我能盡遜。感激罄吾情。莫厭言枝蔓。</text>
<title>舊遊</title>,<text>學書平生困求索。幾儗逃躱無良策。有時去向人家書。如脫鞿靽成快適。每有親朋遣騎迎。余亦許復無恡情。主人勤禮先灑掃。開軒摭窓微風生。對揖分席道平安。已見婢子陳杯盤。臑肉蒸魚皆合時。嘉蔬珍果紛闌干。日本畵缾制樣希。內品旨酒凝淸輝。一飮一譚正到機。階花照眼香入衣。背後忽聞聲。群童磨墨汗瀋落。旁堆蠒藤齋棟椽。四隣少年已先約。酒興漸濃攪筆意。眼外萬象皆活字。袖裏十指已勃勃。欲成變化生羽翅。遽提大筆逸氣奮。縱橫起落風雷迅。忽如昆陽戰方酣。乕象驚走屋瓦震。黃河萬里東注海。百鬼隱見魚龍駭。巨觥頻薦更溫謹。明堂黻舃儼相待。四面觀者且百十。前者皆坐後者立。齋道繇義直輿皁。定有神工不可及。須臾擲筆進餘酤。翻見喧呶紛攘取。督道罷戰摽金玉。泜水空壁爭旗皷。健者多攫擁臂肘。衆中跳起如星走。余亦興盡催馬歸。依微暝意生林藪。此身早分老草莽。東都石經非素望。儗贊聖朝文明事。上與兩漢相揖讓。謫來萬緣皆灰心。此事時猶夢裡尋。禿筆呵凍頹窓下。手把殘曆記晴陰。</text>
<title>婦女思</title>,<text>大婦忠正孫。小婦祖文康。俱出大家。善知禮法將。丈人老幼女生。大品珍珠瑞世瑛。長兒長弟二齡。小婦遜姒兩年。大婦小婦。間歲入門。雙璧照華筵。大婦始入門。德容萬人稱。小婦始入門。令聞四里騰。幼女始行走。自樂二嫂間。舅姑在平床。喜色滿容顔。大婦跪讀書。小婦制褖襦。大婦瀹美酒。臠雉齊油醬。小婦聶魚膾。細絲一尺長。幼女無所事。對父待餘賜。四月林楙。黃鶯號樹。櫻桃始熟。爛若錦鋪。大婦攨深枝。小婦引遠條。綠葉護素手。筐筥滿瓊瑤。幼女始行走。原高不得上。呼嫂來携手。草盛多荊棘。未遽往。能作小姑驕作聲。恣詬讓。灑櫻寒泉水。歸盛髹槃裡。長跪薦丈人。丈人見櫻愛樂新。非爲見櫻愛。爲愛新婦獻。八月秋氣入。園中栗殼䋎。微風至紅實落。婦與女爭拾爲樂。大婦守火爐。掭灰勤煨炙。小婦秉鸞刀。剝皮如小皷。幼女坐兩間。取食不停口。小姑莫盡食。將以進舅姑。年年日日。日以懽娛。生爲聖世民。頌祝過間歲。懽娛去厄運届。姑歸泉下。舅竄塞外。婦與女獨在家。淚長垂。婦與女莫垂淚。厄運如此將恨誰。莫垂淚。塞外亦是吾王地。吾王聖明。願聖壽萬萬齡。永康寧。</text>
<title>立春詩</title>,<text>仁聖王上在位三十有二祀。歲幹在丙枝在子。建寅正月五日癸酉辰。申時二刻乃立春。北地天下寒。常歲此時𠗌凓凝嚴不肻寬。今歲北人胥訝恠。恠哉今歲比常歲不一槩。南坡遽見積雪解。縕黂炙日微溫丐。階庭枯荄句頭如卷。儗展兩葉出土外。虺豸臝介。鞠腰壓喙。慹寒躱身厚地底。蠕奮變容態。幽陰潛欨氣。細觀靄輕壒。磵氷輕簿淸如紗。覛底可數如麪沙。萬木枯朽作異物。却疑漢虜戰地支死骨。忽啣輭嫰如酒漱酳。山如廢竈窰。萬古積煨燼。一夕面背去懺恡。萬柄芙蓉雨洗汛。世間千憶物。物物喜事進。皆言天造化。神疾不可訊。圓嶠子曰不。天功遽獨爾。人事乖於下。天道亦迷軌。天雖神聖。需人施命。當是我仁聖王上懋德政。代天行化萬方慶。我欲疾聲頌偉烈。二千里外詎敢徹。我有八伯相和筆。欲讚爛然星敶述。微臣罪纍身。惶恐縮伏不敢陳。我有織女機中錦。萬濯銀河光綵甚。儗補山龍華蟲黼黻繡。天門九重何由奏。臣心有女媧補天五色石。鑿爲杯象北斗。又有天地欲分未分時。精靈結氣釀作酒。以此盃㪺此酒。千拜萬拜獻聖壽。一獻杯。南山氣色入盃來。二獻盃。狼北瑞星大如半月來照盃。三獻盃。三千年一變改。東海水添萬回。四獻盃。閬苑三萬歲。一花蟠桃千番開。五獻盃。龍顔和氣融是時。端坐仁政宮。微暈上堯眉。喜色凝舜瞳。垂黃帝衣裳。解殷湯網羅。左顧卿星出於箕躔十二度。右眄鳳麟來如鷄狗多。厲鬼𨔧山阿。物無夭札無疾瘥。瑞雨時降祥風和。百穀如土滿萬家。億兆皆心堯舜心。煕煕偓佺彭鏗多。津有舸家有車。無來無往棄土沙。盡送戰馬糞田地。弢𡕎弓矢苔干戈。恩澤及飛走。植物得所全其壽。賤臣無憂老艸莽。有褐臣掩肉。有粟臣豢口。野人白酒價値一匹布。持布易酒酣歌。帝力我何有。</text>
<title>上舍兄吉州謫中</title>,<text>聖恩何由答。吉寧敻連區。驛亭有梅發。造次便得書。情言屢到眼。旬月論數䟽。艱難升斗語。酬酢對席如。全活非始覬。感淚字面濡。道安喜難任。聞病膓欲刳。結氣近椉胸。衆疴紛軫紆。祟疾豈無端。可知良由余。忍說前春事。奇禍在須臾。平生忠義心。自信神明孚。鬼魅潛逞兇。殃孽及無辜。倉卒就三木。吪言更騰噓。兄時號摽胸。顚踣遍街衢。呼囚幾喪魄。詗機直損軀。平時未盡分。載旤致腸枯。天日燭無幽。霈澤忽誕敷。但以緣坐律。北投野人墟。婦孺競傳賀。市井皆歡呼。賤命竟何有。王仁感至愚。中間未一月。田海變忽諸。誰復戒牛衣。赤水已亡珠。人實不如鳥。從死媿王雎。西京萬石族。明時被敺除。兄已赴吉州。老嫂與之俱。所幸富寧路。聞說從此於。維時病奄奄。生沒爭錙銖。嚴遣敢遅留。任天遽載途。永訣生長里。嗚咽望先廬。複嶺高軋雲。老樹饒散樗。始契全生道。歎羡爲躕躇。途里一何遼。川原幾濟踰。行行過臨穎。孤城遠有無。漸看睥睨上。白衣久須胥。催鞭疾驅入。痛哭相迎扶。汝眞吾季耶。無或是夢歟。抱頸相劘頰。淚瀉各濺裾。生逢是誰恩。可惜肝腦塗。違顔能幾何。衰敗痛無餘。美髯何遽白。豊肉遽臞。公然有惡弟。倐忽形貌渝。嗟汝莫念我。汝面尤渄初。他方忽漫見。那得辨爲渠。我顔尙云可。我身無寸膚。解衣相躶示。兩背皆帖臚。何堪骨肉愛。撫擦增歎歔。次問生理事。所吃唯糠麩。無計得鹽醬。可復望韲葅。猶能慮我病。預與嫂相啚。鄰里役老婢。浦村走奚奴。勞心辦米豆。極力市鷄魚。食性略相似。烹卵案上鋪。知兄嗜八梢。我亦買行廚。相對共盤喫。喜劇忘毒痡。長途但啐糜。香飯幾罄盂。寧知遠謫苦。病氣欲全蘓。夜深同被卧。竝肩復交趺。童年侍兩親。長衾日無虗。當時視常事。不省是極娛。兄從幼少來。性仁如騶虞。詞賦在萬口。一世爲程模。豈謂投老後。命道此崎嶇。朝至要獄吏。一昔乞緩徐。彛性人固得。感惻免迫驅。此別無前期。信宿盡友于。言談期畢倒。堛塞不可輸。預愁明朝事。對泣眼欲糊。此夜盡情啼。別時莫沾鬚。臨分宜好顔。可論非壯夫。朝曦射楣端。去馬噴道隅。強顔成再拜。當階欲捨祛。回頭道長安。膓裏攪轆轤。雙涕百尺逬。忽如决塞壺。還坐復一慟。觀瞻盡鳴嗚。官路通西門。背眄忘頸顱。城頭隨堞立。無聲擧扇孤。蒼黃扇相應。緩驅警僕徒。路竆可奈何。轉顧失粉闍。身行心不存。盡日忘有吾。斜景抵明川。八兄先謫居。多少悲懽情。視昨豈少殊。况於群從內。齒近氣味符。文章經濟器。頓棄類土苴。四兄病在後。六兄甲山徂。十弟嶺南流。契𤄃如燕吳。㝡少已五十。情緣泉路須。鬼門壯斧劈。巨靈勞鑿䟽。未知過此人。曾有生還乎。白雲其無心。其上孤卷舒。杜陵知道者。厲階咎燧狐。書契果何事。恨不學樵漁。間關達居停。所見皆恠迂。土屋沿毳幕。風謠盖羯胡。饑饉仍荐酷。詎意繼歠餔。視息咸天休。竆窶其樂且。病兄寒餓切。憂思不可紓。日日啓南牖。悵望長噫吁。四兄竟道卒。一妹聞病殂。淚眼何時晞。日夕瀝如釃。愁中節序易。改歲如轉樞。羅王射韜琴。藥飰昉飼烏。香糯挼油蜜。棗栗薦薇蔬。上元時食盛。珍味擅京都。北地無一料。難見甚瓊璵。嫂能爲兄謀。預時勤拮据。留餘盛小匭。兼包牛腱腴。辛勤付來使。開封淚先摸。竆居見用心。獨語獨稱譽。我生仰他人。饘麧口僅餬。誠雖欲有獻。囊包乏私儲。兄兮莫嗟貧。偕老勝軒車。</text>
<title>送令翊還京。悄坐絶句。</title>,<text>疾風霾厚雪。重嶺竝高旻。絶憐歸屋日。誰是倚閭人。</text>
<title>上從父兄明川謫中</title>,<text>死喪離別恨。吾欲不提拕。舌弊寧能已。膓摧可那何。放懷談道理。奮藻叙詩歌。當世評群從。雋才擧八哥。文將崔蔡競。詩對孟王劘。質行須騰鯉。筆精儗博鵝。理源竆繇範。大本遡丘軻。可使期淳俗。何論但止戈。命道嗟壞舛。身世遂蹉跎。萬事歸遺落。孤居試按摩。戰精交𡛥女。彈指辟妖魔。眞汞調金鼎。靈車運紫河。蛻胎期日月。膺籙待雲羅。忽悟丹成有。終爲佛異料。頓門超火宅。善果始須陀。古記拋金碧。歸依契釋迦。自從投有北。尤篤誦摩訶。驛路憑書到。蠅頭滿紙多。汝身將度濟。實語不欺詑。吾背何辜戾。老來此折磨。宿生饒惑業。現在飽戕苛。莫覺淪成住。空憐出涕沱。曾思傳道德。位育貴中和。遠謫期終老。力行詎用他。急徵三昧竗。那行四門過。渡水當如象。睡心速去蛇。不思尋寶筏。徒懺轉珠荷。今若修因凈。來將受福那。深情均骨肉。實相願僧伽。遣遣齊能所。如如在頃俄。知兄深有感。偉識豈庸頗。儒釋才兼盡。圭楞戱欲鈋。言當醒木石。性奈異酸鹺。敎實分夷夏。用如判特驘。自宜師舜禹。雖不學㝹駄。詎合罹阿鼻。長嗟受剉挼。竆愈治典禮。饑孰廢粱禾。魯叟元尊信。雲童肻佞阿。祖先况遺訓。忠孝幸無吪。重寶如璚佩。後生示斧柯。無令嫌布帛。方好長菁莪。熟習爲裘冶。類成㥘蜾蠃。復初排異敎。亨困沐恩波。離索多懷抱。區區附切磋。</text>
<title>二月晦日。感疾伏枕。倍念幼女。情不自聊。繞膝牽裾。嬌憐在目。強病卧草。須便遠寄。</title>,<text>老者有弱女。慈念固無恠。聲音何其淸。容姿何多態。性質何其慧。藝能何多解。過人皆一抱。爲父當底愛。所以在家日。日日恒居內。不有不得已。往還幾成廢。有客來竟日。吾心鬱不耐。客去未沒階。遽起呼喚每。連雄走前抱。善如久別會。日夜不遠我。襍戱見無害。草葉瓜成纈。號錦事買賣。明沙爲珠玉。綵紙爲衣帶。木片架棟宇。底撑鼎鼐。必有小夫婦。長立奠外內。脩短以寸論。具儀狀服佩。可笑鮸魚骨。舂米甚類䧺。飮食産業事。該備不外丐。時籹供具狀。物物謹藉葢。父母兄嫂前。分進有等殺。器多楸栗殼。飯盂用蛤介。將是孝悌端。笑受不喝退。聊戱若餔啜。誇腹如皷大。擧態便攖鬚。羞媿盤盡碎。復恐嬌癡過。行實勤敎誨。見愛宜益敬。德性始應對。丹穴不産雞。禮法能遵戒。有時整容跪。旋起精掃灑。抽奩請母敎。雙蛾如意晝。學嫂試刀尺。裁縫直畔界。性復耽書字。紙硯弄不懈。諺文旣精通。眞楷復無礙。嘉糓自有種。引筆如畫卦。吾有女獻之。衣鉢當汝賴。儗待長成日。盡意選佳配。非直不負渠。衰老慰情最。命運忽大乖。咄咄將可奈。慈母遽損愛。老父又北塞。晷刻難暫捨。不見歲已再。萬事都付雲。此懷獨銘肺。時故合眼卧。專心思昧昧。丰姿與嫰語。婉㜻目前在。或狀按置膝。或象手摩背。情愛可盡說。中心大愉快。歡喜欲蹈舞。開目輒狼狽。危譙哀角咽。荒磧亂鴉隊。䟽凉土屋中。寥寥一身塊。形如海中萍。心如風裡旆。淚若江源水。濫觴初分派。今生可見汝。道盡別後話。聖恩如天覆。首闕日四拜。</text>
<title>亡人初朞。鷄鳴出野哭志哀。</title>,<text>牛女迢迢斗柄西。滿天霜露冷鴉啼。荒郊野哭無人識。唯有長風送玉溪。</text>
<title>思家</title>,<text>久習思家妙透神。思叄眞境却如眞。此時視聽皆成寂。未悟身非畵裡人。</text>
<title>夜坐</title>,<text>山空露冷淡烟橫。能不銷魂不是情。啼月子䂓還可聽。解寬孤鬱勝無聲。</text>
<title>食溪魚有懷吉州</title>,<text>簌簌凝膏拂拂香。一甌珍味稱枯膓。綿綿遠路分難得。不耐推盤鼻涕長。</text>
<title>春草</title>,<text>春陽豈相忘。畢竟階草生。繾綣且看汝。物華猶故城。</text>
<title>前年三月三十日。蒙再生恩。今歲復逢是日。作感祝詩。三首</title>,<text>含生何莫被王仁。肉骨深恩獨賤臣。啚報涓埃無處所。千齡萬歲祝長春。天皇一萬八千歲。地皇一萬八千年。我願兩皇歷年數。我王兼之又倍延。天開於子地於丑。十二會盈爲一元。我願君王長住世。千回閱歷奠乾坤。</text>
<title>前年四月四日。發京宿楊州。今逢是日感賦。有序</title>,<text>肅宗四十年甲午春。先君子莅治楊二年。惠澤至今在萬口不殺。王父母時康疆來往。余爲十歲童。與三兄一妹。侍樂無盡。而亦不省爲樂。後山名佛國。或躋頂縱矚。浴于妓潭。敺羔羊漁於川。撲栗于前園。夜登樓聽皷角聲。白首無成。四十二年之後。謫北塞過焉。山川邑居依然。雙淚徹馬蹄。卽四月四日。欲有詩病未能。謫中復逢是日。感極追賦。童遊可知聦明專。久別物色還依然。棖門禿柳㰚仍編。杜渠矮砦橛相連。紅箭門下鷄豚集。跨鶴堂前侯楔立。官門太極畵交翕。樓上懸皷萬釘鏶。垣後細路穿佛國。縈帶草間隱復續。山頂鐵杵今在無。傳云禁地難明䠱。舊碑埋沒荊榛中。至今遺愛萬口同。故事甚欲訪老翁。却恐有人知行蹤。石赧溪恧莫安軀。風至草木皆㭨揄。四十年來何所如。身如飄蓬仍白須。豈宜重過懽娛地。眼中物物渾引淚。不忍追題舊樂事。儗題膓如萬刀刺。</text>
<title>上季母</title>,<text>季母宋夫人。八耋氣軆康。同春是曾祖。道高家法臧。夫人薰懿則。性質仍嚴方。發言類經訓。移武合禮防。子姪皆已老。列侍氣息藏。抑首恭承誨。儼如朝廟莊。微過肻恕貸。譙讓凜似霜。屛聲啚改悔。擧面敢譸張。有疑競質問。一言剖判詳。是非自明白。情理相合當。自夫長老遠。詩禮日彫亡。所幸靈光尊。依仰免猖狂。家運忽大乖。倉卒起旤殃。宗祀遽覆墜。一門盡投荒。母子相訣別。行路亦摧膓。恐疚去者心。淚子不映眶。言辭謝哀苦。但道善護將。有天宜復見。愼莫過自傷。據義雖剛制。此行儘杳茫。老人無期別。痛恨果可量。天若有所知。坼裂應失常。天實無所知。又無孫在傍。鍾德何其厚。與命何太凉。哀境非人理。無由問彼蒼。聖明仁於天。終必回日光。以是安心意。四軆善保強。壽命長且久。如陵復如岡。竆徼違敎遠。孝思日難忘。懷抱致無路。灑淚獻詩章。</text>
<title>遠望</title>,<text>日夕如相待。倚門看逈郊。回思無所賴。怊悵入書巢。</text>
<title>四月中旬。前山杜鵑爛開。</title>,<text>節晩何須恨。終能盡意開。想得先春地。飄零更可哀。</text>
<title>散步</title>,<text>溪邊語笑聞。月下濺裙女。宿鳥知歸林。柴車去何處。</text>
<title>卽事</title>,<text>花光蘊籍滿前山。氣候王城二月似。城西女伴城東遊。溪上靑草靑於水。</text>
<title>鹿角枕</title>,<text>天成免琢飾。鋒隱謝模楞。南至何山解。良工片木增。龍鱗皺絫繭。駝背腫需鞃。素質齊璚玉。華裝陋繡綾。將伸侔屈蠖。常立肖巢鷹。有客持貤厚。憐余勌卧恒。未堪呈琇戶。端可廁書橧。便軆當千指。銘心敵十朋。斑文河馬出。三足海蟾登。堅合金剛壞。神疑碧落騰。側猶防虜械。觩似擏弓𦅌。閱變更蠻觸。無顚類蒺蔆。屛居形樸古。撞處響訇砯。化物質爲蝶。象風徯運鵬。鞏如錯鼎呂。壽且逮玄曾。乍契情靡間。纔親神已凝。死灰方喪嗒。朽木暇慚懲。魑魅都藏匿。營精足爽澄。雲臺千日偃。仙井浹旬與。看戱時孤倚。揮人每轉凭。形骸安土木。鬢髮護鬅鬙。甚與寒凉適。焉遭貴執陵。蕉隍疑曯訪。華胥壯遊矜。蒙被資搜腹。安身勝曲肱。薰籠非我事。松簟好相仍。自樂義皇得。寧愁蟻穴徵。漸臻情皆。那關日穨昇。縹袠從輸蠧。黃梁久聚蠅。槁梧淸稍比。芻狗眯須憎。快若天風馭。安知夏熱蒸。酒田古亦是。君牧記何能。治老藏方旣。遊仙受訣應。閉開皆適志。眞妄莫留膺。廚裡誰攤飰。天涯耿伴燈。朣朧醺淥蟻。混沌聽凉𧕄。賴作忘機客。還猜入定僧。嚮晦吾奚待。隨時興輒椉。囈噩俄生趣。賢愚兩昧稱。遠途論咫尺。死別易攀承。但恨醒來後。橫流涕不勝。</text>
<title>對月不寐。歷想舊遊。愴悒齎咨。情不可聊。曉起作五十韻詩。致同竄諸兄弟。</title>,<text>夜坐心愀愀。塞月耿獨仇。憂思幻無端。存歿俄百周。羣從十餘人。恩如同貽由。牖塢日追集。行業互薰揉。小餤皆與共。好詩迭掞搜。言見有相捂。諠諍不爲婾。樂事可保常。年來半歸丘。餘緣覺無多。相視愛惜尤。豈謂投老後。盡此隔亢婁。來日晨夢趣。後期泉路謀。天公以底意。俊彦一家裒。命道獨何嗇。貧困仍離憂。化者不忍擧。餘人第歷籌。六兄好氣骨。器局超凡流。當義見知識。臨機運謩猷。鄕居三十年。城府足不投。上堂蕆滫㵦。出壠撿耬耰。吾兄序居七。仁性麟鳳侔。視物常如傷。愛人豈不優。居家政可觀。爲文理善抽。勿分䟽與戚。好之如瓊球。八兄瑞世英。德器龍其楢。三敎盡窮源。性命仍雙修。才高無可試。所以恣浮游。文章不事事。發言掩王歐。十弟慈良資。才藝擧精遒。遌事已契心。觀理便開眸。得喪懷無礙。物我胸不留。若使財用足。九族蒙庇麻。忠孝盡性得。傳世矧箕裘。瑢派世祿族。身蹇添恩稠。抱皷有警急。闔門期隕頭。親癠競刺指。愛敬實寡儔。友弟忘有身。宗䣊胥稱休。山林談經濟。於行爲贅疣。雖負成周術。可論奔竄秋。九弟百無功。但癖撫義繇。亂蓬幸依麻。終願免大訧。離索此旣久。安得不悲愁。平生對面人。贊詡爲深羞。縱在骨肉親。見善舌長囚。中心獨受藏。此意知者疇。邇歲多契濶。遺恨隔明幽。會合旣無路。窮脆易塡溝。恐無了懷日。長言如對醻。自慚筆力簿。實狀未全收。苦心居可見。字字淚盈杯。唯冀得報章。璀璨落荒陬。放聲遡南風。快讀如長謳。豈止慰竆愁。其樂當從游。</text>
<title>絶句</title>,<text>聖訓固窮難得力。梵言忍欲未降心。人間萬念皆遺落。方見天機動處深。</text>
<title>思鄕</title>,<text>欲望萬重山外山。欲歌雙淚已潸潸。若爲身似心無跡。頃刻家鄕百往還。</text>
<title>曉夢</title>,<text>曉夢醒多思。排窓耿候明。遠天徵月色。深樹杜鵑聲。</text>
<title>浣女詞 二首</title>,<text>溪石淸宜濯。胡然久不逢。凶年生事急。衣垢暇相從。君湔何物色。儂是茂山布。溪水淸堪憐。斜陽熱可怖。</text>
<title>咏燕</title>,<text>營食違梁稻。多言謝是非。嫌猜元不到。終日繞梁飛。</text>
<title>何歲 二首</title>,<text>何歲何時霈澤霑。復尋來路弟兄僉。從人聳喜爭前告。大華三峯如露尖。何年何月得還家。下馬當階感物華。幼女迎扶含淚語。不圖今日見吾爺。</text>
<title>憶寒士</title>,<text>居世逾半百。方向苦昧詗。論交預華靡。結要徵刎頸。所之輸上席。行坐綰䣛頂。珍薦勸飫饜。旨酎期酩酊。文成推馬揚。字圓隮鍾鼎。寗隰下是敦。心肝直相竝。時命有夷殢。轉眄幻熱冷。捘井紛縋石。敢望有緩極。居處淨行踭。親好道誰肻。聞逢寒素士。淡淡韜光炯。立行喜拙屛。夆言多梗嬌。慕義雖藏心。出門罕前脛。松筠到歲晏。不與䈬柳等。風雪塞天地。蒼翠特挺挺。牢騷落荒裔。往事可追訂。寒士心獨念。安得一承謦。</text>
<title>曉坐</title>,<text>開戶知雲宿。觀郊喜麥穰。鴈群飛一㨾。鴉隊閙無常。罕著袍遅浣。頻抽袠亂裝。四山長寂寞。安得不沾裳。</text>
<title>獨卧</title>,<text>獨卧溪聲裡。心懷不次移。關山今夏薄。梁麥故鄕疑。夢去醒愁幼。書來發恨遅。相傳園果熟。新婦定勞思。</text>
<title>遣愁</title>,<text>山靜含殊態。雲孤有定形。低頭抽綺語。高枕傲椎氓。襍草無名目。游魚一性情。竆愁深日月。稍喜自寬成。</text>
<title>卽事</title>,<text>衰情那可禁。理髮苟安簪。雨過斜侵日。雷收賸殷林。燕遊貪野濶。牛憇慕山深。處獨成踈嬾。多慚負索心。</text>
<title>欹枕</title>,<text>欹枕漫吟詩。脩林白日遅。川流俄動靜。山色自威儀。萬里家鄕在。經年涕淚垂。北冥逢六月。風翼憶南爲。</text>
<title>獨坐</title>,<text>書就誰傳示。詩圓獨俯鈔。就凉蒲席改。聽命藥囊拋。鷄置蟲呼鷇。鳩爭葚落巢。絶憐蘭在野。摧損襍蒭茭。</text>
<title>夜吟 二首</title>,<text>夷陋何須歎。唯憂我未賢。關河阻書信。靺鞨接風烟。白月悲長恨。靑山對獨眠。崢嶸星斗色。猶像漢陽天。孤人但不樂。夜景足幽深。淸露斜侵席。微風尙在林。雲歸難附恨。水競自無心。野老時農話。差強俗侶尋。</text>
<title>傷農牛</title>,<text>春耕力盡已千回。雨後新苗綠作堆。偶齕數莖猶未下。倒持耒柄撲如擂。</text>
<title>夜吟</title>,<text>悄悄虗齋夜。荒荒鐙與幽。月緣東嶠壯。星近北辰稠。搜句淸生若。思鄕興在愁。眼前山突兀。萬里淚長流。</text>
<title>靜處</title>,<text>靜處多奇趣。無愁可適宜。遙風聲䪨薄。微雨有無疑。哺鳥相傳敎。游魚自定期。前溪有老樹。吾欲托南枝。</text>
<title>閒宵</title>,<text>閒宵群物靜。氣色澹虗明。貞脆須歸盡。姸強自適生。別來聞女大。窮後見人情。怊悵空齋夢。猶疑在故城。</text>
<title>卽事</title>,<text>故鄕人不見。長日對邊天。閨月悲兒女。胡笳送老年。趁晴開蟻市。經雨遍苔錢。觀物忘懷坐。禽心與人禪。</text>
<title>排悶</title>,<text>已愁山突兀。何意又層雲。汨沒游魚瞰。參差衆籟聞。深交來素髮。排悶讀吾文。身世猶存適。聊寬滯塞垠。</text>
<title>自笑</title>,<text>自笑幽居願。投荒幸莫違。鉤輈山鴿叫。發刺野鷄飛。坐卧兼長日。光陰掩短扉。園林不解事。應復待余歸。</text>
<title>藥草</title>,<text>滿山皆藥草。今古不知名。官鹿何須角。商參底拾莖。忍冬花自霣。半夏葉閒生。可復鴻濛治。神農以上情。</text>
<title>襍詠</title>,<text>七月櫻登案。三時鳥下庭。閒愁欺定力。萬慮視前坰。雲日蒙旋吐。風花弄復停。孤心無所用。愛解奧玄經。飽知生厭苦。誰願久觀居。物欲緣貧减。鄕思斷望除。地高輕世界。天濶象穹廬。寂莫停城角。孤牀獨卷舒。寂莫孤燈夜。遙遙萬里懷。不風山自響。多石水常催。地下無書到。天中有月來。情親皆不見。魚鳥獨無猜。不原雲觸起。地位占知高。終日心常急。千山夢不勞。悍湍魚上敏。風木鳥捿騷。茅齋非不適。蕭散對林臯。客子空多思。舊林無返期。薄烟乘隙地。微雨動愁時。近岸蒲新薈。依汀柳舊垂。汝身知委蛻。長恨復何爲。靜極天機全。愁來復弊然。山烟迎日薄。檐溜與心懸。畏𪆽魚依石。窺人鳥下田。何由乘快馬。長道一揮鞭。鷹祭山林邃。凉蟬未曉鳴。鏡中吾老醜。夢裡女分明。星掛西樓大。秋歸北渚淸。風人如在此。詩得不傷情。地盡天竆處。其誰見白紛。蟲聲連夜怨。客夢入秋繁。門正嫌人過。溪環任鳥喧。枵枵發永歎。山色在柴門。經禮傳家學。關河去國身。遠都民易法。無市俗如淳。山雨淫三日。鄕書阻九旬。思歸亦徒爾。八室見何人。飛鳥向南沒。繁雲相與催。嫰梁飄細粉。藂蒜結高魋。白髮歸無日。靑山夢是媒。邊頭何物事。不是領愁來。此地隣羇鬼。前緣老醉鄕。鳥猜遠客苦。風與秋山長。隨日農形變。先霜鴈意忙。人心兼久雨。同滯土門傍。</text>
<title>秋夜</title>,<text>閒宵方絫歎。朗月正臨楹。天漢秋增顯。遙山霽更淸。林幽娛鳥性。客久諳人情。變候知由漸。隨新每獨驚。</text>
<title>戱題</title>,<text>寂寞吾能有。自知無喜緖。淸朝發一笑。窓外鵲聲去。</text>
<title>夜坐</title>,<text>百鳥捿皆穩。寒蛬響獨哀。片雲依石在。孤月照鄕來。客抱誰斟酌。秋容自衒媒。寄衣如遠戍。耳若聽砧催。</text>
<title>明日又夜坐</title>,<text>今日又將夜。慮多殊未閒。石泉飛木杪。樵舍帖崖顔。夢罷月當戶。詩成秋滿山。依微茂林色。的的似鄕關。</text>
<title>慕坐</title>,<text>山椒穨渴日。林樾有輕風。倦犢仍眼壠。飛鴉忽滿空。古城全護蘚。老屋半霾蓬。數盡人間事。浮雲萬古同。繚繞靑山合。禽聲處處如。細蟲飛混混。落日影踈踈。雲散光搖水。川長響合虗。鄕心可量取。天地滿應餘。日慕繁雲作。連延綴客愁。草花臨水悅。山鳥出林幽。槭槭中都客。騷騷北地秋。葵誠徒自向。敢望太陽酬。</text>
<title>八十隣叟</title>,<text>廩粟千鍾布抵梁。粒絲猶懼子孫將。日餔和籺松皮粥。勸食薧魚驚倒牀。</text>
<title>烟草</title>,<text>烟草近始出。農黃不得道。吾東百年前。聞自日本島。擧世無不嗜。重之甚麷。我家素排斥。立法曾王考。世遠俗漸靡。邇來頗乖撓。余從中歲後。濇痰恣孽狡。膲膈梗不通。造次將難保。親愛競來告。是草斯爲妙。困急試火攻。乍若旋麾旐。稍稍狃爲常。撫舊增媿懊。家憲盡墜廢。徒欲察幺眇。思之足大傷。本末已顚倒。齊斬安稻錦。䟽屬愼練縞。又如東周人。並失豊與鎬。輕重攘人問。守鼎獨爲寶。留羊望復禮。意悲亦自好。一從投斗南。㰚庭人跡掃。相半只瓦罏。焫烟愺恅。比有中國人。妝辭足本草。鬼國無倫彛。乃在東海表。不分君親尊。無得室廬殀。人病命垂絶。擔擡棄山㟽。國王有女病。如是使自勦。三日遽還來。容色更嬈狡。擧國盡驚怪。鬼物故訌擾。自言經一昔。知覺忽了了。異馨搶鼻聞。開眸試轉瞭。有草葉如席。叢蔚若羽葆。猗儺彌山阿。𨔧馥淸髓腦。一薰一回蘇。氣軆漸和佼。移身卧其中。飫香達昏曉。朝來益強直。所以歸來早。國人感且歎。往驗傾黧老。賜名曰反魂。家家傳栽肇。銀銅製爲器。中間合細篠。盛草吸燒烟。一時遍同昊。蟲蟲自銷滅。瘴溼自利燥。令人適醉醒。又能調飢飽。其餘讚詡語。功力勝仙棗。其說皆過實。其害盖不少。良田幾萬頃。不種梁與稻。公然種妖荄。畢境歸烟燎。爲國先大體。通計事理皦。言利甚茫昧。爲弊良大浩。前年有聖敎。禁民釀酒醥。凶歲米價平。野外無餓殍。君子反謹厚。小人免訩攪。聖人一言化。大哉若天造。烟草害甚酒。何由聞冕璪。諸侯戍卒什。周官並探討。誰復采風雅。可收遷人藻。遷人草與友。失此增煩惱。增煩惱至死。有裨於億兆。榮耀已甚矣。詎敢悔恨抱。</text>
<title>五君詠</title>,<text>可托六尺孤。臨節不可奪。曾聖稱君子。吾子乃特達。萬古談交友。管鮑先數括。心跡細較量。我曺有踰越。君誠曠世才。願結宜如渴。自知最人下。怪君不蹴喝。相思頭盡白。長淚眼欲瞎。不忍書舊遊。儗書膓如割。童丱托知己。兩髮皆如霜。浿江秋水滿。佳亭春花粧。何時可無君。無君興不長。對酬到微醺。天眞逮農黃。風豗孤竹立。雪堆勁松蒼。百鳥依嘉木。獨戀孤枝翔。隻字不敢及。兩心日月望。此生無見期。緣債泉路償。長川遠赴海。百折無暫濁。喬松上參雲。萬尺無一曲。膠是阿井熬。漆以山木㓸。兩物相投合。誰能各分屬。日日得相見。去時常不足。離別此已久。哀悵當底酷。衰世未易一。二難幸相託。身遠子女窘。我眉不爲蹙。種稻不成稗。養不産鼃。仁直有從來。一門盡禀嘉。憶在坰西日。從遊君最多。吾雖一日長。友視無等差。論交凡幾人。面色特相加。獨與數君子。心膽牙交叉。昆明復生灰。此心定無訛。詩成不敢寄。自讀自涕沱。康伯鞱販藥。季主藏卜肆。蓋古隱君子。庶居閭井避。後世斯義熄。吾子眞古意。幸我無所識。託契不見鄙。愚鹵學示能。願卒免橫恣。擠井盡死友。窮戹見交誼。獨信金玉姿。不以磨涅異。何由一相見。相見死亦憙。</text>
<title>歸鴈</title>,<text>黃節堢邊黃葉飛。靑谿山下靑烟微。一聲北鴈向南去。遷客聞之淚滿衣。秋來物色轉蕭騷。風裡懸㫌盡日搖。京國舊顔唯有鴈。鴈皆飛後益無憀。</text>
<title>三韻</title>,<text>洗耳過無爲。負俎還多事。羡爾偶耕人。守分自適意。利祿雖無及。菑害亦不至。美果終見擷。良藥終見撩。不美亦不良。在道野火燒。深山無名卉。萬古老根條。操築未感夢。揮竿不遇卜。巖雲將溪月。凡愚渾汙辱。悠悠萬歲中。幾賢同草木。</text>
<title>雨夜</title>,<text>雨掩空階月。秋淸老樹風。夜久廚鐙滅。蛬吟寂寞中。</text>
<title>秋思 二首</title>,<text>千山將日落。八月又天涯。丹葉園林色。秋秋萬里思。物物欣歸實。山霏濯錦新。長風橫海鴈。落日望鄕人。</text>
<title>待兒行 三首</title>,<text>㥘風穿嶺頓。愁雨厲川艱。羸馬行何苦。遙憂日萬端。需人元自苦。竢子况天涯。生事憂兒輩。竆途愧作爺。苦雨連三日。關心遠途來。天心殊咫尺。行處或淸開。</text>
<title>曉 二首</title>,<text>山開眠後月。煙幻夜來城。向曉有歸夢。東窓莫遽明。回合千山靜。灘高水競先。螢心應自照。客思欲無邊。</text>
<title>書贈稚婦繭紙 有序通押佳灰</title>,<text>余慕霞谷鄭先生德儀積歲年。而居稍左。辛亥春。始入江都。拜先生牀下。聞實學之要。其明歲復入留累月。益有聞。後或往來。丙辰八月。盡室入江都。專爲卒業計。舟次甲津。聞先生已觀化。麻絰趨哭。至觀葬。先生之胤富平君多䆠遊京城。與我先公同辛亥降。余從幼屢獲跪侍。君以先生故。百家精華。萬方風謠。日月星歷之運。音律書數之藝。無有不窮其原。余亦有一二與聞者。先生以大耋考終後。六年辛酉。君亦以壽卒。余平生幸不見擯當世之君子。得從事聞緖言亦衆矣。屢拜至親習而愈益畏敬。不敢小解者。獨於先生見之。盖先生之學。專於內實於己。如喬嶽之蓄大海之藏。榮華不顯於外。待接人。言辭詳盡。仁和旁暢。而人自畏之也。余識淺不敢知造道至何地。而槩其去外誘存實理則無餘境矣。古所謂篤恭者。先生其幾矣。德音之閟愈久。而愈說服不能忘者。獨先生耳。富平君卒時有三齡幼女。與余少子年相比。余以慕先生深。自託爲婚媾。歲壬申迎入門。有遺風。愜所望。大愛之。越四年乙亥春。謫北塞。無生還期。思戀之情。結轖弸蘊。不可名狀。新婦家貧甚。每旁求異味遠餉之。今又得鮫綃三十四片。湖穎數枝。請余書。欲留藏慰久別懷。余憐其孝思。爲作詩。因本原慕先生之德而書及之。爾爲大賢孫。詩禮薰在胎。弱齡上我門。擧動足安排。孝敬故應有。每顧感我懷。情愛未分明。匆匆別離哀。白山一爲客。黃鍾三易灰。荒日常疑暮。思戀萬山捱。音信動半歲。得書淚先開。姒娣各累牘。字字輸誠皆。不有寒餓逼。異味搜求該。騈手勤縫綰。遠詣慮攪乖。分列慫心眼。色色分牙叉。柚榴兼鮭珍。粔籹閒腶膎。蒸棗産安邑。龍眼出珠厓。北味不投脾。強噉屢嘔哇。得此心骨香。自疑是僊才。但不稱纍蟄。恐召逾分灾。常時雖久飫。于今異生涯。今春寄長婦。一㢧具隷楷。先後有取須。難爲紙筆媒。知心不言中。爾能勞繕財。鮫綃合毛楮。細膩輕雲裁。中山絶頂穎。鋒勁勢透盔。惟願得心畫。長如威儀陪。敢請惶恐甚。誠發不能挨。喜汝孝思敦。五言聲韻諧。眞書掩魏晉。備露痕折釵。閒暇誦且摹。見識足栽培。况汝原所生。處身異凡儕。爾祖文康公。太空凈無埃。壽星聖代現。瑞世耀南陔。秋野百糓成。節莠並萎薶。山巖萬丈高。可敬不可階。幽蘭自蘊馥。不恥渾凡荄。先生等輩人。典籍慕魁魏。周還幸及身。生世不恨差。能見不能由。志業媿惰魏。處竆雖自強。所得何有哉。汝宜誦先德。奉持如瓊瓌。聞汝別我後。謝家罕往來。慈闈思念苦。始若不聞猜。長伴長姒居。小姑與之偕。酬酢誦我詩。淚子被兩顋。範梱在淑媛。不獨丈夫材。相勉篤行義。家法媲柳崔。當令後世人。鍾郝竝稱佳。使我不憂家。長沐聖恩恢。頌祝而懽抃。優遊送殘骸。</text>
<title>次韻子侄寒井聯句 有序</title>,<text>辠伏有北來。事秪在歌頌聖澤。無餘念。念獨以子侄憂。子侄聯句詩來。皆警新無凡語。直欲突過古作者。已足。而詩意各懋敦學誠身。苟能爾。吾何憂。步其韻志喜。復益勉無勌。汝曺識之。諸郞文藻落。光燄塞雲攙。喜得英瓊璨。愁排亂嶂巉。搜奇該隱顯。彙博溷廉饞。威鳳敻離鳥。美金新擢礛。月規蚌淚結。星過釖光椷。探穴齊攖虎。分風競擧帆。論心志於彀。見利畏于碞。詩禮勤椎琢。瑜瑕以古鑑。八龍無殿㝡。五馬互淵監。實業期粹盎。浮華㥘窞嵌。服畬依典訓。中律謝誑詀。賁治思恢雅。脩辭儗立諴。振沈宣角羽。磨切薦琅瑊。韻勁承麾卒。詶繽並軛䭵。盟壇爭主歃。敵壘肯降縿。卓犖畦蹊絶。縱橫稗莠芟。老成羞篆鏤。恒疢保縢緘。元季難兄弟。嚴敦免謗讒。席珍要蘊櫝。庭玉劇防鑱。屢諷香騰頰。乍看鐵作銜。美姿匀黛粉。全鼎適酸鹹。入室須聞道。題門定免凡。搏扶違鷽鷃。超椉出殽崡。異寶波斯列。眞工造化劖。堪誇停峙鵠。詎辨雌䧺毚。異峀紛楞角。洪濤胥灂瀺。嗟余從棄斥。於世不尤嗛。頌祝登虞夏。驩虞處徼巖。美衣黂結縕。華食籺和柉。隣里娛鬾鬽。朝曛吼贙麙。身名付塵刦。恩澤沐𩆷𩁺。混沌同聽視。懷思盡鏟釤。但愁兒侄庶。仍遠父兄咸。舊訓忘尋繹。冗言恐𧩲諵。未期諸子整。難禦百憂㺑。詩到知尊道。喜深起正衫。奮毫題和藻。頹景下高杉。剛恨歸無日。何由手各摻。執經疑競難。促席丈纔凾。老馬先孤竹。庶能助皷儳。</text>
<title>次韻子侄城南聯句</title>,<text>窮居何所賴。甚喜汝言佳。朱瑟俄三歎。秋河失兩涯。曺劉分壁壘。溫許數蚿蝸。璞磢寧藏璧。葼繁認毓荄。錦帲妝翠檻。雲靄斐丹崖。羼敓綜端正。鑪錘一竅䠹。可干眞宰泣。寧沮俗流排。廣樂雲中得。驪珠睡後楷。嶠崈包坌塊。溝澻納江淮。擂皷催春萼。鞭風上泰階。冥搜媲雅頌。高蹈絶淫哇。靜諷當輕樾。孤心理亂柴。爾能明趣舍。吾且示模楷。雖解修治旣。宜加警策皆。當知千丈跌。元自一毫差。礱琢殊金鐵。權衡異鼎釵。層㙜由畚簣。行潦致襄懷。攻石成良玉。狃愆化狠豺。守雌期混俗。爲德速傳牌。業不當時立。年能與志偕。垂枝成器梓。聶葉守宮槐。四海同心理。一堂好匹儕。養身審樲檟。差念判禾䕸。忍性恒存疾。操一運鞵。細仁宜廣大。微過詎藏薶。徒善芬華吐。何殊乳穉唲。庭蘭滋無術。風旆動難捱。杜口捐臧否。洗心就潔齋。有言皆痛切。銘骨莫違乖。愼勿拋塵篋。藏懷篤契諧。</text>
<title>次令兒未歸田九十韻</title>,<text>旅序易崢嶸。秋威滿鬼門。覊束增悄悄。喜汝遣五言。偉麗九十韻。宣暢宮羽均。詞采足已絢。情志又曲陳。遙懷結離庭。宿願違歸園。拘牽滯闍闉。幽欝語切諄。屢諷豁畸獨。勝見可語人。因玆得初心。如復渾圇。耕牧送此生。素我志願存。山田期服力。永爲聖人民。茅屋數弓地。親別篤人倫。縹籤溢萬軸。竆頤命理源。箋釋先聖訓。千載稱素臣。靜繹相傳心。枝葉謝紜紜。蘊思發爲文。勤勩如墾畇。思闡馬揚閾。擬撤曺劉樊。範身卛兒孫。晨夕治課懃。春氣緣池塘。嫰芽逬蒲莘。漸從原埜望。微綠等卑尊。偉哉造化工。一時同其仁。村村相招呼。家家無歇身。吾亦警童僕。料理事不煩。治糞或補犂。晨𩟷宜夜飧。勞力念預繕。無使妨耕耘。及時飽牛去。田中藜藿繁。牛順運蹄敏。回旋人意循。先期浸諸種。頫首播不喧。三日區頭出。五日兩葉伸。夜牕聽雨灑。曉看淨埃塵。戴箬携鉏去。去草不遺根。心自惡非類。本不有䟽親。鄙事未所能。旬日手脚皴。鉏竟事暫閑。來往或比隣。荷鎌採山椒。垂竿釣澤濱。聊自樂涯分。詎敢憚艱辛。陶傭與牧隷。引坐稱公君。飢寒問生理。濁酒厚如春。小園綠陰垂。逕無相參因。理穢渠遠决。登高蘿更捫。世外榮辱事。有耳無所聞。適性臨泓瀓。椉興歷巆峋。舌無臧否掉。眉不窮餓嚬。園圃分蔬藥。杖屨省視頻。隟地栽百花。開謝如更番。身將白鷗閒。心與黃卷論。雲端鴈聲來。林薄霜氣轃。朝望大野黃。萬頃河流渾。奄觀銍如簇。囂聒動千村。築圃先爲場。數尋蹠界垠。牛車備萆藩。老穉相隨跟。稻粱並時收。紛郁堆烟雲。載運勸勤疾。往還幾百廵。揮耞如竹林。打糓屋角殷。上品具䴵醑。先賽句龍魂。種種各異用。分別頗勞神。輸官備色粹。庤種揀性眞。分餘及孤嫠。擾攘至經旬。新醅香度鄰。白飯潤如銀。嘉朋亦萃至。小軒分主賓。懽然叙故情。投機各有云。黃虞詑䯫䯫。洙泗陋斷斷。衷情汝觸起。所以序津津。無實鋪空談。南敵如北轅。恐作妄言鬼。塊沒就丘墦。心是無跡物。瞚頃四海奔。言辭瀉心志。自然走本原。雖分老邊垣。不禁戀故墩。夸者語勢祿。氣燄將熾焚。貪夫評利賄。谿壑入吐呑。耕乃本業。吾言實不文。慕外若相類。爲過宜莫匀。今生已斷緣。寒門獨負暄。虗想亦無益。幽騷覺復新。惟有待汝念。不能忘寢饙。遠途饒險苦。虞慮使我勤。命婢新黍。飭奴舊穢𡊄。擬須趍庭日。一笑始啓齦。充膓共麩𩰶。掩膚同檾黂。硏窮聖賢語。作息堯舜辰。所樂有不改。所憂豈在貧。處北學南强。寬柔去礧囷。相勉說忠信。是外無轉脣。處獨多尤悔。賴汝免狂昏。窮居何所事。日日早盥薰。望美致對越。齋心若精禋。每飯長祈天。一息不忘恩。誠忱附犬馬。躁妄制猱猿。今日蘄寡過。敢知有來昕。新善證脩服。舊類事悔翻。莫憂邊謠黠。宜我獨謹馴。</text>
<title>次韻令翊贈三生</title>,<text>吾道久榛蕪。欲言先三歎。人秉勳華性。鄒聖善啓讚。非求希世珍。費財勞錘鍛。盡分在倫常。行禮如昏冠。安親敏筋骸。無得有渝漫。承懽貴適志。服勞忘竟旰。聽視聲形外。置心如淬碫。事君能致身。絲髮無欺讕。所以汲高輩。直聲崇魏漢。愛君宜父如。憂國可家換。須軆聖人心。皆以赤子看。子是荒裔人。應謂非所幹。大哉三綱義。已自天地判。卛土誰非臣。朝野誠同案。葵藿衛日心。一息靡間斷。端始在居室。刑法㝡可觀。擧動愼隱微。莊敬驗晝朝。不早戒氷霜。方悔長驕悍。輔仁莫如友。磢玉待石矸。細過勤相糾。精義好共按。準繩矯側偏。韋弦警急懦。道義相磨礱。其進不可笇。我仁喜並容。不賢恐人捍。同心托金蘭。守信合硼釬。少長嚴等序。視年倍與半。龎公年德高。拜下諸葛但。前輩稱其賢。孝弟所一貫。此皆日用事。如田必有畔。爲仁貴近思。不必高明翫。富貴倘來事。曲肱自樂衎。質素受繪絢。朽糞難雕鏝。有爲便若是。騫誾或贛侃。窮徼産賢良。蓬藋求白粲。王化二千里。對江虜嶂攢。椎魯俗尙武。文學視衍謾。尤宜篤實行。地位期美奐。隣里趍觀感。風謠變厖亂。鄒魯令聞播。夷羯惡名竄。官長見尊禮。旁郡盡敬憚。晉鄙化陽城。子等名可伴。始我投斗南。揮人來質難。錮門廢巾襪。跧蟄喪軆段。舊學就塞茅。旅歲劇跳彈。久自有相識。學徒夤緣鑽。所挾皆詩文。科第爲的。此非我思存。何異借啞喚。試以所學告。勇决如解腕。兒爲篹幼敎。令歸講里閈。進退已規矩。舊習春氷冸。橫逆耳不聞。理義心自灌。遷喬已刷羽。登天期聞翰。黝敻鬼門北。光彩百世煥。離人自多愁。膓內互氷炭。自得數子來。齩䶗日融散。晨夕談道理。胷懷得渙汗。</text>
<title>次令翊九十韻寄肻翊</title>,<text>投北星半周。見慣賽鬼塲。困亨無非恩。食粟如蛀強。但爲汝曺憂。如躬負癬瘡。憂深身自頹。或至額抵牀。進行能思琢。多談恐露鋩。檢心勤耨畬。紙口劇箝繮。動止溫聖言。美名報邊疆。老夫喜可知。忘居窮餟糠。叔朝豈不賢。大易贊括囊。汝性夙有悟。期至成立方。弱歲憂哀纏。潰眩若呑薑。居然擔家事。責望殊凡常。亂棊欲推時。盡局無完行。絶徼艱苦甚。寤寐不可忘。婢僕散亡盡。弊網失維綱。賫物寄歸使。書櫝瑣瑣長。百務揉心胷。萬陳進杵槍。妻妹病仍久。藥餌事作。村隣競誅債。言色頗不良。愁惱日以增。蓺業日以荒。抽袠檢宿好。事故又來妨。隙地理蔬畦。鋤培勞自當。逢寒身衣單。入室婦無裳。坐是舊所學。漸消如秋陽。患難固有行。身心在點裝。治圃付小僮。寄書待來傖。可以衣食憂。致令仁義戕。內修作基墌。外誘固壘隍。升斗任內管。漕轉倩人將。物來暫處置。事去心自臧。記錄資時檢。井井免勞攘。窮年敏講讀。六經浹肌贓。夜燈挑蜻蜓。朝牕和蜺螗。幽隱謹如顯。晷刻禁少康。無事不窺戶。終日定一房。古聖才智足。日昃食不遑。矧在始爲學。可如疑少嘗。機絲不停梭。成章乃盈筐。無若炎蒸節。渴喉舐熱湯。道氣是常心。如口鼻味香。其端始閨壼。造次必嚴莊。齊眉德曜賢。實由伯鸞剛。敬通先違道。婦言饒唇吭。家邦次第事。爲政在門墻。汝妹幼負痾。溫凉適雨暘。無母易失敎。女行示深藏。精心薦宿醫。病根期拔搶。中疾祟失慈。我心痛可量。儀範令學嫂。裁縫共篋箱。才行俾若人。其功得盡償。汝季頗勤業。一室同劘光。交修策進益。相相免仆倀。河洛雙道學。岷峨兩文章。有爲斯可至。萬里若並鄕。二難豈不樂。聯牀無離張。僕隷亦人子。甘苦可察詳。奴婢有定分。內外嚴陛堂。計食合稱力。服勞存如傷。無令恩貳轍。致有魚失洋。可畏庇驕恃。長惡肆姦贓。微疵招厚禍。涓涓成浩滄。一言禁辨詰。見人敎縮恇。宗䣊矜和好。恩義懼礙障。公蓺九世風。咄咄久已亡。宜知一根柢。分析有枝傍。人衆趣固別。溫仁或獧狂。吾自盡吾道。厚薄莫校商。喪威助緇白。談縫謝靑黃。我生非不偶。遭際見虞唐。况是世祿家。與國分痛痒。席寵豈無罪。聖斷儘明彰。南北𨔧夷蔡。有似去稗稂。汝曺生苦晩。未曾觀贊襄。不知帝力有。恐如他田穰。沮氣或自棄。爲學亦不疆。經禮盡墜廢。異徑將走蹌。大義建天地。不以祿位蘉。璿潢異他族。簦笠與瓚璋。處心不可殊。誠懸衮黻煌。常時勤頌祝。有難思捍防。人秉忠孝生。善此稱吉祥。淸秋馬蹄輕。汝面發芬芳。見我於窮磧。我眼生光芒。不覺手之舞。如得瑞鳳凰。風樹有不待。及時業可昌。異日作善士。深恨舊習猖。雖欲得我悅。誠心不虗佯。奈我永寂寞。但汝終悔惶。小子莫因循。老父正祈禳。乃知顯親術。不獨在立揚。</text>
<title>上家兄吉州謫中 有序</title>,<text>辛巳七月二十九日。卽我叔氏周甲也。老謫雄城。獨嫂與居。弟投寧山。尤三百餘里遠。先是日送兒令翊附獻三十韻詩。詩往身留。情不可賴。斯辰可言孤。甲子見再及。度者固所稀。謠俗矜遊集。廚庖酒羞盛。姻𡢇族䣊翕。獨有兄弟在。分違天末泣。牢騷對德曜。左顧見樵汲。舊遊音影曠。生業亦不立。藜莧可易厭。甔囊或無給。會娛旣乖義。欲速肻誰答。有時復有人。何由薦㽅榼。寂歷虗牗隱。仿像淸齋執。難遣笑輔解。誰憶盛節入。愚弟投更遠。覊束凍蠵蟄。睽隔七齡來。髮如新絲緝。少弱遽如許。兄衰可復戢。平生仁愛性。瑞羽不啄粒。所蘊如見施。淳厚變𣻏習。北地椎魯在。未賴王化浥。天意存警惻。要使善道襲。北俗雖不均。慕愛準䯻笠。人倫復何許。老別作長悒。君恩已浹骨。至願願同邑。生前得對眠。飢寒非所急。洊潦時未縮。南斗向西挹。此時心煩鬱。跳越不可縶。送子代我去。澇熱未可慹。老嫂同歲降。春秋再原隰。慶善久無徵。身世備險澁。斟酌椉除事。壽必躋上級。蒲柳幸遅霜。今生緣可拾。精誠瀉一詩。淚墨相漬濕。</text>
<title>次韻令翊叙思 四首各十八韻</title>,<text>苦雨淫九旬。思慮逮今夕。窮畸何所事。所事斷憂惕。寒餓不作心。親族可言隔。無憂亦有憂。曩志靡所獲。菑患劇荒徼。歲月如逋客。增業正在是。可似咬毒腊。六十六十化。然後可與適。我五十有八。所性在記籍。磊落黃虞功。擧掌可數釋。居心不卓犖。撫年慚悔迫。浩蕩謀正終。兒詩落我席。來者進於今。喜極有戚戚。詞句動異韻。屢諷不能斁。情性知所安。古人能見覔。功夫爾知力。老人復何責。念別非見道。灑然去殢襞。慰情勝富榮。菜塩適我喫。勿復憂絶國。久矣安虗寂。居陋寡聊遣。冠童喜是契。産人本無地。陶才且有際。我來斗南來。八載獨門閉。默坐味古聖。或時如接袂。苦窮非壯夫。不落思歸涕。樂與二三人。掩啓書袠弊。要使五國南。煒然鄒魯詣。老大勌成癖。鞭前實退曳。張皇皇王說。入耳出口例。賴汝血氣健。法度代我惠。進智先壅柢。糾過急下劑。汝謂以禮導。當如水東逝。才藝不是貴。風俗可變掣。文雖輩王蔡。筆或扳索衛。成就甚卑夷。事業足㦬悷。鎔鑄未半工。汝行忽已遰。諸生化嬰兒。一心黃妳係。老夫復何事。待汝漸薌蕙。人生固有別。不見不須愁。北海南海間。萬里心相求。山川雖重隔。心𢓸莫滯留。心遇邁身遇。怐怐可言惆。瀛島我曾見。錦萼爛溪流。輷濤盪舂歊。蒸䓴搶海羞。野中山房陡。南極勢櫳搊。舊傳漢挐山。天軋隕上頭。雖魑魅與居。亦可適命軀。窮迫道始親。益見聰明遒。淳潔是蠻謠。寬安有海舟。何地不宜居。石坳水可抔。山陘茅可挶。世事良悠悠。天意誰得知。故遣頓竆陬。沈緜筋力立。漸豁經綸幽。遂至盡人道。失寡得爲稠。浩歌敞心意。忘却兩地脩。乘桴意亦偶。何得陋炎洲。死生俄夜晝。怛化非余急。脫略哀喜情。局促逋邊邑。自聞純士赴。至今思斯泣。玉璺將開璞。龍隕欲動蟄。回互宇宙內。金石韻遺什。塵籍有零藁。宛見精神入。弱齡所見豪。矯然已有執。才格且能偕。將並前輩揖。天心若終厚。與年無短澁。安知後所成。不與游夏挹。藉使卑其事。名獨一蓺集。文可賈揚期。筆莫邕氷慹。嘉苗漑百種。萬頃均甌隰。季夏霜雪繁。感此襟袖溼。人亦有恒言。逝魂誰能輯。父母㝡可衋。老涕溢書笈。寡婦顔䫉弱。無兒難獨立。吾獨絶愛才。恨死結百襲。</text>
<title>題薪智島簹谷小齋</title>,<text>且喜天荒未盡開。三時烟瘴莫憂災。忘形夜與羲皇去。跣脚時看桀溺來。嬴蛤登盤寧用賈。蘘荷逬圃不須培。隨緣作息皆恩賜。度外生休與樂哀。</text>
<title>小齋長句</title>,<text>叢竹陰陰柹葉舒。和風盡日在庭除。齋燈曉揭觀音窟。商舶朝趍左日墟。欹枕敎栽籬際菊。倚筇看數釣來魚。窮居脫略人間事。儘覺生涯自有餘。</text>
<title>憶富寧作 二首</title>,<text>土門之南鬼門北。肅愼舊壤寧山特。攢磧齹𪘪晝如昏。春夏氣候長幽墨。明時八載投榛棘。石田蕎𪍿艱窶食。况見椎俗滅尊卑。歸思日夜無停息。去秋南遷越重海。黴雨黕霧恣漬浼。喜離絶漠如脫坑。瘴毒中人不知悔。日月稍淹生事安。情懷北跳不肯怠。亂鵶顚雪皆入思。人意厚薄竟誰在。極北富寧西城西。我曾賃屋蓬芽齊。縛茅攔雨壁揩泥。辮楊作籬風爲低。土階前頭泉眼桃。指揮羣童運畚鍫。掘至三尺勢蹴泆。淸可數沙甘勝醪。北地泉水冠東國。此井人稱初出北。我病臂脚困癃痱。叫謼若不延晷刻。自飮此水永敺除。四軆便健少壯如。南來百泉熱欲沸。虗憶漱瓊坐歎歔。</text>
<title>上舍兄吉州謫中</title>,<text>一室俱生長。同閈鬢眉斑。從遊窮曉昏。暫濶莫成懽。豈謂衰老後。遽隔八年顔。前秋聞移謫。心緖俄多端。今生得復見。其樂天可盤。更別無前期。何堪限萬山。方寸知幾許。爲心兩亦難。相去閒二邑。有事三日聞。嚴譴各有置。持身異隷髡。有脚詎敢赴。相憶只瞻雲。憂病莫能捄。飮食不得分。雖近無所賴。何須阻絶垠。所幸書信數。心意多慰欣。今在重溟外。炎沍萬里論。經歲一得書。雙涕自紛紜。忍將百年倫。共成三日眠。遂起廢社身。送弟鑣相聯。旅鐙暗城津。牽迫一夜綠。前路苦有歧。朝日如脫絃。交臉豗秋草。不忍遽分肩。復恐督吏譙。痛哭各後前。五步輒轉馬。跳蕩心肉煎。今成幾日月。合眼常森然。</text>
<title>書事</title>,<text>海潮贏縮月俱成。採藻村娘趁趁行。霾雨浸淫關帝廟。烿雲蒸汨永嘉營。經時忘味惟知分。半歲淹書不置情。野麥漸黃秧穎秀。無田遠客喜同聲。山茶結子畒梔齊。輕樾風微落照低。古今郊外行人曠。九十湖南瘴氣迷。風濤夜晝豗牀跗。壽曜晨昏晃牖題。長時祈祝無餘事。隨意蠻溪怪鳥啼。</text>
<title>答和杜詩</title>,<text>久窮道在忘。性情遺懽惻。風運日趨凉。何足來愾息。獨有古心人。縻縻紆長憶。精氣日夕徂。關河險莫測。夾嶺悸虎豹。平衢警幽黑。所遌多擬彈。㤝㤝衛病翼。機合會相參。仿像迎氣色。返顧成寂寞。良覿意中得。邃磧怮騷中。璚藻儼然至。薄世界內。淳古雅頌意。陰鬼互廋面。不復事陵易。幽國忽曒然。灮氣滿地墜。衰疾數十年。喜復強壯志。人至久訝視。昭靨換舊顇。大唱應百飜。醍醐灌煩累。古人重詩道。乃知非細事。</text>
<title>述恩 幷序</title>,<text>今上三十一年乙亥三月六日。匡師陷不測之辠。其晦日蒙特恩原赦。命以緣坐本律。流富寧。壬午七月二十五日。持平尹冕東啓以匡師假息北塞。多聚士人敎筆。恐有煽偸淪胥之患。請移小絶島。親密尤甚者摘發科治。上曰匡師曾於帳殿。已見其人。雖有筆才。渠敢以此誑惑人心。而雖然於渠之道。其當縮伏配所。以終其年。應坐之人。何心敎才。旣聞之後。其在國軆。不可置之。鍾城府安置。其學徒遐方無識之類。焉知義理。雖然此等之時。不可不嚴示懲勵之意。令該府使决杖。使遐氓咸知國法。又啓地之遠近。鍾與富等耳。上曰匡師初以爲配甲山。今聞所奏乃覺。果若臺言。珍島郡安置。九月十一日。掌令韓必壽啓以珍島素稱善地。且是官府所居。請移邊遠小島。以絶交通外人。上曰此非相持之事。依啔。自金吾移定薪智島。初乙亥出獄。啓請更拿。聖上九年靳允。癸未五月二十三日。因前啓辭校正事。匡師事依啓。而特命不遣都事。發遣羅將矣。卽爲還收。傳曰暮年復政之後。一言一政。其不放忽。而傳啓之中。紊亂特甚。故下敎校正。而匡師則不爲縮伏。敎字無狀。故依啓。而與本鞫事有間。不必遣都事。循例拿來囚南間。自本府鞫問事下敎。此亦古䂓也。有司曰大不然。更覽擧條。更配之後。勿論輕重。不可不一番鞫問者。卽指敎字事與原啓意不相同。乃覺其答之輕先。非徒渠招文書中遺其子之書。懲往事戒之。故以此配處。于今近十年。因敎字而拿問。非徒國軆逕庭。豈當初酌處之意。且欲一問而拿來。大損國軆。都事一下。亦駭聽聞。置之。傳曰匡師以乙亥之人㝡輕。而以緣坐故坐謫。政院知悉。六月二日。因諫官復傳啔。答曰匡師事。以乙亥之人㝡輕。而頃日處分。不過嚴國軆而已。其何更煩。二十四日傳曰凡事有輕有重。混淆其事不嚴。大抵戊申以後。不問酌處者多。而其人浩多。故臺臣亦不能隨爭。至於乙亥。大抵若此者多。昨年復政之後。其在與世俱新之道。此等之請。其宜脫略。而一竝騰傳故紙故嚴飭。則莫知本事。因循彌縫。以匡師爲眞儒之侄。無少長皆施律。則雖非法也。猶可言也。匡師則渠之文書。旣無可證之跡。前後供辭。亦有可恕之端。而其時臺臣循環入侍。故不究本事。只以眞儒之侄。遽然發啓。莫云頭辭之緊也。古亦有此等者。其若釋之爭之可也。况應坐者。君何以釋哉。不過使之流斃配所而已也。強鞫而殺。非王政之所爲。噫。白首復政。垂裕冲子。此等之處。不可不審。故一番依啓收殺原啓。更爲拿鞫。了當其事。卽在一弛張。而因一匡師逮捕外方。其非國軆。一人更拿。百人幾動。豈忍爲此。明日大臣禁堂兩司會于賓聽。細考文案。於匡師果若有殊常可問者。一時求對以請。不然其連其否。惟在臺閣一公濶狹。予所指揮。噫。今者此敎。非爲一匡師。顧今日之國勢。無垂弊於後昆之意也。昨日欲諭。而其無院啓故默默。今日酬應誠難也。而若是勤諭。此予爲國苦心。二十五日會考推案。大臣禁堂皆以爲無可更問。二十六日司諫鄭恒齡等。匡師事改措語傳啓。上曰噫。今日侍坐者。下敎若何。以此啓不停。至於今日。將何從。於後世。亦曰國有儲君。末梢結語。大違臺軆。豈若快停。此乃感動乎執法乎。可謂半上落下也。所請不精。循例下答。君亦不。予亦無答。又啓以擬律不審。墜損臺軆請遞。上曰不感動於今日欲彌縫於損軆。依啓。大司憲尹東昇請罷鄭恒齡職。上曰鄭恒齡事已涉非矣。鄭景仁則與恒齡有異。亦乖臺軆。噫。今日下敎。爲靑丘臣子。不同爲感動。予誠愧乎請侍坐之冲子矣。鄭恒齡施以削職之典。鄭景仁施以罷職之典。又啓以只請罷一人。未免踈漏請遞。上曰非徒此也。旣不爲感動。只擧末節。其所飭勵。宜先都憲。依啓。其後正言鄭昌聖䟽言停啓與否。惟在臺臣。非自上指揮之事。初命補外。更命海南縣定配。七月三日。大司諫宋文載以乙亥首發更鞫之啓。請遞。上曰其時傳啓。臺軆卽然。于今濶狹。其亦臺䂓。過十年何必强嫌。今曰其爲白首其君十歲冲子。勿辭勿退待。又啓匡師事。上曰噫。彼朝鮮。若有其君。今日臺臣。豈忍爲此。瞻望彼蒼。予無所言。任自爲之。又啓請遞。上曰初登筵席。不肯出仕。更爲苟且。莫知予之所重。在於白首之君在上。十歲冲子侍坐。節節爲國。祖孫酬應。噫彼靑丘。曰有世祿之臣乎。覽此景象。雖欲收殺。反被斥。何暇及他計較。于今一日計較。臣分一日墜。二日計較。臣分二日墜。一日二日。國將亡矣。國亡亦有臣乎。關係非細。擧惜寒心。爲先罷職不叙。傳曰前大司諫宋文載不可罷職。而已削職四日。朝參後。傳曰所奏無嚴。手脚忙亂者鄭恒齡。此不嚴懲。其曰有君。永刊侍從案。勿限年六鎭定配。五日傳曰昨日下敎時有不諭者。削黜罪人宋文載其日擧措。臣分掃矣。大靜縣定配押送。是日正言安兼濟承牌。匡師事停啓。嗚呼。如此特異之恩數。實千古史牒之所未或聞。今乃及於賤微罪纍之身。惶恐感徼。不知所云。遂歷叙其事。系以八十五韻詩。令子孫世藏。以當古人鼎敦銘恩之義。天地尙生成。不能華槁椔。父母雖養毓。朽骨詎傳肌。天地父母功。莫及我聖慈。聖慈均萬物。臣情若蒙私。再生尙曰異。臣活幾回玆。忘食復廢睡。酬答日夕思。此身百雖死。微瑣何所埤。提筆欲寫德。腐毫不成詞。天大𦇣豈就。日光描者誰。誠發不可已。始末直釵之。傳讀至雲仍。銘心如鼎彛。窮島寄偃息。白首謀粟絲。始願詎及此。往事尙戰脾。家門遭旃蒙。恩見宗祀隳。身復戹鴻離。倉卒就緤縲。危禍迫如焚。敢望擇礪琪。璿派世祿身。父祖恩寵綏。誰謂報國心。拘辠致丹墀。局縮念先訓。死生惟忸怩。生際聖明朝。無分瞻堯眉。死囚還有幸。咫尺龍鳳姿。譬之罪孽子。始覿父顔儀。歡喜遂素願。臣心良亦悲。恒服高允語。誓無絲毫欺。置對附老實。日表爲之怡。寃私許洞察。舁恩赴朔陲。斂手斷毫煤。杜戶謝履綦。扁揭感祝語。日拜手爲胝。北地所初來。山水極㴥𡾟。偋縮敢遊眺。足不夌墄籬。近塞武力勝。文藝未開逵。夤緣乞來學。踵門以歲滋。敎授乖私分。隄防費楯鎚。人意久易忸。處義亦隨移。回思口語心。北方我邠岐。朝廷所待遇。諸路莫等夷。我蒙全生恩。諭誠無其時。文學荒竅。彛倫諭蒙蚩。毳廬諷詩書。陶窠頌軒羲。遂令靺鞨俗。俾曉王化彌。安知報効道。此非涓埃資。立心與其進。門庭留數兒。擎跽學聖賢。搰搰未二朞。不愼宜獲訧。彈章果卽隨。聚徒謂眩俗。窮海請移纍。盖自初發配。臺論執究治。八載許延息。已出聖作爲。况又添斯戾。號罪遽怖危。非有至大德。厚恕誰能期。恩言復浩蕩。大明燭無遺。雖使自爲計。闔族極論諮。常人志慮短。詳盡敢如斯。初啓旁郡移。再啓善島縻。三啓畀薪海。渥命重重施。孤島倚虺蠻。鱷風迷人吹。經年浸瘴癘。頑疾乘恒飢。爲是霑恩骨。尙賴神扶持。居心勝淸凉。光景日凞凞。賤願更何有。王心猶不衰。屬當布新政。與世滌瘢疷。惻念微臣名。白簡滯寃疵。霜皆▣至敎。從違揔恩推。終令議可否。明廷集龍夔。綸音揭日星。字字揀縞緇。九年怵危機。一夕渙春凘。伏惟此蟣蝨。極微極賤卑。生之無所用。扎之不足噫。何由勞聖念。庇護入毫錙。無物不得所。昔聞今見知。天高地盖厚。亦豈有私伊。王綱建大公。萬世燕翼詒。然臣感激心。但知有肚皮。寒暑生長恩。微命若獨司。惶恐讀王言。血淚惟漣洏。榮光忽滿堂。氣欲凌瘴魑。平生子牟心。自信斷斷猗。仍復疊殊恩。詎敢忘一匙。夜如拱辰星。晝學傾陽葵。口若誦經僧。長念祈永辭。聖算方七耋。前策所罕追。况屬千秋節。同域齊慶僖。孰不欣相告。抃舞㝡臣師。地是垠南極。壽曜牕戶闚。時秋曙天爛。瑞光半月垂。南瞻附微忱。祝壽竝朓曦。</text>
<title>贈尹新婦</title>,<text>晝坐聽海潮。夜夢見新婦。上堂輸禮儀。下竈治羞滫。薦饋跪竢卒。徹漱磬拚箒。低眉控懷抱。離違十霜久。淸煖誰適軆。酸𪉧未調手。誠禮無處盡。恩愛恐永負。余年過三十。始得男子子。珍重如獨有。晩育慈固爾。稍長取婦入。大家矜儀軌。遅暮初見慶。擧止更可喜。過愛易成慢。久敬不改始。舅姑胥增色。意傳未言裏。逝將授家事。頤老送餘齒。窮海困衣食。命道遽如是。汝才知能幹。守成無足言。應爲族里望。滋味嬖二尊。無幸遭刦運。震霆歘撝飜。黃泉及紫塞。煢煢紆哀寃。訾𧶅罄喪別。所推惟壁垣。船粮屢見覆。農田尠餘存。敝桐已脫絃。國手無可援。衣單恒悸寒。甔空狃廢飧。雖然責任重。憂端日以繁。我謫無定期。我年已衰頓。觀君復幾許。兒婦長離遠。朝露有奄及。宇宙難容恨。前年贈兒書。盡家擬南遯。薪海眞吾土。流斃卽聖訓。命兒任外事。使汝主饋獻。專心祈聖壽。千萬又萬萬。涵恩須歸盡。是外有何願。隙地數椽謀。近浦歸船問。亞然忽轉思。是啚違謹愿。遂此成至樂。甚乖居戹因。仁聖再生意。無或有辜慁。騁書趣令止。適適如合分。生育有蚤晩。遅我抱孫男。前夏始得女。是時聖恩覃。祥慶無與侔。思念詎可堪。汝年未三十。來事誰先參。將生幾男子。箇箇丹穴探。汝性頗聰黠。我詩多諷諳。兒生多外像。文學必世耽。孝敬得汝母。我何憾滯南。汝爲一閨婦。將知文墨重。一字有出我。護藏劇瑞珙。我亦頻寄贈。以斯示襃寵。隸篆將草眞。箱溢百餘種。又欲得我詩。莊誦當跽拱。孤嶼坐寂寞。心懷抽如蛹。詩幻老杜律。筆掩二王踵。預憶攤凾日。眼淚瀝如湩。</text>
<title>記俗</title>,<text>不有將身蹈疊洋。遠方文理可能詳。靘巾挑蠣村村女。白梃叉魚浦浦郞。異鳥名疑秦吉了。嘉蔬狀似馬蹄香。山水自來皆上眼。壯觀誰與子長長。</text>
<title>觀植秧</title>,<text>田水均平野。縱橫畒闢奩。稻苗齊畛埒。男婦罄村閻。分日酬庸謹。排人就務嚴。褰肖臨揭厲。𠛱象點黎黔。神疾蠶消葉。馺娑月遻蟾。叱牛泥塊耙。揚臿水溝覘。盡拔功將半。齊移事又添。侑聲欹㕦㕦。競藝語詹詹。整肅魚麗結。參差鴈陣漸。專心不還踵。運指莫回瞻。敏掣揮神策。緊穿下藥砭。鈍材時獨後。能者或他兼。嗜退高人節。卑躳君子謙。擧眸星錯落。揮手雨𩆌𩆷。疊坐連㠶鱟。雙行竝翼鶼。滿家冀紅腐。凝匕合香甜。軀命知關養。𩩋腓敢忌霑。尻高群鶴啄。頭會衆魚噞。均業殊無彼。分曺乃別嫌。趨時如發鷙。算月擬需鎌。相謔騰喧笑。他田較疾淹。一枰瓊槊簿。全幅繡文縑。遠望湘濱竹。新芽濟蒹。均疑篩下㞕。銳訝削成纖。閬苑耕瑤遍。塗山贄帛僉。漢庭簪筆繞。吳陛夾鈹銛。何處妝靑罨。誰家布彩簾。後先隨穜稑。分別有秔黏。類果逢移樂。如魚得水恬。勤栽終族獲。助長詎堪蔪。暫側懲抽本。稍深見露尖。護根仁術保。除莠異流殲。樊噲瞋時髮。張廵怒後髯。天工從秀實。早計憶餔饜。時雨能如約。年豊不待占。滿原鵀叫樹。隨意日頹崦。卉俗安耕。王仁曁瘴炎。高低得平準。疎密認調鹽。須先牽車孝。要敦讓畔廉。並耕宜陋許。生意竊符濂。南海誰憐軾。西疇欲事潛。齊民勞暵野。達者讌深檐。翫久心參契。思存韻抄拈。記言消永晷。非喜理竿槧。</text>
<title>別從子世翊 有序</title>,<text>余𨔧莘海。居然四霜。鼪鼯爲群。鬽與守。眼中不見似宿知人。可論六親。神思潰訌。如魘㝱如病憨。是秋姪子世翊敷事誼。控慈闈。軼險阻而來。顚禿而皤。與其叔無殊。對眠二旬。譚口如倒缾。使老夫膲腠有澤。瘴豎之選觔骸安處者。已謀退舍矣。立心欲重來。夌複嶮汰重溟。始試身於畏途固難也。其更到也。如再犯危陳。而曉曲折者差有易然。其歸也。贈此詩爲信要焉。海廓秋風晩。楓皋落葉捲。去馬對蕭蕭。愁思可得剪。離別古亦難。豈宜命在舛。况汝自𥠧齡。文學從我闡。首出衆子侄。資行無弁冕。同巷無南北。歲月長對遣。池溷魚相樂。堂邃燕自善。禍福來唐突。明者所淟涊。王仁昊天大。朽鞟毛復毨。冥漠肅愼墟。光氣射斗展。八載長幽鬼。汝書充箱衍。南溟擊三千。浩蕩恩命轉。聯牀水踰店。忽迫言語淺。暮投溫祚城。一昔同側展。水國惱歸夢。秋橘四見搴。竆居喜事䟽。忽怪鵲聲軟。將午足音凸。汝顔遽在眄。荒忽爽威儀。瞪視若訥辯。汝身何能作。親老道里緬。揆我計拓落。裝槖紛陳藏。繭絲治衣穩。腒䐹薦味腆。幾嗔海藻硬。臟脾動嘔喘。藉汝誠志及。逾歲可侈膳。數旬共作息。快談窮夕演。我頤爲屢解。豈惟忘屯蹇。高堂倚閭切。詎挽趣歸韅。斟酌見時樂。可知離懷煎。汝留重度約。此意宜相勉。明歲積潦退。曙天壽曜顯。吾當莫回頭。北望日陟巘。</text>
<title>姪孫勉中遠寄詩。賀生歲重迴。歎未登壽筵。笑次其韻。</title>,<text>高楓冷菊纈凉天。牢落離愁在鴈前。窮道戴恩懷主聖。瘴江多病憶孫仙。詩書直任南荒老。忠孝須期後輩賢。菰飯莧羹猶匪分。生朝敢道設凉筵。</text>
<title>記俗</title>,<text>孤島圭字橫。局縮重溟表。人物百年前。始跡闢菅蔦。今成半千戶。墝斥窮鍫趙。男婦業農績。終歲適勤勦。衣食俗自安。榮祿心無擾。舊聞䟽仡世。鴻侗如鹿標。平生葛黃願。窮蹙幸見了。雖無眇論說。結繩可復兆。長吏矜屈驕。徵索恣剝摽。混沌日𣻏椓。幾何不偸誂。天海色勢混。窮眺怯難收。南極十餘度。常見水際浮。壽曜如金盞。晨昏易春秋。卑濕應夭卒。自古詆南陬。我來徵謠俗。所遇多皓頭。比屋有二老。往往頤期遒。豈獨洌泉食。盖緣瑞精流。瑞精有顯晦。汝等知何由。聖德輩勛華。囿世壽域休。恩在不言中。卉服宜永謳。潮退日有候。沜留呑齧痕。亂石互谽谺。紺翠爛成紋。招呼競出浦。斷續欝如雲。丈夫皆露䯻。女頭編黛帉。蟶蜌錯蠔蚌。藻䓑締藫薠。挑擸各異械。能拙騷携分。始以空氣出。運歸費力勤。終歲不用錢。自足供盤飧。父老向余說。此中憂患存。天哀島甿窮。降此産財源。比自均役來。徵稅劇苛煩。新法倘不革。願天移海門。遠人所見近。恡小忽大恩。天物不可專。薄貢何足云。杼軸剩卷幅。渾室詑寬溫。逃匃罄十室。前事置不論。從玆可轉心。萬歲祝南薰。齊言久迷膠。明誨如醒醺。村叟多相過。短衣謝巾襪。禮數去文飾。言談有樸拙。遇事能退㥘。見義善分別。牽迫託要契。嘲謔互酬發。試問好幹材。家業免單屈。何不早起身。美號耀儔列。嚬蹙搖兩手。祖業在餔歠。人有幸匪分。鮮不作丐乞。吾屬顚皆白。足不隣境越。緣海多虗市。附船或來朅。聞言得深省。宿昔不可咄。强壯履八域。窮老有何說。居人樂鬼神。道理說難暴。迎娛無四時。秋冬尤濫瀆。中庭敞排席。蒸奠罄囊簏。𩟭饔薦百種。燔煑搜海陸。平昔戀折粒。到此甘竭屋。神明柄至德。淫巫可能遬。其人果良吉。行爲合邀祿。諂事雖無▣。斷不垂殃毒。明昏恣欺天。私利媚饎餗。感幸歸純嘏。其鬼定不淑。情狀盖可見。氣力敢伸縮。歎嗟亦徒爾。此義誰戶讀。橡山島之鎭。突如助裸璋。登頂數九邑。列嶂妒北望。山乳隱小菴。主龕地藏王。緇徒見可憎。候齋引頸長。男女四五輩。擔戴各主張。相次享金像。屢拜言在肮。老僧提金磬。抗聲禱福祥。所學誦觀音。無語及地藏。可笑名實戾。溯源亦無傷。觀音將地藏。其人有何甞。西狄狃誑語。大藏盡虗狂。歡喜供佛者。不分人慝臧。佛力皆度濟。福德誇無量。敢逭聖王誅。邪僭此可詳。名士擧誤入。風俗待誰匡。村村植候桓。農閒盛萃習。走書要隣社。指日爭升揖。期至闢座位。觀者足成邑。進羞矜驕健。忺忺孺奚翕。盛服耦矢發。擂鼓聲動蟄。林曛藝告完。三魁傑然立。前輩胥喚出。塗面粉墨裛。高竿揭畫紙。唱噪各家八。尊屬設喜讌。立券良田給。三日極遊衍。倡優笙簫集。鄰社復治具。往復相侑急。蓋緣京國邈。望絶科第及。窮陬自絶榮。流風久相襲。厖俗莫聞笑。我欲一世挹。月弦濤聲縮。女伴屯似苞。相顧催渾脫。腰際審綰包。蹈海若平塗。長物人一匏。倒首歧足入。忽訝水居鮫。移時閴無影。復㥘餌鼇蛟。俄看迭出頭。砉砉聲如嚆。出沒十餘轉。有物溢筐筲。週坐驗豊寡。墣墣象碞嶅。蓻絶猶見陋。村閭禁幷巢。漢人誇鰒大。或如數指交。今看類盥盤。小如馬上鐃。其味冠海産。島傖飫膾炮。京闕道里遼。淡薄充御庖。爭得奉新採。薦作萬歲餚。居人盛山祣。齊沐能虔爲。奠灌雖淆龎。餖飣亦蠲治。神明德量偉。蒙蚩不置思。明非僭汰來。責罰肯索施。家自有樂憂。盡歸誠慢推。詎知徒匱財。有廢恐灾隨。我若開義告。應或信從之。第慮純樸喪。倥倥遂無辭。山淺林藪輕。狼獸無閟𨂜。而至貍䝢類。不有下嚇鷄。海大仍無裔。亦不來鱷鯢。採山與釣水。未曾蹈危蹊。再涉達世界。冦盜致何梯。籬笆有不設。外庭安醬醯。蛇蚣或窺戶。頹慵好警提。草綿宜南鄕。篸綴逮𥠧奚。地促土價亢。勤力與人齊。居處遠搏噬。物情近赫驪。正宜長孫子。甚欲盡室携。竢罪敢自穩。莫莫守窮捿。一家有吉凶。盡村胥赴救。長老儼先會。分揮類符授。丁男各勵器。任能不得漏。先時敏釣採。浦舍撥贍售。排次奏䴵飧。小家務相猶。擎戴互出門。皆用藍巾覆。主賓期饜飽。役隷健如購。明日又有事。齊前若酬僦。是以貧窶家。醮葬免愆後。比屋成燕越。知己化田竇。薄俗饒機術。見此爲霑袖。荒島與世隔。幽村綴孤。官胥來相踵。一一冠虎貙。誅責多名色。無得少違逋。京師及諸營。縣鎭逮逮徒。更面迭謈嚇。騷㞕劇兵屠。匙筴皆捐鬻。鷄狗無遺需。甞見聖王意。過徹慮民癯。今也終歲力。多未一饜餔。瓢丐答更徭。忍飢顧妻孥。委遅出浦門。採拾時日扶。要荒去化遠。堯舜亦存虞。採風時代異。窮廬獨興吁。</text>
<title>權友聖瑞送詩。步韻謝之。</title>,<text>白首滯荒裔。歡遊記往年。靜思皆在眼。田海閱幾千。我昔胥宇日。卜築龍湖邊。旣愛山水峭。久計雲仍傳。且喜得深契。論心葛黃前。居室近且幽。臨溪小洞天。一日有不參。胷憶覺枵然。勝地無常理。諧笑化流連。菰蒲失侶鳥。哀號取次遷。人事幾變更。辰商懸望偏。王恩添萬死。南北窮海堧。窮後見人情。素心喜敻連。瑰詞落海陬。眞氣驅風癲。寶珠燦夜色。良玉惹香煙。世態身外置。情言句裡宣。平生未了意。噴薄溢長篇。豈惟忘覊蟄。瘴病欲霍焉。衰季見古風。賴以銷欝悁。可免東陽瘦。和題封寄堅。此生無見期。沈吟不成眠。</text>
<title>立春聯句</title>,<text>信序無南北。春心若轉扃 圓嶠。窅微天改事。訇戛斗移停 令翊。物物鑿王澤。生生感帝靈 圓嶠。如回態色。山欲幻痍疔 令翊。餒氣蘇荄枿。韶姿竟介𣬹 圓嶠。陰蹊潛柝蔡。重沍細傳鈴 令翊。碓稍䟽渠擣。紗爭占石洴。愛羲仁發動。頑雪悔叮嚀 圓嶠。糞礫翹歸化。林樷喜逭囹 令翊。草艿疑變魯。魚上類遷邢 圓嶠。宿昔猶殊候。幾微詎察形。鳥聲矜媚嫰。人意恝暄昤 令翊。獠語增驕黠。蒙妝強嫕婷 圓嶠。潑泥挑櫱韭。循壁渙殭螟 令翊。蟻政遴開市。龍啚議放霆 圓嶠。藉暾谾欨𡏖。超類柳垂綎 令翊。田淖公須燕。原蕪漸引駉 圓嶠。我俄猶擁火。人已競遊坰 令翊。祭擷繽尋浦。賓鴻便在汀 圓嶠。寬章承呂虐。新命措周刑 令翊。細菜誰登案。嘉詞互帖欞 圓嶠。家家修服佩。在在燕蛙蜻。皷缶歌平泰。敶歐頌壽寧 令翊。敺儺轟柝鈸。分戱閙堂廳。符祝烖機蘀。風占黍稷馨 圓嶠。物情均遠邇。佳俗極瞻聽。揔要今年好。爭懽始▦丁 令翊。推遷觀變運。牢落惜增齡 圓嶠。身計思更燧。鄕愁儗拔釘 令翊。舊愆鑑久鏽。前事酒迷醒。誦詁淆砂鐵。詞章詑瑩玎 圓嶠。質忘分玉鼠。華務侈帉鞓。但飽眞鶢鵯。輕嘲只蝘蜓 令翊。蘊私廋剝蝕。譚理謝淵渟 圓嶠。敬口嗤金鐷。無文笑簋鉶 令翊。虗功窮筆槧。高致倒壼銒 圓嶠。蠓樂那違甕。罍貪轉罄甁。令翊。磨甎求彼。燒汞指天廷。幾困尋津筏。長如觸首屛 圓嶠。物窮知返性。輿敗懊趍陘 令翊。屛跡跧幽室。潛心對皥冥 圓㠐。仁端隨長植。感緖自移星 令翊。枳棘催旋足。桑楡急掣翎 圓㠐。與時憂刺促。移武歎竛竮。契趣憐庭草。添工較朔蓂 令翊。蘧非啚改糾。顔樂勉尋侀 圓㠐。誤漸寧全芷。能誠亦化蛉 令翊。就山期絫蕢。分派禁浸涇。若象深逾水。如鵬善徙溟 圓㠐。固居從峙鶚。存戒視眠𦏰。郭索羞遅蟹。跳梁制捷㹶 令翊。儀規頻省彀。淬礪必需硎 圓嶠。原憲應作病。玄成獨保經。何能扶歲月。無或涸溝濙 令翊。遷善依喬木。懸忱詠隰苓 圓嶠。决彄齊巧力。瞭目辨媸娗 令翊。起惱揮刀斷。提昏喚酒醒 圓嶠。得閒尋古昔。聞馴篤鐫銘 令翊。一意循規榘。群骸任使令 圓嶠。矢書徒號肆。騁辯莫誇瓴。馮恐攖嵎虎。程猶喜獵軨 令翊。禾苗在成熟。枝葉貴彫零。始達終江海。爲名止爝螢 圓嶠。嘐嘐希聖卓。蹋蹋履先型。不息樞違蠧。無根颶倒停 令翊。靜須生室白。勤要出藍靑。點序隮堂奧。窺高怕逕庭 圓嶠。文排舞迓皷。行效繫虗舲 令翊。實地宜先蹠。謏聞可足聆。樂仁同嗜炙。湛德况醺𨤍 圓嶠。小界緣登岳。擔楹始擧莛 令翊。天機看攝提。人事驗篿筳 圓嶠。浮海堪行道。㰚溪合帶笭。憂歡輸分福。歌詠好琱玲 令翊。覊跡群麚豕。君恩望鶺鴒。地荒謠樸魯。山邃水淸冷 圓嶠。藜屋呈騷錯。糠燈對黯熒 令翊。倚衡行貊信。狃俗任巫伶。隨處安窮樂。何居陋鄙腥 圓嶠。况成萊綵願。無復怨蓬萍 令翊。</text>
<title>晩秋聯句</title>,<text>絶國歲屢薄。高秋意更遠 圓嶠。亂烟欺禿磧。荒野幻鬼巘 令翊。物性悔靡漫。天機與抑樽 令翊。蒲釖頓失銛。柳絲禿難 圓嶠。萃石魚不競。下韝鷹初狠 肯翊。山顯欲憫愚。水殺不役鮌 令翊。飢鴉撮蘦稃。羸豚起宿蓘 圓嶠。橡彀枵塡窞。匏蔓枯守畽 肯翊。驕霜妝艶幀。邁羲促流輽 令翊。素帝修計券。玄官理襜幰 圓嶠。林豁愁麕麝。牢寒㥘駣㹙 肯翊。老鼠慍蟄蝡。羇鴻集揫緷 令翊。敗菊誇奔殿。赴蛇憎圈豚 圓嶠。嶽雪割界限。牗風蔑關楗 肯翊。月霽增金漪。天瀓徹瓊緄 令翊。薄陽思踰梁。嚴瀣擬侵阮 圓嶠。岸菌縐須翦。汀蘆箭未鞬 肯翊。庭梢公獻醜。山嶨未廋硱 令翊。砌蘚負癥疥。溪石露齦齫 圓嶠。城砧挑婦。鄰誦喚客悅 肯翊。驚葉鳥悚羽。㥘川牛瞠䁔 令翊。邃林成椅梓。深水葆鮪鰋 圓嶠。客夢淺搖落。村弊載稛 肯翊。枯節松倔強。得時楓媚娧 令翊。弱葼皆歸根。病翼已橫栩 圓嶠。謀拙見林鳩。知足想河鼴 肯翊。坐晨起怵惕。就奧習偃蹇 令翊。人情故感時。天末况不返 圓嶠。遠心看逝翮。旅愁簇亂輥 肯翊。艱難在路敻。會合得歲晩 令翊。萬里弊夢阻。一夕見汝悃 圓嶠。恃樂竝衾褥。憂衰察顴䫀 肯翊。潑壅肚欲飢。絫詶舌遭齦 令翊。奇文醒漏忘。美饌鎭嘔㽹 圓嶠。衣盡舊塵椸。資罄已閒㯻 肯翊。話衷客知出。檢裝牗自楗 令翊。慮疾刀圭隨。虞飢升斗損 圓嶠。質疑檢標籤。計儲視篅𥫱 肯翊。僮預藏榛薁。鄰能送魴鱒 肯翊。語覃親族皆。身遊京國宛 圓嶠。灑簟除坌壅。旣壁禁蝡蜿 肯翊。剪布防服綻。招工備盎墾 令翊。恩荷生成偏。樂忘空虗遁 圓嶠。替勞詶蒙肄。分包謝鄰懇 肯翊。韋牀正喜聯。杜鬚不嗔挽 令翊。苦莧甜腴腯。䟽黂侈紞綩 圓嶠。矮檼憫析㡇。歪堗警失踠 肯翊。茅檐匿朝𣋞。松炬納夜焜 令翊。麥倩壑碓。搬柴丐犝䡊 圓嶠。謠俗恚衿弁。閭屋慕囤圈 肯翊。謀供趁網釣。就分效織悃 令翊。居鄙寧嫌陋。善俗不敢忖 圓嶠。曉警起聞角。宵誠托拜衮 肯翊。塗淖不戚龜。蓬堵好息鶠 令翊。閒話且姑置。近業欲何本 圓嶠。離索記聞謏。浸染義欲混 肯翊。舊漸慢刊伐。始仁愧愉惋 令翊。行難吾無得。遂志汝可諼 圓嶠。土積且嶽峙。源細可流滚 肯翊。爲器必廟瑚。所寶豈記甗 令翊。善變斅遷鶯。群謿置執蝘 圓嶠。起懦疾鞭羸。味善換嗜𦟙 肯翊。鄰德始懷獨。服衆戒務棍 肯翊。敦慕持志意。緘固禁諑噂 圓嶠。朋信在共裘。閨敬始執笲 肯翊。沮氣傷局縬。狃行入粗笨 令翊。冉晝宜存警。樊圃莫留綣 圓嶠。敬叨誨誘切。敢諼痼習𠟃 肯翊。五枝怕窮鼯。九仞慮虧畚 令翊。絫日終成歲。理樸定見琬 圓嶠。就急應輿僨。務高易鍾䃂 肯翊。道味商欲肥。秋陽孔可烜 令翊。美材欲受變。淨蓮不染涴 圓嶠。禮疑分斷爛。理奧破混沌 肯翊。無剛瞿責棖。不伐景贊反 令翊。營宇卽墌土。爲稼便菑畹 圓嶠。眇諐撥如刷。衆善蒐作苑 肯翊。道遼須俶昕。洋危早牢𣄏 令翊。金在鎔韡鑠。木就壅薈菀 圓嶠。喜規惜乖多。啚新未睡穩 令翊。胥勖意冞接。念別膓欲刌 令翊。俄訴將軾轍。旋愁邈薊鄢 圓嶠。遅回勌理裝。繾綣勔加飰 肯翊。朔飈壯碎綿。嶺确慣摧錕 令翊。畏道軫獨邁。愁臟惱中㶧 圓嶠。涕垂若决瓴。咽閉不緣鍵 肯翊。待逢願縮時。望去厭遮坂 令翊。鑽棗期復庭。遞葭逝慰悃 圓嶠。飜思荷恩照。那得共歸偃 肯翊。長言慰離遠。此道貴諤謇 令翊。</text>
