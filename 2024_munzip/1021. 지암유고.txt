<title>白雲臺歌</title>,<text>白雲臺白雲臺。矗矗萬丈。嶷然屹立玄黃間。上之逼帝座。下之絶塵寰。羲和停策坐歎息。黃鶴側翅愁盤桓。偉哉造化兒。攫土摶沙筋力殫。走勢橫盤從北來。乃是不崩不摧。萬古長巑岏。仁秀巖露積峯。左右控立不敢頑。李白昔道蜀道難於上靑天。我云雲臺之難難於蜀道難。世人欲攀那可得。但見白雲繚繞山之巒。白雲之臺高莫高。中有仙人鶴髮而童顔。白雲爲裳衣紫霞。駕以龍兮驂以鸞。空中恍聞赤舃響。風吹玉佩鳴珊珊。謂我殊有神仙風。招我手把靑琅玕。丹丘生赤松子。逢迎拍手笑相看。左明叔右子良。我在中間意甚懽。白日在西林。忽然發高歎。浮生天地寄蜉蝣。有似廣陌之走丸。况復世間多囂喧。是非憂樂左投右抵心頭關。我今嗒然吾喪我。萬事不如吾身安。昨夜前山靈雨過。三秀采采香可餐。朝倚玉女窓。暮宿洪崖山。山蒼蒼兮水碧。嗽瓊漿兮服還丹。千秋萬歲兮仍不死。皮不皺兮髮不斑。冷然御風兮飛來飛去。長在白雲臺。心與白雲兮悠悠相對閑。</text>
<title>蕩春臺臨陽亭子</title>,<text>亭下溪流嗚咽聲。亭前林壑爲誰淸。落花芳草自春色。碧瓦朱欄空月明。可惜繁華如電掣。終知富貴等雲輕。沉吟往事忘歸去。欵欵啼禽慰客情。</text>
<title>水門城樓</title>,<text>城上危譙枕水聲。崢嶸千尺揷層淸。勢將北岳爭高下。影落前溪半滅明。丞相經營三歲久。遊人往來一筇輕。徘徊嘯詠偏蕭爽。剩洗塵埃芥滯情。倚堞那禁咄咄聲。悄然忘却景光晴。竭村耗國難言智。築怨成城豈曰明。縱使金湯美哉固。寧將社稷棄之輕。商量此事終無可。莫道書生濶世情。</text>
<title>自詠</title>,<text>世方奔走逐名聲。我獨蕭條喜靜淸。已笑鷄蟲爭得失。更嫌魚豕蔽聦明。百年天地三盃好。一曲溪山萬事輕。拂袖塵埃從此去。蕩春臺上養閑情。</text>
<title>石假山。次前韵。</title>,<text>芒鞋不用遠尋山。咫尺孱顔早暮攀。恠底香爐移座右。依然華表落庭間。峰將碧玉雕鎪巧。苔與蒼松點綴斑。多謝故人供我賞。不須親自欝林還。</text>
<title>當歸草。次舍叔韵。</title>,<text>憐爾當歸久未歸。何年身與故人違。田間白茁芽初細。雨後靑蕃葉正肥。補血奇功人所賴。入唇眞味世應稀。靈根合向林泉植。余亦隨渠早拂衣。</text>
<title>松都懷古。次李孟畇韵。</title>,<text>曆數其如五百終。當時謾費統三功。孱孫失政人心去。烈士殉身國事空。燕語斜陽芳草外。鳥啼微雨上林中。前朝物色惟明月。夜夜淸光廢堞東。否德由來祿永終。創垂當日問何功。窮兵却昧文治重。事佛還敎伯業空。古寺鍾鳴殘照裡。荒臺薺合斷烟中。傷心善竹橋邊事。長使英名滿海東。</text>
<title>石榴花。次舍叔韵。</title>,<text>繁嫌桃李冷嫌梅。亶得天然正色來。間葉纔垂珠露結。滿叢俄展錦紋開。美人含妬頻携鏡。騷客探芳數引盃。直恐南風零落盡。任敎蜂蝶繞枝回。偏憐桃李杏梨梅。爛熳春光已向來。獨對熏風當暑茂。乍經微雨滿枝開。螭珠彩射看書案。猩血紅侵遣興盃。灼灼園中誰得似。瑤池昨夜美人回。</text>
<title>次杜律子規韵</title>,<text>蜀國亡何載。遺墟草樹齊。魂飛無處托。血濺有心啼。夜靜聲偏苦。春深恨轉悽。欲歸歸豈得。毛羽已摧低。恨應精衛邁。寃却楚魂齊。故國無人識。空山盡日啼。征閨難着夢。遷客不楚悽。爲是異凡鳥。杜陵拜故低。</text>
<title>次杜律畵鷹韵</title>,<text>蒼鷹立古木。骨聳見才殊。落日心翻野。何年臂出胡。側身狐睥睨。回首鴈驚呼。安得開霜練。放渠揚遠蕪。</text>
<title>挽申統制益夏</title>,<text>三軍雨泣搢紳驚。天奪邦家萬里城。脫有不虞惟爾恃。孰將非義敢吾爭。去時玉節臨滄海。歸日丹㫌傍驛程。若得如君數人在。應知我淚止私情。</text>
<title>挽金進士士東</title>,<text>兄方玉署季春坊。諸父蟬聯笏滿床。獨抱高才還奄忽。可憐成就堇登庠。斑衣閉篋半蟲絲。不瞑魂應無恨悲。兄弟尋常強懽笑。慽容恐遣侍郞知。善人多閼理奚爲。食報應於襁裡兒。兒長詎知君行誼。且留諸友悼亡詞。亦知脩短捴蒼天。叵耐追遊自少年。寂寞新齋鎖靈幌。當時盃酒此團圓。細草靑靑楊柳黃。春還故里競芬芳。年年物色應如此。君去那時得再陽。</text>
<title>挽李友泰徽</title>,<text>元賓我實去冞傷。伯道君猶較却強。寄語西河且收淚。一兒雖短二孫長。</text>
<title>兼說書。初登講筵。惶恐有作。</title>,<text>挾冊登筵入院初。小臣惶恐汗霑裾。辱詢頻及亡由塞。只恨當年不讀書。</text>
<title>燈夕。與洞中諸友登後岡。皆言燈盛。非去年比。</title>,<text>燦燦縈千陌。輝輝連萬家。皆言勝去歲。更欲上高阿。風俗看衰盛。兒童驗少多。君王詞玉燭。處處太平歌。乙巳四月。家君謫居宣川。十月余歸省。客中無聊。有吟輒錄。時李友子淵。亦被譴隣居。與之唱酬。賴以消日。</text>
<title>卽事</title>,<text>覊愁如草苦難鋤。燈下無眠意不舒。鈴響忽聞門外度。却憑歸撥討家書。</text>
<title>偶吟</title>,<text>歲色駸駸夜色凄。孤燈無寐思悽悽。病妻乳女今何似。夢裡分明覺後迷。驥子頻繁夢裡於。別來能了幾編書。天涯企祝無多語。如此風寒愼起居。</text>
<title>送舍弟東歸</title>,<text>歲暮關河日色寒。故園東望路漫漫。天涯又送阿奴去。客抱今朝倍覺酸。我來方喜爾爲儔。爾去還愁我獨留。去去來來每如此。故園何日共追遊。天涯作客未曾謀。何况天涯更去留。莫說關西非畏道。氷江雪嶺捴堪愁。</text>
<title>舍弟發行五日。風氣斗寒。月下獨坐口占。</title>,<text>十日長程五日登。嚴飈一夜釀陵兢。大同江凍能無阻。浮碧樓寒定未憑。剩占淸光分塞月。遙知孤夢伴郵燈。咿唔坐久懷偏惡。強戱隣兒與作朋。</text>
<title>聞雷變</title>,<text>十月胡然大雨雷。明時無闕豈云災。吾王聖德符天道。早晩湘潭霈澤來。</text>
<title>歸鴈</title>,<text>霜天如洗月轎明。一陣寒聲背北征。裁得尺書憑汝去。歸時應過洛陽城。天涯歲暮客心悲。送盡南鴻獨未歸。安得此身生羽翰。隨陽共向故國飛。</text>
<title>呂元伯自島中送詩趙使君稚晦。稚晦次其韵而轉示淵令。遂次其韵。</title>,<text>歲暮楡關客抱傷。故國東望路何長。空聞曉鵲依簷噪。每羡宵鴻入塞翔。病劇常常茶作飯。詩成往往筆生香。山河極目終南隔。愁殺豺狼恣陸梁。</text>
<title>復次示子淵</title>,<text>泣玦明時且莫傷。天應玉汝做功長。蟄龍肯許湘潭卧。儀鳳行看舜殿翔。▣學探源閑隱几。羲書玩理靜焚香。端居勉究經綸策。他日須渠作棟樑。▣學羲書。皆實際語。</text>
<title>酬子淵。次李察訪韵。</title>,<text>酌酒勸君金卷荷。天涯歲暮奈愁何。孤燈夜夜還家夢。漫筆時時出塞歌。多病所須惟藥物。窮途相伴但詩魔。蒼頭忽報鄕書至。認是門前撥騎過。</text>
<title>寫懷示子淵</title>,<text>千里思家月已三。客懷多緖共誰談。身隨胡馬遙依北。夢逐霜鴻每度南。日暮乾坤雲翳合。歲寒關塞雪霜參。怡愉萊服吾猶慰。迢遞萱堂爾獨堪。</text>
<title>子淵以兩謫所韵見示要和</title>,<text>沒世臣民不可忘。遺弓抱得只心傷。重逢百姓如喪日。更斷前年未盡膓。瑣闥追趍渾夢事。玉欄瞻望杳春光。孤枕却喜离明繼。拭目治謨邁漢唐。幾處危樓望北辰。天涯放逐捴孤臣。花非故國偏愁眼。酒爲重陽強點唇。縱揷茱萸懽意少。獨搴蘭杜諷吟頻。詩篇不道山河隔。差慰覊懷寂寞濱。一網東西南北皆。蛇山鱷水各天涯。幽蘭采采芳洲暮。何日金泥下玉階。休說窮途事事違。聖朝恩重敢言饑。瓊雷地僻鯨波濶。關塞天長鴈使稀。千里相思神獨往。一年將盡計多非。君家學士眞同病。賴得愁時數欵扉。</text>
<title>泰川使君李悅道來訪。次軸中韵見贈。泰川去後。子淵復次其韵而見示。</title>,<text>一家四昆弟。落落皆遠天。關嶺三千里。門闌百六年。鄕山杳迢遞。邊月幾圓。夜夜林烏哭。偏驚孝子眠。久矣鑾坡直。胡然楚澤遊。天心未應棄。歲色奈將遒。欝欝匡君略。悠悠去國憂。空將千里夢。夜夜繞螭頭。右屬子淵。本是漢陽客。胡爲關外天。靑雲寧有日。赤地又無年。多病杯常㥘。寬愁句或圓。挑燈非惜歲。覊舘自難眠。久作關河客。初非弧矢遊。何時可言返。此歲又看遒。世事聞逾怕。家書覽更憂。孤燈耿無寐。夜色問蒼頭。右自咏。舊着朝衣半破荷。美人消息近如何。索居夢斷靑雲路。漫興吟成白雲歌。才不適時宜見黜。志非忌世奈多魔。孤臣却羡南飛鴈。千里長安一夜過。天涯歲暮旅懷傷。燈下無眠百慮長。身病三冬須藥餌。家書十日阻鱗翔。方音聽久踈仍慣。鄕味甞多醜亦香。親老最憐甘首匱。野寒何處拱山梁。</text>
<title>沈輔德埈丈。謫路歷過。殊慰無聊。臨別不可無語。</title>,<text>南遷北謫已傾都。夫子胡然又遠塗。禍福塞翁曾失馬。䧺雌衛國孰知烏。玆逢亦賴君恩重。相對渾忘客恨孤。臨別殷勤一杯酒。莫言西出故人無。</text>
<title>復用別時韵。奉沈輔德。仍示黃陽甫。</title>,<text>關塞迢迢隔漢都。幾時重踏浿東塗。浮雲眼看爲蒼狗。險世心知莫黑烏。窮梅捴敎遷客住。聖朝應軫逐臣孤。愁中遣興惟詩句。倘替梅花數寄無。</text>
<title>偶得進退格。奉子淵。</title>,<text>歲律滔滔風氣寒。大夫何事卧關山。詞頭舊把楡揚筆。鄕曲今成訓導官。弟子橫經思一變。先生讀易有餘閑。天應借爾敷文敎。故許邊城暫佩蘭。</text>
<title>除夕獨坐無聊。偶誦唐人一年將盡夜。千里未歸人之句。遂以一字爲一韵。分作古風十首。示子淵要和。</title>,<text>我生百年內。三分強過一。每當歲除夜。點檢身本末。文章不加進。德義無可述。年年只如此。所得空歲月。直恐老且死。塵土同磨滅。尙冀來歲除。免得如今日。四運汩無停。誰能獨長年。年長不足貴。所貴名可傳。寄語少年子。及壯宜勉旃。而我老無成。正坐少不專。日月如水逝。那得爲我延。永懷淇澳詩。警人仍自鞭。隻鴈不成行。孤鳳雛不將。靑山多望子。暮雲迷陟岡。別來問幾日。三冬一何忙。世俗重歲時。遊子各懷鄕。喧呼終此夕。長幼同一堂。悠哉不可得。呼兒強進觴。稍稍夜色分。黯黯年光盡。悠悠關塞阻。杳杳家山遠。家山問何處。蔚彼三角峻。堂前梅樹好。巷外高柳隱。梅花暗浮香。柳色新含潤。物色正如此。遊子何時返。憶昔去歲除。秉燭蘭臺夜。蘭臺欝崔嵬。宮闕五雲鎖。銀臺在其右。玉堂在其左。君王垂衣裳。侍臣多閑暇。招邀共此夕。餞歲羅盤斝。如今獨怊悵。旅舘寒燈下。東望長安城。山河杳盈千。心知別離苦。眼看時序遷。前宵驛使過。消息不肯傳。聞說龍灣伯。號令頗無前。世道一何艱。人心一何懸。歎息無奈何。嘿嘿聽高天。我本洛陽人。家在洛東里。行年三十五。不知憂苦事。兄弟塤箎諧。室家琴瑟喜。嬌女始解語。幼兒能讀字。亦有朋友好。源源樂無比。如何關塞阻。歲盡猶孤寄。人皆樂此夕。我獨興全未。我昔在家時。歲時何娛喜。豈無酒與肴。奈此山河異。椒盤亦無心。爆竹果何事。寂寂燈火落。厭厭時夜旣。村童不知憂。喧喧方得意。今夕是何夕。思歸猶未歸。四封凡幾州。逐客羅如棊。或在關塞陬。或在嶺海涯。同是洛陽人。散作千里覊。誰無父母戀。亦有妻子思。遙知此夜心。處處均霑衣。一年將盡夜。千里未歸人。古人已先獲。我詩不足陳。幽蘭委空谷。荊棘塞要津。歲聿方除舊。天意或布新。各歸安鄕土。餘外復何云。徘徊遂不寐。明發忽已春。</text>
<title>元朝</title>,<text>晨鷄喔喔鳴。乙巳不知處。酌酒與東風。吹余渡浿去。未曉猶爲臘。窓明遂已春。隣里競來問。但非京洛人。若非舊歲去。安得新年來。但願新年吉。莫言舊歲災。</text>
<title>立春</title>,<text>報道新年已建陽。家家門帖競延祥。關河遠客無多願。早奉庭闈返故鄕。故鄕今日亦新陽。應向天涯祝吉祥。寄語故鄕莫相憶。新陽作伴好還鄕。</text>
<title>上元夜。子淵來過。口占要和。</title>,<text>新春忽已上元廻。旅舘頻驚節序催。東里兒童迎月去。南村士女踏橋來。佳晨故事疑京裡。獨夜孤懷坐海隈。賴有故人乘興至。暫開愁睫笑盃。</text>
<title>多病</title>,<text>終冬閉戶卧長歎。藥餌曾無一日閑。肺氣挾痰仍膈悶。胃邪成滯每喉酸。此來本爲扶親老。惟疾還敎念我孱。安得靑囊投妙劑。四肢輕快五臟安。</text>
<title>沈輔德埈。謫路歷宿。搜其篋。得諸公贐詩。遂與淵令。各次其韵以贈。</title>,<text>昨別黃家兩弟兄。今朝又送楚臣行。楚臣去作黃家伴。獨我那堪送後情。關外君曾馳使車。羸驂今日倦躊躇。安知此去還非福。世事由來塞馬如。受玦行裝渡浿頻。沿塗一帶捴情親。誰知栢府乘騘客。又作楡關賦鵩臣。林畂便成迎送地。洛中無復別離人。天時否劇終須泰。且待驛亭花柳春。今日故人從故鄕。天涯此會亦恩光。窮途跌宕君詩好。萬事消融我酒芳。桃李漢庭新雨露。芙蓉楚澤老風霜。客中契活要隨分。肎羡侏儒粟一囊。世事如棊局局新。驛亭花柳去來人。羸驂倦僕藍關路。誰識乘槎舊使臣。客中逢客暫開顔。飮酒題詩也未閑。萍水莫辭終夜晤。明朝相憶恨囚山。征車衮衮浿江灣。但見來人不見還。近日吾儕要晤語。試投宣郭鐵龍間。</text>
<title>次沈輔德贈家親韵</title>,<text>聖世閑無事。衣冠散海臯。衰遅身却健。漂泊氣猶豪。直道何嫌黜。行吟且續騷。居窮增拂亂。天欲玉吾曹。</text>
<title>李監司廷濟。送詩子淵令。前後凡三首。淵令再次其韵而見示。輒次其韵。</title>,<text>關塞春還客未還。病妻嬌女夢魂間。長亭西出一千里。故國東迷三角山。強引壺觴聊遣悶。漫題詩律豈耽閑。風塵萬事堪揮涕。正月看看又欲殘。來時十月忽春還。我豈匏瓜尙此間。窮塞西臨天薄海。故園東望雪漫山。亦知夷險隨吾分。久把榮枯付等閑。何事書空常咄咄。憂時一念未全殘。端居點檢遠遊篇。欲問靈均末有緣。何事關河飽霜雪。我家駝駱好雲烟。人情始信瞿塘水。世運重驚乙巳年。淼淼西江愁極目。風波誰作濟川舡。愁中頻和竹枝篇。同志相依亦勝緣。吾榜已刊仙桂籍。子衣猶帶御爐烟。功名宦海榮爲辱。契活囚山日抵年。雲鵲幾時傳吉語。春波共理浿江舡。川原東隔洛陽城。臘盡春回遠客情。一網彌天我安適。浮雲蔽日苦難晴。黃沙白雪愁中咏。靑瑣彤夢裡行。從古獨醒羞衆醉。傍人且莫勸深觥。暇日源源似洛城。客中同病最交情。愁來細話春宵靜。興發聯吟雪月晴。幾處江潭憐獨住。他時雷雨約同行。期君故國重揩眼。共說玆遊更▣觥。</text>
<title>終冬不見雪。今日始大雪可異。口占二絶。示子淵。</title>,<text>臘前三白一無之。二月雱雱亦太奇。冬暖如春春更雪。不知天意竟何爲。關塞春還便似秋。四村桃李寂如羞。東君解媚覊人眼。粧點瓊花萬樹稠。</text>
<title>又得一律</title>,<text>裊裊盈盈看可愛。騰騰攘攘勢仍繁。漫空柳絮飄無力。疊地利花落有痕。蕭瑟空庭飢雀下。分明遠樹宿鴉翻。天涯悵望梁園會。授簡何人侍至尊。</text>
<title>贈田生興汏</title>,<text>貫穿書史五車盈。勤苦山田數畒耕。利器幾年埋草野。爲君三復董生行。</text>
<title>家親蒙宥日。子淵來會聯句。</title>,<text>楚澤風霜苦。淵。 堯天雨露新。獨憐同病客。保。 猶作未歸人。此地何多日。淵。 吾行好伴春。知君有老母。保。 孝理倘推仁。淵。</text>
<title>偶得一律。示沈叔平。仍奉黃參判。</title>,<text>覊窓兀坐思難裁。落落親知共海隈。黃石老人無𧏮否。靑松夫子有詩來。鄕愁去國均千里。別恨經年阻一盃。村柳欲新汀草細。忽驚春色暗中催。</text>
<title>次聯句韵示子淵。仍奉沈令叔平。</title>,<text>親老行吟久。君恩霈澤新。誠如脫籠鳥。獨奈戴盆人。蘭蕙江洲暮。烟花驛路春。陽和方佈德。一物詎遺仁。洛下交非淺。天涯情更新。誰知先到客。却送後來人。惠好空留約。行吟又度春。未應君獨滯。聖世本同仁。</text>
<title>贈老主人</title>,<text>三宿情猶在。一年恩豈忘。秋風同社燕。回首戀雕樑。舊客懷恒欝。將行情更牽。江山千里阻。重對是何年。</text>
<title>贈小主人劉斗星</title>,<text>漂泊天涯恰一年。窮途惟仗主人賢。東歸異日幷州戀。關樹邊雲揔黯然。</text>
<title>羅武聖弼索書。書此以應之。</title>,<text>我本拙書者。誰曾有此求。知君要替面。下筆使人羞。</text>
<title>發行日路中。口占示子淵。</title>,<text>留時欝欝將成疾。歸日依依却有情。最是江潭憔悴客。天涯同住未同行。</text>
<title>贈林生健夏</title>,<text>遊學不辭遠。治詩欲逼奇。漑根應食實。知子得賢師。</text>
<title>嘉平舘。次子淵別時韵追寄。</title>,<text>將行只喜故國歸。旣發還愁良友違。步步回頭怊悵意。龍鍾猶濕別時衣。等閑別離亦傷神。何况天涯又送人。遙憶柴扉終日掩。獨將書帙與相親。</text>
<title>安興舘口占</title>,<text>此地聞名久。今行宿債酬。閭閻䧺邑治。城郭抱江流。佳麗應無敵。逍遙忽欲留。臨歧最難別。好是百祥樓。</text>
<title>永柔諸人。設餞來迎於順安途中。悲愴有作。</title>,<text>地下衣冠遠。人間雨露新。那知順安道。忽見永柔人。欲語衣沾淚。何心酒入唇。征車強延佇。多謝化餘民。</text>
<title>中和宗人三十餘人。設餞來迎於邑村。詩以謝之。</title>,<text>偶爾萍蓬地。依然桃李園。京鄕雖異派。系屬本同根。勤意三盃餞。歡情一席喧。臨歧忽怊悵。回首杳川原。</text>
<title>行到鳳山。諸宗三十餘人。設餞來待者已五日。以詩爲謝。</title>,<text>不緣百代誼。那得半途迎。久待應勞望。初逢各問名。中和俄好會。此地又深觥。但恨明朝發。怱怱未盡情。</text>
<title>銅仙嶺。逢李叔賢錫。</title>,<text>逢君銅仙嶺。下馬坐松間。先問家中事。次言行路難。</text>
<title>東閣偶吟</title>,<text>靨靨羣巒碧四低。縣居蕭灑類僧栖。林霖散作千村雨。洞瀑噴成百道溪。薄邑未妨淸若水。小杯猶得醉如泥。高齋盡日脩然坐。綠樹陰濃黃鳥啼。</text>
<title>帒巖</title>,<text>騎馬偶然出。四人乘興來。閑行更多事。樂處且含盃。廢寺猶餘塔。穹巖自作臺。徘徊興未已。歸意莫相催。偶逐山簡興。仍携葛強來。遊魚巖底帒。浮蟻澗邊杯。雪送飛來瀑。雲生坐處臺。心將境俱會。但恨夕陰催。</text>
<title>觀運漕北倉</title>,<text>糠塵吹面眯雙眸。㪷斛中間盡日愁。粒粒推來窮巷髓。陳陳供與太倉蟊。舡人得意方呼醉。官吏乘便別作謀。此事商量竟無奈。烟波注目釣魚舟。</text>
<title>月夜漫吟</title>,<text>槐陰滿地月微明。隱几蕭然聽角聲。吟罷喚茶茶罷睡。誰知吏隱最幽情。</text>
<title>義林池</title>,<text>千頃汪汪浸碧波。大池恭儉未應多。仙遊蹟古臺臨渚。吏隱情幽閣枕阿。太守持竿松下坐。漁人繫纜柳中歌。蓴羹鯽會眞饒趣。張翰當時不憶何。</text>
<title>悶旱</title>,<text>萬籟寥寥星月踈。五更袍笏出齋廬。一床牲幣惟誠耳。再拜龍神倘格歟。肚裡憂灾無限緖。祝中徼惠許多書。沛然安得翻盆霔。浥盡枯萎野色舒。天災轉劇吏才踈。奈此喁喁萬蔀廬。闔境殆將都盡矣。專城那得獨安歟。南康謾挹文公蹟。平陸深慚孟氏書。百計商量惟有去。在家無食亦眉舒。銅章黑綬興全踈。悵望城東舊弊廬。本是悠悠無事者。安能欝欝久居歟。自憐晩就歸田賦。可笑曾煩乞郡書。好向山家隨本分。閉門終日簡編舒。金石都焦趙盾威。田間漠漠見塵飛。三農已斷雲霓望。太守虛勞俎豆歸。哀彼盡驅無罪死。愧玆難格不誠祈。家人莫說歸無食。坐視其如萬姓饑。貪睡池龍久戢威。坐令原野揔塵飛。雷過別地空餘響。雲欲中天忽四歸。每日田家愁杲杲。何時詞客詠祁祁。今年尙賴前年蓄。將奈明年荐阻饑。</text>
<title>靑田示義林池賦</title>,<text>覽子林湖作。勝向林湖遊。文章恣𥳽弄。雲物極雕鎪。定見鬼神泣。直敎楊馬愁。公然氣死我。半日向人羞。東來何所得。得與好人遊。天地容吾散。江山被子鎪。塤箎聊遣興。朱墨頓忘愁。且約林湖泛。莫敎魚鳥羞。君詩類天馬。飄逸空中遊。婉或花含馥。圓仍玉謝鎪。乾坤還絶響。風月莫深愁。我似巴人唱。啾啾空自羞。</text>
<title>祈雨義林池</title>,<text>滿天星月獨臨池。椒醑盈盈再拜時。赤地爲灾嗟酷矣。蒼生何罪欲殲之。我心精白初非僞。神意微茫倘有知。叉手岸頭無語立。過雲歸靄揔堪疑。</text>
<title>南窟</title>,<text>扁舟跳入洞門恢。從古陰陰一竅開。白日容光那得照。蒼崖蒸液自成堆。始知天地亦虧陷。只有鬼神相往來。四郡奇觀此爲最。姓名留與石間回。</text>
<title>蓴羹鯽膾大有致。分與丹丘守。仍付一絶。</title>,<text>雨後絲蓴美可茹。釣來尺鮒當鱸魚。辛勤寄與丹丘子。不待秋風興有餘。</text>
<title>答丹丘守</title>,<text>悶旱天降澤。惜阻伻帶札。兩喜一時具。安得不心豁。但恨一會期。纏縛苦未撥。無乃強唯諾。探勝心則恝。淸池雨新過。幽事添奇活。波淨鏡拭光。瀑壯雪噴沫。脩松散淸蔭。柔蓴抽新滑。鳧鷖靜泛泛。魚鱖情鱍鱍。物色正如此。佳期那可濶。我有一斗酒。待君池上發。又爲君談我縣。請君詳我札。峭岑四拱揖。衍陸中敞豁。池開淨練鋪。閣聳高雲撥。佳哉信可樂。對此誰能恝。山深日月閑。境淸畵啚活。深浦鷺眼靜。高柳鸎聲滑。長渠散靑畦。快瀑揚素沫。香羹掇柔蓴。雪膾抽潛鱍。康樂興不淺。季鷹計非濶。時哉不可失。皁盖卽日發。</text>
<title>睡軒</title>,<text>長日縣齋靜。太守但事睡。睡起時擧眼。滿眼無非睡。通引案前睡。及昌軒下睡。我睡猶自可。若曹焉敢睡。呼吏使之笞。吏亦門外睡。一笑無奈何。笑罷還復睡。何幸官無事。上下得同睡。從今日復日。我睡爾亦睡。推而一境內。煕煕都是睡。援筆書諸軒。軒名宜以睡。</text>
<title>後三日又書</title>,<text>客有問於我。異哉軒名睡。軒名亦多義。子何取於睡。萬事壞於懶。懶習毋如睡。虞舜鷄鳴起。孶孶何暇睡。大禹惜寸陰。克勤焉得睡。所以糞土墻。聖責宰予睡。聞言一菀爾。子豈知我睡。無事乃得睡。有事何以睡。焉知我之睡。賢於人不睡。言罷隱几卧。客亦相對睡。</text>
<title>簡丹丘</title>,<text>三人約高會。四郡饒勝賞。好事苦多魔。幽懷欝未暢。多哉永春信。異於丹丘誑。今朝送好音。開六許相訪。亟欲貽書報。要子趁期枉。昨見廵營關。俾主忠原榜。自憐汩奔走。未暇閑跌宕。但念都會役。不過數日曠。三日可了事。四日可回鞅。六日兀自閑。三人笑相向。又咄哉丹丘倅。掉頭烟霞賞。寂寂深閑戶。無心一䟽暢。日日虛送書。有約忽復誑。口稱魔兒戱。意踈仙區訪。眞期太晼晩。苦被塵客枉。應知四郡靈。相擯已揭榜。早知久退托。寧憚獨跌宕。因子俗累重。致我仙遊曠。虛繫義林舟。已斷南窟鞅。棄置勿復道。靑山笑獨向。</text>
<title>復次前韵。寄丹丘。</title>,<text>長日官無事。時時弄筆札。雖無驚人語。亦令幽愁豁。况得同心子。襟期好相撥。聯翩往而復。欲罷未能恝。君詩藹如畵。滿紙雲烟活。披來目奪光。讀去口流沫。而我走且僵。氣喘汗流滑。仰瞻鵾鵬擧。俯笑魚蝦鱍。曾何較長短。直以叙間濶。瓦缶聊復鳴。側耳黃鍾發。</text>
<title>復次前韵。寄丹丘。</title>,<text>薄邑稱踈姿。淸境愜幽賞。溪山趣轉佳。簡編懷自暢。懶却羞衆爭。拙還听彼誑。悠然忘得喪。久矣斷過訪。豈昧富貴好。秪恐心事枉。遂欲無是非。還嫌有標榜。一麾粗安便。四郡時跌宕。身以吏爲隱。心與境俱曠。何必遽投紱。仍欲此稅鞅。直以病妨務。會須丘園向。千載陶彭澤。嘐嘐獨心賞。東籬眞趣多。北窓幽思暢。此事殊可意。古人豈我誑。我亦踈於世。志在林壑訪。營營彼何事。寸進應尺枉。灰心牛李籍。噬臍甲乙榜。偶得山水縣。只謂閑跌宕。支吾跡常拘。局束意未曠。欝欝時自笑。安能絆覊鞅。一讀歸田賦。悠然同趣向。良朋自永春。芳池共淸賞。悠然笑相對。樂哉意殊暢。最恨丹丘子。一諾容易誑。每說烟霞期。終辜蠟屐訪。林巒共騰誚。澗壑屢被枉。虛帶吏隱名。永刊仙遊榜。爲問坐局束。何似恣跌宕。佳會竟未果。幽懷何以曠。亟理島潭舟。仍發義林鞅。携手好聯翩。北壁南窟向。</text>
<title>復次睡字韵。答金鶴鳴。</title>,<text>晝永官無事。隱几正酣睡。何來緫角兒。掣鈴攪我睡。欠伸強披書。書中亦言睡。一讀還一笑。此地何多睡。試問野人睡。何如官人睡。野人本閑放。悠悠易能睡。官人自局束。役役無暇睡。方知役役睡。賢於悠悠睡。前言聊戱耳。我實羡子睡。何當歸弊廬。枕肱終日睡。</text>
<title>寄鶴鳴居士</title>,<text>園木陰陰巷柳踈。鶴鳴居士此精廬。鶴鳴自是聞天者。居士何曾避世歟。半世功名一符竹。十年林壑五車書。風塵我亦悠悠久。注目靑山雲捲舒。</text>
<title>遊丹丘。次徐聖質十韵。時質與吾皆上京求遞。特旨譴補本邑。蒼黃逬還。約質同討仙巖諸勝。盖在堤三年。汩於荒政。未暇一遊。今始快酬宿債。不可無詩云。</title>,<text>雲林三載夢中攀。淸債尋常自厚顔。恩譴不孤携勝友。仙期如待踏秋山。緣崖桂樹筇枝礙。倚壁苔痕屐齒斑。彭澤平年兼水石。未應元亮遽催還。未恨仙岑晩始攀。高秋物色倍容顔。淙淙瀉出松間水。簇簇粧成畵裡山。誰遣雲屛當面立。忽驚霜葉映眸斑。偏憐造化千萬態。牽挽遊人不放還。幾回穿去幾回攀。步步巖泉色色顔。皁盖愧吾猶世俗。藍輿羡爾再雲山。一僧迎客霧中出。數菊留人霜後斑。安得塵緣磨滅盡。携家長往遂忘還。誰起溪亭借客攀。坐來風物互呈顔。九秋楓葉三仙窟。萬壑松聲小白山。壁古藤將烟帶護。徑幽苔作錦紋斑。停車笑爾猶塵想。才到靈區便說還。三仙凈界一筇攀。松桂深深露滴顔。白石鋪來方弄澗。霱雲飛盡忽橫山。蒼崖上下藍輿緩。紅葉中間皁盖斑。出洞應知柯已爛。可憐桑海幾回還。十里巖泉取次攀。四人携手似商顔。醉思引滿盃前澗。詩欲裁成筆下山。坐處雲生官席潤。行時葉墜客衣斑。傍人莫說歸途晩。不盡幽奇定不還。深深禪院引蘿攀。寂歷黃花更好顔。雲曳踈鍾搖落木。水舂寒杵答空山。乍聽龍象機仍靜。自笑風塵鬂已斑。我興未爛君亦醉。藍輿且趁夕陽還。何年厓老此躋攀。落木秋風一愴顔。天地有心開洞壑。子孫無力護溪山。寒塘草暗魚行斷。廢砌苔深鳥跡斑。借問雲岩岩下水。東流幾日復西還。矗矗亭亭誰可攀。千秋獨立一孱顔。高標俯壓三仙洞。秀格平看四郡山。舍人留號遺風遠。遊客題名古字斑。仙期更待春花發。不厭肩輿十往還。靈區携手好追攀。是日淸遊一解顔。雙屐踏回千疊澗。一筇穿出幾重山。閑雲度壑峯陰變。返照縈林樹影斑。蕭洒歸塗更餘興。馬前棲鳥伴人還。</text>
<title>狄踰嶺。次金始秋息字韵。</title>,<text>登登復登登。一步一脅息。陰陽此磅礴。表裡何險惡。橫盤百里遠。合沓千嶂積。窺深心自疑。陟危足先蹐。乕豹夜交跡。魑魅晝棲魄。地應東南傾。天敎西北隔。前登但𡺚崒。却視互反復。峨峨雪連壑。欝欝雲橫木。擧頭不見日。着足惟有石。氣勢儘奇壯。關防此雄特。吾聞安邊策。只在得人力。長城何補秦。劒閣不救蜀。寄語將帥人。無以國與敵。</text>
<title>江南途中。次金始秋韵。</title>,<text>王程不可緩。晨發又重關。暗認鷄鳴店。微分馬首山。藍輿殘睡裡。炬火逈林間。日出羣陰退。遙岑忽好顔。</text>
<title>贈金始秋</title>,<text>秪知姿稍敏。誰道句能工。日日多新語。時時有古風。酬遅憐我窘。處賤歎渠窮。還笑李廵撫。獨誇黃宅中。</text>
<title>又書示</title>,<text>小吏能詩詩格超。中軍還復錦囊饒。居然幕府收豪傑。御史風流不寂寥。</text>
<title>按獄。愀然多不樂。始秋有詩。和以示志。</title>,<text>滔滔鴨綠水。從古界東國。邊守各有制。禁不輒踰閾。矧爾小事大。兢兢恒自飭。奈何蚩蚩氓。志生輕犯域。人生各愛身。誰獨甘自擲。噫彼守土人。曾不嚴約束。禁防旣云踈。誅求又多刻。方切面前憂。何暇背後策。遂令無辜民。相携蹈穽擭。紛紛越江去。譬如蛾赴燭。驅而陷於死。從之繩以辟。哀哉亦云寃。誰果任其責。收捕日以嚴。纍纍殆滿獄。父或與子繫。兄或並弟縛。蔓延遞告援。一而至五六。哿矣眞有犯。橫罹得無戚。査治日復日。榜掠亦云酷。誰非盡人子。血肉紛狼藉。將吐且戮死。欲呑方痛毒。號呼復宛轉。對此那忍食。緩之固難服。急則又易餙。溫辭豈云惠。驟怒初非虐。鉤鉅試究情。恫疑或探跡。辭差便脅持。色動每臆逆。本意在平恕。深文務苛摘。要之多設詭。自顧寧不恧。參差始或異。瀾漫終盡伏。哀玆數十命。據律當騈戮。亦有首從別。詎無輕重隔。方其未輸情。惟恐負委托。及其旣成案。又恐混玉石。提要更窮詰。遡源仍細繹。詰來還貿亂。繹去轉紛錯。狐疑復猶豫。百端在中曲。中夜獨展轉。此意誰能識。每當一聞奏。不啻三反復。聖人亦難愼。况我昏且塞。惟有盡吾心。死者亦瞑目。嗟哉不可說。究本重惻惻。吾聞草有蔘。起死號靈藥。人人視爲貨。厥價踊千百。地部旣收稅。貪吏又恣欲。年年事椎剝。草盡山已禿。行行不得採。欲訴畏鞭扑。彷徨無奈何。却向他山斸。斸來能幾何。十日纔一掬。上山復下山。辛苦淹荒谷。只冀官責逭。詎知邦憲觸。駸駸競趍死。至死迷不覺。誰知一草微。卒致衆口覆。念此心如結。慨然長太息。吾王至仁聖。八域均含澤。邊民亦同胞。何獨至此極。藉令歲千斤。得之竟何益。駈民殉於草。烏在爲人牧。吾爲吾王祝。及今大更革。一切弛其征。使民措手足。吏或緣爲利。嚴法愼無釋。然後民乃蘇。專意事耕作。邊無犯越患。民無刑死厄。世世奠厥業。爲王保疆場。</text>
<title>尋景賢書院。歸路次金始秋韵。</title>,<text>肅肅祠庭掃雪開。平生山仰此遅回。心香一瓣深深拜。祝得親陪杖屨來。</text>
<title>西征次金始秋</title>,<text>莫歎關塞征。莫愁京國別。憂方軫宵旰。義敢戀家室。鞍馬載馳驅。原陸轉迢忽。終南一朝失。浿江三日越。樓臺如夢過。亭堠頻指屈。直恐負揀知。何論歷險絶。晨驂夜未稅。昨衣今猶結。聞鷄閱野店。隨鳥度山樾。輿愁洞仙迤。棹喜晴川歘。香山掉鞅過。狄嶺催鞭發。山從入塞多。地接廢郡濶。橋崩槎擁氷。棧懸峰戴雪。間關心已絶。觱發膚欲裂。三旬滯江城。一夢繞京闕。枷械殆滿獄。榜掠無虛日。晨飈捲胡沙。暮角搖邊月。王事苦未了。客愁焉足說。粉黛誠娛意。覊旅恒畏疾。千里共提携。一行皆膠㓒。昨日逢驛使。兩兄寄書札。提誨若面承。披翫令心豁。心豁復纏綿。及歸我心悅。</text>
<title>晩眺次金始秋</title>,<text>冬至駸駸臈又回。暮年關塞獨登臺。流光似水繩難繫。覊緖如絲酒不開。春意已浮河上柳。暗香初動閣中梅。強將行樂酬佳節。歌管嘈嘈秪自哀。</text>
<title>思歸次金始秋</title>,<text>天寒山雪積。客子意如何。歲盡猶秦塞。詩成每越歌。家中待應久。關外夢偏多。征馬門前路。渾疑驛使過。</text>
<title>次中和使君闉字韵</title>,<text>一日綸拜九闉。玉音親勞遠遊臣。但令忠信能行貊。未必勳名却畫獜。磧路連天平似砥。繡衣衝雪暖如春。何時了盡江邊事。舒得宸憂八彩新。征馬如川逝不停。肎論前路夜冥冥。穿來脚底依微藪。戴去頭邊歷落星。此店犬應嗔客過。何村鷄忽喚人聽。間關千里愁多少。琴鶴堂中眼一靑。兀坐孤吟掩客關。留時還較走時艱。疆連靺鞨箕封盡。節迫嘉平歲聿寒。殘角咽風晨枕聽。亂峰圍雪暮牎看。泠泠錦瑟深深韵。強欲寬愁愁不寬。</text>
<title>一日主倅請曰試士閱武。久有意而未果。今得繡衣臨觀。亦激勸之一大助。盍謀之。遂於仁風樓。終日盡歡而罷。始秋有詩。輒次其韵。</title>,<text>樓上開筵酒百壺。樓前試藝睹歡娛。蚕聲半百衿袍士。猿臂千羣靺鞈夫。暇日且窮賓主樂。聖朝方熄羽書虞。藍輿帶月鐃歌返。醉飽人人擁路呼。</text>
<title>次客舍板上韵</title>,<text>衮衮流光臘後年。陰陰落景雪餘天。星軺去國三千里。鴨綠江頭坐悄然。</text>
<title>偶題</title>,<text>客行亦云遠。何事苦留連。楚獄悲多濫。周詩感獨賢。長安杳千里。窮塞又殘年。夜夜關山月。覊人自不眠。</text>
<title>騘馬</title>,<text>騘馬遅遅鴨水隈。天時衮衮欲春回。燕雲擧目頻看劒。楚獄關心強把盃。烽帶客魂千里去。月將鄕信五更來。黃沙白雪愁多少。羗笛誰敎又落梅。</text>
<title>觀魚不得魚。衆皆悵然。以詩解之。</title>,<text>得魚何好否何愁。此事元要遣客愁。若使諸君俱滿意。俎間還有衆鱗愁。</text>
<title>除夜</title>,<text>守歲徒勞秉燭爲。燭殘還是歲除時。莫如滅燭深深睡。歲去歲來都不知。</text>
<title>余於按事之暇。欲察江邊形便。一日馳出滿浦。入鎭城堞新。舘宇亦新。問之。乃新僉使朴君之爲也。近來邑鎭類以剝割爲事。至於繕完修擧。一切不置心。獨君莅任未一年。不煩民而興廢如此。與之論兵事彼我形勢。又大有條理。極令人感歎。遂贈一律。</title>,<text>鴨水東頭節制營。將軍隱若一長城。譙樓百雉應神助。賓舘千楹不日成。擊劒尋常要報國。盃意氣更論兵。奇勳早勒燕然石。獜閣歸來▣▣▣。</text>
<title>洗劒亭</title>,<text>尺劒來登洗劒亭。亭前一帶鴨流橫。西臨地盡三韓界。北望山分五國城。積雪連天渾朔氣。戍歌搖月卽邊聲。欲知聖代昇平業。部曲閑眠細柳營。</text>
<title>仁風樓。次板上韵。</title>,<text>城上危樓逈絶埃。春風徙倚八牎開。長河北入龍灣去。亂峀西從靺鞨來。千里覊懷詩一篋。百年豪氣酒三盃。男兒不作還家夢。夜夜天山蹴踏回。</text>
<title>夜聞君敬令到府期迫。方卧不覺蹶然而起。呼燭口占七絶。盖志喜也。錄付境上便。非曰詩耳。覽而領其意可也。</title>,<text>一別煕川舘。相思鐵甕城。只期君且送。誰道我邃迎。其二爭道使君來。下車期已近。驚動繡衣眠。起坐再三問。其三嶺路一以惡。氷雪重峨峨。四牡飽辛苦。五馬問如何。其四我已先君至。不妨賓作主。安排迎客席。料理接歡酒。其五眼閱舊年去。坐迎新伯來。支離我行李。何事獨遅回。其六洛下誰非識。天涯別有私。仁風一會語。昔札便神期。其七關塞無靑眼。淹留欲白頭。春風故人酒。從此日高樓。</text>
<title>走次君敬</title>,<text>西門鎖鑰此稱雄。箕子封彊鴨水窮。邊地古來防禦重。使君今我望譽崇。孤忠叱馭天山雪。豪氣褰帷朔野風。東洛故人同作客。坐看方略笑談中。</text>
<title>再疊</title>,<text>邑邑尋常氣不雄。越吟千里思無窮。王程西出箕封盡。客夢東迷狹嶺崇。四野蕭條惟朔雪。三冬容易又春風。待君今日開靑眼。共說覊懷酒一中。</text>
<title>三疊</title>,<text>君詩如駿走愈䧺。我似黔驢技已窮。螢爝敢爭初日爀。蟻封徒覺太山崇。三篇古亦推高手。七步今應聽下風。從此金壇輸赤幟。分甘巾幗守閏中。</text>
<title>五疊</title>,<text>逢塲意氣兩爭雄。爛熳詩尊興不窮。我滯不妨孤矢遠。公來爭道雪山崇。民謠佇播遨頭績。邊俗頗懲御史風。此夜笑談眞可意。不知身在客遊中。</text>
<title>七疊</title>,<text>已甘雌伏許君雄。何事紛紛俾我窮。靑海濤應胸次濶。白頭山却筆尖崇。滔滔不用尋常語。往往頗存比興風。強策殘兵還一戰。直愁摧陷困垓中。</text>
<title>八疊</title>,<text>尊前揷釰氣偏雄。肝膽相傾味不窮。久滯渾忘覊抱惡。玆逢便覺聖恩崇。綢繆共說關防策。慷慨深知國士風。努力訏謨毋自薄。異時期爾廟堂中。</text>
<title>九疊</title>,<text>歡然一笑吐辭雄。河决東流浩不窮。是日開心雙膝促。他人對面九疑崇。詩三百誦慚虛譽。治二千良想古風。此會天涯眞盛事。莫將愁緖掛胸中。</text>
<title>十疊</title>,<text>牢騷半世志猶雄。九疊詩成語不窮。臣分關河輕險阻。聖恩山深惕深崇。繡衣穩拂遼天雪。騘馬驕嘶鴨水風。况得故人來作主。日携春酒坐樓中。</text>
<title>十一疊</title>,<text>長牋十二老拳雄。筆勢翩翩鬼亦窮。強敵遇時知已拙。小巫㥘處見渠崇。篇章爛熳關河色。尊酒依俙洛社風。元白遞筒猶隔水。爭如跌宕一堂中。</text>
<title>十二疊</title>,<text>覊愁惱殺丈夫雄。正月看看又欲窮。古戍依山雲共遠。亂峰圍野雪俱崇。方音半雜胡人語。氓俗渾疑代地風。鴻鴈不來蝴蝶斷。鳳城怊悵五雲中。</text>
<title>十三疊</title>,<text>龍蹲虎躍萬山雄。表裡縈紆勢不窮。鎖作重關臨塞逈。削成層郭繞州崇。地應天下稱岩邑。人似燕南有狹風。况得賢侯經略遠。聖君高枕紫宸中。</text>
<title>十四疊</title>,<text>黃啚輸與女眞雄。已矣神州氣數窮。胡運百年如許久。秦城萬里爲誰崇。雲烟尙結深河魄。草木猶驚丙子風。是日臨邊增扼腕。一腔悲憤數篇中。</text>
<title>次金始秋思歸韵</title>,<text>覊懷悄悄越吟成。眼閱流光意獨驚。萬壑雪惟陰處在。東風草已暖邊生。天時坐却消燕塞。春事歸應滿鳳城。屈指征鞍那日稅。看看稚子候門迎。</text>
<title>次君敬遊獵韵</title>,<text>尊酒中郊錦帳高。使君嘉與衆賓遨。鐃歌動地歡聲匝。步驟彌山擊逐豪。小吏詩爭上林賦。佳人舞用項莊刀。逢塲快意男兒事。三日新娘問幾曹。</text>
<title>歸路。次金始秋韻。</title>,<text>春山獵罷月黃昏。酩酊歸來皷吹喧。馬上紅裙齊拍手。新詞一曲感君恩。</text>
<title>次贈圓上人</title>,<text>孤燈三月石州眠。千里覊懷日抵年。忽有僧來打淸話。更於袖裡出新篇。却忘身滯龍灣上。能使神馳𪆩嶺邊。問爾何當入山去。歸時我訪雨花天。</text>
<title>旣出城。回望依然。吟寄君敬令。</title>,<text>畫角三聲客出城。靑春作伴馬蹄輕。留時欝欝殆成病。歸日依依却有情。跌蕩詩尊良會杳。蒼茫烟樹別愁盈。遙知明月淸源舘。送後無聊獨倚楹。</text>
<title>城干途中。次金始秋韵。</title>,<text>沙塞客初返。乾坤春已還。黃舒五分柳。靑入半邊山。物態詩中得。流光馬上慳。莫言泥路惡。氷雪昔間關。</text>
<title>普賢寺。次板上韵。</title>,<text>松桂深深露滴顔。招提路入白雲間。釋王功德無量塔。凈界烟霞不盡山。半壁紗籠吟去好。諸天花雨坐來閑。懶翁已去淸師遠。明月西峰自往還。</text>
<title>內院板上韵</title>,<text>客到日將夕。山樓鍾磬吟。一燈僧愛寶。穹榻佛瞻金。月出千峰靜。雲藏萬壑深。夷猶心自曠。遂欲托祗林。</text>
<title>萬瀑洞</title>,<text>香爐特立碧崔嵬。瀑布倒垂何壯哉。絶壑長吹千古雪。晴空不斷四時雷。欲題愧殺徐凝惡。何處呼來李白才。僧道淸遊秋更好。滿山楓葉練光迴。</text>
<title>檀君臺</title>,<text>欲訪檀君跡。蒼茫知幾年。松深臺獨立。苔老石猶傳。異事堯同代。神功史有編。山僧眞好古。遺址一庵懸。</text>
<title>佛影臺。次僧偉潭上人。</title>,<text>踏盡烟霞幾曲來。一筇穿入白雲堆。颼飀漸失香爐瀑。縹緲仍登佛影臺。藍輿緩步叩仙扉。山木蒼蒼落日時。萬壑雲烟輸一寺。盤桓不覺下山遅。</text>
<title>出山</title>,<text>山鷄初唱客回鞭。昨日淸遊一悵然。歷歷眼森無盡景。依依心掛未圓篇。松聲十里遙相送。花雨諸天忽已懸。險處藍輿搖曳去。却疑雲際坐僧肩。</text>
<title>黃鶴樓感懷</title>,<text>山如鳳頭出。樓以鶴名奇。先祖鳴琴地。小孫持斧時。芳洲猶草綠。穹壁但苔滋。往事無人問。白雲千載悲。</text>
<title>坡州道上。次副使韵。</title>,<text>連年原濕敢言疲。但恨誦無三百詩。宗社宏猷惟豫建。公山一夢却前知。綸我已非吾有。叱馭君應以孝移。竣事歸來迎帶笑。分明天語示佳期。</text>
<title>劒水路上。次副使韵。</title>,<text>晨光初罷動征軒。三价聯翩馹路分。官吏挾塗紛可笑。郵人戒馬苦相喧。十年多病誰憐我。萬里賢勞捴爲君。但恐迂才虛寵簡。誦詩惟賴兩公存。</text>
<title>練光亭聯句</title>,<text>仁賢武烈兩祠參。晩後歸從八敎南。瞻。 小妓行盃紅曳席。漁人得雋白抽潭。保。 風流相國方佳會。跌宕行臺自勝談。瞻。 秪爲王程難久滯。客愁明日又征驂。保。又衰病難於上使參。偶因閑興出城南。瞻。 主人携酒情如海。高閣開筵影在潭。保。 遼薊蒼茫愁遠役。江山邂逅得淸談。瞻。 歸趁臈梅花未落。練光亭上又停驂。保。</text>
<title>夜得京信。憂歎有吟。</title>,<text>南來消息欲無叱。撫枕中宵屢起嗟。甚矣浮雲欺白日。公然平地起層波。但無眞意調甘苦。誰有公心卞正邪。畢竟釀成亡國禍。諸君將奈聖君何。</text>
<title>練光亭</title>,<text>關西形勝此高亭。前後三登未五齡。原隰驅人那得卧。江山娛客不要醒。長林霽色開簾挹。極浦潮聲隱几聽。最是望宸無恨思。五更明月獨凭欞。</text>
<title>百祥樓聯句</title>,<text>淸川江水漾新晴。畫舫中流兩使行。瞻。 檣影度空飛鳥避。角聲搖渚浴𩿨驚。保。 㫌旗拂拂關雲去。車馬悠悠嶺日橫。瞻。 去去天涯家國遠。博陵才過又嘉平。又出出詩人口氣香。江山風月好商量。瞻。 安興自古稱佳麗。使价于今擅放狂。保。 㶑灧官醪紅露溢。聯翩妓舞翠裙長。瞻。 憑欄忽覺覊懷惡。坐送邊烽入洛陽。保。</text>
<title>琴嘯堂聯句</title>,<text>新安從古說名州。保。 關塞繁華擅一頭。留客幸逢賢太守。瞻。 臨筵不讓好風流。翠袖聯翩雙舞劒。保。 紅籠輝映列懸鉤。王程跌宕皆洪渥。瞻。 醉裡渾忘去國愁。保。</text>
<title>雲興舘臨發口占</title>,<text>靡靡何時已。吾行又郭山。王程千里外。人事十年間。妓女皆新眼。山川卽舊顔。生憎馬前角。催客不敢閑。</text>
<title>林畔舘志感</title>,<text>畫角聲殘燭影遅。旅牎無寐悄多思。先人泣玦行吟地。小子綸過宿時。萬事滄桑雙涕淚。十年顔面半依俙。嘈嘈絲管徒興感。不獨天涯遠別離。</text>
<title>自辭陛到灣聯句</title>,<text>拜辭詣闕下。瞻。 恩許共登筵。湛露霑香醞。保。 慈天近細氊。今行專對重。瞻。 是日寵音宣。摻手西郊餞。保。 肩心上价賢。君親猶戀係。瞻。 兄弟更纏綿。華岳俄然失。保。 臨湍忽爾前。防營故人在。瞻。 開府舊民延。秣馬金川郡。保。 聽蟬玉溜泉。秋容行野得。瞻。 炎意度林蠲。惡饌從殘邑。保。 疲驂㥘峻阡。掛蒲斬暫憇。瞻。 待鳳舘仍眠。夜雨前溪漲。保。 朝盃小席聯。行停詩可出。瞻。 身倦妓無緣。欝欝愁難撥。保。 悠悠夢易牽。銅山尋霽路。瞻。 齊舘住征鞭。閫府軍容壯。保。 波樓妓舞翩。行從駒峴路。瞻。 坐感鶴堂篇。中道俄分手。保。 玆州獨息肩。危讒逢再度。瞻。聖渥荷深憐。淸浿愁先渡。保。 名亭許獨專。批優勞敢顧。瞻。 役重路宜遄。角動忙憑檻。保。 城橫促繫舡。江山此第一。瞻。 粉黛又三千。從古西都盛。保。 如今北路連。閭閻紛撲地。瞻。 樓閣欝參天。聖蹟瞻遺廟。保。 仁風驗古田。猉獜今寂寞。瞻。 錦繡獨連蜷。泛月波如練。保。 緣堤樹似烟。明朝罷査對。瞻。 是夜理盤纏。厚贐廵情摯。保。 豊供尹意偏。朝辭箕子國。瞻。 暮渡順安川。保。 久滯愁如縶。瞻。 先行快若騫。豊山初叙族。保。 淸邑更邀姸。肅舘宵看劒。瞻。 雲巖晝稅韉。百祥俄馬首。保。 七佛又城顚。塞閫三軍帥。瞻。 旗亭百隊廛。東臺瞻勢壯。保。 南廟感忠全。野曠江仍逈。瞻。 官饒妓更姸。繁華關外擅。保。 形勝國中傳。暫倚淸川棹。瞻。 仍移大定舷。藍輿星嶺緩。保。 緗栢堂褰。相疾愁淹舘。瞻。 吾行類縛禪。催程知義重。保。 許國認心堅。停馬掛弓下。瞻。 分房倚劒邊。此州亦都會。保。 其職卽戎權。武健桓如乕。瞻。 娼嬌鬂掠蟬。征驂又車輦。保。 佳境忽天淵。臺下淸池活。瞻。 樓前翠壁懸。一宵纔跌宕。保。 三盖更蹁躚。界到龍灣盡。瞻。 天連鶴野圓。主賢朋更戚。保。 堂勝柳仍蓮。島憶回軍日。瞻。 亭悲駐蹕年。携樽龍渚泛。保。 張網馬廊遷。旗詑姬爭拔。瞻。 帿看武較穿。搜金吾有責。保。 聽瑟我圖便。已看三秋届。瞻。 偏愁十日邅。淸晨先戒轄。保。 佳會忽忘筌。此去四千里。瞻。 一行三百員。統軍雪後月。保。 琴酒更周旋。瞻。</text>
<title>渡江</title>,<text>輕舟淼淼鴨頭波。征旆依依馬耳崖。始信豊陵先獲好。渡江心似始離家。</text>
<title>九連城</title>,<text>涉盡三江已夕曦。九連城下稅征輜。披荊架得氊爲室。匝木燒將火作籬。擊柝依然行壘夜。聯燈宛是試塲時。却憐郵卒眞勞苦。風露通宵晝又馳。</text>
<title>寄灣尹</title>,<text>一曲勞歌鴨水頭。主人牽袂客登舟。離筵我自頻回首。征旆君應久送眸。十日歡娛還別恨。三冬濡滯奈覊愁。佳期待得梅花發。料理芳醪續舊遊。</text>
<title>靑石嶺。復次前韵。</title>,<text>山石崎嶇嶺路斜。羊腸步步欲摧車。吟風落葉千峯下。礙日垂藤兩岸加。萬里覊懷催白髮。一年佳節負黃花。翻思聖祖曾留曲。原隰何心敢自嗟。緣崖百折石谿斜。半日崎嶇度棧車。此去路從遼野濶。由來險視蜀塗加。秋懷岸有蕭蕭葉。客抱盃無泛泛花。弧矢本是男兒事。睠言家國自興嗟。</text>
<title>遼野。次副使韵。</title>,<text>峽裡常愁井底同。遼陽以後野無窮。乾坤莾蕩雙眸外。幽薊微茫一指中。但覺心隨雲共遠。却看身與地俱空。浮生自笑蜉蝣小。欲化鵬摶九萬風。二氣鴻濛一磨旋。中開曠野四無邊。馬愁不盡茫茫地。鳥倦難窮衮衮天。今日方知天下大。半生還笑井中褊。東歸若問西遊壯。先示遼陽以後篇。</text>
<title>詠塵</title>,<text>原隰千辛萬苦該。遼塵最使客心摧。搖搖蔽日漫天去。撲撲隨風捲地來。馬上人皆形似鬼。車中吾亦面如煤。諸君莫說泥塗惡。一洗還思雨快哉。</text>
<title>聯句</title>,<text>長炕東西兩帳連。保。 異邦相挈意拳拳。鄕心夜看遼城月。瞻。 客路朝愁薊樹烟。一色紅兜誰滿漢。保。 兩行靑幔揔坊廛。林家忽得遺民話。瞻。 片石寒山獨可傳。保。瀋陽何事久留連。進退惟聽上使拳。廢久院房昏似漆。保。 愁多客抱暗如烟。晨裝已俶催車馬。瞻。 夜皷初傳鎖舖廛。一路艱難甞得備。保。 何時歸與故鄕傳。瞻。</text>
<title>曉發卽事</title>,<text>晨光草色曖平阡。征駕搖搖又早天。喔喔何村鷄喚月。依依遙藪馬嘶烟。店中殘睡車中續。枕上餘篇路上圓。郵卒告余由別逕。雨餘難涉黑山川。</text>
<title>一板門店中卽事</title>,<text>小旗堡外拂朝鞭。一板門前稅午韉。郵卒吸烟紛把竹。店人烹卵苦要錢。白頭可笑花猶䯻。黃口何知弁已氊。麻貝亦勤賓主禮。却來多事問安眠。</text>
<title>寧遠衛 明時古戰塲也。袁崇煥爲經略。守此鎭。虜不敢窺。袁被譖去。而以祖大壽代之。祖降而城遂陷。</title>,<text>驅車忽不樂。日暮古城邊。淚落袁經略。心寒祖揔兵。沙應埋有戟。雲或結爲㫌。久矣天方醉。悲歌劒亦鳴。</text>
<title>祖大壽牌樓 城外有汗峯。袁崇煥守城時。汗屢攻輒敗。登此峯而嘔血。故或稱汗峯。或稱嘔血臺云云。</title>,<text>爀爀當時祖捴兵。飛樓百尺石爲楹。殊恩四世明都督。遺臭千年漢少卿。燕客幾回瞻慷慨。汗峯還好對崢嶸。包羞倘有殘魂在。應悔經營枉托名。</text>
<title>悼刷卒</title>,<text>家裡豈無死。道中偏惻傷。亦知都是命。終愧未能將。薄櫬寒依佛。孤魂杳隔鄕。那堪東渡日。舡首哭新孀。</text>
<title>望海亭。次副使韵。</title>,<text>危欄百尺爛靑紅。從古登臨幾箇雄。釰氣衝開鯨路濶。角聲吹徹蜃樓空。神仙蓬島蒼茫外。王伯桑田變覆中。鎖鑰公然輸北虜。至今遺憤一天同。從古渟涵積氣濛。蒼然萬頃接遙空。胸寬漢使乘槎外。目壯秦皇駕石中。高閣持盃凌鼉窟。秋風吹角隱龍宮。臨波別有英雄感。玉貌何年欲蹈東。</text>
<title>淸節祠</title>,<text>灤水凈如練。首陽靑四圍。淸區配雙節。遺廟耿餘輝。岸岸松皆直。年年蕨自肥。客從箕子國。靈或不余揮。又寥落空山閴。荒凉古廟深。草圍階沒面。塵擁榻埋心。爐冷何年火。冠渝舊日簪。傳聞釋氏宅。胡帝日輸金。</text>
<title>又次副使韵</title>,<text>莫莫西山澹澹河。商家春色採薇多。磻翁詎識求仁誼。姬史猶傳易暴歌。百代淸風眞立懦。數間遺廟獨興嗟。出門四望腥塵漲。借問先生可奈何。採薇山下訪殷賢。王帛何心此路前。亘古綱常雙節廟。卽今乾凈一灤川。周雖易暴猶湯事。秦乃稱尊孰魯連。弱國包羞還慕義。莫嫌征馬繫門邊。</text>
<title>曾聞。江南女季文蘭。被虜過榛子店。題詩壁上而去。欲得其詳。到本店。招故老問之。皆不知。遂成一絶。</title>,<text>山花落盡柳依依。哀㤪千秋壁上詩。欲問芳塵迷處所。鷓鴣無語夕陽飛。</text>
<title>象胥中。適有謄蘭詩者來示。詩曰椎䯻空憐昔日粧。征衫換盡越羅裳。爺孃生死知何處。慟殺春風向瀋陽。其下又書曰妾乃南京蘇學士女文蘭也。因吳三桂之亂。爲王章京所虜。將往瀋陽。路過於此。題詩壁上。天下有心男子。愛之憐之。覽其詩。殊覺悽然。乃次其韵。</title>,<text>哀詞一闋泣殘粧。顚倒狂塵染翠裳。南國向來風雨惡。幾花零落怨靑陽。</text>
<title>高麗堡。追聞此非丙子所擄。丙子以前。亦有此堡云云。</title>,<text>立馬高麗堡。傷心丙子年。搶攘俱去土。提挈自成廛。舊意猶村號。遺風但水田。腥羶那復別。究本獨吾憐。</text>
<title>豊潤玉田。多故家世族。今之稱秀才者皆是也。聞數十年前。見吾人。猶道古慷慨。今則雖以語挑之。少無思漢之意。指吾所着而譏氊毳之可愧。則雖口稱曰然。而實無愧色。惟以販業賭利爲事。舊藏書籍。亦賣盡無餘。盖亦居然而夷矣。感而口占。</title>,<text>悲歌中夜撫龍泉。豊潤餘懷又玉田。王謝風流空第宅。漢唐文物捴腥羶。賜盡盡賣三千卷。遺宅渾忘二百年。問我衣冠果何似。低頭強道勝於氊。</text>
<title>卧佛。俗稱李白之像。</title>,<text>聞君彩石騎鯨去。何事空門化佛來。頹着玉山猶習氣。也應新醉薊州盃。</text>
<title>題祿山貴妃祠</title>,<text>華淸宮裡錦襁嬉。薊廟東西魂又隨。可笑開元李天子。九原猶被羯奴欺。</text>
<title>宋家庄</title>,<text>昔聞魯城守。今見宋家完。虜矢紛如雨。村埤小似丸。輸心能得士。瀝血獨登壇。爀爀吳都督。開門髮又刊。又倚釰遵遺宅。悲歌撫百年。守餘㙜獨立。圍處堞猶全。往事孫能說。高風史可傳。徘徊君莫訝。思漢尙吾鮮。</text>
<title>盤山</title>,<text>聞說盤山好。盤山看更奇。白雲應佛處。錦石亦秋姿。倚壁松聲逈。臨溪塔影危。呼僧拾紅葉。醉後一題詩。</text>
<title>少林寺</title>,<text>林際尋僧帶晩鍾。離離秋色一枝筇。溪聲遠近菴前壑。雲影高低塔外峯。醉後欲題仍白石。疲來思憇忽靑松。淸輝不放遊人去。坐見西岑下夕舂。</text>
<title>崇禎塔 塔上有小龕。坐金佛。佛前石縫。有燕巢。</title>,<text>爲看崇禎字。辛勤塔上頭。人言切可惜。我愛蹟猶留。坐佛渾忘報。棲禽豈解愁。盤桓久不下。雲樹暮悠悠。</text>
<title>流觴</title>,<text>苦被秋光挽。不知山日傾。流觴坐白石。相國更風情。</text>
<title>次副使少林寺韵</title>,<text>盤山一曲薊門陬。天作名區餉客遊。坐處苔皆紋古石。步時松或蔭淸流。白雲多意長留洞。紅葉無風自上樓。一路若論形勝最。灤河以後說玆幽。盤谷人多傳海東。我來時又晩秋逢。行從楓葉松聲裡。坐在雲光水影中。往跡暫尋明代塔。閑情仍憇釋王宮。聞說高僧深處在。若爲相對話空空。</text>
<title>又次塔韵</title>,<text>兀兀聳千尺。層層知幾㙜。中爲金佛坐。上有白雲來。經始應求福。徘徊謾惜財。興亡石無語。撫釰意悠哉。</text>
<title>白澗松</title>,<text>盤山詩罷已晨鍾。走馬朝看白澗松。分付家僮拾子去。敎吾庭畔玉爲龍。</text>
<title>又示副使閏九月九日夜</title>,<text>莫歎覊踪縶。莫論鄕思長。天涯猶故友。閏九亦重陽。艶艶盆花笑。湛湛薊酒香。君詩已就否。槐月皎如霜。</text>
<title>次上使韵</title>,<text>間關同作出疆人。燕舘從遊又浹旬。好是春風薰已久。譬如冬日愛彌新。諧詼每恃婁公德。簡易寧遭丞相。秪爲病慵妨久坐。一毫誠意敢非眞。</text>
<title>夜坐次副使韵</title>,<text>醉中歡笑六博。病裡寂寞一書。神去余方羡爾。詩來爾反調余。悄然燈下無寐。偶爾床頭有書。縱欲風流學爾。其如疾病纏余。樽前爛熳纔戱。燭下咿唔又書。兩下工夫羡爾。一從病懶憐余。一枝賭笑盆菊。數卷排愁案書。日日酒盃管爾。時時詩句陶余。覊懷黯黯燕舘。鄕信迢迢鴈書。幸而諧笑伴爾。否則寂寥愁余。</text>
<title>自鴨綠江至燕京紀行聯句</title>,<text>九月之初四。渡灣車載脂。保。 出疆秋暮節。離舘雨晴時。瞻。 封啓辭宸極。留書與眷私。保。君親徒係戀。消息更憑誰。瞻。 萬里行玆始。三江取次移。保。 聯鞭一行並。張幙九連斯。瞻。是夜露宿九連城下。 戒夜罘垂野。防寒火作籬。保。 地低泥沒膝。路狹草齊眉。瞻。 壤惜公然廢。山憐忽爾奇。保。 鶻峰開早霧。馬板趁朝炊。瞻。松鶻山馬轉版。 坐席依林好。行厨傍水宜。保。 柳田經在後。䓗秀宿如期。瞻。 忽似平山見。偏增故國思。保。 觀漁垂釣餌。畏虎揷槍枝。瞻。是夜亦露宿。而觀漁揷槍皆實事。 露處從前夜。晨行倣古歧。保。 龍堆纔跋踄。鳳峀忽逶迤。瞻。魚龍堆，鳳凰山。 列木排成柵。重關鎖作陴。保。 衣冠殊制度。言語駭侏𠌯。瞻。 俄報衙門到。還愁城將遅。保。迎送官稱以衙門。 整齊方物入。催促禮單貽。瞻。 燕駄聯翩發。灣裨次第辭。保。將入柵。灣上三庫別將次第辭去。 俄然門鑰下。去矣使車馳。瞻。 暮宿王家店。朝看釋氏碑。保。 逢車騾或馬。得舖榜仍旗。瞻。 大抵田皆秫。同然屋是茨。保。 爨多雙堗以。擔必兩端爲。瞻。 舊堞堆無築。新廊戍有師。保。城皆頹圮。而不許修築。新作長廊。以居戍卒。雍正時所創云。 叉湖過險瀨。乾浦憇淸湄。瞻。三叉河乾者浦。 促席聊開悶。投竿暫取嬉。保。 松村方擬宿。麻嶺又經危。瞻。麻姑嶺松店。 古峽楓方爛。踈籬菊自蕤。保。 花頭猶醜女。氊帽亦呱兒。瞻。 嶺複雙穿險。河廻八涉漪。保。是日踰小長嶺大長嶺。渡八渡河。 盧庄聊對榻。通堡是停麾。瞻。是日宿通遠保盧家庄。 遇石車愁踣。衝泥馬惜疲。保。 護行衙譯責。運槖店商知。瞻。 分水霑朝霂。連山趁夕曦。保。是日過分水嶺。宿連山關。 山菊奉堅摘。草葉永同吹。瞻。奉堅，永同。昔驛奴名。 會嶺霜吹葉。甜庄月滿楣。保。是日踰會嶺。宿甜水店。 層樓看彩楔。頹堞有荒基。瞻。分水站村。新有烈女棹楔。舊有城盡頹。 靑石懸成棧。丹崖攢若戣。是日過靑石嶺。兩崖楓如染。 角搖羣木動。㫌拂亂藤垂。聖祖曾愁雨。微臣敢憚𡾟。保。孝廟曾過此嶺。遇雨留曲。 狼山初峽拆。鳳柵後途夷。自鳳城連作峽行。過狼山子。始開野。 乞米庵僧鄙。彈箏店漢癡。兩事皆卽景。 早停人厭滯。長役馬憐羸。瞻。 夙駕星光爛。晨風燭影熹。保。 冷泉山已盡。彌店野無涯。瞻。過冷井山盡。到阿彌庄。始大野無邊。 遼亦大都會。城何一廢隳。遺民猶轂擊。列肆更星麗。舊遼東城郭盡頹。而民物猶殷盛。 白塔誰爲者。靑天忽半之。保。此塔爲天下壯觀。俗號爲華表。 百層昉敬德。八面中牟尼。瞻。唐尉遅敬德重修此塔。塔之八面。皆鐫佛。 正德龜猶驗。令威鶴可疑。保。明正德時。重修有碑。 忙違關廟路。留歇太河輜。瞻。是日宿太子河。 最怕塵如海。差欣路似砥。保。 井醎搬宿水。譯病送行醫。二道以後泉味惡。路遇冷井。輒汲去。首譯病落後。送醫護來。 朝店三途趁。宵牀十舖治。過三途把。宿十里舖。 雲天空莾濶。林樹獨參差。瞻。 地號憑郵認。胡言待譯諮。行裝唯仗僕。賭戲每呼裨。每入店。副使輒呼羣裨。賭戱破寂。 鵝鴨鷄皆畜。猪羊馬盖孶。吸烟長把竹。啖飯不須匙。皆實際語。 築舍羞無甓。逢賓詑有椅。保。亦皆實景。 午亭仍塔聳。夕渡又河瀰。瞻。午飯白塔。夕渡渾河。 瀋號皇州亞。城留大將毗。保。瀋陽城中。六部備而一將軍揔之。 三層門屹屹。百雉堞離離。十字街開閣。千帘市挾逵。鞭橫嗤衒馬。鉦擊認擔飴。瞻。欲賣馬者。馳以自衒。賣飴者輒擊錚以過。 學士魂何托。寧陵恥尙遺。保。 林翁逢遣悶。灣雇病憐縻。瞻。瀋陽小西門內林本裕。乃明遺民。與語可悅。灣上雇人病重可憐。 梵字金塡碣。皇陵碧覆榱。保。城外有寺。乃順治願堂。有碑以金字字塡。又有順治墓。以碧瓦覆其墓閣。 梁㙜愚可戒。漢槨事宜追。瞻。 正値三軍閱。遙看一野彌。投鞭從古盛。立馬至今悲。新霽塵收路。初寒服換皮。橋危行按轡。風惡坐垂帷。戱馬人如鳥。行繩女似蜘。路逢馬上才者。捷如飛鳥。又見兩少女跨索。如我國才人之爲。 大方纔馬秣。孤子已鷄塒。保。午飯大方身。夕宿孤家子。 曉發三車散。冥行兩道欺。曉行迷失道。各散。 河深難騎涉。舟運以繩推。渡巨流河而不用棹。緣索而行。 山海前頭近。巫閭半面窺。自今日始見巫閭。 塵吹方悶惱。馬逸暫躕踟。今夜尋旗堡。斜陽過石獅。瞻。過石獅子。宿白旗堡。 誰言二井險。不信一門崎。築道方無患。行人永有辭。一板門二道井泥路。素稱險艱。自雍正築道以後。行路無碍云。 泉從新店冽。丘自黑山逶。保。自新店井泉始淸自小黑山始見培塿 於此方開眼。從今始健脾。中安幾坊店。舊廣又城池。中安堡舊廣寧。 將業悲牌閣。神蹤訪鎭祠。廣寧有李成樑牌樓。朝又訪北鎭祠。 殿皆金甓瓦。門尙石蛟螭。暫入桃花洞。遂成楓葉詩。洞是西來後最勝地。 留多東使跡。對若故人姿。窟中東使多題名。 巖樹共休憇。山梨救渴飢。翅垂吾似鶴。步捷爾同獮。瞻。 五六臺空屹。十三山更嵯。五臺子，六臺子。皆明時烟臺。今廢。是日宿十三山。 小凌悲往事。寧遠撫遺埤。小凌河，寧遠衛。皆明與汗征戰之地。 草宿應纏骨。天陰尙泣魑。臺留汗酋血。樓帶祖家纍。寧遠城外。有汗伊嘔血臺。城內有降將祖大壽牌樓。 晬節傷爲客。朋情荷有巵。是日乃余初度。上副使皆設饌。 東關佳主欵。兩水好兒怡。保。東關驛丞。郞林本俗之子。致酒饌來欵。兩水河驛丞之子年十三者。秀郞解字可愛。 覘郭壇猶憤。望夫石可噫。山海關城外有汗伊將坍八里堡有望夫石 重關行且入。征馬卸仍騎。雄鎭眸初豁。頹城涕自洏。吳三桂所毁之城。尙不補。 吳謀何太謬。明運奈全衰。庠杏名徒在。墳旗事足嗤。關內有文廟極荒凉。城外有新墳。墳上植紙旗可駭。 市街排似蜀。肩轂咽同淄。半道哭灣卒。孤庵寄旅屍。亭臺登望海。波浪湧掀。是朝登望海亭。 舟楫依俙見。魚龍咫尺比。徐王勞孟浪。煤閣事於戲。瞻。 東蹈眞慚魯。西悲永憶岐。范家纔靡靡。楡店又施施。過范家庄。宿楡店。 避雪蹲雙望。傾醪慰衆廝。初欲宿永平府。遇雪卒凍。乃入雙望舖。饋酒仍宿。 驢槽徵異蹟。筆峀緬宏詞。路有一拳石。稱仙人飮驢之槽。過昌黎縣。有峯明秀。稱退之文筆峰。 射石猶傳李。採薇曾避姬。永平城南。有李廣射虎石。城北數十里。有夷齊廟。 首山高揷玉。灤水凈舖璃。廟前有首陽山。彼有灤河。 伯叔雙瞻像。君臣永樹彜。求仁何㤪矣。慕義獨悽其。燕軾公應笑。殷祠我自怩。移舟誰浩唱。擧網又淸釃。是日三使泛舟河水。擧網得魚。諸裨唱歌舞。郵卒吹葉。 倚岸松垂盖。沿沙柳拂絲。保。 爲投沙驛舘。聊涉野鷄陂。沙河驛，野鷄屯。 店壁詩憐浙。庄田俗倣箕。榛子店壁上。舊有浙江俘婦季文蘭詩。而今則無。高麗堡。卽我國俘虜人所居。村前有水田。 玉豊雙縣過。楡柳兩堤冞。玉田，豊潤縣名。道植楡柳。 別店燕途捨。遺庄宋跡咨。到別山店。聞有宋家庄在道南。迂行往尋。庄是明末宋義士所居。 九州破似竹。孤堞小如棊。吳三桂開關納胡之後。天下皆爲胡。獨宋庄築城自保。 地是齊王蠋。人誰晉義煕。將壇纔釰撫。河水已舟維。庄內有將壇壓臨城外河。在薊州城外。 店賣新醅發。樓看古佛欹。薊州酒頗有名。城內有寺。樓上卧一大佛。 薊烟方杳漠。盤谷好追隨。薊烟卽薊門烟樹。盤谷卽城西盤山。 下馬庵仍塔。披林柿與梨。山有寺。寺上有塔。滿山多柿梨樹。 蹊橫行屈曲。觴泛醉淋漓。瞻。歸路坐水上盤石。流觴取適。 澗寺松如雪。滹河水欲澌。白澗店女庵。有白松樹。 蒙兒弦應石。薊俗樂隨輀。路傍見蒙古兒年七歲。佩弓矢。以石爲的而射輒中。又有喪車過而皷樂隨之。 將擊通州楫。先治夏店軧。燕南佳麗最。天下委輸玆。天下轉漕商舶。皆聚通州。 舸艦迷雙岸。樓㙜匝四陲。宲景 縱然形是勝。已矣髮皆椎。賑笑皇碑聳。財憐石道糜。路傍有康煕賑政碑。自通州至京城。皆築石路。 大王庄暫歇。東岳廟仍披。大王庄卽晝店。東岳廟在城外。 殿儼黃神像。樓森玉帝儀。廟神或稱黃姓云。後樓坐玉皇塑像。 冥機紛報應。鬼神列盱睢。左右長廊。設冥司報應之像。 匝地甍垂鳳。環庭石負龜。經營元太感。顚覆佛何資。東岳廟是元時所刱。 將擬皇城入。還要禮貌卑。換衣惟聽譯。去傘只遵䂓。城外改着冠服。騎馬去傘。 乍拂朝陽策。聊依智化緇。由朝陽門而入。住智化寺。 通官每追逐。提督又操持。是夜檢咨樻。明朝詣禮司。時維閏之七。濡滯更堪嘻。保。</text>
<title>次上使韵</title>,<text>南冠欝欝滯殊邦。一夢尋常渡浿江。鄕信庭分千里月。客愁床對五更釭。然疑李譯言如蜜。操縱劉胡慾滿腔。默默三旬叉手坐。胸中剩得氣成杠。</text>
<title>燕都述懷。次秋興八首。</title>,<text>塊坐深深秪樹林。庭槐無葉日蕭森。依依塞月頻驚滿。衮衮冬年又報陰。戀楚誰憐鍾子奏。斥秦空負魯連心。天寒異域衣難授。枕外愁聽夜夜砧。乘鶴橋西柳逕斜。雙溪小洞是金華。十年纔就山中屋。萬里還隨海外槎。夢逐閑雲尋佛谷。愁添明月聽胡笳。歸期屈指嘉平節。好趁寒梅第一花。秋冬冉冉怨流暉。原隰迢迢賦式微。佛榻棲身渾似縛。遼雲入望忽如飛。參差譯舌難爲準。反覆胡情易見違。試遣傍人看我貌。邇來消得幾分肥。久矣覊囚欲白頭。天涯容易度三秋。吟能日課初非癖。讀或宵分秪爲愁。欝欝樊龍身似鳥。悠悠湖海夢爲𩿨。吾行早値嘉隆際。也好留連在帝州。興替悠悠一局棋。秋風撫釰不勝悲。羞稱禮義三韓使。泣誦昇平萬曆時。事楚徒緣邦力弱。觀周苦恨我生遅。涵濡二百餘年澤。試問中原父老思。一抹無言萬壽山。腥塵澒洞百年間。巍巍皇極還胡座。穆穆端門本帝關。燕趙人誰稱意氣。金繒客亦戴羞顔。呼盃強滌輪囷臆。昨自鴻臚拜跪班。長城易水撫前功。萬事悲歌一路中。禮樂誰尋華夏制。衣冠盡化女眞風。滄桑衮衮浮雲白。陵闕依依落照紅。柴市傷心遺廟在。千秋正氣獨斯翁。上苑依然輦路迤。五龍亭子俯淸陂。風霜凋盡王孫草。雨露霑餘杜宇枝。煤閣舊蹤灰易滅。戱㙜遺恨石難移。春秋大義無人識。落日沉吟涕暗垂。</text>
<title>次上使韵</title>,<text>昨夢東還意躍如。醒來遼絶秪依初。氊鄕日久渾忘陋。甓室風高轉覺踈。欝欲成狂愁掩戶。眩因經痛廢看書。吾行若使明朝發。雖病猶能勇上車。昏昏委席秪心憐。寥落覊懷又暮年。豈是凍頭能致病。病因拘縶在這邊。</text>
<title>又次上使韵</title>,<text>湖槎畿軾豈身圖。疆外遙遙又使胡。四載賢勞惟報主。五旬覊縶敢憐吾。歲寒燕舘忱冞耿。雲遠龍樓夢獨孤。竣事何時歸奏了。草堂閑卧澗東區。兩朔淹遅豈始圖。丈夫行止却懸胡。稚兒跨竹能忘爾。老伯看雲正念吾。黯黯寒燈鄕夢遠。駸駸殘歲旅懷孤。關心佛谷山中宅。棗栗無人管小區。大明天子握瑤圖。當日誰知有建胡。忍見神州淪左袵。空敎志士撫昆吾。荊卿意氣寒風盡。柴市精忠白日孤。意者神孫薪膽在。一戎還我十三區。</text>
<title>次副使韵</title>,<text>歲暮天涯氣候凄。紙窓寥落上房棲。覊愁每捫衣間虱。鄕夢頻驚枕外鷄。皮幣固知從古恨。文書誰道至今稽。看看十月無多日。萬事商量八九睽。燕雲朔雪日凄凄。蕭瑟南冠佛榻棲。無路飛成華表鶴。有誰啼作孟甞鷄。氊鄕敢憚淹蹤苦。楓陛惟愁反面稽。莫說開初歸可必。開初安保又無睽。</text>
<title>次副使韵</title>,<text>又逢陽節至。空遣曆行還。雪惹愁侵榻。雲將夢度關。公然禽獸域。逖矣鳳凰山。顧語崔韓輩。那時賞可頒。</text>
<title>又次副使郊字</title>,<text>聞說單于亦祭郊。正陽門外八旗交。乾坤久昧春秋義。周孔虛陳否泰爻。玉帛悲携千里篚。蛟龍聽吼五更鞘。寥寥海內無男子。任爾鳩居鵲有巢。</text>
<title>病卧聯句</title>,<text>三人淹在席。一室阻如年。保。 侵骨邊風觸。關心使事纏。瞻。 每朝勤共問。異域倍相憐。保。 若得文書下。於焉病快痊。瞻。</text>
<title>次副使麻字</title>,<text>庭際蕭森雪裡槎。異鄕身世托毗耶。郵謳望月應傷歲。厨語挑燈捴憶家。窮塞飛無傳字鴈。暮林啼有趁巢鴉。東還若問覊中趣。別後靑絲颯已華。</text>
<title>次副使陽字韵</title>,<text>窓外饕風雪意狂。上方蕭瑟旅懷長。愁中節序驚冬至。夢裡家山隔漢陽。櫪馬嘶晨心在道。厨人坐夜語多鄕。何時北闕傳新慶。拭目离輝襯黼裳。塊居三朔欝成狂。一望東天萬里長。每夜寒燈愁智化。何時快策拂朝陽。風高歎我無新絮。月出憐渠自故鄕。兀兀閉門惟拱手。悲來直欲裂冠裳。</text>
<title>次副使曾字 二首</title>,<text>三朔燕庭夢豈曾。匪車東不出關能。仲宣登每如來殿。季札行仍入定僧。酒爲愁多頻把盞。書因睡少獨挑燈。天涯歲暮歸期晩。稚子門前侯我應。小築維楊盡室曾。秪緣於世百無能。支離海外乘槎役。怊悵山中結社僧。攪抱寒聲風送柝。照顔殘影壁懸燈。別來梅閣無人護。雪裡踈英放未應。</text>
<title>次副使陰字</title>,<text>風雪凄凄歲已陰。一床牢守上房深。胡笳每攪還家夢。塞月偏挑戀闕心。世事俛昂三尺釰。國書操縱七千金。陳編亦是胡中物。點檢歸裝自愧衾。禪房如竁晝陰陰。終日無聊旅抱深。久滯人皆殊域語。頻嘶馬亦故鄕心。愁時小戱碁爭局。坐處孤懷佛伴金。別後領原消息斷。草堂怊悵憶姜衾。</text>
<title>挽吳正言大觀</title>,<text>詩軆庭中更席珍。壯元文彩藹芳春。長風好是摶鵬勢。明月公然按釰人。翁抱遣篇悲逝水。友傳嘉行訝高旻。世間齷齪知多少。金玉堂堂鬂又銀。</text>
<title>前夜蚊蝱特苦。枕上口占。</title>,<text>造物太多事。朽糞初假生。欲陰偏得意。將夕便搖聲。利觜穿肌細。纖喉引血輕。中宵獨無寐。三復感蠅營。</text>
<title>挽金士昌</title>,<text>長嘯撫徂運。逝水無停時。亦知夜朝常。何論脩短期。獨奈身後事。惻愴令人悲。上有八耋人。下無一箇兒。親老猶弟在。宗祀竟誰尸。嗟哉不可說。埋恨遂無涯。地紈心猶布。俗腴身獨鯁。操惟險時礭。識於疑處炳。淸文照壁水。直氣留臺省。閉門終日卧。豈直身有病。立朝三十年。同列皆秉政。請看臨絶事。在古猶可敬。雲衢連天濶。羣龍集玉京。借問誰最盛。一時誦臨瀛。父子與兄弟。爀爀振英聲。銀㙜接玉堂。卿月近台衡。貂蟬照軒駟。道路生光榮。何知爛熳春。一枝先隕傾。同居洛東里。我齔公已簪。源源兩徜徉。白頭遂至兮。不鄙視猶弟。晤語開素襟。公憂我實分。我過公則針。生離尙依依。奈此脩夜沉。豈無相識人。終是行路心。臘月我含綸。公病已難治。三月我還家。公病猶未起。我來省公病。公出喜我至。公云我無爲。我謂公豈已。誠知鬼已迫。尙冀天可恃。嗟嗟可奈何。吾不復相士。君家草堂東。有軒淸且邃。芳池魚鱍鱍。嘉木列逶迤。薰風五六月。高檻饒凉意。我來消永日。觴詠雜調戱。朝露溘先至。好事嗟已矣。眄彼連枝字。呑聲對阿季。迢迢佛谷山。窈窈金華谷。陰陰嘉樹林。濯濯靑溪石。公先我卽後。左右分一麓。丁寧歲寒事。惠好留佳約。居然成濩落。我築從誰卜。那堪宅前路。晨飈動薤曲。</text>
<title>贐李運元補咸悅</title>,<text>今日之行。匪譴伊榮。病未拚別。不能已。輒效近軆。寓此賀情。但恨非李師中手耳。君王動色搢紳驚。寂寂朝陽鳳一聲。千載再看唐御史。一時爭誦李持平。郵驂不讓中官護。黑綬還榮別駕行。多事離亭紛把袂。獨將公賀拜延英。</text>
<title>吳士受將赴文城。屬余牋曰吾擬作送君詩。今則君宜反之。盖銓意初屬于余故耳。遂戱占七絶而歸之。</title>,<text>朝起忽▣樂。送君千里心。中年猶作惡。况此歲方陰。咸悅以言黜。三登爲母榮。征車又西發。此去問何名。人愁文城遠。我賀文城閑。秋來使君跡。強半九月山。人道縣多錢。問君何所取。不如持作籌。一錢詩一首。我有一匹驢。但識城南道。別離門獨掩。驢放雪中草。已飽人齮齕。寧論鬼揶揄。生憎鬻權客。操縱在須臾。我符從君奪。君味許我分。有肴兼有酒。還是一使君。固令新遭鬻權之辱。故六篇戱及之。</text>
<title>悄坐無聊。蔡生忽然見訪。自言方向積城。上寺讀書。過路委叩。其意甚勤。留與同宿。呼韵各賦。</title>,<text>君自何來忽欵扉。跫然空谷喜如飛。天寒取醉寧辭酒。日暮迷途且挽衣。客舍挑燈終夜語。山齋負笈幾時歸。明朝閉戶還孤卧。怊悵無人問是非。天寒白雪掩柴扉。寥落空山鳥不飛。秪爲分甘投散地。初非志在厭朝衣。愛聽幽澗循除去。卧看閑雲度壑歸。一丘偃仰聊爲樂。蘧瑗方知四十非。</text>
<title>方向楊山樓院路中。忽逢朴生好源趍庭之行。旋又分路逢別太忽忽。怊悵久之。朴生有詩。輒次之。</title>,<text>忽地相逢便各天。別愁遙鎖道峰烟。趍庭若問吾消息。佛谷山中卧兀然。</text>
<title>挽李淳昌蓍明</title>,<text>事與心違觸觸畸。壽爲差慰又何欺。十書縱苦無如彼。五斗猶嗔不若誰。駱下遺廬三徑廢。江南孤櫬一孫隨。先人舊好今餘幾。川路迢迢哭更遅。</text>
<title>挽李承旨 廷弼</title>,<text>萬事崎嶇百雉完。南人猶涕北人讙。功無見紀公奚憾。毁有求全我獨嘆。幕府輸來三䤋易。金吾開得一封難。知臣終是君王聖。沒後恩言史不刊。</text>
<title>樓院村舍滯雨</title>,<text>急風吹雨暗東西。問舍歸來水沒臍。濕盡簑衣君莫笑。幾人城裡聽晨鷄。靑草白沙樓院野。古松危石道峯山。夕陽騾背披簑客。彷彿龍眠水墨間。棗栗陰中屋數間。暫時關雨亦偸閑。羸驂却被村童恠。暗說前春御史還。平陸成江樓院水。一天濃墨道峰雲。何時雲散水流盡。放出店中多少人。夜中頻起候天色。雨氣籠山殊未休。免使西疇水爲沴。更留十日吾何愁。</text>
<title>贈李生斗運</title>,<text>愛爾勤誠惜寸陰。崎嶇千里枉相尋。孶孶一簣收功處。拭目終看九仞岑。</text>
<title>次北營聯句</title>,<text>幽賞三年客再來。杜鵑依舊滿園開。芳池日暖游魚躍。畫閣風微語燕廻。春似醇醪心自醉。境爲鞭策句頻催。移筇更覺西庭好。松檜陰中石作㙜。</text>
<title>歸楊山</title>,<text>別山春始還。還山秋已闌。秋闌山更好。益信吾廬閑。逕趍松菊塢。獨愛晩節寒。新梧爭短簷。淺楓粧小巒。林鳥何𠴨𠴨。似識主人還。今年雨水多。添我澗流潺。携杖日涉園。童子與盤桓。盤桓趣有餘。意閑身亦安。多謝屋中人。莫以無食嘆。</text>
<title>玆區之卜。旣有年矣。園果庭卉。頗足自樂。而獨恨無水石之勝。一日偶出西轉數百步。忽得一泂壑。水汩汩緣岩轉折而下。爲瀑爲潭爲澗。可濯可沿。西崖翠壁劃立。而踈松短楓點綴焉。南望三角道峯諸岑。縹緲浮空。如拱如揖。余乃坐而起起而步。登降顧望。吻然如有契。盎然如有獲。而恨遭逢之晩也。是日盡夕而還。越明日。與兒子又往觀焉。越三日。與客又往觀焉。觀愈久而趣愈新。盖將逍遙徜徉。神與境融。而不知老之將至云尒。</title>,<text>負策遵西麓。童子隨作伴。禾稼紛低昂。郊墟秋已晏。逕窮崖忽斷。淸流驚滿眼。呀然洞門開。穹壁懸如棧。巖泉汩汩來。上瀑下爲澗。緣澗步逍遙。一吟復一翫。谷邃松聲㢠。峰廻林影亂。迢迢三角山。對成端正案。時當八月秋。霜葉更爛爛。欣此邂逅新。恨余探討晩。吾廬倍生顔。幽興遂無畔。願言托餘生。樂而不知返。</text>
<title>雨後與兒輩尋瀑。聯句三十韻。</title>,<text>晩計金華谷。棲遅一小窩。翁。 低簷承犖确。踈檻網藤蘿。兒。 日暮棲同鳥。天寒蟄伴蛇。翁。 閑時恣搜討。幽處極硏摩。兒。 菊塢披霜嗅。梧庭待月哦。翁。 遵崖行勃窣。度樾路逶迤。兒。 屋後還眞境。筇前忽斷坡。翁。 扠㧎峰露骨。拂欝樹交柯。兒。 白錯巖鋪遠。靑浮壁聳峨。翁。 中爲十丈瀑。下有五層渦。兒。 雪灑穿林沫。雷奔觸石波。翁。 泓登納空色。噴薄駭棲魔。兒。 跳去分爲派。𣿬來四作科。翁。 崩騰如有怒。坱軋自成磨。兒。 白日居然雹。靑山忽爾鹺。翁。 鏘鳴環佩雅。繁會管絃和。兒。 况是秋聲襍。重之夜雨過。翁。 烟雲開倒練。猿鳥避跳梭。兒。 䟽石要成沛。摶沙故作濄。翁。 濯纓臨白石。晞髮倚靑螺。兒。 坐覺衣渾濕。瞻從弁屢俄。翁。 沉寥生灝氣。散朗脫沉痾。兒。 鑑髮眞如此。觀心豈在他。翁。 不辜寺僧詑。肯受嶽靈訶。兒。 詠豈題無葉。疲仍藉有莎。翁。 淸遊殊偶爾。逸興竟如何。兒。 得意兒方弄。怡情我亦歌。翁。 郊居添勝絶。歲晏耐婆娑。兒。 地盖須人久。天方餉我多。翁。 寄言同志者。携手老中阿。兒。</text>
<title>甲子九月卄五。設洞會于金判尹晦而丈茅。會者凡三十五人。聯句記實。遂次之。</title>,<text>吾洞稱仁里。風流冠洛城。枌楡相掩映。鷄犬不猜驚。每歲勤修稧。佳辰共引觥。兩人謀始倡。一紙會仍成。朴聖進，金子章發文約會故云。 柳巷秋陰轉。松軒晩藹生。菊殘香更淡。楓老景猶淸。壺酒人人具。盤肴色色更。幾家翁挈子。一席士參卿。未必煩寒燠。何曾問姓名。隨肩都是弟。尙齒孰非兄。鳧舃賓無侈。龍門事又榮。羣携紛少輩。深坐儼耆英。欵欵披襟晤。欣欣帶笑迎。初筵頗整肅。晩酌或喧爭。揮麈談諧雜。抽毫意氣橫。禮惟從簡率。筵豈費經營。親戚團和氣。朋僚藹素情。淋漓詩一闋。跌宕酒三行。昔與諸隣共。今看幾室幷。洞風徵厚薄。人事感虧盈。浮世元同幻。殘年又屬庚。酒添斟後斝。棊弄戰餘枰。壽域多新慶。春㙜樂太平。留連共投轄。嘯咏迭廵楹。坐到街鍾動。歸分洞月明。年年敦此義。毋替願言誠。</text>
<title>別北伯李叔謙</title>,<text>梧桐葉落鴈南征。出塞歌成酒在觥。千里鞱鈐靑海濶。百年烽火白山橫。曾聞器以盤根利。卽看車於熟路輕。香雪軒中聯枕咏。送君牽動舊遊情。</text>
<title>慈殿寶甲載回。縟禮且擧。區區不勝歡忭。謹吹明谷集中慈懿殿慶壽詩韵。要諸益同和。</title>,<text>寶冊晨擎玉陛斜。長秋瑞色藹彤霞。蓂抽六十年前葉。桃結三千歲後花。太母謙光詩可頌。吾王孝思史堪誇。微臣更獻華封祝。聖壽無疆萬萬賖。</text>
<title>次南水營聯句詩韵</title>,<text>藍輿扶我上崢嶸。細柳晴開上將營。壁壘霜橫藏萬甲。樓臺雲聳失三庚。地偏林樾紅塵絶。山近軒窓翠藹生。聖代詰戎存遠略。幽人選勝引閑情。畵樑新壘呢喃燕。綠樹輕梭睍睆鸎。坐處雲光兼岳色。行時松韵雜溪聲。凭欄逸思如登鶴。把盞豪情欲斬鯨。樂極忘形時間謔。詩成執耳或爭盟。老憐時物隨芳草。醉惜餘春拾落英。分外偶追諸子健。忙中誰辦此筵淸。蘭亭盛事寧多讓。洛社佳期更卜成。斜日在山人影散。幽禽欵欵隔林鳴。</text>
<title>金士精別墅。次歸鹿相公韵。</title>,<text>郊東新墅問如何。林壑依然處士家。三逕雨餘彭澤柳。一溪春盡武陵花。晴沙鷺立渾忘餌。深樹鸎啼自度歌。我欲從君分半華。暮年同此考槃阿。</text>
<title>禾積淵</title>,<text>蒼崖開兩扇。淸流中汩汩。下馬遵幽徑。松風吹余髮。前臨忽叫奇。有石波心兀。矯矯白玉龍。奮首欲迢忽。又如大獅子。穹嶐蹲兩膝。禾積誰所號。陋矣名反實。亭亭經浩劫。特立勢不拔。陰陰石間竅。云是龍所室。𣿬波黝而黑。俯視懔毛骨。瓌哉造化兒。費心勞曲折。昔我遊四郡。龜島兩殊絶。但恨不得兼。遂覺玆淵別。</text>
<title>三釜淵。次福源韵。</title>,<text>禾已被吾發。釜寧容爾藏。奔雷耳漸喜。倒練眼初驚。絶壑長留雪。回峯不見陽。今朝收兩勝。也覺我行淸。</text>
<title>菩堤坂。次君敬韵。</title>,<text>滑滑春泥盡日勞。菩提坂又接天高。行裝手有一筇竹。氣候身無三月袍。路入金城皆古峽。江從楓岳已新濤。憑君好謝兪丞相。解遣靑眸半道遭。</text>
<title>示君敬</title>,<text>古峽春寒雪漲流。杜鵑無意柳如羞。天敎汲直容高卧。地近金剛管勝遊。鴈庭空松子落。虫鷄塲遠栢醪浮。客來携與肩輿去。笑指西津有小樓。</text>
<title>夢登歇惺樓有作。覺而書之。上三句是夢中作。下一句覺而續之。</title>,<text>玉立亭亭萬二千。歇惺樓上夕陽天。藍輿上下眞多事。只好憑欄坐兀然。</text>
<title>卧治軒口占示主人。兼示謙台。</title>,<text>官居蕭灑類禪宮。萬栢森森又七松。泥路隨君三百里。仙人邀我萬千峯。卧治軒裡連宵話。元帥臺前趁月峯。回首東華塵十丈。幾人鞴馬聽晨鍾。</text>
<title>戱寄季賓</title>,<text>天下有奇事。季賓能出頭。秪應東海水。明日便西流。</text>
<title>早發交州</title>,<text>新晴官柳弄猗猗。收拾山裝趁早炊。錫杖導前僧可語。幅巾隨後子能詩。十年醉夢人間世。三月煙花物外期。此去和川知不遠。藍輿已待嶺前歧。</text>
<title>和川道中</title>,<text>卧治軒中朝發軔。和川舘裡晝停鞭。已離城市身如脫。將入蓬萊氣欲仙。雪盡流泉鳴汩汩。雨餘垂柳弄娟娟。暮投新邑還蕭灑。水碓聲高板屋烟。</text>
<title>登墨喜嶺</title>,<text>解事晨鷄喚客行。霧中僧指衆香城。一頭露已神仙氣。半腹藏仍水墨形。初見美人心自醉。忽逢良友眼還瞠。馬前便起超然想。何况明朝上歇惺。</text>
<title>正陽寺。次君敬韵。</title>,<text>嗒坐燒香丈室淸。檻前森削玉爲城。松何有語紛酬酢。雲自無心遆滅明。始識山爲天下勝。曾聞寺是國中鳴。蒲團夜共厖眉宿。塵業渾消磬一聲。</text>
<title>碧霞潭。次君敬韵。</title>,<text>箇箇明珠逬。層層皓雪飛。不辭驚沫濺。浣盡軟紅衣。</text>
<title>普德窟。次君敬韵。</title>,<text>矗矗雲梯最上顚。一菴如墜復如懸。飄然短策凌空去。下界人應喚作仙。短筇扶我躡層顚。危檻平臨絶壑懸。我後君先皆上界。不妨呼作兩神仙。</text>
<title>摩訶衍。拈獅字。</title>,<text>潭以龍名峰以獅。寺於深處又何奇。危松客倚雲中幹。老桂僧傳月裡枝。祗愛簷懸瞻落落。不愁筇倦上遅遅。金剛舊跡玆庵最。想見曇無說法時。</text>
<title>龍曲潭。再疊獅字。</title>,<text>奔如老虎峙如獅。萬玉森森望益奇。迅瀑雷轟晴晝響。攢杉雲拂太陰枝。仙遊不恨筇鞋晩。春事休論躑躅遅。步步回頭難拾去。更留佳約趁楓時。</text>
<title>白華庵</title>,<text>蒼苔一逕石間紆。舍却肩輿短策扶。吾祖文章三大碣。釋家功德七浮啚。磬將溪韵淸多少。雲與峰光亂有無。厚意松茶那可忘。勸師吾亦有深壺。</text>
<title>出洞。拈回字同賦。</title>,<text>山樓日照客初回。臨發怊然更一盃。遠韵雷猶看後瀑。秀標雲是倚餘臺。隔林幽鳥依依喚。度壑踈鍾趁趁來。搖曳藍輿磽确路。峽中無處好懷開。黯如新別美人回。錯落離篇又餞盃。望裡地藏迷遠峀。夢中天逸杳崇臺。乍看我耐揮鞭去。屢入君猶理屐來。何况山中春苦晩。勝遊虛負杜鵑開。昨日藍輿萬瀑回。子能長句我能盃。行窮雲影依微壑。倚遍松聲淅瀝臺。勝賞更尋楡岾去。荒途暫入普賢來。名區莫惜忩忩別。海上金剛眼又開。荒苔亂石路回回。十里停輿輒喚盃。古木長藤迷白日。宿雲殘雪掩層臺。聯翩且喜尋眞去。辛苦寧愁度險來。明日海上亭上會。笑顔還向四仙開。莫向毗盧首屢回。步步生愁強進盃。雪積盤皇開後窟。石垂神禹鑿前臺。捫蘿却學狌鼯去。度樾還愁乕豹來。安得五丁揮大斧。鏟他峭崿坦然開。雲梯穿出路千回。愁在肩輿興在盃。脚底崎嶇渾是石。眼前崷崪孰非臺。尋眞只許遊人去。涉險那逢過客來。盡日搖搖搔首坐。忽逢彌勒路初開。</text>
<title>水岾望海。更疊回字。</title>,<text>雲梯千疊一筇回。眼底東溟小若盃。雲霧渺冥鰲戴島。金銀怳惚唇噓臺。忽思漢使乘槎去。還笑秦童採藥來。笙鶴依然追永述。爽然心與眼俱開。</text>
<title>鍮岾寺更疊回字</title>,<text>淸溪一道抱樓回。滴滴松霏翠入盃。烏啄泉留僧有井。龍藏宅借佛爲臺。藍輿且住尋眞去。玉聊聽說法來。夜宿蒲團羣籟息。一聲淸磬六根開。</text>
<title>又拈深字</title>,<text>出山方覺入山深。回望雲迷昨日尋。洞裡雪猶凝澗面。海濱花始露春心。聯翩且喜仙期近。濡滯寧愁客抱侵。徙倚百川橋畔石。一盃聊復動高吟。</text>
<title>高城路中</title>,<text>幾日崎嶇度棧行。百川橋後路初平。氤氳草木浮元氣。浩蕩江湖動遠情。雲際依依僧背緩。沙邊得得馬蹄輕。何來皁盖翩翩到。道是金幱太守迎。</text>
<title>海山亭。次先祖韵。</title>,<text>縹緲危欄倚一筇。醉餘豪興問元龍。東臨浩淼千尋海。北望依微萬疊峰。</text>
<title>海金剛聯句</title>,<text>洪濤半浸石稜稜。搏攫吾知造化能。敬。 鰲戴依然浮作島。蜃噓聊爾結成棚。保。 爭排嘴角千里匝。厚積泡漚萬劫凝。敬。 蹲似眈眈方闞乕。騫如拍拍欲啚鵬。保。 驅來奚被秦鞭啻。斲去應經禹斧曾。敬。 揷脚蟠深波盪潏。聳身撑兀玉崚嶒。保。 風號古竅聲常撼。雲觸靈根氣欲蒸。敬。 䥐甲馳奔登陣士。袈裟趺坐念經僧。保。 影涵方丈靑霞暎。光盪扶桑赤日昇。敬。 拱揖如謙還偃騫。飄颻欲奮忽凌兢。保。 三山遠揖聯成島。七石隣參伴作朋。敬。 遼表長留千古柱。楊家寧效片時氷。保。 呀呀拍手羣仙哄。簇簇交鬟衆女承。敬。 朽幹杈枒經震木。倒楂盤屈飽霜藤。保。 塗廷集萬圭爭攢。范玦翻三劒忽騰。敬。 白馬飛來工點綴。蒼松倒掛與鬅鬙。保。 居然銀海三千尺。移得金剛萬二層。敬。 天地悠悠長不拔。滄桑衮衮豈曾崩。保。 平生畜眼驚初覿。衰老輕身訝昔登。敬。 海上奇觀眞第一。不辜仙嶽配爲稱。保。</text>
<title>東龜巖待日出。敗興呼韵。</title>,<text>濛濛千頃曉氛垂。倚石無聊筇一枝。暘谷窅冥賓苦晩。洧盤迢遞浴還遅。眺凝脉脉空愁我。步下依依更待誰。叢石亭前他夜望。直須雲捲霧收時。</text>
<title>四仙亭</title>,<text>春山如畵水如苔。向晩汀洲錦纜開。丹字細尋雲際壁。翠欄高倚鏡中臺。裙釵慣客携琴至。鷗鷺迎人近酌來。君句已圓吾亦醉。百年今日興悠哉。</text>
<title>又次洪學士韵</title>,<text>春波伊軋木蘭舡。十里沿洄興杳然。玉笛聲搖雲際樹。紅裙影落水中天。太守携樽還此日。永郞題石是何年。翛然倚檻塵機息。未必驂鸞始道仙。</text>
<title>疊舡字聯句</title>,<text>花外停筇更喚舡。保。 中流四顧却茫然。舤檣杳杳通遙海。敬。 絲管嘈嘈響晩天。楓岳餘緣携老釋。保。 柳汀豪興倚長年。題名且續丹書筆。敬。 吾輩風流又四仙。保。</text>
<title>鉢淵。次君敬韵。</title>,<text>停輿颯颯坐生凉。九曲飛泉雪色長。誰鑿鉢來承派巧。却馳僧去掣流忙。崖憐躑躅花初發。壁訝蓬萊字久藏。別有小菴淸且穩。白雲深處綠蘿粧。</text>
<title>聽瀑菴。次宋台韵。</title>,<text>蒼蒼雲際峀。皎皎寺前石。轟轟瀑轉響。欝欝松積色。菴淸佛無塵。筆奇苔不泐。搜幽筇作伴。濟勝詩有力。徘徊屢呼酌。淹留遂欲宅。方喜水無盡。肯愁崖不測。行行趣轉綿。瞹瞹景將夕。且與山僧約。趁楓我來宿。</text>
<title>遇雨</title>,<text>步步鳴沙信馬蹄。急風吹雨海棠迷。煩君莫憚衣沾濕。何似長安十日泥。</text>
<title>登甕巖望海</title>,<text>漠漠平沙渺渺洲。甕巖高倚思悠悠。新醅忽到停輿處。始信君家婦可謀。</text>
<title>望海。次福源韵。</title>,<text>一棹凌虛不怕風。烟波無限四望同。涵來積氣遙天濶。包得羣流大地窮。河伯望洋徒歎北。魯連蹈海卽稱東。半生堪笑蛙窺井。今日胸寬眼亦空。</text>
<title>金幱窟</title>,<text>古竇陰陰小棹迷。僂如懸磬窈如齋。層層互積危將墜。面面皆方巧更齊。日月容光那得照。蛟龍遁跡此應棲。造兒費力眞多事。長使遊人忘日西。</text>
<title>再疊叢石亭呼韵</title>,<text>佳辰勝友兩相逢。畵閣中間對七峰。彷彿蓬萊邀老鶴。嘲啾笳皷起潛龍。朝廷事業羣公在。湖海風流我輩容。邂逅名區要盡醉。莫敎塵慮更關胸。</text>
<title>侍中臺</title>,<text>斷崖臨浦逈。松翠坐翛然。笛動雲垂海。盃行月在天。泛思移遠棹。飄欲挾飛仙。白露從衣濕。未嫌靑草眠。又遠移煙外棹。沿月卧蕭然。松韵高低岸。雲光上下天。狂呼吾已醉。高詠子應仙。暝裡時時響。沙禽亦不眠。</text>
<title>鶴浦</title>,<text>鶴林東出又奇逢。元帥臺前倚一筇。積水涵煙迤作浦。高沙堆雪匝成峰。百年乾沒直迷脚。千里崎嶇始滌胸。白鳥飛來如舊識。歲寒期爾伴從容。</text>
<title>國島呼韵</title>,<text>遊筇不憚路逶遅。遵海聯翩國島期。不有棹凌千頃濶。焉知壁立萬重奇。偏勞槖鑰陶鈞力。獨閱滄桑變覆時。長篴一聲叢竹動。百年豪興付深巵。</text>
<title>香雪軒聯句</title>,<text>聖世淸無事。衣冠散似烟。保。 飄零誰去國。潦倒或留邊。謙。 綽矣身無絆。超然意欲仙。保。 閑情如啖蔗。世事已忘筌。謙。 鞍馬程三百。烟霞岳萬千。保。 虹橋樓欲埒。銅柱窟如懸。謙。 鶴聳臺垂石。龍藏瀑射淵。保。 賞花明鏡坐。看月正陽眠。謙。 約友趍三日。携僧度百川。保。 詭奇叢石怕。蘊藉鶴湖憐。謙。 沙漲仍峰兀。臺空但礎圓。保。 桑溟移棹外。國島把盃前。謙。 玉立撑如削。屛張疊欲聯。保。 棠花仍去路。香雪又華筵。謙。 淸曳檀流馥。纖翻柳拂姸。保。 新盃催泛蟻。恒饌爛烹鮮。謙。 雪色佳人釰。金聲太守篇。保。 客遊吾已倦。仙分子能專。謙。 宿債欣新了。浮埃笑昔纏。保。 名區多勝事。莫漫促歸鞭。謙。</text>
<title>飄飄然亭。次板上韵。</title>,<text>一筇山海遍雲烟。回笑塵埃五十年。偶到雄州仍勝地。乍臨飛閣又晴川。長松落落連遙野。芳草萋萋媚晩天。亭下忩忩南返後。想君長卧便如仙。</text>
<title>釋王寺</title>,<text>山木蒼蒼日已晡。雪峯深處訪伊蒲。靈符僧演三椽夢。法相當留一幅啚。自是謳歌膺億兆。那曾功德藉虛無。欲尋土窟知何在。世俗相傳笑爾愚。</text>
<title>鐵嶺</title>,<text>藍輿扶我上崔嵬。百折羊膓抱棧迴。脚底羣山低似垤。眼前東海小如盃。重關鎖鑰千年固。兩界輪蹄一線纔。陰雨綢繆廊廟在。壯遊吾且賦詩回。</text>
<title>金水亭。鶴城道中。</title>,<text>不有汗漫遊。那寬鞍馬愁。玉屛俄秀標。金水又高樓。宿債他年夢。淸緣半日遊。官僮莫相叫。恐驚波上鷗。又亭臺坐超忽。酒後動微哦。水暖魚遊細。花深鳥語多。天機他自得。形役我如何。蓬老眞奇士。巖題宛不磨。</text>
<title>披襟亭次韵</title>,<text>靡靡愁長路。花江已馬前。風烟如昨日。題詠問何年。柳暗鸎初擲。蒲深鷺正眠。披襟無限趣。樹色泛長川。</text>
<title>菩提坂歌</title>,<text>菩提坂菩提坂。菩提之塗天下惡。菩提問如何。乃在淮陽之南金城北。兩崖峛崺相對起。其間呀然成長谷。谷中湍流石槎牙。崩濤屭贔連天黑。淸和四月不見花。但聞悲風號古木。古木長藤蔚相樛。白日沉彩玄𤠔哭。仰看繚似屛。俯臨深如獄。曾聞混沌死。無乃遭玆鑿。始知天地亦陷。應有鬼物潛棲托。上坂下坂何戛戛。往往車摧馬亦踣。我來欲度愁盤桓。一步拊膺三歎息。莫說藍輿令我安。我安却敎人遭毒。念爾血肉亦同胞。汗流如雨兩肩赤。李白但知蜀道難。菩提之難難於蜀。一度幽已酸。再度頭欲白。三度心膓折。我獨何事長征役。噫菩提之歌歌正悲。西望長安雲四塞。</text>
<title>自譴</title>,<text>鶴林東出路盤陁。五馬崎嶇幾度過。鐵嶺連天心欲碎。松關入地鬂成皤。一麾欺我乃如此。長堠笑人將奈何。始識淵明眞得計。秋風栗里菊花多。</text>
<title>鶴浦</title>,<text>朱墨尋常損性靈。偶然携酒訪滄溟。三踰銕嶺頭渾白。一望沙峯眼始靑。松島含烟浮晩翠。棠洲經雨散新馨。仙區剩得酬淸債。不恨塵麾去復停。</text>
<title>早發</title>,<text>早發高山舘。峰回宿霧迷。羊膓俄鐵嶺。馬首已銀溪。小棹催新渡。孤亭記舊躋。主人眞解事。蔬𥸴滌煩臍。</text>
<title>禾積淵呼韵</title>,<text>塵內便靈境。拄筇奇復奇。壁森渾秀色。石聳更癯姿。溪水有如此。松風無已時。再來猶不倦。幽約更留詩。又水淸沙更凈。林邃壁逾奇。魚鳥皆知樂。雲烟各逞姿。拄頤平坐處。抱膝緩吟時。此意無人會。商量只有詩。又便恠水中兀。遂稱天下奇。聳疑騰虬勢。蹲作老獅姿。桑海仍千劫。風烟獨四時。不妨呼作丈。將拜替新詩。又滿山紅躑躅。黃鳥又添奇。澗壁淸無累。雲林澹有姿。三年前度客。四月北歸時。倚石沉吟久。松聲欲入詩。又幽賞旣云飽。出林思更奇。水流猶遠酌。峰轉耿餘姿。前度驚多歲。重遊問幾時。停車悵回首。欲別詎無詩。又征役未須苦。殆天餉我奇。翠屛元凈界。禾石又瓌姿。緩步携筇處。孤吟岸幘時。應接還無暇。分勞却有詩。</text>
<title>路中又次</title>,<text>山縣凌晨發。初霞又一奇。川原紆作勢。草樹遞生姿。短隴牛鳴處。平田鷺立時。南歸如有問。試撿槖中詩。又佛谷馬前出。道峯雲外奇。秀標渾舊面。晴黛或新姿。道路閑無日。田園別有時。秋風知不遠。料理入山詩。又農夫叱牛去。焉知我獨奇。短簑隨野制。麤布愜山姿。麥隴初黃日。秧田欲綠時。沉吟起長羡。一誦輞川詩。又馬嘶睡驚罷。開眼更多奇。雜樹紛生靄。孤花耿有姿。村鷄應報午。山蝶自知時。一路皆新料。初非我好詩。</text>
<title>十八到定州。夕拜生祠。感懷有詩。</title>,<text>悄坐新安舘。寒燈照客愁。十年人再到。萬事水東流。繪像徵遺澤。譙想遠猷。自然懷抱惡。倦作綺羅遊。</text>
<title>二十到龍川。接淸心堂，楓松巖澗物色依然。忽憶丁巳舊遊。其時上价徐相公已千古矣。徘徊感慨。懷不能已。有詩。</title>,<text>雲屛不改舊時靑。落日携尊獨上亭。羅綺不知存沒感。一堂歌舞闘娉婷。誰起朱欄慰使星。三軒分占一區淸。十年原濕頭渾白。千里溪山眼始靑。新雪埋松高骯髒。淺氷藏瀨細琮琤。生憎畵角摧前路。不許征車半日停。</text>
<title>遼野口占</title>,<text>峽裡崎嶇幾日行。阿彌庄後始夷庚。頭邊莾蕩長天濶。眼底微茫大地平。一抹歸雲華表柱。半竿斜日瀋陽城。桑篷自是男兒事。局促轅駒笑半生。四顧蒼然一指中。水流雲去杳無窮。世間奔走知多少。拍手呵呵捴是空。</text>
<title>遼野 二首</title>,<text>不分南北况西東。四顧蒼然草色低。日月於中應早暮。乾坤之大自端倪。行行但覺胸懷濶。望望空愁眼力迷。最是天寒氷雪惡。僕夫憔悴馬頻嘶。地闢天開別作區。蒼然七百杳無隅。孤雲漠漠歸無峀。獨鳥依依下有蕪。夸父渴應埋此野。步兵窮却哭何途。飄颻直欲凌空擧。俯視鷄蟲笑爾愚。</text>
<title>豹孫連夜入夢</title>,<text>能走能言識又開。盈盈犀角眼徘徊。天涯賴爾排愁抱。三夜頻繁入夢來。頻繁入夢果何緣。覺後憂疑更不眠。莫是老懷恒繾。自然魂氣暗相牽。夢中見汝我心開。及覺猶疑抱在懷。別後新知能幾字。誦誇應待乃翁回。風寒遊走不瑕傷。况說城中痘更張。渠有爺孃應善護。遠心絓結自難忘。</text>
<title>塵</title>,<text>淸晝成昏尺地賖。車前澒洞莾無涯。濛濛蔽日吹如霧。撲撲隨風倦作沙。對面未分靑嶂立。閉眸亡賴碧紗遮。殊方喫苦君休說。猶勝東華十丈譁。撲撲騰騰風有力。濛濛翳翳日無暉。渾如楚漢相爭日。恰似陰陽未判時。合眼坐疑吾便佛。蒙頭行笑爾應姬。若爲倒取銀河水。一洗昏氛廓四陲。</text>
<title>晨興書懷</title>,<text>晨興三復蓼莪詩。穹壤茫茫但涕洟。萬里遽逢索日。十年重値飮氷時。殘燈照壁寒光翳。落月縈牎曉色遅。遙想弟兄關嶺遠。獨將香火付孤兒。</text>
<title>文筆峰</title>,<text>削出于雲表。亭亭玉立奇。峰淸乃如此。公降詎非宜。鍾彼千尋秀。噓他八代衰。平生山仰久。長揖獻吾詩。</text>
<title>夷齊廟</title>,<text>山何莫莫水何淸。雪裡靑靑松更貞。一瓣心香靈照否。行人曾是太師氓。讓邦惟恐父心違。避世還悲國勢非。早識商郊將有事。周雖善養未應歸。叩馬爭時已捨生。太公扶去苦無情。苟延還費西山餓。恨不初爲左右兵。以暴易暴他自非。求仁得仁我何悲。首陽山上殷天地。一曲高歌薇正肥。孟稱淸聖孔稱仁。萬世超然獨盡倫。叔季紛紛興又廢。幾多朝魏暮齊人。堂中遺像凜雙淸。山是山非且莫爭。繞榻羣峰皆可敬。首陽何處不宜名。</text>
<title>玉田縣</title>,<text>秣馬辭豊潤。驅車抵玉田。衣冠悲此土。王謝問何年。市有殘書賣。人無古俗傳。荒城愁獨立。喬木自寒烟。</text>
<title>除夕</title>,<text>迢迢異域歲將嬗。寂寂寒燈照不眠。辛苦守年那守得。曉鷄催喚戊辰年。少日迎新喜若狂。老年送舊悵如亡。嗟吾已老何由少。况是他鄕異故鄕。銀臺去歲歲除宵。仙侶詩尊樂事饒。蕭瑟寒燈身萬里。却憑歸夢賀元朝。途中分袂淚猶滋。郊外班荊夢亦依。落落參商俱白首。一般心事又春歸。仲於西郊臨別。季於楸下分張故云。彩服森如膝上摩。別來頭角問如何。逢新百感紛縈抱。獨喜渠年漸覺多。</text>
<title>元日。次書狀。</title>,<text>烏兎遑遑獻發忙。旅懷寥落髩添霜。誰將栢酒迎新歲。試作湯餠倣故鄕。香火獨違先墓薦。珮環遙憶大庭蹌。此行曾亦酸生齒。猶趁東風入漢陽。</text>
<title>暮宿開元寺 赴謫忠原時</title>,<text>赤日燒空汗瀉泉。崎嶇南漢暮雲邊。山僧不識炎凉事。凈掃蒲團勸客眠。焚香兀坐一樓淸。滿樹蟬聲雜磬聲。夜靜虛潭涵白月。六根消盡道心生。</text>
<title>宿利川</title>,<text>薄暮崎嶇抵利城。吏奴叉手道前迎。一旬爲守曾何德。盃酒多慚竹馬情。</text>
<title>午到烏甲。直抵溪邊樹陰下。納凉觀漁。</title>,<text>行行日已午。殘店數蟬淸。閑坐樹陰下。靜聽流水聲。誰言方大暑。未覺是嚴程。童子更多趣。打漁喧且爭。</text>
<title>暮投可興</title>,<text>蒼蒼烟靄嘉興樹。下馬江村天已暮。麥酒家家邀客錢。漕舡處處賽神皷。</text>
<title>到配</title>,<text>背郭荒村屋數椽。鷦棲剩占一枝便。微臣罪大寧容死。聖主恩深只許編。薪水何妨僮指劣。饔飡惟仗主人賢。休言永晝愁難遣。茶罷看書倦卽眠。</text>
<title>戱東玄度</title>,<text>人道專城享受多。我知憂責不勝多。朝朝飽食閑無事。謫客賢於太守多。</text>
<title>犬吠</title>,<text>犬吠何喧喧。里中夜有呼。呼來又呼去。借問胡爲乎。云有使家牒。憫旱將以禳。家家門設床。處處甁揷楊。掃巷鋪凈土。䟽渠去糞穢。申申遍坊曲。否者罪不貸。諒彼戛民意。美哉勤且摯。但恐天方怒。不誠不可弭。言語豈昭格。牲玉揔虛禮。試問郡邑人。厥職能無廢。敎化世已遠。刑政日愈刻。民嵒孰知畏。吏薪曾鮮來。掊克或多門。幽枉亦未原。德惠旣莫究。灾沴固其因。且置祈禳法。但盡修省事。事天焉用文。惟實而已矣。九萬雖邈邈。感應桴與皷。今日一字誠。明朝千里雨。</text>
<title>鵩舍幽欝中。故人惠以五首詩。盖書意也。一回吟諷。怳與之對討多少。遂次而謝之。</title>,<text>炎塵撲撲上征輈。三日間關始蘂州。罪大明時猶善地。繽紛蘭佩未言愁。蘂是忠之別名。斜日安巖滿樹蟬。一盃分手兩依然。遙憐別後秋光好。楓菊爭芳洛社筵。金飈一夕入庭梧。旅舍凉生暑氣無。欲識箇中消日法。卧聽流水坐看書。所寓門外有川。不煩詹尹卜吾居。此地烟霞四郡餘。聖主應憐林下願。故敎湖海卧如如。常住不遷曰如如。藍輿伊戛日携樽。好是風流太守賢。一笑渾忘覊抱惡。郭南詩社又淸緣。</text>
<title>賀雨</title>,<text>一雨伊誰力。齊言太守賢。歡聲四村起。謫客欣然。</text>
<title>咸昌有書來。走筆謝之。</title>,<text>鵩舍朝來鵲噪枝。使君書到酒隨之。臯蘭采采無人贈。隔嶺相思月一䂓。</text>
<title>夜坐呼韵</title>,<text>天敎憂慼玉吾人。義命安時始見眞。節序崢嶸猶壯志。江湖浩蕩自安身。虛庭月入頻移杖。遠峀雲生獨岸巾。莫問邇來髭髮。胸中元有一團春。</text>
<title>閏七月旣望夜呼韵</title>,<text>明時泣玦尙誰尤。虫語螢飛競引愁。華岳北瞻孤夢去。達川南渡隻身留。情如楚客吟蘭日。節是蘓仙泛月秋。中夜戀君無限思。雨餘凉入紫宸樓。</text>
<title>夜坐呼韵</title>,<text>不是尤人况㤪天。誦詩三百愧前賢。匡時未上平戎策。奉使空招辱國愆。歲晏蘭臯愁獨立。月明楓陛夢長牽。詩成但有虫相和。喞喞終宵在枕邊。</text>
<title>君晦諸人。以版曹蓮閣聯句韵。見示要和。故次之。</title>,<text>明簪可但洛筵頻。鵩舍長回太守輪。旅榻揩靑詩滿軸。官醪浮白座生春。臯蘭未必傷徂歲。籬菊何須笑逐臣。荷沼小竿君莫詑。㺚川秋水網脩鱗。</text>
<title>拈簡齋韵。得涯字。</title>,<text>衮衮無涯逐有涯。愁來一唱浪淘沙。江湖水落龍將蟄。天地秋深菊自花。池草相思關嶺隔。宸楓遙望暮雲斜。丹丘咫尺仙期晩。怊悵囚山繫似瓜。</text>
<title>拈驚字</title>,<text>早識成辨。誰言寵辱驚。籬花有佳色。庭葉自秋聲。倚杖雲歸峀。持盃月隱城。行吟殊不寐。白露已三更。</text>
<title>觀塲吟</title>,<text>朝日照古城。墟落村烟起。中原大都會。民物盛如是。相期率彼野。交易紛成市。擔者自東村。負者自西里。牛或從南來。馬或從北至。于于若相趁。汲汲殊不止。羣聚自成團。有無互見售。爭長又競短。努目秋毫利。就中誰最健。隴斷爲上智。斜光入村巷。楡柳影䙰褷。稍稍競引去。掉臂不回視。塲空四無人。烏鳥鳴相戱。徘徊倚杖立。感歎悟物理。千載孟甞客。一喩眞解事。</text>
<title>拈闌字</title>,<text>江湖秋冷歲將闌。閉戶蕭條懶不冠。愁裡坐延窮鬼易。靜中書敵睡魔難。蘭臯倚策聊舒嘯。菊塢盃暫博歡。一夜客心驚白露。美人迢遞玉樓寒。</text>
<title>有懷呼韵</title>,<text>擾擾雄雌衛國烏。笑將兒戱枕邊輸。西江風浪何干我。南郭枯灰已喪吾。秪恨世無社稷衛。遂令君有旰宵虞。端居四五中宵歎。不是湘潭怨槁枯。</text>
<title>示兒</title>,<text>一室提携慰老疲。聖恩猶許父將兒。索居餉汝眞非少。朝讀中庸暮作詩。</text>
<title>拈來字 二首</title>,<text>漠漠秋陰合。蕭蕭木葉來。生涯鈴下付。懷抱卷中開。飯罷茶爲殿。詩成菊有盃。端居習虛靜。坐數暝禽回。又衮衮無停運。炎凉去又來。可憐蘭已悴。剛喜菊方開。天地容高枕。江湖縱一盃。莫言閶闔遠。蝴蝶昨宵回。</text>
<title>偶吟</title>,<text>荒城側畔棘蘺斜。隱几蕭條對菊花。行李兒携簡齋集。生涯奴煮武夷茶。千里暝雲迷戀闕。一輪明月照思家。心知宋玉非遷客。何事逢秋感慨多。</text>
<title>拈山字 二首</title>,<text>秋懷日搖落。風雨滿空山。寂寂人三輩。蕭蕭屋數間。簷虛螢入坐。林暝鳥知還。謫客身無物。柴扉未必關。又瀰瀰琹㙜水。蒼蒼月岳山。名區元此地。謫客乃其間。鷗𪆽長親近。雲烟數往還。夜來詩在枕。風雨葉侵關。</text>
<title>拈流字 三首</title>,<text>滔滔㺚水向西流。寥落覊懷卧蘂州。半壁虫將螢共夜。一園楓與菊爭秋。乾坤衮衮人如寄。霜露凄凄歲不留。一曲滄浪成浩唱。欲從詹尹問行休。蘺外踈影滅復流。滿城風雨古中州。幽蘭采采汀洲暮。落木蕭蕭天地秋。北望雲山時獨立。南來樽酒謇誰留。新詩每向愁中出。直到愁休詩始休。我識子瞻仙者流。文章遊戱浙西州。盃跌宕黃樓月。扣枻徘徊赤壁秋。蘭佩繽紛終古恨。珠璣散落至今留。江南余亦牢騷客。水調吟來悵未休。</text>
<title>拈非字</title>,<text>點撿深知白玉非。頭顱元自與時違。十年奔走渾無補。萬事商量只有歸。思穎篇中幽抱遠。和陶詩後世情微。江湖滿地蘆花發。白鳥催人早拂衣。</text>
<title>螢二首呼韵</title>,<text>庭院寥寥晩靄收。一雙螢火媚淸秋。迎風裊裊簷前舞。帶露娟娟檻外流。拾去小囊才子讀。撲來輕扇美人愁。江南逐客宵無寐。獨愛孤暉照枕頭。車郞莫謾滿囊收。愛彼悠揚弄素秋。閉影暫羞明月妬。曳輝還學小星流。東山戍客宵行歎。西省騷人歲暮愁。杜子思歸曾有句。滄江吾亦白渾頭。</text>
<title>促職二首呼韻</title>,<text>燈下彷徨水調歌。隔窓虫語又如何。秋深落木蕭蕭葉。夜靜明河淡淡波。訴盡危腔猶守壁。織成殘緖更催梭。歌㙜舞榭知無數。獨向孤臣枕上多。蹝履彷徨詠九歌。鳴螿相和奈愁何。危絲夜靜潯陽月。急筑寒生易水波。竟夕悲吟偏繞枕。爲誰催織不停梭。逢秋渠自天機樂。秪是覊人感慨多。</text>
<title>秋雨歎</title>,<text>秋雨連山晩勢雄。滿天雲物走西東。將風颯颯鳴寒瓦。與葉騷騷打暗櫳。已覺浸淫床簟冷。却愁搖落稻粱空。江潭病客焚香坐。廣廈詩酬錦里翁。</text>
<title>古槐。拈饕字。</title>,<text>古槐峙如岳。不受夜風饕。葉盡根猶遠。枝殘影獨高。昏應許雲宿。晝或聽雷號。最愛颼飀韵。時時和楚騷。又朽榦亭亭白立乾。干雲猶拂百年顔。枝聞白日風霆闘。根想黃泉乕豹蟠。偃蹇還疑顚芾石。杈牙欲作老蘓山。直愁樑棟尋常擲。匠氏迢迢歲月闌。</text>
<title>趙玄夫將入四郡。歷路見訪。幽悒中大覺慰瀉。口占以示。二首</title>,<text>采采幽蘭歲色垂。旅窓無伴獨多思。蕭蕭白雨鳴寒藪。寂寂黃花笑短蘺。門外馬嘶驚剝啄。客中簪盍慰棲遅。可堪分手明朝去。卧聽虛庭落木悲。流落江湖短髮垂。故人樽酒慰相思。日邊消息衣爲狗。澤畔生涯蕙作蘺。半壁虫吟秋瑟瑟。一堂燈火夜遅遅。他鄕邂逅成良晤。忘却孤臣去國悲。</text>
<title>又次玄夫</title>,<text>覊窓跋燭話宵長。萍水相驚鬂髮蒼。歲晏空山蘭隕碧。雨餘窮巷菊催黃。北方消息輸欹枕。南國行裝付括囊。意氣憐君今落拓。江湖還作倦遊郞。</text>
<title>簡謝丹丘</title>,<text>丹丘消息笑開緘。一斛長腰酒以參。逐月便同常廩例。自疑猶帶護軍。</text>
<title>蒙宥後三日。與玄度及兒輩泛舟遊於八峰之下。次澤堂韵。</title>,<text>秋山霧罷碧嵯峨。水國蒹葭白露多。太守豪情菊花酒。美人淸唱竹枝歌。八峰尋院瞻庭栢。一棹沿崖攬壁蘿。玉笛中流須慢弄。恐驚鷗鷺泛淸波。先生道與碧俱峨。遊客徘徊感慨多。遺廟尙傳棲隱處。高風遙挹考槃歌。圖書寂寞餘松桂。杖屢依俙傍薜蘿。從古八峰靑不墜。長留砥柱立頹波。</text>
<title>聞赦日口占</title>,<text>淸晨雲鵲降翩翩。驚起孤臣楚澤眠。薄譴江湖纔善地。霈恩雷雨又仁天。寧愁鵩鳥催殘壽。始信鵂鶹報吉緣。分付傍人收拾早。秋風卧下廣陵舡。</text>
<title>新婦適有酒饌。室家團會。老懷聊以爲慰。拈簡齋韵。與兒輩共賦。</title>,<text>鋒車秋返已秋闌。霜葉蕭蕭鴈叫寒。白雨應催重九節。黃花似待主人看。桃園雅會春塘句。萊服歡情晬日盤。一室團圓聊盡醉。別愁無復上眉端。</text>
<title>次李衛卛汝行韵</title>,<text>落拓奇才縛小官。桂坊無事但憑欄。靑雲路遠空齊瑟。白雪吟高奈越冠。衮衮爭誇軒上鶴。棲棲誰惜棘中鸞。秪應秋興同騎省。霜葉蕭蕭歲又寒。</text>
<title>淸州之別有日。諸公會於士受家飮餞。而余以病不克赴。悵甚以詩爲別。</title>,<text>五馬淸州別。丹楓士受家。况當重九節。奈此菊花樽。落木愁分袂。停雲獨閉門。鋒車吾太早。好會失中原。</text>
<title>寄忠原使君示意</title>,<text>怊悵中原守。烟波別思盈。萍逢元有數。桑宿詎無情。鈴閣留人燭。琴臺送客觥。吾還猶古土。歲暮奈孤城。</text>
<title>次蕩春臺石上韵。贈湖西伯李君敬之行。</title>,<text>郭外尋秋趁伴來。故人佳句澗邊臺。不成聯詠華山下。還作分飛錦水隈。靄靄停雲淹病榻。蕭蕭落木動離盃。參差却失中原會。恨殺鋒車苦早迴。</text>
<title>次吳士受湖上新亭韵</title>,<text>背後城塵十丈遮。臨流小築野情賖。蘆中短棹渾漁舶。柳外踈蘺半酒家。夜坐軒窓先得月。朝眠几席欲生霞。主翁知有江山助。湖上新篇一格加。</text>
<title>悼仲善</title>,<text>昨日笑言今日亡。浮生衮衮逝波忙。依然四十年間事。秋雨寒燈獨倚床。</text>
<title>送李君則赴燕</title>,<text>皮幣何時已。燕歌釰氣長。瀋査猶未了。蠻閧又非常。魯固悲吾弱。秦寧恃爾強。試將天下事。憑子細商量。又我齒酸猶在。征車再入燕。瀋嗔羊易狠。遼索壑難顚。辱國空齎憤。投荒尙訟愆。知君眞妙選。此去重吾鮮。</text>
<title>知樂亭前韵</title>,<text>亭名曰知樂。所樂問何樂。樂而不知義。未謂眞知樂。絃歌非衆樂。牙纛豈余樂。甞聞范希文。先憂而後樂。荐饑民殿屎。蔀屋無生樂。一路憂責大。何心獨耽樂。直須秋大熟。民樂吾亦樂。</text>
<title>贈老妓可憐</title>,<text>蘇小風流杜十姿。妙年聲價動京師。咸山二百如花女。客到催呼問是誰。萬歲橋應天下無。樂民樓亦國中殊。阿憐八十猶英爽。一片咸興三絶俱。裙釵裝束丈夫胸。匹馬楊鞭走洛中。驚動滿城爭睹快。一時題品捴名公。琵琶但說暮年悲。白傅靑衫謾淚滋。慷慨平生諸葛表。世間誰識女娘奇。不恨門前車馬斷。不恨篋裡衣裳單。只恨終南權按使。多生寃業誤紅顔。談鋒沛若傾銀漢。琹曲愀如擊玉壺。半世滄桑數行淚。畵欄西畔月低梧。</text>
<title>聞家姪仁源魁擢謁聖第。悲喜口占。</title>,<text>憐爾零丁望爾成。此心常恐負吾兄。高名忽報龍頭選。一半歡情雜愴情。</text>
<title>仁源到門日。次朱掌令韵。</title>,<text>萬歲橋頭翠幕開。笙歌親逆壯元來。先兄隱德應留慶。小兒僥名敢道才。日光祥光恩盖動。雪中春色賜花回。荒年一路愁如海。是日那辭滿滿盃。</text>
<title>次福源本宮韵</title>,<text>草昧遙尋龍在田。松京浩劫盖雙圓。風雲永護岐陽殿。桑柘常含沛社烟。毬挹聖蹤亭特立。箭徵神藝櫝猶傳。小臣恭展春秋拜。怳若親陪駐蹕年。</text>
<title>辛未元朝</title>,<text>朝來撫枕暗驚神。甲子重回六十春。志業臯夔嗟永負。身名草木逝同湮。十年寵辱靑山晩。萬事悲歡白髮新。寥落關河家國遠。強將椒醑答佳辰。</text>
<title>次崔生弘簡韵。贈君則評事監賑北關。</title>,<text>關塞迢迢隔玉京。五雲南望雪崢嶸。民憂澒洞殊無畔。客意牢騷轉不平。塞外揩靑眞勝事。燈前浮白尙豪情。待君濟得瘡痍了。惠好佳期指鳳城。</text>
<title>樂民樓。次汝三都事韵。</title>,<text>夙慕斯樓今識韓。沛中形勝一憑欄。山圍大野浮天遠。水抱長堤到海寬。學士杯情春雪煖。元戎劒氣戍雲寒。平沙極目東南路。十里虹橋亦瓌觀</text>
<title>次都事韵。送福源還京。</title>,<text>華堂銀燭酒將闌。黯黯魂消笑語間。翁爲主恩淹北塞。兒看母病向東山。衰懷甲値今年換。別抱頭因此夜斑。知爾臨歧多少意。半趍京國半咸關。</text>
<title>次都事送福源韵。寄兒。</title>,<text>虛堂兀坐思惆然。驛路南瞻首屢延。料峭春寒人易病。崎嶇嶺雪馬難前。送汝人歸慰我孤。我心念汝却忘吾。汝行氷雪能無事。縱我身孤意自愉。</text>
<title>次福源到定平送示韵。還寄。</title>,<text>綵服寧親日。靑山望子時。關心愁獨夜。入手喜新詩。年老懷偏惡。天長夢亦遅。何當團一室。欹枕看羣嬉。</text>
<title>次都事詠雪韵</title>,<text>關塞春還臘已過。同雲誰遣滿空遮。風前柳送飄颻絮。雨後利開爛熳花。少妓應嫌顔失色。元戎自詑鬂爭華。村閭不信荒年苦。瑤玉渾成富貴家。</text>
<title>上元日。次朱掌令見寄韵。</title>,<text>樓前相望陌相逢。士女齊携逐舊風。行坐水聲林韵際。笑歌雲影月光中。跨來雪架流如馬。躡去虹橋矯若鴻。怊悵杻翁深閉戶。謾將幽抱付奚筒。</text>
<title>再次</title>,<text>城東十里阻相逢。閉戶深慚解榻風。只是澹臺踈邑裡。未應工部在床中。羡君身作安巢鳥。憐我魂隨入寒鴻。莫道詩篇當笑語。終知一席勝千筒。</text>
<title>萬歲橋。口占屬諸君要和。</title>,<text>春宵佳節上元回。萬歲橋頭杖屨催。皁盖携樽乘興至。紅裙聯袂踏歌來。雲微素月涵新鏡。氷淨長洲絶點埃。士女傾城紛笑語。使家聊醉與民盃。</text>
<title>再疊</title>,<text>十里虹橋兩岸回。藍輿趁月好相催。關河偶値佳辰至。萍水因逢勝友來。御欲冷風輕化羽。遊將灝氣逈超埃。更携餘興登高閣。從事淸詩太守盃。</text>
<title>三疊</title>,<text>留君行樂我先回。卜夜從容莫謾催。勝友難逢還易去。佳辰易過更難來。湟中羅綺能行劒。雪後江山不起埃。老興南樓元不淺。只緣衰病負深盃。</text>
<title>四疊</title>,<text>雙行棨戟匝橋回。百隊裙釵趁月催。好事忩忩鴻已去。繁愁衮衮蝟爭來。滄波目斷舡中粟。蔀屋心寒甑裡埃。直待年豊民樂業。西樓爛醉太平盃。</text>
<title>五疊 吾還後。雲開月出。諸公更作橋上遊。鷄鳴始聯。步而還云。</title>,<text>聞說前宵步屧回。芳筵惜被曉鷄催。豪情劒袖雙翻舞。淸興虹橋再踏來。爲問笙歌燕塞席。爭如鍾漏鳳城埃。無情最是江頭月。獨負風流按使盃。</text>
<title>六疊。屬都事。</title>,<text>關河不道路重回。學士綸叱馭催。塩服暫敎騏驥屈。海民爭覩鳳獜來。踈容恰有三分野。澹抱曾無一點埃。幕府從今增鼎呂。元戎喜氣溢深盃。</text>
<title>七疊。屬安邊。</title>,<text>城川前夜踏橋回。底事忩忩五馬催。浮世難逢揩眼處。異鄕安得會心來。吼風况復掀如怒。飛雪仍兼撲似埃。寥落棠軒愁獨卧。不妨相對笑啣盃。</text>
<title>八疊。屬判官。</title>,<text>問子南征幾日回。雙鳧未發我先催。殘棊誰可收將去。涸轍渠方救得來。莫歎靑衫趍幕府。却勝烏帽走塵埃。且須努力題金榜。歸趁梨花花下盃。</text>
<title>九疊。自詠。</title>,<text>行年容易甲重回。逝水滔滔隙駟催。但覺形將神漸改。自憐衰與病俱來。顚華攬鏡紛如雪。眼翳臨書隔似埃。怊悵屠蘇曾第一。秪今無復後吾盃。</text>
<title>十疊 是日安邊阻風未發。與都事會話。吾欲就。則辭以隨將同進。而久不至。故以詩促之。</title>,<text>翩翩鳧舃被風回。一席從容意正催。揮手却辭方伯去。折腰還惜使君來。庾樓遙羡開良晤。陳榻空憐掩素埃。爲是天涯同作客。三人談勝兩人盃。</text>
<title>韓掌令母遷葬挽</title>,<text>羅村孝子豸冠郞。泣說髫時奄失孃。殮爲家貧寧盡禮。藏因土淺未云襄。十年始卜新岡吉。三月還悲緬制忙。我謂孺人今可瞑。有兒如此更何傷。</text>
<title>贈都事上京請糓</title>,<text>萍水元無定。雲龍自有期。北飢塡壑日。南糓上書時。語要黃扉動。功須繡斧持。臨歧多少勉。不道去留思。</text>
<title>次朱掌令韵 托以宋詩抄而辭以詩故云。</title>,<text>滚滚民憂萬事除。案頭塵滿古人書。澤中鳴集悲鴻鴈。卷裡栖藏羡蠧魚。秪爲宋詩佳可翫。未應杜癖老還踈。晴窓點撿須高眼。付托丁寧莫遣虛。</text>
<title>悼汝三</title>,<text>朝驚急札夕㐫音。一別經旬遂古今。玉節忍過臯復地。崖花汀草捴傷心。</text>
<title>次繡衣與孔城使君韵</title>,<text>十州三遍不停騑。醫盡瘡痍費指揮。何日相逢開懊惱。樂民樓上羽觴飛。</text>
<title>次繡衣七寶山韵</title>,<text>可但仙遊君有緣。藍輿吾亦度前年。松杉路入千峰秀。錦繡秋呈萬壑鮮。寂歷雲菴尋古佛。橫縱苔字挹羣賢。淸篇剩帶烟霞氣。怳似重攀會像邊。</text>
<title>次洪壽爾道中寄示韵</title>,<text>靑蕪極目馬如流。送子南還我北州。倚徧危欄延佇久。暗風吹雨滿西樓。羣虫哳哳數螢流。寥落覊懷塞上州。中夜戀君無限思。雨餘凉入紫宸樓。候鴈嘶霜落葉流。故人今夜宿何州。停雲獨結行邊峀。明月偏多別處樓。方秋瑣尾已云流。將奈喁喁二十州。莫借西江沾涸轍。愁來獨上仲宣樓。洪厓仙子最風流。關北繁華說此州。何事三宵甘寂寞。名花虛負樂民樓。</text>
<title>余以崇禎後四十七年辛未生。今年是周甲。而道內飢癘荐仍。艱虞溢目。邑邑無以爲懷。壁上有東岳觀察述懷詩。而盖以隆慶辛未生。崇禎四年乃其甲。而時値旱荒。不敢開筵云。異哉何古今相類之甚也。東岳距余生百二十年之遠。而生之甲同。官與地亦同。又同以此年。同此憂恤。讀其詩。歷歷如今日事。夫豈曰偶然而已。遂感而次之。</title>,<text>惟辛未降後崇禎。星紀居然舊甲盈。懽意歲隨筋力减。憂端日逐髩華生。治民政拙官稱伯。供世才踈秩視卿。獨上危樓惆悵久。傍人強進菊花觥。淅淅凉飈葉打城。雨餘秋意滿樓生。秦京在望增寥落。周翰分憂更屛營。大癘民情如在網。荐饑村色若經兵。自憐素食渾無補。坐閱流光遆送迎。霜飈拂拂動牙旃。原濕何時始息肩。東岳甲回曾此地。北關飢甚又今年。秋來有夢趍丹陛。客至無心敞錦筵。萬里封侯渾漫事。玉門惟願早揮鞭。柳外長堤十里橋。橋頭今古幾征鑣。浮雲有變乾坤老。逝水無停歲月遙。溢目瘡痍猶往日。滿頭霜雪又生朝。壁間詩語眞先獲。倚遍危欄強續貂。</text>
<title>次東岳板上韵</title>,<text>秋盡關河木葉稀。笏前朝爽碧螺圍。藁埋已遍猶周癘。瓢丐纔收又魯饑。笛裡月明覊緖亂。鏡中霜重宦情微。瘡痍未濟身先病。萬事商量只有歸。</text>
<title>示朱掌令</title>,<text>十里長橋千尺樓。杻田詩老更風流。關河二載酸生齒。三絶依依最別愁。</text>
<title>賢嬪宮挽詞</title>,<text>彤管呈祥早。靑闈配體曾。婉容寧待姆。貞度動由繩。忍說申年慟。甘隨子月薨。西山松已合。卄載再霑膺。</text>
<title>次蓮谷梅花韵</title>,<text>寥落山扉掩碧苔。索居無與雅懷開。廵簷忽覩新梅發。倒屣如迎好友來。窓外雪威渾不管。閤中春意暗相催。昂藏古貌天然態。未厭枝邊繞百回。氷飢玉骨凈無塵。好是吾家入幙賓。邈矣孤標元絶世。嫣然一笑故親人。輕颸度閤香逾遠。晴旭縈牎態更新。蘭蕙羞他容易化。歲寒相對獨怡神。靜裡相看味自長。時時幽興不禁狂。輕紗未掩昂藏骨。密閤難遮窈窕香。肎借東君滋雨露。偏凌北陸厲風霜。箇中何事添奇絶。鶴在虛庭月在堂。隱几蕭然獨岸巾。踈枝冷蘂觸眸新。卽知名下無虛士。始信塵中有古人。雪後槎牙添韵格。燭前孤㓗倍精神。花開花落渾成趣。睡起朝朝點檢頻。霰雪紛紛天地陰。藥爐茶罐擁重衾。誰從暖氣噓從閤。忽覺淸香襲滿襟。年老世情皆我薄。歲寒交誼獨渠深。灞橋驪背還多事。何似晴窓對樹吟。一室虛明道氣澄。盈盈數朶淡粧凝。冲和已許心如玉。皎㓗應知骨是氷。自愛香留三日席。獨憐魂返五更燈。却將何語新題品。淸似夷齊靜似僧。何日移來漢水灣。閑中伴我着柴關。昂昂影瘦塵埃表。冉冉香飄几席間。已愛淸氷初出壑。却疑孤月半山。始知和靖眞多癖。一卧西湖遂不還。夜中踈影照床頭。錯道簷虛月上樓。冷韵含淸寧借雪。暗香生暖不思裘。偏憐未臘陽和煽。直恐先春造物愁。老圃黃花前輩意。從君吾亦歲寒謀。逌然相對老眉舒。古幹依依愜靜居。眞意一陽初動後。貞姿萬木已凋餘。商岩故事曾調鼎。魏壁前身欲照車。晩節婆娑偕子隱。明年準擬乞骸書。佚女瑤㙜憺倚欄。雪中高卧又袁安。窮陰養魄陶盆凈。濁世藏身紙閤寬。灼灼寧隨羣卉媚。遅遅不受大冬寒。直愁搖落還成悔。更向枝頭仔細看。寥落山齋已暮年。氷魂皎與月俱娟。風塵擾擾誰閑賞。簾幙深深獨凈緣。心靜每耽花下坐。夢淸偏愛樹間眠。混稱三友眞堪笑。寒瘦吾知一格賢。東湖小築傍烟霞。羅雀門前柳影斜。憂國不關身進退。一陽消息問梅花。踈香透閤煖成霞。歲暮婆娑素影斜。回首滿城桃李苑。雪中留得幾枝花。</text>
<title>致仕後。福源有詩。次之。</title>,<text>一身終始荷皇天。大德幈幪捴曲全。手奉十行仍四句。心知死日亦生年。</text>
<title>感君恩 三疊</title>,<text>纏身釁重沐薰勤。沒頂坑深袵席援。父母之慈天地德。新詞一曲感君恩。差除豈是兩銓煩。推薦初非四岳援。寵秩居然躋極品。新詞一曲感君恩。賜歸骸骨十行溫。知照心肝四句勤。從此優遊娛晩景。新詞一曲感君恩。</text>
<title>次蓮谷用季祥周甲韵。見寄。</title>,<text>不道吾年已七旬。悲歡眼閱再庚辰。絲毫未補身先退。慙愧優遊壽域春。</text>
<title>疊次蓮谷韵</title>,<text>珍重那須賀七旬。公年少我不多辰。耆筵末至還爲主。未害差遅五六春。</text>
<title>耆社有日供駱粥。分與蓮谷壺洞。仍有詩。</title>,<text>盈盈瓊液白凝脂。惠養深知聖主私。一盞相分非爲味。只要兄弟共榮之。</text>
<title>悼亡</title>,<text>五旬鍾瑟七旬諧。半世怡愉樂事偕。乘化脩然復奚憾。此身孤兀獨多懷。缺月縈窓鷄亂鳴。背燈孤卧數寒更。徘徊五十年間事。窮達悲歡捴情。兒能恭職婦能餐。更有諸孫繞膝歡。何事彷徨庭際月。滿天霜露不知寒。一榻孤棲心似客。萬緣俱寂跡如僧。誰道少年悲更劇。眼明身健又多朋。同歸未害差先後。此事久知原始終。獨耐五更殘漏夜。孤燈無寐半床空。吾衰君病兩相憂。憂在他身不自謀。今日哭君君不省。始知君福較吾優。笑言如昨已成陳。夢寐相親却不眞。誰把叩盆稱曠達。莊生終是薄情人。閴寂虛堂掩素塵。床帷不是舊時陳。於焉足慣尋常到。及到亡聊只愴神。除却一床非吾室。拋他百事聽傍人。嗒然塊坐誰相問。賴有稚孫守老身。入室徘徊不見迎。開窓欲語語難聽。自然絓結終難撥。縱欲無情奈有情。祭不哀臨吊不迎。吾心坦若本無情。只緣苫塊攀號切。攪動衰腸自不平。窓外夭夭白𦱒䒟。每當花發共君看。春光不與人同逝。可耐明年獨倚欄。庭畔治畦種白茄。摘來新顆向君誇。却將供與朝脯奠。市上非無美品多。夫妻偕老我先亡。每笑前人語失當。鱞况居然躬自蹈。始知先獲是眞情。逝景如流歲已垂。聲容漸閟邈難追。常時亦作經年別。猶有逢迎早晩期。</text>
<title>耆司印鑰移送時。書示聖質新堂。</title>,<text>告老明廷謝寵榮。耆司猶帶有司名。銅章此日從君奪。却喜新添洛社英。</text>
<title>除夕</title>,<text>滔滔逝水歲將翻。寂寂殘燈夜已分。却憶前年今夕會。白頭相對賀新元。一弄兒孫</text>
<title>哭內墓</title>,<text>松聲和雨晩蕭蕭。一掬孤墳宿草凋。今日我來君豈識。悄然無語倚山椒。病違臨壙恨如何。伉儷曾云楚越耶。忽見蓬科增愴怳。空將老淚灑枯莎。葬祔先塋是宿期。山家毁譽若多歧。若敎人死靈猶在。入夢何慳一破疑。右侍尊章左挈兒。洋洋娣姒爛相隨。團圓不减人間樂。能念餘生老靡依。先岡側畔數間廬。憶昔相携盡室居。手種原松高欝欝。神遊倘向此躕躇。</text>
<title>賀崔益甫新墅</title>,<text>問舍求田到白紛。謝官猶守洛東村。雲崗一曲先粧點。投老淸緣却羡君。</text>
<title>晉庵畵像。感而口拈。示受台。</title>,<text>入室徘徊眼忽明。只知其逝不知生。癯形鶴立三千界。逸氣鵬騫九萬程。儼似黃扉端委坐。依然花樹笑顔迎。七分始覺丹靑妙。欲起摩挲意更驚。</text>
<title>又次要和</title>,<text>頎然七尺宛分明。廣顙脩眉怳若生。此日魁梧移繪素。當時磊落謝章程。渾疑壺谷梅前對。却憶湖亭柳下迎。沒後傳神眞異事。親朋爭覩喜還驚。</text>
<title>次受台晉庵畵像韵</title>,<text>一堂相對宛當年。不信公歸已隔泉。曉夕瞻依知有地。棘人且莫涕長漣。鶴返瑤臺雲自悠。匀天遊戱帝庭幽。超然好去乘元化。不復三千世界愁。公之絶筆。有三千世界半是愁之句故云。胡不置之湖上樓。長敎林下典刑留。鷗𪆽亦知眞面目。時時飛集小欄頭。紛紛毁譽古猶今。惡子爭如愛子深。一笑掀髯囷廩倒。神工難畵鉅人心。曠度踈襟一幅眞。昂如天馬逈超塵。請看眉宇浮淸氣。此老終非齷齪人。</text>
<title>癸未元日。與諸耆堂入侍于靈壽閣。上下御製四字一句。命諸堂和進。旣而受台以其韵演成排律。次之。</title>,<text>靈閣陪仙仗。皤皤十一臣。躬丁五百運。慶値八千春。和氣三宮遍。懽情八域均。先徽欽克趾。祖烈仰丕遵。南極祥光倍。西樓盛事新。舍生皆壽域。荷寵獨吾人。昵侍親題處。賡歌祗拜辰。瞻天欣飽德。愛日祝頤神。頌已詞人撰。休仍上帝申。請看金匱史。今慶昔無隣。</text>
<title>又次</title>,<text>北極躋遐▣。西樓引舊臣。三朝瞻盛擧。七耋賀元春。慶在古今罕。恩覃中外均。羽旄雙闕繞。鳩杖北街遵。靈閣祥雲繞。奎章寶墨新。雖慚絳縣老。窃比麥丘人。不死逢今日。餘生樂今辰。卽知邦慶曠。亶賴聖功神。岡祝羣情切。天休景貺申。願言持作帖。世世詑鄕隣。</text>
<title>次禮從韵。賀大而壽秩。</title>,<text>仁心自是福之門。八十人間巋獨存。他日婆娑鄕社會。緋袍壓坐詑殊恩。</text>
<title>續題長句一篇。示受台要和。兼示大而。</title>,<text>吾年七十三。君少吾二齒。人生七十猶稱稀。况加一甲尤奇矣。弟兄同時兩輔國。居然幷廁公孤位。僉樞亦是下大夫。穿緋貫玉榮無比。五福之中壽爲最。一家三老何其異。靜言無德可以堪。亶田先代積善致。吾弟積氣老愈旺。雙瞳炯炯明鏡似。長時服藥何甞病。每日趍朝曾不悴。美人一雙常在側。強道僧梳誰信爾。大而最老頗矍鑠。耳官雖廢心不死。寢啖無損筋力健。時時步屧巡隣里。我孱且脫衰益甚。况自病後尤朽憊。脚痿平地猶扶杖。眼眵晴晝不辨字。深巷閉門人事絶。長日昏昏但思睡。心知去死無多日。常理宜然何足喟。洛東昨夜時雨過。滿城花柳皆春意。我如枯木已摧殘。縱値陽和寧復起。老來益覺骨肉愛。每恐祖先遺風墜。衿陽遠矣固無望。尺地源源寧不美。居同一閈年又比。情好豈直親親誼。籌司座上幾聯席。耆社堂中又並几。平居共勉古人義。逢塲或作少年戲。直恐代降情漸踈。子孫不知吾輩志。我作長句寫心曲。傍人莫笑老人事。</text>
<title>五老歌。示受台。要和。</title>,<text>香山昔有九老會。洛社亦會十二賢。文章德業與勳庸。姓名赫赫至今傳。但恨會者皆他人。只以其年不以姓。豈如吾宗一家內。叔侄兄弟同時盛。吾叔今年七十一。英華溢面筋力好。一室靜卧澹無營。宜乎天以遐齡報。士受年紀亦過稀。雙眼猶照蠅頭字。不獨身強精不衰。位又冢宰太學士。貫一壬申我辛未。䓗竹嬉遊頭共皓。夫婦偕老子女同。官秩崇卑何足較。大而八十猶矍踖。指揮兒孫勤穡事。褎如一笑萬慮空。却厭塵喧早閉耳。試問當世公相家。一門五老更誰是。莫非前代積德厚。後昆均被餘慶庇。况當聖世開壽域。乘運共作康衢民。時時小集不待招。座上曾無異姓人。不知宋唐當日會。亦有天倫樂事否。從容笑語雜諧謔。縱無盃盤情則厚。睠彼桑楡殘景迫。及此湛樂無或厭。攬筆聊作五老歌。我歌有思曷不念。</text>
<title>更次別韵。示貫一令。</title>,<text>達尊凡有三。德與爵與齒。德固尙矣無可言。得兼齒爵殆尠矣。自吾少也孱且病。何甞夢到耉耋位。幸逢壽域沐聖化。得與耆英肩相比。况復一家三弟兄。同升壽秩亦云異。莫言榮枯乍差差。始雖殊路終一致。優遊聖世娛晩景。白髮蒼顔略相似。我自病後頓凋落。軀殼雖存筋力悴。吾弟韶華尙滿面。老而愈健誰似爾。目下衰旺且莫較。心知畢竟同歸死。但恨未死常睽阻。悵望龍山杳十里。一鞭源源豈無意。奈此凘綴氣長憊。晤語無由一席聯。起居徒憑數行字。縱有時時暫會面。豈如少日同枕睡。心焉欝陶如病痞。不寐屢發中宵喟。幸有受台居比隣。對輒感歎如我意。昨投長箋情意藹。一回吟諷令人起。豈特淋漓詩語好。敦睦遺風不能墜。一般年紀辛壬癸。太平同老寧不美。他人尙敦䓗竹契。况我兼之親愛誼。獨憐塊居無與語。終日寥寥但隱几。何當合席笑相對。長謌短詠雜嘲戱。強抽枯膓和以示。豈云詩哉只言志。吾家遺風在此紙。留與兒曹作故事。</text>
<title>將就養伊川。弼台有二律。次之。</title>,<text>家兒恩借古伊州。地是前賢昔宦遊。雅化人皆稱定老。仁風民尙誦瀛洲。身隨五馬還忘退。口極三牲不羡侯。只愧優游徒哺啜。歲饑無與使君愁。關東幽靜說玆州。天借殘年辦一遊。面面靑螺官擁峽。時時錦鱖縣臨洲。身閑睡足三竿日。跡散心輕萬戶侯。兒是主人孫是友。起居隨意更何愁。</text>
<title>將往伊川。弼台先行。待於乾亭。臨發有詩。故路中次寄。</title>,<text>征旆聯翩隔日行。道中相望兩含情。暫時分手何時須。寶盖山前一笑迎。君家丙舍卽名亭。四面靑山繞作屛。是處逢迎眞可意。明朝將奈各晨星。</text>
<title>再次</title>,<text>莫說曾停三日行。依依雲樹更離情。浮生聚散元無定。羽化亭中太守迎。極目長亭連短亭。藍輿伊軋度雲屛。終南回首知何處。一夜思君髮盡星。</text>
<title>伊州漫詠</title>,<text>迢迢入峽行。悠悠戀闕思。終南日已遠。五雲何處是。此身雖告老。此心猶丹戺。專城縱云樂。去京三百里。况當辭退時。玉音勤且摯。長孤特達知。空抱殞結志。花山昨夜夢。分明香案侍。有弟殊不健。頭髮亦已皓。一巷日源源。忽此半千道。送我出遠郊。握手淚欲掉。強作好顔色。慰我老懷抱。看雲魂幾消。陟岡神應惱。况當三月天。處處池塘草。有孫纔五齒。穎悟特無比。持作掌上珠。抱弄令心喜。忽此三百里。老懷何能已。風中必游走。井邊或失墜。絓結苦難撥。豈直舐犢意。每對朝夕飯。念念輒忘味。</text>
<title>次寄士受</title>,<text>心無是是况非非。喫着惟知食與衣。伊水似烟山似畵。扶筇日日到斜暉。負杖盤桓倦則停。晩來風送百花馨。十年奔走成何事。回首塵埃夢始醒。五雲東望轉依依。花樹迢迢夢亦稀。莫說專城便養樂。子䂓頻喚不如歸。</text>
<title>卧龍巖</title>,<text>午夢初回晴景澹。藍輿徑造卧龍巖。柳陰垂釣悠然坐。不管魚魚不。境寂身閑意自澹。晩來扶策上巉巖。澗邊垂柳鸎初擲。各口飛花燕乍。</text>
<title>燈夕</title>,<text>家家水缶閙羣童。浴佛佳辰火樹紅。我亦有燈光景別。一天明月萬方同。</text>
<title>伯訥寄三絶。次之。</title>,<text>老去深知伯玉非。行裝不復訪麻衣。君恩似海無由答。白首怊然坐落暉。用丹軒裡偶來停。川鱖初肥峽菜馨。靜院花飛簾影靜。谷鸎時攪午眠醒。聞說湖亭一棹移。壺翁雅趣世應稀。新篇却用檀公策。莫是漸謀灘上歸。</text>
<title>君先唱而詩後至。我後賡而詩先寄。眞堪一噱。不可無語。</title>,<text>賡者先呈唱後呈。不知誰唱又誰賡。等是形容花樹思。二詩先後不須爭。</text>
<title>次天遊堂韵</title>,<text>伊峽蒼蒼伊水流。定翁何載刱斯樓。衿紳尙慕先生義。氓隷能傳太守休。靑史至今垂爀爀。白雲終古望悠悠。壁間揭得親題字。長使行人盡日留。</text>
<title>謾題</title>,<text>伊川衙裡一閑人。無位無名自在身。仕曾猥尒公孤列。壽亦居然耄耋辰。官裡是非都不管。世間榮辱捴成陳。穩眠飽喫無餘事。時向堯天祝萬春。</text>
<title>再次士受</title>,<text>人人說去計還非。畢竟名塲誰拂衣。自恨靑山緣苦淺。紅塵纔謝已斜暉。睠彼浮雲藹藹停。淸詩三復挹餘馨。閉門終日長昏睡。每發郵筒輒喚醒。殘年身世子孫依。靜室深居出入稀。惟有戀君千里夢。每隨征鴈日邊歸。</text>
<title>挽朴同敦聖進</title>,<text>嗚呼七十四歲翁。慟哭八十二歲客。七耋哭人已多事。况哭八耋寧非惑。我哭非爲年壽促。我哭非爲情好篤。洛陽城東數千家。行誼文學誰爲特。我從公遊洽六紀。一事未見歉於德。人皆㧪蠟獨全眞。世方便儇惟守樸。居家必務內行備。待人不事外貌餙。一語何曾妄出口。萬卷早已藏在腹。篤志力行惟古道。閉門不患人不識。內省不疚斯可矣。何必立名然後學。玉川破屋廣文飯。妻孥長帶顑頷色。人不堪憂獨怡然。世俗焉知顔氏樂。一室靜坐外慕絶。客至無語惟棊局。所以鄕黨及親族。敬而愛之中心服。我視以師不敢友。有事必咨疑必卜。公今逝矣巷無人。白首倀倀我安適。別時勉我加飡飯。誰知轉眄幽明隔。我滯東峽未言歸。聊寫此心遣兒讀。</text>
<title>聽琴曲</title>,<text>絃有曲。歌有情。冷冷凉籟發。藹藹孤雲停。山齋夜靜悄無人。一鉤明月城頭橫。</text>
<title>觀點兵</title>,<text>可笑眞兒戱。何論弱與強。雖然在於將。用之惟其方。</text>
<title>贈通信上使徐命膺</title>,<text>孰謂書生膽氣孱。鯨濤萬里笑談間。煩君細作蓬瀛記。撥我昏眸一破間。</text>
<title>花岑祠。次板上韵。</title>,<text>往事沉吟壁上詩。數間遺廟使人悲。伊河瀰瀰伊山碧。志士千秋不盡思。</text>
<title>伯訥詩又來。不得不更次。</title>,<text>夢中歡笑覺來非。留得荀香襲滿衣。屈指明春花樹會。長繩爲我繫殘暉。詩來詩去苦難停。每讀令人口欲馨。况得篇篇多警語。幾回驚倒睡魔醒。塵間乾沒素心違。憐爾東崗跡漸稀。太極亭中明月夜。鶴鳴應待主人歸。</text>
<title>公輩欺我老殘。各出銳師。左右迭攻。顧此再衰三竭之勢。有甚氣力可以抵敵。而猶復牽率支吾如此。只消日耳。豈曰詩哉。勿笑勿笑。壺翁尙不還耶。其詩久不來。豈憐此力竭而不欲窘之耶。此紙須轉示也。</title>,<text>衮衮郵筒左右呈。汗流奔命不遑賡。強將蕪語追高步。只爲消閒不爲爭。</text>
<title>伊州謾題</title>,<text>伊山靑靨靨。伊水凈如練。山回仍大川。水盡又疊巘。介於三道交。地勢阻以褊。邑小公務簡。境僻民心善。家家力稼穡。不待田畯勸。雖未知禮讓。亦不喜爭辨。衙門晝無譁。村扉夜不鍵。印匣封素埈。訟庭長碧蘚。峽俗大抵淳。官况從可見。顧余已謝事。隨兒乃到縣。優遊無所事。卧飽三時膳。聊伸小子情。捴賴聖朝眷。土産問如何。我且列件件。松花栢子餠。菉末葛粉麵。崖蜜調仙劑。石泉煑名荈。靑靑木頭菜。薇蕨香且軟。前川流浩浩。游魚亦可罥。餘項品最珍。錦鱗味更擅。况當黃落時。獵戶行秋獮。山猪白如雪。濯濯獐鹿臠。或炙或炰燖。隨意恣所嚥。何必易牙味。然後方稱腆。長卧氣或滯。可以出遊衍。手策初偪側。肩輿遂輾轉。蚌淵窈如井。乕巖平若墠。有崖號江舡。兩淵鳴濺濺。蜿彼卧龍巖。龍去巖猶奠。有湫深不測。風雨時有顯。迢迢眞木亭。江山生顧眄。林深綠陰重。黃鳥時睆睍。但無數椽搆。可以蔭游燕。風流良不易。太守凡幾變。翼彼校宮側。定翁有祠院。孤忠炳日星。直氣稟霜霰。靑衿慕高義。俎豆至今薦。平生景仰志。不憚再拜現。人道靑浦勝。隱者所盤旋。又有佳麗洲。聞名興不淺。獨奈道里脩。神𨓏足未踐。歸來如有負。悵望心悁悁。稍待秋氣淸。不妨更黽俛。百事皆可意。最誰是消遣。譬如入定僧。靜室斷俗戀。坐數鳥去來。卧看雲舒捲。朝課兒孫讀。夜聽婦女諺。齒豁已却肉。眼暗又廢卷。頭上鶴欲舞。耳中蟻常戰。形神日已改。筋力日以倦。蟬枯只餘殼。蚕老自成繭。物理固如此。我獨何得免。默默守空寂。悄悄送㤈俔。每日只如此。長年果何羡。攬枕且高眠。松風吹我面。</text>
<title>廣福。次定齋石上韵。</title>,<text>金墉鐵瓮自天成。絶峽中開一野平。避世應多高士卧。燒畬自足小民耕。淸溪樹影魚兒戱。白石苔痕鹿隊行。回首軟紅高十丈。幾人乾沒洛陽城。</text>
<title>觀麥</title>,<text>報道田疇麥已秋。試登前麓放雙眸。黃雲耀日彌平野。白浪翻風接遠丘。南畒歡聲豊有象。東軒喜色賑無憂。雖然一縣非吾願。更把穰穰望八區。</text>
<title>白髮</title>,<text>人言白髮能殺人。不知白髮是生人。試就地中論壽夭。三之二是黑頭人。</text>
<title>耳聾</title>,<text>諸君莫笑老人聾。老來省事最是聾。四座皆喧吾自靜。收心養性莫如聾。</text>
<title>眼暗</title>,<text>有眼不視便是盲。人生廢疾莫如盲。靈㙜一片明如鏡。未害眼盲心不盲。</text>
<title>三疊。士受。</title>,<text>出語驚人陳去非。君應千載得傳衣。篇篇燦若騰新旭。愧我桑楡冉冉暉。愈出愈新手不停。壺翁彩筆老猶馨。索居無事常多睡。賴爾淸風吹我醒。老自委身床席依。懶仍成性盥梳稀。一卧頹然無起色。此心何日不思歸。</text>
<title>四疊。士受。</title>,<text>寵辱都忘况是非。新裁野服替朝衣。閒中日月遅遅永。剩占崦嵫分外暉。君酬我酢幾時停。我醜彌彰君益馨。譬若耽盃不知止。但要長醉未要醒。鏡裡休歎髭髮變。人生七十亦云稀。賢愚貴賤皆如此。符到何妨乘化歸。</text>
<title>五疊。答士受。</title>,<text>塵裡嘵嘵是又非。浮雲朝暮狗爲衣。誰知謝世花山客。琴笛優遊送晩暉。君向湖亭幾日停。新詩應復百篇馨。愁來滿眼池塘草。一夜懷入夢獨醒。來時桃發已螢飛。關嶺迢迢尺素稀。自是人情懷故土。花山雖好不如歸。</text>
<title>送學兒還京</title>,<text>老人別小子。安得不心悵。况念道塗長。又値水潦漲。棧懸詎堪騎。湍急未宜舫。沾濕不足論。溽暑最難當。念念殊未已。耿耿不能忘。只是憂跋涉。豈直惜離曠。須得安稅報。我心始可放。</text>
<title>伈伈</title>,<text>伈伈復伈伈。悠悠送日月。閑中一日抵十日。一月當爲三百日。天如假我更十春。恰是百有七三人。</text>
<title>齒豁</title>,<text>魚蔬泡糆味皆珍。咀嚼何須骨與筋。莫嗟左右俱成豁。絶勝槎牙礙舌唇。</text>
<title>脚痿</title>,<text>尻重如山腿欲頹。艱難平地劇層㙜。翻思少日欺黃犢。走上前峰日百回。</text>
<title>萬景㙜</title>,<text>雲木迢迢萬景㙜。秋風徙倚意悠哉。羣峰合還圍坪立。一水縈紆抱縣回。匝岸瓦廬民力驗。盈畦霜粟歲功催。徘徊曠世偏多感。定老遺祠望裡㟴。</text>
<title>眞木亭</title>,<text>向晩藍輿眞木亭。亭前流水雨餘淸。靑林日轉扶踈影。黃鳥風傳睍睆聲。澗簌山肴渾雅趣。農謳樵唱自閑情。游魚且樂毋相駭。老子元因取適行。</text>
<title>一日兒子指示前峰曰楓色正好。余眊甚。熟視而無所見。乃送人折來。遍揷庭間。丹霞燦爛。一室照耀。不煩一步而顧眄動色。不覺楓岳是三百里遠。何等風流。何等興趣。</title>,<text>秋來楓岳滿山紅。遊賞紛紛遠邇同。何似庭前開錦帳。倚欄終日對玲瓏。筇屐何勞訪遠山。丹楓秪在戶庭間。居然坐作繁華客。不羡金剛萬二還。錦繡屛中卧作遊。蓬萊秋色爛盈眸。婆娑早暮渾忘倦。却恐紅粧笑白頭。</text>
<title>恩敎後口拈</title>,<text>恩言諄復十行宣。珍劑朝從驛路傳。夙惠未酬新惠荐。望宸惟有涕漣漣。臣分都虧死亦甘。一身前後聖恩涵。不知從古君臣際。終始幈幪有幾凡。</text>
<title>心源自茂山謫所宥還歷會。將發有韵。次之。</title>,<text>逢別怱怱感易生。臨歧何况老人情。鋒車遄返眞非望。霜髮交垂更覺驚。善地何論暫漂泊。仁天久認本生成。一家相勉無他語。報主誠同皦日明。</text>
<title>心源臨發又有詩。次之。</title>,<text>睠彼雲來去。隨風朝暮移。浮生亦如此。聚散本無期。</text>
<title>設酌日福源有詩。次之。</title>,<text>庖廩承嘉惠。盤筵趁稚陽。兒孫紛紛舞。兄弟共恩光。一國方興孝。誰家不稱觴。但祈君萬壽。畝畒詠歌長。</text>
<title>寄金知事元澤</title>,<text>北極需雲慶禱新。恩波沾及老臣民。兄家壽席偏榮耀。赤舃斑衣更幾人。自從衰病閉衡門。三歲迢迢隔笑言。安得奮飛城北去。白頭相對誦君恩。</text>
