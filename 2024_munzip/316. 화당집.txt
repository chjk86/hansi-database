<title>次歸去來辭 辛未</title>,<text>歸去來兮。使營莬裘吾將歸。猶可及時而勇退。撫流光西奚悲。蘧瑗化於六十。求古人其可追。余惟好此修飾。顧初心而自非。紉蘭茝而爲佩。服芰荷而爲衣。指聖則而高厲。理餘韻於忽微。範我之驅。戒其橫奔。素履而行。仰止師門。苟利於己。幾希其存。陋巷蓬戶。杯飮汚樽。茲蠖屈而養拙。其敢曰志尹而學顏。慟山頹而梁摧。混浮俗而偸安。棄舊學於兒戲。逝不與道而相關。誤落塵網之科臼。甘自畫於童觀。遊羿彀而幸免。尙天運之好還。迨拔茅而揚庭。聊乘馬而盤桓。歸去來兮。亦奚慕夫善游。矧丈夫之行藏。唯消長焉是求。識損益於有數。殆不辱而不憂。盍卷懷於明時。返初服於田疇。登山而屐。涉水以舟。濯塵纓於滄浪。遡天風於丹丘。時浮游而食息。荷聖澤之旁流。卷肺腸爲已有。任天地之休休。已矣乎。聖人旣沒大道隱。日月逝矣不我留。末路倀倀何所之。丹砂有宿緣。歲暮以爲期。味道腴而沈潛。游藝圃而耘耔。感一氣之孔神。詠不顯於周詩。庶方寸之不昧。守吾太玄又何疑。</text>
<title>謁景賢廟辭 甲戌。江界謫所。</title>,<text>夙余之潔冠佩兮。拜先生之祠堂。瞻宮墻而起敬。想夫子之文章。攬衡若而薦芳。冀陳辭而有明。惟先生遭時不淑。利明夷之艱貞。初垂翼而于行。終竄身於西陲。素患難而行之。顧何陋乎居夷。惟日迫於西山。望北堂而忉怛。抆血淚而霑襟。哀浮雲之蔽日。迨蓼莪之三復。自分孤臣之一死。夢余歸之不復。惟天命之是俟。覽遺篇而太息。證此心之不可忘。然木鐸之過化。卒俎豆乎遐荒。類昌黎之南遷。而廟食於百祀。尙靑衿知尊其道。景高山而仰止。固君子之遺澤。變朴陋於文明。伊余生之苦晩。獨悵望而含情。幸明時之受玦。後先生而來斯。過城南之遺居。尙云咨嗟而涕洟。矧妥靈之有所。羌肸蠁而在茲。敢不敬而傴僂。云余拜之趨蹌。香一瓣之薦誠。渙余涕之浪浪。仰門楣之揭號。尤感夫朝家之崇德。顧余質之愚蒙。又重之以蔑裂。旣不逮乎私淑。曾何足以窺其藩。惟忘機之答問。尙有味乎其言。有本者而如是。肆沒世而稱名。惟先生不可以企及兮。竊庶幾乎遺則。</text>
<title>題山石辭 乙亥。諸生相邀遊北溪。</title>,<text>山萬重兮雲霏霏。水自波兮潺湲。試春服兮濯塵纓。永終日兮不知還。冠童要我兮逍遙。勝日尋春兮芳洲。春服翩翩兮初成。濯塵纓兮淸流。</text>
<title>乞骸歸鄕賦</title>,<text>余嘗求疏傅之行藏。志不移於介石。知進退之有道。不終日而貞吉。乃乞骸而言歸。有是哉子之明哲。想夫生際昌辰。職在調護。叔兮伯兮。太傅少傅。齒胄筵而曳裾。羌羽翼於講帷。迨承華之進學。幾日月於桑楡。爾乃思老氏之玄言。悟羲易之微旨。超然而思。翻然而起。道家所忌。不瑕有害。歸歟歸歟。携手同車。於是拜手尺疏。稽首九闕曰。微臣之父子。鴻漸儀於上國。猥侍從於靑宮。幸出入於紫闥。報蔑涓埃。恩傾雨露。迨此暮景。居寵思懼。驚華髮之已凋。柰筋力之難任。鳧雁不關於去來。鳶魚自適於飛潛。得尙君之玉音。荷便蕃之異數。有賜金於人間。車百兩兮出祖。紛行路之歎息。聳搢紳之高蹈。聯翩行色。孤雲返岫。婆娑初服。黃冠白首。同陸子之擊鮮。會親友而燕喜。孰營產於贏餘。敎子孫以怠惰。蒙聖恩之惠養。庶幾盡吾之餘日。嗟乎。臣罔寵利。古有其說。滔滔者是。孰能勇退。雖太傅之性剛。亦未免於和藥。然後知夫子之高識。乃見幾而作也。遂爲之係曰。名繮難脫。宦海易溺。貪榮久處。夜行不息。卷而懷之。未見其人。矧乎先見。以保其身。歸而求之。殆䅣生之倫乎。</text>
<title>龍灣秋夜客懷 甲午</title>,<text>秋夜何漫漫。星河縱復橫。月涼金氣靜。露白天宇晶。高風動喬木。遠客懷舊京。安得羽仙術。一擧千里征。</text>
<title>慶運宮入直分韻。幷序。</title>,<text>香雪落櫻桃。花間酒樽一。同來藉草坐。過五不滿七。賦詩各言志。淸談亦可述。細酌頓忘歸。留連到斜日。往在庚申之春。余以假注直宿西宮。竹屋，茶山爲分兵曹承旨。而寬谷，亦樂及余皆假卽官也。于時西宮分院之任。人所厭憚。例以閑散者差之。一入直所。久不得出。或累月不得遷。而牢閉之中。幸無職事。日與聚會打話。得酒卽相呼以銷憂。適於暮春者。宮裏有櫻桃盛開。謀得一壺酒寘於花下。茶山乃曰。此亦不偶然也。當以花下一壺酒分韻。衆皆可之。余亦得一字以言志。而旋忘之矣。居閑處獨。每念舊遊。未嘗不往來於心也。今因喪亂。蓬轉基川。得逢亦樂舊兄。從容語及分院之遊曰。花下分韻之作。吾嘗錄之。藏之篋笥。一日。手寫以贈余。余讀之終篇。不覺感慨繼之。嗚呼。開卷如昨日事。而屈指今十有九年矣。其間世變亦大矣。而茶山，竹屋與寬谷皆已作泉下人。爲之涕出也。唯亦樂及余在。而桑楡暮景。幸不死耳。況余流落他鄕。病着不能朝日邊。則生亦苟矣。尤可悲也。當時花下飮者凡六人也。其一人則以韻盡不在作者之列。而余忘之未記其誰某也。亂離懷舊。生意可知。覽者亦將有感於斯文。戊寅季冬上澣。風竹道人書。八直分司歲月賖。人間萬事苦蹉跎。如今贏得千莖雪。試向宮闈看落花。右竹屋朴 守緖誰狂哭途窮。我醉迷花下。明發與同歸。春山無不可。右茶山睦 大欽花下一壺酒。知心我五友。盤中何所有。石首兼香狗。右寬谷蔡 容提壺鳴昨日。今日可提壺。欲賞煙花景。須知酒有無。右亦樂權 斗南</text>
<title>灌毬 乙丑月課</title>,<text>嶷然金天精。頭角非常儔。髫齡從隣伴。戲嬉爲擊毬。神珠忽失勢。誤落樹穴幽。群兒但愕眙。拱視誰爲謀。應機發新智。天一信可捄。挹水注其穴。水滿自漂浮。大智觀赤子。倉卒眞良籌。駃騠超其毋。虎生已食牛。罔不在初生。登庸贊皇猷。君看擊瓮兒。幼敏應匹休。</text>
<title>次黃山谷齋中晩春韻</title>,<text>小園春已去。空庭晝初永。幽人一室內。隱几萬慮靜。濯髮晞朝陽。漱齒汲寒井。窮巷隔輪鞅。出遊誰與請。屛跡甘養拙。投閑亦多幸。願隨眞人遊。終期臥碧嶺。</text>
<title>送金叔平 坰 赴任求禮</title>,<text>老夫淸晨起。終朝坐不怡。胡爲意兀兀。故人之南陲。五馬雖云樂。離索奈此時。所以親友別。未免謝公悲。坐看桑楡陰。非復少年期。流波日相蕩。浮雲忽參差。對酒不能醉。摻裾故遲遲。但願數寄書。聊用慰相思。</text>
<title>次堤川倅趙季重 釴 韻</title>,<text>四山圍古縣。風氣淳且佳。藥物富參苓。眞仙游澗阿。此地忽相逢。別來知柰何。何當共投紱。歲暮空咨嗟。</text>
<title>昨得家書書懷 甲戌。謫江界。</title>,<text>家書忽在手。開緘反蒼黃。女語劇悲辛。兒詩亦可傷。老妻不盡情。珍重只數行。但言加餐飯。死生永相望。當其裁封時。想見涕淚滂。親朋有一字。亦各懷參商。看看▣忍捨。一讀一回腸。夜來夢團圓。晝起空彷徨。何當放赦去。相對話備嘗。</text>
<title>次恦謝使君柳守而 汝恪號明洲 惠筆韵</title>,<text>懶書不喜書。文房沒佳設。其間尖頭公。用之任禿缺。故者多老退。新者不來謁。夢授忽有隕。管城眞穎脫。置旁備四友。窮愁待爾洩。有時呼使前。免冠而露髮。摹畫一隨人。在渠無固必。徒然日相親。柰非詞林傑。索居恨晩見。愧乏公權筆。投荒不我嫌。賜環期反絶。明月非暗投。中書托疲薾。交契在晩節。只恐丹心折。</text>
<title>詠梅 戊寅暮春。在金山鳳溪。見梅花盛開。或言梅非名花。故末句及之。</title>,<text>乍看未見好。相對愈淸臞。絶艶明朝旭。高標衆草殊。更覺嫵媚姿。玉色勝名姝。奇絶竹外枝。交加德不孤。谷風時一吹。天香來坐隅。有似巖穴士。令聞達天衢。目擊兩忘言。造化有是夫。擧酒屬有意。爲我色似腴。廣平未知己。離騷名偶逋。聊此爲解嘲。寄與同心徒。伏次 附○恦寒梅有正色。枯槁山澤臞。世人昧眞觀。自然標格殊。天姿寄幽絶。丹粉謝妖姝。東風破積雪。苦戰氷霜孤。瓊肌瑩玉骨。獨立當庭隅。端如空谷士。豈知倚市衢。氣已壓桃李。恥作衒金夫。淸香送淡淡。洗盡昏濁腴。西湖水月邊。知己有林逋。精神今尙爾。勝賞亦吾徒。附次韻 崔晛人皆愛繁華。子獨愛淸臞。肥瘦各異態。好惡亦自殊。誰知空谷人。恥作傾城姝。自保氷雪姿。肯嫌托根孤。明月却有情。送影當窓隅。天風吹莫急。暗香怕通衢。梅溪留舊跡。主人非凡夫。滿庭栽植遍。相對顏敷腴。桃源亦何勝。秪作秦民逋。化堂是知己。詠詩張吾徒。</text>
<title>次宋子深 淵 韻贈別臨瀛兪使君子修 省曾。癸未。</title>,<text>夫子於吾儕。視若星之斗。金童映暮年。白首怕趨走。高興在林泉。丹砂憶句漏。世亂甘遯荒。凶歲無餬口。倦鳥自知還。孤雲時出岫。進退俱不敢。何由洗塵垢。江湖子所樂。濯纓有佳趣。欲採仙山草。細酌臨瀛酒。終老水雲鄕。逍遙龜魚數。眞仙倘可逢。好爵知何有。撫摩流恩澤。亦令斯民壽。我獨在泥滓。蒲柳日衰朽。自歎惡緣業。未免俗累負。臨別欲何言。東遊一把手。</text>
<title>送朴尙之 遾 令公按節海西</title>,<text>海西接關西。西門要害地。古稱多武藝。亦盡魚鹽利。黃岡聞戰場。孤竹想高義。喪亂新刳兵。遺氓劇憔悴。況乃冠蓋繁。織路費委積。聖主憂玉色。廟堂難重寄。今公膺是選。朝野無異議。板蕩識誠臣。盤錯別利器。出節辭玉陛。露冕徐按轡。濡沫活窮鱗。濕薪束貪吏。鎖鑰鎭藩維。韜鈐論將帥。從班輟論思。功名在歷試。老夫無能爲。伏櫪如老驥。羨君新得路。靑雲能自致。努力加餐飯。旬宣期盡瘁。臨別更何言。因風數寄字。秋來倘有暇。一醉金沙寺。</text>
<title>敬次朱夫子贈別張敬夫韻奉贈趙蜚卿浦渚令公行史。兼示兪子先。 伯曾。甲申。</title>,<text>天步方險難。雲雷滿乾坤。濟屯無其人。經綸誰與論。苟能明揚際。尙有典刑存。安民固邦本。食實漑其根。正君國乃定。啓沃淸心源。洋洋布方策。聖謨不再煩。懷寶戒迷邦。一洗終風昏。昔賢致澤志。非爲富貴呑。明明千古心。未許黃流渾。願言更三宿。此義在所敦。附次韻 浦渚魯學積辛艱。粗識乾與坤。徒有許身愚。精詣何敢論。自從君子遊。方信道斯存。干戈慘滿地。唇舌巧排根。摧藏巖穴深。雲樹阻源源。君登赤墀上。屢枉音書煩。新詩更佳絶。眷眷開蒙昏。顧我才識短。胸中何所呑。況將一寸膠。能救千丈渾。靑山乃分宜。所期唯艮敦。</text>
<title>食江鰩柱。聊戲賦。戊子。出牧永興。</title>,<text>嘗讀蘇子詩。江鰩斫玉柱。卷中但聞名。平生未曾覩。適來雙城府。誅求漁父取。乍見怪形貌。開甲洗泥土。磨刀割玉肌。得醤相媚嫵。下筯初見嘗。甘美無與伍。色味且誰似。蚌蛤本同譜。聲聞或過情。孰與西子乳。荔枝是異族。坡翁奚比數。乃知題品間。未免雜魚魯。我今只爲口。一飽捫腹肚。今一作惟。飽一作笑。</text>
<title>宮柳詞 甲午</title>,<text>君不見未央宮中楊柳枝。千條萬條拂地垂。二月春光正搖蕩。東風吹作黃金絲。嫩葉濃霑雨露恩。柔條偏惹御爐煙。晩絮霏霏撲舞衣。纖腰嫋嫋鬪嬋娟。葉暖金窓愁美人。枝繁水殿繫龍舟。年年天上占芳菲。處處人間粧畫樓。借問池邊盛光寵。何如陌上管離憂。終然恐有霜風至。病葉枯條方始愁。</text>
<title>奉送尹書狀朝京</title>,<text>尹侯兄弟誰能當。少年立身何坦蕩。家聲輝赫蓋吾東。更有文章游夏上。觀風一節手中在。去去乘驄朝玉京。玉京迢迢幾千里。燕山易水西回縈。軍容國步正堂堂。禮樂沖瀜彌八紘。是時皇家太平久。白日歌鍾喧帝城。天街朝罷香滿身。共醉悲歌燕趙客。願子努力愼令儀。九重歸來再前席。他日佳期在何許。開筵掃灑淸溪石。</text>
<title>浩歌行。次杜詩北風韻。庚申</title>,<text>客宦千里伊西國。不作湘潭憔悴色。靑衫如葉鬢雪白。束帶折腰爲帽側。郵官遇馬不記馬。公事了不分白黑。不辭弋釣行草野。但恐吏卒苦相逼。欲歸白屋柰無資。欲乘靑雲困無力。今朝強登望鄕臺。楚水揚波楚山直。東風杜宇再拜心。夜夜危樓瞻北極。齊微管氏終左袵。漢有賈生堪痛哭。憂來浩歌瀉我臆。</text>
<title>成子薦 杙 挽詞 甲子</title>,<text>夏山之後世多賢。聽松諸孫公第一。生而嶄然見頭角。華嶽金精見崷崒。趨庭少小學詩禮。文彩照耀荊璞質。我時弱冠在東床。君未成童情最昵。豈但唱和類壎箎。亦惟臭同膠在漆。龍灣賓館纔歡娛。坡山故里歸蓬蓽。風塵從此一聚散。流水浮雲幾相失。有離必合兩忘趨。諧笑圃圓喜眞率。胸襟呑吐九雲夢。尊酒留連動十日。藏身自期老江皐。薦名淸時聊一出。長道未及展驥足。中路如何遘厲疾。病不相聞忽承訃。柩車過門誠倉卒。況乃令愛繼夭折。嗚呼天意終難詰。室中少婦竟何賴。堂上雙親泣銜恤。佳城已卜行有期。職事有縻違執紼。此生永負蒿里餞。他時泉路交期畢。爲君和淚強題詩。西望風煙日蕭瑟。</text>
<title>扁舟五湖圖 乙丑月課</title>,<text>江湖滿地舟一葉。紙上軒昂眞丈夫。摩挲知是陶朱公。合沓高名動三吳。世人錯料避危機。富貴本來非吾須。苧姝同載有深意。尤物恐爲君王誤。才多偶爾效計然。豈是貨殖如販徒。煙波蝦菜自忘歸。脫略萬物全吾軀。黃金鑄像竟何益。其視種也誰賢愚。高風千載尙起余。粉墨指點空一吁。終未如虞庭君臣契魚水。我願都兪更爲圖。</text>
<title>聽權生彈琴。用退之穎師韻奉呈江界柳使君守而求次。甲戌謫江界</title>,<text>輕攏作細語。快彈怒相汝。雨雹散晴天。甲馬閧一場。商音寥亮雜變化。一絃一柱低以揚。啾啾泣孤嫠。噦噦鳴變凰。古調欲追昭氏鼓。未許伯牙爭高強。而余竄絶域。塞耳無絲簧。自聽之子彈。不去置我傍。暫能慰幽襟。感極涕更滂。生乎生乎勿困我。坐令癙憂撩心腸。附次韻 明洲鳴絃將手語。平生吾及汝。繁音乍低昂。宮商造 缺 場。洞庭微波木葉下。聲音窈妙淸而揚。月明滄海珠。玉碎崑山凰。泠泠古調君能彈。此聲此耳吾差強。南薰有遺曲。焉知笙與簧。相逢醉塞外。一醉金罍傍。悲風動哀壑。曲終衰淚滂。停杯悵然月東出。權生權生惱人腸。權生聽我語。忘形到爾汝。當杯意激昂。與君醉百場。酒酣前鼓一再行。高樓落日心飄揚。夜鶴憶籠子。孤鳳求其凰。忽然變化徵羽聲。母能雄深子能強。寥寥驚世耳。誰得調篪簧。朱絲與越絃。竝置箜篌傍。一抹更起立。再鼓涕自滂。罷琴惆悵送君歸。雪嶺東盤愁我腸。伏次 附○恦咿嚘私自語。蹇淺或到汝。轟然三兩絃。突騎奔沙場。松風澗水夜幽咽。落花飛絮春悠揚。崑山碎嘉玉。赤霄鳴孤凰。凝絲指下忽破入。木穿石盤未渠強。萬籟俱闃然。衆音停笙簧。希聲久寂寞。不意落耳傍。歎子多古意。撫曲涕泗滂。更願疏越着朱絃。莫使繁音亂我腸。</text>
<title>使君酒席。次唐詩韻。甲戌</title>,<text>佳人窈窕顏如玉。爲我纖纖彈一曲。王孫芳草年年綠。逐客對酒還獨醒。北望愁腸斷復續。</text>
<title>次許生 植 韵 壬午。流寓安東甘泉。許生亦寓甘泉金谷。</title>,<text>流人寓居甘泉村。客裏誰與爲歡娛。自擬飮啄依地主。棲息一枝安微軀。風光又屬淸明節。花鳥款曲催提壺。誰能獨坐愁日暮。德有隣兮興不孤。薄雲細雨起我行。柯丘閑行如老蘇。瘦馬靡靡阡陌間。十里芳草南村途。欣然一笑倒屣迎。隣人携酒何須沽。天敎我輩艱難際。固窮而餒眞丈夫。且將釣弋行草野。拾橡採藥棲名區。我今醉去當更來。請君爲我釀黍宰羊充庖廚。幽人無事不出村。終朝悄悄無與娛。叩門剝啄驚遠客。珍重慰我衰病軀。相逢果是京城舊。手中復持靑絲壺。他鄕千里共靑眼。此日開襟免興孤。細酌論文終永夕。依然頓覺沈痾蘇。莫愁斜陽促歸鞭。此去不遠金沙途。家貧不惜典春衣。杏花村酒猶可沽。移居但願數相見。天與之便有是夫。相期從此鍊丹鼎。便欲絶世於仙區。掃除白髮有黃精。刀圭幸分供香廚。</text>
<title>送北伯李令公 厚源○丁亥</title>,<text>咸關形勝似秦中。鐵嶺橫天黑水長。四陵卜宅綿國祚。佳氣鬱蔥豐沛鄕。魚鹽一帶傍山海。士馬精強雄北方。自古節制難重寄。況今邊圉多周防。廟謨僉擧屬才賢。盤錯利器稱方強。輕裘緩帶鎭每靜。妥帖千里勤農桑。精神折衝控要荒。籌邊樓上聊徜徉。靑油多暇興不淺。見月招延傾玉觴。豈惟談笑保封疆。佇見我武之維揚。錦城豪士今半刺。想見剸劇宜消商。有時相對憶我無。藥餌音書須不忘。</text>
<title>大興道上有感 己未</title>,<text>信宿出江干。思家隔萬山。可憐逢世亂。餬口客南關。</text>
<title>永春峽裏 戊辰。以賑恤從事在湖西。</title>,<text>雲䨪太古窟。水繞小姑山。芳草無時歇。沙鷗盡日閑。</text>
<title>大同江感懷 甲戌。以司諫謫江界。</title>,<text>曾踏關西路。如今四十年。白頭重過此。城郭亦依然。</text>
<title>度狄踰嶺感懷</title>,<text>去國魂應斷。還家夢亦迷。徘徊古塞上。落日嶺雲西。</text>
<title>北溪有懷 土人言此水發源三甲。分流于此云。</title>,<text>魚雁何迢遞。相思又一春。水分三甲水。人是兩鄕人。附次韻 明洲杜鵑花已落。關外又三春。萍水相逢地。悠悠靑眼人。</text>
<title>到田座首家偶吟</title>,<text>籬外淸泉激。園中古木疏。聖恩隨處有。無地不安居。</text>
<title>放還宿公貴。次主倅韻留別。乙亥八月蒙恩</title>,<text>不獨別離苦。其如邊塞秋。分携暮江上。脈脈淚雙流。</text>
<title>到立石村。又疊前韻寄主倅柳守而令公。</title>,<text>昨別人何在。離懷不耐秋。明朝度嶺外。回望水空流。附原韻 明洲鼓角邊城暮。蕭條關塞秋。仁風樓下水。嗚咽不成流。</text>
<title>度狄嶺。贈崔邁，李尙白。渭原學子</title>,<text>度嶺送我遠。此意何可忘。但願勤志學。他年期立揚。</text>
<title>江西寺。醉次洪景澤  韻。</title>,<text>客行江西寺。歸帆早潮起。願作三冬龍。蟄藏寒沙水。</text>
<title>漫吟 聞日本許稱大君</title>,<text>義經非漫稱。大義必有在。世無魯連生。誰能蹈東海。</text>
<title>溪上卽事。口號。戊寅。流寓豐基九皐村。</title>,<text>門前一條溪。落葉滿溪水。人渡夕陽橋。依俙畫圖裏。</text>
<title>鳳城感懷</title>,<text>華表歸來鶴。何年此地遊。秪今城郭變。頭白淚雙流。</text>
<title>漁父</title>,<text>綠蓑靑蒻笠。日日坐溪邊。午醉知多少。投竿枕石眠。</text>
<title>次李進士 休徵 韻 辛巳寓小白</title>,<text>落日含山盡。霜楓蘸水紅。同來石上坐。恰似畫圖中。</text>
<title>原州蓮堂小酌。次主倅林東野 埬 韵。號閑好。四首。</title>,<text>溪堂夕含淸。好雨亦多情。恨別仍題句。看花更把觥。何限王孫草。他鄕又一春。東風吹更綠。別意一般新。話別悠悠意。臨杯故故遲。獨醒心更苦。不用楚人辭。目極傷春意。平郊晩望通。和煙草色綠。帶雨花枝紅。</text>
<title>寄柳守而借四傳春秋</title>,<text>麟經有遺筆。四子亦俱疏。倘借窮愁客。因之欲著書。</text>
<title>憶林東野口占 壬牛。寓安東甘泉。寄主倅林墰。</title>,<text>沙浦人高臥。甘泉客寓居。秋來有歸雁。莫惜一行書。</text>
<title>酬府伯林載叔 墰</title>,<text>驛使頻來往。淸詩問索居。兼將食有味。得趣伴琴書。</text>
<title>次許植杜鵑韻</title>,<text>流落甘泉客。偏傷杜宇聲。年年芳草恨。爾我一般情。</text>
<title>九潭觀漲。寄成子喬 㮨。</title>,<text>風䌫牽江色。沙鷗集渡頭。夜來三尺兩。朝起沒芳洲。</text>
<title>贈南澤之 銑 按節關東</title>,<text>我亦求句漏。東遊碧海灣。相逢水淸淺。一笑弄潺湲。</text>
<title>丙臘馬上口占 丙戌</title>,<text>雪雲埋大壑。冬日暖如春。只恐違時令。災祥實係人。</text>
<title>贈別湖南伯李子範 時楷○四首</title>,<text>板蕩識誠臣。盤根別利器。綢繆在所能。束吏不容易。湖南淸絶地。自古多奇士。爲我謝屠沽。可以出而仕。赫赫湖南伯。爭如老水曹。能詩何所用。隱几亦風騷。好在完山尹。專城奮紫鬚。相思無別語。書信問潛夫。</text>
<title>答許重卿 厚 見贈 三首○戊子春。將赴永興。重卿亦赴恩山。</title>,<text>邂逅臨岐別。桑楡暮景時。分飛千里外。何日是歸期。好去恩山守。臨岐摻子裾。春風有歸雁。莫惜一行書。南北各千里。分飛商與參。唯應屋梁月。同照兩鄕心。</text>
<title>次金溝壁上韻 壬申</title>,<text>旅館寒燈耿耿。孤村砧杵家家。遠客無眠夜永。鄕書不到天涯。</text>
<title>送別權兄 韞○癸巳</title>,<text>殊方風物正堪悲。芳草如何又別離。一尊相對不成醉。離恨重重雙鬢絲。</text>
<title>溪上偶吟</title>,<text>看花問柳詠而歸。沂上春風興未休。滿眼韶光吟不盡。聊將塵服濯滄洲。</text>
<title>詠鍾聲。次人韻。己亥</title>,<text>鍾動千官入鳳池。五更三點正相宜。不關禁漏催霜曉。誰識田翁有鹿皮。</text>
<title>坡州道上 丙辰</title>,<text>溪風乍起雨初晴。野菜靑靑蘆筍生。簪紱半生空老去。不如歸去赴春耕。山雨霏霏風滿林。驛程歸客最關心。孤村寂寂無人問。挑盡殘燈到夜深。溪水潺潺日欲西。霜林寂歷暮鴉啼。騎驢獨向坡山路。往事茫然意轉迷。</text>
<title>次石將軍韻</title>,<text>削成蒼石號將軍。千古興亡問此君。閱世老仙那得比。眼看翻覆似浮雲。</text>
<title>花石亭</title>,<text>花石有基無草堂。一江風月屬漁郞。自從先生捐館後。世上無復臥滄浪。</text>
<title>坡州道中聞歌</title>,<text>行歌啁哳亦有思。怨入秋雲結不流。此曲偏能催客恨。何人不起望鄕愁。</text>
<title>慶會池祈雨。次人韻。己未</title>,<text>龍池春水遠含空。燕子差池淡淡風。坐久忽成江海夢。不知身在禁垣東。</text>
<title>自原州歸基川舊棲。逢東陽尉留丹陽。一日遊島潭。</title>,<text>緩緩牽舟得得歸。淸江鷗鷺不驚飛。餘生又向塵寰去。回首三山入夢微。</text>
<title>次重興寺</title>,<text>不到重興動十年。碧蘿空復夢中緣。從今結社煙霞裏。投紱歸來學地仙。</text>
<title>恭陵齋室次韻 庚申</title>,<text>齋院荒涼四壁頹。雨餘庭砌長莓苔。可憐太常龍鍾客。借問從今幾度來。</text>
<title>江村曉景</title>,<text>星月朣朧天欲曙。漁郞搖櫓過江湄。水禽驚起叫無數。正是得魚收網時。</text>
<title>溪上。次滄浪丈人贈別韻。</title>,<text>撩亂晴鳩喚雨鳩。麥風荷氣似涼秋。沙鷗有約歸來晩。却愧今朝渡水頭。</text>
<title>次河陽壁上韻 辛酉省峴督郵時</title>,<text>荷氣微薰雨氣凄。濕雲殘照度池西。借涼空館留征馬。臥聽靑林幽鳥啼。</text>
<title>荊江道上</title>,<text>澄江如練蘸晴虛。紅樹靑山畫不如。願化白鷗遊物外。飛來飛去水雲墟。</text>
<title>醉次金山權倅韻</title>,<text>沙水冷冷喜浴鳧。尖新細柳映寒蒲。江南二月堪行樂。須取風光入畫圖。</text>
<title>金剛道上作 壬戌銀溪督郵時</title>,<text>杉檜蒼蒼石路傾。凍雲埋壑細泉鳴。淸溪自是神仙境。何必金剛頂上行。</text>
<title>次金剛僧法堅韻</title>,<text>坡平寺裏懸燈夜。怾怛山中下榻時。二十三年如一夢。重逢嬴得鬢成絲。</text>
<title>留別法堅</title>,<text>石門流水步相將。渡壑穿林衣滿霜。世故驅人難掉脫。人生安得用心剛。</text>
<title>出山回望</title>,<text>出山步步還望山。路轉山回恨不見。忽然斷髮嶺上看。歷歷分明見眞面。</text>
<title>公州道上 乙丑</title>,<text>淸溪一曲繞魚磯。岸上人家水浸扉。却憶獺川山下路。澄江如練照征衣。</text>
<title>挽外從兄金嫂 丁卯</title>,<text>歸舟哀挽動寒波。憶着當年感慨多。逝沒相尋兄及嫂。白頭西望淚傾河。</text>
<title>詠萱草。次人韻。己巳</title>,<text>詩人愛翫樹之庭。醫伯含咀願乞靈。若使蓬心無戚戚。肯敎霜髮變星星。</text>
<title>牙山金兄別業。次人韻。</title>,<text>萬竿脩竹一巖扉。世事無目問是非。可惜主人行作吏。不如山鳥倦飛歸。</text>
<title>贈李汝復 景容 出守襄陽</title>,<text>分憂暫輟紫宸班。親奉潘輿碧海灣。千歲蟠桃不死藥。玉盤纖手薦慈顏。</text>
<title>拜坡山書院 辛未</title>,<text>策馬獨尋坡院路。寒禽野水更依然。自憐舊學成何事。再拜師門愧昔賢。</text>
<title>次申子長廣興倉韻 壬申</title>,<text>湖光瀲灎杯中綠。山色嬋娟鏡裏蒼。隱几蕭條無外事。不知仙客是監倉。</text>
<title>次成歡館壁上韻 全羅敬差時。下同。</title>,<text>漠漠征途塵滿衣。悠悠關外故人稀。南去北來頭盡白。驛梅官柳夢依依。</text>
<title>宿公州披香堂</title>,<text>披香堂畔月娟娟。正是淸秋八月天。昨夜池塘霜露重。敗荷零落最堪憐。昨夜池塘月正明。今宵一雨作秋聲。敗荷風葉知多少。孤枕偏令客夢驚。</text>
<title>次權靜甫 濤 韻</title>,<text>羈懷客況兩悲秋。異地相看共白頭。落日啼鴉催別恨。臨分把酒更淹留。春明一別已經秋。戀闕傷時白盡頭。恩譴如今知有意。故敎蘇子此邦留。</text>
<title>贈李 坰 東野 康津倅</title>,<text>啼鴉落日古城邊。尊酒相逢亦有緣。邂逅湘潭吟橘頌。海山迢遞水連天。</text>
<title>小淸淮村 湖行下同</title>,<text>麥花初秀燕飛飛。桑柘陰中煙火微。田父牽牛上壟去。老翁看屋掩柴扉。</text>
<title>道中</title>,<text>麥田靑靑稻田白。閣閣水中啼亂蛙。壟上野棠開無數。風飄香雪落來花。</text>
<title>記夢偶吟 癸酉</title>,<text>草屋柴扉澗水濱。桃花已謝杏花新。覺來尙記田園興。聊作閑閑夢裏身。</text>
<title>雨中到蔥秀山 甲戌謫江界</title>,<text>逐臣何日到江灣。匹馬間關草露間。行色茫茫欲誰語。雨中空對翠屛山。</text>
<title>次江界府伯柳守而韻</title>,<text>未報君恩空去國。驚魂猶自渡春氷。商量今夜挑燈坐。只合終身作定僧。附原韻九月淸源雪在地。大江西去已兼氷。君今到此緣何事。行李蕭然只似僧。</text>
<title>次府伯滿浦受降亭見主人海鶴韻</title>,<text>觸物幽懷一倍新。羈禽還共澤畔身。悲鳴獨警淸秋節。志在雲霄不屬人。附原韻鴨水秋晴景物新。沙邊獨立九皐身。欲歸華表胡塵滿。飛過靑丘傍主人。</text>
<title>謝府伯惠山査煎</title>,<text>色似含桃味亦兼。更加崖蜜十分甜。捧來玉椀纖纖手。寄與騷人渴肺霑。朱實甘酸色味兼。煉成雲液蜜輸甜。藥爐每荷刀圭惠。玉椀盛來病渴霑。生生一氣理俱兼。外味如何論苦甜。丹汞不須療渴肺。玉池淸水自能霑。附次韻 明洲宦海風波榮辱兼。到頭辛苦爲誰甜。諫臣還謫三千里。遙望金盤露一霑。甘苦酸鹹五味兼。色濃瓊液一般甜。休思道暍黃梅雨。快試醍醐發性霑。</text>
<title>聽權生琴。次使君韻。</title>,<text>何事啼鳥別上林。曲中哀怨共論心。商絃彈罷無人會。月滿虛堂淚滿襟。暝色依依生遠林。哀絃一彈動歸心。北望自然堪下淚。樽前不禁倍沾襟。附原韻 明洲晩來寒雪動高林。千里孤臣北望心。賴有小窓明燭在。夜深留照兩人襟。</text>
<title>謝使君饋魚</title>,<text>知是槎頭丙穴來。霜鱗盈尺味佳哉。素書應有傳千里。魚腹烹時莫浪開。</text>
<title>屋上聞啼烏</title>,<text>飢鳥啄雪向我呼。施食墻頭與汝哺。願將夜啼報主和。春日歸飛上林樹。</text>
<title>次使君集杜句</title>,<text>不盡長江衮衮來。高唐暮冬雪壯哉。萬里傷心嚴譴日。謫官尊酒定常開。</text>
<title>聞吳肅羽敬夫之訃。次使君韻。</title>,<text>靑霞奇氣埋何處。絶世淸標今也亡。垂淚天邊空悵望。殘燈無焰照寒床。肅羽客亡松京日。敬夫病逝洛城時。纍臣罪大猶不死。天涯頭白淚空垂。</text>
<title>送恦夜坐。次唐詩垂老何時見弟兄韻。</title>,<text>父送兒歸弟別兄。相思兩地月同明。燈前難作還家夢。愁鬢應添白萬莖。</text>
<title>憶恦行。次樊川韻。</title>,<text>嶺頭風雪正蕭蕭。行色遲遲去路遙。駐馬望雲非一度。明朝應過石溪橋。附次韻 明洲行吟澤畔鬢蕭蕭。悵望歸雲萬里遙。獨有可憐中夜夢。也隨邊月過山橋。</text>
<title>睡起</title>,<text>小窩寥落在孤城。隱几蕭條遺世情。午睡覺來歸夢斷。故園那得見分明。</text>
<title>次使君韻贈別辛生歸鄕</title>,<text>關路千峯暮雪晴。白雲東望動歸情。那堪別後相思意。獨自孤吟澤畔行。</text>
<title>酬楊道一 萬古 韻 乙亥謫江界</title>,<text>雲橫關嶺幾千里。草綠江潭又一年。藥裹詩篇誰寄問。臨風遙謝故人前。牢愁抱病日相催。衰鬢行吟鴨水隈。聞說海山無限好。幾時懷抱與君開。</text>
<title>春雨病吟</title>,<text>塞雨濛濛寒食近。天涯春色自相催。愁人不出柴門掩。爲問江花開未開。附次韻 明洲塞外逢春恨未裁。閑愁如草雨中催。一杯細酌金華酒。獨對辛夷滿樹開。</text>
<title>遊北溪</title>,<text>靑山靡靡水潺湲。春服逍遙山水間。跂石弄泉消永日。不知身在鬼門關。附次韻 明洲北溪溪水響潺湲。萬古長流天地間。堪嗟物我皆無盡。世上浮名摠不關。</text>
<title>寒食日感懷</title>,<text>草堂燕子日初長。寒食風光似故鄕。無限居人上塚去。逐臣東望獨霑裳。</text>
<title>次金晦汝 光炫 寄詩</title>,<text>雪嶺連天阻願言。牢愁同是在邊垣。可憐一水分流處。欲棹孤舟未遡源。附原韻 晦汝官名以諫得無言。嚴譴如何又塞垣。同作逐臣俱白首。雪寒西北地窮源。附次韻 明洲淸時無事可無言。何事諸公出塞垣。西北已開荊棘路。不勞歸夢到河源。次韻 附○恦敢言餘子所難言。鳴鳳方知在禁垣。雷雨卽今能作解。未應三水隔淸源。</text>
<title>戲呈使君</title>,<text>閑愁如草柰逢春。擧目風光淚濕巾。聞道使君無事飮。湘潭還有獨醒人。</text>
<title>度狄嶺。贈崔邁，李尙白。乙亥放還</title>,<text>問字論文意氣親。遠來珍重送行塵。從師學道須千里。莫向窮廬老却人。</text>
<title>次李積城令公餘春堂韵 放還坡山庄舍</title>,<text>靑衫奔走困塵間。白首歸來臥碧山。却羨餘春知勇退。生涯早占此身閑。無求於世卽閑人。歸臥靑山一病身。鳥獸同群亦不惡。石床丹竈養精神。</text>
<title>挽趙季重</title>,<text>朱絃已絶何嗟及。白首歸來只自悲。天際輕陰空入望。獨吟遺句立多時。幽居寥落傍山阿。石澗荒涼誰更過。頭白哭君無限思。一聲隣笛夕陽多。</text>
<title>陽山寺。次愚伏堂僧軸韻。丁丑寓尙州</title>,<text>浪跡尋眞不自嫌。玉溪淸興坐來添。仙遊洞裏仙猶在。願借伽藍看水簾。</text>
<title>送別李報恩 英立</title>,<text>雙雙鴻雁向南飛。聞道春風盡北歸。怊悵離群一片影。哀鳴澤畔竟誰依。</text>
<title>次李仁叔 英立 韻</title>,<text>亂離身世幸生全。漂泊南州亦偶然。從此忘機隨海鳥。淸秋垂釣洛江邊。</text>
<title>自京歸舟。次淸心樓。</title>,<text>神勒山前月似弦。淸心樓下水如煙。秋風重引蓴鱸興。應是江湖有宿緣。</text>
<title>陽智店舍偶吟</title>,<text>終南回首帶斜陽。撫事茫然意自傷。高枕樹根眠一起。世間何許熟黃粱。</text>
<title>次東陽都尉贈趙子長 啓遠 韻</title>,<text>洞裏煙霞隔世譁。晩來扶杖步晴沙。殷勤爲報淸溪道。莫向人間放落花。附原韻江頭酒盡兩無譁。一髮靑山十里沙。五馬翩翩今日去。中春開遍嶺南花。</text>
<title>寓居卽事 戊寅寓豐基</title>,<text>栗花初發麥風淸。隱几獨眠遺世情。籬落無人白日靜。隔溪時聽賣茶聲。</text>
<title>豐基倅宴席呼韻。詠菊。</title>,<text>采采東籬不耐寒。孤芳猶自傲霜殘。西風且莫吹今夕。留得馨香醉後看。</text>
<title>浮石寺。次徐生 後從 韻。</title>,<text>浮石秋光霜葉燃。上方樓閣近西天。我來欲問千年事。落日孤雲意不傳。</text>
<title>詠史十絶</title>,<text>老濞卽山非一日。忠臣枉殺實堪哀。漢文可是無英氣。几杖徒爲養禍胎。吳蜀相持勢固疑。魏家劉馬已先知。孔明不顧雲長後。千載空敎志士悲。美姬絶美何須獻。奇貨雖奇不足居。可惜千金空棄擲。殺身無益悔何如。蠶食山東五國墟。全齊無柰一朝居。君看卽墨陳奇策。此着由來計未疏。富貴從來不可饕。能知消息是英髦。莫言蔡澤多奇辯。自是應侯術智高。由也麤豪事衛君。終然覆醢慟師門。可憐食輒初非義。何欠分明誨一言。非皐非稷亦非禹。四嶽當年任不輕。此是能庸巽位者。諸儒何獨沒其名。天命由來自有眞。莫將巧智謾勞神。立懷本爲久長計。縞素誰知職此人。自古爭名亦有人。斷黥遺藥事酸辛。乃知季子爲佳士。資送張君好入秦。每恨沛公多闊略。如何拏家向彭來。關中自是菟裘地。安用吾翁羹一杯。</text>
<title>次李咸卿 一相 韻 庚辰</title>,<text>生入鵷班得暫陪。終南山色氣佳哉。田園三逕俱蕪沒。天遣流人幾日回。</text>
<title>酒席。次李俊伯 挺立 韻。</title>,<text>古木陰陰涼酒席。好風吹雨到來時。乃知小白爲我壽。更向山靈把一巵。</text>
<title>寄林東野 堜</title>,<text>行色悤悤未盍簪。至今離思倍盈襟。萍蓬倘有風期便。未死重逢說此心。</text>
<title>次榮川倅朴伯游 濠 韻 辛巳</title>,<text>避地雲蹤與世疏。邇來不見使君書。東籬正對陶潛菊。送酒無人問索居。</text>
<title>口號別金孝仲 榮祖</title>,<text>暮雨蕭蕭不柰何。行旌今夜宿誰家。臨岐且莫催行色。頭白分携又一嗟。</text>
<title>次石室先生韻。題鶴駕煕淳上入軸。</title>,<text>華髮蕭疏白葛巾。飄零身世去人群。秋來多少關心事。秪有中臺一片雲。附原韻石室先生一角巾。暮年猿鶴與爲群。秋風落葉無行跡。獨上中臺臥白雲。</text>
<title>雪中對庭樹偶吟</title>,<text>萬事傷心鬢已摧。海山歸思日悠哉。無端雪後扁舟興。一夜梅花滿樹開。</text>
<title>次政院木人韻</title>,<text>從人呼作奏時官。手把更籌戴漢冠。卯酉趨蹌唯信汝。衣裳顚倒柰無端。鳷鵲春寒消雪遲。叢霄物色萬年枝。淸時未有封還事。唯把芹誠只自知。</text>
<title>次左令公金友古韻</title>,<text>衣裳顚倒趁寅申。叨忝銀臺過一春。坐閱年光身自老。柳花飄盡又梅人。日日趨蹌卯及申。三冬閱盡又三春。衰慵自愧將何補。分作淸朝歇後人。</text>
<title>次原州倅林東野韻</title>,<text>蟾江西畔望鄕臺。尊酒相逢靑眼開。此日團圓知有數。他年雲樹首重回。附原韻 幷小序余以事偶出蟾江。聞化堂申令公遡流將至。携二三故人相待。今日孝思奉其嚴堂。泊舟江岸。相與一笑。坐沙上呼酒歡謔。李君歲卿亦到。眞勝集。曾不期也。坐間有星聚之語。余謂今之時德星不聚則已。聚則當聚於此。仍成絶句屬座上和敎。以記盛事云。邂逅相逢江上臺。淸尊北海爲君開。汝南勝事何須問。天上星文此夜回。右林東野附次韻江岸紆餘高作臺。江流不盡海門開。相逢摠是他鄕客。留醉斜陽緩步回。右柳守而日暮來登萬古臺。東南賓主好懷開。賞心樂事知難遇。過峽銷愁定幾回。右恦聯翩冠蓋擁銀臺。三月東湖酒席開。想得江天雲霧裏。今宵還有德星回。右朴尙之夕陽移棹下巖臺。邂逅尊前一笑開。誰道德星千載晦。試看今夜更昭回。右洪大而 命夏蟾江何似蕩春臺。想得山花爛熳開。芳日蘆林一樽酒。秦城千里首空回。右李歲卿 楚望</text>
<title>次東野韻</title>,<text>如今世事劇傷心。那得尊前說與深。陶寫桑楡賴絲竹。逢君却恨未聯衾。來時爭唱五襦歌。去後空留一縣花。邂逅臨岐驚遠別。海潮無信嶺雲賖。</text>
<title>觀燈日。蓮堂次東野韻寄柳守而。</title>,<text>綠陰池閣觀燈夕。東望騷人越峽間。呼酒尊前倍怊悵。夢魂空逐嶺雲還。一年佳景連芳草。千里離情有白雲。萍水他鄕燈夕會。尊前不耐又懷君。</text>
<title>贈柳士奇 偉</title>,<text>亂世休官自葆眞。逢君不覺感慨新。餘生白首猶奔走。高臥江湖有幾人。</text>
<title>贈淸風倅韓厚而 必厚。兼簡東陽尉。</title>,<text>觀水觀山亦有術。登臨不必在高深。爭如石上閑來坐。手弄淸泉洗此心。</text>
<title>次李進士 開漢 韻 壬午寓甘泉</title>,<text>寒食風光屬暮春。鸚花猶自不嫌貧。可憐今日無尊酒。世亂歡娛有幾人。</text>
<title>次許重卿 厚 定心丸韻</title>,<text>心病休言百不醫。須知一敬勝仙芝。若敎咀嚼能持久。便是明誠進德基。</text>
<title>小畦經雨。寓興次榮川倅朴伯游韻。</title>,<text>小畦經雨菜花稀。蝴蝶紛紛帶落暉。賴是荒園飽閑適。五年棲泊却忘歸。長夏江村好客稀。使君携酒到斜暉。習池復見風流在。笑殺山翁酪酊歸。</text>
<title>酒席。次人韻。</title>,<text>萍蓬邂逅洛江南。尊酒圃圓過五三。好雨不妨留客意。天敎我輩醉酣酣。</text>
<title>次金察訪 景杓 黃粱韻</title>,<text>未就丹砂日易斜。黃粱身世足悲嗟。爲君留下邯鄲枕。一夢蘧然好事多。回首秋風落日斜。邯鄲道上莫須嗟。黃粱已了浮生事。不管貧家入夢多。浮世荒涼日又斜。生涯漂泊可堪嗟。憑君莫說黃粱事。說着黃粱感慨多。</text>
<title>戲贈漆谷使君林實之 㙐</title>,<text>聞道山城特地高。秋來霜雪滿弓刀。箇中賴有溫柔樂。莫遣靑蛾歎二毛。</text>
<title>甘泉寓居</title>,<text>老人漂梗鬢絲斜。醉臥甘泉長短歌。世事卽今渾不識。衡門之外儘風波。</text>
<title>贈鶴駕山滿月菴上人印三</title>,<text>上人來自白雲隈。客裏孤懷得暫開。稍待秋風三五夜。相携飛上最高臺。</text>
<title>次左令公李罄甫 俔 韵寄李可遠。兼簡小白諸友。癸未。</title>,<text>舊隱荒涼路不分。春來誰復叩柴門。何當投紱歸田去。更與山翁醉一尊。</text>
<title>偶吟示左令公</title>,<text>夜來微雨洗芳塵。宮苑靑靑草色新。遙想故園春已晩。白頭猶作未歸人。</text>
<title>題服食方後</title>,<text>服食無他久益眞。只將堅定着精神。若敎每事皆如此。方是風波立脚人。</text>
<title>禁直口號代簡。贈別洪叔京 鎬。</title>,<text>忽聞遞職辭京洛。匹馬今朝度漢津。禁直自嘆無計出。獨登高處望行塵。江南何處不閑行。歸對雲山却有情。若見滄浪舊釣伴。爲言頭白滯秦京。</text>
<title>婦人挽詞</title>,<text>靑年晝哭未亡人。一病沈綿度幾春。無賴孝誠終見背。忍敎孤子叫蒼旻。</text>
<title>寄朴栗甫 璥。兼贈新曆。丙戌</title>,<text>同受新年不相見。空傳日曆意何如。離情都在期三百。莫遣音書取次疏。</text>
<title>九老會。次芝崖閔 馨男 韻。丙戌</title>,<text>醉中豪氣尙爭雄。未信人間七十翁。洛社風流今復見。古今好事豈無同。詩才酒量定誰雄。座上風流九老翁。洛社陪遊眞忝竊。百年三萬與君同。附原韻功名自古付英雄。歡會從今屬老翁。莫道西山餘日迫。醉中狂興少年同。白首唯餘心膽雄。淺斟高唱起衰翁。仍知此會頻相續。勝事堪誇洛社同。芝崖附次韻洛社風流一代雄。樽前談笑伴詩翁。恰宜携酒頻成會。蘭室從遊氣味同。老爺風骨冠英雄。知有人間綠髮翁。自幸蒹葭隣玉樹。飮中嬴得八仙同。西峯世間不信有英雄。今日華筵見此翁。滿酌相酬須盡醉。老年狂興少年同。華堂今日集群雄。白髮衰顏盡老翁。洛社香山何處是。自期歡樂百年同。香石心腸錦繡邁揚雄。佳什時傳晩悟翁。吟詠酣歌忘齒爵。酒徒詞客本相同。書生迂拙豈心雄。龜縮僑居臥病翁。少日狂歌今寂寞。座中高唱和難同。晩悟滿堂高客儘才雄。愧我疏慵一老翁。盡日酣歌無外事。香山遺興卽今同。竹居人間勝事孰爲雄。此會無非鶴髮翁。洛社諸賢何獨美。古今行樂與相同。銷盡靑雲志氣雄。蕭蕭黃髮已衰翁。今叨勝會歡娛極。醉興難堪九老同。全城後人鶴骨松形座上雄。年高德卲最芝翁。耆英舊事今能續。何幸疏慵一席同。酒酣豪氣尙能雄。誰識行年八十翁。茲遊不是耽娛樂。只爲閑情老境同。樂晩酣歌亂舞氣豪雄。儘是淸時九老翁。鄕社美風從此見。習池佳會古今同。間世群英才且雄。風流還似洛中翁。君看九老樽前會。白髮婆娑醉睡同。睡隱公所修九老會稧帖。年久散失。獨其時酬唱詩什。錄在於同敦寧李公茂林後孫家。追得之。諸公只書別號。其姓名今不可詳。而李公惟無號而書全城後人。一依元本謄刊。以俟追考。公先考不如堂。贈贊成府君於萬曆甲寅間。與友松申公橃，峒隱李公義健，永思鄭公演，四味堂金公克孝，醉翁鄭公應鐸，六勿李公肇敏，東皐李公瑗，新谷兪公濯成九老會。稧帖傳于世。厥後歷三十三年丙戌。公又繼之。一代稱艶。以爲稀有盛事云。</text>
<title>九老會座上。次芝崖韻。丁亥</title>,<text>盍簪談笑我心夷。此樂休敎俗子知。千載香山傳勝事。風流只欠老阿彌。</text>
<title>次芝崖三月梅花韻</title>,<text>未嫌玉蕊開花晩。應待騷人病欲瘳。滿樹淸香聊可翫。一番風雨也關愁。附原韻梅花不負三三節。老叟如何病未瘳。強杖靑藜尋樹下。淸香依舊慰牢愁。芝崖附次韻休嫌冷蕊太遲晩。爲待先生舊病瘳。本自無心爭艶態。滿城桃李莫深愁。北渚</text>
<title>送田正郞 皥民江界人 赴任祥原</title>,<text>謫裏開襟慰索居。還朝靑眼亂離餘。無端又作關西別。莫惜春來數寄書。</text>
<title>再次前韻。伏呈北渚，芝崖兩相公閤下。</title>,<text>嗅花未必作春遊。感物驚心恨曷瘳。最是孤芳忌皎潔。曉來風雨太生愁。附次韻 尹樂天 順之老病因風未擧頭。見君佳句覺全瘳。從知春色多新助。合把林花字莫愁。年來老子偏憂國。一病知非藥石瘳。今日對花仍對酒。暫時行樂莫須愁。長身已識緣詩瘦。渴肺還堪得酒瘳。簷外好花偏似笑。笑君無酒覓詩愁。</text>
<title>奉次</title>,<text>如今世事入搔頭。花落春歸病未瘳。寂寞空齋無客到。支頤終日坐閑愁。</text>
<title>敬次北渚相公韻</title>,<text>物理元來有盛衰。人情翻覆亦隨時。眼看榮落渾閑事。不向東風怨故枝。附原韻紅桃花發碧桃衰。先後繁華各一時。微物亦知榮落在。西枝蝴蝶向東枝。</text>
<title>戲贈林判官實之赴咸興府</title>,<text>錦城豪士咸關守。萬歲橋邊作遠遊。老物亦能巡察使。藥魚珍重寄書郵。</text>
<title>元山 德源 感舊 戊子赴任永興時</title>,<text>壬辰曾上望鄕臺。屈指如今歲幾回。終古海山靑未了。此生頭白再歸來。</text>
<title>次海嵩尉贈別韻</title>,<text>難得曹溪一滴宗。宦情山色定誰濃。靑牛道氣吾何敢。秪作雙鳧來去蹤。未卜嶺東淸絶地。却來關北亦夤緣。龍興江上淸秋月。時復扁舟醉裏眠。早向詞場懶着鞭。秪今雙鬢已皤然。鉤章棘句非吾事。閉閤燒香不用錢。簿書叢裏三春過。撫字無能只自勞。退食歸來空館靜。幾回把酒憶吾曹。</text>
<title>題千佛菴德敏詩軸</title>,<text>苦對疲氓白首低。空敎魂夢訪雲棲。淸秋歸去重興洞。一笑相携過虎溪。偶然昨夢到巖扉。松檜蒼蒼石路微。邂逅老禪談絶境。秋風携手可同歸。</text>
<title>眞殿。濬源 次文川倅洪 義源 韵。己丑</title>,<text>塞外離懷只自憐。故山消息若爲傳。相逢除夕孤吟處。嬴得明朝白渾顚。</text>
<title>大雨觀漲</title>,<text>村落蕭條不起煙。野航風泊渡頭邊。黃流呑盡平蒹去。岸上行人思悄然。</text>
<title>贈別文川倅洪 義源</title>,<text>北關何事苦遲留。須趁秋風返故丘。先我着鞭還惜別。題詩不禁思悠悠。</text>
<title>對南山古木偶吟</title>,<text>古樹枯孤似禿翁。二年相對耐霜風。吾今歸去還憐汝。他日依然入夢中。</text>
<title>次蓮堂壁上韻。別京試官金 以鏡。</title>,<text>靑山欲暮酒尊空。萍水離懷在此中。相送周南獨留滯。夢魂長繞五雲宮。</text>
<title>次北靑半刺李 䆄 贈別韻 仁祖昇遐。差進香使上京。仍解官。</title>,<text>霜鬢飄零塞外天。蒼梧殘照意茫然。一哭進香多病日。會隨秋雁賦歸田。</text>
<title>京洛雲山外。音書靜不來。己未湖行</title>,<text>擔簦理行役。策馬出都城。江浪漾離思。柳條攀別情。誰知急餬口。秪爲拙謀生。落日彈長鋏。登高更望京。</text>
<title>挽元僉知 庚申</title>,<text>同開深交契。忘年是弟兄。對棋消永日。隱几伴殘生。官秩纔通貴。村舂處輟聲。傷心漢水上。雪涕送丹旌。</text>
<title>慶山除夕。次唐詩韻。辛酉省峴督郵時</title>,<text>萍水相逢處。襟期暗獨親。如何除夕日。俱是望鄕人。寂寂孤燈夜。悠悠羈宦身。天涯不可住。歸趁故園春。</text>
<title>次尙州趙使君韻</title>,<text>東閣微風夜。官梅欲動春。使君能枉駕。池月解留人。情緖何由盡。愁眉肯獨嚬。別來鴻雁過。書札莫辭頻。</text>
<title>憎蛙</title>,<text>靑草池塘雨。蛙鳴若自矜。公私了無益。喧聒秪爭能。客睡偏難着。賓筵豈易登。誰言當鼓吹。亂耳實堪憎。</text>
<title>鴻山除夕。次太守李公韻。</title>,<text>旅館逢除夕。淸尊正可親。送迎今夜事。萍水異鄕人。愁緖繭絲亂。年光鬢雪新。明朝又分手。芳草驛程春。</text>
<title>桐林寺。次李學官韻。</title>,<text>犖确穿雲磴。山南細路分。繩床宜借睡。茶椀欲醒醺。軟語逢三釋。連衾有兩君。那堪又分手。回首隔塵氛。</text>
<title>奉贈奏請上使洪參贊 ▒ 朝天 辛未</title>,<text>此行難上价。廷議屬才臣。弭節嵎夷境。乘槎柝木津。殊恩頒不日。專對定無倫。竣事歸來早。行看雨露新。</text>
<title>挽吳參判 百齡</title>,<text>伯仲先朝舊。聲名世所欽。傳家有淸白。訓子見純深。昭代爭看鳳。皇天靳作霖。傷心殄瘁慟。雪涕更長吟。</text>
<title>次江界府伯柳守而謝李節制 溭 贈鶴韵 甲戌</title>,<text>迢遞緱山上。飄零華表東。縞衣元自白。朱頂本來紅。縱被秋粱累。還羞凡鳥同。須知警夜半。聲聞九皐風。</text>
<title>追次平安方伯張 紳 韵。呈柳使君守而。</title>,<text>叫闔奏封事。明時受玦行。思家猶是夢。戀闕若爲情。報國心空在。懷人淚自橫。日斜愁鵩入。地主有逢迎。</text>
<title>春日登城上偶吟。呈使君。</title>,<text>登臨古城上。延佇爲誰留。草色連平楚。風煙接遠洲。江渡何浩浩。客思自悠悠。東望浮雲盡。搔頭涕自流。</text>
<title>浮石寺。次權尙遠韻。二首○辛巳</title>,<text>西澗泉鳴玉。東峯月上顚。登臨浮世外。徙倚莽蒼邊。古寺傳羅代。茲遊有宿緣。明朝便陳跡。回首意茫然。靑山向我笑。明月爲誰揩。去盡塵寰累。來參繡佛齋。行藏不可問。浮世且安排。禪榻茶煙裏。沈吟對斷崖。</text>
<title>白雲洞書院。次金獻納 應祖 韻。</title>,<text>偶來白雲洞。相對翠屛山。暮靄生松外。秋聲在竹間。幸因無世累。聊此得心閑。尊酒論文地。留連盡日還。</text>
<title>島潭。次東陽韻。</title>,<text>何幸神仙境。眞成漫浪遊。淸江三島影。落日一歸舟。鷗鷺如相近。人煙可傍洲。餘生無俗事。擬卜此林丘。</text>
<title>寄漆谷使君林君實之 壬午</title>,<text>爲問公山守。秋來意若何。金城依鳥道。粉堞隱天河。地迥寒威早。樓高月色多。朝朝空拄笏。應不廢吟哦。</text>
<title>挽表從兄李奉化 癸未</title>,<text>中表無多在。白頭唯兩人。傷心趨召日。痛哭平生親。舊宅峨嵯下。新阡達水濱。相望違執紼。題挽淚霑巾。</text>
<title>贈尹樂天 順之 奉使日本</title>,<text>慣送乘槎客。公今又此行。扶桑看日出。雲浪與天平。玉節將忠信。蠻童誦姓名。懸知有能事。諭蜀似長卿。</text>
<title>挽柳江界守而</title>,<text>才爲明時出。其如緣數奇。皇天不可問。吾道止於斯。玉洞空丹竈。仙山長紫芝。餘生懷舊恨。隣笛夕陽悲。</text>
<title>挽李承旨罄甫</title>,<text>親友今誰在。銀臺事寂寥。每思靑瑣直。同入紫宸朝。把酒聊偸暇。吟詩爲解嘲。圃圓成一夢。頭白倍魂銷。</text>
<title>次歸來亭韻</title>,<text>勞生長卒卒。幾日是歸休。試問爭名客。何如退急流。嚴陵七里瀨。張翰一帆秋。吾亦江湖樂。從今不外求。</text>
<title>次竹所金 光煜 韻</title>,<text>浮世多翻覆。如今萬事艱。朝中遺老少。名下幾人完。搔首憂虞裏。驚心進退間。歸來聊歎息。長鋏不須彈。</text>
<title>贈別林東野令兄赴南原 甲申</title>,<text>昨夜江南夢。逍遙烏鵲樓。星河蘸牛渚。風月接頭流。羨子眞仙分。先吾作勝遊。嶺梅須寄意。板折慰離愁。</text>
<title>李仁同 惕然 大夫人挽</title>,<text>姊氏閨門秀。吾兄孝友傳。于歸琴瑟好。餘慶子孫賢。旣是成偕老。相從返舊阡。傷心中表義。題挽淚潺湲。</text>
<title>挽韓平君李 慶全</title>,<text>家世傳文獻。朝端有典刑。功名忌太盛。福祿保餘齡。賢厄龍蛇歲。身騎箕尾星。傷心殄瘁慟。不禁淚雙零。</text>
<title>次左令公金 光煜 槐院硯韻</title>,<text>埋光三尺土。拭面十年塵。却羨無情物。還慙未死身。磨鉛違故事。視草泣遺人。弊帚眞堪賞。千金不是珍。</text>
<title>挽李咸陽 裕後</title>,<text>當世循良吏。平生愷悌姿。誠心唯務實。直道豈嫌卑。士貴言前信。民懷去後思。卽今那復見。泉路盡交期。</text>
<title>挽人</title>,<text>衰病歸朝後。新知識面初。蓬門常步屧。花逕共聯裾。逝水浮生盡。諸郞積慶餘。傷心違執紼。題挽意何如。</text>
<title>挽沈判書 諿○二首</title>,<text>閥閱無能右。才難秪繫逢。淸朝看羽翮。濁世混蛇龍。八座名聲重。稀年福祿終。如何屬續日。遺恨在衣縫。瓜葛平生好。峨洋分義深。亂離俄聚散。衰病各浮沈。音問聊當面。幽明獨此心。那堪殄瘁慟。題挽淚盈襟。</text>
<title>挽趙靑松與叔 希進</title>,<text>前年赴郡日。草草話心期。惜別三杯酒。臨岐一首詩。世情無不有。天道止於斯。怊悵平生義。長吟涕淚垂。</text>
<title>挽任賓客 絖</title>,<text>夷險平生事。燕京陪從時。風霜砭骨髓。忠義出肝脾。盡瘁終焉已。賢勞獨自爲。哀榮偏雨露。歸櫬荷恩私。</text>
<title>婦人挽詞</title>,<text>同里聞閨範。名家有淑人。兒孫多敎訓。夙夜奉蘩蘋。風燭難偕老。光陰易暮春。賢翁須達理。寄語莫傷神。</text>
<title>趙判書蜚卿夫人挽 乙酉</title>,<text>淑質生名閥。于歸積善門。幽閒友琴瑟。夙夜奉蘋蘩。壽福多賢子。尊榮荷聖恩。仁人須達理。題挽更何言。</text>
<title>次入淸溪洞韻</title>,<text>衰年多疾病。佳節負淸遊。白酒誰能問。黃花斷送秋。多情弼雲色。引興蕩春流。稍待君來日。相携臥石樓。</text>
<title>奉贈閔判尹 聖徽 使赴燕京 二首</title>,<text>國破城池在。觀周世自移。興亡任天蓮。冠蓋屬時危。蔓草金臺下。悲風易水湄。秪今燕市上。不見有漸離。今日何遷次。存亡反手間。觀風新國步。執玉舊朝班。華表空遺跡。金臺莫浪攀。殷勤問柴市。爲我弔文山。</text>
<title>題德敏上人詩軸</title>,<text>甚矣吾衰也。如今辦臥遊。溪山靜散地。風月梵鍾樓。蠟屐誰相理。銅章坐自愁。何當賦歸去。濯足玉虹流。</text>
<title>次李養伯 培元 韻</title>,<text>補外雖同道。寧爲人所欽。老公多抱布。少子或辭金。胥吏袖空闊。神明術亦深。明年賦歸去。一笑過松陰。</text>
<title>眞殿元朝。次文川守韻。己丑</title>,<text>淸廟嚴將事。彤庭拜小臣。壬申開國日。己丑奉香春。沒世恩猶遠。瞻天感益新。分憂忝守土。稽首仰咨詢。</text>
<title>長坡江亭次人韻</title>,<text>翠壁揷江江幽幽。白沙錦石平鋪洲。若將山鳥迎遠客。留得岸花娟醉眸。城市向來寧有素。江湖此日聊忘憂。棹歌一曲山色暝。夕陽猶自蕩蘭舟。</text>
<title>金良店作 庚申省峴</title>,<text>峽裏人家生事微。蕭然籬落掩荊扉。數條刳木引泉遠。一逕穿雲挑菜歸。慣見行人分握粟。時從官市賣身衣。共言凶歲誅求急。猶待蠶麰不奮飛。</text>
<title>省峴上元。次杜詩韻。</title>,<text>氷輪輾上暮雲淸。望月占年思洛城。殊俗還同故國日。佳辰難禁客愁生。盤中細菜驚春事。檻外寒梅弄晩晴。怊悵天涯歸未得。微官亦自愧浮名。</text>
<title>挽申水使從兄 忠一</title>,<text>矯矯山西第一雄。登壇頗有古人風。金城緩帶宜閑暇。玉帳投壺可折衝。何處英姿歸地下。空留遺墨遍寰中。亦知浮世須臾事。其柰題詩淚不窮。</text>
<title>登沔川故城。次柳州韻。甲子</title>,<text>銅馬遺墟草樹荒。登臨海色接蒼茫。廢郊猶有雲埋壘。古堞空餘月過墻。千里來遊傷客恨。一杯相屬緩愁腸。明朝歸去水南路。莫遣音書滯一方。</text>
<title>愛蓮</title>,<text>百卉之中最可憐。亭亭植立擢淸漣。淤泥不染高標格。色相還通淨業緣。騷客掇芳花作製。眞人好事葉爲船。浮華浪蕊人爭賞。獨有濂翁解愛蓮。</text>
<title>贈李東野之任靈巖</title>,<text>翰林才調更無倫。御史風流聳搢紳。何事遲逥千仞鳳。却敎摩撫一方民。趨庭縱喜南爲郡。去國難堪北望辰。月出山高秋思苦。衡陽歸雁寄書頻。</text>
<title>奉贈奏請使洪參贊朝天</title>,<text>靑年甲科黑頭公。豪氣凌雲蓋海東。銜命玉河持使節。乘槎碣石挾天風。絶奇男子平生是。異數皇家寵典隆。忠信定知成利涉。會看竣事奏重瞳。</text>
<title>首夏閑居偶題</title>,<text>衡門終日斷人行。隱几蕭條對晩晴。瘦竹寒松同活計。鳴鳩乳燕認生成。功名有分無多取。世事難期不足營。讀易靜觀消長理。爐薰淸晝有餘情。</text>
<title>挽金礪山 汝鈺 母夫人</title>,<text>去秋銜命過衡扉。邂逅賢翁坐釣磯。雜佩鄭重來遠客。一樽供給在中闈。徒聞蘭玉留餘慶。忍說光陰愴短暉。千里題詞當執紼。連家分義更霑衣。</text>
<title>挽隣友</title>,<text>南村北巷背柴關。草逕相過十步間。園裏看花時步屧。墻頭呼酒共開顏。有才未得霑微祿。一疾無端報大還。泉下尙思烏反哺。忍看鶴髮淚潺湲。</text>
<title>奉送冬至使李參議 善行 令兄朝京</title>,<text>專對才難自古然。使兼三事重周旋。陸沈劍氣看衝斗。海泛仙槎動上天。燕市悲歌逢壯士。金臺遺跡想前賢。男兒此去眞奇絶。不用臨岐愴別筵。</text>
<title>次人韻呈使君柳守而 甲戌</title>,<text>日射西窓睡起餘。爐薰相對室生虛。端憂心似傷弓鳥。懾處身如上釣魚。絶漠山連長白遠。窮陰節近一陽舒。金鷄早晩隨恩澤。會趁春風返故居。</text>
<title>次使君戒酒。用唐人黃滔斷酒韻。</title>,<text>索居愁與病相仍。閉戶過從斷友朋。賴有麴生聊取適。敢於風味太生憎。停杯隨處時邀月。乘醉閑來獨訪僧。堪笑淵明不解事。看花止酒恨難勝。次使君韻 附○恦平生可口聖賢仍。況値良辰更得朋。恐以昏酣來調罵。力爲剛制視嫌憎。堅貞久判登樓婦。煩惱終歸敗戒僧。聞說使君能不御。稱觴聊賀道全勝。</text>
<title>次使君詠雪韻</title>,<text>俄頃同雲塞日暝。疏疏密密雪初零。玉妃舞罷飄巾帨。白鳥飛來凋羽翎。有麥預知稱上瑞。收功應得潤流形。相思此夜扁舟興。挑盡殘燈眼更靑。附原韻風色蕭蕭日色暝。雪花如手晩飄零。漫空飛灑雛鵬羽。帶日聯翩老鶴翎。有意自能投隙戶。無心還得任班形。可憐天地渾藏閉。誰爲孤松送獨靑。次韻 附○恦大漠頑雲乍晦暝。風回螣六亂飄零。楊花着地飛輕絮。鸛雀盤天落細翎。已遣田原能掩畛。更敎姸醜巧藏形。郢中一曲高難和。凋盡吟人兩鬢靑。</text>
<title>再次</title>,<text>雲霾塞日乍冥冥。俄頃風回霰雪零。隋岸亂飄楊柳絮。蔡池驚起鴨鵝翎。松杉伉直方知節。原陸高低不辨形。永夜前簷想氷柱。撚髭愁對一燈靑。附原韻天上春光忽已冥。琪花半落雪飄零。風廻柳陌泥粘絮。日射瑤臺鶴刷翎。萬品同流成一色。三光未眹不分形。仙娥獨着鴉頭襪。踏破瓊塵步步靑。次韻 附○恦毸毸白鳳駕玄冥。簾幕輕盈特地零。仙掌露濃調玉屑。貝丘風轉散鵝翎。農家百萬占豐熟。法界三千混色形。却憶馨香遊粉署。洞門還訝對丹靑。</text>
<title>五月見螢火。用杜詩韻。</title>,<text>螢火新從腐草飛。隨風飄去點人衣。最憐簾外光初閃。可惜燈前看復稀。時物只增遷客感。微誠難補太陽輝。思家不禁東山詠。白首吾行幾日歸。</text>
<title>七夕夜感興。寄使君行旆。</title>,<text>梧桐一葉報新秋。玉宇迢迢河漢流。天上神仙今夕會。人間離別幾時休。金笳互動聞邊夜。雲月微明惹客愁。心折思歸無處訴。美人遙望倚江樓。</text>
<title>自洛還寓。次白洲贈韻。</title>,<text>春盡山城過雨餘。滿階榕葉已堪書。眼前世事還怊悵。身外浮雲任卷舒。尊酒秪今勞蝶夢。扁舟空復憶鱸魚。遙知別後相思意。莫遣衡陽雁字疏。附原韻 白洲五載重逢萬死餘。中間消息再看書。韶華已謝風流在。飮啄雖艱志氣舒。北去定隨王令舃。南歸非爲武昌魚。尊前一笑還怊悵。嶺樹參天夢亦疏。</text>
<title>次李咸卿韻</title>,<text>萬死重逢忽有時。懸知聚散本無期。淸尊永夕開懷抱。白首傷春又別離。賦鵩賈生元細故。窮途阮籍不須悲。更堪匹馬明朝去。嶺路孤雲獨自隨。</text>
<title>次人韻</title>,<text>采采黃花滿袖金。秋懷憀慄一何深。登高再作重陽會。落日那堪逝水臨。白首望鄕還下淚。朱絃末路有知音。幷州他日南天月。應照相思兩地心。</text>
<title>崔監司 晛 挽詞</title>,<text>鍾精河岳是神仙。天意當年不偶然。濁世卷懷甘蠖屈。淸朝歷試看鵬騫。早知雲路無常泰。終信身名有兩全。誰作襄陽耆舊傳。定敎潛德續前賢。傾蓋當年如舊識。至今屈指再周星。淸班幾度陪鵷鷺。亂世重逢拜典刑。問疾分知爲永訣。開懷猶得襲餘馨。從今忍過西門路。頭白題詩雪涕零。</text>
<title>次金生 慶遠 韻</title>,<text>暫登濠上翠微亭。長作江南一客星。藉草山椒看落照。擷芳蘭渚近微馨。三年月笛風塵色。四座秋光錦繡屛。世事卽今須盡醉。此身隨鍤便埋伶。</text>
<title>次金孝仲韻贈別</title>,<text>流落家鄕隔萬山。偶將棲息一枝安。萍蹤奉袂同修禊。尊酒開襟詠採蘭。今日百杯須盡醉。他時一笑亦知難。秋風別意還蕭索。遙望歸舟月峽瀾。</text>
<title>次朴進士 世模 韻贈別 辛巳</title>,<text>我北君南客路長。無端人事喜乖張。衰慵却厭承明直。才學應敎世道昌。草草離筵重把手。悠悠別意更斜陽。明年擬向江南去。尊酒相隨水竹鄕。</text>
<title>次原州倅林東野韻</title>,<text>曾讀離騷問卜居。今來逢着雨隨車。一廛欲受爲氓足。三逕初成不願餘。陋巷端居瓢有味。重簾宴坐室生虛。殘年只此休吾事。莫向王門浪曳裾。</text>
<title>次許重卿種松韻</title>,<text>何事僑居手種松。要看苦節耐經冬。芳根但保本心在。香葉寧辭凍雪封。恨未十圍張偃蓋。會須千尺見盤龍。殷勤賴有栽培力。留與他年對玉峯。</text>
<title>次左令公李罄甫韻 癸未</title>,<text>幾倚危樓望北辰。江潭流落鬢如銀。殘年收召何曾夢。故國歸來又見春。長樂舊鍾驚客枕。鑾坡新命侍從臣。疏慵自愧無毫補。秪作淸朝笑罵人。喉舌三叨在斗傍。年來世事益凄涼。趨蹌卯酉鷄人唱。顚倒衣冠玉 缺 香。自愧樗材將底用。更堪秋鬢頓添霜。春風只合歸田去。襪線如何補舜裳。</text>
<title>挽姜都正 偉 令丈</title>,<text>愛公高義丈人行。況是情親二十霜。同病山城交涕淚。重逢京洛共杯觴。暮年福祿看方盛。浮世光陰太遽忙。最恨直廬違問疾。題詩頭白倍悲傷。</text>
<title>挽西平守</title>,<text>宗英風采老獨存。文雅斑斑氣象溫。扈駕孤城風雨日。懸車別墅雀羅門。衰年食祿恩榮厚。有子傳家孝義敦。怊悵百齡乘化盡。佇看餘慶在兒孫。</text>
<title>挽申平城 景禛</title>,<text>吾宗冠冕數名閥。文武才賢代有人。浴日咸池存大義。捍王城堞識誠臣。鹽梅未半調羹日。疾病先嬰盡瘁身。大樹蕭條今已矣。公私爲慟倍沾巾。</text>
<title>次昇平韻贈權尙遠</title>,<text>邂逅南州是偶然。名聲足聞已多年。如今世路無安地。從古文章不直錢。貧賤未厭居草澤。吟哦長占好風煙。人間萬事何須說。付與壚頭只醉眠。</text>
<title>次趙與叔韻</title>,<text>罷官昨日見交情。世路崎嶇未易行。涸轍久知雲雨態。閉門須念去來生。山林有約魂長往。時事無端寵亦驚。隱几悠然聊喪我。終南依舊看新晴。</text>
<title>送林載叔再任嶺南觀察 甲申</title>,<text>明時才後際風雲。利器縱橫更出群。北闕遠離勞夢想。南人終惠樂耕耘。棠陰再詠新方伯。竹馬重迎舊使君。我亦丹砂覓句漏。仙遊應不阻淸芬。</text>
<title>訓鍊院坐起。次元微之韻。在騎省時</title>,<text>淡蕩雲容天氣和。東風吹送踏靑歌。佳辰物色無終極。亂世歡娛有幾多。還似新亭空感慨。自憐衰質誤恩波。餘生漫說平戎策。未借前籌可柰何。</text>
<title>追次省峴郵館林東野韻 幷序</title>,<text>東野庚申間爲省峴督郵。而余乃交承。東野手栽松梅。余敢忘封植。余亦未幾賦歸。唯往來於心而已。頃因驛使之歸。聞說舊跡如目擊。不覺依然。屈指二十五年。而東野今在遠。余亦白首垂死。無復舊遊之興。而亦無復是夢矣。唯記東野所留郵館之韻。率爾步武。以寓角弓之義云。拄笏愁看海畔山。當時蹤跡詎能安。逢人見說郵亭興。撫事還驚鬢髮殘。尙有梅花須折寄。可憐松骨未盟寒。依然二十年前意。却憶情人獨倚闌。</text>
<title>次金晦汝伴鷗亭韻</title>,<text>避世行藏湖海隈。孤懷寥落向誰開。江間波浪尋常見。門外沙鷗幾度來。但使忘機無物我。定知相近不嫌猜。側身天地風塵日。聊與芳盟臥玉臺。</text>
<title>休官後次左令公金 光煜 韻</title>,<text>雲雷經濟古難才。世道如今孰挽回。但使天心能悔禍。也知治象必先開。浮名草草同蠻觸。薄俗悠悠莫往來。賴有終南山色在。相看盡日不相猜。</text>
<title>挽權承旨靜甫</title>,<text>人才古數嶺南州。末路如公亦寡儔。孤節寧辭三諫黜。千羊爭似一狐裘。淸班聯袂同靑眼。亂世分携共白頭。此別無端爲永訣。題詩悵望淚雙流。</text>
<title>挽從姪申主簿 愉</title>,<text>丙子生年我與君。同庚同業又同群。半生喫着艱難遍。末路升沈甲乙分。七十猶稱稀古壽。兒孫亦自摠能文。題詩不禁門闌痛。哭望南江淚滿雲。</text>
<title>挽韓參判卓而 亨吉</title>,<text>天生利器濟艱虞。末路如公世所須。秋部嚴明無滯獄。銀臺敷奏有嘉謨。陪遊幸忝通家分。殄瘁那知失壯圖。白首題詩和涕淚。交期應更在泉途。</text>
<title>挽李參奉茂仲 澤</title>,<text>仁里追隨四十秋。中間消息共悠悠。餘生幸得萍蓬會。盛事仍看雨露稠。昨日告歸須後約。今朝承訃便長休。白頭頓覺交遊盡。東望題詩淚不收。</text>
<title>挽金淸風叔平</title>,<text>半生交契在心親。末路知音有幾人。同病每憐沈下位。揚名稍喜聳垂紳。畢昏已遂遊山願。中壽何妨拱木春。怊悵歸舟違出餞。白頭題挽倍傷神。</text>
<title>思庵朴先生賜諡宴。次白軒李相公 景奭 韵。</title>,<text>屈指前賢尙友中。每於夫子挹遺風。垂紳廊廟持淸裁。介石溪山作遯翁。一字始蒙華衮寵。百年方見是非公。傳呼盛事爭瞻仰。頓覺西岑翠掃空。</text>
<title>奉送金仲靜 尙宓 令兄之任洪州 丙戌</title>,<text>漢朝循吏盛於斯。五馬分憂把一麾。利器由來稱老手。福星此去照湖湄。朋儕共惜桑楡別。㷀獨偏蒙惠澤時。撫字政成知不遠。徵黃聊待隔年期。</text>
<title>挽杞平君兪 伯曾</title>,<text>連家分義是情親。屈指交遊二十春。一病那知終不起。浮生如許定誰眞。雲臺有畫名仍重。伯道無兒恨更新。怊悵衰痾違執紼。白頭題挽倍傷神。</text>
<title>送南澤之按節湖西</title>,<text>拱北樓前碧玉流。湖西使節住滄洲。時危籌畫心猶壯。民瘼咨詢病未瘳。風月登臨聊暇日。江山搖落獨悲秋。懸知別後相思意。歸雁音書憶舊遊。</text>
<title>挽郭司藝 龍伯</title>,<text>客宦京師病轉嬰。無端承訃倍傷情。扁舟旅櫬泝江去。嶺路秋波咽怨聲。應識鄕山長在目。虛敎僮僕擬歡迎。病違執紼空題挽。頭白沈吟淚滿纓。</text>
<title>挽趙令 鎰</title>,<text>少年相遇卽姻親。屈指如今五十春。談笑每憐靑眼舊。交情誰謂白頭新。身歸故國纔微祿。兆卜先丘遽反眞。蘭玉滿堂仍七袠。哭君還愧我猶人。</text>
<title>九老會。敬次芝崖新歲韻。兼呈契員。丙戌</title>,<text>莫嫌暮齒又添籌。聊喜春來興自優。九老相逢眞好事。三淸佳會儘風流。開筵正合思芳草。鼓缶何須歎白頭。華祝更兼新歲樂。淸時長擬作遨遊。</text>
<title>挽趙僉知 瑩中丁亥</title>,<text>拜床慣識丈人風。厚德從知福祿終。大耋可徵洪範傳。追榮足見聖恩隆。百年忠養供甘旨。一片佳城想鬱蔥。衰病係官違執紼。題詞臨紙淚濛濛。</text>
<title>挽崔完城 鳴吉</title>,<text>一時才學動朝紳。際會風雲翊聖人。漢閣丹靑存社稷。商家舟楫任經綸。不辭夷險勞心地。盡瘁沈綿報主身。埋玉佳城東閤閉。春明門外倍霑巾。</text>
<title>題水曹稀年寮會圖。呈判書許 徽，參判尹 絅。</title>,<text>化堂居士稀年後。衰病偏宜水部居。竊祿餘齡聊爾耳。能詩前輩愧何如。敢言壽福顏猶厚。留與丹靑計未疏。二老陪遊眞忝跡。會須聯袂入華胥。</text>
<title>敬次北渚金相公韻</title>,<text>黃華何意傍籬邊。應爲幽人一粲然。浮世生涯長沒沒。芳園時物自年年。秋容縱淡猶堪賞。晩節相看却可憐。有酒不妨花下飮。逍遙遊處是壺天。炙背小窓朝日邊。烏皮几在還悠然。黃花猶自香晩節。白首只願飽殘年。靈龜曳尾眞可羨。飛蛾赴燭誰爲憐。丈夫處世有妙理。一任行藏付與天。附原韻日日孤吟黃菊邊。東隣西舍俱悄然。唯須白髮醉佳節。幾處靑山埋少年。長歌短詠且相和。急景流光殊可憐。男兒一生曠蕩意。脚下齊州頭上天。</text>
<title>挽趙參議仁甫 廷虎</title>,<text>龍蛇之歲厄賢人。聞說吾兄又返眞。文行妙年推國寶。淸名當代動朝紳。行藏自是關時運。經濟誰論作藎臣。賴有貳身傳緖業。情親他日見元賓。三月衿陽一宿廻。相逢靑眼好懷開。淸江有約乘秋月。華屋無端入夜臺。親友彫零唯我在。暮道寥落使人哀。長吟殄瘁公私慟。白首題詩不自裁。</text>
<title>贈別關東方伯曺子實 文秀戊子</title>,<text>名區模寫語難工。況是疑氷類夏蟲。蠟屐未遊浦石上。夢魂時落海山中。吾衰後死心猶在。君去先鞭興不窮。爲報故人能記我。音書須寄北歸鴻。</text>
<title>挽曺監司子實</title>,<text>憶曾臨別贈詩篇。却羨名區早着鞭。不見棠陰歌勿拜。空敎蓬島倦遊仙。親朋凋落今誰在。末路徘徊自可憐。白首題詞心緖亂。交期更結九重泉。</text>
<title>次姝城 文川 懸板權兄 韞 韻</title>,<text>北關寥落氣高寒。三月鶯花春未闌。巨浸連天千頃闊。平蕪際海四望寬。千鍾蘆酒留佳客。滿座笙歌展玉盤。莫道邊頭王化遠。分憂那得寸心安。節候正當春夏交。桃花着子綠陰梢。風輕高閣宜通燕。雨洗平蕪可藉茅。千里來遊緣底事。一行作吏且安巢。白頭勞苦眞吾分。歎息詩書久已拋。</text>
<title>次金修撰 佐明 韻</title>,<text>敲琴不用有虧成。爭似吹竽混衆聲。愧我著書玄尙白。知君遊世濁能淸。逢秋轉覺鄕心苦。恨別那堪客淚傾。遙望騷人聊采采。海山迢遞暝雲生。</text>
<title>再次</title>,<text>挑盡殘燈睡未成。西風吹送雁來聲。星河耿耿秋空素。簾幕凄凄露氣淸。蓬鬢不堪愁裏改。葵心長向日邊傾。思君此夜偏惆悵。想得吟詩百感生。</text>
<title>次李持平 袤 寄來韻</title>,<text>相思迢遞各相望。千里關河路有餘。愧我政才當下下。知君心跡自如如。行藏却羨倦飛鳥。尺素須憑幾處魚。欲和淸篇搔白首。強拈禿筆若爲書。多謝來篇不我遺。懸知毛穎脫冠時。不要小字窮愁用。願策高文報主知。夢裏生花眞浪說。館中封事更尤奇。佇聞承召趨丹闕。火急題封寄賀詩。答求筆</text>
<title>李安邊 後山 大夫人挽 己丑</title>,<text>五福當時莫與京。兩郞名宦養專城。瑟琴好合無遺憾。蘭玉崢嶸有後榮。厭世忽聞乘化盡。同塋猶慰未亡情。接隣永負升堂拜。遙望靈輀涕淚傾。</text>
<title>次高山郵館韻</title>,<text>客心搖擾似旌懸。驅馬悠悠向日邊。滯雨孤村移晩景。望鄕歸思屬秋天。雄關控扼通危棧。古戍荒涼鎖暮煙。可惜卽今防禦地。長城安得用才賢。</text>
<title>再次別淮陽倅閔善長 應慶</title>,<text>脫險還如解倒懸。征鞍纔卸古城邊。故人一別各千里。此地相逢爲二天。空館挑燈論契闊。長亭回首隔風煙。臨分珍重無多語。不薄淮陽繼昔賢。</text>
<title>挽崔完川 來吉</title>,<text>歲暮窮陰日易斜。親朋逝盡足嘆嗟。勳名聽履昇卿月。棣萼聯芳載世家。福祿方將仍有後。浮生泡幻豈無涯。朱絃已斷佳城閉。白首蒼茫詠楚些。</text>
<title>挽李比安 興仁</title>,<text>婚姻之故久相親。三十年來兩老人。諧笑每憐靑眼對。交情那有白頭新。三秋邂逅重逢日。一疾如何遽反眞。遙望歸舟載君去。春風吹淚滿衣巾。</text>
<title>次東陽尉韻 己卯</title>,<text>二歲關西逐客。三年嶺外流人。自分白髮無用。聊與靑山作賓。避地躬耕谷口。臨流手把竿綸。是身本來夢幻。浮世誰知僞眞。附原韻 淮隱抗志欲追古喆。論才不及今人。向平老畢婚嫁。淵明醉忘主賓。宅後靑山採藥。門前流水垂綸。詩吟閑事都廢。眠食工夫甚眞。</text>
<title>夜聞邊笳。次唐詩節綑霜鍾韵。甲戌在江界</title>,<text>鼓角嚴城閉。金笳出遠林。發聲初中律。度曲雜邊音。關月多情照。江雲結恨深。寂寥來客枕。續斷和村砧。吹入單于徹。愁從戍樓侵。風前更嫋嫋。餘響杳難尋。伏次 附○恦悲笳何處發。凄切度空林。只益邊心苦。寧知出塞音。迥搖關月冷。情徹磧雲深。入夜驚孤夢。和風亂遠砧。鬱輪袍豈敢。霜雪鬢還侵。愁緖元千結。聞渠 缺 莫尋。</text>
<title>次李可遠 明翼 韵。兼示李生。 挺立。辛巳</title>,<text>世亂將奚適。山林幸見容。仙鄕如有約。福地要藏蹤。鳴玉寒流駛。脩眉黛色濃。煙霞存痼疾。隱遯作人傭。種豆山田穢。垂竿野水溶。考槃聊寤宿。甁粟乏糧舂。瓢飮誰相問。盤蔬只自供。萍蓬偶托契。襏襫共明農。步屧時經過。空簾日病慵。天時嗟百六。大歲在蛇龍。陰雨無桑土。爪牙有毋饔。皇天雖惻怛。我輩實愚庸。撥亂慙無策。匡君恨未恭。甘心罪萬死。賤跡蟄三冬。但切華封祝。唯朝漢水宗。微誠感白日。一氣發黃鍾。國步初回泰。民生望冶鎔。田園應得去。鴻雁各相從。共沐雲霄澤。同歌世道雍。無忘此日意。歲暮指寒松。</text>
<title>挽李副學文伯 楘</title>,<text>詩禮家庭學。淵源士友聞。窮時不失義。雅望自超群。正色持風裁。忠言動聖君。投閑雖疾病。屬事每慇懃。自我承交契。從公許會文。襟期眞莫逆。蘭佩要同薰。出處相終始。艱虞共戚欣。那知膠漆合。忽此死生分。黃壤新埋玉。淸班舊帶芬。儒林失根柢。世道昧朝曛。賴有傳家業。猶存令子勤。長吟殄瘁慟。灑涕暮江雲。</text>
<title>挽金都事 仲謙庚寅</title>,<text>曾於小白下。姻好卽相親。漂泊憐同病。過從動接隣。酒棋聊遣興。談笑見天眞。京洛相逢日。田園度幾春。分携纔隔歲。承訃忽今辰。壽福留餘慶。兒孫摠絶倫。靑烏開福地。素翣渡江津。怊悵平生義。題詞淚滿巾。</text>
<title>次金薦士 慶遠 韻。兼示李生 挺立。</title>,<text>人物周南爲藪淵。後來秀出見高賢。眞源早得關閩學。世業能傳詩禮氈。儒有席珍無可揀。士如閨女不曾愆。十年觀國徒爲爾。一奏凌雲有命焉。誰識幽蘭老空谷。忽聞恩綍下皇天。非由溫飽稱爲賀。實取君民志可憐。對策佇膺居首擢。近人應得沃心便。公車待詔誰相讓。雲路鳴鞭孰子先。道泰卽今當自致。才難從古不其然。萍蹤久托人間世。浮利都忘物外筌。拄杖芳隣時步屧。傾壺美景亦開筵。窮愁共有臨流賦。佳句還從好事傳。同病幸逢京洛子。淸標恍挹閬苑仙。襟期自許流離日。交契休論老少年。盡室無錢數米食。安心有法曲肱眠。老吟月下心同苦。歸思秦中夢亦翩。此日三人應不忘。他時尺素倘相連。我生於世唯求友。天與之便作好緣。欲托兒孫百歲後。願分蒼翠一山邊。木瓜匪爲瓊琚報。歲暮芳盟永矢堅。</text>
<title>贐朴進士 世模 大歸靈巖</title>,<text>朗州名勝擅東輿。將比橫塘樂有餘。秋實帶霜明橘柚。春風吹浪出鯨魚。鳩林古跡森猶在。動石奇峯畫不如。羨子菟裘有樂土。愧余萍梗未安居。避人不逐棲山綺。求藥應隨入海徐。亂世自憐須甔石。浮生有累是籧篨。他鄕爲客翻成別。故國懷居但舊墟。雨雪載塗行路遠。薄雲蔽日摻裾初。離筵草草聊拈酒。客意悠悠獨掩廬。嶺外相思勞夢想。天涯遙望費居諸。桑楡到處那禁淚。鴻雁來時倘寄書。只恐尊公從此逝。更堪衰鬢泣躊躇。</text>
