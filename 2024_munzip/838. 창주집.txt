<title>擬招魂賦</title>,<text>浴蘭湯兮華采衣。穆將招兮楚之魂。秋風嫋嫋兮木葉下。日杳杳兮欲昏。把瓊芳兮桂酒。靈之來兮彷徨。何緣薄於人世。我以離彼不祥。楚之山兮楚之水。山水愀以愁色。有長人其千仞。惟魂鬼焉是索。空山不可托兮。奚故去兮莫返。哲王旣以改悟兮。閨中又不遠。羅秦篝兮列齊縷。羌招具兮該備。聊延佇以容與。永嘯呼兮於山間。望夫君兮不來。觀翠微兮孱顔。鳥何萃兮川上。龍何爲兮木末。竦長劒兮歌采菱。招君歸兮徒涕泣。</text>
<title>夕陽賦</title>,<text>憑虛子與客。遊於昧谷之陽。于時日將暮。時旣夕朱明。催昭光薄。六龍徐馭。陽烏斂翼。餘暉含彩。殘照昭昭。窅窅兮悠悠兮。旁燭普照。眄郊則平蕪一色。瞻山則萬壑同明。入疎林之莓苔。斜壁立之翠屛。暎靑山而同翠。落長江而共流。影碧空之歸鳥。伴綠江之沙鷗。赤彩霞於天末。紅碧巖於山椒。倒遠峀於滄波。長年畏舟。描綠柳於路畔。白馬疑途。宇宙內日復日兮。夕陽中幾千萬狀。若乃握手臨歧。班荊贈恨別杯。離歌寂寞傷神。瀝淚共訣。含涕相看。摻分手兮不忍去。更摻裾兮怨芳辰。若夫寂寞深宮。鑾輿不來。金魚鎖門。玉階草萊。開簾綠牎。滿地落花。斂娥眉兮恨流光。排玉戶兮羡寒鴉。至如探春行樂。華筵勢高。霞觴屢傳。醉眼半低。逸氣飄於懷中。尙殘輝之渺渺。暎金罍兮橫玉柱。假流光使遨遊。或有王孫芳草。少年章臺。征婦春閨。流戍壠陰。或酣歌兮或茹恨。莫不同照乎夕陽。故一夕陽中。千萬人情。可以悲則悲。可以歡則歡。夕陽豈厚薄。人自悲歡。雖龍眠之老手與淵雲之玅墨。詎能摹夕陽之景。寫夕陽之情乎。嗚呼。天地剖判。二氣闔闢。兩曜昭融。麗乎六合。出昕兮入昏兮。三五朏二八朒。分晝夜而消長。日不可長照。月不可長明。日中則昗。太陽西傾。天道好環。理固然也。夕陽而爲昏。昏盡而爲明。朝又暮。暮又朝。千古只如此。已矣乎。月望陽殘。君子道消。回首四海。乾坤欲暮。吾將揮金戈效魯陽。駐斜陽乎天之末。毋使羣陰滿天地。不然掛長繩於靑天。繫流光而駐華顔也。</text>
<title>三葉不遇賦</title>,<text>有都尉者。白首郞署。桑楡已晩。素髮垂領。斑鬢承弁。官不過乎都尉。位不過乎執戟。歷三朝之風雲。尙馮唐之垂白。乃喟然歎曰。天生我才。亦必有用。遵繩而措。順止而竦。側足乎焦原。試象乎雕虎。言菲薄行厚重。幸有千一之遇。將堯舜吾君。封屋吾民。澹乎無爲。泊乎有神。創道德之囿。弘仁惠之虞。揚緝煕之風。調絪縕之孚。使四海之人。六合之氓。隨流而化。鄕風而聽。焱然興道而遷義。顯禎而曲成。丹蓂秀於階。翠菌繪於庭。匡正玉衡而平太階。比榮乎往號。延光乎將來。奈之何事與心違。造物多猜。世事蹉跎。行路艱難。夫孰非義而可用。夫孰非道而相安。一官三世。終于白首。與世相背。忍尤攘訽。不量鑿而正枘。固不周於今之時。惟好惡之不同。喟憑心而歷玆。若夫代邸龍飛。天下文明。聖學緝煕。通于神明。求天下之遺書。摠百郡之儒生。承明金馬。著作之庭。石渠之祿。秘書之府。大雅宏器。名儒師傳。峩軒冕雜衣裳。揖讓於前。講論乎六藝。稽合乎典墳。惟我好武六鞱三畧。左烏號之雕弓。右干將之雄戟。堂堂乎赳赳乎。固非時俗之所務。至如减笞之際。化溢區宇。皇多美士。吾王以寧。玉堂之諸彥。蘭臺之羣英。靑鎖之賢士。丹之豪俊。面如凝脂。眼如點㓒。暀暀焉。皇皇焉。穆穆焉。彼姝者子赤芾。不疑閑麗而顯。袁盎美艶而達。惟我不揚亦孔之醜。魋顔蹙頞。膝攣蔡澤之俛僂。媒婄儓𧟱。頰䫂駘他之哆噅。雖子羽之貌。猶失其賢。何况我之陋姿。自此以後。與世無謀。日月不留。白髮先秋。方今天子臨御。四海恩深。側席于朝。旁招于巖。塲有白駒。野無遺賢。羣龍兮滿朝。黑頭少年。珪組兮陸離。弱冠司衮。其公孫敖，徐樂，嚴安，卜式，主父偃之輩。皆非日暮而途遠。誰求喬木之世臣。人非舊而維新。嗟嗟乎。垂老而冉冉兮。日衰白而皤然。垂楊生于左肘。蒲柳落于秋霜。廉頗三矢之已老。趙孟二毛之耄荒。氣力漸而衰耗。老其無能爲也。長頷顑余他傺。吾獨窮困乎此時也。嗚呼。大耶道耶。運命耶時耶。世棄我耶。我自棄世耶。天故生我也。何其不遇於三世。天故憎我也。何其遭聖明於三世。方圜不合。蘭薋異蔕。余將奚爲於此。余髮如此其種種。非不知鍾鳴漏盡夜行者罪。猶可希遇於寵。非不知乃老而營我菟裘。逢聖明不忍訣也。故其所以厖眉於郞。而不遇三葉者也。已而反自解之曰。渭濱釣老。年過八十。莘野耕叟。白首耒耟。及其三騁之勤。後車之載。風期暗親。逢時吐氣。大賢虎變兮。愚不測當年。頗似尋常之人。楚邱之春秋雖高。决嫌疑則如神。方叔之謀猷元老。攘玁狁則克壯。將使我追車乎赴馬乎。鳴劒乎抵掌乎。趍險力折乎。走石拔距乎。若夫深謀遠計。則吾始壯矣。何老之有。吾將服膺爲己。留心守約。掇芳仁義。襲馨道德。胡不種而有穫。庶本立而道生。業患不能精。不慍人之不明。行患不能成。不願人之我識。然則蘭香自聞。韞玉露色。不求聞而人聞。不求知而人知。如谷之響應。如影之隨形。欲逃而不能逃。欲避而不能避。拾靑紫。如拾芥。取公卿。可屈指。垂組殷輪。繫天下重位。而使匹夫匹婦。各得其所。則何憂乎不遇也。</text>
<title>相馬遺玄黃賦</title>,<text>驗幽經於天下。慨相馬之有誤。惟筋骨之是取。孰天機之能覩。聞玄黃之遺外。偉方臯之相馬。忘權奇之物色。得精神之取舍。自擔薪而善相。人共知其馬癖。冀之北兮宛之西。空四海於一目。燕之刷兮楚之秣。才豈取乎逸足。時秦公之好馬。求絶塵之鳳臆。涓人金於城市。月三魄而遇良。有待價於沙邱。利坤貞而色黃。催含笑於至尊。赤下之牽來。顧形骨之各殊。牡而驪之龍媒。夫孰知有內美。宜爾君之致疑。惟良驥之稱德。因色貌之是遺。見所見而爲取。忘所忘而不知。紛若沒而若失。果天下之駿骨。嗟世降而肉眼。混才貌而莫別。蟾蜍登於天路。騏驥縶於澤中。等凡馬猶不得。望千里而嘶風。懷燕昭之市骨。夢子方之束帛。近諠詔於都邑。維白駒以永夕。待剪拂而駕馭。人一心而成功。不然黃河之側。玉山之上。寧遠去而無蹤。</text>
<title>數花鬚賦</title>,<text>世幽昧吾無歸兮。聊暇日而消憂。陽和藹其煦育兮。媚韶光於蒼鳩。玩芳華而隨意兮。搴花鬚而自數。中悶瞀之不達兮。攬春翹而有思。盖上天之生余兮。君與民其有期。早騁騖於書林。溟魚飛於北池。蘊內美而製佩。采宿莾於長洲。期一年之三秀。鶗鴂忽以鳴秋。時曖曖其追曲。孰華余於歲晏。政煩苛而俗偸。羌不分其溷濁。進號呼莫余聞。退靜默而窮居。塊獨處此幽巷。碧山愀以愁余。門常關而寂寞。石逕苔而無媒。春初回以攝提。飄玉管之飛灰。率品物其昭融。花正耐於春色。萬物欣其向榮。吾獨窮困乎此世。孑不羣而靖處。謇顑頷又佗傺。懷紆軫其告誰。春寂歷而不言。引閒愁而攬花。聊以數夫香鬚。夫豈樂其探春。抒深情以自娛。攀靑條以相向。强一二於愁心。蘂粉黃兮染手。衆香馥兮滿襟。雜花鬚與衰鬢。千莖雪而羞春。貯千思以屬一。從滿衣之落花。全事身以送日。舒中情吾旣多。恐花蒔之回薄。風一陣以紅雨。雖萎絶其何悲。心無歸之茫茫。攬山榛與隰苓。思美人兮不可忘。苟四門之大開。拔茅茹以包杞。皇綱振而政理。國之治兮何有。然吾未見其河淸。故歷玆以息邑。覽春花欲叙懷。懷緣情以來宅。世紛紛其蔽美。芳草變爲藪幽。誰可與玩斯遺芳。心欝欝以多愁。昔伊尹不遇成湯。樂自耕於有莘。太公未歸周家。垂直釣於渭濱。故天其勞筋乎聖賢。矧余生之藐難。亮造化其若玆。奚芥滯以自歎。終肥遯於九五。艮其趾而幽默。後先生盖千祀。余數花於今日。</text>
<title>八卦賦</title>,<text>余有受於先聖。欲無過於學易。勤韋編之三絶。究至理於十翼。因數畫而觀象。悟八卦之生成。推剛柔之相盪。寫造化之至情。自太一之肇判。有陰陽之升降。陽數一而彰施。陰數兩而相承。惟昊羲之立極。仰觀天而俯察。畫一奇與一偶。已兩儀之斯設。旣有榦則乃支。一各一而生兩。紛交換之綜錯。生老少之四象。兩四象而再倍。備三畫而觀數。三才具而在目。八位列而成卦。旣天地之定位。復通氣於山澤。雷風遇而相薄。水火交而不射。分次第而位置。豈一毫之添助。近取身而遠物。極神明之至道。因而重之觸類。貞則一而八悔。卦六十而有四。擧由內而達外。宮昭列於卅六。都是春之來往。逮西周之文王。曁赤舃之元聖。退父母於無爲。進男女而代用。參人事而設敎。繫彖爻而開物。明六位之貴賤。辨時義之得失。有大焉於 缺。用義理而發揮。玩悔吝之吉㐫。復極深而硏幾。缺 彼人謀與鬼謀。極其變而能遂。曲萬物而不遺。畢天下之能事。惟三古之四聖。炳一心於千年。經春秋之風雨。僅免火於狂秦。幸華山之睡隱。與行窩之賢人。探天根與月窟。已伏羲之親見。孰見兎而起數。孰臨紙而畵圖。念在今猶千載。無理會而喫緊。傃千古之悠悠。示一本之雙榦。</text>
<title>自玄石移住。贈弟子潤 之演 辭。</title>,<text>我家江水兮近西。幾年同處兮今日以離。勢旣不可久留兮。心惆悵兮獨奚爲。東風吹冷兮春日陰晦。鴈行中斷兮不成羣。門有路兮川有橋。君胡爲兮望白雲。</text>
<title>送守夢鄭先生 曄 出守襄陽辭</title>,<text>襄之山崒嵂兮。猶其重厚。襄之海浩渺兮。而不揚波。我公來莅兮。禾黍兩歧。襄之民兮。不嘯而歌。落日欲沒兮。峴山崔嵬。携幼扶老兮。不醉而何。</text>
<title>拙業堂</title>,<text>一室淸溪曲。柴門面水成。自言世與遠。爲業拙仍名。藥餌扶親老。壺觴慣客迎。回看夸奪子。巧黠竟何營。</text>
<title>下第後得親書。賦一律。寄示二弟。之演，之浩。</title>,<text>慈闈音信久離餘。驚喜開緘淚滿裾。密勿屢歎遅選擧。慇懃且勉讀詩書。留賓截髮勤陶母。不學趍庭愧伯魚。回首長安何處是。池塘春草夢蘧蘧。</text>
<title>笑讀古人書</title>,<text>斷編殘簡蠧魚塵。自笑儒冠解誤身。從此醉歌田舍裡。一生唯是杜門人。</text>
<title>闘草</title>,<text>春來多戱玩。拾草下前庭。决勝盈襜細。爭權滿掬靑。輸贏看敵手。機變在知形。秪爲芳菲戀。休誇爪甲馨。</text>
<title>寫懷</title>,<text>君子終身慟。他鄕又此辰。卅年長泣血。今日倍霑巾。鶴髮新移洛。驥兒舊入秦。那能獨淹泊。回首漢江濱。</text>
<title>渡海</title>,<text>孤舟渺渺入高浪。夜泊洪川內島中。固知生死皆關命。秪任蒼天不任風。</text>
<title>鑑湖</title>,<text>有湖名爲鑑。形勝擅九區。水色綠且湛。五月淸凉殊。橫亘數百里。乾坤似有無。眞境久無主。萬古空名湖。稽山有一士。素是淸狂徒。名聲聞於世。致身靑雲衢。軒冕匪其志。故園思返軀。君王高其義。不得留斯須。詔賜此湖水。恩波之所濡。還同海上𩿨。肯效轅下駒。蘭檣與桂棹。日夜恣遊娛。波濤萬頃雪。莫非皇恩紆。君臣古如此。千載一長吁。吾知賀侍郞。名與此湖俱。奈何今之人。奔走名利途。</text>
<title>楮子島待來不遇。聊吟以贈從弟子羽。之溟。</title>,<text>有約來何晩。孤舟泝急灘。秋風江口望。日夕眼長寒。</text>
<title>再步前韻</title>,<text>忽把廣陵句。仍思楮子灘。佳期不易得。卧病玉堂寒。其二世事水流海。宦情舟上灘。梨湖昨夜夢。歸訪白鷗寒。</text>
<title>畵鷹</title>,<text>畵手含毫意。奇姿取角鷹。氣堪平野擊。雄入碧霄騰。雀怕千林靜。鸞分六合澄。願隨軒陛上。百中效才能。</text>
<title>大殿春帖</title>,<text>靑陽司律日行東。聲觸簾鉤已好風。漢詔新頒寬大下。堯民仍在發生中。萬年樹上迎和氣。三朶雲邊望紫宮。道泰時豐從此得。一春歡慶八方同。</text>
<title>聞少弟 之浩 往山堂讀書</title>,<text>聞汝棲山寺。遙欣學業專。操心從此日。刮目豈他年。儒術雖無用。家聲庶以傳。慇懃喜倒極。坐夜不成眠。其二慟哭玄牛歲。先人勸學時。當年吾最少。今日汝何知。夜夜趨庭夢。依依索杖姿。無才通籍晩。冀爾早能爲。</text>
<title>銅駞荊棘</title>,<text>洛陽王氣歇。蕭索臥銅駞。叢棘秋光冷。荒陂夕照多。塵寰空歲月。古國只山河。倘使宮門客。今看意若何。</text>
<title>雜詩</title>,<text>大方載羣物。衆庶皆有營。貪夫徇財貨。烈士徇嘉名。農者事田畒。夸者趨權勢。君子有直道。休咎心不繫。獨抱兼濟心。惆悵苦不早。行行任天地。亦各從所好。</text>
<title>大殿端午帖</title>,<text>好雨終宵入繡簾。千壠已覺麥纖纖。宸心正軫吾民隱。喜色朝來一倍添。</text>
<title>謹次外舅朴公 垓 見詩韻</title>,<text>爲送燈香照夜深。雲孫免使朔風侵。栗黃粲白南中味。酒滿魚肥世外襟。塵席定新楊子座。羽衣應對雪堂衾。詩成想與陳毛寫。須寄相思作萬金。</text>
<title>次金知申自珍 南重 直廬韻</title>,<text>禁直岧嶤午夜寒。上林秋葉露華溥。閑來一醉銀臺酒。却訝今朝作熱官。其二一夜西風陣陣寒。露珠初滿菊花溥。白頭久滯金門直。愧殺休官靖長官。其三曉趨金殿珮聲寒。滿袖香烟和露溥。堪笑玉堂惟寓直。謾憑秋檻似無官。</text>
<title>過朴叔京 明鎬 墓</title>,<text>偶過龍城路。因思歲在辰。陰雲今日恨。宿草每年春。浮世無知己。泉原憶故人。冥冥不可作。回首更沾巾。</text>
<title>渡漢江弔韓 缺</title>,<text>手持篝縷立沙洲。欲招楚魂江水流。行人莫唱公無渡。宋玉逢秋本自愁。</text>
<title>水仙謠。贈姜公望效西崑體。</title>,<text>江水楊光色如草。水灌香泥軟綠藻。江南遊客金屈巵。靑洲踏春生色好。眼看明星入天河。西風吹江生翠波。金鯨瀉酒動瓊屑。玉兎露脚濕園華。紅霞稍出中天杳。深夜波間陽侯叫。回首九州烟霧橫。一點黃塵天下小。</text>
<title>訪花隨柳過前川</title>,<text>芳原物色媚靑春。細草茸茸展錦茵。高下絮飛何處柳。參差綠轉此溪蘋。穿花戱蝶如迎客。隔樹嬌鶯不避人。乘興已忘川路遠。從敎夕露滿衣巾。</text>
<title>伊州歌</title>,<text>忽見邊書至。良人戍薊州。空敎昨夜夢。相對洞房秋。</text>
<title>傷時</title>,<text>暮行都門外。車馬何喧塡。牽衣各相送。城郭凝寒烟。借問此何爲。云是避兵人。過者雖有問。掉頭不肯陳。傳聞官軍至。西赴遼塞戰。蕭條部領殘。辛苦江山遠。羣生厭奔走。妖孽不改轍。仗釰嗟已矣。江漢長衰疾。</text>
<title>亂離別</title>,<text>回車駕言邁。逶迤入城東。道逢避亂人。別離何怱怱。去者握手辭。住者牽衣泣。長吁向蒼天。何時再會合。骨肉各離散。無地可生死。不敢久臨歧。畏有官人止。少兒不解事。悲號馬上哭。寒風動地起。秋草萋更綠。佇立久歔欷。南隣又分析。</text>
<title>渡瀘謠</title>,<text>建安天地如潰瓜。一點黃塵九州黑。臥龍拔劒爲君死。羅旗半卷驚沙色。五月炎風殺氣昏。鐵甲光搖照瀘水。瀘水汪汪雲淡淡。雪腕如搥皷聲起。中軍牙帳向不毛。陣前妖星已森索。心許蒼蒼一片赤。君看夜祭江之曲。</text>
<title>臘月九日有感</title>,<text>長陵松栢暮江濱。二載遼陽血泣辰。又看山雲消欲盡。可堪殘臘近靑春。其二鶴駕西巡幾日還。二年殘雪漢陽山。空將未死孤臣淚。灑向遼河亂峀間。</text>
<title>冷山</title>,<text>絶塞黃雲外。窮荒黑水間。雪埋千疊嶂。風吼四圍山。流遞身何遠。覊危夢獨還。看羊持漢節。泣馬阻秦關。海岳軍麾滿。兵戈國步艱。傷心二帝狩。慘目萬民癏。未却西戎逼。空懷北斗閑。寸忱元自赤。襟血向來班。肯效全軀衛。甘爲斫舌顔。年光頻水逝。朏魄幾弓彎。只恃蒼天在。寧嫌白刃闤。寒陰連暮磧。朔氣振枯菅。凍虎僵仍縮。陽烏㥘屢覸。朝餐資掘鼠。夜採課聞豻。久仗忠惟孝。誰論貊與蠻。時看塵匣釰。日望大刀環。征鴈初飛苑。胡雛奈渡灣。終歸趨舜覲。無計格苗頑。遺恨投炎瘴。高名重宇寰。惟餘志士淚。百代不禁潸。</text>
<title>舟師歎</title>,<text>舟師從事是誰子。頃歲爲官住江涘。職當結纜理輕楫。凌波快度隨所指。如何江口學漁釣。排網截江無昏曉。是時雷雨淫兩朔。洪濤卷雲何渺渺。魚龍驚亂怒可怕。兩岸不辨牛與馬。江邊飄泊數十艘。檣傾楫摧潦水下。篷窓翻倒挽不得。何處沉坑塡深壑。龍樓剝落鷁彩銷。從事見之殊不惜。憶昨連營造此舟。鞭朴吏民急誅求。跨山剡木竭海內。盡付馮夷多小流。乘秋驕虜若匪茹。國家大計知何如。茫茫涉水若無涯。誰肯終日戒襦袽。嗚呼時事擧可知。其奈中流風薄之。牛羊之牧不可得。獨立視死終何爲。</text>
<title>傷時</title>,<text>南漢當年和好成。太王皮幣爲蒼生。數三胡羯來燕塞。十七朝紳入鳳城。五道兇言終出口。滿庭羣策寂無聲。茫茫天意高難問。按劒中宵氣不平。其二鶴駕西遊遼左遠。六年氊帳久蠻邦。風塵去歲從燕塞。霜雪今冬近鴨江。故國歸魂愁緖萬。朝廷行色淚痕雙。邯鄲楚服終當返。願得吳中九鼎扛。時東宮北轅久未返。</text>
<title>寫懷</title>,<text>湖西一畒覊棲意。全爲親朋亂後依。五載爲農三失稔。十巡期訪九相違。年來偏覺殊方苦。老去惟宜故國歸。叢菊盡情籬下發。也知他日主人稀。其二亂後羈棲生理疎。六年湖右狎樵漁。復携妻子投何處。却笑萍蓬未定居。白首鶉衣從懶慢。靑雲鵬路曠吹噓。天寒行李誰相問。萬事關心旅泊初。</text>
<title>驟雨</title>,<text>遠客逢秋百感生。小軒危坐看陰晴。頑雲送雨終朝暗。晩照含山向夕明。浮世紛紛多變態。流年苒苒獨含情。風烟萬里蒼茫色。薄暮遙應接鳳城。</text>
<title>尹從事過德山。以書問。作詩謝之。</title>,<text>亂後仍衰病。他鄕歲再移。無人問伏枕。唯自閉疎籬。珍重音書至。尋常夢寐時。行軒知已遠。還恨寄來遅。</text>
<title>世子迎駕志喜</title>,<text>鶴駕東歸鴨水潯。四方西望八年心。寒梅亦識臣民慶。一夜瓊葩笑不禁。</text>
<title>寄上表叔朴公 至諴 土城寓居</title>,<text>亂離分散後。着處各迷方。地理雖同域。音書似異鄕。深山孤照沒。滄海暮雲長。脉脉相思恨。回頭只悵望。其二旅泊應吾道。時危敢自安。西南多警急。朝野屬艱難。門掩城陰凈。天銜海底寬。幽棲羡遠適。回首暮雲端。其三長夏孤村僻。寥寥一樹陰。柴荊閉自暮。枕席睡仍臨。世亂知交薄。身飢見俗侵。土城千里遠。誰會百年心。</text>
<title>題海美寓舍</title>,<text>窮荒之野海之濱。天道無私一㨾春。想得故園山雨足。白頭猶作未歸人。其二曾草絲綸鳳池濱。天顔一笑四海春。投閑此日田園計。欲作明時避世人。其三斥鹵誰堪久海濱。雨餘蕨薇此山春。敎君移住春山裡。謾被君還道俗人。</text>
<title>次晩興韻</title>,<text>半世功名金馬門。晩途流落異鄕村。山林自在幽人興。風月無邊聖主恩。頭白可能忘社稷。心丹尙欲整乾坤。愁來細酌涓涓酒。海上秋生暮雨昏。</text>
<title>寄尹魯直 舜擧</title>,<text>百里安陰縣。陶然上古天。溪山微雨後。枕席晩凉邊。竹翠兒童馬。蒲靑太守鞭。公餘無一事。草聖醉應傳。魯直。善草藝故云。</text>
<title>歸長旨里</title>,<text>桑麻深巷舊村路。西舍東隣多少家。十年人事纔回首。烟雨荊榛一逕斜。</text>
<title>溪上</title>,<text>雨餘溪上路。倚杖强朝慵。碧水鷗邊色。靑山燕外容。淹留倦俗態。旅泊負賢蹤。多少田園事。依依問老農。</text>
<title>微雨</title>,<text>細薄微雲雨。何能潤物功。纔添芳草色。輕浥夕烟濃。萬姓心應苦。三秋望亦空。吾王瞻仰切。天必念田農。</text>
<title>徒然怨風雨</title>,<text>薄暮東臯上。四顧渺人烟。老翁拊膺號。老婦涕泗漣。問翁何所怨。風雨使之然。辛勤事南畒。日望農有年。淫雨彌一旬。禾黍沒秋田。况復颶風至。秉穗草間捐。奈何天地心。民命不少延。草木旣云腓。昆虫亦可憐。天門深九重。欲訴無由緣。歸來哭壠畒。五內徒熬煎。夜久語聲絶。嗚咽不得眠。誰能采國風。民乃王之天。</text>
<title>船遊赤壁</title>,<text>赤壁蘇仙興。靑丘我輩侔。江山遙萬里。風月宛千秋。谷鳥迎歸路。波鷗逐去舟。平生有宿債。今日辦淸遊。</text>
<title>題海美二兄壁</title>,<text>野水繞村路。靑山微雨餘。近來浮世薄。何似此閑居。</text>
<title>靜中。次龜峰韻。</title>,<text>此身已透名利關。物欲從他不氷寒。風雨滿空何害月。春秋變態秪看山。衆源有理能通妙。萬事無心是最閒。午睡覺來扶杖立。滿襟淸籟夕林間。</text>
<title>松栢本孤直</title>,<text>亭亭松栢歲寒株。晩翠參天黛色孤。千丈元因造化直。百年偏賴鬼神扶。幾看桃李榮枯事。會竚棟樑剪伐須。遲暮萬年丘壑遠。任敎飛雪灑蒼鬚。</text>
<title>與宋一卿 國士。偶出溪上。因邀濟原丞宋 時默 同飮。</title>,<text>偶逐冠童七。仍呼宋督郵。都忘久病苦。要得及春遊。柳幕當鶯語。花房緩蝶愁。也須拚一醉。浮世入搔頭。</text>
<title>奉寄關東表叔寓居</title>,<text>邇來懷抱轉凄然。爲是離違近暮年。秋色已隨孤夢遠。月輪應照兩心圓。時危會合知何地。歲晩行藏各信天。遙想前溪疎雨後。一竿歸卧北窓眠。</text>
<title>西州。訪酒家傭。</title>,<text>西州闤闠路。酒旗誇春濃。杖釰尋所思。握手欣相逢。彈琴司馬興。擊筑漸離容。古來賢豪者。誰非酒家傭。</text>
<title>煕川途中</title>,<text>曲曲懸崖面面奇。纔經雲棧復登危。世間行路難如此。金馬當年悔不知。</text>
<title>碧潼枕虛樓</title>,<text>故國三千里。山河滿目愁。聊將遊子意。獨倚夕陽樓。其二故國音書斷。邊城皷角愁。斜陽寸草恨。偏起枕虛樓。</text>
<title>嶺外逢春</title>,<text>遠路悠悠任病身。忽聞關外歲華新。夢裡却尋江上月。白雲殘雪故園春。</text>
<title>旅懷</title>,<text>離思茫茫恨欲生。夜來還値月輪明。歸夢不關山水隔。一宵三到廣陵城。</text>
<title>過金烏山</title>,<text>金烏高截太虛間。冶隱淸風不可攀。漢帝乾坤容七里。伯夷薇蕨長西山。天邊皓月明千古。雲外層巒翠一鬟。依舊鳳溪門巷夕。杵詩聲斷鳥飛還。</text>
<title>月波亭。次仁同使君黃 瀡 韻。</title>,<text>海內江亭一。登臨皁盖三。俱爲望斗北。更道久周南。玉斝傳瓊液。離愁任戱談。晩來移桂棹。待月泝淸潭。</text>
<title>又次月波亭韻</title>,<text>鷄壇從古幾人登。膠㓒平生尙友朋。要得淸談開爽氣。爲臨江閣避炎烝。筒中酒滿吾慙鄭。雩上風來聖與曾。晩下汀洲移桂楫。不關天際火雲升。其二畵棟朝來試一登。綺筵談笑摠高朋。百年交淡容詩酒。六月江淸洗鬱蒸。避暑啣盃今可繼。納凉移棹古何曾。興酣爲別朝京客。鵬翮搏風自此升。</text>
<title>將赴甘州約會。途中口呼。</title>,<text>旱久今朝雨。霏霏入夜聲。色添禾黍潤。凉透幕簾淸。已覺田家喜。稍知世事成。西隣樽酒會。泥滑不妨行。</text>
<title>甘州席上。呈仁同使君。</title>,<text>玉峀甘文國。俱騰惠化聲。主賓今兩美。心跡又雙淸。樽酒懽初合。琴歌繹也成。衰慵紆盛眷。何幸得同行。其二藉甚仁同守。多情遠寄聲。思超雲物色。律比短長淸。高唱知難和。荒詞愧不成。聊將當日興。爲作醉歌行。</text>
<title>甘州席上。次黃仁同韻。</title>,<text>秉燭成高會。郵亭雨後辰。琴歌聲縹渺。詩酒興淸新。自覺心猶壯。還敎髮欲春。紅裙文字飮。免殺醉蛟人。其二古驛亭高處。留歡惜此辰。峽雲猶夏暑。關樹欲秋新。共指風光晩。須傾麯米春。明朝分散後。能記白頭人。</text>
<title>再步前韻</title>,<text>東閣華筵敞。絃歌奏妙聲。啣杯不盡興。脫帽有餘淸。垣竹翠凝滴。庭梧陰欲成。共聯雙皁盖。倚醉復西行。其二風流今政化。俊逸舊時聲。幸得氷壺暎。空煩玉麈淸。新篇吟可老。佳句和難成。自愧窮愁客。冥途墑埴行。</text>
<title>又步金泉席上韻</title>,<text>親朋歡會地。且復値芳辰。秔稻秋光熟。山河雨後新。强拈樽裡酒。回挽席中春。興到交酬數。喧呼孰主人。其二浮世難開口。團圓要及辰。閏年秋欲近。殘暑熱猶新。坐促東山妓。樽傾北海春。共須拚一醉。休作獨醒人。其三十六佳期近。中間未浹辰。暑殘秦法祛。凉至漢恩新。酒願千朝醉。茗須一掬春。停杯問素月。天復屬吾人。</text>
<title>奉寄表叔關東寓居</title>,<text>一官南去惜離羣。亂後仍爲落葉分。海上孤村城北草。峽中旅食瀼西雲。客邊時序秋將晩。愁裡山河日欲曛。最是空齋明月夜。寒虫切切不堪聞。其二壯圖零落已成翁。異地飄然似斷蓬。三載一心惟別恨。百憂雙鬢更秋風。荒原草色蒼蒼遠。古木寒聲處處同。賴有中宵千里夢。也隨征鴈向關東。</text>
<title>仁祖大王挽詞</title>,<text>天眷舂陵白水眞。燕謨知自錫嘉辰。宗祊偉烈乾坤正。海宇休光日月新。已見彝倫歸禹叙。旋看動植囿湯仁。一時禍亂元無妄。二紀憂勤也濟屯。餉葛固知天是樂。擇儲還喜月重輪。堯封壽獻崗陵祝。舜狩哀纏率土濱。弓墜軒臺悲莫及。筮從金粟命仍遵。玉欄花近雲遊敞。銀海波聯鴈影親。拱抱山河佳氣旺。悠揚葆翣廞儀陳。音容曖曖瞻虛殿。宇宙茫茫閉厚窀。萬代徽穪光烈祖。百年遺澤在生民。小臣何幸沾殊渥。臨穴慚非褥蟻身。</text>
<title>月川田舍。書示東隣。</title>,<text>章甫徒鋪泮水濱。一奴求糶太倉春。辛勤各自謀身計。人世何曾免俗人。其二三椽茅屋一溪濱。數頃荒田谷口春。二妙高標人不識。莫嫌人謂俗中人。</text>
<title>復吟一絶</title>,<text>開樽對雨望春天。老子心豪俠少年。一醉飄然跨馬去。世間誰識酒中仙。</text>
<title>題機兒詩卷後</title>,<text>送汝棲山寺。秋風九月深。課詩句亦好。稍慰老夫心。</text>
<title>次珍山使君洪 霆 韻</title>,<text>世間雲雨手飜頻。頃刻風光處處新。唯信胸中眞界別。百年天地一團春。其二憶昨鑾坡視草頻。篆香消盡曙光新。中宵一夢今猶在。每近天顔尺五春。</text>
<title>書懷</title>,<text>遙想長安春色早。雪消梅發去年枝。夜來枕上片時夢。行盡江南人不知。</text>
<title>題剡溪回棹圖</title>,<text>素壁垂文練。風流憶剡溪。千秋陳往跡。一幅影形迷。落落疎星散。蒼蒼曉霧低。開篷舟上月。停棹鏡中泥。聚散元無定。團圓苦莫齊。可憐人不見。空敎鳳還題。靑眼違相對。芳尊恨獨携。歸心留水石。漫興寄鳧鷖。秪自看漁釣。何緣訪鶴捿。淸遊猶寂寞。高躅愧攀躋。欲詠仍無語。遺蹤莫可稽。</text>
<title>雨</title>,<text>四月花山野。春秧翠剡齊。冥冥暮雨細。漠漠密雲低。疎懶那生理。流離只寓棲。溪西數田畒。欲薙意還迷。</text>
<title>看農</title>,<text>旅泊山溪曲。看農數頃畬。一春須里畜。多日課兒鋤。細草荒畦色。孤村夕照餘。濁醪深淺酌。生理此爲踈。</text>
<title>煑靑豆</title>,<text>村家幽興入秋多。手摘田間靑豆煑。仍把濁醪臨暮渡。茫茫寒日下平楚。</text>
<title>奉寄表叔關東寓居</title>,<text>嶺海音書靜。相思歲幾遒。風烟千里暮。雲樹兩鄕秋。夢裡惟靑眼。愁邊易白頭。斜陽南去鴈。且復過長洲。其二離愁不可道。秋草上階生。更落空山葉。還聽寒雨聲。側身天地古。回首雲霞淸。萬里各相望。中宵孤夢驚。其三宿昔幽棲志。相期峽裡居。如何時易亂。終使計成虛。海雨孤村僻。林秋病葉疎。會當尋舊約。烟月共樵漁。</text>
<title>書到。爲吟一律。復寄。</title>,<text>四月江陵信。高秋遠始傳。卽今猶怨別。何日與同眠。搖落霜侵鬢。淹留雨送年。似聞京洛計。先喜望回鞭。</text>
<title>寓直偶吟</title>,<text>落拓狂歌客。無才補聖明。鑾坡唯寓直。驤衛只虛名。病後知交態。窮餘見物情。瑤琴山水恨。獨奏郢中聲。</text>
<title>次洪承宣大而 命夏 韻。示玉堂諸僚。</title>,<text>玄花滿眼鬢毛衰。鎖直還如絮着泥。十八年無一字補。傍人且莫要題詩。</text>
<title>大殿端午帖</title>,<text>玉漏傳呼永日初。黼衣高拱九重居。纔看細葛分恩處。已覺薰風解慍餘。瑞霧釀霖仁澤遍。明离乘化聖心虛。蘭湯浴罷蒲樽滿。試聞淸朝有諫書。其二曉日初昇紫禁林。五雲宮闕九天深。纔看好雨沾商野。已覺薰風入舜琴。角黍香蘆傳楚俗。靈符彩縷奉君心。傍人莫獻江中鏡。聖主方求𥌒史箴。</text>
<title>寄上表叔土城寓居</title>,<text>有便聞吾叔。羈棲幸保安。人來書不得。嶺遠見尤難。愁劇仍爲病。杯深强自寬。茫茫扶杖處。斜日亦憂端。其二近得杆城信。幽居着異方。漁商村市北。耕種瀼西鄕。一別頻春遠。千山只夢長。窮途多少恨。深夜月相望。其三分手星霜換。關河未有書。不先投木李。那得報瓊琚。野水雲移晩。空齋日永初。無仍樽酒話。佳句莫相疎。</text>
<title>月川偶吟</title>,<text>不願萬乘相。無論負郭田。濁醪春日醉。何似閬風仙。其二落日晴川上。春風古道邊。閒尋處處石。隨意坐來偏。其三京洛身猶滯。鄕關首屢回。春風湖右夢。夜夜去還來。其四一路淸溪曲。春寒獨客來。煩君掃白石。花發卽重回。其五城郭休經過。微班似散仙。會當投紱去。耕種瀼西田。</text>
<title>田家洗鋤</title>,<text>秋禾如雲原野中。田家鋤土幾時功。村酒競懽豐樂歲。日斜扶醉各西東。</text>
<title>懸榻待徐孺子</title>,<text>問子何時到。塵埃榻久懸。未容羊琇坐。豈使管寧穿。不是無佳士。聊將待世賢。深期靑眼日。留與醉初眠。</text>
<title>次放翁村居韻</title>,<text>偶出前林步夕畦。晩風隨意葛巾低。數家籬落秋山下。百頃稻花斷岸西。世事欲聞堪扼腕。舊遊如夢只含悽。薇垣玉署曾何補。却恨當年不把犂。</text>
<title>次放翁野興韻</title>,<text>秋草柴門內。何人問弊廬。病探殘裹藥。困撥滿床書。世事惟高枕。園蔬始晩鋤。時乘村酒興。溪路欲跨驢。</text>
<title>奉次姜公獻 瑜 留別韻</title>,<text>春江二月送行舟。草暖沙晴水自流。歸把義林池上釣。蓴鱸不獨季鷹秋。其二春風解纜漢陽舟。月峽淸江正穩流。君去爲分山一半。拂衣何待菊花秋。</text>
<title>復次姜公獻韻</title>,<text>惜君東去挽歸舟。拂袖飄然泝上流。垂老可堪春日別。別懷寥落似深秋。其二嗟君浮世一虛舟。止逝初因坎與流。莫歎才高名位晩。會看鵬翮九霄秋。</text>
<title>路中示晦叔</title>,<text>荒山秋日獨行遠。繞岸黃花無數開。晴鳥亦知騷客恨。滿林啼殺盡情哀。其二爲問君何事。春來秋始歸。遙知山路黑。穉子候柴扉。</text>
<title>開徑望三益</title>,<text>養拙歸田園。虛室如懸磬。依然竹林下。松菊荒三逕。心期在歲寒。佇望臨雲磴。披榛整步屧。延頸自晨暝。但使宿願諧。濁醪醉復醒。</text>
<title>望雉岳山</title>,<text>一脉金剛遠。名都翠黛尊。寸雲春畒雨。高峀晩桑暾。步屧曾心跡。攀林尙夢魂。遙知上院夜。淸磬鎖禪門。</text>
<title>遊雉岳後。寄丹邱仙案。</title>,<text>識面從來久。情親又在今。院樓添玩賞。山寺共登臨。氣槩三杯酒。平生一釰心。峩洋自此契。聊復弄玄琴。其二甘棠宣化日。幕府亦才賢。認是郵亭主。曾爲鴈塔仙。丹邱春酒暖。玄圃暮雲連。想見烟霞夢。遙從鶴馭旋。</text>
<title>猪谷途中</title>,<text>三竿落日溪橋上。一騎行人山影中。多少水禽驚起晩。夕陽飛去背西風。</text>
<title>嘉興途中</title>,<text>孤城旅舘誰相問。春日漸長苦似年。唱到竹枝人不見。夕陽看盡獨歸船。其二盡日江頭苦風波。春城處處見落花。子䂓一聲山竹裂。客裡詩思已無多。</text>
<title>次吳提學汝元 竣 試院韻</title>,<text>淸秋庭院欲黃昏。白戰初堪畵皷喧。明日天門當獻捷。果誰雄入掃千軍。</text>
<title>秋夜吟</title>,<text>秋天窅如水。秋月皎如霜。幽人不能寐。耿耿夜何長。仰視皇天圓。俯察厚地方。吾人生其間。明命安敢忘。此心本虛靈。衆理無不藏。何受物欲蔽。毋使夜氣亡。浩然以直養。配道惟至剛。一身存太極。四時順陰陽。此理少人知。歲暮增悲傷。已矣丈夫心。悽惻聽寒螿。</text>
<title>送李省吾 惕然 書狀之行</title>,<text>明時專對屬淸流。君起閑居辦勝遊。莫道燕山千里遠。一城相阻亦離愁。其二遼河長路入燕城。易水悲歌萬古情。爲訪屠中擊筑士。秪今能有幾荊卿。其三抱病三旬鎖紫淸。今朝又向廣陵城。君行未作西郊別。無限燕雲漢樹情。</text>
<title>直宿玉堂。又次金自珍韻。</title>,<text>星臨萬戶曙光寒。雲外金盤露欲溥。聽得紫衣宣內旨。平朝勤政引千官。其二靑綾被薄動輕寒。露下秋天葉葉溥。昨夜夢尋江上客。爲言衰鬢早辭官。</text>
<title>奉送崔參判 惠吉 之任丹陽</title>,<text>明時藻鑑屬淸流。去國如何作遠遊。世路是非多擾擾。人間離合任悠悠。城隅碧樹蟬鳴夕。海上黃茅馬首秋。東閣定饒裁錦暇。肯敎書疏問窮愁。</text>
<title>次李中書咸卿 一相 韻</title>,<text>無極爲㐫備極㐫。一年災害萬民窮。欲收租稅從何出。將發囷倉聞已空。海內嗷嗷皆近命。天公漠漠未占終。巖廊籌策須賢俊。佇見排雲達聖衷。其二行止無路問吉㐫。平生不效哭途窮。早知禍福車千轉。更覺榮枯夢一空。欹枕閉門秋已至。引盃看劒夜堪終。都藏六用成癡癖。安得蒙莊話寸衷。其三邇來伏枕二旬餘。病裡身閒卽几蘧。詩句有時排悶得。藥方隨效對醫舒。一年雲物新秋動。三伏炎蒸昨夜除。便覺衰羸今再健。數呼穉子檢殘書。其四白首休官久病餘。深慙四十九年蘧。機心已盡襟常靜。屋漏無羞體亦舒。老去新功寧自畫。何來豪氣未全除。晴窓燕坐焚香處。閑看庖犧一部書。</text>
<title>贈希安眞一應俊各一首。其四自道。</title>,<text>蕭寺曾遊處。思君自抵年。詩兼懷素筆。道狹葛洪川。法性參空凈。禪心入定堅。中書頻爾送。聊共詠凉天。其二支遁何時見。秋風又一年。殘燈孤舘雨。淸磬廣陵川。空衷心常寂。窮餘志益堅。招提却在眼。扶杖望南天。其三南漢關防地。經營有幾年。朝廷置摠攝。保障得山川。結社留緇衆。治城帖石堅。功多在不朽。名達九重天。其四多病秋風後。衰遲犬馬年。寒蛩已暮岸。浴鷺自晴川。宦拙間居好。愁深燕坐堅。何時花雨外。迎賞到三天。</text>
<title>走僧要酒</title>,<text>聞說東隣酒。樽開漲綠波。靑絲走白足。夕杖步春莎。洗酌看園薤。携盤點海醝。甁空無所得。鬱鬱客愁何。</text>
<title>元日早朝</title>,<text>閶闔連雲近碧霄。攬衣催入紫宸朝。千官佩合星初落。萬戶鍾殘雪未消。白獸滿閒宮酒灧。寶猊蟠爇篆烟飄。九衢更覺歡聲動。共把南山祝帝堯。</text>
<title>送洪萬初 命一 按節關東</title>,<text>勝賞曾聞己酉年。彩衣春日挾飛仙。卽今㫌節尋遺躅。自是蓬瀛有宿緣。山氣入簾雲繞筆。一作榻 海聲掀嶽雨侵筵。淸秋倘得分麾去。肯許深杯醉更傳。</text>
<title>上章乞縣。除得錦溪。仍直玉堂。是夜內賜黃柑。</title>,<text>前爲郡守今爲縣。四品詞臣六品官。錫類洪恩偏浹骨。靑綾不怕一宵寒。其二玉署沉沉夜未央。中官擎出洞庭香。宸情定念相如渴。明日分麾出遠方。</text>
<title>傳柑</title>,<text>侍吏分珍果。團圓數寸黃。劈腮着瑞霧。遶齒嚼寒霜。味帶蓬壺氣。包從海國香。琱盤歌酒夜。燈市覺輝光。</text>
<title>錦山客舍。次東岳韻。</title>,<text>錦溪古郡是桐鄕。手撫遺碑立夕陽。孤露人間堪哭處。暮山松栢望中蒼。</text>
<title>樂安途中口號</title>,<text>亂山遙指是興陽。百里迢迢海路長。聖代文明無遠邇。爲看奎彩照南鄕。時以試官往興陽。故云。</text>
<title>茂朱途中</title>,<text>赤裳天險入雲平。割地陞州議屢爭。誰道騷人詩上語。用賢無敵是長城。時議割錦山長城縣。入茂朱。故云。</text>
<title>作宰錦山時。寄送當歸于草廬。兼贈一絶。</title>,<text>廬岳仙蔬雨後肥。摘來官府露全晞。慇懃寄與西隣老。恨我當歸未得歸。</text>
<title>懷德途中</title>,<text>邇來西路夢堪驚。四客行聯二客行。莫道南州民役重。煑葵唯得餉春耕。</text>
<title>留別唐津倅秩滿之行</title>,<text>憶曾京洛屢開胸。亂後殊方得再逢。絃誦看君遊刃手。壺觴慰我散樗容。六年治績秋瓜滿。一夕離筵落日舂。從此成都無地主。白頭何處托衰慵。</text>
<title>離筵</title>,<text>離筵把酒故遲遅。好雨留人惜別時。自笑棠陰三載客。春風空賦送行詩。</text>
<title>過懷遠縣有感</title>,<text>客行荊楚道。訪古臨山縣。野老指余言。昔有和氏卞。於此得美玉。擧世看皆賤。徒勞三獻君。滿袖淚如綫。刖足無乃甚。至寶羞自衒。及乎良玉琢。藉以綈繡薦。秦城不滿價。光彩生顧眄。物有遇不遇。才美見不見。邇來數千載。楚山餘一片。春暖自生烟。玉石無人揀。徒然混泥沙。白虹氣若練。</text>
<title>宿天柱寺</title>,<text>遠上溫王七里城。雪晴千壑玉崢嶸。懸燈佛榻從容話。斗覺心同曉磬淸。</text>
<title>早春別朱道士</title>,<text>殘雪初消春水生。野橋欹斷少人行。征驂倦向南江路。落日孤舟渡口橫。</text>
<title>龍津鎭</title>,<text>往在龍蛇歲。胡羯搆我患。鎭此者誰子。孤軍當此難。殘兵意氣拙。不叱白刃散。空餘古鎭在。㫌旆飄江岸。請囑守鎭將。愼勿學此伴。</text>
<title>送端州使君申孝思 恦</title>,<text>磨雲嶺下古端州。五馬驕騰出塞遊。最是永興歌舞處。彩衣行色近淸秋。時孝思之嚴君。爲永興宰。其二彩衣行色近淸秋。肯向京都憶舊遊。唯有鈴齋人散夜。永興南望亦離愁。</text>
<title>升甫路上</title>,<text>黃昏駐馬小溪上。古木蒼蒼人到稀。唯見山西古寺路。暮烟衰草一僧歸。</text>
<title>送李省吾出守善山</title>,<text>催科三載簿書間。回首當時尙厚顔。今日煩君游刃手。一盃遙屬賀江山。其二投紱歸來歲屢除。再回看換舊銅魚。州民若問前時守。爲報衰慵閉索居。</text>
<title>冬夜長</title>,<text>不怨冬夜永。恒苦冬日長。夜長尙無訛。日出愁還生。我生天地末。天下生已久。玄風變太古。擾擾叔季後。鷄鳴起孶孶。誰分舜與跖。歸楊復歸墨。吾道其茅塞。嗟嗟世道喪。誰與測淪冥。仲尼欲浮海。老聃遁西溟。我何從之遊。夜夜夢周公。</text>
<title>送湖南方伯兪典叔 榥</title>,<text>方嶽巡宣一代良。弟兄才格出尋常。銀臺班轍趨晨佩。玉節光聯舞彩堂。千里勝遊南徼遠。二年歸夢北宸長。自憐潦倒東城畔。門掩秋風鬢欲霜。</text>
<title>三陟使君朴德一 吉應 將行。走筆以送。</title>,<text>關東形勝竹西樓。樓下長江漾碧流。聯璧天恩知有意。錦筵歌管許同遊。</text>
<title>次元次山舂陵行</title>,<text>舂陵元使君。示我歌舂陵。舂陵經亂亡。州少困黎烝。况當軍國需。鞭撻恣煩徵。法令如牛毛。迫促實難勝。年年水旱災。秋又風雹仍。盡蠲田畒稅。救死猶不能。朝食草根絶。夕爨甑塵凝。且聞王官至。供給復何應。驅馳道路去。逋緩責亦增。欲持男女鬻。掉臂無一譍。民乃邦之本。本瘁而土崩。飢寒迫塡壑。擧世誰哀矜。乃知使君意。念彼忘寢興。感此危苦辭。拈筆書溪藤。願以叩天閽。上帝誰云憎。</text>
<title>次李同知韻</title>,<text>將軍金鏁繡澁苔。閒倚營門獨徘徊。壯志忽把蛟龍釰。一聲羌笛夢中來。其二蘂珠仙人掃綠苔。孤鶴一響月徘徊。玉洞有約丹邱子。悵望雲間去不來。</text>
<title>留別大瓠</title>,<text>行人一騎發孤城。楊柳靑靑春水生。此去長安知不遠。亂山斜日獨歸情。</text>
<title>訪禹而述。次壁上韻。</title>,<text>靑山落日暮蟬鳴。昨夜西風秋氣生。彈罷古琴聊一望。隔林童子喚人聲。其二窮巷寥寥一鳥鳴。深情多少話平生。寒烟荊楚還歸去。何處疎鐘落暮聲。</text>
<title>次聞喜留別韻</title>,<text>江上分携送獨歸。暮烟芳草恨相離。人來忽得華緘到。稍慰旅窓夢裡思。</text>
<title>次東洛韻</title>,<text>迢遞南關客夢回。起看殘月影徘徊。故園明日行應早。頻對孤城向曉開。</text>
<title>人日</title>,<text>垂白他鄕久。春生日屬人。臘梅飄粉冷。官柳颺絲新。世故愁兼病。交情影及身。北宸看更遠。何處問歸秦。</text>
<title>禪定庵。贈鑑上人。</title>,<text>瀟灑招提近。乘閑步屧尋。鍾鳴亭午偈。香引坐禪心。野潤曾微雨。山凉已夕陰。鶯啼何處切。嵐翠滿幽林。其二相見蘿菴寺。還家獨爾尋。卜居長往日。杖錫遠追心。風雨孤燈夕。烟霞一院陰。談香兩不厭。禪定揀幽林。</text>
<title>寄月川山居</title>,<text>遙想山居興。春蔬餉晩田。時來溪上卧。終日睡中仙。</text>
<title>戱贈</title>,<text>我有自枯桐。贈君心一片。平生膝上音。說盡相思怨。</text>
<title>送卞洪州 時益</title>,<text>山河從古說玆洪。軍馬還兼節制雄。暫借霜臺威望後。要看游刃笑談中。前塘水滿荷邊雨。高閣凉生竹外風。他日及瓜須許代。分留物色待衰翁。</text>
<title>昆明石鯨</title>,<text>漢武事邊隅。穿池習五兵。儀星像銀河。刻石爲長鯨。鱗甲森欲動。秋風波浪生。當時功不試。千載月空明。</text>
<title>湖西送友</title>,<text>窮陰時物已蕭森。細菊猶存伴苦吟。應惜別離千里外。故留花蘂一冬深。風烟颯颯天涯夕。霜露凄凄歲暮心。爲把他鄕桑落酒。更邀殘月盡情斟。</text>
<title>次歐陽永叔淸明賜新火</title>,<text>朝來楡火自天門。一炬恩光九陌塵。束縕豈煩同里婦。分厨遍及邇班臣。烟和細柳微微潤。焰出晴花灼灼新。從此不愁當冷節。小爐添炷媚餘春。</text>
<title>荔芰</title>,<text>提封靈液自涪州。一騎紅塵不少留。想得漢宮妃子笑。異香先動玉釵浮。</text>
<title>送京畿亞使巡道</title>,<text>赤縣節度擁才傑。桂陽詞客筆如椽。詩家氣勢風格老。酒酣拔劒凌秋天。頃者關東頗好奇。東去入海隨雲霧。蓬萊羽客携玉杖。指點峰巒引歸路。今來持節按郡縣。早晩山水窮烟霏。是時初秋天雨霜。東流之外西日微。永平眞境佳句發。白酒一洗秋空杳。松都瀑水如向人。故國山河含落照。此居肯訪花潭居。滿溪明月今何如。</text>
<title>十日畵一水</title>,<text>一水非難畵。玄機久乃神。經營要得意。揮灑自盈旬。風雨巴陵曉。烟霞赤岸春。精靈與興聚。更覺始留眞。</text>
<title>肉臺盤</title>,<text>春粧嬌艶氣如蘭。萬品殊珍適意餐。堪笑楊家豪侈日。肉屛風裡不雕盤。</text>
<title>次東坡煎茶韻</title>,<text>手携團月試新烹。活水何須第二淸。纔遣細珠堆玉碾。已看飛雪瀉銀甁。愁膓快若渾無悶。風腋冷然怳有聲。醉睡半醒眞味足。不知微雨滴殘更。</text>
<title>旅懷。次龜峰韻。</title>,<text>春來音信阻鄕關。已到麥秋疎雨寒。旅夢幾驚江上笛。客心愁見夕陽山。堪嗟世事無窮極。可笑生涯不暫閒。倘逐烟霞終老約。一樽長醉竹林間。</text>
<title>寓中聊吟</title>,<text>厭逐紅塵閙。來尋野外田。醉餘跨馬去。誰知酒中仙。其二故宅空山裡。寒梅古砌邊。東風此日淚。沾灑數叢偏。其三春色挽人出。溪邊步屧回。客愁無處寫。催喚一盃來。其四幾度相思苦。春山匹馬來。深情說不盡。明日洛城回。</text>
<title>兪典叔挽</title>,<text>早歲嵬科擅大名。聳瞻文彩動簪纓。一方化洽棠陰靜。七袠年高壽曜明。家慶共看雙璧貴。誥恩終煥九泉榮。丹㫌催發無由挽。悵望東阡薤露聲。</text>
<title>醉裏乾坤</title>,<text>美酒隨斟燮理存。醉來還有一乾坤。樓臺洞豁天人際。日月高明卯酉門。棊上山河都廢講。鼎中龍虎詎堪論。終敎萬古興亡手。鞭駕風霆謾躡根。</text>
<title>靑龍寺</title>,<text>一路緣溪遠。靑山古寺深。客來春日暮。隨意便登臨。</text>
<title>龍城聯句</title>,<text>淸秋騎馬發玄州。石路高低澗水流。日暮故園回首望。白雲歸鳥不堪愁。</text>
<title>遺榮入道</title>,<text>幾年蘭署擅高名。蓬島烟霞世外情。且擲芸編辭聖代。欲將丹訣覔長生。靑門祖道羣僚送。紫府雲車羽客迎。莫道寰中緣已斷。鑑湖一曲亦恩榮。</text>
<title>團扇</title>,<text>誰將楚竹裂齊紈。霜雪裁縫作合歡。出入隨懷風颯颯。捲舒粧面月團團。恩情已自秋來薄。光彩誰憐篋裡殘。若使淸商能再熱。秪應還憶女乘鸞。</text>
<title>奉送巡察使秩滿還朝</title>,<text>孤城吹角動淸晨。玉節牙旗還向秦。江漢二年勞夢地。蓬萊五色襯雲身。田翁村酒曾誇社。召伯棠陰自有春。聞道貳銓虛席久。朝廷應待舊風神。其二朝聞卧轍一邦喧。足見褰帷美化存。借寇豈無河內願。徵黃知有穎川恩。二年深峽行春遠。五月淸江細雨昏。留滯成都憑鄭老。分離吾亦棄蓬門。</text>
<title>金鏡城 元立 挽</title>,<text>文彩朝端萬目看。栢臺薇省凜餘寒。憂分紫塞仁聲藹。夢斷黃粱厚夜漫。咸仰卽今宣寶誥。莫論當日不高官。交遊十載存亡恨。唯見盈庭玉與蘭。</text>
<title>酬姜公望</title>,<text>淵明臥北窓。自謂羲皇上。三逕松菊存。探玩慕幽賞。而我與世違。機巧惡蛛網。席門陋巷居。無人解歸鞅。長吟古梁甫。不倚雲母幌。思將東臯去。耘耔植其杖。籬落烟火夕。濁醪資浩蕩。復遣弱喪慮。精神任獨往。冷然雪月夜。誰肯剡溪訪。預思桐江友。望風頻懷想。公望將欲歸鄕。篇內及之。</text>
<title>秋思</title>,<text>病伏江湖困百憂。偶然騎馬又逢秋。寒烟落日靑山下。極目平原多少愁。其二彈罷瑤琴怨思長。碧荷風動抱愁香。秋山黯黯寒雲薄。知有前溪午夜霜。</text>
<title>送閔京兆士尙 聖徽 赴燕</title>,<text>專對由來仗老成。朝廷妙簡意非輕。世途敢憚征途遠。上使仍爲副使行。秋後薊門飛雪急。臘殘楡塞早春生。玉河西館曾遊處。物色如何曩日情。其二遼西征路接幽燕。肯向關河歎獨賢。今日朝廷須季札。嚮時沙漠見張騫。陰山雪暗鴻邊曉。華表霜寒鶴外天。想得明年靑眼地。禁城春色酒盃前。</text>
<title>雨後偶吟</title>,<text>徐步前溪雨後。貪看秋色不還。行人歷歷渡水。落日亭亭下山。其二孤烟秋野遠近。夜雨前溪淺深。倚杖斜陽獨立。無人知我此心。</text>
<title>自延安府。將延北使於平山站。病中不勝興歎。賦三絶句。仍投紱而歸。時維丁酉三月也。</title>,<text>事之犬馬又珠玉。一一難堪壑欲新。仍想前朝皮幣日。幾多剃髮入山人。其二恨未魯連蹈海死。却思元亮賦田歸。春風芳草平城道。滿目山河帶夕暉。其三病劇沉年苦不健。春風扶杖步前階。烟花萬里無人賞。强把深杯到日西。</text>
<title>擬箕子操</title>,<text>白日慘慘兮。浮雲陰陰。髮與年暮兮。愁將罪深。皇天有知兮。實所監臨。爲死爲生兮。無貳我心。</text>
