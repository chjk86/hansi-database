<title>書大觀齋集古風[洪彦弼]</title>,<text>大觀之人於天下。所觀者何而云大。眇眇吾身一稊米。俯仰茫茫但壤蓋。繽粉萬類自榮枯。不似與我相關會。箇中天賦有一理。古稱太極大無外。紫羅帳裡撤玄珠。本分所有不爲泰。推之可彌宇宙內。三千大界均三昧。若木崑墟爲戶庭。濮沿祝栗如襟帶。天遊無窮萬緣虛。吾人此樂知爲最。大觀之名兆於玆。時騎莽眇前雲旆。塵區簪紱不我縛。曹劉宿債餘珠貝。段段細觀自大觀。江河成大來群澮。盤空險語看龍拏。倚天葩艶排朝𣋞。夜光熒煌按劍多。藏六妙用同靈蔡。鵠嶺山下講堂深。得友麗澤還成兌。好事問字時載酒。淸流㶁㶁蔭蒼檜。陶然醉臥遠垢氛。獨尋至樂非竽籟。頭白無聞如我者。等守蹄涔隔汪濊。嘉靖辛丑仲冬。左議政洪彦弼子美。題。</text>
<title>大觀賦 言達人所觀者大</title>,<text>天皇翳圓蓋。地皇乘方輿。遂與無極翁。竝躋于汗漫之宇。俯曠埌之墟。相顧讎夷。劉覽泰初。天皇體輕。起而儛曰。眼日月兮曜群盲。翻手爐錘兮物物生生。雷霆作兮鼓鐘鍧。臣靈抃手兮齧缺賡。地皇體重。伏而歌曰。凝涕唾兮海液流。散毛髮兮草木稠。八殥九州。復有齊州。自胈初化。自註。胈開闢初。始生人。淮南云。胈生海人。 物我殊造。經緯表裏。囿我臣抱。無極翁聞言而進曰。象帝之先。有物曰道。嫥捖百昌。而不爲夥。提挈陰陽。而不爲老。高矣無上。深哉無下。不生而施。不勤而化。予運玄機常不舍。言未了。天皇陞。地皇降曰。天無道不健。地無道不恢。因授翁以玄珠九枚。自註。九者。究也。天地終窮之數。</text>
<title>小觀賦 言世人所觀者小</title>,<text>浮遊子 蜉蝣訛聲 騎野馬。鞭蠛蠓。嘯聚鬱棲。乘時群動。紛焱擧而雜沓。戾甕天之世界。烏程方濃。蟻浮星解。吹唇引類。頡䀪婆娑。婺芮舞。醢鷄歌。歌曰。我天之廣。我宅之閏。我飮我食。我友我親。欣然邂逅。不醉無歸。拔蠅鬚以成茵。折秋毫以爲愇。斫蝨脚以膾御。拾蟣卵以煮服。腥芬交沸。醍臭狼籍。哆口濡首。飽飫綽虐。酒半。浮遊子和之以歌曰。天陰曀兮樂此。生日將夕兮吾將行。馺微飆以茫如。呼焦氏 名螟 與之相從。有睫爲宮。有巢爲墉。終吾生以優哉。託文 當作蚊 公之附庸。容齋批。當與景差宋玉。竝鑣詞壇。非漢唐以下彷彿形影。戲贈安東伯 公夢爲安東伯容齋 姓李。諱荇。時爲左議政。伴食三年活計淸。多公安享萬鍾榮。賦成大小誇奇怪。地下揚雄膽亦驚。</text>
<title>達觀賦 幷序</title>,<text>大觀先生。旣賦大小。逌然自得。方超鴻濛。指天地爲窟宅。客有過之曰。執藥觀病。藥亦爲病。臨水觀影。水亦爲影。今先生。岐大小以二之。不幾於藥與影乎。盍賦達觀。以解糾纏。先生乃抽毫成賦。慨然三喟。於戲。道之全體。其小無內。其大無外。語大語小。爲理所最。混埃壒以無爲。閏萬像以不賴。仁義性命。動靜食息。隨所觸以返顧。何俗聖之暗燭。顧我方寸。卷放之軸。离垂簾兮坎閉關。默視聽以酬酢。淆不濁兮澄不淸。止不行兮速不疾。蜉蝣之讌娛何賤。天地之歌儛何誇。大小一區。物耶我耶。善惡歸虛。是非消磨。然後堯舜不能仁。桀紂不能虐。周孔不能精。老莊不能雜。芸芸衆妙。超然冥立。歌曰。幽兮渺兮。道疑獨兮。自註。疑獨。似是似非。極高極妙之稱。 惚兮怳兮。心無極兮。庶無盡以收攬。達萬觀以歸一。</text>
<title>蟠桃賦</title>,<text>悲生死之浮休兮。超塵寰以遠徂。跆上界之仙府兮。俯下土之積蘇。過瑤池以悵忘歸兮。王母鉥余以啓途。贐一顆之神核兮。芳酷烈其誾誾。漠虛靜以咀嚼兮。忽乎吾將返眞。紛仙仙而抯撟兮。逴絶垠乎東溟。若木森蔚於海中兮。搏桑蔭其晦暝。曰其中之有山兮。寔厥號其度索。接天霄其偃蹇兮。倏陰閉而陽豁。觀異樹之挺植兮。先天地而不老。里三千其漫漫兮。建深根而永固。非斧斤以斯之兮。豈風霜之侵蝕。鳳皇不能以葉棲兮。螻蟻焉足以根宂。據冥翳而獨攢兮。枝條暢其葳蕤。神左右而扶持兮。霮矞雲之發輝。靑鳥來下以回翔兮。語星星其相通。天鷄鼓翼以一號兮。見羲馭之曈曨。開六合之淸新兮。豁山川之紆曲。竦余身以顧眄兮。憩樹下以怡悅。風物淡其疏曠兮。爽氣襲其霏微。喬偓之倫綽虐而往還兮。靈繽紛其相依。殷紫簫之飛揚兮。共偃仰而攀援。召虙妃以導余兮。參列眞之淸班。摘靈實以令餐兮。期長生以久視。曰此樹之生長兮。自未始而有始。歷千載以一實兮。閱幾代之劫灰。隔人間之風日兮。固仙聖之徘徊。彼煙火之鼎食兮。徒聞名而恍惚。抛馬上之流齡兮。謂學仙之難及。終乾沒而臭腐兮。類朝菌之倏忽。噫三偸之豎子兮。徒狡儈其焉懲。漢武僅得而種園兮。庶神仙之可凌。惜多慾而虛誕兮。悲秋風於茂陵。陋世俗之景慕兮。空勤劬而無得。袖靈核而迢遙兮。吾將返旌乎中國。摡塵垢之狂攘兮。種宇宙之芴芒。壽君親以靈實兮。庸詎患夫歲年之不將也。又欲入玄牝之關兮。命造化之小兒。鼓衆父以圈匡兮。揮凡植以覆之。囿萬姓以餘蔭兮。彍串習之濛塵。松桂不足以榮人兮。幷此樹而長春。內澹然而汎濫兮。斑陸離其方行。呬壙埌而逍遙遊兮。奇蒙叟之逕庭。摭大椿之靈根兮。寓至道之玄密。傃嵎谷以彷佯兮。喟夸恨之未洩。鄧林蓊其彌廣兮。仰不見夫白日。躡天台之敻絶兮。建木倒影於穹蒼。睇太山之嶔岑兮。長松獨立於風霜。梅杏之滿園兮。爭榮華於頃刻。蒲柳之生澤兮。未轉頭而萎折。維萬物錯綜於宇內兮。紛姸媸壽夭之有別。推物理而冥觀兮。亦猶仙凡之相隔。混元化以兀然兮。玩物象之起滅。三山隱映於鼇頭兮。九州同於毫末。雲將相視而笑兮。俯東海如一勺。忽風條之淅瀝兮。涌滄溟兮洶洶。因氣變而世無知兮。唯此樹兮相從。誶曰。樹之生兮。根不搖兮葉不落。樹之久兮。天幾荒兮海幾澤。蟬蛻汚穢兮籋太淸。我往從之兮托長生。</text>
<title>醉翁亭賦</title>,<text>維滁郡之西南兮。蔚靑嶂之亂峙。嵬琅琊以特起兮。控山水之幽秀。爰有亭其翼然兮。豁林壑之蔥蘢。巖洞互其含呀兮。煙霞鎖而冥濛。鬱嘉樹之離披兮。咽溪水之琤琮。構爽塏以作主兮。寔廬陵之老翁。蒼顏古而不枯兮。白髮颯而蕭森。恢天地之氣岸兮。攬雲月之胸襟。收宇宙之春風兮。混元氣以噓吸。壺罇傾以顚倒兮。棋奕散以錯落。賓僚迭其酬酢兮。霏萬壑之玉屑。醉固難於得眞兮。孰能知余之至樂。放眼花於乾坤兮。玩頹齡於桑楡。隔澆漓於人寰兮。全純和於一區。蓋將往追乎羲皇兮。夫豈俗士之與儔也。陶堯舜以糠粃兮。又奚一郡之足憂也。揭亭號以醉翁兮。藹香名之可飮。苦宦務之纏縛兮。微斯人孰發余寢也。遂爲之歌曰。翁之來兮亭之上。麋鹿閑閑兮歡以迎。翁之歸兮城之中。煙火煕煕兮鑿以耕。來不知兮歸不知。翁何心兮于于其行。</text>
<title>畫二牛賦</title>,<text>茅山巍峨。谷邃林深。塵寰迥隔。草屋蕭森。中有一人兮如玉。絶世紛而獨立。雲月以襟懷。氷霜其操節。蔑王侯兮傲富貴。夫孰能駕我以爵祿。蘭香自聞。鶴書斯臻。峯巒帶憤。溪壑爭嗔。踰垣不恭。洗耳非民。留使節於松門。展霜繭於苔軒。幻兩牛於毫端。示雅性於不言。其一春壟之上。暮溪之邊。風日淸和。碧草芊綿。飢食渴飮。或臥或眠。方將抱自然而樂天放兮。又安知夫穿鼻絡頭。爲世之所用焉。其一郊壇之路。阡陌之陬。金梏牽鼻。玉索籠頭。馳奔由人。指顧在鞭。朝車暮耜。肩磨而蹄脫兮。況望其豐草美水之爲便。勞逸異態。閑忙殊形。圖上金闕。身閉山扃。九重悚咳。千官驚嘖。天子不得臣。朝廷焉能屈。箕穎之淸風颯爽。南北之妖氛蘇息。獨惜乎實賓未絶。行地有蹟。谷騶屢鳴。山林非寂。名曰宰相。孰云隱逸。然則浮山冤呼之聲。臺城簒逆之跡。其欲不累於松風之耳。閑雲之目。烏得免乎哉。縱不如南山捷徑之藏用。回視二牛則可咍。雖然功名易醉。利欲難遏。俯仰千載。士多陷溺。老鳳蹲池。飢烏噤臺。尊榮厭飫。志慮遲徊。顏膝何愧。禍辱如飴。不知何牛之可樂。何牛之可悲也。撫斯圖而興喟。想斯人兮不敢忘。吾將求龍眠而廣描。作金篦而刮人眶也。</text>
<title>廣寒殿賦</title>,<text>廓獨處而無聊兮。假仙都之異夢。乘剛籟而遄擧。御凌虛之飛鞚。將飄飜以浮游。換三生之凡骨。若有鉥予以啓路兮。指帝靑之寥廓。爰有殿兮晶瑩。豁爽塏以儼凝。襲太微之弘敞兮。挹閶闔之凌兢。揉白玉以棟柱兮。雕淸氷而店楔。濕沆瀣於疏櫳兮。飛龍鳳於稜桷。明璣兮素貝。與靑琳兮錯落。香桂毿髿於砌戺兮。琪樹璀璨於軒墄。遺光閃而旁射兮。積斐亹於空碧。憑危軒而四瞰。杳太濛兮何極。河漢浻其拖素。星辰森其綴空。三山渺於鼇頭兮。九州微於蠛蠓。隔人間其幾何。野馬塵埃之相吹。恣游眼於無窮兮。爽氣霏微兮襲衣。百慮頓其滅沒兮。洩塵想於尾閭。托白鸞而邀之兮。仙娥迓余以容與。飄脩鞶兮颯纚。曳長組兮彷徨。迎余以白玉之筵。飮余以紫霞之觴。舞霓裳之蹁躚兮。調玉簫兮飄邈。雜瓊琴與瑤瑟兮。徹淸韻於碧落。望舒趑趄而却立兮。銀蟾躝跚而瑟縮。老兔蔭其桂樹。影婆娑而擣藥。寔天上之佳會兮。儘淸遊之奇絶。何唐皇之暫住兮。懷故國而屑屑。漏天樂於人寰兮。徒娛意於瞬息。悵余心之不然。欲於此乎長留。害馬莫之能及。又何必上界之玉樓。勢將出乎宇宙兮。似無依而洋洋。海鶴嘹嘹於雲外。天鷄喔喔於扶桑。驚火輪之飛出。遽形開而怳惚。蝴蝶化而周悟。野蕉迷而鹿失。事茫茫而不記兮。高邈邈而難陟。意造化之小兒兮。翫一場之雅致。構淸淨而挹虛曠兮。棄溷淆而特起。噫假寐而一登。豈非鬼神之悟予。固當偃步乎蓬瀛。顧此闤闠兮何居。安得登人間之廣寒。遂此夢之非虛也。</text>
<title>春臺賦</title>,<text>蓋聞聖人之御宇也。握乾符闡坤珍。敷弘化流大恩。囿萬姓於不識之地。措八域於無爲之俗。天地以同流。四時與脗合。臺於是時。渾然天成。圍之莫覩其跡。詠之莫可言形。道德作其基址。仁義爲之規矩。經營不用於民力。層構無假於工謨。爾其躂民。巖亘壽域。俯華胥之下國。壓終北之區落。化日長其遲遲。淳風暢其習習。祥煙鎖兮上覆。慶雲爛兮下垂。禽有鸞鳳。草有蘭芝。醴泉始涌。甘露伊滋。霜雪之嚴凝兮。烏有凜冽之威。大旱之焦土兮。焉知暑溽之憂。亘氤氤而氳氳。貯東君之美候。疲癃殘疾兮。甦痊雨露之注。鰥寡孤獨兮。鼓舞春日之煦。各得其所。同乎大撲。刑罰不見。兵革不識。如芽甲根荄兮。長於夾鍾之律。若卵殈倮鱗。拆於中和之節。莫不優游而自得。玉潤而金聲。是皆經始於聖人之仁。而以著夫春臺之名者也。然則是臺也。不爲之遊而樂亦無窮。不爲之登而皆在其中。無施丹雘兮。有煥赫不渝之色。無用土石兮。有善建難拔之確。微而禽獸。苟欲止之則盡與之遊。暴如夷狄。苟欲登之則未爲之却。可以見大平之有像。而帝王無外之至德也。雖然。不可已固而謂之盡固。不可盡固而謂之莫圮。固之甚難。圮之甚易。其必修之以仁。守之以欽。澤久而愈厚。德廣而益深。然后矢石不能以攻之。風雨不能以覆之。三月之火。不能以燒。九年之水。不能以沒。聖子神孫。繼繼承承兮。至於億萬年而無彊也。奈何世道日降。人心茫茫。大僞斯作。暴主莅位。徒知勞民而營遊翫之所。不知安民而構永固之址。積粟成塵兮。何補於牧野之戰伐。妖歌煖響兮。秪速乎函谷之解裂。章華柏梁。漢楚以荒。姑蘇銅雀。吳魏以亡。嗚呼。使其財散之於民。使其力施之於德。以築斯臺。與民同樂。則禍亂何由以生。宴樂於焉而在。孰知無形之臺有至樂。而有形之臺有至憂也哉。千載忽忽。我思悠悠。方今泰道上昭。聖明御極。撫千一之鴻圖兮。措邦本於不拔。豐宏規而矯起。奄八荒以大開。不期然而坦坦。無使然而恢恢。超三五之閎闊。杳百王之制作。書生之幸逢昭代。自賀爲聖人之民物。涵春恩而編辭。以繼夫玄古擊壤之曲。歌曰。臺之上兮。烏鵲與遊兮。可窺棲臺之中兮。行于于兮臥徐徐。天其成耶。地其築耶。不識不知。聊以自適。</text>
<title>擬月賦</title>,<text>章臺秋靜。蘭皐夜永。凄風自韻。寒雲斂影。楚王流心玉宇。散想霞表。躋崇阿而睇遠。臨瀛海而懷渺。于時河練拖雲。露珠泫樹。澄氣欲集。瑞光俄吐。浴淸波而新潤。揭太虛而初輾。念悠悠而騁騖。思漠漠而愈緬。爰發輕舸。乃進湘纍。抽懷託興。續餘音於齊詩。湘纍辭且獻詞曰。大陰之精。配陽而靈。循宵晝而輪輾。天道賴而流行。然照臨之孔多。而憂樂之靡常。若夫龍樓退暑。玉殿生涼。泛淸輝於芳尊。搖寒影於雪絃。宸情懽兮殊未央。銅壺戒晨兮。悵已迫於西巓。至如江館秋高。花塢雨收。懸孤質於晩眺。寫幽芳於淸遊。爭豪競麗。討一時之賞。攬餘光兮嘆歲月之不留。若乃梧山蒼蒼。湘流沄沄。耳慣啼猿。目斷歸雲。倚斑篁而傷秋。遡悲飆於江皐。始溶溶而出波。旋迢迢而自高。攀隻影而徘徊。寄餘懷兮長歌。歌曰。有美一人兮山之阿。欲往從之兮路匪賖。相思怔營兮淚盈襟。輪未鏟彩兮夜夜心。又歌曰。歲華兮荏苒。佳氣兮莫掩。長河改兮星流。恐此照兮後歎尋。楚王曰。麗乎旨哉。子之詞乎。景差唐勒。蔑以尙茲。</text>
<title>金谷賦</title>,<text>洛陽右界。王城西隅。石氏之居。古稱名區。何榮華之一去。已蔓草之丘墟。嘆人事之難恃。想疇昔其昨如。方其季倫之居此也。朱樓紫閣。瑤臺玉室。錦障百里。胡椒萬斛。積如山其金玉。視若泥乎酒肉。焚蠟桂而備爨炊之薪。碎珊瑚而示誇詑之珍。絲筦列秦宮之妙。侍御選楚臺之神。寒暑無比於肌骨。愁恨不經於耳目。侈美過於王者。宴樂踰乎有國。東西行路。望若天府。谷口殷賑。繁華所聚。自以謂藏舟於壑兮。豈慮夫夜半之有力。西風揚塵。狗尾勢熱。一朝禍來。百年樂去。歡娛蕩盡。富貴何處。操斧斤而自戕。嘆奴輩其何爲。究厲階之所營。豈獨在於蛾眉。恣豪富而縱慾。鮮厥身之未危。惜才氣之過人。何遠慮之不足。使梓澤之勝地。累後人基禍之口實也。亂曰。鳶鼠中虞。殃自至兮。佳艶墮樓。財爲祟兮。風流雲散。故馗荒兮。踏殘枯骸。狐兔場兮。</text>
<title>石虛中賦</title>,<text>先生自少學文。佔畢是業。書齋蕭蕭。獨處忽忽。乃有丹陽美產。龍尾香骨。侯家玄胄。翰林巨族。就薦之前。侍几之側。金其聲。玉其德。溫乎濯乎。有文章中積之質也。其始也。絶意人間。葆光山谷。期永世而不售。漱淸泉而自潔。良工遇之。欣然採擢。遂磨礱其圭角。以入乎先生之室也。於是。置乎毛穎之右。接以陳玄之列。磨肌戛骨。昕夕相屬。遂與之博觀乎今古。優游乎素園。躞蹀奎壁之府。騁鶩詩書之原。歷九流百氏之家。窺二儀三才之域。一覽輒記。無有遺失。若夫顚狂詩酒。跌宕泉石。摛思抽興。吟風弄月。與騷人墨客而盍簪。共掇拾乎珠玉。不特此也。磨而不磷。仲尼之德耶。朴而厚重。柴也之魯耶。方而正義。士之規也。貞而確。君子之守也。居默而訥。無言語之垢也。用鈍而壽。有養生之術也。玄之又玄。道之極也。夫儒必是賴。文不在茲乎。以文會友。其在斯也歟。又從而贊曰。文嵩有傳。易簡有譜。豐功茂績。煥炳千古。渠乎渠乎。我好之篤。許爾石交。終世不易。</text>
<title>山木自寇賦</title>,<text>士有跌宕文史。寄迹蓬蓽。聖賢自期。正直是服。將攄胸中之蘊。欲鳴人間之世。望帝鄕而長戀。隱枯梧而少憩。夢有異人。逍遙自得。導我於山林之間。貽我以逃禍之說。指木而告余曰。善靡必貴。美不可悅。小而直者。夭於狙猴之杙。大而壯者。斬於高明之麗。或爲富商之禪傍。或爲篙師之楫枻。柤梨橘柚兮。卽剝卽辱。桂樹滲木兮。伐之割之。匠石雖過。弟子厭見。斧以斯之。終焉不免。是則可用之材。自爲戕伐之賊。彼其有擁腫奇離之形。而立之道而誰顧。有液樠朽蠹之姿。而壽於社而不遇。然則孰知無用之爲有用。而有用之爲無用也。嘗觀於人。亦非一種。龍逄斬。萇弘肔。比干剖。子胥靡。魯丘蹌囊。曾史蹩躠。凡此類者。矜忠義。誇道德。攘臂樊籠。顚頓火宅。皆自寇而自削。豈有異於山木。是故神人無功。至人無跡。聖人無名。智人無識。今子之遊於世也。才技則爲刀爲鉅。智能則爲鈇爲鉞。屛營孤軀。輻湊衆斲。盍此誡之是佩。悟保身之明哲。烏用是追盜跖之嗃矢。立羿彀之中央也哉。於是。逡巡踧踖。聞言相羊。遂與之墮支體。黜聰明。有五官如臃。視名器如兵。希夷合眞。神馬尻輪。師靑牛之道士。友伯昏之瞀人。彷徨乎廣漠之野。躞蹀乎怳愡之域。謾作天地之散人。庸詎知禍患之我及也。言未旣。曜靈將傾。相揖以別。覺而追之。栩栩然蝴蝶也。乃起而爲之詞曰。山之木兮自寇。世之人兮自戮。上仁義兮下淫僻。我於中兮爲緣督。過一場之大夢。又何必君乎牧乎也哉。</text>
<title>臘前三白賦</title>,<text>繄眞宰之摩盪兮。妙發育其洋洋。藹泰和之絪縕兮。叶玄德於陰陽。蓋天鑑之孔邇兮。答靈貺之穰穰。運鬼神之良能兮。斡陰機以翕張。麾滕六以效技兮。劃橐籥其無旁。豁乾坤之端倪兮。洞氷玉於八荒。紛總總其轇輵兮。爛昭昭其未央。歲未臘而三積兮。燁治象之彌彰。喜遺蝗之入地兮。驗豐熟之嘉祥。遙千載以罕逢兮。復有覩於明昌。撫休徵以咨嗟兮。遡從來之茫茫。駕精神於九天兮。忽致詰於玉皇。曰四氣之回薄兮。羌災變之無常。自三代之漸降兮。歷春秋而漢唐。雷霆風雨之晦冥。日月星辰之踣僵。驅民命以夭札兮。況百谷之登場。天心仁愛人君兮。何厚薄之叵量。胡不覽民德以降休禎兮。致螟蠹之深藏。使萬姓以絲穀兮。永無溝壑之流亡。方余懷之懇款兮。皇剡剡其言揚。惟災祥之迭作兮。關君德之否臧。哀暴主之怠慢兮。災孼亂其相望。皆自取而自亡兮。豈天心之敢當。今聖人之在上兮。登世道於煕康。致中和之極功兮。與日月其齊光。儼廟廊之左右兮。勤燮理以贊襄。兆五行之感孚兮。動神化於圓蒼。予眷佑乎一德兮。將何物以遺將。彼鳳皇芝草之產兮。徒誇頌以眩煌。黃金珠玉之雨兮。曾莫救夫飢腸。閱符瑞之攸宜兮。集衆靈以趨蹌。彍玄英之祕府兮。轉昭蘇於封疆。錫豐兆以至三兮。實有利於農桑。知菽粟之如水火兮。溢陳陳於太倉。及仁恩於肖翹兮。培國脈以延長。決天閫兮開地根。庶純嘏之無彊。予聞言而下來兮。尙委積乎四方。斑陸離其袤丈兮。燦玉燭之光芒。寂風條之不鳴兮。躋春臺以相羊。騰嵩呼兮樂太平。馳耋艾於周行。呼田畯以占有年兮。欣頌美於我王。</text>
<title>築長城賦 時李左相克均。援秦漢遺事。欲築兩界長城。愚作賦以獻。以折異論。要歸於安靜云。</title>,<text>經世大夫。職添台鼎。身係安危。累代隆眷。邦家蓍龜。嘗按節於北塞。軫禦侮之上策。謂鳩工而僝事。永藩籬乎王室。倘斯民之不獲所兮。寧忽焉而莫之恤也。挺獨立而建議兮。庶先時爲此籌畫也。將一城之經始兮。固爾氓之是力。震淵衷以顧念。詢衆議於朝班。頒尺詔以四告。紛總總其莫憚。佁儗未定。轉眄艱關。文武賓士。異論紛挐。焦神勞思。鬢毛成華。有布衣書生。往間客席。機謀淵深。膽氣矹硉。唾孫吳之祕計。穿太公之兵法。忽傴僂而趨蹌。颺談論其歷歷。曰蠻夷之猾夏。開振古而如斯。故王者尊吾中國。儼內外而不治。界絶區域。置諸五方。氈毳異制。語音難詳。正朔之不加。況竝齒於臣僕。俾萬醜之蠢蠢。聽自生而自育。矧今邦本。安於盤石。牛羊滿野。煙火千里。歷列聖而傳授。致狼煙之不起。民不知兵。富以敎之。聲敎攸曁。威稜遐馳。咸納款而獻忱。亦羈縻而不絶。是皆文德之所致。而實我國禦戎之宏略也。粤自長城。喪亂之基。衆言朋興。朝野群疑。臺憲諍庭。士林失望。排廟議而自任。抗危辭而踉蹡。驅唐虞之民物。襲秦漢之軌轍。空逞志於扞禦。役群食於土石。儲需告罄。黎庶艱阻。使流離相塡於溝壑。將不在於此擧乎。大夫於是。輾然而咍曰。嗟乎子之說。闊於事情。涉於誕失。吾將詡子以當今利害之緖。恢子以往古成敗之跡。發稀世宏麗之規。祛儒家陳腐之說。蓋自荊懲世遠。羽書相望。胡馬秋驕。妖氛犯障。般紛紛其離此憂兮。降至尊而歃血。趙破襜林。有陰山之築。燕逐東胡。有造陽之役。嬴六世而得志。儼皇居兮突兀。起長城之迤邐。呀周池以四匝。四夷屈膝。威振殊俗。彼後世之陋見。謂敗亡之在此。昧事機之本末。盲朝廷之綱紀。往旣如彼。請陳今日。惟我國家。四面受敵。往在世宗。始設六鎭。斷自聖心。痛絶邊釁。功已賴於後代。萬口稱其堯舜。余以菲薄。猥坐黃閣。顧瞻西鄙。襟抱疏闊。訛言騰其屢飛。民心搖其易惑。甲卒疲於防戍。烽燧連於日月。蕞爾小醜。輒肆鴟毒。剽掠甚酷。竊發無時。歷載已來。孰究孰思。欲設險而無虞。界要衝以城郭。驅五道之丁壯。奄飛芻而輓粟。萃塞上之一隅。沿舊址之頹落。騈馳輕邁。飆騰電發。浩漫炎蹻。案衍攅仄。竝手偕作。縱橫絡繹。足其貧窶。節其勞逸。會衆志以輸力。議遠邇之有差。繚版幹而紆餘。勤畚築而不頗。沛然騰遌。揭焉隆崛。厥謀神化。厥功迅速。燦奕奕而蜿蟺。馳岌岌而相屬。斑陸離其延袤。若靈異之無方。睥睨磊砢。雉堞旁唐。矢石所不能攻。風雨所不能側。狄人顒望。顚踣褫魄。咿嗢相告。撤去深入。威靈四布。遐邇股栗。邑居爲之按堵。山河爲之增色。區脫空而寂然。脫兜鍪而掛弓。將軍晏起。士卒從容。蕭條萬里。莎草蒙蘢。朝廷恃而高枕。下民賴而就閑。壓秦人之踐華。勝漢光之鎖關。綿億代而貞固。擬金甌之罔缺。登三五之宏闊。成不世之美績。俾聖子神孫。繼繼承承。至千萬世。而傳無極也。言未訖。書生乃盱衡而進曰。甚矣。使後世好大喜功之君。殫財竭力以禍天下。必由於大夫之說矣。吾聞古昔帝王之禦戎狄也。統一憲度。威懷萬國。示以德刑。申以禮樂。化制殊類。承儀規模。克明克威。疇敢以渝。爭梯山而航海。亟奉貢於皇王。格苗民於舞干。來越裳於明堂。下迨春秋戰國搶攘。會戎是務。城丘是急。足以見勞民於守國之末務。不旋踵而顚越也。秦呑六國。凌轢百姓。窫窳亡命。參夷虐政。讖惑古月。竝海爲築。凜雉堞之萬里。勢偃蹇於洮碣。傾天下以觀耀。自前世而未聞。散冤聲爲屯雲。閉陽靈而不曛。逮二世而潰亂。禍先起於蕭墻。宗社一解而莫救。金湯四裂而誰當。漢武開基。恢拓疆宇。漫遠征乎王庭。亂戈旗之旁午。城受降於要害。橫萬雉其凌空。布濩斐暐。崔崒長雄。功不補患。誰任其責。竟海內之虛耗。庶幾爲亡秦之續耳。隋無道而誇強。奄經繕乎窮荒。曝萬骨於道路。競僝僽其流亡。徒恃險而縱慾。何工築之未盡。忽義兵之雲屯。厥首用夫顚隕。迄高麗之衰季。痛柳詔之慘酷。興怨口之嗸嗸。經累載以董役。附嗟累病。僅克終之。金山忽入於龍岡。沙劉繼亂於鵠峯。倏頹圮而無餘。果有利乎守國。吾固知茲城之構怨。反速禍而自滅。前代得失。昭然可識。況今平安。人稀地僻。使命往來。調度不給。歲今不稔。已失西成。飢饉荐臻。民不聊生。失民和以濫謬。務急急於營爲。馳號令於星火。役筋骨於沙漠。凍雪積其沒脛。凶飆觸其墮指。展轉愁怨。劫掎踶跂。今聖人之在上。奠民心於衽席。張仁義以城池。施忠信爲兵甲。用賢能以無敵。固無遠而不服。然有時而梗化。屢跳擲於邊庭。遣助防之良將。庶玉門之塵淸。倣充國之鎭撫。盍全勝之爲尤。黼黻至治。永戢戈矛。又何必役役於築城。以費無益之功也。大夫聞之。愕然汗出。將命駕獻之九重曰。城之不可築。有如是夫。向微書生之指南。吾幾爲有累於聖明。乃謀國政。以爲上卿。</text>
<title>送成蕃仲辭 諱世昌。時爲江原監司</title>,<text>仰淸都之赫戲兮。蔚九門其奐輪。峨冠佩兮姱麗。懷琬琰之瑰珍。涉靑雲以汎濫遊兮。藹眷注之偏荷。跆鑾坡而銀臺兮。斑陸離其上下。聞謦欬兮叮嚀。芳菲菲兮來襲。忠拳拳以未沫兮。每寤寐兮忉怛。故相臣莫若君兮。侈橫金以增秩。彼方面之殊重兮。非忠藎其可居。瞻嶺東之奧區兮。寔濊貊之遺墟。懸磴立壁。合沓以穹窿兮。邈仙山兮蔽虧。琪樹蔭兮斐亹。彤雲起兮葳蕤。流沙縞皓以莽蒼兮。蓬島縈紆以隱映。望朝暾於摶桑兮。瑩滄溟之淸鏡。欻衝風兮洶湧。混望洋以荒忽。超曼衍以寥廓兮。儼丹丘之祕設。徐杖鉞以担撟兮。逴絶垠乎東荒。繡衣兮披披。與雲旗兮悠揚。振召伯之遺音兮。蔭蔽芾兮甘棠。爰咨詢以澄淸兮。奄境落兮褰擧。解肯綮於運手兮。散盤錯於一語。採風謠以供嘯傲兮。聊暇日以容與。眩媺艶之婀娜兮。爛彩衣兮若英。絙瑤瑟兮交鼓。吹忽與我兮目成。張佳期於錦帳兮。恍雲雨兮陽臺。心恣睢以浩詠兮。燦卷軸之瓊瑰。是男兒弧矢之初志兮。庶夙願兮一償。齎余心以陛辭兮。撰余轡兮高駝翔。愁煩冤以蹇產兮。望閶門以周章。南風兮解慍。設祖筵兮都門。騰供帳之雲開兮。又冠蓋兮翩翻。昔公之與我成言兮。曰忠信以爲期。解佩纕以贈所思兮。慫佩劍兮惜別離。逝將副宵旰之分憂兮。作柱石之元勳。送將歸兮驅騑騑。杳怊悵兮思夫君。</text>
<title>送二疏歸鄕里辭</title>,<text>靑宮兮岧嶢。鶴駕兮雍容。峨余冠兮偃蹇。進縹帙兮硏窮。亘朝往而暮來兮。眷顧赫其日隆。軒冕兮富貴。煥余彩兮朝廷。一心而不豫兮。獨耿耿乎忠精。旣寵極以位崇。每寤寐兮怔營。何白日之易遒兮。風霜酸苦以蕭颯。年冉冉兮易老。忽星星兮鬢髮。君旣知亢龍之有悔兮。固招禍之道也。履盛滿兮不止。羌不可保也。世竝蹈夫危機兮。吾至今乃知其信然。抗疏兮投簪。思美人兮拳拳。心煩冤兮蹇產。排國門兮吾將行。儲君賜金而慰悅兮。聞謦欬兮丁寧。春風兮芳草。設祖筵兮都門。供帳騰挐乎周行兮。又冠蓋兮翩翻。騈闐兮旁午。紛總總其車馬。爭握手以相顧兮。酌尊酒兮飛玉斝。目眷眷兮氣塡胸。橫流涕兮下霑軾。鄕關兮路悠遠。君胡爲乎輕別。況今天子方側席兮。皤皤國老爲柱石兮。都兪兮賡載。何獨純潔以離分。送將歸兮驅騑騑。登山臨水兮望夫君。</text>
<title>思美人辭 閱百濟史。見義慈時事。不覺盈襟。因代忠臣興首。攄憤以作。</title>,<text>思美人兮在何所。山之南兮水之陬。席東明之餘緖兮。據啄評之上游。乾象忽其變化兮。雜驟雨兮飄風。地兆文於龜背兮。天降孼於雲龍。何荃心之尙未悟兮。視唐羅兮何爲。彼成忠之抗疏兮。庶幾醫沈痼於斯須。江峴兮阻隘。實我國之夷庚。何讒口之譊譊兮。又豺狼兮縱橫。思美人兮淚浪浪。鯨濤洶湧兮魚龍驚。沅有芷兮遺余襟。望脩門兮日無光。倘愚衷之照臨兮。縱縲絏兮死何傷。</text>
<title>廣州校生歌謠 代作</title>,<text>蓬萊瓊島。有一神仙。丰貌綽約。羽儀翩蹮。自從賓國。翶翔鸑鷟。呼吸風露。擺弄明月。一躍龍門。射破黃甲。函丈皐比。摳衣坌集。獬豸峨冠。風霜凜烈。銀臺鳳詔。鑾坡經幄。天香惹袖。步武生雲。降節南藩。宵旰憂分。有賚于民。公爲府藏。八道內向。眷切畿疆。公當其選。繡衣襜如。先聲攸曁。穢跡悉除。廣陵一區。尺五金城。洪崖啓路。羨門揚旌。丹丘曈曨。岱輿熹微。環佩鏗鏘。八駿騑騑。斯須轉眄。山河增彩。硎刀初加。盤錯自解。觀光耋艾。塡溢村閭。擧手加顙。且頌且譽。歸還廟堂。公安其居。</text>
<title>枕流堂詩。爲李師準作。堂在漢江岸上</title>,<text>有營其漢。有渙其流。千頃邐迤。瑩然淸幽。壺領之瀵。海上之漚。可掬可狎。泛我虛舟。【堂超然以無侶。流日夜兮不休】。有碩畸人。有枕其水。白首而臥。乘桴已矣。靑田飮核。箕山洗耳。且傲且忌。樂我攸止。【竝高堂以獨立。挹淸流兮俯視】。</text>
<title>送別柳參議子罕赴燕京</title>,<text>柳季受岑鼎。所重唯忠信。傳派自不流。老大霜半鬢。樹疏鹿一對。九天黃鵠迅。紫微拱冕旒。五色眩彩蜃。人文奎壁開。大樂金玉潤。龍鶴杳莽蒼。掌蹠屬一瞬。育海竝心花。天遊誰得訊。風土入擺弄。趣造高幾仞。愧我老薄宦。瘦腰笏空搢。歸應分蹇產。風雨魂常趁。</text>
<title>百一詩。擬應休璉。</title>,<text>吾聞北山公。勤苦懇山壤。荷擔到海口。海水深萬丈。一年始投還。筋骨老尙強。縱非損魁父。誠感無一爽。兩山各東南。厥功久逾廣。云胡丘氏子。誓劍空唾掌。三寶貴百襲。肯爲人所枉。何況彼黑卵。勢力無等兩。善售術空疏。慙負平生杖。區區致嗌疾。孑孑迷攸往。計出愚公下。誰會汝志嚮。爲善貴自效。死生忠可仗。再拜書諸紳。庶以起吾黨。</text>
<title>題尹判尹 諱珣 臨深堂 堂在龍山</title>,<text>斷麓敞危構。窈冥雲甍起。逡巡伯昏分。下有千頃駛。挹損守常足。上善貴若水。固知主人心。默與道洊止。風檣放浩渺。柴車馭嶢峗。凜凜似不保。戰兢甚臨履。絳氣縈島面。白鷗閑沙觜。長嘯振雲水。外物非所累。【世間有輸贏。紛紛一馬指。寵祿念應灰。綺紈習已弛。僶勉更臨眺。恍然天地始】。謖操濟觴深。庶從吾夫子。</text>
<title>續何敬祖遊仙詩</title>,<text>嘗聞馬師皇。引鍼誠懇至。一朝龍負去。擧俗爭翹企。伊余宿承緖。早有遺世志。異人引石室。頎頎仙聖萃。㲯毿垂綠髮。貽我寶訣祕。再拜嚼玉蕊。頓覺神骨膩。【神明契太上。靈感會相値。笙鶴忽來馭。直到仙都邃。王母啓玉齒。一見期久視。俯笑蜉蝣輩。起滅竟何冀】。</text>
<title>題年友李棐仲 諱賢輔 壽親堂</title>,<text>沓嶂有奇嵒。小堂開斷岸。【孝子愛西飛】。嵒頭有愛日堂 【方寸掛霄漢】。勤苦誰爲情。壽讌供淸翫。皤皤座上老。十目森送玩。羅幙展瑤席。妖麗張女彈。儐從間瑞傳。逼側綺紈燦。【秋江照娉婷。舞袖影凌亂】。蒼顏競扶醉。甿俗咸歎惋。公乎貴善養。五十猶斷斷。老老化以孝。政譽嶺南冠。【感激孝子心。爲親誠豈但。經世滿腹忠。白日期可貫】。</text>
<title>家兄貽我一塊石。石理自作人煙林木。非畫手所到處。余欣然會心。遂賦一詠。</title>,<text>有形本無形。造物眞細瑣。片石得胚凝。剞劂巧不頗。天機費轉密。世界藏幺麽。曖曖翠靄封。整整枝葉夥。【離婁眼應眩。愚公力難荷。岱輿隔尋墨。恍然還坐我。袪帳欲一撥。洞門知久鎖。擊手誰䦱扉。道元倘予可】。吳道子一名道元</text>
<title>中宗大王挽</title>,<text>周家運維新。蒼籙啓重衍。皇皇開奕葉。罔缺自承顯。憂勤立我極。神功豈黽勉。疏附盡群彥。枕席民旣奠。仁恩及肖翹。五際文敎闡。視學問碩德。需雲擁駐輦。至孝感神衹。默祐天所遣。大妃病革。上焚香祝天。卽差。 天王屢眷注。衮龍耀旒冕。忽悲白雲乘。鴻休上玉典。微臣望橋山。嗚咽哀淚泫。</text>
<title>政丞兄夫人許氏挽</title>,<text>伯氏已山阿。孤嫠今亦逝。弱齡早中饋。誠孝供幾歲。膝下挹雙榮。轉頭成枯蔕。從前富貴債。倚伏迭相逮。丹鳳失舊巢。霜風折芳蕙。餘殃及池魚。孑孑餘身世。【有息那忍噓。有眼那忍涕。三載如電掣。香火死爲誓。哀哀嫦娥精。何處追仙袂。薤露濕我衣。泣向楊花澨】。葬于開花寺峴</text>
<title>仁宗大王挽</title>,<text>在宥纔隔歲。憂勤自東阼。墳素閱群聖。淵默心獨悟。問寢仍視膳。夢齡期冥喩。忽抱杞國憂。籲天無處愬。垂統基皇極。丕承咸烈謨。仁恩浹民髓。肖翹亦涵煦。日月照文明。皇王庶竝驅。誰料草木滋。哀毀天不祚。橋山距只尺。玄宮鎖金鋪。群臣抱烏號。鵷班淚下雨。</text>
<title>戲嘲公孫龍。調蕃仲先生。</title>,<text>趙有公孫龍。疏狂自稟賦。枵然體多雍。天鞴胡錯鑄。【兩眼深坎穴。坦腹無竅瓢。風蓬起亂髮。唐突類槃瓠。玄楗忽捭闔。怪詞驚呑吐】。孤犢本無母。矢栝長剡注。理數論象外。恍然醉夢寤。韓孔本逕庭。尙能流汗怖。自謂籠群愚。擧世隨指顧。【往扣平原門。紛紛珠履聚。矧焉喫嗟來。酒食充腸腑。如蝨處襲縫。恣睢口腹務。小智莽無隙。呫呫誇營具】。汝氣天不與。汝肉地不護。我欲返汝魂。乃命五丁捕。骨節化蠐螬。死生托土汚。淫邪永不起。聖愚歸異路。吾友成學士。談鋒森武庫。生殺弄諸子。掎摭鶡冠諭。龍伯灼鼇數。巨靈夸蹠布。大言出無稽。反爲龍所誤。一聽毛髮豎。竟生三四怒。【黃帝骨已朽。此語誰與訴。共質玉川子。欲酬同異句】。時有一士人。出自刀筆。唯謀口腹。欺人荒誕。長隱朱門。士類唾鄙。故有此作。</text>
<title>贈心一篇。別諸生。</title>,<text>贈子連城璧。光彩何輝煌。秦趙競挐攫。韞櫝難珍藏。贈子九畹蘭。淸香襲衣裳。椒榝共妬忌。採佩終沈湘。【我有神明舍。天君整條綱正。氣受營衛。百邪焉能傷。】今日贈此心。指天誓不忘。千里卽相馳。面目森在旁。出送且撫背。老淚添鬢霜。</text>
<title>雪夜。訪戴安道。</title>,<text>天公聊起予。浩景最今夜。那能學袁子。龜縮臥蝸舍。夢覺囱忽明。起視迷上下。高趣坐陶陶。孤舟還自吒。故人入我思。不待相邀迓。一葦借黃郞。願將長風駕。佳境隨去多。亶亶如啖蔗。【乾坤作銀界。溪山何醞藉。物色一時變。固非雕春夏。群囂盡收迹。但覺瓊枝亞。茫然失所詣。此身應羽化】。直欲馭汗漫。永與塵世謝。亦知艤前岸。報道身將卸。中道已忘言。對人曾何假。【到門不必敲。回棹促如射。此行盡悠悠。旁觀當怪訝。所得我自迷。擬摹何能乍】。他日潛語君。恐爲人膾炙。</text>
<title>朴典籍 瑜 挽</title>,<text>蓬虆吾所恥。氷蘗君所愛。一許托金蘭。論心松柏在。蕭寺燈一點。湖村月幾䀲。【物累洩尾閭。耿耿肝肺對】。嘲評雜古今。經濟空慷慨。射破金門的。際會如有待。【風雨驚宦途。憎悅多面背。高材例窮蹇。功名付一嘅。相逢卽痛飮。百杯聊復再】。又呼兩鯨飮。世事那容喙。恩厚婢猶主。來數犬不吠。偶被造化祟。驚慟摧五內。阿兒徒擗踴。病妻叫將殆。積慶鍾長男。文學傾當代。門聲從此遠。幽明庶不昧。露華濕丹旐。老淚添淸酎。</text>
<title>蔡判書 紹權 母夫人挽</title>,<text>丹鳳向南陬。凰悲問幾祀。今夕夢奄交。追隨一奮起。芳魂邈難尋。但遺姮娥履。憶曾中饋日。竭誠供滫瀡。豐廚活計饒。廩俸如雲委。冠蓋塡門巷。錦筵映金紫。雙鶴舞中庭。宅有兩鶴樂作卽舞 絃管間醫妓。開尊飮投轄。樂事誰得似。宗族咸仰賴。奚啻一門軌。悲懽凜無幾。幽明隔生死。茁芽蔭三秀。毓慶方未止。【白眉榮最極。動躡孟母揆。彩筆浮海蜃。直氣摧繞指】。喧喝長刑部。孜孜奉甘旨。肺腑照台星。富貴傾朝齒。【恢刃奪庖手。良金富冶匭】。閥閱傳世家。雲仍摠名士。八十始彫零。榮養無等比。宜豎婦德碑。倂旌孝居里。擬作朝家寶。歸諸太史氏。嗟余托金蘭。恍然喪我妣。執紼淚如霰。酸風薤露披。</text>
<title>柳牧使 思敬 挽</title>,<text>先生丈人行。相從自齒少。朝簪大夫班。軒昂風塵表。漢陰久無機。頭顱雪易繞。鈒銀加肉玉。鴻渥何昭昭。相逢共莫逆。誰能罵蹇眇。呼酒作鯨飮。吸盡人事擾。一嬰造化弄。魂夢長浩渺。七十餘豈蹉。幹蠱陰善遶。白髮臥先塋。形影過一鳥。西望灑涕淚。我懷何時了。</text>
<title>漂母廟</title>,<text>【有目誰識騏驥駿。有耳誰聽峨洋妙。天敎夢卜祕千載。虢野磻石甘築釣。豈知捼抄一老媼。尙有心鑑能自照】。城下垂竿王孫飢。邂逅進食非舊要。【風雲未會龍失水。神骨寧與尋常肖。麟必知麟鳳知鳳。犬羊烏鵲何須誚。紛紛當時胯下辱。不但若遭屠中少】。蕭相追亡王亦怒。堪將轢釜同一笑。土人追尙應有見。至今山趾依遺廟。佇立瞻敬久咨嗟。自憐刀筆何錯料。</text>
<title>明倫堂示諸生</title>,<text>明倫一堂何巍峨。結構遠自高麗始。塵鑰一啓儼聖哲。威容歷世猶久視。東西長齋蔚耽耽。市隧迥隔寂如水。誘掖諸生專討論。談經燕說何足恃。莊敬安肆係此念。爲山過在一簣止。摩尼照耀千尺淵。洙泗來派淸如此。沒人謖操庶有神。天球雕琢期粹美。玄陰風雪寒屭贔。短檠掩映窮經史。大府日供朝夕資。敎育知是樂無比。吉辰禮謁溢靑襟。自註。朔望。率諸生謁聖。 文焰庶燃寒灰裏。鯤鵬刷羽在一擊。天駒縶足志千里。況今聖上重文治。需雲藹藹屯遠邇。金門射的拔蝥弧。佇見雲程拾靑紫。君不見唐家賜宴曲江春。莫作眊矂一寒士。</text>
<title>贈別金國弼按節嶺南 諱正國</title>,<text>公有五色線。黼黻華蟲工裁穿。公有庖丁刃。一投肯䋜便無全。杏園賜宴魁群英。玉堂殊寵輕金蓮。【皇天故勞拂。幾年神鋒蟄九淵。明月奄露彩。一夜紫氣銷牛躔】。蒹葭蒼蒼露已霜。聲價遠自湖南傳。忽見腰金光滿地。嶺陲節鉞飛翩翩。草樹驚咳唾。境落屬陶甄。機務棼如九牛毛。顧眄盤錯相糾纏。【排空逐奔電。運水驅風船。混沌忽鑿竅。雲霧捲上玄】。胥吏喘汗手空縮。貪汚解綬膽先煎。郡國肅肅寂如水。誰見白屋黔黎懸。不招黃頭官渡完。不賴還丹民命延。【天荒已破縫掖多。誦詠手下珠璣篇】。遺愛有甘棠。盛名朝埜疇能肩。固知設施方見遇。公還應作廟堂賢。我今贐以言。惜別幽懷非偶然。從此欲將毛錐子。贊揚事業耀後前。</text>
<title>豹脚子行 蚊。一名豹脚。噆人肌膚。時有人擅權自恣。故有是作。</title>,<text>炎氛陰翳天無風。困臥蘄簟日已曛。何處歸來豹脚子。吹唇作隊雷如喧。偸入靑樓宴已罷。紅顏雪肌睡方醺。坌集金鈿下窺瞰。侵凌勢欲穿羅裙。旁有兩兩雙髻兒。手秉紈扇揮我群。一節 窘北直向驪姬寢。椒殿繡帳餘爐薰。【晉公共裯屢頷可。語侵申生至夜分。膩膚展轉不交睫。深更屬耳長云云。潛伺百計謾不成。腸飢喉渴惔如焚】。二節 久聞武曌眞天色。溫柔眞味勝羶葷。群呼往投禁扃密。神姿恍然陽臺雲。重軒椽燭已殘花。照耀羅紈聞淸芬。鬝禿裸蟲偃赤身。指僧如意君 起披鴦衾正交忻。剝兔濡頭沒復出。大冶橐鑰方辛勤。纖腰宛轉玉橫斜。明眸細纈耳無聞。逆流神液拭香巾。遂成倦睡休勞筋。滋穴瑩潤無毳毛。春心衮衮常胚渾。周旋繞壁無禁呵。涎流直撲忘至尊。自從長喙入轉甘。競緣兩隅來繽紛。咀嚼淋漓口角濃。味雜梅鹽有微溫。吸盡興酣迭翔舞。一場香夢猶昏昏。枕上兩顋生紅暈。絳唇乍添香汗痕。因飮玉漿 千金方云口中津 滑於酥。竟夜綽虐誰憚煩。幺麽心腸已飽飫。何啻常懷一飯恩。三節 憶曾梁妻包裹布與荊。形憔啖無一味存。林類懸鶉臥一畝。皮黑不足供噬呑。今夜綢繆豈非緣。欲記此會還忘言。四節 【眼底焦螟忽來報。漏鼓鼕鼕開宮門。飛出掖垣人不識】。滿口天香齅尙暄。欲向易牙誇異味。俛仰事非暗銷魂。曙色熹微竟何歸。東窓欲射扶桑暾。喩群小處身卑濕。猶自誇榮。終無歸托。亡身而已。</text>
<title>止酒馬一篇。贈猶子宜仲。思順</title>,<text>走常賴馬柔馴。飮必馱醉。一日。馬逸幾墜。執轡逾堅。視平如險。馬雖驚。若橜株駒。誓不復醉騎。故名是馬。曰止酒。殷勤爲問主人翁。此馬胡爲止翁酒。翁於浮世付一醉。日飮無何長濡首。馱載軀殼穩如輊。夜夜芻豆頗飫口。一朝趨衙忽跨身。攬轡騰躍狂如走。幺麽性命幾見傷。翁不負馬馬肯負。政似墜車獲天全。恍然神明還所守。念念長存垂堂誡。何暇百篇傾一斗。驅馳直向靑坡家。剝啄無計訪酒友。【雪飆蕭蕭打凍顋。遍身寒粟誰能帚。換龜謫仙去何處。獨醒屈子成耐久】。翁止酒耶馬止酒。從此欲享喬松壽。君乃吾家千里駒。抱病浪作支離叟。可憐天馬蹙霜啼。咫尺長途隔陵阜。平生酒癖自難醫。數年醉臥詩書藪。騎馬悲嘶似有情。蹴君今始止酒否。擧白一浮發大咲。醒醉於翁竟何有。君往年。乘醉墮馬。傷脚病臥。幷及之。奉和 思順止酒馬。酒從吾口入。滿腹卽爲祟。【扶顚雖爾任。媒禍由乃主。哆口不厭多。皤腹不思果。投身不救地。墮非緣汝墮】。止酒馬。性馴不駃騠。保主惟爾功。【寧能止翁酒。而復壽乃翁。古人馭此馬。戒常在朽索。誠能得馭術。外寇不戰却。天君渙號令。五官各有守。百侮自止止。所止奚啻酒】。</text>
<title>因醉縱筆</title>,<text>少讀諸子百家百餘反。沈幾妙略不許肉眼窺。【中間着意談兵家。叱咤天地四方風雷馳。膽氣硉兀眞英豪。漢騎楚兵如兒嬉】。勇撤皐比悟張子。平日學業譎而奇。到今庶貴不遠復。沈潛聖經賢傳日孜孜。怳然一朝內無惑。我自樂此神不疲。嗟哉材大難容古亦然。十載風埃甚矣衰。脫使一身登廊廟。定知功業彪炳耀當時。齊民復見唐虞至治淳。禮樂法度變九夷。臧倉焉知孟氏者。君子行止非人爲。藏名遯世猶不悔。身後應被良史知。大書特書不一書。萬古炳炳應長垂。</text>
<title>重陽。同許靜叔。登淳之園亭。泥飮。</title>,<text>新亭結構何蕭灑。遠挹湖光近山翠。秋風落木寒蕭森。紅葉黃蕊競嫵媚。故人喚起吹帽興。良辰佳會得自遂。朝來灑掃設賓筵。淸尊漲綠春光膩。【主翁軒昂超鷄群。雅量默契幽人志】。鬢邊花影耀瓊觴。促膝忘形期爛醉。高歌嘐亮振海山。黤慘驚罷驪龍睡。餘音滿座駭蛾眉。色變不能助豪吹。諄之善歌聲振梁塵 靜叔多情嬲娉婷。手捫酥乳發一戲。岸巾起舞鸞鶴姿。逸氣礌落隘天地。如我擧白但鯨吸。倒盡便無一滴墜。【醉吐虹霓高萬丈。奇辭險語慴鬼魅】。亂擲投壺矢散聲。錚錚金石驚席次。終南山色靑欲滴。坐對峻屛空中倚。山下瑞靄紛鬱蔥。淸都崛起金殿邃。靑坡一抹流細川。䆉稏千頃黃雲萃。露梁銅雀互隱見。指點風檣疾如駛。俯見直路映殘照。牛馬衮衮來何自。眼界歷歷輸異勝。賸合撥寘人間事。【重陽高會古所用。今日重尋古人意。不喜河目與海口。不怨鼠肝與蟲臂。不須信佩長房囊。不必浪灑牛山淚。都將身世入醉鄕。醉鄕大朴全純粹】。怳然淡泊臥上古。睥睨末世安足議。杯盤將散客興倦。馱醉歸來更何冀。</text>
<title>客有嘲余以昏醉。詩以反之。</title>,<text>汝爲肉食當路之黠漢歟。汝爲煙霞果腹之老禪歟。汝不是五方之魚蟲歟。汝無乃闕里之聖賢歟。【唉風濤洶湧兮魚龍顚。火宅鬱攸兮堪輿煎。愚暗愚暗瞽無相。選愞選愞蟻慕羶。軒冕桎梏竟揶揄。朱顏未凋先冥泉】。君不見操戈自逐陽里子。擾擾得失禍福俱忘筌。又不見荷鍤自隨劉伯倫。頹然天地萬期付醉眠。歸歟歸歟。醉鄕境界閑日月。無眹無漠太極先。此生麴糱有舊緣。遌物不慴全吾天。何如日掛杖頭錢。</text>
<title>留別徐可久</title>,<text>徐生員敬德。字可久。孝誠純至。啜粥終制。因於花潭。結構蝸舍。躬奠香火。無倦容。又通經史。摳衣坌集。旁賾奧旨。以學問爲事業。非至篤善。疇能及此。或者。故都山川精粹。不與氣數隨盡。而鍾秀於斯人歟。因作詩以美之。以爲不忘之資云。【寧餓陋巷貪。有口不肯近腥膻。寧伏甕牖塵。有手不肯揖脅肩。大易門戶在乾坤。出入高下窮先天。胸中理數燦列皇。律呂祕賾坐可硏】。濂溪一脈浚歸源。旁搜警覺今幾年。磨痒隔鞾或譏嘲。新學無人來執鞭。有時吐氣千丈虹。珠玉萬枚生藍田。故知作者非今士。草野誰知有遺賢。窮通反衍時不利。行歟止歟誰使然。花嵒茅屋不庇雨。冥心兀坐人中仙。傾蓋默會道已存。許友寸衷金石堅。今朝拂袖向鵷班。空使魂夢相聯翩。</text>
<title>戲次君山聞笛韻</title>,<text>洞庭之水七百里。萬頃琉璃涵虛明。半天落日明鏡裏。君山遠泛脩眉靑。浮雲斷靄乍暗淡。螺鬟露隱何杳冥。金烏飛下墮浩渺。寒蘆洲渚長煙平。秋風萬里水雲界。何處客子孤棹輕。心流雲夢與巴陵。浩然駕風飄不停。【天開廣寒凝蟾影。山川沆瀣淸泠泠。月出未出江茫茫。數曲渺隨寒潮聲】。淸響入耳寒徹骨。聞之忽覺塵慮醒。淸商高下連復斷。雅韻幽澹濁還淸。悽怨灎澦巫峽猿。斷腸蒼梧三湘靈。【寒侵放客一枕夢。淸入羈臣千里情。紫鳳翠鸞舞空虛。揚音振翮飛追爭。鮫人停梭淚潛下。馮夷鼓浪山爲傾】。隨聲自動物之變。聞響自感人之聆。孰謂萬方聲一槩。鼉憤龍驚愁緖生。嗟余淸賞無處展。日夜夢繞湖山行。探奇搜勝悔不早。空作臨流洗塵纓。縱欲與仙從之遊。兩腋未有生風翎。寒調將闋和月落。但見水白山橫屛。餘音杳杳猶在耳。要與凌波仙子更奏雙鸞笙。</text>
<title>廣州校生歌謠 代作</title>,<text>奎星一點耀南陬。光嶽扶輿得氣優。腰間秋水射斗牛。少年叢裏神仙儔。自從賓國彩鳳游。羽毛燁燁誰與侔。頃刻翻成五鳳樓。詞源汗漫鳴琅璆。一步廣寒蟾桂偸。俯睨控地鸒與鳩。宦海汪洋萬丈流。優游直泛濟世舟。鑾坡銀臺雲路脩。咫尺瑞日開冕旒。經幄睿眷獻徽猷。滿袖天香爛不收。天顏有喜聖渥稠。金玉輝煌尙黑頭。豸冠岌岌雪霜飆。巖廊肅肅如金甌。讞獄刑威神與謀。度支謨畫調度賙。弘化手段得自由。朝著慴盡繞指柔。一朝玉節降皇州。繡衣畿甸行悠悠。攬轡澄淸郡國羞。貪酷屛迹民瘼瘳。顧眄牒訴紛喧啾。恢然餘地刃已投。照鑑曲直如絃鉤。着意何煩一筆句。棠陰滿地神仙休。山川境落增淸幽。廣陵寂莫欠藏修。鑿竅從此賴神庥。快覩天仙出丹丘。龍鳳聯翩繞行輈。聽取咨詢邈難遒。道旁耋艾咨嗟而夷猶。競將風謠迭賡酬。</text>
<title>安亭次李擇之韻 亭之主人。卽辛公永禧。</title>,<text>長鯨困咫尺。跛鱉能千里。賢愚不適時。非今古亦忌。一亭且安分。嗟嗟一辛子。</text>
<title>短劍歌寓意</title>,<text>風霜鳴幾載。用舍良自怪。有氣那忍吐。有淚那忍灑。【方寸抱耿耿。鬼神爭愁殺。】縱慙三尺長。布衣亦足快。知心但相對。休論尋常債。</text>
<title>靑奴</title>,<text>家在淇水陰。淸虛忤俗態。寤寐事衰翁。抵觸淡相配。【一尺靑瑠璃。皎潔無滓纇。炎暉却退舍。金莖漱沆瀣。】神遊化人宮。夢繞瀛海岱。起坐策餘勳。肯與談麈對。</text>
<title>謝六峯 朴相諱祐字昌邦 贈海松子</title>,<text>李賀稟仙骨。五粒尙能歌。況是煉丹峯。果腹本無多。海液遠來射。戢戢知幾何。【咀嚼勝大還。老氣還消磨。玄髮抽華顚。嘯傲崇山阿。題封大觀翁。福庭同婆娑。】</text>
<title>追記洞赤之遊贈申止叔 名淵</title>,<text>嶺上晴煙釋。磯頭風潮退。相逢雙靑眼。物狀無向背。【機心付當路。舞漚來自對。】江漢想遊女。澧浦愁捐佩。酒杯酬酢裏。逝流看謝代。【崎嶇泝灘去。風颿浩無礙。扣舷答菱唱。笑談寒不耐。】曉月下前村。隔岸聞犬吠。</text>
<title>題蕃仲詩稿後</title>,<text>呂梁有圜流。魚龍不敢止。造物慳環珍。孰能究終始。濫觴及夏山。卽公本鄕 浩汗劇懸水。忠信措性命。被髮能涉此。【涵泳況餘事。宇宙窮源委。李杜競濡首。那用寒瘦比。竝流撥舊編。區區啞諸子。】</text>
<title>挽金國弼效梅都官體</title>,<text>一日復一日。一朝復一昏。芳蘭聞在處。氷檗世所尊。脊令喩星鳳。機雲安足論。棠陰庇南陬。香名入九門。經世期國器。一祟胡斷魂。哀歌向西阡。蘋蘩享子孫。一日復一日。一晨復一夕。牙籤棄諸子。杳冥歸眞宅。有妻哭徹泉。有兄淚盈席。招招尙希夷。撫掌方大噱。【噓氣解慍南。射彩拱辰北。】達人只大觀。收淚長相憶。</text>
<title>擬古</title>,<text>秋氣入洞房。羅帷涼夜轉。【亮月散前除。危梢露方泫。】啾唧競嗚咽。擾擾聲莫辨。脫然玉臺秀。仙娥炯婉孌。開襟執蕩志。贈我金錯翦。豈伊君子寶。聊把窮愁遣。長安豪俠兒。朱戶簇畫輪。黃金費百鎰。絃歌列錦茵。【安陵與龍陽。氣勢傾諸賓。】丹靑忽彫零。磬折桃李辰。歡好未終極。富貴成埃塵。【君看被褐士。氷玉徒爲珍。】行行駕言邁。侵星順長路。川陸互交跡。遂値歲將暮。【結風摧皐蘭。凝霜被野樹。朱華不復還。大河日東注。】乖人易感慨。枯榮悟前數。行止有定分。俯仰忘所趣。</text>
<title>詠史 五首</title>,<text>竇憲江南有巨澤。蛟龍舞日下。長年會群族。水窟成大廈。【支祁斫牢鎖。鴻洞無餘舍。】恍然虴失蝦。竟爲人所撦。哀哉力不逮。危命誰寬假。崔浩羲和浴赤羽。彩芒騰神州。不奈燃牛渚。九鼎群魅羞。【豐隆聾大澤。孼雲干蓐收。】陰陽塡虛牝。誰叶潛龍籌。幽明空飮恨。所賴明春秋。褚遂良閶闔矞雲深。黃鵠飛𦑡𦑡。高擧撤啄泥。歲莫棲息遲。崆峒束征旆。夙志還鬱伊。【羽翼落南嶺。坐慙龍鳳姿。哀魂泣牝鷄。風雨空凄其。】林景煕佩玉種九畹。陰氣變南呂。【冬靑縱不變。薺麥要驕汝。欲招楚纍魂。帝子隔北渚。】崑嵒無仙訣。衣冠然幾許。【樵唱答寒烏。曉月悲霜杵。】許衡南岳銜雲霧。玄豹久遁跡。辛勤長爪牙。嘯吟震群齸。崎嶇涉大河。星辰入窀穸。【腥風吹舊棲。山河忽變劃。】莫念曩時樂。行藏宜愼適。</text>
<title>舍藏堂 幷序</title>,<text>非忠無君。非孝無親。聞諸先聖。久矣。姪彥達。卜築金浦莬裘。名堂曰舍藏。亭曰望先。蓋以盡用舍臣子之分。寓丘壟無窮之慟。君於忠孝。可謂兼盡矣。余升堂坐亭。悲歡旣極。詩以贊美。用示不朽云。結構輸異勝。湖山耳目謀。隕穫恥蘧子。拂袖效首丘。夢醒漁村笛。身孤月夜舟。中宵望紫宸。彩芒騰斗牛。早晩見宣麻。門前繫鳴騶。</text>
<title>望先亭</title>,<text>哀哀孝子心。天性無或斷。孤亭延望處。松椒隔幾岸。杖屨或隨步。咳唾頻聞喚。【誠心苟所激。金石庶可貫。】此意問曾參。已矣空長嘆。</text>
<title>題金陵別業</title>,<text>數頃田一區宅自有趣。歸臥於此作鼻祖。捭闔湖山皆我戶。羞踏東華土。園林歲將晏。俛仰一今古。鷄黍捧腹咲大嚼。列五鼎食方丈眞嚇腐。次韻 思順鷄鳴曉水映陂野多趣。田家穀日祭田祖。園林雨過春滿戶。村村皆樂土。【回眼睨末世。鼓腹臥上古。】人生得意貴一時。百年計千歲名同枯腐。</text>
<title>大醉。戲次孟浩然韻。</title>,<text>昭琴一成虧。尾閭洩溟海。自存當勿論。自註。莊子六合之外。聖存而勿論。 乾坤毀應改。自註。易乾坤毀。无以見道。 吾生會有極。反衍何所待。【睢盱作大醉。誰云世界在。】</text>
<title>讀文選傅休奕雜詩。拈出志士惜日短。愁人知夜長之句。分韻爲十首。非以爲詩。聊泄性情。以勉其志。正德戊辰。與金淨等。賜暇于淨業院讀書。有是作。</title>,<text>磅礴斡化機。日月空中寄。衆妙自玄牝。至理人所備。大道寬達觀。利名役小智。濫觴分九流。宇宙聾群議。知我與罪我。欲見麟經志。國風降黍離。陵遲從此始。七國互呑噬。白日飛弩矢。攘臂窺神器。戰血滿城市。【借問縱橫間。復有尊姬氏。寧爲蹈東海。仲連乃高士。】哀我東家丘。棲棲不暖席。歸來龜蒙下。刪定發祕賾。金篦刮群膜。吾道傳一脈。談經用燕說。末學安所適。發蒙眞不易。今人益可惜。西漢醢淮陰。北齊殺斛律。功略半天下。反爲人所嫉。【畢竟不自引。鐵券媒鈇礩。】寄語當代人。富貴安可必。念此歌激烈。孤忠空貫日。時辛朴等。恃功驕恣。就戮。杜郞陷兵塵。鬱結吐忠款。把筆輒垂淚。咳唾珠璣散。雅頌繼遺音。鏗戛皆成纂。陵夷抵宋元。衆作寧復算。我今振作者。奈此詩藝短。光陰眞過客。擧手難挽留。少壯不再來。役役何所求。仲尼告望壙。楊子嘆學泅。道焰撥秦灰。事業期伊周。云胡守玄子。勤苦伴牢愁。暇日聊逍遙。仙境隔凡塵。岸幘散余策。溪石設芳茵。壺觴旣香冽。天廚分兼珍。幽懷輸不盡。風謠頌聖神。庶幾薦淸廟。一唱格神人。驅馳信所之。世道方未夷。瑤圃懷琬琰。幽谷擷蘭芝。婉娩徒盈抱。早晩遺所思。君子失其志。小人適其時。默坐彈峨洋。秖許鍾子知。抽身簿領叢。恩許三朔暇。連袂盡才士。藻思出陶謝。【偃仰忽回眺。渠渠敞大廈。靑山繞禁闥。活水漱嵒罅。】心猿睡不起。爽籟鳴永夜。嘗咲列禦寇。泠然凌大荒。飄搖如斡殼。生死寄杳茫。遺篇留世間。謬悠安可詳。我作地行仙。風雲會明良。一擧垂雲翼。九萬鵬路長。</text>
<title>贈奉恩寺僧智田</title>,<text>眼翳有空華。空華寧有眞。非眞乃是幻。幻眞故相因。譬彼堂下梅。開謝不關人。【人自懷異抱。梅無早晩春。】祗園諱塵事。法酒聊自巡。忘言出門去。余言久乃陳。</text>
<title>次宜仲病困韻</title>,<text>久被樊籠役。如今得閒睡。放懷縱自遂。縮頸緣底事。【天馬惜霜蹄。仙鶴刷傷翅。】秋來朝九天。騰踏疾於置。附宜仲詩轉身向虛壁。抛書且覓睡。【眼眩萬種花。心歷十年事。如魚久中鉤。似鳥新翦翅。】奈何復奈何。棄置難棄置。</text>
<title>夜坐</title>,<text>獨坐煮雙團。永夜愁漫漫。四壁空懸磬。室有古秸莞。作者今已遠。吾道成灰寒。【塵編一欠伸。霜風摧枯顏。朱絃罥蛛絲。大音知己殘。】世故方擾擾。高枕夢邯鄲。</text>
<title>題李伯益 諱希輔 安分堂</title>,<text>嗜欲自不厭。何者非吏商。世路有褒斜。畫輪能騰驤。要津有呂梁。飛鷁能翶翔。【無人動安分。負販終自僵。彩羽振嚇雛。希聲起折楊。伊人美如玉。獨立有高堂。】</text>
<title>四勿箴。示諸生。</title>,<text>事親勿欺親。欺親行同禽。從師勿欺師。欺師殃自臨。交友勿欺友。欺友害反深。【此中有一勿。平生勿欺心。】</text>
<title>贈別李嘉仲 諱純亨 按節關東</title>,<text>東溟蔭摶桑。擎出黃金輪。霓旌郡國望。涇渭分所巡。蓬萊隱約雲屛深。雲和霞臉夢雲匀。兩袖仙飆吹漢陽。玉虯還乘廟堂珍。</text>
<title>陰晴無常。倏雨而止。示成遯齋。諱世昌</title>,<text>山淡淡。天茫茫。明昏無定態。作止誰主張。【問天不言山無答。始把人心驗無常。】次韻 遯齋山矗矗。雲茫茫。雲來天暗淡。雲去山開張。【明暗從來雖不定。太虛寥廓固其常。】</text>
<title>聽上林春彈琴詩。贈遯齋。</title>,<text>秦箏擅一場。擧俗誰斷聽。圓經屬淸濁。難與辨雌雄。誰料老妓發希聲。坐見海岳爭溟濛。說破成連天妙操 移情爲我更數曲。便作天柱翫月翁。次韻 遯齋盲者不能視。聾者不能聽。耳目豈殊異。形骸無雌雄。人同此手爾則異。角聲一鼓風雨濛。能使余思慮易處。欲往問之無何翁。</text>
<title>次東坡四時詞韻</title>,<text>金鴉彩芒射萬落。丫鬟罷睡捲綉幕。一雙粉蝶趁蓓蕾。畫墻猩脣染杏萼。香肌纖艶嬌無語。珠履玉臺寄阿誰。春心脈脈禁不得。咲指酴醿映羅衣。曉捲銀鉤瑞日永。曲欄凝滑湘簟冷。嫩香䙚䙚遊仙枕。燕語弄嬌洞房靜。【紈扇忽驚海棠睡。嫣然粉黛梳洗匀。扶人羞向章臺去。似嫌楊花吹點人。】上苑彫零散紅綠。商聲淅淅琅玕竹。畫屛夜氣鴦衾冷。宵燭點點飛度屋。隔簾蛾眉抱琵琶。彈雜寒螿泣中庭。【中宵推枕進羔酒。頹然莫聽恩怨聲。】羅幙耽耽競鬪角。芳心尙怕羅衾薄。細氈淺斟金屈巵。夜永不覺燈花落。曉來霽景渾呈露。玉蕊瓊葩爛朝霞。【幽人挾纊歸未歸。爲報庾嶺盡放花。】</text>
<title>杮嵒月夜。偶吟。</title>,<text>嵒頭搪突入海口。海水蕩擊相崩顚。凍雨快收涼氣生。碧穹如洗氷輪懸。高臥的皪數毛髮。瘦骨凌兢醒欲仙。夜半參差聞數聲。海天寥落漁舟旋。爲挽姮娥濯我襪。三山眞拍洪崖肩。</text>
<title>尹典籤 秀崙 挽 爲馬所踶卽斃</title>,<text>曾聞隊車全吾天。此語欲質漆園叟。歲將豐苦驗草生。中有一生誰薄厚。云胡性命輕鴻毛。恍然翻身那忍口。【魂洩尾閭海應枯。怨入靑空天亦剖。】唱罷楚些向蓬窠。薤露點滴淚幾斗。所存餘慶雲仍多。盛名身後知不朽。</text>
<title>短劍歌。投贈誠之。姓安。諱處誠</title>,<text>我有雙靑蛟。光彩射作靑虹垂。【有時作龍吼。摩挲袖裏風雷馳。暗投故多按。贈君有所思。】三尺喙數莖鬚。共仗大嚼歌劍詩。論心擬保松柏香。死生勿使離須斯。</text>
<title>和宜仲</title>,<text>猶子於人世。性行直於弦。烏府談舌弄風霜。骨相皎皎豈非仙。詩成逼刻楮。妙到秋毫顚。脫冠氣如虹。脚自折兮頭風如煎。老叔不覺方食棄匕箸。痛入骨兮淚雙懸。天歟造物歟。何事害吾賢嗄。附宜仲詩老叔於人世。安分秪銜杯。爛熳大醉不知辭。侵凌萬象費詩才。才高窄冷腸。白日走風雷。大路墮蹇驢。脣有痕兮牙齒又摧。【猶子不覺肝膽熱於火。涕流雨兮心死灰。天歟造物歟。何事太多猜唉。】</text>
<title>贈留守金商卿 諱希說</title>,<text>君子若人瑚璉器。金偈摩尼坐相映。寘諸懷抱擬拱璧。舊京新樣光誰倩。淸修苦節颯淸飆。吹散纖靄炯如鏡。狡儈汗出去飮香。靑襟顚倒來贊詠。如今歲月逼兩周。朝廷佇待文與政。廉泉一勺洗離觴。爲公傾盡酸淚逬。</text>
<title>三月旣晦。同林上舍 世蕃。 遊滿月臺。字昌甫</title>,<text>禁掖竝山陰。層階高幾步。【八關騰梵唄。老狐方當路。丹兵虔劉金湯灰。至今地靈無處訴。臺空滿月雲茫茫。數杯共擧春風暮。】次韻 昌甫春風三月晦。古基聊散步。臺空石猶矗。荊棘埋輦路。半千盛麗無處覓。鴉啼處處遺怨訴。醉中不復問興亡。蒼然自遠山色暮。</text>
<title>寓意。呈金元沖。諱淨</title>,<text>爲學定取舍。先須辨魚龍。爲山高九仞。一簣莫虧功。懷抱琬琰蘊樻藏。自然德業世所崇。譬如荊玉纔出石。光如明月映昊穹。聖人含光不凝滯。末俗衒耀爭剽攻。借問孔門傳一貫。曾子告之唯恕忠。時來霖雨蘇群枯。君看養珠池底龍。</text>
<title>靑鶴洞四時詠。呈從兄百源。諱克孝。號靑寉居士。</title>,<text>靑鶴洞谿窅冥。條風入谷芝蘭馨。苔痕漫了蹊。紅霞爛熳午景晴。扶杖寄蕭散。泉石淸泠泠。狂歌數曲幾醉醒。戛鳴琴兮詠舞雩。天飆爲我打嵒扃。靑鶴洞白雲深。春事荏苒綠滿林。嵒竇風生韻。人間炎熱不相侵。【石井如洧盤。濯髮湔塵心。】却咲楚纍憔悴吟。戛鳴琴兮詠薰風。臥壑長松自成音。靑鶴洞金氣涼。前山隱約露脩芒。【寒螿泣幽草。瑤宇泬寥月半床。】𡾰嵼抽餘噫。鬢髮空蒼浪。【淡飯粗茶充枯腸。】戛鳴琴兮詠淸商。山桂吹香籬菊黃。靑鶴洞號北風。歲莫雪霜萬山空。【嵒乳凍不流。半囱疏竹影璁瓏。榾柮烘冷醅。兩頰春浮紅。壺中日月瞌睡翁。】戛鳴琴兮詠白雪。閉門袁安興未窮。</text>
<title>寓志</title>,<text>【君不見莘野耕雲叟。渭川釣魚翁。俱是山林一匹夫。時來奮迅如蛟龍。男兒窮達未可知。我今衰鬢生秋蓬。袖裏摩挲十年劍。世間何者爲英雄。】</text>
<title>松都四時詠</title>,<text>九齋遺基春草綠。洞口溪磵流淸淺。尋源踏盡路盤紆。朱紫爛熳映碧巘。【赤城擬酌君山酒。醉面屢拭霞液泫。】恍然兩腋䬃淸飆。仙遊此興空自遣。右霞洞探春丹崖巉絶散綠錢。上有老樹蔭千章。嵌竇噴玉瑩無滓。淸濁阿誰比滄浪。【一掬淸明光可鑑。解纓洗盡纖穢障。濯盡奚啻濯一纓。濯我十年塵土腸。】 右花洞濯纓秋山木落露雲根。楓染猩唇洞壑耀。層臺綺筵綠蟻香。絃筦迥發粉黛妙。牧之揷花孟嘉舞。滿座瓊玉頗同調。【絳囊茱萸不須問。願續牛山晏子咲。】 右月臺登高層巒突兀泮宮西。歲莫頑雲籠積翠。六花的皪散不收。群山輔佐競嫵媚。【庾嶺凍香風先放。岱輿玉樹仙應戲。】龍眠吮筆未形容。恍然面目天所畀。右松岳晴雪</text>
<title>大醉縱筆</title>,<text>古琴澹無音。中藏太古心。世人非子期。誰識峨洋高與深。高深旣莫辨。有聲無聲唯我志。吁嗟乎無世無伯牙。而無子期耳。</text>
<title>次鄭淳夫韻 諱希良。燕山朝。以翰林竄黜。五月五日。思念屈原沈江。逃走海邊。莫知所如。</title>,<text>磊落鄭夫子。高名走卒知。【曲肱窺孔室。爬背讀陶詩。】駕說宣金口。絺章陋玉巵。斯人不能致。力弱引鉤絲。</text>
<title>題家兄孔嵒別墅</title>,<text>斷麓逶迤起。亭因爽處排。氷湖涵坐席。風竹盡苔階。野闊巾宜岸。山奇眼屢揩。歸休應有日。共放百年骸。</text>
<title>江西寺。次南秋江韻。</title>,<text>忽忽倦行役。崎嶇路又難。【山多晴送翠。林密暝生寒。】許國心猶壯。思親鬢欲殘。憑欄揩病眼。斜日下雲端。</text>
<title>次金陵板上韻</title>,<text>薄暮村墟迥。牛羊始下來。山隨歸路遠。鴉帶夕陽回。雨後紅粧濕。時池荷盛開 霜前罷亞開。桑鄕先壟在。悽斷倒深杯。簷虛幽鳥集。林暝暮雲來。【海近天增翠。山伲地欲回。】機關從此閉。塵土撥難開。愧殺東門子。黃昏進一杯。</text>
<title>次天使臨津江韻</title>,<text>古亭臨斷岸。岸下漾輕鷗。山帶鴉邊暯。霞明鶩外流。風微無駭浪。魚擲有漁舟。楊柳方飛雪。垂枝蔭渡頭。</text>
<title>次天使望遠亭韻</title>,<text>占割天慳處。樓亭晩眺遙。【江分成燕尾。山斷學蜂腰。】匝岸栽高柳。垂虹臥彩橋。皇華來一賞。奇事煥今朝。</text>
<title>金剛窟。訪朴仲說。諱誾。時以弘文博士。往還中朝。移病于此寺。</title>,<text>載酒逢佳士。幽尋又一閒。【牛羊歸晩野。花月暗春山。】至樂從心得。虛名自世間。居僧元不出。嗔我踏苔斑。</text>
<title>立春帖字 大殿</title>,<text>曙光分萬井。瑞靄襯天齊。佩響聞彤戶。梅香繞玉墀。瑤池仙樂奏。鳷鵲瑞禽棲。消長見方泰。陽和扇日躋。</text>
<title>次南陽東軒韻</title>,<text>瀛海隣郊壤。山圍望眼窮。簷頭唯樹影。墻角亦林叢。澗壑飢鴉嘇。桑村暮靄封。【拍欄收野趣。投紱願明農。】三生泉石祟。潦倒坐詩窮。鄕國雙靑眼。行藏一禿翁。杯尊看仗劍。湖海又秋風。明曉還分手。停雲入望中。</text>
<title>聞笛</title>,<text>何處關山笛。哀哀聽轉淸。始催楊柳色。終變武溪聲。月弄紗囱怨。風挑玉塞情。【幾番吹更急。梅蕊落江城。】</text>
<title>題四時畫簇</title>,<text>臥病經五載。故園春意加。【微風入愁睡。細雨濕年華。】苔徑梅香度。離筵玉笛嗟。停雲隔千里。吟苦欲棲鴉。【長日西軒夢。空簷燕子驚。桐陰伲畫障。草色暗山城。歲月鄕關暮。風塵涕淚橫。】白頭慙杜叟。愁寂尙虛名。憔悴隨時事。秋生梧葉凋。【菊添杯翁翁。霜雜鬢蕭蕭。】涼月洞房迥。斷鴻星漢遙。移床脩竹下。宵燭影飄颻。雲陰滿絶壑。隔壁回寒威。積雪樵蘇絶。幽墟獵騎圍。【酒闌纔燭翳。犬吠有村歸。】韓子詩應和。袁安臥亦非。</text>
<title>次行上人詩軸韻</title>,<text>蓮社金盞側。記吾遠眺曾。風沙雙白眼。嵒壑一靑燈。薄宦今成夢。華顚兀似僧。羨師飛錫處。蘿月映稜層。</text>
<title>演雅</title>,<text>鵲尾香煙細。龜床穩睡餘。【圓沙留鳥篆。密葉帶蟲書。】谷邃鷹窺兔。溪深獺趁魚。自慙麋鹿性。長日臥蝸廬。</text>
<title>庚午端午。拜先壟。示宜仲。</title>,<text>盥櫛松楸曉。齊莊擧案時。蒲觴方有味。餠果竝無虧。彷彿嚴顏在。分明杖屨隨。拜辭雙袖濕。應是淚痕垂。次韻 思順先祖開門慶。艱難備一時。三公今位極。時父爲左政丞 一簣戒功虧。旣曰名無顯。云胡病亦隨。時病脚 支離眞飽愧。不覺首長垂。</text>
<title>金陵別業</title>,<text>寂莫無人問。長吟臥草廬。一尊陶令酒。萬軸鄴侯書。【寒藥和煙斸。幽蘭帶雨鋤。披蓑還就臥。天地一籧篨。】寂莫無人問。柴門臥曲肱。松楸山麓暗。霞鶩海天澄。【船送風前笛。村明雨外燈。】衰慵政癡絶。潦倒愧無能。</text>
<title>金陵懷古 文臣課試</title>,<text>興廢翻如夢。今朝偶起嗟。衣冠餘彼黍。椒掖但啼鴉。吳楚憑誰問。干戈謾自誇。松楸尋去路。落日竄麏䴥。</text>
<title>登岳陽樓 文臣課試</title>,<text>莽蒼輸無盡。危樓接水雲。銀山隨浪蹙。螺髻露峯痕。孟浩詩難繼。昌黎興已醺。羞將塵土眼。登眺洗炎氛。</text>
<title>題契會軸</title>,<text>泉石琤琮處。開筵綠樹陰。傾尊期爛醉。握手洗煩襟。聚散須銘骨。昇沈共斷金。龍眠移粉墨。要結歲寒心。</text>
<title>題龔吳兩天使支供圖</title>,<text>星槎頒鳳詔。觀聽聳邦人。獸錦天仙座。賓筵水陸珍。枕衾同咲語。風雪嘆酸辛。共倩龍眠畫。儀容舊尙新。</text>
<title>金陵別業</title>,<text>斷島孤亭外。秋生水國淸。【暯雲歸處黑。山雨一邊明。】宿鳥投林茂。群蟲起夜聲。茫然還不悟。何處便傷情。風露透簾隙。披襟瘦骨淸。衆山分暮色。孤鶩映霞明。【行止隨槎泛。歸心入櫓聲。】蓴鱸今更味。千古有餘情。</text>
<title>贈別英之文瑞 弘治己丑。初到嶺南。還洛。</title>,<text>詩成窮五字。名到謝宣城。向學燃燈記。無心使鬼兄。文章推老杜。時論在袁宏。晩歲思鄕夢。霜添鬢數莖。論交眞偶爾。默坐輒相忘。依舊對今日。遠愁生故鄕。【孤燈耿漂泊。積雪佐凄涼。】嶺路多吟興。寒梅有暗香。</text>
<title>示諸生</title>,<text>三冬強半。學術荒疏。望君成就。寤寐耿耿。謹拾一律。冀君輩感發而興起。簪盍同裯枕。寒簷擁雪霜。【覆蕉方訟鹿。多路更追羊。】 自註。喩心無定向。而道無所得。 【磵凍泉源涸。林疏日影忙。】自註。喩詞源當竭。而年歲逾促。 休垂泣玉淚。被褐貴珍藏。</text>
<title>古寺</title>,<text>淸晨尋古寺。危磴踏莓苔。【路入巖間轉。人行木末回。】山隨昏靄捲。天共遠眸開。何用求方便。機心已死灰。</text>
<title>移竹</title>,<text>千年淇澳色。靄靄拂層簷。【舊節金刀洗。新枝粉淚黏。細聲疏雨過。寒影晩風尖。】歲莫期長對。淸陰夜夜添。</text>
<title>螢火</title>,<text>影響初岑寂。隨風故散星。墻頭纔隱映。簾額轉飄零。【放苑徒成戲。投囊秪自熒。】前村天欲曙。何處覓殘形。</text>
<title>沈正言望而挽</title>,<text>弱齡知抱負。才譽壓群兒。金榜騰聲價。靑雲振羽儀。功名纔活計。生死嘆攴離。曉月金陵道。薤歌壟樹悲。</text>
<title>題海州廣石</title>,<text>洞天排兩峽。潔石當華筵。【影倒移山日。聲高落澗泉。剝苔詩可染。藉草醉宜眠。】杖策忘歸路。昏鴉入暝煙。</text>
<title>螢</title>,<text>寂歷荒村暯。飛從水上亭。茫茫穿遠火。點點耿殘星。帶雨還依樹。隨風故透櫺。病夫元懶學。不必事光熒。</text>
<title>端午登李君 世恭 湖亭 在楮子島邊</title>,<text>昨夜黃梅雨。佳辰月午初。銀鎔湖水淨。金漏樹林疏。急櫓回溟漠。驚鷗向碧虛。停杯還指點。雲岫擁幽居。</text>
<title>書文化東軒。奉主倅安直之。名處直</title>,<text>共臥三間屋。頹然睡正宜。晨鷄催曉罷。朝日上窓遲。樑冷癡蠅下。簷虛怪鳥窺。【路長身尙健。山好眼頻移。酒力排愁緖。秋聲繞鬢絲。】幽看唯見葉。陳迹問阿斯。瘴癘山千古。興亡筆一枝。蒼生知樂業。白屋敢啼飢。淸苦君循吏。飄零我拾遺。相逢還惜別。指點亂峯奇。</text>
<title>風雨甚惡。獨坐有懷。奉贈六峯。</title>,<text>高吟首尾興闌珊。誰把氷霜照肺肝。却恨陰雲工蔽日。倦聞嵒壑湧崩湍。案籤黃卷難披閱。爐鵲寒香秜屈盤。欲理斷絃新活計。幽懷何處共成團。裌衣初御坐難棲。虛室沈冥氣未齊。客路泥深迷遠近。舊山雲暗失高伲。簷頭煙澁移炊鼎。墻角電奔吼澗谿。風伯雨師無處訟。乾坤早晩露端倪。</text>
<title>雨中漫成</title>,<text>掩關無事却成忙。掃地還焚一瓣香。山色送靑留蓽戶。雨聲隨夢到桑鄕。【心如老將降強陣。身與傷禽患重瘡。】歲晏星霜頻泣鏡。忍看雙鬢日蒼浪。</text>
<title>柿嵒卽景</title>,<text>占斷幽貞築一丘。登臨爽塏勝危樓。稻粱影瘦嗷嗷雁。木葉聲寒策策秋。【披得漁蓑人喚渡。踏穿斜日犢歸疇。】却將湖海供吟興。且問坡山隔幾州。</text>
<title>立春帖字 大殿</title>,<text>銀鉤纔上遍春華。幾積宮中一線加。貝闕開筵催鳳簴。瓊盤傳菜灎仙霞。階融瑞雪天香散。簷擁祥雲日彩賖。寬大詔頒隆至化。鴻恩渙汗長句芽。</text>
<title>野火</title>,<text>燎原一爝映蒼茫。煙焰乘風萬丈長。【八陣刑名圍蜀隴。怒潮車馬捲衡湘。】岡頭玉石成灰燼。城外池魚亦禍殃。勺水未能思撲滅。上焚空續陸渾章。韓公陸渾山火詩云。辭誇出眞遂上焚。</text>
<title>淨業院曉雪</title>,<text>丹洞依俙見鶴驂。泠風時過送仙談。山中縹緲埃塵隔。壺裏澄明雪月涵。【石塔寥寥燈點一。城樓隱隱鼓聲三。坐來怪得窓先曉。起望千峯白玉簪。】</text>
<title>長湍石壁寓興</title>,<text>造物於人似有情。戲將剞劂巧鐫成。【璁瓏咫尺瓊瑤窟。隱映千尋錦綉城。】柔櫓響搖潮水落。層巒影透夕陽明。茫然俯仰迷南北。爲問蓬瀛隔幾程。</text>
<title>雨傘</title>,<text>琅玕十尺削靑蒼。翦紙翻成羽翼張。兀兀茸形芽甲聳。團團天勢淚珠忙。【耳邊蕉葉留淸響。掌上蓮莖失暗香。】莫道晴時芻狗棄。炎曦障處作微涼。作音佐</text>
<title>宿檜巖寺</title>,<text>千章老樹擁喬基。架閣斐文煥陸離。梵韻初殘僧飯後。鐘聲驚振鳥還時。池涵落日金盆側。山聳晴雲碧玉奇。咲指靈壇多幻怪。曇花錢紙亂毰毸。</text>
<title>次濟川亭韻 天使龔用卿，吳希孟到本國。余與選於製述官。仍有是作。</title>,<text>樓觀彙飛架碧潯。輝煌獸錦使軺臨。煙岑乍露千螺髻。曉日新鎔萬須金。【掠水鷺翻紅蓼岸。榜魚船入綠楊陰。】微誠寸草猶堪取。莫厭賓筵酒盞深。十里鸎花襯遠溪。危樓雙璧共提携。【尊前物色供圖畫。天上神仙屬品題。】漁笛隔簾磯鷺散。【風帆趁暯海門迷。】人間便有瀛洲勝。騎鶴何須問棗梨。</text>
<title>次天使楊花渡阻風韻</title>,<text>倒盡華筵藥玉船。煩襟洗似馭泠然。落霞遠映漁村淡。彩鷁來隨駭浪連。絃管聒雷鷗鷺外。楊花飛雪酒尊邊。錦囊收拾湖山去。回棹無虧樂事全。</text>
<title>蔡孝仲大夫人挽</title>,<text>世家流慶配名卿。山下仙居聳翠甍。海陸堆廚封後味。金犀照地眼前榮。北堂樂事喧街巷。南嶺歸魂有舊塋。八十昇天雲輧遠。幽閨桂影轉凄淸。</text>
<title>萬里嶺。與親族講信。</title>,<text>暇日逍遙萬事抛。盍簪親戚共山椒。【露梁遠水分形勝。三角尖峯入泬寥。】黃菊泛杯香掩苒。丹楓耀席影飄搖。風霜要結寒盟在。看取蒼松保後彫。</text>
<title>秋日。江亭曉望。</title>,<text>江亭灑落隔塵區。疑是衰翁臥畫圖。海色共天靑蕩漾。沙痕連野白糢糊。自註。時大漲。原陸盡爲白沙所覆。 【露霑疏柳依依立。煙起遙村淡淡孤。】指點風舟歸浩渺。茫然仙境接蓬壺。</text>
<title>章敬王后挽</title>,<text>禮備威儀葬已遷。滿班鵷鷺摠潸然。莫言崩湧開新域。秪爲山根換舊阡。移葬高陽 【遍被坤恩宜配極。纔成鶴駕旋昇天。】 元子誕後。卽日升遐。 玄宮寂莫封長夜。咫尺松椒月色姸。名家流慶稟靈亨。配位乾剛化亦行。鳳闕賀成天日表。魚軒泣鏟月娥精。秪緣沙石遷新域。不是沈崩損舊塋。泣向橋山封馬鬣。松楸萬古盡呑聲。</text>
<title>投贈洪寓菴 名彥忠。文章超邁。早逝。</title>,<text>多病免官如茂陵。文園患渴學禪凝。十年傾蓋少靑眼。萬卷曲肱唯碧燈。壁掛塵絃人斷絶。山窺柴戶雪稜層。蹇驢踏破莓苔路。早晩相携酌癭藤。</text>
<title>鄭政丞 諱光弼 挽</title>,<text>廟堂相弔共傷情。爲惜朝端失老成。拱北星芒輝累葉。圖南鵬翼壓群英。策曾經濟亨衢遠。學自淵源止水淸。聖主如今亡一鑑。微臣搢笏自沾纓。</text>
<title>次燕城君 姓名金俊孫 韻</title>,<text>紛紛塵念着何曾。秪把詩書共曲肱。【春雪掛松衰鬢換。壺氷映月道心凝。】豪談傲物詩無敵。勳業由吾力有能。莫向當時多感慨。且傾尊酒醉瞢騰。</text>
<title>書堂夜雪。和李養沖。諱彥浩 禁體。時上賜暇讀書于淨業院</title>,<text>夜積前村三尺強。晩來天地暗蒼茫。【周人能變山川色。宋國潛回玉楮光。】公子據鞍馳獵陣。騷人開戶觸梅香。興成硉兀難堪和。誰遣韓公起一章。夜來衾枕冷於霜。簾外輕盈映璧璫。【勢壓松篁俱失響。寒添燈月慘無光。】五陵畫閣圍紅炭。四徼煙臺泣短裳。燕谷何煩鄒律暖。君王玉燭照遐方。隨風搖颺傍樓臺。便向飄騷散遠垓。舞作婆娑連塞暗。花開頃刻滿庭堆。袁安熟睡柴扉掩。孟浩騎驢詩眼開。賴有淸尊如挾纊。錦囊今更貯新裁。窮臘書齋賦苦寒。六霙飛處拍欄看。【疏疏街路鹽生暈。密密園林絮作團。】災息蝗螟時已泰。瑞占豐熟歲將闌。忽呼田畯觀三白。誰掬淸明洗我肝。</text>
<title>花嵒。訪徐可久。</title>,<text>曉尋松逕濕凄迷。柴戶唯聞谷鳥啼。【露滴苔嵒龜曝背。】 自註岩皆如龜狀 【葉濃雲樹馬攢蹄。】 木皆如馬狀 雙翻張子香生錦。百作東坡影散溪。目擊微言君可記。莫辭終日醉相携。次韻 可久日出東岑睡正迷。忽驚山鵲向窓啼。【喜迎嘉客推蓬戶。好看殘花襯馬蹄。】把酒未須愁夕景。濯纓贏得弄淸溪。【天敎樂事輸吾輩。擬趁餘春約更携。】</text>
<title>同可久。遊景德宮。</title>,<text>龍飛草昧創神謀。絳闕淸都瑞靄浮。法座凌空天北極。禁林繞翠殿西頭。【漢陽朝市移新洛。松岳衣冠在舊周。】高會故宮擡醉眼。鸎花爛熳滿皇州。次韻 可久肯構當日出宏謀。故闕猶餘王氣浮。【遐想遺蹤恭謖足。縱觀隆宇屢擡頭。落梨萬片飄庭際。老柳千章蔭道周。】法座濫參文字飮。夜來應惱夢神州。</text>
<title>遊滿月臺</title>,<text>孱顏濯濯露蒼屛。【國破城春問幾蓂。松擁殿基移夜壑。燒餘階級泣坤靈。】席邊顚倒菁莪會。盤上淋漓海陸腥。扶醉肩輿山欲暝。更看淸月湧靑冥。次韻 可久愁外靑山列障屛。對尊休問半千蓂。【國隨事廢關天數。物逐時興職地靈。攬景月臺詩愧短。尋仙霞洞骨嫌腥。】講歡終日人無悄。能樂何嘗坐豫冥。</text>
<title>寓意二律。投贈諸生。</title>,<text>三冬劘琢器難成。賴有塵編對短檠。警枕應須優學力。題橋從此被恩榮。【郢門日暮鴉爭嘇。】 吉高麗雖亡。惡聲長存。 【舊廟煙寒雪尙明。】 言文廟雖久。彝倫猶明。 濂洛何人能起我。挈缾難測尾閭傾。半年皐比聚群蒙。勤誨螟蛉誓始終。喜把菱花陰翳盡。厭聞松鬣駭濤雄。言本心雖明。利欲喧豗。 淵潛犀照天機露。黃黑豆分世慮空。暮色茫然群動息。一庭明月上梧桐。次韻 可久樂育群英責有成。奔波就學對寒檠。鍛鑪點鐵期終煉。時雨濡苗佇自榮。遂使懶夫皆欲立。從敎愚者得趨明。先生應扣隨深淺。罍滿何曾缾獨傾。如我散人狂且蒙。大平身世任長終。【塵中富貴難容力。物外雲林得擅雄。】老境淸談知取足。少年謬算咲成空。吟餘獨對靑燈坐。急雪蕭蕭灑井桐。</text>
<title>同可久。遊紫霞洞。</title>,<text>暮春姚魏鬪奢華。洞邃層巒碧玉遮。尊上輕盈藍尾酒。盤中狼藉杜鵑花。塵襟摠向溪流洗。舞袖雙翻樹影斜。曲水傳杯成爛醉。仙遊何羡赤城霞。</text>
<title>重陽陪金留守。登滿月臺。</title>,<text>故臺形勝擅京城。叨侍儀容一座傾。山點松杉尊共綠。雲開洞壑眼俱淸。蝶翻瓊席金釵影。雷殷晴霄羯鼓聲。笑殺携壺空揷菊。【杜郞那解宦游情。】</text>
<title>同張子貞。登花園。</title>,<text>落帽餘懽尙可攀。共登山麓坐苔斑。黃花掩苒薰杯面。殷葉飄蕭耀醉顏。彩筆玲瓏浮海蜃。豪談突兀聳雲山。興闌扶醉黃昏月。携取秋光滿袖還。</text>
<title>碧松亭宴飮</title>,<text>頖宮西麓隔喧塵。幽徑班荊設錦茵。松作靈虯爭崛起。山抽碧玉露嶙峋。【秋涼苦砭催頭雪。酒氣方醺滿面春。】日暮歸程歌激烈。悵望雲樹倍傷神。</text>
<title>九月旣望。遊松京本宮。</title>,<text>故苑荒涼歲幾蓂。諸生邀我掃風庭。【咲談纔挹雙蘭臭。肝膽初披一劍靑。】山木無邊隨節換。杯盤有味觸人馨。高歌繞屋催行樂。却恨淸秋鬢已星。</text>
<title>留別諸生</title>,<text>巍巍聖殿隔塵喧。河海威容久尙存。三載詩書期變豹。一朝尊酒歎分轅。洛城仰吐虹霓氣。松岳還游石磵魂。爲待蝥弧先拔日。董生三策獻君門。</text>
<title>留別朴留守昌邦</title>,<text>曲肱三載夢魂淸。飽聽前峯爽籟鳴。【禿筆海山天遠近。蹇驢臺榭路縱橫。】却慙絃誦無殊績。還羨經綸有盛名。麗澤分流應記我。黯然瘦骨轉崢嶸。</text>
<title>次粹然韻</title>,<text>倦止閑行任此躬。【方知迂拙反逾工。平生杯酒悲歡裏。十載功名毀譽中。鵑斷客魂啼密樹。月挑詩思上疏櫳。不才甘分明時棄。丘壑誰爭也老終。】</text>
<title>冬至日。述懷。</title>,<text>潛陽吹起一聲雷。斗覺黃宮已動灰。泉入井心添淡泊。根深土脈尙胚胎。遠猶復返心歸宿。仁始震居泰旋回。子夜神功終不息。直須馴致至朋來。</text>
<title>次崔正郞子龍 名雲 韻</title>,<text>百里濱陽早薦名。仙姿綽約畫難成。嫩香蘭蕊抽叢薄。晧彩蟾精映渺冥。【欲擣玄霜先換骨。未濃雲雨暗投情。三生宿業歸蕭史。莫道靈妃去就輕。】</text>
<title>酬柳原明韻。贈直而。</title>,<text>相逢追憶舊遊曾。收取名聲謝不能。堂上檀槽驚燕寢。臺邊風雨點漁燈。洪州梅竹堂。扶餘釣龍臺。皆君別業。 世情日日還須減。樂事年年覺自增。羨子桑楡能却老。至今豪氣尙崚嶒。</text>
<title>次衿川東軒韻</title>,<text>陰森鴨脚嫩涼通。高臥何煩酒有功。休把簿書嫌客到。喜將雲水與君同。山前宿霧迷樵逕。欄外鳴溪一枕風。事業須添循吏傳。憂民六載半成翁。</text>
<title>山堂曉起</title>,<text>枕上霜風病骨酸。關山此夜對燈殘。【寒鐘催曉酒杯盡。一犬吠雲行路難。百代光陰深閉戶。他方涕淚強彈冠。美人何處傷遲暮。空把哀絃唱采蘭。】</text>
<title>暮春呈遯齋</title>,<text>名韁無計夢貂蟬。只信風流在暮年。紅雨撲簷花亂落。碧氈鋪地草芊眠。頗逢有客嘲楊子。誰把飛觴醉謫仙。辜負光陰同逆旅。明春何處共開筵。</text>
<title>早秋。向金陵別業。</title>,<text>雁陣成行拂晩晴。碧天雲捲水如淸。【漁村露濕蕭條色。園樹涼生淅瀝聲。】最喜盤飧炊早稻。更看菹饌採新菁。如今世事江山外。欲賦歸田養此生。</text>
<title>安應敎誠之挽</title>,<text>平生吾友竹溪翁。好事工文一代雄。早策功名收翰墨。晩將魂夢寄冥鴻。金墀抗疏朝綱整。香案論經寵渥隆。封匱定知遺鶴髮。蘇公何恨遽昇空。</text>
<title>次卜直而 名世顯 梅竹堂韻</title>,<text>桑鄕結構枕巖隈。收拾湖山夢獨回。醞藉琴尊名艶耀。喧呼閭巷重賓來。【風敲綠影蛟爭立。月送淸香雪滿開。】從此共成鷄黍約。歸休洗盡十年埃。</text>
<title>傷懷</title>,<text>先壟蕭條五載強。嵌嵒桑梓已驚霜。每嗟白日傾西嶺。只奉慈親壽北堂。杖屨屢憑魂夢侍。斑衣時濕涕流長。【平生莫負曾參養。移孝從今事聖王。】</text>
<title>隋城雲錦樓。贈金使君浩源。 名漹</title>,<text>【荷葉初浮水面涼。簾風不動柳絲長。欄橫曠野山來遠。林着殘花蝶度忙。和易不求琴瑟內。安閑自得醉醒場。知君不是江湖客。憂樂還須在廟堂。】</text>
<title>題奉先寺</title>,<text>輝輝寶殿絶氛埃。壇下曇花結子遲。寒磬欲殘僧飯後。碧燈初暗客眠時。【池開白月眞身見。雲漏靑山色相奇。】萍梗此生無定止。臥看棲鳥宿禪枝。</text>
<title>貞顯王后挽</title>,<text>幾年長樂禁扃深。久享含飴德所欽。疇昔儀刑存壼化。三朝大孝見宸心。椒房女史宜書冊。祖帳鵷班盡濕襟。直向橋山幽坎閉。松楸涼月影蕭森。</text>
<title>昆明池習戰 課試</title>,<text>曾聞滇國在荒夷。何事窮兵遠耀威。山骨斸成鯨屈曲。劫灰飛作水漣漪。魚龍陣雜群旌動。鼓角船隨疊浪移。堪咲漢皇空黷武。區區習戰竟何爲。</text>
<title>香山觀。聽子規。課試</title>,<text>槎牙老樹蔚參差。故觀無人夜轉奇。忽有雲峯開活畫。誰催月馭掛脩眉。蜀禽啼苦喉流血。楚客吟多鬢斷絲。何事杜郞空再拜。謾將忠憤寄新詩。</text>
<title>繡嶺宮翫月 課試</title>,<text>丹丘絳闕逼淸都。照耀金波別一區。【海蜃噓雲成貝窟。燭龍銜曜作氷壺。】千行鳳簴風雷動。萬隊霓裳錦綉趨。畢竟鈴關空悵望。故宮唯見月輪孤。</text>
<title>觀蜡 課試</title>,<text>殘臘寒催歲事深。禋壇雪月冷蕭森。【今年禮祀三農節。此夜神功一寸心。】擊鼓喜看田獸薦。龡豳還把凍醪斟。淸晨蜡罷乾坤靜。玉燭輝輝白日臨。</text>
<title>塊坐園亭。贈遯齋。</title>,<text>橋下細川流不窮。移秧阡陌漲成叢。【雨餘簷角增疏翠。雲薄山頭漏半紅。】自咲行藏同一吷。却欽經濟合神功。搖毫便覺金生響。筳寸無緣撞巨鐘。</text>
<title>漫成。贈子罕。</title>,<text>簪笏朝回道晏如。更無人事作乘除。【詩從翰苑披沙裏。玉秀藍田打鵲餘。】身後應存千字誄。生前長飽五車書。芭蕉梅蕊雙奇絶。蒙叟何煩辨我魚。</text>
<title>詠懷。贈遯齋。</title>,<text>虛亭枿坐俯流波。淡似山僧玩水梭。螺髻雨晴靑嫵媚。琅玕風細綠婆娑。麒麟翡翠身如寄。桃李芙蓉興亦多。人不我知斯我貴。固窮餘力足吟哦。</text>
<title>題宣傳官禊會圖</title>,<text>早將弓馬學穿楊。俯拾巍科姓字芳。【氣吐虹蜺籠宇宙。】胸藏兵甲掃封疆。禁宮塵夢淸於水。許國忠肝凜似霜。暇日盍簪修禊事。金蘭留播雪紈香。</text>
<title>漫成 時李左相克均。上安邊策。有謗議。</title>,<text>自信胸藏范老兵。安邊一策滿朝驚。高才末世媒讒謗。肥遯他年晦盛名。駒隙易催愁已老。蛇杯忽悟病隨平。閉關從此波瀾息。剝啄無人問死生。</text>
<title>初度日。醉占一律。示堂弟敬之，兄孫守慶。</title>,<text>今晨含淚却忘言。辜負劬勞罔極恩。親故騈臻供陸海。悲歡敍盡更琴尊。星霜鬢髮凜無幾。丘壟松椒只送魂。拍手婆娑翁亦舞。夜深絃管醉成昏。次韻 守慶此日承顏更接言。禮寬酬酢荷深恩。康強共獻南山壽。爛熳方開北海尊。舞袖從敎欺醉面。歌聲不厭攪吟魂。盍簪骨肉饒歡興。只恐前山日易昏。</text>
<title>送尹衢仲按節江原</title>,<text>御香才拂繡衣裾。攬轡翩翻濊貊墟。雲水尙收愁歎裏。民生咸仰激揚餘。【翠浮方丈天低處。紅射搏桑日出初。瀛海如今歸潤色。應將巨筆續玄虛。】</text>
<title>次天使謁聖韻</title>,<text>河目威容敬仰餘。忽頒仙詔暫躇蹰。杏壇歲遠花曾謝。庭檜春深葉滿舒。璧水汪洋常潤澤。文魚涵泳自安居。華夷禮樂同歸化。雨露微茫接太虛。文軌從知四海家。威儀禮樂自中華。泮宮一脈淵源匯。庭檜千章綠葉遮。大道重明懸似日。靑衿環聽會如麻。微誠寸草猶能感。聖化渾霑鰈域遐。</text>
<title>次乘月登太平館韻</title>,<text>倚樓還似馭泠然。客況氷淸冷不眠。馬足車輪聲竝絶。林霏嵒靄碧交連。雲斤琢句驚千眼。電手掀名動九天。一札詔頒留不住。淸詩留與後人傳。</text>
<title>雨雹有感</title>,<text>飄風一夜鎖雲煙。日彩無緣漏八埏。漂泊橫舟迷失渡。輕狂柳絮勢粘天。忽驚大雹聲如的。坐見投禽怯愈絃。諱魯餘言誰會了。天公用意未須編。</text>
<title>贈別謝恩使成右相公赴燕京</title>,<text>台司三棘舊儒珍。山立昂藏老大身。【天假文章偏稟受。人推氣槩壓群倫。】古音要妙琴成歎。寶彩縱橫劍有神。領袖典刑勤黼黻。偸風從此欲還淳。周家赫業運增隆。嗣服如今屬聖躬。寵錫藩封承禮謝。路經遼霫豁溟濛。九天文物車書混。四海民風眼界空。卿月夢回頻悵望。街西萬里尙穹窿。相公宅邊阿街。有萬里山。抗表彤墀拜冕旒。慕華冠佩摠離愁。雲霞隱約連天闕。龍虎雄盤壯帝州。關海遠隨吟詠富。韶鈞遍遶寵恩優。銷魂却算回程日。爲待蕭蕭九月秋。</text>
<title>君子憂道不憂貧 月課</title>,<text>士生天地望前修。當惜分陰歲月遒。欲遡淵源窮道脈。謾將墳素賾皇猷。【操存須養牛山木。奔放還如灎澦舟。不改長留顏氏樂。失傳空抱子思憂。居常懸磬貧猶泰。志在承蜩道與謀。】金宂繁華災已促。繩樞計活興何優。綿綿一統分離後。貿貿無人得自由。嗃矢刑名徒擾擾。沸蛙堅白更啾啾。【覆蕉鹿失虛爭訟。多路羊亡妄自求。風雨宦途泥沒膝。沈酣玉帛雪盈頭。】程朱事業終何在。孔孟微言浩莫收。穿鑿紛紜迷玉石。支流汗漫幾盾矛。提撕無處瞻墻仞。貧富於吾摠謬悠。</text>
<title>文武竝用長久術 文臣廷試</title>,<text>平生翰苑秪雌黃。秋水腰間射素霜。籌策久慙非國器。經綸何計補堯唐。驅民大定承周緖。息馬中興笑漢光。天上星辰瞻壁聚。朝中熊豹摠鷹揚。【蜚騰節鉞虹霓氣。捭闔金鑾錦綉腸。】爭把詩書煕運泰。何勞汗馬濟時康。一時偏廢邦貽患。三代相須業自長。經幄淵源皆孔孟。邊封謨畫盡蕭張。文明治屬折衝地。戰陣威添禮法場。從此千年期曆算。莫辭昭世作明良。</text>
<title>晝錦堂 課試</title>,<text>醉翁官況淸於水。性癖林泉鬢欲蒼。久識相公眞國器。端宜正笏坐巖廊。兩朝屬望居台鼎。五色能穿補舜裳。赫赫功名爭藉甚。堂堂志氣益昂藏。旗旌掩靄輝閭里。銅虎驅馳鎭武康。結構幽貞占爽塏。簾櫳高映冠封疆。應敎異日欽芳譽。奚啻傍人摠飮香。石刻詞鋒裁錦綉。汗流胥吏詫金章。春秋鷄黍開村社。勳業絃歌壓錦坊。俯視洛陽靑紫士。經營塵土利名場。麒麟楦裏升沈苦。箏笛叢中醉夢忙。畢竟公卿歸臭腐。誰知富貴返桑鄕。東門千古空傳咲。偃月當年秪自傷。禍福由人知自作。賢愚異路竟流芳。廬陵老倅空成記。記罷題詩晝錦堂。</text>
<title>慶會樓</title>,<text>有樓嵬起殿西頭。寶座玲瓏彩靄浮。複道周回連禁籞。斐文炯晃眩人眸。虎蹲疊嶂蒼屛列。龍起層階白玉抽。丘園幣帛文明日。魚水風雲際會秋。獸尊灎灎天顏喜。鳳簴蹌蹌大樂優。魚聽樂聲爭撥刺。鳥含歡意亦夷猶。荷花香惹闌干散。樹影靑侵宴席留。玄化默參天共大。春恩遠與海同流。肖翹處處歸涵育。民物家家共嫗婾。從此金甌期罔缺。誰將雕峻競招尤。仰瞻扁額偏多感。簪紱贊揚頌德輶。</text>
<title>次朴六峯韻</title>,<text>聞說高人本內觀。將心到處敢求安。中宵一氣虛能待。方寸玄溝浩莫闌。手挹魁星爭膾炙。胸藏學海富波瀾。銀臺啓沃添香案。經幄淵源自杏壇。故國風雲驚遠夢。崧山形勝坐成摶。閭閻貨隧奸偸戢。犴獄桁楊讞罰寬。顚倒靑衿騰口頌。喘奔狡儈縮頭看。如吾久困蟲魚註。半載慙輸錦綉肝。披盡芝蘭芳益觸。吟餘氷雪齒生寒。廣文休訝貧無物。得句于今勝得官。附六峯詩活眼文章萬古觀。暮年棲息一枝安。誨人獨樂身忘倦。覽物豪吟意未闌。【鹿洞舊規須起廢。湖州敎範正廻瀾。】着情黃卷游文藪。講道靑衿集杏壇。信命怡然從蠖屈。培風莫恨曠鵬摶。興來守月通霄坐。客至論眞待禮寬。台座諸公相貺語。隋珠滿紙共傳看。白頭多病稀親故。晩節逢君示肺肝。尊酒締歡文字飮。松筠托契雪霜寒。【世間要地無閑日。更覺便心是冷官。】</text>
<title>交道。四絶。贈朴公瑾。</title>,<text>交道棄如土。雷陳骨已朽。雪霜見孤松。耐久應不負。三尺拂蛛絲。希音聽者誰。【莫言秋雨至。天柱月方奇。】【爽】籟聲已收。傍無耳目謀。【群蟲有底事。夜半紛啾啾。】駱峯蔚狂走。斷麓多異趣。軒昂俯塵寰。何如飮數斗。公宅在山下</text>
<title>農莊牛馬俱老無用。仍寓意。贈容齋。</title>,<text>虛喘影相弔。日昏時一噍。【村童引鼻繩。項直能如少。】 右老牛瘦骨空嘶夜。無心泰豆駕。【築金尙有時。死亦存榮價。】 右老馬次韻 容齋雖無千金轡。水草亦堪噍。時從扣角人。莫謂知音少。少年千里姿。老氣猶▒駕。臨路更一鳴。非【緣取高價。】</text>
<title>讀吳措大 名世遇。字君卿。 高作。感發有題。</title>,<text>湖海嫌來往。人間了醉醒。雙明曾透白。今向一編靑。</text>
<title>奉贈金國卿 諱安國。時以判書。罷歸利川農舍。</title>,<text>強尋蹊徑茂。理我三頃豆。【憔悴折叢蘭。雪霜方貿貿。】經綸有宿債。丘壑良非快。【航海路更長。崎嶇愼行邁。】歸休作大閑。許可唯靑山。所以邀几席。無時不怡顏。</text>
<title>題楊州新樓</title>,<text>【苦熱人皆火。危樓骨尙氷。東牕欹枕處。風引澗聲登。】</text>
<title>立春帖字 大殿</title>,<text>丹墀祥英產。禁籞瑞雲深。滿鼻淸香動。宮梅破臘陰。</text>
<title>暇日。歷投孔嵒。示家兄。</title>,<text>湖堂在僻處。秪可滌煩襟。數掬窮泉淚。年年唯此心。相逢見方寸。默默已盈襟。湖水來無盡。【斜陽獨去心。】</text>
<title>寸舌。投贈蕃仲謫居。</title>,<text>【寸舌風波起。孤身一葉舟。】搖搖千里遠。何處有黃頭。</text>
<title>題張翰歸江東圖</title>,<text>何處蓴鱸好。歸心與子同。【千年魂已冷。無地見秋風。】</text>
<title>題赤壁圖</title>,<text>泉閉蘇仙骨。雲埋赤壁顔。今朝開眯眼。始見舊靑山。</text>
<title>烏竹杖</title>,<text>伯夷死已土。魂魄定何棲。骨節遺淇澳。今爲手下藜。</text>
<title>蕃仲久竄海南。今年。召拜判書。</title>,<text>九載唯曲肱。茅村一點燈。征夫休問路。氷雪暗稜層。贈子連城璧。光生萬戶封。【桑田猶不轉。百鍊更相從。】</text>
<title>畫竹一雙。謝申元亮。名潛▒▒竹</title>,<text>無物掛胸次。唯餘淡墨馨。【晴窓時一吐。蟠屈萬竿靑。】蘇老骨應仙。阿誰墨迹傳。雪霜心尙直。風雨態能全。</text>
<title>敬天寺浮圖塔 中朝匠人刻鏤。極巧妙。參造化。</title>,<text>久把磨天刃。三年琢一詩。【無人能解妙。說與塔成奇。】 詩之雕琢之巧。與塔無異也。</text>
<title>示諸生</title>,<text>勉汝勤培養。斧斤雨露餘。塵埋奩鑑久。海涌日輪初。言本心之明</text>
<title>江亭偶興</title>,<text>鷺穿汀柳遠。舟落海天長。知有漁村近。炊煙起夕陽。</text>
<title>贈衿川太守姜士淸</title>,<text>欄外溪鳴夜。山前雨灑時。相逢知有日。欹枕共傾巵。</text>
<title>幽居</title>,<text>夜深方月午。松露滴寒衣。欲贈飛昇訣。幽入嘆未歸。</text>
<title>謝柳子晉 名順源 來訪</title>,<text>相逢瘦唯骨。世味劇酸辛。擧杯忽忘語。從知舊意眞。風雪同蕭寺。陳編共一燈。夢魂今尙玉。三角碧千層。少時。與公讀書于三角寺。</text>
<title>孤舟。呈慕齋。國卿</title>,<text>孤舟風自阻。片帆須人擧。我欲招黃頭。河源在何所。長公表雲山。上有千歲鸞。【棲托休嫌晩。凌雲有彩翰。】</text>
<title>江南女</title>,<text>昵昵江南女。纖纖雙玉手。【低眉唱鷓鴣。暗折章臺柳。】</text>
<title>到猶子思恭家。醉贈其子守精。</title>,<text>愛汝神骨秀。良玉產藍田。萬卷勤須破。家聲庶可延。贈汝忠與孝。拳拳好佩胸。寒盟靑不變。階上有雙松。政丞兄手植</text>
<title>調陶淵明四時詠</title>,<text>春皆露粉面。花色 夏園圍翠幄。樹陰 秋設黃雲坰。屯禾 冬摯白玉岳。積▒</text>
<title>追記書堂舊事。呈姜判相。諱渾。余少時。▒▒於姜及申公用漑，金公馹孫。堂在龍山江。</title>,<text>賢愚竟難卜。翻覆今如斯。低首強趨俗。古人難自期。我受申提學。厥辭眞佩玉。罹讒自謫還。憂國瘦唯骨。無妄自儒林。涕泗沾我襟。金公今已矣。金公死於戊午之禍 獨坐彈扉琴。書堂以門扉爲琴中張生何自幸。早受韓公恩。尙記摳衣日。辛勤吐格言。</text>
<title>出處。五絶。贈蕃仲。</title>,<text>出處昔曾科。功名於我何。陳編見先聖。訓以思無邪。親老兼喜懼。▒頭嘆西飛。強顏趨世事。虛負不如歸。憂國非職分。安危在廟堂。【終宵竟默默。獨坐彈峨洋。】聾耳何由醒。紛紛箏笛場。鑄金知幾日。嘉樹只難忘。曾聞山石假。五岳狀穹崇。爲待來初月。何如醉其中。公叔父成任宅。有石假山。</text>
<title>贈徐可久</title>,<text>【塵樻藏良玉。繩樞納八荒。簞瓢還潤屋。宦海一毫芒。】</text>
<title>贈別思恭赴溫陽 余在開城。相見無期。悲痛以書。</title>,<text>倚伏元無定。行藏尙待時。相離知有日。須盡手中巵。</text>
<title>雨中。贈宜仲。</title>,<text>紅紫已成土。綠陰方囀鸎。判年唯欹枕。塵世獨醒情。默默憶君時。雨來堪一咲。詩成贈所思。秪把心肝照。</text>
<title>次守慶韻</title>,<text>傳授幾千古。巵微秪一心。操存方理會。莫厭用功深。附守慶詩讀史能知古。談經可正心。沈潛經史內。學問日精深。</text>
<title>題金陵別業</title>,<text>【江水開淸鑑。山峯展畫圖。煙深人不見。軋軋櫓聲孤。】</text>
<title>余以獻官。祈雨于江華塹城臺。</title>,<text>【靑天離一握。大地入雙眸。身世疑非我。茫然蟻子浮。】</text>
<title>謝朴國衡 名世泙 惠蓮盆</title>,<text>君心眞不染。濁俗豈能塵。莫恨濂溪逝。雙盆艶尙新。</text>
<title>酬羅正源。名湜 效梅聖兪體。</title>,<text>梅老骨成苔。無人喚得回。前身應幻化。粧點數枝梅。</text>
<title>次沈正言希安 守慶之字 赤壁圖詩韻</title>,<text>【諫紙灑霜雪。寒生汲直風。知君山立像。突兀利名中。】附希安詩十月無邊興。千秋不泯風。【蘇仙與二客。相對畫圖中。】</text>
<title>贈通津朴太守 名▒</title>,<text>逢君鬢未翁。談咲氣如虹。醉臥田園暮。湖山興已窮。</text>
<title>次天使太平館韻</title>,<text>終南對賓筵。爛熳送晴翠。喜色起仙顏。紅潮帶微醉。指點欄干外。孱顏夕照下。芳尊酌流霞。秉燭期永夜。陳跡問誰尋。鮫珠籠粉壁。啖蔗味亦佳。贊詠星槎客。皇恩徧遠近。豈有間東西。忽破淸都夢。行裝隔曉鷄。雲錦還九天。行行底處宿。替人淚雙流。待曉燃蠟燭。</text>
<title>余以都會試官。留仁川一朔。誦論語君子哉若人。分韻爲詩。贈府伯鄭景應。世雄</title>,<text>披襟淸幾分。霽月無纖氛。【孤操少相似。知心唯此君。】 公軒多植竹爲親屈百里。牒訴寂如水。【琴鶴秪偸閒。誰言耐辱子。】屢呼太白來。輒倒醉先頹。他日勿相負。此言眞旨哉。公言。必他日毋負。連旬風雨錯。促膝談懷各。何以樂新知。知音故相若。相約設筵頻。笑談方見眞。來宵成獨臥。夢裏尋斯人。</text>
<title>次龍仁板上韻</title>,<text>【流激琤琮響。盤涵雪月淸。貪廉非水性。遮莫換亭▒。】 亭。之▒石神亭亭招風自至。池照面先淸。秪挹無邊趣。休煩更舊名。</text>
<title>漁村</title>,<text>【暝靄▒▒斷島。寒潮暗打空城。漁舟晩泊何處。門外唯聞櫓聲。】【賣魚未散海市。鼓角欲閉江城。柳岸漁蓑半脫。隔江忽送歌聲。】</text>
<title>偶吟</title>,<text>導河天乃呈瑞。絶筆聖悲獲麟。【借問長沮桀溺。當年謾笑迷津。】▒▒鵬程九萬。蓬萊仙路三千。【空山衾枕天▒。▒▒一身醉眠。】</text>
<title>向金陵別業</title>,<text>鴻鵠冥冥本異群。秪緣口腹謾紛紜。稻【粱不是謀身物。何處江南有水雲。】</text>
<title>坡州迎月臺。次國卿韻。臺▒。有▒鴨脚樹。</title>,<text>風枝露下冷沾巾。一半蟾光欲趁人。請看夜深奇絶處。淸尊灎灎浸孤輪。</text>
<title>商山四皓圖</title>,<text>張子胸中漢業基。【片言能補少陽虧。】當年却笑成功復。【只識商顏此老奇。】</text>
<title>竹林七賢圖</title>,<text>世間名敎摠蘧▒。擧眼山河一醉餘。【出處早知江左▒。竹林無地博淸虛。】</text>
<title>讀殷浩傳</title>,<text>王謝風流事業將。枉將阿睹屬斯人。早知遯世終廬墓。江左興亡在一身。</text>
<title>直宿中學。示諸生。</title>,<text>狂瀾末世苦難回。長抱塵編泣道灰。欲識寸心歸宿處。【殘燈一點暗中開。】楊柳收風人寂寂。梧桐無月夜沈沈。庭中有柳階上有桐 勸君須學惺惺法。腔子分明有一心。</text>
<title>題政丞兄逍遙堂</title>,<text>蒙莊好事著逍遙。收拾群囂付寂寥。【早把一身吾喪我。不應勤苦辨鵬鷯。】摶天控地各相超。物化紛紛道自饒。【莫把一機論佊我。此身存處卽逍遙。】逍遙高趣杳難攀。不在塵區不在山。爲問吾兄眞樂處。忘言咲指默存間。學到逍遙樂又全。灰心隱几本非禪。【閑中亦有奔忙事。細雨蓑衣放釣船。】靄靄捲簾雲岫閑。蓬蓬驚枕海潮還。神遊直到逍遙境。俯視蜉蝣起滅關。一半斜陽護釣磯。雲山如畫當藩籬。漁翁喚醒莊周夢。政是逍遙適志時。</text>
<title>到李重卿家。偶吟。▒思鈞。家在南山。</title>,<text>公居澗谷洞雲圍。咫尺囂塵隔不飛。【衙罷歸來山欲暝。一軒松露濕朝衣。】松竹侵凌翠影繁。主人公退臥當軒。夜深爽籟鳴還靜。【秪有層階月一痕。】</text>
<title>來檎摘呈容齋</title>,<text>葉稀朱實映庭陰。不是幽禽啄食餘。咀嚼莫嫌無一味。冷酸堪破黑甜初。次韻 容齋擧頭今日宿醒除。秪緣珍果一嘗餘。【吾家霞液君知否。共倒忘形太古初。】</text>
<title>寄宜仲</title>,<text>學道非他在日強。精微到處要商量。頭邊歲月爭遲暮。少壯無成老益荒。文章自古多推重。畢竟君知底所爲。李杜程朱誰取舍。深思應有豁然時。</text>
<title>沙盆怪松枯死。數枝尙靑。</title>,<text>風霜貿貿尙難摧。密葉繁枝翠作堆。憔悴如今那忍對。寒心唯有未全灰。</text>
<title>田園</title>,<text>田園歲莫奈多難。何處浮雲出岫閑。【江有蛟龍山虎豹。蹇驢空把一鞭還。】</text>
<title>飮硡之先生家</title>,<text>城市風埃撥眼醒。入門疑是到郊坰。捲簾淸曉開西牖。【雪盡溪山滿席靑。】一半朝暾已映簷。喜將袁酒喚仍添。西窓勝絶堪成畫。【磵壑松枝雪尙黏。】</text>
<title>向金陵。留別朴仲說。</title>,<text>門外東風日日吙。行看花柳轉參差。歸來尊酒倘相熟。猶及綠陰黃鳥時。</text>
<title>贈重卿</title>,<text>齋益桐陰嫩葉芳。公祖齊賢號益齋 孫枝幾歲長風霜。斲成疏越非今樂。誰遣絃歌薦廟章。朝來爽氣自山巓。長夏簾櫳省撲緣。爲報賓朋休剝啄。主翁捫腹臥雲煙。</text>
<title>以黃山香使。祭錢山口占。</title>,<text>山日欲殘人寂寂。瘴煙橫處雨冥冥。陰陽合散無時歇。感激神明只此誠。</text>
<title>贈重卿求臘藥</title>,<text>寒齋雪月伴孤斟。抱病無人問陸沈。莫怪所須唯藥物。刀圭一片敵南金。</text>
<title>謝家兄惠藥</title>,<text>曾知口腹還爲祟。芻豢稻粱摠謬悠。賴有神圭能換骨。莫勞扁鵲貶剛柔。</text>
<title>家兄惠道味魚。詩以戲之</title>,<text>海族頑冥本不靈。去胡汝獨享虛名。【實賓眞假人皆醉。顧我胸中道味醒。】</text>
<title>春光。二首。寄慕齋國卿。</title>,<text>瞥眼春光誰是主。紛紛紅白知無數。【一朝風雨吹顚狂。何處飄零來打戶。】堪笑春光何草草。此時此盞憶君倒。憶君一夜鬢成翁。莫道逢春顏尙好。次韻 慕齋晩歲江山來作主。眼前景物供難數。【三春無日不沈酣。花落酒醒愁閉戶。】【幽徑萋萋生綠草。小階風雨花催倒。春歸怊悵可如何。除酒無由懷抱好。】</text>
<title>困於風雨。詩以言志。時己卯也</title>,<text>淫泆秋霖自晦冥。只緣天地失陽明。【陸沈處處無舟楫。笑看魚蝦恣意行。】勢壓高低沒舊堆。還疑喬嶽竟成頹。決雲中斷無長劍。坐使群陰撥不開。披拂狂風隨勢定。涳濛驟雨不時晴。雨師風伯無原赦。會見中天合璧明。病骨秋來瘦作松。炎天尙有雪霜容。莫嗟匠石無來顧。且戢脩鱗擬臥龍。自比。▒句。皆下無字者。恨▒▒▒。▒▒可倚。</text>
<title>同思順飮梨亭</title>,<text>露坐庭心惜晩暉。回頭春事摠成非。【梨花數樹紛紛落。扶醉茫然雪滿衣。】一窓孤寂送斜暉。世事人情日日非。何處江天鳴獨雁。數行哀淡欲沾衣。時政丞。兄竄▒西縣。</text>
<title>贈容齋</title>,<text>少歲論心松柏香。鶴天文苑共聯芳。知公早有經綸策。端合峨冠坐廟堂。多事始知田舍好。蘇仙此語未應非。掛冠鄕國成眞趣。明哲從來貴見機。</text>
<title>贈慕齋</title>,<text>公昔恩關濟病翁。得攀仙桂入蟾宮。【如今願贈飛霞佩。騰躍三山嘯詠中。】 時有拔英試次韻 慕齋猥卑眞學舊衰翁。尖脚仙梯謫下宮。第一桂枝秋正馥。應須先踏五雲中。</text>
<title>送國卿罷歸利川別業</title>,<text>一身忠孝天應▒。末俗文章鬼亦驚。解組歸來看北斗。中宵劍氣轉崢嶸。紛紛靑紫信非夫。獨立昂藏膽滿軀。鄕國晩尋鷄漆約。知公愚智也相偎。</text>
<title>醉書</title>,<text>平生豪氣壓群蒙。直視無前氣吐虹。醉裏不平聞有吼。腰間雙劍露尖鋒。【藏鋒處世如多譎。攘臂逃名亦近殃。】老太始知閑活計。欲將身世臥桑鄕。</text>
<title>橡實</title>,<text>秋風萬顆落榛荒。眞味酸津保雪霜。粥粥山鷄勞啄觜。嗸嗸黎庶鎭飢腸。</text>
<title>讀崔斯文 溥 漂海錄</title>,<text>昂藏忠膽正崢嶸。生死滄溟一棹輕。點檢紀行成獨夢。【枕邊猶傍落潮聲。】</text>
<title>追記林下飮。贈思順。</title>,<text>樹林濃綠影扶疏。屈指兒時手植餘。擧白欲消愁似雪。不堪乘醉更紛如。鼎坐林亭骨肉親。肺肝相照酒沾脣。餘年樂事君休說。舞鶴窮村入夢頻。時政丞兄。謫江西。舞鶴。謫處村名。次韻 思順幽蹊人絶樹陰疏。雁影雙飛午睡餘。鳧舃晩來同住着。夕陽連席畫圖如。愁邊把酒摠天親。餘瀝寧敎不入脣。自是孤居增耿耿。追陪杖屨莫辭頻。</text>
<title>題李白擧杯問月圖</title>,<text>強將何說問氷輪。擧白辛勤飮幾巡。桂下嫦娥應有意。無人屬耳聽諄諄。</text>
<title>神鶴詩。贈潘公父。諱碩枰。百鶴自馴相隨。</title>,<text>首陽遺愛士林驚。況是仙禽亦有情。一別留詩魂獨王。公作詩贈鶴 耳邊嘐亮傍餘聲。次韻 公父玄珠忽得病眸驚。雋永吟來別有情。宿好奇毛詩起我。窓間默坐聽無聲。</text>
<title>松京</title>,<text>崧岳天涯翠一堆。十年風雨夢初回。山前勝絶臺前會。松月蒼蒼影臥杯。</text>
<title>元日。醉書新曆。</title>,<text>盈朒循環望復弦。四時相謝竟成年。莫辭最後屠蘇飮。從此餘生付醉眠。</text>
<title>奉贈吳彥淸 諱潔宅在城市</title>,<text>城市囂塵散不扃。曉來簪笏夢初醒。【小軒擬借幷州翦。割盡南山一半靑。】 軒田坐對南山林霏嵒靄自終南。公退淸虛道竝參。【門外客來休剝啄。利名喧處睡方酣。】</text>
<title>贈田漑之。名承漑 約會池邊。</title>,<text>一室齋心夏日長。滿山濃綠鳥聲忙。憑君說與池邊會。濠上觀魚共坐忘。</text>
<title>題族姪徐直長 弼 休亭 亭在大丘府。卽余外祖鄕。</title>,<text>此身漂泊海悠悠。政是浮沈不繫舟。【到底危時同灎澦。要看休處卽安流。】徐家之肺沈家脾。贏得溪山幾許奇。俯視世間堪一唾。【區區磨蟻有休時。】</text>
<title>題大觀齋。贈思順。</title>,<text>始識人間一▒▒。▒鷄朝暮旋成空。虛齋闢處無疆界。【我是乾坤獨立翁。】欲喚盧放▒漫期。一生形埒沒人知。【逢君說與眞人趣。嘿坐今朝始有詩。】次韻 思順亂聒群蛙一井中。談天頭緖竟成空。高齋獨壓淸涼境。大小終須質此翁。海邊無路訪安期。臥着空齋絶世知。【領得大觀方外樂。人間留寄數篇詩。】</text>
<title>次仁卿湖堂韻 堂在豆毛浦。卽宜城尉亭子。</title>,<text>蒲灑簾櫳絶點埃。【雨餘斜照暮雲開。】主人知我忘機久。【披却蓑衣捲網回。】【煙涵水氣連天白。露滴山光繞席靑。忽有參差聲斷續。片帆何處向蘋汀。】</text>
<title>寓庵梨花下飮酒</title>,<text>庭心靄靄雪霙堆。簷角疏疏蝶翅摧。適大風。梨蕊散落。 日晩淸尊嫌客散。隨風飛入羽觴廻。</text>
<title>贈別曺公亮 名漢弼 赴春川</title>,<text>皎皎雅抱開秋天。政是泬寥無點煙。永夜群蟲喧四座。唯看素月空中懸。右言氣槩金石可穿山可轉。至誠觸處天應援。倦來隱几夢初交。默受遐齡心始展。右言孝誠白屋魚蟲多蠢蠢。爲拯水火仁以引。恢然餘地發硎新。鈴閣寂然方一矧。右言治民許與生來少相比。肺肝開處忘吾齒。兩心元是在吾身。他日共尋懷抱裏。右言離別</text>
<title>同久叔飮枸杞酒</title>,<text>罋頭初潑玉蛆濃。一盞纔傾瘦頰紅。應有淸風生兩腋。【似聞仙犬吠雲中。】</text>
<title>贈豐德倅金德紹 名錫胤</title>,<text>山容近接雲容掩。雨氣遙連海氣兼。竟日鈴軒關節少。主人能事有公廉。落照似金紅隱映。孱顏似玉碧璁瓏。訟庭寂歷成微睡。鴨脚陰森自起風。</text>
<title>貧詩</title>,<text>今年貧甚昨年貧。貧入年年味始眞。契闊只緣【貧更好。詩成一轉到貧新。】</text>
<title>喜雨</title>,<text>天照宸衷默契深。能敎膏雨晩森沈。田家坐獲耘耔利。詩士行多醉飽吟。</text>
<title>追悼朴仲說</title>,<text>生前慷慨叫君門。死後詩縕雅頌存。絃絶至今巾欲濕。靑山何處酹忠魂。公號挹翠軒。有經術文章慷慨敢言。死於廢朝。</text>
<title>書思順遊松都錄</title>,<text>聞說蓬萊歲月閑。靈丹瑤草駐朱顏。莫誇故國探幽勝。半是山間半世間。集中。有都中二山錄。故及之。</text>
<title>逍遙堂災。詩以自解。</title>,<text>似聞眞宅在圓蒼。俯視塊蘇起滅忙。【莫把逍遙分物我。都將宇宙寄蒙莊。】【一身魂魄一元餘。無處周流不自如。】形影豈隨灰燼逝。莫言雲水作蘧篨。</text>
<title>題趙子昂水墨山水圖</title>,<text>一界長川洗鬱蒸。千章老樹露觚稜。【定非斧呪能施巧。誰斲橫空鐵壁層。】</text>
<title>題安堅畫山水簇</title>,<text>平楚茫茫路幾彎。商顏點點露煙鬟。雲林咲指風生處。應有嵒間豹一斑。</text>
<title>仕西學。示諸生。</title>,<text>一番風雨滿庭苔。老樹陰濃午睡回。【倚席無人能起我。杏壇何處撥寒灰。】</text>
<title>國卿宅。有驢子。詩以求之。</title>,<text>讀了橫渠始解顏。何人濯濯患牛山。【滿腔生意窓前草。看取驢鳴摠一般。】 說破張子厚聽驢鳴本志</text>
<title>齊陵衍慶寺。次國卿韻。</title>,<text>夢破荒鷄振數聲。仰瞻瑤宇散明星。峨冠拜向寒齋靜。松月低岑盡五更。</text>
<title>幽懷。贈守慶。使勉其志云。</title>,<text>大路難尋猿走後。飛塵易掩鏡明時。叮嚀說與惺惺法。歸宿功夫在一移。右言氣質之變莫作龍鍾一腐儒。須知敬肆在賢愚。靈關鎖鑰無人解。唯有殘燈照夜孤。右言本心之明爲問淵源泝幾波。十能猶百莫嫌多。頭邊歲月空賓送。獨嘯窮廬奈老何。右言廢學之害</text>
<title>題恩樂亭 亭在通津。縣監申匡國所構。</title>,<text>餠餌羅紈歲有秋。醉眠袍笏棄床頭。聖恩籠盡溪山勝。何羨人間萬戶侯。</text>
<title>幽懷</title>,<text>簞瓢玉帛多輕重。朝市雲林孰淺深。堪笑名途人似海。一般身是萬般心。操舟入海經深淺。扶杖登山試險夷。歸臥小齋還掩戶。瞭然無物掛雙眉。隱几冥心作大閑。不須勤苦上高山。【也知冢頂無餘物。日月風雲只往還。】</text>
<title>次遯齋雨中韻</title>,<text>細路斜分柳暗村。幽居半掩映花門。數旬高臥春將晩。都付風流酒一尊。</text>
<title>摘嘗園上來禽</title>,<text>大實騈紅樹葉稠。有時禽鳥亦知偸。縱無酸味能驚睡。也合醒時潤渴喉。</text>
<title>賀政丞兄揷花獻壽</title>,<text>杜酒盈盈浮綠蟻。缾花脈脈鬪芳辰。風流別有東君管。留得高堂萬壽春。甁花穠艶一般新。樂事年年及此辰。爛醉不知成舞蹈。淸陰偏好紫荊春。高會園亭富貴身。怡怡兄弟正花辰。蟠桃結實知應獻。從此千年不計春。</text>
<title>謝諸相公贈詩</title>,<text>前靈功業摠張皇。磨痒靴邊未有方。月露精微區自別。誰將折柳奏宮商。都兪暇日弄詩章。群玉成叢姓字芳。溪雨蕙風驚晝寢。吟飾牙頰冷於霜。</text>
<title>贈延安尹使君浩甫</title>,<text>送我雙眸遍海山。白川才了更延安。數杯說與無邊趣。醉臥郵亭興萬般。紛紛箏笛自難謀。一曲希聲數夜偸。聾耳忽醒心尙醉。美人何處隔西陬。</text>
<title>足夢蝶詩</title>,<text>南華本是無情物。一箇花中夢一場。唐詩 【蝶是無情人有意。枉將胡蝶付相忘。】</text>
<title>次溫陽詩板韻</title>,<text>雨後孱顏十倍淸。却繼蒼翠礙雙明。靈泉絶勝金丹熟。便作神仙地上行。時余浴郡地溫井層軒畫棟轉凄淸。樹密猶偸寸碧明。【指點前山雲起處。遠村疏雨少人行。】</text>
<title>謝金訓導 玄齡 惠蟠桃</title>,<text>睡餘咀嚼臥高樓。忽覺酸津潤渴喉。不是他邦村野產。應從方朔學潛偸。</text>
<title>四季花</title>,<text>如今濃綠暗隣家。姚魏成塵孰鬪奢。縱乏凌霜松柏質。四時還有艶陽花。</text>
<title>次天民韻。呈申企齋。諱光漢。嘗居利川。召拜判書。</title>,<text>幾年漁釣一遺民。便作奔流砥柱臣。公退洞門無剝啄。不應桃李要驚人。</text>
<title>紫薇花。俗名百日紅 贈企齋。</title>,<text>姚魏當春競鬪奢。一番風雨摠塵沙。怜渠縱乏凌霜節。百日能含萬粲花。厭學夭桃媚暖風。鷜叢移向駱峯翁。公卜築駱峯下 似嫌關節無人到。年上層堦耀艶紅。次韻 企齋斕斑苔錦效豪馨。數尺階因岸上沙。【未分生涯甘深泊。春來還着紫薇花。】舊日才名聽下風。只今衰病兩成翁。【憑君更借春光觀。妙意空存耐久繼。】</text>
<title>次振威板上韻</title>,<text>撲地暗香春後雨。滴窓濃翠睡餘風。知心默對氷霜友。墻底琅玕問幾叢。</text>
<title>秋扇</title>,<text>輕肌弱骨識炎涼。手裏能行篋裏藏。喜汝隨時能變化。婕妤何事浪悲傷。</text>
<title>題機仲淸虛亭</title>,<text>爛碧深靑秪自珍。莫將批抹費精神。却疑染指功名味。看取淸虛▒始真。卜宅幽貞地勢雄。浪齊雲▒屬簾櫳。【岸巿庭戶收千重。便作湖山富貴翁。】坐對孱顏▒畫圖。煙啓▒▒岱與孤。相逢驚散君山酒。咫尺名區一狗芻。</text>
<title>贈宜仲 ▒▒脚</title>,<text>扶藜學步轉艱▒。平陳極成蜀道難。【直待扶搖應着脚。旁人休道失邯鄲。】大小紛紛共一天。蒙莊餐物思悠然。憑君欲借如椽筆。達觀篇成道始全。余謁着達觀賦</text>
<title>題頤齋韓稚圭 名景琦</title>,<text>勞生勞力兩勞形。姑把餘生養性靈。【斂膝淸宵衣欲濕。曉窓寒露點羲經。】</text>
<title>西湖別柳子晉</title>,<text>園林露下泣莎鷄。歸夢鄕關路轉迷。秪有西湖流碧玉。令人遙憶柳愚溪。</text>
<title>南蠻孔熾攄憤</title>,<text>瀛海摶桑浦漵回。邊氓頻患虜絃開。只緣首鼠無長策。莫道朝家欠將才。</text>
<title>題駙馬任 光載 嶺南紀行錄</title>,<text>休沐江南路幾千。風流絶勝飮中仙。謾敎詩語回宸翰。留與人間直萬錢。</text>
<title>到燕城君宅飮酒</title>,<text>覆盂提起愧凡賓。晧鬢飄蕭貴主人。馱醉歸來風雨過。陌頭紅紫已成塵。驚倒深杯露肺肝。隔簾花濕惜春殘。金城雨雹無人會。須把麟經子細看。時適有大雹</text>
<title>家兄。以謝恩使赴京。詩以贐別。</title>,<text>止且行焉非我由。此身於此一虛舟。他鄕等是吾鄕土。堪咲王公歎少留。少日才名播士林。今承綸命走駸駸。騷人最苦生離別。況乃區區骨肉心。聚散如波難自牽。斯須會合疾於船。北堂霜髮思無盡。秪爲臨行一泫然。</text>
<title>長湍。次李太守大連 名嗣宗 韻。</title>,<text>庭院陰濃樹葉榮。北來靑嶂揷簷楹。莫言坐嘯妨民瘼。村巷無人訴不平。</text>
<title>聞稚淸喪兒。詩以解冤。</title>,<text>此身委蛻非吾有。拜謝玄夫亦不公。歸雁衡陽休復聽。好將魂夢更占熊。公新得後室</text>
<title>直宿太常。口占。</title>,<text>薄俗誰知許國情。忠肝義膽轉崢嶸。空慙人乏絲毫補。獨對殘燈半夜明。</text>
<title>余以獻官。祈雨于江華塹城臺。</title>,<text>歷盡崎嶇眼界恢。俯看東海少於杯。噴雲洩霧靈曾驗。纔下星壇雨脚開。</text>
<title>春日村行</title>,<text>槐柳陰陰小徑斜。編茆竹裏有人家。曉來風雨歸何處。散盡籬邊紅杏花。</text>
<title>次國卿恩逸亭韻 時公在利川別業</title>,<text>每到初春得句新。立春日。公作詩。貼壁。 七年堪作臥龍身。直將雲水充君信。應有天庭喜氣津。日日澆書不忍眠。秪緣魂夢繞愁邊。一亭高臥寬天地。白首能堪此送年。歸休鄕國亦恩榮。敢向明時訴不平。最愛囊中多祕訣。刀圭應是制頹齡。一村桑柘老名臣。優逸何曾歎不辰。太史特書能耀後。莫敎功業竟沈淪。似聞無慾顏常好。兩鬢渾如少壯時。畎畝腰金依舊樣。自多於世欲何爲。湖海相逢是故人。百年窮達保吾眞。【却慙半世無狂興。老樹封苔豈有春。】</text>
<title>贈趙參奉 名應世年友浚之子</title>,<text>愛君眸子水如淸。詞氣談鋒已老成。直待他時鵬一擧。扶搖從此振家聲。</text>
<title>次金子通 名浻 韻</title>,<text>常識紛紛滿眼前。知心唯子意相連。從今擺落形骸累。風雨寒宵共枕眠。老覺衰顏巴換前。東溟雲水夢相連。公居原州 相逢莫負池邊會。待子春壺尙未眠。</text>
<title>謝家兄送五加皮酒</title>,<text>此身長抱病支離。久嘆無人供所須。忽覺肺肝薰數盞。沈痾纔釋氣如馳。</text>
<title>送政丞兄貶永川</title>,<text>從他物議極紛如。都付功名醉夢餘。古句吟來先洗眼。竹林深處臥看書。余之別業。在永川。有脩竹百餘竿。</text>
<title>次朴公瑾高陽農莊韻</title>,<text>魂夢長尋水石間。功名畫餠若爲顏。羨君坦腹田園暮。【臥見歸雲何處山。】附公瑾詩暇日歸來屋數間。故園幽趣足怡顏。此時勝味君休問。魚在溪中蔬在山。</text>
<title>復用前韻。贈其胤民獻。時讀書于高陽別業</title>,<text>新學紛紛滿世間。如君才氣解吾顏。短檠黃卷鄕村夜。應憶雙鯨倒玉山。余與公瑾痛飮。人呼雙鯨。</text>
<title>贈鄭參奉懼夫 名允愼</title>,<text>骨格堂堂膽滿身。不須捫蝨話悲辛。鵬程會有扶搖日。莫作靑衫眊矂人。君腸鍾鼎我江湖。大白傾來一滴無。數夜狂言相痛飮。村沽倒盡臥乾壺。</text>
<title>同宜仲。題赤壁圖聯句。</title>,<text>嵒壑依俙蘇子面。義之 風光留與沈家詩。宜仲 扁舟欲遂歸歟計。義之 赤壁看來有所思。宜仲</text>
<title>差香使往錢山。示諸生告別。</title>,<text>狂瀾擾擾不須防。學問精微只一方。堪咲心猿初睡起。要知操舍卽存亡。倚席無言兀似瘖。忽辭螭陛惜相離。故城瘴癘脩門遠。興廢斜陽一鬢絲。</text>
<title>朴居正 名世豪 家。賞芭蕉。</title>,<text>迂叟晩年臥一軒。庭邊蕭灑置花盆。殷勤說與養蕉法。新展新心道學存。</text>
<title>次陽城東軒韻</title>,<text>望斷家山隔漢城。雲林何處問歸程。【一塘荷葉驚殘夢。記得蕭蕭雨打聲。】</text>
<title>明妃怨</title>,<text>【一自蛾眉誤畫眞。紫臺遙隔漢宮身。笳聲忽覺春宵夢。空抱胡琴泣翠顰。】</text>
<title>次國卿韻</title>,<text>繁華休說摠淸磨。春到人家爛熳花。滿眼恩光先獨咲。一般風雨一番差。</text>
<title>開城府太平館。次天使韻。</title>,<text>紅白飄零草樹新。舊堂無復見芳塵。吟哦指點興亡處。【半是遺篇目擊人。】楚山蒼翠欲黃昏。紅白初殘氣尙暄。醉裏拍欄頻送目。會看蔥鬱太平痕。客裏光陰觸暯春。滿篇珠玉絶纖塵。渾身此日天香散。餘潤能霑海外人。</text>
<title>題遯齋</title>,<text>公是巖廊地位人。功名老大鬢猶春。硏朱點易幽齋靜。夜月來窺當上賓。</text>
<title>題慕齋</title>,<text>平生百行最魁人。霜雪哀哀五十春。直把彩絲期黼黻。故敎觀國早充賓。</text>
<title>守慶。中己亥初試。詩以賀之。</title>,<text>金門射策在庚春。蟾桂臨頭影尙新。誰破墳園方一咲。筆端珠玉便成珍。</text>
<title>贈車大遺 名煕胤</title>,<text>學舍聯鑣五載春。如今還對舊精神。他年應憶樓中會。松月絃歌酒幾巡。</text>
<title>贈金國弼 名▒▒。時自▒公及▒追。同差安城▒會試宴。</title>,<text>雌黃翰墨幾多時。風滿高樓酒滿巵。別後幽懷空脈脈。秪將魂夢暗相隨。</text>
<title>示諸生。使勉其志。</title>,<text>人間勢利自紛如。事業須尋聖訓餘。【請誦無邪詩一語。風花月露摠蘧篨。】</text>
<title>贈別擧子</title>,<text>三庚珠汗苦沾巾。筆陣功成事業新。從此龍門期一躍。拔茅應作廟堂珍。</text>
<title>題安城克敵樓</title>,<text>虯髥鴨脚綠陰稠。狼藉賓筵興已收。莫道炎蒸如酷吏。淸風擬作滿襟秋。</text>
<title>詠樓下此君</title>,<text>樓下蕭森碧玉身。風霜勁節似高人。共傾綠葉還成醉。細雨淸聲入夢頻。</text>
<title>詠萬年松</title>,<text>鋪地淸陰屋數楹。問渠贏得幾千齡。臨行忽有悲風起。枝葉如呑惜別聲。</text>
<title>次鄭淵淵 名淵 韻</title>,<text>白首相逢奈老何。追思親舊巴山阿。君今無欲顏常好。高臥淸風凜不磨。公天性廉潔。曾經數郡。家無▒石。</text>
<title>奉贈蘇彥謙 諱世讓</title>,<text>挾策論文弱冠時。知公氣槩壓群兒。如今便作經綸器。況有雄詞錦綉奇。多病柴扉斷往還。時余移宿城內 強將簪笏臥塵關。老來尙有膏盲疾。驚破殘宵夢故山。</text>
<title>次子美空中樓閣韻</title>,<text>樓閣橫空結構寬。更敎餘地起高山。從頭聽了嬰兒哭。【眼底乾坤別一閑。】</text>
<title>別柳耆翁換富寧</title>,<text>俯拾功名尙黑頭。高材應合廟堂籌。似聞夷落皆弓劍。須把威稜臥北陬。</text>
<title>淨業院謝宣醞</title>,<text>中使臨門設錦茵。夫香馥郁洞庭春。一身渾是霑䲨屋。庶效華封祝聖人。拜賜黃封感涕滂。情深不覺累千觴。如今家國須賢俊。休負明堂作棟樑。</text>
<title>題文淵通津農莊</title>,<text>旅囱風雨雜秋聲。夜半鵾鷄哳哳鳴。數掬飄零遊子淚。此行留與故園情。</text>
<title>到政丞兄家。拭淚偶吟。</title>,<text>【園亭翡翠巢空在。軒塢虯龍鬣尙蒼。】 兄手植▒松於階▒ 【六載賓筵春寂寂。至今無夢草生塘。】</text>
<title>獨臥公館。追悼政丞兄。</title>,<text>【東嶺氷輪露半規。樹林凌亂影參差。】江天忽灑無從涕。爲是羈鴻叫斷時。</text>
<title>贈徐可久</title>,<text>囂塵咫尺隔荊籬。泉石飄蕭影獨隨。松露曉窓衣欲濕。硏朱點易打乖時。公潛心理學。深於易道。分明象數豁溟濛。潛聖韋編眼已空。剝啄聞來猶掩戶。先天應對伏羲翁。次韻 可久碧溪幽咽護松籬。庭院無人鳥雀隨。忽被珠璣欣有得。晴囱盥漱獨吟時。先生氣宇出鴻濛。富貴浮雲眼底空。聊仗廣文明己道。誰知仕隱一奇翁。</text>
<title>題神菴</title>,<text>蹇驢薄暮向山城。松櫟森沈一逕明。飽糲▒堂看佛畫。居僧應道退之行。</text>
<title>福齡寺。贈張子貞。名柏</title>,<text>蕭寺無人共一尊。松聲驚枕隔塵喧。夜來肝膽淸如許。咫尺空將雪月論。</text>
<title>贈可久</title>,<text>滿腹詩書道不窮。曲肱時復夢周公。杏壇灰冷濂溪竭。眛眼無人識此翁。</text>
<title>衍慶寺。贈安秀才。名宗</title>,<text>招提夜氣水如淸。萬籟收聲雪月明。推枕澆書方一覺。玲瓏聽取曉鷄鳴。</text>
<title>登普賢峯</title>,<text>【蟻緣碧落天疑垤。▒泛蒼茫海作籠。】堪笑昌黎空悔咋。將期汗漫拍鴻濛。</text>
<title>贈別猶子思恭赴溫陽 時余在松京</title>,<text>廢殿荒涼歲幾強。▒簷松月臥昂藏。知渠魂夢空來往。莫把離懷枉斷腸。</text>
<title>余以先君諱日。自開城上京。別諸生。</title>,<text>堯舜須從孝悌尋。子與垂訓古來今。知渠共進天人策。宦路蜚英卽此心。函丈▒▒愧不材。沈潛道脈歎成灰。別來京國身無暇。故廟松楸夢幾回。雪月襟懷絶點塵。湯盤兆字幾番新。相離莫恨成功晩。滿腹琅玕摠是珍。</text>
<title>幽懷。四絶。贈可久。</title>,<text>故國興亡一瞥如。至今卿相有遺居。莫言旺氣渾蕭索。留與雲仍積慶餘。蹮蹮新學少年叢。指點精微爲訓蒙。【三百無邪詩有頌。風花月露摠苓通。】學問於人只在誠。要須不息法天行。玄關靈匙猿初起。【尙有殘燈一點明。】衮鉞麟經寓意深。君親大義孰能尋。知君佩服唯忠孝。移孝爲忠秪此心。次韻 可久象外散念常晏如。草廬眞箇類仙居。【疏慵寡與還堪樂。弄得雲泉自有餘。】爲學長嗟坐宂叢。未逢先正發余蒙。【辛勤做得工夫手。五十年來似始通。】孟軻先覺語思誠。學到誠時自在行。反省未能無內疚。始知不足恃高明。君子要須造道深。到收功處始休尋。【年來覰破眞消息。自咲從前枉費心。】再次二首一部羲經衆理叢。欲追三絶啓余蒙。坎離互宅人知否。些子天機未易通。花洞煙霞趁步深。桃源何用枉探尋。【自從喫得閑中味。壺裏乾坤認在心。】</text>
<title>次可久韻</title>,<text>誰言枕漱乳泉罄。更有轆轤垂渫井。嘯傲蜉蝣起滅關。還丹何必煮雲鼎。一臥希夷曉睡破。林霏洞屑爭來佐。恍然毛骨蛻如蟬。醉踏藍歌無與和。功利區區涉世難。一心長掛水雲間。丹厓▒蜷叢生桂。朝夕衡門手可攀。生來大道學皇王。戶外摳衣競踉蹌。久縮袖中麟史筆。應將潛德發幽光。附可久詩山人屢見簞瓢罄。懶汲前谿松下井。大觀先生不世翁。遺我斗米資茶鼎。【屠龍不惜千金破。壯志當年期帝佐。歲晩山中歌紫芝。紫芝一曲無人和。】誨人無倦古猶難。孰肯諄諄函丈間。聞說先生勤授業。靑衿鼓篋競躋攀。月吉衣冠拜素王。靑衿多士共趨蹌。日登敎席垂溫語。座下顒然仰耿光。</text>
<title>松都明倫堂。子規來叫。</title>,<text>松露霏霏月上扉。數聲啼破夢魂飛。應嫌苦被人間累。夜半空敎賦式微。</text>
<title>尹經歷 隣哉，李都事 享仙。携酒來訪。</title>,<text>談霏玉屑干分淸。氣吐虹霓萬丈橫。吸盡滿尊猶患渴。問余何事學長鯨。</text>
<title>水落嵒。同隣哉踏靑。</title>,<text>嶺雲如絮雨初經。萊甲莎芽吐暗靑。絶勝花開三五踏。網鱗絲膾薦盤腥。</text>
<title>齊陵典祀廳。次國卿韻。</title>,<text>亂山松籟耳邊聲。▒祀丹衷耿日星。睡覺曉書鏘佩玉。村鷄遮莫報寒更。</text>
<title>贈朴參奉 名漑 昆季 留守昌邦之胤</title>,<text>【泰岳盤根壓衆峯。▒胎土脈兩長松。雪霜勁節應培養。會待風聲遠九重。】</text>
<title>漫成。贈昌邦。</title>,<text>患渴文園老茂陵。萬編書榻鬢▒鬙。何時點檢溪山勝。共坐園亭酌癭藤。</text>
<title>同昌甫。遊滿月臺。</title>,<text>雨霽籃輿下故基。山容新沐斂脩眉。諸生醉唱山僧舞。蕭灑如君只詠詩。</text>
<title>次甘露寺韻</title>,<text>誰發天慳得此山。削成蒼壁掛危欄。【高樓盡納蓬瀛勝。疑是飛仙管一閑。】</text>
<title>花園踏靑</title>,<text>故園頹落暗宮庭。踏遍興亡一醉醒。造物似嫌佳節會。故敎春草未全靑。</text>
<title>祀廳。贈昌邦。</title>,<text>兀坐寒廳日已昇。前山木落露稜層。如何只尺齋心處。共作寥寥入定僧。</text>
<title>謝昌邦惠白魚</title>,<text>此魚非是入船餘。何處氷汀擧網魚。却喜今朝彈鋏罷。軟肌能合齒根疏。</text>
<title>謝昌邦惠燒酒</title>,<text>塵關無計駐朱顏。奈此腥膻汚肺肝。【點滴金莖天上露。曉來呼吸當還丹。】</text>
<title>盆竹。呈六峯。</title>,<text>【移醉雙全碧玉身。切磋淇澳舊精神。細聲疏影風霜裏。留把淸虛是始眞。】次韻 六峯【露浥王猷舊愛身。影斜塵案覺淸神。碧鮮蕭灑尋常事。雪虐風饕始識眞。】</text>
<title>蒙賜六峯都鷂 五首</title>,<text>忽撥炎灰味最優。海天歸興上眉頭。莫言爽口由甘旨。愧我還無肉食謀。</text>
<title>題朴訥齋 諱祥</title>,<text>鐵軸裁詩貴適時。繁華淡泊道非虧。【故知詩語天機露。錦綉叢蘭兩絶奇。】</text>
<title>次朔寧樓題韻</title>,<text>攙天疊巘夕陽橫。衆樹槎牙一水明。欲與湖山窮戲劇。尊前點檢摠多情。寒威三月轉凄淸。何處鸎花爛熳成。造物戲鐫雲水窟。謾敎騷客長詩情。</text>
<title>留別閔經歷，李都事。</title>,<text>舊染于今水似淸。設施知有洗心經。最怜臺月臨歸路。入務尋醫摠不情。地虧金盞舊松京。誰設絃歌變魯城。堪嘆老蘇先有句。亂山深處長官淸。</text>
<title>留別林上舍</title>,<text>聚散萍蓬會有時。江東渭北邈難追。故都久袖韓公手。爲我應成賦別知。</text>
<title>偶吟</title>,<text>忘言掩卷似參禪。得句開窓破困眠。【坐對南山眞面目。何煩採菊見悠然。】</text>
<title>歷訪朴上將昌元</title>,<text>占斷江山一段奇。數區形勝沒人知。綺筵臺榭猶堪賞。況値靑春三月時。</text>
<title>題子陵松亭</title>,<text>松陰滿地淨無塵。爽籟常生睡味眞。堪咲名途長役役。何如醉臥一堯民。</text>
<title>題盧綸集後 曾以此集贈宜仲。今復見此。不堪悲怛。故題之。</title>,<text>曾聞桎梏元非命。何處英魂酹一觴。莫取讒人投有北。聖朝無路竟逃殃。讒入指蔡奸</text>
<title>贈別從弟敬之赴金溝 登濟川事。走筆。</title>,<text>簿領紛紛日幾陳。手中游刃發硎新。羅紈餠餌能絲穀。潤色飢寒白屋民。骨肉彫零付歎吁。【闔門君我兩身孤。】相離淚盡湖山暮。獨向靑坡宅一區。</text>
<title>贈國弼</title>,<text>兩陸才名共許雲。蘭香幽谷久曾聞。知君早有沖霄志。九萬鵬程隔幾分。</text>
<title>三月。携子姪。上萬里嶺。以爲講信會。</title>,<text>姚魏嬋娟競鬪奢。共尋山頂賞年華。傳杯爛熳重相約。樂事如今自一家。</text>
<title>次淵淵韻</title>,<text>林亭枿坐似逃禪。雲樹鴉翻落照邊。遙望脩門心萬里。莫嗟雙鬢繞流年。</text>
<title>九月。望薔薇盛開。</title>,<text>九月寒威十倍加。彫零何處見奢華。天公怜我多情思。【留與靑春放一花。】 妾名靑春</text>
<title>反齋樑文。贈朴秀才。名民獻</title>,<text>小齋幽寂鳥忘飛。秪把殘編鎖夕霏。抛却東南邀萬福。揶揄空博鬼神譏。</text>
<title>又贈反風花辨 邵堯夫詩。月露風花未品題。朴君非之。而作辨。故余詩以反之。</title>,<text>皇王四府道參差。品絶淸虛一樣奇。邵翁寓意無人解。枉把雲斤琢異辭。</text>
<title>追贈</title>,<text>多君學海浩難防。時見洪瀾轉抑揚。弄筆戲嘲天上兔。至今猶▒桂花香。▒偸列子▒羶之閼</text>
<title>燈下。題高麗名臣手蹟。</title>,<text>詩句驚人信手翻。淋漓寶墨尙餘痕。如今五百年前事。點盡殘燈一夢魂。</text>
<title>奉權景信先生 諱輗</title>,<text>屈指行年淚泫然。只緣親舊已冥泉。卜隣始有新知樂。千載峨洋理斷絃。</text>
<title>浣花醉歸圖</title>,<text>白髮昂藏老拾遺。岸巾泉石醉泥時。【驥兒已壯熊兒健。驢背歸來好護持。】</text>
<title>松濤 呼韻</title>,<text>虛舟輕颺泛江湖。夢裏驚聞駭浪呼。始悟聲從松數樹。【濤頭何處見飛鳧。】</text>
<title>次韓耆卿占夢錄詩韻</title>,<text>世間凶吉自難推。魂夢紛紛一局棋。堪咲數年多事在。枉將奇怪解人頤。暮年高臥雪盈梳。潦倒休言事業疏。爲國丹衷長凜冽。將身不忍伴漁樵。</text>
<title>贈開城留守宋汝溫 諱㻩</title>,<text>年少高才最患多。春雲空碧竝嵯峨。秪將拱璧期三捷。尊酒論文奈我何。數日淸尊一醉同。萍蓬形影隔西東。回頭松嶽知何處。唯有煙鬟點碧空。</text>
<title>送東君之震方</title>,<text>三旬一視便同仁。翻手洪鈞物物均。五德忽窮靑木運。【群紅散處赤旗新。】</text>
<title>贈同鄕李敎授</title>,<text>白髮區區困末官。夢尋先壟眼長寒。如今欲和歸田賦。鷄黍他年共子歡。</text>
<title>林學源。名洙 勸飮燒酒。</title>,<text>君作田翁我酒翁。酒翁鯨吸百川空。岸巾醉把如椽筆。吐出蒼穹萬丈虹。堪咲田翁坐壟邊。黃埃眯眼困成眠。三庚點滴金莖露。靑鳥應邀地上仙。</text>
<title>次安山東軒韻</title>,<text>千年僻郡枕雲山。蓬島微茫杳靄間。【睡覺滿窓風竹響。淸宵錯認雨聲寒。】</text>
<title>追悼公瑾</title>,<text>直視無前氣槩同。共將榮願付苓通。最怜不復呼尊酒。醉吐橫空萬丈虹。</text>
<title>寓意</title>,<text>簾捲虛亭臥寂寥。一番風雨打蕭蕭。滿城桃李渾無賴。歲暮寒盟有後彫。</text>
<title>辛軒來訪。詩以示志。友人永禧之子</title>,<text>弱齡分手不知▒。何幸相逢未死前。憶得安亭魂已冷。對君鄒忍淚潸然。</text>
<title>淸心樓。贈崔監察。名景魯</title>,<text>連鑣數日共驅馳。指點湖山處處奇。行到一樓殊絶勝。長江流上雨絲絲。滿蓑風雨馬駸駸。十到驪江興已深。點點煙鬟開一面。他年何處更相尋。</text>
<title>題子胤映碧軒</title>,<text>投紱歸來一老蕭。夢魂曾絶紫宸朝。【莫言軒竹徒相映。看取淸虛道自饒。】</text>
<title>曉坐</title>,<text>曉坐難堪衆籟呼。▒▒▒喧豗 【嶺頭雲捲日輪孤。】 本心猶明 君看三百無邪頌。月露風花摠狗芻。願留心於聖賢事業</text>
<title>同善叔敬之。餞別子溫。</title>,<text>三四年來嘆別離。陽山來往幾多時。曾任溫陽。又除嘉山。 分携共拭相思淚。倒盡重陽泛菊巵。</text>
<title>遯齋宅白杜鵑花盛開。詩以戲之。</title>,<text>【滕六粘枝汲異開。尋香粉蝶却無蹤。】▒▒一樹能▒白。顧質幽齋博物翁。</text>
<title>贈洪子昂</title>,<text>浮生聚散▒▒蓬。老大俱成白首翁。從此功名輕一羽。▒辭尊酒醉瞢聾。</text>
<title>記前日會話</title>,<text>盍簪觀▒興闌珊。共盡尊前一日歡。俗士請看今夕會。異香披拂摠芝蘭。</text>
<title>柳參議子罕。朝天。無恙還京。</title>,<text>三時挽節身逾健。▒策河山路已千。歸臥金鯢頻入夢。滿懷淸月照嬋姸。</text>
<title>櫻桃摘呈遯齋</title>,<text>摩詰多情傾▒▒。退之何處嗅淸香。衰顏忽▒▒▒▒。釀成▒▒興味長。</text>
<title>題高陽觀政軒</title>,<text>曉來吹帽滿塘風。嶺靄林霏捲碧空。看取此心澄徹處。▒▒▒▒映玲瓏。▒▒霜▒泣▒姦。紛紛盤錯不容刪。【莫將臣浸分淸濁。▒▒▒▒摠一般。】</text>
<title>謝子昂招會園亭</title>,<text>蕭潑園亭繞碧山。【杯涵花影映衰顏。】夕陽扶醉絃歌散。收拾秋光滿袖還。</text>
<title>年友翊之來訪</title>,<text>共學芹宮問幾春。唯餘宦路數三人。相逢促膝宜須飮。却喜談鋒老轉新。</text>
<title>送年友辛姬卿。名弼周 以年滿七十。歸靈山。</title>,<text>帽壓▒▒帶減圍。暯年瘦骨更難肥。故鄕鷄黍雖▒約。戀闕忠魂日下飛。</text>
<title>贈同庚靜叔</title>,<text>乙未生逢乙巳回。暮年豪氣轉崔嵬。知君久抱支離病。何日相携共擧杯。</text>
<title>送敬之赴楊根</title>,<text>貪廉分處心堅石。寬猛施時政稱衡。沙嶺松楸應有待。爲君臨別一▒纓。</text>
<title>題雲卿園亭</title>,<text>遠近孱顏撥盡屛。林霏嵒靄鎖孤亭。昔年手植雙龍起。蟠屈▒前萬▒▒。駱峯三角摠低昂。浪駭雲奔屬盡梁。欲識主人誠孝處。請看圭首立中唐。爲其先大夫▒產鐫碣</text>
<title>題作聖圖。贈尹肩吾。名希聖</title>,<text>誰說呼盧只破閑。聖愚分作笑談間。莫將戲謔空消遣。操舍功夫摠一般。</text>
<title>題鄭昌齡先生 諱百朋 樂水軒</title>,<text>爛碧深淸接混茫。區區百谷一毫芒。【莫將臣浸爲疆界。要待盈科學有方。】</text>
<title>宣陵池邊。與吳綏之會話。</title>,<text>池面盈盈一碧銅。縠紋初纈動微風。多君共作無何飮。漲綠開尊酒不空。</text>
<title>醉題閔仲溫屛風</title>,<text>【山色染藍濃作粥。雲陰釀雨細如絲。】謫仙秉燭宜須繼。正是三春欲暮時。</text>
<title>大雨水。自敍二章。奉朴佐郞。民獻</title>,<text>三旬淫溢天疑漏。八道懷襄地欲浮。欲叫帝閽成底事。秩卑無計獻嘉猷。橫被水災郡國侵。山城村落亦沈浮。欲將海若談秋水。守罋無人識大猷。次韻 民獻【風打壟頭傷稼臥。水過林杪見苴浮。】旋聞下詔憂災切。佇看嵒廊日獻猷。永部吟詩還有債。虛名箕斗愧常浮。讀書萬卷終無術。未信迂儒致大猷。</text>
<title>約與敬之等訪子溫 出宰嘉山。秩滿還京。</title>,<text>樂事天倫會作場。淸尊薰襲酒襟香。醉來扶出松亭坐。好月窺簷更勸觴。次韻 敬之尊酒相逢醉幾場。菊花侵坐語生香。紛紛離合何煩說。一擧須傾累十觴。次韻 思恭六載何能笑一場。愁來孤嚥泛花香。今晨骨肉松亭會。喜却離懷擧壽觴。次韻 守慶人世悲歡夢一場。誰能長挹▒頭香。六年相別愁懷苦。今日園亭奉壽觴。</text>
<title>贈獻之</title>,<text>尋醫入務散窮愁。望斷脩門鬢已秋。凍合投金氷未解。叉魚無計闕黃頭。</text>
<title>奉贈嘉仲</title>,<text>簪紱昂藏報主身。久知懷抱只經綸。政聲留與香名遠。活計先饒白屋民。</text>
<title>讀龔天使太平館賦。未免駁雜之譏。</title>,<text>王城樓觀出塵氛。【擧眼山川筆下文。】枉摭楚騷驚肉眼。蛟螭蚯蚓孰能分。</text>
<title>階菊盛開</title>,<text>披拂霜風樹葉驚。黃花爛熳爲誰榮。歸時一汎忘憂物。絶勝靈均餐落英。</text>
<title>次金士美 名明彥 賞蓮</title>,<text>方塘翠蓋擁紅粧。月露霏微萬斛香。嗅罷歸來猶滿袖。更携尊酒遶階傍。</text>
<title>竹花詩。贈李子淨先生。諱澯</title>,<text>紅紫紛紛一瞬空。唯餘碧玉長新叢。滿枝嫩蕊開何事。爲問居隣博物翁。</text>
<title>挽德林守諄之</title>,<text>【名利輸贏醉似聾。擧杯歌響徹靑空。滿胸淸濁機關在。借問何人識此翁。】</text>
<title>別李察訪赴大同</title>,<text>長羨脩門早策勳。春衫到處氣如雲。【一鞭風電無餘地。】知是蕭蕭冀北群。</text>
