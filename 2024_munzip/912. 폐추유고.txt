<title>得親庭書札。志喜。</title>,<text>朝聞屋角査査鵲。人自牙城竹谷來。開緘細看平安字。知是庭闈手下裁。</text>
<title>城西寓舍。謝李甥 善膺 携酒來訪。</title>,<text>醉後何辭醉後盃。百年襟抱向君開。秋風湖外歸鄕路。莫負黃花共去來。</text>
<title>次安進士 級 韻</title>,<text>迷塗知不諫。往事悔難追。平地驚瀾起。風埃世路危。元來無宦興。不是傲當時。伊昔從遊地。團圓倘再期。</text>
<title>挽尹生員 乕慶</title>,<text>一疾居然感。沉綿久未瘳。謂言賴神相。何遽隔明幽。積慶三珠樹。流年半百秋。欲歌虞殯曲。淚落不能收。</text>
<title>自笑</title>,<text>自笑銀㙜廳注書。南柯一宦夢蘧蘧。莫將眞假較炎冷。浮世功名捴是虛。</text>
<title>淡淡亭</title>,<text>淡淡亭臨淡淡流。風光猶似昔年秋。仙翁海鶴今何處。爲問沙頭雙白鷗。</text>
<title>贈堂氏耽羅使君德章 弘望 之任 幷序○三首</title>,<text>天覆地載。海以環之。天下一大島也。國於左海。東西南三陲皆海也。鴨綠豆滿衮衮走于北而朝于海。東國亦一島也。東國之南大海之中。有國曰耽羅。耽羅亦一小島也。然則凡天地間處於海內者。總之皆島中人也。自其大者而小之。則天下亦不大而小矣。自其小者而大之。則耽羅亦不小而大矣。願君小其大者而大其小者。毋以涉滄海入絶島。苦于胸次。其視小島如大島焉。仍衍之爲一絶句以贈之。四海環成一大島。林林緫是此中人。莫恨耽羅在溟渤。長風解纜卽通津。珥貂㫌鉞殿南陬。駕海風帆亦壯遊。此去莫嫌前路遠。世間那有鶴楊州。耽羅未到吾能說。海道茫茫水拍天。他時想得思鄕夢。靑草池塘憶惠連。</text>
<title>又贈別</title>,<text>憶昨城南贈我別。誰知今日送君行。去留心事同前後。大小官啣異弟兄。曉蜃起樓隨彩鷁。颶風驅雨駕長鯨。分明明月浦邊月。跨海淸光照兩情。</text>
<title>旅寓江村。率爾書懷。錄呈羣從。</title>,<text>獨倚江樓到夜闌。覊懷欝抑向誰寬。春來轉覺歸心切。客裏偏憐隻影寒。鴈斷難憑千里字。鷦棲未保一枝安。池塘靑草仍成夢。每憶終南舊日歡。</text>
<title>思親</title>,<text>經年久曠鯉庭陪。寸草春心日夜催。旅寓忽驚新歲月。夢魂空遶舊池㙜。堂中每懼雙親老。膝下偏憐二子孩。南望白雲愁佇立。夕陽江上獨徘徊。</text>
<title>除夕。次谿堂韻。</title>,<text>幾度人間逢此夕。居然三十四年春。已驚徂歲催流水。自笑儒冠汚軟塵。濩落壯時男子志。飄零今日暮江濱。何緣寂寞寬閒地。着我嶔崎潦倒身。</text>
<title>漢江舟中。餞別趙都憲。時洪海州錫箕在座。先吟一律。追次其韻。</title>,<text>南風引起越鄕吟。倚棹篷窓披素襟。眷眷孤忠去國日。遲遅行色戀君心。斜陽欲盡情盃盡。漢水非深別意深。當宁秪今方屬望。不須鷗鷺舊盟尋。</text>
<title>王大妃殿迎祥詩</title>,<text>靑陽佳氣繞金宮。上壽東朝禮益崇。柏酒開樽存舊俗。椒盤獻頌記遺風。休祥政屬三元會。母道方尊八域中。最是吾王敦孝理。懽心還與四方同。</text>
<title>贈別德章之任鶴城</title>,<text>世味酸醎飽備嘗。元來直道越冠章。纔經絶塞風霜苦。又向偏荒瘴癘鄕。北去南來空自老。天時人事更堪傷。分明記得阿連夢。靑草池塘共對床。</text>
<title>贈別德章令公奉使燕京</title>,<text>墮地桑蓬志四方。男兒本自大心膓。東瀛海外耽羅國。長白山前靺鞨鄕。絶域飽經南北遠。異邦休歎道途忙。龍灣自限三韓界。鴨水遙通萬里疆。碣石曉雲隨去馬。浿江春雨濕征裝。驅馳王事須專對。跋涉賢勞幾備甞。觸目唯應饒物色。傷心可耐惜興亡。丁仙華表猶傳鶴。麗代荒城尙記凰。擊筑歌殘悲烈士。懸金禮絶哭昭王。竹城䨥節淸灤水。柴市孤忠貫日光。宇宙千秋猶帶耻。山河百戰尙含瘡。人思漢室謳音切。天醉秦封感慨長。將命子皮行鄭幣。歸含榮叔吊成喪。使名今日還堪愧。誰向煤山進瓣香。</text>
<title>僑居江村。東溟鄭詞伯 斗卿 適來寓比隣。伻人致欵。余卽造謝。傾盖若舊矣。謹將三十韻奉呈。</title>,<text>一代文章伯。如公有幾人。白衣隨儐日。黃甲薦名辰。千載風雲會。三朝寵擢新。北扉揮翰墨。西掖潤經綸。藹欝聲華早。魁梧志氣伸。詞壇傾後輩。筆力駕先秦。儒雅今無敵。風流古絶倫。自應邁遷固。何足數揚荀。倐爾年華暮。居然七十春。寬閑存晩計。踈懶謝要津。世事浮雲外。生涯漢水濱。大材成濩落。輿誦惜沉淪。遣興詩千首。寬心酒數廵。文園多病久。卜子索居頻。學貫諸家富。人知隻字珍。荊州願一識。王翰幸比隣。僦屋倚江閣。伻人問病身。登門忝作客。傾盖許相親。欵曲心肝露。淸癯骨相眞。交游推世世。諧笑更申申。坦蕩鋤崖岸。恢弘去域畛。平生仰高躅。今日接淸塵。道屈心何屈。家貧業不貧。眼邊無俗物。座上緫嘉賓。綠凈波如練。靑蕪草似茵。輕鷗晩沙渚。彩鷁暮江漘。步屧扶藜杖。凭軒岸葛巾。古心江海士。高卧葛天民。謦欬忻承誨。詞華敢效嚬。玆將三十句。聊爲大人陳。</text>
<title>挽伯從兄 弘挺</title>,<text>嗚呼我堂伯。胡遽止於斯。謂公壽其宜。謂公達其宜。得年一何嗇。賦命一何奇。生無一名立。家有六孤兒。蒼蒼吾欲問。此理難可推。年甫十四五。遽纏風樹悲。血指終天日。茹荼鉅創時。至行惇天叙。良性出民彜。三秀萃一門。唯公最白眉。聯芳荊樹會。一堂共怡怡。出壑淸氷炯。臨風玉樹姿。天生儁異質。於君若有爲。才命不同謀。窮達孰尸之。常憐我終鮮。生死擬追隨。視余猶同氣。傾倒豁肝脾。惓惓情冞篤。唯有兩心知。偶然遘一疾。那知竟難醫。驚遑已無及。奄作死別離。天乎胡至此。命耶更然疑。一死人所共。如公更有誰。喚爺啼稺子。籲天泣孤嫠。年來降割偏。幾多哭吾私。哭娣又哭妻。前後喪姑姨。今兄又長逝。益恫吾門衰。倐爾三箇月。卽遠遽告期。旅遊違執紼。空憐世冗縻。幽明從此訣。存沒永相辭。京口秋色裏。西日照寒曦。池塘靑草勾。虛入夢中思。平生無限慟。揮淚寫哀詞。</text>
<title>將赴通川。贈留別諸君。索贐章。</title>,<text>窮途何幸得通川。萬二千峯馬首前。暮景猶堪誇吏隱。故人那惜贐行篇。</text>
<title>海山亭。次歙谷李使君 之濂 韻。</title>,<text>玉立仙山列翠屛。頫臨滄海聳亭亭。䨥巖夾峙龜呈狀。七島旁羅蜃作形。南浦彩舡宜共泛。東湖漁笛政堪聽。玆遊奇絶平生最。甫也何須詑洞庭。</text>
<title>次叢石亭韻</title>,<text>白玉擎天柱。滄波駕海樓。經營何太劇。造化此偏留。却訝秦鞭運。還疑禹斧鎪。扶搖如可接。九萬恣遨遊。</text>
<title>登正陽寺歇惺樓 三首</title>,<text>歷遍蓬山辦壯遊。藍輿遠上歇惺樓。瑤㙜此去無多路。玉宇應須讓一頭。萬瀑飛泉晴作雨。百川幽壑夏疑秋。當時玄鶴今何處。倘與翺翔羽化不。淸秋獨上歇惺樓。絶頂毗盧眼底收。月出扶桑懸玉鏡。天低若木小金甌。蒼崖削立山皆骨。碧水平臨地盡頭。玄機恐漏人間世。欲說人間說却休。縹緲高樓最上頭。登臨四望興悠悠。三千世界風斯下。萬二峯巒地欲浮。緬憶東山尼父意。仍思南岳晦翁遊。今來不踏淸凉境。浪度人間五十秋。</text>
<title>毗盧峯</title>,<text>毗盧高出白雲端。九萬蒼穹手可攀。着地羣巒看眇眇。奔河衆派視潺潺。天台自是兒孫列。廬岳應須伯仲間。小魯當時夫子意。千秋仰止並玆山。</text>
<title>自嶺邑罷歸。路上有作。三首</title>,<text>名山今日落吾手。收拾風烟得得歸。重來準擬桃源客。秪恐桃源舊路微。南柯一夢不多時。來去怱怱底事爲。傍人莫道仙緣薄。領得金剛萬疊歸。出山何似入山時。步步躊躇策馬遲。爲報山靈珍重意。九秋時節倘相思。</text>
<title>次權江陵金剛錄諸公韻。示權會卿。三首</title>,<text>玉立山皆骨。淸遊憶去年。烟霞千古秘。塵劫幾回遷。莫道仙無分。從知我有緣。桃源迷舊路。誰復導吾先。乾坤開槖籥。融結自何年。萬瀑流無極。千山厚不遷。昔人留物色。今日續夤緣。異境仙凡隔。堪誇我最先。仙鶴尋巢日。神龍現象年。山川渾似舊。歲月幾看遷。勝賞曾留跡。名區更結緣。題詩第一卷。貂續五峯先。</text>
<title>又次贈會卿</title>,<text>祥雲馳驛日。叢石喚仙年。小見君蛙井。奇遊我馬遷。俗流昧眞訣。高躅脫塵緣。凈界論淸分。風標果孰先。會卿曾爲祥雲郵丞。而不得遊賞名勝。故第三句譏之。</text>
<title>將赴晉陽。留別親朋。次贈韻。</title>,<text>昇沉不必問蓍龜。命道由來我自知。再赴南州無一物。行裝專付小兒治。</text>
<title>題慈忍上人詩軸</title>,<text>換鵝亭畔一相見。飛鳳樓前再度來。厚意殷勤何以報。贈君方丈山崔嵬。忍也欲爲方丈住持。成差貼贈之故云。</text>
<title>晉陽次崔乃心 啓翁 贈別韻</title>,<text>南州久識有崔君。恬退高風世共聞。嶺外幸成萍水會。樽前還惜矢弦分。行休各任投林鳥。身世眞同出峀雲。竹谷星溪知不遠。尺書須寄暖鴻羣。</text>
<title>晉陽歸路。次南原鄭使君 浹 贈別韻。</title>,<text>逢迎湖外不曾期。却恨南來識子遲。更對龍城今日酒。細論方丈去年詩。由來此意陶潛解。從古交情鮑叔知。想得楊州東閣興。興餘能寄驛梅枝。</text>
<title>次召村李督郵 恒徵 送別韻</title>,<text>平生無黨且無鄰。不喜趍營逐搢紳。酒爲寬心非取醉。詩因遣興豈驚人。楊州東閣還多事。栗里西疇已告春。珍重督郵臨別語。可堪歸路暗傷神。</text>
<title>挽辛生員 ○三首</title>,<text>怱怱行色向何之。臨別殷勤問後期。聚散驚心猶自遣。存亡瞥眼可堪悲。尋常諧笑今難再。昕夕遊從更有誰。畢竟浮生同化盡。九原泉路倘相隨。人情最是難堪處。生別翻成死別時。舊舍荒凉那忍過。夕陽隣笛不勝悲。戚誼從前好。交情到老深。卽今俱已矣。誰與共論心。</text>
<title>次趙生 泰萬 韻 二首</title>,<text>孤雲出峀本無心。倦鳥居然返舊林。酒爲寬懷斟酌飮。詩因遣興短長吟。喜君撥却三秋病。惠我殷勤再度臨。交契從來無老少。毛皮盡去寫情忱。坦坦襟懷愜我心。詞華况復動詞林。排愁酒興渾閒事。撥悶詩章只謾吟。白髮光陰忙裏過。靑眸玉樹病餘臨。摧頹老洫誰能記。多荷新篇出悃忱。</text>
<title>自洛還鄕道中口號</title>,<text>鼎鼎流光促。秋風客意忙。鄕園楓菊好。歸去趁重陽。</text>
<title>挽李生員 得龜</title>,<text>居止溫牙近。從游戚誼敦。風流元篤厚。鄕社共推尊。壽筭耆將耋。螟蛉子若孫。病孤蒿里餞。臨挽更何言。</text>
<title>贈臨湍朴童 二首</title>,<text>邂逅箕城舘。吾衰爾小兒。相逢三載後。靑眼更題詩。能養斯爲孝。於今見此兒。何須勤覔勾。自有蓼莪詩。</text>
<title>白石江村。與諸友會話。醉中呼韻口占。十首</title>,<text>窮途不厭竹林淸。歲暮逢迎故舊情。浮世難逢今日會。臨盃遮莫戒歸程。靑州從事聖之淸。每向詩豪却有情。江村此夕相携處。不省歸來冐夜程。滿酌睢陽竹葉淸。相將欵曲吐深情。灞橋驢背尋詩興。日暮歸來雪滿程。平生心跡喜䨥淸。晩計郊扉遠世情。白首相逢靑眼舊。不妨乘興醉烏程。蒼然遠色暮江淸。惹起池塘感舊情。草堂冷落人何處。不忍重過白石程。處世寧嫌混濁淸。暮年詩酒最多情。秪爲醺醺風味別。非關彫琢費工程。涇渭何須辨濁淸。不妨傾盖托交情。長安大道平如砥。莫問東西各異程。雷雨湘江江水淸。暮年離別最關情。生還鄕國如君少。好去寒天雪裏程。千年河水幾時淸。激昂中宵感慨情。江湖浪迹眞吾道。夢斷雲鵬九萬程。千古西山二子淸。淸風凜凜起余情。堪嗟末路頹波下。一節能爲礪世程。</text>
<title>追次前韻 四首</title>,<text>眼空千古口談淸。豪氣仍看醉後情。知君自許誠非淺。狂簡猶爲入聖程。滿載湖山風月淸。更將何物慰離情。來時雪擁藍關路。雨露迎春護去程。多君常慕伯夷淸。世路風波自在情。爾我俱爲耘谷後。流風可作裔孫程。江邊不見風塵淸。眼暗誰知老杜情。尊酒逢迎鄕社會。籃輿能擧往來程。</text>
<title>平昌衙軒錄。示使君李郁郁。</title>,<text>嶺官居僻。山川特地奇。平生負宿債。今日結佳期。傲吏非凡吏。新知若舊知。百年瓜葛誼。異日莫忘之。</text>
<title>次趙承旨長卿 五首</title>,<text>家世文章自有初。幾多擩染竹陰餘。詩豪句帶龍門雪。道詘身留澤畔居。白雪唱來難和曲。靑眸開處憶聯裾。春江政好同舟樂。爲報漁翁莫我踈。霽後前峯月上初。淸光政好醉吟餘。家貧東洛先生屋。地勝西湖處士居。丘壑惟甘安素履。班行已謝曳華裾。臨江莫道無鱗族。自是漁翁結網踈。卜築菟𦽲不記初。桃源避世似秦餘。數間茆屋知安宅。半畒荷塘愜靜居。野老盤中筍蕨菜。山人身上薜蘿裾。世間無處開靑眼。阮藉何嫌禮法踈。金剛萬瀑壯遊初。方丈雙溪領得餘。性癖平生耽勝界。神仙幾處好樓居。雲霞尙襲山人屐。夢想猶攀羽客裾。安得更携靑玉杖。正陽寒雨聽蕭踈。隨子東征似永初。專城榮養幾年餘。怡愉氣下承顔色。喜懼誠深奉起居。草報三春慈母線。衣斑五綵老萊裾。我生孤露無涯慟。泣向秋風樹影踈。</text>
<title>又用前韻。贈李公直。仍嘲經過不訪。</title>,<text>半世心期不負初。幾多蘭室襲薰餘。蒼顔白髮俱衰境。水北山南各屛居。經過忽聞廻枉駕。參尋終靳辱聯裾。子猷自有山陰興。不是交情晩更踈。</text>
<title>松石十咏</title>,<text>嵂崒層巒壓衆岑。衝霄直與雪峯參。天公似護山容瘦。朝暮時時羃翠嵐。右北嶽晴嵐。新蒲細柳緣江深。賈客乘舟自北南。鴉軋一聲帆影落。汀洲移泊日西沉。右南浦暮帆。蒼髯偃盖繞明沙。護得幽居一面遮。最是風霜搖落後。亭亭獨秀正堪誇。右白沙長松。蒼巖翠壁侈山家。春信多情返舊査。呼兒火急催新釀。須及西崖未落花。右蒼巖早花。何人好事記巖傍。三字分明松石塘。留與後人來作主。異時應說錦南堂。右石塘舊鑱。幽居地僻傍琳宮。時有山僧杖屢從。半夜燒香淸坐處。隔林風送數聲鍾。右蕭寺晩鍾。飛泉㶁㶁出桐林。淡可淸心凈可臨。一曲滄浪漁父趣。濯纓聊復滌塵襟。右臨流濯纓。白屋天寒雪未開。擁爐終日對雲罍。却嫌王子還多事。十里剡溪漫去來。右對雪開樽。泣血千年蜀魄苦。春宵明月盡情啼。聲聲訴怨聲聲恨。喚起幽人到曉鷄。右春月啼鵑。隨陽江鳥候春秋。北去南來任去留。一陣西風何處落。江淸沙白白蘋洲。右秋天落鴈。</text>
<title>臨鏡</title>,<text>何物皤皤老。看看却自疑。不知吾卽爾。借問爾爲誰。</text>
<title>次內兄具別檢仲龜氏韻</title>,<text>可笑淸時竹醉老。平生只自愛吾廬。秋侵潘鬂拋何得。跡謝周行夢亦踈。莫道吾人俱齟齬。卽看天地是籧篨。歸來興味眞堪詑。白酒黃鷄共里閭。</text>
<title>贈別趙生 泰萬○二首</title>,<text>暮年離別易傷心。君去靑蘿我竹林。竹林他日相思夢。定在靑蘿月下吟。靑蘿竹谷豈云遠。湖月分明兩地臨。想得淸光均彼此。盈夜夜照情忱。</text>
<title>遊島潭舟中口占</title>,<text>奇巖玉立峙湖中。却訝三山在海東。半日偸閒探勝槩。翛然直欲御冷風。</text>
<title>郡齋夜坐。書眎讀書諸兒。</title>,<text>平生性癖在山林。何事年來謾惱心。隙駟光陰空惜暮。酒盃情興不嫌深。琴軒夜靜燈爲伴。鈴閣風淸月欲沉。寄語讀書諸小子。孜孜莫作馬牛襟。</text>
<title>除夕書懷</title>,<text>南來曾度萬重山。鳥道難於百二關。嶺外逢迎新歲月。鏡中衰謝舊容顔。生憎朱墨心爲役。却喜絃歌趣自閒。多荷督郵勤枉訪。忘年托契弟兄間。時昌樂高督郵緯奎來訪。適有琴酒之娛。</text>
<title>歲除後書懷</title>,<text>偶然爲客嶺之南。倐忽年光已閱三。老去宦情知冷薄。從來世味飽酸醎。將舒柳眼輕寒勒。欲放梅稍臘雪含。千載淵明歸去賦。我心還向古人慚。</text>
<title>夜坐聽琴</title>,<text>待月停琴月未昇。尊前轉覺客懷增。夢歸竹嶺千重險。影伴梅窓半夜燈。南土風謠聞幾慣。北來消息杳難憑。峨洋從古知音少。雲雨人間捴面朋。</text>
<title>酒泉旅舘。次任公輔 相元 贈韻。並序。</title>,<text>公輔以月課三次居魁。陞嘉善。除水曹亞卿。乞暇覲其王母夫人于醴泉郡任義卿任所。余適守隣邑。因事過醴泉。相逢於旅舘。有琴酒之娛。公輔贈余一律。故步其韵以酬。水部詞林伯。淸朝寵擢新。幸逢同姓會。俱是異鄕人。琴奏何嫌促。杯行不厭頻。詩篇勾句好。滿腹捴精神。時論琴調古今慢促。故詩中及之。附原韻結綬相逢處。缺哀 辭韻更新。花開宿佳客。酒熟欵情人。坐惜歡娛乍。行愁聚散頻。驪歌日又晩。歸路暗傷神。</text>
<title>龜城使君，昌樂督郵。有趁花未落。同遊白雲洞之約。有故未諧。</title>,<text>龜城太守無消息。昌樂督郵來太遲。落盡山花魔好事。一春虛負白雲期。</text>
<title>韋蘓州詩。有身多疾病思鄕里。邑有流亡愧俸錢之句。取其意。吟成兩絶。</title>,<text>南來多病苦吟呻。濡滯經年又送春。細思百藥無良劑。只有當歸合此身。百里專城糜俸錢。黃堂坐嘯已經年。自慚尸素身猶滯。四境流亡問幾千。</text>
<title>與丹丘金使君 盛最 同登鳳棲亭吟。次使君韻。</title>,<text>尋眞不必問方外。一躡丹丘便是仙。山擁嶺關蟠四郡。潭分龜島走長川。元來淸絶名區勝。更値風流太守賢。爛醉鳳棲亭上酒。却忘殘日下西天。</text>
<title>次野逸堂八咏韻</title>,<text>野逸堂成更築㙜。川流曲曲繞臺回。箇中默會觀瀾趣。知有源頭活水來。右北㙜觀瀾。野逸堂中野逸翁。一絲能繼古人風。翻嫌尙父曾多事。釣得周王獵匪熊。右南溪垂釣。十里長洲白盡沙。門前楊柳碧斜斜。欲分東閣官梅興。更訪潯陽處士家。右前浦楊柳。歲暮窮陰吼朔風。凌寒翠色影玲瓏。耳邊爽籟添幽興。怳奏龍門綠綺桐。右後岳松檜。孱顔秀色入簾靑。無事山人晝掩扃。蘆管一聲莎草綠。牧童牛背過烟汀。右鶴峯牧笛。白屋三間傍翠巒。山居無事但看山。樵童似解幽人興。一曲行歌自在閑。右馬山樵歌。赤城霞氣繞神隍。羽化眞人倘在亡。何用別尋方外去。一生高卧此仙庄。右仙隍暮霞。卜𥳍由來問幾年。幽居地接九臯邊。當時鳴鶴尋何處。一抹靑烟羃遠天。右九臯朝烟。</text>
<title>次野逸堂七言律韻</title>,<text>覊懷聊借酒杯寬。歸夢先春度嶺關。愧我簿書長役役。多君野逸任閒閒。室中自覺生虛白。方外何須鍊紫丹。浮世榮名都是幻。呂翁當日說邯鄲。</text>
<title>次寄菴韻</title>,<text>野鳥元來不養樊。海天飛去杳無痕。身作逸民菴號寄。死生窮達視浮雲。</text>
<title>次沙川草堂韻 二首</title>,<text>卜得幽居特地深。數椽茅屋傍松林。溪山自入閒人手。風月徒輸處士襟。榮辱掉頭身外事。喧囂掩耳世間音。白雲歸路沙川近。鷗鷺初盟與子尋。蒼松滿壑白雲深。天借沙川處士林。座上淸談遺俗事。靜中眞趣滌塵襟。忘機野鳥元相狎。喚友流鸎自好音。愧我縻官歸不得。簿書叢裏病侵尋。</text>
<title>自丹丘泛舟。過淸風寒碧樓。</title>,<text>此地眞仙界。茲樓最擅聲。淸風元不俗。寒碧更誰名。斗覺襟懷爽。都消鄙吝萌。長江萬里目。直欲問蓬瀛。</text>
<title>過黃江權處士 尙夏 草堂 二首</title>,<text>白屋黃江岸。停舟問主人。羡君高卧志。愧我走風塵。小築臨江渚。人言處士廬。三年嶺外客。過此意何如。</text>
<title>僑寓京口路傍。厭聞喧閙之聲。口占一絶。</title>,<text>長安大道沓囂塵。捴是營營名利人。點檢吾心無一事。樂天知命養閒身。</text>
<title>過孝家店德坪里</title>,<text>湖西多善地。隨處美名存。朝憇孝家里。暮投德店村。里閭行者式。風俗古來敦。世道看看下。長吁過此門。</text>
<title>聞后川草堂臘梅盛開。率意往訪。則花已衰謝。對主人惜而賦之。二首</title>,<text>聞說寒梅好。乘閒訪草堂。花飛有底意。三嗅惜殘香。玉蘂飄零盡。尋芳恨已遲。梅花旣無分。竹葉更何辭。</text>
<title>壬戌歲除後書懷</title>,<text>碌碌人依舊。駸駸歲換新。知非追伯玉。養拙慕安仁。白髮羞看鏡。靑雲坐積薪。圖書滿一室。活計未全貧。</text>
<title>次逍遙堂二蘓唱酬韻。寄贈德章承宣。四首</title>,<text>逍遙堂裏二蘓會。半夜聯床聽雨聲。千載誦詩猶感發。牙城還似古彭城。諸公衮衮登雲路。不恨畸人困滓泥。却憶眉山兄弟樂。不堪風雨夜凄凄。右次穎濱韻。嶺海風謠各飽聞。幾年傷別黯銷魂。歸田賦就知今是。莫負郊扉晩計存。暮年霜鬂㥘菱花。身世眞同鼎枉車。夜雨無人尋舊約。蘓詩咏罷獨長嗟。右次東坡韻。</text>
<title>竹里書舍夜坐。使辛進吾呼韻。</title>,<text>獨樂溫公園。常關處士門。心閒饒趣味。形役謝喧煩。世態多翻覆。人情逐冷暄。山間無別事。料理濁醪樽。</text>
<title>走筆戱呈寧海府伯堂兄 弘益</title>,<text>彭澤歸來只任貧。病懷無賴送芳春。太守風流今古異。門前不見白衣人。</text>
<title>堂兄送秋露三盃。走草謝之。</title>,<text>彭澤歸田日。江州送酒時。莫嫌三勺細。聊復一中之。</text>
<title>春日感懷</title>,<text>倐忽浮生五十春。自憐身世老風塵。三年小白山前吏。半載南中道上人。覺得升沉元有命。筭來榮辱捴非眞。陽春一曲知音少。感慨中宵咄咄頻。</text>
<title>居閒無聊。與鄕社老少會于後川柴谷。作煑花煑薇之好事。仍吟老杜無復能拘碍。眞成浪出遊之句。用其勾成一律。</title>,<text>無復能拘礙。眞成浪出遊。良辰聊遣興。暇日且消憂。綠竹侵尊凸。山蔬煮蕨柔。百年鄕社會。毋負好春秋。</text>
<title>次李忠武公 舜臣 閑山島韻 三首</title>,<text>德水人豪挺。閒山韻更高。三韓再造烈。看取舊龍刀。氣作山河壯。名懸宇宙高。千秋滄海上。餘怒在龍刀。秋光入咳唾。忠義可爭高。先烈知無忝。晟刀卽愬刀。右秋光句用原韻。寄李宣傳鳳祥。以寓期待勖勉之意。古語曰忠義之氣。與秋色爭高。昔唐李晟。乃中興名臣也。有寶釰。克成中興之功。以釰傳子孫。其後李愬又以先劒平淮蔡。故用其事。庸眎區區之望。</text>
<title>將赴東陽。次堂姪 啓 贈別韻。</title>,<text>癡叔西歸日。阿咸贈別詩。驛梅春正好。千里寄相思。</text>
<title>靑鶴洞 三首</title>,<text>白首風塵久滯淹。歸田晩計負陶潛。數間破屋先生洛。一壑淸溪茂叔濂。瑟瑟松濤鳴澗谷。依依雪月落軒簷。閒居寂寞無餘事。只課樵童伐木鎌。曲曲飛泉曲曲廻。蒼松偃壑雪封苔。千年靑鶴留佳號。山下何曾俗客來。醉中冠帽任欹斜。酒氣醺人暖作霞。他時共詑今宵會。伯仲阿咸揔一家。</text>
<title>挽李生員 時華</title>,<text>長生久視世無𧗱。耆舊風流已寂然。少日詩書間事業。暮年頤養老神仙。承家幸有諸孫在。嗇壽何傷一子先。最是鴒原無限慟。孔懷空負病沉綿。</text>
<title>甲子至月日。京口旅寓偶吟。二首</title>,<text>居然毛髮白渾頭。閱盡人間五十秋。已卜菟裘終老計。宦情惟付水東流。歸思先春不待花。別家三月未還家。咄咄書灰消永夜。打窓風雪曉來多。</text>
<title>試院。戱效栢樑體聯句。</title>,<text>白玉堂中草絲綸。汝和。 紫薇垣裏廁爭臣。公輔。 黃閣參贊領搢紳。寅伯。 夏官佐貳管軍民。文叔。 柏府乘騘愧古人。肯世。 濟用微官躡後塵。汝寅。 騎曹點兵護紫宸。汝休。 二十雲錦馬色新。玉卿。 西鈴郞屬掌徼巡。敬之。 九人主試會成均。汝和。 時維閼逢迫小春。寅伯。 倣古栢樑七言陳。公輔。</text>
<title>又聯句</title>,<text>試院當寒夜。汝和。 淸談到酒闌。公輔。 白頭憐已老。文叔。 靑眼喜相看。寅伯。 欵曲心肝露。團欒禮數寬。汝寅。 居然成好會。共怕漏聲殘。汝休。</text>
<title>試院。次諸公韻。</title>,<text>冠簪不整任欹斜。一爵流霞敵紫霞。自愧蒹葭依玉樹。還憐鬂髮㥘菱花。俚謳敢望知音賞。拙語難從具眼誇。多荷相公寬禮數。雲泥路隔不嫌賖。</text>
<title>崔汝和用前韻唱咏大王大妃殿周甲之慶。諸公皆和之。又次其韻。二首</title>,<text>甲子星周壽曜斜。春暉殿闢挹朝霞。仙桃不老長留實。瑞雪呈奇散作花。壼內塞淵曾頌德。女中堯舜可並誇。從今永享含飴樂。寶筭將看萬億賖。日至南躔斗柄斜。東朝和氣藹成霞。堯階瑞莢初生葉。王母蟠桃再見花。解網恢恢人自得。推恩老老事堪誇。臣民共獻無疆祝。壽與天傾且海賖。附原韵[崔汝和]千慶樓前輦路斜。趁班環珮擁晨霞。龍池御柳初迎雪。瑤水蟠桃又報花。太后含飴歡已極。曾孫問寢事堪誇。羣僚拜獻如崗壽。共祝靑丘寶曆賖。崔汝和附次韻[申寅伯]閶闔初開壁月斜。千官簪笏拂晨霞。龍樓孝思悲春草。長樂歡聲値甲花。故事豐呈雖暫輟。昌辰喜慶正堪誇。從今聖筭知無極。共祝瑤池歲律賖。申寅伯附次韻[任公輔]環珮催朝曉月斜。春暉高閣啓彤霞。延齡自有瑤池實。設宴非關上苑花。三世聖歡民共化。六宮柔則吏應誇。邦家此慶眞希覯。蹈舞還均八域賖。任公輔附次韻[金久之]長樂門開武帳斜。壽辰和氣暖成霞。時當玉律灰吹管。天遣瓊林雪作花。聖孝慈恩俱不匱。山呼海屋豈云誇。年年此日稱觴慶。甲子從今筭更賖。金久之附次韻[南雲卿]聖孝常憂夕日斜。巋然長樂捧觴霞。靈萱不老千年葉。瑞雪仍開萬樹花。地動初陽辰旣吉。星回首甲事尤誇。崇呼且待蟠桃獻。此去瑤池路豈賖。南雲卿附次韻[李弼卿]趁班銀燭影橫斜。閶闔曙開蘸瑞霞。周甲遐籌添海屋。壽辰和氣繞萱花。揄揚豈但羣工賀。輝暎堪爲後代誇。法殿稱觴行有待。嵩呼更祝萬千賖。李弼卿附次韻[趙子直]殿揭春暉金榜斜。菀葱佳氣擁祥霞。人間寶筭初回甲。天上仙桃又結花。在昔鄧曹曾未有。從今簡冊更堪誇。况當玉候新瘳日。並祝崗陵萬壽賖。趙子直</text>
<title>試院。又次諸公韻。</title>,<text>竟日陪淸話。終宵興未闌。爭吟詩上語。留作卷中看。樹老空庭得。堂高特地寬。禮圍無箇事。杯酒敢留殘。附次韻 任公輔檜古雲常逗。林乾歲欲闌。碧香寒始挹。朱字老難看。雪壓宮墻逈。山圍廟宇寬。持衡多暇豫。爛醉不留殘。</text>
<title>試院。又次諸公西字韻。</title>,<text>人間歧路苦東西。誰借高衢策蹇蹄。自幸龍門登迹忝。曾從鴈塔廁名題。螘微引分惟求穴。鳥倦知還欲擇棲。却憶田家眞率味。葛巾釃酒且烹雞。</text>
<title>次任公輔贈別韻</title>,<text>匹馬湖西路。乾坤歲暮時。客行先北鴈。春信報南枝。每誦驚人句。仍看贈我辭。平生敦睦誼。莫負兩心期。附原韻壁後分光處。墻頭過酒時。論文叨倚樹。脩稧共連枝。落拓元輕祿。歸來自有辭。南轅何日返。花動是行期。</text>
<title>追次申參贊 晸 試院贈韻 四首</title>,<text>文彩風流冠世賢。淸朝主試閼逢年。贊元黃閣台躔逼。趾美玄軒器業全。顔範幸承靑入眼。光陰共惜白渾顚。陽春一曲知難和。下里啁啾秪自憐。聖代詞林不乏賢。一塲佳會各忘年。芝蘭臭味元相合。松栢心期託晩全。遣興詩篇驚俊逸。排愁酒力賸狂顚。浮生聚散眞如夢。異日相思倘記憐。樗散登朝廁後賢。沉淪下寀到殘年。孤雲出峀初心負。倦鳥投林晩計全。不用窮途傷阮哭。還嗟暮境困馮顚。偶然忝作龍門客。回首平生政可憐。禮闈知擧廁諸賢。政似歐梅有宋年。德宇薰人心似醉。詩鋒恢刃目無全。春蠶戰蟻爭酬唱。陸海潘江可壓顚。何幸鯫生叨末眷。篇章屬和荷相憐。附原韻溫溫雅度侍郞賢。學士聲華自竗年。久仰彦昇新藻富。偏知康伯古心全。風流諸子皆時望。潦倒衰翁一醉顚。何幸夜堂成好會。夔蚿從此定相憐。</text>
<title>與載寧三從兄大而夜坐。次大而韻。</title>,<text>輕寒乍透木綿裘。春半長安動客愁。白髮剩從忙裏得。蒼顔頻向鏡中羞。一尊酒盡論心緖。四律詩成刮眼眸。緬憶江湖風味足。投簪直欲共歸休。附原韵陣陣輕寒襲弊裘。客懷無緖嫁春愁。柳眉不展如含怨。花眼慵開似包羞。十載相逢俱白髮。一尊何幸共靑眸。棲棲莫作名韁絆。湖月江雲合退休。</text>
<title>七十老人。會于牙山金谷之松亭。次耆英會文潞公韻。</title>,<text>居同鄕社壽同耋。合數摩銅九百春。尙齒當筵寧序爵。爲羞務簡不須珍。尋花更得松林勝。問柳何妨杖屨頻。𧣴底自斟仍自酌。座中無主亦無賓。香山九老休簪紱。洛社羣英謝組紳。秪願年年追此會。風流不愧古之人。</text>
<title>甲申重陽日。與諸老會于長者池邊松亭。口占。二首</title>,<text>却老扶衰無可柰。共携朋酒送殘秋。他年鄕社兒童說。長者池邊長者遊。佳辰屬九九。朋酒正翁翁。千秋眞率會。今見古人風。</text>
<title>挽李同知 震白</title>,<text>湖海風流第一人。妙齡聲價動城闉。題名鴈塔同丁酉。對酒雌堂記甲寅。養受再藩家有慶。年踰八袠壽徵仁。平生故舊皆歸盡。贅世偏憐後死身。</text>
<title>贈別崔乃心以書狀之燕京 三首</title>,<text>吾東偏厄丙丁歲。說到當時語苦辛。六十年來爲弱國。數千里外幾行人。江南舊日論文友。塞北今朝奉命臣。三字贈言非偶爾。秪將前誡更申申。使者裝爲渡鴨水。勞勞行役爲何人。遙想薊門烟樹色。至今猶帶大明春。燕封昔是召公國。周樂今非季札觀。君去試看天壽上。十陵松栢不勝寒。</text>
<title>謝安陰許明宰 琡 歷訪竹谷草堂</title>,<text>花林太守叩柴扃。五馬之行匹馬行。黃石烟霞來几席。白雲蒼翠落簷楹。地幽剩占山川勝。務簡仍兼吏隱名。聞說庭闈移住近。賀君便養得專城。</text>
<title>送同年李使君 鳴東 之任眞城</title>,<text>紫綬何嫌暮。猶誇捧檄榮。行厨山吏辦。征旆嶺梅迎。秋膾銀鱗細。春盃柏酒香。題名聯鴈塔。能記舊時朋。</text>
<title>昇平 順天別號</title>,<text>千載多方失泰平。南來猶喜此州名。願將美號翻爲曲。一奏天門續濩韺。</text>
<title>次演上人贈韻 演卽松廣寺僧秀演</title>,<text>陶慧蘓寥意已會。神交何待送書郵。相逢未欵還相別。歸路山川捴帶愁。附原韻烟霞幸作談玄會。二使君邊一督郵。客去花殘春又暮。靑山默默似含愁。</text>
<title>次李公直韻</title>,<text>耽詩性癖坐詩窮。暗想推敲獨倚櫳。禁苑殘花紅褪雨。御溝垂柳綠翻風。東洛旅游仍局束。西湖歸計墮虛空。城南賴有同心子。相就何妨酒一中。</text>
<title>僑寓城南。與表兄具仲龜聯榻。互相呼韻。</title>,<text>撫枕中宵睡未牢。柙中時聽吼龍刀。逢人無處開靑眼。覽鏡空憐鑷白毛。客裏詩情歸去晩。街頭酒價向來高。平生志氣消磨盡。慚愧元龍百尺豪。</text>
<title>次五衛廳壁上韻</title>,<text>白首龍鍾客。胡爲此備員。平生未學武。是職不宜文。宦拙同潘岳。身孱愧孟賁。騷壇揮巨筆。直欲掃千軍。</text>
<title>直廬聞鸎聲漫吟</title>,<text>浹月霪䨪不肯晴。百憂如草雨中生。午夢初醒驚起坐。鷅鶹啼送上林聲。</text>
<title>次順受堂韻 二首</title>,<text>大隱何嫌近市邊。雙淸眞境也能專。四時光景莊花塢。一塔風流點茗烟。身與世忘知分外。心無形役樂生前。堂名順受多君意。於此優游遣百年。占得城南地一邊。幽居眞趣獨能專。晴窓睡足移花影。燕寢香凝濕篆烟。有約靑山當屋後。多情明月入簾前。世間順受人誰在。好保堂名了百年。</text>
<title>次龜兄直廬韻 二首</title>,<text>晦翁當日感秋蟬。千載遺風若隔年。旅鬂鑷來添雪白。覊心搖處似㫌懸。門前謝客朝慵起。枕上尋詩夜少眠。遙想故鄕茅屋畔。小塘荷葉正田田。季鷹歸思在菰魚。孫綽高風賦遂初。不向名塲爭觜距。從知世事互乘除。看來俗態番番薄。到底人情面面踈。賴有芝翁兄弟樂。暮年何幸得同居。</text>
<title>呼韻</title>,<text>貪名眞似鳥竿粘。擧世營營我獨廉。昨夜秋風歸思動。西樞羞却廁同僉。</text>
<title>次龜兄直廬示韻 二首</title>,<text>秋懷憀慄惜流光。六十星霜有底忙。拂面淸風來几席。多情明月入櫳房。寬心索酒貧猶得。遣興哦詩病不妨。遙想故鄕風味足。芋羹菰飯正堪嘗。夙讀歸來賦。今朝意浩然。半生空落拓。一病已沉綿。縱有新豐酒。柰無彭澤錢。試看浮世事。滄海變桑田。</text>
<title>麻湖遇宗人任詡。次杜律韵。</title>,<text>覊懷牢落共誰寬。邂逅逢君盡意歡。拙䆠每憐供吏役。盛名還惜誤儒冠。光陰瞥眼吾全老。天地無情子一寒。把玩淸詩堪刮目。當年謾作呂蒙看。附原韻宗老軒然器宇寬。偶來湖上說悲歡。得非有意修初服。自是無心攝弊冠。曉雨纔過巖徑滑。秋霜欲落水亭寒。吾家世出文章手。莫作尋常俗士看。</text>
<title>挽任僉知以道</title>,<text>高祖玄孫若箇人。惟兄於弟最相親。蹉跎宦路纔三品。倐忽流光近七旬。半世騷聲終底用。八州循跡已成陳。洛東詩社論懷地。夢裏猶尋乙丑春。</text>
<title>奉贐平陵督郵龜兄之任</title>,<text>大關之東東海上。有驛平陵置督郵。地是眞珠樓是竹。此間宜着騷家流。騷家者流竹樹子。妙年落筆人刮眸。聲華藹欝滿人耳。名位豈肯卑微休。謂言丹桂可俯拾。謂言靑雲可俯收。如何老作一郵丞。可惜才命不同謀。一命纔陞六品秩。何事棲棲事卑陬。此去郵亭幾許里。極天關路何悠悠。翩翩馹騎去復去。隨處江山佳可遊。鳴沙海棠去來路。相近相親惟白鷗。五十淸川鏡湖間。千載仙郞可同舟。藍田縣丞不負丞。公餘日哦松竹幽。丙穴銀鱗入饌來。箇中風味皆珍羞。別有風流洞房樂。兒能喚爺妾能謳。回首東華若隔世。功名富貴如雲浮。男兒身世此亦足。七十老翁更何求。而我於世百無用。浪過人間六十秋。賴有吾兄兄弟好。詩酒團圓消百憂。所嗟靑天一行鴈。南北分飛失侶儔。平生不作別離悲。此日臨分堪白頭。別後雖對一壺酒。誰與之勸誰與酬。行行行到馹舘日。能記城南病弟不。春來驛梅定可折。數寄長安明月樓。</text>
<title>更贈一絶</title>,<text>先祖題詩揭竹樓。後人猶說舊風流。紗籠古壁今何似。拂拭重新丐督郵。</text>
<title>次柳左尹之發秋日聞歌笛。憶廣陵別墅之作。</title>,<text>昨夜秋風進夕凉。歸心暗與笛聲長。自是不歸歸便得。人間榮辱儘茫茫。</text>
<title>偶吟</title>,<text>家在湖西舊業貧。年年虛負兎園春。惟從薄宦思分竹。不向朙時歎積薪。汲黯淮陽何敢薄。葛洪句漏奈無因。近看五馬聯翩去。愧殺揶揄笑送人。</text>
<title>丁丑九秋。過車輦舘。皇明詔使多詠車輦盤松。余歷路問古蹟則今亡矣。志感書呈問禮學士及灣尹。</title>,<text>役役關西路。停驂問古松。皇華曾見撫。喬木已無蹤。幾閱風霜苦。難爲桃李容。天方鶉首醉。應愧大夫封。</text>
<title>行到龍灣。奉呈府伯令公，問禮學士。府伯柳以復，學士尹趾仁。</title>,<text>十日驅馳一日休。龍灣一日抵三秋。統軍亭上明朝約。太守風流也得不。</text>
<title>重陽日。與府伯及學士同登統軍亭。因作泛舟之遊。觀淸馬。</title>,<text>九九登臨百尺樓。下樓仍泛鴨江舟。乾坤納納輸雙目。身世悠悠等一漚。牽來胡馬供歡賞。麾去灣娃戒逸遊。團欒賴有風流主。覊旅全忘在義州。</text>
<title>次統軍亭韻</title>,<text>擧目遼燕近。邊愁付酒甁。山河悲故國。風景感新亭。客久頭堪白。年荒野不靑。天方鶉首醉。借問幾時醒。</text>
<title>戱吟 今番迎慰。皆以老人差遣。人或以老人星照臨爲譏。故戱吟俚語一絶。一以解嘲。一以爲西民祝。</title>,<text>一時迎慰捴諸老。指點人多笑白頭。莫道西民飢欲死。壽星今日聚西州。</text>
<title>信馬頭</title>,<text>日夜驅馳信馬頭。馬頭行役幾時休。慇懃爲向馬頭語。善護吾身回馬頭。</text>
<title>良策舘 二首○在龍川路傍。待勑客處也。</title>,<text>一千三百里長程。來去怱怱四度行。行人到此無良策。舘號如何浪得名。檀公卅策走爲良。此舘如何在道傍。行人到此無良策。只愛溪堂聽水聲。</text>
<title>聽流堂 在良策舘</title>,<text>一曲淸溪二畒塘。西關最數聽流堂。誤近官途眞可惜。移來安得置湖鄕。</text>
<title>箕城。次李判决 益泰 韻。</title>,<text>浿客逢灣客。相憐同病時。山河䧺表裏。樓閣壓城池。旅况君猶苦。歸期我獨遲。明朝分袂後。離抱說阿誰。</text>
<title>統軍亭口占</title>,<text>地接黃龍塞。城孤白馬山。登臨千古意。携酒破愁顔。</text>
<title>倚劒亭</title>,<text>久識宣城勝。今登倚劒亭。謝樓傳古蹟。遼伯想英靈。壯志憑三尺。覊懷付一甁。明朝出塞曲。愁絶可堪聽。亭在宣川。昔謝睡爲宣城太守。遼東伯金應河以宣川倅。死於忠烈。有祠宇。</text>
<title>送林川趙使君 持恒 之任 二首</title>,<text>漢代循良吏。周家太僕臣。湖西佇媺政。洛北送情親。松老家風在。浦翁德業純。知君之任日。應不愧前人。簡出朝中伯冏臣。符分湖外牧疲民。應知百里蘓醒後。河潤餘波及比隣。</text>
<title>王昭君</title>,<text>不是妾容醜。丹靑解誤人。年年墳上草。長帶漢宮春。</text>
<title>李甥 善膺 與諸友遊賞東湖。以諸人唱酬詩來示。要余賡和。四首</title>,<text>聯鑣共出國門東。縹緲湖亭聳碧空。孤落霞膝閣外。晴川芳草鶴樓中。莫將玄髮緣愁白。却喜蒼顔借酒紅。浮世難逢今日會。題詩聊與故人同。風塵乾沒走西東。多少樓臺太半空。今日淸遊天所借。良辰好事酒宜中。江湖正愜麻衣素。城市休誇茜服紅。若使傍人觀此勝。林宗舟上李膺同。暇日聊從勝友來。烟波好泛酒船廻。多情爲愛忘機鳥。故故相親不我猜。東湖春色逐人來。收拾風烟得得廻。江山已落吾人手。世上何曾俗物猜。</text>
<title>龍灣</title>,<text>地限華夷界。三江襟帶長。塞雲陰欲雨。邊日冷無光。旅况偏蕭索。歸程政杳茫。一年三度客。轉覺半生忙。</text>
<title>送綾州李使君 益泰 之任</title>,<text>老杜詩中淸絶地。送君今日作遨頭。崇賢竹樹風聲遠。毓祉莘塗慶澤流。邑以綾名誇紫綬。民無繩亂卧黃油。人生五馬元稱貴。去矣何須厭此州。</text>
<title>愁歇店漫吟</title>,<text>默數湖中幾往來。從髫到白七旬回。店名愁歇心差慰。地近懽城 天安別號也 眼忽開。丘壑初盟成錯盭。松楸晩計愧遅徊。昔人誓墓還多事。有味淸時是不才。店在稷山地路旁。自京還鄕時。路由天安松楸。而投宿於店。感懷有作。</text>
<title>憶金剛山</title>,<text>不見金剛勝。虛生天地間。平臨滄海水。高祖白頭山。變化九龍窟。喧豗萬瀑湍。毗盧最上頂。卓立悵難攀。</text>
<title>澤堂詩中。有田園亦何好。老大但當歸之句。感其意。步其韻以志之。</title>,<text>已覺淵明是。仍知伯玉非。如何六十過。尙未田園歸。齒落頭仍禿。形羸力更稀。遙憐竹里宅。童𥠧候山扉。</text>
<title>題黃秋浦誓海文，姜睡隱看羊錄後。</title>,<text>誓海黃思叔。看羊姜太初。千秋蘓屬國。雙節比何如。</text>
<title>看羊錄</title>,<text>萬死歸來後。纔爲敎導官。蒼蠅終點翳。㓒齒尙欽歎。志業當年屈。文章後代看。一篇島中檄。孤節揭三韓。</text>
<title>次朴晦仲 世𤎱 韻 四首</title>,<text>拙宦隨吾分。非關作熱官。何須論職次。還愧廁朝班。道詘心猶泰。身忙意自閒。白頭趍走地。惟幸近天顔。甲戌生同歲。鴻臚共作官。名頹甘拙宦。職近訝淸班。啓請吾偏數。徐行子獨閒。江湖多舊伴。歸對若爲顔。已過知命歲。底事尙縻官。左右成雙列。東西引兩班。自憐長役役。何處共閒閒。久負歸田計。逢人每厚顔。通禮休嫌薄。鴻臚漢代官。昕趍淸禁闥。晩引紫宸班。秪是嫌奔走。惟思置散閑。何時狎鷗伴。文酒破愁顔。</text>
<title>己巳重陽。在牙鄕。爲諸人所邀。強病赴於星山登高之會。有人吟古人輦下風塵起。殺人如亂麻。良辰不可負。白酒泛黃花之句。遂次其韻。四首</title>,<text>落帽風霜節。客衣尙舊麻。猶餘少壯意。彊酒賞寒花。九日星山飮。淸詩韻押麻。欲酬難一字。醉墨眼生花。客日多如髮。覊愁劇似麻。臨杯莫辭醉。恐負九秋花。強欲登高去。秋風㥘痺麻。不是偸閒樂。要看晩節花。</text>
<title>送別任大年 元耉 之北靑任</title>,<text>柏府乘騘舊御史。向來官况問如何。西關佐幕才猶屈。北塞分符路更賖。世道卽今多枳棘。名塲從古足風波。煩君且讀歸田賦。早解銅魚不待瓜。</text>
<title>挽南監察 斗熽</title>,<text>三世之交契誼隆。十年以長弟兄同。論才自可居人右。從仕何爲止殿中。鄕社舊遊渾入夢。風流陳迹捴成空。邇來不踏湖西路。恐惹山陽向子恫。</text>
<title>挽權進士 稠</title>,<text>纔經愛刃割衰膓。日覺人間生死忙。不意少年君又逝。欲將脩短問蒼蒼。</text>
<title>挽朴僉知 就文</title>,<text>長生久視世無𧗱。此老居然作古人。水榭論詩如昨日。洛橋呼酒未三旬。弓裘舊業家庭在。緋玉新榮壽祿因。想得鄕園餘物色。故梅花動爲誰春。</text>
<title>訪靑鶴洞。次唐詔使韻。贈李春卿。</title>,<text>病㥘春寒不出門。興來今日訪幽軒。吟邊鳥語還嫌閙。靜裏泉聲尙厭繁。直欲尋眞仍羽客。何須避俗入桃源。逢迎賴有風流主。好我頻開竹葉樽。</text>
<title>將赴順天。人皆以瘴鄕慰之。作此以解之。</title>,<text>邑以昇平號。何須瘴癘嫌。官爲大都護。地是小江南。橘柚村村樹。魚塩處處厭。及此皆君惠。微臣恐未堪。</text>
<title>挽朴生員 再興</title>,<text>少日遊塲屋。丰姿拭目看。姻連再從義。居近二山間。共歎睽離久。常憐會合難。誰知羅隱屈。竟坐孟郊寒。積慶諸孤在。流年甲子還。平生存沒恨。臨挽倍悽酸。</text>
<title>次申正字 銋 華仲銀臺唱酬韻</title>,<text>趁卯趍衙到日斜。勞勞贏得髮毛華。興來覔句抽膓錦。醉裏看書落眼花。衮衮浮生如過鳥。怱怱暮景數歸鴉。何時了事同文酒。會待寒梅欲放葩。</text>
<title>戱成俚語兩絶。錄呈僚兄僉案。二首</title>,<text>十五年前入禮部。一時僚寀盡卿台。南宮舊吏還驚訝。前度郞官今又來。三踏長陵奉審路。今行何幸羽旄陪。坡山父老還驚訝。前度郞官今又來。時余以禮郞。奉審長陵故云爾。</text>
<title>冊寶都監錄述諸僚。戱成一律。奉呈同事僉案。</title>,<text>光山文學自家傳。孤竹淸風世有賢。堂后才華方妙歲。東陽契誼又同年。郞星遠照靑松後。卿月齊臨玉樹前。自愧踈慵叨下僚。夔蚿從此定相憐。附次韻 申華仲同苦同歡事可傳。匪才何幸廁諸賢。心專蕫役須排日。契密論交不問年。璞玉未應居卞下。文章終愧在盧前。平生志氣消磨盡。碌碌奔忙也自憐。</text>
<title>送任參判公輔以冬至副价之燕京</title>,<text>弱國將皮幣。年年使者行。今君又此役。努力愼前程。專對公能事。平生幾誦詩。幽燕多古蹟。收拾錦囊歸。</text>
<title>同宗會。口占一絶。</title>,<text>一人之後至塗人。同姓由來貴展親。今日西河宗黨會。定敎澆俗盡還淳。</text>
<title>申同年 銋。卽冊寶敦事時。課日相從友也。竣事來訪。書示御製諸公賡載詩。仍示自家和詩曁序。其詩序曰昨伏見袖傳所書御製及諸公賡載詩。不圖今日有此太平盛事。而御詩訓戒之辭。實眞與衛武初筵之什相表裏。不勝欽仰抃聳之私。敬次其韵。錄奉貫之汝厚詞案。仍要一時詞林之繼和。以章聖朝之光美云。</title>,<text>銅壺滴瀝漏催晞。恩許詞臣盡醉歸。最是太平佳氣象。昭融契合兩無違。御製湛然零露匪暘晞。厭厭含盃宜醉歸。令德令儀昔有訓。作詩勸戒莫予違。附次韻[申銋]淋漓醉墨未全晞。字帶香烟滿袖歸。復見賓筵垂懿戒。諸君銘佩倘無違。申銋附次韻[吳道一]欄干燭露夜深晞。捧出宸章倚醉歸。不世洪私何以答。寸心惟願補君違。吳道一附次韻[朴泰淳]感淚橫斜未易晞。宮壺霑醉夜深歸。微臣隕結將何報。惟把丹心願弼違。朴泰淳</text>
<title>贈別大而兄三嘉之任</title>,<text>人生五馬貴。五馬正堪誇。去思碑六邑。來暮頌三嘉。方丈山長近。伽倻路不賖。此間兼吏隱。何羡葛洪砂。</text>
<title>贈別鎭安崔使君伯高 嵩齊 之任 二首</title>,<text>常懷令伯報劉情。養得專城世所榮。瑞石山光來几席。沛鄕雲物宿簷楹。地幽剩占官居勝。務簡偏宜吏隱名。欲借一麾隨子去。揶揄休歎送人行。有美崔斯立。藍田不負丞。庭墻松竹勝。鴈簿書仍。政化宜無愧。風流倘可承。日哦饒興緖。能記舊僚朋。</text>
<title>乙丑寒食。展高王考塋下。不勝追遠感時之懷。敬次高王考嘉靖乙丑竹西樓韻。二首</title>,<text>先詩曾揭竹西樓。歲月三周乙丑秋。仙境尙留餘物色。後人猶說舊風流。家聲恐墜弓箕業。世德常懷負荷愁。想得棠陰多暇日。䨥淸心蹟狎沙鷗。觀風暇日賦登樓。屈指于今閱幾秋。壁護紗籠應不沫。卷留天地可同流。春來雨露徧多感。草宿丘原更喚愁。五十名川遊賞地。欲將遺躅問沙鷗。</text>
<title>敬次高王父襄陽題板韻</title>,<text>襄陽古府洛山前。緬憶吾先吏隱年。通遠至今留物色。太平依舊鎖風烟。天連瀚海疑無地。地接蓬萊別有天。倘許此間分竹去。孱孫感淚徹重泉。</text>
<title>呼韻漫吟 五首</title>,<text>平生壯志擬圖南。致澤初期駕五三。身世居然成濩落。醉鄕聊可托沉酣。光陰每向愁邊過。文字常從靜裏探。蹩躄風塵何事業。一回長歎一回慚。盜名不是隱終南。進退非關見黜三。覔句撚髭難一字。劇談揮麈好微酣。文章早點龍門額。勳業虛拋虎穴探。千載陶翁歸去賦。我心還向古人慚。聖朝風化軼周南。復見姬公吐握三。工部文章成濩落。翰林身世托沉酣。材延閤裏宜並畜。藥備籠中不用探。賦撫凌雲空自惜。得逢楊意有何慚。得朋誰道利西南。取友須看損益三。詩爲遣懷渾漫興。酒要排悶只微酣。閒中自有天機妙。靜裏還從月窟探。努力工夫期晩節。仰無羞怍俯無慚。金臺昔日𥳍燕南。市骨終看馬至三。烈士狗屠爭感慨。酒人遊俠起沉酣。興亡古國空留跡。消息中原尙未探。百變乾坤今古恨。薊門回首幾懷慚。</text>
<title>偶吟</title>,<text>潘岳官仍拙。江淹筆又還。撚髭吟正苦。一字倩人安。</text>
<title>納淸亭</title>,<text>納淸之號自皇明。幾度仙槎此送迎。今日中原非宿昔。却疑成讖汚亭名。</text>
<title>呼韻 六首</title>,<text>潦倒平生六十男。羊膓世路折肱三。膏粱自是朱門厭。藜藿眞宜白屋甘。不喜李猫言似蜜。生憎盧鬼面如藍。可哀乾沒風塵客。幾箇昏昏醉夢酣。世間髯婦儘非男。取友難逢益者三。會向騷壇爭壁壘。休將麤糲羡肥甘。裊風樹影涵淸澗。帶雨山容染翠藍。屛迹終南無箇事。醉鄕聊與酒人酣。福祿無如壽富男。臣民今日祝堯三。龍盤鳳逸羣材盛。位仆名頹我分甘。風動八方知偃草。化行千界及伽藍。田家遮莫憂時旱。和氣薰成德雨酣。虛老人間一介男。閑愁都付酒盃三。安貧自有憂中樂。處困還知苦裏甘。直欲收身歸舊籍。翻思飛錫入伽藍。山窓睡起觀時物。嫩綠殘紅帶雨酣。人生於世貴爲男。齒爵仍兼德並三。得喪在天吾豈與。窮通有命分宜甘。烟光拖綠風前柳。山色添靑雨後藍。歸去菟裘須及早。名塲蠻觸戰方酣。季世何人特立男。爭將暮四較朝三。年光每向愁邊促。酒味偏知客裏甘。籬下幽情元亮菊。雪中行色退之藍。閑忙榮悴渾如許。秪合騰騰醉夢酣。</text>
<title>呼韻 六首</title>,<text>漢江形勝埒瀛洲。是處名亭是狎鷗。朝海百川歸燕尾。揷天三角壓蠶頭。河山不老雲千載。天地無情月一鉤。擺脫平生塵世累。醉來豪興政悠悠。仙境曾聞鏡浦洲。江湖舊約負沙鷗。幾人浮世靑開眼。卅載風塵白盡頭。獻狀晴巒浮黛䯻。多情朙月入簾鉤。向平婚嫁今纔畢。方外初心尙謬悠。瀟湘之畔洞庭洲。中有閒閒䨥白鷗。隨意去來滄海上。無心出沒碧波頭。夢酣江曉雲千疊。睡起湖天月一鉤。見爾忘機偏惹興。水鄕歸思倍悠悠。江南水國綠蘋洲。十載盟寒舊白鷗。釋悶看書花翳眼。撥衰臨鏡雪蒙頭。晨興拄笏山當檻。夜坐開簾月上鉤。朝市雲林違夙計。浮生浪跡儘悠悠。漁父平生住浦洲。都將身事付輕鷗。綠簑細雨移江口。紅蓼斜風過渡頭。自信吾心淸似水。生憎世態曲如鉤。悠然出峀悠然去。竟日看雲興自悠。正始唐風有石洲。幾年湖海伴沙鷗。性豪自有元龍氣。才絶還同顧虎頭。錦繡心肝臨玉樹。鳳凰文彩吐銀鉤。詩成宮柳翻成案。長使騷人感恨悠。</text>
<title>呼韻</title>,<text>積雨床床屋漏霑。覊愁窮病苦相侵。平生未試絲綸手。草創無人識鄭諶。</text>
<title>挽內從兄權益山 𠋈</title>,<text>始覺浮生逝水忙。筭來中表幾人亡。常憐會弟年齡促。尙喜吾兄福履長。把酒情談猶在耳。叩門㐫訃遽摧膓。初終纔哭含餘恨。殮未臨棺遠未將。</text>
<title>效香山體漫吟</title>,<text>貧家徒四壁。而我本無家。僦屋床床漏。窮愁日日加。圮墻經雨側。撑柱受風斜。逆旅人如寄。浮生此亦多。貧家徒四壁。而我本無家。筋力隨年减。憂愁逐日加。墻頭隣酒絶。門外里兒哇。夢裏鄕山近。分明尙記牙。</text>
<title>隣友要余沒押江字韻。一從字次順押。</title>,<text>詞源夙慕倒三江。筆力擬追九鼎扛。酒社開來浮大白。騷壇高處揭長杠。晨興每看陰晴候。夜坐頻挑暗暈釭。跡滯城南窮巷屋。心懸極北禁川矼。色形混視朱並紫。眞假誰分玉與玒。習莧肚膓甘藿食。同心臭味襲蘭茳。山林幾伏遺民逸。荒野誰徵碩輔厖。民困索租歎碩鼠。吏呼催糴吠村。人情雲雨多翻覆。世路風塵幾亂哤。避暑納凉開北牖。眄柯高枕倚南窓。淸飈策策鳴秋響。更皷鼕鼕聽夜摐。若使蒼生安泰岳。定敎玄化曁多邦。穿胸絶國爭來欵。㓒齒諸蠻盡乞降。遣興千篇詩滿篋。澆愁一斗酒盈缸。秋風邢子歌三疊。水調蘓仙曲一腔。從古騷人多不遇。由來天道信難悾。閑中習懶仍成癖。門外無人久斷跫。爭地厭看蠻觸國。携家擬學鹿門龎。煩胸菀抑心升火。壯氣輪囷腹欲胮。李廣難封知有數。蕭何薦士識無䨥。要津駭浪心先怯。宦海驚波夢亦𢥠。元亮逸情三逕菊。子皮高興五湖艭。誰將山鞠防泥濕。每苦河魚病尻肛。白也漫吟巴蜀險。退之空問樂昌瀧。詞塲宿將方揮幟。詩壘降兵已竪幢。律叶塤篪相和唱。聲同金石互舂撞。興因賞月開簾幕。眼爲看山斬枿樁。雲外峯巒靑簇簇。雨餘泉石碧淙淙。瘦寒句態凌郊島。弧矢䧺心傲羿逄。人世卽今難着足。深山何處有巖谾。</text>
<title>倒押前韻</title>,<text>僦屋終南傍广谾。歸休擬學掛冠逄。秋聲近報庭前樹。飛瀑高懸石上淙。可惜芝蘭萎草莾。誰知松栢混株樁。淸詞擲地金聲作。壯氣凌霄玉斗撞。黼扆高臨丹鳳闕。兜鍪閒卧碧油幢。人心九折崎嶇坂。世路千層險惡瀧。每患消中焦腎胃。頻傷暴下病胱肛。思追逸足馳騏驥。欲借長風駕艂艭。衡岳逐臣經廟禱。桂陽遷客渡江𢥠。千秋景仰同山斗。萬丈文章孰等雙。鬂上添霜頭皓白。心中貯火氣脝胮。九重政急登髦儁。百里誰憐屈老龎。自幸閑蹤離世垢。非關窮巷絶人跫。廟謨密勿高難測。天道玄冥遠未悾。白雪陽春元寡和。今聲古樂不同腔。詩題健筆投瓊玖。酒瀉郫筒倒玉缸。世故侵尋無日了。覊愁硉兀幾時降。君如秦楚誇強國。我似鄶曹保小邦。日短寒曦催暮景。漏殘更皼警晨摐。長懷栗里開三逕。緬憶淸樓拓八窓。物外神遊馳夢想。人間形役避喧哤。新晴快覩開雲駁。恒雨寧愁吠日。調護未聞商綺皓。老成長憶漢臣厖。后皇嘉樹空吟橘。南國幽香獨採茳。佳糓每歎傷莠稗。美珍誰卞混珉玒。袈裟老宿歸蘭若。簑笠漁翁過石矼。仙境幾携探勝屐。旅窓長對讀書釭。思鄕夢繞西湖月。戀闕心懸北極杠。宦海波驚人易溺。名塲力弱勢難扛。平生太史遊觀志。看盡三山與九江。</text>
<title>次韻</title>,<text>農畒頻年少所收。今年不似去年秋。巖廊亦念蒼生苦。閭巷猶深㓒室憂。無賴燕邦徒乞糴。却笑梁粟但移賙。白頭已厭墻東隱。何處江湖可晩休。</text>
<title>隣友家使小兒呼強韻 三首</title>,<text>白木荒山杜子鑱。紫芝商岳綺翁饞。高風邁世終辭漢。義氣爭秋擬掃攙。齊物莊生忘得喪。闔門唐士避譏讒。晴窓睡起瞻宸極。三角孱顔聳碧巉。八字蓬萊石上鑱。一生山水癖成饞。關東仙境留名姓。天上文星避彗攙。都忘世緣無芥滯。獨超塵臼遠譏讒。閑居夢想曾遊地。萬二千峯眼底巉。右記楊蓬萊事。杜陵身世托長鑱。詩酒平生幾嗜饞。花淚感時憂社稷。葵忱向日憤搶攙。孤忠自許回天步。楄性何嫌被世讒。萬丈文光長不朽。千秋直與蜀山巉。</text>
<title>自竹谷往省天安墳庵。感懷有作。</title>,<text>松楸長在目。相望莽蒼間。世變人隨變。天安地亦安。玄風死不返。白雪和皆難。獨鶴歸何晩。羣鴉恣噪讙。</text>
<title>維鳩驛壁上。有諫臣去國圖。諫臣卽麗朝正言文克謙也。毅王時直諫見擯斥。白衣匹馬。過鳩驛有作。其後無右子又有詩。後有過客繼和之。至今揭其楣。臨湍丞李姓人來眎。余亦和之。</title>,<text>歷數麗朝諫諍臣。至今猶說畫中身。若使忠言能悟主。麗王寧有窘南廵。右次文公韻鶚立風姿壁上圖。古來能有幾人乎。白衣欵段郵亭路。誰識當時諫大夫。右次無右子韻文克謙直諫擯逐後。毅宗有南遷之變。故過客詩。有曲堗焦頭後悔之語。余亦和之。着南巡字。觀者詳之。</text>
<title>辛巳除夕。隣友眎韻。率爾吟成。</title>,<text>一杯長憶共君持。常苦墻頭過酒遅。餞臘條風催歲籥。迎春瑞雪撲軒。椒花獻頌傳遺俗。柏葉隨銘想舊儀。七十人間從古少。吾生可賀不須悲。</text>
<title>呼韻</title>,<text>竟日無聊坐小軒。可堪時節屬燃盆。新春物色遲花塢。久客歸心在竹村。末路風塵人自擾。故園松菊夢猶存。光陰七十虛過了。齒一還慚欠二尊。</text>
<title>漫吟</title>,<text>身世居然七十年。少時行樂在誰邊。記得前宵湖海夢。牧童牛背共閒眠。</text>
<title>隣友以強韻送示。率爾吟成。二首</title>,<text>平生進退觸藩羝。戀戀誰憐贈范綈。梅餞臘寒將吐萼。柳迎春色欲生荑。樞機戎好思緘口。食物杈牙㥘落齯。從古人言良可怕。爭將薏苡作文犀。無路高衢騁駿騧。平生藏六掩荊柴。虞廷樂奏無儀鳳。元祐人亡幾變蛙。送臘花心將放蘂。衝寒草意已萌荄。前宵記得松楸夢。祭獸還憐報本豺。</text>
<title>敬賡御製錫金尙書 昌集 夢見先相國感愴詩 二首</title>,<text>君臣父子義恩深。存歿哀榮罕古今。宸翰謝箋俱感慟。讀來誰不淚淫淫。聞道君王夢相國。雍容晉接宛如昔。相國忠精死不死。幽明感應豈云忒。</text>
<title>隣友示彊韻。率爾吟成。二首</title>,<text>彭澤辭吟歸去兮。騷人賦咏些羌繄。古來窮士何須歎。牛口猶騰百里奚。忠憤平生慕伍胥。暮年優逸送居諸。高車駟馬何爲者。陋巷簞瓢樂只且。漫興詩篇聊爾耳。會心良友好相於。春來手種南溪竹。爲問抽梢幾箇歟。</text>
<title>龍湖雨後。訪趙江西 正紳 江榭。次江西韻。</title>,<text>六月炎蒸鬱未開。強扶衰病陟崇臺。披襟快豁無三伏。眼底江山得得來。</text>
<title>霖潦歎呼韻</title>,<text>漏天霪雨欲生魚。三夏仍連七月初。爨婦每愁炊濕麥。窮儒無計曝陳書。米如荊玉薪如桂。山絶樵童水絶漁。長夜厭看天宇晦。何時快覩月波舒。已聞圮垝朱門宅。何况湫卑白屋居。傍水野氓難宅土。衝泥朝士幾霑裾。高山石走漂人畜。平陸江成斷馬車。四海同雲迷岳瀆。千家失井汲川渠。墻頭蛙聒生憎爾。門外跫音孰過余。徹夜不眠恒欝欝。侵晨假夢蹔蘧蘧。千年鹵澤多新溢。三歲山田失故畬。客餞誰家留別袂。使行何處滯征旟。聞鈴偏感唐天子。入夜曾愁漢婕妤。溪上女兒深未揭。渡頭行旅進還趄。西堤破閘誰提鍤。南畒荒陂已輟鉏。桑土變滄憂化鼈。荒山拾橡欲隨狙。天灾自古勤脩禳。此道于今棄土苴。處世自憐無用匏。濟川還愧不材樗。巖廊或慮訏謨失。芹曝雖誠遠跡踈。緬憶李綱消弭策。誰將此意獻丹除。</text>
<title>悲秋呼韻</title>,<text>淳風樸素慕羲媧。半世行裝一草鞋。令節可堪愁裏過。秋光偏覺雨餘佳。梧桐欲落金欄井。楓菊初開錦繡街。衮衮光陰催隙駟。紛紛名利戰蠻蝸。閒中習懶惟高枕。靜裏無營獨掩柴。白髮不饒頭盡禿。靑山入望眼長揩。松楸晩計梨村墅。桑梓歸心竹里齋。暑退凉生開快爽。天晴氣朗洗炎䨪。騷人臨水悲歎逝。楚客登山遠送儕。冷暖人情隨世變。蹉跎命道與時乖。二毛漫起潘生感。四慽偏傷宋玉懷。促織四隣蛩響切。驚寒一陣鴈行排。蕭森最感風霜節。衰病偏侵土木骸。義氣本來乘兌正。商聲自是叶音諧。人逢霜降悽懷切。士趁槐黃計吏偕。欝欝覊懷孤客最。駸駸節意世人皆。誰家寒夜思征婦。何處空閨泣怨娃。且置憂愁超物外。欲將詩酒送生涯。蕭蕭緬憶瀟湘夜。瑟瑟仍思湓浦厓。水色共天淸淡淡。蓮花出匣白差差。抽膓覔句多三上。應手成章愧八叉。柳質先霜凋病葉。松風動壑落輕釵。空悲晩節先鵜鴂。無路高衢騁駿騧。自是壯心多感慨。生憎衆口競喧哇。扶搖可接天池翼。局隘還憐井底蛙。白傅詩篇多俚俗。東方辭語類詼俳。人間世事鴻泥印。膜外浮榮蟻穴槐。未脫毛錐囊裏處。誰知豊劒獄中埋。能言鸚鵡爭如鳳。只慮狐狸不問豺。人事天時俱可嘅。世情都付水東湝。</text>
<title>成敦寧 雲翰 慶壽筵。次松澗李公 端夏 韻。</title>,<text>仙骨頎頎絶等倫。榮筵壽席屬芳辰。曾從吏仕稱良宰。不向明時作逸民。大耋優恩仍荐至。善家餘慶且兼臻。五常趾慶聯䨥桂。二品追榮逮兩親。坦腹床前三令壻。頷頤膝下幾多人。楊枝鎖閤尋春晩。竹葉盈樽喚酒頻。銅虎連城供列鼎。金貂滿座照文茵。能全五福超今昔。共賀三尊冠搢紳。唱和新篇成十韻。揄揚盛事映千春。從知錫類推仁化。壽域將看遍八垠。</text>
<title>挽驪陽府院君 二首</title>,<text>驪興之後有驪陽。國舅門闌奕世昌。戒切游龍心轉小。榮聯擢桂慶應長。那知木稼尊官怕。遽報箕騎大限忙。想得椒闈銜恤慟。臣民非獨爲私傷。驪興府院君閔霽。卽太宗朝國舅也。驪陽卽其後孫也。有慶驪興積德門。三朝宿望位躋尊。大司馬秩皆由選。府院君封不挾恩。雙桂聯榮憂盛滿。長秋臨壺戒攀援。應知不昧英靈在。默祐螽斯子姓繁。</text>
<title>贈別魚川督郵權會卿之任</title>,<text>六月炎蒸鬱未開。督郵行色莫須催。官居前後曾三黜。宦路昇沉亦一咍。宇內本無寬世界。關西自有好樓㙜。歸期莫待秋瓜熟。爲贈新詩韻以來。韓文曰韻以來字者。祝公來歸疾也。</text>
<title>贈別海伯德章之任</title>,<text>出納咨詢捴聖恩。別離何必漫銷魂。銀臺昨夜虛前席。玉節今朝殿鉅藩。南國棠陰傳美化。西河竹馬迓行轓。遙知展拜松楸日。父老爭稱御史孫。</text>
<title>擬海伯巡到西河。省先塋會宗人。次故任觀察弼亨韻。二首</title>,<text>西河奇勝埒瀛壺。欝欝佳城枕海隅。御史風流垂後裔。侍中勳業炳前圖。家聲遠慕寧忘本。世德追懷自省吾。一瓣心香瞻拜地。朱轓玉節照朙湖。同宗咸集列芳壺。地是西河海一隅。題壁當時今幾歲。觀風此日不曾圖。春秋霜露偏多感。丘壠松楸似待吾。展拜塋前移玉節。榮鄕何羡季眞湖。</text>
<title>滿月臺 三首</title>,<text>秋日荒凉鎖暮烟。月臺遺跡尙依然。傷心欲問興亡事。三百年前五百年。征鞭蹔駐古宮邊。草沒穄田鎖暮烟。五百年間興廢地。空留明月滿臺前。赫赫三韓統一功。千秋中半已成空。當時膚敏知多少。畢竟都輸圃隱翁。</text>
<title>黃驪衙軒。次慕齋金公韻。</title>,<text>作吏風塵愧白頭。坐縻官廩食徒浮。淵朙自覺歸來是。子美惟思老病休。好客難逢開口笑。疲氓空對攢眉愁。山人贈我當歸草。底事遲徊久此州。</text>
<title>寄贈愁州使君 愁州鍾城別號也</title>,<text>行行叱馭鬼門關。塞北風高六月寒。遙想故人邊地苦。白頭愁對白頭山。</text>
<title>次萬休春帖韻 萬休卽故任參判有後號也</title>,<text>晩覺淵明是。方知伯玉非。天人無愧怍。何處不宜歸。</text>
<title>詩山途中 詩山卽湖南泰仁別號也</title>,<text>客行無興緖。長路日驅馳。爲愛山名好。吟成馬上詩。</text>
<title>可憐</title>,<text>墮地堂堂男子身。可憐虛老太平春。人間七十居然近。謾作長安索米人。</text>
