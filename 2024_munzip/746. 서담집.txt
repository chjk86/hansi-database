<title>江行</title>,<text>日暮江上遊。冠童人五六。愁連芳草生。極目烟波濶。</text>
<title>過南溪</title>,<text>春早溪聲冷。庭空鶴影孤。獨行巖下路。惆悵水雲區。</text>
<title>夜坐憶友人</title>,<text>獨坐殘燈伴。思人百慮侵。西峯月已落。窻外夜沉沉。</text>
<title>夜坐</title>,<text>孤燈耿不滅。霜月滿西林。多少關心事。書空到夜深。</text>
<title>春日獨行</title>,<text>幽居意不適。竹杖溪山行。興盡歸來晩。夕陽芳草汀。</text>
<title>山中</title>,<text>山中春欲歸。綠樹鸎聲滑。美人不可見。川原萬里濶。</text>
<title>有所思</title>,<text>美人江上在。江波日暮濶。月出水禽啼。橫空烟一抹。</text>
<title>卽事</title>,<text>竟日無他事。虛堂閱簡編。銀塘秋水綠。孤鶴自閒眠。</text>
<title>逃酒先歸。路中口占。</title>,<text>沉醉歸來後。仍行幾百盃。遙知溪柳下。淸唱晩徘徊。</text>
<title>卽事</title>,<text>秋老碧梧桐。庭空孤鶴怨。臨風試一鳴。極目雲天遠。又漠漠雲垂地。冥冥雨打蓮。湖山秋色老。孤客最堪憐。</text>
<title>溪上有懷</title>,<text>潺湲溪水聲。雨後寒更淸。美人不可見。臨流傷遠情。又蕭蕭山雨聲。颯颯林風淸。臨溪獨惆悵。歲暮愁人情。</text>
<title>秋雨有感</title>,<text>白水靑莎遠。丹楓綠樹秋。空階落桐雨。孤客倚南樓。</text>
<title>偶吟</title>,<text>是亦一無窮。非亦一無窮。多少人間事。看來揔無窮。</text>
<title>過金海首露王陵口占</title>,<text>故國周遭在。荒陵暮草秋。繁華餘海月。曾照幾人愁。</text>
<title>客裏偶吟</title>,<text>客裏秋將老。愁邊日又曛。鄕關何處在。歸思轉糾紛。</text>
<title>偶書</title>,<text>憂國鬢添雪。傷時淚濺花。殘年無好况。心事入長嗟。</text>
<title>題松溪集後</title>,<text>四十年前事。分明卷裏人。詩壇今寂寞。一詠一傷神。</text>
<title>示兒輩</title>,<text>操存知有道。主敬最爲先。外累寧侵奪。此心可靜專。下功如不息。應事庶無愆。屋漏宜加警。勖哉更勉旃。</text>
<title>感興</title>,<text>鴻濛寰宇濶。萬品入牢籠。雲雨神功博。鳶魚玅用通。推前復推後。無始亦無終。何物主張是。微茫不可竆。</text>
<title>寄謝任進士兄弟</title>,<text>爲送生還客。聯鞭涉遠程。慇懃一斗酒。談笑十年情。肝膽元來照。冰霜此夜淸。相思嶺外夢。應到鳳凰城。</text>
<title>留贈同學諸君 庚戌自興陽還時</title>,<text>進學無他術。須看上水船。朝耕夜可讀。人百己當千。至寶寧求遠。明珠只在淵。臨分更一語。莫謂有來年。</text>
<title>蔣伯仁來訪山中</title>,<text>遠上荒山路。慇懃叩石扉。跫音驚午夢。談笑趁斜暉。殘雪留寒色。東風動客衣。相思無限意。臨別更依依。</text>
<title>下第後書懷</title>,<text>抱屈江鄕卧。蕭然萬事違。空將和氏淚。頻灑老萊衣。芳草愁中碧。垂楊望裏依。關河春色暮。惆悵欲何歸。</text>
<title>山寺贈秀彦來訪</title>,<text>久別龜山友。欣逢月寺秋。慇懃來訪意。珍重𨓏時遊。碧峀晴雲合。丹崖古木樛。臨分情忽忽。搔首夕陽樓。</text>
<title>憶西厓先生 乙未</title>,<text>喫緊眞工積。雍容一德修。夷淸兼惠和。杜斷又房謀。正氣今文相。純忠古武侯。艱虞何日定。顒望屬嘉猷。</text>
<title>寄謝郭藎卿 後儀</title>,<text>落葉前朝寺。荒凉石逕橫。殘燈一夜話。樽酒十年情。末路誰嵇呂。平生獨藎卿。從今期白首。聊復醉還醒。</text>
<title>次吉丈 詠 韻</title>,<text>天心無奈何。人事苦蹉跎。玉節迷關塞。金鎗耀海涯。瘡痍調發急。藜藿感傷多。爲問烏山主。坡平有幾家。</text>
<title>山城吟眎金行初 宗孝</title>,<text>海國春風動。山城暖氣晴。登臨驚節序。控制壯威形。樓堞連雲起。金鎗曜日明。天心今悔禍。應見楚氛淸。</text>
<title>送君實諸兄</title>,<text>恨別三君子。傷心萬事違。極知身有幾。還恨會將稀。遠樹春雲軟。荒村落照微。乾坤無限意。老淚欲霑衣。</text>
<title>踏靑日。登天城樓有感。</title>,<text>爲愛三春晩。登臨萬丈高。年華入危涕。民事又征徭。一嘯妖氛豁。三盃客思撩。乾坤無限意。東望更遙遙。</text>
<title>聞邊聲頗惡</title>,<text>東國三千里。西都十二朝。山河周顗淚。江水祖生橈。殺氣猶纏塞。妖氛欲犯遼。何年夷正首。指日漢庭梟。</text>
<title>郊行</title>,<text>郊行獨自歸。草路沿溪迷。遠水生澄綠。前山淡夕暉。田園今日意。書釰十年違。多少心中事。徘徊露滿衣。</text>
<title>成精甫 安義號芙蓉堂 抵書願見。有事未𨓏。時成公爲調度御使</title>,<text>精甫尊兄柬。風塵六載餘。驅馳靡盬事。調度不遑居。遠別江雲濶。相思海月舒。乾坤多少恨。遙望秪成歔。</text>
<title>星山途中作</title>,<text>擾擾成何事。悠悠笑此行。風塵違壯節。書釰負平生。塡海悲無力。擎天但有誠。關河日欲暮。傷遠不勝情。</text>
<title>花村贈郭藎卿</title>,<text>十里花村路。春來問幾經。溪翁欣遠客。山鳥怪頻行。主辱臣當死。親讐子敢生。慇懃將一語。聊復諭同盟。</text>
<title>夏日卽事書懷</title>,<text>悵望雲天遠。愁看歲月流。槐陰將半夏。麥穗已成秋。世事堪垂淚。人生欲白頭。孤吟思更苦。誰會我悠悠。</text>
<title>山城大雨。與諸君飮話。</title>,<text>秋雨連關海。凄風動遠林。寒城今夕話。浮世十年心。野色浸江濶。溪聲隱霧深。徘徊驚歲暮。萬事欲霑襟。</text>
<title>孝縣次申順夫 之悌號梧峯 韻 聞賊與天兵相持於公州錦江等處故云</title>,<text>古縣人稀夕。荒林葉落時。天心寧有極。世事本無期。樽酒班荊久。兵塵暗塞危。公城消息遠。西望獨支頤。</text>
<title>避賊將行。書眎子吉景順戚契。</title>,<text>朝社依墻壁。山河入戰場。西江持勝負。東海可遁藏。心事危途急。行裝歧路忙。深讐知未報。生死一毫芒。又草草行裝薄。怱怱道路危。分離何忍說。生死固難期。遼鶴悲城古。周烏歎屋誰。愁吟兼痛哭。留與故人知。</text>
<title>曉發 聞賊至。顚倒登程。路中口占。</title>,<text>半夜蒼黃出。危途性命輕。腥塵近石嶺。寒角動江城。天地含愁色。山河沸哭聲。杜陵無限意。今日更傷情。</text>
<title>眞城途中</title>,<text>峽裏寒雲合。林間細路分。蹇驢行草草。踈雨晩紛紛。關海連唐陣。家園隔楚氛。乾坤日欲暮。愁思轉糾棼。</text>
<title>踏靑日。愛日堂席上。次月川韻。</title>,<text>探勝臨江閣。芳洲草色靑。沙明天漠漠。春晩樹冥冥。盡日陪遊賞。傾心任醉醒。還驚佳節過。搔首倚風欞。</text>
<title>洛邸遣懷</title>,<text>殘年愁正苦。羈旅意如何。懶宦因才拙。思歸爲病多。紅塵新面目。明月舊山河。寂寂重門掩。空吟只自嗟。又才薄官仍薄。愁深病自深。三秋今夜夢。千里故鄕心。荒逕餘殘菊。靑山有舊林。人生貴適意。何苦漫浮沉。</text>
<title>寄慶源府伯士彬地主</title>,<text>黑水關防地。朱幡鎖鑰人。威風霜鉞曉。仁化雪山春。爭道蘓民瘼。行看掃女眞。歸來報聖主。何日繪麒麟。又京口春初動。邊頭鴈欲迴。相思千里外。孤負十年懷。旅枕離魂斷。胡笳客夢催。何時一樽酒。花月共徘徊。</text>
<title>寄李太古 民淳 諸友</title>,<text>苦憶同遊伴。東華歲月深。停雲愁望處。芳草未歸心。嶺路春將晩。江村夢獨尋。浮生能幾許。離思欲霑襟。</text>
<title>春日偶吟</title>,<text>疎慵爲衆棄。京洛強淹留。世事令人老。功名不我謀。東風孤枕夢。西日客魂愁。悵望鄕關路。春雲向南浮。</text>
<title>營樓夜吟</title>,<text>客病南來後。君恩北望中。秋高天宇濶。月落海樓空。畫角悲兼壯。殘燈翳復紅。時危身已老。誰信倚崆峒。</text>
<title>三月再到海營感懷 禮陟之初</title>,<text>海曲春將暮。天涯客又來。年光全似昔。節物盡生哀。雲暗蒼梧野。風悲金粟堆。孤懷無處托。西望秪傾摧。</text>
<title>題河東竹亭。憶李鶴洞 光俊。</title>,<text>念昔山雲老。曾臨此邑民。文風傳學子。遺愛在疲人。荒草埋殘壘。閑花艶暮春。客來無一事。興廢秪傷神。</text>
<title>河東竹亭。贈主倅權君。</title>,<text>僻縣依山頂。荒城壓海頭。民殘稀簿牒。俗朴絶奸偸。晩日花香動。虛簷竹影幽。天涯同作客。相對意悠悠。</text>
<title>海營夜懷</title>,<text>徙倚戍樓上。平生獨自尋。歸思春後切。愁病雨中深。離恨知多少。羈懷雜古今。三更耿不寐。何處響孤砧。</text>
<title>秋日洛中偶吟</title>,<text>三秋海上客。千里洛中來。世道將平泰。人心尙阻猜。端居恥聖主。疎野媿賢才。白首宜歸去。黃花正好開。</text>
<title>有感</title>,<text>世味從來喜誤人。恩榮醉骨揔忘身。磨天嶺北風霜苦。何似松雲早養眞。又天日昭昭難久欺。風霜何處泣圍籬。當年病國妨賢手。自誤如今悔可追。</text>
<title>感懷眎南溪同志諸君子</title>,<text>巖厓雲木帶遺芳。山仰彌高水益長。忍使荒凉誰任咎。人心天意兩茫茫。右感慕先師梅誰手種柳誰栽。苦憶當年用意培。滿目摧殘荊棘裏。偏傷今日老生懷。右憶松塢南溪二丈此去光陰有幾年。難將衰病苦牽連。從今擬謝經營事。弄月吟風夢寐邊。右自傷</text>
<title>次李見甫韻</title>,<text>強把盃樽挽落暉。江南芳草客中思。愁來一醉何須惜。正好沙頭踏月歸。</text>
<title>勸學者</title>,<text>爲學要須學聖賢。向來心法在陳編。如能反復求諸是。要領他年可怳然。</text>
<title>謝丁上舍 運煕</title>,<text>南荒何意得僊洲。遼鶴頻來訪白頭。鰲背月明眞界濶。遠遊淸興自難收。</text>
<title>謝任秀才</title>,<text>一盃相屬鳳凰洲。明月黃花映白頭。到處君恩深似海。相逢莫道淚難收。</text>
<title>卽事</title>,<text>風霜晩下杜蘅洲。一葉孤飛楚水頭。塞鴈數聲流月夕。鬢邊愁緖不堪收。</text>
<title>留贈同學諸公</title>,<text>江海相逢歲欲遒。陳編聊與對前脩。情交未洽還成別。嶺樹湖雲無限愁。</text>
<title>春日江行</title>,<text>散步沙汀雨歇時。綠蘋芳草滿江湄。采菱歌斷靑山暮。極目煙波惆悵歸。</text>
<title>春日過溪堂</title>,<text>晩向南溪溪上行。竹扉人靜夕陽明。山空桂老花如霰。招隱㙜前春草生。</text>
<title>贈西行諸君</title>,<text>江城秋晩鴈聲稀。山月矇矓雨歇時。莫向樽前論別恨。百年心事轉成悲。</text>
<title>金生來訪</title>,<text>野人來訪山中客。笑向禪窓坐一夕。日晩山晴忽告歸。相逢更約溪邊石。</text>
<title>辛卯春。自京泝還拜李南溪 輔 于驪寺。因次惠韻。</title>,<text>草綠花明晩日晴。蹔停孤棹踏沙行。春風無限相思意。只覺逢場兩眼靑。又溪堂遙在水雲隈。巖上閑花幾處開。日暮江南愁裏遠。東風客恨入深盃。</text>
<title>山寺秋夜</title>,<text>江南秋早鴈聲稀。湘岸靑楓客正悲。永夜思人人不見。滿庭明月下簾遲。</text>
<title>次南溪壁上韻</title>,<text>陳編牢落鬢如絲。三十無成秖自奇。歲暮南溪雲水上。美人遙望獨長思。</text>
<title>雨中</title>,<text>濛濛烟雨暗平湖。池館虗凉客枕孤。萬事秋來愁正苦。卧看淸露濕庭梧。</text>
<title>霽後 時將赴計偕</title>,<text>秋風江上雨初晴。潦盡烟收一望淸。塞鴈數聲雲外落。西征楚客意偏驚。</text>
<title>寫懷</title>,<text>萬事悠悠醉夢中。浮生得喪竟誰窮。鶴髮高堂愁遠別。一行悲淚灑秋風。</text>
<title>奉呈李南溪</title>,<text>參商嶺海思曾苦。咫尺溪山恨益深。夢罷竹窓魂欲斷。一庭風雨未歸心。</text>
<title>感事 時嚴冬築城。人多凍死。</title>,<text>地利人和孰重輕。召公曾不念蒼生。爭將億萬元元命。換却東南十二城。</text>
<title>秋雨感懷</title>,<text>歲暮愁人不自聊。嗒然終日聽寒潮。十年壯志憑欄久。山雨冥冥野色遙。</text>
<title>過李進士孝先 榮男 舊居</title>,<text>存亡忽忽幾經秋。十載悲歡一夢悠。春草江南人不見。夕陽門外水空流。</text>
<title>山城次金行初韻</title>,<text>涵育餘民有幾人。傷心關海鎖腥塵。孤城此夜相看處。誰是平生稷契身。</text>
<title>後臯獨步</title>,<text>悵望溪山眼欲迷。淡烟芳草暮天低。東風獨立傷前事。千古興亡入鳥啼。</text>
<title>江行有感</title>,<text>江山曾是太平餘。籬落如何盡舊墟。羸犢一鞭殘照裏。東風楚客鬢絲如。</text>
<title>春日有感</title>,<text>萬事看來一夢驚。春深無限感時情。如何杜宇千年怨。更遣愁人白髮生。</text>
<title>做時不如說時。人心不如我心。事多違衷。慨然以書。</title>,<text>誠微智淺竟何爲。臨事茫然却自悲。每恨平生忠孝願。到今無計濟艱危。</text>
<title>贈郭藎卿</title>,<text>人間憂患苦相仍。樽酒重逢感廢興。一篴斜陽今古恨。華峰無語獨千層。</text>
<title>題新曆後</title>,<text>星辰日月天行健。春夏秋冬歲運成。獨恨人間多變故。每逢新曆便傷情。</text>
<title>聞天兵渡江。喜抃醉草。</title>,<text>猾夏腥氛已六載。何人梟取月氏頭。王師再出遼關路。正是匈奴自滅秋。</text>
<title>密雲不雨。感懷偶書。</title>,<text>陰雲連月上天同。恠却甘霖尙未濛。周璧殷茅寧在物。感通元自一誠中。</text>
<title>題梅鶴亭</title>,<text>一點孤山大野頭。園亭無主幾經秋。興亡摠入灘聲冷。香斷梅梢鶴夢愁。</text>
<title>夏日病吟</title>,<text>一病侵來萬念灰。煩襟鬱鬱向誰開。幽牕獨卧閒消遣。萬樹蟬聲日暮哀。</text>
<title>奉次地主韻</title>,<text>山河文物舊新羅。痛哭長鯨沸海波。忠憤縱因弓馬勇。大端功力在如磋。</text>
<title>石本夜話。次地主韻。</title>,<text>百二山河賊勢掀。殘生無計定乾坤。相逢說盡平生舊。今夜寒燈是石村。</text>
<title>亂後還舊基</title>,<text>兵後歸來事若何。人民城郭感傷多。千年華表無窮恨。短日西風冷影斜。</text>
<title>將往宣城。次李景順 民悌 韻。</title>,<text>宣城今作遠遊人。臨別瓊章感歎頻。氷雪滿山行路澁。異鄕何處賦新春。</text>
<title>愛日堂席上。次月川韻。</title>,<text>疎枝風軟暗香生。虛閣春深暖日晴。沂詠千年無盡意。天機流動至今鳴。</text>
<title>臺巖次李器豪韻</title>,<text>勝日來登江上亭。山光水色一般靑。年來世事堪垂淚。莫厭淸笙咽玉甁。</text>
<title>次士彬地主韻</title>,<text>孤亭落日酒盃空。晩篴隨風繞碧松。水鳥山禽迎太守。臺巖從此換醉翁。</text>
<title>還舊基有感。次愛日堂踏靑韻。</title>,<text>故宅無人春草生。年華依舊澹新晴。歸來獨立斜陽畔。山自無言水自鳴。</text>
<title>諱日感懷</title>,<text>千里羈遊遇諱辰。非莪今日倍傷神。遙知少弟將迷子。泣向西堂奠薄禋。</text>
<title>宜春館。贈李養源 涵號雲岳。</title>,<text>宜春館裏數叢菊。佳色凌霜艶暮秋。雙眼靑兼雙鬢白。十年人事共悠悠。</text>
<title>憶黃直之 敬中號梧村。因寄亞幕。</title>,<text>章山館裏遇元賓。便憶金鑾鎖直臣。遙想頭龍滄海月。至今分照兩鄕人。</text>
<title>次李統相 雲龍號東溪 九日韻</title>,<text>獨上高樓望北宸。孤臣中夜感歎頻。江南何處無芳草。爲彼西方有美人。</text>
<title>湖南路上憶溪舍</title>,<text>自知於世少因緣。爲占溪巖結數椽。千里驛程塵滿面。不堪東望意悠然。</text>
<title>將還家路中作</title>,<text>驛程鞍馬去還來。多事風塵歲月催。白首從今歸蓽戶。且將榮辱付寒灰。</text>
<title>花園縣舍偶吟</title>,<text>六十衰翁始作宰。平生才拙負吾民。寧辭暗繡催歸急。羞作幽閨失行人。</text>
<title>謾吟</title>,<text>探道年來志業專。案頭長日對前賢。多端世慮都消遣。始覺胷中本體全。</text>
<title>題族譜卷末</title>,<text>子子孫孫八百春。兄兄弟弟幾千人。孝慈友愛成家法。億萬年來願益新。</text>
<title>晩興</title>,<text>雲開雨歇夕陽時。問柳尋花到水湄。剩得鳶魚無限趣。箇中眞樂有誰知。</text>
<title>贈裵翰林 龍吉</title>,<text>山外有山遮望眼。客中送客倍離憂。淸宵夢罷披衾坐。風雨蕭蕭白津頭。</text>
<title>將西行。病滯聞慶。</title>,<text>南來多病卧經冬。爲哭 缺 祥強起癃。冰雪塞天行路澀。玉京西望意無竆。</text>
<title>在理遣懷</title>,<text>圓扉深鎖夜如年。更盡春迴倍黯然。臣罪有無遮莫問。一心唯有四知天。</text>
<title>病中偶吟</title>,<text>一病沉緜萬計忙。九原歸路似康莊。已將六十餘年事。都付蒼蒼任主張。又每把南溪掛念頭。十年荒廢竟誰尤。今方就緖身將死。應被羣兒誣髑髏。</text>
<title>戲寄郭藎卿</title>,<text>達川不似臺巖好。村酌難同太守遊。只有一般情義厚。春雲西望興悠悠。</text>
<title>松栢吟。次丁上舍 運煕 韻。庚戌</title>,<text>松栢蒼蒼老更寒。屈蟠鰲背歲頻闌。春園桃李根難託。冬嶺風霜性所安。楚客來看殊脉脉。海蟾留照冷團團。他年會見支傾廈。不是尋常任作酸。</text>
<title>留別丁上舍之會</title>,<text>自歎疎愚病又纏。半生城市苦無緣。三秋瀛浦逢知己。十載煙簑理釣船。湖嶺去留山萬疊。海天愁望月孤懸。興陽南畔參差樹。夜夜遙應入客眠。</text>
<title>次申達夫 之孝 韻</title>,<text>人間離合猶關命。誰使傷心采艾秋。寸步尙違風雨夕。長安况隔樹雲悠。瓊章暫慰連宵夢。歸袂難謀一日留。寂寞離愁將歲暮。夜來霜月滿西樓。</text>
<title>又次前韻</title>,<text>光陰鼎鼎水東流。屈指如今卅二秋。朝露百年堪草草。浮雲萬事摠悠悠。胷中志業空牢落。分外榮枯任去留。惆悵美人思不見。夢魂飛繞玉京樓。</text>
<title>山寺秋懷</title>,<text>歲暮東南客路迷。西風隻影到招提。空庭露冷莎雞泣。衰草秋深鵜鴂啼。夢覺山窓寒夜永。愁生孤枕雨聲凄。十年壯志憑欄久。雙鬢蕭蕭雪滿笄。</text>
<title>秋日書懷。眎李景直 民悅。</title>,<text>悠悠人世事堪嗟。頭上崢嶸歲月過。萬軸縹箱愁白髮。百年勳業愧菱華。西風木落山容淡。南浦霜寒鴈影多。寂寂空齋思正苦。共君聊可對黃花。</text>
<title>奉送地主權士彬還京</title>,<text>一佩銅章任製錦。吾鄕㷀獨始知依。琴堂春靜蝗螟化。鈴閣機閒雀鼠稀。百里絃歌勞撫字。九天恩寵煥榮輝。遺民酌水來相送。烏鵲前頭挽落暉。又黃葉紛飛弄晩晴。郵亭來送使君行。水雲南北三盃酒。風雪關河萬里程。七載承宣留惠澤。一邦民物荷生成。鞭鐙今日攀何及。只有難忘去後情。</text>
<title>驪寺留別李南溪</title>,<text>東風桂棹驪江上。繫纜沙汀訪玉人。香火玄宮齋沐日。圖書梵殿靜居辰。魂迷漢樹晴川暮。夢入溪堂細雨春。千里相逢還作別。落花芳草摠傷神。</text>
<title>壬辰秋在吉安 時大駕駐義州</title>,<text>關防失守勢蒼黃。邠土遺民泣踰梁。鵠嶺雲腥塵漠漠。龍灣日暮海茫茫。百年禮樂誰男子。七廟衣冠是我王。憤極神人應見佑。會將收復舊封疆。</text>
<title>旅夜感懷 丙申</title>,<text>寒風淅淅小窓幽。殘夢初醒客倍愁。世變紛紛人易老。光陰冉冉歲將遒。親讎國辱身當死。事去時危命未謀。此夜知心唯一劒。五更星月獨登樓。</text>
<title>金堂谷有感 丙申</title>,<text>可惜伶俜吾叔父。金堂谷裏僅安躬。家園蕪沒干戈後。骨肉飄零喪亂中。破屋寒籬生事窘。衰顔白髮命途窮。相離不得相扶養。誠薄猶兒恨未同。</text>
<title>路中卽事 丙申</title>,<text>聞道皇華下邑臨。強鞭羸犢訪江潯。風沙淅淅迷汀樹。雲月微微映遠林。末路行裝悲草草。暮年心事苦欽欽。歸來一室空惆悵。靜對寒牕獨自吟。</text>
<title>次李蒼石叔平 埈 韻</title>,<text>謹問何如東海量。驚心雙鬢忽添霜。荒園未剪三春韭。茅店思聯一夜床。滿目風塵行路澀。搔頭天地去留忙。華山東望來何暮。缺</text>
<title>奉李五峯 好閔 書。仍憶有作。丙申</title>,<text>一書來自漢江邊。千里相思道路綿。家國興衰憂更重。朝廷風憲責方專。盤根利器時危日。松栢貞姿歲暮天。會見吾東淸泰後。文章勳業冠凌煙。</text>
<title>醉後偶吟</title>,<text>落魄江湖一病翁。年來萬事摠違衷。風塵未靜憂何極。書劒無成志自雄。短髮緣愁千丈白。衰顔借酒半邊紅。汀洲草綠春將老。悵望關河恨不窮。</text>
<title>過李進士孝先舊居</title>,<text>忽忽存亡已六載。當時遺迹摠成陳。榮華有數光陰老。天地無情賦命屯。萬古溪山空落照。一村烟樹向殘春。詩魂寂寞灘聲冷。日暮歸來鬢欲新。</text>
<title>送別柳地主 澈 遞赴一善 丁酉</title>,<text>鸞鳳飄飄下赤城。忽驚關海戰塵腥。苦心只爲安人術。素節端由報國誠。皁盖幾勞風井路。朱幡今向月波亭。桐鄕六載遺恩在。春草江南暗恨生。</text>
<title>次李進士 光彦 韻</title>,<text>南國干戈摠衋傷。連山土石獨呈祥。周民孰歎靡遺孑。漢吏爭稱共理良。百里謳歌來暮切。二天恩澤去思長。烏城隱隱江波濶。瞻望何年此意忘。</text>
<title>送君實諸兄</title>,<text>溫溫蘭玉數三兄。忠孝門中第一英。北學將騰雲路遠。南來忽覩海波驚。三秋黌序同懷抱。六載干戈共死生。白首如今成遠別。茫茫春草不勝情。又江南芳草滿西亭。強把離觴問客程。華表鶴歸城郭古。樓臺人去樹雲暝。天荒地老傷春色。水遠山長恨別情。欲說臨分多少思。不堪搔首壯心驚。</text>
<title>踏靑日。登天城樓有作。</title>,<text>春深芳草滿江南。來上高城恨不堪。厄會如今逢九九。佳辰况此屬三三。聞鵑漫作詩人拜。捫蝨慚無世務談。直待王師殲賊日。孤臣一死亦云甘。</text>
<title>竹峴</title>,<text>有峴崔嵬名以竹。林深谷邃翠氤氳。橫分千古商山界。直壓三灘洛水源。百代衣冠南北路。幾年夷夏戰爭紛。登臨絶頂雲天遠。杳杳烏城日欲昏。</text>
<title>山城。呈地主及玉屛兩倅。</title>,<text>風雲龍虎玅無窮。水澤山陵勢不同。萬丈孤城憑地利。百年文敎孰英雄。秋晴海嶠狼煙熄。霜晩湖天鴈影空。今日直須思戮力。新亭一慨倚王公。</text>
<title>將往宣城。次李景順韻。</title>,<text>懷土那堪更遠歸。前頭生死任艱危。魂傷瓦礫遺基在。夢入墳塋宿草悲。幸賴皇天扶宋祚。喜看釜浦豎唐旗。杜陵自是東西客。二字缺 嚴寒惜暫離。</text>
<title>暮春上巳。贈別金司諫道源 涌號雲川 赴闕。</title>,<text>臨分莫怪贈言頻。萬事如今白髮新。羈旅每驚佳節至。艱危端合善規陳。空庭日晩松陰轉。幽澗春深柳色均。芳草一樽愁更苦。蘭亭修稧是何人。</text>
<title>次丁上舍遊金塔韻</title>,<text>扶杖穿雲石逕寒。層陰夕起歲將闌。尋幽不是探禪梵。乘興端由訪戴安。孤磬數聲淸佛殿。高談三夜穩蒲團。醉臨滄海乾坤濶。剩寫從前世味酸。</text>
<title>郭藎卿席上有感</title>,<text>此日親朋有幾人。相逢談笑亦前因。溪山不改興亡異。憂患無窮鬢髮新。萬事莫論兵動後。一盃須盡客來辰。數聲長笛楊花老。回首人間秖損神。</text>
<title>海上風雨甚壯。卽事口占。</title>,<text>長風捲海雨翻盆。天地曚曨混不分。擬𥳽滄溟傾賊窟。獨將舟楫壯吾軍。角聲更助潮聲吼。雲氣仍兼水氣昏。變化看來渾莫測。客窻愁思轉糾棼。</text>
<title>次御使黃直之韻</title>,<text>襟懷塵念絶毫纖。聲彩如今冠斗南。瑞世鸞凰臨海窟。忘機魚鳥憶山菴。蠻煙瘴雨偏愁苦。池草堂萱思不堪。獨幸疎慵逢叔度。吝萌都盡酒中談。</text>
<title>次孫君新鸎韻 時在忠愍祠</title>,<text>海上初聞出谷鸎。天涯佳節却多情。流聲睍晥氷泉滑。餘韻緜蠻寶瑟鳴。丞相祠前音自好。遼西夢裏恨難平。金衣竟日閒來去。剩學人間送又迎。</text>
<title>寄贈黃亞幕還洛</title>,<text>瑞世英標照海陲。紅蓮綠水富淸奇。庭堅自是仙曹謫。叔度元非汎濫窺。歸省政收朝夕念。論思應結聖明知。疎慵病滯蠻煙外。其奈行塵遠莫追。</text>
<title>犒軍席上。次統相韻。</title>,<text>繡旗飄颺皷聲殷。濡首爭言願急君。重胤幕中誰數石。孔明麾下共稱雲。安危大計憑舟楫。湖海殘民廢耔耘。仁撫從今人浹骨。投醪小惠不須云。</text>
<title>次統相韻</title>,<text>早歲英韜玅莫窮。驅馳更許卧隆龍。愁憑長劒光橫斗。醉賦新詩氣吐虹。㫌旆喜看精彩異。戈矛爭詠澤仇同。應收宵旰憂南顧。愧乏微勞坐幕中。又時事糾紛未易竆。安危咸仰正中龍。紫微屢謝橫天彗。黃道頻驚貫日虹。符應如今眞可懼。寅恭從古孰能同。秋宵耿耿寒無寐。不是孤臣爲熱中。又地盡東南勢欲窮。山形屈曲作頭龍。營臨漢使乘槎海。序屬滕王霽雨虹。皓首靑衫安拙分。黃花白酒與誰同。多端楚客悲秋意。都入寒更皷角中。</text>
<title>又次統相重陽韻</title>,<text>天涯佳節意無窮。帽落斜陽想孟龍。排闥靑山光欲滴。盈樽綠酒味方濃。東臨洋海懷忠愍。西望長安祝華封。今日政當思報國。白頭從事愧疎慵。</text>
<title>送赴京使</title>,<text>病裏難爲遠別情。仙槎遙指海西程。賢勞不怕風濤險。忠信唯知性命輕。花落故園鸎喚夢。霜飛南國鴈回聲。好音佇待歸來日。還向窮山問耦耕。</text>
<title>在理遣懷</title>,<text>一拙欺人萬事休。浮名得喪摠悠悠。襄陽半載風霜苦。大理全生雨露優。歸夢已憑春信去。羈愁猶伴病形留。江南日暮頻回首。嶺樹連雲客路脩。</text>
<title>輓宋獻納 遠器</title>,<text>樂翁先去卧蓬瀛。公又修文白玉京。寂寞溪山人不見。琴湖芳草爲誰生。</text>
<title>輓郭藎卿</title>,<text>早年詞賦擅東庠。暮境光陰付醉鄕。萬事如今歸寂寞。忍聞鄰笛過山陽。又髫齔追隨到白頭。春風秋月共優遊。盃樽舊事今如夢。強疾題詞涕自流。</text>
<title>輓張仲順 悌元號深谷</title>,<text>天城南畔鶴山陰。晩卜幽居歲月深。詩酒琴歌今寂寞。令人却憶淚霑襟。</text>
<title>輓李方叔 鎭南</title>,<text>芳樽佳句幾春秋。物外淸遊興未遒。華鶴忽驚仙夢冷。巖松枝上月如鉤。又早同襟袍絶畦畛。晩托㛰姻契益親。未伸神明扶愷悌。還驚知舊易凋淪。前春情札憑人坼。此日哀詞拭淚陳。冰雪滿山衰病劇。傷心無路送靈輴。</text>
<title>輓鄭密陽子孚 士信</title>,<text>早年聲彩擅珠璣。詞賦人稱古陸機。再擢英名聯桂籍。獨專榮養奉慈闈。行藏任世能安命。詩禮傳家足繼輝。衰病辱知誠最厚。不堪東望哭斜暉。</text>
<title>輓李南溪</title>,<text>慈祥愷悌自全初。政事文辭是緖餘。早歲獨傳厓老學。晩來偏喜晦翁書。循良遺愛留銘碣。淸素生涯樂飯蔬。天不壽仁唯有後。九原無路擧藍輿。又去秊哭厓老。今秊哭溪翁。誰將雙白璧。忍埋九泉中。天意實難知。仰視徒夢夢。雲愁玉淵夜。波咽南溪東。吾道日益孤。誰與開羣蒙。茫茫宇宙間。此恨無終竆。長辭隔萬古。空敎泣病洪。</text>
<title>輓李鶴洞</title>,<text>天姿英毅早揚名。精學通才幹世楨。栖棘只緣毛義屈。茇棠爭覩召公行。秊高八耋徵仁壽。慶衍三贒繼美聲。懿範在今人益慕。佇看鄕社祭先生。又小生何幸託姻親。三十秊來得御頻。覿德每承情綣綣。叩疑深荷語諄諄。中罹金革悲睽舃。晩汩塵埃負卜鄰。南極忽傳星彩晦。異鄕哀淚倍霑巾。</text>
<title>輓申達夫 改葬時</title>,<text>瓊樹摧殘閱幾春。龍蛇月犯少微辰。禀全溫粹才兼學。生際搶攘壽嗇仁。半世明經傳二子。千秊幽宅近雙親。故人未執新阡紼。空向天涯淚濕巾。</text>
<title>輓李進士 光彦</title>,<text>兵後凋零耆耉稀。吾鄕模範賴公徽。溫恭接物人爭慕。孝友傳家世共希。每惜詩書憎命達。從知蘭玉發潛輝。如何天不憗遺老。喬木荒凉薤露晞。又係連姻婭屋連墻。小子偏承借末光。芳草綠時隨杖屨。黃花開處接壺觴。昇平日月同消遣。兵革艱虞共備嘗。一病沉綿人事變。天涯何忍寫哀章。</text>
<title>輓申承旨順夫</title>,<text>德容端重學醇眞。先輩推爲第一人。桂籍蜚英秊最少。春堂榮養孝偏純。銀臺寵秩邯鄲夢。羽谷仙遊億萬春。潭上舊交今抱病。自憐無路送靈輴。又親朋寥落曉星稀。人世如何事已非。早歲從遊傷舊跡。暮秊離合負初期。蕭蕭白髮留孤影。杳杳丹㫌送獨歸。此去定知非永隔。蓬瀛他日倘追隨。</text>
<title>輓李戚 民協</title>,<text>永陽華胄古雲仍。天又生公擬再興。一命猶慳終草野。五旬如夢遽風燈。薛包羣弟貧誰給。徐氏雙兒業可承。瞻望荒原違執紼。不堪悲恨自塡膺。</text>
<title>輓高彥龍 騁雲號亦樂齋○癸卯</title>,<text>善海誰爲席上珍。翠屛門下讀書人。咸推仲弟心肝綉。自歎虞重骨相屯。泮璧靑氈委主器。江湖素髮映垂綸。俄傳白玉樓成報。天上人間果孰眞。又久欽風度擬長松。仍託庚交媿短蓬。月影山高雲樹合。洛東江濶夢魂通。先遺世累同蟬蛻。獨抱窮愁等蟄虫。病到匡廬曾住處。幾行衰淚落寒空。</text>
<title>輓車指南</title>,<text>老夫和淚寫哀詞。爲問英靈知不知。君家萬事他何說。幸有孩提遺腹兒。</text>
<title>輓西厓先生</title>,<text>恭惟先生。六十有六秊兮。厭濁世之粃糠。飈遠擧而登遐兮。聊翺翔而周章。邈匀天之無人兮。帝乃遣乎巫陽。九疑繽其並迎兮。飄然來乎帝傍。乘淸氣而汎濫遊兮。曾莫睨夫舊鄕。欸一去而不返兮。漠淸塵之杳茫。招公靈而哭公兮。如有求而遑遑。玄圃閬風不可以久留兮。盍歸來乎公堂。陶山月兮來照。洛水波兮流長。羌凌波而步虛兮。魂倘來而相羊。想環佩之冷然兮。天風吹兮夜凉。吉日兮良辰。將以安夫冠裳。靈輀儼以星駕兮。丹旐翩以飛揚。形穆穆以寖遠兮。渙余涕之盈眶。向萬古而長辭兮。歌楚些兮永傷。</text>
<title>上麻提督詩歌 幷序○戊戌</title>,<text>恭惟我提督老爺。再將天威。一淸海氛。游魂遠遁。㫌旆內旋。偏封無國而有國。遺民必死而免死。凡我三韓之同有血氣者。親戴聖天子威靈。瞻仰老爺之功德。孰不刻骨洪造。思効一死也哉。噫微禹吾其魚矣。微管仲吾其被髮左袵矣。伏見老爺爺。武以不殺爲功。兵以伐謀爲上。不輕進不趨利。不貴三捷之奏。惟圖萬全之策。堅吾壁壘。扼彼咽喉。竢天休命。試一震動。而桀驁之兇。氣奪膽寒。棄巢穴爭舟檝。宵遁之不暇。所謂不戰而屈人之兵。所謂不動聲色而措天下於泰山之安者也。渠魁逋誅。隻輪得返。或慮後日戎且生心。然以老爺之深韜遠略。必務保百年無事之策。豈但爲數十年姑息之計也。赫赫乎洸洸乎。式至今日。猗歟休哉。嗚呼。寡君不幸。小邦無祿。幸際淸明之期。忽被誣枉之痛。咸懷寧死之心。固無幸生之願。而區區微𢢽。猶有望於老爺者。誠以老爺旣以出萬死之力而救吾人於魚肉。則必不能惜一投之勞而棄吾東於禽獸。小邦之倚老爺。老爺之濟小邦。不但今日而止也。於戲。鍾銘鼎刻。不足以盡公之功。簞食壺漿。不足以罄民之誠。望天朝而感涕。拜棘門而蹈舞。捐糜報効之末由。嗟歎詠歌之不足。遂繼之以詩曰。嘻噫東封。島夷搆孼。粤在壬癸。帝命薄伐。旣折其鋒。未掃其穴。負海爲艱。敢肆不恭。帝謂將軍。惟汝予同。汝其東征。以奏膚公。將軍受命。赫赫天聲。不疾不徐。如䨓如霆。三方分攻。十萬其兵。旣扼其吭。又斷其臂。賊窮見窘。城不敢備。顚倒入海。若杵投臼。乾坤淸夷。境落褰擧。奏凱方旋。華夷歡呼。東人聚觀。于巷于塗。孤子寡婦。黃童白叟。踊躍讙呀。悲喜噎歐。天覆地載。帝力何有。山高海深。公德益厚。東人相謂。公我父兄。形騰麟閣。銘在輿情。瞻望棨戟。使我心悲。作爲此詩。歌于中逵。祝公萬年。壽考無期。</text>
<title>夜話贈洪偉夫[李埈]</title>,<text>芹泮相隨閱幾霜。豈知鵷鷺又聯行。齋宮扈駕天香濕。鰲禁懸燈夜漏長。叙舊每敎肝膽露。思歸各恨髩毛蒼。風塵可與言人少。莫許逢塲告別忙。</text>
<title>送洪偉夫謫向興陽</title>,<text>仁名佛子合同傳。无妄生災絶可憐。六七月中炎熱盛。三千里外道程緜。深知造物竆吾輩。但恃明時宥此賢。䨓雨想應朝暮下。莫將離恨到華顚。洪皓時人謂之洪佛子。</text>
<title>愚漢中䄵久廢吟詠。今洪偉夫將適南州。臨行語余曰此行何不爲一言以贈。閒寂中將故舊詩什付之壁上。有時吟賞以開懷也。余聞此言。難以荒拙辭。聊奉一律。[申之悌]</title>,<text>舊好如今有幾人。君歌白雪我陽春。邇來栢悅看松茂。忽此湖西隔海濱。休把衰遲傷遠別。勉加飡飯慰相親。他䄵我去君應至。共謝明時作逸民。</text>
<title>奉別偉夫兄謫向湖南之興陽[曺友仁 號頤齋]</title>,<text>鯨浪掀空蜃霧飜。興陽地控沃焦根。偏敎海內同心者。重斷江南送別魂。秦嶺望雲家最遠。楚鄕多瘴晝恒昏。扶持剩荷神明力。不用臨歧抆淚痕。</text>
<title>次曺典籍汝益韻。奉別洪西潭興陽之行。[李汝濱 號鑑谷]</title>,<text>世路顚危幾覆飜。今君此禍最無根。半䄵禁圄含寃滯。千里䨓陽欲斷魂。桂海迢迢迷近遠。瘴煙漠漠錯朝昏。千金好保加餐食。臨別何須謾涕痕。</text>
<title>無聊中和西潭韻。冀垂瓊什。[黃敬中]</title>,<text>末路功名一芥纖。驅馳何事遍東南。樓船大海觀潮汐。杖屨名山訪古菴。衣滿爐香恩便重。身羈銅印責難堪。平生知己賢從事。靑眼樽前共笑談。</text>
<title>雨中吟得一絶。奉呈從事足下要和。</title>,<text>客窻疎雨夜廉纖。羈旅行裝瘴海南。萬里歸心懸北極。一春幽事負東菴。靑油制筭公何讓。黃石論兵我不堪。嶺外相逢知有數。淸樽宜與故人談。</text>
<title>舟中奉呈李統制。兼示從事足下。</title>,<text>樓船百艘下南洋。列戟森羅戰具張。天接海門孤島沒。此行今日宿何鄕。</text>
<title>冬日寄呈洪西潭寓下 庚戌 [丁運煕]</title>,<text>北風吹雪海天寒。病客離愁夜欲闌。月滿屋樑疑面目。夢回天末報平安。牕前竹小梅交瘦。甕裏荷殘露泣團。旅鴈失羣雲塞渺。晩沙蘆荻更嘶酸。又霜臺曾耐繡衣寒。病報脩鄕又歲闌。瀛海城西非故國。暮雲天北是長安。難禁白髮千莖長。幾破銀輪七寶團。人事花枝看塞馬。且傾村酒任甘酸。又竹林門掩縕袍寒。殘菊籬邊歲已闌。衰鬂驚霜愁 缺 賴。半衾如鐵夢無安。笙歌世路人情薄。雪月山中桂樹團。目極征雲思不見。強伸長句寫辛酸。</text>
<title>醉後留呈座下。又用前韻。</title>,<text>曉郭煙霜客寓寒。白頭靑眼意何闌。留人爲借官醪洌。愛客偏知主席安。晩契新修情繾綣。深盃細酌語圝團。只期取醉無思慮。世味從今齒亦酸。</text>
<title>出山分路。爲別懷所惱。立馬城下。又賡前韻。奉呈西潭座下。</title>,<text>東林笑罷虎溪寒。馬首分歧日已闌。白鶴飛孤山不語。枯腸回九路無安。翻思蘭室薰三夜。頓覺春風襲一團。獨立山城擡眼望。離心如對木瓜酸。</text>
<title>輓詞[曺友仁]</title>,<text>後學倀倀揔迷方。斯文千載賴公彰。溫恭處己寧修飾。誠信交人出肺腸。薄德詎堪希末照。半生猶喜襲餘芳。從今嶺外儒宗失。瞻望南天涕自滂。</text>
<title>輓詞[李民宬]</title>,<text>少日摳衣厓相門。端良文行迥超羣。中年栢署名時彥。晩境槐安謝世紛。官謗自來循好惡。鄕評何苦雜蕕薰。山陽他日重經過。隣笛悽然不忍聞。</text>
<title>輓詞[申達道 號晩悟]</title>,<text>悃愊無畦畛。溫良自天眞。乘騘振直氣。剖竹沛深仁。蕙死香猶在。鴻飛影未因。斯文堪痛哭。哀淚自霑巾。</text>
<title>輓詞[李大圭]</title>,<text>白玉溫溫絶點疵。早從河上謁深衣。學師晦退淵源正。見澈朱程旨訣微。日者喪明公又逝。天之福善理何違。小生曾被龍門侍。痛哭于今匪爲私。</text>
<title>輓詞[李興南]</title>,<text>萬里靑雲器。連城白璧姿。儀容寬有度。衡鑑淨無私。學正承伊洛。官微止憲司。登門今不再。悽斷重吾思。</text>
<title>輓詞[李英男]</title>,<text>自托仁賢側。深欣德照隣。淵源關閩學。忠義夔龍臣。謂展君民志。飜摧柱石身。爲公無限淚。何日不霑巾。</text>
<title>輓詞[李民淳]</title>,<text>厓翁門下早依歸。更得愚蒼麗澤資。爲學淵源元有自。律身言行本無疵。立朝幾歎敦忠義。居室常欽止孝慈。從此吾南斯道晦。儒風他日孰扶持。</text>
<title>輓詞[申悅道 號懶齋]</title>,<text>小少提杖屨。于今卅餘春。葭莩情義密。鞭策訓誨頻。宿德今無在。斯文便長湮。誰敎位不滿。無路問蒼旻。</text>
<title>輓詞[李擇可]</title>,<text>學有淵源正。名因擢桂榮。乘騘霜栢府。棲鳳醴泉城。旣失儒先輩。將誰覺後生。故園餘手植。蕭瑟萬松聲。</text>
<title>送別柳地主 澈 遆赴一善 丁酉</title>,<text>人老如何感懷多。侯行今送意非他。瘡痍溢目誰堪活。天地搔頭祗自嗟。一帶山河分界限。三春梅柳㤪波流。離筵物色傷心處。江渭攸攸日欲斜。</text>
<title>次蒼石叔平韻</title>,<text>謹問何如東海量。驚心雙鬂忽添霜。荒園未剪三春韭。茅店思聯一夜床。滿目風塵行路澁。搔頭天地去留忙。華山東望來何暮。缺</text>
<title>次繡衣黃 直之 韻</title>,<text>剛膓肯惱楚腰纖。壯志要須靖塞南。臨海課兵驚賊窟。尋山訪水夢仙庵。幕中衰病閑無事。日下長安思不堪。天末相逢難作別。塵前莫厭且佳談。</text>
<title>鎭海途中</title>,<text>孤帆容與漸明沒。離恨茫茫碧海深。婉孌明資長在目。慇懃密誓自銘心。西風蕭瑟吹寒菊。殘月矇矓映遠林。鷰子樓前秋月白。暗香何處更相尋。</text>
<title>八莒客舘</title>,<text>殘燈明滅枕邊紅。孤館離懷自不窮。鷰子樓前殘月白。梅兄樹下暗香穠。天涯形影愁中遠。海上歡娛醉後空。脉脉衷情來又去。此時魂夢倘相通。</text>
<title>黌堂入齋</title>,<text>雨子初晴春尙早。南山爽氣滿虛樓。登臨極目雲天遠。薄暮窓間人自愁。</text>
<title>戱題寄盆梅</title>,<text>冷艶殘香不自持。天寒多被雪風欺。春來又怕狂蜂閙。爲報東君好護之。</text>
<title>輓申承旨 夢得</title>,<text>吾君積慶世皆知。忠信傳家德可師。華祝多男寧有懼。箕疇五福自無期。恩榮寵秩銀臺峻。乘化仙區鶴洞奇。情分久從欒棘切。長辭不忍寫哀詞。</text>
<title>輓李南溪 輔</title>,<text>累世傳家學。平生托契深。昏慵頻見叩。言行永有欽。芳草南溪曲。庭松滿地陰。形容難復覩。郤憶淚沾襟。</text>
<title>挽金正叔 士貞○號後松齋</title>,<text>聞道沙眞古壽鄕。吾兄七十豈云長。傳家懿範遺箴在。衛國貞忠義旅張。天監孝衷應錫福。世無公道且潛光。追思幼少從遊日。强疾題袞涕自滂。</text>
<title>挽鄭梅窓 士信</title>,<text>人間今日事堪悲。未死英靈想應知。沙塞羈魂招不得。倘因冥佑早還歸。</text>
<title>輓張深谷 悌元</title>,<text>嗟爾休休張仲順。忽承淸氣便歸眞。鶴山明月東風夜。應見重來訪舊人。</text>
<title>輓李丈</title>,<text>星山華胄世無比。能守家聲又有公。懿範咸稱鄕耆老。德言猶警衆昏蒙。黃鮐始謂仁而壽。素翣還驚命矣窮。寂寞丹城人事畢。滿山松檜響悲風。</text>
<title>挽朴柳村 從男</title>,<text>吾兄天禀美而醇。神彩堂堂信偉人。虎略龍韜眞將器。鸞停鵠峙捴儒珍。公於老漢一年長。我乃英靈再從親。卧病未伸臨穴慟。獨將哀淚灑新春。</text>
<title>一貫</title>,<text>探萬殊之大本。悟一理之妙用。斂方寸而微密。應事爲而會統。玆所謂一以貫之。知本立而用行。伊聖人之一心。蘊至理以極誠。吻渾淪而眞實。妙純粹而精密。旣無間而無雜。又不貳而不息。體四物而無遺。一表裏而洞澈。根萬化而幷包。幹萬善而該括。旣全體之靈妙。斯大用之叵測。隨事事而泛應。接物物而曲當。兼精粗而管轄。該大小而旁暢。通古今以流行。達上下而洞貫。藏妙迹於靜密。運神功於著散。鳶之飛兮魚之躍。咸自此而活潑。老者安兮少者懷。捴由是而流出。川自流於敦化。天自位於致中。寂聲臭以運行。察天地而流通。玆軆用之純全。諒聖功之極致。維天命之於穆。渾至誠以不已。運乾元而變化。妙萬物而各遂。紛不害而不悖。藹幷行而幷育。斯體用之一原。妙神化之溥博。偉聖心之渾然。則天道之沕穆。體不息而無妄。會萬殊而貫一。仰精一於唐虞。歎咸有於阿衡。多周文之純亦。幸魯叟之大成。天何言而默會。無隱爾而成物。謇博厚而高明。一無極而太極。指通妙於一言。示相傳之心法。果默契於曰唯。懿參乎之獨得。證厥妙於忠恕。尤軆用之著明。因不遠而致曲。亦下學之工程。苟眞積而力久。庶一理之上達。何聖遠而道微。慨後學之㓕裂。旣不察於用殊。况能會夫軆一。余憤悱於末造。仰聖道之瞻忽。非端木之穎悟。願曾氏之篤實。庶盡己而推己。聞一貫而願學。</text>
<title>吾從周</title>,<text>吾何從乎。捨我周兮吾何從。郁郁乎文質得宜。信大備而協中。輸心上夫幾日兮。俯衰季而冲冲。原夫禮樂之制作。肇自來於唐虞。然雍穆亦何爲哉。而節文未盡昭彰。丕顯哉惟我文武。始參酌乎前王曁先正。粤惟周公。制極度而損益。追百王之美制。成一代之善法。夏忠與商質。盡得宜而均適。三千與三百。粲日月之昭灼。彬彬乎不顯其光。郁郁乎其有文章。歷宇宙無當日後日。眞百代之典常。余之身生丁風雨。早有志於禮樂。遡前代於今日。孰周文之能及。夏之禮不惟不徵。恨尙忠之不備。商之禮不維不徵。恨尙質之或鄙。吾何從乎。吾願從乎吾周。粲粲乎暸然於胷中。更捨此而何求。虞之韶殷之輅。雖一事之可由。質之盛文之備。斯大軆之郁郁。况吾衰位非制作。時王儀豈敢違越。仰盛制而服膺。窃有感乎今日。夫何昔日之美法。今直爲此繁文。擧天下而爲史。何古儀之足云。如有用我者。庶素蘊之可施。損益四代縱或未遑。猶可爲東周之天地。天生德豈無以。何不夢夫周公。悵空志於從周。恨文武之未逢。</text>
<title>仁人之安宅</title>,<text>竊悲夫窘我室廬。求廣居之攸寧。滿腔子曰惟安宅。信吾人之所榮。由乎己豈有遠哉。宜是處而是安。原夫有生之初載。天旣啓余以堂壇。生之理兮主宰。善之長兮經始。心德全兮有容。惻隱發兮爲址。雜信土以鞏固。設禮門以洞徹。靈關深兮玉匙。固無抵隙之蟊賊。情車遠兮意馬馴。有義路之平直。屋漏幽兮無愧。靈臺凈兮絶慾。儼天君之泰然。令百軆之臣僕。恒心潛而對越。肎形役而顚蹶。依於斯而居於斯。無一日之或違。安乎此而樂乎此。在顚沛而不離。極高明而致廣大。鬼不瞰於虛室。不自毁兮人誰毁。安不崇於金闕。心之廣兮軆之胖。咸飽德而潤身。睟於面兮盎於背。蘊方寸之皆春。歸萬民於吾仁。囿八荒於我闥。斯天賦之樂地。一無形之安宅。高臺廣廈之人君。居是宅而不卑。蓬蒿環堵之匹夫。處斯宅而不移。無贒愚貴賤而同得。其亦安宅廣矣。然純安者盖寡。孰惡濕而居此。初二帝之安安。後三王之建極。墻數仞之更築。仰彌高而卓卓。紛升堂而入室。獨顔氏之三月。更亞聖之▦摭。發哀哉而警俗。秦而漢漢而唐。恨無人之依於翠草庭安樂窩。宋諸儒兮廓如。樑木忽摧於大風。惜乎茅塞方塘。此疑缺二句 紛窘步於鬼關。競安危而利灾。盖有之而我未見。何莫禦而不來。𨐌天賦均受不貧。曠安宅吾何歸乎。而鄒聖不我欺兮。自㬥棄吾知免夫。</text>
<title>德潤身</title>,<text>余嘗喫緊乎義肥。芻豢乎道腴。求伸乎屈指。兼養乎寸膚。紛紛出入乎誠關。求潤身之大方。夫豈有待於外物。有斯德之中藏。美旣實於內積。光自形於外彰。原夫降衷之初年。賦我以德萬善兮咸備。蘊方寸以藏密。衆美兮俱存。根性理以充積。斯人心本然之全體。滿腔子誰非此理。苟能行道而有得。自英華之徽懿。是故君子必誠其意。不睹不聞。恒戒愼而恐懼。莫見莫顯。每戰兢而謹飭。十目乎屋漏之幽。十手乎閑居之獨。無厭然自欺之惡。有眞積自慊之實。紛旣有此內美。藹光輝之外發。不愧不怍。心俯仰之快活。無非無責。氣幽明之充塞。睟於面而盎於背。煥淸和而潤澤。心之廣兮體之胖。浩安舒而寬平。斐然成章。文繡何榮。煥乎有文。黼黻無章。豐厚而盈溢。不願人之膏梁。旣飽而無餒。何羨人之爵祿。朢之儼然。揚休兮山立。卽之也溫。祥雲兮瑞日。山含輝於玉蘊。澤自媚於珠藏。猗歟穆而難名。美哉不顯其光。夫孰云德輶如毛。潤一身而昭彰。誰知方寸中一眞。有此無窮之恰好。誠於中而形於外。信此理之不誣。肆先師之指掌。明意誠之大效。宜後學之反身。務心得而慥慥。夫何小人之不善。爭瀎裂而喪眞。知德者鮮。肎念天均。欿然而餒。哀此一身。人爭見其肝肺。以胖廣之可瑧。同天畀於古今。幸余賦之不貧。由正路而入德門。覺德輝而自敬。知潤屋之在富。慕衣錦之尙絅。期愼獨而有得。斯作賦而自警。重曰瞻彼淇澳。菉竹猗猗。有斐君子。德以潤之。德以潤之。赫兮喧兮。終不可諼兮。</text>
<title>神明舍</title>,<text>美方寸之地頭。曰有舍兮虛寂。豈尋常之輪奐。寔神明之攸宅。喚主翁於靈關。問經始以制作。曰降衷之初載。天旣啓余以堂壇。占基址於丹田。任主宰於思官。施仁木之欂櫨。築信土之墻壁。翕衆美以俱存。環郛郭以包括。命天君以宅中。官耳目以臣僕。具衆理於堂奧。應萬事於閫閾。明禮火以精察。照空鑑以辨別。廓重門之洞開。儼屋漏之無怍。烱光明之透徹。渾靈妙之叵測。生虛白於一室。燭神光於九垓。涵天雲於玉淵。察鳶魚於靈㙜。藹萬景之俱新。澹一塵之無累。無抵隙之蟊賊。有啓鑰之玉匙。禮有門兮義有路。導百行於聖域。大無外兮小無內。囿八荒於我闥。誰知無形之一舍。包萬善以中藏。然能守之盖寡。孰建極於久長。自茅茨之欽明。世精一以相傳。逮闕里之大成。墻數仞之彌堅。嗟樑木之傾摧。慨宮室之頹廢。哀神明之舊舍。一無主之屋子。亂婦姑之勃溪。爭鬼神之瞰室。久無人兮繕修。任毁破於茅塞。幸舊臺之不昧。夫何難於開拓。立人鬼之關頭。歎疊屋之暗黑。去當面之土墻。開向陽之竹牖。庶不負於神明。銘赤室以自修。銘曰我有一舍。虛而最靈。噲噲其正。赫赫其明。風雨攸除。君子攸寧。敢告主人。修我墻屋。庶幾惺惺。以愼其獨。</text>
<title>用起天地先</title>,<text>子丑未闢。萬象混然。悠遠杳邈。物莫存焉。夫何自然之妙用。未玄黃而先起。迹雖肇於有像。理已具於無始。厥初馮翼而懵闇。渾無極而杳冥。軆方圓之未定。權動靜之未明。寂聲臭以玄穆。泯形色以混茫。然至理之兆眹。初豈待於昭彰。吻上下之鴻濛。藹眞精之坱圠。高明兮未覆。已輕淸之轇轕。博厚兮未載。已重濁之渾融。火不待於薪傳。氣炎上之已通。水不資於器受。性潤下之已達。凝然寂然。藏合散於冲漠。茫爾窅爾。包順施於靜默。運一理之眞實。兆萬變之綜錯。含有象於無中。秘妙權於欠迹。旣無內而無外。寧有始而有終。根混沌而包括。沕盱睢而牢籠。玆二五之旣妙。先天地以流發。誰知無眹之初頭。凝至理以森列。久運妙之叵測。一開闢之成質。天以動兮地以靜。體混淪而磅礴。水成潤兮火成燃。氣升降而運行。紛互根而互生。機變化之無停。非斯用之先起。豈軆質之後立。噫至理之貫通。囿乾坤以槖鑰。迨三才之始闢。寓無形於有形。斯道體之靈妙。誰默契而遐想。偉歷覽之無際。揭太初而指掌。輸一元於片言。啓羣蒙於短律。盍周流而妙覿。學先生之觀物。</text>
<title>窮不失義</title>,<text>余觀夫君子之所性。本不存於窮達。素其位而不願乎其外。孰非義而可服。稽不失之鄒訓。知處窮之有道。所欲旣在於悅心。內守寧移於外慕。身天地以爲士。任時命而窮通。倘亨運之不來。固將愁苦而終窮。苟不內得其所安。鮮能免夫外鑠。肆固窮之有人。務自守而不失。知內重而外輕。悟此理而彼物。人不知而囂囂。世莫容而綽綽。拂其志兮乏其身。盖所守之愈礭。逆於心兮橫於慮。羌所執之彌堅。無人欲之外侵。有天理之內全。馬千駟兮祿萬鐘。苟非義則何取。食一簞兮飮一瓢。如其義則與比。嗤嘑爾而蹴爾。取熊掌其敢舍。在可取與無取。悅蒭豢而不捨。窮雖甚於吾身。義愈堅於天樂。顚於是兮沛於是。在顚沛而尤篤。生以之兮死以之。當死生而如一。旣邪世之不亂。况威武之能屈。礭不變而不移。泰自安而自得。斯可謂獨善而得。已知不離於他日。仰前修之所服。孰安貧而尊德。餓西山而得仁。義孤竹之無悔。人不堪而亦樂。賢子淵之不改。斯不失於固窮。驗守義之一致。乾坤一入於戰國。士習便誤於遊說。紛紛自輕而自鬻。况道義之可企。宜泰山之卓立。擴正理而開示。邈古往而今來。孰從事於斯道。人爭哭於窮途。世莫由夫正路。伊余心之不然。恐守窮之不固。戒小人之斯濫。惕外累之或移。仰古人而嘐嘐。樂夫天命復奚疑。</text>
<title>黃鍾萬事之根本</title>,<text>玄黃始位。事物未形。茫乎無迹。窅爾難名。不因乎本源之所在。其何以制作乎。推短律而妙思。悟根本之在玆。將一管以敷衍。軆萬事以無遺。原夫曰陽曰陰。運乎四時。爲律爲呂。首乎萬物。碩果初復。是黃鍾律。會至理於天根。寓妙制於嶰竹。三分兮有奇。九寸兮其長。形器兮雖微。妙天機兮中藏。推之於事事物物。理無往而不彰。肆聖人旣竭兮耳目。運神智而揆度。操短管。觸類而長之。制無窮之節目。將自然之淸濁。節聲音而制樂。推本然之長短。制寸分而爲尺。容千黍以爲籥。平準升斗之攸作。重十銖以至兩。權衡鈞石之所始。以之而達乎萬事。莫不由此而有施。昭然粲然。制作極備。至矣盡矣。妙用包括。紛緫總日用間事爲。夫孰非此鐘中流出。窺厥制之叵測。感聖王之妙造。夫陰陽之始分。縱厥理之咸具。非睿智之裁成。詎䂓模之能立。運一心之神機。創萬事之美法。尙恐制度之不一。廵四岳而同協。人永賴而事得序。通古今以昭著。誰知萬萬之綜錯。自一管而根柢。觸一理而推長。反三隅以有得。伊善端之眇綿。是一身之陽律。况本然之權度。信此心之鍾管。苟推本而漑根。可經綸以參贊。是萬物皆備於我。夫豈黃鐘之獨然。推管窺以演辭。合吾心於彼天。</text>
<title>節用愛人</title>,<text>傷財戒於羲易。厚生著於禹謨。政不先於制節。愛豈徧於至愚。誦洙泗之徽言。悟治國之有法。信斯人之愛養。道不外乎撙節。國千乘以爲治。君萬姓以司牧。民胥匡焉以生。責專係於乃辟。惟推仁而惠鮮。在民財之必裕。然天生而地養。百物只有此數。益乎上則下損。取於君則民乏。倘侈用而不節。害必深於艱食。宜乎前而克念。務節儉之是先。知邦本之有在。重民生之所天。躬菲食而惡衣。動必遵乎省約。民時使而薄斂。惠先及於惸獨。使斯民絲身而糓腹。無一夫之捐瘠。彼博施濟衆之極功。孰非由於用節。仰克儉於夏禹。美康功於周文。惟聖王之至德。固無得以間然。爲天下守財。漢文亦庶乎節儉。割肉而充腹。唐宗亦戒夫厚斂。斯家給而人足。致少康於當日。嗟節儉之無君。何後代之割剝。征斂無藝奢侈無度。致民財之虛竭。上下俱困灾害幷至。宜國家之顚覆。今夫民兵火而師旅。歎老羸之溝壑。願聖上服膺聖訓。懋昭儉而敬德。不傷財而害民。固邦本於萬億。</text>
<title>弄丸</title>,<text>空中閣兮高明。安樂窩兮靜平。羲乾坤兮再闢。文日月兮重明。孰於焉而玩化。弄一丸以窮硏。胷天地以來往。手陰陽以陶甄。先生天挺人豪。氣英邁之盖世。幾年駕風鞭霆。浩歷覽之無際。顧吾道之在是。遂歸來兮探頤。繹聖旨而潛心。斯默契於變易。目未接於有形。心已會於無極。然微妙之難覿。孰無象而有獲。曰有丸兮在玆。是先天之妙畫。形循環於圖上。盡變化於圈中。旣前瞻之無始。寧後際之有終。諒至理之斯存。宜目契而心通。雪月淸兮院深。風花飄兮春融。開醉裏之高眼。運閑中之妙手。漠虛靜而恬愉。澹留神於六九。窮元化於道上。托妙迹於畫前。手月窟於姤陰。足天根於重泉。原動靜之互根。察進退之相因。卦六七之推測。粲奇耦之星陳。宮三六之融會。藹方寸之皆春。察顯微之無間。知軆用之一原。翫無形於有象。明至隱於至著。心閑來而閑往。神妙契而妙合。誰知一丸之弄來。籠乾坤於几席。信玩心於高明。妙天人兮如一。噫龍圖之肇作。自羲皇之妙察。備萬象於八卦。區理數於三畫。文彖辭而周爻。繼孔聖之十翼。式潤色乎丸之上。揭人文於千億。悲韋編之一絶。慨時義之幾㓕。隱圖象於千載。幸先生之獨得。幾多潔凈而精微。明妙數於旣熄。獨惜乎造化之大手。竟肥遯而括囊。謾弄丸中之剝復。未調廟上之陰陽。氣南方之先至。春一窩之獨暢。揖高風而遐想。欽至理之指掌。丸前後之無二。心古今之豈異。弄造丸而玩遺澤。思先生兮不可已。</text>
<title>入門欵</title>,<text>覰入德之門墻。願啓而一蹴。極䂓模而盡節目。悶莫知夫閫閾。幸格致之設欵。驗從入之有法。信初頭之工程。寧用力之可忽。首八條以爲始。基進修以作極。因不昧之地頭。卽無窮之事物。窮萬殊以融會。推一本以洞澈。到物理之極處。盡吾心之所知。判夢覺之在是。幾善惡之由玆。玆用功之最先。諒進學之門欵。苟此機之不審。恐鬼坎之奔竄。斯君子之克念。恒顧諟而著力。應在彼而妙思。致在此而精察。窮未窮而益窮。格已格而又格。察天地之高深。知鬼神之顯微。燭神光於九垓。徹玄思於萬微。物旣格而知旣至。知不遠於門畿。無纖毫之窒礙。有靈關之洞豁。身旣潤於屋漏。化終著於家國。功豈止於入門。卒聖域之優入。懿斯欵之妙用。實聖學之機括。幾學者之入德。咸自此而透得。學一晦於寢衰。慨叔季之滅裂。懵窮格之有欵。宜得門之盖寡。旣山斗之不察。後之人兮又缺識。紛或覺而或夢。窘鬼域而顚覆。幸古門之有基。豈斯欵之難復。抱孔氏之遺書。味紫陽之格說。執玉匙而延佇。仰靈鑰而自飭。戒曰皇天降衷。賦我以德。入德伊何。必由門入。入門伊何。必由欵入。欵亦有要。要在主一。序不可亂。嗟爾兢惕。入門升堂。庶幾入室。</text>
<title>瑤琴空寶匣</title>,<text>若有琴兮在玆。異尋常之絲桐。制不資於律呂。用豈止於舂容。貫至理兮該大用。含萬古之笙鏞。胡爲乎妙質之一去。收正音於匣中。憫至寶之虛棄。念原始而永惜。原聖人旣竭乎心思。創神智而制作。輸妙韵於修定。寓徽旨於條理。誕金聲而玉振。作載道之大器。可以涵養乎性情。可以消融乎査滓。在御之莫不靜好。豈可須臾之去身。幾多手調而心契。鳴至道之純眞。知音者與遺譜俱逝。悶下指之無著。空古器之寥落。久妙趣之淪沒。六十四圖像告隱。陰陽之眞機誰識。三百篇風雅旣亡。無邪之正音難得。精一之典謨訛舛。筆削之斧鉞殘缺。矧禮樂之淪喪。紛序和之多闕。含淸唱以靡應。收正聲以不發。寶匣塵兮空藏。慨絶絃之誰續。欲更張於南薰。蒼梧𤄃兮邈邈。欲再調於杏壇。洙泗寒兮悠悠。世哇咬之環聽。邈古音之無由。誰知貫道之大寶。棄千秋而藏響。噫斯琴之肇作。自人文之始倡。歷羣聖而相傳。遇木鐸而大成。諒斯道之所寄。宜永世而大鳴。何天地之愛寶。閟玉眞以收聲。幸嫡統之不絶。偶河南之挺生。得不傳之遺譜。理餘韻於杳冥。俄紫氣之出井。喜天啓兮考亭。闖徽言而擴前聖。續遺響於尼精。胷中韶濩。指下咸英。感興數篇。遠繼三百。洋洋乎至今盈耳。功又大於刪述。後千載而淫泆。慨遺韻之難尋。手寶匣而嘐嘐。寄遐思於回琴。</text>
<title>夜不設榻</title>,<text>學之道貴於不息。非作輟之可造。宜精思而力踐。罔晝夜而慥慥。半夜之卧榻不設。至哉勉齋之篤學。際羣儒之蔚起。抱遠器而挺生。心早切於求道。志方銳於著誠。幾年願安承敎。竟摳衣於考亭。喜依歸之得所。憂道理之漸微。伏凾丈而惺惺。指聖域而孜孜。惜禹陰而乾乾。繼韓晷而矻矻。憤旣發於忘食。念暇及於安息。羣動息兮夜寂。虛室靜兮生白。嚴端拱而凝然。鷄旣鳴而不輟。淡夜氣之淸明。寧惰志之或發。雖寢具之在側。擬無用而不設。榻長倚兮空壁。塵久鎖兮幾日。留精神於義理。襯寒光於枕席。心元定之對泳。誠幼安之穿榻。日復日兮夜復夜。念彌久而愈篤。思益思兮明益明。學日就而上達。是深造之要法。諒工程之愼密。宜深衣之有傳。續紫陽之道脉。誰知一榻之不設。做出高明之學業。倘夙夜而匪躬。庶斯學之可行。惜乎逢時之枘。已矣初心之不成。惟垂後而闡後。明萬古之長夜。向昏㬥之瀎裂。眛着力而自暇。顧余志之不然。期自强而不息。師先生而加勉。庶不歸於孔門之朽木。</text>
<title>爲善最樂</title>,<text>士生天地。所樂何事。鐘鼓雖樂。但解悅耳。富貴雖樂。只資喪志。眞樂豈在於外物。本諸身而具備。有是哉東平之格說。曰爲善之最樂。實有味於深造。知喫緊而內得。原降衷之初載。肇錫予以所止。羌純一而無雜。謇眞實而不貳。無人慾之陷溺。有天理之精美。端百行之由玆。制萬事之在此。苟主此而爲師。樂自在而無累。故吉人之克念。恒惟日焉不足。起鷄鳴以孶孶。坐待朝而惕惕。羌主一而無適。勖自强而不息。功旣至於快活。德自著於充實。睟於面兮盎於背。有英華之內發。氣旣和兮神旣安。無物欲之外鑠。斯爲善之至篤。驗所樂之爲最。心之廣兮軆之胖。悅豈止於舒泰。手之舞兮足之蹈。憂可忘於顚沛。老將至而不知。年旣久而彌篤。天無愧兮地無怍。藹浩氣之充塞。人不非兮鬼不責。廓眞興之活潑。中天地定四海。樂則樂兮非性。馬千駟祿千鍾。樂則樂兮有命。吁嗟乎樂云樂云。豈有加於爲善者哉。歷宇宙兮亘古今。懿此樂之孰先。美東平之一言。實見得之不淺。非有得於心好。豈至樂之能致。雖不能優入於聖域。亦可謂善久也已。夫何衆人之偸樂。昧作善之至味。心旣怠於如登。况最樂之可企。恣貪樂之額額。紛喪德之滔滔。竟未免樂極而憂生。嗚呼不亦哀乎。若有人兮舜之徒。創若是而自勉。得一善兮眷眷。期服膺而力踐。願忘憂而不改。從樂只之君子。重曰樂哉斯樂。純善無僞。非人所予。非人所奪。我有此善。我有此樂。嗟善之樂。樂且無央。樂且無央。終不可忘。</text>
<title>出腹納肝</title>,<text>風悲淇水之喬木。月寒榮澤之殘肉。衆皆指鶴而不救。慘塗地而無托。夫何一介臣兮。獨出腹而納肝。旣云愛君而忘身。其死也惟君子所安。曰自股肱之初載。厲匪躬之忠節。多年腎膓之其敷。視其君如心腹。將披腹而呈丹。擬九死而殉國。寧知狄人之匪茹。適斯人之遠出。翩翩使盖之言旋。邈余君之安適。泣寒烟於古都。訪君魂於荒澤。哀乎哉羣醜之臠餘。留一肝於叢薄。謹奏事於遺魂。肝欲裂於號哭。曰余奉命而遠使。擬不辱而專對。將言歸兮伏彤。庶龍顔之再拜。天何爲兮邈邈。今一肝兮橫陸。顙不啻於有滋。情豈止於悵惻。反蔂梩而藏無所。哀一塊兮何處歸。顧余有食君之舊腹。何患衛肉之無依。出滿腹之丹血。爰彼收而此納。平生一片之忠愨。忽作君侯之表襮。丈夫心腹。主上肝膽。寃魂有托。義魄無憾。幾年元首而股肱。始今日肝膽之相照。荒原野草。君與臣同腐。共九原兮魂相吊。靈祗爲之感泣。白日以之變色。宜乎一腹之忠赤。起伯主之感激。城楚丘而復國。致衛祀之再血。縱未能扶國於未危。亦可謂兩全其臣節。藏舊主而立新君。誠罕古之忠赤。夫孰不食君食衣君衣。惟吾子高義烈烈。嗟叔季偸風之日盛。歎死節之未覿。後先生盖千祀。余撫膺而歎服。安得倩龍眠而寫納肝之狀。警後日愛寸膚而忘君苟活者也哉。</text>
<title>義勝者謀立</title>,<text>噫噓嘻好謀而能成。曰維一箇大義。苟捨此而徇私謀。不可以濟事。曰義勝而謀立。仰宋瑞之忠節。職當盡兮理當爲。玆夫子所以自决。禀正氣而挺生。丁瑞日之無色。書忠義死而後已。庶素志之可立。何義氣之掃地。爭和議以誤國。獨毅然而憤忠。仗大義而維揚。提萬餘之烏合。抗三道之劻勷。曰余撑天於隻手。縱云搏虎之羣羊。然所服者斯義。師豈老於壯直五國城靑衣舊讎。義不可以不復。七廟貌蓬高深恥。義不可以不雪。將此義而自勝。鼓天下之義烈。衛社稷兮可保。圖恢復兮可得。謀無往而不立。彼雖衆兮何若。斯夫子之義氣。吐忠膽兮激烈。觀斯言之凜然。知所謀之不失。壯軍聲於遠邇。明大義於夷夏。綿國祚之如線。立頹綱於長夜。庶嘉謨之得立。復祖宗之天下。縱航海而未立。豈云我之不克。謀雖挫於當時。義尙烈於後日。噫人君臨危制亂。不過曰義之與比。肆先生鞠躬盡悴。許以義而擬可濟。胡爲乎天不助順。義以勝兮謀不立。是人事之必然。成敗與利鈍。抑天數之或然。以堂堂貫日之義。不得立謀於當時。而空使後人扼腕於燕臺之正氣。誠可爲之痛焉。</text>
<title>圖像定省</title>,<text>追慕雖人子至情。晨昏尙難於死亡。夫何汲郡之孝子。勤定省於影堂。伊誠心莫盡於終孝。宜痛慕倍切於尋常。自襁褓而孤苦。風樹早於先塋。旣鯉庭之莫趨。况復知夫儀形。思其笑語。難致如在之至誠。覩乎羹墻。未見彷彿之容儀。春之露兮秋之霜。幾年茹恨而深悲。賴天只之在堂。審形貌於依俙。倩妙手以惟肖。儼遺像之新接。置于廟而承顔。擬萱堂之侍側。視於無形。怳復睹其宛然。愀然如見。盡敬愛而莫愆。將誠一之寸心。繼日三之遺躅。昏豈有袵席之可定。若寒燠之不及。晨豈有安否之可省。恐溫藉之未得。昏復昏兮晨復晨。永日月彌篤。皇皇焉朢望焉。縱異夫婉容愉色。洞洞然屬屬然。庶可酬奉盈執玉。輸平生未展之孝心。極盡施於數幅。至終身而不怠。信哀慕之深切。倚歟若人之誠孝。亶可見夫出天。在遺像尙此盡敬。矧事存其敢不虔。數十年身奉甘旨。盡憂悴於親疾。四十載被髮廬墓。竟愈篤於身沒。死以禮生以禮。諒無愧於分職。噫嚱嘻。愛親一心。實天賦之良性。然衆人喪眞。而孝衰。鮮能盡夫誠敬。况當時彜倫之已斁。久慕親之莫覿。立渝風而獨超。眞孝思之維則。事親若徐子者可也。盍後人之起格。</text>
<title>輓[沙月堂趙任]</title>,<text>厓翁門下最夫公。文武魁姿間世雄。雪立淸臺臣蹇蹇。風移下邑物蔥葱。龍飛會値明時瑞。虎逝還悲此道窮。自恨平生知己晩。顆山秋色倚崆峒。</text>
