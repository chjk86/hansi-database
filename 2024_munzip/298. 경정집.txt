<title>陪登北城 壬辰冬。江陵作。</title>,<text>孤臣白髮照寒旌。一上秋風海上城。霜拂鐵衣銀浪動。電開金匣玉龍驚。三更月冷將軍幕。萬竈煙沈壯士營。出塞一聲誰不泣。蕭蕭征馬亦悲鳴。</text>
<title>甲午除夕 生陽館作</title>,<text>去年避寇關東路。今歲關西客未還。誰檢詩書墻壁裏。遙憐梅竹戰塵間。年光暗逐寒更盡。世事新添客鬢斑。明日一杯雖強進。讓他年少靦衰顏。</text>
<title>次盧蘇齋贈安四耐彥盛</title>,<text>許誌盧銘摠謾然。却敎山水鎭長緣。三生宿業都如幻。四耐方便未離禪。傲睨乾坤雙隻眼。贈行江海搢紳篇。他時笑指金剛路。老石滄波不記年。許荷谷，盧蘇齋嘗爲四耐預作誌銘。許云。謹齋後慶昌樂山水。以山水終。其友陽川許篈銘曰。生非生。死非死。吁嗟乎彥盛。生死一而已。</text>
<title>入槐院再罷。復敍爲正字。戲答客問。</title>,<text>兵興釋褐偶登朝。窄袖戎衣試短刀。三入槐廳正幾字。雙垂蓬鬢愧群僚。敢修邊幅干時譽。祇獵杯盤佐老饕。鵬鷃從知天所賦。槍楡不願借扶搖。院中以罰宴有物議。故及之。</text>
<title>次韻別鄭古玉 己亥忠州作</title>,<text>九月忠州峽。歸舟替馬鞍。他鄕親舊少。久客別離難。亂酌君須盡。弊裘天正寒。滄波渺不極。斜日獨登山。</text>
<title>統軍亭 壬寅朝天時</title>,<text>磅礴河山際。雄恢締構餘。華夷開闢日。巡狩中興初。地理憑鯷壑。天文仰帝居。每年朝玉帛。使節此躊躇。</text>
<title>奉次謝副使令公和鄙韻</title>,<text>恭惟端國本。專對荷天恩。玉樹連卿月。金貂映塞門。人才推四郡。珠玉走中原。早報吾東慶。歸來錫祉繁。</text>
<title>湯站途上賦別。錄呈兩使行案。</title>,<text>弊裘羸馬路三千。七渡長河倍愴然。雪灑鵬毛埋朔野。風旋羊角掛遼天。半生人誤功名會。遠別親當喜懼年。何日粗酬王事了。好隨耕犢臥林泉。遼陽美酒斗論千。不必謀生擬計然。袒跣梟盧消白日。流行坎止信蒼天。長風破浪吾無日。刻石勒銘公有年。安得褊師經黑水。腰間一試老龍泉。客路辛酸萬倍千。吟髭斗覺盡皤然。雪欺危棧作平地。風捲行人欲上天。旅館不妨棋度日。皇城好去酒爲年。曾聞秋露醺人醉。莫道囊中欠貨泉。</text>
<title>遼陽</title>,<text>天低大野迥漫漫。西控平灤地勢寬。雲外塔稜標佛界。城頭樓角象磨盤。千年華鶴何須弔。一帽淸風獨起嘆。稍慰遺黎通話句。頻將舊俗問東韓。</text>
<title>華表柱歌 一作遼陽勸酒歌</title>,<text>丁令威。化作遼陽白鶴歸。城郭依俙人民非。再歸問幾時。華表千年送落暉。沽酒來。君勿遲。君今不飮欲何爲。遼陽城外塚纍纍。</text>
<title>駐蹕山</title>,<text>聞說唐宗駐此山。當時英武小三韓。如何四載行仁政。不及虞階一舞干。</text>
<title>廣寧途中</title>,<text>已窮遼左界。漸近古幽州。大野城沈霧。層氷河斷流。塵錯馮驩鋏。天寒季子裘。驅馳萬里意。不是爲封侯。</text>
<title>立春</title>,<text>年律將窮斗柄回。醫閭山下暫徘徊。天涯霽雪寒宵迥。城上邊風曉柝催。白蟻不隨殘臘盡。靑絲却趁早春廻。家家翦綵呈花勝。不見江南半點梅。</text>
<title>杏山途中</title>,<text>今年元日好天時。暖入沙河凍半澌。戶外靑帘誇酒颺。樓邊紅勝替花垂。傖人隨俗翻多事。遊子逢春獨不宜。立馬東風望鄕國。杏山西畔又斜曦。</text>
<title>登觀海亭</title>,<text>長城東䳱跨高山。截入滄溟鎖複關。亭壓鼇頭盤地軸。雲收鵬際露乾端。登萊陰暗有無外。秦島微茫指顧間。安得龍驤蔽海去。扶桑銅柱勒銘還。</text>
<title>望夫石</title>,<text>一片貞心在。千秋保不磷。方知化石日。猶是望夫身。莫謂無情物。還同不語人。何時復形質。滄海亦揚塵。</text>
<title>永平府觀燈</title>,<text>羅帕銀鞍白鼻騧。香塵不動護花紗。風流光景今宵最。東北繁華此地多。燈燭焰中天似晝。樓臺影裏月如波。鼇山鳳輦昇平事。回首三韓一起嗟。</text>
<title>萬柳莊 光祿寺丞李浣別業也</title>,<text>孤竹仁賢里。誰營萬柳莊。層臺依甸郭。飛閣背山岡。曲沼氷猶合。雕欄藥未芳。殘山開碣石。剩水引滄浪。光祿人間貴。修文地下郞。悲風號樹抄。落日滿漁梁。隣父來開鑰。遊人試乞漿。眼前興廢事。消得訴華觴。</text>
<title>宿三和縣 知縣袁志夔送菜肉。頗示款曲。</title>,<text>東京家世五公尊。餘慶緜緜在後昆。昨抵三河縣裏宿。旅人高枕夜開門。</text>
<title>過薊州煙樹。復用澌字韻。</title>,<text>新年憶得在家時。日暖晴窓凍硯澌。瓊艶水邊疏影動。鵝黃亭畔嫩絲垂。春華海外空相戀。客路天涯少所宜。怊悵薊門煙樹闊。送行無賴駐西曦。</text>
<title>永平府途上</title>,<text>燕山東走如長蛇。行傍長城信馬過。一派淸灤明近郭。萬株垂柳弄晴沙。春來愁緖無方解。客裏風光奈老何。獨喚孤舟古廟下。遊人競渡早潮多。家家簫鼓沸城闉。正値繁華節物新。風外酒帘如喚客。水邊楊柳不勝春。靑樓捲箔輕籠霧。寶馬飄香細動塵。今日平灤王化近。行人莫問弄珠人。</text>
<title>謁夷齊廟</title>,<text>恭瞻廟貌灤河傍。二子至今有耿光。聞風養老將焉往。載主伐君非所臧。扣馬要爲萬世計。採薇寧顧一身殃。蒙莊謾騁荒唐辯。誣道貪名死首陽。</text>
<title>碣石</title>,<text>平州之南古驪城。海中去岸五百里。有山孤峙如柱形。石勢峨峨通頂趾。昔在海濱誌入貢。冀方舟楫夾右此。洪惟大禹治河功。手足胼胝從此始。當時冀兗被患甚。入海下流親經紀。河道旣通泛濫除。江漢淮濟次第理。世代變遷古道湮。九河淪海不復誌。獨此碣石爲可證。萬古不沒亦不仆。我讀禹貢身歷此。始識河流非復舊。嗚呼微禹吾其魚。安得與汝終宇宙。</text>
<title>獨樂寺臥佛</title>,<text>獨樂何如與衆樂。吾家名敎豈無徵。問渠樂處同吾未。應困津梁臥不應。</text>
<title>六公詠</title>,<text>自遼抵燕。沿途數千里。上下數千載人物。有感於懷者。得六人焉。賦之。效顏光祿李北海。人各一篇云。望諸君望諸君。樂毅也。爲燕破齊。被讒奔趙。其報惠王書曰。君子交絶。不出惡聲。忠臣去國。不潔其名。有士君子之風焉。燕昭禮賢士。臺築黃金崇。樂毅自趙至。積怨報海東。一擧七十城。霸烈席卷空。汶篁植薊丘。鍾虡返故宮。簧言惑嗣君。狼狽隳成功。貽書報惠王。頗有長者風。誰能執讒慝。盛烈惜未終。田子春田疇字子春。北平無終人。爲劉虞從事。奉表長安。拜騎都尉。辭請報還。虞已爲公孫瓚所殺。遂謁墓致詔而去。瓚怒。抗辭不屈。入徐無山中。漢末節義士。聞有田子春。賊火焚九廟。黃屋蒙西塵。慷慨幽州牧。奔問仗伊人。間關達義命。天子爲動神。臨組不肯緤。不負知己恩。主公罹凶鋒。將命致重窀。亂邦豈可居。終隱潔其身。悵望徐無山。懷古淚盈巾。管幼安管寧字幼安。北海人。東漢末。與邴原王烈適遼東。依公孫度。廬於山谷。避難者從之成邑。見度語。唯經典。不及世事。還山講習。非學者無見也。綱目特著其出處終始。東京昔喪亂。四海波蕩潏。賊臣執國命。威福去王室。達士貴知幾。作者未滿七。秉哲能高擧。保此幽貞吉。浮海適遼東。環堵僅容膝。平生一皁帽。優游若將畢。凜凜天壤間。高風邈難匹。布衣錄賢卒。千秋紫陽筆。劉越石劉琨字越石。爲幷州牧。其長史降石勒。遂奔薊州。爲段匹磾所害。永嘉昔不競。九土胡塵昏。雄豪劉越石。長嘯淸塞垣。運去終奈何。竄身來薊門。慷慨扶風詞。淚下如泉源。傷昔李騫期。志在報漢恩。武皇不見察。九族沈幽冤。寄身鮮卑間。此心誰與論。手中有玄璧。疇分玉與璠。剛腸化繞指。已矣何所言。我醉擊玉壺。千秋酹壯魂。家鉉翁宋參政家鉉翁。號則堂。伯顏軍皐亭。詣軍前祈請被驅北行。放之漁陽。宋亡。私敎授於河間。終始不失臣節。德祐丙子歲。元兵入臨安。緬懷則堂公。倉卒臣節完。吳山氣慘愴。幽州白日寒。老臣膝不屈。放之漁陽間。季孫留西河。不見華元還。擧目山河改。南望涕潺湲。河間終敎授。北海事辛酸。三復文山詩。輪囷激余肝。宋丞相文信公 集杜詩丞相名天祥。字宋瑞。一字履善。拘燕獄六年。不屈死於柴市。高皇帝命立祠於順天府學之傍。管葛本時須。別張建封 復漢留長策。先主廟 首唱恢大義。衡州縣學 仗鉞奮忠烈。北征 正當艱難時。送樊侍御 扶顚待柱石。入衡州 社稷堪流涕。呈元二十一 賊臣表逆節。往在 斯文去未休。送王信州 北風破南極。北風 已具浮海航。壯遊 不知萬乘出。嚴武 揮涕戀行在。北征 悵望王土窄。王思禮 闊會滄海潮。桔柏渡 崔嵬扶桑日。幽人 握節漢臣回。鄭駙馬 扈聖登黃閣。贈嚴八閣老 雷霆走精銳。送樊侍御 熊虎亘阡陌。入哀 感激動四極。入哀 血戰乾坤赤。送李判官 向使國不亡。九成宮 經綸中興業。述古 蓋棺事則已。奉先縣 事與雲水白。入哀 星坼台衡地。送李長史 南紀阻歸楫。入哀 回首望兩厓。柴門 天高無消息。幽人 浩蕩想幽冀。夏日歎 行行見羈束。寫懷 恨無匡復姿。送樊侍御 未念將朽骨。戲呈元二十一 詞氣浩縱橫。舂陵行 呻吟更流血。北征 死爲殊方鬼。客堂 魂魄猶正直。南池 終古立忠義。陳拾遺宅 高天意悽惻。送韋諷 千秋萬歲名。夢李白 顧步涕橫落。郭代公故宅</text>
<title>題金陵圖</title>,<text>天壇道士誰氏子。碧眼炯炯骨淸臞。欣然倒屣如舊識。手示一幅金陵圖。金陵佳麗天下無。龍盤虎踞帝王都。謫仙謝眺留篇詠。千載膾炙令人吁。畫師不是無心人。欲砭海東井蛙愚。霏微煙雨漫長空。筆法似出營丘徒。三山二水聞已熟。指點不待傍人呼。依依暮雲北固岫。歷歷歸帆京口湖。淮淸橋畔柳弄煙。鐵甕城邊月如梳。乘流鼓枻者誰子。落日滄波風袂孤。應爲歸思滿吳會。秋風掛席尋蓴鱸。平生此景不可得。我欲飄然與之俱。道人有術通神靈。乞我中流一葉蘆。悄然神往滄洲陬。嗒爾隱几疑非吾。怳然一片春夢中。行盡江南千里途。道人本是鶴上仙。脚底且有王喬鳧。胡爲對此融心神。終年兀坐燕山隅。李成營丘人。有江南驟雨圖</text>
<title>謁三忠祠。次何仲默韻。諸葛武侯，岳武穆，文丞相</title>,<text>晩矣生偏樂浪東。徒於靑史感遺風。向來千古評人物。今見三忠共閟宮。志復中原心事一。名留天壤祭祠同。英雄未可論成敗。前後炎精運祚窮。</text>
<title>出自薊北門行</title>,<text>鷄鳴客起行。擁褐天雨霜。主人且勿喧。聽我歌侑觴。我歌誠亮節。慷慨悲且長。伊昔劉越石。雄豪不可當。據鞍揮龍淵。誓淸胡虜場。事去屈壯圖。命乖嬰禍殃。竄身鮮卑間。飮泣摧肝腸。鮮卑非我類。信讒反蒼黃。我歌未終曲。我涕翻在裳。辭出北門去。誰人知我傷。</text>
<title>望無終山</title>,<text>聞道無終國。燕昭葬此中。樂卿今不至。魏絳亦無功。關外烽煙密。邊頭鼓角雄。惟看長路堠。送客向盧龍。</text>
<title>高平遇警</title>,<text>夕烽傳薊北。千里斷征軺。廣野驅羊急。嚴城哨騎囂。片言誰解趙。一箭擬全遼。愁悶登陴望。雲黃故國遙。</text>
<title>廣寧遇警</title>,<text>獵火燒空漲黑山。單于候騎夜深還。遼西老將工全壁。獨斂游兵保北關。征虜將軍老益神。斂兵無意掃邊塵。單于獵火連天赤。愁殺城頭望遠人。掛印摠兵號征虜前將軍</text>
<title>燕中記事一百韻。奉呈兩使令案。兼以述懷。</title>,<text>聖曆承三統。車書混八方。配周營洛邑。都冀繼陶唐。偃革文風盛。笞夷帝道昌。銀泥升岱檢。朱草產齋房。玉帛堆前陛。珠犀溢內廂。百靈朝象魏。群后拜明堂。東土藩維大。今王德義彰。計深端國本。思渴慰民望。屢造瑤墀請。方祈玉冊揚。使才難古昔。人物數金張。西郡旌黃鳳。南方詠召棠。聲名應共埒。氣岸略相當。簡注廷臣底。銜綸使事將。奉陪慙薄劣。叨仄抱忡惶。去國心旌颺。貪程馹傳忙。陰氷閉鴨綠。煖玉對鵝黃。析木星臨野。仙槎閣泛潢。逶迤山站路。迢遞海東鄕。渤海曾分地。麗韓舊屬疆。塚纍阡漠漠。鶴去月蒼蒼。隋帝窮兵後。唐皇駐蹕嘗。幼安風寂寞。亭伯事凄涼。絶域誰排悶。羈懷秪倍傷。雇騾添健脚。減僕散贏糧。冞入貔貅窟。旁羅劍戟鋩。醫閭凌地險。遼霫扼胡吭。鼓臥陰山雪。天寒野戍荒。橫身經虎穴。開匣撫魚腸。香醑釃瓊液。鮮猪切玉肪。銀幡供守歲。椒柏惱添觴。旅館聞寒雨。河橋渡曉霜。義同從我蔡。詩許起予商。序後齊鴻雁。行先簸粃糠。河山窮勝槩。今古閱興亡。城自湟中起。墻連塞外障。雄規懷聖略。愚計笑嬴強。山帶華夷限。關通海徼防。千秋望夫石。孤島想秦皇。窮睇憐歸汐。回便憶健檣。楡關朝秣馬。渝水夕漸箱。山望昌黎秀。文欽吏部光。平盧今近輔。東北舊名邦。城枕灤河曲。天低碣石傍。柳深光祿宅。花謝綺羅香。煙塢思圓轉。風梁想頡頏。枯蘭全被徑。凍藕半粘塘。勝事方隅盛。遊觀節日良。香塵飄細馬。銀燭照康莊。聖化今無外。歡娛也未央。臺危俯綠淨。祠古飾菲芳。立懦風如在。稱仁聖所臧。崆峒橫積翠。煙樹遶微茫。問道迷軒聖。割腴借虜狂。山含王氣渾。路入鳳城長。櫛屋聯檐額。檣烏赴瀆場。塑靈開嶽廟。金碧煥仙廊。少憩親茶椀。淸眠借竹床。修容加紱帽。問禁入城隍。磅礴蟠龍虎。騫騰舞鳳凰。鵠飛知太液。熊吼認長楊。雙闕中天起。五雲太甲藏。鉤陳護禁籞。執法掃攙搶。紫掖夔龍集。彤庭鳥獸蹌。文章堯郁郁。韶石舜洋洋。窺管天爲大。傾蠡海莫量。會同憑象譯。提督輟星郞。朝燭侵寒動。宮鴉候曉翔。眞仙紛會合。環佩互鏗鏘。內署初分酎。嘉魚屢薦鱨。需雲覃雨露。賜予遍丁幫。在鎬歌魚藻。瞻天仄鵷行。桑林疑可祟。周樂聽難詳。鞭拂平馳道。簾窺半面粧。門臨十字巷。家住五侯坊。花罽圍賓榻。香韀立驌驦。繁華雖可悅。遨樂詎能遑。負重筋骸弱。憂深寢食忘。淹留驚節物。展轉覺羸尫。柳線齊河塹。楡錢度粉墻。對人心自忖。聞鵲卜親康。卷耳思盈襭。柔桑戀執筐。眤歡蒙色笑。詼誕雜彭殤。夜戰飛楸玉。春酤典鷫鸘。忘生笑荷鍤。獨醒怨沈湘。市弔成仁相。臺號禮隗王。乾形窺帝墠。文物覩虞庠。秋水嗤河伯。井蛙笑子陽。魂迷瓊島內。夢落玉泉旁。披腹空書血。排雲阻叫閶。餘生應落魄。雅志卽滄浪。曲藝堪收採。虛名肯竊攘。刻舟那獲劍。挾冊亦亡羊。愁似虞卿述。窮同阮籍猖。浮詞慙魯莽。戲作類徘倡。妙刮煩瞖膜。仙爬倘快痒。鴻鍾驚蟋蟀。蘇合賤蜣蜋。乞巧身跼促。驅窮鬼跳踉。函關無尹喜。畏壘有庚桑。故嶺饒芝木。春園長芥薑。平蕪千里綠。歸興浩昂昂。</text>
<title>送蘇翰林子實赴統制幕下</title>,<text>東南地軸蟠海雄。因形置營營置將。首尾連亘舳艫橫。劍戟成林棋布樣。右營獨爲列營尊。狀如六花森相向。才兼文武合是選。國依長城形勢壯。倥傯機務若蝟毛。萬變闔闢隨弛張。必得強佐乃有濟。自前輟遣俱才望。晉山公子翰林仙。醞藉風流時所尙。文章炳蔚如霧豹。能致淸名由所養。憶昔赤鷄獵士日。賤名偶同金榜唱。附驥顯名吾豈敢。策馬後殿兄所讓。三霜槐院倚玉樹。啜茶評詩兼謔浪。自知所得比前長。始信取友須直諒。旋看藝苑脫羈馽。天生逸足終奔放。才尤精鍊妙世故。遇事無難輒疏亮。由來頗牧在禁中。子房本非𩳌梧相。盤錯要須別利器。時議蓋欲試所長。截彼孤營介海島。迄然三南爲遮障。婉婉幕畫得君重。激昂士氣由先倡。征駒曉秣僕夫戒。有矢揷房弓交韔。春風吹動驛路塵。別思縈紆增客況。焉能剌剌對婢子。扣我慇懃一字貺。終知厚意難泯默。只願高明採狂妄。自從鯨鬣掛海門。歷呼城中無美醬。當時衝撞賴戰艦。海上之鏖功莫量。廉頗堅壁趙人慍。中令拙斲代巧匠。亂後專力實在此。一朝器械都抛喪。至今廟算尙未定。移甲就乙甫草創。格士終年不踐更。戍卒長征不贍饌。從前介冑少惻怛。公私皆君目前狀。今聞主人是賢豪。陸氏家風繼遜抗。勉進忠規補過差。要審賞罰毋失當。繩之以律撫以恩。鋤厥強梗蘇罷恙。南中自古號多士。豈乏人才備咨訪。髮櫛爬痒務除瘼。坐令軍情日舒暢。早晩身閑戎務歇。不妨登臨輸軼宕。鐃鼓嘲轟海若舞。旂幢揚閃日華盪。長風一席鷁首飛。勢若汗漫登崑閬。男兒此行不尋常。何用鬱鬱愁炎瘴。官無內外在盡職。願立脩名慰瞻仰。秋來無恙幹事延。携手都門倒家釀。</text>
<title>叢石臺</title>,<text>巴陵城西岳陽樓。下瞰曾瀾七百里。杜陵昌黎眞狹士。張皇翰墨徒爾耳。君不見金𢦂郡北叢石臺。嶻嵲俯臨滄溟水。天如車蓋地方輿。中涵鉅細皆載之。烏飛兔走恐沃殺。日夜出沒無休時。吾聞三十六百軸。地維賴以不傾欹。又聞三山如漂萍。鼇頂萬古終不墜。海面叢石屹離立。今之所覩無乃是。我欲指彈擲天外。不令世人生是非。不若因是又因非。付諸莊生之滑疑。同遊二三子。足以起予詩。筆力遠伏弇山翁。天下皆知石峯韓阿戎。暫辭供奉班。風骨凜凜鶴天寒。老子胸中本不羈。逍遙九萬風斯下。嘲弄杜韓如拊背。餘子細耳無譏者。振衣千仞一長嘯。斯人千載可同調。俯視蹄涔龍伯國。一鉤六鼇安足釣。醉睨不知天地大。蓬萊淸淺波聲少。王弇山盛稱韓石峯之筆。振衣千仞岡。左太沖詩語。</text>
<title>贈送李立之赴長興</title>,<text>東方能詩有幾家。正聲微茫雅頌廢。牧隱晩出益齋門。制作汪涵宗一代。詞林根柢有所恃。遂回狂瀾障橫潰。京山陶公又挺出。亦與老牧相追配。中間遼闊繼者誰。後生骨氣萬不逮。今之司藝李先生。早有詩名近前輩。淸新殊不減唐人。下視蘇門覯與耒。生雖孤陋無所知。亦嘗追隨承謦欬。稱人之美求悅己。洵亦不能爲此態。請言詩義所權輿。備述作者分向背。人之生也情亦具。發於外者由感內。心之所志有正邪。爲文不能無醇纇。四言之作起何代。皐陶與帝歌賡載。仲尼編詩首關雎。列國之風始鄘。終然一言蔽三百。曰思無邪垂聖誨。騷人哀怨詩亡後。古風已矣今難再。建安諸子去未遠。文質勝弊非一槩。自從沈謝主音韻。綺靡錯綜如藻繢。宮羽相宣浮又切。節奏煩促何瑣碎。淵明沖澹獨可宗。一點靈丹起痿癈。梁陳淫艶不足道。抽黃嫓白貪偶對。聲音自是與政通。文運否塞盲而晦。唐興李杜首一變。黃鍾大鏞鳴時乂。秋霄泬㵳竦金莖。玉露無聲浮沆瀣。連峯斷嶺勢緜亘。培螻不階瞻嵩岱。後人方圓不敢加。殘膏䞉馥霑假貸。退之才雄效衆體。郊也劌目島神賽。晩唐湊砌格甚卑。淸濁短長無可愛。黃陳竝肩蘇長公。璀璨組璣盈幾㻗。鋪陳簡邃有法度。譬諸古器猶鼒鼐。長楸落日試天步。始信過都始歷塊。諸家與奪未爲公。癡兒說夢徒憒憒。文章之變止於此。歷泝源流終感慨。東人習氣最難脫。爛熳娥眉施粉黛。往往述作充棟宇。小者不下盈篋袋。紛紛偸取口中珠。點染骨角混瑇瑁。優曇一出豈無人。升堂大雅知誰在。雖然組織奪天巧。若論天趣殊昧昧。今猶視古不可及。後復追今應叵耐。看君麗藻出天才。自然錦繡具肝肺。筆端精寫各有態。宛轉閨情與邊塞。不假鉛朱已動人。傾城獨立延年妹。省僚喜得何水曹。力爲騷壇薙蕪穢。邇來風雨厄蘇端。鄙吝未湔波汪濊。玉堂金馬更待誰。一麾出作冠山倅。吾聞此邑全盛日。人物騈闐擁闤闠。亂後誅求不改轍。流宂未還須勞徠。但恐豪奪未易戢。出言嗷嗷與吾悖。願先輕徑民力寬。葑田日闢農功艾。桑枝麥穗不足謠。四境環聞殷鳴吠。蛇蚪結蟠秔稌熟。事神治人無禍悔。江山助發筆氣遒。詩鋒不待勤砥淬。海涯草木蟲魚類。狀出怪奇勞吟喙。有時鬱積形怨刺。聊舒憂愁悲憤愾。忽然得喪俱兩忘。要自胸中無滯礙。早晩乘傳歷貴部。卸鞍竹屋煩蛙菜。風雲變化指顧間。堂堂筆陣驅前隊。塡然鼓之盈不竭。猛氣直欲夷所憝。縛束蛟龍驅虎豹。赤手安用摐矛鐓。靡旌摩壘賈餘勇。未決懸胄與獲鎧。在執鞭弭右屬鞬。與君周旋三舍退。終持一鏃不忍發。主盟詞壇期共戴。倒傾鮫室散明珠。所得奚啻百朋賚。頡頏高擧抉雲漢。翺翔乞君靑霞佩。勸君此後愼勿疏。遞寄詩筒能屢每。五馬駸駸不暫駐。落景蒼茫下荒埭。四方上下竟乖張。回首悠悠我里痗。更慕古人贈與處。臨行不覺煩重誶。此道由來不殖落。如要食實根須漑。歲月晼晩能幾何。枝葉峻茂吾將刈。</text>
<title>同道會。草次大學士五峯韻。</title>,<text>今代儒林傳。洋洋頌有聲。道昭歸簡冊。文在被諸生。明得東南吉。恩踰衮黻榮。文衡詩枉讀。尤仰景賢情。時嶺南儒生金允安等。赴闕拜疏。辨誣晦齋先生。批答甚優特命庭試入招者。各賜恩畫。</text>
<title>送權牧使仲明赴安州 以相思北風惡爲韻</title>,<text>有美匡時彥。分憂佩銅章。騑騑五馬驟。侁侁徒圉忙。方冬氣始閉。百物皆消藏。陰陽有復剝。否泰轉互相。日値南至。故及之。安石本不羈。磊落少年時。乃於中歲後。多作送行悲。我輩豈忘情。惻愴重別離。路難復寒厲。加餐慰相思。靑靑澤中蘭。誰使當門植。雖未見人鋤。蕪沒誰復識。綠艶恐休歇。爲君須折得。朔風掩行塵。茫然易南北。知音諒難遇。志士能感通。我有三尺桐。緘藏塵匣中。高山與流水。一奏冷冷風。若人不在賞。何由寫深衷。山莫攖虎豹。水莫撓蛟鰐。我無忮物心。物不能爲惡。爲政不在多。操術貴簡約。但令紀綱行。鳴琴臥高閣。</text>
<title>送睦禹卿之豐巖郡</title>,<text>玄軒如可作。吾當庭下拜。再世友其人。顒昂如圭玠。胸中廓而公。坦蕩無纖芥。掌選洗如水。毫毛不罥罣。直以不苟然。與物存其界。人方拭眸佇。盛位虛方屆。茲行豈公議。吾心獨不快。乞外爲親屈。夙志悼中壞。今幸副所願。如病獲新差。但得以爲足。何論官帤敗。關中子所熟。試爲我細話。曰惟豐巖郡。山若海之介。巋亭據城頭。衆石斷成卦。孤雲與獨鳥。萬里入決眥。山骨削峥嶸。冥波殷澎湃。烏騰四海赭。鵬擧六合隘。奇絶不可狀。邑居如圖畫。橫琴豈無所。亂後餘公廨。詩板簇於壁。不足爲吾疥。酣餘洒逸翰。短紙斜千蠆。暗動靜中機。信手棋圍解。窓明香篆煙。風動藥爐韝。紅棠染縞沙。春靜遊騎快。忘機海鷗親。物外無紹价。綠陰覆階除。空庭臥杻械。戲酬百禽語。雜著賡雅稗。爽氣入南澗。秋光轉瀟洒。枯荷匝官池。睡鴨倚晴晒。凍霰忽漫空。饙餾雲夬夬。有時怒濤立。半空鯨鬣掛。賞窮四時勝。境祕千年怪。六六峯娟妙。澄泓注天派。丹書宛入石。窺覷容棹𦩋。神仙多變幻。寧復見狡獪。楓嶠連咫尺。杖屨時相戒。佳境實膾炙。難容一口嘬。披葉度深壑。掃石息餘憊。窮探極幽遐。壯志等拔寨。仙翁與釋子。往往相逅邂。婆娑桂影下。灝氣挹沆瀣。倘非饒淸福。決是前生債。土又少強宗。不須勤拔薤。矜嚴束豪吏。屛氣不敢噫。臨政愼敎條。使民如承祭。俸祿皆脂膏。座右銘石誡。湖山氣自得。坐看蘇罷瘵。萱闈日康樂。瀡滫奉匪懈。人間一日歡。千金難買賣。如愚無所取。微才同莞蒯。自憐支離者。餘力堪治繲。坐曹如在窖。裹飯生饐餲。考簿眼盡眵。叫點聲驟嗄。蒼鬢近化白。殘生堪笑殺。羨君一麾去。不覺屢興喟。漢庭竟短賈。淮陰寧伍噲。聊慰嶺海陬。黜陟如聾聵。去去勿復道。恐被微文詿。皓首以爲期。努力愼征邁。</text>
<title>送李相禮叔平充世子冊封奏請使書狀官赴京師</title>,<text>皇明眷四國。惟魯周禮業。地近最親順。永世樹藩屛。憶昨狼狽初。睹機固先炳。臨危定衆志。決策在俄頃。國分監撫權。勳庸盡寇耽。崎嶇盜賊內。跋涉遍江嶺。勞績在耳目。國人苦引頸。迨乎王師出。經紀履全慶。朝廷責已優。奬勑原有證。寶冊尙未頒。前後非一請。使才必碩儒。大功難苟倖。延城華國才。世推燕許竝。曾揮辨誣文。凜與秋霜競。至今國有賴。幾乎墮讒穽。茲行信有濟。況假驊騮騁。夫君出南國。屈宋鳴於郢。登壇睹穾隩。汲古得脩綆。邇英可復侍。魚頭固多鯁。洛下迹未濡。辛壬與乙丙。古風已不復。孰芼參差荇。才難不其然。是選果脫穎。珠玉走中原。雄文終一逞。春風出都門。馹快行塵靜。靈槎近星漢。風露衣衫冷。仙鶴去已遼。空瞻華表影。崢嶸玉浮圖。聳出雲霄迥。梵院送夜鍾。窓月吐冏冏。程忙易晨夕。驅馳敢言病。大野曠無垠。馬首迷倒景。毉閭截北漠。遼左通喉領。長城秦所築。延袤萬里永。今爲巨唐有。寧復事呑倂。四海共一家。前陋痛剗更。亭屯列地要。折箠制胡命。海山闢重關。詎恤鳴吠警。偉哉造化功。萬古仰神聖。灤河淸聖祠。傴僂可酌泂。滄流浩浩轉。冥思理煙艇。臨高足淹留。窮睇忘日竟。薊門樹如薺。蒼蒼勢緜夐。樓登潞河驛。江浙連舴艋。遠柳綠堪畫。明沙雪共淨。沿途茹景佳。必能助情性。燕山天府國。繡錯萬街井。循堤玉河西。煥赫羅宮省。曉鍾金闕闢。百辟冠佩整。燭稀曙鴉翔。鵷班序密靖。雅儀爭先覩。想與中國等。文章刃發硎。恢恢迎肯綮。至誠諒無難。皇旒動頷肯。朱沈兩閣老。天朝比崇璟。絲綸掌帝誥。丹靑運化柄。前有再來屬。此遭應見省。和輯固成福。溫良子素行。此行可申祝。不必詒言諍。但念掉舌輩。難用繩墨令。急之恐生疣。須要濟寬猛。此特過慮耳。裁當具朗鏡。事完可遨遊。談勝宜煮茗。中華文獻地。四方就是正。絃誦滿皇州。儒敎於斯盛。博雅如吾子。正當觀周聘。風雅三百篇。侵淫及衛鄭。入耳則心通。信乎其淵靚。披謁夫子廟。壇古挾疏杏。周雅刊石鼓。古器誰與竝。詰曲辭聱牙。讀之口如硬。韓公文不朽。竊喜載名姓。涼吹愜春服。彷彿風雩詠。移筇討圜丘。霽色浮金餠。淸風散珠箔。影瀉瑠璃境。聖祖配皇穹。玉牌相輝映。緬想玄至日。陟降致帝敬。巍巍禮樂備。足以知其政。觀覽卽云富。領略宜撮梗。佇見幹事廻。策名參鍾鼎。如愚曾莫效。聖明姑赦眚。候子國西門。崇酒捧木癭。屢拜不一拜。稱賀手至頂。此實蒼生福。不獨爲公幸。</text>
<title>擁爐開酒缸 月課</title>,<text>獰風鏖雪逼寒窓。湯餠龍團欲就降。煖擁地爐添活火。香濃麴米潑新缸。紅霞替日烘成暈。春雨如酥散滿腔。商略秋江無太可。人間一味最難雙。</text>
<title>淘井 月課</title>,<text>萬物養於井。功參火化行。潤炎相濟用。變易順生成。槐鑽新煙改。荊淘故事幷。石欄抽轆轉。苔甃縮澄泓。椶葉障泥隔。桐花潑眼生。圓波天小蓋。急溜雨喧聲。汚去監明德。科盈類進程。取烹調五味。薦潔表微誠。謾說黃州夢。仍將楚俗評。獻言同擧燭。時義在王明。</text>
<title>流民圖 月課</title>,<text>理貫天人若合符。災生仁愛自難誣。誰陳繪事當投匭。冀察蒼生困剝膚。鷄犬竝殃由手實。錐刀盡利始均輸。窮閻下戶錢催糴。夔路深山酒榷沽。釁結河隍瀕易子。冤升穹昊迫焚巫。機空罄室愁紅女。耒輟葑田病穡夫。民失故居爭坼屋。吏從隣保更徵租。操瓢仰哺塡渠壑。荷校爲髡塞道途。天上守關多虎豹。臺中垂首幾轅駒。監門獨切憂天痛。言事寧將出位拘。耳逆難容口舌競。自謀宜寫肺肝俱。門前所睹聊隨狀。天下攸同可反隅。指點政勞心獨苦。摩挲應助默相孚。銀臺拜手纔呈覽。玉色憂心數起吁。萬事驅除淸弊窟。三霖沛澤洗烘爐。烹羊豈是循私請。發馬猶當略細辜。白日乍明雲反翳。芳蘭欲秀葉旋枯。袖中諫錄追賢範。海上高名揭斗樞。願寫千通與萬本。比銘窓牖竝盤盂。淸時縱信無疵政。寓戒須爲不見圖。</text>
<title>杏園 月課</title>,<text>董生棲廬頂。雅意出塵喧。鍊道雖獨善。恤民念長存。早悟長桑訣。洞視一方垣。已病不責報。但令栽杏根。償廉利於施。得粟豈無源。歲月坐成晩。靑黃煙雨昏。金彈隕喬技。筐墍羅前軒。握粟日來臻。討換不待言。相戒勿萌貪。林間猛獸蹲。仙人本辟穀。爲藉貧人飧。雖未遍天下。一念周元元。功滿便輕擧。三山列仙尊。斯言殊怳惚。饒舌誰敢捫。緬我慕芳躅。徑造廬山村。滿山山杏花。冥冥啼白猿。孤嘯振策返。鏗然摧洞門。從爾諒非難。君親存義恩。吾看下帷士。三年不窺園。一朝作鹽梅。可使民飽溫。世無知爾者。嗟嗟誰與論。</text>
<title>奉使耽羅。敬次沈一松台韻。</title>,<text>開緘擎衮字。瑞錦疊秋濤。翦拂恩逾厚。風波氣益豪。台從南斗闊。天入北辰高。報謝忘夷險。寧辭賤者勞。原韻 一松威顏擎鳳詔。齋閣履鯨濤。忠信千官表。文章一世豪。白雲南嶺遠。丹闕北天高。二妙俱行役。何心歎獨勞。舍弟赴關西御史。故此詩有二妙行役之語。</text>
<title>浮海 乙巳奉使耽羅作</title>,<text>仲尼浮于海。從者乃與由。仁者必有勇。回也詎不優。豈其則亡歟。姑於強者求。余生千世後。常懷千世憂。瞻望力難任。泰山一毛輶。如何海宇內。吾道長悠悠。與。上聲。</text>
<title>海上</title>,<text>海路無蹤跡。沖融蜃氣間。健帆當劈箭。驚浪訝摧山。平地猶行險。風濤暫借閑。不逢瀧吏辱。恭布德音還。</text>
<title>耽羅</title>,<text>海外耽羅域。彈丸一點靑。驊騮充帝駟。橘柚貢天庭。不識何王子。當年動客星。至今霑化遠。誰肯問生靈。</text>
<title>雨餘題旌義館壁</title>,<text>積氣衝鯨島。長虹飮海雲。閑中僧是伴。幽處鹿爲群。康樂疆中作。東坡嶺外文。斯人不可見。千載揖餘薰。</text>
<title>題朝天館</title>,<text>遇晴登眺成樓閑。簇簇檣烏遶碧灣。山色遙連城郭裏。人居多住橘林間。蠻童錯報東風候。颶母偏驚北客顏。歸思滿帆滄海闊。吟詩斗覺鬢毛斑。</text>
<title>過末峴</title>,<text>海天晴雨已難料。深箐行迷錯午朝。密葉障空如入幕。枯楂拒地自成橋。不堪征旆衝炎瘴。忽憶歸帆放早潮。偶出通皐心眼快。北望猶見五雲遙。</text>
<title>戀北亭。次金御史叔度韻。</title>,<text>擧目凄然亭上頭。悲懷不獨値淸秋。地痺城郭蛟螭雜。天闊滄溟日月浮。漢使未隨西極馬。海風難放鬱林舟。蠻村薄暮杵歌起。獨倚欄干多少愁。</text>
<title>松嶽山</title>,<text>滿月臺邊眞面目。耽羅海上偶同名。不知何代浮來此。撑柱東南地勢傾。</text>
<title>渡海 宿于楸子島洋中</title>,<text>昔年蘇子値南遷。海上曾傳夜渡篇。已閱羊腸盤百八。會看鵬翼擊三千。當時身棄黎人國。後日名編玉局仙。獨倚篷窓聽溟渤。題詩敢自擬前賢。纔經楸子日西暝。海色蒼然萬里平。四面天空斗柄轉。三更風起魚龍驚。勢瀕翻覆閱人代。命寄須臾觀我生。枕底波濤篷上月。令人不寐到天明。</text>
<title>贈松雲師之日本</title>,<text>遠公不出廬山岑。四海歸依若鄧林。吾師縱有隨機應。不失圓明正定心。</text>
<title>彰賜亭詩 幷序</title>,<text>五峯相公文章勳業。著於扞艱。專對儐相餘事耳。嘗以賞賚銀布。爲亭於郊居之傍。扁曰彰賜。侈上恩也。華使群公皆詠其事。已盈累帙。琮璜繡黼。燦然溢目。小子輒不自揆。敢獻詩二十韻。以達微志。先朝格天烈。高超周漢軌。豈惟武功耆。爲有文德恃。密勿贊者誰。惟公貞所履。文如陸內相。詞兼權學士。牧圉勞最積。艱危才獨倚。臨文意已足。秉翰纔伸紙。精切諒動神。投機入人髓。專對乃其餘。脩辭覲天子。被頒天府珍。稇載榮行李。不供揮觴費。勝事因經紀。構亭渭之濱。松檟儼密邇。豈徒事偃仰。忱誠良有以。史翰開雍公。銜綸出東鄙。嘉名挹英奬。流光永無止。彰賜忠之屬。近祖孝之始。茲事兩美具。歌詠烏可已。凡人犯是韙。猶足張之侈。矧公大勛節。炳炳垂國史。荒詩無足徵。敢圖張本此。倘獲從公遊。繼賦臨觀美。</text>
<title>宣祖大王挽章</title>,<text>臨御持循熟。嚴恭四十年。正倫光列聖。熙運格皇天。周漢中興軌。勳華一德傳。孤臣忍死淚。霑洒穆陵前。</text>
<title>打麥詞</title>,<text>高田多稂莠。窊田易魯莽。田家豈不苦。六月少在戶。麥老南疇收正急。傭徒飯腹腰鎌去。鎌如初月翻霜鍔。割盡黃雲應幾許。短秉長束積如堵。滯穗更利貧家女。編條橫貫白木柄。晴日空中霹靂怒。伊邪聲促響山精。鵓鳩啼黑前峯雨。心忙不暇戀飢渴。橐底壺飧半成土。十分精簸送官倉。卒歲且有贏餘數。田家雖苦有樂時。飽臥終年帶鬆肚。但願官家不奪時。歲歲年年長此苦。</text>
<title>題南嶽唱酬後 月課</title>,<text>中洲淸淑氣蜿蟺。衡嶽由來擅勝觀。眞境偶從幽意愜。仙遊況得盍簪歡。天低雪後峯巒肅。地括荊南洞府寬。豪氣正須杯底物。朗吟何羨腋生翰。半空雲氣浮天柱。上界鍾聲遶石壇。搬運河山供眼底。牢籠宇宙付毫端。愁看天際輕陰在。悵望中原夕靄殘。踪跡已隨陵谷變。珠璣傳與古今看。精神彷彿瞻喬嶽。夢想翻疑躡汗漫。只恨鯷岑生亦晩。阻陪藜杖上巑岏。</text>
<title>次紅白梅韻</title>,<text>群芳無意向冬嚴。應爲梅兄特地謙。姑射雪氷元綽約。太眞豐艶孰憎嫌。天然粉白描難就。分外臙支試得兼。便是淡粧濃抹態。滿園桃李摠無鹽。茅簷風峭曉粧嚴。淸韻雖高態愈謙。南國酡顏殊可念。東墻粉面本無嫌。風前雅遠天香別。竹外橫斜月色兼。纔有梅花便不俗。坐忘城市近魚鹽。破帽溪橋霜打嚴。道存溫白挹沖謙。韻寒不屬東君管。開早應遭北客嫌。玉局揄揚非過許。孤山描寫得專兼。見彈可笑求鴞炙。雪裏何論調鼎鹽。精神全在雪風嚴。不競韶華若退謙。鍊到豈因凡骨換。參差無復強顏嫌。宮粧淡掃鵝黃淺。春態增姸酒暈兼。自是餐砂仍服玉。仙肌應謝酪和鹽。</text>
<title>新寧竹閣。敬次退溪先生韻。</title>,<text>曾屈文翁佩左銅。先生寶唾此軒中。德儀猶像淇園綠。山斗憑瞻太華空。冥會更同親炙日。詠歸還似浴沂風。當時溪石經題品。休遣詩人別致工。燕寢香消古篆銅。使君居在畫圖中。花飛簾額春光薄。庭臥桁楊草色空。琴韻正宜溪上月。醉眠初醒竹間風。自嗟遲暮詩才盡。分付丹靑細下工。幾官饒富擅鹽銅。瀟灑何如臥此中。密籜交簷藏宿雨。淸溪遶席映寒空。宵眠竹閣酬前輩。禊會蘭亭擬古風。除却世間摩詰手。丹靑句法未爲工。宵眠竹閣間。本樂天句。時蓋癸丑暮春。且有脩竹。故用修禊事。原韻 退溪先生肉食終難近臭銅。此君猶足友軒中。竿竿玉立非爭列。籜籜龍騰欲上空。瘦石寒溪團翠色。疏櫺虛檻灑淸風。可憐人境俱新處。續舊題詩愧未工。</text>
<title>再次竹閣韻</title>,<text>早撾衙鼓響籠銅。村火微明犬吠中。觸石溪流鳴決決。隔林禽語喚空空。春陰釀潤催梅雨。曉露含涼瀉竹風。境物過淸詩思澁。每來描寫輒難工。</text>
<title>過權兵使應銖宅 以永川戰功。參宣武功臣。</title>,<text>獵得樵蘇錄首功。紛紛節纛濫巍崇。四尺孤墳荒草裏。短碑誰載益陽功。將軍載酒到吾廬。不識南塘水竹居。故宅凄涼姬妾散。春花無數滿郊墟。</text>
<title>滿庭芳一闋。爲李尙古賦贈行之日本。</title>,<text>問才子。何年別建章。乘槎又向扶桑。天涯驚夢。鶴髮在高堂。不見幾微之色形言面。辭氣軒昂。好箇風波▒忠信。飮氷笑葉梁。浪翻鼇背岫。何殊齋閣焚香。掉寸舌。風霜烈烈蠻邦。男兒義氣輕身命。要試平生鐵石腸。幹事至庭闈。日暖綵衣舞侑觴。</text>
<title>謝日本回答使吳允謙令公枉過</title>,<text>幾歆淸譽播儒林。門巷驚看使節臨。擬鎭輕浮敦士習。還將忠信化鴞音。帆風遠送思鄕夢。海月孤懸戀主忱。遙想陸生宣漢詔。歸時不帶橐中金。</text>
<title>挽權司諫 春蘭</title>,<text>昔我先君子。遊從老柏翁。最於先輩熟。謂有古人風。臺館淸時選。聲名亞長崇。丘園敦素履。軒冕付苓通。誰向虛舟怒。人非鶡冠聾。靜恬資近道。淸約務持躬。學有淵源自。容符德器充。平生疵點小。高朗令名終。猶子精誠篤。居喪禮意隆。凄風赴素幔。斜月映寒空。玉樹佳城裏。嚴霜曠野中。分明纊息語。千載繼陶公。臨終。乎書樂夫天命之語。故及之。</text>
<title>次靑鳧虛白堂韻寄康使君令案</title>,<text>問公名室義。虛白取莊生。潭靜知魚樂。山空見鳥情。推誠鉤距廢。高臥紀綱行。更了心齋妙。何妨黜視明。</text>
<title>聞韶樓故基。憶㵢溪子。</title>,<text>聞韶爲邑始羅代。歷數賢宰誰倒指。上下人物數千載。我獨有懷㵢溪子。緬惟成廟養人材。藹藹文王多吉士。先生挺出起南服。昂霄聳壑十尋祀。珥筆陞君白玉堂。擧世爭目琳琅美。密陪經帷商古今。博洽在漢傾中壘。榮遇殊蒙稽古力。一時流輩誰倫比。丏閑非是厭承明。特荷天恩宰百里。母慈君寵去留難。翩翩五馬南州是。聞韶佳麗古名都。風巖氷穴多靈異。鳴琴坐嘯政化閑。高樓百尺春風裏。鈴齋晝靜夢靑鎖。神凝彷彿天顏邇。澄源最得古人要。爭道使君淸如水。留心育材振文風。文翁西蜀嗟堪擬。黎庶幸天惠仁侯。謳歌里閭相賀喜。公不少留我涕滂。天末鴻飛迹在沚。于今去世百餘年。一草一木皆公庇。野巫能歌送神詞。老吏猶指河陽李。不待豐碑記遺蹟。能使香名滿人耳。遺風餘韻耿難忘。瞻彼高山爭仰止。醉翁亭榭不復存。秪留環滁山水記。只今賢關題名處。寓目梁間猶宛爾。邦人修茸不復易。想與甘棠同見思。使華觀風閱幾人。敬慕前修深所企。陋邦人士雖魯莽。欽佩盛意期無墜。斐然狂詩如可採。或備遺事聞韶志。縣有洪忠烈公祠。㵢溪作迎送神詞。○黌樓有濯纓，㵢溪二先生題名。</text>
<title>題石陽正畫竹帖</title>,<text>畫中難畫竹若梅。竹尤難畫非梅匹。植物本靜狀得活。風韻瀟灑從天出。湖州一派在彭門。誰其繼者石陽筆。峴首亭前初識面。爲從橐中開卷帙。濃淡榮枯各有態。物付爐錘工不一。千尋劍拔披短幅。葉葉枝枝氣橫溢。崩崖倒出勢若飛。石上孤生疏且逸。悄然坐我瀟湘岸。滿堂秋聲起簫瑟。黃陵廟裏煙雨痕。顏色依俙難致詰。叢條楚楚美少年。錦籜森森逬六七。黃岡老節葉半脫。斫頭將軍不屈膝。梢端積素綴玉磬。寒氣動人生凜慄。中有龍鍾擢脩勁。伶倫見之擬調律。我哀孤鳳無所食。請君爲寫琅玕實。最後一紙惜不傳。數寸忽枯全枝茁。自言絶筆難再作。偶爾臻此非意必。乃知王孫透天機。未必規規精藝術。氣運生知非筆力。工與造化論纖悉。萬物雖多無足嬰。獨與此君結緣畢。想見槃薄初畫時。神志不分凝而壹。胸中了了見成竹。下筆無礙舒反疾。兔走鶻落不停手。小或停機得還失。色空離幻入三昧。高處在疏工在密。德不與設氣來襲。肅然可敬非可昵。憶在先朝荷睿賞。天廚絡繹分馨飶。至今御屛在東序。天球大呂相甲乙。十紙餘灑霑送似。苒苒奇香滿書室。同時竝名稱三服。簡易石峯有題述。閑中展玩興茫然。坐對靑山空捫蝨。</text>
<title>挽權舍人叔節 癸丑</title>,<text>海內忘形友。如君未二三。相離恨已苦。永訣痛何堪。玉署曾連袂。銀臺共拜函。圭章應特達。瓦礫偶同參。色擧如其智。遲徊笑大憨。西淸辭直漏。中省換華簪。翦燭中原夜。聞鷄罷劇談。回車上洛日。憑驛遞相探。棣鄂聯棠芾。君恩共海涵。嶺雲愁渺渺。江樹影毿毿。良覿期難卜。嚴程日倍貪。夢尋迷道路。朋喪哭西南。徹骨鋒如割。熬中火似惔。淸明資粹稟。文學藝精諳。義合投膠漆。交非飮醴甘。偸生翻作累。後死轉成慙。玉潤眞佳壻。蘭芽是好男。諸公經紀悉。伯氏撫恩覃。白首空題輓。丹忱愧脫驂。眼枯餘血點。遙寄漢江潭。</text>
<title>漢都八詠 月課</title>,<text>秦中形勝最堪誇。表裏江山足詠歌。磅礴終南隣太華。逶迤素漢接天河。平沙遠帆風前飽。紫閣晴嵐雨後多。聖祖開基彌億載。分明地利又人和。右畿甸山河華嶽嶙峋紛堞明。秦川如畫繞咸京。祥雲輝映盤雙闕。春樹依微覆夾城。閣道回連斜漢界。天風吹下步虛聲。文王七十人猶小。同樂吾民致太平。右都城宮花微微暝色下觚稜。輦路塵收月欲昇。隱隱鐘聲來廣陌。煌煌火樹撒華燈。豐亨有漸天心豫。朝野無虞樂事仍。聞道金吾停夜禁。不妨扶醉喜騰騰。右鍾街觀燈一上高亭俯碧川。玉京銀闕浩無邊。松江景物輸才子。赤壁風流喚謫仙。秀色空明還可掬。淸光蕩漾不成圓。迷情爲翫江心月。擧眼方知月在天。右濟川翫月 才子。指蘇子美松江橋翫月事。夕帆無數飽風齊。軸尾相銜一望迷。千里蠻琛通海外。四方綱運簇江西。公倉歲課京坻羨。街市朝傳米價低。不借委輸風便力。車摧輪輻馬穿蹄。右西江漕運鳳城東陌平沙場。霜草蕭蕭劍戟▣。十萬豼貅趨號令。三千組練鼓顏行。常時鉅鹿思賢將。今日岐陽頌聖王。爲報嫖姚宜殺賊。莫敎烽火被巒岡。右敎場試藝離離叢石抱江郊。沙苑寬平恣驟跑。絡野籠山聯錦繡。嘶風蹴月謝鞭鞘。無邪一語誠堪頌。不殆三言亦可嘲。聞道漢庭求泛駕。君王不復重蒲捎。右箭郊牧馬我送君行君別儂。去留俱是意千重。驅車出祖臨西郭。藉草傾壺倚古松。關樹經霜秋色老。泰山橫黛夕陽春。莫辭聽唱陽關曲。雁外無書寄一封。右。盤松送客。</text>
<title>送李學士赴龍灣</title>,<text>東槎妙選倍生輝。仙侶聯翩拜瑣闈。聞道詩聲驚上國。近來詞客似君稀。</text>
<title>橘籍 月課</title>,<text>洞庭霜後萬顆黃。尤物從來產越鄕。羅帕已輸金闕貢。牙籤猶算木奴場。騷人擬賦憐皇樹。園客含顰噴雪香。曾向蓬萊霑雨露。因將病橘諷君王。</text>
<title>讀三國史。有感。</title>,<text>荊門郢樹遠蒼蒼。千古江陵事可傷。不瀉英雄多少恨。阿蒙懷詐襲雲長。</text>
<title>自怡</title>,<text>茫茫宇宙我爲人。天地參三一粒身。學道非關求勝解。吟詩聊用拂情塵。蒲團坐久松花落。瓦鉢擎來茗粥新。巢許夔龍俱可略。北窓高臥葛天民。</text>
<title>賦玉堂鸚鵡杯 以螺爲之出耽羅海中</title>,<text>隴鳥能言悔禍胎。化沈滄海敵瓊瑰。輸與玉堂豪賦客。飮酣翻挾禰衡才。</text>
<title>戲次橘叟韻</title>,<text>橘大何能容此翁。藏身妙境樂難窮。簷前杞菊輕三秀。物外衣冠有古風。浮世本來無久計。象枰隨處可長終。看君寓意還非淺。莫向巴園辨異同。條桑種杏棘籬齊。墟落依俙隱者棲。泉脈暗通山溜細。地形偏起草堂低。野情澹泊詩難就。煙景孤虛畫亦迷。何日杖頭沽酒去。偶然乘興過橫溪。一溪晴綠沒鳧翁。斷嶺橫斜細路窮。醅甕香浮猶臘味。梅梢紅綻已春風。林居高枕身長健。世事翻棋局未終。病減新年藜杖在。松端皓月賞宜同。移卜瀼西草屋齊。詩催驥子樹鷄棲。村談適意頤頻解。客難非情首自低。窓下枕書聊偃息。墻陰栽柳可藏迷。春來隣舍松醪熟。怪殺溪翁不出溪。</text>
<title>簡金正字景徵</title>,<text>爲問城東金正字。近來眠食復如何。詩詞最得風騷體。文學幾班游夏科。君子不憂知己少。老夫方信閱人多。世間名利都閑事。須把遺篇更切磋。</text>
<title>復次</title>,<text>禁直端憂對月哦。英僚新得水曹何。淸詩最愛無瑕點。俗學翻慙落臼科。楊子著書空自苦。相如爲賦動人多。煩君勿棄他山石。兩玉由來不相磋。舊習難除觸物哦。暮年歸宿欲如何。耽看硯席旁行句。解判楞嚴第幾科。一錯打成還不足。千函悟了亦非多。試將庸學沈潛久。精細工夫切復磋。盡日低頭信口哦。病孤杯酒奈愁何。詩探膏淡中邊味。方閱風寒內外科。華髮蕭疏能更幾。宦情衰颯轉無多。惟將琢句勤磨瑩。不到精工不廢磋。旅館寒宵擁被哦。飽聞干掫警誰何。僚中曾積瘝官誚。柱後猶寬誤國科。江漢暮年知己少。關河春日別懷多。願言少壯崇明德。九十人猶尙切磋。</text>
<title>宜陽席上。追次賓字韻。</title>,<text>華館樽罍肅序賓。孟陬初度屆終旬。輕寒巧逼梅粧雪。淑氣潛催柳弄春。門外不須籠鴿客。雲間應有獻桃人。叨筵擧壽無他祝。願作邦家柱石臣。</text>
<title>次韻驪興於宜陽宅席上賦妓</title>,<text>曾見梨園第一娥。春風院落飽經過。題名籍內今誰在。擁髻樽前恨轉多。玉蘊藍煙愁抵鵲。珠圓碧露喜攀荷。當時朝士摠零落。休唱昇平供奉歌。五六用妓名。是日。碧荷者來而玉露者不來。玉乃主人公舊眄而棄之者故云。攀荷弄水色。蕩漾不成圓。本靑蓮詩。</text>
<title>次黃岡沈倅種竹韻</title>,<text>物移鄕土稀爲貴。也足三竿勝萬竿。多少路傍花柳客。此君非意不相干。</text>
<title>南歸。次申季涉贈韻。</title>,<text>竊祿淸時去較遲。乾坤莽蕩此身微。心爲形役奚惆悵。事與時違便乞歸。水國蒼蒼月未落。▒天耿耿星初稀。行行岐路老將至。鏡裏應添霜鬢輝。老來方覺別離難。分手前期豈易攀。暮日歸帆京口渡。秋風匹馬穆陵關。無心絶俗因携室。有地藏愚莫買山。却笑悠悠成底事。長年辛苦路岐間。</text>
<title>次韻寄李深源兄弟</title>,<text>華髮蕭疏不滿簪。衰顏羞却鏡中拈。棲心虛泊神猶泰。絶意喧煩習已恬。行止在天邦敢必。吉凶由我且休占。夢中偶踏秦京道。天外三峯似舊尖。時淸源宰龜城。談星命。故及之。詩情浩蕩政難禁。佇思停機筆復拈。荊榻笑談宜穩密。萱闈寢食想安恬。棋排楸局空相對。鵲噪柴扉浪自占。日暮長堤人斷絶。眼穿麟岫聳孤尖。</text>
<title>小齋</title>,<text>小齋高臥起常遲。日用都閑却似癡。白首挑燈看細字。寒窓呵手弄殘棋。休心放曠身無累。與物逍遙迹更奇。萬事自來隨分定。一生行止復何疑。老謬何嘆見事遲。萬緣休罷懶成癡。隣僧見借登山屐。野客來圍暏鶴棋。夢悟邯鄲爲幻境。眼看腐臭化神奇。飛騰食肉應無相。羞向唐生強決疑。</text>
<title>謝合浦申太守寄海榴</title>,<text>韻果何年出漢家。星苞粲粲露凝華。罅房多子瓊含液。落爪輕膚雪映砂。風味偏知酒後妙。杯盤忽覺飣來奢。病夫得解消中渴。絶勝東陵五色瓜。喜看仙果到貧家。棒玩其如感物華。淸露滋含鶯粟殼。輕羅薄護錦溪砂。瀘戎貢荔徒誇品。漢苑傳柑秪競奢。湔滌塵煩何所似。安期棗有大於瓜。潘令何年種滿家。開時應與鬢俱華。猩紅裙短栽巴錦。囊露紗明透蜀砂。濺齒先知瓊液潤。剝皮還惜玳紋奢。荷君珍貺長如此。却怕遷期未及瓜。潘岳有石榴賦</text>
<title>李淸源携酒見邀於池上。先醉倒。遂留題而歸。</title>,<text>龜城監務鬢于思。醉臥空山客去時。殘樽移席無人共。索筆留題一首詩。</text>
<title>次友人韻</title>,<text>平地猶堪作醉仙。風流笑傲竹林賢。才名誰繫蒼生望。逸樂天敎我輩全。墮蕊牽絲粘釣鬢。寒蓑背兩倚篙肩。儘將景物供詩料。信口吟來信手傳。丹訣無成愧老仙。依依遠慕耦耕賢。眼前世態窮千變。肘後神方閱十全。松寺擬同棲鶴夢。筍輿要試擔夫肩。慇懃爲報桃源裏。點檢浮花莫浪傳。</text>
<title>次韻詠梅寄懷</title>,<text>占得年前第一春。月描疏影便傳神。西湖處士醒仙夢。東閣何郞作後身。臨水揷花憐我醜。巡簷索笑爲渠頻。江南坐惜芳菲晩。欲折瓊枝寄遠人。</text>
<title>次韻別李深源</title>,<text>東風吹綠遍江南。小院紅桃宿雨含。騷客不堪春意懶。離亭況復別筵參。親庭漸遠應長戀。嶺路多艱莫漫貪。只待綵衣重覲日。共聯遊騎駐氷潭。</text>
<title>謝申察訪屢訪</title>,<text>門巷寥寥草自深。廢書端坐聽啼禽。兒童忽報官人至。知是申丞又見尋。</text>
<title>次合浦客軒韻</title>,<text>孤城枕海半傾頹。蠻觸曾經幾戰來。壕雁遠迷寒雨去。岸潮空打夕陽廻。平時民物歸猿鶴。亂後軍容散草萊。欲訪詩仙何處所。玉簫聲斷月中臺。</text>
<title>次韻謝李子敏令公寄扇</title>,<text>琅玕爲骨貼霜縑。表裏通明動靜兼。皓月如尋居士陋。淸風却播長官廉。何心擧障規塵汚。只要揮除盾日炎。白首閉門空著論。非君誰訊老夫潛。來詩有元規塵外臥陶潛之句。故及之。</text>
<title>齊天樂爲百歲翁賦</title>,<text>神仙何在蓬萊山。騎鳳乘雲往還。渴飮瓊漿。飢餐金膏。留童齒駐氷顏。有聞無見。弱水三千。渺渺隔塵寰。報你知道。只是在人間。人間甲子多少。三萬六千日。子已回環。七十兒郞。雙鬢如鶴。春風舞綵斕斒。碧桃花下。細酌流霞。醉聽鳥間關。更滿千歲。笑歸蓬島山。</text>
<title>謝尹監司次野年兄見枉</title>,<text>相門才子重南金。年少躋卿譽望深。府尹榮持新使節。棣華輝映舊棠陰。榜中方面誇吾輩。嶺外風聲聳士林。南極福星明兩兩。幾人加額共傾心。</text>
<title>種蘘荷</title>,<text>皿蟲腊毒最堪猜。嘉草攻之有自來。遠從柳子傳方法。移就墻陰用意栽。柳子厚有蘘荷詩。荷性好陰。</text>
<title>氷潭。口號贈別合浦申太守。</title>,<text>嫩綠輕嵐活畫開。冷冷澗水遶屛來。一觴一詠情珍重。莫強靑娥捧玉杯。一年花事牧丹開。山鳥提壺勸酒來。離別苦多相見少。呼兒頻覆掌中杯。兩崖相對石門開。一道飛泉隱復來。頭上黑雲催兩色。臨分更進馬前杯。漠漠輕陰不肯開。鶯聲偏慧雨中來。欲因醉興蠲離恨。更進陽關送客杯。花應笑我多愁開。水亦恨君遠別來。却被傍人生錯訝。中年無事更耽杯。梨花零落楝花開。三月已過四月來。可惜花隨人共老。秋風莫放菊花杯。暮兩邊溪一榼開。何人解事抱琴來。匆匆臨發還相住。強折花枝數別杯。懶將懷抱向人開。悲自中年送別來。老去一時君更遠。莫厭牽挽勸情杯。</text>
<title>過李壯元舊居</title>,<text>飛甍高棟入雲斜。曾見平時豪士家。堂上笙歌喧夜月。樓前珠翠映朝霞。兵戈苒苒星霜久。門巷依依草樹遮。過客墻頭空駐馬。海棠經雨落疏花。</text>
<title>聞曲江，商山兩使君兄弟。會李蒼石諸賢于洛江亭。相與唱酬。追次其韻。</title>,<text>德星新聚洛東堧贊。詠還慙筆力緜。騎馬共看山簡醉。飛鳧爭候葉城仙。風流醞籍衣冠會。勝事騰傳棣鄂篇。欲向荊潭賡秀句。賤名何幸得牽聯。笑領銅章左海堧。眼前鹽課略絲緜。常時屛嶂圍如畫。盡日樓臺望若仙。衙罷何妨理謝屐。客來聊示和陶篇。要聞魯衛新佳政。褒璽翩翩一扎聯。皁蓋雙飛洛水堧。暫辭朱墨苦纏緜。須知傲吏非凡吏。總道眞仙是謫仙。遙擬綺黃商嶺調。爭傳元白曲江篇。最欽蒼石詩聲久。慙費安排一兩聯。長夏登樓望海堧。海棠經雨濕紅緜。觀文舊是芙蓉主。阿季今爲洛浦仙。管領江山兼吏隱。招呼風月富詩篇。人間五馬虛榮貴。歸取眞班紫府聯。要看惠澤潤河堧。福及京師詎眇緜。黎庶不妨呼杜母。使君元是姓丁仙。垂簾自得澄源術。鎖印時探繕性篇。早晩天書行見召。鳳池波暖雁行聯。昔別匆匆在漢堧。天寒時序折氷緜。長懷金石平生友。笑謝蓬萊列位仙。二仲共開來往徑。三閭虛賦遠遊篇。感君高義憐貧病。門外翩翩過從聯。洞庭之東江水堧。蒼梧雲盡九疑緜。登臨題詠憐光祿。物色分留與謫仙。氣蓋乾坤老杜筆。胸呑吳蜀簡齋篇。但於此境雄開眼。莫向詩神苦乞聯。負罪還同坐廟堧。逃名不是隱於緜。倘來軒冕非吾事。妄逐緣塵愧覺仙。鬻技難封龜手藥。全身聊學馬蹄篇。投桃欲報瓊瑤句。敢望韜瑕擧秀聯。護田溝水接塍堧。翠靄浮天樹勢緜。松竹閉餘無俗客。煙霞深處有幽仙。廢書只領忘言意。削稿惟存止酒篇。萬懶千癡閑度日。敎兒時抄盛唐聯。至寶元藏次水堧。沖和眞氣本微緜。分明眼舌能爲賊。收斂精神卽是仙。鍊得九還參魏訣。功存一漑驗嵇篇。煩君須擇芻蕘話。勿視尋常七字聯。前見曲江兄。神色不揚。未必不由於色味兩塵。故未偶及之。留念如何。無之則先事而戒。尤妙矣。</text>
<title>走次申順夫令公和示頹字韻</title>,<text>流光荏苒屬將頹。衮衮天機自往來。白露暗凋蘭逬悴。賓鴻巧遞燕初廻。蕭條可忍埋書卷。骯髒猶堪臥草萊。病裏更聞佳節近。百年能復幾登臺。</text>
<title>秋霖初霽。再用前韻。</title>,<text>平皐遙帶夕陽頹。無限溪山滿眼來。窓竹韻淸殘暑退。庭梧影薄早涼廻。雨餘門巷深苔蘚。秋後原田半汚萊。思釣嚴陵七里瀨。煙波底處有高臺。</text>
<title>晝眠。偶次張宛丘韻。</title>,<text>小齋新涼稍有餘。溪聲山影助淸虛。柴扉客去還高枕。竹榻風來自卷書。郊外坳塘經雨斷。日邊消息入秋疏。紛紛得喪關何事。夢寐無榮亦晏如。</text>
<title>題農墅。次陸放翁韻。</title>,<text>爭利場中偶脫鞿。林泉雅志幸無違。身親南畝侵晨去。夢斷東華待漏歸。在世可辭煙火食。逃名休製茇荷衣。不知誰是問津者。沮溺如今亦合稀。</text>
<title>薏苡</title>,<text>輕身勝瘴最堪誇。只恨當年誤伏波。此物非關能作祟。讒言自是惑人多。</text>
<title>次林和靖八梅詩韻</title>,<text>不見梅兄今幾時。相逢籬落慰新詩。氷澌半禁含霜朶。雀啄先閜近水枝。願託芳心通雅素。只憑淸夢道情私。絶愁偸引羌兒笛。楊柳繁聲一倂吹。寒谷潛回氣暖姸。詩家物色占芳園。數枝溫冷分南北。一樹凝明徹曉昏。疏影暗香眞面目。凌風却月舊精魂。團欒把盞酬孤艶。爲惜飄英點綠罇。霜澌薄薄掛鬚乾。欲畫氷紈下筆難。棐几靜移香靄濕。紙窓斜映玉蕤寒。折來我自興詩感。寄去誰能作意看。腸斷江南扶醉路。風飄雪片滿征鞍。瑤英的皪著人迷。噴雪拔頭撲麝臍。閉戶爲留香掩苒。橫窓忽覺影高低。來窺月下憐渠瘦。折取燈前索我題。世上論花無第二。莫言桃李自成蹊。病起氷溪綠漲回。忽聞春信到寒梅。草堂健步何由致。水部吟魂可得廻。皁蓋能忘花下醉。靑帘遙認雪邊來。年華易歇堪怊悵。強爲餐香嚥一杯。垂垂催白幾人頭。芳意駸駸自不休。忽得數花傳臘信。若爲千片亂春愁。一聲吹度關山去。半點酸含鼎味留。此日江南看爛熳。北人翦綵正堪羞。祇恐梅花一片殘。淸溪曉踏不勝寒。風姿酷被騷人賞。澹素寧容俗輩看。雪裏暗吹沈腦散。鬚端新染麴塵乾。微吟高詠千回遶。月落前村夜已闌。郊扉冷落掩疏荊。邂逅梅兄喜合幷。誰道雪膚姑射白。我評人物伯夷淸。相看欲吐無言意。臨別應含未了情。若立等差天下色。花中推汝冠群英。</text>
<title>次宋賢賦梅韻</title>,<text>槎牙古樹嫩條長。忽得數花逾靜芳。萬壑凝餘回暖律。千林凍過着生香。仙粧廻脫鉛華涴。玉艶應猜雪片藏。月落參橫驚醉夢。不知晨靄啓東方。肯隨桃李妬年芳。獨擅氷霜徹骨涼。月印淸溪籠淡影。風撩凍雪漏眞香。瓊英堪伴瑤臺鶴。縞艶宜裁玉女裳。料得三春無正色。暫時紅白太顚狂。</text>
<title>丁東園和示堧字韻。兼寄溪藤松菌。仍依韻謝之。</title>,<text>蕭灑津亭近水堧。倚欄高唱落淸緜。使君雅望連雙璧。座客風流敵八仙。恣灑金壺饒逸興。頻停玉斝遞華篇。從今洛社增詩價。應擅名珠竇氏聯。小築氷溪數畝堧。故人雙鯉問沈緜。東園方慕茹芝老。西掖曾陪視草仙。忽覩楮郞如雪面。應從水部索詩篇。何時取次成歡笑。鳧舃差池舞袖聯。膏流松土潤如堧。千釘髼鬆擁衲緜。誇說豉蓴輕內史。邀參玉版喚蘇仙。貧供二韭安愚分。貴食萬錢欠相篇。忽覺山廚滋味足。頒羊何羨藉官聯。</text>
<title>次韻李深源寬川八景</title>,<text>丹崖蒼壁畫難成。重疊遙空縹緲橫。旭日射霞分錦縷。飛泉灑石瀉絃聲。拱扶京國川原秀。撑柱東南地勢傾。羨爾結廬奇絶處。年來心跡喜雙淸。右前巖丹碧群山騰沓擁關門。萬古雄盤震位尊。天外平浮千點岫。山根新聚數家村。滿庭蒼翠濃成滴。遶坐煙嵐活欲奔。日永空齋淡無事。松濤還起靜中喧。右後嶺蒼翠寒山露出數間庵。古壁惟存臥佛龕。疑有斷碑亡甲子。空敎習漏說瞿曇。舂雲水碓機猶轉。鑽紙窓蜂咽復喑。寥落禪房誰是主。殘僧應覓野狐參。右廢庵晝扃孤煙夕起林坰幽。漠漠輕籠柳線柔。看取桑麻迷杜曲。描從水墨倩營丘。人家源裏淺深住。詩景眼前容易收。須信太平還有象。阿童橫笛喚歸牛。右孤村夕炊原草蒙茸如翦平。傍人飛燕不曾驚。迢迢欲礙征輪駐。漠漠應連別恨生。漢曲可堪仙佩冷。沙頭偏濕客衣輕。王孫一去芳菲歇。悵望江南淚滿觥。右平蕪細雨亭皐蔥蒨午陰濃。裊裊鶯聲翠幾重。學彈箏姬停鳳柱。靜聽隣女輟村舂。間關自得春光爛。斷續難任意態慵。休傍歌筵聽艶曲。向來塵念太憧憧。右綠樹流鸎商律句回靑女飄。蕭騷林葉競辭條。孤臣霜鬢千莖白。壯士朱顏一夜凋。寒氣正添弓力緊。平原不惜馬蹄遙。調鷹走向城南獵。暮景狂懷秪此聊。右晩林凋霜疾風回雪壓江煙。凍霰霏微忽滿天。秪有短篷依靜岸。更無飛鳥度平川。淮西縛賊功難就。㶚上吟詩病可憐。稍慰憂民賢太守。虔誠默禱霧猪泉。右寒江落雪</text>
<title>奉酬朴靑松令韻。寄魚川。</title>,<text>年律垂窮百感生。難將魯酒破愁城。思量學術千岐惑。點檢公私一髮爭。莊叟巵言齊得喪。了翁舟喩戒偏傾。何如兩忘魚川上。好伴宗雷結社盟。小築湖邊製棟茅。高低得所位齋庖。氷柴日暖魚爭聚。凍樹雲冥鳥競巢。案上陰符因懶展。腰間紫綬付閑抛。幽居淸悄松扉靜。時有山僧月下敲。</text>
<title>次尤梁溪賦梅三支字韻 禁體</title>,<text>誰家林畔映臺池。最愛橫斜間竹枝。臘雪多時愁可耐。春寒特地力難支。直緣久別應驚倒。但得相看不恨遲。和靖風流今寂寞。何人傍汝解題詩。竹根淸溜細通池。數蕊先明耐凍枝。應笑牧丹誇富貴。羞看楊柳鬪腰支。來窺雪裏探須早。寄信天涯去較遲。獨立斷橋無好語。梁溪還有起予詩。冥冥受月半規池。斜映南窓短短枝。披雪獨來孤鶴伴。衝寒久立一筇支。何人錯驗魁台早。造物寧私賦予遲。棄實終須根本在。無忘山谷老人詩。</text>
<title>次東坡雪後北臺韻</title>,<text>誰將詞賦鬪華纖。高會梁園繼馬嚴。儀縟玉妃陳羽衛。籩加白帝設形鹽。平明掃巷雲披路。永夜鉤簾月上簷。縱解陶家煎水妙。擎杯還欠玉蔥尖。雲凝古堞凍飜鴉。斂手義和閟火車。月斧修餘霏桂屑。星河影動散楡花。仙標只合披王氅。豪興何須訪戴家。憶昨擁貂經鶴野。吟肩高聳過三叉。天上誰裁魯縞纖。應緣素女辦粧嚴。模糊檜頂如簁屑。點綴梅顋擬和鹽。時借紫裘窺碧沼。醉持銀燭映虛簷。鳴珂忽憶趨朝日。仗外三峯聳玉尖。窓外聲聲噪曉鴉。起看街巷委鹽車。致身簾隙融成濕。眩眼空中捏作花。閉戶忍飢輸處士。入山修行屬禪家。從頭大地微塵數。算得終朝幾落叉。</text>
<title>再次</title>,<text>滕六專機費巧纖。玄冥司令恣威嚴。梁園授簡傳豪賦。郢客揚音笑里鹽。奇興轉高回剡棹。寒光迥助讀書簷。忽思擸騎圍邊月。快覺風生耳後尖。雲暗叢祠集晩鴉。路迷南北斷征車。霏微映日仍成雨。散亂隨風欲攪花。颭岸河橋低酒幔。隔林煙火認漁家。柴扉剝啄還多事。野衲求詩手施叉。千丈丹崖失宋纖。凜人惟覺骨毛嚴。地飜滄海迷銀闕。山擁荊門聳白鹽。曉色䑃朧窓暈月。寒聲宰屑竹交簷。江南土脈先膏潤。應對春盤臘筍尖。橋成銀漢想靈鴉。風伯先嚴玉女車。披拂霓裳餘練帨。點粧宮額䞉梅花。應從牛渚催廻駕。肯爲羊權暫住家。夜久忽驚山吐月。却疑奩鏡掛松叉。</text>
<title>次王半山金陵懷古韻</title>,<text>昏醉當年若帝江。豈知含璧詣軍降。金甌可惜兵爭破。玉樹飜添涕泫雙。葉擁秦淮侵輦路。鍾鳴隋寺度禪窓。六朝霸業空流水。一酹東風爲瀉缸。衣帶誰誇隔一江。孱孫無救豎幡降。隋皇啓運黃旗盡。江令還朝黑鬢雙。酣飮當時忘敵國。興亡千古屬吟窓。夜深北固山前寺。無數春燈點酒缸。誰信北軍飛渡江。王師不戰望風降。褊區近與龜茲伍。逸樂還追夏癸雙。蘚暈頑鋪金釦砌。蝸涎巧綴綺疏窓。興亡百變無人管。月滿秦淮酒滿缸。控連于越接三江。形勝終歸敵國降。倂晉功收寰宇一。呑吳勢失輔車雙。丘陵已沒殘碑石。睥睨猶存廢箭窓。莫問後庭花一曲。騷人弔古淚添缸。佳麗名都阻大江。蠻夷君長奉琛降。地經澤跨雲夢九。貢匭名傳橘柚雙。山色疑看嵩洛面。櫓聲妨過定僧窓。秦淮㤷作蒲萄綠。歷數英雄勸一缸。過櫓妨僧夢。孫魴金山寺詩句也。棄馬爭舟銳渡江。南朝無策遽迎降。王頒怒眥麾兵急。張嬪顰眉動戟雙。誰識壞堤由蟻穴。可憐焚燕値煙窓。荒亡之國何須弔。消得詩人引滿缸。淮甸龍飛遂濟江。群雄爭望義旗降。卜年應軼姬周盛。定鼎堪誇郟鄏雙。氣接山河盤魏闕。雲開閶闔倚天窓。萬邦咸仰皇居勝。祝上堯陛萬歲缸。</text>
<title>村居秋夜</title>,<text>林鴉棲定暝煙興。號野蟲聲入夜增。茅舍獨關秋樹色。隔林時見績麻燈。</text>
<title>觀物</title>,<text>雨餘風定千林潤。日出天明萬象新。莫問心胸莊邵是。寂寥非復草玄人。</text>
<title>金城山南麓有小山。到其下則金城隱而不見。故俗謂之大山。以其掩得金城也。余惡之。賦此以正之。</title>,<text>金城巍然大。直上靑天中。小山伏灌莽。僅與丘垤同。地勢如面墻。眼界窒不通。遂以尋尺痺。掩此千仞崇。物固巧致惑。名實混至公。叔孫毀先聖。嬖倉沮鄒翁。何傷日月明。二聖功比隆。我作小山詩。萬古如發蒙。</text>
<title>二朮飮</title>,<text>窮居喜讀書。經史浩汗漫。肺渴與胃濕。乃吾平素患。晝思玉盌凍。夜憶風泉筧。旗槍建溪品。東方不多產。嘗閱神農書。山精著圖讚。閑日製長鑱。試斲緣山澗。蒼白有二種。一一辨眞贗。切根如玉潔。削皮連珠貫。曬來光透紙。盈斤亦易辦。盛桶湛華泉。活火煮瓦罐。靜聽松風鳴。脫巾臥幽幔。欲潤舌本乾。火瓷捧玉腕。涼飮沁詩脾。熱惱如霧散。可敵東坡甌。絶勝玉川椀。傳語養生者。吾詩不可慢。</text>
<title>題玉堂壁畫</title>,<text>雲山莽蒼蒼。有廬依巖樹。橫琴彼何人。獨坐衣冠古。淸風泛高柳。歸楫弭前渡。船頭弄長笛。縹緲江天暮。我願從之遊。神融意已騖。吾亦愛吾廬。歸來從此賦。</text>
<title>走草古風一首。贈李淸源別。</title>,<text>離恨何從生。乃自親愛情。昔時未見君。悠悠行路人。一見便忘年。誰云金石堅。如何棄余歸。策馬向王畿。徘徊臨路衢。握手立斯須。歲寒共保嗇。無爲長惻惻。</text>
<title>貍奴</title>,<text>朝飽眠我褥。夕戲弄我裾。摩拊易馴擾。逃藏非曩初。我抱置膝上。賜汝名貍奴。我家多碩鼠。無異永某廬。呼朋恣跳踉。白晝行舒舒。窺甕與翻盤。跡亂床上書。有時聲喞喞。最猜甘寢餘。侵盜害斯溥。箱篋無完儲。嘗怪老聖居。棄壤有餘蔬。燻灌及墻壁。易攻非社墟。其奈巧藏踪。積忿何由攄。此時貍奴至。制爾術豈疏。方憐黠而稚。屢輟盤中魚。慇懃育汝意。醜類期翦除。蓄勇且養銳。爪牙應時須。蕩平傾窟穴。寧爾主人居。再與貍奴約。莫傍隣鷄雛。</text>
<title>引澗泉</title>,<text>長夏無所爲。課童引澗泉。空潔開寶鑑。中涵隱映天。餘波導之逝。潨琤狀瀑懸。觸石咽逾響。跳珠碎却圓。隨風忽迢遞。帶雨添潺湲。有時韻古磬。泠泠勝雅絃。隱几爽耳根。獨愛遠囂紛。題詩聊自慰。要與靜者聞。</text>
<title>蓴</title>,<text>北人重羊酪。南人誇豉蓴。食性有所宜。優劣安足論。雖然對酒筵。此物何可少。高人特見思。秋風理歸棹。笑謝陸內史。與君同所好。</text>
<title>觀道義造紙。率口戲作。</title>,<text>蔡倫造紙後。竹策廢已久。文章無典謨。字法亡篆籀。豈非紙墨出。濫觴日魯莽。余嘗究其故。力要鐫斯陋。其如失故步。反被習俗狃。倫誠罪之首。義也爲其副。義者何許人。空門穎而秀。爲我取剡藤。剝剔滌其垢。爛擣聲礫礫。濃餠初脫手。盪汩玉泉筒。晴雲日光漏。淪入又淘出。應手捷於狖。須臾盈百束。捩開曬晴晝。皎皎雪霜面。如經熨平皺。助我技癢多。抽毫恣馳驟。書趁俗姿媚。文失古雅趣。職汝造業累。爾手加械杻。我姑與之酒。是賞是罰否。義也色頩爾。對臆不以口。不必慕中郞。胼手摸蚪蚪。遒麗如鍾王。雄渾如韓柳。楮生在其間。俾公業日茂。是賞不是罰。更酌一巵酒。</text>
<title>冶隱祠前竹</title>,<text>冶隱祠前竹。歲久如束鐵。相傳公所植。節葉自然別。蕭森爽氣聚。實標後凋節。至今捧閟宮。秋聲韻高潔。炎天不受暑。近前如沃雪。物以人爲貴。可敬又可悅。況乃桑梓情。誠心愛護切。惜哉不能然。孱孫浼祖烈。官何採之酷。鄕豪有助桀。無救籜龍冤。抱持徒哽咽。斯須髮就禿。熬以取歷歠。已病雖所切。何忍慢先哲。先哲不可慢。神明不可褻。凌弱爲不義。虐取甚於竊。鄕多大夫士。云胡皆結舌。甘棠錄周詩。角弓垂左說。矧公廟庭實。掃灑尙不缺。凜然不可干。惡名永難滅。以此致諷切。庶或悔且輟。恨余在他邦。成事不及說。嘗聞倅永者。其人號饕軌。乃伐文廟桐。取以爲琴瑟。當時縫掖儔。爲文憤咤叱。前後一轍耳。何代無賢匹。士流不敢攻。臬司不得黜。世道至於此。公議安所恤。顧余卑且賤。用鉞代詩筆。</text>
<title>聞東村惡少作角牴之會。賦此錄呈梧峯令案請敎。</title>,<text>吾鄕俗淳厖。以朴聞他邦。角牴起夷韎。未免爲雜哤。每歲耘務畢。原野豎旗杠。惡少與凶隷。騈闐咽橋矼。憑陵氣力麤。相誇鼎可扛。號爲士族者。饕惟獵酒缸。自稱爲都廳。發縱如獵狵。摧捽雷動地。叫呼波翻江。飢鶻摶平田。驚帆激險瀧。觀者如堵墻。車馬簇摐摐。童孩立駕肩。婦人窺穴窓。誰敢以禮防。袒裼露胮肛。勢逾萬弩發。志欲斃窮龐。骨折額流血。撑突不肯降。牖俗未暇論。殺人吁可愯。吾聞非德義。必與凶禍雙。榮變起優人。頃致鼓逢逢。吾鄕本無事。平地生崆㟅。咨嘆無可語。中宵對孤釭。丈人鄕紳首。德厚且信悾。居則敦詩禮。出可擁節幢。變移在立談。逆者宜起撞。以此謦欬焉。奚啻足音跫。愧我非其人。智不如機摏。借公以爲重。何由攄滿腔。詩成有琴高。附之隨飛淙。</text>
<title>效山谷八音體</title>,<text>金華牧羊兒。乃在紫煙洞。石應叱聲起。𧥄𧥄毛群動。絲麻與菽粟。曷足煩吾供。竹實隨鳳食。鸞笙乘月弄。匏繫歎我生。胡爲坐樊籠。土壤蛻蟬骨。希風願相從。革囊拖驢背。笑謝隣人送。木以不材大。求用於無用。</text>
<title>蒲扇</title>,<text>風蒲生碧沚。輕姿弄獵獵。織此簟紋奇。涼飆應手捷。不合貴游玩。偏宜野老接。老夫當晝困。曲几展腰脅。黃卷豈堪嬭。靑奴不足妾。試令兩童子。揮之左右挾。爽如臥竹吹。翛翛振柯葉。寢甘氣乃安。背與床相貼。謝公捉蒲葵。山谷詠松箑。物本無美薄。情好偶爾愜。紈素豈必珍。失時等棄篋。感玆含風漪。炎天長颯颯。</text>
<title>戲題醡槽</title>,<text>賢人與聖人。未達只一間。克去査滓盡。至樂尋孔顏。</text>
<title>和斜川詩 幷序○爲李郞中景嚴作</title>,<text>余讀陶詩而有味其言。子得斜川而寓慕其人。以吾味之之深。喜君慕之之篤。其敢無說。竊意世之評陶者。推其出處之大節。至於希夫樂天知命者。而不知其致此由乎學爾。公之學。無所考。觀其所著。其自勖者若將不迨。而惓惓於先師之遺訓。形神贈答。雖出於戲言。所以警發昏惰者爲深切矣。而悼此心之形役。悟昨非於今是。謂非有得於學。不可也。若夫酒也詩也耕稼也。凡所遊歷而寄興者跡耳。子果有志於斯。求其如陶者。去其不如陶者。子眞淵明而已。古今人同不同姑不論。而墩姓川名。亦不足爭別也。然子之所慕。發端于彼。將不怠而求其眞似者。亦不爲無所助也。歌詠之不亦可乎。嗚呼。世之相後千有餘年。地之相去萬有餘里。吾猶見其人也。願從君之杖屨嘯詠於柴桑籬落間。細和其詩不亦樂乎。不則致身於眞境。臨長流望曾城。實得公之遊處而樂之。吁亦遠矣。子陵以爲如何。吾友企前脩。強仕念行休。斜川偶同名。卽此爲眞游。蕩蕩素月輝。落落靑瑤流。豈但漁爭隈。亦有忘機鷗。嘉名自君顯。吾方賀玆丘。孤往旣自得。會心亦良儔。班荊俯淸駛。自斟還自酬。今人與古人。所樂同歟不。達士無所累。知命故不憂。斜川果在是。肯從他處求。</text>
<title>種枸杞</title>,<text>環堵僅十步。花木居其五。橫縱布畦畢。地偏侵梅塢。手種枸杞子。採喫要爲主。稀稠看得所。用意篩下土。輕均鋪乃已。旣去還復顧。靈苗遂托根。靄靄含時雨。滋養豈無術。抱甕須早暮。畦壟不復辨。密葉如煙霧。掇彼付中廚。茹比龍根晡。揀留封植之。成棘易爲樹。秋來柯條繁。點點綴丹乳。搥碎和麴糱。簷下羅罌甒。杯凝荔枝綠。缸餘丹液聚。一酌津玉池。再酌潤臟腑。三酌導經血。四酌通泰宇。五酌累十酌。骨髓塡而補。功效不可述。氣力充有裕。坐看霜髮變。竦身思雲路。又聞靈狗吠。入井成甘露。飮者得異壽。龜蛇曷足喩。乃知仙靈藥。不必產玄圃。在邇不知採。多爲方士誤。斐然作此詩。繼之坡公賦。東坡作杞菊賦</text>
<title>生陽館。贈鄭上舍應麟，尹虎憶，崔康翎季任。追感舊遊。情見乎詞。</title>,<text>舊與崔康翎。兼隨鄭尹生。觀棋秋閣夜。縱獵晩郊晴。惆悵經年別。依俙此日情。一聲隣舍笛。生死爲霑纓。</text>
<title>與諸友遊白岳南麓</title>,<text>通塞俱形役。散處城市間。幸因休暇出。共此片時閑。勝事傳觴詠。淸談劇阮山。只緣春日暮。非爲興闌還。</text>
<title>送朴潤夫之蔚珍</title>,<text>嶺外仙槎縣。蕭條十室殘。蜑村醝稅重。峒戶客丁單。爲政須良吏。知君不素餐。白頭傷遠別。空望海雲端。</text>
<title>次雪蓑宅題壁韻</title>,<text>蓑丈城東宅。秋來幾度尋。榴房擎露重。梨頰照霜深。隱几窮天籟。觀經悟自心。吾廬吾亦愛。不覺戀佳音。敝廬在聞韶之佳音村。故及之。</text>
<title>扈駕慕華館。陪謁太祖大王影幀。時自寧邊還御。慶基殿</title>,<text>海內威加後。千秋復沛鄕。遺黎驚日角。聖孝切羹墻。陟降雖庭止。監觀卽帝傍。小臣恭獻頌。儀式在文王。驚。一作瞻。</text>
<title>題吏隱堂 在鳳山。進退格。</title>,<text>蓮花生濕地。平陸本來無。簿領紛如際。身心澹若虛。須知靜勝妙。能與動時俱。了此名堂義。方爲吏隱居。</text>
<title>有老衲袖西厓，鶴峯手題來謁。次而贈之。</title>,<text>勳業尊黃閣。危言竦諫坡。先朝儒雅盛。今日道岐多。鄕社添香火。宰松蔽綠蘿。閱詩增感慨。其奈老師何。</text>
<title>題蘭若</title>,<text>閑行忘近遠。一徑到雲林。松暝禽棲定。天寒野寺深。洞門煙羃羃。鍾磬月沈沈。半夜無生話。眞源了可尋。</text>
<title>與李淸源兄弟。遊修淨寺圍棋。</title>,<text>野寺煙霞古。松門杖屨同。僧眠泉響裏。月午磬聲中。詩得禪機進。棋從觸法通。偶然心境適。不必強觀空。</text>
<title>走次深源韻。兼訊行期。歎負踏靑之約</title>,<text>秦中何日去。勝事墮空虛。芳草淸明後。桃花細雨餘。佳辰難再得。愁臉若爲舒。驛路前溪近。須君訪敝廬。</text>
<title>竹林鳴琴</title>,<text>膝橫枯桐琴。坐嘯靑竹林。凄涼羽聲徹。參差陰影深。不知朱景晏。忽見素光沈。夜久手絃定。寥寥還大音。</text>
<title>與崔季昇丈遊修淨寺</title>,<text>杖策登蘿徑。危峯月吐稜。風飄林外磬。雲度澗邊僧。詩語酬禪語。棋燈借佛燈。明朝山下路。分袂恨難勝。</text>
<title>答村翁 乙卯冬</title>,<text>村南老人年七十。自言省事田家翁。今年旱災古所無。自春不雨秋將終。其間霑洒有幾番。無異點滴洪爐中。姑從吾鄕所見說。生理專仰水利蒙。陂堰溪渠預修防。及時浸灌收全功。縱有一二不收處。貿遷有無支西東。豈若今年全失手。高低阡陌迷蒿蓬。田疇龜坼安足道。川澤竭涸生游龍。晩稻太半不發穗。早禾雖穗猶鬆髼。今年何意更作社。斜日村鼓眠丹楓。麥時艱過卒歲難。勢將塡壑天夢夢。兩湖飢饉甚於斯。眼見耳聞皆略同。何人寫作流民圖。一排閶闔紆重瞳。昨見縣牒下村落。地曹移文謄一通。其中初不播種處。幷徵稅錢度支充。承宣有人典出納。敷奏剴切回天聰。地官堅執不肯改。令下四方如火風。漕司縣官袖手視。奸胥乘隙恣欺矇。當今經費不敢知。無乃此謀非爲公。我言野老爾何知。聖明在上群公忠。堯湯水旱且不免。自是氣數關蒼穹。況聞宵旰軫民憂。焦勞日積愁淵衷。近傳狂寇掠湖縣。傍邑震驚民廬空。捕梟渠魁救脅從。恩澤所覃無纖洪。拭目寬大敎條頒。扶杖歡呼起疲癃。藹藹周庭多士集。噦噦鳳鳴朝陽桐。雨順風調年穀登。坐看百廛京坻崇。似聞明春擧親耕。慶流寰宇歌時雍。顧我小臣陷罪籍。草奏無路明光宮。餓死空山不足惜。寸誠憂國祈年豐。糞壤猶能出芝菌。歌頌庶幾追臣工。今年黍粟幸少收。饘粥萬一賙兒童。願翁安貧勿怨天。努力供稅無愆躬。曷不戒歟窮斯濫。不見君子貴固窮。</text>
<title>賦雪 效禁體</title>,<text>丙辰仲冬初七夜。大雪忽遍南州界。試掃東臺望四野。群山列戟波翻海。初如白起坑馬服。氣振長平萬瓦裂。又如楚漢戰彭門。六軍奔崩睢水絶。孤雁酸嘶失所向。駭獸狂奔迷故穴。獨擁緜裘立多時。西嶺返照微明滅。梁園授簡事已遼。郢中高歌爲誰發。姑置漁蓑句。灞橋思豐年。且從農人說。憶昨狂豪少年日。燕山路踏三千里。薊門忽遇三尺厚。馬毛凝氷縮如蝟。靑帘遙認酒樓邊。當壚巧笑如花頰。同行酒徒爭掉鞅。醉墨淋漓滿行篋。暮年流落臥僧庵。好事轉頭眞一瞥。枕上惟聞響騷屑。縮坐寒窓如凍鼈。我不願半夜提軍縛賊取封侯。亦不願淺斟低唱消金煖帳裏。君不見漢時袁安閉門臥。日高三丈猶不起。</text>
<title>次暉上人詩軸韻 軸有一松五峯題</title>,<text>五濁之世不可遊。吾將天壤師壺丘。誰能超脫生死海。前浪後浪相續流。何當朗悟前後際。一燈照破千年幽。紛紛異說更瀾翻。摐摐塔廟吁其稠。所以韓子斂髮巾。欲驅緇流歸田疇。如師轉法不賺人。誘俗且用方便謀。看我滅沒可憐愍。是身念念如浮漚。一爲形所役。兀兀終年留。遂令徹上人。譏他官不休。便當歸結蓮社盟。掃榻焚香參石頭。何心復萌學干祿。言行惟當寡悔尤。</text>
<title>丁巳立春題南齋 丙辰臘月三十日</title>,<text>丙辰殘臘日。丁巳翊年春。久保閑居興。焚香祝舜仁。今年春事早。出耟四隣同。野老無他祝。時康歲屢豐。乾道貞元際。人心惻隱端。藹然生物意。時向靜中看。</text>
<title>有友生從愚伏堂歸來。賦以與之。</title>,<text>平生文責沈。阻拜鄭公鄕。公自謙愚伏。人方嘆知藏。荷風飜白露。蘭雪灑淸香。夢寐奔趨意。常隨洛水長。</text>
<title>秋懷</title>,<text>門掩荒畦內。空廊日轉梧。斷蛬吟露際。寒菊吐墻隅。漸覺歡悰減。翻嗟節物孤。登高明日是。衰鬢怯茱萸。</text>
<title>走次李深源寄韻。兼簡淸源。</title>,<text>故人千里隔。音信幾番通。侵雪萱芽短。迎春綵服同。江湖防暗箭。雲月羨冥鴻。貧寠君休嘆。怡愉樂在中。子欲知吾事。題詩當簡通。梅顋迎臘破。竹色去年同。棋斂窓間局。雲低枕上鴻。憶君兄弟切。時步月明中。</text>
<title>寒岡挽章</title>,<text>天降斯人意。庸非爲救時。斂躬充厥積。展蘊鉅於施。禮樂從先進。詩書覺後知。國蒙賢士澤。人得大宗師。漢室尊三老。虞庭足一夔。遭逢不世盛。進退有餘宜。妙契程朱奧。羞稱管晏卑。經綸寥闊久。朝野起來遲。藥餌須多病。精神不少衰。奠楹何遽夢。易簀始堪疑。正脈將何托。皇穹不憖遺。儒林根柢蕩。吾道綴旒危。巨廈撓高棟。明庭亡大龜。餘波歸士論。盛德及民彝。小子今安仰。蒼生政可悲。誰知憂國淚。不但哭吾私。泗水春光動。星山旐影移。斯文終不墜。天意在扶持。嘗有退溪正脈終天慕之句</text>
<title>送而壯幹鹽鐵事務往關東。兼簡江陵洪德公府伯及金掌令叔武。</title>,<text>休騁硏桑說。無忘孔孟書。林泉終不負。何日賦歸歟。鏡浦春波動。蘭橈轉白蘋。江陵賢主府。舊是賞音人。故人今安否。春還臥鏡湖。白頭無見日。江海此生孤。</text>
<title>驟雨</title>,<text>斜暉猶在樹。驟雨太無端。巧燕猶愁濕。癡蟬漫訴酸。不辭巾角墊。聊慰筍尖乾。松榻晩涼足。曲肱淸夢闌。</text>
<title>憶張橘翁</title>,<text>獨坐千峯雨。相思隔翠微。遙知張處士。寂寞掩柴扉。</text>
<title>憶雪蓑丈</title>,<text>西海三年謫。南州一病翁。時危無見日。天末睇孤鴻。</text>
<title>次韻奉寄朴靑松令丈</title>,<text>爆竹驚殘臘。銀幡笑上頭。老應無處避。生固有涯秋。病負鄕儺會。孤懷節序愁。題詩高詠罷。心事日悠悠。憶弟情紆軫。滄茫嶺海頭。梅花千片雪。心事數莖秋。靜用詩排悶。閑從酒洗愁。裁書無去雁。東望意悠悠。</text>
<title>苦熱</title>,<text>揮箑汗翻漿。束帶叫欲狂。誰送含漪簟。頻移近水牀。江蓮思羽扇。風葛憶焦裳。要伴仙童去。星壇禮玉皇。</text>
<title>聞楊經略鎬領兵問罪建州。請濟於我。效山谷建除體。因用其韻。</title>,<text>建酋抗天威。沙場暴戰▒。除道指遼廣。殺氣迷邊月。滿朝凜相顧。謀臣皆卷舌。平虜漢將軍。出師忘飢渴。定難樹東藩。元戎果英物。執兵赴隣鬪。況乃父母室。破格募勇士。旌旆指日發。危安繫卜帥。廟龜空灼墨。成算孰籌之。肉食周卿列。收集貙虎群。渡河增氷裂。開壁要其歸。長歌凱還日。閉關息師徒。無蹈秦漢轍。建鼓行出塞。猛士忘刮骨。除兇在此擧。勢成禽胡月。滿山戎壘密。刀斗間鋒舌。平灤望官軍。日夜恒抱渴。定和不如擊。金繒縻漢物。執其名王歸。釁鼓斬鍾室。破竹機勿失。矢在弦上發。危城難猝拔。守技殫宋墨。成敗在我算。將軍辛趙列。收兵趁未寒。士卒傷皸裂。開府亦早罷。兵持數十日。閉壁務全勝。不必從亂轍。建議擊東胡。千金市駿骨。除是飛將來。王師興六月。滿志求一逞。休掉辯士舌。平胡然後食。遑恤飢與渴。定天山一箭。堯封辨土物。執訊慶連連。征婦休歎室。破羌須用計。千鈞莫輕發。危亡在兵戰。愚嘗聞副墨。成師佇丞▒。歡聲動行列。收撫我藩邦。板蕩障潰裂。開陳事大誠。急病在今日。閉糴怒隣國。可以監前轍。</text>
<title>中夜觀星。竊增憂歎。將託吾命於長鑱。飢走荒山耶。擊中流之楫。誓淸虜塵耶。慨然賦之。時萬曆戊午十月日也。</title>,<text>有星如篲出東方。直貫斗樞紅焰長。亦有蚩尤犯翼軫。白旂奕奕天中央。空山中夜獨無眠。碧落金星劍戟連。遙仰紫微聯帝座。焚香危跪眼雙穿。白氣壯如劍戟故云</text>
<title>送舍弟而壯赴關西元戎幕下。兼寄丁士推舊契。戊午十月也。適有星變。故首及之。</title>,<text>朔風衝塞沙飛揚。曉天牢落翻星芒。吾弟政用此時行。弓交韔兮矢揷房。日落雲中夕烽煌。關山無際行路長。行路長。心正忙。遙指旃旌天一方。借問元戎者誰子。六韜曾傳渭陽姜。金戈錫盾擁貔貅。異代英聲尹弼商。幕僚妙選文武士。擧汝草莽爲差強。子荊籌略元瑜檄。今其往也殆頡頑。左右元戎贊石畫。猗角瀋遼形勢張。夜渡河氷擣沙磧。鼓震陰山飛旐央。蹀胡之血履胡腸。箭落旄頭掃攙搶。手縛名王獻天子。稱觴按儀開明堂。紓我聖君宵旰憂。爭賀盛烈垂無疆。咄哉汝往勿復遲。不必臨岐空惻愴。氈笠馳逐長白山。嗟我老矣今無望。搜索胸中百無能。獨謂報國惟文章。長城窟。飮馬行。鐃歌鼓吹詞激揚。待汝奏凱入關日。振蕩三軍氣洋洋。傳曰。元帥須擇如尹弼商者差遣。仍賜弼商征戰錄。故及之。散誕林泉屬暮年。寒天驅傳赴戎旃。身持一劍陰山外。目送孤鴻落日邊。早晩王師歌杕杜。好隨車騎勒燕然。征西幕府多材傑。爲報衰翁欲着鞭。</text>
<title>高苔軒集。有將以七月旣望。遊于赤城詩。附梁大樸詩。詩多虛字。故改正之。梁詩附後</title>,<text>赤城淸夜擬登船。隱隱波光四接天。丙戌初秋當壬戌。苔仙豪氣敵坡仙。江山底處爲眞境。水月無窮似昔年。閑捻洞簫從客後。要看桂棹泛茫然。新秋旣望合登船。白露橫空水接天。丙戌猶能繼壬戌。苔仙還足敵坡仙。詩情酒興當今日。月小山高似去年。思把洞簫從客後。莫辭搖棹入茫然。</text>
<title>題草廠</title>,<text>杙地爲楹辦草廬。排床取足散材餘。也知身外無多事。臥看前山雲卷舒。</text>
<title>晩秋紀行</title>,<text>決決溪流穿小橋。亂山無際夕陽遙。烏啼曠野行人斷。雁度霜天落葉飄。幾處晩禾棲壟畝。數家寒杵響林皐。出門便作思歸客。白髮侵尋不自饒。</text>
<title>戊午至月日夜。夢受讀南華經第一篇于崔學士孤雲。面目語音。了了可記。覺而志之。</title>,<text>東海儒仙字孤雲。三生石上舊精魂。分明受讀南華卷。莫把鯤鵬作寓言。</text>
<title>哭孼弟</title>,<text>聞汝泣呱呱。看渠成丈夫。先人嘗撫愛。吾輩得携扶。有力要防虎。挽強可殺胡。叫天今已矣。頭白此生孤。</text>
<title>萬曆己未三月初四日。西師陷沒。未聞舍弟存沒消息。或云遇害。遂設位而哭。忽得念一日手書。喜而賦之。</title>,<text>杖劍從王師。那知墮虜圍。要持蘇武節。倘見華元歸。夢踏來時路。魂招去日衣。忽驚傳雁札。不待上林飛。</text>
<title>挽鄭密陽令兄</title>,<text>天之生是材。意必施於時。云胡嗇其壽。重又摧沮之。抑者天與人。茫爾不相攝。所以韓柳子。激而著論說。今余於吾兄。首以此爲誄。聰明強記覽。貫穿經史子。詞華哲匠手。駸駸雅騷體。長篇雄闔闢。往返喜自道。獨追古作者。不取時所好。持論務不挫。指擿中時諱。薇垣玉署事。曷足爲公韙。一疏具十目。動旒嗣服初。再第餘事耳。鵷群振聲譽。直緣命壓頭。事與時轉乖。凝川屈驥足。防禦換武階。在朝謗議騰。柱後隨擊排。不歌楊惲田。不寄子公書。平生斥嗜慾。一味飽淡虛。那知六十二。遽失百年期。華榱忽被苫。絳帳變素帷。一爲長不歸。萬古從此辭。謂天無意公。胡賦出群材。謂天果有意。何遽至此哉。今之富貴者。未必能公爲。古云仁者壽。此理竟恃誰。茫茫大化內。斯權孰主張。賈生非不義。馮衍非不諒。設使二公在。今世爲何狀。我欲叫彼天。蒼蒼無可詰。天人相勝說。至今竟莫一。吾聞有後者。方名爲不死。兩胤富才學。積慶其在此。在家爲良嗣。行世爲秀士。可以塞妄悲。脩短皆天數。況又死生說。玄幽升沈趣。皆公素所講。不必煩贅陳。顧余自髫齓。荷公提警恩。迨今成白首。感念如隔晨。舍弟陷虜庭。疚痛方無涯。至哀不暇文。靈其降監玆。聞韶之南麓。是惟公所藏。於雽千萬年。無敢或毀傷。</text>
<title>代舍兄挽鄭密陽兄 鄭兄與舍兄俱戊午生。中戊申重試。仕終密陽府使兼防禦使。</title>,<text>先人擇佳壻。淸潤映琳球。門館追隨久。星霜四十遒。生年公大戊。蒲柳我先秋。霄漢泥塗隔。文章館閣優。諫坡聲直節。經幄富嘉猷。倉卒邠郊幸。崎嶇天路幽。解懸通舊籍。叫閤動新旒。月殿攀蟾桂。星槎犯斗牛。心旌懸北闕。牙纛向南州。箕斗年應直。仇讎命與謀。功名看穴蟻。身世付虛舟。笑別閻浮界。催題白玉樓。山川收爽氣。海寓泣朋儔。感念歡相謔。癡頑偶獨留。敢言經且紀。惟恐事便休。蠲掃煩童稚。樹封長檟楸。諸甥成宅相。遺業紹弓裘。靈鑑昭如在。衷情訴末由。不伸張摯枉。誰滌仲翔尤。獨有凌雲賦。江河不廢流。</text>
<title>挽成茂朱丈</title>,<text>自余爲僇人。在家禍釁極。相知少過門。唯丈垂憫惻。往年謁尙書。廻路委枉歷。慰語出肺肝。令人涕橫臆。惘然出門別。回首事如昨。孰謂一分手。幽明遽爾隔。愛公古貌心。與世不相入。昔宰茂城日。臺評語不的。余適忝御史。憤嘆顧同席。事係出異司。不得終辨白。甚愧丈人厚。再到仲蔚宅。怜我早衰朽。察氣兼診脈。戒以去腊毒。一味飽淡泊。奉身將累公。何知違夙昔。公疾不及省。公沒不卽哭。日月易流邁。嗚呼就窀穸。商顏高不極。洛水流不絶。千秋茂朱藏。無傷墳與穴。</text>
<title>讀中庸</title>,<text>潛玩中庸理氣章。何嘗求道杳冥鄕。須知上下鳶魚妙。只這吾心勿助忘。</text>
<title>聞梁諫差入奴中。爲舍弟賦之。</title>,<text>戰敗陰山免伏祋。壯圖虛負取天驕。荀罃徒感褚中計。屬國猶存節上旄。聞道和陽隨漢使。佇看寬詔下天朝。買羊釃酒傾隣曲。握手相逢定不遙。</text>
<title>可惜</title>,<text>西連上國北山戎。風土茫茫鴨水東。可惜完平收拾地。終敎破壞付狂童。</text>
<title>存沒吟</title>,<text>五峯辭命艱危際。遂有西厓潤色之。惆悵九原難復作。可憐南郭病經時。</text>
<title>夏日郊居</title>,<text>一榻淸風午睡餘。柴扉寂寞掩郊居。渠流遶舍眠鵝鴨。道帙堆床化蠹魚。百歲風燈身是幻。千岐得喪夢都虛。要津舊識無相問。不怕山公誤薦書。</text>
<title>悶旱 己未夏秋大旱</title>,<text>旱魃年前見未曾。老農無語涕垂膺。南中失業仍師旅。西界持男易斗升。漢志推行雖近闊。箕疇配事豈無徵。欲排閶闔陳愚悃。罪己如湯便勃興。</text>
<title>聞京師失火。延爇數千餘家。詩以弔災。己未夏五月</title>,<text>鳳城闤闠若魚鱗。慘甚融風一炬焚。除道未聞申禁令。登臺疇復辨書雲。畢方豈足徵訛火。回祿烏知相聖君。我願廟堂勤燮理。要寬民力罷浮文。禮曹啓辭。有逐畢方相吾君等語。故及之。</text>
<title>自三月至五月望前不雨。十七而後連雨未洽。二十六大雨始下。川澤漲溢。農夫交慶。賦以志喜。</title>,<text>處處畦秧渴雨多。非無霡霂洒枯禾。龍郞似吝鬃端滴。神女寧辭灌口過。快瀉天瓢飜素漢。孤瞻碣石出洪河。敢言志喜歸功德。擬和岐陽百姓歌。</text>
<title>溪堂口號</title>,<text>數曲蒼溪淸且閑。遶堂依柳自成灣。圍棋每傍眠鳧岸。枕石偏宜印月湍。鼓吹晩添籬落下。靴紋睛動屋簷間。朝遊暮去經年住。却被溪神不放還。</text>
<title>聞一士人毀舍弟。以此謝之。</title>,<text>吾家本是起孤寒。淸顯殊非分所安。勢乏板援連戚里。友無生死在朝端。亡金第可依他償。受唾要當待自乾。已信下流多謗議。非關行路古今難。短褐龍鍾不救寒。十年風雨走長安。群狙喜怒無加數。首鼠狐疑有兩端。可惜鬢邊千點雪。寧辭杯底十分乾。勸君勿誚行危險。平地難於蜀道難。</text>
<title>苦熱行。次申順夫韻。己未夏</title>,<text>炎官方朝祝融墟。火傘高擁赤虯鞭。河山盡變粥鼎沸。草木如供窯竈燃。老子茅軒矮且陋。高枕正妨當晝眠。曝顋爛額無處避。課隷伐枚人兩肩。東邊圃柳尙可花。補遮西簷赫曦穿。畫省宮氷玉井寒。回首日邊心茫然。安得仙人凌虛術。俯視萬頃琉璃田。身羾寒門挹沆瀣。手弄素月當中天。不溺不焚遊八極。獨與至人同長年。</text>
<title>後苦熱行。次前韻。己未秋。旱熱愈熾。未穀焦盡。</title>,<text>朱明當序不可度。金官願促羲和鞭。不意金官政令微。更敎猖獗熾如燃。秋後多蠅不足怪。況有炆雷攪夜眠。含風涼簟誰卷送。要借靑奴聊息肩。念我北地牧羊人。短布單衣那得穿。須詔風告肅號令。灑滌六合氣休然。普天無吏更索錢。盡銷甲兵歸耕田。我欲叫天無羽翼。誰肯爲我能梯天。秋熱雖云不長久。一日害穀終凶年。</text>
<title>除夜獨坐</title>,<text>竹屋寒更盡。靑熒燭影微。悄愁人語絶。風雪打窓扉。</text>
<title>次金光岳韻</title>,<text>陋巷今三過。淹留不吝情。每驚高論出。頗覺寸心傾。脫略看時輩。摧頹愧後生。盛門多秀士。應卜振家聲。</text>
<title>灌園</title>,<text>穀者命之本。菁亦飯之半。久息漢陰機。寧辭抱甕灌。</text>
<title>復次情字韻</title>,<text>相別得無淚。臨岐空復情。問程行遠近。投贈字欹傾。令叔眞佳士。神交付此生。何時拂塵匣。山水報徽聲。</text>
<title>得舍弟手札。驚痛賦之。</title>,<text>沒蕃消息斷。生死已經年。未赴鴒原急。驚看雁足傳。形容應改舊。心畫認如前。縱我殘魂在。何由到爾邊。</text>
<title>申梧峯酬難字韻。走次請敎。</title>,<text>十年磨劍正鋩寒。滌涕徒慙策治安。未暇江湖憂范老。可能風雨過蘇端。兵戈苦恨關山阻。筋力深嗟骨髓乾。從古見疑非一事。韓生何獨說爲難。</text>
<title>柳絮次劉賓客韻</title>,<text>亂逐桃花滿四隣。悠揚無力弄晴春。飄香謾撲吳姬酒。飛雪偏驚汴水人。偶度漁磯縈釣線。更迷吟社點綸巾。生增陌上顚狂態。又着遊絲過別津。</text>
<title>家有快騎。性悍難制。惜其才姑育之。</title>,<text>吾雖育汝不堪騎。御橛虞多鵲厲時。可怕折肱焦學士。焉知非禍塞翁兒。物違厥性誠難制。御匪其良豈中規。待汝少馴調步驟。春明門外試金羈。</text>
<title>哭尹監察仁啓 吾鄕尙書之孫。參議之子也。</title>,<text>肌膚可念殿中君。最是難忘相國恩。誰知白首門生在。曾哭人間父祖孫。</text>
<title>次申順夫令公川遊設膾韻</title>,<text>紗巾潭影裏。把釣幾人同。水落平沙觜。槎橫古蘚縫。香菰抄飯白。鮮鲫斫肌紅。一飽眞難得。田家富貴翁。民方飢饉。故及之。經夏病多日。陰晴苦不同。禽聲喧屋角。草色映階縫。賓席烹葵綠。齋廚脫粟紅。銀絲一點膾。那得到衰翁。</text>
<title>憶舍弟。集杜詩十絶。庚申季夏</title>,<text>死去憑誰報。三年望汝歸。愁思胡笳夕。東西消息稀。汝書猶在壁。心死着寒灰。浪嗔烏鵲喜。天遣幾時廻。別離經死地。握節漢臣回。何時一樽酒。辛苦賊中來。眼穿當落日。反畏消息來。生還今日事。淚落強徘徊。何當有翅翎。雁足繫難期。側身千里道。深負鹡鴒詩。挺身艱難際。昔着從事衫。豈意賊難料。三年獨此心。胡行速如鬼。非汝能周防。骨肉恩豈斷。與君永相望。古人不可見。蘇武是吾師。皇天存老眼。見日敢辭遲。曉達兵家流。主憂急良籌。未濟失利涉。龍吟回其頭。百年賦命定。成敗子何如。倘歸免相失。眷言終荷鋤。</text>
<title>續集杜詩 十絶</title>,<text>白頭趨幕府。容易卽前程。彼此無消息。不知死與生。傷哉文儒士。垂淚方投筆。白首壯心違。膽銷豺虎窟。歸羨遼東鶴。看羊陷賊庭。未能易其節。意鍾老柏靑。朝廷非不知。所以分黑白。是非何處定。明月照我膝。風吹紫荊樹。三年門巷空。浩歌彌激烈。哀怨何時終。我今日夜憂。補綻纔過膝。花時甘溫飽。九月猶絺絡。干戈送老儒。慘澹鬪龍蛇。願見傅介子。斬鯨遼海波。嗣宗諸子姪。驥子好男兒。排風有毛質。語默可端倪。衰病那能久。兒童惠討論。看雲淚橫臆。無夢寄歸魂。燈影照無睡。何須花燼繁。未知歸定處。招得幾時魂。</text>
<title>題崔陟傳 商山有一士人。自言渠所作。</title>,<text>怪哉崔陟傳。不知誰所作。事之有與亡。文之工與拙。今姑不暇論。略破其心術。其曰崔陟者。本帶方士族。其妻名玉英。才慧爲偶匹。亂離俱被擄。相失日本國。分離與偶合。恍惚莫可測。陟也抵江浙。遇知喬遊擊。隨陷東征時。走回乃得脫。英則泛使舶。前已歸故域。破鏡竟重圓。分鈿終復合。其中縛喬段。牽連因敍及。以陟之生還。立證爲駕說。前後走回者。越江卽時刻。鎭將取供申。監兵竝巡畫。押解平壤府。逐一嚴査覈。某年某月日。某地某甲乙。二千四百餘。一一注簿冊。然後馳啓聞。經拆下備局。備局引其人。鞠畢許還籍。陟云喬標下。與他走回別。厥跡旣新異。宜播遠耳目。奚暇此傳出。始獲其顚末。況聞帶方郡。原無還人物。或云資話柄。未必憑事實。噫文非一端。或者游戲設。烏有與子虛。滑稽爭雄傑。廣紀述異傳。不害於捃摭。故誕而可喜。或詭而不激。豈若騁險詖。乘時肆胸臆。莫耶斯爲下。筆端甚鋒鏑。譬如屠膾子。刀几恣臠斮。雖快手敏妙。死者痛楚極。觀其立傳意。乃在於佞佛。佛果如可信。應墮無間獄。周禮造言刑。嗚呼今不復。</text>
<title>病起</title>,<text>喃喃乳燕欲辭梁。湘簟玲瓏透骨涼。離瘧抱書歌枕臥。一庭山雨濕紅棠。</text>
<title>齋居卽事</title>,<text>寒窓呵手斂殘棋。牢掩松關客去時。莫問老夫閑日用。啜茶觀畫又評詩。爭名爭利意何如。投老山林計未疏。雀噪荒階人斷絶。竹窓斜日臥看書。</text>
<title>睡起</title>,<text>蕭蕭山雨打窓聲。夢罷溪堂一榻橫。正是山薑芽欲吐。野羹疏糲片時成。</text>
<title>題韓石峯帖</title>,<text>中郞石刻在鴻都。亦有羲之筆陣圖。晩得石峯眞草帖。誰將鷄鶩浪賢愚。假令石峯遇鍾王。見許優爲弟子行。後生自詑硏精態。其奈硏精不老蒼。</text>
<title>讀大行皇帝遺詔</title>,<text>先皇憑玉几。末命到靑丘。首罷七閩擾。因紓九激愁。攀號嗟莫及。捧讀涕頻流。付託今何恨。聊寬漆室憂。罷職造以安七閩之擾。發內帤以助九邊之急。故及之。</text>
<title>哭神宗皇帝</title>,<text>撫臨中國卌年強。天下幾於號泰康。延閣名臣羅秀彥。登壇猛將峙雄剛。金甌罔缺三階正。玉燭時和百物昌。耆武朔陲摧槁孼。出師東國轉危亡。華封祝壽如堪算。海屋添籌未易量。咸仰聖圖增廣大。洪惟至治本馨香。裳垂紫殿躬玄默。禮正靑宮日重光。路獻象獅紛合遝。樂同胡越未渠央。星惋耿耿環宸極。泥詔煌煌累篋箱。周几遽傳聞末命。魯戈無計駐斜陽。忻深虞帝遵堯典。痛鉅殷宗伐鬼方。八月賀儀無復擧。三韓號慕最難忘。髥攀鼎水知何處。日出扶桑近我鄕。只表吾王忠赤炳。永蕃皇室樹封疆。北門驕子負凶強。邊釁初興海宇康。選將屢形當食嘆。出師時屬來薇剛。綸巾杖鉞軍容肅。紫塞埋胡漢道昌。自古殷憂應啓聖。從來善敗亦無亡。鴻毛遇燎何須喩。螗臂嬰輪不自量。未奏遼城新鼓吹。俄頒魏闕舊裘香。曾聞嗣聖超媐誦。豈乏宗臣似霍光。弓劍鼎湖愁渺渺。旌旗鶴野想央央。寧嗟萋斐織成錦。每感便蕃閱滿箱。萬口齊聲呼華嶽。千秋如見在汾陽。蒼梧望斷虞巡日。靑社班遙畢領方。誣辨宗祊恩莫竝。危扶塗炭德焉忘。人稱禮義中華制。天敍彝倫帝子鄕。世世恭承東漸化。浿江如帶隔皇疆。東史。鴨綠江亦號浿江。</text>
<title>有人傳誦西坰，五峯二相公奉次東邸思西邊將士韻。擬次之。</title>,<text>蕞爾東胡不足平。帝王須用萬全兵。當時豈乏韓安國。異日方思郭子橫。白璧照昏爲鏚祕。黃金炫晝飾喬英。朔風衝塞飛沙礫。獵火通天射虜營。都尉鐵衣氷健甲。將軍玉帳雪漫旌。親情想切嗟余季。戰骨何當收汝兄。未報齊羞忍瞑目。寧忘越寇敢懸睛。邊頭走敵今難得。禁裏談兵世共驚。負羽誰非僉戮力。登壇況乃久知名。靑宮惻怛形詩雅。義烈勳庸在竭誠。</text>
<title>見舍弟書到平壤。關西伯饋衣饌。頗示厚意云。</title>,<text>阿咸與中散。意氣托平生。雲雨嗟交道。綈袍戀舊情。何心安飮啄。聞彈尙虛驚。幾日秦京道。杖藜雪涕迎。余將見於京城。故及之。</text>
<title>傳聞皇孫於庚申年九月初九日。受冊封太子云。敬賦以志之。</title>,<text>是年重九日。渙號出宸楓。肅穆開朱邸。光輝繞震宮。廟郊方上下。膠序卽西東。百辟瞻堯顙。三靈對舜瞳。波奔爭執玉。雷動竟呼嵩。今日看天意。分明啓聖衷。高皇臨赫赫。列帝報昭融。萬國應咸覩。皇穹日再中。</text>
<title>聞新天子以十月初一日升遐。太子卽阼。甫十五歲云。時十月初八日也。</title>,<text>捧讀新頒詔。方期大有爲。垂裳纔閱月。出䄌已踰時。默佑皇孫在。寧容大位窺。群公參顧命。萬一鎭危疑。第四句用孝宣事</text>
<title>偶題</title>,<text>非由外鑠我。我則湛乎中。如是生而死。事論塞與通。還如刀斷水。無異火燒空。所以能安命。讀書貴理窮。</text>
<title>月下題詩</title>,<text>我匪題詩者。詩爲我所題。南齋人閒寂。東嶺月高低。壯志多寥落。孤生易感悽。滄茫仍獨立。風露正凄凄。</text>
<title>記異</title>,<text>庚申冬十月。驟雨夜飜盆。霹靂摧天柱。電光掉火旙。龍應移窟宅。天或洗兵氛。此理誠難測。玄穹有意存。</text>
<title>以龍臺硯材贈</title>,<text>鑿斷龍門石。風雷萬古喧。輸公几席內。游戲北冥鵾。</text>
<title>走草奉寄</title>,<text>江閣春還早。江流帶綠澌。遠山唯隱几。孤鳥卽支頤。正得閑中趣。要看別後詩。數篇如可寄。吟黑鬢邊絲。</text>
<title>再用前韻</title>,<text>江閣移松影。梅窓動硯澌。身閑忘物累。慮澹覺神頤。望眼千重嶺。離懷一首詩。峨洋餘舊曲。何日寫朱絲。</text>
<title>過中原</title>,<text>二嶺咽喉國上游。中原形勝冠雄州。可惜膏腴分割盡。南陽奏牘辨何由。</text>
<title>猛虎行</title>,<text>猛虎雄牙爪。遇物恣攫食。晝伏必山谷。夜出須月黑。居人固扃鐍。垣籬防竇隙。行人衛刃杖。畏塗恒戒飭。所以被害少。人畜賴繁殖。怪哉松都虎。當晝不知伏。不唯夔人屋。唐突及城郭。朝來市街上。泥留交過跡。遂據靑石峽。嘯風殷林壑。叫曹領匹儔。爲群日輒百。攬殺不知數。行路幾斷絶。官差射虎將。募捕懸賞格。一者中機辟。因爲獵士得。坌擁盛卒徒。駕用兩牛力。俱云府留守。奉進希賞職。奏牘經御折。張皇類獻馘。布袋幎頭鬚。無由覩白額。眼亡百步威。挾乙猶髣髴。爲菑一張皮。反作机上肉。雖然此類繁。一一可盡殛。況今甚於虎。帶爪仍揷翼。磨牙竟擇肉。咆哮勢莫遏。馮卞喘汗走。何能施勇策。嗚呼可奈何。援筆書諸冊。</text>
<title>橐駝橋</title>,<text>宣昭義問四夷知。麗主雄謀豈易窺。可惜孱孫輕祖烈。強生論見足堪嗤。忠宣王以爲已甚故及之</text>
<title>殿基</title>,<text>前朝宮殿只荒臺。甲帳珠簾盡化灰。立馬橋頭風更急。寒聲蕭瑟有餘哀。戺階頹毀半泥沙。輦路猶存草更遮。嗚咽至今遺恨在。錦川橋下御溝斜。</text>
<title>過平山。憶申太師。縣有弓位田</title>,<text>將軍射雁錫爰田。塞翮離披御榻前。曾謁龍驤江上塚。外家先烈至今傳。紫塞翮。本杜詩。太師墓在春川江上。先人爲監司時。余兄弟奠謁。故及之。</text>
<title>蔥秀山</title>,<text>沿途少佳境。憩此終短景。橫彴渡溪陰。蒼嶼通小徑。倦遊歲方晏。勞生余所警。淹留竟忘返。茲焉適心性。玄氷閉幽嵌。玉泉閟韻磬。雖無爽耳樂。收聽亦奇靜。臨發更躊躇。回首寄孤詠。</text>
<title>路逢巨璫避之。有賦。</title>,<text>袖飄螭首御爐香。內醞頻宣出尙方。相逢不用煩呵避。我亦先朝執戟郞。</text>
<title>鵂鶹</title>,<text>晝不見泰山。夜能察蚤蝨。賈鵩韓訓狐。二名本一物。射之殄凶妖。占用讖言決。不若各付物。二者俱非達。黃昏異日斜。逆旅非我屋。鼾睡如雷鳴。不關禍與福。</text>
<title>黃岡</title>,<text>黃岡號是齊安館。只欠元之記竹樓。却憶樊翁睡足處。錯疑雲夢澤南州。平生睡足處。雲夢澤南州。杜牧黃州詩也。</text>
<title>與舍弟相見。悲喜不自勝。賦此以志之。</title>,<text>今夕知何夕。還疑夢裏歸。只餘心似鐵。能保命如絲。骨肉團圓喜。乾坤雨露私。百年憂恨集。難得暫時披。</text>
<title>庚申除夜。以一年將盡夜。萬里未歸人爲韻賦之。贈舍弟別。</title>,<text>今夕歲云徂。正當爲客日。衰悰與恨端。轉展固非一。頭上銀旛裊。阿咸絶可憐。莫辭終夕坐。來日是新年。頭上銀旛笑阿咸。坡詩。常年此夕會。列炬坐相將。寂寥風雪夜。孤燭是他鄕。列炬散林鴉。杜守歲詩。殘臘幷殘釭。暗逐寒更盡。是身如木灰。漸覺自銷隕。用楞嚴經語雪屋燈靑熒。支頤度長夜。況此得良朋。殘書猶在架。舍弟頗集書卷盈架家在嶺之南。山千與水萬。殘年較幾何。風燭泣餘寸。去年虜柵中。今年浿水涘。生還未得歸。歸夢怯千里。此道如飮食。鮮能知其味。素患行乎患。中庸理會未。天道自往復。循環無停機。人事有否泰。莫言長不歸。燈前兩弔影。兄弟匪他人。相邀期不遠。猶得及新春。</text>
<title>練光亭</title>,<text>昔年紅拂進烏絲。醉裏新翻謝眺詩。檻外澄江如練靜。無人更唱敬亭詞。</text>
<title>箕城贈趙僉使玉乾別 朝天舊伴也</title>,<text>不見洛西今十春。嵩陽又作夜臺人。燕山舊伴多零落。白首逢渠淚滿巾。</text>
<title>生陽館路上。過先大夫去思碑。</title>,<text>不尙威刑事辦治。至今遺澤浹民肌。誰知下馬孤兒過。稽首荒原一片碑。</text>
<title>題朝聞錄 鐵嶺陷。虜取貸而棄書籍。舍弟偶得二程全書性理群書。俱不秩。遂箚其格言爲一冊。名曰朝聞錄。</title>,<text>程朱至論宜常誦。況此臨危授命秋。了得胸中一可字。朝聞夕死更何求。</text>
<title>別弟 集句</title>,<text>城隅一分手。王磨詰 江樹遠含情。宋之問 風霜臣節苦。唐詩 寂寞養殘生。杜詩</text>
<title>贈鄭進士應麟 中和人。中丙子司馬。與余同榻。嘗次余守庚申韻。年當甲午驅窮鬼。日値庚申却睡魔。</title>,<text>飽聽西州人物論。鄭君才藝迥超倫。少登蓮榜追先輩。晩沐蘭薰接後塵。久別秪嘆音信短。相看寧怪鬢絲新。但令眠食能依舊。不害䑃朧眼閱人。閱人䑃朧自有味。山谷詩。鄭君自言眠食依舊而兩眼昏不見物云。故落句及之。</text>
<title>贈崔僉知德蘭 中和人。善騎射。大駕西巡時。擢授義盈庫奉事。其弟德重中癸未文科。拜監察。以能詩著名。</title>,<text>關西豪傑舊知名。八十挽強力不衰。少日風神偏健逸。老來顏狀倍雄奇。浮沈嶺外無消息。邂逅樽前是別離。唱得驪駒誰送我。臨分忽憶殿中詩。</text>
<title>生陽人問余鄕居所嗜何物。擧二蔬答之。</title>,<text>吾家煎藙品。茄蔬爲第一。新摘紫彭亨。刳作片段切。薑蒜細摟抹。拌調雜馨辣。熬翻適生熟。鹹淡須中節。薦之酒飯間。滋味最佳絶。黃雀誇挾繭。比之不芳潔。吾評野八珍。此物不可缺。莫傳肉食輩。知者惟禪悅。冬瓜引寒蔓。粉腹臥碓屋。摘下付細君。霜皮削寒玉。寸斷以爲度。方正比割肉。料以椒與薑。佐其氣辛烈。拌以鹹與膩。和其味調適。磁缸盛密封。淹久殺鮮綠。出置杯盤間。風味頗不俗。嚼氷爽牙頰。偏宜散酒毒。姬菖與屈芰。賢聖嗜好篤。我亦愛淡泊。熊豹非所欲。侯鲭近卑奢。罌鵝誠慘酷。自我食冬瓜。一生滋味足。</text>
<title>僕失盤子而來。不責而賦之。</title>,<text>片木加髹漆。團圓如赤日。朝夕用爲要。不可一時缺。童頑棄而來。未必主家竊。物固有數存。我非邵康節。君看楚澤弓。付之人得失。</text>
<title>曉發坡州</title>,<text>袖拂韉霜整策行。馬頭遙仰啓明星。曙光漸上神京近。空外三峯揷漢靑。</text>
<title>見新曆有感</title>,<text>每年新曆面。萬曆字分明。今看天啓字。悲愴不勝情。</text>
<title>冬至立春日適皆在京。賦以識之。</title>,<text>匆匆冬至立春時。秦地驚嗟節序移。是處宮功添弱線。誰家纖手送靑絲。衰年病渴唯須酒。客裏遣懷賴有詩。忽憶故園梅意動。無緣折得向南枝。</text>
<title>次韻閨情 三絶</title>,<text>粉額斜梳八字分。臉紅潮退半醒醺。蘭窓正刺鴛鴦繡。嬾作陽臺一片雲。獨坐沙階秋夜長。不知微露濕羅裳。彈罷箜篌人不見。碧空雲盡月如霜。塞草初腓霜雁飛。強調寒杵檮征衣。響疏空外人休訝。羸病愔愔力亦微。</text>
<title>睦禹卿，湯卿令公。携酒送別于南郭相公第。堯卿繼至。共酌而罷。</title>,<text>玄軒孫子賢昆季。交道堅貞有古風。携酒共尋南郭宅。忘形兼對漆園翁。先朝禁掖絲綸選。少日追隨步武同。近侍卽今零落盡。誰知長慶老郞中。</text>
<title>湖堂吏。設茶飯候余行。醉而不獲。賦此。</title>,<text>故吏邀余駐漢津。爲供茶飯設重茵。自是塵埃行路客。愧渠看作舊官人。</text>
<title>早發漢江</title>,<text>隨雲猶得拜東皇。回望秦城斗柄長。羸馬齅過氷棧雪。行人迹印板橋霜。經年岐路眞浮梗。到處山川卽異鄕。京洛漸賖關海隔。朔風吹雁落斜行。落斜行。山谷句。</text>
<title>方臺次李蒼石韻</title>,<text>紗巾竹杖試春風。路入爭流競秀中。華屋玲瓏因地勝。蒼厓曲折逼天工。千峯遶几堆晴黛。一水涵空落晩虹。淸夜不辭携鐵笛。紫屛驚起睡霞翁。名區髣髴永和風。峻嶺淸流在眼中。却訝丹靑眞是幻。亦知詩句和難工。層嵐照日披蒼錦。高棟連雲射彩虹。坐久心靈增灑落。不須勤喚主人翁。</text>
<title>辛酉閏二月。偶賦。</title>,<text>幽棲偏與懶相宜。睡起南窓日影移。二月中旬寒食近。閏年佳節杏花遲。關河風雨無消息。京洛雲山足別離。假使微班通舊籍。將何筋力補毫絲。</text>
<title>次韻閏春 三絶</title>,<text>象床愁捻玉簫寒。一搦榴裙寸許寬。滿目傷春無限意。情人遙在綵雲端。亂掠虛簷燕舞輕。鉤簾無語抱秦箏。誰知媚嫵張公子。掃黛臨鸞便有情。宛轉雙娥拂巧纖。春寒生澁玉毫尖。郞船晩過橫塘口。急上粧樓捲晝簾。</text>
<title>遼陽</title>,<text>聖代名儒賀司諫。東京處士管幼安。節義風流今不泯。豈無豪傑濟艱難。慷慨江東祖士雅。中流擊楫凜英風。聖朝休養年三百。那箇男兒是總戎。渤海風濤亦有津。朝天行李屬何人。玉帛塗山誰敢後。卽今天啓翊年春。</text>
<title>遼事</title>,<text>永樂初年靖難兵。亦容胡騎助馳突。當時直割全遼半。終見遼城爲虜窟。楊公經略征東務。俠氣知非摠帥才。一麾誓滅東胡種。棄甲于思匹馬廻。臨機最恨不深沈。橫挑強胡杜鶴林。欲縛老酋計疏闊。遼陽城上殺氣陰。鶴林。杜崇號也。再赴東征劉摠戎。曾看英爽握雕弓。蕃漢六萬同日死。誰其尸者弘農公。劉與楊鎬不相能。劉欲緩師期。以竢藩漢大集。楊怒趣之。底于敗沒。喬公矯矯百夫雄。言論風猷眞傑出。臨死從容不動神。千秋墮淚寄兒筆。喬尤吉一琦。自裁於家哈嶺。其寄子書曰。文臣武將。一味以社稷爲戲。致屬國喪師。萬計餘存無幾。困圍孤厓。不保朝夕。吾奉委監督其軍。又不能離。乃於今月初四日。西向叩謝皇恩。自裁於家哈嶺上。兒將此意。奏知聖闕。徧與諸相知。其家口在京者。往求赤城山薛道尊。分處還鄕。兒承差南去未還。適遇此變。是亦吾一仲心安事。若再來。不必出關矣。父筆與桓兒。蓋付諸我軍帥。傳送遼陽者也。對壘居然三易將。熊公繼罷袁公來。遂擧全遼委豺虎。縱拚一死人誰哀。袁公醇雅亦可人。所欠擔當天下略。雖云僨事罪難贖。倉卒捐生無負國。賀公戰死非投降。其奈遼人語雜哤。始存疑信史家例。若洗前誣操鴨江。賀摠兵世賢降附之說。出於于守備永恩之傳。直北關山金鼓振。中原將師憶廉頗。莫道詞人無膽氣。側身西望長咨嗟。集李杜句</text>
<title>餞許明府毅甫還京</title>,<text>陶令賦歸去。古稀今有之。載書唯一束。携眷但群兒。敝邑誰收拾。衰年遽別離。䨥鳧從此遠。安得不悽其。喪室挈兒而歸。故及之。自得許明府。吾鄕爲樂郊。村翁今日醉。里胥昔年號。五馬遊從久。雙鳧候望勞。無端開祖席。何計挽行軺。野闊雲低樹。沙昏水滿橋。戀恩兼惜別。將淚灑征袍。安石少時本不羈。中年多作送行悲。老來倍覺難離別。却訝中年是少時。</text>
<title>次梧峯寄懷而壯韻</title>,<text>近絶關西使。音書況得聞。邊烽常入夜。虜火更連雲。倚劍看星象。輕身報國恩。凶奴今未滅。宵旰正憂勤。</text>
<title>題李蒼石詩後</title>,<text>斯人稟金玉。豈但有詩聲。物議孚前席。詞華敵兩京。眞醇猶太古。恬漠向平生。後輩能傾慕。稱蒼石不名。</text>
<title>虹</title>,<text>雙虹化彩橋。橫過半天腰。仙人應引我。穩步上靑霄。</text>
<title>風</title>,<text>南郭何爲者。冥探造化情。在天雖有籟。非竅莫能形。但了我聽性。何關大塊生。須知上載妙。無臭亦無聲。</text>
<title>次皇華鴨江唱韻</title>,<text>銀潢遙接海東涯。瞻望雲間犯客槎。暫輟仙曹香案吏。還擎鸞詔玉皇家。江翻鼓角龍移窟。風信牙檣浪帖花。忽覩靑蓮詩語好。驚人一一帶煙霞。中朝文雅繼西涯。持節來浮八月槎。地近扶桑賓舜日。星臨析木拱皇家。春醅鴨綠葡萄酒。眼纈猩紅瑞錦花。多少東人呼萬歲。蓬萊西北擁祥霞。聯翩仙侶到天涯。占得堯時貫月槎。人物中州堪作範。文章西漢自成家。猩袍香染金爐燼。鳳閣榮蟠錦誥花。滿路春風軒蓋緩。飛塵變作赤城霞。</text>
<title>依前韻寄梧峯</title>,<text>半畝荒園傍水涯。苔痕經雨漬梅楂。低飛乳雀渾爭哺。旣夕歸牛各識家。數息樹邊驚竹露。題詩石上落藤花。欲分淸趣將誰餉。悵望梧峯隔翠霞。平生榮寵愧踰涯。雨露滋華着朽槎。敢冀揄揚文苑傳。頗傷涉獵技流家。靑囊未試還丹藥。古劍空嗟蝕土花。久識無能眞有味。吸精牢坐碧峯霞。詩派源流未易涯。近來長句數苔槎。若方崔白優超軌。倘問容湖許作家。誰啓玄關參祕訣。我知曇鉢不凡花。虛堂朗誦梅翁句。露洗銀蟾漏絳霞。醫閭通道杳無涯。聞說皇華放海槎。水路百年開此日。遼何千里屬誰家。呂公端坐同齋閣。康樂高吟采石華。縱使平安殊可念。漫空蜃氣雜霏霞。</text>
<title>方臺次朴子龍韻</title>,<text>臺以亭新景物增。孤高偏受月華澄。化工似爲賢豪設。勝事須憑哲匠能。巨壑當階湖一面。晴嵐遶坐壁千層。欲知摩詰詩中畫。看取群峯入戶登。群峯入戶登。輞川詩句也。</text>
<title>挽頫姪</title>,<text>憐渠端介異凡兒。獨向吾門許遠期。不及顏回猶十歲。人間此痛有誰知。五十年來衰病身。那堪此日哭靑春。吾與乃翁俱白首。不知能作幾時人。</text>
<title>挽李僉知 進士李時幹之養父也</title>,<text>鐵城之後世多賢。餘慶綿綿幾葉傳。偶失簪纓門尙右。群居鄕黨敬誰先。無雙得托黃童嗣。剩五猶超絳老年。莫怪淚滋題挽筆。梅窓小酌記燈前。</text>
<title>重陽前二日。白菊盛開。秋雨摧垣。糜爛無遺。類立乎巖墻之下。故賦以傷之。</title>,<text>張翰風流五百年。江湖還有散人篇。黃裳元吉雖無比。索履幽貞却自然。綴席共看茱糝好。臨階唯嘆決明鮮。排墻枉害寧馨物。只怨秋霖不怨天。</text>
<title>謝梧峯寄靑藜杖</title>,<text>遠憐雙脚不任危。爲寄靑藜一兩枝。政用倚吟晴雨後。且要扶醉斷橋時。臺邊測水還須切。月下敲門却自奇。不假精靈神已聚。訪君天祿豈無期。曾陟毗盧萬仞危。笑看日出扶桑枝。寰中歲月今能幾。物外煙霞夢有時。忽贈靑藜意安在。招尋綠桂發興奇。春來定向名山去。不訪洪厓訪安期。</text>
<title>復依前韻</title>,<text>霜風策策振柯危。可惜碧梧棲鶴枝。明月懸空雙杵動。南隣北巷擣衣時。何人詠史坐窓下。散入庭松疏韻奇。君不來兮我不往。欲絃流水無鍾期。</text>
<title>哭一松沈相公</title>,<text>儀班迥絶百僚尊。賜坐曾蒙辱一言。敢冀陶埏私造化。却望霖雨普乾坤。平津偶阻重開閤。綠野無嫌兩造門。莫怪區區哀悼切。先朝台老幾人存。</text>
<title>挽洪進士宗慶</title>,<text>具慶筵開序雁行。早年蓮榜姓名香。前程闊遠方期待。造化微茫孰主張。可使靑孀依弱息。其如鶴髮在高堂。人間欲說無涯苦。秪覺天蒼與地黃。</text>
<title>題太極圖硯面</title>,<text>誰鑿渾沌面。陰陽指掌中。陶泓造理窟。得見無極翁。</text>
<title>詠梅竹同盆</title>,<text>竹與梅相偶。要之不可離。秋聲香亦韻。凍花翠逾滋。根葉裁培力。精神雪月時。騷壇聯益友。應復起予詩。</text>
<title>訪梅</title>,<text>曉踏淸溪路。霜橋不奈寒。山前逢杜甫。雪裏臥袁安。贏得前生瘦。都無一物干。無邪冷肝膽。敢向李花看。</text>
<title>冬旱無雪。臘月念日夜。始雪。達曙乃霽。喜賦。辛酉季冬</title>,<text>直壓經冬瘴。應深入地螟。整斜因燭見。疏密隔窓聽。已訝梅梢白。新傾竹葉靑。誰傳鳳沼句。日晏臥柴扄。</text>
<title>走簡淸風子</title>,<text>風流晉宋間。人物羲皇上。我欲濯淸風。微君誰與向。鄭允穆號淸風子</text>
<title>病起。梅花盛開攀翻。寄懷。</title>,<text>梅花正滿眼。病起欠新詩。踊躍情如在。沈吟樹屢窺。可憐疏影苦。應伴老夫衰。隴首無來使。緣何寄所思。折梅逢驛使。寄與隴頭人。陸凱寄范華詩。</text>
<title>而壯次李相國賀琴英烈公至日得外孫男詩韻。要余同賦。遂和之。余不見原詩。而用事偶爾相近。豈意思一般耶。</title>,<text>高門餘慶不占知。吉應天時自叶龜。日指玉衡添繡線。灰飛葭管動緹帷。于歸曾賀乘龍女。載弄今看似舅兒。金盞開基成宅相。石麟摩頂驗神師。文章彩菢殊凡鳥。王佐才名兆匪羆。終始要爲傳太史。他年記取老夫詩。</text>
<title>效二十八宿體 山谷集中。有此體。每隔句一宿。今變新格。</title>,<text>烏頭白馬生角▣。袖中匕首隨督亢。中原戰鬪雜氐羌。健兒腰弓矢揷房。所貴人人一心膂。救頭救尾如常山。箕封千里接虜磧。刀斗朝昏戍樓間。何人挾輈力如牛。閉戶潛機如處女。兵有就避昧實虛。去安趨危之險阻。胡姬傾室衣越羅。日暮啼烏集漢壁。恭聞北極下宸奎。日引婁宋紆籌策。都尉寧聞爛羊胃。相國應時降精昴。禁中頗牧需畢諴。且斥黃鹞誇觜爪。參商切戒尋天兵。高壘深溝塞井陘。胡行如鬼去勿追。細柳屯兵遵漢制。歲歲南山祝壽星。廣樂高張千萬世。翼戴中國再堯舜。萬邦玉帛車連軫。</text>
<title>敬題七夕詩後</title>,<text>先君少賦七夕篇。人道淸豪近高適。筆端飄颯若有神。宗匠擊節嘆灑落。一時流輩擅詩聲。鷁飛詞場皆曳白。句間淸爽挾商飆。皎如白露玄霄滴。平生陸沈簿領中。蕪絶騷壇吁可惜。孤兒見稱諸老間。誤以雕蟲蒙記憶。後生不見中散耳。曷與嵇紹語同夕。七夕詩 先君少時。遊泮宮。賦七夕詩超等。文衡大加稱賞。舍兄病中誦以授之。天上今宵有佳期。河東美人河西適。龍車輕輕鵲橋邊。玉容下照水底落。歡心早向靑眼浮。別恨轉從眉上白。金風颯颯拂袖生。冷雨蕭蕭和淚滴。此夜難堪一年苦。一年綢繆此夜惜。吁嗟三百六十日。幾回三百六十憶。何當挽得羲馭留。萬萬年年長此夕。</text>
<title>謝朴子龍贈紫竹杖</title>,<text>老人手中紫玉寒。感君贈我意安在。浮遊五嶽病不能。飢走荒山功十倍。杖兮吾非廊廟具。顚而不扶將誰罪。</text>
<title>核種三色桃向茂。被牛喫盡。譴責家奴。戲以賦之。</title>,<text>田居篤喜種果核。却恨老境無多日。傍人問我種桃意。爲早看花兼食實。囊盛遠從洛園至。三色皆云品第一。辛勤手種墻下土。腫坼春泥萌易茁。惜萎澆叢記日時。助長培根驗疏密。開花結子總幾時。暮去朝來勞且恤。忞穀寧須董杏園。木奴羞比龍洲橘。杙地爲欄施綯索。防觸牛羊亦多術。今晨忽訝見無在。知是老犍乘夜逸。長舌卷取如喫草。畜生無知安可詰。不將草喫不勤牢。吾叱奴人痛鞭抶。畜生與汝旣無別。汝與畜生同罪律。爾之喫捧爾自取。我非怒市色於室。甑已破矣顧何益。言訖使之扶以出。篤喜囊或。出王右軍帖。</text>
<title>記夢</title>,<text>春雪霏霏點瑤臺。雲窓窈窕鎖瓊梅。仙翁却騎一隻鳳。吹簫縹緲靑冥廻。欣然授我綠玉杖。試敲金廂步紫苔。手閱瓊笈五嶽圖。輕戛雲璈侑玉杯。孔雀玲竮噴香霧。流蘇寶幄垂毰毸。笑倩素娥晞綠髮。扶桑旭日騰蓬萊。北扉斜掩窺人寰。一點蒼煙東海隈。蘧然就別悔何追。忽下雲梯歸袂催。仙童遙指出洞門。天風蕭瑟寒聲哀。慇懃致語早歸來。莫敎庭松留鶴胎。</text>
<title>硯工黃永淸。稱余所得硏材甲於花山之羊肝石。遂製數面。手品石品。俱爲奇絶。賦此以贈之。</title>,<text>花潭紫硯石。不減端溪材。最珍羊肝色。採之比瓊瑰。雖然瑾瑕不相掩。類璺往往爲之哭。製時須防水窽坼。巧匠費機工安排。吾鄕靑硯雖晩出。團璧瑩滑無纖埃。良工見之嗟絶奇。捧玩動色煩摩捼。憶昨移家深谷裏。堂前一曲淸谿回。靑石漠漠氣陰森。俛入藤蔓窮沿洄。鏗然振策金石聲。山精白日奔輕雷。寒泉漱壑露根骨。翠璞錯莫封莓苔。老子鑑賞本偶諧。亦有好事相追陪。皆言此物稟正質。不煩斤削天然開。邂逅妙手豈偶爾。爲我試攻新體裁。龍尾鳳咮不必倣。撱窪賦形占洲隈。雙坳橫斜任淸淺。影蘸半月孤山梅。含雲貯霧移天池。佇看鵬翼隨風培。我不願携提供奉班。興聖殿頭草詔廻。又不願曳裾侯王門。梁園授簡追嚴枚。茅軒露頂灑淸風。氣酣思冥窮通來。呼我石友響然臻。楮郞管子無嫌猜。胸中礧磈一吐出。助我者硯多乎哉。書生狂習老不除。病嗜土炭眞堪咍。淸乎淸乎何以酬。勸汝一酌金莖杯。</text>
<title>聞人唱俚歌。韻而詩之。</title>,<text>我來豈無信。月沈夜三更。秋風自落葉。非我惱君情。定使百年住。豈非草草過。草草百年內。君今不飮何。別後身猶在。秋風病起難。至今支度意。他日幸相看。落葉響馬啼。秋聲箇箇俱。風吹掃山徑。何似覆崎嶇。浪足秋江夜。投竿魚不來。無心一片月。空載釣船廻。醉枕松根臥。覺來仍忘返。忽然望江村。明月無遠近。一足病行蟻。含沙浿江湄。塡斷綠波渡。是間無別離。誰種碧梧樹。婆娑月滿庭。只怕三更雨。令人睡不成。別離已久矣。能保舊時容。請看猶是我。莫怪願相從。戀我是虛語。疑他夢見之。如儂長不寐。安有夢來時。天賦固皆定。人間自不知。唯我信彼蒼。一任造化爲。愁心暗自驚。落葉打窓聲。何處失群雁。哀哀獨叫征。</text>
<title>田園雜興 壬戌夏</title>,<text>鄒聖語齊梁。敎民耕與桑。理生寧失業。滋味慣居鄕。播穀田家急。擡蠶野婦忙。修渠泉眼活。置圃槲陰涼。蒔菊初盈畹。行椒却背堂。帶淤蓮筍秀。徑尺芋魁長。下豉絲蓴滑。驚雷釘菌香。搬柴供爨竈。抄紙備糊房。露後瓜除隴。霜前稼滌場。仍畦一席地。留待晩菘嘗。</text>
<title>題才人射獵圖</title>,<text>玉貌辭珠翠。金鞍耀鏤膺。揚鞭離後陣。獻獲告先登。天子亟加奬。佽飛安足稱。口宣超品詔。男拜輦前氶。</text>
<title>挽朴參判叔彬令丈 壬戌冬</title>,<text>平生責沈嘆。瞻仰卽朝班。禁裏聞鍾話。宵分取燭還。兩朝傷聚散。十載愧癡頑。契忝葭莩末。交遊父子間。公時在魚浦。余亦臥雲山。寶唾頻叩寄。狂詩不見刪。自多騏附尾。頗幸豹窺斑。伽路曾迂轡。氷川獨掩關。厚情蒙色笑。薄俗付誹訕。別後星霜改。幽居水石環。蒼生占出處。天意餉淸閑。只冀神明佑。何圖大耋慳。士流相慟弔。哀賵佇恩頒。安仰非私悼。無從遽涕潸。老成需驛召。朝野際時艱。志慕高平范。賢希陋巷顏。文章爲可範。辭令豈徒嫺。官至貳卿秩。家無半捧鍰。江山收爽氣。流滓足塵寰。楚些千年調。凄涼怨莫攀。</text>
<title>挽鄭甥億壽吾</title>,<text>挽我孰爲之。迺今挽汝爲。少衰俱可怪。脩短固難知。爾化方無辨。吾生亦有涯。彭殤何處在。先後但差池。文章追賈馬。筆法易鍾王。所往推英妙。群居避老蒼。後生爲可畏。好學奈今亡。誰與談文趣。吾衰舌本強。知爾蛻塵骨。寧從俗輩求。精靈爲列宿。人物卽名流。誤讀黃庭字。催題白玉樓。世間窺逸迹。蟠篋動銀鉤。靑孀抱幼子。鶴髮在高堂。天下誰無死。人間有此喪。辰從亥歲首。穴得象山傍。適値生男喜。吾知爾不亡。</text>
<title>壬戌除夕戲賦</title>,<text>雪屋寒更坐病骸。情悰不比去年佳。燈明強伴兒童戲。歲換偏傷老大懷。賣獃當從吟社賣。埋愁卽向醉鄕埋。隣翁莫謾超官品。弊簏唯藏舊賜牌。時蒙削職。故及之。</text>
<title>梅花</title>,<text>蘭非可恃蕙應虧。不入離騷豈足悲。聞道柏梁高宴罷。肯隨桃李賞同時。漢武宴柏梁臺。令曰枇杷橘栗桃李梅。</text>
<title>挽金大丘而靜</title>,<text>一見頎然表。知非賤丈夫。虛懷齊得喪。曠度鎭囂諛。長者今難作。斯文豈易扶。區區長痛惜。不但爲葭莩。行身無表襮。釋褐卽朱銀。仕至大丘長。居安彭澤貧。不關身外物。深得酒中眞。坦蕩如夫子。南州有幾人。</text>
<title>挽權主簿台仲 癸亥年</title>,<text>不見權主簿。于今十五年。生離爲死別。夢報是眞傳。節物淸明後。哀傷落日邊。何須隣舍笛。忍淚已潺湲。潘岳悼亡後。蘭成喪亂餘。相離書斷絶。共對鬢蕭疏。感舊情猶在。傷今夢亦虛。東風一掬淚。何日灑荒墟。舅家多孝順。一女二男兒。璧毀嗟何及。蘭摧惜在茲。人言宜受福。神理竟難知。自失君兄弟。孤魂益可悲。</text>
<title>答雷長史 蜀王府長史</title>,<text>來詩淸悄正含愁。郢雪調高未易酬。所喜曳裾君得意。相思縮地我無由。西園飛蓋開新讌。南國題詞寄舊遊。爲報王門相識問。腐儒今白九分頭。喚取靑城作小山。要看紫氣滿函關。秋深棧道層陰歇。日落秦川匹馬還。雙舃在空疑可接。三花未老若爲攀。功名蓋世眞炊黍。對酒論文不等閑。蜀國山川路阻長。孤懷卽今倍凄涼。峽天漏雨交新雪。閣夜窮陰變一陽。仙籍幾時移瑣闥。我心終日在銅梁。浣花故里應隣近。大雅須君重表章。宋賢建大雅堂於浣花里故人文雅是吾師。此日樽前有所思。仙侶抽毫酬報敏。賢王設醴退歸遲。追懷汝水披雲夕。欲話巴山聽雨時。東閣官梅今已動。急須裁寄草堂詩。有汝上相逢之語故及之</text>
<title>贈穎川張秀才</title>,<text>君才淸廟宜朱瑟。不遇知音奈若何。仲孺罵人休使酒。許由洗耳莫同波。神鷹會養凌雲翮。駿馬長鳴振玉珂。可是匣中衝斗氣。未隨塵土就消磨。灌夫，許由。俱用穎川事。</text>
<title>送馬公順視學湖南 馬公。關西人。</title>,<text>關西夫子闢緇幃。籍甚聲名世所稀。噴玉驊騮來月窟。凌雲鵬鶚得秋飛。追塵省署猶朝暮。把酒都門又夕暉。近日中臺卿貳缺。暫時分手莫相違。多君學海洞庭寬。楚國諸生拭眼看。材秀楩枏應聳壑。力障江漢足廻瀾。文風偃草賢關化。憲節凌霜暑路寒。賀得三鱣升自此。莫嘆行道古猶難。荊門煙樹眼䨥開。君到湘潭幾日回。帆影月邊千里遠。猿聲天上九秋哀。中朝舊德懷師範。三楚英才望憲臺。聞道北廱虛席久。春風驛路早歸來。畫船江沫擁春沙。影動仙袍鵲錦花。幾下南州高士榻。遙瞻北斗客星槎。撫今可是兼懷古。戀闕那堪又憶家。楚地從來多感慨。莫敎愁鬢着秋華。</text>
<title>無題</title>,<text>素腕如霜罷浣紗。嬌歌宛轉逐琵琶。秦樓擬伴乘鸞客。金谷羞看墮地花。珍重玉簫猶再世。可憐封陟是冤家。閑登高閣遙相望。草色腰裾一道斜。</text>
<title>莊國賓見訊</title>,<text>故人頗問不休官。早晩飛章便乞閑。抽笏暫辭鸞省舍。擧家長往鹿門山。秪應招隱言堪賦。不待移文愧發顏。遙想山中叢桂綠。可能携手許同攀。</text>
<title>讀李子艮嶽詩有感</title>,<text>百年陵谷已陵夷。城闕何須嘆黍離。虜騎自從臨汴洛。鑾輿無復駐旌旗。當時不悟坤靈破。後代應留鐵佛悲。騷客謾傷歌舞地。淚痕還向武林垂。有昔時歌舞地之語。故及之。武林宮在臨安。宋亡於臨安故云。</text>
<title>早春眺望</title>,<text>梅蕊輝輝映竹開。杖藜村徑爲低徊。年華冉冉䨥蓬鬢。身世悠悠一酒杯。弄日餘霞將雨過。綰煙新柳被風催。春聲已與群鷗熟。莫避遊人去不回。</text>
<title>感春</title>,<text>傷心江草喚愁生。滿眼江流繞郡城。萬里風光增戀嫪。一年煙火過淸明。尋花亦有深深蝶。選樹非無款款鶯。獨自逢春多感意。遠遊難遣故園情。</text>
<title>寄五淸先生</title>,<text>妙年臺閣振嘉聲。晩景林泉不世情。楚地卽今多壅路。劍門何日早休兵。謝公應爲蒼生起。范老寧辭白髮生。一面人間還有數。非關蜀路苦難行。五淸似是川人。用景仁事。</text>
<title>懷西涯先生</title>,<text>尙書儀絶百僚班。喉舌樞機本漢官。入閣陳謨神鬼合。垂紳措國泰山安。于今耆舊稀疏甚。自古明良際會難。前輩幾人名相業。似公文雅冠騷壇。</text>
<title>寄希哲望之</title>,<text>十年風雨對床歡。夢寐相思幾度看。一體君親恩義奪。連枝兄弟合幷難。鄕書裁罷孤燈暗。旅雁回時隻影寒。京洛雲山千萬里。秪將詩句報平安。</text>
<title>寄任司訓</title>,<text>便便腹有五經笥。訓說于今再服虔。可念親朋俱異域。幾人臺省是同年。廣文待闕終當選。宰相知君莫遽還。且辦任公十二犗。看渠釣海六鼇懸。</text>
<title>寄馬君卿固安</title>,<text>君家最秀白眉者。況乃詞華出衆人。獻賦甘泉猶不達。分符赤縣嘆非辰。來朝久候飛仙舃。奏課要看下寵綸。欲試高才須錯節。時危不必浪霑巾。有寇盜縱橫淚滿巾之語。故及之。</text>
<title>雨中留蔡，黃二親。</title>,<text>留客貧家也不難。雨中聊共老丈餐。伯喈書擅八分絶。叔度波涵千頃寒。喜漲蛟龍移後浦。愁霑鴻雁過前灘。莫辭側耳茅簷滴。淸切還宜入夜闌。</text>
<title>淸明。上先祖幷兄墓。</title>,<text>松楸無限蔽羅城。酸淚難禁上塚行。纔隔重泉驚異世。又過寒食作淸明。頻通地下衣冠夢。未了人間手足情。恨入東風應不盡。年年春草踏還生。</text>
<title>袁惟武邀客泛舟夜下</title>,<text>勝日鳴珂野水邊。華筵高敞孝廉船。依依遠樹迎還沒。隱隱群山斷復連。帆到峽天星影動。夜深城闕漏聲傳。明朝日出應追憶。瞥眼風光正可憐。</text>
<title>葉四公子西園</title>,<text>西園公子舊名家。穀雨初晴賞韻花。池畔吹笙儀野鶴。松端列炬散林鴉。殘樽移席依潭島。餘興回舟弄月沙。坐有同鄕能賦客。風光不減汝南涯。</text>
<title>張太守宅。同賈長敎會集。</title>,<text>春城和氣雨中廻。領客招尋喜共陪。太守風流還好事。廣文談笑便浮杯。方酣接席携歌妓。向晩移樽上釣臺。懽興未闌休促駕。林塘少待月華來。</text>
<title>袁沖霄同袁惟學過訪</title>,<text>郊扉蕪沒路橫斜。爲謝求羊過窶家。白酒賖從村北巷。靑芹採到澗西涯。啼鸎選樹移園柳。飛燕穿林落逕花。二阮淸談俱絶倒。風流還向竹林誇。</text>
<title>同高鐵溪，劉朝信宿賢隱寺。</title>,<text>給園隨喜有朋來。細雨靑林濕不開。磬罷竹房僧入定。胎留松院鶴飛回。古龕當漏金渝衆。斷壁經春畫雜苔。忽聽晨鍾發深省。閑忙俱覺此生哀。</text>
<title>袁惟學南園</title>,<text>一頂烏紗春日斜。池邊立馬到棲鴉。苔斑得雨移階竹。樹影因風掃岸沙。門外常稀俗士駕。城中還似野人家。莫敎兒輩虧佳趣。把酒論文度歲華。</text>
<title>登謝臺</title>,<text>千年故國只空臺。宴樂兵戈幾度催。蔓草每從春後長。牧童偏向雨中來。煙絲強學宮腰舞。野艶還依寶靨開。古事消沈無處問。暮雲山色有餘哀。</text>
<title>楊花</title>,<text>輕盈裊娜顚狂甚。箇裏春光已暗抛。亂撲酒壚香是雪。忽飄簾幌散於毛。着來芳草千般細。惹得遊絲百尺高。偶爾渡江無意緖。踏歌宮女不知勞。</text>
<title>秋夜</title>,<text>洞房幽悄起秋陰。玉露零零桂樹森。幾處擣衣關月苦。誰家寄信塞雲深。象床簟冷携鴛被。金鴨香消換水沈。菀結悲懷空自語。騷人千載識余心。</text>
<title>賢隱寺別劉朝信</title>,<text>安石中年送客難。亦知殊損少年歡。馬嘶古路行人歇。日隱喬峯野寺寒。琴曲樽前呈別鶴。羽儀天上賀驂鸞。仙槎此去連淸漢。一點文星夜夜看。</text>
<title>歲暮</title>,<text>塞上風煙接地陰。可憐衰病日相侵。天寒鳥雀投林密。歲晩龍蛇蟄海深。憂世賈生徒痛哭。登樓王粲獨開襟。山林鍾鼎何時了。只爲君親兩苦心。</text>
<title>穀日</title>,<text>靑煙漠漠織平林。漸變北堂楡柳陰。抱犢入山空有志。看雲出岫本無心。隣僧月下敲門立。野老田間挈榼尋。不恨鶯花不爛熳。秪因多病廢閑吟。</text>
<title>送任宏器入京</title>,<text>少時才氣壓同年。射策君門遂褎然。漢水以南龍起蟄。秦城直北斗臨懸。沙頭玉斝傾梅雪。江畔金羈簇柳煙。此去吹噓應得力。水曹芸閣定推遷。臨岐作惡在中年。況此衰遲倍黯然。水驛春陰征袖濕。衛河風駃客帆懸。朝廻玉闕留殘雪。日落金臺起暝煙。澤國生涯如有問。漁舟長載歲華遷。</text>
<title>再送任宏器</title>,<text>日暮郵亭客動車。柴扉獨自掩郊居。孤舟楚水黿鼉外。匹馬燕關羽檄餘。若論升沈俱自在。未知消息各何如。漢庭相見應嗟晩。只待嚴安報上書。</text>
<title>題葉邦重山水畫障</title>,<text>野橋橫斷隱喬峯。一道飛泉漱石松。我向此中尋活計。君從何處得奇蹤。漁舟便欲隨紅雨。潭水還期釣白龍。蘭若想應深裏住。不聞雲外講時鐘。</text>
<title>題張給事安期圖。爲乃翁壽。</title>,<text>雲擁蓬萊五色車。安期棗大邵平瓜。壽觴爛醉彤霞液。恩誥新蟠綵錦花。秦帝徒勞求赤舃。伯陽何事向流沙。觀圖便識眞仙面。給事官銜七品家。</text>
<title>九日。贈楊靜之歸眞陽。</title>,<text>泮水遊從幾度看。十年依舊誤儒冠。驊騮但未臨長道。鴻鵠何難運逸翰。九日淸樽猶別席。明朝白髮猶凭闌。江鄕風物還堪賞。君到眞陽菊正繁。</text>
<title>到寺</title>,<text>飛泉一道半空懸。白日雷聲萬壑傳。見極祗堂天地外。聞薰講席芰荷邊。陶潛愛酒非酖酒。蘇晉逃禪不學禪。早晩移家西崦下。焚香洗鉢送流年。見極祗堂用楞嚴經語</text>
<title>大虛上人爲書樓</title>,<text>遠公蓮社爲陶公。儒釋從來道亦通。遂令上人眞法界。見容措大此門中。淸朝伏檻雲歸壑。半夜開軒月印空。便決西峯終老約。可無楊子一區宮。</text>
<title>遊西山。胡本淸邀留。</title>,<text>尋僧偶到水西寺。野老携登江上臺。門巷轉從松下入。壺觴移就竹邊來。不緣被惱春風出。那得邀歡好抱開。山鳥山花皆我友。主人留客莫相猜。</text>
<title>新色寺。與諸生留別。</title>,<text>野寺秋風落日邊。一樽相對意茫然。離人獨向燕南路。旅雁哀鳴漢北天。珍重可忘師友誼。繾勤徒誦切磋篇。臨岐去住難爲別。莫道中年與少年。</text>
<title>趙生書屋</title>,<text>不慣城中十丈埃。今朝秪爲故人來。秋深籬落懸瓜瓞。雨後階除長蘚苔。近市盤飡須易辦。滿缸家釀不難開。主人且詑黃花好。其奈街樓晝漏催。</text>
<title>題任宏器思親卷</title>,<text>遊子停車故國遙。望雲垂淚太行高。思從十二時中切。魂逐三千里外消。日暮空看烏反哺。天寒忽憶絮征袍。夕陽下嶺寸心苦。列鼎何如負米勞。</text>
<title>贈嚴生 算命的</title>,<text>賣卜成都今再世。亦知懷寶久迷邦。玄機直透星經奧。妙契元超卦畫雙。雪噴梅花香滿室。煙和草色翠交窓。行藏不待從渠決。白首漁竿老一江。</text>
<title>述懷</title>,<text>攬鏡愁看白髮新。山中氷雪又回春。雲天目送群歸雁。江海心傷一旅人。豺虎縱橫迷去路。關山迢遞隔音塵。釣臺幸有溮河上。偸得他鄕自在身。</text>
<title>送周大</title>,<text>露下寒城菊自花。蛩聲到枕葉聲加。明朝匹馬梁山下。此夜孤燈楚水涯。鷄黍十年終赴約。江湖千里更還家。風塵損却朱顏去。況復臨岐感物華。</text>
<title>送惟學南還</title>,<text>不嘆賓館食無魚。却厭緇塵染素衣。心逐雲鴻飛楚澤。夢尋松菊到荊扉。江湖城市身如寄。鍾鼎山林願已違。獨向秋風增客況。天涯又是送君歸。</text>
<title>送趙司訓喪偶還羅山</title>,<text>三年太學虀鹽窘。雨打朝衣捲敗荷。客裏偶占炊臼夢。人間強作鼓盆歌。逢秋孤雁哀號切。守夜鰥魚不寐多。家在楚雲千萬里。獨隨丹旐下漕河。</text>
<title>送易太史歸省湖南</title>,<text>秋淸楚水靜沙塵。鄕味江魚白白新。隣里競迎金馬客。庭闈喜動綵衣人。承恩拜舞寧親日。奉酒兢惶祝聖辰。獻頌中和應有詔。此行非爲碧鷄神。</text>
<title>八日。王宗哲宅見菊。</title>,<text>燕臺把菊聚華堂。楚客悲秋興轉茫。開口此時成一笑。登高明日作重陽。玉峯藍水休相問。細雨寒花自不妨。回首龍山何處是。先將醉帽落君傍。</text>
<title>九日。雪答崔太史。</title>,<text>九日登高常怕雨。今看雨雪轉堪哀。聲欺落葉蕭蕭下。影奪寒花艶艶開。朔氣矜嚴催漢闕。秋光錯莫謝燕臺。知君紀異春秋筆。異日當爲燮理才。</text>
<title>苦熱</title>,<text>燕池風沙增夏熱。羸軀常受爍蒸偏。不堪沈濁人間世。那得淸涼佛界天。擬羾寒門懷積雪。更登廬頂灑飛泉。飄然欲泛松江月。千尺虹橋跨冷煙。</text>
<title>雨中</title>,<text>晩雲暗濕過西苑。城上森森雨脚垂。映日仍霑宮樹泫。隨風更入戰鼓悲。幾時滄海通吳篚。向晩黃河濕漢旗。欲掛烏紗尋篛笠。楚鄕漁父倍相思。</text>
<title>河南</title>,<text>黃巾攘攘羽書擾。千里長河戍壘空。嵩洛休誇梁地險。江淮猶阻楚帆通。群公計竭廟堂上。聖主憂形宵旰中。馳入懸瓠先縛賊。不知誰與古人同。</text>
<title>西海子</title>,<text>煙波橫帶寺門開。浪蹙湖心百尺臺。虹遶玉泉銀漢落。雲移瓊島鳳城來。三生宿業登仙閣。十載孤蹤起草萊。一別靈槎空悵望。天河渺渺不勝哀。</text>
<title>汝忠宅待月。同望之。</title>,<text>一堂同醉濁醪杯。共待淸光萬里開。豈乏華燈移几席。却邀氷鑑映池臺。秋江暗覺魚龍動。寒影遙從鳷鵲來。白露下空朱檻濕。嚴城鍾漏不須催。</text>
<title>別王秉衡御史</title>,<text>梁地欣逢驄馬日。楚關愁把繡衣時。風塵白首難爲別。霄漢靑春幾見思。雲豁黃河窺禹迹。天晴華嶽過秦祠。公卿共識峨豸面。不露彈章竦直詞。</text>
<title>元夜。仲脩宅對月。</title>,<text>新年新月此回圓。共對華堂慰暮顏。三殿影浮珠網動。九衢聲散玉珂還。祥煙欲斂宮中樹。瑞色遙騰仗外山。曾預先朝廊下宴。淸光偏照寢園間。</text>
<title>省中贈田勤甫</title>,<text>日映罘罳轉邐迤。步歸東省佩聲遲。遙聞晝漏連籤下。閑看春雲去殿移。題柱仙郞多秀句。效矉隣女少姸姿。委蛇退食終何補。貪祿妨賢秖自知。</text>
<title>郭氏園林</title>,<text>郭氏園林淨客心。炎天樓閣起層陰。蒼溪白石寒相映。苔逕雲松獨見尋。祇有琴罇留醉墨。略無塵土涴幽襟。臨歸引領望巖壑。好鳥間關和我吟。</text>
<title>送杜司訓之藍田</title>,<text>工部詩中摩詰畫。盛唐山水擅才華。聞今秣馬歸盤所。羨爾携氈扣澗涯。秋老商顏茹秀草。春深輞口掃殘花。憑君欲試靑囊訣。莫使瑤環委穢沙。摩詰輞川圖。有輞口莊。操帚掃花者一人。藍田玉有若環壁者。</text>
<title>送張子之浙江</title>,<text>酒盡沙頭雙玉壺。歸帆五月放京湖。將探禹穴滄溟遠。更上天台落日孤。十郡東南今大部。三吳佳麗故名都。茲行不爲鱸魚膾。試覓東廬舊酒徒。</text>
<title>寄抗東卿，高曾唯二憲副。</title>,<text>二君俱是吳中舊。越下相思費苦吟。垂上靑雲生白髮。幾回明月照丹心。揚旗水上排玄甲。吹角城頭散積陰。寇盜縱橫書斷絶。不禁衰涕易盈襟。</text>
<title>壽西涯相公</title>,<text>相業文章邁古人。兩朝恩遇久彌新。寰中釣築收多士。天下安危佩一身。師傅已躋三少秩。冥靈宜享八千春。勳名前代看裴郭。屈指皇朝幾箇臣。有裴公郭相之語。故及之。</text>
<title>送雷長史</title>,<text>親王長史淸朝選。輔導先皇幾葉孫。梁國才名無出右。江都賢傅亦知尊。三千里外趨荊府。二十年前在蜀門。離別苦多相見少。莫辭今夕共傾罇。</text>
<title>寄黔國公</title>,<text>隴外羽書馳𤏡道。滇中殺氣繞邛已。秋深鴻雁辭關月。日暮黿鼉傍岸沙。下瀨戈船交矢石。伏波銅柱界夷華。將軍應念金門客。却向昆明望海槎。</text>
<title>送趙元澤之嵩明州</title>,<text>河上新抛數畝園。一麾南去渡湘沅。宦情轉向離懷索。勳業偏令客鬢繁。風土本來區外服。羈縻猶是屬中原。嗟君此別歸何日。握手臨岐却忘言。</text>
<title>七夕</title>,<text>燕中七夕天孫席。綵縷相傳乞巧針。幾處捲簾驚落葉。誰家調杵拭淸砧。高樓楚客思歸夢。長信宮姬望幸心。腸斷碧霄牛女會。銀河渺渺起秋陰。</text>
<title>宗哲初至夜集</title>,<text>楚客風檣萬里旋。燕京共此一堂筵。正看寒菊酣霜日。況値賓鴻度海天。紫禁夜深銀箭促。碧空雲盡玉鉤懸。仍憐聚散元無定。逆旅情悰倍悄然。</text>
<title>九日送師御史之浙中</title>,<text>霜風吹送憲臣旌。九日江頭鐃騎鳴。黃菊正當飄客淚。白雲先繞望鄕情。樓船截海濤崩脫。斧鉞當門吏膝行。閥閱分明傅太史。漢庭無忝老先生。指師丹也</text>
<title>和張子純白髮</title>,<text>狂豪猶是少年心。白髮緣何便見侵。我道潘郞悲悼甚。君言宋玉興懷深。錯敎勳業愁看鏡。空使英雄淚滿襟。筋力向來差可擬。亦知今後不如今。</text>
<title>送張元德侍御巡畿內</title>,<text>淮海文章燁綵虹。長安豪貴避桓驄。埋輪直氣從來遠。攬轡威風孰竝雄。遂使京師根本地。專關臺憲指揮中。太行秋色凌霜鶻。三輔應知狡窟空。</text>
<title>夜集劉德徵</title>,<text>歲暮燕臺動客愁。寒天共坐北堂幽。楚鄕兒女無新耗。京洛衣冠有舊遊。漸看銀河低戶牖。忽聞鍾漏起城樓。人間此會應難得。對酒論文豈易求。</text>
<title>慈仁寺送良伯</title>,<text>出城頗覺漸離群。到寺方知隔世氛。苦竹寒風吟晩葉。荒臺秋色映殘雲。正當鄕客難爲別。況與仙郞自此分。落日下山情更遠。蟬聲淸切豈堪聞。</text>
<title>劉德徵上陵還有贈</title>,<text>帝鄕空望白雲歸。聞道仙郞肅寢扉。天壽山前連御路。黃花鎭北控皇畿。神皐蔥鬱垂玄佑。玉殿森嚴象紫微。獨有侍臣餘白首。淚霑園草正霏霏。</text>
<title>登勤甫樓</title>,<text>登眺高樓極細微。孤雲獨鳥欲何依。河氷倚薄春先動。宮柳毰毸燕未歸。豈有鄕山能入眼。還令客淚易盈衣。回頭嵩洛風塵外。却恨當年雅志違。</text>
<title>月夜王宗哲宅。贈田勤甫江西提學。</title>,<text>淸宵共坐北堂寒。久客方知送客難。去住天涯俱失意。徘徊月下不成歡。玉虹翠浪吟邊過。膝閣廬峯畫裏看。近日江西爲學地。莫敎偏重陸文安。</text>
<title>送劉養和侍御謫金壇</title>,<text>嗟君左謫赴金壇。聽我劍歌行路難。共道鷹鸇能逐爵。那知摶擊誤傷鸞。淸淮未忍埋魚腹。造物何心化鼠肝。莫灑靑山數行淚。長卿應不老餘干。靑山數行淚。劉長卿謫餘干詩句也。</text>
<title>送王秉衡謫贛楡</title>,<text>此夕聞君忽左遷。天涯一別倍悽然。魂隨楚月迷淮上。目送燕鴻到日邊。痛飮騷人無不可。墮車醉者亦能全。藏春亭上春應早。雨露恩光只隔年。藏春亭在贛楡縣</text>
<title>送許庭美之浙江</title>,<text>吳船越榜艤江皐。五月荷花凈熱勞。吏路萬人瞻玉節。鳴鐃千騎引旌旄。雷霆施令龍蛇動。草木知名虎豹號。共道尙書今不泯。況君才格出群豪。許乃尙書之子也</text>
<title>送韓師之郃陽</title>,<text>昭王尙築黃金臺。不信明時有棄才。卞和枉殺三遭刖。燕石虛敎十襲開。華嶽正隨南雁去。劍門猶阻北人來。通家父子難忘誼。獨自臨岐爲爾哀。</text>
<title>送殷近夫之靑田</title>,<text>居士多年吸彩霞。名區爲吏豈須嗟。括蒼自是佳山水。縣郭從來秀竹花。且向石門搜異迹。却憑霄漢望仙槎。因君試覓靑田鶴。爲致玄裳赩頂砂。石門在靑田。憑霄漢。用楊大年括蒼郡齊志語。</text>
<title>奉寄泉山先生</title>,<text>京洛風塵早退休。亦知丹鳳愛崑丘。共嗟令尹能三已。誰識希文抱二憂。瑤圃蹁躚看雪鶴。滄洲搖裔狎春鷗。閩南燕北斷消息。迢遞相思明月樓。</text>
<title>晩過君采次韻</title>,<text>世情我已知交態。妙理君應悟濁醪。燕菊再芳江客老。朔鴻群叫楚天高。身衰漸欲歸鄕里。風送誰憐損羽毛。此日塵沙俱白首。少時豪氣謾敖曹。芳。一作開。</text>
<title>得獻吉江西書</title>,<text>潯陽歸雁數行書。却慰靑蓮爲起予。江上應遭魑魅喜。澤中休卜屈平居。脩門工祝勤招些。陽羨漁樵任所如。若問裘羊終老地。秋深桐柏有吾廬。</text>
<title>夜訪黃明甫</title>,<text>一別江湖十載前。重逢京洛更依然。相看莫怪顱邊雪。共話猶存袖裏篇。霜葉巧吹樽酒席。賓鴻暗度菊花天。秋堂悄悄寒更盡。燈火靑熒照醉眠。</text>
<title>雨過徐舍人</title>,<text>長安六月苦炎雨。到此軒窓輒爽然。竹檻引陰障赤日。池臺涵影倒靑天。杖藜不恥蘇端過。下榻翻慙孺子懸。一出衝泥終夕飮。酣歌白首更誰憐。</text>
<title>雨後汝立見過。承詩韻。</title>,<text>雨餘涼氣動虛堂。況接朝回畫省郞。霽色翻林烏鳥樂。暖風廻水芰荷香。身遊京國悲燕市。家在煙波憶楚鄕。一首淸詩高詠罷。斗間今夜減龍光。</text>
<title>十六夜。劉子宅。對月次韻。</title>,<text>公子華堂接鳳城。碧天遙捲暮煙輕。一年秋月仍圓夜。萬里雲霄幾度▒。疑譜上淸仙侶曲。況陪西漢舊宗英。楚鄕兒女慇懃望。白首燕南空復情。</text>
<title>無題 回文</title>,<text>絃徽撫罷試高調。怨恨深春一遣銷。眠共月娥寒悄悄。夢和雲鶴獨超超。煙沈碧海龍騰劍。霧捲靑霄鳳引簫。年少病多愁緖結。傳杯賀日是歸橈。</text>
<title>送海岳陳翁還常州</title>,<text>毗陵山色眼中靑。舟泛江淮接海溟。共惜燕臺千里駿。空看杜野少微星。從君欲隱張公洞。引我能遊曲水亭。陸子井泉風味絶。淸源瀉石與誰聽。常州分野屬斗。張公洞，曲水亭，陸羽井俱在常州。源出石穴。出陸子泉志。</text>
<title>送良伯</title>,<text>去年秋杪今年臘。客裏年年送遠行。北闕南陔臣子戀。燕山楚水往來情。離亭日晩猶沽酒。江樹風高不計程。却問回帆何處是。丹陽郭外早潮生。</text>
<title>以道席上。送世其與其妹夫蕭執夫同行。</title>,<text>燕山楚山雲長隨。歸楫初從衛岸移。携手靑春同作伴。披雲白日獨難期。三江訪舊懷遺跡。五嶽尋眞袖贈詩。弟妹天涯俱可念。應知見汝喜兼悲。</text>
<title>兩湖書屋</title>,<text>斷手何年此屋成。雙湖夾鏡逼人淸。黿鼉影抱軒楹出。星月光搖几案生。開卷沈潛應得力。枕流瀟灑有餘情。汀洲日落江南晩。欲採蘋花鼓枻行。</text>
<title>送韓大之赴新都</title>,<text>流水縈回幾百回。兩厓中斷劍門開。山從鳥鼠秋風過。路指魚鳧暮峽來。自古相傳尊蜀帝。知君應上望鄕臺。漢庭奏課誰堪比。化俗文翁有茂才。</text>
<title>送劉朝信之江山</title>,<text>雲木參差繞郭蒼。故人於此佩銅章。千重嶺石通閩徼。一帶川流隔越鄕。惟有袴襦騰白屋。略無詞訟到黃堂。三衢自古佳山水。吏隱何須舍始藏。</text>
<title>簡汝立</title>,<text>爲問仙郞辭鳳闕。幾時回籍出燕關。寸心祗切趨朝省。殘俸無勞買隱山。少室三花如可接。淮南叢桂亦堪攀。幽蘭結罷徒延佇。歲晩期君一訪還。</text>
<title>蘇考功宅宴集</title>,<text>遙聞宮漏報疏鍾。碧霧華堂映幾重。仙客主盟推藻鑑。高朋滿座接迎逢。香飄歌扇雲行月。露滴霓裳鶴警松。扶醉更携餘興去。九衢星散斷人蹤。</text>
<title>答盧侍御樊氏洞中觀梅見懷之作</title>,<text>觀梅驚動洛陽人。玉樹霜威却自親。驄馬亂嘶仙洞雪。繡衣偏映主家春。秦樓寒重籠香霧。郢曲調高拂素塵。東閣西臺多逸興。參橫月落倚天津。</text>
<title>送賈學士之南都</title>,<text>金陵閶闔九霄開。萬里仙槎八月來。地入南徐通海瀆。雲橫北固捧樓臺。六朝形勝歸天府。五品官銜近上台。況復吳中傳賈賦。三都不數左君才。</text>
<title>和李宗易內翰立春作</title>,<text>燕中春至土牛迎。綵勝銀旙裊晩晴。柏葉西京隨俗飮。梅花東閣動詩情。靑絲可惜分纖手。白首空嗟對短檠。遙想詞臣進閤帖。喜催宮柳彩煙生。</text>
<title>送施聘之侍御</title>,<text>官司耳目察民情。已向淸時賀鳳鳴。巡部綉衣峨豸去。出城驄馬辟人行。澄淸南國新持憲。彈劾西臺早著名。霄漢幾時當奏事。春風催囀上林鶯。</text>
<title>送劉令還襄陵</title>,<text>君去襄陵是舊遊。襄陵風土冠西州。軒皇轍迹臨平野。漢帝旌旗拂素流。村巷豈無騎竹馬。官池應有載花舟。鸞棲枳棘還堪歎。莫遣雙鳧更滯留。</text>
<title>送都南濠歸吳</title>,<text>垂老馮唐辭聖主。却尋初服送流年。豈惟同舍皆懷誼。亦有行途共嘆賢。瓜步洲邊臨水驛。丹陽郭外候潮船。他時載酒門前過。卒業揚雄所草玄。</text>
<title>輓陳翁</title>,<text>俱亡何忍慟人琴。白日長摧玉樹陰。身後聲名垂墓碣。生前著述在儒林。雲天共歎冥鴻逝。華表空傳化鶴吟。獨爲斯人頻滴淚。西風誰識壯夫心。西風壯夫淚。多爲程顥滴。山谷詩句。</text>
<title>送杭憲副兵備天津 二首</title>,<text>捧節朝辭五鳳樓。聒天金鼓衛川舟。腦中運用韜三略。心上精微綜九流。漕輓常通河道順。風光不減武昌游。畿南重鎭紆籌策。投筆何須萬里侯。前程一上望京樓。更泛龍驤萬斛舟。憲節雄臨三輔鎭。牙旌直壓九河流。軍中鼓吹賡笳曲。幕下弓刀侍宴游。遙想春天親水操。戈舡橫海傲陽侯。</text>
<title>謁李文達祠堂</title>,<text>一氣洪鈞轉渾茫。三楊勳業遏前光。訏謨正資殫心腹。負荷元因硬脊梁。寇老精靈眞可敬。若敖功烈永難忘。焚香稽首瞻遺像。衮冕凝如坐廟堂。</text>
<title>衍慶堂。爲無錫錢世喬作。</title>,<text>名族毗陵列姓苑。堂成衍慶子孫繁。西山爽氣來簷戶。陸水淸泉發石源。已向竹梧看鵠峙。未逢雲雨作龍蟠。高車駟馬從今始。早識于公大了門。</text>
<title>寄世恩愛日樓</title>,<text>樓成適値采蘭行。愛日吾知固得名。報答三春憐寸草。徘徊一日苦深情。江鄕易供鰣魚味。海岸非無竹筍生。秪是登茲可惜者。西飛難住萬金輕。</text>
<title>送闕郡博</title>,<text>敢歎淸時名位微。郡庠敎授亦榮輝。群公登省知誰是。俗學回頭悟昨非。詎聽諸生驪曲去。應歌貢士鹿鳴歸。高文寡和還堪恨。自是峨洋識者稀。</text>
<title>送吳內訓之內丘</title>,<text>城閣虛寥夏木陰。儒宮窈窕隱深林。煙潭時送蛟龍雨。風壑常聞虎豹吟。誰擧斯文添助敎。敢云當路有知音。白頭共作臨岐別。靑眼何時更盍簪。</text>
<title>鰣魚</title>,<text>五月南烹到北燕。誰沾恩幸得嘗先。偏頒羅帕中璫第。早出金盤外戚筵。玉鬣風馳千里驛。銀鱗氷護一江舡。砭人細骨還堪惜。時物年年尙食傳。</text>
<title>雨過何太僕</title>,<text>吾宗膠漆重陳雷。每到華軒却忘回。鮮彩吐虹橫海出。洩雲吹雨洒城來。西池舊夢仍靑草。東閣新詩爲早梅。案上陰符期一試。兵戈滿地苦相催。陰符兵戈。乃其詩中語也及之。</text>
<title>爲隴州李擧人。壽其伯尙書公。</title>,<text>尙書得謝已西還。瀟洒流年送碧山。偉度長瞻隴首外。高風猶想履聲間。空餘老鶴沖霄志。不改貞松立雪顏。況復淸談容小阮。竹林標致可追攀。</text>
<title>天壇雷道士院</title>,<text>郊畤周垣繚帝畿。玄都仙觀接因依。玉簫吹徹靑霄去。絳節朝驂白鶴歸。瓊洞樹陰移渺渺。石壇雲影落微微。相逢欲問長生籙。鼎弊空嗟願已違。</text>
<title>送王御史德輝西巡</title>,<text>驄馬西關攬轡巡。朔方風采一時新。洮雲笳鼓三邊月。楡塞耕桑萬里春。河套佇聞還漢地。魯台今見作蕃臣。從容談笑銷危亂。猛士休誇掃戰塵。河套本定襄地。見失於正統初。</text>
<title>送衛進士推武昌</title>,<text>城臨鄂渚萬家居。佐郡優游却自如。野火獵歸雲夢兕。庖霜膾罷漢江魚。初秋赤壁仙遊後。千古樊山霸氣餘。好箇風流陪庾令。南樓月色動沙虛。庖霜膾玄鯽。本韓句。</text>
<title>送顧隱君還常州。君來視姪中書子進士。</title>,<text>日邊來往喜相聞。握手都門忽此分。秪爲阿咸勞大阮。仍敎文度別嚴君。燕河旅雁迷秋月。楚水歸帆拂曉雲。想到晉陵開酒席。東籬佳菊吐霜芬。晉陵常州郡號</text>
<title>十六夜。尹舍人宅。次劉汝忠韻。</title>,<text>昨夜淸光最一年。華堂同翫月仍圓。休將盈缺分今夕。亦信陰晴共一天。殘漏迢迢來紫禁。餘輝翳翳照芳筵。劉郞忽報雲霄曲。欲和霓裳興已偏。</text>
<title>九日獨酌。簡何太僕。</title>,<text>秋晩關河菊有芳。蕭條獨酌負重陽。登高何處從君醉。落帽無人笑我狂。郪縣涪江同此日。燕南楚北各他鄕。樽前共揷茱萸飮。弟勸兄酬不可忘。</text>
<title>冬至</title>,<text>半夜潛雷出地深。一陽初動伏群陰。貞元二畫包檥易。三十六宮邵子吟。肅若掩關存聖戒。盎然生物驗吾心。春風漸到江南岸。梅柳含榮定滿林。</text>
<title>送杭大參之河南</title>,<text>才兼文武氣沈雄。建節名藩荷至公。漢室寵綏關內外。周家分理陝西東。千班雷動牙旗底。八郡風生叱咤中。汝鄧政聲須第一。皇朝耳目佇嵬鴻。</text>
<title>同馮光祿。登慈仁寺閣。</title>,<text>偶同光祿給園遊。歷盡丹梯上梵樓。鬱鬱慈雲籠佛界。蔥蔥佳氣滿皇州。海門初日當軒涌。天半明河掛屋流。却怕鍾聲還報客。淵明愁色上眉頭。</text>
<title>哭以道</title>,<text>客裏聞君絶筆吟。死生相訣便驚心。天寒塞北家何在。路遠關西雪正深。簫輓猶傳蒿里曲。匣琴空閟澗泉音。郭門一慟親朋散。旅櫬何時返故林。</text>
<title>送以正歸其兄櫬還關中</title>,<text>獨扶旅櫬向雲山。陜路逶遲跋涉難。河水濺濺流渭水。燕關渺渺接秦關。鴒原落羽傷心急。荊樹殘花滿目斑。死別生離俱自此。更摻征袖映潺湲。賢兄未得試高文。身後經營賴有君。書劍親身歸陜路。家人招復向燕雲。不堪含淚攀轝慟。況此臨岐握手分。小弟長安腸欲斷。誰將消息報渠聞。</text>
<title>二月見梅</title>,<text>梅花春半始盈枝。不與孤山雪月期。桃李恩光寧假借。屋簷斜入故低垂。化工未必分南北。稟命原因有早遲。莫論同開同結子。金盤薦了不同時。屋簷斜入。一校低林。和靖詠梅詩句。山谷所賞</text>
<title>送蔣子雲冬官病還楊州</title>,<text>東風悵別出都門。重對何時渭北樽。臥榻長安塵土積。掛帆淮海水天昏。身沾楚岸蘼蕪雨。家在廣陵楊柳村。二十四橋明月夜。相思千里各銷魂。</text>
<title>九日。同張劉遊法藏寺。</title>,<text>九日東林誰伴到。張劉邀我共幽尋。空中仙樂疑同聽。臺上天花許竝臨。僻地風篁猶古韻。廣庭霜檜易秋陰。沈吟不覺暝鴉集。出寺猶聞淸磬音。</text>
<title>上郭价夫內翰。聊寫隕珠之痛。兼致夢蘭之望。</title>,<text>愛河流注經千劫。冤血潸焉豈易收。掌上玄珠嗟自隕。蚌中明月爲誰留。玉川命子何關我。東野聞言始叩頭。蘭夢春來應不晩。圖書萬卷可無憂。</text>
<title>對雪</title>,<text>九陌銀杯逐馬行。紛披雲勢掃還生。隨風斜整應無數。映日霏微轉有情。廣廈欲庥天下士。大裘誰蓋洛陽城。當壚授簡俱閑事。閉戶高舂睡味成。掃路見雪披。韓句也。</text>
<title>閣直立春日雪</title>,<text>節候當春雪意豪。九重寒色噤仙桃。洒窓吹冷金蓮燭。飄硯生澌玉兔毫。綵燕盤空沾翅濕。蒼龍掛闕凍鱗高。侍臣最有能詞賦。朝罷爭看點錦袍。</text>
<title>送崑山王令還</title>,<text>漢庭綵舃雙鳧至。吳郡仙槎萬里回。酒戰酣餘能卷甲。詩鋒掃罷尙銜枚。風塵又是靑罇別。江海那堪白髮催。君到館娃春正早。會因來使寄官梅。</text>
<title>懷寄邊子</title>,<text>彤庭出入侍文皇。此樂從知不可常。天上辰商星落落。世間萍水海茫茫。夢中曾識金明路。袖裏猶飄玉殿香。白首故人心莫逆。唯將舊好繼潘楊。</text>
<title>題嚴內翰賜扇</title>,<text>端陽綵扇尙方傳。隨例宮臣荷賜偏。象轂銀環尤異數。翰林供奉爲多年。動搖自挾霜吹至。圓映還隨月體懸。願與夔龍陪舜殿。薰風終日和鳴絃。領扇內翰。適得象轂銀環。</text>
<title>寄題鄭園</title>,<text>聞道三山鄭氏園。寥寥鷄犬隔囂喧。遙看雲木疑非世。行盡淸溪忽有源。天外幾歎冥雁逝。海濱徒想蟄龍幡。浮遊五嶽尋眞去。袖裏丹經剩欲飜。</text>
<title>立春</title>,<text>燕中節候當春立。瓊島輕氷照綠潭。暖入宮梅香嫩吐。風催苑柳翠嬌含。一官時序悲京裏。數畝田園隔汝南。爲問鄕舡回幾日。姑需告滿便抽簪。瓊島。在太液池中。</text>
<title>送陸舍人使吳下</title>,<text>金羈回岸艫如飛。却喜仙郞晝錦歸。淸望中書華省客。榮光一品上公衣。六朝形勝隨沿革。千古興亡有是非。此去登臨多雅詠。才名吳下擅雲機。</text>
<title>送徐舍人使南都</title>,<text>手捧天書出殿扉。南徐使牡詠騑騑。津亭月到愁靑瑣。野寺鍾鳴憶翠微。天遠樓臺橫北固。地廻江漢抱南畿。一春詩社從今泠。東省何人對紫微。</text>
<title>送秦豫齋南歸領安仁</title>,<text>京國曾同兩歲遊。孤舟相別在河洲。悠悠聚散燕鴻去。渺渺浮沈楚水流。吳嶺暮雲橫榻上。錦江新月掛城頭。越中泉石君歸日。瀑布懸厓雨洗秋。吳嶺，錦江瀑布。俱在安仁。</text>
<title>送李長蘆先生</title>,<text>藹然蘭室襲薰親。目擊吾知道已存。南斗聲名傾海宇。西京冠蓋溢都門。淸朝共惜儒臣去。白首難忘國士恩。悵望河濡雲日遠。孤帆出沒浪花昏。</text>
<title>送徐主事還金陵</title>,<text>仙郞三月發燕京。遙指南都舊帝城。夕岸飄花添別淚。春帆細雨動鄕情。日沈隋寺宮潮暗。草綠秦淮輦路平。君去鳳凰臺上望。龍盤虎踞五雲生。</text>
<title>送夏少參之蜀</title>,<text>雨餘樹杪百泉流。秋熟蹲鴟歲有收。遂使少參分理去。卽令全蜀罷誅求。散花樓上酹閑興。濯錦江邊決勝遊。且和草堂恢大雅。千詩何羨萬家侯。山中一夜雨。樹杪百重泉。本王摩詰送人蜀中詩。</text>
<title>至日過徐德章</title>,<text>半夜雷聲發屋隈。緹帷先覺動葭灰。天機人事循環妙。萬戶千門次第開。汝上歸情春共至。江邊物態日相催。朝來偶滯君家酒。不省黃昏倒載回。</text>
<title>陸子樓夜集</title>,<text>丹梯裊裊臨西郭。今對垂虹掛玉峯。可念燕中冠蓋會。還疑吳下柁樓逢。千街漲霧連闤闠。萬井喧雷雜鼓鍾。殘雪未消宜待月。明朝日出各匆匆。</text>
<title>望雪</title>,<text>燕山昨夜凍雲生。歲暮悠悠楚客情。天出六花標上瑞。人傳三白驗西成。飄飄乍覺垣衣淨。脈脈旋看瓦隴平。潤到江南膏土脈。春歸要與老農耕。</text>
<title>送周令之蒙城 屬鳳陽府。卽今中▒。古鍾離▒。</title>,<text>雄豪海內似君無。說劍談兵膽氣麤。畫省郞官新縣尹。鍾離山水舊名都。靑衫似屈凌雲筆。白髮還慙鍊藥壚。歲晩歸朝應不遠。却從天外候雙鳧。</text>
<title>函谷草堂贈廷綸</title>,<text>何年手翦故山萊。喜見茅茨向此開。縹緲華峯空外出。逶迤紫氣望中來。奸人敢售丸泥計。聖代要須管鑰才。爲報過關游說客。棄▒西去幾時回。㣔翦北山萊。宋之問句也。</text>
<title>答以行 關西人</title>,<text>悵念賢兄掩若堂。開懷何幸對三郞。得君珠璧驚人句。盥手薔薇浥露香。蜀國子雲今異世。關西伯起舊同鄕。巷南巷北無多地。肯過松曲飮月光。</text>
<title>石磯</title>,<text>石磯經雨洗靑苔。四面湖光表裏開。落月動沙驚鷺起。輕舠隔岸喚人來。披裘還與客星隱。投釣飜慙帝佐才。安得玉虹搖艇去。春風倚棹鬱孤臺。</text>
<title>元夕以道宅。同蘇，管二君子。</title>,<text>綵旛春色瑞煙凝。不夜城疑化日升。鼉吼天門千杖鼓。鳳銜珠樹九華燈。喧催櫪馬簪俱盍。醉遍樓臺句共憑。欲和秦中三秀士。老夫才盡百無能。</text>
<title>挽范君山。和其絶筆詩。</title>,<text>百年身世寄浮休。若問生涯向橘州。草樹遺廬湖上閉。乾坤爽氣斗南收。依違葛令丹砂願。笑謝盧敖碧海遊。他日孤舟瀟水岸。斷猿催淚叫淸秋。范君。乃湘中人也。</text>
<title>雲卿見訪次韻</title>,<text>每見雲卿心若灰。當今誰惜濟時才。南州久下陳蕃榻。河朔曾傳袁紹杯。世事紛紛嗟我老。京居卒卒喜君來。明沙細柳殘樽在。盡醉何妨倒載回。</text>
<title>封君許太史公壽章</title>,<text>仙籍名登第幾編。賀賓騈集竟馳箋。霞舒彩鵠傳詞苑。春醉蟠桃奉壽筵。老子恩榮金馬地。郞君班序玉皇前。鎭家有寶驚人眼。燦爛宸奎竝日懸。</text>
<title>過寺訪以行</title>,<text>今春何以慰相思。病起東林步屧遲。問法遠公誰結伴。參尋陸子爲同時。柳花滿店沽香醴。草色臨池報好詩。共向招提聯杖屨。碧蘿煙月有幽期。</text>
<title>送戴進士時亮</title>,<text>高翔寥廓謝皇州。不似蒼鷹韝上留。遂使盧敖從若士。何如子晉接浮丘。赤城隱隱登臨池。碧海迢迢十二樓。早晩剡溪佳興發。雪中那肯負淸遊。</text>
<title>登樓觀閣時。王明叔邀張用照，段德光，王敬夫，康德涵同遊。</title>,<text>層樓盤鬱倚高岑。裊裊丹梯紫閣陰。金掌日華孤映動。漢宮雲物盡消沈。差池舞袖隨仙舃。燦爛文星照翰林。莫咤香山與洛社。風流未必勝於今。德涵。康海字。官翰林修撰。長空澹澹鳥飛孤。秦苑微茫繞綠蕪。關令紫氣今泯滅。漢皇仙露竟虛無。洪河淸渭眞天府。泰乙終南舊帝都。鄠杜豪遊千古地。風流文雅屬吾徒。</text>
<title>輞川</title>,<text>千峯環擁是藍田。萬壑潨流會一川。工部詩篇從古絶。右丞圖畫至今傳。桃花隨水迷村塢。竹樹攢雲隱洞天。況復商顏饒紫草。世人空說武陵仙。</text>
<title>華州作柬汝公</title>,<text>禪房瀟洒迥離塵。雨過河山氣象新。白帝秋光浮太華。新豐樹色繞咸秦。杖藜他日聞眞諦。洗鉢餘年送幻身。玉井峯頭蓮十丈。不知拈笑向何人。</text>
<title>劉士寄，張時濟過觀雪竹。</title>,<text>歲暮關城霰雪繁。翛翛叢竹映南軒。朔風洒急寒聲緊。瞑鵲棲迷凍影翻。絃入伯牙慙郢曲。氣凌彭澤憶睢園。願言三益時開徑。淸賞頻來勿憚煩。</text>
<title>送胡丞之北上</title>,<text>胡生乃是秦中儁。一擧凌霄六翮長。異代文章同賈馬。當今治道述虞唐。雲間斗柄槎邊影。天上爐煙袖裏香。此去省郞須俯拾。應知草奏覲明光。</text>
<title>送盛斯徵巡撫四川</title>,<text>高才自結聖明知。川合東西一節馳。玉壘霜風吹曉角。錦城花月媚春旗。渡瀘懸合先謀定。治蜀還應舊俗宜。雪嶺蓬婆收拾地。莫敎勳業鏡中遲。余讀何景明七言近體。愛其淸鍊。續以和之。錄得若干首。傳之吟社。</text>
<title>次白沙和百祥樓韻</title>,<text>雄恢締構緬前脩。物色分留使節遊。徑仄雉城臨絶岸。天涵江氣入虛樓。夜闌星斗三更夢。雲豁靑齊片帆秋。附驥顯名方自此。敢將吾道歎悠悠。帆。依杜韓。作去聲。</text>
<title>過生陽館有感</title>,<text>瓦礫郊墟遍。干戈歲月增。經營寬不迫。體勢穩相稱。扁額皇華妙。文章相國能。眼前猶突兀。感舊涕垂膺。先人守郡日創。始斷手於甲午秋。一松沈相公識之。扁額朱翰林之蕃筆也。</text>
<title>依前韻謝石樓</title>,<text>勳業傳逾遠。文章價益增。陶鎔爲可愧。沒世疾無稱。憲席追陪末。臺茵醉吐能。乘槎還有分。高詠氣塡膺。</text>
<title>復次求敎</title>,<text>海岱山川秀。鹽絺貢賦增。靑齊餘霸烈。管晏敢羞稱。觀樂行人是。述遊大史能。毉閭路尙阻。戎狄幾時膺。</text>
<title>練光亭感舊遊</title>,<text>筵闢華堂禮上賓。翠娥嬌拂繡衣塵。柳猜晉玉腰肢細。鶯妬香蘭曲調新。天上綵船能復坐。鏡邊丹檻更誰親。風流不稱雙髭鬢。懶向靑樓問麗人。</text>
<title>新安館迎春堂。次西坰相公韻。</title>,<text>笑殺風流杜牧之。尋春密約在花枝。誰知二十年前客。白首重來續舊詩。萬曆壬寅冬。朝京。留此十餘日。今來已踰兩紀矣。感而賦之。</text>
<title>謝成川丁使君寄玉杯</title>,<text>妙蓮花訝掌中開。遠餉槎翁出峽來。月明滄海仙洲近。擬酌金莖露一杯。</text>
<title>次石樓解䌫亭韻</title>,<text>維舟浦口値新晴。應爲爐香薦絜誠。隱約煙鬟千點露。橫斜帆影片時呈。星槎穩占朝天路。海月孤懸戀主情。遙想宿雲鵬際落。登萊如畫眼雙明。騷人遙倚木蘭舟。幾日登萊片帆收。五鳳樓前仙仗合。請觀周樂慕延州。帆。去聲。</text>
<title>舟中述懷八首 在椵島</title>,<text>榜人喧夜語。潮滿夢初醒。枕底聞溟渤。篷頭見月星。輕槎窮海岱。平野眺徐靑。誰識三韓客。重來謁帝庭。威顏違咫尺。天語耳猶盈。始識王靈大。能令渤澥平。乘槎萬里遠。許國寸心明。稽首乾坤惠。焚香謝再生。遙憶病羸姊。形單喪子餘。來時頗率爾。別後定何如。可使能煎粥。不聞更詈予。風波仍阻雨。誰寄大雷書。有弟今安否。衰年此別難。天長鴻雁少。風急鶺鴒寒。聖主恩榮厚。臺軒禮數寬。應知好行邁。把酒更團圝。供筵頻翦髻。擧案亦齊眉。太常長齋日。劉伶頌酒時。今爲萬里別。動是隔年期。珍重臨行戒。知非妬婦辭。驥子憐渠小。眉疏骨秀淸。楚楚臨池筆。琅琅詠史聲。吾無譽子癖。爾有戀爺情。今宵滄海月。遙憶百憂生。鄕友鵝洲老。文休不足儔。儒林曾擢秀。黨塾幾交游。孤燭寒泉夜。片帆渤海秋。相思不可見。天地入搔頭。寒泉。申友齋所。前寄一絶云。亂山無月子規啼。話別更深燭影低。此後相思何處是。靑齊天豁片帆西。入舟翻不樂。何以整憂端。夢寐相思苦。風濤會面難。時時幷舫語。脈脈倚篷看。寄憶無情物。流天月一團。右奉兩使案下。起用杜句。</text>
<title>次石樓韻</title>,<text>莫問人間乘與除。江湖終老恥端居。有懷臺閤容操帚。不怕山卿上薦書。叔夜形骸同土木。東平禮法付蘧蒢。倘微相國汪汪海。齋閣何緣臥晏如。</text>
<title>舟中有感 在車牛島</title>,<text>舟人遙指鳳凰城。只隔龍灣一日程。白鳥去邊滄海闊。靑山盡處夕陽明。星臨槎閣通銀漢。雲近蓬萊認玉京。誰料餘生隨百辟。重聞天樂不勝情。</text>
<title>題冊巖 幷序</title>,<text>諸船棹入牛島。命梢工棹過冊巖。以便取汲。昨日望見之島。或斷或續。斷處逐成海門。惟第四五之間約五十步。白沙橫作門。限其內外。水勢盪射不能越。第五島之盡處。石壁回曲如窩房。可容十几。其內白沙半露半沈。俄而潮退。乾淨可坐。前有絶壁。削立如浮圖。高可數十丈。有鳥類鶻而巢其絶頂。其南百步許。有素嶼。圓秀類香爐然。其背地勢橢長窿平。連綿側展。俯臨海汀。白沙彌望。此間不着摩詰則詩畫無功矣。竟日吟嘯。頓忘風濤之苦。豈造物者爲我迴棹。以償奇絶之債耶。爲賦短句。識之而去。緩截琉璃面。沿洄錦屛腰。平沙橫作限。危石側成橋。中斷排离卦。頭連布艮爻。爲憐奇絶境。終夕鼓蘭橈。</text>
<title>昨宵望見船上點燈。力櫓追泊于鹿島。因述所懷。請敎於兩位閤下。</title>,<text>瞻望尙書相國船。夜深齋閣一燈懸。頻揮羽扇催鳴櫓。獨倚牙檣聽叩舷。星斗去人疑咫尺。乾坤浮水混方圓。但將忠信爲當做。要試風波恐未然。歷盡羊腸盤百八。會須鵬翼擊三千。輕査漸近東南岸。遙辨靑徐一點煙。靑徐。實天朝東南之境也。</text>
<title>次石樓韻 在石城島</title>,<text>曉夢初驚健櫓鳴。風濤浩蕩杳前旌。臺船近遠憑誰問。耿耿疏燈霧裏明。蒲帆新發暗傷神。白髮朝來箇箇新。只尺風濤難會面。隔船還似異鄕人。石城東望路茫茫。一半離心在漢陽。但有淸歌寬客恨。不妨呼作莫愁鄕。</text>
<title>走次白沙令韻。兼呈臺案。</title>,<text>海天難的是陰晴。篷底煩蒸未易淸。船步就輿疑我界。村墟索米厭華聲。越吟帶病因懷土。魯酒容愁不破城。明日擧帆頻送目。離心一倂望鄕生。</text>
<title>次白沙令韻。兼呈臺案。</title>,<text>解䌫妨晨霧。斜帆受夕風。浮沈同宦海。行止聽篙工。縱觀靑齊境。高張渤澥篷。坡翁亦太狹。鯨鱠陋韓公。</text>
<title>又次 三絶</title>,<text>莫問蘭舟鴨綠湄。紅粧一陣送行時。回槎好繼吳都憲。唱得新詞折柳枝。折柳枝。都憲歌曲名。偃臥舟中氣體安。長山一點緲彈丸。仙區到處皆奇絶。只恨無緣蕩槳看 長山。島名。屬錦州衛。海路由來無定準。陰晴風雨摠關天。商人只慣如平地。白日攤錢逆浪船。</text>
<title>題長山島絶壁 幷序</title>,<text>長山島之近北數里許。絶壁巉巖。如展活畫。前有五石峯。刻削離立。如玉筍尖。西巖有蟠松一粒冠其顚。古怪絶妙。畫所不及。遂緩棹容與。飽觀而行。但獨享爲愧。且有非吾土之嘆。謹次前示臺韻。不出鄭志。伏乞臺諒。冠壁憐松蓋。蟠空訝蜃樓。移舟仙島近。攀桂小山留。信美非吾土。懷歸趁素秋。所祈通旱路。允塞頌王猶。</text>
<title>謝白沙次冊巖韻 伏奉和叶。嘆其工密。就全篇內模倣。割衮補裙。誠發一笑。</title>,<text>揷海霜鼇骨。蟠空鐵壁腰。松堪收禹貢。石或斷秦橋。古穴藏書卷。崩崖拆繇爻。平生奇絶處。臨發更停橈。蘇詩茲遊奇絶冠平生</text>
<title>次白沙令韻。兼上臺案。以俟覆瓿。</title>,<text>舟人各獻說。難於聽訟斷。是謂行邁謀。不集誠可嘆。還同談律吏。隨問通條貫。拔萃定甲乙。如經試言判。今晨幸澄霽。日出氛祲散。但了波羅蜜。眞成到彼岸。三生結宿緣。幸忝同槎伴。奚啻浴沂徒。五六人童冠。二公運風斤。斲我鼻端漫。蛙咬孰環聽。耳盈關雎亂。豈惟舒糾繚。於道亦不畔。殊勝聽小言。炎炎窖與縵。浮海緬幼安。遘豺哀王粲。日望捷書至。勦平遼虜叛。快取旱路回。八渡河界半。贈我靑玉案。報微錦繡段。他時替顏面。無忘渴睡漢。自王京至帝都。東站之八渡河界其半。故謂之半塗河。賈客懸燈夜算銀。舟人澆酒早迎神。山遙氛祲毉閭塞。天近星槎析木津。浮海管寧眞處士。觀周季禮是行人。回車叱馭休分別。孝子方爲授命臣。煌煌使節下靑冥。聖代提封匝四溟。浪映鼇身空外黑。雲橫岱首望中靑。風帆穩送踰天險。道里休勞閱地經。擎詔東還知不遠。皇朝方急樹藩屛。屈指朝京二十年。流行坎止摠關天。人間着處都如夢。帝所重來信有緣。紫陌遊觀皆舊迹。錦囊收拾卽新篇。問他城市悲歌客。劍術如今肯重燕。輕秦重燕。本溫公論。不知天遣幾時廻。趁得西風八月來。歸興只憑長短句。客愁聊洗淺深杯。乘風破浪寧非幸。附驥成名愧不才。擁郭笙歌迎使節。陪公先上返槎臺。宣浦鎭廳前。有石壁臨海汀。正使臺監命之以返搓臺。白首重來入帝鄕。河堤依舊映垂楊。修容先謁儀曹署。問禮須師柱下藏。拜賜便傾光祿酒。繼庖徒費太官羊。中朝文物超前代。河伯能無愧望洋。昭代車書萬里通。毉閭今隔片雲中。登壇猶是屬元老。拊髀胡爲勞聖躬。願擧六師申九伐。無忘四世作三公。穀城黃石今應在。誰識當時圯上翁。袁軍門。或是君山之後。穀城在東阿縣。故及之。</text>
<title>以減米散同舟路難思共濟爲韻。諭舟人。</title>,<text>風浪駕高篷。起居常頓撼。憂端日日增。餐飯朝朝減。胡越不相及。同舟卽兄弟。念汝抱長飢。減我橐中米。力櫓運舟檝。擔筒共炊爨。辛苦不可忘。人間足聚散。從於陳蔡間。生死與回同。今我一舟人。共此憂患中。使船交海上。來往春復秋。他年風霧裏。應說第三舟。海行船格等題名推捉。故有數三次往來者。余之所坐船。一行呼爲三船。故及之。旱路尙辛勤。況此由海路。我夢多見之。無乃牧與圃。莊叟云忠信。不擇事而安。湯火尙不避。敢辭風水難。故國日已遠。緲緲何所思。玉帛陳天陛。秋以爲歸期。風波積苦辛。憂患與汝共。散我斗升儲。給爾晨晡供。跋涉風濤險。努力期共濟。貴賤各有命。相須爲一體。</text>
<title>次白沙韻</title>,<text>獵獵輕風弄畫旗。歸心自速怕舟遲。他年洛下相逢日。却話黃城夜泊時。水城門外早潮生。猶是孤帆半日程。風煙底處眞堪畫。人倚樓臺一笛橫。水村山郭晩晴時。遙認靑樓颺酒旗。蘭舟漸近江南岸。爭捲珠簾望海湄。</text>
<title>食杏瓜棗有感</title>,<text>氷盤薦果感年華。萬里嘗新憶在家。別後光陰君莫問。來時屋角映紅霞。憶在東陵故侯家。纔看抽葉露凝華。中原節物應差早。六月初旬已見瓜。火棗生津合病身。安期瓜大未爲眞。華人最得乾藏法。六月還看摘若新。</text>
<title>登州詠懷</title>,<text>騷人遙倚木蘭舟。落帆山東第一州。笑殺秋風蘇季子。穆陵關外弊貂裘。帆。從杜韓。作去聲。</text>
<title>登州卽事</title>,<text>登州城外風濤翻。登州城中鼓吹喧。六郡東南都會處。四方舟檝一城門。天低海嶠嵐光潤。雲襯樓臺水氣昏。今夜月明蓬閣靜。葛巾瀟洒對靑樽。城西北隅。有樓曰蓬萊閣。外城北門名曰水城門。</text>
<title>臥病 在登州</title>,<text>小窓孤坐夜更深。片雨空階碎客心。家在海東千萬里。頻呼僮僕作南音。</text>
<title>登蓬萊閣。題蘇仙觀海市詩碑後。</title>,<text>寓形宇內爲男子。到得登州有幾人。海市與人俱變滅。蘇仙詩筆灑千春。</text>
<title>登州竹枝歌三絶。次石樓臺韻。</title>,<text>掛席何曾風浪生。水城西去片時程。蓬萊樓上一登望。浦口煙深舟自橫。船尾銅鉦船頭旗。浪花拍天帆到遲。郞今晩泊水城口。急上粧樓望郞時。九月知非斷䌫時。西風陣陣捲行旗。登州城裏饒錢帛。郞獨長年渤澥湄。</text>
<title>次白沙韻 在登州作</title>,<text>桂窟嬋娟海氣濛。月光如水水如空。醉臥蓬萊樓百尺。不知身在廣寒宮。</text>
<title>撫院飭蓬萊縣。設宴於敎場。兩使俱赴。余以病獨不赴。</title>,<text>二公俱赴蓬萊宴。獨臥禪床謾寂寥。無人肯問維摩病。耿耿城東戀使軺。</text>
<title>次吳晴川弭災增祉詩卷韻</title>,<text>建牙方竢紫泥除。領得豼貅擣磧廬。地別華夷元有在。天生賢傑意何如。行佩漢家金鑄印。佇看長狄骨專車。未諳躍馬前程遠。始信虛中術亦疏。平仄。依本詩。</text>
<title>又次吳晴川韻 病中伏誦盛什有禪趣想於此箇門中有得力處敢用本色語。錄奉二首。以求印可。</title>,<text>離幻年來妄見除。僧廬誰識是吾廬。要知勝果隨緣得。敢擧他非不我如。偶入空門靳一面。須從法界演三車。閻浮世事無眞實。打疊如今愼勿疏。他非不用頻頻擧已過。要須旋旋除。乃古德語也。無明處界盡銷除。六用如如自在居。白業向來超淨土。靑蓮元不染汚渠。同緣偶接袈裟客。隨喜常持貝葉書。何日溪南聽妙偈。從頭八萬四千餘。</text>
<title>嘗西瓜。有感走筆。</title>,<text>抽刀斫破蒼玉甁。玉粒屯屯瓊漿翻。此日嘗新任轉蓬。令人忽憶在故園。故園何在千萬里。鶴麓之下氷溪源。瓜壟芋疇相接畛。密葉布煙堆罌盆。濯以淸泉薦氷盤。況有佳賓來在門。金椀蔗漿不足數。湔滌長夏之蒸煩。却望故園不可致。呼兒覓紙筆復援。</text>
<title>呈白沙 伏奉和敎長律一篇。不勝歆嘆。謹疊前韻。聊述田園之興。幸賜斤敎。</title>,<text>幽居瀟洒送朝昏。水入柴扉碧浪翻。偶償逋租仍置圃。寧勞鑿隧爲澆園。謀生恥逐工商末。務本思弘貨食源。盈尺芋魁收地窖。繞籬瓜蔓綴甁盆。逸人荷篠時爭席。好事携鴟或過門。自闕異能經世務。非追高蹈避喧煩。東還便作歸田賦。敢望要津借汲援。</text>
<title>題開元寺 寺在登州城中。唐開元中所創也。一行寓焉。</title>,<text>開元皇帝好神仙。竺敎兼崇結勝緣。沙界衆生依佛日。龍倫八部護諸天。遠人來討客塵喩。老衲空參鬼窟禪。面壁妨調摩詰病。朝朝車馬寺門前。</text>
<title>次石樓遊蓬萊閣韻</title>,<text>半空飛閣拂明河。畫棟霏霏映落霞。萬里滄溟天外合。數聲柔櫓月邊過。方隅設險城如鐵。絶域占雲海不波。倚檻却疑槎犯斗。玉京遙在析津涯。燕都古析津府</text>
<title>登蓬萊閣 秦皇。漢武遣方士。望海中蓬萊山故名。</title>,<text>門虛碧浪湧。樓迥綵霞明。水落田橫寨。天低不夜城。秦皇何所得。漢帝亦無成。遠客憑欄久。滄溟月又生。門卽水城門也</text>
<title>次杏村主人樓題韻</title>,<text>䋣陰綠縟當紛葩。絶勝春天賞韻花。繞磴風煙迷粉堞。映空樓觀雜霏霞。誰知客路吟詩處。猶是村童報酒家。却記淸灤萬柳塢。寄題還與北人誇。永平府有名園。號曰萬柳莊。</text>
<title>黃山驛途中有感</title>,<text>揮汗黃塵六月天。筍輿伊軋擔夫肩。殊邦忽訝鄕山近。驛路槐陰處處蟬。</text>
<title>題東萊書院贍士田碑</title>,<text>恭惟大著呂先生。麗澤當時友考亭。道學源流傳後世。儒宮俎豆奉遺靈。移家婺女瞻桑梓。嗣德東萊仰典刑。贍士有田經久遠。聖朝文治本惟馨。</text>
<title>過靑州。次白沙韻。</title>,<text>茫茫禹跡畫爲州。表裏山河氣像優。夢想只憑靑社志。身經何羨子長遊。中書有分援行篋。從事無勞洗客愁。悵望牛山秋興逸。景公何事淚空流。海岱開靑社。秋空氣勢崇。濰淄經禹跡。窈窕詠齊風。巧智嗤三窟。游談想七雄。興亡千百變。山水古今同。</text>
<title>過濰河 一云背囊河。韓信破龍且處也。</title>,<text>囊沙小智未爲奇。自是龍且拙應機。半渡爭鋒宜取敗。全師姑待項王歸。</text>
<title>再疊</title>,<text>囊沙罌木世稱奇。直是疏機偶中機。不悟漢王馳入壁。從容臥內奪符歸。淮陰曾服左車奇。豎子何能會戰機。勝敗悠悠無處問。下江煙雨鳥飛歸。</text>
<title>題彌陁寺</title>,<text>靑州郭外彌陁寺。創自熙寧紀曆年。已際眞儒興五百。誰敎竺法遍三千。揷空斗柄垂珠網。繞閣鍾聲殷梵天。算了英雄如過鳥。獨留詩句揖蘇仙。</text>
<title>過淄河</title>,<text>淄河雖細流。虞史繫靑州。汎濫初除患。胼胝屢導修。姦人吁可怪。別味用干求。微禹其魚嘆。臨流意轉悠。</text>
<title>靑州</title>,<text>十二山河屬聖朝。三齊霸業一毫毛。魯連意氣傾千古。公子風流冠四豪。漢帝求仙蓬島遠。秦皇鞭石海門高。安期舊迹今應在。白日吹笙醉碧桃。</text>
<title>牛山 在臨淄縣南十里</title>,<text>景公昔登茲。胡爲浪沾裳。據也從君者。歔欷泣在傍。有興必有廢。此樂安可常。諒哉平仲言。可以牖昏狂。瞻彼鷞鳩墟。何獨弔荒亡。至今猶濯濯。余意警牛羊。</text>
<title>次白沙韻</title>,<text>受封靑社歲年賖。肇自周王倒載戈。伯佐有才嫌器小。主盟無德尙功多。南巡衡岳儀如岱。東決平原策治河。俯仰悠悠千古事。晩晴漁店一聲歌。</text>
<title>過齊桓公墓</title>,<text>無忘在莒日。置相射鉤臣。伐楚王靈振。尊周霸業新。如何勤遠略。又復近刑人。一片荒原石。停驂爲愴神。</text>
<title>過齊景公墓</title>,<text>民歌陳氏惠。蹙頞視公宮。出涕女吳國。何心誅祝工。非無晏子救。猶沮仲尼封。千古留餘笑。梁丘與我同。</text>
<title>齊宣王墓</title>,<text>王疾雖多慾。天資却近淳。招延稷下士。矜式國中人。所患迷功利。何由制楚秦。荒墳臨路左。千載爲悲辛。</text>
<title>過田單墓</title>,<text>七季爭雄際。田公一世英。火牛終奏捷。鐵籠始知名。橫帶澠淄樂。援抱矢石爭。垂聲百代下。見屈魯連生。</text>
<title>白沙以余題東萊書院贍士田碑詩。爲韻險而難和。遂再疊以竢郢斤。</title>,<text>路傍時雨潤嘉生。閱盡長亭復短亭。鄕國遺風崇正學。聖朝祠典像英靈。道同濂洛惟明理。術異申韓不尙刑。培養人材知有自。菁莪方屬至治馨。</text>
<title>過馮尙書墓</title>,<text>翰林華蓋近天墀。八座文昌踐斗司。晉幄橫經資密勿。虞庭典禮贊匡維。伏蒲大計封儲日。屬纊忠言戀主時。石馬無聲荒草裏。恭瞻松柏不勝悲。馮公遺疏云。病危戀主。恭進微言云云。</text>
<title>奉次臺韻</title>,<text>病與憂相伴。行隨老見侵。嗟哉空彈鋏。悔殺不抽簪。已徧三齊境。難攄萬里襟。靑州從事在。未遽托知音。病廢酒。故落句及之。</text>
<title>過范文正讀書堂二首 在長山縣西</title>,<text>范公後樂先憂志。進退江湖廊廟俱。抱負雖云天度量。擴充惟在聖工夫。讀書有室人爭慕。立德傳家士競趨。欲擧籃輿那可得。斜陽駐馬古城隅。偶得希文舊學堂。相傳卽是鄭公鄕。留情傳註功雖苦。後樂君民志可量。遶井已無書帶草。滿池惟有藕花香。徘徊懷范樓前路。興入出高與水長。黌山堂。鄭康成註詩書之處。古井有書帶草。范文正少時游學於此。後人起懷范樓。傍有白蓮池。</text>
<title>過伏生故里 在長山縣西十八里</title>,<text>先生秦博士。漢興尙家居。功在焚坑後。經資掇拾初。藏書未出壁。敎授已盈閭。白首紛如歎。那堪過故墟。</text>
<title>雍齒墓</title>,<text>雍齒何如者。無功以怨侯。本非高祖意。蓋出子房謀。縱弭沙中謗。其如天下尤。孤墳隱蔓草。千載亦包羞。</text>
<title>次劉家店。寄題臺韻。</title>,<text>誇酒靑帘報客知。綠楊障日上窓遲。主人借我遊仙枕。臥看兒曺角兩棊。廳堂掃洒爲嘉賓。床卓投壺取次陳。不類路傍車馬地。箇中疑有草玄人。</text>
<title>過管晏墓</title>,<text>士窮節乃見。觀人必貧賤。況于交際間。心術尤可見。嗟哉管鮑交。不以窮達變。平仲久而敬。宣尼稱其善。鄒孟責備言。余姑不暇辨。嗚呼世道衰。後來繼者鮮。吐膽強然諾。心期本不淺。誰知九疑峯。乃在相對面。所以廣絶交。藉口馳論辯。我來瞻廟貌。儼然俱冠冕。如令薄夫見。爾顏能無靦。我願捐錢帛。庭籬稍修繕。洒掃數不缺。勿令牛羊踐。何處繫年月。麗牲石一片。</text>
<title>過東方朔墓 在陵縣城東北二十五里</title>,<text>三偸王母桃。來作金門客。一朝辭萬乘。登空拊龍角。天上有歲星。人間無方朔。千秋一片墳。乃在城東北。至今燕齊士。猶說長生術。</text>
<title>過王裒故里</title>,<text>先生生丁黃運末。權臣擅命專殺戮。父死非法力不贍。中夜枕戈傷獨鹿。終身不作西向坐。況口當時典午粟。淚着墓畔松柏枯。詩廢門人蓼莪讀。先生去今千餘載。敬慕遺編嘗嘆服。豈料今日式故閭。俯仰風神如在目。爲誦哀哀父母句。喬樹悲風助嗚咽。君不見嵇康之子爲侍中。蕩陰翼帝衣濺血。</text>
<title>華不注行 在濟南府城東北一十五里。玉皇廟，呂公堂在焉。土人謂之華山。蓋訛傳也。姑依所傳。戲以賦之。</title>,<text>昔誦靑蓮詩。登華不注峯。茲山何秀峻。蒼翠如芙蓉。偶逢綠毛女。知是逃秦宮。授余度世訣。含笑願相從。邇來三千年。蓬萊水淸淺。乘槎朝玉京。跋涉齊魯半。忽見眞面目。使我轉淸眄。無乃巨靈氏。壁開山一面。一在歷城傍。一在華陰鄕。我欲攀明星。稽首祈玉皇。穹窿度石壇。俯瞰呂公堂。玉女窓猶存。碧霞生氤氲。手中綠玉杖。柱倒洗頭盆。神通兩無礙。怳惚安可言。飛章碧峯裏。要與道友論。</text>
<title>趵突泉。次王陽明韻。依本詩效吳體</title>,<text>濟南奇勝世間無。妙契仙翁藏一壺。雪浪炰烹泉眼涌。蟄龍噴薄尾閭枯。一軒瀟洒漱寒玉。萬象虛明開鑑湖。偶着氷川老居士。瑤池影裏據床孤。三伏炎蒸定有無。迎風露殿置氷壺。洑流不待水經驗。滭沸何曾泉眼枯。爽耳泠泠韻古磬。醒心湛湛涵靈湖。庬，眉道士坐終日。淸簟疏簾看鶴孤。</text>
<title>過濟南府</title>,<text>三齊名郡省城兼。今古依然事可參。力竭耕田追怨慕。功過掉舌想韜鈐。中原有菽鮮民采。外國占雲聖化覃。身歷涪翁遊賞地。濟南瀟洒似江南。</text>
<title>歷下亭。憶李北海，杜少陵。</title>,<text>自古濟南韻士多。何年歷下散鳴珂。泰山或陊長淮竭。李杜雄名定不磨。</text>
<title>泰山在濟南府之泰安州北五里。路上可以望見。而適被雲罩不得見。悵然賦之。</title>,<text>雲端終日漫勞神。送目情如望美人。秪隔此間靑未了。不知那箇本來眞。肅然梁父封應廢。玳檢銀繩迹已陳。天子想厭秦漢事。茂陵空沒老詞臣。</text>
<title>過歷下途中。復次亭字韻。</title>,<text>遺書要問濟南生。弔古時登歷下亭。騁望泰山窮地理。神交北海酹詩靈。遼西暫梗方修武。海內無虞尙措刑。安得浴歸洙泗上。杏壇躬掃奠掓馨。李北海歷下亭詩。泰山雄地理。</text>
<title>謁顏太師廟</title>,<text>二十四郡無男子。公家兄弟唱義旗。常山罵賊奮忠烈。魯國歸朝登太師。堂邑讓功謀偶失。淸河與卒策全奇。當時不斷元凶首。敬拜遺靈寓憤悲。</text>
<title>平原道中。次白沙贈韻。</title>,<text>偶向淸時脫戴盆。何心操瑟立齊門。可憐冒熱穿禾壟。爭似乘涼臥槲園。催馬荒郵天正曉。下轎孤店日將昏。明朝又是德州路。綠樹蟬鳴何處村。雨潦道不得通。穿走禾壟。思聞韶弊廬槲陰涼快。故倂及之。</text>
<title>平原旅夜</title>,<text>逆旅疏燈映綠槐。草蟲凄切枕邊催。督郵風味君何問。喚得靑州從事來</text>
<title>登慈氏千佛閣 寺在安德衛河岸。一云銀瓦寺。殿宇蓋銀瓦數片。故得名。瓦被人竊去。猶冒舊名。</title>,<text>梵宮盤鬱古河堧。城郭蒼蒼暮景懸。銀瓦已飄傷末劫。金輪方轉想當年。攀梯却訝離初地。踏閣翻疑上九天。欲問法王玄妙旨。簡棲文字落言筌。</text>
<title>衛河舟中。攬鏡有感。</title>,<text>黃河與渤澥。夢寐豈前知。造化元無定。吾生亦有涯。流年不可住。白髮若爲醫。句漏丹砂志。長嗟負遠期。</text>
<title>秋夜舟行</title>,<text>夜深衛河上。孤舟行未歇。明月照虛帷。涼風吹不絶。</text>
<title>舟中次石樓臺韻。兼呈白沙。</title>,<text>薄暮城西喚渡頻。步尋禪刹煥金銀。初秋旣望同蘇子。萬里窮源異漢人。燕地山河分繡脈。鳳城闤闠若魚鱗。明宵泊近吳橋月。回首神京近析津。燕都。古析津府。吳橋。縣名。屬景州。獨夜推篷坐臥頻。長江月色爛鎔銀。誰知一片江南夢。猶是孤舟海外人。到日河堤垂柳線。歸時御水動氷鱗。回帆早趁春正月。穩泛仙槎下鬲津。鬲津。九河之一也。傳聞樞府乞骸頻。苦口辭還月俸銀。小豎尙論天下事。大臣徒讓局邊人。須收文武安邦夏。可使衣冠混介鱗。舟楫正要弘濟用。只今滄海闊無津。聞孫閣老辭督理乞歸。故賦之。驛程愁報水籖頻。爲覆朱提盞底銀。日落汀洲憐遠客。雲中江樹憶詞人。久經霾雨衣生綠。忽撲風沙面欲鱗。莫問舟行源派別。錦川橋下玉河津。頷聯用柳憚，謝眺詩語。紅樓粧面露藏頻。認得釵頭半股銀。洛浦未逢捐佩處。汀洲猶立斷腸人。同乘彩鳳愁簫曲。共踏飛龍怯玉鱗。暫別塵寰期再會。蓬萊應復變桑津。河柳陰陰繫纜頻。河魚白白看跳銀。樓臺隱映開新第。海嶽崇深想古人。唐代詩豪高散騎。皇朝詞伯李于鱗。誰知落託三韓客。北上天津試問津。高適，李攀龍。皆蓨南人。停橈買醉莫辭頻。滿眼香醪色勝銀。籠岸柳煙尋水寺。隔船菱唱報商人。名園近市沈朱果。異味登盤斫素鱗。此去擬投賢相閤。漢朝那得數平津。朝京起廢不堪頻。半破腰章謾綰銀。江海漂萍惟此日。林泉抱犢竟何人。秋天弋雁摧雲翮。春岸叉魚碎錦鱗。豪興卽今無復有。白頭持檝愧臨津。每醉江頭不覺頻。橐中惟有買書銀。臥占詩句隨槎伴。立候風便問榜人。枕簟影搖靑爵舫。劍囊光吐綠龜鱗。柁樓高倚成鄕夢。泝漢鳴榔月峽津。浪拍風帆出沒頻。徘徊牛斗派通銀。乘槎誰伴尋源使。支石空傳賣卜人。留照寸丹徒向日。垂名尺素敢攀鱗。人間底處無南北。開眼乾坤有去津。</text>
<title>衛河舟中</title>,<text>財成天地仰神功。疏鑿淮河萬里通。誰識蹣跚海外客。淸風散髮偃舟中。蓼花紅淡映河洲。兩岸蟬聲碧樹秋。爲問水程行遠近。月明何處倚津樓。</text>
<title>過河間府</title>,<text>畿輔風煙古。津樓景物新。斷碑亡歲月。高塚臥麒麟。西漢賢王子。河間亂婦人。流芳與遺臭。過此一傷神。</text>
<title>過劉翰林宅 在滄州近郭。榜曰浣花洲。</title>,<text>停棹浣花坊。擬尋杜草堂。華軒團柏翠。碧沼泛蓮香。掌誥人間貴。修文地下卽。凄涼誰是主。雙燕出雕梁。</text>
<title>過滄州 古渤海郡</title>,<text>龔子分憂地。當時有政聲。治繩方妙喩。賣劍敎孚行。聖代偏霑化。潢池少弄兵。孤城猶不閉。漁火夜深明。</text>
<title>過靜海縣</title>,<text>舟行亦無悶。只厭長河濁。況乃兩岸迫。不得騁遐矚。偶與茲地愜。落落展淸覿。汀洲稍疏散。曠然怡心目。裊裊蓼糝紅。團團柳條綠。此邦乃赤縣。樓館臨河曲。由來豪俠窟。吹彈凝絲竹。縣郭燈火滅。月出人聲絶。信美非吾土。孤舟中夜發。</text>
<title>食茄子</title>,<text>鄕味須從煎藙說。嘉蔬新摘紫彭亨。細刳片段和油煮。縷抹薑橙觸手成。未許蘇公參玉版。空敎內史說蓴羹。林居淡泊長年飽。懶向侯門覓五鲭。</text>
<title>過天津衛</title>,<text>巨浸環城守衛嚴。皇畿一鎭制東南。兩京水驛郵籖報。四省漕船舳尾銜。地部倉分務重。軍門鐵鉞憲臺兼。須防敵至長圍築。三被良難保障堪。地勢窪下可灌。故及之。</text>
<title>發楊村</title>,<text>楊柳依依水驛東。行人聲在板橋中。逢秋赤縣悲燕地。送別頓丘感衛風。萬里繫舟身是幻。三更推枕夢還空。行行明日又明日。白髮偏生也不公。頓丘。衛地名。屬武淸縣。</text>
<title>發通州</title>,<text>詩老分留物色饒。通州樓閣出雲霄。檣烏簇簇圍城塹。堤柳陰陰覆石橋。挾路人家粧雁齒。步虛金縷束蜂腰。前頭東岳琳宮近。暫借仙床整帽袍。通州天下勝。樓閣出雲霄。李胄之詩也。全篇警策。見賞於華人。</text>
<title>七月二十九日。退朝有感。</title>,<text>白鬚重到烏蠻館。觸目無非事事同。牌子叫催天正亮。序班來導語難通。朝廊引燭隨仙仗。海屋添籌祝華嵩。八月傷心何處是。橋山空翠暮雲中。神廟聖節。在八月。故及之。</text>
<title>次石樓韻</title>,<text>白首蹣跚到帝京。苦辛應倍昔年行。浮生莫戀安身處。四大元來是假名。</text>
<title>中秋對月</title>,<text>烏蠻館裏中秋月。不比尋常出海東。通宵斂膝慇懃望。秪爲陰晴萬里同。一年明月負今宵。咫尺河堤阻石橋。剛被畢郞牢鎖住。臥遊空在廣陵濤。畢自肅爲會同館提督主事</text>
<title>敬次石樓和示鄙韻</title>,<text>玉宇瓊樓隔幾重。坐聽金漏響丁東。故園萬里無消息。秪恐陰晴看不同。一年翫月在今宵。千古吳江擅畫橋。遙想濟川亭上望。琉璃千頃化銀濤。</text>
<title>次白沙中秋月韻</title>,<text>誰斫廣寒桂。淸輝特地生。陰晴萬里夜。悵望一年情。風處遠砧切。樹間棲鵲驚。離人終夕坐。莫遽墮西城。</text>
<title>次白沙中秋後一日雨韻</title>,<text>昨夜十分滿。光凝鳷鵲樓。嫦娥愁獨處。玉鑑閟淸秋。隱隱雷聲走。森森雨脚收。遙憐兒女輩。惱殺望刀頭。</text>
<title>呈白沙 昨蒙和敎。黃鍾下諧於牛鐸。白雪彌高於陽春。更呈垔質。再竢風斥。兼冀台鑑裁敎。</title>,<text>旅病愔愔不自聊。惟將藥餌當羞肴。眼眵細字元妨讀。背癢長鬚屢遣搔。隙駟光陰抛冉冉。客亭身世送勞勞。空懷二十年前事。却羨春風酒易消。萬曆癸卯。曾寓此館。故及之。</text>
<title>二疊</title>,<text>寂寂羈懷那可聊。非關無酒又無肴。名場舊局輸閑着。技癢新詩當快搔。奔走敢期全道力。操持還覺起塵勞。閉門數息淸如水。臥看心香一字消。</text>
<title>三疊</title>,<text>客裏情悰沒賴聊。盤飧日日減鮮肴。越吟在楚多因病。潘鬢逢秋不奈搔。自視刳肝無寸效。敢論掉舌有微勞。回轅正値南飛雁。莫待宮城雪半消。</text>
<title>四疊</title>,<text>橘中爲樂慰無聊。袖裏龍根當脯肴。博戲還同譏裸浴。禪談全似隔靴搔。催啼絡緯秋懷冷。獨抱瑤琴夜坐勞。老境沈潛無伎倆。聖心消處妄心消。適以象戲消日。故用橘中事。</text>
<title>五疊</title>,<text>旅館逍遙暇日聊。暫開芳酒薦嘉肴。誰將纖手彈銀甲。要對雙鬟整玉搔。更勸一杯須盡醉。且移殘燭莫辭勞。慇懃再約重陽飮。泛菊催題蠟炬消。</text>
<title>走謝白沙惠筆墨</title>,<text>中書髮就禿。墨子磨放踵。楮郞與陶公。無以偏其用。荷公減行橐。捧領當璧拱。從此四友足。文房有光寵。可笑不知足。望蜀因得隴。</text>
<title>朝天宮待漏</title>,<text>待漏天將曉。鼕鼕曙鼓聞。西山猶急雪。北闕轉晴雲。燈影寒垂燼。爐香暖吐氲。催班臚唱切。鳴佩響紛紛。</text>
<title>歷代帝王廟 在景德街。歷代名臣從祀東西廡。</title>,<text>鳳城西陌鬱岧嶤。古殿陰陰鎖寂寥。聖帝經綸垂後世。宗臣勳業炳前朝。日臨彩幄龍文動。風入脩廊羽葆搖。坐久松林淸籟起。却訝笙鶴下層霄。</text>
<title>次白沙惠韻。以謝盛意。</title>,<text>同科也有不同科。黃潦無由接絳河。豈料偶添槎客伴。隨緣共打海門過。固窮自信庸成我。速化寧容謬巧他。收拾登臨千首在。異時應復記羊何。謝康樂與羊何。有登臨海嶠之作。</text>
<title>記異</title>,<text>天啓癸亥秋。八月二十七。鎖在烏蠻館。黝暗天如漆。疾風兼雨雹。霹靂隨電掣。當食失匙箸。倚柱書未畢。怪哉此虩虩。乃在收聲月。憶昨見朝日。霖潦彌旬朔。玉階仙仗晦。沙堤火城滅。衣沾不足惜。但懼儀有失。繭袍加襏襫。油靴替朝襪。及霤怕垂瀑。跪庭愁沒膝。仰看殿屋上。蒿藜披蓊葧。天心出仁愛。災沴豈虛發。荊南十月雷。不意復今日。杞人憂天崩。未必愚無識。燮理雖在相。本諸皇建極。上帝日鑑臨。勿謂玄且默。</text>
<title>次石樓懷仰葉閤老韻</title>,<text>能容醉椽吐車茵。天下安危佩一身。位極世間眞宰相。名高物外老仙人。文章韓孟如河海。事業蕭曹只垢塵。瞻仰至今心眼動。風神洒落聳簪紳。鳳池朝退瑞煙晴。鸞誥初從筆下生。當局每存持重體。臨機頗盡斡旋誠。尤敦屬國加柔惠。肯督群僚立課程。秪祝時平公壽考。沙堤增築火爲城。公諱向高。號臺山。閩之福淸人。</text>
<title>哭亡兄大祥憶舍弟</title>,<text>孤燭相將坐到晨。故山松柏夢魂頻。家人拜哭靈筵罷。應念羈危萬里人。草草三霜祇隔晨。幾條淸淚拭還頻。遙知燭下單形影。奠酌哀號少一人。</text>
<title>憶登州</title>,<text>遙憶東牟郡。蒼茫雲海間。還同班定遠。願入玉門關。東牟登州郡號也登萊何處在。日出近扶桑。去國三千里。幷州是故鄕。</text>
<title>次李學官長培中秋韻</title>,<text>鍾殘九陌露華淸。坐看氷輪屋角生。萬里陰晴同候夜。一年離別異鄕情。銀蟾豈解丹心苦。玉兔還添白髮明。遙想家人應拜祝。歸帆早趁杪秋行。困睡醒來酒力微。紙窓斜映篆煙飛。遠遊空笑黑貂弊。久客徒歌長鋏歸。蕭瑟平生嗟我獨。崎㠜末路似君稀。何人有意憐同病。九月燕中已授衣。</text>
<title>烏蠻館。次杜草堂九日詩韻。</title>,<text>杪秋羈思若爲寬。萬里逢辰強盡歡。短髮尙堪今日帽。傍人休整老夫冠。涪江郪縣元無定。蓬鬢霜華苦奈寒。豈乏茱萸傳仔細。風光不似故園看。</text>
<title>燕槎紀行。五言律百韻。用癸卯燕中紀事韻</title>,<text>曲士晩聞道。何能覩大方。觀周思季札。入學慕皇唐。一介爲儒腐。千齡際運昌。通班添冷局。執笏詣朝房。魏闕辭三殿。轅門謁四廂。星槎浮渤澥。舟芥視坳堂。咫尺天威邇。便蕃聖賜彰。鵬風堪負翼。鯨浪正彌望。台相舲齋穩。尙書彩鷁揚。淸才咸秀發。健筆妙鋪張。空翠團松壁。疏紅落海棠。錦翻詩葉打。花亞酒籌當。鳴鵙占時候。躔鶉次月將。生涯趨臲。死地脫恓惶。劈箭離弦疾。飛颿激電忙。日陰溟嶠黑。雲慘戍樓黃。天派分銀浦。河源接玉潢。嵎夷賓日地。蓬島望仙鄕。郡轄東牟國。封連北海疆。崖分三洞赤。堂映萬松蒼。霸業傳靑社。豪風說孟嘗。玳簪歸寂寞。石獸臥荒涼。誰保爽鳩樂。徒聞雍子傷。河從淄故道。山有禹餘糧。淸濟羅圍帶。岱宗劍拔鋩。魚鹽資廣斥。關阨占喉吭。鷄犬聞千里。風煙接八荒。郤金留古蹟。激濁信剛腸。虜腹將流血。郿臍未燒肪。何時當鑄鏑。指日佇稱觴。嬴帝橋餘石。海鼇骨已霜。秦車蹈是漢。周鑑在茲商。濼水潛流玉。泉源驗棄糠。名區耽景翫。寶唾惜人亡。省路開藩臬。東南作保障。人材稱府庫。士馬號精強。憲節專戎鎭。邊垣曲備防。秦城瞻北斗。楚客拜東皇。漳衛交河道。滄津順水檣。便風輕五兩。暴雨濕囊箱。香火祈靈應。金銀禮佛光。鼎遷同郟鄏。星拱近畿邦。水馹臨河畔。譙樓夾岸傍。鶯酬歌句艶。柳弄舞衣香。曲檻圓還缺。疏簾頡又頏。葡萄垂砌架。菡萏映林塘。買犢分憂處。治繩共理良。搢紳羅第宅。花木遍園莊。鍾鼓何時畢。歡娛未遽央。龜全甘曳尾。魚爛愛垂芳。此理須分付。何人識否臧。蘆洲紆曠莽。桂檝轉蒼茫。麟也傷宣聖。鳳兮嘆楚狂。乾坤身世窄。江海道途長。鶴野輸奴穴。關城付戰場。聖情思鉅鹿。群策集巖廊。卽事須嘗膽。臨災戒剝床。天憂崩者杞。城懼覆于隍。河水聞呈瑞。隗山賀集凰。衣霑仙仗雨。煙拂御溝楊。執壤儀曹署。摳衣柱下藏。沖天將鳥蜚。投地奈鳩搶。瑞旭昇爐靄。蔥珩韻步瑲。榮光懸日月。雨露被汪洋。時議還難料。憂端未易量。袖書呈閣老。投狀詣司郞。跼地何由騁。瞻天未獲翔。龍顏夢尙穆。天語耳猶鏘。澤雁歌遵渚。槮魚頌薦鱨。亟停三闕役。先罷五坊幫。元老登台省。群賢列宿行。箕封倫紀正。摠府奏申詳。征繕機偏急。䜛訛套巧粧。望塵趨禁籞。衝淖走街坊。沙礫參珠玉。駑駘後驌驦。有時還默默。無處不遑遑。憂患憐同病。形骸任兩忘。精神隨日耗。肌革倍前尫。對酒寬心地。論詩覺面墻。却忘身日遠。惟切願時康。早報完封典。旋看驗篚筐。將軍頻報訊。騷客漫哀殤。寶馬牽騕褭。輕裘換鷫鸘。芳洲尋杜若。春日賦沅湘。有志蘊籌略。無心干帝王。敢望觀易象。頗幸覩周庠。暇日窺方澤。雍客出正陽。紫泉珠殿側。瑤墠貝宮旁。颯颯來神馭。將將近帝閶。星霜空荏苒。鬢髮已滄浪。舊學忘時習。虛名愧月攘。棋圍頻曳甲。筆陣屢牽羊。交絶山王貴。論排佛老猖。燕臺求駿骨。漢殿蓄優倡。客路方艱澁。歸心日躁痒。自慙冠獬廌。難犯怒螗蜋。憶弟居家窘。懷兒越限踉。堂前新種竹。墻下舊栽桑。肯納田中履。還依樹上薑。皇州春正滿。歸袂正軒昂。七月。有鳳集于穎川之大隗山。河南省臣奏聞云。</text>
<title>次白沙韻</title>,<text>家在氷岑水淨間。靑松夾路白雲閑。濟南萬里長愁暍。赤脚翻思踏雪山。水淨。蘭若名。有靈泉。朱夏如氷。嘗與友生觀棊於僧寮。題云。野寺煙霞古。松門杖屨同。僧眠泉響裏。月午磬聲中。詩得禪機進。棊從觸法通。偶然心境適。不必強觀空。因水淨幷錄上。</text>
<title>葉首揆累疏乞退。石樓相公作詩以寓意。蓋老成去就。有關天下。非私於葉也。敬次其韻。情見乎詞。</title>,<text>聖主敦留豈爲私。三朝德望四夷知。傅巖夢卜千齡會。遼塞降書六載遲。軒冕倘來雖視屣。綸言切至奈如絲。大臣進退安危繫。公奭明農亦一時。碩輔何心敢控辭。時艱已到十分危。嗣皇雖聖方沖幼。朝政猶岐少實爲。樂事淸時需綠野。寒香晩節趁疏籬。關城奈迫門庭寇。師相元無可去期。</text>
<title>次正使台韻。贈黃僉知汝中。</title>,<text>超出儕流愜所聞。況聯群從檜原君。盤纏支用須淸愼。廚膳豐甘亦幹勤。屢洗客愁排宴席。頻求細酒助酣醺。自憐病口難調適。項上時蒙一臠分。半生憂樂付陶泓。誤墮燕中作瘞銘。爲謝黃堂媒石友。喜看靑璧出塵形。墨池梅月橫斜影。筆海龍蛇變化靈。懶草和蕃興聖殿。山陰歸寫換鵝經。右調致歙硏</text>
<title>次白沙韻。兼呈石樓。</title>,<text>霜菊猶鮮未放秋。病中難得判淸遊。暮年賓館歌彈鋏。故國煙波夢釣舟。政爾處囊安足詑。假令留舌亦堪羞。噫微白傅吾誰與。八節灘頭有石樓。</text>
<title>聞葉相求去益力。復次前韻。</title>,<text>累朝勛德荷恩私。名姓寧敎宦妾知。令尹三辭無乃固。中書六考未爲遲。天災疊見仍師旅。板築方興又繭絲。天子正殷弘濟望。午橋優樂恐非時。爵祿未論宜可辭。忍忘天下累棋危。周公繡衮歸何遽。鄭國緇衣弊改爲。廊廟風猷增局面。關城料理重藩籬。都門一出應無計。況復精神不耄期。</text>
<title>讀書有感</title>,<text>末路期期師聖賢。讀書林下送殘年。不如意事什常八。每見人能百倍千。北學淵源應有自。東歸衣鉢豈無傳。龍門餘韻如將理。爲擬煎膠續斷絃。</text>
<title>謝石樓 病中獲奉和敎。不啻流涎於麴車。脫然若未始有疾者。謹依韻錄呈。以暢餘興。</title>,<text>除却山王只五賢。酒中爲友共忘年。猶嫌蜀客囊留一。不論燕京斗直千。歡伯本無名可記。醉鄕聊有俗堪傳。何時擧白身長健。戲唱新詞和雅絃。</text>
<title>屢承和敎。欣幸多矣。謹走此錄似。竊冀斤敎。</title>,<text>誦詩專對愧前賢。客裏歸心日抵年。爲問滄溟風五兩。何如遼薊路三千。秋來空有相思夢。雁外還無隻字傳。虛館寂寥門又鎖。坐看新月幾回弦。</text>
<title>病起偶題</title>,<text>松柏貫四時。受命獨也正。蒲柳望秋零。稟性有所定。嗟余寡道氣。衰年轉多病。死固不可讓。生亦不可倖。偶躍大化爐。人而豈非幸。持此欲勿失。詎達委順命。沄沄萬物趣。流動恒喪性。平生用意處。只箇了逆境。動忍亶在此。約之貴虛靜。寸心常不昧。窓月吐冏冏。</text>
<title>燒香宴坐</title>,<text>愛香乃吾癖。況此居閑適。煙裊晴窓飛。燼飘棐几滴。暗聞袖裏薰。徐觀鼻端白。門掩月黃昏。孤山傍籬落。</text>
<title>詠禮部堂前柏</title>,<text>亭亭貫却四時靑。非檜非松挺榦貞。受命於天獨也正。托根于地直哉淸。扶持自得神明力。締構要看棟宇成。柯葉如雲隨日茂。常承雨露九霄傾。</text>
<title>次白沙韻。贈許指揮用吾。用吾。伴送許選子也。登州靜海衛人。能通經史。少時業儒。</title>,<text>親朋消息斷知聞。此地開懷賴有君。搖落一年相伴住。羈危萬里共辛勤。飮遵鄕禮情偏狎。耳慣華聲語暫分。謀振客中觴豆窘。却慙行橐欠錢文。</text>
<title>敬次奉謝兩使案下</title>,<text>形骸分屬各三人。肝膽相通若一身。閑興頓疏棊酒久。淸光頗阻笑談頻。乍違雖切當時戀。莫逆何如晩景親。我有朱絲慳不發。今朝爲拂匣中塵。</text>
<title>詠白菊</title>,<text>張翰風流五百年。江湖亦有散人篇。黃裳元吉雖無比。素履幽貞本自然。但取凌霜同格調。休將露面妬嬋娟。台軒不敢尋常到。謫降瑤臺第一仙。張翰黃花句。風流五百年。本李白詩。江湖散人陸龜蒙。賦白菊詩。</text>
<title>次白沙韻</title>,<text>霓裳舞罷曉霜零。絶勝沈香倚北亭。甫里淸新傳句法。靈均孤潔著騷經。露和玉屑金盤冷。影蘸銀杯竹葉靑。朔吹凝嚴蘭蕙變。湖山何處有芳馨。東還蓂葉幾回零。種汝端宜七寶亭。準擬瑤臺看伴鶴。何如簷蔔坐飜經。薰衣荀令芳逾烈。服玉仙郞髓換靑。相對略無脂粉態。朔風披拂有餘馨。寒英抵死不飄零。晩節耽看蒔敬亭。履素居貞無悔吝。坤黃比德可權經。趨風正合師溫雪。據廁何妨見衛靑。欲療騷人長顑頷。等閑輸與枕幃馨。溫伯雪子出莊子。借用言雪。衛靑指冬靑也。衆卉無端一夜零。孤芳獨秀鎭園亭。派分江夏添同譜。名擅瑤英籍素經。要洗淡粧須月露。欲描眞態讓丹靑。形容漸變騷人槁。想紉秋蘭佩舊馨。故園東望四千零。托地那無半畝亭。玉色分明儒雅傳。氷肌彷彿漆園經。裁團魯縞輕英嫩。翦薄吳綾小蒂靑。獨抱餘香猶抵死。不須招倩返魂馨。歲律將徂百草零。商音寥亮振柯亭。淸和氣稟兼夷惠。坤兌天機備緯經。膩理霜凝宜練素。精神玉潔便藍靑。曉來除却莊生夢。蝴蝶焉知分外馨。眼前蘭蕙摠凋零。獨與秋香伴此亭。桃李恩光全不識。風霜消息飽曾經。仙粧迥脫調脂涴。粉面休嫌掃黛靑。玉腕想應同玉塵。世間何物孕寧馨。腕與玉塵同色用。王衍事。自歎蒲柳望秋零。爲爾治棲晩節亭。素女欲携歸月殿。玉妃要伴對珠經。緇塵不許仙衣涴。蘭靈增明道眼靑。敢擬人間眞富貴。絶憐潛德有幽馨。台詩有人間富貴之語。故及之。不逐浮榮共墜零。家風隱映聚星亭。香緣今果由根性。白業前身定度經。每遇封姨通雅素。忽猜霜女報新靑。時携紙被花邊往。淸夢頻和一段馨。霜風吹帽鬢毛零。強對名花亦旅亭。點檢詩囊無警句。曬晴書簏有殘經。生前幾箇吟髭白。身後纔行汗簡靑。我欲忘憂須泛彼。滿斟醽醁嚼寒馨。行。音杭。</text>
<title>詠榴</title>,<text>中含甘露液。外剝老萊班。遮羃珍𥀶薄。塡房玉顆寒。要除心火候。仍作掌珠看。想得霜園罅。何緣飣酒盤。</text>
<title>燕山雪</title>,<text>燕山十月雪漫天。弊裘獨吟眞可憐。借得誰家紅叱撥。挾彈走過金臺邊。暫醉胡姬賣酒肆。歸來遺却珊瑚鞭。蹇驢灞上冷如鐵。笑殺襄陽孟浩然。</text>
<title>軍官柳敬地，牟千壽還自鄕國。得見家書。喜而賦之。十月二十五日初昏</title>,<text>卽見牙官柳與牟。鄕書一袋火急搜。朝廷萬福邊無警。家室都安歲有秋。却驗燈花先報喜。幾憑魂夢輒形憂。生成便荷君恩重。望闕焚香爲磕頭。</text>
<title>復疊前韻</title>,<text>楓岳眞遊誰興牟。崢嶸山骨任冥搜。泉飛洞壑綠蘿雨。路入招提紅樹秋。聽偈自知無俗念。觀空應悟有身憂。吾衰却欲從公去。一嘯毗盧上上頭。前聞白沙欲於明秋往遊金剛。故及之。吾患有身。本老了。禰衡撾鼓着岑年。脫略豪材未易搜。遂有文章驚滿座。更無毛羽保殘秋。可知中散多才累。不獨東園駟馬憂。歸及春風須翦竹。短蓑煙月釣槎頭。回帆幾日發東牟。越橐蕭然莫怕搜。此老胸中收汗馬。他人皮裏有春秋。色占令尹三無慍。期報尙書百不憂。早晩省家南去日。可能携酒漢江頭。期報尙書用陳遵事。令尹。指石樓台鑑。尙書。白沙職銜也。戲擲樗蒲犢變牟。資亡甔石愧苛搜。英雄也有輸閑着。貧賤能無肆志秋。我道本來窮亦樂。人情底事喜兼憂。還家正値梨花節。試覓長杓酌甕頭。</text>
<title>次白沙韻</title>,<text>披衣起坐尙精神。翳月薰窓漸欲晨。想得朝廊要待漏。隔墻呼唱有官人。</text>
<title>石樓相公戴孟浩然巾。賦此奉似請敎。</title>,<text>身被王恭氅。頭加孟浩巾。雪中宜物色。庭際覺精神。晉宋之間客。羲皇以上人。石樓何處在。吾亦出風塵。</text>
<title>伏奉和敎。不勝欣幸。謹奉此求正。</title>,<text>短褐雖長夜。猶傳舊幅巾。生前逋酒債。身後祭詩神。灞上騎驢客。樓中詠雪人。千秋同氣味。可以躡淸塵。李洞鑄賈島像祭之</text>
<title>次白沙贈丁仁信韻 廚房通事也</title>,<text>老夫何所要。名畫與名書。聊付一過眼。敢言奇貨居。右軍誰入室。松雪特題輿。此外渾閑物。餘無可動余。同行幾箇好通官。恭謹阿誰與爾班。兼味不過惟適口。素餐無補若爲顏。相從生死安危際。敢論尊卑貴賤間。題贈他年爲面目。你歸京洛我雲山。</text>
<title>詠橘</title>,<text>物色驚人秪可傷。洞庭千顆迥添霜。金包錫貢來南服。羅帕分珍出尙方。遊子永嘆懷裏落。小臣曾記御前香。嘗新萬里偏多感。不獨靈均頌后皇。曾忝宣廟朝侍從。故及之。</text>
<title>喜葉閣老詣闕。詩以識之。</title>,<text>沙堤華轂映文茵。加額爭瞻玉立身。所慰朝中扶善類。肯敎君側有憸人。老成去就關時運。談笑從容靖虜塵。佇看泰山尊國勢。不勞聲氣儼垂紳。披雲覩日擬天晴。擧手難任喜氣生。四海正殷如渴望。三韓尤切向陽誠。賀儀特齒千官列。査事嚴催十月程。都在相公旋斡力。期期奉勑出皇城。曾上閣門幾本辭。方今國勢器欹危。事機易失將誰責。主聖難逢大有爲。未靖滇黔規蜀局。纔恢金復整關籬。朝朝賜對天章閣。海內治安指日期。時安奢二酋寇黔中。川蜀騷然。東虜棄金，復二州。方議守城。國事方殷敢顧私。遭逢自古貴相知。危機正爾須奇着。拙速從來勝巧遲。可是遠人依德宇。將何微悃報毫絲。區區第祝公多祉。要見功成告去時。</text>
<title>天啓三年閏十月十六。參皇子誕生頒詔賀儀。退而識之。</title>,<text>霓旌影拂玉闌干。御座先排黼扆間。天子親臨皇極殿。鴻臚引詣侍臣班。仗舒金水香煙簇。鳳下承天綵詔頒。自幸遷鶯同賀燕。雲開雉扇望龍顏。金水橋在皇極門外。是日頒詔於承天門上。</text>
<title>題寢壁</title>,<text>一間障作半間房。前面皆窓受夕陽。眠食自由從早晏。公私隨分任閑忙。酒罈乾沒招茶椀。書卷橫縱掩藥囊。萬物蘧廬元是客。逍遙何處不吾鄕。盛酒小缸。華人謂之罈子。</text>
<title>奉次石樓韻</title>,<text>議禮如聽聚訟言。年來辨請幾遭巡。曠儀正合須時定。盛事分明有數存。直爲藩邦洪造地。專蒙閣部曲成恩。猩袍濫廁千官列。圖報惟將寸赤循。法服加身寵若驚。隨行非直爲觀榮。一家四海同文物。千古三韓囿弁纓。蒼玉姑靳雙佩重。猩袍恰襯六銖輕。小臣伏地無他祝。萬有餘年在鎬京。偶以無能仰使才。轅駒徒往又徒回。丈人試聽匣中韻。賤子敢彈冠上埃。卽此叨逢千載會。前頭恭賀一陽來。同時何幸沾恩渥。手捧皇綸五色裁。千官肅穆絶譁言。嚴警金吾徹夜巡。禮樂正由天子出。豆籩不曰有司存。猿狙被服寧非僭。螻蟻含生秪是恩。報答乾坤無所惜。此身微眇復何循。雷聲廣樂蟄蟲驚。季札觀周不足榮。所幸紆朱仍表著。何須鳴玉更彯纓。鄭張失序虞遭逐。滕薛爭班懼見輕。文物改觀千載盛。天浮喜氣達藩京。禮堂不准朝服。而許以紅袍入參賀班。故及之。妙歲皆稱華國才。位名雖極亦邅廻。周流蓬島三千里。馳逐燕京十丈埃。明月解從滄海上。長風吹度玉關來。歸檣正値春氷動。帝笥應頒獸錦裁。</text>
<title>天啓癸亥閏十月念二日。詣朝天宮。參冬至初度演儀。口占近體一首。錄奉兩使案下。</title>,<text>琳宮瀟灑樹煙霏。星斗疏明燭影稀。長至俯臨緜蕝肅。千官跪起佩聲飛。群心預賀三陽泰。衆口同辭萬壽祈。莫歉儀章無搢笏。大官還有衣紅衣。是日以紅袍入參。而西班有玉帶紅袍者。故及之。</text>
<title>翌日參再度演儀。復用前韻。</title>,<text>寒生宮樹斂殘霏。鵷鷺盈庭滿聲稀。奉禮奏香晴靄合。糾儀峨豸曉霜飛。默存心眼隨時習。祝上岡陵稽首祈。旣畢正伸餘敬地。退歸何敢拂塵衣。中朝以禮畢拂衣爲不恭。故及之。宮瓦蒼蒼曙氣霏。廣庭冠佩看漸稀。扶搖敢望鵬搏擊。屈折還同鳥數飛。漢話不須憑象胥。華封徒切祝伊祈。三韓未必無人物。白首蹣跚愧繡衣。</text>
<title>荔枝</title>,<text>聞說炎洲荔子丹。過時方得到長安。蠟丸差比龍睛大。蜜膜還疑馬乳乾。怊悵六年添客淚。塵埃一騎破妃顏。癡人不解蘇仙品。却把江鰩一樣看。六年怊悵荔技紅。本山谷詩句。</text>
<title>象</title>,<text>午門仙仗入。象亦備朝儀。窣地拖紅罽。垂頭受赤羈。露牙森可怕。伸鼻縮還奇。馴擾無狂性。吾曹日狎隨。</text>
<title>鸚鵡</title>,<text>公子調鸚鵡。雕籠掛曲瓊。玲瓏偏巧語。慧詰更多情。爾自隴西至。吾從海外行。相看兩憔悴。莫作向人鳴。</text>
<title>猿</title>,<text>淸秋巫峽內。落日弋陽西。有客千行淚。聞渠一夜啼。燕雲身更苦。楚岫夢還迷。萬里霑雙袖。非關哭瘴溪。</text>
<title>詠暹羅國人</title>,<text>暹羅本二國。種出赤眉餘。取路陝西界。來朝永樂初。袈裟惟蔽體。拜跽尙隨臚。莫怪難通話。憐渠不識書。</text>
<title>詠回回國人</title>,<text>裹頭全疋帛。垂耳兩重環。採玉輸天府。携靑過市關。希霑中國賞。來詣外夷班。苦道囊金盡。經年未得還。</text>
<title>詠大寧衛㺚</title>,<text>大寧淪棄後。難以守全遼。朝貢時雖至。凶獰動輒搖。與奴通款密。市馬索償饒。安得漢飛將。襄平一戰鏖。</text>
<title>橐駝</title>,<text>形模異毛群。初看猶可愕。峯起肉是鞍。頭長頸如鶴。馱實過沙磧。擁鐸時鳴𡇼。吾聞東征時。此物隨鼓鉞。陣前載戰奅。䃔䃧背上發。燔巢賊失據。兇壘從此拔。垂涎出翠釜。有肉那忍割。</text>
<title>參冬至賀儀</title>,<text>萬邦冠冕拜明堂。步步彤庭韻水蒼。日繞龍鱗天北極。雲開雉尾殿中央。山呼競逐潛雷動。宮線初添瑞景長。中國聖人當道泰。群陰將伏一爻陽。</text>
<title>奉次石樓相公贈寫字官張應善之韻。因以贈之。</title>,<text>客枕崎嶇夢未圓。入簾殘月夜如年。知渠隔壁猶張燭。爲爾開窓更看天。別後此情須省得。世間何事不茫然。中朝近日多聞見。分付回程續續編。作客燕山歲月多。鏡中霜鬢奈吾何。焚香讀易恁麽坐。啜茗談詩隨意過。家在日南孤夢闊。春來海上片帆賖。他時便與爾曹別。歸覓氷溪舊釣蓑。</text>
<title>聞洪畿伯樂夫，兪羅牧而省兩兄訃音。以詩哭之。</title>,<text>餞別京營如昨日。燕雲萬里哭君時。纔聞眞報還疑夢。欲寫哀辭更寄誰。新政保釐分陜重。淸朝物望秉銓遲。近來同榜凋零甚。白首傷懷詎有涯。丁酉年中釋褐榮。先朝執戟各飄零。錦城曉日眠衙鼓。氷岳春風臥竹扃。君已名高循吏傳。我今聲劣少微星。死生萬里從茲訣。江漢何年弔有靈。與而省。宣廟朝共爲騎省郞。故及之。</text>
<title>守庚申</title>,<text>三人辛若涉滄溟。牢鎖烏蠻閱幾蓂。日値庚申同五夜。星周甲子各衰齡。穢蟲潛伏將誰何。上帝聰明不汝聽。秪爲暮年身萬里。白頭談笑對燈靑。</text>
<title>次白沙庚申韻</title>,<text>離人相伴坐。萬里未歸時。睡本緣愁少。辰還與老期。移燈傾細酒。呵手斂殘棊。假寐仍昏醉。三蟛任汝爲。</text>
<title>天啓三年冬十一月丁巳朔。日南至。皇帝有事南郊。敬賦短律。以寓微志。</title>,<text>癸亥仲冬朔。郊禋親聖躬。冕裘垂法輅。仙蹕下天風。濟濟千官合。駓駓萬馬從。蘭湯薰浴殿。銀燭皎齋宮。對越心無間。嚴恭道乃融。雷聲聞夜半。斗柄指昏中。羽蓋承玄露。鸞簫響碧空。眞凝純不已。誠積感而通。祖稷思文盛。皇乾主宰崇。一陽交運泰。千耦頌年豐。德協三靈洽。功參列帝隆。華夷奔執玉。宇宙震呼嵩。海外逢殷禮。周南滯遠蹤。陶匏用繭栗。能與古儀同。天壇宮名曰皇乾。郊天以其祖配之。因以祈穀。出郊祀志。</text>
<title>冬至</title>,<text>乾道貞元際。人心惻隱端。藹然生物意。時向靜中觀。</text>
<title>聖節初度演儀 十一月初八日</title>,<text>宮陰漠漠雪霏霏。日出鵷行密更稀。韶曲想應儀鳳下。爐香散作彩煙飛。多男第切封人祝。永命方勤保奭祈。顧影自慙叨繡豸。故山長憶薜蘿衣。</text>
<title>奉次趙花川令丈述懷三十韻</title>,<text>乘槎殊節使。齎奉奏和申。洞辨科臺署。庭參閣部臣。擔當要出力。挺立忽忘身。歃血招諸客。同心契二人。行査汪將緩。索票畢郞嗔。海桂弦圓屢。階蓂落厭頻。眞同空谷喜。況與令公親。劃作挑燈話。都忘伏枕呻。阻顏封館日。連袂演儀晨。懷鬱頗開曠。眉愁倏展伸。叨逢千載會。共賀一陽春。肥瘠寧秦越。亡寒本齒脣。徵兵諸省急。加算九州貧。雪恥須嘗膽。臨危正臥薪。風便占逆順。道里異平均。積水龍宮滙。危關虎穴隣。差池爲二起。邂逅竟同臻。天漢仙槎路。幷州渤海濱。嘉陵紅淚濕。秋浦翠蛾顰。臂約同心結。釵分半股銀。歸雲爭落日。殘月印晴旻。淸漏聞將曉。微痾臥浹旬。窓㬢朝上澹。庭靄夕生氤。穴榻披靑簡。巡簷岸白綸。靜棊功妙奧。閑作意淸新。蓮鍔空開匣。氷徽待拂塵。龜腸與世忤。魚目混珠眞。喜飮長齋佛。苦哦謾祭神。排閶如可叫。瀝血且須陳。指日同浮海。聯翩拜帝宸。</text>
<title>再次</title>,<text>西厓門下士。獲侍讌居申。宥密經綸業。翹英獻納臣。乾坤收爽氣。江海寄孤身。共作燕中客。相逢嶺外人。鄕音聆可喜。傖俗見堪嗔。坐倚烏皮穩。燒看燭跋頻。戶雄求與敵。觥大索須親。觀者嘲還謔。病夫怯欲呻。庚申邀守夜。約束聽司晨。智老張先翕。機深屈始伸。燕歌追易水。郢調發陽春。莫使愁銷骨。當令味入脣。酒星年命直。鯨壑吐呑貧。醉眼朱成碧。華筵蠟代薪。後先差或間。辛苦略相均。朝賀聯班序。東西館接隣。邊機一日急。査報幾時臻。久厭喧煩俗。長思寂寞濱。每存捫舌戒。焉效捧心顰。柴水常論價。衣冠亦愛銀。懷柔安率土。覆燾仰蒼旻。越氏重三譯。苗人格七旬。大明昇赫赫。妖祲豁氛氤。樹德頒鴻典。疏榮降帝綸。藩屛斯旣鞏。邦命亦維新。粉骨圖酬報。深心奉刹塵。因詩抒情素。於酒見天眞。落託身無累。昏冥興有神。風波仗忠信，膠漆重雷陳。共荷王靈大。相將謁禁宸。</text>
<title>燕中述懷。復用令韻。錄奉案下。</title>,<text>獨醒漁父莞。悻直女嬃申。雨露逢新政。風波假憲臣。略無幾見面。安有膽通身。停櫂眠蛟室。扣舷聽木人。忽生關禁梗。仍被海防嗔。舌澁言詞拙。尻高走謁頻。情於伴送昵。語向僕僮親。遠夢臨歸怯。酸詩帶病呻。鳴榔漳水夜。聞漉濼泉晨。勝景多延佇。名區一欠伸。佳人金縷曲。才子沁園春。樹色迷京口。河流入海脣。猶牽懷土恨。長憶在家貧。上國攀仙桂。淸時免鬼薪。已將榮辱一。未識死生均。所幸如雲集。隨緣作比隣。興闌悠爾去。情至響然臻。有志歸盤所。同期老穎濱。寧遭官長罵。不怕吏人顰。香稻新炊玉。金虀細膾銀。游從處士陸。題贈上人旻。飮萬千餘酌。期三百六旬。狂歌聲驟嗄。醉眼氣紛氤。氷岸棲禪榻。花川理釣綸。補籬松逬長。穿砌筍抽新。且進杯中物。肯彈冠上塵。但能生處熟。應了俗爲眞。元亮樂天命。老聃存谷神。請于愚伏質。毋曰賤夫陳。野老無他祝。焚香稽䆳宸。</text>
<title>聖節朝回口號</title>,<text>宮雲曉濕雪初霏。翳月䑃朧人語稀。聲散玉珂風處切。影侵銀燭暗邊飛。彤庭振鷺千班合。慶節流虹萬壽祈。滕六有情添瑞色。罷朝猶點謝莊衣。</text>
<title>伏承和敎。諷誦之不足。謹依韻錄奉台案。</title>,<text>宮鴉棲定夜沈沈。萬籟俱空片月臨。故國政同浮海梗。此身還似戀南禽。強加晩飯猶當肉。誰綻寒衣爲捉襟。悄悄不堪愁獨語。更呼僮僕說歸心。</text>
<title>復次</title>,<text>每年朝玉帛。賀節屆天申。使价非輕選。朝廷輟重臣。天靑迷鶻翮。浪黑映鼇身。月落眠舟子。潮生語榜人。要爲風伯頌。偏向雨師嗔。衛岸歸帆緩。楊河見驛頻。防身孤劍在。照幔一燈親。客夢愁邊覺。鄕音病後呻。長蘆篙轉夜。獨浦櫓過晨。逝矣隨行止。時哉可屈伸。履長朝至日。頒曆首王春。旅態看情面。華聲效齒脣。莊生能達命。榮叟貴安貧。憶種門前柳。思擔澗底薪。參差先後異。辛苦道途均。酒戶雄難敵。詩盟屈作隣。寬和人愛慕。愷悌福來臻。醉哭金臺上。狂歌易水濱。薊門吁可怕。楡塞語堪顰。已匱司農粟。頻調太僕銀。未除猖獗虜。徒籲疾威旻。肉味忘三月。魚瘡臥半旬。吐霓紅鬱勃。衝斗紫氛氤。撫院該題奏。台臺奉綍綸。日星名義正。雨露寵榮新。御水遙通漢。河橋淨拭塵。歸程長短熟。遇境畫圖眞。焚幣祈隍廟。操文祭海神。此情俱可錄。餘事不須陳。方丈三韓外。天文仰紫宸。冬至兼聖節使。故用賀天申節。</text>
<title>依趙侍郞令韻。奉酬任書狀雅史。</title>,<text>于役何多日。懷歸類戊申。倚閭君有母。去國我爲臣。夢裏垂雙淚。天涯弔隻身。悠悠空度日。碌碌且因人。着處多需索。隨方雜喜嗔。煩言寧避數。長跪不辭頻。貌與周郞熟。情隨葉閣親。歌非彈鋏陋。病是執圭呻。明燭觀書夜。趨朝待漏晨。事無難處易。機在屈中伸。短景催殘臘。新陽逼小春。整襟調鶴膝。拂袖撫龍脣。但撿奚囊富。那嫌越橐貧。黔師望楚餉。關將殞窯薪。兵結滇遼久。計窮戰守均。中朝存大體。一臂托東隣。苦盡甘方至。憂蠲賀始臻。雅賡皇矣武。耕雜渭之濱。破涕時回笑。迎懽更展顰。鹿臺須散粟。瓊庫不需銀。興實治同道。亂非降自旻。儒風扶正脈。妖說息波旬。金殿皇風穆。雲樓御氣氤。敢望登菌閣。只冀捧芝綸。開闢乾坤正。挽回氣象新。杯心傾綠醑。衣上拂緇塵。歸路飜疑夢。登舟定是眞。生涯雖潦倒。詩句却精神。文物三韓盛。箕疇萬古陳。遭逢千載會。歌詠九重宸。佛家謂邪說波旬說東省白蓮之變。故及之。黔師七，營直逼水西。楚餉不至。將有潰還之憂。又楡關參將王盈採修城窯薪於仙靈寺。爲西虜所殺。故倂及之。</text>
<title>奉次趙花川開元寺逢雨韻 以遠客坐長夜。雨聲孤寺秋。請量東海水。看取淺深愁爲韻。</title>,<text>孤帆落寺門。古郭炊煙晩。枕上夜來聲。蕭疏憑近遠。祗林在近郭。不用登山屐。半夜話無生。懸燈共禪客。長路何時窮。百年強半過。何如脩竹林。長嘯抱琴坐。夜雨閉秋寺。殘燈眠上方。明朝看白髮。箇箇緣愁長。明珠出南禺。蘊此連城價。衢路莫怨嗟。時時光照夜。乾坤一旅亭。何者爲賓主。萬里百年身。悠悠今夜雨。輕槎汎銀潢。何處是玉京。牛渚浪花帖。惟聞風水聲。別日耿難忘。稚兒泣且扶。誰知古寺雨。愁對一燈孤。莫把淺深愁。量他東海水。是身如幻泡。偶到開元寺。元戎駐海閫。幕下運奇籌。聞道楡關外。虜騎政乘秋。査官不待回。部裏已題請。早完冊典歸。一國臣民幸。客路一何長。客愁不可量。天時有否泰。消長看陰陽。城古近不夜。地雄海岱東。誰新唐代殿。金碧耀蔥蘢。渤海尙安流。風波足宦海。有涯從無涯。莊叟亦云殆。腸斷秋浦猿。淚滴嘉陵水。何日齊山亭。朱欄共竝倚。倦客眠方丈。楞伽也不看。應知食宿畢。明發逐征鞍。苒苒長途間。危機還自取。平生馬少游。吾與爾爲伍。且憑酌淺深。莫問愁深淺。努力更加餐。非關風土善。凄斷空階雨。僧廊夜向深。愁人正不寐。一倍是鄕心。可憐雙飛燕。盧家有莫愁。且入尋常宅。何如巢石樓。花川有兩婢絶妙。石樓請之。故戱及之。</text>
<title>奉次石樓題提督廳後堂韻</title>,<text>粉署新修景物加。照璫紅日暈殘霞。西山爽氣來虛閣。北闕晴雲覆御河。蘭省放衙分務簡。石欄拈筆寫詩多。滿庭松檜陰陰裏。步屧疑尋吏隱家。粉墻西北夾城通。重闢華堂九几容。鑪焰香薰詩筆下。庭松影落酒杯中。林端月魄升初闕。御苑砧聲急暮舂。可念蕭條身萬里。莫辭提榼暫時同。</text>
<title>奉次石樓相公贈花川韻</title>,<text>萬里滄溟正淼漫。百年身世付槐安。偶逢談笑形骸外。猶怯風濤夢寐間。關路望殷披草莽。輞川歸及樹檀欒。客中一醉眞難得。台席雍容禮數寬。王摩詰輞口莊亭後。有檀欒數株。</text>
<title>再次</title>,<text>處處屯兵戰鼓漫。賈生無涕策治安。高談白馬西關外。空閃朱旗北斗間。秦地河山誇絶險。漢家宮殿北重欒。誰憐萬里烏蠻客。獨坐中宵強自寬。重欒。出西京賦。登萊東望浪漫漫。關上烽煙少報安。査信渺茫滄海外。陣雲橫斷薊遼間。周王繼序思文武。晉政多門戒郤欒。聞道西戎戕漢將。羈危那得寸心寬。</text>
<title>奉次白沙醉題韻</title>,<text>屢吐台茵幸見容。紙窓吟對篆煙濃。醉中豪句神應助。醒後狂言禍所鍾。聚散本來難預料。人生底處不相逢。莫言京洛追隨隔。雁外那無一字封。醒時猶對醉時容。興味偏從淡入濃。誰喚金杯添綠水。自慙牛鐸叶黃鍾。三生緣愛非虛幻。萬里悲懽豈偶逢。秪願殘年無事飮。封留那似醉鄕封。婁公盛德我包容。奈此樽前醉興濃。暮境羈懷難斷酒。少時狂態憶呼鍾。靑絲纖手誰家送。白髮新年客裏逢。共沐皇恩期不遠。手擎綸閣紫泥封。輝輝晴旭淡雲容。異國春光日自濃。萬里行藏眞潦倒。一生伎倆太龍鍾。尊前故唱燕歌別。關外難期楚老逢。擬和杜陵多感慨。薊門何處覓堯封。一榻三人坐劣容。欹斜醉墨淡還濃。氣衝牛斗知惟煥。意寓峨洋聽者鍾。萬里艱難同逆旅。一時恩渥偶遭逢。澼絖縱有微方在。鬻技何心裂地封。誰憐浮海邴曼容。花正濃時歸興濃。眼裏分明南省路。耳邊寥落午門鍾。靑樓絲管尋常聽。粉郭煙嵐幾處逢。共轡暫迂齊魯境。歷尋秦漢故登封。風神傾座想雍容。膠漆交情晩更濃。暇日共圍淸晝局。早朝同趁曉時鍾。然明一語聊相合。光範三書顧未逢。但識荊州無所願。人間何羨萬家封。紅潮生暈上衰容。正借春光滿意濃。荷得劉伶惟一鍤。量非宣聖輒千鍾。酒星無乃生年直。醉日從他命限逢。不願人間虛食邑。醴泉於我是眞封。白圭三復愧南容。政坐杯中琥珀濃。時或銘心觀酒誥。還同掩耳竊人鍾。天生勍敵惟當避。我保殘齡不願逢。聽得公詩津滿口。殿頭扶出醉黃封。年光何處最先容。近水新楊態漸濃。詩就玉堂纔擊鉢。罰依金谷便浮鍾。恩綸指日須完降。和汛當春恰好逢。行盡東南千萬里。聖朝方信廣提封。</text>
<title>正朝初度演儀口號 用霏字韻</title>,<text>落月中庭玉露霏。千官齊到佩聲稀。門撾鞺鞈奔隨從。陛衛森嚴擁佽飛。執壤幸逢千載會。呼嵩亶爲一人祈。春風催暖屠蘇酒。要見宮儺畫袴衣。</text>
<title>正朝再度演儀口號</title>,<text>庭燎煌煌香屑霏。千官齊到燭來稀。猩紅自詑遷鶯羽。雪白堪矜振鷺飛。拜舞渾依臚贊畢。山呼便作漢音祈。遙知北闕優恩渥。隨例蒙頒在笥衣。</text>
<title>醉時吟</title>,<text>聊爾之乎者。逢場酒後棊。着於無着着。爲以不爲爲。立論雖崖岸。行身本坦夷。莊周去已遠。恨不與同時。</text>
<title>奉次石樓韻。贈李星山長培。余與石樓喜飮。星山俱戒節飮。故謝之。</title>,<text>多生宿習似藤纏。五斗方資氣卓然。一鍤便埋劉子日。初筵幾悔武公年。淸狂易發懽情勝。故態難忘醉興牽。幸佩良規眞藥石。銘觴直欲警吾前。幾平聲。</text>
<title>次白沙韻。贈李星山。</title>,<text>新年長憶夢中家。斗覺霜毛一半加。強頌椒盤酬楚俗。纔傾柏酒聽燕歌。喧催御水氷初動。暖入宮梅日漸和。想得皇恩春共至。回槎無滯渡天河。千古三韓馬弁辰。年光萬里一回新。宮雲淡覆秦城曉。桂楫輕浮漢水春。仗外爐煙昇瑞靄。池邊柳線拂香塵。煌煌鸞誥從天降。滿郭東風喜色津。</text>
<title>上畢主事。次白沙韻。</title>,<text>南宮淸切號仙曹。北館分司物望高。故事握蘭推妙選。新恩賜被荷榮遭。四朝寅亮傳周畢。一頌中和擬漢褒。況有光輝聯韡鄂。天津庾節寵賢勞。主事大哥以天津官餉戶部侍郞。新陞右副都御史。故及之。儀曹淸選亞銓曹。題柱仙郞價益高。每向筍班驚玉立。曾於林館賀丘遭。端凝特出千官表。廉善難容一字褒。萬里神交從此始。幾回霄漢夢魂勞。主事重修北館。煥然一新。故倂及之。</text>
<title>次白沙守歲韻</title>,<text>萬里悲雙鬢。明朝又一年。老隨春共至。愁與夢相牽。最惜將殘臘。頻看欲曙天。屠蘇雖強飮。不敢在人先。</text>
<title>敬次石樓朝天宮演禮後醉歸 五絶</title>,<text>羽蓋聯翩絳節朝。笙簫遙返碧迢迢。雲輧一別無消息。天外三峯削出高。端端聞住善和坊。寶瑟初停掩洞房。若唱艶詞傾美酒。此身忘却在他鄕。禮罷仙宮曉漏稀。西山飛雪點朝衣。滿前詩景描難就。路直天街信馬歸。罷朝同過室羅城。竝轡仍爲一字行。不露文章驚四海。莫登禪塔強題名。天涯爲客鬢俱蒼。合眼無時不故鄕。遙想登萊春汛好。風帆安穩過滄茫。</text>
<title>奉次趙花川除夕韻 以旅館誰相問。寒燈獨可親。全篇四十字爲韻。</title>,<text>少時更歲除。不解古人語。豈意遲暮年。烏蠻是逆旅。朱樓十字街。冽唱逐淸管。遠客坐寒更。燈淸雪滿館。藍尾到君手。莫停金屈巵。獃不從人得。吾今賣與誰。義和鞭日月。有底促而忙。超忽感年華。人非金玉相。翳翳燈花垂。迢迢更漏聞。視夜夜何其。呼兒爲數問。惟殘雙鬢白。不改寸心丹。憶昨阿咸宅。銀幡巧奈寒。默坐忘言語。眞如入定僧。心香燒一字。暗燼飄龕燈。耿耿伴殘缸。紙窓明雪屋。新詩不厭塗。小酌還宜獨。萬里坐長夜。百年計已左。山林與鼎鍾。何者爲吾可。燕地逢新歲。天涯一愴神。相從萬里遠。惟與僕僮親。今年五十四。明曉却添一。假令滿百年。四十五回畢。百年過強半。明朝又一年。只怕殘更盡。今宵政可憐。至人心若水。無迎又無將。問爾夸毗子。胡爲獨遑遑。人生如礪石。磨盡石亦盡。三四朝暮迷。群狙妄喜忿。臘日當三十。子前一刻夜。試唱玲瓏詞。黃鷄倘假借。一餐固有分。云胡錢費萬。功名醉百年。不直卯時困。虜騎塞襄平。楡關六百里。荊卿劍術疏。莫謾悲歌市。故國別多日。親朋安也未。柏酒定濃杯。春風猶臘味。三月嘉陵路。春光未盡歸。楊花如雪白。飄蕩惱人飛。寥落烏蠻館。羈危萬里人。故鄕東海外。歸楫轉酸辛。故國經年別。音書謾寂寥。橫窓小梅樹。應發向南梢。誰登百尺竿。失勢千層落。世路多險艱。休休且莫莫。路岐君莫慟。素絲君莫悲。南北與白黑。曷足嗟嘆爲。上蔡嘆黃犬。後車不戒前。何如畢茂世。甕底臥頹然。歸及故園春。南疇將有事。俛仰宇宙間。吾行可以止。春光歷下早。桃杏染臙支。醉倒百花上。橋名 流鶯復在茲。分手易前期。少時輕別離。安石能無累。中年秪自知。吾亦愛吟詩。詩成還自笑。小技工無益。何能裨大道。客懷悲未央。鬱鬱久居此。東牟在何方。却望幷州地。浮生元是夢。況乃夢中身。請觀非幻處。那箇本來眞。今旣不如昨。後來從可知。況當爲客日。倍覺去年衰。徐市載秦女。文成食馬肝。飛繩難繫日。誰復駐朱顏。斗柄橫西南。曈曈天欲曙。玉繩低建章。耿耿吾誰與。夜寒更漏促。誰伴苦吟窓。風燭泣餘寸。詩成押韻雙。半生在丘園。濟世無奇蘊。書劍老風塵。素絲被兩鬢。林鴉散列炬。不似故園情。阿囝平安否。憐渠坐到明。駒隙嘆流光。轉頭容易失。盛年不再來。可惜是今日。此日足可惜。良宵君莫負。富貴尙可期。盛年難再又。問渠鏡裏翁。何處着衰容。儂今卽是你。莫怪兩相逢。江海平生志。漁樵寂寞濱。桃花流水遠。倘訪武陵春。分韻四十字太宂。恐不若一年將盡夜。萬里未歸人。二十字之簡切。幸諒之。</text>
<title>正朝禮罷。錄呈兩使案下。</title>,<text>皇極門臨金水橋。日光搖眩御床高。內頭已放宮儺隊。仗外初環衛士刀。奉闕傾心當宁聖。催班爭目出群豪。孤臣何幸逢千載。三入彤庭望赭袍。玉燭調回氣候均。龍池柳色望中新。春秋一統王正月。天地三陽歲首辰。金殿垂衣眞聖主。玉墀鳴佩摠賢臣。休煩太史占雲物。早報遼陽掃虜塵。</text>
<title>奉贈冬至使趙得和令丈</title>,<text>穆陵關外弊貂寒。白璧轉空游說難。若得千金猶可動。餘非寸舌所能完。共圖國事無他技。各盡吾誠卽一般。想應忱辭俱激切。牖人元不在多端。主客司需索人情。行橐已竭。東館通官輩求助于西館員役故云。</text>
<title>奉賀白沙壽辰 甲子正月二十日</title>,<text>孟陬初度斗杓寅。梅柳光陰淑氣新。富貴文章公所有。康寧壽考我方申。門前籠鴿尋常事。海上偸桃第幾春。萬里燕雲同此席。小生元是榜中人。</text>
<title>奉酬白沙和示壽辰韻</title>,<text>靈均初度指庚寅。徒賦離騷怨恨新。在位幾遭靳尙妬。居家頗困女嬃申。爭如繼世台垣座。兼竝連枝棣鄂春。福應三槐猶未艾。如公前古更誰人。</text>
<title>奉次石樓台韻。奉似白沙令案。</title>,<text>壽杯波暖壓春寒。勝宴初開倂二難。彩蕊巧爭韶景媚。豪歌偏助酒酣歡。一年値節公多祉。萬里同觴客竝安。餘興未央還秉燭。主人留飮夜將闌。春催梅萼細含芬。報喜先翔彩燕群。盧橘金丸閩嶺外。洞庭春色楚江分。持杯苛勸情珍重。秉燭留歡謝繾勤。欲獻壽星無盡手。拙詩還愧野人芥。</text>
<title>用前日戲言。奉答趙花川。</title>,<text>疊廿兼三五。知非買妾年。老來殊索寞。醉裏要扶牽。燕舞桃花雨。鶯歌柳絮天。阿誰同此樂。白傅在吾先。世事元無定。紛紛一局棊。所爭關勝負。烏得省營爲。仁義非楊墨。淸和不惠夷。須看齊物論。妙在淺深時。古人謂烈酒爲齊物論</text>
<title>謁國子監</title>,<text>巍巍聖廟鎭皇京。千古絲簧間瑟笙。魯類鼎成卑制度。漢橋環聽盛文明。瞻前忽若陪函丈。當座依然夢奠楹。秪怪講堂絃誦絶。滿城禪院鼓鍾喤。吾聞夫子道。廣大盡精微。禮樂爲宗主。皇王在範圍。梁摧歌寂寞。楹奠夢依俙。詠罷春風裏。還同點也歸。</text>
<title>天壇</title>,<text>三淸樹色隔人寰。宮鑰初開洞府寬。五帝祠壇雲影合。九天仙闕貝光寒。皇輿至日躬圭幣。御座當時面玉闌。彩筆自慙干氣象。白頭重到詑奇觀。聖皇齊配玉皇尊。羽衛森嚴擁百神。帝力雄奇侔造化。宸心對越體文純。朝回絳闕圍香霧。禮罷玄壇墮月津。器用陶匏儀尙質。講明前古在儒臣。巍巍功烈垂千古。郁郁文章冠百王。儀取軒轅郊帝嚳。制兼壇屋象穹蒼。群靈颯爽從歆享。一德昭融降福祥。不已原同純亦妙。法天要在法高皇。</text>
<title>恭遇</title>,<text>宣祖大王忌辰。謹賦一絶。以寓悲感。寢園濡露入新年。龍馭如今益杳然。萬里孤臣空洒淚。風吹難到穆陵邊。</text>
<title>石樓以萬里棋逢敵手難。請余完對。對以百年人得同心易。石樓亟加稱賞。遂完篇奉呈。</title>,<text>伴槎之行不等閑。天敎吾輩罄交歡。百年人得同心易。萬里棋逢敵手難。橘裏莫嘆亡一皓。局邊猶喜有傍觀。也消描入龍眠筆。歸臥林泉仔細看。</text>
<title>聞黔師奏捷</title>,<text>中原萬騎繞滇池。梟得名酋太白旂。廟略如神收勝算。將權歸一奮兵威。焦頭未論移薪計。迎刃方乘破竹機。走馬不須來索賞。薊門方急羽書飛。時五路進兵水西。皆受節制於撫臣王三善。告捷索賞甚急故及之。</text>
<title>次白沙石鼓歌韻</title>,<text>昔年曾讀石鼓歌。前揖韓公後蘇子。周宣獵碣至今存。重是移爲孔廟器。誰云姬轍入春秋。王不稱天大夫字。陵遲已極奔彘初。一線文武幾墜地。奮戈當日屬英主。有截淮土夷喙矣。東漸西被聲敎曁。日月所照霜露墜。蒐狩岐陽講武事。伐石因垂歌頌美。辭類風雅字籀文。奧妙古勁斯兩至。豐功偉烈托不磨。誰謂文章一小技。照人耳目如昨日。舞蹈詠歌宜興起。我雖好古生亦晩。更後二公千百祀。偶因觀國兩度至。摩挲滂沱宛相似。當時篇什爲可考。車攻吉日同軒輊。見遺編詩豈有以。闕文何幸猶及史。況其筆畫森劍戟。水斷蛟螭陸斷兕。蒼頡茫昧無可言。下逮氷斯皆屛避。嗟哉棄在陳倉野。乃與頑石同齒齒。移諸鳳翔遷于燕。在唐中葉前宋季。皇朝文治越前古。重修太學安頓此。屈指上下數千載。想載駱駝行萬里。吾聞神禹鑄九鼎。義不辱秦沈泗水。十鼓亡二得足數。閱盡變滅吁可喟。移措文廟遂得所。諸生講劘從今始。二公騎龍白雲鄕。獨留雄篇傳至此。白沙傑筆吾所伏。續作歌詩相比次。愧我效嚬不效美。強題數句還復棄。才雖疏薄不能已。且復爲之再三置。況有詞壇老宗匠。不敢仰塵高明視。藏諸行篋混巾幭。東還投貽鄕蒙士。請莫看作石鼓歌。或是有韻路程紀。王不稱天大夫字。言大夫亦不得稱字也。</text>
<title>花川患眼疾。作歌見遺。戲次贈之。</title>,<text>天公嗔君悅色空。昏花故着雙瞳珠。金篦妙刮未試手。睫內頑膜如脂腴。公胡妄想戀酥胸。譬如將身火中投。直不焚身是幸耳。無怪公之眼不瘳。我有一方號還睛。請公試之良得效。大抵稟胎眼先具。一身于此藏神妙。五色盲人語不虛。侵蝕多因外誘至。嘉陵一路饒脂粉。公病自致非人致。請公寡欲運內視。神光返照明雙眸。方藥元來外物爾。黃連乳液煩和糅。君不見秦臺神鏡無塵垢。燭人肝膽知姸媸。雖然此疾不須醫。閱人矇矓還亦宜。閱人矇矓自有味。看字昏澁尤宜懶。本山谷老人詩。</text>
<title>昨奉再投。非徒忌醫。以病爲藥。恐傷醇懿。遂依賦擧似。兼以自警。花川以黃連點眼。要得嘉陵人之玉乳和藥。故云云。</title>,<text>至人無欲故長生。胸中瑩如摩尼珠。穢濁安能妄外染。神明自然常內腴。公胡按劍怒我言。自笑夜光非暗投。苦口從來利於病。藥不瞑眩何由瘳。飮酖求安禍必大。豈但試之無功效。吾聞眼者腎之竅。發爲神門貫衆妙。飛糠暫眯尙難忍。況乃斤斧朝朝至。空卽是色色卽空。空色本來無二致。不悟尤物戕賊人。笑中有刀藏於眸。妖姿佳冶安足珍。革囊膿血相雜糅。士之貪兮氓之蚩。嗟哉諱疾而忌醫。兪扁之言水擊石。雖謂不祥還亦宜。革囊膿血。用釋氏語。</text>
<title>依石樓韻。贈鄭禮男。</title>,<text>衆中相接便心傾。爲愛端詳氣質明。輕俗可能知我意。避喧方自見君情。風花雪月詩才敏。金石圖書字畫精。安得携渠歸舊隱。周旋夜讀倂朝耕。吾廬鶴麓隔塵喧。路挾靑松白鹿群。躑躅映空紅勝錦。篔簹障缺碧於雲。山翁挈榼時爭席。野衲求詩屢過村。覓汝淸新佳絶句。彈絲吹竹不要聞。來時草草戒行儔。梅雨翛翛報麥秋。萬里逢春飄客淚。兩年封館滯羈遊。誰從博望乘槎水。不似山陰訪戴舟。留得錦囊東逝日。碧雲佳句對湯休。東還便決嶠南歸。有意君能款竹扉。對客共分靑籸飯。與渠同製碧荷衣。要聞薝葍尋蘭若。爲采蘼蕪過翠微。交契本來無貴賤。知音識字世間稀。</text>
<title>會同館。領下馬宴。林尙書堯兪押宴。退而賦之。</title>,<text>尙書押宴庀諸司。雜劇來陳衆樂隨。玉帶猩袍香冉冉。金花烏帽影離離。陶和法酒三杯醉。柔遠仁風一座披。不是陪臣忘再拜。皇朝無乃闕聲詩。</text>
<title>次白沙下馬宴罷後偶題韻</title>,<text>竝轡天街一字馳。尙書來押賜宴時。梨園法部笙歌妙。光祿仙廚綺饌奇。花影旖旎頭上帽。春波瀲灎掌中巵。醉歸日晩河橋路。記得靑樓半面窺。</text>
<title>奉次石樓台韻</title>,<text>夷險辛甘事事同。鏡中髣髴鬢雙鬆。一年旅夢燈前枕。萬里鄕愁雨外舂。回雁逢春虛寄信。歸潮帶月隔推篷。何時落帆宣沙岸。滿郭香風酒正濃。</text>
<title>通官尹大銑久陪筆硯。願惠一言。書以贈之。</title>,<text>雖存寸舌澁華音。纏橐齎無累十金。沿路見偸將乞食。同行隨例尙收蔘。工書楷正宜人眼。拙性卑恭可我心。萬里相從情不淺。操觚況乃效勞深。</text>
<title>二月十七日。領勑于文華殿東極門。敬賦以識之。</title>,<text>玉橋西望御溝源。步入文華左掖門。閹曜孤高承帝座。翰林瀟洒映微垣。威顏咫尺擎綸綍。天語丁寧樹屛藩。稽首瑤墀徒隕淚。小臣無路報皇恩。</text>
<title>復用前韻。呈石樓台案。</title>,<text>漢闕逶迤貫渭源。玉闌橋對紫宸門。洛陽苗裔超常侍。學士詞宗冠翰垣。萬里星忱環北極。十行天語奬東藩。文華殿外擎鸞詔。粉骨難酬雨露恩。是日孟翰林，賈大監傳勑。故及之。泉源萬斛倒詞源。一脈相傳牧隱門。福曜方臨靑社分。文星應入紫微垣。于今一札頒宸極。自古三韓作帝藩。碌碌因人增愧汗。東還何以答殊恩。</text>
<title>復用前韻。仰酬白沙令文。</title>,<text>乘槎髣髴遡河源。夢裏還疑羾帝門。瓊島微茫粧苑籞。玉泉演漾繞宮垣。近臣視草因頒詔。中貴傳宣爲樹藩。歸拜龍顏何所報。放還田野亦君恩。</text>
<title>伏聞台寢遭火災。奉此以鎭之。</title>,<text>昨夕相對劇飮罷。忽聞寢內驚回祿。俄頃撲滅仍就枕。睡聲如雷動墻屋。衆人來慰我來賀。敢問賀意何所獨。吾聞水火雖相剋。丁壬本自爲配匹。在易其卦爲旣濟。此行利涉可以卜。況㕣來時舡上發。終獲無虞穩登陸。所以賀者意在此。且向神明重虔祝。</text>
<title>琉球國使臣馬勝連，林國用以請封事。來寓巡風廳。因來見館中。端秀可愛。但恨不文耳。</title>,<text>聞道琉球國。閩南海島中。衣冠猶漢制。文物亦唐風。華嶼乾坤別。箕封雨露同。性情均所賦。休怪語難通。高華嶼。在國西。</text>
<title>復疊前韻</title>,<text>彭湖多勝蹟。詳著職方中。刳木經閩徼。占雲候海風。朝宗如有約。邂逅不期同。所賴皇靈大。車書萬里通。</text>
<title>聞黔師敗績。王軍門被擄。復用前韻傷之。</title>,<text>日落昆明天外池。獰風吹折漢旌旂。蠻溪有路橫蛇陣。將鼓無聲挫國威。狃勝驕兵忘戰戒。詐降窮寇變危機。可憐南極連銅柱。回首冥冥斷鳥飛。</text>
<title>奉次趙花川寄韻。原韻外增二韻。</title>,<text>淸明二月是中旬。萬里風光惱殺君。燕子欲來開小閤。桃花將發掩重門。黃連作末難除膜。玉乳成膏易撥雲。別恨漸濃山秀黛。情書久斷雁迷群。鳳衫猶帶嬌紅濕。鸞扇空藏舊麝薰。消遣一春無限意。可憐抱渴病文園。花川患眼疾。作黃連歌寄情於嘉興人。故戲及之。</text>
<title>沁園春詞次趙花川韻</title>,<text>搖艇柴門。花浪新漲。錦鱗可叉。山靑水碧。一聲款乃歌。往往汀洲。狎鷗非他。嫩綠蓑衣。直繞紫綬。羊裘何羨釣煙波。問怎麽。却被浮名誤。驅傳乘槎。倚畫閣。縹緲天涯。詠孤鶩齊飛落霞。把銀燭。大明宮裏早朝罷。柳拂赤墀。旗影橫斜。牢鎖烏蠻。度日如歲。鏡中雙鬢着秋華。好歸去。拜聖主。蒙恩卽放還家。</text>
<title>領解送漂流人。御前欽賜賞賚。退而賦之。</title>,<text>祥雲一朶繞皇闈。稽首東廊奉勑歸。奏解漂流雖舊例。賞恩稠疊倍光輝。兼金爛雪頒天府。瑞錦霏煙出帝機。忠順家傳昭受報。先朝耆老幾霑衣。</text>
<title>上馬宴罷後。復次前韻。寄意於林尙書。</title>,<text>盛德英名四海馳。春官典禮屬淸時。超崇八座班聯重。封殖三韓際會奇。舞急錦腰催玉桂。花低帽角落金巵。明朝可是辭堂去。蘭省無緣得再窺。</text>
<title>京師地震 二月二十日甲寅巳時</title>,<text>地維宜靜不宜動。怪底京師變異常。氣震山河天柱折。聲掀墻壁苑林僵。某占某應誠難測。陰盛陽微亦可詳。至哉坤元須體念。群公終始勉扶匡。</text>
<title>良鄕道中</title>,<text>烏蠻館裏思鄕客。丹鳳門前拜闕時。望鳥靑空心共疾。看雲白日意俱遲。皇畿路直車如水。驛舍春深柳盡絲。爲報同行須促駕。明朝要過督亢陂。督亢陂在新城南門外。有亭。乃畿南勝槩。</text>
<title>蘆溝橋 蘆溝曉月。乃北京八景之一也。在良鄕。</title>,<text>誰鐫山骨跨河郊。絶勝松江繞畫橋。百尺虹蜺光隱隱。半空烏鵲影迢迢。夜霜却被蘆花誤。曉月偏添曙色饒。南去北來何日了。輪蹄赤縣此津要。</text>
<title>過涿州</title>,<text>畿南百里冠雄州。見日長安只擧頭。冀野天文臨析木。軒皇神武馘蚩尤。金繒歲月何須問。遼宋山河足可羞。聖代卽今爲近輔。滿城花柳擁譙樓。</text>
<title>過雄縣</title>,<text>壯哉雄縣此襟喉。澶漫燕雲十六州。地雜城池今古樹。水分夷夏北南流。街頭紫鱖來漁戶。柳外靑帘報酒樓。壟麥漸苞桑葉綠。遠人時復駐征輈。白溝河。乃宋遼時界河也。</text>
<title>過漢儒毛公授詩處 在任丘縣尊福鄕</title>,<text>宣聖刪詩三百篇。西河敎授遠相傳。自經暴火成灰燼。更竢名儒繫註箋。小序縱嫌通大旨。微辭不害待來賢。荒墟莫怪勤憑軾。爲誦遺編積歲年。</text>
<title>過督亢亭</title>,<text>新城南畔督亢亭。隔水桃花潑眼明。繞隄垂柳千株綠。不管燕丹送客情。</text>
<title>過白溝河 張叔夜死處也</title>,<text>漠漠風沙白日陰。地分南北界河潯。可憐一片中原土。埋却中丞未死心。</text>
<title>過召公遺化牌門 在雄縣東</title>,<text>召保封燕不就封。當時夾輔配周公。甘棠處處皆遺化。不獨區區此縣東。</text>
<title>過河間府</title>,<text>畿南形勝冠三輔。往事皆徵太史書。漢代賢王聲大雅。河洲淑女詠關雎。崢嶸粉堞縈雲霧。爛熳紅桃擁郭墟。細雨靑帘頻喚客。此間恨不有吾廬。大雅不群。用獻王贊語。國朝皇后。多出河間府。</text>
<title>瀛洲途中</title>,<text>旣雨須晴晴亦佳。東風三月足煙霞。綿芊草色連千里。爛熳桃花覆萬家。去去天涯春已晩。勞勞客裏老將加。前徒莫怪行差緩。喜見河橋酒幔斜。</text>
<title>過蓮花亭 在河間府北八里。號瀛洲仙境。</title>,<text>瀛洲曲折畫橋斜。古岸萋萋芳草多。一道澄波凌翠檻。千條弱柳弄晴沙。春來愁緖無方解。客裏風光奈老何。却恨吾行差似早。納涼時未見荷花。</text>
<title>過獻縣</title>,<text>獻王城在古瀛東。西漢賢藩此翦桐。沒世流名由懿德。至今好禮有遺風。滹沱天佑興王業。河朔人收撥亂功。往事悠悠何處問。眇然雲末一飛鴻。滹沱上游河朔，麗境兩牌門。在縣南二十里單家橋。</text>
<title>題河間城南店</title>,<text>遠客歸心疾。燕南落日邊。出城齋飯後。聽雨暮鍾前。柳色迷村塢。桃花映水堧。明朝滄景路。扶醉上河船。</text>
<title>阜城道中</title>,<text>日午官橋城影斜。郊墟寥落樹重遮。天浮野色連雲盡。雨散關河送客賖。王粲登樓非我土。杜陵着處是吾家。春風酒熟君休問。路上無村不杏花。</text>
<title>奉次石樓相公贈韻</title>,<text>萬里逢春又送春。憶歸猶是未歸人。一首新詩披在手。可憐三月已中旬。</text>
<title>謁董子廟 在景州東門內。廣川臺在城東廣川鎭。卽董子故里也。</title>,<text>西漢醇儒少。公非賈誼倫。一言明義利。三策發天人。古廟荒城月。高臺碧水春。平生景仰意。下馬爲恭伸。</text>
<title>過周亞夫廟</title>,<text>曾將三十六將軍。摧破吳鋒廓楚氛。閉壁受知終大拜。封條非侈答殊勳。屈強丞相雖多忿。刻薄君王亦少恩。春遍故墟濃細柳。九原安得起英魂。</text>
<title>奉次白沙韻</title>,<text>六飛親幸勞三軍。大夫家聲獨不群。致屈天威嗟嘖嘖。回看兒戲笑紜紜。傍營古樹今無主。按轡英風昔有君。安得起公爲漢將。掃平胡虜樹奇勳。右。亞夫細柳營。對策無如董子賢。得名阿世哂淄川。胸中學究天人際。史外心傳筆削篇。臨水自能勤結網。力田何怨不逢年。當時偶合皆糞土。千載誰知有述焉。右。董子下帷處。</text>
<title>過董子下帷處</title>,<text>儒道關時運。人材亦地靈。壯行需幼學。資治在窮經。兀若參前聖。褒然奉大庭。高山今仰止。千載尙儀刑。</text>
<title>回次德州舊館。喜題屋壁。</title>,<text>德州西郭古河濱。驛路東風雨壓塵。雲豁靑徐圍鉅野。水交漳衛入天津。客程有限三千里。聖壽無彊八萬春。進勑閤門知幾日。滿城花柳一時新。</text>
<title>過東方朔墓</title>,<text>方朔騎龍上白雲。人間那得有遺墳。陵陽城外今經過。所見何如舊所聞。</text>
<title>商縣道中遣悶</title>,<text>客路千辛又萬艱。東牟猶是杳雲端。顱當轎穴齒偏痛。坐靠椅支膝又酸。宿霧時侵衣袖濕。飛沙日糝鬢毛乾。水城門外連溟渤。況乃風濤未易安。</text>
<title>鄒平城東店。奉壽石樓相公生辰。</title>,<text>相公今日逢初度。福履應隨萬里長。芹比靑泥坊底美。酒兼燕市意內香。門前有客曾籠鴿。路上無人更送羊。相對勸酬忘逆旅。不知何處是他鄕。盤中芹菜。宛然鄕味。酒亦香美。京肆酒牌。以意內所造香醞爲識。</text>
<title>奉次白沙令韻。錄呈台案。</title>,<text>小店春酤勝鳳團。渾忘旅味苦酸寒。留歡更續樽中淥。奉勸惟嫌盞底殘。道上逢辰須盡醉。天涯作客且加餐。明朝又是河橋路。亂落桃花不忍看。</text>
<title>過於陵仲子之閭 在鄒平東門內</title>,<text>擧國皆稱仲子廉。是非難遁孟軻談。出哇鶂鶂猶爲甚。違奉孃孃亦所甘。士不苟難言可服。人而絶物責宜嚴。詢其築室今無處。尙表遺閭爲激貪。</text>
<title>牛山値雨</title>,<text>誰樂又誰悲。興亡足是非。無端過路雨。飜作更沾衣。樂從爽鳩氏之樂字上起意。漢話驟雨。謂之過路雨。</text>
<title>題靑州城南樓</title>,<text>縱目南樓上。徘徊覽鬱紆。山川徵禹貢。城郭想齊都。皥皥殊王化。泱泱表海隅。雲門山不遠。恨未訪仙區。</text>
<title>夜雨樓 卽靑州南門樓。常夜有雨聲故名。</title>,<text>夜臥高樓上。蕭蕭風雨聲。起看星月朗。虛靜自生聽。</text>
<title>望雲門山 在靑州南門外五里。頂有通穴。可容百人。李淸投處也。</title>,<text>靑州南郭外。駐馬望仙山。頂豁通雲氣。中空隔世寰。曾聞靈躅在。休遣洞門關。祕籙如傳得。從茲夫不還。</text>
<title>過郉軍門 玠 第 在靑州城中</title>,<text>藩邦蒙再造。總督舊專征。文武推英略。勳庸保令名。鄕坊餘甲第。居處異平生。曾覩萬夫表。經過一愴情。</text>
<title>過王府在靑州城中</title>,<text>益都靑社地。帝子此爲家。姬德優麟趾。劉封錯犬牙。如要傳祚胤。只在戒驕奢。爲報王門客。毋忘往訓嘉。</text>
<title>過伯夷故迹 在昌樂縣東十五里</title>,<text>淸聖遺墟野草蕃。淸風颯爽凜精魂。西山底處甘周餓。北海當年避紂昏。迹混丘陵容或變。光爭日月獨長存。營丘一種荒原廟。立懦千秋特不諼。</text>
<title>過逢萌故里 亦在昌樂縣東十五里</title>,<text>王莽謙恭日。楊雄賦頌時。何人能秉哲。君子貴知幾。梅尉南昌隱。逢公北海歸。千秋陵谷變。舊迹尙依俙。</text>
<title>過平津別業 在濰縣西十里</title>,<text>平津留別業。濰水古城西。脫粟終須飯。布衾故在携。代遷飜易主。河滿自平隄。東閤求賢意。于今夢亦迷。</text>
<title>過孔文擧舊治 在濰縣東十里</title>,<text>老瞞如鬼謀移鼎。海內賢豪次第鋤。不殺孔君終作梗。相圖鴻豫故詒書。懷風英爽生如在。擢髮姦雄死有餘。尙友千秋增感慨。停驂不忍過遺墟。</text>
<title>濰縣途中詠懷</title>,<text>早起衆星滅。明星獨煌煌。川陸日悠哉。客心悲未央。洪河動我前。欲濟無舟梁。所思在萬里。矯首路渺茫。焉得騎黃鶴。凌風歸故鄕。</text>
<title>過晏平仲故里 在濰縣東二十里</title>,<text>平仲相齊國。貴而能不驕。深明惟禮效。頗善與人交。何意殺三士。爲謀費二桃。貧家猶待火。嗟矯末風澆。</text>
<title>過王彥方故居 在濰縣東三十里</title>,<text>東京賢士隱於斯。德化鄕閭表一時。可惜遺風今寂寞。里人寧愧彥方知。</text>
<title>過營丘舊封</title>,<text>昌邑城西號隩區。營丘舊是太公都。不知畫手今猶在。試覓江南驟雨圖。畫師李成。營丘人。江南驟雨圖名於世。</text>
<title>過宰相里 宋龍圖閣太學士蔡齊故里也。在平度州灰埠里。</title>,<text>盛宋興文運。名符帝夢奇。首登龍虎榜。身到鳳凰池。地屬東萊郡。坊傳宰相基。風聲今不泯。鄕社有遺祠。</text>
<title>東萊郡謁文廟</title>,<text>文獻三齊有足徵。衣冠千古繼繩繩。儒宮俎豆陳儀盛。學制師生積廢興。堯顙禹腰憑面謁。曾唯顏喟若親承。東萊書院長隣近。入室分明自此升。神位皆塑像。故及之。</text>
<title>早發朱橋驛</title>,<text>伴月明星出未高。路長猶覺坐轎勞。昏昏困睡驚騾背。無數鈴聲過石橋。</text>
<title>過麻姑故里 在黃縣西四十里</title>,<text>麻姑鍊仙道。道成游雲海。雲海蒼茫不可極。故廬埋沒成蓬艾。暫下蔡經家。遂與方平會。嗟哉彼愚人。仙瓜思搔背。搔背不可得。玉顏頩爾悔。撤米戲作珠。誰知變幻多。狡獪蓬萊水淸淺。一去今安在。</text>
<title>次白沙韻</title>,<text>尙書舊是玉曹賢。天上高名白日懸。斜漢遙通星斗轉。輕槎平渡浪花穿。自非凡骨仙緣在。那得奇蹤海客傳。歸及春風還把釣。五湖煙水白鷗前。</text>
<title>到登州</title>,<text>故國經年別。登州是幷州。浮生無定處。獨立水城樓。</text>
<title>登州春望 回文</title>,<text>依依獨立故傷魂。莽蕩中州九野分。圍郭晩樓騰蜃彩。接天春浪帖羅紋。歸帆送客迷沙渚。去櫓迎潮截海雲。飛却近人驚是怪。機忘共我與鷗群。</text>
<title>解纜 三月一十五日</title>,<text>水城門外早潮生。風正懸帆萬里平。一抹脩眉浮海面。船人遙指是皇城。皇城島名</text>
<title>過皇城島</title>,<text>二日程兼一日行。來時舡覺去時輕。天容海色問舟子。枕底惟聞風水聲。</text>
<title>次趙侍郞平島寄韻 三首</title>,<text>東北山連渤海涯。天晴弧島有人家。心懸樂浪占雲物。目極神京望日華。只冀聖靈垂默祐。敢言忠信任風波。隔船竝語情珍重。況復投章喜轉加。是日。早祭于廟島聖母之神。故及之。風恬海面不成紋。萬里褰開日漏雲。邂逅正欣披霧覩。分離曾恨阻蘭薰。臨危共濟誰無意。同病相憐獨有君。自歎遡洄從未得。漫將詩句謝慇懃。情均骨肉喜團圓。共慰移舟古島邊。行役莫須分二起。回便何幸偶同緣。中流遇險宜居後。破浪乘風不讓先。算了前程拚一醉。鼓橈牛渚月明船。</text>
<title>次趙得和侍郞寄贈三十三韻 一韻剩了當刪</title>,<text>入舟心不定。憂與喜相幷。衰病易生怯。風濤難計程。望雲迷故國。斷纜背孤城。香穟昇虔告。波紋熨帖平。蒲帆空外颺。彩鷁浪頭輕。積氣妨開眼。群峯逐眩睛。鼇身映日黑。鵬背負天靑。地志徵暘谷。乾文仰帝京。尙書已徑逝。相國舊同行。櫓切風前健。燈乾霧裏明。減鱗明礁出。增漲早潮生。地括滄流合。天回岸勢縈。持橈防險迕。卸席避風爭。奇絶東坡老。慙非謝敬亭。戴星晨輒發。乘月夜猶征。劈箭飜光閃。奔霆怒吼轟。棹謳參越俗。賽語雜俚聲。死地雖頻脫。生涯亦屢驚。玄虛徒作賦。蒼水舊傳經。急雨天瓢瀉。橫吹地軸傾。木兒猶失措。颶母倏生獰。稽首祈垂祐。存心爲致誠。欹斜厓戛戛。軒豁島庚庚。海客槎橫漢。靈眞境祕瀛。留將赤舃去。吹徹紫簫迎。守一神逾旺。聆虛耳最醒。祥飆揚羽蓋。瑞旭映霞旌。杖節陪仙侶。擎綸荷寵榮。移舟經漢壘。草檄射胡營。誰念爲儒腐。何慙裹革英。船如天上坐。劍在匣中鳴。賈誼傷時涕。袁安報國情。哀歌徒激烈。投贈愧吾兄。石峭之出海者。謂之明峭。隱者。謂之暗峭。漢話也。</text>
<title>望使船如飛。爲賦一絶。以寄相思之意。</title>,<text>風颭黃旗彩鷁輕。布帆飛去眼猶明。沈吟無限相思意。獨倚牙檣望石城。副船豎黃旗。正船掛布帆。故及之。</text>
<title>旣失使船。與冬至使書狀船相値。喜以賦之。</title>,<text>悵望若登仙。天邊二使船。偶逢任御史。況得趙花川。</text>
<title>霧中聞櫓聲。令舟人試呼。閔應年卽答。應年乃第六船格軍也。六船伺候于第三船。故尤喜賦之。</title>,<text>霧裏挐音近。因呼閔應年。同聲渾失喜。第六亦吾船。</text>
<title>次趙花川舟中寄韻</title>,<text>屈指歸期轉謬悠。諸船徑去獨遲留。無人肯問憂風信。有酒焉知及石尤。孤島殘春驚客夢。亂山遙夜寄鄕愁。一生屯蹇君休歎。行止從前遇坎流。方丈三韓弱水東。乾坤浮水水浮空。雲開圓嶠千尋碧。日出扶桑六合紅。詩膽橫天時索筆。酒船如海恰推篷。石城今夜波應靜。爲覓齋舲一處戙。齋舲字。出歐公手簡。</text>
<title>値奔鯨於洋中。海壑爲之掀盪。吾聞大則呑舟。小則覆舟。爲可慮也。遂援筆賦以諭之。</title>,<text>海於天地間。涵淹無不有。鵬怒九霄飛。鼇冠三山走。曰惟鯨鯢者。大小出群醜。振迅雪山動。噴薄雲雷吼。溟漲翕且縮。呑吐在其口。吾船適落後。乃於洋中偶。生寄死歸也。昔聞龍俛首。至誠能感神。爾其聽我否。嗟余起草萊。受命于黃耇。平生浮海志。輕槎落吾手。寸心期報國。敢自惜衰朽。東風五兩破。日力窮卯酉。浮奔六千里。秦城朝北斗。晨趨省部下。膝跽額且叩。白日難回光。天闕九虎守。嗣皇勤御政。受朝三六九。元老秉閣務。謬慝科臣糾。鴻典誕准降。聖勑躬領受。尙書押賜宴。寵錫踰二卣。投呈事完狀。拜闕仍辭部。回旆東牟郡。遼人萃淵藪。鎭將蓄禍心。乘釁恣誑誘。山東新刳兵。半被戎馬蹂。妖腰雖就斧。餘孼潛相嗾。前日太史奏。界內隕天狗。危邦不可入。留宿安敢久。未免積數日。過海備粻糗。梔篷且補葺。爨具需薪槱。涓吉卽打發。日卯時在丑。停舟廟島前。稽首祈聖母。焚香捐錢幣。薰沐滌塵垢。禮畢闔廟旋。船頭頻瀝酒。茲晨陰穢散。靈飆如運帚。天淸舟子喜。却訝鴻濛剖。怪哉爾鯨鯢。冥頑不可牖。遂扶風濤勢。憑凌頗自負。撑兀舟楫傾。落杵如投臼。須臾韜雲日。慘憺變晦黝。鬐鬣揚洪波。贔屭塞高厚。舟人未遽禳。鉦鼓煩擊掊。自念就木幸。何歎夢瓊玖。方今逆奴橫。虐焰浮辛紂。震蕩河東西。席勝方爲狃。何人奮威武。整頓皇綱紐。封尸築京觀。天誅行獨柳。高笑漢唐代。西戎稱甥舅。醫閭路更闢。玉帛覲東后。吾今奉勑廻。備儀不簡苟。靈祕擁蜿蜿。武夫奮赳赳。戮汝諒不難。強弩誰掣肘。積骸曝丘陵。流膏塗草莽。我姑諭以宥。聽汝惟左右。韓子一飽膾。安足思我友。約束鮫鰐藏。飛廉驅我後。瞬息踔千里。捨舟駕四牡。早趁北闕賀。齊呼祝聖壽。微誠達天聰。無聲聽於黈。將尋五湖棹。逸興遶廬阜。長嘯鹿門隱。全家棲畎畝。樊須請學稼。沮溺耕而耦。秋嘗霜前菘。春翦夜雨韭。推筍菢我竹。新棘生我枸。暄抽北山薇。娟發南塘藕。客至薦野蔌。香醪謀諸婦。社鼓趁楓林。烹羊拊我缶。倒篋得槎稿。細和仍覆瓿。俛仰百年間。無悔亦無咎。鯨乎露爾額。吾今以杖叩。生死聽天公。宜心學莊叟。</text>
<title>夜到鎭山之大串。見漁船於港口。舟人聞知爲鳳山人。問熊消息則答云無恙。田麥亦好矣。熊蓋相識者也。口占以識之。</title>,<text>夜泊鄕船火獨明。舟人隔浦語相聆。試問阿熊安穩未。全家漁採麥靑靑。</text>
<title>次解䌫亭韻</title>,<text>海棠嬌醉倚春晴。爲謝流鶯款款聲。候騎來迎吹角報。牙官出伏捧御呈。偏生白髮寧無感。更對紅粧却有情。同樂君恩須劇飮。不妨張燭到天明。</text>
<title>憶尹樂天先輩 白沙之長胤也。以整理官。送行于此。</title>,<text>去年浦口瘴煙生。月落潮平送我行。今日沙頭睛靄出。酒香歌緩憶君情。</text>
<title>馬上口占贈別</title>,<text>關外情人此郡多。醉圍紅袖聽勞歌。無端最是薔薇雨。落蕊繽紛奈若何。</text>
<title>留別鄭昌雲</title>,<text>生死相從萬里天。燕山渤海又經年。何處臨岐難制淚。黃岡城外草河邊。</text>
<title>南歸。奉別石樓，白沙案下。</title>,<text>萬里同行惜解携。勞歌一曲奉留時。抽身渭北歸心勇。回首終南去意遲。嶺外夢魂消日局。篋中顏面伴槎詩。衰年分手堪揮淚。不是臨岐暫別離。</text>
<title>送蔡員外裕後。充謝恩使書狀。浮海朝京。</title>,<text>少時登冊府。獲拜中郞丈。存亡三十秋。緖論徒懷襄。晩識賢員外。典刑揖英爽。殿元儀曹郞。藹蔚淸時望。妙齡海槎行。偶爾愜所賞。謂我是知津。聊索一言貺。吾今痛方定。思痛增惝怳。抄韻路程記。高明幸垂諒。第一不要忙。雲日候晴朗。前却遇險避。中權制在將。握固氣益專。守一神逾旺。萬里混一碧。天淸息纖纊。榜人齊扣舷。櫂謳飛逸響。月滿蓬島近。不妨時蕩槳。卸帆水城門。維舟帶夕漲。東牟舊名郡。飛閣移崑閬。蘇仙留欬唾。杰筆猶遒放。天回萊子國。山趨岱北向。驅車靑杜路。川原如指掌。管晏與單蠋。千秋有遺葬。歷山舜所耕。玄德誰與讓。城西疏濼泉。瀟洒絶塵坱。地底森噴薄。炰烹沸雪浪。負手南豐碑。山川辨眞妄。從茲有二路。早水隨所往。一抵天津衛。迷津靑爵舫。德滄漳河岸。樓館擁虛曠。一抵范陽郡。盧溝石橋廣。瀛景雄霸間。古蹟多奇壯。西北控神京。雲物相摩盪。修容謁帝庭。叫催天正亮。午門環佩合。仗退牽六象。事完准辭朝。恩綸荷天奬。祗謁夫子廟。文物覩巍蕩。周宣獵碣在。戟門瞻兩兩。所嗟倚席久。絃歌委草莽。步出正陽門。仰窺黃金榜。上字下增壇。皇穹儷大享。淸風散珠箔。朝日麗罘網。觸物成謳吟。同行爲掉鞅。香醪釃瓊液。鮮豕切玉肪。天涯慰倚閭。餐飯須加強。地理與人物。文章幷俗尙。聞見關睿覽。一一詳錄上。若其鈐束方。只誅尤無狀。要緊把索頭。信手弛復張。所祝式遄歸。區區遙可想。老夫尋遂初。泉石將偃仰。早晩乘遽行。南來按邊障。鷄肥酒又熟。遲子一來訪。</text>
<title>送鄭汝秀侍郞奉使日本</title>,<text>渤海扶桑萬里遙。此行俱是屬吾曹。幾微可使形言面。忠信還宜任海濤。板屋雨聲驚遠夢。霸臺秋色候歸潮。要看姓苑迎烏鄭。前後留名北斗高。</text>
<title>送權霽仲浮海朝京。賀冬至兼聖節。</title>,<text>我亦知津者。君今有此行。風濤四千里。齊魯十餘城。執壤朝長至。流虹祝聖明。遙看滄海上。歸棹擁歡聲。</text>
<title>次石樓台韻</title>,<text>策勵罷庸不自量。何心出沒利名場。音書北阻懷仙侶。日月南來屬醉鄕。失學家兒從汝懶。求詩野衲笑渠忙。杜門隣曲交游絶。刻鵠還慙效季良。晨行竹徑露滴身。客至何須正葛巾。遮眼文書新自得。忘機鷗鳥夙相親。地偏氷岳那生瘴。水滿炭湖不起塵。送別東林秋寺閉。孤村落日伴樵人。仙侶難忘別玉京。東郊藉草一壺傾。虞卿白璧誠然諾。句令丹砂計未成。匣裏拂絃流水韻。燈前看劍素霓生。秪應千里相思夜。銀漢無聲片月行。時値中秋故及之奉送李敬亭令兄南還 石樓國器元來未可量。非關獨步擅詞場。豪談雋愜仙爬癢。雅論安閑客返鄕。憂喜久知均浪事。市朝還亦摠虛忙。優游不但江湖樂。薰德他時幾善良。萬里生還七尺身。上東門外岸烏巾。知君綽綽自無戀。顧我依依誰與親。松竹喜看增歲月。圖書催檢拂魚塵。殷勤定拜南軒老。函丈斯文有幾人。二載羈危滯北京。尋常肝胆已全傾。歸心每說難終抑。此計如何果竟成。匡世可輕天下士。引書須重濟南生。分明尺一勤相繼。須戒頻繁早告行。</text>
<title>次李叔平簡愚伏韻</title>,<text>落景將雲暝。長河得雨渾。可嗟俱是客。況復送夫君。耳朗筵中語。神交嶺外魂。天書方驛召。只冀早回轅。原韻 蒼石苦口一歸字。抽身千丈渾。迹應同遇遯。心豈暫忘君。每作臨岐別。均消去國魂。滿空風雨裏。何處駐南轅。</text>
<title>送姜判校任甫奉使日本</title>,<text>我亦乘槎者。纔廻折木津。土風雖異候。海路足千辛。所貴能安命。臨危不動神。行蠻元有道。忠信願書紳。</text>
<title>送辛從事啓榮之日本</title>,<text>別恨何從生。乃自親愛情。情豈有新故。意氣貴相傾。之子淸朝彥。臺閣振佳聲。聖代方柔遠。專對選時英。鼇身映日黑。鵬背負天靑。風濤成坦途。利涉荷王靈。蠻邦咸拭目。忠信可以行。私情安足道。臨岐莫屛營。</text>
<title>次隣翁慰海行韻</title>,<text>斷纜西風五兩輕。霧天相失伴槎行。誰知萬里三韓客。只隔孤帆十日程。遼祲漲紅頭逬白。楚山橫碧眼雙明。至今夢寐猶顚怯。颶毋掀篷半夜生。</text>
<title>挽洪醴泉偉夫</title>,<text>少日摳衣厓相門。端良文行迥超群。中年柏署名時彥。晩境槐安謝世紛。官謗自來循好惡。鄕評何事雜蕕薰。山陽他夕重經過。隣笛凄然不忍聞。</text>
<title>村居四景</title>,<text>岸入橋西斷。春歸柳上靑。流鶯語自在。醉客耳偏醒。右柳岸聞鶯孤村昨夜雨。春水入柴扉。桃花流片片。正是鱖魚肥。右花潭觀魚暝色斂群壑。僧庵第幾峯。捫蘿應不遠。雲外落疏鍾。右西庵暮鍾草綠新堤曲。泉明古堰斜。阿童三弄罷。牛背落梅花。右南堤牧笛</text>
<title>夏景</title>,<text>睡臉醒來帶枕楞。浮瓜出井嚼輕氷。雙鬟侍立涼風動。便面靑霜畫素綾。</text>
<title>中秋月食 甲子秋</title>,<text>人情共向中秋月。誰遣蝦蟇惡噉來。世上心腸安足怪。天公眉睫有斯災。一年端正違今夕。萬里陰晴負此回。千古臣同餘寸鐵。皇穹無路憤▣哀。</text>
<title>次李靑蓮尋陽紫極宮感秋作</title>,<text>陶令歸去來。猶存三徑竹。東籬菊亦鮮。采采動盈掬。入室引壺觴。自酌還宜獨。淸風羲皇人。頹然窓下宿。但取今日樂。明日安敢卜。來者猶可追。迷途不遠復。至道澹若虛。小器盈輒覆。君看蘧瑗化。爲仁亦在熟。</text>
<title>次鄭愚伏賞蓮韻 商山官池種蓮。愚伏以爲白蓮。而花開則微紅。非眞白蓮。愚伏有杜德機之語。</title>,<text>仙容偶帶酒痕微。錯訝紅塵染素衣。聞道賞花如賞馬。許公眞箇識天機。</text>
<title>次李蒼石學士直廬守歲書懷 丙寅</title>,<text>天機原不息。坱圠物皆春。仰體乾元妙。潛孚聖化新。佇聞軒閣鳳。誰獲魯郊麟。勸講須朝夕。儒臣摠席珍。暝色春旋至。爐煙雪共飄。罷朝歸院落。盈耳想雲韶。家遠愁回雁。燈明憶鬪梟。白頭悲鎖闥。時復一長謠。待漏端門外。嚴更側耳聽。雪侵銀燭炨。風切玉珂鳴。鳳蓋承玄露。鸞簫響紫冥。千官均舞蹈。萬歲祝皇明。阿戎曾守歲。列炬故林中。秪喜朋簪盍。猶嫌酒盞空。遠遊頭逬白。孤坐燭搖紅。何處生涯足。揚雄一畝宮。裁書報阿囝。歲序鏡中遒。顏狀殊衰謝。心期轉謬悠。敱應無處賣。行或有時留。病酒妨涓滴。持杯慰蟻浮。吾生空濩落。到處作天遊。歸臥三間屋。如登百尺樓。卽今難浪迹。時復早回頭。夢入春波闊。長隨萬里鷗。燈花飄暗燼。刻漏響丁東。爆竹驚殘臘。銀幡笑阿翁。親朋開眼少。俗學轉頭空。惟有扶衰酒。三杯大道通。新年五十七。心事着寒灰。自愧妨賢路。空嗟讓歲杯。疏公知止足。元亮賦歸來。底處堪投釣。桐廬有舊臺。</text>
<title>送全性之赴陜川</title>,<text>一麾南去近鄕關。捧檄知君喜動顏。學士有臺留勝迹。謝公爲郡賞名山。盤登異味江魚躍。麥秀春城野雉班。匹馬相期何處是。武陵橋畔落花閑。</text>
<title>挽申秀才</title>,<text>可忍霜風吹折之。曾看鸞鵠碧梧枝。年過顏子有三歲。身後鄧生無一兒。慈母斷腸收筆硯。靑孀泣血灑書帷。弟兄經紀嗟何憾。白首題詩空爾爲。</text>
<title>夜直銀臺。依韻奉呈諸僚文。</title>,<text>中歲愛丘壑。棲遲少宦情。習靜嬾成癖。況乃衰疾嬰。虛名迫物累。怵惕憂思幷。天地無棄物。草木有微誠。孤拙易爲感。中懷寵若驚。常恐積愆郵。銜恩負聖明。遙遙坐長夜。歷歷數鍾鳴。擬答招隱贈。山中有發生。病後復直銀臺有感 澤堂弱齡簡人事。丘樊怡性情。驅馳艱難際。遂爲好爵嬰。常懷素餐剌。況與沈痾幷。三章未許退。寸心愧非誠。沈沈畫省居。颯颯寒飆驚。中夜不能寐。起視星斗明。浮榮未足稱。素懷難自鳴。擾擾寰區內。何人善其生。直省言志和奉澤堂 觀海池藪有微尙。逍遙敦夙情。早悟玄達旨。獨傷憂瘵嬰。草木遞榮落。悲與霜霰幷。中還異芹曝。欲以薦孤誠。野性友麋鹿。羈索反自驚。豐貂襲華組。所懷諒難明。歲暮北風疾。飢鴻當夜鳴。稻粱豈不嘉。君子重虞生。</text>
<title>輓黃判官會甫歸櫬南中 由持平除鏡城判官。新婚未久。以病不起。</title>,<text>最是人才難得日。天涯淚盡哭君時。新除北幕離臺席。纔撤東床設奠儀。家在嶠南應識路。鶴歸華表更無期。郭門一慟親朋散。丹旐翩翩獨去遲。</text>
<title>睦承旨湯卿令公夫人輓章</title>,<text>令公溫雅德攸基。我識夫人備內儀。六禮于歸秦晉匹。百年和樂瑟琴宜。要占阿囝榮親日。却望長秋侍宴期。曾醉壽筵分送酒。臨題嗚咽不勝悲。承旨生辰。送酒饌於院中。共醉而罷。未幾聞訃。</text>
<title>啓運宮輓詞 毓慶園</title>,<text>循性寧勞傅姆言。婦儀貞順母儀尊。天人感應符神夢。日月昭明篤聖孫。禮亞長秋爲至養。功光啓運豈專恩。女中福德前無比。千古殊稱毓慶園。堯母周嫄毓慶同。明明上帝騭吾東。以神繼聖流光遠。卽宅爲宮致養隆。淚落鏡奩純孝格。園開象設古儀崇。洪惟福德安宗社。千古難名啓運功。</text>
<title>輓李生有道 退溪先生之從孫。冤死獄中。其子擊鉦事。下刑曹覈處。</title>,<text>早傳詩禮自家庭。爲善那知更近刑。人有是非心未泯。士無賢否涕俱零。南中邇日方緘口。洛下何人爲駭聽。擊鼓籲天嗟有子。冤魂聊可慰泉扄。</text>
<title>送別崔季昇令丈出按關東 丙寅八月</title>,<text>分陝藩維重。承流政化新。詞壇歸帥鉞。方面屬儒紳。野鹿馴鐃騎。沙鷗狎使輪。湖山民自得。嶺海物皆春。蕭瑟寒松迥。泓崢衆壑隣。丹丘仍羽客。玄籙問眞人。暫遣登臨興。常加俯撫仁。谿丁腰盡佩。洞獠首俱巾。勸課三農務。澄淸一路塵。要聞九折坂。叱馭作忠臣。時以腰佩事目。趣召赴任。故及之。</text>
<title>奉送權吉川仲明文按湖西</title>,<text>敢辭原隰獨賢勞。睿眷方隆望益高。玉節曉迎公嶠月。樓船秋壓錦江濤。科條亟簡民爭化。黜陟宜明物莫逃。佇報中臺卿座缺。早將冠佩到南曹。</text>
<title>次李子時，李天章僚兄示韻。丙寅銀臺省直</title>,<text>日午虛簷燕影低。新松無數逐墻齊。雲含宿雨觚稜上。風送微涼殿角西。寓直自憐生白髮。賦遊空咤過黃泥。東湖舊迹今寥落。魚酒何緣更重携。子時與天章。約於初秋。泛舟遊于東湖。故及之。</text>
<title>次同副李天章僚兄救月蝕韻 時當食而不食</title>,<text>中夜徘徊步赤墀。祥飆斗覺滿靈旗。誰占太史言無驗。却賀雲臺奏不虧。倚劍丁寧煩耳囑。搨沙良苦秪心知。侍臣應草中和頌。莫騁盧㒰險怪詩。</text>
<title>送李觀海令兄赴嘉林郡 以左副承旨被遞。特除林川郡守。</title>,<text>觀風南國政優優。斂此其如施一州。但使文章驅造化。不妨湖海作遨頭。山城曉月臨池閣。野寺昏鍾到郡樓。白首銀臺猶待漏。想應安穩睡黃紬。</text>
<title>奉送尹止中令兄赴吉州牧</title>,<text>沃沮之北海洋頭。若問雄州是吉州。表裏山河誠足倚。關防形勝最爲優。盤空峻嶺摩蒼昊。遶郭䨥川漾碧流。節制常時兼五馬。高才今日欠全牛。邊烽入夜占無事。漢麥連雲喜有收。記室舊廳酬傑筆。侍中遺跡緬英猷。朝廷得重淮陽臥。尊俎仍輕叔子裘。蓋世功名須合著。通家情誼不能休。靑門此別俱遲暮。白首前期轉謬悠。遙想寸丹懸魏闕。知君頻上望京樓。</text>
<title>送李白洲天章令兄奉使關西 丙寅七月</title>,<text>聚散本無定。別離方見情。其如違禁直。況乃限嚴程。片月銀臺省。群峯鐵甕城。中年頻作惡。衰白易霑纓。</text>
<title>天啓癸亥夏。令大司馬張相公。以元戎奉命西征也。上親送于西郊。授之以劍。督率三軍。卒以此靖大難。勒彝鍾。非侈也。追述古風一篇。用繫詩雅。</title>,<text>周宣命召虎。稽首江漢滸。舂容歌盛烈。正聲諧韶頀。至今耀耳目。奕奕垂宇宙。後來繼者誰。視今猶視古。皇天錫勇智。撥亂眞聖主。有君必有臣。曰予有禦侮。東胡據河西。王師暴霜露。與我隔衣帶。對壘惟朝暮。嗟予雖寡昧。受天所畀付。予其不事事。何以恢烈祖。咨爾爪牙予。材兼文與武。中軍無以踰。卜日爰開府。白璧毀戚祕。黃金羅節斧。擧朝動色賀。安危妙簡注。庚申臨門送。儀視丞相度。君王按湛盧。騃騃萬騎驟。西郊連帳殿。肅穆千官扈。沈機乃縣合。神會精亦聚。面授授彬劍。白日晶光吐。雷霆起叱咤。風雲生指顧。千里不留行。目中已無虜。斬掉不用命。餘勇臨陣賈。三軍變光彩。膝行誰敢忤。天語勖汝往。丁寧聽予諭。我家與天朝。豈唯勢車輔。島夷昔稱亂。宗社越草莽。神皇廓雄斷。出師發帑庾。鯨鯢築京觀。軒簴樹崇羽。秋毫皆帝力。粉糜圖報補。今爾膺推轂。掃境索敝賦。威克乃有濟。律竭須戒懼。擧案元氣壯。陰陽叶布濩。臣拜受言出。佩服無墜誤。臣若不努力。威顏敢復覩。高旌揚旆旆。逶迤指西路。英風振沙磧。淸霜森武庫。孰云湯火熱。麾之爭蹈赴。豈爲一時誇。終能梟逆豎。勳庸塞天地。殊錫加名數。社稷終有賴。眞成千載遇。噫公忠且勇。足以安邊堵。耆定功不刊。偉哉能鼓舞。小儒托門下。發身恥章句。願賦從軍樂。寧辭出塞苦。恨未當一校。瑣瑣埋魚蠹。敢賡淸風詩。竊效尹吉甫。荒蕪勿嘲誚。靈菌出自腐。</text>
<title>咸昌館壁。觀權舍人叔節題板。感而次之。</title>,<text>海山高處住仙家。遺墨人間莫浪誇。緱嶺碧桃春不老。何如中省紫薇花。</text>
<title>快心亭次石樓韻 亭在完山城東水石上。石樓按節時有題。</title>,<text>石樓消息近何如。物色分留此地餘。一道平瀾侵檻冷。四圍遙翠入簷虛。蘇州燕寢詩題在。庾令風流月上初。獨自登臨多感慨。境非吾土爲躊躇。</text>
<title>重三次洪學半令韻</title>,<text>愁眼偏驚節物新。看花不似上林春。王孫草綠江南岸。舊句無緣續麗人。</text>
<title>憂憤</title>,<text>大漢無中策。和親計却非。古人如可作。今日豈依違。主辱臣當死。時危命亦微。空慙魯連子。談笑解重圍。</text>
<title>別李君顯令公 自完山赴江都。自京城幷轡南歸。分路于ꟙ棧。出沒於叢翳中。擧扇相送。馬上賦之。</title>,<text>共歷艱危地。臨岐棧道間。何鄕簪更盍。此日鬢俱斑。樹密穿還出。厓傾度莫攀。至今揮扇處。猶記別時顏。</text>
<title>題畫扇</title>,<text>垂楊搖綠絲。菡萏擢淸漪。幽人耽暮景。隱几獨支頤。</text>
<title>行春</title>,<text>新様輕衫穩稱身。芒鞋先踏澗沙濱。嶺雲掃黛如要我。山鳥提壺欲勸人。天爲老夫偏與健。春應陋巷不嫌貧。杏花開滿酒初熟。莫問南隣與北隣。</text>
<title>挽李興海宜活 丁卯冬</title>,<text>嶷嶷大賢後。詩書更立身。榮華添列宿。惠澤在遺民。行世唯虛己。開懷卽向人。兵戈猶未定。歌哭摠傷神。昔別是何處。靑門憶送君。存亡不重見。幽顯自茲分。五馬人間世。孤猿壟上雲。他時一灑淚。回首暮江濆。</text>
<title>聞天啓皇帝升遐</title>,<text>早纘鴻圖拯大艱。先朝遺老拭潺湲。微雲點綴人皆仰。鉅海橫流勢莫還。北望烏號千歲隔。東漸聲敎七年間。小臣曾賀天申節。夢裏分明識聖顏。</text>
<title>送李茂伯令公赴潭陽 崇禎戊辰。在洛。</title>,<text>要伴銀臺直。那知遽外遷。可憐俱遠客。此別異中年。養病親醫藥。澄源廢捶鞭。白頭猶待漏。瞻望若登仙。</text>
<title>送洪景望令公充進香使浮海朝京。三十四韻。崇禎元年戊辰三月十一日</title>,<text>粤我朝鮮國。中華禮義稱。箕疇元有錫。文獻豈無徵。化被皇恩暢。倫扶祖烈升。昭茲常翼翼。對越益兢兢。日正三韓向。天從萬國崩。星槎通海瀆。香火薦園陵。所重將君命。咸推幹世能。幾微寧面見。詩禮況家承。着脚風濤帖。回眸巘崿騰。篷頭行片月。霧裏點孤燈。島嶼丹靑逼。樓臺蜃氣凝。遠游凌宇宙。壯志撫鯤鵬。齊魯殊遼霫。岱宗特華恒。河山分脈縷。廛舍錯畦塍。廓落胸襟豁。恢奇氣槩增。靈源窮析木。佳氣拂觚稜。黼座楹間設。罏煙仗外昇。明庭參陟降。祝幣發緘縢。克副多儀享。寧遭糾禮繩。天朝恩莫幷。屬國理宜矜。逆虜方滋虐。兇圖未易懲。姑令施表餌。不是媚金繒。撻伐威方曁。輔車勢足憑。新皇文武聖。群弼智謀宏。敷奏應加意。脩辭願服膺。四夷占海晏。千載際河澄。拜舜榮難敵。觀周喜豈勝。疾徐聽風訊。將息在眠興。見處君何以。知津我亦曾。春流縈史頰。蓮孼洗鄒滕。回櫓輕於葉。行裝淡若僧。公私俱自在。憂樂轉相仍。戀戀懷膠漆。冥冥遠弋矰。歸時如有問。應臥故山氷。白蓮妖賊徐鴻儒。作梗於鄒滕間。討平之。太史馬頰九河之一二也。上句喜河道之無滯。下句賀東路之無壅也。</text>
<title>挽李相禮景賢掌令景義母夫人</title>,<text>從遊令子多賢秀。早識慈闈德可刑。紡績常勤文伯母。芝蘭不獨謝家庭。榮膺恩誥封三品。壽邁稀年有二齡。慶報後昆如取寄。佳城千載妥遺靈。</text>
<title>側柏飮</title>,<text>翠柏苦猶喫。衰年補血宜。代茶烹嫩葉。和雪採喬枝。傾耳松濤候。奪胎茗椀時。纖纖休倩捧。頗慰沁詩脾。</text>
<title>題用拙堂 爲閔監司聖徵作</title>,<text>拙者巧之反。其用太遼絶。異哉閔侯堂。命義符前哲。侯言古嘉林。有丘藏曲折。方將息余拙。爲我試一吷。答曰公盛年。屢司名藩臬。威風挾霜零。俠窟隨電滅。竭力危急秋。利器遇錯節。正當官九遷。入補卿貳缺。無乃太早計。此豈爲公設。然吾聞莊叟。公倕指宜攦。漢陰甘息機。抱甕恥轉拮。屈子惡雄鳩。況側鶗鴂舌。杜陵近物情。幽居足可悅。安仁與茂叔。所賦孰優劣。聊陳一大案。備侯取捨決。侯云太拘拘。其義吾取竊。鄙志但藏拙。退休實所切。中歲出而仕。未免困顚跌。不待年至悔。浮榮付一瞥。有堂在中林。可以蘇疲薾。檐納秋江月。戶映冬嶠雪。採釣雜山水。茹食鮮且潔。取彈床上絃。手斟缸頭冽。微醺就枕倦。淸風散面襭。不材終天年。櫟社圍可挈。吾拙古人拙。誰能更差別。信如公所謂。出處成二截。請公登玆堂。俯仰便昭晳。飛躍不相能。巧拙將安詰。泯然俱無迹。一理上下徹。動靜苟自得。進退豈殊轍。不曰刑政徹。官箴所當列。生固拙者徒。畢吾拙之說。能用還忘用。忘忘眞大拙。</text>
<title>送閔聖徵令公浮海朝京 戊辰四月。賀登極副使也。</title>,<text>平生底處試剛腸。穩泛仚槎指帝鄕。百辟共趨天北極。五雲高擁殿中央。矜持禮敬觀瞻聳。導達忱誠應對詳。珍重海行無定準。秪占晴朗不要忙。</text>
<title>題臨瀛館</title>,<text>三到臨瀛館。愁心一倍加。川原迷故矚。臺館憶曾過。相識昔猶少。重逢今豈多。燈前對阿妓。那忍聽嬌歌。</text>
<title>戲題</title>,<text>老節風情少節傳。舊緣將斷續新緣。春風三十年前面。借重千金一笑姸。舊妓冬節。令少妓愛節解衣而逃去。待春風。冬節籍名。一笑金。愛節籍名。故及之。</text>
<title>憶舊遊</title>,<text>瀛州仙境擅風流。三十年前憶舊遊。把酒幾邀新滿月。看花多上最高樓。山川嫵媚渾如昨。鬢髮蕭疏不奈秋。來往飄飄何所似。江門橋畔有沙鷗。</text>
<title>草堂 鏡浦</title>,<text>漁人搖艇返。湖水入松壇。自是長年住。無心作畫看。</text>
<title>奉呈䨥浦令案</title>,<text>儒臣雅望少如公。達節名藩有古風。漢室寵綏關內外。周家分理陝西東。沙鷗懶避牙旗底。洞獠爭歸尺籍中。近報朝端卿貳缺。早將冠佩到南宮。方句査漏丁故及之</text>
<title>臨瀛館。留別李觀察重卿令兄。</title>,<text>省中分袂正依然。關外追塵信有緣。玉節曉迎滄海月。蘭舟晩截鏡湖煙。榮歡邂逅銜綸日。雅範從容置酒筵。別後相思何處切。禁鍾催鑰午門邊。</text>
<title>贈李江陵昌期令公</title>,<text>家傳孝友操氷蘗。東郡除書共理良。但有袴襦稍白屋。略無詞訟到黃堂。銜綸幸忝郞官舊。置酒還應感慨長。皓首願言崇德意。臨岐不用浪霑裳。</text>
<title>題留客軒 祥雲郵亭</title>,<text>主人莫留客。客留撓主多。翛翛叢竹冷。偃臥卽吾家。</text>
<title>洛山梨花亭有感</title>,<text>梨花開落寺門前。曾到悠悠廿六年。居僧尙識嵇中散。地主今逢趙穎川。東閣仍抽新製作。西方應設舊因緣。茲行草草還珍重。臨別詩成仔細傳。寺僧有及識先人。故用坡公嵇中散之語。</text>
<title>題歌扇</title>,<text>我向坡西去。爾還坡東歸。休將巫峽雨。沾送遠行衣。</text>
<title>送韓仲安令公。充賀登極使朝京師。六十韻。</title>,<text>醫閭路斷後。朝天爲苦役。吾儕十七八。前後如經疫。茲行徒得重。知津我則亦。幸今痛方定。思痛何由釋。韓子敍入直。持被語剌剌。今公適萬里。幾微誰敢索。胸中有所定。暯外物不隔。乃是人倫表。度越流輩百。古人觀執轡。知其必有獲。臨岐何所規。贈言當馬策。抄韻路程記。荒詞無足擲。第一不要忙。風汛聽順逆。中權制在我。前却篙師責。凝然臥齋閣。萬里洞一碧。可喜與可愕。俄頃欻變易。島欹怒鵬翼。天豁露鯨額。卸帆水城外。維舟帶漲汐。東牟故名郡。嵎夷羲仲宅。雲擁蓬萊閣。水落田橫柵。蘇仙留欬唾。字字如拱璧。天回萊子國。山趨徂徠脊。驅車靑社路。川原迷縷脈。泱泱表東海。霸基餘廣斥。管晏有封樹。千秋人愛惜。歷山舜所耕。誰祠呂仚客。城西疏濼水。噴薄泉竇窄。濟南似江南。佳景實鱠炙。樓登白雪迥。緬懷文章伯。負手南豐碑。當具眼一隻。從茲有二路。旱水隨所適。一抵天津衛。浮漕達于漷。德滄漳河岸。樓館聯水驛。煙雲渺靄中。風帆倚浪舶。一抵范陽郡。盧溝跨鐫石。瀛景雄霸間。自古多奇蹟。況過督亢亭。壯士潛動魄。西北是神京。雲物何熻赫。山疊居庸翠。路入鳳城陌。寒熊吼長楊。瑞鵠飛太液。恭瞻皇極殿。神功仰赫奕。通情憑象胥。脩容薦玉帛。仗入六象臺。鍾動千門闢。彤墀韻水蒼。天顏違咫尺。嵩動千班雷。鞭響半空霹。矜持禮敬畢。寧遭糾儀謫。所歎虜氛盛。中原有鬪格。至今兩河上。野有不掩骼。遂令天下士。憤氣塡胸膈。新皇聖文武。群公竭籌畫。一擧掃襄平。再擧無沙磧。吾王承祖烈。事大秉忠赤。導達在忱藎。無勞煩重譯。頻傾光祿杯。需雲下膏澤。宗伯押錫宴。法部間雜劇。越錦照煙紫。吳綾疊雪白。恩頒在笥珍。服之永無斁。事完可遨遊。不妨探勝迹。北廱謁聖師。南郊想帝籍。平生奇崛胸。豈不偉曩昔。第冀神明佑。歸檝疾於翮。福祿自茲彌。功名垂簡冊。贈言止於斯。無乃傷褊迫。他時更翦燭。細話燕山夕。</text>
<title>次慶壽詩韻。贈權守之令公。</title>,<text>權公示我慶壽賦。淸陰傑筆吾所慕。揄揚孝理豈少補。播諸聲詩賡樂府。我公當日受異數。百里敢曰非賢路。民歌來暮今安作。板輿勉作三年駐。問安徒勤日三度。寸情只切西飛懼。有酒宜讌瑟宜鼓。風流肯數南樓庾。綃幕連雲綺筵鋪。縣陳雜沓崇牙樹。簾額晴薰碧洞霧。牧丹曉拆眞珠雨。滿城和氣襲繡戶。海上仙桃阿母護。三牲備養列鼎釜。千壺旨多兼醑酤。寶箏煩促鳳凰柱。玉簫亂逐腰支舞。我尹誠孝誰與伍。觀感風幾一變魯。使華先擁玉節赴。鳧舃多從隣邑聚。壽星婺曜精氣注。南極峥嶸聳天姥。樂極何須歎日暮。蠟炬晴虹千丈吐。孝治方敦聖恩普。寸草含榮皆雨露。當時觀者盛於堵。繪事流傳爭快覩。飮啄於人各有素。生我誰無腹與顧。不待摩挲閱其故。三復淸晨悲感句。孤露餘生何所怙。拭淚還應千萬縷。惆悵銀臺違接武。對此不遠於堂廡。安敢妄擬叔度甫。聯句倘希郊與愈。被之絃歌追舊譜。纔與淸陰分袂於銀臺。故有違接武之語。原韻 淸陰權公孝性天所賦。五十不衰嬰兒慕。暫辭銀臺乞外補。聖恩特畀完山府。歡迎壽母備物數。繡轂文軒光滿路。獄囚平反民安作。春光好向慈顏駐。良辰異景惜虛度。況復親年當喜懼。時康邊境息金鼓。歲登公家足稟庾。名區選勝芳茵鋪。綺幕逶迤連碧樹。仗隊迎風香似霧。衙官挾道汗成雨。潘輿晩出隘門戶。大尹親扶別駕護。陸海珍烹盈翠釜。金樽玉斝溢淸酤。鈿箏寶瑟銀雁柱。靑娥細腰踏筵舞。稱觴迭壽樂無伍。錦袍斑衣衛和魯。幕府元侯旌節赴。隣邦使君衣冠聚。東海添籌北斗注。麻姑侍坐將天姥。任敎西飛白日暮。高燒畫獨紅焰吐。聖朝孝理均率普。一席恩光渾雨露。四面觀者集如堵。爭云此事眞罕覩。欲圖不朽傳繪素。龍眠妙筆傾陸顧。念我累世通家故。千里寄書來索句。白首餘生何恃怙。因君感傷涕如縷。致遠由來須大武。燕石豈能光照廡。安能喚起白與甫。不然孟郊幷韓愈。爲作歌詩編樂譜。</text>
<title>舟中偶吟 戊辰七夕</title>,<text>一病經旬苦乞休。放還旋荷聖恩優。殘書收拾輸奴背。匹馬牽歸遞客舟。兩岸煙沙奔活畫。中流雲日失淸秋。羈危衰謝鄕關遠。遡峽鳴榔豈易謀。</text>
<title>舟中</title>,<text>倚灘唯白髮。醉吐卽淸江。風眩何由定。羈愁未易降。逆雲山月小。迎棹渚禽䨥。金刹靑楓外。殘鍾落船窓。</text>
<title>西上途中作</title>,<text>墮履遺簪亦見收。此行偏荷聖恩優。違寒乍似隨陽雁。怯暑還同喘月牛。出納曷能稱上旨。流沾唯覺透重裘。區區驅傳將何補。耿耿憂端獨未休。</text>
<title>次說車韻</title>,<text>再拜河東贈說車。南來珍重幾行書。輗轅輪輻須完備。原隰馳驅任疾徐。直指前程應萬里。回頭舊學謾三餘。丈人攻闕難忘意。領得分明發軔初。</text>
<title>八日雨中不見菊</title>,<text>張翰風沫幾百年。黃花句好至今傳。今朝獨酌關何事。來日重陽正可憐。堂上馨香靑藥滿。雨中顏色決明鮮。參軍斷髮還依舊。底處烏紗落醉筵。</text>
<title>挽孫丹城季眞</title>,<text>受知愚伏鄭先生。毀譽人間不足驚。白首窮經非進取。丹丘爲政本剛明。短脩有數皆歸命。通塞無端強立名。衰病自傷違執紼。楚些吟罷涕交橫。</text>
<title>醉席。贈南從事汝昂。</title>,<text>嶺外逢君飮。翻疑在洛陽。國恩無不到。家眷亦相將。莫怪繁霜鬢。寧辭累十觴。何時南郭宅。連袂共升堂。</text>
<title>挽申秀才汝止 二首</title>,<text>在洛聞君遂不起。天涯一病不知時。秪將老少爲先後。豈料幽明遽別離。契托葭莩非外合。交遊隣竝且心期。朋賓漸散丹旌遠。悵望其如峽路危。浮世寓形如菓蓏。蔕兒牢脆本無多。主張玄化誠難料。顚倒蒼生獨奈何。尊老叫天將掩土。群雛墮地正盈窠。人間流注情緣在。若問恒河是愛河。</text>
<title>次尹止中令公梅皐亭韻</title>,<text>敬瞻桑榟數畦園。掃漑遺墟幾葉孫。室滿授書當日盛。榜名通德後人尊。羹墻實寓儀形在。琴瑟何由手澤存。累世受知還有恨。阻陪巾屨及登門。</text>
<title>挽金以志繼祖母李氏</title>,<text>得友諸孫仰德徽。婦姑王母擧無違。曾玄首頷今能幾。九十康寧古亦稀。嗣續共嗟情禮備。緦功相向泣啼歸。佳城已卜千秋享。餘慶緜緜永有依。</text>
<title>己巳元日</title>,<text>夜風拔木朝仍吹。寒日瞳朧上屋遲。新歲身痾難遣快。凶年酒味莫辭醨。供時筋力誠堪笑。受國恩涯敢自私。慙愧隣翁相厚意。興來呼筆卽題詩。病入新年無減增。衰頹自是困侵陵。眼花亂後醫方廢。氣血耗餘腫患仍。歲酒新醅那得喫。鄕儺舊事亦難憑。年來不作紛紛想。賴有靈源寸點澄。狂憤憂時日益增。難忘豎子燒夷陵。主張廊廟權宜罷。揆畫關門撫勦仍。局事至今無手着。道謀安足與龜憑。王師近日須乘勝。急報襄平殺氣澄。秦地年華異嶺嶠。分明物色未全嬌。風催苑柳寒猶禁。雪壓宮梅暖尙遙。關輔遺黎飢莫給。襄平桀虜飽方驕。春和議貸尋常事。早晩洪恩下聖朝。五更三點引朝儀。鳴佩千官次第隨。日昡御床香靄裏。星臨天仗雪晴時。仙槎舊路渾如夢。帝所重游杳莫期。猶憶去年霑法酒。開陽門外醉歸遲。</text>
<title>人日</title>,<text>自元數七爲人日。曼倩占書子美詩。一晝陰晴頗後驗。終年休咎可前知。何人更識王正義。遺俗空傳節序詞。強坐淸羸緣底事。屋東驚喜出新曦。</text>
<title>詠柿</title>,<text>玲瓏珠樹拂淸秋。千顆經霜帶葉收。皮軟難擎厓蜜熟。肌濃易吸玉漿流。尙書解渴勤相覓。院相生津不待求。聞道起家新受節。葡萄不獨博涼州。</text>
<title>送南士高挈眷還京</title>,<text>嗟君嶺表遠投余。盡室棲遲二載餘。爲客年侵難得醉。經冬海惡歎無魚。蘋蘩每切羹墻念。僮僕長謠市井居。衰病又成千里別。雲山況復問安疏。交情何老少。臨別也應知。會養凌雲翮。貪看噴玉姿。乃家原有自。肯構豈無基。莫嘆前期闊。相須刮目時。右贈志卨</text>
<title>次洪監司景望韻</title>,<text>燕槎不待隔年回。靑眼何知嶺外開。驛路爭迎前導過。里閭傾看使軺來。披顏款款承歡笑。分手怱怱惜別杯。明日蕭條還獨醉。白頭吟望苦低徊。全家氷澗曲。門對玉屛虛。陶令辭歸去。興公賦遂初。誰傾村老酒。喜奉使華書。何日迂軒從。重尋水竹居。</text>
<title>送申書狀晉甫浮海朝京</title>,<text>渤澥乘桴與齊俱。君今履之如坦途。燕山十月雪花大。寒透重裘工砭膚。嵩呼天子萬萬歲。手擎皐綸安海隅。老子氷溪臥已久。策馬來訪死生無。</text>
<title>復次新寧竹閣韻</title>,<text>潤聚階苔暈翠銅。意行忘適到軒中。五更鼓角孤城閉。三伏炎蒸一枕空。隔水叢篁迎皓月。背山虛閣引淸風。此間潘閬傳三笑。合把芙蓉付畫工。</text>
<title>六十</title>,<text>蘧瑗行年六十化。能知五十九年非。前頭箇是何時定。歲月無多奈願違。</text>
<title>挽許氏 朴都事檜茂慈堂也</title>,<text>儀修榛栗覿高門。懿行寧貽保姆勤。訓則淸嚴森玉潔。兒孫羅列襲蘭薰。優游偕老今纔見。八十忘年古罕聞。生固有涯全壽福。沒吾無憾備情文。哀笳凄斷登荒壟。飛旐翩翻映夕曛。縣曰宣城原子坐。千秋香火報仍雲。</text>
<title>和睦湯卿令公贈許聖淵城主別章韻</title>,<text>仙郞辭漢署。飛舃本無迹。出宰山水縣。窓瞰列岫碧。橫琴澹怡神。不似理煩劇。恢恢游刃地。割鷄吁可惜。事簡治謝屐。氷巖賞自昔。川原按舊蹟。風謠採遺俗。桁楊臥訟庭。時稼被皐陸。恨不閱古畫。前輩嬴盤礴。何人纏十萬。自詑楊州鶴。豈若吾平與。豐碑頌淸白。縣廨。古有李宗準山水圖絶妙。晴圃排蚓壤。空階印鳥迹。幽人枕書臥。竹窓韻寒碧。忽見夢中人。囅然談笑劇。乃吾平生親。餘子不足惜。明光共待漏。淸樽對夙昔。雅論聽不罷。新詩語絶俗。欻憶南郊別。流火變西陸。朱明驟回薄。天運浩磅礴。何當謝塵寰。搖裔滄洲鶴。擬奏相思調。虛堂氷月白。敝廬對氷岑。堂號曰氷月。</text>
<title>復依前韻。贈許明府。</title>,<text>野性本懶拙。閉門聊息迹。巷深輪鞅疏。庭蕪日滋碧。豈意賢明府。暫辭鈴牒劇。五馬來踟躊。非爲羅敷惜。欣然寫心曲。一見如舊昔。省稼閔時澤。憂民問弊俗。但愧村醅薄。珍錯殊海陸。靑山暮偃蹇。落日氣盤礴。其流者氷川。其峙曰金鶴。以此爲侯壽。頓首再拜白。原韻 茶山我從海上廻。花落春無迹。君今嶺表去。路長草自碧。團圓曾幾時。告別何匆劇。郞星旣云遲。下邑足可惜。官無嫌內外。歷試自古昔。嶠南七十州。大抵美風俗。聞韶乃其雄。人物大小陸。氷山極靈怪。炭池又磅礴。去爲松桂留。行裝琴與鶴。吾病別懷苦。杜鵑山月白。</text>
<title>偶題 適除刑議。以病不赴。</title>,<text>長夏郊居靜。柴扉盡日關。有心懸魏闕。無力就鵷班。對客猶開卷。談玄始解顏。浮生過半百。要覓暫時閑。班行偶綴京堂末。衰懶其如處劇煩。文律得名非素練。讞囚隨例豈平反。出頭秪懼妨賢路。知足誠爲報國恩。野客想應知拙意。看吾席次果眉軒。隣翁賀余除刑議故及之</text>
<title>重午有感 己巳</title>,<text>田文當日擧。屈子此時沈。遂葬湘魚腹。徒誇瑇瑁簪。死生雖有命。榮槁竟何心。騷客千秋淚。非關雍子琴。</text>
<title>蒸瓜</title>,<text>不識蒸瓜美。老境方始知。扶衰雖強飯。得無蔬佐虧。小婢汲井泉。香秔新軟炊。甘瓜此時須。爛煮味復滋。舔酥不容嚼。充腸潤枯羸。田翁從我餉。分杯及稚兒。蒸豚與羊胃。難繼庖廚費。豈若終年喫。絶勝茹藜味。爲報肉食儔。君能知也未。</text>
<title>長夏</title>,<text>野翁疏懶年雖衰。長夏齋居事事宜。蘄簟嫩寒蘇病骨。唐詩淸爽愜吟髭。荷筒沁露寧須飮。紙箑含風不待吹。商略東華無太可。烏紗㡌底鬢絲垂。</text>
<title>採藥</title>,<text>野人多識藥苗名。天棘山薑續茗烹。醫白有方供紫葚。充虛得力茹黃精。對君食肉應非福。棄妹餘蔬近不情。秋水門前菱芡熟。從來口腹少經營。竹溪口義妹作昧。陸長庚直訓姊妹之妹。言老聖儉嗇。其妹棄蔬於鼠壤。故便疏棄之。今從其說。親課奚奴記藥名。晴窓焙晒付煎烹。嘗從炎帝訛傳久。編入陶公檢校精。服食猶爲方士誤。題封殊荷故人情。滿園杞實秋來熟。句漏丹砂不足營。</text>
<title>積雨</title>,<text>十日風號五日雨。翛翛葉上夜聞多。已看平地猶三尺。不省谿流復九河。潤入琴囊弦逬慢。綠生書葉字全訛。門前泥潦蓬藜長。情似蘇端亦少過。復入聲</text>
<title>得快騎戲賦之</title>,<text>平生策蹇鈍如龜。罷牸換騎便覺奢。敢向衆中誇疾速。獨於人後任橫斜。西山射虎心猶在。南陌鳴珂興亦賖。已迫尙書鬻駱歲。肯同樊子住吾家。換騎牸牛。用俚語。白樂天太十八。鬻駱放妓。人騎一馬鈍如龜。山谷詩句。</text>
<title>贈趙主簿之京</title>,<text>聞君除主簿。豈獨致私欣。惟以得人喜。豈憂失信聞。所司油蠟庫。其下奉參員。謹愼終當顯。毋違我祝云。</text>
<title>蟬</title>,<text>偶從糞壤出。因托樹陰鳴。飮露腹常潔。號風聲益淸。能無卑濁穢。寧自薄功名。但懼螳蜋至。其如暗害生。</text>
<title>僧桃</title>,<text>淨裸看渠面目眞。多生結得▒今因。拭毛安用黍爲雪。入口方知味是塵。剗草祖師應宿契。光頭和尙卽前身。果中惹此非凡果。始信都官句法新。用鄭谷詩壇愛惹僧之語。剗草。用馬祖淨髮事。</text>
<title>南士高聞其子志卨之訃。挈還京洛。得其書。哀以賦之。</title>,<text>數月方知入洛音。至哀纏結未忘心。眼前長對靑孀泣。燈下唯餘白首吟。淚點每傍新塚草。夢魂應遶舊松陰。情緣千劫無時盡。須信來生是過今。</text>
<title>烏</title>,<text>玲瓏禽語響山空。聽到烏啼耳失聰。屋上未知堪愛好。衆中難辨孰雌雄。供親庋肉常防攫。臥病人家不願逢。反哺參乎誰錯道。不慈應與瞽頑同。</text>
<title>廏馬患眼淚。令劐鼻頗似快豁。賦之。</title>,<text>權奇雖信天機在。剔雒都從人事來。洗拭方瞳騰火欿。豁開圓鼻噴風雷。霜凝雲帳燒羌去。雪下長楊打獵回。獻賦勒銘吾已矣。獨憐神駿托非才。</text>
<title>六月十五夜對月。偶用新寧竹閣韻。</title>,<text>圓魄明於百鍊銅。遙輝蕩蕩到天中。離情共照千山隔。靜相還因萬籟空。不受火雲偏洗露。更邀仙鶴遠乘風。美人杳杳佳期晩。秪笑當年獻賦工。還因用釋語</text>
<title>榴花</title>,<text>密葉離披綠若雲。絳英含露綴紛紛。眉脩掃重文君黛。腰細裁輕越女裙。要借渥丹生朽面。忍看殊艶點苔文。秋原霜後勤相覓。且對盤心擘玳紋。秋原霜後石榴紅。歐公句。</text>
<title>蝙蝠</title>,<text>鼠而還揷翼能飛。四足相連雀亦非。伏直庚申知忌日。出乘昏夜覷陰機。別聞仙洞如鴉大。誰驗靈方得道歸。却報吾民避役者。得名于此奈卑微。</text>
<title>申員外晉甫。以賀冬至聖節使書狀官朝京。久未聞消息。賦此寄意。</title>,<text>長至天申過縟儀。回槎梅雨又愆期。東牟海路虞今日。北極朝廷異昔時。皇嗣頒綸均普率。平遼移鎭繫安危。西來消息眞傳未。遙祝天瞵豈爲私。皇太子誕生慶詔。獨不及於我國云。</text>
<title>聞晉甫已到登州。喜以賦之。</title>,<text>夢裏分明接雅儀。東牟應趁候潮期。衙門有討依前日。水路無虞似往時。擎詔風濤應受佑。讀書齋閣想忘危。老夫要待傾囊錄。秪爲區區見愛私。</text>
<title>六月望後。海棠忽開數花。濃淡可喜。</title>,<text>暑天全樹尙婆娑。更露芳心着數花。眞態不濃還不淡。仙肌難減亦難加。違時似避繁華累。背俗猶知隱約佳。秪恐明朝風雨至。點紅容易委泥沙。</text>
<title>簡凝川李君顯使君</title>,<text>老人索栗甚於童。却爲扶衰健脚功。遙想霜林收蝟殼。還同茅栗賦狙公。燒氈不厭爐中爆。煮粥要塡肚裏空。別有呈身能脫者。最宜咀嚼病牙翁。不厭燒氈栗。古人句語也。</text>
<title>病遊林塘</title>,<text>微月重涵上下池。新花疊翠影參差。披香駐屐聞淸露。面水移床受晩吹。身健定游游幾日。事閑須樂樂何時。秋晴仍有登山約。豆莢初肥酒正釃。</text>
<title>蓮</title>,<text>霜菊寒梅絶點塵。若論淸矣未知仁。拖泥帶水根須別。外直中通德可親。天下馨香無第二。世間紅白有誰隣。雨來蕩漾疑堪掬。秪弄明珠惜贈人。</text>
<title>今年春夏。窮餓已甚。艱度麥秋。連値雨澤。頗有西成之望。喜以識之。己巳初秋作</title>,<text>今年艱過麥秋期。枵腹羸黎起死時。況復禾田耘向畢。兼看稻隴穗將垂。殺鷄赴約今猶幸。裹飯來賙曩足悲。野老區區何所祝。屢豐唯欲繼周詩。</text>
<title>桐林</title>,<text>手植行桐傍野塘。婆娑䨥鬢已如霜。蔭垂帷幄遮西日。葉翦琉璃引夕涼。種木十年能得用。栽榿三載便成忙。顧余無德堪封植。趣取逍遙何有鄕。琉璃翦木葉。韓詩聯句。種木十年。漢壽張事。栽榿三年。杜草堂事。</text>
<title>題詩稿 三首</title>,<text>少攻鉛槧老便侵。觸目緣情費苦吟。愁思易工音要眇。陳言務祛句雄深。誤憑臘鼠還求朴。直撥寒沙始揀金。骨朽爭知差有益。秪應虛破一生心。衰病年來二豎侵。臥床無日不呻吟。敢圖胸次從流出。大抵工夫有淺深。未信磨磚因索照。誰珍弊帚却施金。古人得處如堪證。歷歷還應會此心。浮虛習氣日相侵。身似秋蟲入窟吟。堂上置杯膠水淺。爐中覓火撥灰深。草玄準易終投閣。買賦成名秪直金。何似忘言無一事。却從顏氏了齋心。</text>
<title>口占贈子龍，望久二上舍雅契。</title>,<text>長夏寥寥抱病餘。何來二妙過吾廬。開顏共酌杯中酒。論畫因披篋裏書。老子情懷殊滯鬱。諸君談笑且躊躇。暮年所嗜唯文墨。更望相將爲起予。共觀趙松雪碑刻故及之</text>
<title>送申侍御亨甫赴召</title>,<text>淸時言路爲難選。公論終歸草野賢。噴玉驊騮來月窟。凌雲鵰鶚上秋天。激昂人物須端本。振肅朝綱在糾愆。白首自憐多病久。愁心一倍向秦川。</text>
<title>送機兒讀書書堂</title>,<text>杜子示兒元日吟。昌黎送子往城南。升堂游夏期何敢。致位公卿懼不堪。靜坐專精惟篤志。群居刻苦莫閑談。家書千卷須勤讀。世上方名貴是男。</text>
<title>聞慶館。足張文潛一聯。</title>,<text>人隨幽谷路。縣隱亂山峯。庭際參殘吏。墻根鬧晩蛩。入雲尋棧道。登嶺俯要衝。何日乘船去。聽過甓寺鐘。</text>
<title>次石樓韻。奉呈洪監司景望。二首。</title>,<text>遙瞻棨戟幾多時。露冕今巡左海涯。重寄方殷分理務。微痾難準丐閑辭。棠陰自有承流在。雲棧何勞叱馭爲。南極福星明兩兩。遺黎到處聚觀之。南服旬宣政惠優。眉端應復洗民愁。香殘燕寢蘇州夢。鐵冷風流庾令樓。伴直交親逢嶺外。同槎詩句憶登州。氷溪若問漁樵客。長對靑山雪映頭。石樓乃渤海槎伴。而景望。玉堂舊僚也。故五六及之。</text>
<title>過呂洞賓宅 月課</title>,<text>寂寞先生三畝宅。蒲州城外古河濱。窖砂舊井今無浪。巢鶴蒼松已化薪。樵客曾看柯爛局。草蟲猶學幻飛身。居人謾詑仙翁住。過客徒傷物色新。鐺裏乾坤何處煮。雲中鷄犬幾時臻。鍾鳴嶽寺煙初暝。月滿星壇草自春。石上精魂餘夢寐。袖中霜刃想沙塵。人間浪道純陽子。物外誰知呂洞賓。梧野暮雲橫縹渺。洞庭秋葉下紛繽。仙驂去後無消息。一粒金丹誤主人。</text>
<title>仁政殿 二十韻。文臣庭試題。</title>,<text>恭瞻京室漢之濱。有殿嵬峨啓紫宸。遵路平平皇建極。凝旒穆穆道爲隣。千齡積累熙鴻號。一德相傳邁至仁。氣數關天難轉斡。經綸開運際亨屯。舳艫河渭流材集。圭臬星辰測候均。卜襲基圖龜食墨。功興經始子來民。河山秀氣雄盤勢。桴棟宏模迥立神。閶闔倚霄籠碧霧。罘罳納日映朱塵。榜仍肇錫金虯動。儀復前規玉座新。威重未央嗤相國。政成貞觀恨封倫。明良吁咈謀謨盛。化理更張洽具彬。周圉空虛成俗厚。漢條寬大賜租頻。恒懷惻怛如傷我。每軫癢痾若切身。一脈流通泉始達。寸心坱圠物皆春。八荒在闥洪恩洽。四海歸仁至治臻。本固邦寧基宥密。天親民愛命休申。寧容外貌聲音假。只在吾心體認眞。須念保民如保子。可知由己不由人。莫敎殿號無交涉。更取軻書切面諄。擬獻瞽詩徒感激。曾將薄伎仄儒臣。</text>
<title>登單于臺 月課二十韻</title>,<text>漢道方無外。天聲動九垓。觀兵窮轍迹。度漠陟崔嵬。十月雲陽道。千廬紫塞隈。霓旌陰蔽日。羽騎響成雷。巡狩殊虞制。山川阻禹開。窮陰連磧色。故壘遶龍堆。草就羊駝盡。風搖毳幕回。八方虛拱極。萬里只登臺。倏忽平沙夐。岹嶤夕陽頹。翠華遙晻靄。玉趾暫徘徊。壯志凌虛廓。雄襟轉拓恢。天驕遠遁迹。蠻粤近殲魁。窮髮爲囊括。陰山不戰摧。銘功輕衛霍。進熟笑嚴枚。高視三皇軌。爭稱萬歲杯。祈招誰止慝。臣朔但談詼。滄海無仙藥。昆明有劫灰。雄豪心不極。浩蕩意堪哀。汾水秋風起。輪臺詔使廻。荒虛一片地。龍馭不重來。</text>
<title>愛士癖 月課</title>,<text>人之所癖非一爾。錢香劍馬與譽子。雖其偏處有淺深。甚爲物累無彼此。楊公之癖異於斯。癖於愛士無他技。士何所愛癖之深。欲砭不得應入髓。君看儒有席上珍。韞櫝豈肯沽諸市。有時暗投人按劍。漁目混售爲可恥。惟其知者以爲寶。一朝拂拭收泥滓。輔仁攻短益於我。薰沐豈但消吝鄙。黼黻文章煥皇猷。坐君廟堂致至理。自是天下無雙寶。流俗蔽美眞痼矣。唐朝儒雅首弘農。好士當時無與比。得人文章如拱璧。佳客在門常倒屣。有如瓊樹慰飢渴。心乎愛矣非觀美。世間無物易此愛。天生此癖誰得似。此癖若比人之癖。所爭只箇公私耳。始知偏處乃長處。聲名赫赫垂靑史。爲報靑雲有氣力。須念巖穴多槁死。莫學和嶠愛錢癖。且效楊公癖愛士。</text>
<title>題昔昔鹽</title>,<text>女無美惡入宮妬。士衒才多人反菑。一犯難容敵己下。況觸君王性雄猜。阿𡡉眼中無學士。自擬文彩傾鄒枚。薛夫子創爲昔昔鹽。詞調淸麗尤奇瑰。宛轉閨情筆外意。足與宸翰爭昭回。解道空梁落燕泥。天門一夕威如雷。獸惡其網人惡上。畢竟五字成禍胎。昔昔鹽。於茲絶。隋家運亦隨寒灰。孤墳鬼唱汴柳疏。天道好還昭昭哉。晉陽兵甲江都兒。還非翰墨文章材。昔昔鹽。可以警後來。淫荒暴主不須哀。君不見自古詞人多累句。參軍俊逸非無才。</text>
<title>三日無詩自怪衰</title>,<text>天公嗔我好吟詩。萬物雕鎪無避之。姑令多時閉吻聲。自怪遽與吾衰期。放翁狂態晩誰似。賀老鑑湖理釣絲。童喚歸牛畫橋西。妻撑野艇入煙陂。眼前物色摠撩人。技癢春禽無歇時。花邊着語老尤奇。枕上得句頻呼兒。排日課題閱幾篇。自家精神他自知。無端忽被造物猜。獨坐寒齋空爾爲。泥封筠管長蒲蘆。燕透疏簾窺硯池。始信三日舌本強。詩翁衰健占吟髭。非關老氣鼓不作。却訝歡悰難可追。誰將酒洗磈磊胸。舊習依然天脫羈。陽春爲我布煙景。一揮立就千首詩。玉局陪翁已上天。後五百年繼者誰。天遣此老長吟哦。莫訝如今衰未衰。</text>
<title>吹薪藥鼎潮</title>,<text>君不見城南正字坐詩窮。墻頭過午猶懸瓢。前身無乃飯顆山。攬帶剩敎圍減腰。年來苦遭小兒戲。杯裏未除弦蛇妖。藥銚爐韛手自親。維摩一身虛寥寥。引喙長噓灹薪爆。側耳細聽松濤搖。緊慢漸成文武候。遶鼎浪花生暗潮。風雨颼颼吹轉急。蟹眼初生魚眼消。竹徑淸露滴衣巾。行藥偶至城東橋。瞑眩忽覺體自輕。病鶴得健凌秋霄。書生寒儉誰敢嘲。眼前詩思還堪挑。閉門猶是舊精神。向來勍敵輕張鼂。五字因傳着題中。後人但賞工寫描。豈知此老胸中元不病。忍凍更却豐狐貂。</text>
<title>赤管狼尾筆。贈離幻翁。</title>,<text>韓公好奇聞不博。祗傳中山毛氏族。高麗安有猩猩毫。詩工無實譏山谷。當時不見狼尾筆。銛鋒拔萃如截玉。誰斸琅玕巧翦裁。淚點髣髴湘江曲。功成縛束兩奇絶。森森金觜訝黃鵠。揮縑颯爽動霜飆。欻見龍蛇走平陸。干將有時不如錐。用違其才懼見辱。取供老宿意安在。非爲高閑寓巧旭。禪窓試抄筆嚴疏。開演妙旨鐫愚俗。一生粗記姓名休。栗尾鷄距吾亦足。</text>
<title>越王臺上鷓鴣飛</title>,<text>越王臺越王臺。高出番禺臨舊畿。越王在時亦黃屋。挺鼓鳴鑾凌翠微。明珠翠羽橫寶幄。庭燎沈檀香霧霏。自言歌舞無歇時。豈知零落已霑衣。千年餘恨輸底物。惟見相呼相伴飛。雪臆花翁波河禽。北客見之知者稀。年年三月得氣先。格磔來叫叢竹扉。黃陵廟靑草湖。幾回低黛征袖揮。不如越王臺上看自別。故都春深啼落暉。繁華蔓草傍誰飛。戀南精鍾應不違。荔枝花發石欄干。似訝宮粧競芳菲。聲聲哀怨如有訴。盛時一往難再希。黃鸝收韻百舌停。汝曹已細無可譏。越人猶拜武王臺。淚點爲爾無時晞。騷人感唱豈偶爾。曲中幽恨傳依俙。越王臺飛集有餘情。北方之人多是非。君不見杜宇古稱蜀天子。至今空道不如歸。</text>
<title>長社境上。別李若谷。</title>,<text>富貴別。易前期。黯然銷魂而已矣。貧賤別。會面難。岐路惻愴何時已。李君李君須聽取。人間此別嗟誰擬。海內窮交莫逆者。古有子桑今吾子。十載塵籠刷困翮。濡沫誰知念貧士。京華旅食久同苦。窮途偶作彈冠喜。策名何幸簿王畿。路出箕山臨潁水。負箱控驢不辭遠。末路傾情誰更似。雙堠路分古縣界。解携東西將自此。數聲隣鷄隔茅茨。逆旅殘燈垂暗蕊。明朝獨踏來時路。惟見靑山橫邐迤。傾囊留贐荷鄭重。一灑臨岐爲知己。乃知貧賤別更苦。脈脈無言但相視。長社雖小有民社。佐令治人勤自砥。佇聞課最達冕旒。眼前靑雲應萬里。長相思。勿復道。潁水春波有雙鯉。噫歔欷。世間多少輕薄子。指天吐膽徒爾耳。須令今古膠漆地。前數雷陳後韓李。</text>
<title>大順城</title>,<text>春秋虎牢美服鄭。雅歌朔方膚功昭。君看范公城大順。經略西郵得其要。徵起身先天下憂。胸韜萬甲取天驕。塞垣草木亦知名。威聲已振軍中謠。所恃先爲不可勝。以制奔突兵難遙。箇中形勝控延綏。靑澗一鎭當領要。眼中羌胡折笞捶。荒度土功爰畫條。畚鍤板幹不日興。雉堞屹屹凌雲霄。身當虜衝勝百萬。勢若鎭山難動搖。名以大順義有在。坐落虜勢歸撫招。漢麥湟隴遍靑靑。邊障河源接迢迢。士馬無事日飽騰。男修戰具女磨刀。寇來偃旗逸待勞。秣馬銜枚歸可邀。偶嘗扼吭折趾走。一戰豈敢生心挑。順彼長道在我算。好音可是終變鴞。誰知一着最高人。漸收河西氛祲妖。一勞永逸不可緩。當時子來民忘徭。至今遺黎淚尙墮。城外螭頭字半消。韓公野戰竟何成。殺氣蔽天聲囂囂。噫公前代功雖比。破羌充國在漢朝。</text>
<title>憫旱</title>,<text>去秋失稔今夏旱。新穀在苗舊穀盡。田家枵腹待麥熟。無麥無禾命將近。上帝孔邇神有靈。不知瘨我胡寧忍。乖龍失職懶行雨。冥龍蹶泥同蛙蚓。南中圩戶長䆉稏。陂水已竭難股引。農夫欲刺眼中血。箇箇點滴禾下畛。似聞京師亦太甚。九重焦勞愁庶尹。徧宗河嶽圭璧卒。周宣側修魯僖閔。西鄙多事連歲歉。此顧方殷虞玁狁。可憐赤子頭𧥄𧥄。竭澤而漁鱗介窘。惟茲之旱其誰因。無乃氣數難移泯。聖明在上察庶物。股肱惟良任元允。德音寬大政無闕。仁恩滲漉覃肖蝡。三光宣精四時序。雲物祈祈甘露霣。三十六雨此其時。誰道太平無兆朕。今茲之旱其誰因。哀我勞人尤可憫。吾聞天人本一理。感之在我其機敏。成湯責己遂勃興。辛受罪人終顚殞。箕疇庶徵戒極備。貌言視聽思可準。聖效不在謹獨外。深居體察尤宜軫。小臣敢贊瞽誦詩。雲漢一篇誠要緊。</text>
<title>讀鄕黨篇</title>,<text>聖人之道無精粗。日用何莫非天理。吾觀鄕黨一篇書。一動一靜無不記。容儀衣服飮食節。事君接物爲終始。在鄕廟朝言貌別。恂恂便便豈苟爾。承召色勃擯相際。執圭平衡愼擧止。中門不立過踧踖。盡禮非徒申擎跪。衣裘相稱異吉凶。齋居致潔將禋祀。饐餒不正幷不食。彼窮口腹宜省恥。薦腥畜生爲君賜。車馬不拜朋友饋。急趣何心俟駕行。寢居寧存惰慢氣。不先杖者由敬老。朝服鄕儺非近戲。冕瞽凶服負版者。禮敬未嘗斯須弛。雷風必變敬天怒。執綏莊肅形諸此。擇處須尋翔後集。時物爲嗅山梁雉。誰知恁麽不勉中。豈有一毫安排底。當時弟子游夏徒。善觀聖人思而企。卽今詳味十七節。一段畫出吾夫子。分明造化不息妙。一以貫之無他矣。神融默契瞭然間。想像儀形猶興起。潛心體究在服膺。莫漫馳求鑽故紙。旣竭吾才罷不能。有爲若是希顏氏。吁嗟末學離道遠。幾許流浪徒生死。而今賴幸此篇存。吾黨孜孜斃後已。</text>
<title>聽童子讀曾點言志章</title>,<text>杏壇春靜琴瑟閑。四子列侍夫子傍。諄諄款問盍言志。要將斐然裁成章。由言千乘師旅加。比及三歲民知方。祗緣粗卒未達禮。見哂聖師爲固當。赤願玄端爲小相。求爲小邦民稍康。點爾何如當次對。忽然含瑟聲鏗鏘。動靜從容已可觀。撰異三子惟何傷。暮春和煦春服成。趁此佳辰除不祥。童冠隨可五六七。浴彼沂上溫泉湯。風乎舞雩墠壇古。樹木翳翳宜乘涼。詠而歸來夫子門。意在言外何悠長。聖人之志與物共。聽此不覺嘆且揚。偉哉流動充滿意。直與堯舜同洋洋。胸中灑落塵不掛。皓月正當天中央。當時記者亦識此。獨於本末爲加詳。妙在日用活潑地。豈駕高遠探渺茫。視彼三子規規者。奚翅九萬與楡枋。氣象可仰百代下。若覩鳳凰千仞翔。只恨行有不掩處。未入中道終於狂。雖然學者深體味。由茲可入夫子墻。我今提耳爾童子。讀過莫把看尋常。點何人哉亦若是。但得此趣宜勿忘。</text>
<title>春霖作惡。偶述建除體以自遣。</title>,<text>建卯苦多雨。除詩排憫難。滿床愁亂帙。平砌怯翻瀾。定罪玄冥濫。執迷木帝頑。破窓驚灑淅。危屋瀉懸湍。成歲功安在。收秋麥亦艱。開門窺霽色。閉戶臥更殘。</text>
<title>又效二十八宿。警俗以自警。</title>,<text>角里避秦皇。亢龍非九五。氐羌用景略。房魏贊英主。握手披心肝。顯名驥尾附。世無箕穎士。斗筲何足數。飯牛浪悲歌。賤女啓夷吾。虛名良可嗤。危機世爭趨。一室足偃仰。四壁娛圖書。何人操奎蹄。妄祝盈溝婁。爛胃拜都尉。賞功非射昴。還山待婚畢。緘觜避鉤爪。歲晩斲參苓。汲井消肺渴。送鬼笑韓愚。乞巧抱柳拙。小子諫星坼。張華臨東市。浮榮等蟬翼。軫念東華子。</text>
<title>次雨後作</title>,<text>仲春甘澤足。潤到麥苗肥。耒耟從隣秉。褥床獨我依。蛛絲映日吐。鳩婦喚晴歸。新宅移松活。呼童問密稀。</text>
<title>詠荊樹</title>,<text>柯葉均霑雨露生。爲誰憔悴爲誰榮。一念善不俱有應。莫言微物是無情。</text>
<title>挽堂弟景順內相吉氏</title>,<text>大兒覓栗小兒乳。夫壻三霜枕塊中。窮計無多開睫日。短生惟怨落花風。人間淚盡鸞腸斷。地下香消馬鬣空。欲慰郞心如割苦。直憑西土薦陰功。辛苦窮家困拮据。柔嘉淑德著鄕閭。人間摧痛難堪處。只隔祥期一月餘。</text>
<title>風樹堂。復依韻。以申主人名堂之義。</title>,<text>刀刀聲在樹間風。孝子精忱寓此中。擧眼自知情境會。名堂非假記文工。思亭秪爲瞻丘壟。翠浪休誇間玉虹。耿耿寸心人不識。分明報應有天翁。翠浪玉虹。在鬱孤臺。</text>
<title>偶吟仍用前韻</title>,<text>子犁當日友州來。忘義忘形況論才。散木百年猶擁腫。培風萬里尙低徊。不關身外無涯事。敢拒生前有限杯。梧岫丈人知我者。可能騎馬到階廻。病骸難獲藥鍼痊。膏火人間浪自煎。敢要千金方救趙。羞將尺劍擬強燕。迹陳禮樂三千字。齒冷瀛洲十八仙。元亮豈希沮溺者。依依志在耦耕邊。三復淸詩肺熱痊。快於雙井一甌煎。擎來却恐珠沈海。報去還慙石襲燕。白雪寧須嘆寡和。紫簫端合奏群仙。山中草屋歲將晏。秪待攀扳叢桂邊。藥餌扶吾病少痊。丹爐火候未成煎。曾慙穆醴旋辭楚。追悔鄒裾苦曳燕。暮境官銜唯進士。少時香案卽神仙。秋來懶作東華夢。多在箕山穎水邊。茫茫宇宙古今來。一粒身參造化才。俯仰堪輿無愧怍。蹈行仁善不遲徊。蒲團傲視皇王業。雲夢雄呑八九杯。千載堯夫腦次是。何人得見脚跟廻。禪關透得幾重來。悟了無言勝辯才。半句有時應解脫。八方無礙任翔徊。誰將神識開三窟。爲把醍醐勸一杯。何日呵呵相對笑。靑山影裏曳杖廻。</text>
<title>次梧峯韻</title>,<text>毀譽塵間一唾洟。出門何處寫憂思。悠悠素抱無人問。耿耿孤衷秪自知。幾夕淸笳沾客袖。何時歸騎罷鉦鐵。相携便入南山隱。浩浩狂歌我是誰。</text>
<title>次前韻。贈梧峯。</title>,<text>多少離懷撥不開。君今此去幾時來。驛亭春盡花如雪。何處臨流獨擧杯。三徑荒涼舊自開。使君何日賦歸來。悠悠莫論升沈事。只倒花前蘸甲杯。賢路方今幸大開。褒書非久降招來。疏慵堅臥雲山月。不恨無人共把杯。</text>
<title>次梧峯設膾韻</title>,<text>聞足閑居興。爭隈漁者同。溪行多曲折。網獨互彌縫。盤挫銀鱗雪。杯傾琥珀紅。衣冠亦墻壁。應復羨南翁。干戈隔弟妹。心事與誰同。句愜忘剞劂。裁工滅線縫。苦吟雙鬢白。拭淚萬條紅。十絶情珍重。千秋見此翁。右謝和遺集杜詩</text>
<title>籠還雙鵝</title>,<text>迹印庭泥毳泛漪。長鳴似訴故棲宜。籠來籠去爲閑物。消得騷翁幾首詩。</text>
<title>述懷</title>,<text>漳濱一臥病難痊。況復煩腸日苦煎。賈誼少年憂漢室。太虛豪氣策幽燕。徒歌白石寧非拙。試覓丹砂未必仙。獨坐空山正愁絶。寸心遙在夕陽邊。</text>
<title>奉答梧峯和示鄙韻。篇數如之。</title>,<text>柳塘風慢不生漪。翹立忘機分外宜。喪志從來由玩物。吾儕當復戒荒詩。鴨綠晴波遶岸漪。凡禽商略欠全宜。雙鵝旣屬池中物。莫道吟料是我詩。</text>
<title>復次前韻</title>,<text>小溪經雨浪添漪。白鶂相眸物性宜。箇裏形容難得處。只輸摩詰畫中詩。浴溪紅日暈翠漪。竹杖紗巾久立宜。安得鵝溪絹一幅。臨池寫出會稽詩。素臆輕浮浪皺漪。雪花還與縠紋宜。物情頗喜幽居勝。滿眼風光摠好詩。亭皐風起浪圓漪。屬玉雙飛也少宜。不着韻禽增物色。何緣拚得老夫詩。晩風含雨颭淸漪。泛泛還隨野性宜。靜觀浮沈他自得。不須拈筆便成詩。策試苔溪淺淺漪。幽居無事不相宜。閑拈鵝管朱硏露。圈了聯珠格裏詩。隔窓殘月碎磵漪。警曉寒聲入夢宜。只道松梢淸露鶴。方知詩老欠料詩。看渠至樂占灣漪。風味何論與麥宜。樹栅養鷄要喫卵。漫傳工部在夔詩。</text>
<title>戲疊前韻。以博一粲。</title>,<text>淸溪鋪練拂纖漪。宛頸羲之亂草宜。春靜草堂無箇事。呼兒把筆戲題詩。數間茅舍碧環漪。自喜山陰久住宜。爲爾春來遣漫興。吟成第二足新詩。纖埃不動浪湉漪。倚睡煙沙一味宜。物理人情相感處。悠悠重賦第三詩。酷愛晴天雪泛漪。藩垣非爲却蛇宜。後身依舊山陰住。寄客連裁第四詩。月可中庭水滿漪。講堂來傍聽經宜。枯禪寂裏時惺念。第五因題警俗詩。滿。一作正。刷整翎毛雪映漪。寧王筆底榻來宜。誰知一段傳神妙。也在騷人第六詩。響亮圓吭引月漪。可知靈性辟邪宜。前身負汝吟詩倩。把筆連題第七詩。一派春流抽岸漪。綸巾晩出草堂宜。溪亭得爾還增價。泥壁重題第八詩。溪上圓紋蜀錦漪。雪橫煙草畫中宜。白鷗未必閑如我。就換陪翁一字詩。襯雪腰裙罷浴漪。翹沙眞與懶相宜。淮西擊賊功難策。戲疊吟窓演雅詩。</text>
<title>次梧峯韻</title>,<text>來往風流愧杜翁。百年蕭索病兼慵。潛身丘壑甘疏放。屛跡朝行恥苟容。莫問生涯今世上。當求心事古人中。狂吟消得妻孥罵。不怕虛名徹九重。末用楊朴事而翻案強支筋力已成翁。客至無嫌束帶慵。語雜漁樵偏易狎。氣葷蔥韭輒難容。何人謬計書三上。老子狂懷酒一中。擬向峨洋傳舊曲。靑山無數水重重。黎口何知膏與粱。歲行方幸屬金穰。鄒聖向來陳什一。猶將仁政勸齊梁。誰將飮子代靑梁。鶯粟方包幾粒穰。正賴焚香澄念坐。偶從山客採都梁。</text>
<title>題冷泉亭</title>,<text>曲臺平臨半月池。翠柏紅桃映綠漪。斜倚瘦藤閑測水。巾欹寫出鬢如絲。幽泉石底湛淸華。六月氷霜戰齒牙。未論陸生煎水品。衰年病渴愛浮瓜。引流種樹作園池。最愛風泉漵浪漪。纔見新荷浮小葉。更謀口腹覓蓴絲。投老林泉鬢已華。敢將袍笏望緋牙。草堂新卜陽坡地。不傍靑門學種瓜。老子園林領物華。春渠新決怒芹牙。閑裏未爲全省事。荷鋤微雨更耘瓜。半畝亭皐半畝池。源泉衮衮作淪漪。栽得聞韶樓畔柳。垂堤應長鬱金絲。水蒲園莽澹春華。碧節橫斜亂吐牙。息機抱甕功非拙。秋後要看熟芋瓜。幾日朱華冒綠池。靑錢無數疊淸漪。秪敎騷客張蓮蓋。却欠佳人折藕絲。卽今無夢到東華。早悟焚身象有牙。時邀好事同吾好。秪爲瓊琚報木瓜。</text>
<title>聞朝中知舊責而壯兵敗不死以不許虜款。爲是。故作此。以抒憂憤。</title>,<text>疲兵敢決數重圍。幕畫何能辦轉危。我信許君非畏死。誰知南入欲將爲。羈戎自是安邊策。事大死來保國規。今古道行無可議。廟堂高見實難知。</text>
<title>左營將金應河戰沒沙場。今聞虛葬于故山。遂悼之。</title>,<text>將軍素號銳頭公。一劍橫當鐵騎衝。麾下盡亡身獨戰。兵圍四合勢逾窮。未看先軫如生面。虛逆龍驤返舊封。名播華夷終不泯。千秋壯烈冠群雄。</text>
<title>憂憤作</title>,<text>自汝陷虜中。兩度獲書札。前因許守門。始審眞消息。行到富車地。三月初四日。漢虜相搏戰。天兵無得脫。我師敢抵當。兩營隨覆沒。俄頃逼中營。鐵騎圍三匝。賊將呼舌官。遂講通和說。汝獨憤然起。顧謂兩帥曰。公等任爲之。吾意已自決。抽刀欲自裁。被奪於齊陸。轉眄驅迫去。經宿入奴穴。初旣不獲死。小諒近溝瀆。姑從兩帥後。縱觀這老賊。兩帥赴敎場。汝獨臥不出。凡爾有計議。姜帥每輒抑。當初越江日。汝虞軍餉缺。請俟餫餽集。大兵一時發。元帥不汝聽。以取飢困劇。汝以乏軍興。語侵關西伯。欲斬管糧校。重忤尹鳴益。平生許與者。一朝化仇敵。遂據逃卒招。任意頗增削。凡干汝實迹。一不擧暴白。洛中不悅者。喧傳輒倍百。至做縛喬說。構汝置不測。喬取結蓑繩。繫頸墜崖谷。其言不攻破。前後辭皆一。又傳偕胡差。持書涉我國。卽馳上送啓。體府亦輕率。又云帥以下。剃頭爲辮髮。近者安虞候。持啓入京洛。果作剃頭様。難容掩衆目。汝時付短札。近耗頗歷歷。了無及他語。紙尾書萬曆。毀固無可道。責者亦不察。曩得止中書。止中豈不切。乃以爾不死。指爲吾儕辱。蘇卿十九年。臥起惟持節。虜贅牧廝說。今難免口舌。巡遠不同死。議者疑辭服。死或輕鴻毛。或重於泰岳。難容一槩論。只觀末後着。使夫訾議者。當局果何若。況我私情切。難將公議律。丁寧聖旨下。捧讀三叩訖。事大炳如日。不害羈縻榮。生還儻可遂。手足情何極。磨刀向猪羊。提挈傾隣濁。晝景應苦短。夜闌當秉燭。浮囂遠世情。團圓慰骨肉。耕畬供租稅。敎兒勤典籍。聊乘款段騎。翺翔阡與陌。山妻煮園栗。廚婢挑野蕨。狂歌付痛飮。形骸任土木。俛仰百年內。吾生亦將畢。遂題五言詩。命以憂憤作。五百九十字。字字憂憤結。詩成朗詠罷。淚隨句俱落。願借黃鵠翅。西飛墮汝側。</text>
<title>霞峴謁先塋</title>,<text>罹患年來展謁疏。孤兒今過倍欷歔。跪告重泉何所適。要尋阿季赴殷墟。</text>
<title>謝洪忠義寄木瓜</title>,<text>關河風雪遠西征。誰念鴒原手足情。珍重木瓜投十顆。客中救急備行籯。</text>
<title>曉發佛莊院</title>,<text>耳屬鷄窠疈膊聲。頻占早晏啓明星。只怕犬灘氷雪險。不妨行旆暫時停。</text>
<title>登月峴</title>,<text>倦登危嶺眼雙明。雲氣蔥籠擁玉京。屈子脩門雖悵戀。于公安敢入都城。</text>
<title>望京</title>,<text>河山磅礴控王畿。雉堞峥嶸抱近郭。水增波兮當我前。爲誦薛稷豳郊作。</text>
<title>渡漢江</title>,<text>我昔湖堂賜暇臣。宮壼曾醉九重春。龍鍾白首逢津吏。閱作尋常行路人。</text>
<title>次鼇相韻</title>,<text>廊廟江湖際。都無可樂時。忘憂有妙理。賢聖一中之。</text>
<title>次夢烏亭韻</title>,<text>亭臨樹杪拂雲層。路熟沿江步步憑。千里面顏孤閣夜。十年懷抱短檠燈。天邊望眼迷京口。雪後吟肩聳㶚陵。莫怪道人無好語。老來亡所又亡能。亭壓鼇頭第幾層。千尋蛟窟愯難憑。曉窓香露浮梅萼。夜榻晴虹貫玉燈。感念序時歌激烈。算來憂患困侵陵。翛然不盡山陰興。雪裏廻橈我未能。</text>
<title>發長安</title>,<text>鶺鴒毛羽苦摧低。岊嶺橫天夢亦迷。家在日南音信斷。獨鞭羸馬向關西。</text>
<title>渡臨津</title>,<text>氷鱗撞破僅容舠。半渡雲低雪意豪。回瞰長湍石壁勝。無緣蕩槳上江皐。昔年曾過此津亭。畫舸如飛候吏迎。擁褐征西混旅役。舟人索米橐垂傾。</text>
<title>謝鄭經歷世美携酒來慰</title>,<text>少日叨陪先大夫。曾看鸞鵠峙靑梧。末路相知皆按劍。感君携酒慰窮途。</text>
<title>滿月臺</title>,<text>高笑劉皇憶沛豐。化家爲國室仍宮。誰知亡國千年恨。都入樵童一笛風。</text>
<title>滯雨留松都</title>,<text>臘天霖雨滯行旌。自子踰寅不肯晴。坐費芻糧留數日。前頭還有幾長亭。</text>
<title>昨暮抵猪灘後嶺。無店可投。從峽路迆北而西到灘邊。尋一村舍而宿。灘澌無梁。遂從來路還達嶺後。到灘邊望昨宿處。咫尺而路絶不通。戲吟一絶以紀之。</title>,<text>山勢螺回水帶長。投無店舍去無梁。猪灘戲我迷南北。歸本還如臘兔忙。</text>
<title>龍川館</title>,<text>壬寅朝天錄。始自龍川館。遶峽鼓角悲。卷旆風雪亂。川塗日悠哉。所經多樓觀。唱酬積成軸。往返盈行案。俯仰人事改。蠹簡餘斷爛。我行忽到此。風物無可玩。徒詠前日作。神明還舊貫。不要鍾嶸評。持示竈下爨。且簡知我者。斯文本憂患。斯文憂患餘。杜詩句。</text>
<title>阻雨留龍川</title>,<text>臘天宜雪雨還頻。逆旅逾金一束薪。自是天公偏戲劇。人間底處是通津。</text>
<title>以客舍雨連山。分韻賦之。</title>,<text>驅馳爲底事。腹粟身須帛。我則異於斯。天邊今作客。西日下遙岑。策羸投店舍。夜雨逮明知。齕箕喧櫪馬。客裏少全晴。半旬三日雨。斷雁濕不飛。何處刷毛羽。出門復入門。雨脚如繩連。浮雲變蒼狗。何日覩靑天。近雨稍霏微。遠雨復暗山。何當有羽翼。飛去對渠顏。</text>
<title>路逢聖節使之行</title>,<text>流虹瑞節賀天庭。替達吾君事大誠。所嘆稇載盈行路。買得中朝大賈名。</text>
<title>劍水站。逢告訃差官。</title>,<text>素傘素轎素服行。承差捧詔指藩京。只怪情文有未盡。前驅鼓吹咽郊坰。</text>
<title>途逢接伴官。訶余不下馬。拉牽馬僕。旋捨去。賦以識之。</title>,<text>撞着官人嬾下驢。甘心戮僕過徐徐。晩因飄瓦漸更事。學得莊生一箇虛。</text>
<title>尹元璧宰鳳山時作吏隱堂。邀余置酒。盡醉而別。過此愴然賦之。</title>,<text>曾醉華堂惜解携。故人泉下夢魂迷。征衫抆淚匆匆過。壁上無緣檢舊題。</text>
<title>巨璫</title>,<text>故事黃衣任掃除。珥貂干政浸乖初。淸朝此輩叨眞食。乘馹橫馳擁里閭。</text>
<title>洞仙嶺</title>,<text>思蹋懸厓足尙酸。況今身歷若蹣跚。人間坦途知何限。著脚無非行路難。首句用佛語</text>
<title>黃州城 兵使柳珩所築</title>,<text>粉堞崢嶸擁麗譙。將軍策略未爲高。若假奇兵踰岊嶺。城中膽破望風逃。</text>
<title>棘城</title>,<text>荒原衰草一望平。廢壘殘基認棘城。舊是沙場經戰地。人言鬼火雨中明。</text>
<title>踰駒峴</title>,<text>衣綵趨庭日。銜綸出塞時。憧憧幾來往。苒苒閱年期。孤劍將何托。浮生也有涯。西州看漸近。不覺喜兼悲。</text>
<title>謝春風</title>,<text>生陽老婢名春風。邀我其家坐煖堗。首慰骨肉罹患久。次敍凍天勤涉跋。大鍾湯醪沃我腸。四體渙釋回春熱。窮途逢人少款曲。如渠露情百無一。橐中何物可表微。分我酸味木瓜七。浪道此物蔓上摘。依你生薑樹上結。此處人不識木瓜。指爲蔓上所結。故戲及之。</text>
<title>望海鴨山</title>,<text>一抹脩眉海上靑。霜天氣勢遠峥嶸。誰知冤血吹巒壑。化作寒溪咽不平。</text>
<title>與舍弟相見。悲喜不自勝。賦此以志之。</title>,<text>大漢威靈遠。人從大澤歸。猶存手中節。無怪鬢邊絲。喜極心飜倒。驚餘涕自垂。所嘆天闕下。無路寸丹披。所受印信。隨身齎來。故及之。從軍何所樂。只畏簡書行。在我囚非屈。由他殺與生。形容鬢髮變。心事雪霜淸。努力須加飯。君王本聖明。有以赴檄爲罪。故首及之。</text>
<title>示舍弟</title>,<text>阿季風流榮晒史。元方豸繡濫朝天。豈料當時歌舞地。寂寥風雪對床眠。壬寅。余以書狀官赴京。舍弟以香山史庫看審事。追別余于西州。</text>
<title>箕子廟</title>,<text>萬古明夷垂大訓。九疇洪範敍彝倫。東國君臨中國聖。至今文物動華人。</text>
<title>嬋娟洞 府妓之北卬</title>,<text>相公豪放杜樊川。重色輕身未必賢。君寵父讎俱不報。枉從蒿里覓嬋娟。寧作嬋娟洞裏魂。故沈相守慶之挽妓詩也。西州䘕衏輩藉口故云。</text>
<title>朴監司與余同庚。數餽米酒。</title>,<text>憂患人間日若煎。蕭疏霜鬢愧齊年。窮途不敢辭周急。立志羞非列子賢。</text>
<title>別舍弟</title>,<text>千里來投十日留。留何草草去悠悠。人間此別情誰似。郢樹荊門柳柳州。</text>
<title>過中和練軍亭</title>,<text>先人爲政亂離初。練卒亭開郡北隅。檻橈年深搘斷板。挂侯猶記古松株。</text>
<title>登洞仙嶺。直指秦京。回望關西。悵然賦之。</title>,<text>干霄嶺路峻。頂斷豁成門。秦樹飄天遠。關雲接塞昏。望鄕頻送目。憶弟暗消魂。駐馬仍回首。情懷不忍言。</text>
<title>宿鳳山東村</title>,<text>空山雪塞有微徑。孤村煙暝響疏杵。薥楷編縛代柴荊。倚壁無綜有機杼。七十老嫗膝過肩。見客咿嚘泣且訴。一子年前屬右營。身充火手渡遼去。全師覆沒無得脫。戰骨沙場收底所。老身單獨與死伍。抱持幼孫無置處。前冬戍兵數百騎。劫掠村閭甚於虜。缾缸一空菹醬竭。遺資敢望留筐筥。數口充糊雜橡菽。四支羸困難掉擧。頑命雖存不如死。死後更有何思慮。我聞此言心骨悲。爾語且休聆我語。我家亦有荷殳人。萬死生還命如縷。儂今來往爲此耳。聽渠不覺零如雨。嗚呼哀哉可柰何。普天之下奚獨汝。安得銷兵息戰鬪。普天之下無寡女。</text>
<title>麒麟驛</title>,<text>麟也若有之。奚云不可知。漣洏傷魯史。趾定興周詩。聖者一何遠。荒郵安取斯。假令今再出。吾道不祥宜。</text>
<title>去陵洞村詩</title>,<text>早朝投店舍。客子將卸馬。主漢酗酒者。當門肆詬罵。僮僕慍形言。踟蹰余方訝。抵汝爲炊飯。所煩唯家火。自餘柴水費。該例償厥價。渠旣在路傍。事理當假借。無乃託麴蘖。其實逞頑詐。將欲告官治。決不但容貰。漆園貴虛己。不忮於飄瓦。犯而不校焉。孔門聖之亞。我是屈曲人。俯仰無不可。違而去之彼。里人爭來謝。始遭無妄災。其後悔也寡。</text>
<title>曉發坡州</title>,<text>亭亭曙色飜林莽。激激溪流響石灘。擁褐行吟千里遠。誰知百技正蹣跚。</text>
<title>記夢</title>,<text>神君引我玉皇前。謫下人間今五年。韓子晩來多俯仰。猶慙屈曲向人憐。</text>
<title>鳥嶺行</title>,<text>南人每苦鳥嶺惡。到此脚尰蹄亦脫。儂言鳥嶺佑南人。保爾蓄積安爾室。不見兩西幷兩湖。雲帆蔽海達于洛。珉糜瓊稻舳艫接。瑰材巨筏交絡繹。鬻妻賣子處處苦。吾南豈非安且樂。嗟哉嶺之險阻也如此。若通舟車民受厄。</text>
<title>問舍弟事者。以此答之。</title>,<text>只提一筆去。手下無一卒。陣上斥和說。衆目氣硉矹。抽刀欲自裁。奈彼姪僕奪。兩師見奴日。其膝無所屈。經年囚栅中。見虜常面壁。所編朝聞錄。未知果精切。但摭朱程說。其意非譾劣。奴乃祝天送。似非容人力。印信不離身。是乃手中節。華人歎不屈。見聞與遼接。當殺不當殺。只在平心察。</text>
<title>回路謁先塋。不勝感愴。因次前韻。</title>,<text>丘壟荒涼樹木疏。經年來謁益悽歔。忍死孤兒深抱恨。未圖文字到幽墟。先人墓誌未刻。故愴然及之。</text>
<title>鳳凰來儀</title>,<text>聖出物而御天。皇沕穆兮流熙。中和足以致祥。聲氣感兮相隨。韶九奏於虞庭。美鳳來之有儀。曰若稽古帝舜。道已超於軒犧。予欲聞乎六律。命典樂於后夔。取嶰谷之遺制。象鳳翼之參差。體陰陽之布濩。用流通於神祇。彼丹穴之靈禽。素隱見之有時。稟太和而胚胎。名異稱於雄雌。邈翺翔乎千仞兮。覽德輝而下之。若永觀乎厥成。祥飆肅兮逬吹。應節奏而爲容。儼欲旋兮還遲。異凡鳥之來萃。豈鍾鼓之爲悲。斯善美之兩盡。諒感應之在茲。然召和之有由。豈聲音之規規。本一心之和平。允欽明之相資。與上下而同流。絶査滓之些兒。想揖遜之氣象。故其德之可知。信聲律而身慶。宜爲樂之至斯。物固有此相感。非適然而來思。欸重華之一去兮。飄遠逝而閟輝。當姬誦之小康兮。有禮樂之庶幾。猶元聖其不聞。矧叔季之澆漓。徒在齊而忘味兮。歎鳳德之其衰。駕靑虯兮驂白螭。吾將往乎南疑。求厥由於重瞳兮。跪敷衽而陳辭。哀蒼梧之山高兮。攬余涕之漣洏。幸明良之相遇兮。庶挽回之有期。丹之山兮醴之水。羌不可以久嬉。國有道兮恒出。佇一儀於彤墀。</text>
<title>事修謗興</title>,<text>若有人兮耿介。惟昭質其未虧。匪仁義其焉服。佩中和以爲旗。飾詩禮之干櫓。蹈忠信兮履綦。車旣堅而御良。策余驥兮千里。衆沓貪而競進。礪齒牙而交毀。郵余佩之偃蹇兮。讎余服之陸離。嫉脩容之雅麗兮。爾胡獨揚汝之娥眉。世競巧於索疵兮。孰察余之珵美。掉燒城之赤舌兮。閃電騰兮搖幟。進旣楗而退谷兮。迷不知吾所如。羌潛伏而自省兮。莫余修之爲祟。欲刓方而追曲兮。質不可以爲僞。昔姬公之多藝兮。流言起於同氣。二公鉗以莫白兮。致赤舃之几几。鄒軻談夫仁義兮。卒見沮於臧氏。決行止於彼蒼。然出都而依遲。欸聖賢之孔艱兮。矧余生之夭閼。悟物理之相寇兮。歎二氣之推敓。蘭以薰而自焚。漆有用而罹割。春華灼其榮敷。雪霜離披而摧折。彼草木之無情。或過盛而逢殃。惟人性之喜剋兮。求名實而相戕。噫餙智而驚俗兮。若建鼓而求亡。故聃周之廣達兮。貴處世之若昏。胥竭忠以伯吳兮。嚭讒至而懸門。原修憲以強芊。靳妬興而沈波。班紛紛罹此患兮。賢路爲之蹉跎。彼韓子之好修兮。遭脣舌之紛挐。原斯毀之所自兮。警夫人之怠忌。昔三后之明揚兮。藹九德之咸事。進厥修兮相慶。又何患夫殄行。拈隻句兮孤行。嘆世道之愈澆。然君子之止謗兮。務自修之爲要。仰古訓之孔昭兮。不爲洶洶而改操。苟余修之或敏。雖顚沛其何傷。恐此志之不固兮。斯自訟而成章。</text>
<title>夢呑丹篆</title>,<text>喟文章之興廢。關時運之盛衰。殆天意而神啓。夫豈參於人爲。帝憫下之蕪穢兮。詔掌夢以致辭。曰自圖書之旣出。道始寓於文字。嗟神徂而聖伏。文旣喪而墜地。歷漢魏而梁隋。唱釋老之猖狂。競啁啾於樊籠。哀仁義之久荒。理旣極而乃通。用監觀於四方。有人在下曰韓愈。予欲輔其方將。翼以雲錦之裳。抉以天漢之章。須塡腹而滌胃。俾周情而孔思。羌神會而冥符。忽有徵於夜寐。夢一神人。絳節星冠。授之以書。字篆而丹。靈風襲於戶帷。神光燭兮几案。飽人間之墨本。驚天上之眞翰。殊陽氷之新▒。異蒼頡之舊迹。斯玉皇之祕撰。豈凡夫之可識。曰爾有志於求道。宜服膺而勿失。強盡卷而呑了。充腹笥之五車。搜文字於枯腸。精氣入兮麤穢除。傍有人兮揶揄。匪溧陽其疇歟。欻儗佁而難追。但螢窓之曲肱。記了了於一兩。諒神功之可憑。文蓋奇而驟進。脫世俗之陳言。若或相於書紙。覺其來之渾渾。呑雲夢於八九。躡子長而追奔。涵造化之鉅細。勢捭闔於乾坤。非神力之所助。詎髣髴其萬一。故含英而咀華。味道腴之醲郁。宜吐辭而爲經。掃濁世之粃糠。繼荀孟而升堂。觝楊墨兮麾墻。酌群聖之微言。力泝流而窮源。起八代之衰弊。大有功於斯文。此天之所以眷于冥冥兮。若面命而耳詔。此公之所以叶于殊祥兮。終以文而貫道。信窹寐之如一。豈夢與非夢之足論。蓋由公之精誠。有以通乎天而感乎神者也。已矣哉。廣樂之張子洞庭。波濤洶涌兮魚龍叫號。悲帝傍之無人。遣巫陽而下招。收丹書於玉笈。乘白雲於帝鄕。玩遺文之流落。若泰山之毫芒。余延頸於千載。每有見於夜夢。夢公夢而乃診。庶有憑於感通。謝蟲魚之篆刻兮。更咀嚼乎遺篇。倘麒麟之再馭兮。下大荒之翩然。</text>
<title>氷山</title>,<text>邈茲山之僻處。混榛莽之阜陵。然擅名於穹壤。由穴氷之夏凝。斯耳目之所及。矧輿志之可憑。窺嵌巖之谺𧯃。狀屋宇之撑崩。當朱明之代序。倏玄冥之時乘。鼓橐䈁於地竅。引幽陰而化升。陽爲摶而成沍。排玉筍於石稜。始積雪之皚皚。俄鋈鑞之層層。寒觸目而潸涕。眩朝陽之初昇。去絺絡而衣褚。捧湯餠而顫肱。佐冷冽於罍斝。命有酒之如澠。凜乎其不可久留。移夜閤而張燈。私一區之淸爽。謝塵寰之炎蒸。疑幻人之騁術。訝曆家之錯謄。鑿新潔而昭薦。擬玉殿之載登。嗤氷盤之圍坐。拙風輪之轉騰。茲世界之所罕。宜邦人之衒矜。雖稱快於一時。諒堅凝之難恒。姤氣至而欻鑠。返庚敲之如蒸。意冬寒而夏暑。本二氣之良能。月孟陬而解凍。日北陸而藏凌。獨有氷於夏五。載傳記之未曾。禹圖經於山海。莊寓言於鯤鵬。辨石鼓於晉賢。談劫灰於胡僧。惜不及於論此。余欲問而誰譍。苟駕說而鑿空。亦太費於葛藤。姑舍是而卽事。告諸君以明徵。唴地媼之蓄靈兮。固邪正興廢之相仍。昔緇流之據宇。顧穢瀆之可憎。爲儒宮於今日。想築斯之陾陾。有門墻之可入。有軒櫺之可凭。俯飛淙之噴薄。面翠岳之崚嶒。豈藏修之無所。喜東南之得朋。奉匪懈於烝嘗。景賢範以矩繩。況群居而輔仁。懋學業之日增。儼對越乎賢聖。若親炙而師承。鄒孟勉人以夜氣。茂卿箴我以夙興。恒孜孜於爲善。若履薄而戰兢。體謹獨於文明。防未然若不勝。盍於是而操存。靜慮澹而神澄。勿熱焦與寒凝。須慾窒而忿懲。德有基而乃積。道在邇而式弘。孰求美而釋女。宜拔萃而連陞。聖有訓其丁寧。疾沒世而無稱。雖荒詞之鄙拙。願諸君之服膺。旣勖人又自警兮。懼貽譏乎夏蟲之語氷也。風輪。宋孝宗爲光堯却暑事。</text>
<title>空洞腹</title>,<text>夫何若人之骯髒兮。負氣岸於江左。誇肉山之空洞兮。孩豪士於一座。誰知一時之戲談。作名言於千秋。當典午之南渡。有百六椽之名流。茂弘卑近於規模。戴生見侮於豫州。嗟哉伯仁。度越流輩。傲然坦腹。人小我大。彼何爲者。妄詰所有。曰我空洞而無物。一虛明之靈府。廓有容而無礙。驗度量之雄偉。納數百人。其恢恢若太倉之稊米。自彼以觀之。則各形其形。其大其小。匪若甕甖。塊然軀殼。無大相越。彼腹不能容我。我腹豈得容彼。自我以觀之。則空爾洞爾。無人我相。無畛域名。止水湛然。萬象俱呈。六鑿何緣而膠擾。一室何由而勃谿。納須彌於芥子。爲天下之所谿。是我腹之容彼。言豈出於無稽。故彼之容於我。比秋毫之集馬體。惟我之容諸彼。喩洞庭之呑衆細。亦猶端木之及肩兮。不能窺夫子之墻。奉高之朗器兮。易挹於叔度之汪汪。顧當日之諸公。宜見容於度內。豈餘子之足算。爲茂弘而一恚。包容久矣。百口見托。那知石城。肝膽楚越。較若人之廣度。語不可兮同日。然自廣而狹人。故速累於傲物。安知夫空洞之皮裏。召禍胎於一夕。至今戲言之呵呵兮。爲捧腹而一噱。</text>
<title>賜車彰有德 幷序</title>,<text>尙書省奏。豫州刺史臣某申省。臣所部穎川太守黃霸。長於治民。撫輯一方。治行爲天下最。臣等竊念穎川距河之南。介於陳鄭汝蔡之間。地大衆夥。實股肱郡也。土多強宗。古稱難治。自霸爲政以來。敎化大行。道不拾遺。蝗不入境。昭受神報。臣等謹讀聖詔曰。共我理。其惟良二千石。今按良二千石。無踰於霸。宜有寵命。以旌異績。制曰可云云。臣適執筆隷尙書。謹演制意而述其事。以彰皇漢之美。其辭曰。粤若唐堯之昭治也。始畫九州。經理天下。咸建岳牧。大敷敎化。猶慮黜陟之難明。益嚴考績之課。是以德懋懋官。功懋懋賞。車服以庸。寔示勸奬。惟皇漢之受命。承累世之熙洽。遵古制而條密。政養民而澤浹。州轄郡縣。郡司民牧。孝廉茂材。由此推轂。文翁蜚聲於西蜀。汲黯著績於東郡。紆璽褒之洊至。寵不啻於華衮。皇穆穆而當天。尤刻意於綜核。有臣黃霸。良二千石。剖符往釐于潁之濱。字惠如母。發摘如神。風被雨露。百里皆春。民歌于道。聲聞于天。潁水濁兮我侯未遷。潁水淸兮我侯來宣。侯多受祉。天子萬年。皇嘉乃績。何錫予之。考輿服於周官。申令典於漢儀。有器於此。輿人攻之。取象乾坤。以表等威。簟笰斯皇。命服是宜。在昔武皇。以迎申公。今焉輟此。以顯爾庸。惟爾穎川。在前政厖。自爾之來。先愼敎條。鋤厥䅎。以養嘉苗。街亭鼓臥。墟落獶眠。條桑滌場。童呱女娟。紓我東顧。惟汝其賢。大邑身之所庇。我有錦而爾製。民乃惟邦之本。爾則優於柔惠。河之所潤。京師蒙福。命德之器。靡爾誰屬。我有華軒。約軧錯衡。隼旟翩翩。和鑾鏘鏘。君子得輿。萬民瞻望。式彰爾德。匪直觀美。爾德伊何。長民是懿。進律施賞。於汝匪侈。至可領也。以稱朕意。於戲。對揚休命。益昭德馨。無長虛僞。實符於名。道我皇漢之治。與唐帝而竝明。朕方虛席。庶績其凝。天子有命。臣敢不承。惟明天子。賞不僭忒。稽首拜嘉。彰我帝德。</text>
<title>環塚泣雷</title>,<text>噫孝子愛親之至性。一無間於存歿。目于見兮耳于聲。隨哀懼而輒發。塚必環於泣雷。余有感於蔡子。誠不忍死其親兮。之所畏而情至。早喪怙於生我。嗟靡母其何恃。能以心而爲心。羌不渝於終始。彼虩虩之爲聲。素怕聞於慈耳。恒奉慰於左右。母依子而相安。哀風樹之不止。草已宿於塚間。雖號慕而莫逮。情不已於怵惕。山之陽兮山之側。聲殷殷其如昨。瞻忽焉而在前。血自零於呼泣。侍無異於庭闈。步必匝於丘隴。祈天只之諒只。子在斯而無恐。有聲兮徹天。有淚兮徹泉。豈惟地祗之悼切。想亦感動於雷神。宜圖讚而表著。用觀感於後人。惟孝親之一念。本吾人之秉彝。然或難於無違。事如存者其誰。視狐兔之交跡兮。恬不異於平昔。仰若人於千古兮。歎雷同於一律。藐余生之多艱。負罔極於鞠育。觀夫人而興起。誓無忝於錫類。然曰可於參乎。夫豈以此而爲至。又有大於此者。竊庶幾於虞舜之終身慕也。</text>
<title>揖仙亭</title>,<text>邈余生此下都兮。慕屈子之遐征。訪赤舃於琅琊兮。弔白鶴於遼城。荒唐之無足稽兮。嗟去此而誰從。道九江而南指兮。揖仙尉之高風。先生之逝今千祀兮。夫何使余徘徊而不去。子之生於不辰兮。値炎運之中否。天地易位。太阿倒持。黃霧四塞兮。金鐵皆飛。天時人事。灼焉可知。內而尙書九卿。外洎列侯二千石。束喙喔咿兮。媕婀而充位。先生南昌之一尉。胡獨奮袂而抗義。排閶闔而叫徹兮。直氣衝於斗牛。虎豹中阻兮九關。皇不用乎吾謀。世溷濁莫余知兮。聊引擧而遠遊。儼玉皇之高居兮。賞忠直於招徠。領群眞兮朝北極。遨赫戲之昭回。彼爲卒於吳門。世孰知其僞眞。較雲間之仙侶。慕泰淸之遺塵。空劬勞於鍊形。乃絶物而離倫。惟先生之耿介兮。志專專於綱常。終蟬蛻於濁穢兮。與日月而爭光。當求諸眞仙中人。豈塵埃之凡骨。宜邦人之景慕兮。標仙遊之舊宅。芳菲兮藻飾。爲寶坊於名區。蕉黃兮荔丹。致行路之傴僂。揭二字以爲扁兮。聳觀瞻於一隅。是知銀臺金闕。紫界淸都。無之則已。有則正人必居。是理之無足怪者。我於先生兮何惑。乘箕尾兮列維斗。非可誣於古昔。視彼緱山有吹簫之廟。鄂渚有乘鹤之樓。豈若茲亭之獨立。擅休聲於千秋。嗚呼。地之相去萬有餘里。歲之相後千有餘年。吾見其人去世而仙。託遺響於悲風兮。至今髣髴其形容。雲山江水。先生之風也。秋霜烈日。先生之忠也。霞衣之翩然兮。佩玉之鏘然。精皎皎兮來往。羌不語兮意不傳。邀笙鹤兮何許。望彭蠡之秋色。詠昭諫之遺辭。繫幼婦於貞石。銘曰。投閣可咍。蘭焚可哀。夫惟大雅。卓爾不群。旣明且哲。以保其身。仙耶儒耶。我揖淸芬。</text>
<title>擬別知賦</title>,<text>欸伐木之不歌兮。雅已降於西周。我有酒兮旣醑。匪我友其焉求。勞余思兮注余目。水泱漭兮風脩脩。忽縶駒兮載欣。舒䆗窈之深愁。搜滄海之明月兮。幸席上之見收。奉德音以攻闕兮。色余安之卑陬。漱芳津兮淸酹。掇馨蘭兮嘉羞。絜余衣兮整余佩。共駕言兮寫憂。賡城南之聯句兮。試架書之亂抽。諒峨洋之同調兮。謝涇渭之殊流。何此歡之不可久兮。儼俶裝兮征輈。川無梁兮且阻。山有木兮相樛。月岳崢嶸兮雲間。悵陸奔兮水浮。期崇德於皓首兮。慕贈言於回由。咄哉緇塵汚人。早歸來兮難久留。</text>
<title>木妖</title>,<text>鬼嘯于梁。聞者懼其不祥。鶉生於突。見者惡其爲殃。然害國而凶家。未有甚於木妖。言有契於若合。禍必興於自招。際唐室之中微。災已極於奢泰。宜令尹之毀家。孰驃姚之辭第。據名園於主家。占隙地於廟壖。神運秦隴之木。鬼使瓊林之錢。騰雷斧於空外。雨飛柿於白日。徹相聲於大內。勢山崩而川渴。俄告功於不日。儼東西之甲乙。鬼旣瞰於不覩。人以妖而見責。顧建中之風雨。是何等之寰宇。滿軍麾於天地。暴君父於草露。噫忘家殉國之不暇。忍傑構而自處。競靡然而成風。天奪鑑而莫悟。若有物而使然。宜見怪於指目。孼自作而難逭。豈天妖之是椓。自古蠹國而成家兮。有國破而家全者乎。由蔽溺而不思。非直妖也誠愚。惟禮足以已之。怪時君之崇長。伺害極而籍毀。豈政法之所尙。究斯妖之所原。咎亦分於在上。嗚呼。木不自妖。妖由人興。哀今之人。寧莫之懲。鵂鳴開府之第。狐嘷平章之宅。回首昔日之豪華。類一場之戲劇。是知丹楹刻桷。爲赤族之斧鑕。廣廈崇軒。爲陷身之譏穽。木何有於爲妖。人自妖而不省。豈解祟之無以。在儉損之克修。師蕭何之陋居。就平仲之卑湫。妖可變而爲禎。庶福祿之攸終。嗟前覆而後踵。悼斯妖之無窮。</text>
<title>泣玉</title>,<text>哀衆人之背馳兮。指我壁以爲石。不吾知其亦已兮。胡握瑜而戚戚。憫奇寶之橫棄兮。暴匪石於庸目。荊山鬱其鍾英兮。石蘊玉而爲璞。世固以外而蔽內兮。孰珵美之能察和也獨覷於群盲兮。携且入於君門。固群口其鑠金兮。君莫察余之煩冤。竊不忍夫自棄兮。踵再垂於嗣君。欸流俗之一轍兮。糅玉石兮疇分。忘再刖而不變兮。冀或遇於三世。恐荃心之不察兮。抱余美而載涕。然外朴而質頑兮。孰知余之所有。惜壅君之不昭兮。好蔽美而稱惡。旣替余以懷石兮。又僇余以斯黷。吾猶尊足者存兮。豈余心之可懲。故垂泗於鼻眼兮。號在庭而拊膺。諒中情之外激兮。回乃聽於裒如。露異采於一搥兮。驚衆目之睢睢。賞邑食於陵陽兮。豈初心之在茲。微夫君之耿介兮。嗟至寶之幾委。然造化之儲精兮。稟粹美於天地。蘊自然之奇瑰兮。不繫人之知否。或在山兮增輝。或潛淵兮自媚。剖爲玉兮奚喜。斥爲石兮奚悲。何硜硜於自售兮。遽流涕於抱持。抑富媼之產此兮。蓋有用於天下。顧俗人之貿貿兮。知而爲寶者固寡。衆夫眯而不睨兮。日累千其何害。幸被賞於具眼兮。乃一人於千載。苟隨俗而塊視兮。余不知其何心。思若人之所爲兮。吁可歎於斯今。彼韞櫝而待價兮。固今世之所稀。不蔽寶而獻君兮。諒如子者幾希。事有類於相感兮。爲卞氏而一欷。</text>
<title>和歸去來辭 幷序</title>,<text>陶淵明歸去來辭。千古絶唱。無擬作者。惟東坡和之。南遷時所作。以今觀之。用事太工。去陶遠甚。然豈易言哉。近有鄕士爲余誦李叔平氏所和之作。愛其詞韻雅淡。有足以起余者。續以和之。蓋將自省。不必寄叔平云。歸去來兮。我已歸田將安歸。仰前脩之高蹈。心慊慊而自悲。夸父愚於競步。景逾遠而猶追。終顚仆而莫哀。今與昨其俱非。幸皇天之降鑑。寬城旦之赭衣。不終朝而三褫。昧禍幾之危微。出都南邁。水浮陸奔。僮稚驚歡。我行在門。松竹交翳。琴書俱存。芳醴盎盎。注茲窪樽。引壺觴而強酌。緬古人而厚顏。擬遁迹於鹿門。爲妻孥而遺安。將抱甕而灌園。謝桔橰之機關。掃胸中之勃谿。洞物我以一觀。從大海之魚躍。任長空之鳥還。希玄風於柱下。樂眞常於祗桓。歸去來兮。請從此而遠游。然吾聞之異是。盍捨彼而反求。惟君子之坦蕩。豈貧寠之爲憂。有先人之遺書。是舌耕之良疇。虛往實歸。匪車匪舟。樂此而終吾身。奚必周流乎九丘。付行止於彼蒼。信遇㺵與乘流。聊俛仰於宇宙。悟身世之浮休。已矣乎。生也有涯歸有時。其來不拒去不留。知命不憂聽所之。軒冕非所圖。道德以爲期。如農夫之望歲。須竭力於耘耔。則明哲以保身。仰大雅之有詩。惟修身以竢命。聖有訓兮汝勿疑。</text>
<title>弔混沌死辭 幷序 ○月課</title>,<text>混沌氏。元氣之祖也。生于未始有物之先。而長于無物之始。爲中央之帝。中央者。元氣之會也。然而無不之也。實無方所。其體也無相。混混沌沌。其德也無名。冥冥闇闇。其氣也無眹。渾淪磅礡。一而不分。故無得以測焉。強名之曰混沌。然本無名也。彼儵與忽。報其善已而鑿七竅。以人之向之冥闇者。儵以聰明矣。混沌者。忽以昭晳矣。而元氣則洩矣。俄而混沌死。自混沌氏亡。而三皇肇作。五德相承焉。至伏犧氏立而書契造。而天下已不勝其煩。軒轅氏作而干戈用。而征伐爭奪之禍起焉。陵夷訖于三季。權詐縱橫之術。楊墨是非之辯熾焉。洪水猛獸之害。夷狄亂賊之變繼作焉。於是有聖人者出。修仁義述禮樂。作春秋以救之。莫克返于其始。於虖。混沌氏之德。斯其至矣。今雖亡而不亡者存。遂爲辭以弔。而招之曰。帝之死幾千萬祀兮。余爲文以弔之。遡鴻濛于無始兮。託雲將而致辭。噫帝德之難名兮。抱沖漠而無形。先天地而生兮。孰辨圓顱與方趾。塗日月之郤兮。安有耳聞與目視。謇無門而無竅兮。惟凝然渾然而已。夫何儵與忽之懷惠兮。施機巧之妄鑿。殘夷爲明兮。革希爲聰。俯頷仰鼻兮。吐納是通。日鑿一竅兮。七日而畢。相雖俱足兮。元氣則洩。混沌死矣。孰尸其咎。彼儵忽者。作俑伊始。殊不知一竅之鑿。一機之出。二三而七。雲蒸霧極。耳淫於聲。目蕩乎色。口爽甘脆。鼻亂葷膻。求其不死。胡可得旃。然一氣之混淪兮。藏於未雕未琢之天。前無始兮後無終。往來相代兮如川。不以亡而不存。不以死而不生。天地以之而高厚。日月以之而光明。山川待彼而流峙。人物待彼而生植。混兮闢兮。莫非無極中出。周流宇宙兮。萬古如新。謂帝死者。幻也非眞。嗟哉混沌兮。盍返爾原。無極之野。無窮之門。我從爾游。窈窕昏昏。盱盱睢睢。默焉泯焉。以人相天。天幾於全。淆以醨者。還于溟涬。散爲器者。歸于太樸。在阮滿阮。在谷滿谷。放四海兮彌六合。莫非爾之極也。不識不知兮。順帝之則。嗟哉混沌。屈而伸兮。與天不老。萬古長存。</text>
<title>輓詞[玉山張顯光]</title>,<text>厚重鎭浮薄。博通兼古今。匡時懷未展。天意固難諶。絶意紛華競。無心勢利爭。浮沈隨世路。樂道遣平生。氷院秋初講會同。龜村半日話閒中。臨分特致慇懃意。此別今成萬古終。</text>
<title>輓詞[延陵府院君李好閔]</title>,<text>每喜聞韶有李君。吾鄕人物不隳云。文章曠世應無敵。德行當朝定出群。嶺外傳書梅信好。江南有使竹風薰。如今聽得催徵記。老淚郊原哭白紛。</text>
<title>輓詞[判書鄭經世]</title>,<text>磊落胸中灝咢書。文章傲睨建安初。莫言六十非遐壽。留得人間不朽譽。堂堂直氣不從昏。歸臥空山獨閉門。窮達儘知天有意。却司喉舌侍華勳。長生洞裏夕陽時。握手相看惜遠離。此別誰知是永訣。不堪重續八哀詩。</text>
<title>輓詞[前承旨李埈]</title>,<text>文華閎雅逼歐韓。獨力當時任障瀾。曾把美官看草芥。却尋遺業臥溪山。忽聞靈馭歸天上。空有高名滿世間。江左風流耆老盡。只今元祐幾人完。縹焉高逝老丘園。一柱功存捍禹門。書至每愁江渭隔。山摧忽慟死生分。交遊古鑑心相照。酬唱明珠價共論。今日世間無郢質。匠人從此輟風斤。</text>
<title>輓詞[前右參贊金尙憲]</title>,<text>庚午文明際。同年異月生。才慙非敵對。命訝類屯亨。雁塔參差序。春坊次第榮。耽羅危共涉。箋表釁俱嬰。聯席銀臺密。朝天渤海橫。螟蛉一子在。花甲六旬盈。遲暮心相倚。存亡事忽驚。撫躬增感念。題輓倍傷情。生意人間少。朋遊地下傾。靑山萬嶺外。何處哭新塋。</text>
<title>輓詞[韓平君李慶全]</title>,<text>消息常時兩不忘。嶺雲秦樹奈脩長。音傳此夕還疑妄。憶到平生更杳茫。那復起來重會面。已焉淪逝只摧腸。人生可是賢非恃。天意胡寧善亦殃。精篤嶽渟供品別。氣鍾鏐璞敢專當。硏窮博洽宜推擘。俊逸翺翔合擅場。談罄豎橫爬愜癢。義當分析客還鄕。雲衢直轡驅蹄疾。華選淸甎步武香。屬我向來叨側玉。倚君三百足探囊。風波履坦緣中定。酬酢增華抵截肪。黃島顚危同夢寐。烏蠻刻漏換星霜。皮毛盡埽傾深底。畦畛全除絶寸防。聚散不禁時荏苒。行藏無賴鬢滄浪。銀臺直省香留被。花竹郊居雨滿莊。誰果不如而不若。謂言何遠遽何忙。聞聲幾處休謳相。薰德他時摠善良。詩廢蓼莪難逗景。影孤鴻雁不成行。氷巖淅瀝風霜老。霞峴凄涼草樹荒。從此京塵無堊斲。不堪岐路謾周章。遙思咳唾留千帙。定有虹光吐夜堂。</text>
<title>輓詞[大司憲南以恭]</title>,<text>城西一別已茫然。屈指于今二閱年。千里音容孤夢裏。九秋離思斷鴻邊。書來每說閒中趣。老去方耽物外緣。頤養只知身益健。沈綿何意病還纏。寄歸有定寧非命。仁壽無徵欲問天。契分元從姻好篤。交情常較輩流偏。銀臺玉署馳聲價。蓬館芸編費貫穿。同爨追懷僑部舍。竝遊猶憶汎湖船。難將絮酒添新壟。忍寫悲哀寄短篇。門掩京街霞嶺遠。西風和淚雨漣漣。</text>
<title>輓詞[玉城府院君張晩]</title>,<text>聯鞭當日共朝天。我正紅顏子少年。廿載光陰驚一瞥。兩鄕音耗遽重泉。山河滿地人何許。風雨殘宵淚獨懸。莫道傳家無長物。瓊箱遺稿數千篇。</text>
<title>輓詞[大司諫李植]</title>,<text>星冠久去鳳池邊。朝議尋常惜俊賢。見說田園多樂事。只將文酒了閒緣。九卿靑紫非眞貴。千首丹鉛有永傳。最悵衝飆江嶺遠。生芻無路奠新阡。</text>
<title>輓詞[都承旨金壽賢]</title>,<text>高義平生許知己。銀臺聯席亦恩榮。同時每恨相逢少。一別那料二豎嬰。不獨人間瓊什滿。也應天上玉樓成。眼中芝宇無由覩。屛裏遺文倍愴情。</text>
<title>輓詞[判書韓汝溭]</title>,<text>三年久下董生帷。一代淸標映鳳池。學蔚醇儒人景仰。仁乖遐壽理難推。履聲無復星辰近。詩卷空令宇宙垂。昔日贈行遺墨在。看來不覺淚痕滋。</text>
<title>輓詞[判決事睦長欽]</title>,<text>少年盟主擅騷壇。蓋世高名軼馬班。身返田園追隱逸。堂成氷月破幽慳。鸞驂一夕歸天上。金薤千篇落世間。自是平生作知己。前宵又見夢中顏。</text>
<title>輓詞[右參贊洪瑞鳳]</title>,<text>嶠南從古富豪英。亦信前賢畏後生。博洽百家爲主宰。掃揮千首不經營。修文地下期偏促。哭友人間涕亂橫。尙有卯君書告訃。何緣執手說悲情。</text>
<title>輓詞[吏曹參議李明漢]</title>,<text>漢庭儒雅盛如雲。詞賦翩翩孰出群。枚叔早時鳴上國。所忠他日檢遺文。三年海邑鄕書隔。十月銀臺禁直分。最是灣行相贈錄。一回看去一懷君。</text>
<title>輓詞[知義禁朴鼎賢]</title>,<text>歷職銀臺捧御牀。士林相繼起南鄕。淸標脫落塵埃裏。白首優游道義場。天上樓成催作記。人間夢罷報炊粱。舊時僑寓無車馬。獨有寒梅倚短墻。</text>
<title>輓詞[僉知睦大欽]</title>,<text>秋中相問有詩筒。千里襟期訝許同。豈獨文章驚上國。更敎聲望冠吾東。銀臺筆硯香猶在。蓬島煙霞迹已空。痛矣九原難可作。白頭垂淚遡悲風。</text>
<title>輓詞[前縣監洪鎬]</title>,<text>雖若井蛙聊語海。知公于外未知公。精神瑩澈涵秋月。進退從容振古風。餘事休論爲世重。惟乖更覺與天通。每聞和定身常健。誰報沈緜命忽終。只使形骸藏土壤。也應剛大塞穹窿。時亡賢哲人安放。位不公孤國似空。追悔林泉阻几席。可忘京洛襲沖瀜。第緣病蟄違臨穴。泣寫哀詞露素衷。</text>
<title>輓詞[密陽府使李彥英]</title>,<text>賤陋於人小許可。平生景仰孰如兄。文章百世三韓外。氣度千秋萬古名。鳴劍江都同扈聖。揚鑣鳥嶺共分程。牽公未執黃泉紼。哭望蒼天更濯纓。</text>
<title>輓詞[評事金榮祖]</title>,<text>銀臺睿簡據龍喉。名擅朝端屬望優。筆敵萬人才倚馬。胸蟠千古目無牛。匡時未展平生學。去國聊爲晩歲謀。末路如公那復得。只今吾道付悠悠。</text>
<title>輓詞[僉知丁好善]</title>,<text>文章德業兩全難。我輩何曾見一斑。健筆遙凌班馬地。沖襟脫落利名關。玉樓催著歸天上。瓊佩空留在世間。惆悵儒林還寂寞。至今人仰敬亭山。</text>
<title>輓詞[舍人尹煌]</title>,<text>與君槐院昔同遊。屈指如今三十秋。雲路升沈俱落落。人間聚散劇悠悠。宏謨一代終何用。佳句千篇漫自留。宣室從容嗟已矣。遺書倘有茂陵求。</text>
<title>輓詞[僉知全湜]</title>,<text>家聲江左擅。人物濟南稱。學得硏窮力。才兼述作能。浮生如過客。暮景失良朋。一掬懷賢淚。臨風哭李膺。</text>
<title>輓詞[醴泉郡守柳袗]</title>,<text>淸名直節聳儒紳。儀鳳游麟作世珍。律度森嚴松出壑。襟懷瑩澈鏡無塵。騷壇健筆空餘子。經幄嘉猷不數人。已矣典刑難再覿。獨留樑月是傳神。</text>
<title>輓詞[承旨尹知敬]</title>,<text>去歲座中人。今爲泉下客。語音如在耳。儀形如在目。毛髮未衰白。紅顏饒血色。朋儕共嗟稱。養生應有得。人事乃如此。難期在朝夕。九重亦震悼。賻贈加恩澤。濁世獨超脫。淸時旋彫落。平生千萬首。傳誦徧京國。金玉撼相舂。蕙鬱芬臭劇。忘年受知深。僚席欣相託。款款義經說。哀哀薤露曲。題寄鶺鴒原。南雲淚相續。</text>
<title>輓詞[前監司崔晛]</title>,<text>幹世宏材衆所推。聲華早振達天墀。中年抗疏田園蟄。盛際司喉鬢髮衰。洛社從遊今寂寞。氷溪良晤竟差池。江河詞辯山川氣。何處沈藏燁燁姿。</text>
<title>輓詞[監司洪霶]</title>,<text>玉署當年久盍簪。幾將文酒細論心。滄溟遠別傳佳句。叔世朋知貴斷金。鶴夢曉驚華屋祕。氷溪路阻凍雲深。空傳橐裏詩千首。留作東方大雅音。</text>
<title>輓詞[同知李必榮]</title>,<text>餘事文章濟世才。黃扉將擬面三槐。經綸未副蒼生望。霜雪俄驚玉樹摧。賴有錦囊神物護。佇看蘭植善根培。風流儒雅今難見。和淚題詩遠寄哀。</text>
<title>輓詞[察訪申適道]</title>,<text>吾生何幸忝同鄕。每挹高風動八荒。直與李韓名幷駕。遊於寒旅道彌光。人間政倚儒林匠。天上那知帝意傷。仙馭飄然留不得。題詩此日淚滂滂。</text>
<title>輓詞[靑松府使李久澄]</title>,<text>文章節行動朝紳。晩際明時眷遇新。盤谷歸休辭爵祿。玉樓催記上星辰。茂陵求稿書千卷。晦老傳經子一人。想得綾衾同直日。聲容夢裏怳相親。</text>
<title>輓詞[察訪金是樞]</title>,<text>憶昔分携日。如今半十年。寸心元不間。一面會無緣。遽爾悲聞笛。眞成歎絶絃。斯文猶有託。百代炳遺篇。</text>
<title>輓詞[直講申達道]</title>,<text>夫子適來世。高名衆所推。學該萬物象。文起三韓衰。雲錦製爲裳。蘭佩何陸離。昏辰曾卓立。淸朝暫高馳。銀臺罷出納。林巷樂棲遲。蕭然圖書室。欹枕看戲兒。隨分理舊業。寄興題幾詩。伊我幸同鄕。少小相追隨。德言頻入耳。藥石砭狂癡。秋初余赴洛。慇懃寄短詞。隋珠耀白日。文字多古奇。南北渺雲樹。離懷自肝脾。何知數句語。便訣幽明爲。無命位不大。有志才莫施。空餘風月在。灑落見淸儀。他日還鄕井。有誰更切偲。辭將涕淚去。爲公復爲私。</text>
<title>輓詞[佐郞金宗一]</title>,<text>天不偶然生。報施何太輕。望高懸北斗。文足繼西京。嶽載胸中蘊。雲浮身外榮。邦人悲殄瘁。無復覩儀刑。</text>
<title>輓詞[僉知李景嚴]</title>,<text>器量超群遠。文章間世奇。長途方騁日。大限忽窮時。縱罷銀臺夢。難忘聖主知。一函遺草在。百歲見心期。</text>
<title>輓詞[佐郞申悅道]</title>,<text>一夜文星殞海陲。此生無復聽箴規。蘭摧蕙折香猶在。虎逝龍亡事可知。鶴洞煙霞誰主管。氷溪風月摠含悲。他年忍過西霞路。哭送丹旌涕自垂。</text>
<title>輓詞[正郞申楫]</title>,<text>東國無雙士。西淸第一流。高名登白虎。大姓降靑牛。器遠能容物。中剛更積柔。家風敦孝友。儒術去華浮。抱負元來重。經綸職所憂。許身期稷契。措世擬商周。豈意重蒲席。初傳玉几旒。人希三道泰。誰構兩宮仇。政亂綱常廢。權移趙孟偸。公時扶大義。憤筆護長秋。直道歸三黜。閒情付七休。風塵宦海遠。松桂故山幽。十載仍丹悃。餘生欲白頭。幸逢王者作。方展學而優。舊德緇衣敝。新恩墜履收。嚴程荷擔重。危命等毛輶。一札龍墀奏。千年燕翼謀。功光應在此。勳業竟歸疇。腐鼠方爭嚇。祥鸞恐寡儔。楓宸猶注意。樞密幾司喉。大任天將降。賢才鬼必讎。蛇年嗟易感。駒隙悵難留。邦殄關時運。人亡乏遠猶。異時蒙一許。同氣得相求。朽木從繩直。癡蠅託驥遊。德音心已會。明訓骨堪鎪。往事思如昨。遺芳挹莫由。公私俱涕淚。魂魄倘知不。</text>
<title>輓詞[進士崔東㠍]</title>,<text>申甫生周嶽降精。酋酋符彩振家聲。吹噓勳業靑冥上。黼黻文章白日明。憂國一心猶進退。愛君丹悃是平生。謂言抱負終施設。天奪如何夢兩楹。</text>
<title>輓詞[進士申弘望]</title>,<text>玉壺秋水炯無塵。流俗頹波獨自珍。華國淸文追雅頌。匡君直筆炳彝倫。儒林方切依歸望。邦運還逢殄瘁辰。叫向蒼穹何奪速。聖朝難得棟梁臣。</text>
