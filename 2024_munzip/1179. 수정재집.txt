<title>讀語類有感</title>,<text>平生爲學未知裁。偶向今朝若有開。氣象須要理會好。工夫只在喚惺來。第三句呂原明語。四句上蔡語。一字讀來一字行。餘生銜訓轉分明。門前攤放眞無賴。脊上從過竟不情。讀一字行一字。家庭雅言。第三句朱子語。四句程子語。落草墜坑等弱喪。願從今日覓心鄕。影看笠外爲防範。物在握中謹破亡。臨安僧出入頂一笠。眼視不出笠影外。○紫玉先生曰有物於此。握則破不握則亡。葢言忘助之病。玉藻九容仔細看。聖賢敎法更全完。櫝珠易失須緘櫝。盤水難持先正盤。第一句朱子語。此理洋洋日用呈。儘低平處儘高明。只將兩脚踏敎實。更向三頭轉得精。朱子論讀書竆理工夫。有眼頭過口頭轉心頭運之語。</text>
<title>次好古兄 徽文 浙水櫂歌十韻 辛巳</title>,<text>聞說新園占上流。移來杭水此間浮。淸歌幾疊撩人興。何日從公載小舟。一曲州城壯石頭。樓臺鼓角滿長洲。繁華不管高人事。外圃平分屬貴遊。二曲船迴東復東。一村桑柘畫圖中。江心初月淸如許。不分輕鴻攪鑑空。杜註不分。甚怒也。三曲崔嵬九折巖。路連蓮寺古伽藍。高僧振錫何年過。孤鳥時看破靄嵐。四曲亭亭五老峯。草深麋鹿養新茸。願轟鐵笛驚龍夢。吹徹潭心古寺鍾。白蓮寺鍾沒峯下潭中。晴日風靜。隱隱可見山。五曲賢祠更整襟。祠前老栢翠交陰。一川沿泝此中半。仁智堂前萬古心。朱子武夷詩。神山九折溪。沿泝此中半。葢仁智堂正在第五曲。六曲墟烟鏡水西。一聲款乃度雲低。更憐絶頂書龕在。靑嶂從來士足稽。有鑑湖故使鏡水字。簡齋詩靑嶂足稽天下士。七曲蕭然小屋靑。玉人吟罷看泓渟。向來禮樂驚東魯。却怕終難卧此亭。公嘗觀樂成均。輒指言樂章樂器差處。老師宿工皆歎服。自是名聞都下。因以奉戲。八曲人稱是浙川。斷霞殘日纈江天。鶴林鞭井君休恠。皇澤旁流二百年。九曲林深細路開。石屛臨水巧遮迴。窅然獨契靈源妙。百歲通泉誰更來。</text>
<title>夏夜卽事。效香山。</title>,<text>昨夜畏偸兒。今夜愁苦雨。蝸室湫欲濕。破罏吹生喣。雨勢殊未已。漸聞溪聲怒。俄然鄰火明。相呼走前浦。畚鍤已無及。堤沒水平櫓。側身當潮卧。怒石欲潰肚。傳呼某家田。已見堆沙土。聽來空起立。起立將何補。頑僮叫不應。隔壁睡正午。</text>
<title>檢農避雨洞樹壇有作</title>,<text>喬木千年村。荒碑一洞門。潺湲碑下水。幾度見衰繁。</text>
<title>讀好古兄東北日錄</title>,<text>關東北一帶形勝。卽不佞二十年前踏逐處。今讀此錄。怳若重涉其境。獨思曩時陪遊樗翁，堂兄。皆不可復見。而爲余指路者沙門妙諶。得見其名字於錄中。不謂其靈蹤幻身尙寄著山間。况又有爲仙山發秘藏一段奇事乎。感念存歿。聊以見意云。看盡滄溟又沛豐。玆遊奇絶冠吾東。祖生偶爾著鞭早。司馬從他作賦䧺。此日重泉悲二老。當時指路憶諶公。秪今一例吾人恨。未駕毗盧萬里風。抉剔山川儘博雅。包羅景物且風流。歸來閉戶事刊落。箇裏奇功爭似遊。</text>
<title>岐寺會校常變通攷。吟呈大埜叔 健休，好古兄要和。</title>,<text>關中經禮又東方。精力應須穿坐床。通續當年猶有待。諸公莫謾閱星霜。多公左右畫圓方。窾啓還慚等疊床。且欲尋常難愼在。鉛黃一字鬢添霜。憶昔趨隅覩直方。緱山今共儼然床。欲知歲暮襟期在。看取寒松抵雪霜。</text>
<title>歲末移校會於遠坡。以事不能共事。謹步素隱兄 炳文 韻。</title>,<text>聚訟喜看一剔疏。集成東禮混書車。丁寧分付門生意。頭面還須更洗梳。緣情節理禮從生。因古參今卽大成。繁縟三千非不愛。卻愁行處轉看輕。諸公於古禮繁文。每欲盡收添入。余以益生厭薄難之。兩壘對開鬬弱彊。弛張詩禮亦其常。祇敎不至荒爲害。學士風流合更詳。埜叔，古兄偸隙作詩。惟恐誠伯知之。葢誠伯不喜作詩故云。</text>
<title>憶昔篇。奉展谷口鄭叔顒 象觀 筵几。</title>,<text>憶昔山樓拜宗師。名下仍看季子奇。春風逸氣相映發。氷壺側畔薦五巵。東魯禮樂應此地。落日谷口更聯騎。慇懃爲我發塵箱。靑燈徹夜讀奇字。蒼然古是汲冢前。慚愧竈婢口生刺。君家自有大先生。菽粟由來是規程。君言東人無耐性。筆力每病少間更。千金敝帚我機杼。葢棺不作俗下語。左海褊迫足啁啾。側身長如窘囹圄。高談不數兩三公。奇氣直欲凌蒼空。我思古人陳同父。亦有近世江左翁。文章氣槩今屬子。淸風會見被明宮。朝來攜手悵臨歧。爲問前期早且遲。三宵放酒太白下。邂逅人生卽長辭。佳篇每傳愈高古。玄趣漸喜近裘箕。山頹幾年南士哭。爲言一脈有當谷。賤子當時誠淺知。傳心何必貴菽粟。奎精一夜奄收芒。商雒千里無晶光。扶持大義竟誰是。隻手撐潰意空長。脯酒半生勞祭詩。布衣零落文塚悲。光恠鬱塞虹蜺作。乘君汗漫恣所之。越王臺上吟鷓鴣。灞橋雪中驢背危。玆遊跌宕殊未已。羽衣金節更來追。天上神仙堪識字。玉京高處草欐詞。人間萬事那足記。尙憶山樓侍坐時。</text>
<title>江南春草綠。奉送金士命 安壽 靈匶。七首</title>,<text>江南春草綠。春盡送君歸。明年春復至。那忍見芳菲。魚腹不厭多。林烏亦反哺。慈孝君一身。如何不暫住。詩書內不出。薰然古家色。忠信而周遍。做事何牢確。思君及外氏。不堪草廟寒。佃人供飛葢。露椽得復完。我與中表親。兼之友朋益。隔嶺樂過從。倚仗期無斁。感慨陶淵瀑。荒凉五老臺。我欲修廢墜。君言歲歲來。此事遂已矣。此地那更過。凄斷夢中句。足來不成歌。</text>
<title>無題 壬午</title>,<text>世事不堪靑眼少。人情漸看白頭新。極知向外非吾分。秖有身心好自珍。</text>
<title>戲作禽言詩</title>,<text>粥粥復粥粥。切菜聲正急。去年水損粟。今年大旱食亦乏。菜食猶勝長顑頷。勸君莫厭藿不糝。</text>
<title>挽誠齋南丈 漢皜○三首</title>,<text>落落疎名利。溫溫見性靈。同堂光霽滿。函席寶花零。造次皆精義。薰陶尙典型。傷心丹竈冷。孤映玉霞亭。殘書晝掩戶。淸絶對爐暄。索理寧深失。省身用拙存。淵冰看屋漏。玉帛阻丘園。贏得閒中業。盈箱繹聖言。海內知心少。家君道義親。駑才違學呂。麋飯記來荀。吾黨應無賴。先生忽反眞。八旬悲喪質。何以慰晨昏。</text>
<title>咏半月</title>,<text>半輪明月好。萬里絶纖埃。織女宵粧罷。片梳落鏡臺。</text>
<title>好古兄往歲觀蓬萊。今春又作東都玉溪之遊。歸而發詩滿筒。輒次之。</title>,<text>錦里老子千首詩。詩成寫來筆如葭。筆如葭葭爲筒。爲言得之于山槎。于山東去連蓬壺。其間縹緲列仙家。列仙得此不敢寶。去歲持贈仍藏蓬壺歌。提攜端合濟勝具。奚肩驢背生烟霞。應同邛竹昔充貢。幾年今復到新羅。</text>
<title>挽族兄 斗文○二首</title>,<text>疎曠眞吾柳。居貧尙好顔。文章聊供戲。忠信可行蠻。落落孩綳倒。蕭蕭鬢髮斑。牢籠敢謝客。風雨對床還。松鶴仙靈窟。端宜著爾竆。客來丹竈冷。愁向爛柯空。懷葛心期上。尤揚笑噱中。風流今寂寞。花樹更誰同。</text>
<title>謹次茅溪李公 命培 淸範樓重修韻</title>,<text>風流當日庾南樓。傑句今傳記勝遊。也識敖床頻過意。應憐野水泛虛舟。右樓韻晉山休說政堂梅。只有薇亭二墨胎。五百年猶殷雨露。華宗本支共裁培。右紫薇花</text>
<title>挽白下金內叔 煕奮</title>,<text>湖門大開鞴。海里推名家。庭訓鞭加駿。天姿玉遠瑕。名塲看斷腕。實地轉牢跏。几案一塵淨。圖書四壁遮。微言恣涉獵。疑義劇梳爬。滴滴渾成凍。銖銖不厭些。從知以魯得。冞見向前賖。比舍來康樂。聯床有孟嘉。與玄烏九歲。垂白鶴雙髿。至樂人間幷。深工靜裏加。文章特土苴。敬義卽飧茶。鼻白觀三日。心丹鍊九砂。宅深茂叔草。頭墮菩提花。疎拙閨中女。精勍霜下葭。十年悲缺陷。萬事足揄揶。身世憐磨蝎。光陰歎壑蛇。干旄那見孑。鬢髮漸成㲚。學力竆愈驗。淸標瘦更枒。寒貧非憲病。播穫肯姬畬。春意花生樹。新知葉展芭。一心衛正學。三月客京華。閉戶彌藏艶。吹毛了沒疤。斯文方倚賴。世道屬隆汙。斗北晶光落。山南運氣嗟。深衣仍作斂。短被莫敎斜。影響隨沉歇。風波任擊拏。西林空感慨。後谷舊冠丫。夫子父中弟。小孫師乃爺。未堪定性難。猶識訂頑佳。誘掖追先故。吹噓勞頰牙。秖緣査礦質。不受越砥碬。嗣世貽羞玷。餘生竟爨沙。淵冰孤執燭。井槨又違車。此恨無終極。令名垂好姱。依俙睹玉立。淸絶有梅杈。平粹眞詮在。蘭看第二兒。</text>
<title>悼朴烈婦 幷序○癸未</title>,<text>今之言朴氏烈者。曰尸不臭色不變柩有聲。此三者乃其烈之驗也。於乎。如朴氏烈。何事於驗。顧世有嗜利賊義無恥者爲之誣。而驗之說作焉。然彼惟溺於誣也。見其不臭也而猶曰臭。見其不變也而猶曰變。聲之砉爾也而猶曰不聞。是又不聽其爲驗也。吾聞之。其僮萬石者。其初特一椎頑凡隷耳。以椎頑凡隷而視今日。其亦可謂尸而不臭柩而有聲者也。雖彼讎人之口。亦不敢曰不忠。旣曰忠矣。且道其忠果何從生哉。至是而向所謂嗜利者賊義者無恥者。相與睢盱口呿。惡其得罪於天下後世。而爭奔走於井槨棹楔之塲。惟恐其不我役。夫感萬石之心則亦易耳。彼之面又何從而革哉。至是則吾雖欲無事乎驗。而彼直自爲驗之不暇矣。或曰朴氏以若烈。萬石以若忠。曷爲三年而後。乃克㬥白昭揭。依日月之光而增綱常之重。吾則滋懣然而爲遲。曰然夫水不盪甚者文不生。風不激甚者聲不大。屈不久者伸不長。誣不深者㬥不光。天之於朴氏。如是而已矣。強其敵而克爲功。遠其途而至爲駿。竆之百道而示其皆能也。極之三年而見其不挫也。天之於萬石。亦如是而已矣。三年而又何遲乎。適以愈見其忠也。愈見其忠而愈見其烈也。三年而又何遲乎。風聲欲樹氣機勞。故遣炰烋役一遭。火烈始看分玉石。松寒然後異蓬蒿。春秋討賊方書葬。日月昭寃更下褒。不識石君何狀者。坐君吾欲拜尻高。商量千古入悲歌。烈氣堂堂獨自多。逆旅婦人猶倉卒。宜陽女俠未中和。閨房擇義丹心苦。官闥捐生白玉瑳。聞說神人堪一快。凶肝臠却薦交羅。</text>
<title>挽李殷栗 奎鎭</title>,<text>騷韻儒風學士身。圖書簾几更淸眞。能詩作賦渾閒事。長憶龍樓勸讀辰。正廟嘗勸公讀朱書。臺省棲遲共父兒。廿年長抱劒弓悲。袖來視草承明手。九月山前口作碑。風流文物大江西。威鳳將雛鴈序齊。蓮桂一堂方滚滚。扉翁餘慶故堪稽。囂囂半世我誰憐。屬拜龎床已晩年。重愧徐凝詩也惡。人間長負薦新篇。</text>
<title>永陽途上。吟示族姪濯叟 致皜。</title>,<text>徐行後長爾能知。老子徒吟橘頌爲。遜悌沉潛根腳在。好將剛克發揮之。</text>
<title>橫溪玉澗亭</title>,<text>偶到橫溪宅。仍登玉澗亭。澗邊皆韻樹。搖拽秋光淸。</text>
<title>謁臨臯祠。上釣翁臺。臺卽圃隱鄭先生垂釣處也。與李忠立 秉夏 呼韻各賦。</title>,<text>鍾得東韓正氣來。綱常道學屬初開。江湖不借投竿手。血石千年未敢苔。</text>
<title>宿龍溪院。共步前韻。</title>,<text>落日聯騎入谷來。六臣祠下菊花開。燈前讀罷莊陵志。起向空庭破綠苔。</text>
<title>又疊來字示忠立</title>,<text>古國山河領略來。稜稜詩骨向秋開。憑君欲問興亡跡。荒堞殘碑幾字苔。</text>
<title>立巖書院日躋堂。呼韻共賦。</title>,<text>直睹鴻濛未判時。夜來山水更淸奇。兩巖夾定高亭住。恰似先生敬義持。</text>
<title>權幼華 勳，彜仲 𧆸 就溫福地齋庵。雪中使少沙彌傳詩。仍以見速。先以一絶步呈。</title>,<text>閉戶袁安斷客來。吟橋鄭綮寄詩來。明朝十里瓊瑤路。謂我能無舊雨來。</text>
<title>明日入山。雪屋明牎。爐火發紅。對話甚適。</title>,<text>邂逅同人此鼎來。禪床暫借伴如來。回思少日攜書地。不耐秋霜入鬢來。</text>
<title>臨別又吟一絶</title>,<text>仙區咫尺夢魂迴。怒瀑寒鍾遞響來。堪羡雪裏鴻爪後。丹藜去破石門苔。</text>
<title>去丙戌除夕。王考守歲澗亭。拈老蘇韻在古曆。不肖今當是歲除夕。奉翫感涕。遂與兒姪輩共賦。</title>,<text>稍稍良夜徂。惻惻端居子。古曆披如昨。歲月乃爾駛。眷言思無忝。拙修愧下士。憶昔奉晨昏。趨庭學爲己。一字讀便行。行從忘怒始。賦質一何偏。實勞鞭向裏。餘生竟無狀。依然舊猛起。追諐髮爲白。蕭蕭兩鬢被。音容痛杳邈。去歲辭筵几。銜訓尙可勉。持此竆憂喜。</text>
<title>挽金南叟 昇壽○丁亥○二首</title>,<text>吾友輞川子。長身骯髒姿。鰥竆能脫灑。馴擾更恢奇。無忤虛舟在。相期淡水知。風稜時一露。抵掌且軒眉。驀地風檣折。天乎善士嗟。誰憐才抱璞。吾愧義加麻。講好從三世。論交自一家。春山封馬鬣。歸路淚橫斜。</text>
<title>挽族兄 豹文</title>,<text>少時作賦吐佳句。一入槐安四十年。夢裏岐山猶識路。魂歸應度鳥飛前。短短雙㫌出曉谷。鳳城花落子規啼。幷州父老來相送。摠道居鄕絶不睽。</text>
<title>挽素隱兄</title>,<text>素隱谷中生佛子。靑山影裏太和襟。時從宵燭疾書罷。長向明牕宴坐深。荀里箕裘邁淑彧。程門經禮見防臨。薰然德氣應難再。先語追思遂古今。先生六十卧牛衣。一視竆通道自肥。餘力偶能探數窟。世人錯道役天機。黃羲氣象元冲漠。朱退文章自淡希。欲問生來盲廢志。落花啼鳥竟迷歸。童觀平生一段奇。春風映發雪門時。旋同卅載樑摧哭。獨有當年歲暮期。如此風波公適去。從今粗厲我何醫。臨行了了淵冰句。一脈分留阿季持。</text>
<title>挽族姪仲協 致翊</title>,<text>蕭然高雅是儒風。經術從來祖鉅公。開口津津皆正脈。詞華羞道少時工。圍荊門外早回車。垂柳池邊岸幘餘。更向曲房終日聽。兒孫交響讀詩書。餘生猶識兩家情。二祖同朝二父庚。寄語諸郞須勉力。好將揚立答三生。江雲漠漠逈生哀。華屋丘山政對嵬。他日西州猶再過。不知何處酹深杯。</text>
<title>臨河關雨。一宿將歸。步出七灘。吟示幼華。</title>,<text>高閣朝來眺望平。蒼蒼渚樹雨初晴。白鷗不管波多少。長笑行人較水程。</text>
<title>挽李錫汝 海永○二首</title>,<text>孝友安陵子。床聯壽母傍。家模傳謹節。步矩動成方。拙比香閨女。淸堪水部郞。匠心時獨造。頃歲泣哀章。無盡靑山土。年來聚斂饕。溫溫推爾雅。送送哭吾曹。舊宅書連屋。新亭草沒臯。春暉方冉冉。鴻斷暮雲高。</text>
<title>李廣瀨 野淳 丈人寄示恭和小朝下嶺伯韻凡五疊。怳然若聽賡歌擊壤之音。惟其屬和之敎。有非淺弊下俚所敢。只以二首仰塞。</title>,<text>精一傳心妙斲輪。重煕日月屬蕤賓。旌旗動色看新化。郡臬承風卽別人。萬歲山呼仁政殿。千樽衢醉太平春。書筵未足晝三接。銀燭熒煌直夜宸。幾句天章侈使輪。玉樓雲暖戲龍賓。多能已足空餘子。勸讀須要第一人。少海騰祥看紫氣。大朝高拱亦靑春。江湖憂樂老徵士。白髮偏明向九宸。</text>
<title>悼族孫士宜 家鎭</title>,<text>吾宗孫子古人風。花樹枝枝春意同。坦率衣冠不詭俗。尋常嬉笑見和衷。恒思廣庇翼全小。時露廉稜口一中。叵耐今情衰薄甚。堂堂歸去倚崆峒。坡詩臣今復一中之中。亦柙平簾。家學年來痛失傳。心期於爾轉相憐。文章早自知輕重。志業非關生後先。草沒旌閭碑畔路。雨連龜峀洞中天。孤兒二母增凄絶。莫把遺衰架側懸。</text>
<title>景節祠焚香。吟示金景鴻 漸運。</title>,<text>淸晨靚服儼宮墻。處士祠前一瓣香。雲磬一聲何處落。前山知有小庵藏。</text>
<title>孺子亭。會校草廬問答。次廣瀨韻。</title>,<text>十年責沈恨。秋雨滿山亭。事業草廬大。淵源湖月明。重重公案在。看看掃塵生。鉛槧間詩酒。風流取次成。</text>
<title>李俛齋 秉運 丈又有倒疊之作。率爾拚和。</title>,<text>一旬孺子榻。編騭幸觀成。渾渾文從順。源源道自生。喜看風雨過。忽覺水雲明。秋聲將別恨。摵摵動離亭。</text>
<title>金稺弘 養休，李忠立。俱有贈別次謝。</title>,<text>幾年書勝讀。十日共山亭。來歷大方在。心期淡水明。回頭行苦晩。衝口悔仍生。未了相觀益。歸鞍殘夢成。與稺弘有辨論不相下。故臨別示悔意。</text>
<title>臨罷各步隱侯韻以相送</title>,<text>昔我事遠遊。遠遊何所期。川湖素心人。爲我指路時。千秋晩對石。道力見撐持。還從孺子宅。商量竭心思。時自高山講舍落成之會迤來。故致意如此。晩對高山蒼壁名。</text>
<title>又倒疊</title>,<text>上言崇明德。下言長相思。感此良友句。何以爲贈持。蒼蒼彼蒹葭。霜落以爲時。了了眼前路。歸家以爲期。</text>
<title>宿禹挺甫 鍾衡 家卽事</title>,<text>小塘秋雨過。新水凈於玉。主人坐看魚。童子洗硯墨。</text>
<title>阿敎下第歸。意有不釋然者。以詩解之。</title>,<text>靑門暫出武安祠。祠下歸人立馬時。尺五風雲看北闕。織千行李睨南歧。休將勝敗論豪傑。直把心肝較等夷。掀卻卧房猶鼾睡。吾家故事爾應知。</text>
<title>周王洞口。吟示權通彥 衕，徐善膺 元模，元膺 允模。</title>,<text>十里只人境。千尋忽馬頭。方看石事大。漸喜水聲幽。古國餘金湯。名山供峙流。客來風送袂。飛上寺門秋。</text>
<title>山中偶成長篇。呈徐邁埜 活 丈。</title>,<text>暇日尋山約。徐權眞勝儔。行行入洞天。步步竆淸幽。壯哉造化力。弄得此奇遒。亦足擅東紀。且可充淹留。還嫌石色陋。水更欠安流。氣象未昭曠。使人愁心眸。如人氣質病。蹖駁偏剛柔。全功故相慳。騷評或遜籌。我來發秘藏。指出屬後遊。蓮花彼一方。石門翳千秋。褰蘿互罥罫。入窟窘拘囚。橢壁疊橫張。蛻去想卧虬。拚頂如井出。劃然四望稠。採桑者誰子。黃生始問洲。從古桃花源。漁人江夏舟。可名烟霞窟。題巖字如鉤。現晦如有數。山靈喜相酬。更以山名義。欲向山靈諏。東方史家畧。孰能竆端由。洪侯差博雅。若可影響求。杞宋竟不足。蠻觸空悠悠。車師何恠誕。一塲恣打譸。託言神所貺。賣術仍自謀。文字旣淺陋。時世動盾矛。一見自破綻。何足費頰喉。山僧頗信奉。野氓亦綢繆。所以長者辨。醞藉見深憂。傳疑語太恕。未遽馘其酋。狂吟隨下風。一洗仙山羞。</text>
<title>次徐丈 洛 南溪草堂韻</title>,<text>烏巾竹杖俯晴林。六月堂前溝水深。靑鳥仙鄕孺子里。白頭居士古人心。酒因有客方成醉。詩到無聲始正音。盡日幽居閒自在。一回飮罷一回吟。</text>
<title>題南湖亭壁</title>,<text>南湖彼一方。凄凄春草靑。不見南湖子。但見南湖亭。宵螢不識恨。低拂舊書扃。</text>
<title>奉柬李仲模 漢膺。兼致意鹿門隱者 漢中。</title>,<text>年來離索抱秋悲。落木聲中有所思。百里還同今夜永。一燈靑熒是心期。幽居近日讀何書。搜卻枯膓正五車。儉歲秖應分鶴料。白山行拾幾囊茅。天寒何處草爲廬。小阮來時問起居。讀罷餘閒親細字。還嫌磊落注蟲魚。男子要爲天下奇。鹿門居士莫驚疑。但愁運水搬柴處。妙用神通未可知。</text>
<title>臨川秋夜。聽金聖必 文壽 洞簫。</title>,<text>無月江樓夜。簫吹更異哉。繞梁低復咽。渡水去還來。搖曳秋空冷。旋移斗杓催。浮生暫適意。且倒濁醪杯。</text>
<title>高山月夜。與姜松西擎廈 橒，李所庵愼可 秉遠 出坐東齋小軒。聞雞聲。步出晩對壁下。棲禽革革有聲。</title>,<text>小軒容巨觀。冲漠見吾襟。月隱千峯曉。江含半壁陰。雞聲聞更遠。鳥夢警難深。道力撐持大。宮墻喜有今。</text>
<title>秋日見芭蕉悴甚。盆菊獨花。</title>,<text>病蕉葉半破。離披倚朔風。歲晩渾無賴。亭亭獨此公。王子猷謂竹爲此君。竊倣之謂菊爲此公。</text>
<title>錦城壇</title>,<text>興州門外錦城壇。白日無端痛哭難。窄窄繚垣短短石。千秋小白讓高寒。</text>
<title>草庵次松西絶句 三首</title>,<text>心境兩相宜。意行自韻折。陶翁過化在。今日更奇絶。木蓮無古今。爲向林間折。折來嗅千回。玆懷諒幽絶。今日草庵宿。國望高幾折。决策且躋攀。不愁懸崖絶。</text>
<title>石崙寺。伏次退溪先生效李白感秋韻。</title>,<text>上山多躑躅。下山多苦竹。所思在何許。欲寄不盈掬。慨然發寤歎。玆焉竟幽獨。面勢竆考按。妙處卽歸宿。悠哉古人心。知非今夜卜。此來眞浪走。庶幾不遠復。素性愛寂寞。時情謝飜覆。歸去抱遺編。千周讀爛熟。</text>
<title>又呼韻各賦</title>,<text>十里穿林樾。傳呼坐復行。詩爭晴靄細。興逐暮雲平。絶壑孤禪住。遙空一鳥橫。藍輿曾此日。到處憶先生。</text>
<title>毗盧殿。追次松西國望峯韻。</title>,<text>輕風四月揀花香。一笑捫蘿倚斗傍。躑躅千層開小室。盤囷萬落列阿房。皆歸造化空衷赤。不屬頂頭有上蒼。世界方看如許大。百年容我壯心長。</text>
<title>拜貞窩黃公墓</title>,<text>我觀喜方瀑。我讀貞窩詩。瀑能使我喜。詩能使我悲。君子在吾世。而不及見之。土室藹如睹。宰樹空離離。古人爲己旨。今人復孰知。</text>
<title>月巖 以下太白錄</title>,<text>浮生贏得此從容。太白蒼蒼一萬重。化翁却嫌山色黝。中天擎出玉芙蓉。</text>
<title>栢川洞</title>,<text>水聲禽語解爭工。峭壁寒潭競策功。剛恨此行差屬晩。不能身在萬花中。</text>
<title>梨花洞。示姜文瑞 必鳳。轉塵松西。</title>,<text>梨洞以奇䧺。栢川以奧勝。等是眞宰妙。誰能高下定。譬如人稟殊。夷惠聖相稱。又如人飮食。所嗜各異飣。泉石有膏肓。亦不一其證。所貴適吾事。何用費評訂。且莫談龍猪。及時開三徑。烟霞各自飽。餘瀝或持贈。瑣瑣何足呈。要平兩家聽。松西丈解絜矩二字。作絜而矩之之意。辨論不合而罷。於此又奉戲云。</text>
<title>穿川有懷松西。次其韻。</title>,<text>萬古潢池水。千尋白海飜。陰深瞰羽窟。揮霍劈雷門。天地浮元氣。江山有達尊。松翁膽許大。於此惱詩魂。</text>
<title>戲述峽居雜事</title>,<text>峽中生理好。民物渾忘機。兒長無丁役。狗眠抵午暉。黃膓仍壽器。白首昧官闈。緣木魚猶得。斫山家自肥。隔林鳴水碓。背谷開柴扉。圈裏馴猪大。巖間割蜜歸。桑陰非樹藝。薪碍愁除揮。商嶺歌芝秀。曹風咏雪衣。粟垜面千室。櫟筩腰十圍。樂哉無監蟹。泛若脫籠翬。木瓦江鱗錯。蔬盤園種稀。耕崖牛識跪。夜行虎收威。黑耳生巖遍。白菹經臘馡。煕煕度歲月。事事遠評譏。泉壓蔘童液。月明毛女飛。風謠乃爾古。水石似渠希。野客爲驚恠。狂吟寓艶欷。忽萌攜隱計。端不在寒飢。</text>
<title>松西寄示小白紀行詩感秋韻七疊。眷眷於窒慾繕性知非寡過之意。獨其卒章致意不佞太不倫。此不可不百拜而辭。輒次二疊求敎。</title>,<text>兀傲松西子。天寒賦修竹。千載感興篇。遺響此堪掬。臨風散琳琅。慰我破幽獨。此生方逆旅。從君覓歸宿。莫言詩道小。聖門有端卜。但恐多則荒。留連不復復。政分心路去。簣向別處覆。景仁知三復。吾家路應熟。朱先生詩有百歲誰復來通泉之句。傅景仁終日吟此句。有斐思君子。我欲賦菉竹。竹君韻太苦。掬之不盈掬。沈吟竟忘言。從渠自幽獨。我欲從之遊。山川間一宿。一宿諒非遠。何以告初卜。卒章眞相外。一讀不敢復。幾年辱提攜。無使前功覆。願言勤掣鞭。駑馬耐能熟。</text>
<title>和松西贈湖丈太白長篇</title>,<text>君不見李太白剗卻君山好。遊山先敎心打疊。又不見陸務觀胸中蟠泰華。詩彊許大容富業。然後心境兩相得。鼓鑄出來字字愜。今日誦君太白篇。頓覺淸風生牙頰。他膓蘊此寫不得。武庫逬出自彪曄。淸湖逸韻相映發。况又與之同步屧。提攜到處筆淋漓。洞庭秋深波颭葉。賤子自是楡枋鷃。九萬摶風那可接。此來偶爾成獨往。太白當前何岌嶪。還慙衰落劫䧺觀。葷血結習詩腔𣣈。濟勝只有䨥不借。強策蠏縮追驥躡。佛骨崔嵬愁外食。曠然新聲欣放楫。靑天擎出玉芙蓉。兩巖眞同兩驂䯀。分司東西作華表。梨花栢川坼眉睫。孰若無事爲此弄。意匠經營勞籌筴。劈開翠峽走白龍。巧値高低行蹀。噴薄晶熒搖靑空。奮迅騰擲列粉堞。陰陰石甕玄虬蟠。閃閃落日銀鱗跕。烟霞冥濛歲月多。先天龜石老腐脇。淸幽奇麗眞兩絶。坐我中間飛仙挾。天風吹落看穿川。神斧誰記山中莢。鐵壁周遭橫半空。天河倒來馬脫䩞。崩騰相鬬役萬雷。忽然劃出絶痕緁。直須與海通呼吸。劈破堅頑同拉揲。石天玲瓏浮元氣。積水纈日騰光燁。巨靈病鼽頗自苦。一聲嚔快女媧鑷。混沌胃爛終潰决。鑿竅忽飜修帝扱。茫茫端倪不可詰。坐來良久神自苶。俯瞰無底碧粼粼。只敎人間飛鳥涉。譬如赤壁中流蹙連艫。萬古水戰此一捷。又如半夜齊城鑿。萬牛鐵籠將軍先登輒。江邊怪石百雕鎪。彷彿當年遺鎧鍱。龍門羽窟才伯仲。石橋三峽皆臣妾。詩魂遁走去尋醫。終日吟呻面百摺。文章到此誠區區。莫如歸去心神怗。黃池絶頂留債簿。政如當年關東歙。極知歷覽非吾事。筭來筇屐疑浩劫。回頭向裏最上乘。趨營悼舊就新懾。看書亦須少作課。出門懶若兒學䠟。養得心源空蕩蕩。從此應無大敵怯。眼前山水看歷落。不問詩律協不協。一遭狂歌眞自嚇。政被大罵不入帖。</text>
<title>蕉石戲吟</title>,<text>小兒種芭蕉。芭蕉似渠長。芭蕉在階上。小兒在階傍。蕉葉日以抽。兒知日以長。盆中彼怪石。磊磊無所當。老夫差堪比。君言亦復臧。家人嘗以怪石嘲余。故末句及之。</text>
<title>咏甁梅</title>,<text>逼歲甁梅發。欺人故故遲。冰魂冷透骨。玉質艶藏胎。不解臨風笑。偏工照雪攲。飜嫌太淸絶。媚嫵著吾詩。</text>
<title>哭李直心 秀德○五首</title>,<text>驅馬上兔嶺。悵望南湖隈。南湖多蒹葭。鴻鴈鳴相催。人生忽不淹。天地已秋哀。湖上故人在。見我聲淚摧。不㤪短其年。但㤪長其才。君書學嘉林。嘉林何足學。儁氣暫馳騁。淵源終歸宿。大方今四世。吾徒有眉目。今春屈禮部。我不爲爾惜。瑤華竟搖落。秋風吹何極。小白橫北旻。國望更襟當。我昔陟其顚。與子撼天光。夜對衆峯眠。看瀑到上方。君詞極揮灑。一一當平章。攜手欲痛哭。錦城入慨慷。玆遊遂汗漫。我在誰與商。五日役高山。山水竆奇變。斜光暈射壁。秋凈靑玉面。危樓瞰七曲。曲楹何綿衍。徘徊發棹謳。玆焉一二轉。一轉江月白。二轉江雲遍。三轉忽凄然。極浦人不見。蕭蕭車馬鳴。祖載發東房。永辭庭闈去。去去入雲鄕。宛轉深閨哭。寒日爲無光。華屋自平生。稺子戲階傍。月明渡莽蒼。魂來政悠揚。生人苦不覺。何以慰中膓。</text>
<title>戊子中春之朢。拈香于尊道祠。時春水方生。月色明槩。呼舟載酒。沿洄於五老碧松之間。以一絶奉凂座上諸公。</title>,<text>風波十載始安流。水月還同與客謀。倒卻霞樽渾不管。扁舟已度碧松洲。</text>
<title>三笑庵將重建。以詩奉勖速成。</title>,<text>三笑峯頭一笑開。遠公飛錫響天來。莫敎燕麥玄都久。須趁江南且放梅。</text>
<title>己丑立春。偶讀東坡詩省事天公厭兩回。新年春日倂相催。慇懃更下山陰雪。要與梅花作伴來。梅雪又是今日卽景。夜坐戲次。</title>,<text>多事天公故倂回。惱人役役一遭催。梅花照雪淸相守。不遣三彭訴帝來。</text>
<title>姜稺仁 長欽，稺養 哲欽，李德元 亨鎭 爲八景四郡之遊。歸路訪余。余時亦爲二白之遊。不遇而歸後。稺養寄詩來。次謝。</title>,<text>斥鷃槍楡未返林。空敎奚騎款扉深。風流自阻逢迎地。逸興終輸取次吟。雪霽超超同秀色。雲歸漠漠逗輕陰。欲將下俚酬瓊句。冰硯霜毫凍到心。</text>
<title>李德元留贈一玉峯甚奇。戲成古風三絶。</title>,<text>故人來自萬二峯。一峯相隨入短筇。一峯還有萬峯勢。嶙峋璀璨對重重。仙官夜直鎖巑岏。曉報仙伯失一巒。政有鸞馭來索取。深深獨卧閉門看。我亦新從太白來。不曾攜得一瓊瑰。多謝好事伽倻客。風流吾自輸一回。</text>
<title>題姜稺養海山錄</title>,<text>萬峯曾舊面。四郡更新知。等是逢迎喜。渾忘應接疲。卧遊成獨往。馳想怳聯騎。皆骨全輸髓。太饞慧可詩。</text>
<title>又感事一首</title>,<text>三十年來事已空。九霞堂裏舊衙童。憑君試訪桐鄕路。减稅船排浦浦風。先君子莅高郡不二朞。而浦丁漁戶銜恩不忘。葢以船箭諸稅及日供魚錯蠲除也。</text>
<title>悼張甥啓遠 五首</title>,<text>百世文康廟。春風四而堂。堂上擊壤曲。堂前舞郞娘。忽遣江南去。血泣天茫茫。茫茫柰爾何。默默天年戕。一去鷲嶺葬。一在玉山藏。秖今黃昏月。流照永相望。埋汝政何處。應在兩山間。朝于玉山側。夕于鷲嶺彎。幽明一以隔。不念生者艱。瘦妻將小姑。阿兒啼且攀。兒啼母亦啼。鬢腳淚痕斑。爾生一何苦。爾質一何淑。視良形偏癯。外弱中謖謖。修爲性不能。自然敦孝睦。張老善頌禱。秩秩南山卜。聖上昭覆盆。大祖有諸福。願言世其學。從爾重食祿。爾舅飽浩劫。於爾情反常。俾爾寧瓦全。不願爲圭璋。俾爾寧樗散。不願爲靑黃。爺孃及姊弟。職此皆不長。集諸未食年。添添引爾肮。我釁亦孔夙。慈母含猶視。先人手循之。無然張女以。此事那忍忘。此恨吾與爾。悠悠隔川陸。魂夢何時已。從玆夢中路。不復玉山趾。</text>
<title>挽金秀明 民喆</title>,<text>吾猶見長者。奕葉古家徽。渥輔傾風範。纚髯散屑霏。天高慳善報。心死久冥歸。書劒少時事。狂吟幷出闈。</text>
<title>寄題金箕應 疇壽 汝浦新居</title>,<text>江南白雨細霏霏。苔徑柴門隱翠微。料得幽人垂釣處。忘機鷗鳥未應飛。黃金麥熟汝陰田。大椀抱來快活年。叩腹幾多文字在。流入扶桑筆話傳。箕應嘗到萊舘。與倭官有筆談錄云。</text>
<title>岐社送別宗人金陵使君 曮</title>,<text>駕洛山河春有腳。鵝岐花樹影交柯。一杯送罷仍千里。雲海迢迢意若何。</text>
<title>盆荷抽葉頗盛。遊魚亦得意。輒思古詩魚戲荷葉東。魚戲荷葉西。魚戲荷葉南。魚戲荷葉北。不韻不簾。質而不俚。多而不厭。至寶不雕琢。此詩之本也。遂演爲四首。卽事而賦。葢有意效之。終不能似。若使渠能似。便不是天機自然爾。</title>,<text>魚戲荷葉東。荷葉箇箇同。臨風逈披拂。皆欲說濂翁。魚戲荷葉西。荷葉高復低。坐看明月處。層層碧玻瓈。魚戲荷葉南。荷葉大如龕。恰受三升釀。天香勝劈柑。魚戲荷葉北。荷葉凈如拭。凍雨何方來。弄珠此奇特。</text>
<title>陶淵小集。呈月梧金丈 會運。</title>,<text>戌削江山好。偏宜歲晏襟。依俙睹玉色。慷慨讀碑陰。直北龍吟逈。和南佛燈深。平生文字飮。圓滿少如今。佛家以再拜爲和南。</text>
<title>北峽歸路。到禹挺甫家。夜坐卽事。</title>,<text>小軒劣容卧主客。葱麥才罷仍枕木。霎然倦睡一塲足。覺來暝色迷墟落。風露乍淸暑氣薄。主人在傍語更適。夜木扶疎繞屋立。葉上靑蛙鳴聲濕。淡雲疎星互明滅。隔籬烟火人語出。坐久不寐仍歎息。主人用拙爲淸福。造屋初不煩匠石。小木撐拄全素樸。書龕竹床皆韻格。藥階蔬圃勤培植。無營無謀坐終夕。敎兒晨昏事唯諾。狂疎老子詩興發。不知傍人笑咄咄。此地此夜眞奇絶。明朝上馬若爲別。</text>
<title>雪中騎牛。自龍潭往拜李新野 仁行 丈。吟呈二絶求敎。</title>,<text>凌兢牛背劫冰灘。十里郊坰風雪寒。歸拜邵窩春意足。人間凍卧笑袁安。說時容易用時違。靜處纔存動處非。四十八年迷路客。願從今日覓家歸。</text>
<title>爲冰損魚。移怪石盆置寢側。夜深輒有魚擲聲來枕上。良爲韻致。因戲賦之。</title>,<text>盆水痕常落。老石偏能吸。須臾遍肌理。颯沓雲氣合。病蟾淋久雨。痱磊脹腹脅。蒼苔日以黝。菖蒲雜根葉。下有一雙魚。繞石日千匝。往來時相値。潑浪聲磕磕。巧破幽人夢。怳如江湖入。江湖水萬斛。盆水才數呷。亦各同其適。不信有饒乏。非我知爾樂。得之濠上答。</text>
<title>己丑九月小朢。攜常變通攷至高山。會湖上棣丈校勘。好古兄有作走次。</title>,<text>半世神遊道德林。江山此地更高深。小齋藹藹春風昨。曲檻迢迢秋色今。不耐鬢華成晼晩。飜嫌箋註倦登臨。景仁知解吟終日。歲晏何人共苦心。末句用先生高山雜咏中全句。故使傅景仁事。</text>
<title>高山水月歌</title>,<text>南屛鄭 璞 丈人嘗言高山月出。當爲天下第一。爛若新出海。近若接額角。尤親切可喜。然亦言其此處光霽有別耳。由此其選特月乎哉。則水亦然。每當西日暈壁。紫氣含射。水受之爛碧異常。豈所謂日火外影金水內影。相薄而爲此耶。易曰剛健篤實。輝光日新。亦有以也夫。作高山水月歌一章章十句。高山水碧天下無。高山月出天下無。幾處有月還有水。不如道德光輝俱。我來政値秋九月。水月精神更淸癯。誰家藍紈新染出。且喜額角碾冰壺。此地平章吾豈敢。南屛老子謫仙徒。</text>
<title>挽族兄 憲文</title>,<text>東巖門下士爭遊。長厚當年推上頭。貧到骨時看學力。弊衣猶自舊風流。拙翁祠下栢森陰。百世猶堪見孝心。自信終敎羣議定。宗祧維繫擬從今。四窮五鬼備揶揄。曠抱平生拙自謀。矩步猶能踵决履。曳來端不學纖趨。蘆浦十年病鶴饑。歸來松檟爲相依。貧宗一例爲謀拙。無宅無田又送歸。土床書帙自前時。課圃老鋤揷壁眉。歸去石龕山下卧。風猷學殖有誰知。</text>
<title>輓裴槐潭 相說○改葬時</title>,<text>槐潭子生而嗜學。初於象數。中於性命。槩其自得者多。而就正於師門方未已。惜乎。獨不見其爲之終也。槐潭子有書三卷行於世。不佞讀之。輒慕之如古人。聞其下緬有日。亦未克赴。於乎。不佞晩生。終失斯人矣。爲寓四十字。以示拚和諸君子。痛哭槐潭子。新阡若箇邊。假饒今始葬。纔及古稀年。湖上淵源大。人間糟粕傳。晩生無限淚。灑向朔風前。</text>
<title>由橋客中。李仲模步屧見訪。以一絶奉謝。</title>,<text>短筇歸去水雲橫。病鶴生涯一味淸。料得三盃澆罷後。磊胷稜骨更崢嶸。</text>
<title>浮浦途中。有懷琴繼聞 詩述。</title>,<text>雪裏騎牛也更奇。炯然寒目過橋時。梅村琴子如相見。定買江天一首詩。</text>
<title>輓族叔 韶休○二首</title>,<text>餘慶松陰宅。二難文學俱。小成蓮榜早。至樂棣華敷。放飮心彌小。稠喧韻更孤。硜硜狷者操。不遣一錢踰。阿兄長硯北。阿弟添新滴。此樂未渠央。今行有底亟。孰華孫冕歸。難作曲臺刻。哭反阿兄疑。猶從硯北覓。</text>
<title>伏次五老臺韻</title>,<text>相視投藜一笑瑳。本無期會此巖阿。黃花白酒山中熟。皓髮朱顔畫裏多。蘭室襲香聯步武。棣堂移几共湛和。坐來心近懷間落。不覺斜暉樹抄磨。右述事爲問班荊地直何。川開谷盡自成阿。至今老樹蒼江在。依舊奇巖白石多。想得烟霞入題品。朅來風日屬淸和。當年一笑相逢處。更遣兒孫事切磨。右修禊行尋幽逕步嵯峨。爲是先人昔在阿。香社風流追更遠。蘭亭禊事感偏多。靑氊業舊期交勉。白首心長保太和。五老子孫今亦老。願將餘日付磋磨。右寓戒老樹奇巖影蘸波。先春花事發陽阿。汀洲水落靑靑出。鷗鳥晴浮白白多。野勢逈添林靄遠。村容半入柳烟和。此間更有眞奇絶。矗矗遙岑似劒磨。右卽景</text>
<title>輓金姊兄以敎 養觀○四首</title>,<text>一母半周士。四難皆孔徒。先生傳嫡統。之子守遺模。雅志恒兢惕。溫容更燁敷。病中猶正脈。含哽說巖湖。素性厭浮雜。蕭然每獨居。悠悠門外事。井井案頭書。隱約幽愁後。從容問寢餘。名家謹勑士。吾黨復誰如。寂寞川沙宅。悲凉孺子亭。白頭哭門弟。玄草墮塵冥。螟嗣且吾竢。猿啼那爾聽。㯶櫚不識恨。背壁自靑靑。玉樹門楣色。居然四十年。悲歡成一夢。愚陋荷相憐。巖墅空留約。山亭儘勝緣。羊曇千載淚。晝哭更添泉。</text>
<title>早春雪後出溪亭</title>,<text>前溪水渙渙。春意雪晴初。千柳同消息。一梅方淡疎。妒枝墜噪雀。影日散遊魚。絶壑玄冰在。不知有暖噓。</text>
<title>次李白感秋韻</title>,<text>行年四十九。歲月如破竹。至道竟難聞。妙處不盈掬。永思千載人。使我心轉獨。努力且前行。蘧廬容幾宿。敬義須偕立。忘助頻自卜。珍重紫玉翁。名言牖迷復。握破不握亡。手妙在反覆。玩樂終吾年。漸看行處熟。</text>
<title>雪晴後過山村卽事</title>,<text>雪晴山村路。春日明澗湄。塍坳留殘白。溝水方漣漪。家家播麥急。田婦行哺兒。燒炭烟濛濛。堆灰高過籬。時聞扣椓響。知是理欋槌。負耒前烏犍。遠遠上山陂。</text>
<title>葛菴李先生輓 四首</title>,<text>間氣全光岳。源流炳退湖。緬思增邈邈。來後定無無。風雨冥棲夜。經綸命世儒。千年箕子國。再見極言敷。聖上思先覺。隆中起卧龍。文章驚漢北。日月照天東。密勿二三策。昭融九五衷。千秋黨錮傳。遺恨古今同。風雲窮甲戌。雷雨屬庚寅。白鶴遼陽海。靑烏寂歷春。淚揮八字旐。天定幾年身。好拾六經燼。行看闢混淪。錦北開函席。花東有衮衣。當年吾祖幸。此日春風歸。望望瞻依遠。悠悠禮樂非。不堪人葬聖。泣嶺轉斜暉。</text>
<title>三山先生輓 三首</title>,<text>鍾得三峯秀。挺生一代儒。論思程叔子。圖象邵堯夫。經術兼治理。魁姿又道腴。開和曇更現。再拜涕盈幠。先生眞學士。英考有名臣。凜待宮門曉。融爲海嶽春。餘生看某甲。一死已前辛。君相知忠悃。特留諫草新。同朝三祖盛。去國二疏賢。素食終緦月。艱虞獨立年。先陳惟世德。後屬故相憐。不盡拚和淚。家門日眇然。</text>
<title>次送宗人舜如 禹喆</title>,<text>不易能千里。相看各十年。問勞驚鬢髮。存歿劇風烟。兀傲眉間氣。牽連酒後筵。高陽先墓在。花樹且留緣。</text>
<title>次宗人敎伯 經根 韻</title>,<text>吳中秦裏隔宗枝。顔色依然十載斯。古胄猶徵風質朴。臨行濁酒是心巵。</text>
<title>岐山刊所。次謝族姪魯應 致奎。兼柬族姪季昷 致直。</title>,<text>十年箋註費推尋。喜得君詩一快吟。古峽秋生渾道氣。諸天雨過更澄心。吾家禮樂成書大。此日羹墻起慕深。幷駕重來曾有約。每呼沙彌候前林。</text>
<title>夕食中菴。至淨水菴宿。卽事示諸妙。</title>,<text>古槽空庭在。飛泉瀉其腹。客來問眞源。散策循南麓。仄逕倚林抄。藤莽被澗谷。密藏不放泉。腳底空響瀑。陰壑生秋風。秋花搖紅綠。檜龍奮鬐鬣。冲霄何矗矗。感此棟樑姿。老擲空山足。丈夫貴奇節。判不爲戚促。經度小橋西。走觀巖泉漉。十里資漑汲。一泓湛寒玉。源頭此云窮。願言躬果育。菴壁覓舊題。重來悲杖獨。玉燈香火冷。古龕暗塵簇。老釋頗枯怪。見客不款曲。落日萬峯低。西軒堪極目。獨鳥去滅沒。鶴山來凝矚。坐久林月照。露氣淸如沐。亂螢方得勢。輝輝弄輕煜。同來二三子。高談動更僕。老夫要腳疲。獨借牕間宿。</text>
<title>溪巖金先生輓</title>,<text>私淑天淵大。家傳雪月淸。餓夫還索性。嫠婦獨幽貞。旌翣隨光氣。衣冠盡哭聲。先生今復葬。天地正秋橫。</text>
<title>輓申威如 大重○五首</title>,<text>東州古海國。海氣何蒼然。臨鏡臺前月。淸心樓下船。留連皆道義。色味謝甘姸。仲氏更豪健。相將歲暮天。到骨貧非病。忍來學力稽。上堂和靖母。中饋黔婁妻。行估解聽讀。飢兒不識啼。長春處士宅。晴日竹牕西。未卒師傳恨。孶孶求益心。眼前無損友。言下每虛襟。自貶海隅陋。彌看武庫森。泉臺如丈席。應在墨山深。賢哉二大夫。頗識禮高儒。白屋分官米。靑烟生孝厨。喣濡家故涸。凍卧道彌腴。文獻今誰在。百年金鄭徂。重陽風雨過。一夜菊花開。何處埋良友。無心擧酒盃。空留讀禮帙。忍看未祥衰。不弔有司罰。撫躬還自哀。</text>
<title>霽山金先生輓 三首</title>,<text>雨谷曾龍卧。風雲本不期。難忘𤱶畒志。黽勉聖明時。萬死隨江海。一心任險夷。生三然後盡。大義獨扶持。大雅方寥落。名家作述全。弓箕仍正體。冰水各寒圓。凄咽莪詩廢。憂勤涪易傳。新旌昭漏澤。心折錦陽天。道義仍膠漆。窮通只此心。臚傳聯甲乙。星聚閱晴陰。攜手黃江路。獨驢漳海潯。留將二祖淚。今日爲沾襟。</text>
<title>輓李退可 秉進</title>,<text>雪中梅發自淸溫。春信依然湖上村。惆悵一枝難折寄。冰魂已逐彩雲昏。長公弘璧季天球。袍笏輝輝席兩頭。更遣布衣中映發。天工故意備三休。百斤擔子乃家傳。擔起人須竢萬年。謹拙知應爲本地。一心兢惕抵冰淵。明時端合孝廉掄。近道天姿似伯淳。少日文章聊爾耳。十年塲屋退然身。憶昨攜書卧水雲。高山秋色與君分。十年波浪猶堪泣。幾個存留看苾芬。平生愛慕仰模楷。叵耐岧嶤對起埋。事契不隨桑海變。吾東天地晩修齋。</text>
<title>輓葛川金參判 煕周</title>,<text>兵部大人鳳城東。空山藜藿落春風。文章早致風雲際。身世偏憐雨露中。楡塞歸來仍白髮。葛川高卧每丹衷。楊花燕子渾如昨。河决茫茫砥柱空。吾猶及事大夫賢。國士相知四十年。身已人扶勤禮數。書爲日課習師傳。春風湖上提攜席。秋雨關南送別天。孤露此生偏溯古。三庚哭盡更潸然。</text>
<title>輓芷江金敎官 是瓚</title>,<text>孝思前年葬伯夷。先生適去又今時。衣冠竹帶烏巾古。身世梅妻鶴子奇。地下文章參許老。人間成毁泣鍾期。淸風寂寞徵君宅。韻石名花摠可悲。</text>
<title>以山事久滯沙月。値先人生朝。夜夢陪歡。傍有小兒持圓扇而立。覺而志感。</title>,<text>五月客沙月。今朝更悄然。人心難寸地。風樹秖窮天。夢泣黃生扇。身慚蔡倅憐。自知負戾重。拜廟亦無緣。八年營厝。與河海虞情事畧同故云爾。</text>
<title>客中秋懷 二首</title>,<text>旅舘驚秋早。起聽高柳陰。薄雲行小雨。落日響寒砧。細細入愁緖。輕輕碎客心。每看能不厭。好是主人襟。村居看櫛比。殷富甲吾州。日月桑麻長。風陰楡柳稠。家家糶白米。樹樹繫黃牛。更喜書堂好。閉門誦孔周。</text>
<title>伏次廣瀨丈寄示陶山櫂歌九曲</title>,<text>敬爲江山拜乞靈。百年依舊此高淸。櫂歌故事無人管。夫子名詩發正聲。一曲初登上瀨船。雲巖亦可好山川。莫言佳境只如此。努力撑篙穿靄烟。雲巖曲二曲峭然自一峯。隴雲時雨發天容。滿川風月今遺恨。壬戌仙遊阻一重。月川曲三曲精廬暫駐船。至今長憶易東年。後人誰契經營意。河馬潭鰲共護憐。鰲潭曲四曲高風垂釣巖。巖邊鷗鷺晒毛毶。此來已喜源頭近。往往泓渟欲作潭。汾川曲五曲陶山深復深。年年芬苾集儒林。一川中半精神地。東海南閩只此心。濯纓潭曲六曲滄江抱作灣。墟烟郊靄護雲關。當年西望幽人宅。復得幽人管領閒。川沙曲七曲朱砂映碧灘。光晶往往月中看。欲知道力撐持大。雲壁亭亭萬丈寒。丹砂曲八曲琴亭一鑑開。惺心師訣好沿洄。憑欄却羡峯頭月。曾照先生杖屨來。孤山曲九曲靈源更窅然。淸凉山色蘸晴川。從他水到船浮去。自在吾家洞裏天。淸凉曲</text>
<title>輓大埜叔 五首</title>,<text>巖翁振敎鐸。之子早升堂。學禮基忠信。蹈繩模直方。工夫終魯得。名利等凡亡。了沒妨奪在。七旬一意強。白首西林後。玄亭大埜中。徵君比舍至。學士豫簪同。不惡薑生樹。彌看玉就礱。初平時末席。星聚幸躬逢。舊學長憐拙。常看硯北身。絲蠶剖更晣。筆蟻入無倫。自貶維持好。從知涵養純。今情那識貴。祿位每輕人。鴈聽孤枕夜。琴斷古窩春。缺陷身無賴。提攜意轉親。竊歎這地位。欲學柰天眞。此哭何曾料。今年不在辰。乞分垂柳栽。曾遣小同來。亭曲依然是。池邊尺許纔。抱陪如有約。冥漠負相哀。秋菊剛解恨。故敎十月開。</text>
<title>輓李後溪 頤淳○二首</title>,<text>端居恒默存。冲漠向梅魂。儒味頂跟溢。文章菽粟尊。八旬優仕學。十世景淵源。行値眞不幸。風波曩一番。隷也不離伍。通朝此事傳。人言學力處。敬在出門前。暫試仍山野。餘悲未玉圈。童遊認某樹。澗曲淚先天。弊家有曾王考所御玉圈子。王考曁先人相繼懸之。公今年又當陞秩。以內外祖子孫曾連四世飾爲稀異。搜出擬呈。而人事忽不淹矣。</text>
<title>輓趙奎應 星復○三首</title>,<text>之子大雅胄。蕭然在山中。山中何所有。烟霞晝冥濛。瑤華當朝飧。暮宿幽桂叢。莫言身世拙。文章此中工。偪側又偪側。歲暮遊京國。京國不可遊。歸來淚垂臆。稽首健陵栢。狂歌頌皇極。願言勤志事。聖孝光千億。將身供畏約。敎兒參玄經。兒故策名早。何不遂明廷。終然違祿養。哺烏那忍聽。哀至哭山亭。歸路雨冥冥。</text>
<title>鳳棲山齋。次姊兄金上舍 顯奎 韻。</title>,<text>客中佳節望鄕臺。搖曳秋雲落小盃。不分黃花慳放蘂。蒼崖丹葉且徘徊。</text>
<title>九日登高。又次主人韻。</title>,<text>半生嫌井陋。今日乃天遊。雙鬢百年客。三江一色秋。白衣元亮酒。烏帽孟嘉頭。多謝主人意。慰吾歲月流。</text>
<title>山中邂逅李▣▣ 升培 有贈。又走次。</title>,<text>離合還同闔闢扉。筭來人事劇紛絲。去留京國當年恨。邂逅山門九月時。鬢髮至今都換了。文章向晩益精之。新詩更荷崇明德。歸槖行誇不倒垂。</text>
<title>哭鄭魯庵 必奎 靈几</title>,<text>谷口藏眞隱。門前報鶴書。拙疎閨女是。蕭灑道人如。啓發從蘭室。依歸有草廬。淵冰巾更整。一念徹終初。公自言少侍蘭翁。有感發處。孤馬隨秋色。三江看落潮。勞謙百世澤。篤實再傳要。隅坐曾糜飯。從容尙記宵。餘生重歎息。誰復警虛驕。公嘗請敎於先人。先人辭謝。強而後言。公輒爲之起拜。前輩虛襟懇篤之誠。今不可復見矣。三聯以下。葢言此事云。</text>
<title>抵道南書院。會葛庵李先生請伸事也。時江月正中。挐舟沿洄於詠歸靑龍之間。泊自天臺下。風作過凉不可上。遂悵然而罷。</title>,<text>幽鬱今來得暫痊。滄洲秋事夜無邊。靑龍祠下楓千樹。白鷺灘頭月一船。談笑衣冠江左右。沿洄咫尺界凡仙。不妨留待自天勝。有隕明年頌自天。</text>
<title>偕金德涵 鎭國，姜擎廈。宿晩塢土室。俛齋丈呼韻共賦。</title>,<text>一理洋洋玩躍飛。靑山近處住玄暉。勝花楓愛粧紅葉。送酒人來映白衣。梳靄峀扃千柳合。啼晴澗戶一鳩歸。欲將秋色供吟興。不耐敲推故喜違。</text>
<title>又伏次先生行視後山二作</title>,<text>屋後秋花爛。屋前秋稼平。先生擬卜築。之子肯家聲。巖壁當朝暝。渚沙向夕明。此間眞趣味。誰遣畫圖成。土窩明且淨。山塢曠兼幽。野色僧歸去。川華鳥掠浮。主人此結夏。客子謾悲秋。俛仰千古意。悠哉事隱求。</text>
<title>宿龜潭。白下黃丈 磻老 有次壁上之作。臨發走次。</title>,<text>江夏先生七曲濱。湖秋物色一時新。巖楓霜落呈𦡱骨。雪鳥晴浮逈滓塵。天地幾回來勝跡。雲林著處且安身。臨風朗咏無邊句。卻怕顚狂長者嗔。</text>
<title>題後坪草堂</title>,<text>江上蒼厓一面奇。江楓溶漾鶴巢危。最憐淸唳三更月。政是幽人不寐時。</text>
<title>輓李聖民 學秀</title>,<text>春江水暖大堤平。堤上樓臺物色明。叵耐白鷗愁喚侶。靑門飛過兩三聲。少小相將意氣傾。掀髯揎袖足風情。長篇大賦依然見。留與兒郞食舊贏。末路今誰長者襟。不堪閨範又隨沉。平生尊酒淳濃地。莫向城東路柿林。</text>
<title>輓金威如 相燦</title>,<text>高簡聯床得。粹平穿榻來。麻衣淸照骨。梅玉艶藏胎。寥落斯文約。縱橫異語猜。君家屛幾疊。留與讀千回。</text>
<title>中夏亭居卽事</title>,<text>千絲垂柳擁風欞。拋卻床書午夢輕。驚起一聲黃鳥語。箇中消息自分明。</text>
<title>輓聾潭申 昌朝 丈</title>,<text>聾潭丈人去聾潭。聾水下愴流東南。去年監司名薦牘。鶴音未天先鸞驂。丈人家在栗里貧。案頭蕭然宴坐身。海氣莽蒼來簾几。簞飡還無佐一鱗。少日詞賦動京國。歸管文獻八十春。金鄭去後久寥寥。向來族子參匀韶。滿窻朝暾讀朱子。一條冰對鄙吝消。騷儒氣味兩淸臞。拜婺吾先義相須。餘生解式碑前路。血泣又煩窮途呼。義方佳兒劇義俠。滿山風雪幾跋涉。此事應須在古稀。今情於此動猜違。空辱赤心愧薄相。十年海嶽長瞻依。長瞻依今已矣。此身終作負德歸。</text>
<title>輓徐元膺</title>,<text>我昔拜丈人。野墅如入輞。蕭然一榻書。外此皆勞攘。顧嘗喜賓客。風流便弘朗。知君有深愛。怡愉以色養。門前剝椓誰。報客如報榜。顚倒事筵席。酒食已將上。親心旣劇喜。客意與之昶。山水亦足留。周王是仙掌。㫰我遊其間。二難參頡頏。披抉無遺勝。塵襟一洗盪。縱語及文字。請問君所長。君輒笑逡巡。自處以孟浪。文行儘佳士。一鄕同嘖賞。我獨愧君子。向爲謙所罔。人間父兄淚。客來何忍仰。</text>
<title>次韻寄盤松窩</title>,<text>靑門大隱隱於松。培植要看巧耐冬。坐久淸陰生偃葢。夢回遙夜聽吟龍。自憐白髮非前我。人道蒼髯似少儂。咫尺城塵渾不染。一株剛勝五秦封。假舘當年不記松。種來今度幾春冬。蟠根鬱屈應胎琥。蹙甲輪菌定化龍。刀筆詎堪了沛掾。劒書空負老吳儂。八旬安逸酣詩酒。欲把蒼官號素封。</text>
<title>輓金仁叟 宏運</title>,<text>女士全籠冊。胎奎擲地金。淸標三世後。孤露兩家心。畧笑看深喜。溫言更皪襟。逢塲今已矣。寒日下遙岑。公曾祖妣。卽鼎文曾姑也。于歸不多日家失火。夫人先抱冊籠而出。其後季子芝谷公。以文章鳴一時。</text>
<title>金公達 在純 鶴棲菴泛舟卽事</title>,<text>攬野莊湖巧護遮。小亭著得正堪誇。千般物色供閒境。一鑑虛明證自家。靑草洲邊黃鳥度。綠楊堤外白沙多。憑君一棹沿洄遍。落盡巖花燕子斜。</text>
<title>宿靑巖。權章叔 璲度 以木癭筆筒見贈。</title>,<text>靑巖多勝友。靑霞多奇木。奇木老欲仙。蛻骨仍枵腹。漂沙飽激射。遭焚鱗甲禿。惟餘吸霞口。弇唇類犢哭。樵夫笑而擲。匠石亦凡目。熟知無用用。獨爲吾人畜。因形以爲受。端宜貯穎穀。天然是奇品。千金不與粥。故人劇風流。知我抱癖宿。一朝撤而贈。用以侈陋塾。梧筒頗擅奇。見此空縮朒。此意良以厚。謝硯古不獨。巖霞寤寐地。勝地兼勝逐。寄語謝諸公。替此停雲牘。</text>
<title>徐若先 成烈 攜其季子登曠感樓。相唱和驚人。余適遇之河上。以小詩記其事。甲午</title>,<text>曠感兒能識。好詩吾亦胎。急呼僧入郭。賖酒月中來。</text>
<title>輓金大兢 在恭○丁酉</title>,<text>軒駟門前學儉恭。褎然詩禮發天容。穹肩坐處看凝重。薰氣逢塲卽醉濃。世故悠悠身更病。功名落落意全慵。過房必做兒郞在。休向平生恨蓇蓉。北亭龍虎勝林園。萬石衣冠謹子孫。賓客爭知模範誦。風波方覺保障尊。舊敦黃蔡行三世。新好朱陳又一番。叵耐防臨天倂奪。關中無復典型存。怒或啼嗔喜拍肩。少何其健老何憐。存亡歷歷空沾臆。逢別依依劇散烟。四甲同來埋一甲。昨年謾語讖今年。故人此去違相送。白馬其誰使柩前。李樂哉，姜稺可，李質汝及吾與君。皆同壬寅也。去冬樂哉之葬。四人畢至。偶相與語。此四人中不知先死者又爲誰。五六句說此事。</text>
<title>輓金龜應 鎭洛</title>,<text>吾徒龜應畫然文。覊貫吐語已不羣。兩家一督當室早。餘力猶能探典墳。幾年蒐獵庀材廣。古人聲響期有聞。出遊塲屋試糠粃。每捷亦足張吾軍。年年淸灞意若倦。從氏書來亦云云。回頭家學是茶飯。知應聯牀講磨懃。幾疊屛銘當凱奏。西訛近年多祲氛。功名敎取兒郞做。時來到頭逼靑雲。我初見君姊之側。談文叙情供欣欣。桑海十年悲逈漠。每同賢壼沾裙巾。賴有新篇相與讀。因之揚扢窮朝曛。憶昨鳳棲冰玉座。黃花白酒策奇勳。詩成未論工與拙。鈍質先自怯風斤。常思過君重結社。劇談細論倚微醺。君不少留我命窮。兩腳不復金溪濆。寄語吾甥猶無死。眼看阿兒立揚祭告君。</text>
<title>輓金德涵</title>,<text>鐘應山崩亦異哉。永嘉是月西門灾。堂堂氣魄今難見。渺渺風波政可哀。白社靑城時幷馬。南樞北軸對當魁。傷心寄吊淸湖老。細路春坡誰與迴。風流名福老徵君。敎迪諸兒摠不羣。陸賈擊鮮頻過第。毛生奉檄又編芸。臨川月白苦心在。矗石波轟憤咜聞。樽酒兵戈皆往迹。殘年到處定沾巾。</text>
<title>哭金徵遠 𨬠○五首</title>,<text>沈凝以爲受。確韌以爲守。恂恂自持處。孰知才華有。爲器皆如法。天生仕學姿。暖姝與濡需。知子端不爲。鵰鶚奮長翼。一擊九萬里。墮地曾何意。仰視方未已。舊褐衷朝服。弊衾餡臯比。定非杓之人。謂言彌相隨。造物故相戲。將子爲此弄。吾曹擬又擬。擬過遂破瓮。</text>
<title>輓李匡國 秀弼</title>,<text>鯫生忝父客。蠱幹見君能。養至無還有。工偸暇亦增。駸駸看步驟。字字響澎𥒜。洗刻應千遍。腐陳定一懲。誌亭許爾雅。跨竈戲吾曾。少獲尋常喜。超乘早晩仍。荷薪憐梓俯。糜飯愧星騰。驀地風檣折。高堂霜髩鬙。殘年同逆理。才子抑殊恒。舊與拋玄草。孤居暈碧燈。願言勤自護。萬里抱中鵬。</text>
<title>與川上諸益往仙倉</title>,<text>晴江初白鷺。綠樹未黃鸝。且向仙倉去。奇觀瀑布西。</text>
<title>往保村。與甥姪金亨叔 元健 及其姪上舍玉汝 文相。作大乘金龍之遊。道上有吟。三首</title>,<text>肩痛吾能聳。蹇驢爾亦奇。遊山儘合格。獨欠浩然詩。叱石黃家里。亹巖蔡氏亭。玆焉分峽野。行盡衆山靑。撒網摘銀刀。臨風倒玉壺。老夫豪氣忽。結伴少年徒。</text>
<title>宿大乘寺向金龍</title>,<text>四仙峯下客停鞭。四佛山中客夢牽。古壁殘綃空七分。高僧飛錫已千年。縱然水石無奇絶。自是雲林遠俗緣。更跨蹇驢龍寺去。上方鍾午一聲傳。寺有懶翁眞影</text>
<title>省姊氏墓。兩甥冤墳亦在階下。</title>,<text>音容一別幾經秋。稺弟人間已白頭。宿草今來空涕淚。階前更撫玉雙邱。</text>
<title>次屛巖亭韻 亭在鳳棲山</title>,<text>苔徑竹扉掩映間。小亭登處特生顔。縱橫亂石皆如法。左右逢源不暫閒。滿地江湖孤鳥沒。際天雲峀大瀛環。主人雅意非忘世。少日名高賢士關。仙翁要是愛山間。懶向宂塵強擧顔。好客時來欣得意。傍人且道學偸閒。雲屛一面秋長在。石榻千層歲幾環。定有九霄飛下鳳。竹門今夜莫須關。</text>
<title>五月十三日。阿姪致儼種竹先亭。始知今日爲竹醉。遂從渠分一叢。種之書窻前梅菊壇上立石之傍。因吟二絶示儼。</title>,<text>乘醉堪移竹。渾忘土故新。醒來定不惡。梅菊好爲隣。主人看不厭。卽此寓箴紳。石丈空偃蹇。竹君更絶塵。</text>
<title>輓族姪致經 三首</title>,<text>爾宅四柳坂。是處吾曾知。山深不見人。叢薄嘯狐狸。滿目空蕭然。誰能住少時。爾獨何樂此。不念阿翁悲。阿翁豈不念。阿母喪未終。此路難自由。阿兄更匆匆。阿翁勿念兒。念兒當何窮。二兒遺一兒。鞠糓以塞恫。吾門秀幾個。如爾無多指。出而塲屋遊。颯颯毫鳴紙。休道詞筆善。箇中頗知恥。歲月不識恨。明年又大比。</text>
<title>送李參判 彥淳 赴燕京 幷序</title>,<text>元年秋。度支亞卿李公。以謝恩副使如燕。念此行且萬里。舊遊公者烏得無一言贈。然老先生嘗言朝天贈言。不屬林下事。葢使事之重。自專對者事。非林下所宜言。亦所不能言也。不佞將何言。公先生之孫也。請誦先生之書以爲贈。或者無不可乎。在嘉靖年間。宋台叟之使還也。先生以書問曰天朝有何異聞異事。遼被㺚犯。不知朝廷尙可防制否。泉漳蘇湖間。倭勢亦如何。杞人之憂問及於此。可笑其愚。然以理言之。天下事皆非外事也。如得異書近義理者。亦可遠示。其答柳文忠公則曰一生醯甕。不作觀周之行。每有槎客之還。健羡難禁。京師四方所萃。士習汙舛如彼。不知是天使然耶。抑人實爲之。陸禪懷襄於天下。公遇數百諸生。發此正論。畧點檢其迷。不易得也。不佞每讀此。未嘗不慨然太息而繼以流涕。葢不出百餘年。天下之變極矣。彼㺚梗倭猘。尙足問乎。意者先生之憂。不止於是。若有逆睹者在。而得於氣數之先。明乎已事之鑑。特致深憂於陸海之懷襄。而欲其強此而艱彼。則所以重有感於文忠公一言之重也。於乎。先生平日。葢未嘗無觀周之志。向使先生而適當事會。則其立談過化之間。所以回瀾反經。爲祈天永命之地者。又安知其不能使天下事。不遂至於此極乎。而卒使鄕黨所記朝聘等禮。不過爲所嘗自言而止。此則天下之恨也。今公以夫子之孫。膺貳价之重。氣剛而銳。器利而方。頃嘗奉使湖西。以良直指稱。其於使乎之職。將手熟而刃游焉。當日拳拳之意。若可以少償云爾矣。而顧瞻周道。與先生之時。又何如也。寥寥且二百年。卽學術邪正。何暇問耶。然自近世有一二文字稍稍東來。如徐顧翁氏之學最盛。而翁今生存者。不佞寡陋。無由目其書得其人。而往往聽於傳誦。則其所謂學亦可料矣。槩乎其不能致一於格致誠正之地。而猶幸其或不至於大悖焉。則庶幾所謂近義理者否乎。試於靡盬之暇。枉車騎一訪。接其言議。錄其著述。仍又旁搜博取。以資他日論辨。至於一種詭怪褻穢可怕可愕雜稗者流。可一切逬遠。無令隨槖。使古中國人士。有以知先正貽謨之正。後人取舍之審乃如此。亦未始非繼述之一端也。仍竊惟先生之書遍天下。與程朱微言。同其陶冶菽粟之用。觀於今日中州。亦有如日本玉水氏之爲者乎。此皆無與使事。特林下者所欲聞。亦不佞平生嗜癖在此。竢萬里利涉。惟此爲先問。公其無曰常談焉而不省也。舊誦詩三百。今行路四千。秋雲碣石外。玉節薊門前。藉藉淸朝望。翩翩貳价賢。陽關且莫唱。聽我說遺篇。入國君何問。先於其市觀。酒人乎物色。屠狗也心肝。便可虛車左。行看脫縞鞶。歸來灣上路。經過首陽難。鶴柱千年野。僊槎八月潮。曠哉窮塞漠。行矣愼關橋。去御輕衫冷。歸鞍凍雪瀌。白門違執餞。離思正迢迢。</text>
<title>樂西少集。關雨留數日。濯叟次拙庵先生韻要和。</title>,<text>鵝岐勝處偶來尋。看雨禪牕一破吟。歷歷秋花明客眼。寥寥淸磬作偸心。少年豪氣詩爭健。老伴劇談意更深。好向此間眞切劘。不關山外是非林。</text>
<title>輓權聲遠 載聲○二首</title>,<text>女拙姸還謝。驥馴老更宜。文章乃爾雅。純默正吾師。不有綳孩倒。那知若士奇。一書嗟未報。慰我喪明悲。泉巖文藻宅。攜手憶敦牂。淸水芙蓉淨。禪房花木香。心憐孺子赤。髮爲色憂蒼。忽報仙遊遠。存亡一杳茫。</text>
<title>遊鳴玉巖。吟短律二首。呈李忠立要和。</title>,<text>扶藜寒谷出。相視各煕煕。天地吾將老。溪山爾自奇。度巖心轉小。映瀑髮同危。勝處能豪氣。猶堪少輩追。秋日明山曲。招呼坐復行。忽驚瀑許好。剛惜石無名。尖峀意中立。片江缺處呈。興來緘好句。自笑費經營。</text>
<title>得孫兒基鎬甥館書</title>,<text>送汝偏知我可哀。舐牛還似戀孃孩。爾能體得吾心事。一札慇懃附遞來。把看呵呵手更摩。雛雞啞軋字塗鵝。猶堪認得平安報。更喜歸期日不多。短日長亭雪又何。去時行李得無他。畏途歷歷中心數。最是冰杠薄暮過。陶書義理汝何知。醜拙其無取笑爲。邂逅一斑能感發。還應勝讀五車癡。書中言方讀先生集。舊宅寒棲定往觀。隴雲蕭灑更堪看。此間若不知興慕。誰信人皆有四端。</text>
<title>酉橋晩發。訪權汝車 載大 吟贈。二首</title>,<text>白日蹇驢首。靑烟獨樹村。載來九秋色。一半與君分。枯荻秋如海。遙松畫作門。饞詩舊太守。睡夢對空樽。汝車宰禮山日。繡衣啓罷曰詩酒之外。了無一事。睡夢之中。虛過六朔。余謂汝車此於兄著題。請奉標號以了虛。今見其座壁。大書詩酒睡夢四字。葢亦引而自居。此風流話本。政好入詩看也。</text>
<title>與汝車聖能 載綸 同宿冲齋。牕外月色皎然。始覺今日爲九月旣望。拓牕見靑巖亭在水月相涵中。騰光倒影。玲瓏晃朗。不可名狀。因思今秋大是有緣業。七月旣望。赴廬江舟遊。八月望有鳴玉巖之集。今又撞著此奇絶。三秋月色。皆不相負。儘非偶然也。喜吟二絶。</title>,<text>月色沼光爛一團。中間擎出小朱欄。偶成對面眞奇絶。剛勝靑巖亭上看。廬江鳴玉費招呼。邂逅靑巖尤異乎。赤壁淸光孤八九。三秋月色我多蘇。</text>
<title>同酉海諸勝。步尋石泉至靑巖。</title>,<text>靑霞水石爛霞紋。此地分明天地文。天地人文元一理。江翁秀句肺生雲。江左翁石泉聯句。仙肺生雲玉幾層。</text>
<title>有懷西圃翁示聖能</title>,<text>詩腔幽咽若秋颸。玉笛峯西夕照哀。漸覺浮生催促在。一罇須共故人開。</text>
<title>靑巖亭示聖能</title>,<text>靑巖秋日照君明。鬢更疎疎襟更淸。歸去可能孤陋遣。一條冰想意中成。</text>
<title>石泉和金公立 建銖</title>,<text>眉間不用著愁紋。卽席江山且樂文。文酒此來眞勝事。野雲聊答洛穚雲。秋日偏工照髮明。愁緣箇箇不勝淸。君詩點檢多珍重。至道何須問廣成。</text>
<title>和李忠立寄示南至日十六韻</title>,<text>入谷子將隱。歎息天地閉。我亦劫風箭。護若蠶室勢。天心如相饒。雷報半夜際。百源何處山。明燈玩彖繫。冰硯忽生煦。一理聽節制。保養方眇微。終看彌躍戾。此妙人人有。反觀自昭揭。昧者亦不覺。仁人愧獨契。暖律分陰崖。寸膠共眞諦。擁鼻寒牕底。曉來怪頻嚔。大音正希簡。珠璣爛雙睇。始覺來復信。乍滌塵滿袂。善端難自恃。一縱便成憇。所以戒頻厲。其則不遠枘。何必合席樂。一天同光霽。持此可相勖。三復不費惠。坡詩曉來頻嚔爲何人。註俗人嚔則云人語我。</text>
<title>戊戌除夕。阿敎次東坡守歲韻次之。二首</title>,<text>歲行有躔次。未嘗不爲遲。所患人自懶。謂疾不可追。苟能力進前。我或先登涯。况復此歲去。來歲還復時。兒郞也聰明。貞疾欠健肥。凜凜度歲年。常恐貽我悲。汝詩乃爾壯。歲行渠自辭。我有不行者。與爾策懶衰。我世百不諧。一生長夢蛇。今夜正不睡。不睡夢自遮。守夢計亦拙。守歲將又何。欲挽無可挽。欲訴徒爾譁。不如守在我。守身懃鞭檛。守心莫浪走。守口戒傾斜。苟能守得此。不患歲蹉跎。九十歲失守。武公至今誇。</text>
<title>與再從姪誠伯 致明。訪族弟景學 聖文 葛田寓庄。景學以詩爲謝拚和。六首</title>,<text>樂國夫如何。不管塵事劇。興來陶一觴。此樂浩何極。葛天亦有田。葛田又有屋。曠屋閑其田。要君來此谷。我非白駒客。休歌食苗塲。德耀剛解事。眞率秫饘床。來詩有山妻不解事之句。石磵彼一方。琮鳴響幽咽。合置屋數間。從君弄明月。大夫亦騎牛。緋玉映秋峽。喜當君詩脾。淸虛入疊疊。古詩淸虛日入詩人脾。蕎田漫白海。秫田菀靑林。大椀眞不惡。欣然卒歲心。</text>
<title>再疊</title>,<text>奇節欠平常。文章亦則劇。不如都省除。閉門玩無極。君作葛天民。高卧葛天屋。我如葛田牛。彷徨此空谷。古郡此勾漏。藥竈變糓塲。粒粒皆辛苦。壽丹在飡床。葛田古鳳山郡。坐看山吐雲。卧聽溪流咽。職事苦相催。茅簷又明月。伏龍一奮飛。劃破金牛峽。千載有餘悲。梁甫歌數疊。地名爲葛。故使葛天句漏伏龍事。破硯不可食。有田莫成林。疎曠君休詑。農稷亦何心。</text>
<title>景學來宿澗亭。仍滯雨以一詩來。咫尺相阻。不堪悵菀。走成三首以謝之。</title>,<text>意中看惠好。分外起頹摧。天地愁將臘。風霜艶有梅。談霏隨亢爽。燈暈入團陪。畢竟誰呼喚。歸心爾自催。咫尺成離闊。心情太半摧。秖憐今雨杜。叨辱向暾梅。月露空餘子。襟期怳敵陪。未須愁寂寞。敢復坐相催。歧路徘徊久。居然志氣摧。嘐嘐空土炭。落落負鹽梅。山石猶堪備。澤簪每思陪。東園有好友。歸與競陰催。</text>
<title>長霖遣悶</title>,<text>雨中摘靑麥。竈下燒靑薪。靑烟靑更靑。白屋未全貧。</text>
<title>病後卽事</title>,<text>偶出田頭植杖立。夕陽在山稻畦陰。老夫欣然得暫適。兒童雀躍亦何心。</text>
<title>輓金稺見 煕復 丈</title>,<text>卧隱先生歙谷歸。吾南名論一番輝。嗣徽不用紆靑紫。白賁如公殆庶幾。過庭惟見任行違。纔涉趨營本分非。此意今人誰解聽。時時目送遠山暉。名家俊彩獨翩翩。昭代孝廉未或先。不與不求求者與。從來此事歎伊川。明著布衣逈不塵。山前小屋更淸貧。黃花絶似陶潛宅。獨少當時送酒人。淡水醇醪意故傾。高堂花樹日崢嶸。風情最見眉間氣。酒後盱衡嚬笑幷。弱冠追躡髩毛班。昨歲逢塲意更殷。長意此生薰長者。不堪今日送靑山。</text>
<title>輓族姪景韶 致鳳</title>,<text>外柔而中硬。疎迂卻綜理。拙澀儘無傷。彌見其文士。小少事鉛槧。詞筆足利市。終然困蠖屈。齒髮遽凋薙。相對故相憐。老去情更披。午嶺一夜話。歸來同病否。精神時一回。輒問君生死。不知兒紿我。謂君眞良已。久後乃承實。呑咽涕流被。我病尙沈綿。壙訣嗟無以。善人今不見。遊好長已矣。吾家大諫賢。特與君相喜。其必有所取。兒郞又趾美。病思苦斷續。草草不成誄。</text>
<title>題金德錘 鎭衡 梅竹畫帖二絶</title>,<text>老榦樛而曲。宛然庾嶺姿。南枝明月照。似惜花先萎。叢條葉爭敷。枯竿中高出。亭亭何所似。獨立西山骨。</text>
<title>過玉川。口呼一絶贈申儒伯 相斌。</title>,<text>杏亭哭大葬。楮谷宿小菴。恢廓謝天海。醞藉想丈函。玉川何咽咽。相逢慰同心。</text>
<title>輓金明應 啓壽</title>,<text>華宗孫子古人風。隱約詩書澤敎中。淡水大羹無味味。如今誰復似夫公。送送靑山又此來。江楓落日逈生哀。裒衣緩帶長如見。禊事年年五老臺。</text>
<title>攜致儼與景學，濯叟。會宿黃山寺吟一絶。</title>,<text>閒逐秋容款峀扃。如期相對更多情。深更話穩從僧睡。遮莫燈花落復生。</text>
<title>濯叟訪弊廬一宿。相與讀南鄭兩先生白雲詩。濯叟爲四篇。余亦以二絶贈別。</title>,<text>君隨白雲來。又隨白雲去。欲知雲在處。只是身在處。愛君欲贈君。爲分白雲去。在在足自怡。無勞贈與處。</text>
<title>幽誄</title>,<text>幽誄者。樂瓢居士之所作也。居士自外歸二日。喪其第四房婦。悲其賢而人莫之知。爲作短詞以識之。又懼夫傷其志也。不揭于竿而納之棺。命之曰幽誄云。仁維麟趾。馴則水牯。無非無儀。不出閨戶。姪女母之。舅姑女之。多娣姒不聞一語。十四年所。我兒㬥發。我實愧汝。汝曰何病。居室常事。不艱于嗟。不病于呻。不死于怛。安爾歸眞。繭繭危息。朝不及暝。我行聿至。汝目乃瞑。貯種于盎。治絲在機。宛宛平生。汝則何歸。天憐于爾。爾痕爾遺。有成有立。以食爾禠。爾德則多。隱而莫知。涕漬書此。納于棺眉。</text>
<title>襄陽琴引</title>,<text>故襄陽柳侯。爲襄陽之三年。罷官將歸。有一老夫以琴來曰此洛山枯桐也。材良而器。攻而韻冷然。用能聲明府德。請以壽。侯笑曰勤苦父老。命載之裝。侯前後典五州。家無一器名官物。惟此相傳爲襄陽琴云。琴旣舊頗有壞。孫江浦公爲修治之。又刻其窾以詩。常揮絃度曲以寄慕。江浦公歿。琴歸宗家。葆而藏之。且五世六世矣。於乎。器舊則貴。况貴不以物而惟德。其物乎。卽古圖史所記陶無絃趙一鶴。此其選也。然之二琴者。可謂淸矣。由今觀之。猶若有標高自喜想。又豈若玆琴泊然吾不與而人自輸誠之爲昭其德之致也哉。世人喜說古今人不相及者。吾不信也。侯平生手器。又有所謂五郡篋者。以其更五郡不易而名也。後人開之。只有數束書二筆一墨及兒時袴紐種種絶結者一。其儉如此。此所以能遂其淸也。斯篋也葢琴之實乎。琴以昭其淸。篋以昭其儉。以篋配琴。侯之德斯得矣。皆不可以無傳也。向者承宣君旣銘其篋。來孫鎭漢又令余書琴事。自惟陋不堪。而亦不能辭者。吾曾大父於侯。爲從祖姪。而實後先登朝。嘗自巴山賦歸。郡人趙冷者酌水爲餞曰。所以形侯之淸也。夫聲之淸者莫如琴。形之淸者莫如水。世間只有二個淸。而吾家卽專有之一時堂廡之間。何其盛哉。旣牽聯書之。又爲作襄陽琴曲三闋。以遺鎭漢。使歸而藏諸琴腹也。侯全州人諱敬時字欽若。學者稱涵碧先生。有學問經術。不自名。推其餘。以治理廉白著。朝廷嘗錄淸白吏云。其曲曰。梧桐生峴山靑。梧桐鳴峴水淸。太守歸裝無一物。野人自輸誠。侯之德兮琴不若。琴之淸兮侯不怍。其人亡其器存。宜爾子孫愛無斁。愛無斁思更激。今時二千石。獨無分憂責。剝民肥己且少休。勸君聽我襄陽琴一曲。</text>
<title>輓詞[李秉夏]</title>,<text>靑靑澗亭柳。牌拂掛枝枝。養得春風力。早馴玉雪姿。定星盤豈錯。就矩木成奇。政爾儀吾黨。行將晩暮期。少也摩天鵠。老成露地牛。志期寸鐵猛。事到葢棺休。嚼義齒仍弊。析微舌禁啾。重重公案在。墨帳遽胡收。我屧痕成路。褰帷自好風。急將住杖手。爲啓塞茅胷。說理時虛奬。論文戒太工。從今無此事。搔首問蒼穹。</text>
<title>輓詞[琴詩述]</title>,<text>西山家世九峯兒。自是朱門有鉢衣。一部近思編未了。後生誰復子雲知。毗盧萬瀑壯遊初。勝讀平生太史書。肚裏斂歸仁智樂。古亭蕭灑澗中於。岐山千古夕陽多。一命淸朝柰老何。猶信世間公道在。文章經術屬全家。雪裏吟梅句格奇。江天牛背賣詩時。玉人共逐梅魂去。何處東風更買詩。</text>
<title>輓詞[李蓍秀]</title>,<text>高山文喪後。衣鉢在公家。氣得冰壺瀅。光回寶鏡磨。咀英歸本實。習靜養中和。纂述書盈篋。牛蠶用意多。聖代徵遺逸。衡門報鶴書。循墻堅素志。臨澗愛先廬。老益山林好。貧猶菽粟儲。岐梧祥鳳隱。從子願膏車。山樑抱深慟。賢子又吾師。蕭寺論文日。茅亭玩月時。書成要訂質。詩和奉箴規。萬事今寥落。謾添失路悲。山南元氣喪。林下一人無。古匣瑤絃斷。寒齋破硯枯。且堪傳仲默。何必恨東吳。追孝歸先隴。泉臺正不孤。</text>
<title>輓詞[李秉殷]</title>,<text>昔未頤鬚今白紛。百年天地片心懸。平生不灑丈夫淚。無語東風一汪然。鸑鷟文章圭璧精。當年聲價貌榮名。後人若問渠心事。古澗波寒月自明。白業淸標金午貫。灝文葩句玉丁東。東君氣力渾無賴。梅柳梢頭壓雪風。千金弊帚詩書禮。九曲鳴聲祖子孫。小室山人索價重。文郞何事促歸幡。江山寂寂草玄家。蟠鼎薰罏暗自斜。瑜珥諸郞攀和去。大人衣履月明沙。一春無柰憶人時。流水高山面面疑。古劒未明延季義。丹旌應爲巨卿遲。</text>
<title>輓詞[李亨秀]</title>,<text>斗南元氣古岐陽。丹穴奇毛備彩章。千載希音諧律呂。匀天廣樂未全亡。冰壺谷裏溯眞源。盥手明牕事業存。就與車前成服註。一家經訓勝專門。雲卧元非索價高。病中家計在林臯。五庄歌瑟衰翁趣。應笑柴桑責子陶。神氣江村只小巫。頑顔講舍有聽徒。塵篋慇懃留短札。向來同哭預玄烏。落落長庚配月白。前年信息負茶程。如今謾失廬峯約。半榻梅花夢屢驚。</text>
<title>輓詞[金鎭宇]</title>,<text>倡義韙先蹟。勳名簡冊垂。明珠無定價。老栢有孫枝。學邃純王道。標高拔俗姿。山林邸報到。羸病不堪騎。柯亭未百年。耳目逮儒先。透得名關早。歸來木榻穿。考疑常變禮。纂註近思編。臨化吾知免。圓顱不負天。東南名勝盡。餘望尙徵君。古宅傳文藻。長年抱典墳。廣陵今輟響。書帶謾生薰。越國將詢禮。吾曹愧襜帬。玉立秉淸規。令名已少時。沉潛添日力。醇朗見天資。聖代方招隱。羣蒙奄失師。寒山一片石。不愧林宗碑。喬木岐陽里。文星萃一時。天心喜缺齾。人事變葳蕤。大埜琴書冷。古窩甃井移。際玆公又逝。鄕里共凄其。寥落悲時運。吾南本一家。淳風前輩遠。儒訟後來多。有事方推重。無人更息訛。回頭空悵望。學士又西衙。遇艱知所養。順境不須言。瘞夭情何極。扶孤事亦煩。先亭枕澗古。吾道樂瓢存。根漑方成實。餘休在子孫。龍山廟貌屹。兩世主文衡。公議終無滯。私情與有榮。梅谿迷舊信。槐里愴新塋。勉義留瓊墨。當吾座右銘。筆力能扛鼎。傑然壓衆曹。盛之宜館閣。惜也老蓬蒿。僵走空流汗。撐持卻信篙。琳琅委篋笥。隻眼更誰高。</text>
<title>輓詞[李相聖]</title>,<text>潭中寒月雪中葩。繪得先生一分些。靜貼看來潛骨髓。汪洋尋處捕龍蛇。南臺物望連三世。東國文章擅一家。爲報冥行多少客。鬼人關上路如丫。儒林秋色日荒凉。回首東南淑氣磅。奧制千年星月耀。希音一代海山長。持身拙法香閨女。照物淸衿水部郞。去去行人停馬處。西山塋下九峯藏。</text>
<title>輓詞[李庭雲]</title>,<text>岐山東望宿雲平。秋日崢嶸玉宇明。先生欲見諸賓侶。引紼灤阿更一聲。澗榭當年士望傾。班楊文彩孔周情。且看詩禮兼簪笏。名德家中驗遺籯。小駕頻迎洛水濆。歡將意氣竟朝曛。白頭猶記忘炊事。雅論津津足聽聞。金玉精神雪月襟。如將彷彿更淪沉。悠悠病枕無竆感。蕭瑟寒風拂暮林。</text>
<title>輓詞[金遇洙]</title>,<text>澗枕寒泉洌。山壺秋月凄。玄和何日閉。長夜大東奎。于駟門旋吊。荀龍庭幾稀。斯文明入地。沙月晻光輝。吉日星東井。佳城天北斗。先生爲列宿。精氣不磨朽。晉代衣冠古。箕封禮樂殆。定知高蹈士。拜墓臨東海。</text>
<title>輓詞[權璉夏]</title>,<text>珍重書緘示大方。深憂文道互分張。元明以降筋髓薄。湖洛邇來氣數强。四子箚疑精力久。百年家學勉言長。登門未就生平願。孤抱瑤琴涕泗滂。</text>
<title>輓詞[族弟聖文]</title>,<text>山牕愁不寐。卧聞簷雨響。明日葬先生。惻惻增感傷。感傷亦無及。其柰隔重壤。曉看梅蘂瘦。耿耿如公像。應知返魂香。政待階月上。先生亦不壽。蒲柳其何恃。不知餘幾歲。復見先生比。仁心似騶虞。淸韻如秋水。方嚴且勁直。錚金與直矢。從容讀書響。琅琅戛瓊玘。未必皆深知。觀者自消鄙。曇華與彩霱。乍現旋倏爾。籛彭亦何貴。至今誦顔氏。淸姿本無累。充養更專確。謝氏惺惺法。延平主靜學。輪翼兩不廢。講習如鳥數。天人性命書。以及詩禮樂。先儒未决案。待公多商搉。堂堂侍郞公。公家程太中。有美南澗祖。受說湖上翁。煌煌十六言。當日吾道東。承家有九峯。發揮前人功。斯文萃一家。夫子又喬崇。伯孝如不死。公歿又有公。文章非所尙。自然成文章。海東數名家。夫子升其堂。知音終古罕。烈士猶感傷。風蟬與雨蚓。公獨許官商。公曾謂余言。何不學朱張。文章亦則劇。奇節欠平常。公實貶抑我。我實愧承當。公今舍我去。嗟我獨凄凉。回看郢市路。白雪何茫茫。春陰慘不開。旌翣凌晨發。荒凉講室閉。悲風吹不歇。回看澗亭柳。歷歷依林樾。臯比舊生徒。哭隨寒山月。</text>
<title>輓詞[族子致皜]</title>,<text>正學承遺緖。六經專一家。超詣出天賦。淬磨更無瑕。瀅澈若寒水。良玉比溫潤。藹然見天眞。惻怛更淸峻。大爺承湖學。授受十六言。淵源垂百世。紹述至今存。道理竆本支。敬義爲輪翼。閩洛與洙泗。誦言由心得。義理爲骨髓。文章爲藻繪。古雅世誰比。汪洋無滯礙。蒼然鍾鼎銘。杳若咸池奏。常期承下風。一洗塵埃陋。道義襲家庭。磊落連四世。累朝禮徵賢。百年逢盛際。辟書到林下。公已卧淸漳。怡然看不厭。白雲媚東岡。濯濯南澗柳。亭亭孔明栢。移敎植東林。欲看凌雲碧。常思希古人。自慚忘淺愚。平生期勉意。手訂敬義圖。芳香黃菊觴。深遠白雲詠。塊然一朽木。玉雪空照映。飛泉瀉梅壑。水天明海嶼。勝地留千載。人世遽如許。幾日復胚胎。何處寓精神。寒梅與瘦竹。彷彿如寫眞。</text>
