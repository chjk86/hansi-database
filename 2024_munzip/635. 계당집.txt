<title>立春日題書齋壁上</title>,<text>今年臘十七。癸亥立春時。拙戇無如者。竆通一任之。靜觀羣妄伏。獨處百神知。空賦殘年祝。梅花兩鬢欺。</text>
<title>寫應族孫相伯 彙榮 便面</title>,<text>全家避癘僦村蝸。流水泠泠繞巷斜。匹馬尋山懷豈阻。孤蟬在樹聽堪佳。巖扉栖息曾吾慣。江舍游敖莫爾誇。惠好何當攜手去。白雲深處度年華。</text>
<title>次郭舜九 基成 孝處堂韻</title>,<text>孝之所處洞名然。此以名堂可永年。百世聞風宜立懦。一家爲敎况生賢。寒梅皎皎巡簷共。半月沈沈入戶便。平日不曾酬韻語。爲君勤意拂淸篇。</text>
<title>挽恥齋安公 潤蓍</title>,<text>人物堪嗟已渺然。此翁此去又今年。先儒方冊終身計。吾祖門屛拇指賢。少日成名兼大小。明時賦命獨迍邅。樞恩縣養非奢願。孝理無由奏廈氊。那數從前荷眷知。爲渠昔日小同兒。洪鐘隨扣舂容大。醇酒如醺氣味冞。故宅梅殘觀易處。新居柴掩遣詩時。盥薇舊字香猶濕。翻作哀些遠送輀。</text>
<title>溷廁傍有新生一莖竹。亭亭可愛。人皆以廁傍竹而棄之。憐而賦古體一首。</title>,<text>溷廁生一竹。人皆不以視之竹。爾根竹爾榦竹。爾葉竹。爾性爾節亦應竹。人之棄之何關竹。地雖匪宜竹自竹。豈必淇隩與渭川竹。然後方始謂之竹。</text>
<title>金學老 相寅 以新恩至。喜甚吟贈。</title>,<text>潭上老成來小成。如何溪叟不傾情。廿年場屋全吾性。十世箕裘繼此聲。眞地工夫須策勵。大人學業則明誠。請君無若悠悠者。到底深慙誤後生。</text>
<title>重陽後三日。與諸益及堂從諸少會溪亭。拈韻共賦。</title>,<text>天空孤鴈已聲寒。節序懷思詎勝闌。聊折黃花參客座。故搖紅葉落人冠。吾身不向佗生度。靜處無如此地寬。更喜老桐疏雨作。餘音願與了談歡。</text>
<title>和別權四難兮七 喜常</title>,<text>立馬東關最到頭。天空一色兩分秋。此行新自山南至。那料同爲海上遊。淸水遙流來木屐。黃花遲發去湖樓。因便留約知春後。珍重情函遠績投。</text>
<title>高稺器 彥宏 誦其大人生朝詩。次而與之。</title>,<text>此日年年不盡天。前年過去又今年。百年愛日君家事。兩世萊衣一老仙。</text>
<title>挽朴丹瀛</title>,<text>古人尙幸此衰餘。吾見於今信不虛。暎世風猷仍氣槩。傳家孝友又詩書。靑年駒駟憐弧矢。白首江湖嘆釣漁。秖是全歸無媿怍。且將賢胤慰門閭。</text>
<title>挽孫舜卿 星壽</title>,<text>淡水交情五十年。於今淳愨見全天。心圖可識深工著。手字當看厚誼牽。爛紙徒餘將作恨。靑氊留付上庠賢。空梁落月曾多感。寄淚東風宿草阡。</text>
<title>道州宿竹叟金瑀英家吟贈</title>,<text>桐鄕偶見竹人佳。殘臘靑熒隔歲華。默數當年玆士著。無非百世講先家。</text>
<title>山中歲暮。訪金河源 崐秀 僑居。拈濯纓集韻共賦。</title>,<text>何嘗門外事。百里爲夫君。遺閣江山舊。匡牀歲月分。旅懷和峽雪。夕饍餐溪雲。天地時方暮。無言對古文。</text>
<title>慶壽宴詩 幷序</title>,<text>人子之於其親也。爲其壽也。設宴以飾慶。固古今天下之至樂也。故其親壽矣。不可以惛眊癃瘁而不慶也。不可以患難憂慼而不慶也。不可以貧寒竆窘而不慶也。壽之於人。莫慶焉。不然聖人何以曰一曰壽。於是有尊齒之經國養之文。有杖鄕朝之制。有給肉帛之令。有就見珍從之儀。夫以上古之君人之上。其優之以禮也如此。况於爲人子而壽其親之壽乎。且於其親之壽而康寧而精力不衰也。平穩而世故不及也。尊貴而位極人臣也。其能自盡於事親之心。以爲慶之樂。顧何所不用其極哉。丙寅正月。家大人承特旨入相。翌年七月上疏。請釋負歸田里。上許之。今春之正。蕉駕南下。迺不肖男疇睦，畊睦。用二月二十五日。爲設慶壽宴於愚川之鄕第。不肖等奉觴上壽。酒闌座有爵而拜者曰阿衡之左右殷辟。師尙父之篤棐周室。卽其時年壽不百餘歲。亦百歲也。今觀相公以踰七望八之年。其顔韶華而齒編貝。五官之用不少損。動止酬應。廑不惑知命之人。此殆神明之所扶護也。何憂夫不阿衡尙父百餘歲百歲也。其爲訓爲丹書以儆于王。亦當如阿衡，尙父而已。又有爵而拜者曰雖以古之元老大臣之忠勤著於板蕩。道學炳于淵源者。扞罹文網。前後何限。而相公通籍立朝三十年。始自蔭途。歷典郡府。晩登科第。遂躋鼎軸。于斯時也。豈或無工詆之厚誣之生出親契之地。流行幽暗之徑也。相公德意渾然。坦懷處順。以自遠於世禍。以優遊於田畝。而所賴惟天日在上耳。高而不危。久而能安。復孰有如相公者乎。又有爵而拜者曰昔三王之養老也。亦嘗有位公孤任揆弼而在三老五更之席者乎。終讌。疇睦迺再拜答諸客曰。諸公可謂善頌矣。傳曰六十始壽。蓋六十一爲以降再回之歲。故必其慶於是歲也。家大人仲父同㝈生兄弟也。大人遽遭鴒原之慟於周甲之歲。則自此十年。更不敢稱觴於初度之辰者爲其慼也。禮有貴貴之文。爵之至于大臣。百僚之極也。是宜有光華之具新異之觀。以承其恩導其榮。且况膺簡於討邪之日。陳力於奏請之行。題名於耆社之中哉。不肖罪逆。昊天不弔。先妣見背。喪制未終。當時情事。固無論於稱慶矣。屬洋賊獻馘。國家無事。伯兒道奭於京第。略設慶宴。沁難甫去。公私枵然。不之大張聲樂。亦粗有罇俎之事。第不肖兄弟守制鄕廬。無以供斑衣之舞。家人內外又不得一在列焉。是庸私恨無竆。草草桮觴。雖不足以稱其儀。然乃於喜懼益深之日。爲此慶壽之擧者。實出於自盡其心。以志其樂之義耳。敢自爲詩。屬之諸公。雖未簉筵者。請遙和之。俾壽其傳。是何但爲不肖輩之私祝也。卽其老老貴貴之禮。此爲人道之大也已。繼以詩曰。以壽人家亦壽巵。兼三此日敢言私。星軺隱仗炎塵涉。靈閣高攀歲月移。綠野豈曾竆勝事。黃扉爲是▦邪時。子孫稱慶那能已。許大流傳可繪詩。</text>
<title>金羽玉 周相 辭歸書贈</title>,<text>只爲老夫敎學空。爾來有意去無功。桑楡願及秋深日。燈火同親碧澗中。</text>
<title>蓮庵謾作</title>,<text>余癖山水無大小。少日名勝多入足。自從世事掉頭去。廿年閉戶臥谿谷。志頹思欲一振發。况今氣鬱當暑伏。暢懷知是高樓宜。小庵好在華山麓。羸僮瘦騎草草行。爲護多病勤棘叔。縈雲棧下舟子招。江氣蒼茫風雨惡。山中桂樹簇簇多。行韉垂槖空無玉。初尋樵徑沿小水。長谷逶迱多折曲。麻衣貼身汗如雨。不堪行休氣觸熇。松陰十里半空中。靑煙起處疏鐘落。寸寸積步良久上。蒼檜蕭森露屋角。蒼頭欲聲呼僧出。余且呵止愼勿督。禪扉剝啄日方午。滿堂叉禮羅半百。金佛榻下當軒坐。面前坼盡天東北。淸風欲動啜茶椀。萬慮都忘一擧目。徘徊庭中叔去後。上方寄宿同一釋。晨起開囱問如何。萬景森羅收不得。日日坐占雲去來。階下千峯靑又白。須臾䨓聲隱隱出。莫是下土風雨作。漏天初廓日輪上。紅射爛破岡巒碧。遠看雖好豈如近。十日庵中何所矚。老僧禮佛欲坐眠。幽泉出石自響瀑。平明粥熟木魚動。梵唄朱鉢環四祝。食罷堂中三師座。經几法筵方見肅。靑髡袈裟持百八。華楞圓槃以次讀。句讀一通輒發問。滚滚微言玄旨續。攝衣整坐好氣像。次第不亂衆說覺。曉解的否吾不知。師弟講學儀可錄。大抵讀書不可誣。初見有異凡刹禿。此等用工猶如此。况乎儒學眞地篤。如何此事在叢林。歸視吾家塵掩塾。雖然可笑迷實相。渠將無字謾推琢。獨有一衲老傴僂。欣然見我說舊蹟。己丑秋七杖屨臨。歷歷追記如昨夙。居然三十一年事。不勝中宵更感䀌。嗟余俗緣磨不盡。末由處此全吾樂。山人鹽藿亦多費。暢敍何必期屢朔。佗年勝遊如可再。寄語山靈須記憶。</text>
<title>寒松寺。次張平章 祐 韻。寺在江陵</title>,<text>寒松羅代感。此日又逢秋。𨓏蹟都無處。明沙有白鷗。</text>
<title>讀啓蒙</title>,<text>龍圖點黑理縱橫。造化先從白處生。強擬名言稱數象。更將淑慝寓權衡。木因有本還多榦。月若無虧豈復盈。如到淡然虛靜地。眞詮未必在遺經。</text>
<title>挽李進士季 晩憙</title>,<text>哀我李季。其死難爲地。才卅五年華。許多大志事。老親生養俱。孤子弟兄稺。士類望如何。退陶夫子嗣。</text>
<title>丁卯冬。族叔公玉 敬祚 來留溪館。臨歸諸君拈東儒集中韻共賦贈別。遂次而送之。</title>,<text>爲問吾書補社郊。溪雲餐宿正愁消。堅冰閉戶一鑪火。明月來人孤鶴巢。最喜深期前緖託。多慙錯認大鐘敲。離筵共指梅花在。但道巾車趁解嘲。</text>
<title>挽李景禹 秉緖</title>,<text>無多舊識日淪空。矧又伊年哭此翁。材器已隨旌旐盡。圖書獨在典刑同。剛腸死不隨時變。苦節生曾處巷竆。病阻寒江遙送涕。曉星回首暮雲中。</text>
<title>吟贈朴大受 海容</title>,<text>天時荏䒣又凉晴。兩地相思眼忽明。文學無成甘廢棄。飢寒隨分斷經營。交人末路皆殊面。冀子中心獨舊情。落日倚筇怊悵處。今秋未盡更逢迎。</text>
<title>詠懷書贈李夏卿 晩旹 便面</title>,<text>中秋朢月皎如晝。松下幽人應未眠。孤鶴一聲天外戛。喜君此日獨翩然。</text>
<title>李道源 學洙 秋暮委訪書贈</title>,<text>靑年初見老蒼容。占得眞工好著胷。秋色草堂花葉盡。期君鬱鬱澗邊松。人生難駐少年時。此意多君已早知。樂育英材非所敢。自欺不足又誰欺。</text>
<title>挽李若軒 芳運</title>,<text>晩生那及覺齋庭。尙識斯翁有典刑。詩禮相傳推雅望。簡編眞樂付殘齡。自家康濟心中事。末路升沈耳外聽。無復春風陪笑語。不堪笥牘淚空零。</text>
<title>挽張參判公武 仁遠</title>,<text>承家蔚有大賢風。詩禮彬彬十世中。一點都無儇薄意。十分勤做立揚工。浮榮自笑金腰重。晩業惟聞玉珮充。回首山南荒廢日。夫公又哭轉忡忡。</text>
<title>和贈金子惟 魯善 奇溪精舍韻</title>,<text>先謨平實卽眞奇。努力經文子又奇。晴翠圖書溪上屋。君家未是別般奇。</text>
<title>題慈仁東軒壁上 幷小序</title>,<text>奭兒爲養假麾于此。余來見之。臨旬而歸。一言書示。汝其念哉。猛以持己。權以御下。本非循吏之事。慈以使衆。仁以愛物。方是君子之道。萬里前程。始自今日。十世先訓。毋負佗年。圖報罔極。餘人可比。余雖無言。汝豈不知。敍懷吟短。祝望情長。慈仁此地號。又起樂山樓。爲守無佗法。顧名可百秋。政淸家世在。林翠囱楹流。縱是出門去。吾心與爾留。</text>
<title>挽金松嶽 重載</title>,<text>叨拜龐牀卅載強。孰如多聞又端良。先生家世眞儒學。吾祖門庭此上行。病枕依書酬問字。苦心衛道繡封箱。屛山誰主黌堂座。晩對孱花獨涕傷。身任斯文捍衛功。斗南先數獨山翁。一時議者皆推重。此世竆居正合通。堪喜幹家賢胤繼。遽傳凶耗哲人終。餘生不復春風坐。芻束還嗟奠未躳。</text>
<title>苦旱遣憫</title>,<text>火龍不厭貪天柄。日事燎原人盡病。惟有江深草閣寒。蒸紅不到淨如鏡。</text>
<title>挽洪上舍箕範 殷標</title>,<text>住木之孫氣脈來。此無才性孰能才。煙雲掃迹孤村月。山澤栖神一樹梅。已自小成安分定。卻從賢胤更栽培。難忘最是三宵墨。篋裏如新淚睫開。</text>
<title>挽鄭健叔 五錫</title>,<text>有蘭中谷自持芳。摧折翻驚瞥地霜。莫恨未充君子佩。請看終始葆天香。經術最稱朋輩先。尊門豈獨賴君賢。論交何必相知早。從此餘年庶補愆。梅花消息簡兼詩。硯北春殘鴈去遲。此恨悠悠那可已。泣將賢胤訴衷私。</text>
<title>次李君弼 起泰 屛居寄來韻</title>,<text>有客屛下松之丘。薄歲爲問白鷺洲。洲上主人非俗子。促膝傾觴興悠悠。陶書所謂二仲過。陳家特詡一榻留。有逢有別理則常。一別杳然使人愁。花發重見詩牘來。鳥鳴偏感友聲求。亦有少年如玉美。故人之子學余謀。先生舊業今庶託。吾黨後進罕其儔。見之不覺自歎息。蒲質居然已及秋。我患斧斤將濯濯。羨君靑山山木幽。雨過小囱春霢霂。魚躍前江水活流。藥草方茸香滿口。林花不盡碧拭眸。山川脩左何嘗阻。澗苔常過鹿呦呦。先訓切願共力守。後仍多賀百慮休。今日與君成一誓。此生無負兩書樓。</text>
<title>石竹書堂庭前百日紅盛開。有感書贈族弟仁直 昌睦 便面。</title>,<text>靑山萬木中。一株百日紅。莫歎無十日。此可歲寒同。</text>
<title>次張致一 龍煥 伊坡幽居韻</title>,<text>一壑雲煙屋數間。主人於此夙占閒。臨流不盡淵源感。開卷惟分利義關。實地期君勤乃得。初心負我媿難攀。不堪風雨中宵噩。花落深囱讀訂頑。</text>
<title>次張子順 奎贇 克敬堂韻</title>,<text>堂錫嘉名克敬居。一言鐫誡一言譽。直方大業非徒務。博約眞工亦莫疏。若使靑春時不勉。居然白髮歲俱除。能治懼怒明吾德。更讀牀頭四子書。</text>
<title>辛酉至月。編次禮書。拈韻共賦。</title>,<text>秖是常疑到底幽。編書敢擬法前修。山南舊學餘堆紙。硯北諸君豈雪樓。囱几從容淸似晝。字行丁乙凜於秋。不誠無物不嚴已。非此胡爲秉燭遊。</text>
<title>疊堂字和贈李文汝 耆祐</title>,<text>可愛非尊期肯堂。先生百世月同蒼。勘裁著手慙朱硏。耕鑿安身好碧岡。已矣平生嗟放倒。幾乎十日見收莊。臨分莫說多怊悵。一室相從詎杳茫。</text>
<title>挽崔進士 華植</title>,<text>恂恂表裏儘醇眞。吾幸於今見古人。承眷未須論戚地。開懷常自覺心親。一庠虛負騫騰志。八耋終嗟歷落身。名世公家公偉幹。屈之如許後應伸。</text>
<title>挽李正言 潭九</title>,<text>處獨而思處稠冞。森然每似與同之。田園樹大先尋樂。臺閣官高更見推。世誼交情於衆特。眞心淳氣卽今誰。忍當秋雨忠州路。不盡終天孝子悲。</text>
<title>題謝鄭姪聲震 寅默 扇面</title>,<text>以面申之札。秋懷慰送來。能爲飄逸調。復覺純眞才。皎若靑銅鏡。溫於煗玉桮。遺徽荷適在。門戶倚重開。</text>
<title>書贈李春可 萬馨 扇面</title>,<text>實心未可見。今日始逢君。無友不如己。後生尊所聞。荷明臨雨視。秋耿入山分。虛送堪歎息。梅花欲賞羣。</text>
<title>挽鄭判事 允愚</title>,<text>平生仁善本天資。祖業由來世所推。準職雖榮官豈稱。晬華纔過壽非期。院黌主席惟前輩。山水名莊自老師。嬴博中間休忍說。諸孫視彼共陪輀。</text>
<title>與諸益詠盆梅</title>,<text>蒼寒太好不敷腴。紙屋看生一氣殊。始識懷人江上句。何須託意雪中圖。安身立命元幽獨。衰世全交晩要呼。翰墨千秋開發地。孰如淸水付花奴。</text>
<title>羅州東倉</title>,<text>天遠遠山小。風輕輕鳥高。羅州知在邇。古木蒼茫皋。</text>
<title>宿月川</title>,<text>一室那知在此間。大人爲邑日南關。花繁吏校來迎地。石老伽藍去後山。官府案山。有億佛峯故云。 賓客不關公事劇。士民都付土風頑。閒衙盡日無長物。淸水疏篁韻一般。</text>
<title>定安館。與再從大父洛隱公，權戚兄景勛 正欽，姜戚兄致丘 岱永 呼韻共賦。</title>,<text>小郭幽雲淡。桮筵整未斜。海遊雖見志。錦樂不如家。犢跪崖田逼。鼯攀砌木賖。親朋千里外。開落對榴花。</text>
<title>暮泊谷城縣</title>,<text>行行細細見。陰雨眼猶華。小郭臨淸水。欣傾舊吏茶。長水舊吏申瑞翼移居此邑。以小榼來饋。</text>
<title>玉果途中</title>,<text>山村復野閭。四五二三里。春日多牛車。秋風饒栗柹。昇平在此間。遠役不知邐。誰謂俗無眞。少娥識義理。至玉果村舍。一少娥見新生兒請乳之。其意可嘉。故有所酬。則娥牢辭之。其言甚有義理。</text>
<title>行過景陽驛有感</title>,<text>掌令府君曾此涖。殘郵全活載遺事。祠堂世盡無由陪。今日追思悵後嗣。</text>
<title>自景陽入光州</title>,<text>碧骨湖南大。檢湖嶺下良。富雄多不讓。淸淑可相當。春煗煙千戶。秋高月一航。漁翁坐澤畔。手理釣絲長。</text>
<title>雲峯鎭</title>,<text>山雨涔霪不敢晴。空庭花發向人明。聖人不得已治盜。桁喊如何竟日鳴。</text>
<title>冒雨踰女原峙。見巨巖鐫名。乃皇明征倭都督劉綎過此也。</title>,<text>險阻天關設。元戎此一過。此行如在酉。豈有帶方蹉。</text>
<title>宿牛頭嶺</title>,<text>百里狹斜口。殘花小縣開。此中方是妙。靜者倦鞭來。</text>
<title>荒山碑殿</title>,<text>聖祖神功地。高山又小嵐。名花白日老。古木碧霄參。字負龜龍動。波腥蛟鱷戡。世臣家小子。一讀拜稽三。</text>
<title>七月旣朢。喜金仲獻 瓛壽 見訪。</title>,<text>芝朮花深稻未紅。客同秋雨過江東。硏竆高調人方豔。傾仰淸標我亦公。習俗無醫皆欲聖。幾心微處便非聾。幸承尊敎憑君誦。一著前頭有極功。</text>
<title>朴漢卿 鐵鉉 帶恩來訪。喜甚書贈。</title>,<text>柴扉忙手啓。客到雨初晴。阿弟廿年畜。上庠此日名。身心吾放倒。材氣爾精明。不食豈無理。今晨倍愴情。</text>
<title>和李戚兄季行 用基</title>,<text>本是朋儔氣類尋。如何此俗重輕金。平生邂逅猶靑眼。切地團圓况素心。春水方生魚活活。陰雲不曬鶴深深。端居賴有喚醒客。玉珮聲殘強拂音。</text>
<title>奉王考遺文。就校於竺山倅習比李丈 鍾祥 留旬日。臨歸寫呈一律。以致其銘感之私。</title>,<text>梅閣春風座久回。如今榛路倚公開。白雲山上無心出。淸水門前有韻來。痼習詎忘承律度。遺書多感奉監裁。歸來翠氣連庭戶。十日晴嵐雨洗苔。</text>
<title>挽制庵鄭公 象履</title>,<text>地得淵源重。于堂復燁翁。蛻蟬塵世外。眠鹿峽山中。醇酒平生味。簡編殘日工。東南寥落盡。殄瘁又成空。</text>
<title>和寄趙戚兄國卿 佐榮</title>,<text>無端生出滿腔愁。頓荷新詩一滌秋。計拙寒依蝸下屋。懷殷晴望鴈邊洲。莫疏分寸吾猶及。知有箴規爾可謀。重足人間無坦路。先堂依舊好藏修。附原韻西風憑眺漭生愁。遠色徘徊萬里秋。病臥霜深靑桂崦。懷人月滿白蘋洲。犀襟海內惟君在。花酒明朝耐獨謀。珍重縹箱遺唾拾。只希餘日共交修。</text>
<title>江院齋。夜與諸益拈韻共賦。</title>,<text>上江値雨楝風寒。邂逅同遊氣鬱蟠。堪笑蝸名回夢幻。秖緣牲禮待宵殘。先春病胃茶能洗。盡日歡情月欲寬。記取百年論定日。吾曹不負舊衣冠。</text>
<title>挽李進士又玄 能玄</title>,<text>悲凉人代割人腔。枯曰秉憑和淚雙。一片孤高梅共夜。仲冬寒月橫囱。高資魯質本非聯。先故輩行幸得肩。猥託傍姻姻視地。多年書面荷深憐。黃花歲晏正嬋娟。兒子東來奉一篇。春雨餘塵秋後約。桑瀛誰識在旬前。今年運氣柰何竆。吾黨迷途哭此公。一哭終違千古訣。說哀寄送盡由衷。</text>
<title>挽金司果 重休</title>,<text>今世嗟何世。古人不啻稀。醇眞胡理逆。盤錯竟才違。屛院徒論議。案書卽憤悱。相傳十世誼。空屬後生詞。</text>
<title>從弟 寅睦 占司馬。以襴幞來見。喜甚書贈五古十五韻。</title>,<text>昨秋成童兒。小科已意外。况未五六朔。聯榜又何大。爾輩思爾事。有百無一賴。自量己分惕。人謂家運泰。此由爾儻知。先德來始藹。知此學宜勤。家聲無或沫。不知行益放。世味日以忲。如我無肖者。平生極狼狽。無非忝先耳。已矣何所柰。適然一科宦。曷足繼述最。此外眞大處。爾輩寧意會。其道儘無佗。讀書飭衣帶。人稱某家子。所謂白受繪。前途遠萬里。持玆可揚旆。老伯至誠語。常目愼無眯。</text>
<title>七月雨不止甚苦</title>,<text>積雨淸江舍。石苔掩隙牆。木綿秋不熟。麻袷夜知凉。簡冊憑囱倦。畦蔬裹飯香。端居何所樂。此味正堪長。</text>
<title>黃蛇重陽前一日。宗孫 喬榮 三加。示一律。</title>,<text>吉月令辰爾棄幼。祖先遺業庶無憂。堂瞻忠孝尋謨訓。齋號拙誠基進修。努力文章豈不貴。潛心經學最其尤。三加之席丁寧約。肇自靑陽至白頭。</text>
<title>感歎</title>,<text>催科那識歲饑荒。萬口嗷嗷徹上蒼。惟有淸湖夜夜月。不隨田稅入官倉。</text>
<title>韓甥 斗源 告歸書贈</title>,<text>愛汝心存學。嗟無敎可推。來留有底益。送去秖堪思。課縱隨時以。書須溫故宜。潦炎非役遠。庭命柰持遲。</text>
<title>釜山館逢姨叔李山淸驪應 晩蓍 吟呈</title>,<text>此地相逢本不期。那堪今日又分離。爲馴犬豕亦公耳。孰驅蛇龍而放之。作吏廉聲民所慕。傳家經訓世咸推。吾驢如得容騎去。來歲山陰醉復詩。</text>
<title>贈萊伯鄭伯純 顯德</title>,<text>憂邊往歲起公賢。愼簡方知隕自天。從古書生劉帥歎。至今大義鶴翁傳。日南賓主聊同席。海上山川總入編。治行想應宣召近。佇看廊廟席虛前。</text>
<title>壬戌七月旣朢江行韻</title>,<text>玆遊那不與人公。樂處方尋所樂同。道體如斯千古水。天心料得一般風。豪情兩賦高吟後。佳節新秋曠感中。便使將來能續往。循環至妙儘無竆。</text>
<title>贈韓孟謙 益周 歸家</title>,<text>紅葉中來子。開囱向水潯。心應臨燭熒。書欲到年深。後學求勝己。一生不媿衾。去時珍重語。君我則同忱。</text>
<title>題卯君敬尹 畊睦 扇面</title>,<text>幽蘭空谷在。竟歲自堪知。誰是尋芳者。柰何風雨時。</text>
<title>辛酉立春後二日大雨。與客悄坐遣憫。</title>,<text>不日建陽何遽暄。山谿已覺物華繁。天將此候乖陰雨。人以其憂強晤言。遠遠空濠迷獨鴈。深深舊峽斷淸猿。公私豈必看殊異。叵耐西音及燎原。</text>
<title>題洪衡直 秉銓 扇面</title>,<text>顔陋可尋樂。朱書卽擊蒙。心中澹靜水。時一動微風。</text>
<title>君弼委顧。呼韻走草。促余和。</title>,<text>故人來日卽良辰。多病孤村兩眼新。無樹不花皆性氣。適時而雨少氛塵。空思獨引裘羊徑。未必自甘沮溺津。詩似湧泉那敢和。欲裁旋塞丐無頻。</text>
<title>與諸益編禮因吟示</title>,<text>此事申盟已匪今。賢勞珍重荷君深。臨編不盡存羊感。攷字猶嫌辨魯心。江樹依依驢獨去。雲花漠漠鴈雙吟。超然坐我紙堆裏。忘卻年華遽報尋。</text>
<title>喜金渭瑞 秉璜 來見。其歸走草與之。</title>,<text>無成何所見。春秋接續來。玉人眞可好。書囱向水開。此意那可孤。柰余志業頹。然猶仰先契。所欲成爾才。爾且請一言。書紳替常陪。迺玆不量己。略草供擇財。聞君業明經。此事儘美哉。君容故甚端。君志自當裁。爲學在讀書。進進唯琢追。一心操存之。何遠不可恢。書中聖賢訓。一一指南該。必惜分陰間。勿謂弱年纔。聰明奚足恃。老大實可哀。勿專俗講套。探賾以爲材。科擧非不好。此外更有嵬。晦翁戒兒帖。勤謹奉持回。嗟余無聞久。枯落心半摧。每思未昏耄。與君共徘徊。徘徊且如何。游息在江臺。願言接續信。一陽動老梅。</text>
<title>次安都事 世淶</title>,<text>長憶山囱淨不羣。餘香猶有小筵聞。深栖欲託庭馴鹿。遐擧方瞻鼎爨雲。向見新詩驚勃鬱。屢歎高話惜離分。裘羊若是尋常者。陶叟那爲證以文。</text>
<title>喜族弟 進奎 帶恩來訪書贈</title>,<text>君以幞襴至。柳翁後此昌。小成豈豔說。先業重恢張。五派殊興替。一堂俱仰望。同鄕未百里。接續問暄凉。</text>
<title>溪亭講席吟示諸益</title>,<text>那知此座敢渠居。齊攝爲君示一初。向日徒煩委贄禮。今年始見質疑書。巖谿永夜懸燈小。山木平明過雨餘。試問客歸何所事。蓑衣風滿坐看魚。</text>
<title>戊申季冬。赴會稽館。主倅崔竹下姨兄 遇亨 喜甚。呼韻共賦。</title>,<text>五馬迢迢嶺郡尋。新詩知是比南金。竆民抵法休論性。命吏當官只盡心。風雪長程雙屐倦。樓臺中夜一燈深。治聲已洽彈琴裏。兩耳初醒聽好音。附原韻自我南來望子尋。二年一面重千金。山中桂樹空相憶。嶺上春風忽有心。瘦馬靑山殘雪照。軒眉白日小罇深。情知別後依依夢。江月江雲好寄音。</text>
<title>題春帖子</title>,<text>無才無路顯雙親。敢祝新年百福新。可意奎華曾入夢。只呵揶鬼莫隨身。門楣龍鳳高攀附。子姓麟麒總厚仁。積善由來留後慶。緜緜十世詎無因。</text>
