<title>次郭丈 昌度 藍溪齋韵 丙申</title>,<text>藍溪曲曲復涓涓。新闢高齋鏡裡天。時習工夫諸子樂。眞陶趣味自家全。梧陰得月當𤗉下。檻外栽花近水邊。經始奇功須洞主。幾年慳秘好山川。</text>
<title>輓立巖全公 昌準○丁酉</title>,<text>德宿明南極。吾鄕有老成。文章餘事業。詩禮舊家聲。重望推先輩。遺風起後生。謾將深景仰。怊悵送丹㫌。</text>
<title>絶粮 戊戌</title>,<text>夫子當年厄蔡陳。吾非樂道敢安貧。枕書卧夢淮陰飯。滿腹經綸慰室人。</text>
<title>遊華山</title>,<text>穿盡芒鞋入洞天。依然城郭白雲邊。軍需寺僻僧居少。大將壇高鳥道連。巖際明花皆繡色。樹陰遊客半仙緣。希夷睡榻今何在。石出前峯揔是蓮。</text>
<title>生契吟</title>,<text>䃫石非吾望。其如卒歲虞。尙儲甁二粟。還勝古人無。</text>
<title>雨中偶吟</title>,<text>寒雨垂垂夕漸昏。飢兒索飯哭推門。愁來點撿中厨事。白粥生涯白屋村。</text>
<title>送人謁敬順王畫像。次慶尹韵。畫在公山栢興菴。移安東川殿時。</title>,<text>半幅玲瓏瑞彩黃。三分眞影七分王。東京鶴駕空秋雨。南國鵑花照夕陽。依舊封壃勳業壯。無情城郭草烟荒。祗雲護送山龍衮。香火千䄵德不忘。</text>
<title>渡琴湖 庚子九月西征時</title>,<text>夕照千山赤。秋雲四野黃。渡頭無限意。立馬晩風凉。</text>
<title>過善山</title>,<text>一善江山面面新。前程開眼揔傷神。認是先慈生長邑。無窮哀感却沾巾。</text>
<title>九日。登鳥嶺。</title>,<text>九秋佳節嶺頭遭。騷客西遊興便豪。囊有靑銅沽白酒。旅懷何必強登高。</text>
<title>桐華寺。病中吟。壬寅</title>,<text>累旬營得一旬閑。四日呻吟九日間。伏枕廢詩因自笑。看書亦有數爲關。</text>
<title>初見白髮 癸卯正月</title>,<text>毶毶綠鬂變成絲。忽感前人鏡裡疑。知命蘇仙曾有喜。逢秋潘子亦云悲。世間公道愁非與。學海慵工悔曷追。三十四年甚事做。朝𤗉鑷白又無兒。</text>
<title>輓東湖李丈 亨權</title>,<text>八公山下東湖村。累世行仁積德門。始知善惡都無報。九地長含伯道寃。</text>
<title>聞養浩堂追配崧陽書院。謹次齋中韵。甲辰</title>,<text>正學吾東始發源。先生曾與圃翁言。扶綱日月精忠亘。罔僕山河大義存。紅豆煑厨終養節。白衣賓闕却辭恩。聖朝特下崇賢典。腏食崧陽景慕尊。</text>
<title>輓南河金公 學萬</title>,<text>統制玄孫是有公。操心謹厚氣和融。誦詩讀禮曾垂訓。樂善行仁自飭躬。一子早零天豈必。六男齊俊福無窮。歸㫌恨未書崇秩。王氏槐陰隱暎中。</text>
<title>次默窩 金鐵筠 述懷韵</title>,<text>天與斯人好讀書。何論曼倩足三餘。窮通有命渾無語。以默名齋盖取諸。</text>
<title>次韵信天翁詩 蔡錫休○十月</title>,<text>循物無違是謂信。禮仁義智揔由信。言忠行篤爲功用。何患豚魚不我信。尼父當年不怨天。韓公何事獨能天。試於淸夜深思省。樂在吾人本賦天。德熟年高一老翁。悠然自號信天翁。窮通有命人何與。一任冥冥造化翁。</text>
<title>讀通書</title>,<text>非無伊老志。奈昧子淵學。豈敢慕令名。且存吾所得。</text>
<title>哭信天翁 乙巳正月</title>,<text>嶧陽有古桐。凌風霜。淇澳有古竹。依依裊靑蒼。惟公禀精秀。斐然成文章。蕭灑出塵俗。淸癯喬鶴翔。早登李杜壇。光焰萬丈長。有才若無命。幽蘭徒自香。簞瓢顔子巷。破屋玉川庄。生涯但黃卷。憂樂淡兩忘。自號信天翁。耻從凡鳥行。僑居幸相近。與我連門墻。托契是後生。卜隣爲仁坊。朝講陪丈席。夜吟欽淸光。不欲離須臾。那意隔參商。携家渡江北。相送數旬強。無人報愆攝。將往候平康。遽然承訃音。乘化歸茫茫。稚兒啼滿室。門生哭升堂。淚濕題壁記。寒月照空樑。重爲之誄曰。讀盡羣書未送窮。靑山歸去信天翁。他時若解修家狀。樂道安貧孰似公。</text>
<title>哭禹汝仲 載昇</title>,<text>一代風流擅一鄕。行年三十七䄵強。人稱好義賢豪士。自盡居家孝養方。雲驥路窮嗟未展。露花春短忽無香。九泉長夜魂應泣。日暮齊閭哭老孃。</text>
<title>哭姨從兄都公 鎭泰</title>,<text>抱弄曾孫壽七旬。與人談論沒畦畛。一生深趣藏盃酒。諸弟湛和樂晩春。赭屋黔廬纔報賀。考終乘化卽歸眞。那堪復向花城北。挽紼今朝涕灑巾。</text>
<title>咏幾魚足杜筍鶴聯句</title>,<text>死魚盡向權門去。白髮安貧喫菜莖。賴有細腥悲俗態。時從冷屋淡交情。</text>
<title>呈河上東軒 任希澤○三月三日</title>,<text>一識猶榮萬戶尊。踈踪何况再塵門。訟庭日永苔渾遍。花砌春深鳥自喧。政到無爲詩滿案。敎先課士學窮源。歸來敬讀先閭字。厚誼高風不可諼。書先祖㫌門額。</text>
<title>春雨 糓雨日</title>,<text>好雨知時數日連。隨風斜入竹𤗉邊。落花滿地雖堪惜。嫩葉抽枝亦可憐。野鳥低飛愁濕翅。農人相慶兆豊年。靜觀物物皆春意。誰覷冥冥造化天。</text>
<title>贈別梁山崔老兄 昌彦。南溪先生七世孫。</title>,<text>景仰南溪學正專。幸今承拜後孫賢。行裝謹袖先生集。事業遍遊士友前。一面深情心胆露。三宵淸話壁燈懸。臨分更贈相思字。他日逢場證此篇。</text>
<title>採蘋亭値雨。懷水南諸益。曾有逐日往來之約。故云。</title>,<text>寂寞孤亭夜。波聲得雨多。旱餘非不喜。良友隔江何。</text>
<title>連日大注江水盛漲</title>,<text>喜雨還爲苦。垂垂數日長。竈沉難點火。屋漏屢移床。遠嶼田連白。平原麥沒黃。客懷誰與話。高枕水聲凉。</text>
<title>晩晴</title>,<text>水亭光景雨來加。澗奏笙簧浪起花。淡對靑山開遠畫。低飛白鷺下長沙。旱餘甘霈眞堪喜。客裡新晴却更嘉。江上孤村雲際出。濕烟初捲兩三家。</text>
<title>病過權君一 得衡</title>,<text>避瘧江村曉扣門。主人憐我供朝飧。銀鱗玉粒珍羞錯。苽煑匏羹野味敦。下箸頓然蘇積症。近唇還欲補眞元。非徒一飽緣吾數。病裡交情子獨存。</text>
<title>謝任使君 希澤 枉駕來訪 七月十日</title>,<text>秋早窮閭草路通。使君珂馬夕陽中。兒童解報靑雲客。蓬蓽生輝皁盖風。城市買茶慚蕫子。柴門訪隱感萊公。臨分無以酬深誼。爲奉溟師錄奮忠。歸時。借去四溟師奮忠紓難錄。故云。</text>
<title>過外王考遺墟 自臨河歸路。過石本故村。桑榟掩暎之中。有瓦家五六間。王考故宅也。問主人則尹姓人云云。</title>,<text>立馬秋風問里名。老桑衰榟揔傷情。巋然故宅他人主。三步回頭濕兩纓。</text>
<title>謝任使君 希澤 送曆</title>,<text>早仰河南德政淸。雪中委送一枝蓂。恩深北闕宣頒日。念及窮村故舊情。拜賜遙祈調月令。記年方喜告春耕。開緘點檢三陽節。桃李分明滿古城。</text>
<title>靜坐言懷 丙午元月</title>,<text>不惑前程隔數年。先驚雙鬂雪華連。窮通有定當須命。壽夭無情豈羡仙。學業愧踈三省戒。光陰嗟惜百家篇。朝聞夕死眞吾順。且把餘生一聽天。</text>
<title>輓郊隱禹丈 命格</title>,<text>齒德人間八耋嵬。粹然芝宇出塵埃。淸標有守貧非病。白髮窮經學化醅。歲貢將看偕計詔。下招先應記樓才。儀容永隔吾安仰。怊悵無人杖屨陪。</text>
<title>過河陽縣。憶任使君。</title>,<text>桃李城南信馬過。猶聞遺愛野人歌。離懷不獨登龍客。願借民情共瀉河。</text>
<title>登玉山洗心㙜 在書院前</title>,<text>㙜下龍湫百尺深。先生何日此登臨。源頭活水淸如許。洗盡人心卽道心。</text>
<title>偶吟 四月晦日</title>,<text>萬念初閑懶一身。整襟端坐欲無塵。獨將散靜消長日。幷廢書農愧古人。禽鳥聲和眞樂意。柳槐風爽更精神。前川欲訪隨花老。已去多時浪送春。</text>
<title>廢科擧</title>,<text>奔走東西二十年。妄將得失怨蒼天。歸來始覺回頭晩。恐被風波枉汩然。</text>
<title>聞春宮訃音 五月十五日</title>,<text>臣民寡福祿。星海晦光輝。未效崗陵祝。空悲訟獄歸。無窮三殿痛。孤負八方依。化血丹心在。朝來濕布衣。</text>
<title>謹次晦齋先生誠敬韵</title>,<text>千里初從一念分。等閑榮辱揔浮雲。敬天之命誠吾意。處可修身出事君。</text>
<title>久雨吟懷 幷小序</title>,<text>是年自春靳雨。六月望後。恒寒而陰且風。間有小雨。而二十八日。乃中伏也。前三日。始大霔。仍霖連日。氣候凜凜然如閉藏時景色。人皆挾纊而居。農者畏寒。不能行于野。何其乖常耶。賦詩記事。以寓𤱶畒之憂也。旱潦相仍理未知。凄凄風引雨垂垂。殘禾枯槁曾傷盡。病稼浮沉更不支。竈婦無薪炊火晩。農人挾纊出郊遅。願豊憂國雖非敢。此際深愁豈我私。</text>
<title>無題</title>,<text>欲學休心法。那無養性方。只關人欲上。君子貴隄防。</text>
<title>築墻</title>,<text>雨壓踈墻任仆顚。小奴泥土築還堅。朝簷起立猶當面。平地崇高正及肩。避世于東眞善隱。循斯而走亦云賢。夜深樹影潛窺入。始覺虛明月到天。</text>
<title>輓枕湖亭權公 尙集</title>,<text>遙遙華胄自陽村。卜築琴湖最上源。三尺枯桐傳世業。一生偉德驗兒昆。淸風依舊觀魚石。往事傷心賞月軒。孝思不忘遺命日。靈魂無愧祔先原。</text>
<title>公山八詠</title>,<text>公山奇蹟石㙜留。劫雨藍風閱幾秋。仙子植松松已老。佳名惟屬少年遊。右少年㙜白雲深處石爲橋。到此飄然俗慮消。渡盡淸溪人不見。松壇何處弄仙簫。右訪隱橋寺古千年塔不移。碧梧棲老鳳凰枝。漕溪日暮踈鍾起。夢裡同參笁國師。右桐華寺廣石㙜前隱小菴。山嫌俗客故垂嵐。居僧入定千峯靜。夜永燈明繡佛龕。右念佛菴麗祖何年石上來。秪今傳作一人㙜。頑然與世無情意。閱盡興亡獨不頹。右一人石畫幛連雲拱列仙。小菴如掛絶塵緣。登臨半日疑蟬蛻。眼界貫通萬里天。右三省菴層層疊石逈超塵。五老雲㙜堪作隣。何日眞仙經過去。至今疑惑世間人。右仙人㙜古洞深深水石奇。宛看神禹鑿山時。羣魚點額前程濶。澗雨和雲處處隨。右龍門洞</text>
<title>追次西磵祠延額韵</title>,<text>天右斯文左海東。南來遯跡豈云窮。山高鶴駕超寰外。義炳麟經抱手中。曠世恩章三字煥。秉彜輿論百年公。忍提黃馬當時事。吾道陽回問太空。</text>
<title>避病蛇洞池內 丁未五月</title>,<text>繞屋蒼松白水田。野人生契淡如禪。寓居欲結因居約。當面靑山若有緣。</text>
<title>次二樂齋主人 張之翰 韵 戊申</title>,<text>止水涵朝日。踈松響晩風。養成仁智性。眞樂默言中。</text>
<title>祗謁權忠毅公畫像 在龜川書院</title>,<text>豹彩贙姿鍾嶽英。申之學問講求精。時當社稷顚危日。計出鋒釯敢死誠。俎豆龜川公議定。丹靑麟閣列星明。秀眉滿帶貞忠氣。凜烈靈風起後生。</text>
<title>貧病。次胡五峯韵。</title>,<text>貧是吾常病更侵。久抱黃卷廢披尋。此身處涸窮方甚。客氣乘虛痛轉深。命在夫何憂慽慽。理推還可覷森森。忍飢伏枕無餘事。萬古靑山默嗣音。</text>
<title>綿田。爲人馬損傷。田在江亭下。廵使率列倅來遊。</title>,<text>妄意絲身學稼翁。木綿三畒水亭東。助苗或恐家人笑。去草因看自省功。造化新根培植弱。風流使節踏來空。堪咍飽暖都由命。分付田奴莫怨恫。</text>
<title>奉和洪躍天 翊龍 見贈</title>,<text>華牋忽落午𤗉東。忙手開緘似夢中。風月襟懷元自別。芝蘭臭味或相同。高明仰歎詩成格。病懶多慚學未通。莫惜因書頻警發。塊居見得本踈空。</text>
<title>編髮後䯻 陽復日</title>,<text>日出𤗉明䯻影斜。烏雲掃盡鬢鬖髿。千年鰈域夷風變。萬室蛾眉華制誇。聖德方隆昭節儉。婦人先化斥嬌奢。一新文物寒閨裡。不羡東隣富貴家。</text>
<title>奉審仁宗大王胎室 在永川銀海寺○己酉</title>,<text>河淸千一運呈祥。淑氣凝來石室藏。古蹟分明龜背字。紅雲葱欝樹陰崗。山虹想像姚墟瑞。澗草猶傳夾馬香。樵採遺民知愛護。嗚呼聖德不能忘。</text>
<title>動石</title>,<text>石性元來靜是常。胡然能動在山崗。似知體用相須妙。百劫藍風不敢傷。</text>
<title>登普賢山</title>,<text>賴把筇枝到絶岑。熹微小逕僅穿林。來臨碧海徒知遠。跨壓羣山不記深。萬里遙通多勝景。六塵消盡見眞心。登高豈但遊觀興。快活胷襟一朗吟。</text>
<title>輓文公 啓獻</title>,<text>質疑請益十年遅。乘化登仙奄至斯。榮顯有兒餘慶遠。仁齡稱德達尊宜。傳神月上觀魚石。留馥花繁賞菊籬。盥手他時遺事閱。典刑如復想芝眉。</text>
<title>謹次德洞齋席賀邦慶韵 庚戌</title>,<text>乾來一索得之卯。大電祥光繞北辰。運啓聖年年次戌。誕彌厥月月先申。壽比崗陵祈億甲。德兼文武賀同寅。海天玉燭調亭午。至治終看繼頊辛。</text>
<title>天柱寺。次崔丈 觀錫 韵。辛亥</title>,<text>石路崚𡾓樹影微。白雲城北得禪扉。依然坐我蒼鰲柱。月上西巖鳥喚歸。</text>
<title>架巖。代徐德兼 昌五。呈近民軒。主倅。徐有秉。</title>,<text>勝日淸遊服旣成。攀崖緣壁入山城。數饍官厨紅露送。此時花樹正含情。</text>
<title>題知川東軒 主倅李采</title>,<text>三道峯前杳靄間。朱門靑入畫圖山。雲生列峀環成郭。林暎虛衙翠作關。滿巷歌謠知政簡。下庭鳥雀任春𠴨。讀書仙吏於斯隱。迎客淸談盡日閑。</text>
<title>立春夜。宿杏洞。示柳兄而浩 養善。○壬子。</title>,<text>洪匀賦與揔天眞。晨起看山淑氣新。不待東郊鳴土缶。自家胸裡已先春。</text>
<title>寄題卧龍庵。次元韵。</title>,<text>卧龍山下闢茅庵。爲向諸生作指南。梁甫高吟先輩遠。起亭荒廢後人慚。門臨伊洛開明鏡。案列詩書少俗談。也識蟄鱗驚有日。坐看雷雨滿前潭。</text>
<title>輓徐丈 道彬</title>,<text>塵世盲聾早。詩成謝俗煩。弱冠書釰業。白首澗松園。仁驗逾中壽。慶餘裕後昆。誄辭吾豈敢。攀紼故聲呑。</text>
<title>至月十五日夜。夢得一句。覺而跋之。</title>,<text>稻田花落波聲合。麥壠風淸春意閑。想得千秋漁子興。夜來便到武陵山。</text>
<title>二月晦日。自蠅峴移寓江亭。癸丑</title>,<text>誰憐爲客久。滿月又經旬。巷稚顔初熟。隣翁別更新。來從松逕雪。歸帶杏花春。淑氣江頭路。沴滲詎復臻。</text>
<title>客中寒食</title>,<text>寒食今年二月逢。春時早晏揔神功。風微雨歇溪山外。柳放桃含造化中。佳節惱人詩思動。旅懷無味野僧同。鵑如解慰塊居客。啼送前岑滿樹紅。</text>
<title>蛇池內寓中。枕上吟。</title>,<text>蝎伏蚤跳各禀從。卧來枕席若尖鋒。通宵不敢頹然睡。微物如知警余慵。</text>
<title>月夜</title>,<text>避病來空谷。愁腸轉覺淸。夜深山肅靜。月出水分明。松奏風琴韵。蛙傳鼓吹聲。恐人窺得此。還遣物撓情。</text>
<title>聞知禮倅李侯 采 移任善山</title>,<text>視篆來知禮。移符倅善山。古人名邑意。今見政淸閒。</text>
<title>輓退界全丈 必宗</title>,<text>當時宋子門墻邃。有覺其徒正峯公。克肖玄孫能繼武。家聲學業名嶠中。風流拔俗文章妙。奇氣邁往凌雲空。松竹蒼蒼繞屋後。生涯晩年淸無窮。屬望謾勞鄕人貢。怛化催引紗燈風。白玉樓成有詔召。下界安用先人宮。營建正峯祠。而未訖功。 世間甲子纔欲周。布衣韋帶於斯終。鏡面俄啼吊影鸞。夜㙜同歸叫侶鴻。數月後。又遭孺人之喪。 靑山帶顰溪嗚咽。藥逕無語松陰童。奇毛瑞羽留典刑。鳳去玄圃悲孤桐。往事悠悠渾似夢。玆心誰與同。嗚呼厚夜重壚難再晨。一曲虞殯。千行淚逬瞳。</text>
<title>把溪寺除夕。次全兄君伯 邦赫 韵。</title>,<text>暖律初飛玉管灰。明朝知是甲寅來。寒容古壁猶藏雪。春意前山欲放梅。夜半鍾聲催歲盡。客中懷緖以詩裁。白頭相對山醪酌。和氣先從面上回。</text>
<title>觀齋僧作法</title>,<text>淸凈慈悲是釋迦。避煩當日出塵家。破鑼急鼓交喧聒。醉覡狂倡奈笑何。</text>
<title>奉和全兄相別韵 甲寅</title>,<text>來駕曾連轡。歸裝獨下山。聊知今夜夢。應不隔重巒。</text>
<title>二月十五日。宿硏經書院。敬次退溪先生韵。</title>,<text>壁立奇巖畫削成。中開學舍號硏經。前潭印月留心法。齋宿淸宵若喚醒。</text>
<title>奉和湖南吳碩士 燦觀 臨別見贈韵</title>,<text>湖嶺中間德有隣。相逢多恨晩相親。交情未洽離情促。摻袖花前意更新。</text>
<title>嫁巽阿</title>,<text>明燭三宵意黯然。細斟醮酒曉床前。愛而不敎緣吾懶。貧故無儀爲汝憐。那復慈情離敢叙。從來婦道順宜先。聞今尊舅方𠎝攝。只望深誠上格天。</text>
<title>七月二日。宿鄕校。示徐德兼 昌五，柳而浩 養善。</title>,<text>萬籟初閑萬念灰。心源一點此時開。無因住得淸宵景。奈彼明朝物接來。</text>
<title>輓曺汝欽 命敬</title>,<text>回首林塘水石奇。主人何日是歸期。後生無祿迷模範。親友含悲奠酒巵。古宅黃花秋雨節。新阡丹旐夕陽時。餘香尙襲雙蘭茁。福善天心不復疑。</text>
<title>初見外孫曺義孫</title>,<text>渠應稱祖我孫呼。弱女生男更勝無。欲遣琴書傳晩業。將敎獅子入新圖。袁公廣額非關汝。楊惲能文實愧吾。壽考萬斯成德願。區區今日祝桑弧。</text>
<title>胃腕大痛 乙卯</title>,<text>大聲狂叫數驚隣。病在中心豈外因。獲戾早知無所禱。求醫其奈不憐貧。三魂任逐生還死。一息微分鬼與人。痛定靜思方痛際。歿寧存順是吾眞。</text>
<title>伏次御賜曺判决事 漢伯 韵 丙辰正月</title>,<text>嶠南正氣鍾斯人。往事昭森歲六旬。志决取熊眞義士。功歸扶社儘忠臣。高名不盡同砥柱。毅像何妨漏閣麟。聖代恩章詩上煥。凜烈英風若見親。戊申亂。娥林曺公倡義。勤王。罵賊不屈殉焉。當時見漏於褒贈之中。回甲之年。其孫國彬擊錚上寃。當宁賜詩以寵。</text>
<title>病中獨吟</title>,<text>寂寞人誰問。呻吟我自憐。春暄猶閉戶。神憊易成眠。任懶機心息。乘虛客氣纏。養精愈服藥。何必妄求仙。</text>
<title>登金烏山 四月二十三日</title>,<text>危崖壁立自天成。聖代關防不費營。脚踏岧嶤憑杖力。眼窮遊賞豁詩情。雲生古堞迷殘雉。樹密空林聒晩鸎。東望洛洲砥柱屹。令人却憶吉先生。</text>
<title>次鼎谷山齋韵 柳養善別庄</title>,<text>九曲新詩屋共成。門臨冽井學躬耕。猶甘飮啄隨吾分。况復瞻依近祖塋。松燭課兒書萬卷。匏樽迎客酒三行。漑根食實惟天道。自許終身作逸氓。</text>
<title>仁村禹丈 載岳 乘馹赴召。以詩爲贐。</title>,<text>偕計淸秋馹騎馳。幽人經術聖明知。家居蘊抱貧非病。客路行裝淡是奇。禮聘初來莘野日。年華尙少太公時。故山松竹蒼蒼待。圖報君恩且莫遅。</text>
<title>小有亭次元韵</title>,<text>小有新亭揭舊號。箕裘能繼百年家。𪆽飛漠漠寒潭凈。想像當時杖屨過。</text>
<title>文正公河西金先生。從祀文廟。</title>,<text>百年公議欝初伸。聖廡今晨縟禮陳。世代高居牛栗上。淵源遠接洛濂津。尤翁大筆揄揚早。夢相長書表擧新。何幸盛儀躬獲睹。吾人况復秉彜均。</text>
<title>輓戚兄李僉知 亮采</title>,<text>黃髮丹顔地上仙。丘園坐閱杖朝年。雅襟對月壺氷照。異爵從天頂玉懸。斯世何緣承欵誨。典刑嗟已隔重泉。諸孫滿室能詩禮。積善行仁理固然。</text>
<title>輓徐丈 鏺○丁巳</title>,<text>丱角摳衣請益頻。鷰巖書社挹陽春。早年詩壘聲名擅。白首經帷操履純。仁壽庶幾星見極。賢嗟那意歲貞辰。典刑尙有諸郞在。遺事他時拭淚陳。</text>
<title>葱麥。次晦菴韵。</title>,<text>粱肉元非分所宜。吾儒存活庶無飢。考亭千載歆餘味。麥熟葱靑正此時。</text>
<title>小溪得蟹</title>,<text>古人譏汝用心燥。出穴橫行不解藏。風味剩歸措大口。乃知公子實無腸。</text>
<title>聞入鄕薦</title>,<text>老死宜丘壑。何煩入薦章。事同周貢擧。吾匪漢賢良。忍罔文明世。慚無分寸長。自欺還自訟。如夢復如狂。</text>
<title>謹次芝谷二曺丈 振玉相玉 題壁韵</title>,<text>靑山繞右碧溪前。心地無塵豁性天。蒙養眞工開後學。巖棲微效慕先賢。靜觀春草時憑砌。默會游魚晝傍淵。晦德頤神兄及弟。白頭相益送餘䄵。</text>
<title>遇雨。入霞亭。次板上逸休齋韵。</title>,<text>草綠湖明間白沙。却疑身入畫中家。主人迎客蘭言細。雨歇前程日已斜。</text>
<title>熊峴値雨 八月初吉</title>,<text>銀竹隨風密復徐。淡烟濃霧畫圖如。滿身沾濕何須恨。欲解西銘愧學踈。</text>
<title>曉發扶桑驛</title>,<text>曉發扶桑日照紅。金烏山色畫圖中。征衫欲濕微承露。宿霧初收細引風。滿野黃雲連早稻。夾途丹錦染繁楓。詩人興味知多少。懶策羸驂逐去鴻。</text>
<title>輓都僉知 以陽○戊午</title>,<text>五福先將壽富稱。况兼偕老㝡難能。靑松古宅源流遠。白竹新圖世美徵。大耋年高仁所得。僉樞位極德彌增。家聲不盡賢螟繼。餘慶前頭理也應。</text>
<title>己未元朝</title>,<text>悠泛生涯半百回。遽然老大足堪哀。子瞻磨蝎前年過。伯玉知非此日來。身賤不須衣帛矣。家貧那得異粮哉。從今順受惟吾事。默對春心屋角梅。</text>
<title>奉贈鄭上舍 有元</title>,<text>芝宇依依德範奇。偶然逢着怳吾師。心肝共照淵源際。筆札皆爲佩服資。南郭老梅初綻節。北洲孤雁欲歸時。京鄕落落遙千里。後日相思只有詩。</text>
<title>次杜谷精舍韵 在知禮鏡湖</title>,<text>谷勢幽深足美名。鑑湖淸淺照簷楹。春回砌柳風噓韵。雨霽𤗉梧月放明。靜裏性天無點累。醒來心地覺寬平。藏修有所開凾丈。幾箇摳衣請益生。</text>
<title>奉贈張伯永 錫胤</title>,<text>仙李文章上應奎。玄風百里左符提。元來枳棘非棲鳳。暫試牛刀用割雞。荒政不煩臨蔀屋。耿光猶近夢金閨。也知衙罷看周易。一樹官梅向案低。</text>
<title>悼亡室</title>,<text>喫着糟糠卄九年。情深義重宿盟堅。死生有命君何恨。存活無依我可憐。其奈幼癡三女息。嗟兼鱞獨二顚連。悠悠細碎關心事。孤枕終宵卧不眠。</text>
<title>自嘲</title>,<text>無妻無子又無錢。俗累頓無無乃僊。百歲無端無計了。恨無無想學高禪。</text>
<title>自解</title>,<text>曾笑痴人學守錢。聽天循理勝求仙。從今不作妻兒計。風月江山到處禪。前篇極窮。後篇太達。不知窮與達。又是何物也。厄窮命也。放達志也。然則窮吾命而達吾志可乎。古人云窮不失義。達不離道。此亦足以爲吾師。</text>
<title>哀巽阿</title>,<text>哭母纔經旬二日。如何汝又不起疾。一子在前還勝我。六載從夫久離膝。情緣短促年卄八。顔面相阻月十七。憑誰更說心中事。汝季無知哭滿室。地下倘或逢爾慈。老父生涯言可恤。吾窮轉甚其奈命。默數愆殃若自失。莊盆亂以層峰淚。猿腸欲斷鳥無匹。我歌似怨將怨誰。彼蒼冥漠不可詰。</text>
<title>苞山。夜宿蓮塘。</title>,<text>芳如君子艶如娥。花正開時月又何。夢裏似陪無極老。夜深香露襲人多。</text>
<title>次宜春金使君 宗善 韵</title>,<text>受衷以降始名人。參了三才貴此身。心統性情仁爲德。道非高遠愛由親。工夫只在知求放。事業奚徒解壽民。若到春螎天理妙。分明存得本然眞。</text>
<title>次北郭徐公 命普 延贈韵</title>,<text>叔季彜倫賴以明。推爲仁用樹風聲。山鳩野雉曾呈瑞。血指墳廬更竭誠。公議久悲臯子哭。宸聽初徹蕫生名。追恩特下冬官誥。賁得泉門沒亦榮。</text>
<title>正月十九日夜。夢得一聯。覺而續成。庚申</title>,<text>山梅欲綻雪初消。人得乾坤淑氣先。三十六宮春意滿。待隨花柳過前川。</text>
<title>陪送尤菴先生影幀 辛酉</title>,<text>泰山喬嶽七分神。杖屨依然嶺外春。夾道奔趍千婦孺。望塵祗拜幾衿紳。祥麟瑞鳳爭看快。霽月光風若炙親。從此嶠南將一變。明知遺化化斯人。</text>
<title>病中。讀雅誦集句。</title>,<text>廊廟風雲斷。江湖日月侵。簞瓢無改樂。山水自知音。月墮還忘起。罍空始罷斟。悠悠秋稼晩。寥落歲寒心。</text>
<title>贈別海西諸友 長淵金善裕。瑞興李松心。黃州李仁國。</title>,<text>法門高士早聞名。講席同登許弟兄。千里往來君有志。五旬蹉過我無誠。黃溪夜雨論文話。紅樹秋光惜別情。嶠海相思惟見月。一輪高處兩心明。</text>
<title>橫溪滯雨 壬戌三月</title>,<text>澗雨能留客。三宵四敎堂。絃歌如昨日。山水有遺光。花木迎風暖。泉聲近枕凉。良朋况來集。娓娓共連床。</text>
<title>祗謁尤菴先生影幀。次南巡相 公轍 韵。二首○七月四日</title>,<text>座上春風恍滿堂。斯文如復見扶亡。恩章表揭傳心錄。道統千年接紫陽。摳衣多士拝升堂。遺像斯存道不亡。一部春秋誠正學。尊周當日獨扶陽。</text>
<title>琴湖泛舟</title>,<text>壬戌新秋旣望時。蘇仙能賦我能詩。衣沾白露三更冷。柁引淸風一葉危。下上游鷗非有意。古今明月自無私。傍人醉問良宵樂。赤壁歸來更屬誰。</text>
<title>九日。凝川道中。</title>,<text>野濶天高序屬秋。行裝晨發嶺南樓。黃花有意呈佳節。白首無心賦遠遊。風緊一任吹落帽。酒香聊復解消憂。江山到處皆新景。醉折茱萸興未休。</text>
<title>月夜。登永嘉㙜。在釜山。九月望日。</title>,<text>萬里滄溟百尺㙜。天光上下凈無埃。波涵影島神鰲戴。月出釜山寶鑑開。遠火易分漁舶去。層濤微認夜潮來。憑欄指點蓬萊路。何處安期御鶴回。</text>
<title>輓李光甫 春培</title>,<text>氣槩曾聞少壯時。論交却恨十年遅。英姿謾抱經綸志。餘慶宜徵俊秀兒。萬事微茫生是夢。一言銘佩仰如師。暮春分袂丁寧約。遽隔幽明奈此悲。</text>
<title>留題紅李洞 十一月</title>,<text>紅李落何處。千年洞號傳。境幽稀雜客。土沃足良田。葉語風驅壑。松陰月到天。偶來留十日。知我少塵緣。</text>
<title>輓徐君實 栻○二首○癸亥閏月</title>,<text>詩能獨步筆稀儔。聲價文垣揔讓頭。立雪心齋門下日。揚名鄕解榜中秋。高堂忍灑西河淚。上界重修李賀樓。愚陋偏深同道痛。質疑何處更從遊。德養無人哭斷腸。齊閭落日又凄凉。孝心不必殊存沒。上下塋開倍惻傷。</text>
<title>南塘延謚宴。奉呈同志。閏二月十六日</title>,<text>源源寒水接南塘。正脉尤門賴未亡。折衷諸家同異說。擔當斯世是非場。生前蘊抱違時用。歿後遺編見道章。公議不須千載下。覃恩幸有聖明王。</text>
<title>贈澄月師 甲子</title>,<text>宴坐觀心處。逢迎愧俗賓。久聞詩絶妙。相對貌彌眞。落月參禪夕。澄雲出定晨。雖無一宿覺。淸拂滿襟塵。</text>
<title>次韵。寄題圓崗祠。在蔚山。享嚴戶長興道。</title>,<text>百世莊陵賴孰尋。六臣猶未奉藏深。綱常有植惟餘事。日月爭光只此心。彰節已幷羣哲享。聞風不盡後人欽。新祠忽起雲仍地。一段公評屬士林。</text>
<title>讀晦菴十二辰詩。次韵。</title>,<text>困窮何必賦碩鼠。計拙不事耕牛圃。治心自無虎食憂。謾吟兎罝歎才鹵。蟄龍幾時雷啓冬。肯與蛇鱔甘爭䧺。夢斷金馬門前路。應聘羊裘猶愧容。猿鳥忘形庭草綠。卧聽隣雞鳴屋角。柴門高掩絶犬吠。坐談何如喫猪肉。</text>
<title>謝黃僉知 浩然 惠眼鏡</title>,<text>千載朱夫子。味在盲廢讀。後生那堪希。只自抱書牘。晝坐疑隔紗。晨興不辨色。操心旣無要。視焉能爲則。幸有高義人。惠施無所惜。憐窮且悶老。却將雙鏡擲。瀅澈烏水晶。團圍黃犀角。玲瓏繞眉睫。恍然一夢覺。看花忽捲霧。對書如照燭。能令返我明。厚誼何其篤。不待金箆刮。掃去氛翳積。豈意衰頹齡。復作具眼客。出門兒童笑。擡遠豁心膈。庶幾免埴。奚啻起躠躄。非禮愼勿視。恐負斯人德。欲往病未能。何日靑眸拭。惟君敦孝思。挈家楸下卜。愨刱庶終身。友愛頗眞樸。秉彜所同然。聞者咸歎服。此非阿好言。聊以公議復。</text>
<title>三月十日望遠山雪景 乙丑</title>,<text>寒食東風雪色繁。百花爭發六花翻。紅桃綠柳同衣縞。草木猶知聖母恩。新有大妃喪。故云。</text>
<title>輓鏡湖先生</title>,<text>篤實工程老益專。丘園坐閱杖朝年。金聲玉色神怡泰。霽月光風氣浩然。天佑斯文生有意。志違經濟命無緣。典刑不盡遺編在。沒世猶能惠後賢。</text>
<title>小有亭。次徐 道洙，趙 天慶 兩丈相贈韵。</title>,<text>老去交情問淺深。晩春鳩杖喜相尋。草堂聯枕三宵夢。蕭寺開懷數日霖。淡水芳蘭雅契舊。丹顔黃髮達尊今。牙絃欲動鍾傾耳。笑指前湖一帶琴。</text>
<title>輓玄進士 鍾洛</title>,<text>質厚神淸氣岸休。曲江春酒少年遊。詩書不盡兒孫業。宰木靑靑蔭古丘。</text>
<title>輓都伯卿 成大</title>,<text>淡水芳蘭自未髯。許君淸操使頑廉。容人德量鄕隣服。處室和風孝友兼。遺馥古庭留寶樹。傳神低月滿踈簾。那堪復過河南路。絃斷牙琴涕淚沾。</text>
<title>本官請見。而營門又傳喝。出門戱吟。</title>,<text>拜府歸來又拜營。朱門奔走此何名。街童市吏爭相恠。難信無心勢利榮。</text>
<title>輓柳而浩 養善○二首○丙寅</title>,<text>勇决公車業。堪爲處士身。無心超俗累。有志樂淸貧。餘事文章妙。生涯道義眞。遽然仙路隔。素昧亦沾巾。自愧浮佻甚。辱從緫角時。醪醇常至醉。理到更無疑。言議相芬馥。心情兩灌委。如今不可作。誰復警余癡。</text>
<title>次韵全大元 弼舜 獨樂亭諸詠 十七首</title>,<text>柴扉晝掩列圖書。卧夢濂溪草不除。竹檻淸風微醉後。松窓明月獨吟餘。自無氷炭來方寸。好占田園闢廣居。珍重箇中多少樂。世間名利却何如。右草堂名傳崖蜜鳥含頻。朱實團團色透巾。錦峽詩成悲野老。玉窓花發惱佳人。居先百果呈端午。禀得五精壓早春。千古應寃三品第。喫來淸我滿襟塵。右櫻桃朱砂紅染似年年。一窠眞堪價十千。對客粧成嫌不語。凌晨香噴若薰天。名園富貴迷宜衆。繡檻風流醉欲眠。却向濂翁如訴恨。荒階踈雨立悽然。右牧丹東山古洞鎖烟霞。春滿林泉處士家。漢女啼粧踈雨裏。文君濯錦暮溪涯。渾然金色枝迎蝶。錯繡奇觀葉護鴉。幽獨自無華麗習。肯隨紅艶闘羣花。右薔薇春晩廣陵卜相遅。紅房微斂似含悲。玲瓏結綺羣芳後。窈窕留香欲暮時。濃露滿顔如沃醉。丹心照日豈無知。根和五臟眞堪貴。不必從遊洧水涯。右芍藥子䂓初歇月依依。獨樹庭前影欲微。細細紅藍和雨發。輕輕紫玉傍風飛。山晴日暖香來遠。地僻壚空客到稀。人道貧家此時少。攀枝三嗅立芳圍。右杏花花隨血染鳥隨喧。傳說蠶叢古帝尊。千載難憑奇異事。三春只有化工恩。紅房綻早爭梅萼。萬壑粧成似劒門。明月滿山時正好。探芳那必遍阡原。右杜鵑花百花頭上最先開。凍雨垂垂一洗埃。春意却憐氷質冷。幽香誰信雪魂回。新詩正在無言處。落蘂還從入笛來。結子何時和鼎鼐。廵簷索笑興難裁。右梅花衆芳搖落地閒荒。隱逸淸名屬杳茫。晩發偏宜君子德。幽潛故近野人墻。殘烟細雨尤呈艶。烈籟嚴霜不受傷。九日龍山微帶笑。風流都付醉仙鄕。右菊花楚江紅樹遠揚名。幾箇騷人詠不平。霜信正來丹錦鋪。神烟初曳綠陰生。風光㝡好重陽節。晩景偏傷烈士情。取醉停車聊坐愛。千林奇翫一般橫。右丹楓朝陽閱盡碧山中。賦物天心倘未公。棲待鵷雛枝欲老。伐宜琴瑟理元空。人間一葉秋聲遍。井上繁陰雨勢窮。會有薰風揚妙曲。將看八域解民同。右碧梧灑落玆軒飽分安。脩脩庭竹自堪看。中虛有節同君子。肉食難醫笑俗官。密葉引風猶漏月。踈叢迎鳥易窺欄。萬竿如束沉沉翠。故抱貞心許歲寒。右翠竹歲寒勁色列森然。蒼翠濃陰欝欝邊。戰雪爭風憐弱植。干雲蔽日待高年。盤根遠占巖巒勢。偃盖常涵雨露天。搆廈良材將自任。只容山頂鎖靑烟。右𥠧松去鳥來雲片片飛。悠然得意却忘歸。登臨直以心期遠。幽賞非關素志違。面面風烟隨處好。紛紛塵慮到頭稀。詩成浪詠徘徊久。松露團團月滿衣。右西㙜書中自有聖愚分。鸞鳳羞爲鷰雀群。至理須要明一貫。博文何必倒三墳。工夫正在存心地。事業終歸過目雲。畢境成功多實踐。怡然悅樂泰天君。右讀書小屋依山適起居。幽情全與世情踈。排眠只管詩添藁。乘興長敎酒有餘。窓隙夜凉迎玉兎。牀頭日暖晒書魚。柴扉晝掩無人到。陣陣松風滿襲裾。右閒居雨後山容畫太平。門前白水倩人耕。東隣不必煩春告。卧聽晴林布糓聲。右耕塢</text>
<title>夢得一絶。覺而記之。</title>,<text>死生有命誰輕重。禍福無門任智愚。順受從來眞快活。自明誠更着工夫。</text>
<title>過乞水山。題金孝子 貴悅 帖。丁卯正月十七日</title>,<text>乞水山俱屹。爭將孝子知。穽虎誠相感。掛鞋樹長枝。秉彜人所貴。湮沒亦云悲。前後揄揚筆。庶幾無愧辭。</text>
<title>次盧氏延恩宴韵 幷序○二首○己巳二月</title>,<text>丹陽禹君載受永仲，載璿衡仲大碩人光州盧氏。以年滿九耋。登聞于朝。封淑夫人。位在三品。聖朝優老之典。豈不盛矣乎哉。衡仲昆弟。喜其親之壽而康寧也。感君恩之溥以難報也。以延誥之後月二十日庚戌。設宴于家。請族人故舊賓客。與相慶賀焉。是日也。天朗氣淸。惠風和暢。夫人晨起盥櫛。坐於中堂。受諸子諸婦拜。終日酬酢。不倚不倦。賓客之望之者。儼然若金母，麻姑之降於此矣。諸孫歌。諸子舞。其樂融融。禮不愆而福有未艾焉。抑未知西河不老仙。亦曾有異數於當時耶。客酣而酒闌。永仲氏賦干支四韵以志喜。寢郞丈詠三韵二句歌其事。而座客迭和。誠人世間大稀異之盛事也。豈止一家一鄕之榮光而已耶。余於二君者。托契甚密。通家亦累世矣。備知夫人之淑德懿行。二君之致敬盡歡焉。乃敢忘拙次韵。以讚朱夫子也知厚德天應報。更說陰功世所希之句意云爾。鶴髮垂垂滿九甲。華筵樽酒賀申申。天官品秩階陞丙。恩誥頒題月建寅。賢母外榮還笑未。仙娥偸藥太何辛。斑衣白首雙令子。獻壽稱觴拜北辰。壽星輝暎德星邊。三品恩榮九耋年。五福中間添以貴。笑他王母只昇天。</text>
<title>曉過錦江 三月二十一日</title>,<text>一路逶迤十里汀。日輪初出宿烟晴。花光照水波如錦。草色連空鳥度靑。遠近歸舟冠盖渡。往來行客短長亭。况玆景物春將暮。到處携樽任醉醒。</text>
<title>拜性潭先生几筵</title>,<text>松竹依依若助哀。絳紗如夢素帷開。西林自古無窮痛。不復親陪杖屨來。</text>
<title>登拱北樓 九月未望</title>,<text>雙樹城樓屹半天。坐來淸颯若登仙。滿山黃葉開新畫。隔水蒼蒹劈晩烟。浩蕩風光秋序後。喧騰歌管夕陽邊。憑欄面面皆詩料。其奈踈才不盡傳。</text>
<title>靈隱寺</title>,<text>古寺高臨錦水隈。滿山秋氣正佳哉。天香桂子飄何處。緬想前人獨詠來。</text>
<title>錦城秋懷。以已知出郭少塵事。更有澄江銷客愁爲韵。</title>,<text>秋序旣云高。幽興何時已。霜凋碧梧柯。香滿黃菊蘂。無心賦遠遊。節物從可知。况復思鄕切。覊愁正此時。遣悶良有以。步屧城南出。滿山饒紅樹。穿林永白日。行登拱北樓。千雉連水郭。居然壯心目。俯仰天地博。憑欄不禁興。偸閒異學少。森羅備萬象。或恐貪看鳥。對此敢開顔。靈㙜淡無塵。鳶魚呈妙理。歌管任別人。臨水自然樂。非關仁者事。此地儘有緣。玆遊天所畀。山勢欝嵯峨。努力擠攀更。亭屹名雙樹。沒世不忘聖。鑾蹕何年駐。獻䤋神功有。金帶寵錫命。至今燦牛斗。徘徊起曠感。長江如練澄。悠悠眼界寬。浩漾虛欲凌。復入靈隱寺。迢迢門對江。天香落何處。浪仙去無雙。南臨有將㙜。寥寥兵氣消。可驗昇平久。古碑苔文雕。歸來日欲暮。忘却錦城客。同遊盡名勝。相和助詩格。不須陳言讀。非徒滌蕩愁。復向雞龍去。風物欲盡收。</text>
<title>登雞龍山獅子菴 九月念日</title>,<text>下輿復策杖。行裝到處宜。色色丹楓葉。垂垂黃菊枝。石峯尖似戟。草徑細如絲。努力一躋上。孤庵儘更奇。</text>
<title>杜谷書堂。行鄕飮酒禮。謹次先生舊韵。庚午</title>,<text>嗚呼。先生之棄後學。已六年于玆矣。遺文尙在亂藁中。門生子姓。咸懼其久而爛逸。要余一換朔收散刪煩。草本甫就。則完秩之成。固難以歲月期也。因行鄕飮禮于精舍。而遺像在堂。儼臨多士。悠悠江漢之思。此際倍切。謹次集中遺韵以識懷。時則三月望日也。桃李花繁日氣晴。禮樽羣飮際淸明。賓筵不耐西林痛。拜瞻遺像淚河傾。</text>
<title>詠逐邪花</title>,<text>爭姸恥倂衆芳開。獨秀炎天雜草萊。花譜修來同指佞。誰從丹陛向陽裁。</text>
<title>次武夷棹歌韵。題華陽九曲屛風。</title>,<text>一曲溪無問罪船。擎天虛壁影橫川。何時鰲柱能回運。望裏皇華浥暮烟。右擎天壁二曲深深度衆峯。滿潭雲影善形容。虛舟泛泛無津涘。活水源頭隔幾重。右雲影潭三曲山河入漏船。蒼梧哀淚咽千年。孤巖屹立滄桑界。不盡吾東志士憐。右泣弓巖四曲幽棲倚古巖。滿山花影照𣰦毶。晦菴微效尤翁冀。心法千秋月印潭。右巖棲齋五曲山回谷轉深。高㙜千尺出平林。月明夜靜無塵事。仰視踈星拱北心。右瞻星㙜六曲層㙜俯碧灣。山扉無事晝常關。不須敎外傳眞的。舒卷浮雲一任閒。右凌雲㙜七曲秋深水落灘。卧龍巖古幾回看。起亭千載欽遺感。何日重恢漢業寒。右卧龍巖八曲層層石勢開。山空㙜古水縈洄。仙禽寂寞歸何處。留得巢名引客來。右鶴巢臺九曲淸漪水坦然。如砥白石作平川。山中獨照皇明日。雲漢宸章色動天。右巴串</text>
<title>次萬東廟韵</title>,<text>二字名言刻在楣。翠華想像幾多時。百年消息哀秦醉。一體君臣倣蜀祠。陟降皇靈東土眷。風泉餘感後人悲。山花尙帶王春色。不是無心浪詠詩。</text>
<title>再登拱北樓</title>,<text>前度遊人此又來。冬容幽絶勝秋回。枝枝樹雪梅花嫰。面面江氷寶鑑開。官渡歸舟眞活畫。夕陽詩思小塵埃。一聲長笛來何自。徙倚南樓興未裁。</text>
<title>夢中作 辛未二月初六日</title>,<text>混淪不可名。何物是太極。兩儀始分開。萬化本無極。</text>
<title>贈別醉荷趙 文喆。次梅下徐 斗輔 韵。</title>,<text>偶然携手碧珍城。討盡平生景仰情。後夜相思知有月。一輪分照兩心明。</text>
<title>輓郭汝賚 弘弼○三絶</title>,<text>小少相從老益深。公憐我拙識公心。舊遊如夢那堪說。欲綴哀詞涕滿襟。天賦豊儀嗇命途。驥蹄未展步雲衢。布衣韋帶窮廬下。虛老人間好丈夫。二子攀號女未行。靈應泉路尙關情。悠悠此恨何時已。薤露歌悲落照橫。</text>
<title>輓全戚美伯 邦彦</title>,<text>噫噫君安適。新兆近先塋。我來助執紼。薤露不成聲。逝者旣無知。存者復何情。悠然念乎昔。欲說淚縱橫。戚屬本不遠。生年又同庚。葱竹自幼少。憂樂到老成。白首日相對。諧笑送餘生。羡君筋力壯。憐我身世㷀。那意健者先。誰復慰此傖。玄理妙難測。氣數任否亨。典刑猶有在。庭蘭一枝榮。漑根應食實。天道却分明。湖上摳衣士。潭門束脩誠。孝友因家學。留取後人評。依俙屋梁頭。曉月更挹淸。萬事嗟已已。題詩哭餞行。</text>
<title>聞鄭嘉山 蓍 父子殉節。作詩悼之。壬申</title>,<text>文穆有孫國有臣。賢爺詔子共成仁。一門倂命稀前史。萬古扶綱起後人。已熟熊魚平日講。奚徒義勇急時伸。凶鋒亂斫心無貳。凜烈精神上薄旻。</text>
<title>輓裴進士 經國</title>,<text>瑞世文章獨賦才。晩堅操履制齡頹。曲江宴賜騰名早。白玉樓成下詔催。遺事後來應手盥。此生何處更顔開。窮病坐違躬執紼。舊情新恨一般哀。</text>
<title>輓徐文伯 ○三首</title>,<text>孝順追家範。醇眞倣古賢。挺生還速奪。天意正茫然。望斷齊閭夕。蘭孤謝宅春。靑山埋玉樹。行路亦沾巾。托契忘年紀。傾心共灌輸。那堪提往事。有淚灑泉途。</text>
<title>次韵。寄題晩隱亭。金奎華○癸酉正月</title>,<text>九曲詩成屋已就。遽然泉石一朝居。溪聲入戶凉生枕。樹影當庭翠擁廬。酒熟茶淸時速客。𤗉明几靜獨看書。遙知採釣陶眞趣。滿壑烟霞夢想餘。</text>
<title>次徐僉知丈 命權 慶宴韵</title>,<text>箕陳五福壽居先。享得邦君就問年。眼下諸孫衣綵舞。鬢邊雙玉帶恩懸。躬逢聖世承優典。節届花辰闢酒筵。賓客滿門稱慶酌。嘏仁感孝自然天。</text>
<title>次徐上舍汝用 檍 逸圃韵 甲戌</title>,<text>艶君淸操使頑廉。宅近靑山晝下簾。晩圃耕牛生事逸。早年司馬聖恩沾。優閒樂分心無累。評史談經理透纖。雨後稻花詩料富。箇中幽興士農兼。</text>
<title>輓晩聾軒徐兄 寬修○五首</title>,<text>稀世圭璋雪月襟。風流文彩聳詞林。秪煩刺史賢能貢。差晩丘園玉帛尋。好學工程老益專。經床坐閱杖朝年。講䂓留揭城西院。俾覺來人誦又絃。練實林空濁世昏。鳳歸玄圃欲無痕。仰天試問生才意。不食遺庥定後昆。一生心服友兼師。童歲相隨到素髭。迷路從今無我相。暮年孤抱說憑誰。峨㟄曲斷薤歌悲。攀紼西風忍淚時。回首舊遊渾是夢。餘生如幾九原期。</text>
<title>歎瘦</title>,<text>筋節𡾓崚一老窮。衰顔無復舊時紅。形同楚澤行吟客。學愧西河戰勝功。滓穢誰云隨日去。眞元頓覺比前空。起來堪步屛風上。笑殺追蹤絶粒翁。</text>
<title>三月二日。湖上寓興。</title>,<text>輕風麗日正佳辰。一色長郊草似茵。夾岸垂楊新氣態。傍村嬌杏足精神。虹橋半側樵爭渡。野水初生客問津。雲淡沙平前路濶。畫中多少往來人。</text>
<title>江郊步屧</title>,<text>春服初成興轉加。悠然步屧滿汀沙。芒鞋竹杖行裝淡。芳草晴烟景物佳。牧子風流垂柳岸。寒村富貴有花家。偸閒學少非吾事。笑向傍人樂意誇。</text>
<title>路上拈春字</title>,<text>烟花三月欲深春。行遍芳郊物物春。鷰語禽啼皆樂意。自家胸裏一般春。</text>
<title>讀書吟 丙子</title>,<text>何處是廣居。向裏大廈結。小學基地排。大學間架列。語孟開戶牖。詩書備藻梲。百家來陛戺。五車盈㯑臬。惺惺主人翁。奠居戒安佚。尙不愧屋漏。灑掃門庭潔。前臨活水塘。眼界無礙窒。安得千萬間。大庇天下傑。</text>
<title>謝徐上舍錫汝 麟淳 送眼鏡</title>,<text>廢書塊坐似深更。雙鏡團團自漢城。展匣晶光紛照徹。開顔眉睫忽澄淸。心虛應物方爲則。視遠惟明却返精。非禮那堪來眼界。惺然多謝故人情。</text>
<title>再過五友亭 丁丑</title>,<text>三郞江上一高亭。五友芳名耀百齡。繞檻春留連理樹。隔林禽喚在原鴒。湖山景物輸遊客。漁戶生涯集釣艇。幸有來人瞻仰地。同祠連腏妥尊靈。</text>
<title>漕倉發船</title>,<text>天濶東南海路通。帆檣相接舞輕風。盈船玉粒惟常貢。樂在年豊戴舜功。</text>
<title>流頭前一日。閉門深坐。聊吟以記。</title>,<text>凄凄風氣肅。凜凜似深秋。時序當衣葛。行人欲覓裘。誰云去酷吏。不復喘吳牛。願奏南薰曲。賡民解慍謳。</text>
<title>如是吟</title>,<text>生而如是死如是。仰瞻浮雲亦如是。顔殀跖壽皆如是。肯把榮枯恨如是。</text>
<title>偶吟</title>,<text>秋晩窮村懶此身。靜中心事說無人。門前車馬知誰過。案上蠧魚稍可親。貧賤素由吾分內。昇沉都付彼蒼旻。從今更覺生涯淡。困睡閒吟足養眞。</text>
<title>登法伊山烽臺</title>,<text>春晩千林事事閒。浪吟飛上法伊山。南臨最頂峰容矗。北俯新川水勢彎。歌酒團圝聊竟日。冠童咸集共怡顔。斜陽在嶺猶餘興。禽鳥相呼樂意關。</text>
<title>己卯元朝吟</title>,<text>我今所得古來稀。回首茫然萬事違。少壯無聞其奈老。自堪終始小人歸。</text>
<title>輓郭弼卿 泰弼○庚辰</title>,<text>小少遊從老益敦。更添苽誼接高門。逢場每許公遐壽。此日那知我獨存。盃酒忘形延歲月。平生積善驗兒孫。佛山如夢尋遺跡。喬木陰陰蔭古村。</text>
<title>輓金良彦 宇弼</title>,<text>淡水幽蘭臭味香。士林期待不尋常。始因偲切恒加敬。更接婚姻益未忘。遺恨應生羅墓桂。新詞催引玉樓樑。梅村沙月終寥落。遙挹餘風咏短章。</text>
<title>次白氏三友堂韵</title>,<text>三友遺墟肯搆堂。重新花萼舊聯芳。凭欄樂意原鴒語。滿砌繁陰棣影長。白首同衾眞好事。肖孫趾美更生光。塤箎迭唱天和露。罔墜吾人秉執常。</text>
<title>贈河上李侯 台升 話舊 辛巳</title>,<text>滿城桃李古河陽。仙吏文章格價長。縣僻官閒詩入律。庭空客到酒盈觴。齊民樂業歌來暮。多士趍風識嚮方。二代淸儀躬獲覩。歲周辛巳不堪忘。</text>
<title>偶吟 二絶</title>,<text>鯉魚肚裏水。與鱖本相似。混淪太極體。隨處無彼此。理氣元非二。形質各禀受。離看復合看。凡聖同所有。</text>
<title>輓李子心 秉奎</title>,<text>上界催成六偉文。儒林踈索復誰存。湖潭門下窮源學。詩禮家中克肖孫。孝養未終遺至恨。典形猶在驗來昆。交情不獨遊從好。欲叙哀辭涕暗呑。</text>
<title>輓通判李侯 章顯○壬午</title>,<text>大火西流畫翣橫。官梅驛樹揔含情。來時半刺嶠南府。去日丹㫌漢上程。萬口成碑堪墮淚。百錢齎送欲呑聲。鯫生最切攀轅痛。永世難忘德政淸。</text>
<title>輓孫伯源 基孝</title>,<text>公少於吾間一庚。嗟今先逝理難明。生平飽分林泉老。身後傳家孝友名。季女當笄胡忍捨。稚孫課讀亦關情。知心不獨婚姻故。絃斷峨㟄涕暗傾。</text>
<title>哭李景春 宗林</title>,<text>同庚同老又同心。兩世三姻誼益深。窮獨生涯頻見恤。英豪意氣便開襟。今春誰復首花伴。暮樹堪悲失侶禽。離合悠悠餘幾日。九原應有更相尋。</text>
<title>夢中詠曉 癸未九月望夜</title>,<text>曙色明星爛。秋聲落木來。微吟眠獨覺。幽興正難裁。</text>
<title>輓姜老 周輔</title>,<text>磅礴㙜山下。挺生種德人。諸孫成聚落。高義動鄕隣。處世宜遐福。居家悅睦親。將看喬木蔭。爲誄送靈輴。</text>
<title>夢中偶成</title>,<text>日午明窓猶兢兢。風來虛室自惺惺。此間底事非存養。妙敬無窮見性靈。</text>
<title>題琴湖亭 甲申</title>,<text>百里長湖號以琴。主人亭上有枯琴。臨風按撥彈流水。聲雜前灘不辨琴。</text>
<title>題長丞</title>,<text>木強其性以丞名。屹立長亭似有情。迎送不曾煩拜揖。只憑行客數前程。</text>
<title>屋壁書揭晦菴詩。道，性，命，心，意，情，思，志，氣，誠，敬十一首。謹次遺韵。</title>,<text>萬化皆從一太極。流行發育大原傳。陰陽互宅無終始。理氣相涵豈後先。率性明誠觀妙用。居仁由義體眞筌。聖賢旣沒非亡道。往古來今只實然。右道天地茫茫儲厥精。一原異軆各貞純。二儀成質分淸濁。五氣資形有等倫。禀得㝡靈當盡物。定之中正發爲仁。人生而上不容說。理自流行靜且眞。右性欲問冥冥造化工。洪匀賦予浩無窮。五氣參差宜雜糅。一原眞靜本純同。各分壽夭殊脩短。禀得賢愚有塞通。行險不知居易俟。歿寧存順是吾中。右命本無遠近亦無私。一箇翻車易轉移。管攝七情爲主宰。放奔千里在毫釐。鏡明水止涵成體。仁發義裁秩有儀。屋漏雖幽寧使愧。自欺堪怕彼人欺。右心計度經營一念生。幾分善惡已私萌。聖門絶四深垂訓。曾氏省三必欲誠。悍馬銛鋒休引氣。寒氷焦火易緣情。藹然四端各隨感。靜後分明觀物成。右意性本無形不可名。發而爲用謂之情。四端已具於心統。萬事紛交以氣生。感物忽然先自動。如流還怕肆其行。靜中體認中和竗。天理昭昭到底明。右情身心收斂整容儀。氣像充然儼若思。動察靜存其或罔。言忠事敬斷無時。深探要使惺而覺。細入須分毫與釐。作聖工夫由睿得。誠之於此是前知。右思內以心志外威儀。知止工夫定向時。驀直趨從先立爾。光明正大遠期之。不忘溝壑終能守。可奪三軍竟有爲。希聖希賢當主一。茫茫渺渺愼無馳。右志至大至剛本混元。兩間充塞體其全。義非襲取生爲配。理與相涵道乃天。反覆梏亡危不復。晝朝息得浩無邊。勿忘勿助能持志。千載同歸有聖賢。右氣人得而誠是降衷。流行實理渾然中。五常百行於斯立。四德三才卽此融。純一無爲幾善惡。靜虛寡欲庶明通。吾心太極同微顯。克己歸仁可擴充。右誠敬肆之間實理尋。齊莊整肅攝吾心。喚醒在此應專一。對越以居有赫臨。四體不覊終入道。百邪退聽始能欽。操存舍亡何須說。睿知聦明得力深。右敬</text>
<title>夢中無題 臘月卄七日</title>,<text>龍起之年學擾龍。風雲際會草廬中。攀鱗點額前程濶。變化神權澤物功。</text>
<title>次朴士文 東純 韵 二首○乙酉</title>,<text>以審名齋警逸居。工夫知在復其初。精詳處事方持敬。愼密存心乃讀書。隨意公私幾善惡。權時輕重辨熊魚。師門至訓明星日。足得和章正起余。右次審齋韵誠意工夫在反身。威如之吉揲蓍辰。射須正己爭君子。學莫當仁讓別人。一性毫釐非彼與。兩間充塞體吾珍。紫陽山下新安塾。遺馥千年德有隣。右次反求諸己韵</text>
<title>題朴瑞翼 性德 草堂</title>,<text>容膝茅齋滿架書。主人生計淡踈如。曠庭松竹微吟裏。淸曉衣冠靜坐餘。永日課兒詩汗漫。有時迎客禮謙虛。我來優入芝蘭室。知是山南處士居。</text>
<title>輓徐謹初 謹復</title>,<text>叔季少君子。囂囂一老翁。承家敦孝友。守分任窮通。影落空樑月。香留寶樹叢。作詩悲後死。舊遊若夢中。</text>
<title>落齒復生</title>,<text>八朔而芽八歲齔。人之食道骨之餘。石城盡壞方憂豁。編貝重新却補虛。咀嚼莫憑還是妄。嘯歌不廢竟何如。偸生但恐逆天理。口吻殘花奇氣噓。</text>
<title>登八助嶺</title>,<text>短僕羸駒路似懸。提攀分寸到高顚。後人且莫中途廢。討盡崎嶇始豁然。</text>
<title>輓朴士吉 履純</title>,<text>古貌古心壽八旬。紫陽山下一天民。鳳雛麒子皆餘慶。黃髮丹顔是嘏仁。鄕黨公評遺逸老。林泉閒趣布韋身。那意中秋終夜話。遽成冥路隔氛塵。</text>
<title>巖棲獨詠 丙戌</title>,<text>獨茂巖前獨往還。悠然策杖見南山。飛雲過鳥蒼茫外。翠竹靑松隱暎間。靜立齊心顔氏學。時來會意邵翁環。眞襟緬想周夫子。案有圖書晝掩關。</text>
<title>輓徐士洪 寬復○丁亥</title>,<text>小少傾心白盡頭。吾私非但爲從遊。壯年氣槩深相許。晩節風儀㢠莫儔。孫未傳家應有恨。吊有稱夭竟誰尤。嗟纏老病違臨訣。題送哀詞助紼謳。</text>
<title>三月四日。夢中作。</title>,<text>榮枯一定賦生初。君子猶難變疾徐。儻來順受惟吾正。滌去邪心澹若虛。</text>
<title>輓洪同敦寧 履簡</title>,<text>屢典䧺州政化覃。平生積善驗兒男。昌朝上秩敦寧府。南嶺豊碑萬口談。猶有巷民歌袴五。忍聞京第號衣三。一聲虞殯千行淚。遺愛偏深百尺潭。</text>
<title>伏次東宮賜觀察使李公 鶴秀 睿韵</title>,<text>剛直風聲頂上輪。朝中屬望聖攸賓。擁來㫌節思宣化。敕去襜帷賀得人。字字恩章含異數。家家棠咏頌陽春。採謠南國惟公職。式勉其歸達紫宸。</text>
<title>山中淸夜詠六言</title>,<text>月白松杉影地。雲晴星斗橫天。山空夜靜風爽。正是幽人未眠。</text>
<title>歎息</title>,<text>歎息復歎息。歎息竟何益。殀壽各自由。窮通隨所得。富貴力難求。憂慽天將玉。存順歿吾寧。何須問福極。</text>
<title>次鄭士中 爀 蒙窩韵</title>,<text>泉石居然數棟成。寓名山水擊經生。晨朝默坐心源靜。宴息潛修夜氣淸。門外徘徊迎客鶴。林間看取止隅鸎。果行育德惟吾事。直照明明一路平。</text>
<title>呈徐君甫 光元 回昏宴</title>,<text>歲月重回旭日光。同牢宴設御仙郞。靑衫白髮東床客。紅粉秀眉北盥粧。金母蟠桃排饌案。赤松霞袂列鋪房。兒孫舞上龜蓮壽。細酌巹盃倒景長。</text>
<title>獨茂巖</title>,<text>非山非石一孤巖。古號流傳獨茂巖。人獨依巖巖獨茂。端宜棲息主人巖。</text>
<title>輓朴公 光正</title>,<text>華胄琴軒後。雅儀尙典刑。將多喬木蔭。虛閱太公齡。孝友追先範。兒孫訓古經。如今不可作。西望涕雙零。</text>
<title>輓河雲瑞 潑龍</title>,<text>畎畒忘形久。淳眞得自天。奉先齋寢闢。裕後墨庄傳。屋暖身同潤。慶餘子盡賢。遽聞仙路隔。南望涕雙懸。</text>
<title>追次朴謙彦 基永 二尊回甲宴韵 二首</title>,<text>斑衣舞側晢而豊。具慶堂中侍兩躬。花甲重回時稔熟。觥籌交錯醉淋融。松苞祝切歌偕老。菽水歡深樂素窮。衰朽無庸徒景仰。華筵恨未賀賓同。同尊同體又同年。偕老光陰極宿邊。秋菊垂花爭獻壽。臘梅呈節再開筵。滿庭蘭玉占餘慶。合席瓊琚溢賀牋。和氣洋洋騰頌禱。却敎龜鶴共躚蹁。</text>
<title>輓族弟稚明 時永○三絶</title>,<text>壽至從心玉四枝。世間遐福孰如之。採蘋亭上淸冷月。留照綿綿葛藟虆。百里家居四從親。源源相接喜津津。我老君亡嗟奈爾。故園花樹獨傷春。衰者猶存健者先。觀居斯世却潸然。數行哀誄無窮意。因果來生更結緣。</text>
<title>徐景直 櫽 字辭 乙丑上元日</title>,<text>冠而欽名。字以表德。櫽是揉曲。爰命曰直。聖門傳授。此爲要切。人維應事。天故生物。罔也幸免。養而無害。義則方外。敬之在我。戰兢臨履。誠正精一。及其成功。四體充溢。邦道有無。如矢而已。父子相隱。乃全倫理。何必乞隣。亦惡以訐。動靜相涵。隨地活潑。學從此始。兩進明誠。強勉思義。毋忝所生。</text>
