<title>同盧河。次使相韻。</title>,<text>野水逢灘急。危橋帶雨傾。波聲眞有意。嗚咽向人鳴。原韻 蘇世讓橋斷河流駛。沙崩石岸傾。孤村無犬吠。深樹有鳩鳴。</text>
<title>途中偶吟回文體。次使相韻。</title>,<text>澗空藏老樹。林茂噪暄禽。宦客愁長路。悠悠思古今。</text>
<title>招賢院道中。望聖居山。次使相韻。三首</title>,<text>雲霞深處是仙居。玉巘抽新一雨餘。倘借山靈投老地。功名於我更何如。幾年靈境夢中尋。疊翠層嵐洞壑深。驛騎未償攀葛志。空將幽興寄高岑。長路漫漫馬去遲。風沙催鬢欲成絲。有山如此不歸去。奔走紅塵我亦癡。</text>
<title>東坡館。次使相韻。</title>,<text>地隔眉山天一方。謾將名號買篇章。今朝偶値蘇仙過。自此留名也不妨。</text>
<title>過猪灘</title>,<text>長川得石淺成灘。山勢縈廻抱作灣。日暮水禽盤渚下。依然身在畫圖間。</text>
<title>龍泉館。次使相韻。三首</title>,<text>趁路靑山展畫屛。一溪涵碧玉澄淸。煙村日落誰橫笛。惹起關山萬里情。客裏愁懷忽萬端。江山何處可休官。臨溪一席偸淸興。林外天低落照殘。溪上郵亭一駐鞍。客懷蕭索得詩難。迢迢萬里關西路。纔到龍泉興已闌。</text>
<title>劍水館。次使相韻。二首</title>,<text>塵襟一滌酌淸泉。睡罷郵亭欲午天。回首華山山不見。美人何處隔雲煙。依依春夢下重簾。燕子東風語更喃。萬里龍灣行未半。幾回歸夢到城南。</text>
<title>貯福院道中。次使相韻。三首</title>,<text>魂夢長懸北斗傍。客中懷抱轉凄涼。如今又値千秋節。却憶鳴珂趁鷺行。朝暮吳山縱復橫。古人曾亦歎勞生。一春辜負家山興。空作關西萬里行。家貧無力買林泉。計拙難營負郭田。汲汲馳驅成底事。謾從鞍馬費流年。</text>
<title>肅寧道中。次使相韻。二首</title>,<text>平蕪空闊野燒殘。病骨逢春尙怕寒。無限夕陽芳草恨。玉人何處倚欄干。客中風物轉蕭森。羃羃輕雲接地陰。段二春愁何處寫。渭城餘恨寄高吟。</text>
<title>肅寧館曉吟。次使相韻。</title>,<text>曙色臨窓報曉明。夢回空館酒初醒。擁衾不起緣春惱。何處啼禽喚客聽。</text>
<title>雪中過石門嶺 二首</title>,<text>欺春山雪夜繽紛。遠近川原晝不分。病客已愁寒透骨。嶺頭何事又屯雲。瑤壑瓊田一望平。琪花玉樹璨新晴。從知騰六眞多事。壓倒東君雨露榮。</text>
<title>雲興館。次使相韻。二首</title>,<text>庭院風微鳥自呼。驛樓亭午客眠孤。春陰釀作前村雨。水墨依然展畫圖。斷魂何處可招呼。雲樹微茫野驛孤。來往三春消髀肉。悲歡半世挫雄圖。</text>
<title>東林城。次使相韻。</title>,<text>煙雨荒城長綠苔。臨風時有客徘徊。百年征戰憑誰問。萬古空山月獨來。</text>
<title>車輦館。夜吟。</title>,<text>惻惻春宵客枕寒。半山風雨聽松湍。耿耿愁懷渾不寐。夢魂那得到長安。</text>
<title>過古津江。次使相韻。</title>,<text>雨歇江郊草色新。沙明水碧淨無塵。東風不起野煙斷。日暮蘋洲愁殺人。</text>
<title>遠接使吟成兩絶。以勉三從事。因次其韻。一以上遠接使閤下。一以示二從事。二首</title>,<text>大蘇聲價孰居前。欲啓顓蒙爲率先。願卒委身爲僕御。此生終始執公鞭。二君才思固無前。好向蘇門導我先。自顧疏庸甘在後。任敎聯着祖生鞭。</text>
<title>宣川臥病數月</title>,<text>挾路髦齯淚盡垂。肩輿出郭意遲遲。宣州城外靑靑柳。摠是林郞病後枝。</text>
<title>森森坡</title>,<text>昇天入地度千巒。萬木陰中細路盤。忽見炊煙生一線。戍墉如斗洞天團。</text>
<title>渡濟海。祭瑞石祠。</title>,<text>一片孤衷天地知。南來不怕鬼神疑。淸漿一盞荒祠下。不獨衡山識退之。</text>
<title>偶吟。效神智體。</title>,<text>獨坐無端動遠思。淡雲疏雨日斜時。長程望斷無人過。白板扉橫小竹籬。</text>
<title>利涉亭 在濟川</title>,<text>朝天館外石磯頭。煙草萋萋雲日幽。滄海極天孤棹遠。幾人腸斷立汀洲。</text>
<title>卽事 二首</title>,<text>龍公應妬勝筵開。風雨無端過海來。狼藉杯盤人去後。一天明月照空臺。醉倚胡床引兕觥。佳人狎坐戛銀箏。沙場戰罷歸來晩。馳到遼河劍戟鳴。</text>
<title>無題</title>,<text>憎憎此物孰胚胎。生世偏長虐下才。絶穀當年胡不死。旣經僉正又重來。芝峯李睟光東園叢記云。錦湖氣豪才俊。爲吏曹佐郞時。有一正郞撿下甚嚴。値正郞出。作詩書其案云云。絶穀。乃其實事云。正郞入見大怒。益加責罰曰。詩則佳矣。</text>
<title>靑石洞。次使相韻。</title>,<text>一逕斜穿洞。谿行馬踏苔。山紆千疊峻。水匝爲重回。嵐濕征袍重。雲迎使節開。垂鞭方覓句。郵卒莫相催。</text>
<title>憩蔥秀山碑閣。次使相韻。二首</title>,<text>綠水羅爲帶。靑山石作屛。董公曾有記。龔氏又留銘。勝境人隨擅。名區畫不形。臨岐龜負碣。高閣鎖雲扃。雲物羊碑古。臨流傑構新。摩挲成一憩。來往費三春。天地長爲客。塵沙不貸人。徘徊山日暮。高路倚嶙峋。</text>
<title>馬上口占二律。次演之。二首</title>,<text>風塵行幾日。歸路暮山橫。日下長安遠。天涯芳草生。關河千里路。書劍十年情。奔走功名裏。歸田計不成。竹葉旣無分。詩魔還有緣。形容荒野外。愁緖暮江邊。鞍馬空千里。煙花又一年。前村農務急。却憶故山田。</text>
<title>三月三日。追到鳳山。錄奉戲語求和。次宣慰使成均館大司成申光漢漢之。</title>,<text>天涯芳草綠。佳節客魂傷。夢寐家山遠。塵埃鬢髮黃。償春呼筆急。挑興引杯長。安排須老手。才盡敢嬰芒。</text>
<title>復用三月三日示和之韻。戲奉二從事行軒。不敢兼達遠接使閤下。次漢之。</title>,<text>故國春光晩。煙波客子傷。葡萄醅漲綠。楊柳葉垂黃。樽酒歡情洽。江流別恨長。留連歸不得。新月欲生芒。</text>
<title>雲巖院。次使相韻。</title>,<text>雲巖古院廢。新構蓋黃茅。催騎春風暖。停驂午日高。生涯詩滿篋。行橐劍吹毛。易作流年恨。難逢相馬皐。</text>
<title>過淸江。次使相韻。</title>,<text>此去欲何向。停驂爲問之。添波春雨膩。累石野橋危。報國寧辭苦。還家莫恨遲。遣愁高嘯發。雲霧不禁披。</text>
<title>所串館。次使相韻。</title>,<text>客程靡盬裏。歸興故山田。古驛千峯下。荒村一水前。關河身未返。皇漢夢長懸。消息三春隔。看雲白日眠。</text>
<title>宿雲居寺</title>,<text>夜宿雲居寺。林深鳥不啼。松窓僧入定。畫壁客留題。佛殿殘燈炯。蒲團曉夢迷。上方人語絶。山雨自鳴溪。</text>
<title>遊觀音寺。醉題。次演之。</title>,<text>暫試登山脚。攀緣萬丈崖。階荒移碧蘚。池靜戲靑蛙。地勝人間獨。燈靑佛宇皆。徘徊歸不得。消遣客中懷。</text>
<title>身彌島</title>,<text>一臥身彌島。三春忽已更。打花風少恕。醫草雨多情。病起天邊日。霸吟海上城。夜來空轉輾。無夢到神京。</text>
<title>松都有感</title>,<text>王業蕭條盡。風煙眺望賖。山河埋旺氣。禾黍換繁華。輦路生春草。宮枝集暮鴉。東風立馬處。魂斷鬢絲斜。</text>
<title>題別害館</title>,<text>萬里天開險。雙川水夾城。板家皆北俗。戍卒半南兵。化及梯航遠。邊承氛祲淸。年年烽火絶。何策獻王京。</text>
<title>耽羅館</title>,<text>形勝三分邑。城池一島東。方音驚頓別。風俗喜猶同。日落林鴉靜。天寒野戍空。坐看滄海月。來照酒尊中。</text>
<title>中宗大王挽章 三首</title>,<text>身側興周道。人歸豈霍謨。陽和天有惠。時雨物其蘇。帝力民何有。王猷德不孤。何人班馬手。能復記鴻圖。睿智本天縱。琢磨仍聖功。孫謀看嗣服。彝典在宗工。夢算憂勤減。祈壇冊祝空。三良眞自幸。從此隔幽宮。百世中宗廟。重光祖烈弘。民方嵩岳祝。天遽杞人崩。沐澤曾多忝。攀髥奈未能。平生補衮志。血泣望喬陵。</text>
<title>仁宗大王挽章</title>,<text>天欲斯文喪。臣胡際此辰。忍將今日淚。重洒去年巾。報效平生志。攀號未死身。喬山功未就。南海倍傷神。中廟昇遐未期。仁廟昇遐。公爲山陵都監郞廳。未訖而爲濟州牧使故云。</text>
<title>二月二十六日。拜辭。到宿碧蹄館。前一日。蒙賜引見。慰諭而遣。嘉靖己亥春。翰林院侍讀官華察，工部左給事中薛廷寵。奉天子命。頒詔于我國。時遠接使議政府左贊成蘇世讓彥謙，從事官侍講院弼善崔演演之，弘文館副校理嚴昕啓昭。公以兵曹佐郞。亦爲從事。</title>,<text>不才今復有斯行。馹騎還慙館吏迎。客路情懷連斗極。驛樓煙景近淸明。春回芳草迷新綠。雨浥浮塵喜晩晴。此日追隨吾自幸。身輕應不怯脩程。</text>
<title>過惠陰嶺。次使相韻。</title>,<text>嶺勢南來抱驛盤。中通一路作雄關。行經滑石多春濘。望斷空蕪入亂山。冉冉韶光渾不住。悤悤馹騎苦無閑。顰眉盡日垂鞭去。吟就新詩鬢欲斑。</text>
<title>渡臨津。次使相韻。</title>,<text>二州南北此中分。短棹橫江倚夕曛。渡口天低霞散綺。波心風過錦生紋。三春旌節隨歸雁。萬里關山隔亂雲。靡盬不遑停驛騎。鄕情羈思兩紛紛。</text>
<title>臨津道中</title>,<text>聖朝無棄錄非才。五載鑾帷衮職陪。行路恨無違險智。臨流愧乏濟川材。十年心事雙蓬鬢。萬里春愁一酒杯。昔日龍舟隨仗處。如今賓幕又重來。</text>
<title>松都。次東槎集韻</title>,<text>誰道興亡自有時。奢淫取敗可前知。山河寥落輸新籍。城闕荒涼認廢基。處處松楸長繞恨。離離禾黍幾供詩。客來弔古靑山暮。立馬東風不盡思。</text>
<title>天壽道中。用碧蹄韻。示啓昭。</title>,<text>東風吹我作西行。嶽色江聲自送迎。吹笛峯留雲漫結。登臺人去月空明。衣冠寂寞歸荒瓏。煙景蒼茫屬晩晴。古寺百年餘舊地。依然楊柳傍長程。</text>
<title>金郊。次張天使珹韻。</title>,<text>郵亭楊柳又東風。隨處溪山景物同。晩雨浥莎初展綠。春寒欺杏未舒紅。光陰易老吟哦裏。消息頻傳夢寐中。日暮酒醒門更掩。無端愁思滿層空。</text>
<title>金郊道中大霧</title>,<text>重重朝霧暗於雲。馬首峯巒不可分。萬里同驅情更密。一春相逐德應薰。十年事業歸謀口。幾處山靈擬勤文。俚曲却慙酬白雪。雕蟲其奈運風斤。</text>
<title>寶山道中。次使相韻。</title>,<text>淸旭曈曈隔霧昇。亂峯崷崒未藏稜。廿年來往公應厭。萬里間關我亦曾。迢遞寶山臨蒼莽。逶迤神水帶崚嶒。黃塵滿面猶奔走。却愧簪纓謝不能。</text>
<title>宿鳳山郡。夢歸京國趨早朝。起而有作。用演雅體。次演之。</title>,<text>鳳州西去度雄關。雁外天遙不辨山。萬里鶯花迷客眼。三更蝶夢繞朝班。螳蟬世事須臾裏。鶗鴂春光取次間。馬上吟哦魂欲斷。鳥邊殘日下蒼灣。</text>
<title>三月三日。少憩洞仙嶺。次張給事寧韻。</title>,<text>舊國煙花客未歸。夢中消息覺來非。關山萬里離仙仗。塞北三年隔綵衣。勝日尊前知帝力。密縫身上感春暉。良辰對景還垂淚。佳會家山我獨違。</text>
<title>黃海監司孔希聖。將酒樂迎于簇錦溪邊。興極而罷。</title>,<text>長短郵亭路轉迷。迎賓雲幕忽臨溪。十年去住人將老。三月煙花客向西。芳草晴川天外遠。落霞孤鶩日邊齊。淸尊勝友還佳節。扶醉歸程暝色低。</text>
<title>三月三日。追到鳳山。錄奉戲語求和。次宣慰使成均館大司成申光漢漢之。二首</title>,<text>楊柳東風三月三。長郊芳草興初酣。佳辰勝景詩添債。遠路長程病不堪。客況牽多詩未遣。春愁圍急酒難戡。荷公新句驚塵眼。一代高名擅斗南。詩字連疊恐誤西來煙景屬吟哦。物象盈囊筆吐花。勝地開筵淹使節。東君藏艶讓詩葩。溪邊暖日楊初嚲。谷口輕寒茗未芽。此去天涯知不倦。客程隨處管年華。</text>
<title>三月初五日。行誕日望闕禮。次使相韻。</title>,<text>去年今日五雲邊。玉佩瑤簪賀九天。北闕曉鍾開萬戶。南山神算頌千年。雲龍異域違相遠。犬馬微誠竊自憐。客舍淸晨陳虎拜。氤氳滿眼想香煙。</text>
<title>復用三月三示和之韻。戲奉二從事行軒。不敢兼達遠接使閤下。次漢之。二首</title>,<text>仙區蓬島海中三。緩棹東風酒半酣。望極煙波春已晩。夢遙鄕國意何堪。淸遊自是吾能事。白戰元非我所戡。對景吟哦魂欲斷。無端愁思滿江南。舊國江山元似畫。三行紅粉當春花。文章萬丈生長焰。咳唾千篇吐亂葩。膾斫細鱗飛白縷。菜傳纖手送靑芽。尊傾東海方酬節。莫道吟邊鬢欲華。</text>
<title>大同江舟中</title>,<text>江上東風送畫船。殷天簫鼓起龍眠。樓臺十里開靈境。珠翠千行迓水仙。客裏光陰吾欲老。天涯詩酒興相牽。憑君莫說興亡事。東海桑田問幾遷。</text>
<title>浮碧樓。次啓昭。</title>,<text>萬頃澄波一望靑。孤舟芳草感離情。荒苔謾合麒麟綠。片月長臨錦繡明。楊柳風煙迷酒旆。樓臺絃管雜江聲。汀洲日暮鳥飛盡。野渡無人潮自生。</text>
<title>浮碧樓席上走筆。又博一粲。</title>,<text>雲霞萬古永明寺。風月千秋浮碧樓。百變興亡問無處。一區山水擬丹丘。煙花況復逢佳節。詩酒何妨作勝遊。日落滄洲須秉燭。此身元自等浮漚。</text>
<title>今朝令花馱落後。心頗歸恨於令。前旣使花不開。又令落後。昔人有句云。爲君零落爲君開。今者謂之零落則可。不可謂之能使開也。途中口號一律。旣與丁令公大噱。復博一粲。次漢之。</title>,<text>關山百里首頻回。心死如今已着灰。五夜客懷迷酒醒。一年春興負花開。重簾寂寂天將暮。弱水沈沈鳥未來。此子風流元不簿。芳緣其奈欠良媒。</text>
<title>百祥樓。次板上韻。十首</title>,<text>江上孤城城上樓。眼中雲物坐來收。山遙不辨天窮處。野闊難分地盡頭。靑草島邊飛水鳥。朱欄影裏泛漁舟。風流此日蘇仙過。笙鶴依然下十洲。右高麗忠肅王韻勝景良辰客裏宜。雙淸風月四時奇。淡粧濃抹雪堂句。黃鶴白雲崔顥詩。山對妙香螺髻小。潮通滄海客帆遲。憑欄凝睇吟哦久。日暮悲笳動遠思。右華使祈順韻客恨何如江水深。百年懷抱此登臨。奔雲度鳥長天眼。戀闕思家落日心。草繞三洲初展錦。苔封七佛已銷金。尊前衮衮興亡恨。徙倚欄干更苦吟。溶溶春水遠浮空。簾影欄光入浪紅。野渡孤舟荒寺下。時川芳草夕陽中。淸泠拀接馮夷窟。汗漫將追禦寇風。長興未收鄕思動。路遙京國樹重重。右華使陳鑑韻江頭楊柳未吹綿。人在紅樓倚碧天。雲物千秋空傑構。城池百戰但蒼煙。愁侵客鬢迷春草。目極晴波送釣船。明日又催鞍馬去。汀洲鷗鳥最堪撛。右華使張瑾韻高樓百尺壓江沱。五載如今五度過。北里風輕初颺柳。西疇春早未生禾。天涯對景歡娛少。客裏逢辰感慨多。回首長安何處是。蒼茫雲日接煙波。右華使金湜韻誰覷名區結構工。危欄憑處客愁空。三千弱水迷靑鳥。十二朱簾鎖碧櫳。何處人間塵土界。怳然身世廣寒宮。尊前不盡登臨興。鞍馬渾忘在路中。右華使張珹韻長江萬里去悠悠。誰遣風煙刮病眸。勳業行藏工部句。進退憂樂范公樓。雲隨帆影歸前浦。風送潮聲落晩洲。日暮天涯身已遠。眉端空蹙故鄕愁。右華使王敞韻百尺朱欄倚石臺。登臨一夕意悠哉。樓頭煙景鶯花早。客裏光陰燕子來。勝賞聊憑詩句答。羈懷還向酒尊開。浮生佳會知難再。握手頻催太白杯。何處靑山是慱川。眼穿開路更茫然。長江風浪千層雪。古郭春花十里煙。白白細鱗供客饌。長長垂柳繫漁船。心懸北闕身西塞。碧海霞殘水拍天。右華使唐皐韻</text>
<title>贈別鄭同知仁甫赴京。次使相韻。萬鐘</title>,<text>宮樹千年日月低。蔥蔥佳氣潞河西。一身去國深春思。萬里揚鞭快馬蹄。夢裏浮生元泛泛。客中相送倍悽悽。追君不及龍灣路。行到新安寄遠題。原韻 蘇世讓遼薊天連野色低。長安遙望五雲西。一年節序驚春晩。萬里風煙逐馬蹄。少日遠遊眞得得。暮年離恨獨悽悽。文章自是君能事。隨處樓臺續舊題。</text>
<title>又別沈僉樞孟容赴京。次使相韻。連源</title>,<text>送君歸去五雲傍。行趁東風正艶陽。亂卉三春遼野路。層波一葦鴨江航。羈懷客夢俱迢遞。魏闕鄕山兩杳茫。景物會輸長吉句。黃金那逐陸生囊。</text>
<title>寄贈進賀使洪重叔 愼</title>,<text>同作天涯萬里人。燕山今又隔風塵。邊城夜月思君苦。異地容顏入夢頻。山擁薊門長護塞。草生秦堞幾經春。天涯惜別重重恨。老却煙花客裏身。</text>
<title>納淸亭有感</title>,<text>加麻河帶小亭淸。長對靑山傍客程。萬里遠來今稅駕。十年遙望久聞名。春茶甌試塵襟爽。野雪光凝病眼明。此日天涯還勝地。逍遙聊可慰鄕情。</text>
<title>客中。效玉連環體。</title>,<text>目斷煙花興已闌。東風隨處倚闌干。十年客況春垂盡。一夜羈懷酒未寬。見月思家愁入面。回頭望闕雪封巒。山川迢遞塵侵鬢。賓館時時把鏡看。</text>
<title>次使相愛日堂韻</title>,<text>崔君孝友感穹蒼。愉樂何曾更鬩墻。喜懼深誠雙白髮。歡娛有地一高堂。綵衣舞處桑楡晩。壽席開時日月長。萬里題詩還自歎。關山阻隔十年強。家君戍邊。十餘年于茲。天涯今日。又懷萱堂之念。不能無感於崔君。故及之。原韻幷序 陽谷蘇世讓愛日堂者。崔君應參氏所扁也。君有兩親。壽皆八十。世居湖南之金溝縣。君之父親諱湜。以孝行聞。贈爵封表。鄕里敬歎。今年春孟。余省親于南。道經金縣。適君慈氏壽辰。張盛宴。具絲竹。邀余及完山尹李公彥迪，金堤守河君彭老，茂長守柳君泗以壽之。余仲氏世儉約而。時宰是縣。亦往參焉。酒旣酣。擧觴而請曰。吾之雙親。年迫桑楡。爲搆一堂。額曰愛日。每値良辰壽日。必設宴席。召會鄕黨宗族。極親歡乃已。若夫家貲之有無。顧不暇計也。子以亞相之貴。朝夕侍經幄。以輔佐聖明之治。而今也特紆恩眷。榮覲桑梓。蜼窮顯不同。而愛親之心則同。盍垂歌詠以侈吾堂。余起而歎曰。有是哉。言乎。愛親之心。人皆有之。然有親而能愛之者。人世鮮矣。則君堂之愛日爲扁者。豈獨有感於余心。亦天下人人之所同感也。欲留一言而紀之。醉興闌跚。行李告忙。無暇搦筆而散。及到京師。官務倥倊。遷延未就。獨介介懷抱中者。未嘗不在於斯。茲者。遇封皇嗣之慶。翰林院侍讀官華察，工部左給事中薛廷寵。奉天子命。頒詔于我國。余以遠接使。迓于江上。行到定州之新安館。適君之伯氏上庠應斗。惠然相遇。問寒暄後。不及他語。先說此事。上庠告將歸寧。遂張燈奮筆。吟成長律一篇。屬諸同竹三學士共和。幷篆愛日堂三字。付于上庠之行。他日竣事而還。又得歸省于南。則將更登斯堂。與君連袂婆娑。以盡壽歡。篆卽從來典醫監副正申濆筆也。嘉靖紀元之十八年歲在己亥春盡前十七日。書于定州之新安館。洞天松竹藹蒼蒼。雲護窓扉水繞墻。誠極壽親開宴席。情深愛日扁高堂。生憎暮景經簷短。却喜春暉照屋長。色養向來難具慶。幾人回首歎康強。次韻 艮齋崔演溪水循除樹老蒼。爲營精舍近連墻。靑氈懿德傳純孝。白日深情揭小堂。喜懼關心驚歲脫。岡陵祝壽配天長。崔邠家法鄕閭羨美。八袠雙親親尙健強。次韻 十省軒嚴盺八十留看兩鬢蒼。蓼莪非復慕羹墻。萊衣毛檄同千載。椿樹萱叢共一堂。景短桑楡何苦迫。誠深日月屢添長。憑公和罷南陔曲。却望湖天萬里強。</text>
<title>曉吟。次使相用陳給事韻。嘉猷</title>,<text>春花氣暖眼矇矓。靄靄晴雲遠映空。塞外樓臺淹日月。天涯鶯燕共簾櫳。佳人鬢髮雲欺綠。遠客容顏酒借紅。憑几午來成小睡。驅魔一椀試茶功。</text>
<title>林畔館。次使相韻。</title>,<text>節換天涯舃未飛。驛樓登處易殘暉。溪雲沁沁春容簿。鬢髮蕭蕭客興微。一榻輕風吹短褐。半簾疏雨鎖重扉。庭闈萬里靑山暮。旅枕時時借夢歸。</text>
<title>林畔道中。次使相用龔天使韻。用卿</title>,<text>病眼昏昏已着花。倦來征帽任欹斜。楊堤鶯早眠初醒。杏店春深酒可賖。舂相詎堪酬白雪。木瓜多愧報瓊華。吟哦不覺西山暝。暮雨添波沒岸沙。</text>
<title>良策館。次龔天使韻。</title>,<text>春晩郵亭客興迷。征鞍聊復怯衝泥。雲深已失軒前岫。橋斷還愁野外溪。疏雨杏花村遠近。羸驂石磴路高低。龍灣此去知何許。睡罷黃梁日未西。</text>
<title>三月十五日。來寓義州之聚勝亭。</title>,<text>咫尺嫦娥喚可譍。雲窓客睡着何曾。錦囊風月三千首。玉塞煙花一萬層。長釰倚來舒嘯上。芳尊開處躡風登。邊聲不起笙歌盡。閑趣還同結夏僧。</text>
<title>再用前韻。酬使相。</title>,<text>天仙頭上語相譍。勝賞當年恨未曾。鴨水寒光侵席次。鶻峯飛翠入樓層。關山落日驚遲暮。詩酒東風許共登。咳唾珠璣堪把玩。吟壇還惹鄭生僧。</text>
<title>三用前韻</title>,<text>簷前語雀自相譍。應解蘇仙昔日曾。綉闥迥呑荒野色。朱甍高入亂雲層。僕更蠟燭通宵話。煙斷金鑪盡日登。餘事更無吟嘯外。蕭然身世一禪僧。</text>
<title>晝眠。次使相韻。</title>,<text>塞上遊人欲白頭。捲簾終日倚江樓。依依午夢眞難記。漠漠春陰不肯收。紅入小桃迎雨綻。綠歸垂柳帶風柔。悠悠世路身無定。坐看輕鷗沒更浮。</text>
<title>旅館無聊。得演雅體。次演之。二首</title>,<text>金鴨香殘手自添。靑螺遙對海岑尖。風微燕語重簾隔。春晩蜂鬚落蕊黏。蝴蝶夢回家更遠。蠨蛸網結客空淹。城門晝閉貔貅靜。臥看空廊雀鬪簷。烏几蒲團客恨添。杜鵑花發草抽尖。風前柳幕鶯聲囀。雨裏蛛絲蝶翅黏。雁柱曲終紅袖斂。蛾眉歌罷白雲淹。城頭日暮鴉歸盡。鴨水寒光入短簷。</text>
<title>聚勝亭。次板上韻。亭在義州盧公弼元韻</title>,<text>送盡春光滯遠陲。羈懷深處宦情微。幽閑一味醒殘夢。錯莫重愁對落暉。龍岳花殘香蕨嫩。錦江波暖白魚肥。故園回首南天遠。枕上遊魂夜夜飛。龍山錦江。在湖南鄕。</text>
<title>登統軍亭。醉中走筆。各賦一律。仍各和之。</title>,<text>受降城矗海天陬。係頸今看靺鞨酋。筆下淋漓橫醉墨。胸中盤錯鬱奇謀。佳人妙唱愁堪遣。勝地芳樽樂可偸。長嘯一聲胡騎退。虎頭元不讓班侯。</text>
<title>次啓昭</title>,<text>高城百尺擁蒼灣。遼左峯巒指點間。風腋擬將超瀚海。靴尖直欲趯陰山。樓臺有勝書生醉。刀斗無驚老將閑。蟠屈胸襟多壯略。他年長劍控西關。</text>
<title>次演之</title>,<text>龍泉三尺倚高亭。地闢天開爲我迎。遼海老波紅日浴。氈城殺氣黑雲平。雄圖未勒狼居績。絶塞空聞鼠竊聲。剗却陰山曾有志。儒冠此日愧無成。</text>
<title>鴨江別兩使。兼贈書狀官。時陳慰使鄭萬鐘仁甫，進香使沈連源孟容，書狀官朴自英國華赴京。諸公追餞于江上。</title>,<text>江頭相送斷離魂。夜月邊城奈憶君。今日一尊臨鴨水。明朝匹馬隔燕雲。愁深祖席詩難就。恨結陽關酒未醺。衮衮天涯情不盡。驚沙塞草易斜矄。</text>
<title>病中。聞諸公遊九龍淵。書懷奉呈。次漢之。</title>,<text>高吟驚破老龍眼。收取春光入綺筵。玉斝飛時花滿首。金鞍歸處日沈淵。共將醉與酬佳景。誰寫羈懷寄短篇。勝會天涯眞幸耳。天恩還到此江邊。</text>
<title>席上走筆。再次前韻。</title>,<text>江鳥江花伴醉眠。三行珠翠擁華筵。玉簫鳳下千尋壁。鐵笛龍吟萬丈淵。嫋嫋春風吹短髮。蒼蒼煙景入新篇。乾坤跌宕還多興。舞袖翩翻落照邊。</text>
<title>雲巖院。次使相韻。</title>,<text>東歸鞍馬共翩翩。暫倚山亭對榻眠。日影移庭喧鳥雀。雨痕迷野變雲煙。叨趨幕府心還托。忝侍尊罍意已傳。迂拙自慙難補衮。新詩珍重賀官遷。</text>
<title>次安定館韻。酬使相。</title>,<text>古道垂楊欲暮鴉。夕陽村巷吏民家。黃鸝囀送風前語。紅藥開添雨後花。萬里愁懷迷故國。三更歸夢趁朝衙。馳驅不禁喉生渴。爲汲淸泉煮茗芽。</text>
<title>奉別平安都事李應莘 夢尹</title>,<text>江頭楊柳綠成絲。爲拂長枝管別離。襟抱百年應不改。夢魂千里奈相思。歡娛此會無多日。樽酒重逢定幾時。怊悵郵亭分手後。長程按轡爲誰遲。</text>
<title>贈別欽問使李參議季雅赴京。次使相韻。</title>,<text>世路浮沈二十年。朝天意氣却飄然。多時風月吟新句。幾處樓臺踏勝筵。迢遞關河遼塞路。依微草樹薊門煙。一尊相對郵亭暮。何處遙思客榻前。</text>
<title>贈別聖節使鄭僉樞子仁赴京 世虎</title>,<text>驛騎初回塞上城。朝天公又向西行。萍蓬聚散傷離別。冠蓋聯翩慣送迎。路指玉京千里迥。月臨郵館幾回明。觀周亦自饒奇勝。不用關山起遠情。</text>
<title>朴淵道中</title>,<text>雲深樹密洞門幽。漏洩靈源一水流。淸磬出林知有寺。暮煙沈壟忽藏牛。仙曹玉鐙聯鸞駕。羽客瑤琴繫馬鞦。疏雨更添蓑笠趣。龍公應識使華遊。</text>
<title>朴淵觀瀑。次使相韻。</title>,<text>臣靈搥璧女媧鐫。銀漢遙分百尺懸。殷地驚雷鳴壑底。灑空飛雹滿山前。勞生暫許塵纓濯。醉面從敎雪浪湔。徐子惡詩吾自愧。他時恐有老坡篇。</text>
<title>次使相用華軒韻。書金生彥彬詩卷。</title>,<text>早抛弓劍趨醫局。晩歲臨池更學書。新句謾哦秋榻靜。舊方閑讀夜窓虛。追隨冠蓋關山外。跋涉輪蹄溽暑初。宦和漸闌吾已病。他年投劑會須渠。</text>
<title>次張天使承憲洞仙館韻</title>,<text>九天旌節下靑丘。笙鶴分明到十洲。知己百年嗟遇晩。駑才一顧愧名浮。煙霞勝賞留靈境。尊俎賓筵敞畫樓。萬古箕封探歷盡。茲遊何似子長遊。</text>
<title>三水館偶吟。奉呈南道兵使閔齊仁。二首</title>,<text>百二重館鎖鑰牢。元戎出按擁旌旄。江流萬轉瞿塘險。嶺路千層劍閣高。帶雪林巒迎使節。領春花鳥惱詩豪。倚欄處處堪乘興。從事休言我獨勞。次韻 立巖閔齊仁信轡春山睡欲牢。靈飆淸道迓旗旄。氷消萬壑江流漲。路割千峯石棧高。身遠已成塵外客。興酣須作酒中豪。平生許國丹心在。盡瘁寧辭馬上勞。面面山光翠欲濃。鴨江春浪暖溶溶。羸驂關路三千里。古塞煙花一萬重。去國不須悲遠宦。執鞭聊喜躡高蹤。詩壇武庫開霜電。欲試銘刀已退鋒。次韻 閔齊仁邃谷深林紫翠濃。山高矗矗水溶溶。戎衣馹騎身千里。石棧雲梯路幾重。塞下良田人有粟。翔南豐草馬無蹤。將軍橫槊渾閑興。更與詞臣鬪筆鋒。</text>
<title>贈人</title>,<text>孤軒褰箔月曚朧。何幸淸歡一夕同。病客形容滄海上。故人心事酒杯中。萬金書札三春雁。千里羈愁兩鬢蓬。明日又成經歲別。浿江煙雨隔西東。</text>
<title>寄答退溪</title>,<text>高義吾君我不如。書來誠款溢言餘。本知卞玉能成則。未必羊腸可覆車。浮海宦情今已苦。買山歸計未應疏。江梅開落誰相問。萬里空傳尺素書。</text>
<title>中秋有懷。呈李舍人。滉 ○二首</title>,<text>隔年佳月又今宵。萬古淸霜凍碧霄。地久天長娥亦老。河流雲畫桂空飄。戀貂未暇銀蟾憶。擲杖難同羽客超。心事百年長耿耿。爾來嬴得鬢蕭蕭。佳期天上中秋至。淸賞人間此夕同。萬古光輝空宇宙。一尊消歇幾英雄。形容歲暮生詩瘦。襟抱天寒仗酒功。遙想去年關外看。塞鴻孤叫戍樓空。</text>
<title>奉送李書狀赴京</title>,<text>客程秋雨洗塵埃。鴨塞燕關驛騎催。遼左峯巒連渤海。潞江煙雨鎖樓臺。錦囊風月三千首。帝里笙歌一百杯。文字欲將看發越。遠遊須待子長逥。</text>
<title>次宋圭庵幽居韻</title>,<text>身綰金章且索居。故人多病孟生疏。鷄群此日還留鶴。澤畔當年未葬魚。喚睡谷禽窺戶牖。入簾山翠潤琴書。朝逥日日燒香坐。松月臨窓夜幌虛。原韻 圭庵宋麟壽玉人乘月訪幽居。柴戶推來樹影疏。山釀暫關千日酒。盤看偶得八梢魚。狂詩不用傳驚俗。淸話方知勝讀書。明日送君山下路。小堂寥落似逃虛。次韻 林塘鄭惟吉衙罷歸來喜索居。一庭林月正扶疏。朝陽已覺鳴祥鳳。大壑還須縱巨魚。松蓋當門能迓客。竹窓留雪好看書。孤舟不盡山陰興。絶磴雲梯擬跨虛。次韻 湖陰鄭士龍都憲來僑故相居。風聲一世未應疏。登門却憶攢華轂。置酒今逢換佩魚。韻勝西淸聯傑作。籍通東觀借奇書。猥蒙不鄙論文事。畫餠克飢實亦虛。次韻 企齋申光漢城南地僻類吾居。亦識朱門生事疏。愛酒只宜頻問月。耽山何用更焚魚。歸朝幾度聞新政。入室惟應檢舊書。彼此欲論同氣味。小堂淸夜座須虛。次韻 靈川申潛地僻還如小隱居。坐來心事自蕭疏。庭前松老應棲鶴。檻外池淸合養魚。退食幾回文會友。焚香更喜夜觀書。看君靜裏工夫得。方寸無塵月水虛。次韻 河西金麟厚朝逥一室儼閑居。餘事兼妨時於疏。筆下倒傾三峽水。墨池飛出北溟魚。人歸暮逕月窺榻。門掩落花風捲書。誰向此間初卜築。祗今偏覺境淸虛。次韻 石川林億齡寒齋寂寂比僧居。地僻門前馬跡疏。志不公侯吾與點。夢遊江海我知魚。欲爲天下無雙士。肯讀人間非聖書。思抱一尊論世事。遠來風疾正乘虛。次韻 朴忠元欲專丘壑爲移居。長對終南捲碧疏。忙裏朝參齊紱冕。閑中事業察鳶魚。將身傳健囊無藥。挽世歸淳腹有書。屬和篇章描景仰。始知名下士非虛。東閣雜記云。成昌山希顏舊第。在終南山下。洞壑幽邃。嘉靖辛丑年間。宋圭庵麟壽賃居之。鄭林塘惟吉往訪。圭庵謝以詩。林塘次之。一時文人多酬和巨秩。漫錄其所記者。</text>
<title>次柳懶齋韻。贈蟾上人。</title>,<text>當年飛錫住煙蘿。借問僤窓樂幾何。朝對碧峯淸趣極。夜隣寒月淨心多。嬴將山水曾爲友。剩指乾坤更作家。象外冥觀應有富。一身生死付雲霞。</text>
<title>觀德亭。次鄭府院君 麟趾 韻。亭在濟州</title>,<text>曾修文德又論兵。長念民間苦樂情。聽訟常懷夫子語。典刑每效伯夷淸。觀人才否御帿處。審政正邪絃管聲。突兀高亭今古立。幾經仁牧享治平。</text>
<title>龍頭石磯 在濟州</title>,<text>幽窟龍盤爲擧頭。應耽節制好風流。滄波日落生新興。綠酒杯深蕩奮愁。穴老毛興雲萬古。灘鳴黃犢月千秋。使君不是流連飮。爲惜風光却少留。</text>
<title>竹島。次前牧使金忠烈韻。竹島在濟州</title>,<text>殘樓崩堞介荒丘。瘴雨蠻煙未肯收。客子光陰槐已夏。田家契闊麥遲秋。殊方骨肉誰靑眼。末路勳名自白頭。多病漸嗟筋力減。此生那復聖恩酬。</text>
<title>堂於嶺。次使相韻。</title>,<text>送盡東風九十。行窮滄海西頭。驚心歲月空邁。回首雲山政稠。細雨蒼波白鳥。晩煙綠草黃牛。天涯日暮愁絶。靡盬征鞍未休。</text>
<title>春雪十韻。用韓文公韻。次演之。</title>,<text>白雪傳新曲。陽春罷舊謠。侵宵寒更襲。入晝暖初消。微凍封桃眼。餘威勒柳腰。嚴風雖料峭。春意肯蕭條。燕去花隨觜。鶯飛絮拂橋。氣侵衣乍泠。光纈眼先搖。舞閣春愁晩。粧樓夜易朝。兼梅落不辨。趁蝶去同飄。模寫難憑句。形容合倩綃。還嫌侵客鬢。添白不曾饒。</text>
<title>大平館 六十韻</title>,<text>皇仁無外覆玄穹。四海爲家道路通。皇拱北辰咸仰向。水流東海總朝宗。王家緖業基千世。帝里山河壯萬重。嘉貺，百年均普率。休祥一夜夢羆熊。爭傳漢帝龍顏偉。共道唐宗日角雄。璇極前星看再耀。春宮寶冊定新封。十行鳳詔頒區宇。百辟鶴班賀衮龍。一視遐荒恩似海。聯鏕仙侶氣如虹。皇猷正賴鋪張手。至理應須黼黻功。直把聲名驚鰈域。擬將勳業勒彝鍾。乾坤盡入牢籠裏。宇宙都輸俯仰中。文軼馬楊同騁怪。詩追曺謝與爭工。雄鱗滄海鯤俱化。逸翮層霄鶴共沖。持節遠來遼塞迥。擡頭遙望海天窮。暫辭講席咨諏遍。穩着宮袍寵錫降。爲與陽和宣德澤。好將汪霈惠疲癃。風儀脫略心無累。尊俎從容氣折衝。筆下魯經嚴衮鉞。胸中秦鏡照邪凶。觀風關塞音雖異。攬轡郊原景自同。地隔幽燕橫巨塹。山連靺鞨簇群峯。千年形勝供新賞。萬里風光帶媚容。垂柳正搖官道綠。小桃初謝驛樓紅。香生瓜甲溪毛軟。飣疊盤盂海錯豐。物色尙餘前輩句。風流可繼古人蹤。娟娟長對當尊月。習習時携滿袖風。洒落名區眞刮眼。鏗鍧仙樂可開聾。天涯節序鶯將老。原上王孫草又茸。雲物尋常連渤碣。樓臺咫尺近瀛蓬。閑揮談塵憑危閣。高聳吟肩倚短筇。行邁已窮箕子國。夢魂長繞未央宮。塵埃已蛻人間去。笙鶴長追物外從。白眼幾回看世俗。靑蛇直欲倚崆峒。眠燒金鴨芙蓉炷。醉擁瓊樓錦繡叢。四牡歌成賓席敞。三春花落旅懷墉。華山曉日騰佳氣。紫陌晴雲纈綵絨。笳鼓喧闐連碧落。簾旌隱約映朱櫳。龍盤虎踞金湯固。鳳翥鸞翔觀闕崇。自是皇家恩洁蕩。直敎東服化怡融。人勤稼穡知 缺。家有桑麻可禦冬。民禁佩牛聞漢吏。衢謠順則聽堯童。絃歌自足追三代。節義能敎 缺 萬鍾。三國流風存故老。八條遺訓及胥傭。東溟妥帖無鯨浪。西塞淸寧絶犬戎。貢資旅庭多白苧。貨通商賈少靑銅。皇華問俗身能健。勝境探奇意自充。來路煙花添物色。歸程畦壟接耕農。鄕心已逐西流水。雲翮難廻北去鴻。行旆拂煙風獵獵。征衫帶濕雨濛濛。還搖玉佩歸天上。祗擲明珠散海東。鴨綠江深波瀲灎。天磨山峻石巃嵸。離懷對景頻添緖。老淚臨風欲洒胸。孤陋自嗟居涸井。追陪何幸近明公。長垂白髮悲潘岳。未就丹砂愧葛洪。世故驅人空汩沒。昏花着眼更矇朧。方歅一顧槽間馬。蔡子還收爨下桐。浹月襟懷憑譯語。明宵星漢仰穹窿。華筵唱疊驪駒怨。玉斝傾添竹葉濃。鶴野風沙朝接海。薊門煙樹暮連空。催行已覺光陰逝。靡盬難禁鬢髮鬆。歸佐太平開壽域。遐方應更樂煕雍。</text>
<title>安定館。次圭峯韻。</title>,<text>悠悠路不窮。漾漾心無定。庾沙侵病目。不夕先覺瞑。箕都舊遊地。過眼渾不省。悤悤一日間。忽忽負煙景。樓高花自開。江空月孤影。風懷漸蕭索。不復問賣餠。故園千山南。日夕徒延頸。紛然百慮集。日與春愁倂。況値雪堂仙。白戰常制挺。降幡豎孤壘。奇勳策毛穎。無緣張吾軍。筆陣愁不整。詞鋒挫已盡。況望書林騁。還須廢吟哦。生涯付醉醒。</text>
<title>贈柳生耳孫</title>,<text>愛爾柳伯胤。筆法天下獨。何曾數羅趙。已躡鍾王躅。況復詩律淸。珠璣携滿掬。今隨華使來。相送江之曲。我亦趁使車。朝暮相馳逐。醇醪共盞斝。襟抱同氷玉。翻愁雲雨散。何處遙相憶。衮衮情難盡。題詩燒蠟燭。</text>
<title>金郊館。次張天使珹韻。</title>,<text>峭壁入雲空。淸流映垂柳。山水有佳賞。挽我天上友。觀魚寓至樂。竟日臨溪罶。詩成繼大雅。我自慙高叟。聚散劇雲雨。勝事不常有。何方永今夕。長對芳尊酒。</text>
<title>嘉平館。阻雪有感。次使相韻。</title>,<text>寒食又淸明。容路逢佳節。不見酒村花。空淹驛亭雪。玄冥奪春序。陰陽理難說。廟堂誰燮理。微臣心欲折。漫山仍滿野。生意摧方茁。不憂客衾寒。但慮征路滑。西來人有幾。千山鳥已絶。又被東坡翁。橫槊戰仍決。區區間齊楚。不保吾滕薛。天涯役吟魂。空負剡溪月。</text>
<title>納淸亭</title>,<text>納淸亭子小溪頭。溪鳥飛來溪水碧。千行嫩柳蔭長街。嬌鶯趁蝶金梭擲。松花吹盡脫風香。遠山送翠侵瑤席。陌上靑驄交玉鐙。主人載酒來送客。溪翁擧網玉翻鱗。俊鷹擊雉風生翮。靑蔥擎送白玉斝。瀲瀲鵝黃濃琥珀。佳人雲鬢雪爲貌。步步蓮花曳珠舃。雲和曲罷暮山碧。眉斂新愁空脈脈。甕間歸來吏部郞。欲去未去離筵夕。飄然却渡小溪去。鶴背淸風空羃羃。</text>
<title>上巳日。寓鳳山。次使相韻。</title>,<text>東風三月鳳山路。客逐光陰俱不住。西海寒多春事晩。溪萼含紅不肯吐。天涯旌節滯脩途。客裏良辰勝事無。當年遺跡已成陳。桑田東海眞須臾。頭邊歲月不吾與。默想羈魂誰共語。盡日塵沙王事忙。尊酒風流着無處。班荊嶺頭共臨風。陟岵情懷許我同。長程萬里密縫綻。何日言歸馬首東。</text>
<title>鼇山歌</title>,<text>鼇之山子天一方。北連朔漠南海洋。干戈幾年征戰場。至今白骨堆陵岡。英雄事業信恢張。坐見荊棘爲康莊。版籍今收戎虜鄕。先春大烈凌穹蒼。繼起豪俊何洸洸。宰割山河籌策良。臨江亭障制跳梁。築城萬里連海長。吾王盛德邁虞唐。仁威遠曁包戎羌。彤庭稽顙自梯航。戰士放戈歸耕桑。去歲邊氓罹旱蝗。扶携老弱行且僵。子孤夫鰥女又孀。九重惕惕宸心傷。疇能體予醫民痒。往哉汝欽臣兢惶。再拜稽首辭明光。感荷天恩雙涕滂。東郊征馬忽騰驤。腰間尺劍搖寒釯。離亭車馬如堵墻。摻袂折柳飛瓊觴。曲曲陽關唱妙娘。瓊琚百篇需行裝。新秋物色轉凄涼。欲去未去仍彷徨。關山迢遞不可望。路轉畿甸魂飛揚。毋子靡盬不遑將。陟屺有淚垂寒眶。弭節山椒馬飮溏。二縣言邁投淮陽。峨峨鐵關高太行。嶺路百折車摧𨎩。窮山雪雨忽霶霶。乾坤晝晦愁倀倀。富野微茫暮雲霙。鶴樓秋月搖光芒。岐陽何處謁周昌。湧珠千年餘舊坊。文高十室官道傍。籬落蕭條民物戕。雙城東畔海泱泱。高樓望京羅紅粧。鼻白山前秋草黃。鶴仙亭下行人忙。咸山佳氣鬱與王。樓臺金碧相輝煌。場留擊毬想龍章。洞訊兔兒哀螳蜋。天兵神算何可量。西夷後我怨成湯。路峻咸關森橡樟。城雄三撒排營廂。侍中臺上爲倘佯。孼臣如何自招殃。川原草木染殷衁。至今折戟埋田畼。端山含輝寶玉藏。萬錢絡繹來胡商。二嶺崔崔抻天央。人僵馬仆愁羊腸。嶺上哦詩驚玉皇。巨靈瑟縮藏山房。山後山戎接界疆。占勢列鎭嚴關防。雄城自古民豪強。爾來掊克官多贓。貪泉未遣夷齊嘗。莫怪薏苡讒言彰。白山皚皚參天閶。六月飛雪隨驚𩗬。東臨鏡府屹城隍。貔貅萬甲羅斧斨。桓桓元帥儼高堂。延客置酒陳笙簧。徘徊登眺歎得喪。議割舊彊何其恇。龍城爲界計未臧。孰主張是吾未詳。寧山北去路低昂。入境按轡心茫茫。咨嗟問俗感流亡。父老欣迎羅酒漿。櫜鞬萬騎馳彭彭。紅旗前導隨風颺。譙樓帳幕照紅裳。將軍出迎羅刀槍。行廚玉盤斫鰱魴。錯以鹿胎與熊肪。文筵秩奏琴瑟鏘。金尊瀲灎羅浮香。洪恩遠覃雨露滾。飢變爲飽災爲祥。曰雨而雨暘而暘。滿疇華實秋穰穰。昇平百年足稻梁。刀斗不驚民無創。江流豆滿去湯湯。山馳白頭來回翔。幹木之河可濯湘。雲頭古堞圍山旁。雄藩從古壯保障。駕馭胡羯如牛羊。紅腐千倉更萬箱。劍戟彗日凝淸霜。有儼文廟翼序庠。再拜展謁鳴佩璜。吾道何曾間遐荒。遺敎遍及扶彝綱。窮邊戎馬日劻勷。更喜誦讀聲琅琅。吏民不知太守狂。共道玉皇香案郞。供奉曾聞衮職匡。遠遣活我恩波汪。嗟余懶性本披猖。惟爾倚望何敢當。早年落拓猶倡佯。敢與聖明期登敭。長安酒肆典鷫鸘。充腸藜莧甘如糖。十載如今落名韁。泉石尙未醫膏盲。江湖端合駕舟艎。一生契闊隨烏檣。製芰荷子飯菰蔣。載明月子聽鳴榔。不然歸分南畝秧。荷鋤帶婦治莠稂。到老辢性任桂薑。甘與斥鷃槍楡枋。收取殘齡寄苓菖。遠離塵世喧蜩螗。不分富貴登巖廊。上佐堯舜來麟凰。羅前八珍飫炮牂。珠襦玉匣歸北印。只緣吾方血氣剛。昭世不敢歌雪雱。自愧材難任桷杗。作鉤恨不如直鋼。強撑孤艇濟瞿塘。却懼移文有德璋。聖恩何幸不簸糠。不才久容盜太倉。金墀玉殿謾鳴璫。僶默常慙賢路妨。譾簿何曾與贊襄。庶幾一節如松篁。寄我耳目恩非常。此身未死何敢忘。平生文墨謾趨蹌。軍旅之事初未遑。詩書安敢鎭豺狼。幸賴吾王勤外攘。更責駑鈍戒交相。聖主洪恩期一償。庶令赤子養于孃。共躋壽域無夭殤。春日宜蠶女執筐。夏日宜稼男把橿。夫耕婦織各自蘉。幸無剜肉醫眼瘡。歲稔無勞焚巫尫。賦均且莫歌隰萇。神祗垂休飫膻薌。滿車汚邪惟我禳。齊民有食軍有糧。兵革百年無攘搶。列鎭諸將聯佩纕。轅門日日相娛康。烏弧彎月較穿楊。殷地畫鼓聲鏜鏜。牽黃臂蒼跨驌驦。銀鞍玉鐙金鏤鍚。驚弦落鵰下鶖鶬。陰山一發雙麕獐。制勝亭上倚胡床。江山如畫開縑緗。馳來繫柳馬䭹䭹。狎坐紅顏如海棠。黃金美酒炙肥膷。爛醉歌舞陳伶倡。朋遊隨處賞年芳。收拾美景盈奚囊。何人窓底怨鳴螿。香閨夢裏悲鴛鴦。鳴弓彈劍歌慨慷。幸我鬢髮未滄浪。期將養馬而峙粻。撫背單于扼其吭。漢庭無路送王嬙。永洗甲兵傾天潢。歸拜北闕玉佩聲瑲瑲。</text>
<title>錦湖贈林禮曹亨秀 天使薜廷寵</title>,<text>東國佳人歌采蘭。南湖別業錦瓓珊。桃花柳花相出洞。黃鳥白鳥時爭湍。漢城未得返舟楫。淸夢分明生羽翰。我若乘槎泛湖去。爲君借作匡廬看。爲君皇華集作乍當</text>
<title>詩贈林佐郞 竝序○天使華察</title>,<text>禮曹佐郞林子亨秀。少年多才。予初入朝鮮。逆於義順。歸復送之江滸。予憫其勞。乃贈之詩。家在錦湖。因以自號。故詩詞及焉。蘭姿蕙質齡方妙。相逢憶自離亭曉。鴨綠江頭敞別筵。字欠詩逋一日了。全羅道上春風寒。營山浦口多驚湍。華州刺使市健馬。雲轂雪蹄碧玉鞍。錦湖風月留人久。各因王事疲奔走。河橋綠柳罩晴沙。別院黃鸝逞嬌口。百年聚散須臾間。臨岐把酒生愁顏。風光不下褒城驛。賓至如歸往復還。丈夫四方應自許。莫向湖山尋別墅。觀光上國貴及時。欲進門墻吾所與。</text>
<title>與林都監爲別 天使張承憲</title>,<text>不因天遣皇華節。迂跡何緣到海壖。盡日馳驅煩馬力。異鄕山水足遊邊。思歸已訝三秋後。送別眞慙二妙賢。此去逢君定何日。海天離思各茫然。</text>
<title>奉贈會寧林通判 竝書○慕齋金安國</title>,<text>誰令頗牧駕班楊。投筆鳴弓亦不妨。本爲慈祥蘇困瘵。非關威武怵跳梁。彤雲杳想蓬山彩。皓月遙分玉署光。刀斗不驚鈴閣靜。耽將黃卷究皇王。日者。蒙辱枉。千萬愧荷。國 衰病之身。僅供卯酉。未能一進修謝。缺禮禮禮。困於老官。頓廢筆硯間事。僅綴蕪語塞望。增愧愧愧。惟希鈴軒閑寂中。一披破顏。聞今日啓程。擎香而發。慮礙展禮。又未爲出郊奉餞計。冞深愧負。雅恕。</text>
<title>奉送林判官赴會寧府 思齋金正國</title>,<text>妙年文藝孰爭魁。飛步瀛洲路豁開。西掖暫休揮翰手。北垣聊試馭戎才。端知汚吏迎風戢。更想胡人慕義來。莫以重輕嫌內外。羅胸列宿接三台。</text>
<title>九月。獨登書堂後翠微。寄林士遂。四首○退溪李滉</title>,<text>野菊猶多思。尊前小摘枝。杯盤眞偶設。歌管豈曾隨。望遠愁暘斷。登高病脚危。陶然成一醉。短舞爲誰垂。聖主開東觀。將期瑞世文。愧添樗櫟散。欣覩鳳螭紛。樂事淸時得。幽香小坐聞。故鄕千岫外。醉眼送歸雲。思君那得暫時寬。醉把黃花誰共歡。新月媚人還入手。長風欺客且吹冠。千重眉黛依依列。一道氷紈湛湛寒。景物隨緣易陳迹。急須摹取與君看。今古茫茫似逝川。登臨佳景故依然。同狀不識寧非貴。擧世相疵亦有傳。語穽豈容樽俎裏。愁城難着菊花前。歸鴉落日都成畫。臥看東湖玉鏡天。</text>
<title>次韻。答金應霖，林士遂在東湖見寄。二首。甲辰春。兩君寄詩來。癸卯冬。余下鄕。病未還朝。</title>,<text>雪盡花開病臥村。消磨未盡只詩魂。榮枯輾轉回雙轂。倚伏冥茫隔九閽。芝朮養生顏益古。煙霞八骨語無煩。山中風味君知否。世事都無一句論。金君韶奏鳳來儀。林子兼將百步威。故國春風留病客。神交書札到柴扉。半成山屋謀曾拙。全落湖海事太違。知我不才君最甚。可無容得會稽歸。時應霖爲銓郞。故屬以外浦。</text>
<title>登狎鷗亭後岡。憶士遂。</title>,<text>遠近峯巒抻彼蒼。水光橫帶暮天長。無人共說年前事。日日孤吟上翠岡。去年與林君共登此</text>
<title>士遂寄詩。次韻。</title>,<text>故人在南溟。尺素傳鯉魚。緘封明月珠。贈我無所需。慰我如病鶴。一言意太足。我今百無用。纏此杯蛇惑聖恩極天涵。臣質垂蒲彫。爲農宣城野。呻吟晝連宵。安得忽變化。培風負大翼。見君十洲中。群仙導儀飾。閬苑摘蟠桃。扶桑看出日。至道揖松喬。餘事追甫白。</text>
<title>送林士遂以迎詔使從事赴義州 三首</title>,<text>詩老西迎詔使行。一時從事盡豪英。漳濱獨荷天恩重。日夕空多感慨情。滉亦忝是行恩許病免仡仡騷壇兩老臣。繞朝贈策可無人。料知擒縱如神處。一笑先衝萬馬塵。不數林間喚雨鳩。海東雙鳥起千秋。爭看月斧揮神匠。血指應難據一頭。</text>
<title>題林士遂關西行錄後 二首</title>,<text>捭闔奇謀漢子房。當年曾受石公方。未翻巢窟龍庭界。先作干城鰈海疆。絶域病攻天拂亂。荒城雷鬪鬼驚忙。豪吟百首凌雲氣。妙句何妨鐵石腸。狂胡射月遼東塞。壯士搜兵樂浪墟。指顧威靈驅虎豹。風流談笑發詩書。海航病得龍王藥。江閣吟窺帝子居。唾手功名歸燕頷。太平容我老漁樵。時國家將以朝命出兵助討胡。士遂以兀帥從事官。點兵關西。入薪島驅馬。得病幾死乃甦。還抵黃州。遇大雷雨。有詩極道其壯觀。</text>
<title>與林士遂書</title>,<text>昨出外夕還。見留刺。始知虛枉騶騎。乖逢之巧。昔人所歎。倀倀然自失也。惠來行錄後題詩。得之。自以爲雙金之贈。百朋之錫。無以過也。及披而讀之。茫然增愧赧。與僕之所望於左右者異矣。君子一言以爲智。一言以爲不智。何足下之欺我而玩我耶。何足下不自惜而輕出語耶。洪鍾不爲寸筳而發音。千鈞之弩。不爲鼷鼠而發機。足下眞以病夫爲何如人。拙詩爲何等語。而稱道之盛。至此極耶。是不過足下才豪筆快。得窄韻逞英氣。因難以見巧。汪洋橫騖。如風檣陣馬。一放手而不知止。於心自計曰。某也固不足語此。我但攄懷而自遣。出奇以爲戲云爾。則足下之所以待我者。不亦遠乎。非唯所以待我者爲然。足下之自處。亦甚疏矣。古之君子。其自處與待人。恐不如是也。且抗鷦螟而擬大鵬。祗見鷦螟之微。飾嫫母而就西施。益彰嫫母之陋。僕所以忸怩怔營。如醉如酲。三日而不瘳也。第君子於其所不敢當者。亦不敢須臾處。卽當持而納之。顧其卓卓之辭。燁燁之華。諷誦之不足。咀嚼之不厭。乃敢冒昧而留之。噫。亦擬之過也。抑又有一說焉。詩人之辭。固有因彼而著此。爲人之位。適足以自見者。凡足下之引物連類。極褒揚之美者。以吾觀之。可擬於僕者十無一二。而可擬於足下者十居八九。如春苑之紅綠。昆陽之貔虎。五陵之繡縟。九折之駿馬。駕海之帆。沖漠之鵠。醁也蘭也鶻也。皆足下之能事。蜼謂之足下自述而陳之。可也。至於崑玉之璀璨。僕無其色。而況其德乎。安期之絶世。僕有其願。而迷其方也。劍發豐城。古則古矣。光焰則吾未也。氷出萬壑。寒則寒矣。淸澈則吾未也。瘦如絶粒。哀如鵑哭。淨如鷗泛。僕固嘗辛苦。而皆莫之近者。執此而推之。餘可知矣。足下乃欲引而躋之。推而與之。不自有其美。不恤人之不及。徒信筆而混施之。不亦異乎。況擧歷代風騷諸老。而欲吏屬之臣僕之。蚍蜉撼大樹。不唯不勝。而反以自困。是足下與我俱當得罪於後世之君子矣。斯非可懼之甚耶。蜼然。足下年富而力強。或者因吾之言。圖所以發憤自致。則其所至必過於古人。吾將刮目而待之矣。如僕衰朽之質。加之以疾病。無望於日進。則亦日退而已。爲之撫躬而浩歎也。</text>
<title>戲贈士遂 二首○河西金麟厚</title>,<text>頖宮行樂四年情。回首雲霄萬里程。三尺紅塵容老子。一場靑眼謝先生。松間誰羨養由的。榻上應聞徐稚名。落葉西風吾亦醉。昔時兒鬢雪添莖。脈脈相看昔日情。湖南漢北是長程。高秋霽景林邊照。簿暮輕煙簷外生。染翰銀臺君振步。霑恩蓮榜我連名。吟餘最是多情思。左手持杯嚼菜莖。</text>
<title>贈士遂</title>,<text>生平少知遇。訥齋吾子期。不知馬牝牡。安問黃而驪。聞訃庚寅年。酹墓已四期。君名聽亦久。今日是新知。感愴爲先生。十載淚欲垂。試磨黟川墨。暫寫簿命詩。</text>
<title>士遂將出城。求別詩。</title>,<text>吾友林同年。求詩何太忙。昨來有怨語。問余何相忘。往往見君詩。播在離別章。獨不贈我言。此意其難詳。我云亦何難。在君求未嘗。訪肩聳終夕。忽忽如迷方。今朝我獨醉。詩思何顚狂。暫寫醉中意。慰此相別場。忽憶三淸洞。與君鏕齊揚。秋風入懷袖。折腰吏部郞。繼來諸年兄。列立儼成行。飮酒三四鍾。落筆於中堂。酩酊出門外。擧止何倉皇。終然不自省。倒載薰陶坊。于今已四載。會少別恨長。如何又相見。復此回愁腸。風霜逼冬寒。草木凋山光。解手隔山川。睇視空徊徨。</text>
<title>送士遂關西之行</title>,<text>四郞游海地。二子採薇墟。路歷王公郭。邦遭箕子居。秋深沙渚遠。城古樹陰疏。萬里君行㫟。霜風動別裾。</text>
<title>士遂別我雪山之行。以不忘君不忝職。節飮好讀爲贈。丙午夏。家居長城。偶閱而有感。因依其韻和之。四首</title>,<text>君寵親恩共昊天。一身忠孝兩難全。湖山近境便歸養。日月餘光滿壽筵。一餉高堂榮已極。兩宮仙馭慟相連。攀髥路絶南荒遠。葵藿微誠病裏偏。宦路無心巧抵巇。疏慵況不繫安危。三朝食祿承恩寵。一病休官歷歲時。量力方知無悔吝。隨宜還喜省營爲。追思往事眞堪笑。麟楦當年位幾尸。萬古閑懷何處瀉。百年浮景似風狂。聖人曾有無量飮。仙客猶存作酒方。心逐羲農回素朴。事殊禽色趁淫荒。從容酬酢無非道。日用周旋有底忙。聖代偶售芹曝獻。瀛洲倚玉愧非才。駑駘未慣天閑養。樗櫟寧宜禁苑培。聲譽過情慙集雨。工夫着實課封苔。尋枝摘葉渾閑事。好學吾聞陋巷回。</text>
<title>今年秋。判官林君士遂告別於僕。僕約以寄詩。今因府伯柳公之行。書以送之。吾於君也。投詩難矣。其敢也。用以踐吾前言耳。洪相彥弼</title>,<text>蒜山小隱堪爲樂。早與坡仙契分深。大宋昔年稱李杜。我東今日更蘇林。皇華戰藝齊磨壘。蓮幕籌邊獨曳襟。兩地風懷知不阻。臭如蘭馥利如金。</text>
<title>送林判官赴會寧府 竝序○陽谷蘇世讓</title>,<text>林君士遂以弘文修撰。出爲會寧府通判。蓋用廷議也。北路歲比不登。民胥流離。而受邊寄者。不遵軌度。多以贓敗。朝議有憂之。請以經幄名臣。間授字牧之任。俾一道貪饕有所警戢。於是。林君首膺其選。朝中搢紳之士。咸惜其去而不可留也。則作爲歌詩。以贐其行。余惟儒之名非一。皓首窮經。老死牖下者。章句儒也。吟哦山水。專意敲推者。文字儒也。入以黼黻皇猷。出以鎭撫區域。使朝廷煕化。民物蒙澤者。眞儒之用也。君弱冠登第。才華蓋一世。宜以文章致用。而乃有是行。他日任眞儒之責者。非子而誰歟。余則老矣。虛名誤恩。坐享榮祿。平生不窺走北路一面。今日望君之行。益有所感矣。去春。余以迎送華，薛兩詔使于江上。子與崔演之，嚴啓昭。實從事焉。周旋儐接。免余過愆者。皆公等之力也。茲當遠別。不可以無言。姑以是贈之。朝廷近日重邊關。牧守還從玉筍班。淸節固應驚朔野。威聲先已振胡山。行藏自信心無累。勳業當看鬚未斑。聖代賜環終不遠。東湖風物暫時閑。</text>
<title>送妻姪林士遂從修撰出佐會寧 企齋申光漢</title>,<text>渠家曾見弄璋時。膝上麒麟識絶奇。已許詩書成巨擘。不妨弧矢作男兒。玉堂金馬雲生步。紫塞陰河雪映旗。山合東西須將相。一身文武與爲期。</text>
<title>送濟州牧林亨秀</title>,<text>年少寬心白首傷。海天何處送飛艎。鯨鯢浪惡雲中黑。橘柚林暄雪後黃。物象盡輸排句壯。淸懷都付引杯長。一家管鑰分南北。兩地風煙接寵光。</text>
<title>奉送林通判士遂還鼇山 湖陰鄭士龍</title>,<text>毛錐大劍可相輕。理世經綸足一卿。邠夏摠戎元學士。西涼上將本書生。功收蔥嶺投臺去。警急延州輟從行。但待吾曹紅抹額。朔方民虜盡知名。</text>
<title>送士遂赴會寧幕 忍齋洪暹</title>,<text>金鑾幷直記當年。滿紙珠璣咳唾邊。瓦礫空慙珪璧側。官班自愧粃糠前。從戎遽隔三年面。乞語空煩五色牋。渭樹江雲情豈盡。淸愁況復聽秋蟬。</text>
<title>送林士遂佐幕會原 松岡趙士秀</title>,<text>二月隨華使。秋來又北征。詩名聞上國。壯略動王庭。李廣能飛射。終童最妙齡。單于莫須近。龍劍有靑萍。</text>
<title>送林士遂 石川林億齡</title>,<text>吾君方北顧。之子輟西淸。白玉裝刀琫。黃金鏤馬纓。虯鬚邊卒怪。猿臂野童驚。莫使陳留瑀。千秋獨擅名。</text>
<title>送林士遂歸會寧 俛仰宋純</title>,<text>英雄自古患多才。人事誰能盡快哉。暫借近臣恩荷重。久違遊子恨難裁。秋風昨夜驚庭樹。鞍馬明朝赴虜臺。草詔在今推子手。鳳池應得早歸來。</text>
<title>奉別士遂公赴會寧 任虎臣</title>,<text>年少門施棨戟攢。爲因窮圉活瘡瘢。蠻雲滯日秋還暝。海雨隨風夏尙寒。志壯棄繻書滿腹。才雄題檄髮衝冠。遙知北虜驚心膽。爭道軍中有二韓。</text>
<title>謹賡林士遂簡寄詩韻 艮齋崔演</title>,<text>膽氣眞如趙子龍。鳳毛今識謝超宗。新銜恩命歸千里。每望京華憶九重。長把夢魂尋面目。謾將交契托鶼蛩。知君苦洒思親淚。綻盡萊衣孰補縫。</text>
<title>送林學士士遂赴會寧判官 十省軒嚴昕</title>,<text>黃卷平生對聖謨。彎弓何事北防胡。橫行沙漠奇男子。齷齪毛錐淺丈夫。定遠功名多國士。凌煙圖畫半眞儒。他時出入關輕重。文武由來豈異途。</text>
<title>送林士遂赴北 石壁洪春卿</title>,<text>北地分符盡武夫。布恩時或輟名儒。山河萬里籠雄句。胡虜千群落壯圖。古塞風霜催客老。一身肝肺向君輸。玉堂虛席知非久。誰恨磨雲隔洛都。</text>
<title>別士遂赴會寧判官之任 蘇齋盧守愼</title>,<text>嘗聞許忠貞。早年事西北。竟主辛亥擧。胡兒迄喙息。彬彬著事功。炳炳照汗竹。朝廷得士遂。朝夕期俊宅。簡佐會寧府。汲汲護時急。暫載鄒枚筆。爲煩羊杜策。長城又繡衣。荒服知帝力。先後自有宜。幾何見民泣。駸駸促四牡。或仙或鸂鶒。臥閤勉加飡。一身重王國。後生信可畏。許相應避德。淸宵試開窓。彼此月一色。</text>
<title>書林錦湖鼇山歌後 玄軒申欽</title>,<text>鼇山歌。乃林錦湖通判會寧時作。謮其歌。可想其人。英風爽槪。眞可以蓋一世。此直咳唾之餘爾。而譬如球琳琅玕。入手皆寶。吁亦才矣。惜乎當門之蘭。不免於斧鋤爾。至今儒林曠識。抆心雪涕。不能止者。豈獨錦湖之不幸。抑亦當世者之戒。</text>
