<title>感遇</title>,<text>庭前菊花䕺。霜後開愈繁。還愁北風急。靜依朝旭溫。天地一凝閉。萬物皆歸根。後時難獨立。嗟汝亦自冤。采采欲誰贈。有斐不能諼。</text>
<title>英陵齋室。寄內弟李季周 端夏。</title>,<text>天地皆秋色。江湖正夕陽。蟬鳴訴底怨。荷敗露全房。消息來京國。登庸盡俊良。寒廳但覓飯。潦倒具齋郞。</text>
<title>黃州贈別申竹堂 濡 謫行</title>,<text>瘦馬木鞍枝。此行問何事。離親與去國。况復過安市。</text>
<title>壬寅二月。恩除遂安郡守。辭朝日。以凶年裁减。廣收廷議。二品以上兩司玉堂齊會闕內。而外官卑秩。莫得聞其議。只於政院聽受傳旨而退。</title>,<text>日上觚稜金殿開。珮聲爭送入班來。方知活國多奇策。獨向明時愧散材。聖旨官箴心怵惕。親年民事意徘徊。春風永衖桐陰薄。濫廁諸公一字回。</text>
<title>初入郡境。馬上口占。六首</title>,<text>西北浮嵐認郡山。官居知在翠微間。板輿扶穩淸谿路。好是征衣雨打斑。行穿犖确倦凭鞍。冰雪猶殘二月寒。廚吏報炊山店晩。忽驚春菜已登槃。毁籬廢碓皆逋戶。灌莽叢榛亦稅田。馬上沉唫三失轡。傍人誤道覓新篇。行行問俗意方舒。女績桑麻男火畬。但使皇天均雨澤。差科不必困追胥。水自龍潭初發源。行收衆壑出山門。灣碕處處堪垂釣。吏隱從玆謝世喧。畵檐粉額鳴臯字。毁瓦崩甃化鶴基。樓觀古稱形勝地。谿山今得幾篇詩。</text>
<title>以節使都差員𨓏黃州。州之父老。以酒饌來問。</title>,<text>華譙隱約樹陰間。淮海維西第一關。此日差員空白首。當時拙政尙騂顔。罇前紫撥曾聞曲。櫩外靑螺舊對山。說着鳳城秋雨夜。滿堂紅粉笑低鬟。</text>
<title>以田稅載運。發𨓏江陰助邑倉。小憇生金邨。邨皆金姓。有金益慶者。以詩來謁。步其韻贈之。</title>,<text>高巒列峀似君臣。谿作中間肺胕親。韞櫝精金皆待價。泛花流水未藏春。誰知閭巷傳呼處。却羡林泉自在身。深愧暮年紆郡紱。獨無仁術濟斯民。</text>
<title>書生金邨主人壁</title>,<text>主人不鹵莽。滿壁皆圖書。世事何關汝。功名自笑余。靑山立當戶。流水鳴循除。汩汩征途上。徒然羡此廬。</text>
<title>助邑倉感興 二首○金川，平山，瑞興，遂安，谷山，新谿田稅。收捧於是倉。</title>,<text>壓江倉廥擁諸胥。六郡山氓貢所於。日送舟車爭輻湊。春來杼柚已空虛。煙開鹺戶燈明處。潮浸漁扉月朢初。牒訴裝懷詩興淺。獨搔愁鬢謾躕躇。都會淮西控兩京。賈傖商媍慣將迎。繁華古縣鶯花亂。柁軸官船鷁路平。潮退海門孤嶼立。月明沙店遠碪鳴。江湖滿地身空老。旅枕中宵夢自驚。</text>
<title>三月。以廵使迎命。忙赴瑞興。</title>,<text>遨頭行色太忙生。百里磎山一日程。怪石奇巖爭入眼。幽花細草不知名。誰憐白首疲奔命。自在黃鸝巧弄聲。却笑櫜鞬趍走地。畫鞞撾急覺身輕。遂兼營將。以軍禮見。</text>
<title>屛風嵒 六絶○在郡西十里</title>,<text>一隅金盞地。千疊石屛風。不藉丹靑手。春容畫自工。剗壁周遭密。緣厓細彴通。居然別天地。端欲問壺公。厓心秘陰嘼。林影動冲融。造化初無意。夸娥自僝功。水鳥翔且鳴。溪雲縱復橫。悠然坐忘處。心與境俱淸。淸澈石潭影。參差萬象生。靑天開一面。俯送白雲行。翠屛宜晩對。西日半輪明。山風吹鬂髮。白帢任㩻傾。</text>
<title>郡齋聞杜鵑</title>,<text>聲聲似訴有何冤。蜀國千年未返魂。喚起客牕殘夜夢。半峯斜月一谿痕。</text>
<title>祈雨社稷壇</title>,<text>社壇高枕碧山腰。帟幕風開燭影搖。簪笏鞠躳香幣地。星河想像錦衣宵。殘更欲吐峯頭月。靈感虛疑樹杪飈。西北片雲何意緖。儻能爲雨沃羣焦。</text>
<title>祈雨崅山 在郡南二十里</title>,<text>一面屛風翠錦張。嵒花石蘚巧緣糚。啼禽得意頻相喚。逝水無情却自忙。俗吏憂民眞齟齬。靈山禱雨亦荒唐。收將物色添詩料。岸幘高吟送夕陽。禱雨。一作祈雨。</text>
<title>東廂慶席。示柳谷山汝重 晉三。</title>,<text>籬落梅花雨。樓臺燕子風。添杯留宿客。命舞促琹工。幸有門闌慶。聊開喜愳衷。他鄕少親舊。歸騎莫忩忩。</text>
<title>一雲上人。以柳汝重詩來謁。</title>,<text>一筇來去伴孤雲。萬事人間任糾紛。最是春山明月夜。繁華不啻漢封君。簿書堆案亂如雲。嚚訟春來未解紛。遮莫禪家乘大小。已從閒處我輸君。</text>
<title>自郡至䓗秀站。記路程。四首</title>,<text>出峽一回顧。遼山半鬂靑。金村却在後。已過四長亭。自郡。距生金村四十里。金村去大墟。隔嶺三十里。險惡固難狀。羊腸差可比。自金村。距大墟三十里。間有曲索嶺。大墟村面水。倒蘸千峯影。沿谿盡三堠。已近扶老嶺。自大墟。距扶老嶺三十里。扶老夕登臨。簇簇春䓗秀。望裏鳴牛地。捿鴉喧暝樹。自扶老嶺。距䓗秀站十里。</text>
<title>余爲見官禮赴黃州。睦參議達夫 兼善。以迎慰使過去。及到鳳山。適寄四韻一首徵和。時五月五日。</title>,<text>此日齊安舘。端陽令節回。三杯昌歜酒。獨向洞仙臺。別意琴傳苦。歸心雨喚催。沿途好物色。寫得滿牋來。</text>
<title>䓗秀站感遇</title>,<text>休將卽事問山靈。變化人間自萬形。急皷驚鐃紛入舘。回風過雨暗吹腥。乾坤俯仰傷今日。翰墨留連幾使星。壁面丹書苔蝕盡。玉泉如訴響泠泠。朱太史之蕃。書刻玉溜泉三字於壁面。</text>
<title>追記站事。寄谷山。</title>,<text>馹路腥風急。猪江黑雨狂。衣冠雜埿土。人馬亂舟航。尙記平陽舘。相呼半夜觴。靑山空在眼。身世坐商量。</text>
<title>歲乙未。嚴殷栗大壽來在劒水站。侯我黃岡之行。笑談頗洽。今過此站。有感題壁。</title>,<text>店舍無煙秋草平。沉唫𨓏事淚沾纓。一麾殷栗君先出。匹馬黃岡我續行。聚散有期仍此地。存亡不分判今生。夕陽嗚咽前谿水。能斷人腸劒得名。</text>
<title>龍潭 在郡內。世傳旱不殺。雨不添。</title>,<text>湯旱堯霪歷等閒。嵒根日夜送潺湲。濃陰倒合千章木。動影純侵一面山。綠颭浮漚挑菜渚。白呈盤石浣紗灣。神龍變化終難測。莫視尋常咫尺間。</text>
<title>遼東山 郡鎭</title>,<text>山名曾慣按圖經。秀色東南未了靑。芬苾降歆誠怳惚。陰晴占驗太丁寧。俯從水勢藏千室。䧺鎭雷封受百靈。太守高情眞有素。招邀偃蹇入窓欞。</text>
<title>遼山記事</title>,<text>遼東偶同名。丁鶴儻重來。樓觀盡灰燼。城郭餘蒿萊。維昔經營初。太守身姓崔。風流自賁飾。形勝信奇瓌。目巧殫般倕。心計斲徂徠。冲天起崢嶸。學仙飛崔嵬。化鶴從中翔。縹緲鄰斗魁。蓬山咫尺內。瀛海百畞開。千年華表柱。屹立城東隈。風宵縞衣僊。怳若來徘徊。雲英十八侶。出沒襄王臺。如何自多取。造物深嫌猜。故在戎馬際。乃遣回祿灾。天地一飜覆。萬事終堪哀。鳴𦤎獨巍然。金碧半陊頹。遼陽西望遠。極目雲煙堆。因思歲丁酉。國步蒙塵埃。分朝何倉卒。陟彼愁虺隤。山氓亦何幸。翟儀久瞻陪。雞鳴達四境。坤化卽易該。蕭條俛仰間。星紀幾遷回。南風吹倒山。碧海扶桑摧。我來守玆土。製錦非其才。顚連訴喁喁。庫廩無餘財。遨頭誠少暇。歎息撫劫灰。濡毫記往事。愁劇且徵杯。崔斯文滉爲郡守時。以郡鎭爲遼東山。慕丁令威化鶴事。立石象華表柱。大起樓閣。極其壯麗。又就城東隙地。鑿池數百畝。石築三島。時有郡妓十八。色藝俱絶。人偁十八仙。使之奏技於樓閣池沼之間。樓曰化鶴。曰鳴𦤎。閣曰冲天。觀曰學仙。幷灾于丙子之亂。獨鳴𦤎存焉。丁酉倭變。懿仁王后避地于此。下旨曰。余來之初。雞聲四達。今覺漸稀。無乃膳有雞肉故耶。令自今勿設。郡人至今傳頌焉。</text>
<title>鵲川院 海州</title>,<text>碧城官道走黃岡。沿牒吾曾幾辦忙。物色重尋山店暮。詩情尙在瀑簾長。眠鷗白石浮江夢。乳燕靑蕪驀地翔。默數向來遊宦處。卄年强半在他鄕。</text>
<title>立石 海州界上</title>,<text>拔地高標㢠不羣。鴻荒刱是孰傳聞。搏沙攫土無爲化。罅草縫花自在文。一角金剛眞面目。幾回塵劫老煙雲。首陽高冢紛騰擲。與爾爭雄久未分。</text>
<title>芙蓉堂都會試席。示金都事 澄，鄭豐川 承明。</title>,<text>風㩻翠盖雨𩄡𩆷。的的明珠瀉復涵。白蟻戰酣催畫皷。綠槐陰轉換詩籤。華筵笑屬荷筒飮。彩筆編收玉麈談。勝集他年凭繪事。坐間吾幸忝成三。</text>
<title>又次板上韻</title>,<text>水心燈燭暈生凉。檻外峯巒色斂蒼。半夜酒醒扶下處。滿堂荷氣透衣香。</text>
<title>雨後發海州</title>,<text>積雨初晴畏景長。扇風無賴汗如漿。桑田蘧變今滄海。瀑道爭喧舊石岡。迂路有時經契濶。亂流那復問杠梁。却慚傔從勤扶護。早卸征鞍檢濕裝。</text>
<title>苦雨</title>,<text>雨脚但仍舊。天心無改移。陰陽多錯迕。休咎本參差。八路同消息。三農起怨咨。誅求尋𨓏轍。獨恨聖明時。</text>
<title>答柳谷山 新喪女息。汝重伻慰。</title>,<text>一紙平安信。朝來慰所思。猿腸今寸寸。鶴髮故垂垂。竆老逢玆慼。皇天信不慈。肺傷仍止酒。唫劇或成詩。</text>
<title>簡新谿金敬保 弘錫○二首○以七夕約會。雨不克赴。</title>,<text>一葉梧桐落。繁蟬井逕陰。丁寧今日約。珍重故人心。好事天還阻。竆愁酒未禁。東南山缺處。悵望只孤吟。樓高百里眼。山晩一邊陰。短札隨新什。神交見古心。佳期吾自負。好事孰能禁。稍待霜楓熟。和君谿上吟。</text>
<title>戲題衙壁 郡產草茶如雀舌。且蠏甚賤。終年不絶供。</title>,<text>玦玦泉流簇簇巒。官居端合碩人槃。澆書酒引春杯亞。攤飯眠從午枕闌。雀舌先鳴充藥裹。蠏臍將滿佐蔬柈。妻兒飽喫慈顔悅。䆠業平生足遂安。</text>
<title>答汝重</title>,<text>爲問香山守。淸疎得似誰。才優治峽賦。興倦覓新詩。酒悳劉伶頌。離騷屈子悲。秋風乍蕭瑟。能復一中之。六月考目。有云性雖淸疎。足以治峽。汝重不介意。飮酒自如。</text>
<title>鼐潭 在瑞興境</title>,<text>衝波捍石力相能。白日驚雷恣噴騰。下作瀦潭深黝黑。晴涵物影湛泓澄。馮夷若在玆應宅。龍伯移來幻莫徵。聞說雨暘祈有得。祠壇高築石層層。</text>
<title>題醉翁亭記後</title>,<text>六一滁亭記。文章落海東。至今千載下。撫古短篇中。遂亦稱佳境。吾宜號醉翁。顧無傳後筆。深愧昔贒風。</text>
<title>八月聞杜鵑</title>,<text>詩家詠子規。多在暮春時。更好秋宵月。偏啼錦樹枝。一聲纔裂竹。千恨已縈絲。亦有完山鳥。和鳴㤪別離。</text>
<title>信川監試試院。示金都事 澄，李瑞興 廷機。</title>,<text>東方耿耿曙星低。簇立烏巾萬首齊。但以精神收駿驥。莫將毛色辨黃驪。一科賺得英雄老。五色知曾鑑別迷。正値浙江秋夜月。壯觀聊誦長蘇題。</text>
<title>酸梨嶺 瑞興北面</title>,<text>山蹊詰曲西指永。翠壁丹崖紛蔽屛。垂蘿暗藤馬行梗。陟險乘危心有警。雙峯騰擲氣觕猛。造物伎倆玆初逞。縱遇佳處倦回頸。擧足不休方登嶺。拜牋天翁敢有請。鏟疊微誠謾不省。沿流直下在俄頃。入眼物色皆新境。楓楠纈葉媚秋景。杉檜疎蔭篩日影。老樹嗔客怒生癭。恠禽避人飛去並。遠挹高風想洗潁。仰視靑天坐如井。掬漱嵒泉齒牙泠。摘嗅菊香精神惺。東得平岡始驅騁。向免顚躓吾何幸。夜投主人詩記領。松月一片天籟靜。</text>
<title>武科試才。記所見。二首○壬寅九月</title>,<text>牙旗風颭捲朝隮。雷皷騰騰衆耦齊。乘矢重輕調六兩。百弓封垜界東西。挽强稍稍筋疑絶。落簇依依眼欲迷。只較尺尋爭甲乙。也無巧拙可高低。右六兩禿衿小袖捷收身。東放西還倏若神。砉發槍鳴蒭自倒。閃翻蹄疾馬能馴。赤旗逬走三聲皷。銀鐙盤回一點塵。此技由來眞戱劇。只今程式但因循。右騎芻</text>
<title>都事到谷山。託以公事。移牒促會。</title>,<text>靑油召檄夜聯翩。醉起蒼茫拂曉鞭。表裏山河纔辨色。參差星斗已離躔。咸陽客舍笙歌地。峒谷竆村雨雪天。俯仰乾坤蕭瑟意。行吟磵壑寂寥篇。</text>
<title>雪夜</title>,<text>黃昏雪意挾風驕。燈火千家閉寂寥。食葉春蚕聲稍稍。晃牕微月影搖搖。孺人調饍紅罏暖。稚女藏鉤蠟燭消。醉擁黃紬方就睡。霰鳴櫩角轉蕭蕭。</text>
<title>雪後謾興</title>,<text>天色糢糊立海濤。山容黯慘埋城壕。樹顚飜鵲坐難定。林外炊煙飛不高。凌亂瓦溝朝旭絢。掀揚松屑晩風饕。呼鷹逐兔少年事。醉後空餘詩語豪。掀一作𥳽</text>
<title>釋奠齋室謾吟</title>,<text>山磎冰釋綠粼粼。一雨前宵乍浥塵。勝地仍兼夫子廟。良辰更値上丁春。前騶莫向松林喝。好鳥如嫌俗客嗔。燒罷名香齋舍靜。鼻端生白見心眞。</text>
<title>余平生無事得謗。近歲滋甚。口占自遣。</title>,<text>自是尋常行路人。不爭好惡世還嗔。鄒賢炯訓憎多口。老子名言患有身。五鬼從今迎上座。三星可復問生辰。乾坤厚德能容我。獨立東風更謝春。</text>
<title>以余有飮名考中。以余斷酒考上。以不合營將。啓請換差。以他例可據。防啓仍存。闒茸寵辱俱忘。書此自嘲。</title>,<text>造化應憐一物微。鼠肝虫臂自天機。固知多口非人戹。何遽將身與酒違。蓬矢初心嗟已誤。檀公上策莫如歸。悠然獨得同流趣。百世風期皷瑟希。</text>
<title>有道安浮屠。自金剛爲省其師而來。住郡之彥直山。殆周一年。今忽告還。書此贈行。</title>,<text>獨鶴秋風起。孤雲落日歸。老裝今返舊。吾道却知非。浴暈鯨波漲。捫參鳥道微。依然桑下戀。不但感留衣。鳥道。一作鳥逕。</text>
<title>文淵文游。伴發京行。書便面以贈。</title>,<text>子姪汝兩人。乾坤吾獨身。頻年看遠別。短日戴慈親。世故仍多劇。家憂豈但貧。征衣挽不得。芳草淚前春。</text>
<title>送游兒京行書懷 游歸會葬其妻母。亦吊其從妹喪。</title>,<text>帽頭遙沒晩山橫。眼遡西風淚自傾。蕭瑟更添遲暮恨。別離重見死生情。汝歸物色非前度。吾滯何心送此行。滴瀝茅簷秋峽雨。料應無寐坐深更。</text>
<title>別後夜坐。用前韻。</title>,<text>露暖遙空孤鴈橫。參星出沒月輪傾。殘燈破壁何村夢。死別生離此夜情。秋草幾凋西海路。哀詞頻賦北邙行。如今兩眼乾無淚。浮世酸辛獨飽更。</text>
<title>歎息</title>,<text>歎息吾生老。何由鬂更靑。詩書一傳舍。風月幾閒亭。未蓄三年艾。空編百悔經。竆通知有命。且可讀西銘。淸異錄。閩士劉乙。乘醉失儀。乃編百悔經以自警。</text>
<title>七月初八日。以同推事赴谷山。路遇䨓雨。</title>,<text>霹靂遼東峽。蛟龍黑石波。雨從斜打面。風任逆吹蓑。老馬疑橋嗅。金蛇掣眼過。辛勤越險阻。猶復口唫哦。</text>
<title>雨後題志</title>,<text>平原白石走江聲。十日三經大雨行。寡婦田頭晝痛哭。荒雞木末曉忘鳴。人煙出峽村何在。官柳如萍水半城。乙巳更逢秋七月。遺民尙結孝陵情。</text>
<title>遼山三章。用杜子美曲江韻。</title>,<text>遼山秋色北斗高。日暮松聲風捲濤。無恨覊愁難數毛。戛然長鳴西飛鶴。閬苑何年離汝曹。五情好惡今猶古。獨向汀洲攬宿莽。世態輕薄何須數。祇是美人愆歲月。九畹香乾霜夜雨。老去行裝信彼天。歲晩生理無山田。片舟夢放海無邊。海上羣仙應笑我。汩汩風塵消百年。</text>
<title>差祭海州牛耳山。登壇口號。</title>,<text>松間淸謁引簪袍。山頂靈壇撼海濤。天水糢糊南紀盡。星河皎潔北辰高。祭從封內先羣望。魯在登東小一毫。雲夢胷襟堪抖擻。塵埃俗想自鏖糟。</text>
<title>次韻安德雨承旨 後說○德雨乞得延安。未久被劾。</title>,<text>吾榜當年號得人。羡君雙鬂更靑春。湖堂賜暇才華盛。御筆題名寵擢新。海上莫容甘毳地。世間難見是非眞。遼山老守還堪笑。十載驅馳眼眯塵。</text>
<title>差祭長連阿斯津松串。登墠西望。眼力所竆。天海相接。不知是東土與中原。實平生壯觀也。</title>,<text>霞標高絶一攀躋。縹氣漫空落日低。鵬翼擧天風在下。鰲頭沒海地無西。山河羣國封疆錯。舟楫關津島嶼迷。到此已竆夸父路。更從何處辨端倪。</text>
<title>李子愼以薦移刺忠州。書索別語。走題簡尾。</title>,<text>薦書移拜古名州。從此靑雲路匪脩。一日馬頭成去住。百年人世見沉浮。路通鳥嶺松楸近。江抱琴臺水石幽。孤負玉泉臺上餞。等閒離別亦生愁。</text>
<title>內軒前階。移植杜鵑花。</title>,<text>小階移種杜鵑花。老守元非戀物華。十載宦遊成白首。且憑春色想山家。</text>
<title>記夢</title>,<text>龍鍾無用聖明時。祿仕風塵鬂半絲。辜負百年忠孝願。夢中危悃叫丹墀。</text>
<title>土人前別座金起立。以水泡怪石來餉。峯巒洞壑。克肖天成。頂戴老松一株。娟妙可愛。置之盆中。朝夕相對。悠然有濠濮間之趣。詩以志之。</title>,<text>有石才如一拳大。古態昂莊誠可駭。云此初從海眼得。至今雨氣常沾灑。天然自有錦作苔。好事誰敎松欲矮。濫水盆泉勺陂深。風過微瀾開渤澥。由來會心不在遠。𥳽弄終日不能罷。一點君山洞庭湖。出沒靑螺雲半解。何須眼力極渺茫。陡覺精神坐颯洒。尋河涉海費時節。漢武秦皇太儓騃。吾今草賦歸去來。縱使有錢山可買。豈如到處便卽山與水。已令行裝俗物都撥擺。</text>
<title>除夜走筆 十首○以小少尙奇偉。平生足悲咜。爲韻。</title>,<text>屠龍藝何拙。坐井天非小。生死醉夢間。偃仰風塵表。猶有吟詩癖。布穀聲未了。不謂老遽至。自擬年尙少。難遮赴壑蛇。已失印空鳥。胷中閒計較。坐到東牕曉。邯鄲失舊步。土炭絢俗尙。行行迷所止。念念皆是妄。沉吟志吾過。北風動楚愴。故知才不偶。非是數緣奇。酒困終爲累。詩名亦自欺。休將阮籍淚。謾灑楊朱歧。造化公無私。乾坤量亦偉。涵濡容萬物。榮悴付百卉。玄機軋陰陽。妙跡存神鬼。魗姸從鑒別。輕重任衡平。塞馬閒來往。昭琴自毁成。如何當路子。終日費經營。竆途悔短計。晩志重長生。恭承古人意。促裝返柴荊。養眞衡茅下。庶以善自名。集句生世百年半。有身萬事足。入涅竟不緇。吹毛無所覓。襟懷自昭曠。外物徒龍蠖。四時更代謝。萬事終成悲。惟義與命耳。不失誰得之。乘化逝將盡。畢竟復奚疑。檐雪落無聲。谷風鳴大咤。春生遂安郡。臘盡壬寅夜。留題百篇詩。取判千秋下。</text>
<title>有懷</title>,<text>白雪滿山谷。新梅何處開。黃昬悄獨立。明月有情來。</text>
<title>春帖</title>,<text>不得酧君寵。徒然仰母慈。年年稱壽斝。歸日是瓜期。</text>
<title>悶旱</title>,<text>杲杲東出日。不照吾精忠。黃塵生涸井。駁霧散凄風。</text>
<title>送游兒醉吟</title>,<text>笛苦秋天夕。歌殘子夜闌。誰知望子處。西日入雲端。</text>
<title>次李松磵季周贈處祥上人韻</title>,<text>旅懷無處不相關。秋色僧來亦苦顔。且喜賡題松磵什。問師能復向京山。</text>
<title>次李子愼述懷韻。見贈。篇中。多及北客支待之苦。</title>,<text>聖朝方在宥。調和進梅鹽。訝皷呈泡影。麟楦飾錦襜。商歌誰苦奏。周道漫回瞻。世路危秦棧。人情薄魯縑。一官銅印小。雙鬂鏡毛添。華表招丁鶴。薰鑪注玉蟾。不曾營祿位。聊此送凉炎。利器人推子。治聲惠濟嚴。冤伸山鬼訟。恩及涸魚沾。亦有濠梁興。仍知吏隱兼。閣梅風淡淡。檐雨夜厭厭。酒引香杯灩。盤登細菜醃。覊愁春未釋。旅宦歲將淹。局促迎氊羯。蕭條想李廉。藝云能射御。才亦富鞱鈐。黽勉行皮幣。追胥困里閻。天民應自卹。赤子豈皆殲。已矣言無補。傷哉口且箝。過從勤命駕。談笑豁褰簾。筋力君方盛。頭顱我自占。儻令收菅蒯。甯復避髡鉗。身事彈危涕。年華入短髯。合歡甁屢罄。排悶筆頻拈。媚景糚林塢。淸暉過午籤。盍簪皆勝友。襢裼任譏砭。亂舞聯衫袂。狂唫落帽簷。塗竆惟仗酒。病已卽忘尖。眼自游虛牝。胷何滯芥纖。行年各遲暮。涉世備辛甜。不必論玄白。猶當取澹恬。霧藏成豹炳。膏淬出鋒銛。壯志休鳴劒。姸詞莫賦奩。邱樊行可卜。富貴孰能嫌。聞說堯天下。箕山有隱潛。</text>
<title>子愼又用前韻懇要和。送以七言。走筆塞責。</title>,<text>縮頸年來但守謙。西施故欲妬無鹽。木瓜敢謂酧瓊玖。褦襶終慚側繡襜。布皷䨓門堪自笑。雲龍日鶴聳羣瞻。書封款曲頻傳素。語似丹靑巧繪縑。勝會可憐春後阻。牢愁祗覺靜中添。方看歷塊騰神驥。肯顧爬沙困鈍蟾。一第汚人眞碌碌。權門炙手正炎炎。功名可使空拳取。富貴其於十指嚴。郡有谿山饒獨餉。天垂雨露幸均沾。君今薦剡聲華甚。公論周行望實兼。蹔試牛刀猶是屈。儻盛鸞掖衆方厭。素封家籍千頭橘。儉性官甘一味醃。田覈南陽能得實。獄䟽東海未曾淹。患多才格爭推陸。來暮歌謠肯數廉。投我詩篇挑白戰。顧吾兵略愧朱鈐。桓文節制非仁義。絳灌功臣起市閻。甲子會朝咸聽誓。獨夫當日敢逃殲。燒牛夜半勞穿穴。抹馬中宵戒脫箝。已報北軍爭曳甲。且從東閣卧垂簾。寧容纖芥來心上。好取韶光入口占。曹務久廢仍請急。病軀淸縶若拘鉗。行成不許筐將幣。怒氣如臨戟竪髯。三北深羞如欲洗。一樽香碧可同拈。閒耽談釋風生塵。老倦看書蠧鎖籤。戱耳前言休恠嘖。歸歟吾黨困鍼砭。山能不俗來排闥。月獨多情故闖簷。鶯舌乍調低翠黛。鴈絃交訴弄葱尖。吳儂拍浪聊隨俗。楚舞回風莫詑纖。過隙白駒回首失。吹杯綠蟻蘸唇甜。年登豐樂身多暇。土號淳庬意卽恬。莊刃自知投骨妙。毛錐誰信處囊銛。偶牽漫興題藤紙。須待公餘合鏡奩。金石心期終莫逆。薰蕕臭味豈相嫌。明年報政春生後。携向寬閒好遁潛。</text>
<title>近日絶無簿牒。忽有兄弟二人。爭田來訴。諭以同氣分形之義。其人卽拜謝而退。謾記卽事。</title>,<text>斗大孤城郡似虹。得重非是淮陽戇。陳元感化敢自德。秉彝從知天所降。蒲鞭無處可示耻。地忍還當容醉閧。山深谷靜獨太古。湨漲溪奔一洪洚。香凝燕寢困睡魔。簷鐸流音風自撞。詩成懶唫日苦長。卧看晴嵐移水巷。梧桐一葉厭不落。鵲橋歸仙雙節絳。</text>
<title>伯氏有至行而夭。生男女二人。各自成立。女歸李氏家。以女範稱。且善持家。及于寡嫂。而無朝夕憂。余在官。俸祿僅沾于姊妹兩家。而未周於姪家者。不但力有不贍。渠亦不欲侵官累。吾故置在計外矣。六月伻人探信。則以其月初八日。遘癘而逝。其夫兄有書傳訃。嗚呼痛哉。追思罪負。若膚受刃。志此自訟。</title>,<text>風吹紫荊樹。淚盡鶺鴒詩。伯道難兩全。五倫寧有私。緬懷古人義。俯仰顔忸怩。吾家三世孫。汝首作門楣。事母盡子職。適人多閨儀。毅然有士行。六親咸嗟咨。三雛皆秀發。宅相占不疑。廢著取嬴餘。急困推恩慈。丘嫂携弱男。待汝無寒飢。吾不復念汝。自給朝夕資。俸祿實凄凉。涓滴先孤嫠。空緘往來書。但報平安奇。孰意官使回。哀訃遽相隨。斂殯吾未撫。疾病吾不知。此理謂可徵。汝死將尤誰。吾擧五男女。眼前才二兒。殃孼積在躬。汝賢逮收司。暗想平生事。沉痛在肝脾。恩愛已無及。悔懺今曷追。吾生亦難料。且休無益悲。</text>
<title>余年卄四。初娩得女。情鍾最深。歸于李氏家。今九年矣。以癘疾夭於五月。不得往哭。痛悼之餘。信筆書此八首。</title>,<text>天且不可問。矧可尤其人。莽蒼乾坤內。所憎吾有身。夢吾不相接。父子恩豈斷。倘有冤可言。庶來吐款款。土房餘藁薦。風壁側繅機。想當呻痛夕。誰復護衾衣。大兒棄置外。小兒親抱持。懷中便永訣。地下見何時。寧無父母念。此意傳與誰。奄奄欲盡日。有何心內私。有亡常黽勉。時節念郞衣。辛勤躬井臼。十載耐寒飢。郞能成進士。喜色報吾書。誰知轉頭頃。人事墜空虛。婉婉汝二弟。如今作何狀。泉臺倘相逢。道我明已喪。</text>
<title>郡齋四時詞</title>,<text>柳巷花蹊春欲迷。郡門晴晝子規啼。畬田歲旱人爭糶。公事無閒牘尾題。風鈴自響日如年。槐柳陰中吏坐眠。庭院悄然無箇事。卧看黃雀捕鳴蟬。淸溪曉郭錦林明。霜後秋容畫不成。稌黍家家朋酒樂。山氓能自答昇平。閉門芋栗撥紅爐。薄晩松風送雪呼。獵騎初回能得雋。連催太白賞山虞。</text>
<title>遼山書院八景</title>,<text>遼東積翠脩眉低暎半簾東。西子新糚曉鏡空。翠沁書籤濃欲滴。一邊疎雨晩濛濛。鉢里浮嵐深林密葉綠相參。山氣春蒸自作嵐。掩暎扶桑朝日影。水禽飛度眩東南。熊山過雨虹收雨脚驀過山。依約煙巒斂翠鬟。何處歸僧一住杖。風蓑不定渡橋閒。龍潭漲川帶郭春流漲石川。桃花消息怕人傳。丁寧寄語漁舟子。避世秦民不是仙。月寺晨鍾風便數聲來遠峯。枕邊留韻久舂容。同安心法潛提警。遮莫寒山半夜鍾。郡城暮角苒苒斜陽半隱城。嗚嗚殘角正含情。長風吹上遼東月。一曲分明出塞聲。蓮池三島方丈蓬萊見者誰。神仙眞面此方池。金鰲骨朽扶桑折。悵望秦船到幾時。講堂一燈風焰幢幢半壁燈。一堂相長兩三朋。這間眞味人知否。萬籟沉時百慮澄。</text>
<title>兔山縣</title>,<text>水墨依俙畫。人煙八九村。滄江衝峽起。白日度林昬。漁叟調官饍。鹺舡立縣門。丹砂句漏令。爭以此開樽。</text>
<title>過訪崔安山孝謇草堂。崔以詩致謝。次韻。</title>,<text>天意獨饒君。溪山有此軒。草深纔覓路。家小不成村。松籟淸詩料。泉聲醒客魂。行廚無別味。相對盡餘樽。</text>
<title>寄贈南尙書 龍翼 燕京之行</title>,<text>一壺辜負送君行。聊倩郵筒道別情。扶桑宿踏重溟險。碣石今穿萬里城。鴨水風霜初淅瀝。燕山日月未分明。隻眼已竆天下大。芳年猶貸黑頭卿。</text>
<title>挽東昌尉 權大恒</title>,<text>妙年高秩進儀賓。金埒繁華讓別人。酒賦風流聊遣興。琴碁日月自怡神。忝從姻婭纔通信。孰謂呻吟遽返眞。玉匣珠襦將祖夕。煙花半謝沁園春。</text>
<title>春懷回文</title>,<text>春巷水涵花。曉村煙沁柳。新詩得趣高。美酒拚懷疚。馴鹿卧深苔。恠禽啼靜晝。辰良愜物華。世棄堪材朽。</text>
<title>夏日回文 二首</title>,<text>鳴蟬晩樹籠雲濕。過麝香林映日低。淸碗露茶呼酒醒。靜軒華筆喚詩題。晴雨晩來風颭水。斷雲歸處日銜山。鳴鳩暗樹高陰落。睡鶴庭苔翠錦斑。</text>
<title>雨後夜坐書懷。玉連環。</title>,<text>林影扶疎月上岑。今宵淸景與詩尋。寸心自愧猶官食。良策無如且獨斟。斗覺皇天容此物。勿歎南國阻徽音。日添鄕思鈴齋夢。夕露晨風捲夏霖。</text>
<title>挽趙判書 復陽 夫人李氏</title>,<text>德水家聲命婦尊。衿鞶早入大賢門。詩書素業文衡重。氷櫱生涯錦誥繁。更有荀龍方擅譽。猶拚完鳥舊啼冤。秋風梓樹傷心地。其奈徽音閉九原。</text>
<title>挽尹參判 鏶</title>,<text>從公伏事久。猶未覷宮墻。醻酢惟詩話。周旋或酒塲。嵩喬瞻突兀。江海望汪洋。皮裏開凡例。胷中判否臧。發揮諸子史。揚扢古文章。更僕談難究。蒙吾倘在傍。飛騰歷臺省。前後際明良。砥柱中流勢。鑪金百鍊剛。精誠動丹陛。事業耀靑箱。氣節名贒後。芝蘭奕葉長。郊扉存晩計。雲路倦回翔。官序貂金峻。生涯桂玉荒。微疴才避舍。大夢遽摧梁。七袠無三日。諸郞軼二方。猶然還舊物。忍復戀偏堂。寂寞芭蕉啓。凄凉栢府霜。哀榮深雨露。朝野共嗟傷。自顧疎頑甚。多蒙奘餙光。山河一蕭瑟。宇宙獨彷徨。素幔歸舟遠。無從涕數行。</text>
<title>挽東溟鄭參判 斗卿</title>,<text>早將文律許周旋。雅論參聞正始前。哀誄演綸難彷彿。癯儀在眼想神仙。聲名一世丹靑炳。詞賦千秋日月明。只是延津風雨夕。且𢬵恩贈賁重泉。</text>
<title>鳥嶺 以下。靑松時作。</title>,<text>直北秦京道。維南主屹山。乃知天設險。可使一當關。大氣無時歇。神功亦等閒。龍湫日夜水。閱世送迎間。</text>
<title>行次安東府。使申侯 厚載 誦其遊山詩。次韻。</title>,<text>領畧谿山醉眼中。沿流路向驛村竆。新羅舊壤今都護。製錦治聲卽次公。詩到淸凉收宿債。器逢盤錯著奇功。靑鳧老守全無用。眼眯黃塵耳鬪風。</text>
<title>題東軒壁</title>,<text>都護靑松府。孤村翠栢間。無田可種秫。有賦亦徵山。斗粟淹迂跡。星霜到皺顔。思歸無限意。自起放籠鷳。</text>
<title>題淸省堂</title>,<text>紅漲春流路欲迷。官居貌出武陵溪。新添小構黃堂側。剛 缺 遙岑翠䯻低。扁額可徵愚老記。圖經恰有退翁題。工夫到底收淸省。松桂飜爲得兔蹄。</text>
<title>次退溪先生韻。題淸省堂。二首</title>,<text>威鳳丹霄去未還。至今遺躅仰高山。文終不墜人誰在。古氣淸風滿壁間。名區自是大贒鄕。特地風流令宰堂。丹壁玉流今不變。怳疑身卧下灘航。</text>
<title>遣遇 二首</title>,<text>卧閱床頭山海圖。小軒寥落一身孤。詩從病後無多味。趣在閒中只自娛。煙抹暮光糚翠壁。雨調春色染靑蕪。溪流出洞終何極。與寄歸心謁漢都。長日鈴齋一事無。臥聞深樹鳥相呼。專城居卽神仙窟。繞坐山皆水墨圖。地異閬風巢白鶴。官非葉縣號靑鳧。金丹却誤平生計。多媿腰間綰左符。</text>
<title>悶旱</title>,<text>仙夢初回午枕闌。卧看雲影度簾竿。三韓邦命天何定。五月田家雨苦乾。民事只挑心緖亂。客愁偏入鬂絲殘。終南石逕知無恙。安得歸休一室寬。</text>
<title>次佔畢齋讚慶樓韻</title>,<text>川流滾滾去無邊。山出層層立近前。沙麓休徵申命日。崑崙大氣子開天。雲移鳥度俱含態。石瘦松枯自取憐。騎鶴上楊非我事。且從平地做頑仙。</text>
<title>志事</title>,<text>往復元常理。乘除數亦然。繁霜欺首夏。一雨荷皇天。麥秀埋牛壠。秧深沒鶴田。秋來大椀飥。捫腹作豐年。</text>
<title>五月霜後。得雨頗蘇。近又甚旱。</title>,<text>澍澤沾霜後。農功趁夏中。謂天方悔禍。斯理本循公。毒魃仍威虐。仁神廢困竆。庶聞哀痛詔。扶杖泣山東。</text>
<title>賦所見</title>,<text>落日低垂野。昬鴉起滿林。翻翻同色相。啞啞渾聲音。卽看婪爭地。誰懷反哺心。高翔千仞上。威鳳自離禽。</text>
<title>題趙進士或世五宜堂</title>,<text>淹中詩禮古名卿。才行邯鄲世襲芳。一面溪山三畝宅。四時光景五宜堂。圖書滿壁無聲樂。富貴如雲不老方。已辦芒鞋與布襪。倘容衰苶傍仙庄。</text>
<title>善山道中。望金烏山。</title>,<text>馬首西南際。靑靑何限山。金烏偏入眼。冶老此承顔。一賦歸來後。三仁伯仲間。高標留偃蹇。千載邈難攀。</text>
<title>避暑讚慶樓。驟雨甚快。</title>,<text>避暑山樓敞。披襟當快哉。谿橫一匹練。雲作萬蓬萊。正好知時雨。休論起處䨓。豐年還有象。身病強深杯。</text>
<title>贈韓生汝玉 子剛</title>,<text>行李依依色。東南地盡頭。誰開荊棘路。好作海山遊。卽事非今古。他鄕有去留。憑君莫惆悵。吾道屬滄洲。</text>
<title>題方臺趙氏亭</title>,<text>不識趙公何似者。倚樓高價復玆亭。臺因陡岸無餘地。水泛晴天入半庭。鷺狎遊人來近渚。魚爭投飯出浮萍。夕陽山氣沾巾屨。貌得詩翁著畫屛。</text>
<title>安德縣</title>,<text>亭臺面面占陂塘。水色煙光可夕陽。子弟詩書家塾盛。農桑勤儉古風長。一同都會通商貨。千步周垣有積倉。要使山氓能晏堵。明時須急簡賢良。</text>
<title>冰山書院書事</title>,<text>縱橫石竇半山層。觱沸寒泉五月冰。天道反常誰敢詰。地機潛斡理難憑。南躔北陸時相易。大火重陰氣互乘。勝覽收編書院誌。拙詩非謂後能徵。</text>
<title>登讚慶樓觀漲</title>,<text>鏖野屠山衆壑狂。蛟橫鼉作百神忙。城廛盡入涇流沒。溝洫渾歸楚望長。堯德尙當洪水警。耿民那免圮河殃。排雲直欲呼閶闔。銀漢終難一葦杭。</text>
<title>次申泥翁 濡 韻。題金鑮草堂。二首</title>,<text>吾衰不得訪君居。料理雲霞語更疎。古栢蒼藤巢水鶴。荒臺白日定淵魚。山資自足供晨粥。松爇須勤照夜書。要使此心無外物。試看方寸本靈虛。物一作累。栖栖倦行色。谿峽涉間關。款曲同年意。敷腴見我顔。傷心詩卷裏。屈指死生間。歲晩丹砂計。吾從不負山。</text>
<title>醉中戲作</title>,<text>官廳濁酒兩三甌。了此人間大丈夫。惆悵牛車西出峽。白雲秋色滿靑鳧。</text>
<title>挽申正言 善溫</title>,<text>袒免隨喪一從昆。寂寥身後更堪論。松楸且擬歸同兆。室宅終無可返魂。奎宿家聲傾地府。鳳毛時譽限薇垣。團辭未盡平生事。西望千山淚眼昬。</text>
<title>挽金學士景謙 啓光</title>,<text>木翁喪畢已堪悲。老淚重添此誄詞。萬卷秘監藏底所。百年浮世止於斯。江河不廢名長在。天地無情道亦衰。最是舊遊零落盡。空餘疲苶獨躕踟。</text>
<title>挽申泥翁參判 濡</title>,<text>匀天閴寂帝悲愁。肯許仙蹤久謫留。萬古江河流不廢。百年人世夢長休。恩情已隔蘇耽井。物色偏傷錦水舟。爲問當時風月句。可能重與卯君醻。</text>
<title>圓通庵</title>,<text>劈石呀成洞。懸崖簇有庵。藍輿僧步捷。綠樹鳥聲喃。物外纔通海。空中但見巖。俗緣都謝盡。何用促歸驂。</text>
<title>崔漢卿宅。同崔學士周卿夜酌。</title>,<text>三杯酒卽百年心。一首詩當五夜深。滿砌離披霜後菊。可能酬我此時吟。</text>
<title>孝宗大王遷陵挽詞 癸丑</title>,<text>一抱烏號痛。經今十五春。寢園嚴具禮。霜露感精神。不料因山釁。終煩補石頻。事難容可否。勢自久因循。遷卜須乾斷。經營備下詢。休祥協龜筮。悲喜動臣隣。地固慳眞地。人今葬聖人。先陵幸密邇。佳氣接氳氤。陟降靈如在。欽明道自親。仍惟去代日。便卽濟屯辰。長策纔中道。宮車遽上賓。春秋齎志業。帷幄偃經綸。率土嗟無祿。皇天豈不仁。訏謨留碩輔。滲漉浹遺民。歲月紛空逝。山河恨莫伸。一號天地老。千載簡編新。乍見珠邱啓。旋驚蜃衛陳。秋生銀海夕。凉動玉衣晨。彷彿陪仙蹕。依俙返紫宸。如何厭此世。忍復棄羣臣。鳳翣隨長浦。龍輴擁百神。攀髥他日淚。更灑暮江濱。</text>
<title>春帖 甲寅</title>,<text>歲稔官無事。心閒地轉幽。羲皇一枕夢。穩送六春秋。</text>
<title>挽鄭鍾城 華齊</title>,<text>在眼森然玉樹姿。可堪泚筆賦哀詞。交情到老無甘壞。世故隨緣有合離。心力殫輸豺虎窟。才名虛佇鳳凰池。泉臺一會知非遠。歸和前冬贈別詩。癸丑冬赴靑松。公贈詩云。靑松太守困離杯。醉過蓬門幾日回。此去只應無事飮。他年能復有書來。黃紬被裡衙休放。翠栢陰中印早開。聞道征車今郭外。漳濱愁卧想行埃。</text>
<title>祈雨落淵 丁巳</title>,<text>石戴靑天立。泉分銀漢來。餘波不放去。跳沫故徘徊。溥博功仍大。精誠感或開。瓣香玆道達。中夜候風䨓。</text>
<title>省衿川王考墓有感</title>,<text>六十今周甲。孫生祖葬年。憑誰徵往事。有淚灑新阡。獨子延三世。多男遞四傳。堪輿茫眛說。不必問蒼天。</text>
<title>中宮殿春帖 四首</title>,<text>配極徽音迥掩前。太平新數卽今年。晨曦乍動祥煙外。桂殿初開瑞暈邊。儉德肯令衣曳地。陰敎亦覺道承天。小臣獻賀無規祝。但贊周南第一篇。世道方回泰。天時又建陽。日移簾影轉。風送漏聲長。樛木看行化。椒蘭剩播芳。廷臣爭稽首。瞻拜翟衣光。王化方知自造端。陽和又復破春寒。衢樽處處爭歡舞。從此昇平拭目看。漏唱金壺淺。星回斗柄初。宮梅猶未綻。慳帶臘寒餘。</text>
<title>挽永安尉 洪柱元○代人作</title>,<text>禁臠名家督。希珍太廟琮。地親椒掖密。恩帶棣華穠。逸足天閑縶。神鋒斗氣衝。都拚金馬埒。稍厭紫駞峯。早覺邯鄲夢。常無富貴容。高懷開坦蕩。淸議與䌤縫。愛客恒盈座。芳醪動滿鐘。風流謙自節。符彩老彌丰。遊戲新詩妙。流傳醉墨濃。天應勞愷悌。神亦伏溫恭。旣洽仍和樂。能齊且肅雍。公侯生衮衮。蟾桂影重重。禍福難徵理。乘除或搆凶。微疴淹藥餌。沉痛在情鍾。倏忽風泡沫。摧顚雪嶺松。顧慚題作鳳。多荷許登龍。委巷迎軺入。名園奉几從。秦樓留舊月。沁水卽陳蹤。惆悵鸞簫咽。凄凉馬鬣封。誰知東閣客。凉淚暗沾胷。</text>
<title>挽朴草亭司藝 守玄</title>,<text>千里南來賦七哀。可堪奎宿掩泉臺。乘除與奪天何意。藻繪文章鬼太猜。萬事卽今都是夢。諸郞猶幸摠多才。前冬雪夜離筵醉。誰料人間送 缺 杯。</text>
<title>挽宋金川 搏</title>,<text>年來形役苦多般。消息尋常阻往還。世誼更兼姻婭好。交情重許弟兄間。郵亭短夢成今古。官事經旬備險艱。咫尺脩門終永隔。薤歌凄斷廣陵山。</text>
<title>次申元澤韻</title>,<text>爲誦詩中語。方看醉後情。惟當守職分。不必問官名。酒盡山埋日。樓危水打城。霜風吹落葉。謾作不平鳴。</text>
<title>贈李殷卿</title>,<text>君行不可在明朝。歲暮天寒雪正飄。古木倒垂藏峽路。層冰逆立擁溪橋。但將後會期何日。忍把離杯度此宵。湖上勝遊難再剋。月樓蕭寺夢迢迢。</text>
<title>挽嚴左尹 鼎耉</title>,<text>世間萬事一邯鄲。行路方知到底難。斤斧固知尋直木。風霜何忍折芳蘭。官資不覺 缺。襟袍爭稱玉雪寒。歸卧九原眞快活。至今平地足波瀾。</text>
<title>關山月六韻 以下月課</title>,<text>獨鴈邊秋靜。凉蟾塞月彎。蒼茫雲海際。宛轉斗牛間。急柝驚歸夢。悲笳換苦顔。難憑鳳樓信。已度玉門關。斜漢兼籠磧。疎星伴下山。何當生羽翰。隨影共西還。</text>
<title>長城窟</title>,<text>秋陰不散傍長城。古窟無人馬忽鳴。入眼已驚關外色。斷腸非爲隴頭聲。浮雲幾變秦時事。白草頻凋漢將營。拔劒倚鞍歌出塞。男兒自是重橫行。</text>
<title>羽翼商山起</title>,<text>誰將納約感龍顔。此事難爭口舌間。勝筭暗推黃石秘。卑辭能起紫芝閒。逡巡壽畢儲皇定。慷慨歌成楚氣孱。道引杜門眞得地。功成拂翼倦還山。</text>
<title>勞軍細柳營二十韻 文臣廷試。居第一。上嘉之。特賜馬。</title>,<text>楡塞傳烽照夜明。金符催發整三營。安邊自是籌前定。制敵居然算已成。宣勞正緣眞得將。徐行可但爲觀兵。纘承赫業延三葉。臣伏遐夷混八紘。獨有兇酋猶梗化。難將皮幣可尋盟。奚騎上郡迷腥祲。鉅鹿中宵軫聖情。三十六軍分次第。一千餘里重橫行。蒙塵豈憚勞傳蹕。暴露堪憐久出征。涿野㫌旗遵古制。周詩楊柳動新聲。徑從灞上回臨棘。誰道軍中謾弄嬰。緩急正須超世畧。安危宜仗出羣英。和鑾徐戒鳴笳發。瑞氣遙連細柳晴。車駕爭傳今且至。壁門高闢禮將迎。將軍本自能持重。天子如今勢反輕。沃轡逶遲三校肅。溫綸勤慰一軍傾。橫戈萬士齊欣躍。拭目羣臣擧聳驚。得士守邊眞遠策。用贒無敵是長城。慇懃遣將申明戒。終始安民在至誠。昴宿休煩看月掩。狼煙無復報神京。莫言此擧能顚倒。久識謙恭做太平。</text>
<title>瀟湘八景</title>,<text>瀟湘夜雨水國秋容接混茫。夜來風雨撼瀟湘。細侵斑竹偏生響。遠翳漁燈乍放光。孤枕夢回驚楚客。短蓬波颭叫吳商。蕭騷轉入黃陵廟。惹起皇英舊恨長。洞庭秋月天入晴湖澹不流。月輪孤輾海門秋。銀河影接君山迥。玉兔光懸桂殿浮。吳楚東南平似掌。乾坤上下杳盈眸。魚龍出沒空明外。何處仙槎向斗牛。遠浦歸帆百頃靴紋漾夕暉。去船來舶簇成圍。雲帆取次隨風散。鷁首差池帶鴈飛。陣馬近排前浦密。檣烏漸過遠山稀。湖神泛應還多事。分送東南各有歸。平沙落鴈瀟湘南畔白皆沙。密密疎疎醉墨斜。欲下還飛頻叫侶。去寒就暖此爲家。高秋水落仍菰米。明月霜寒尙葦花。最是夕陽將盡處。一行何事殿天涯。漁村落照炊煙一抹數家村。傍浦歸船起鴈喧。荏苒崦嵫斜日影。淡濃金碧半江痕。孤光乍隱疎籬下。餘照猶翻亂石根。灑網漁翁何處住。蘆洲物色漸黃昏。山市晴嵐非煙非霧過江橫。點綴秋容媚曉晴。遠遠鳥從空外度。依依人向畫中行。巧糚山市低偏濕。句引湖風散却輕。最喜朝陽能解駁。湘中物色轉分明。烟寺暮鍾楚峀湘岑暮靄濃。上方何處日沉鍾。正憐搖月傳空谷。更愛隨風度遠峯。楓岸餘音時斷續。竹林留約久舂容。此間最是堪摹處。沙逕歸僧伴一筇。江天暮雪江豚吹浪晩風顚。騰六浮空暮景鮮。山入畫圖銀作界。水竆南北海呑天。蓑翁暝踏孤舟立。凍鵲寒依老樹眠。隱約漁村看不辨。隔林橫抹是炊煙。</text>
<title>樂遊原上望昭陵</title>,<text>亭亭斜日下平原。立馬西風獨斷魂。銀海水沉孤鴈影。蒼梧秋淨片雲痕。壯圖零落山河暮。霸業蕭條草樹昏。自恨太平生已晩。百年無賴鬂霜繁。</text>
<title>每到花時不在家</title>,<text>三月江南處處花。客牕癡坐感韶華。行裝西北長經道。浮世光陰會有涯。鄕叟獨歡春社酒。野妻應休竹林家。鶯歌鷰舞渾無賴。愁卧靑山日又斜。</text>
<title>次韓退之春雪十韻</title>,<text>春陰篩玉屑。花鳥罷歌謠。作意因風起。無心見晛消。吳鹽堆滿眼。楚舞細回腰。白妬新梅臉。靑猜短柳條。漁蓑堪入畫。樵逕欲埋橋。檜頂鴉翻落。松髥鶴踏搖。韶華藏底處。物色最今朝。淡日初回照。驚飈一任飄。撲空吹亂䋈。映遠弄輕綃。太昊方愁㥘。騷人興自饒。</text>
<title>江南春 三五七言。效冦平仲軆。用其韻。</title>,<text>花初笑。柳正顰。糚點江南景。招邀岸上人。一年佳節傷心地。千里平蕪滿眼春。</text>
<title>雪次東坡韻</title>,<text>長空飛雪弄輕纖。薄晩愁陰未解嚴。明滅樓臺風撲絮。糢糊天地海生鹽。僧菴冷磬渾埋逕。漁戶孤烟欲沒簷。最是夕陽回照處。雲端玉立數峯尖。</text>
<title>曉發。次尹懲庵 深。</title>,<text>歲弊春先動。身危道轉艱。孤烟鴉畔店。殘雪馬頭山。關令行將隱。臨邛倦却還。從今新句法。追琢未應閒。</text>
<title>又步田家雜興 四首</title>,<text>火改時升泰。金穰歲屬艱。貪看雲出峀。不覺日銜山。沙步行人斷。松簷宿鳥還。農家有妙理。春及未全閒。山遠脩眉淡。江澄淨練橫。誰云貳卿貴。自覺萬鍾輕。計到竆時拙。心經險處平。遽然春夢覺。屑屑且營生。酒笑陶潛止。詩憐賈島寒。興來思理屐。身倦久懸鞍。山氣朝看隮。風聲夜聽灘。昏鴉歸滿苑。借得一枝難。寂寞三家聚。依微小彴橫。芙蓉餘古洞。烽櫓對名城。日夜江東逝。天時鴈北征。從當春社會。一笑坐斑荊。</text>
<title>次懲菴韻 二首</title>,<text>吾菴薑桂性。曾不戀芬華。花淨玄都觀。蹊成狄相家。雅懷無與托。幽事只堪誇。稍待紅流漲。漁舟去莫遮。右種桃諸葛子孫計。成都八百桑。高賢偶然語。生理不須忙。五畝樹墻下。濃陰分座傍。莫如多種秫。酒熟喚兄嘗。右種桑</text>
<title>奉呈懲菴案下</title>,<text>物外寒生活。人間我弟兄。提携一壺酒。斟酌百年情。世事憂虞定。天時晝夜平。新詩得意處。不必覓唐聲。</text>
<title>次懲菴賡和御製詩韻</title>,<text>北極天高紫籞長。賡歌契合細氊堂。孤臣白髮徒懷曩。宿昔朝回滿袖香。</text>
<title>便斷信閡。不勝幽鬱。伻叩輔令。拚問消息。則以台近軆一首錄送求和。而病不暇矣。此拜手訊。何慰如之。</title>,<text>虛齋寥落影相依。華表眞同化鶴歸。鬼責人非知罪大。天高地濶覺身微。商歌自笑喉聲短。老筆何關醉畫肥。揔爲情親三日惡。拓牕癡坐了西暉。</text>
<title>次懲菴韻</title>,<text>蝴蝶莊周尙未分。白衣蒼狗一浮雲。中臺野老前參判。明谷幽人卽護軍。出處行藏聊耳耳。文章道德敢云云。憑君共勖靑松志。眞任寒天雨雪紛。</text>
<title>次懲菴韻</title>,<text>懲翁目巧一茅堂。欲往從之病在廂。衆笑長身貧到骨。誰知枵腹錦爲腸。林花戀舊猶捿葉。松籟呼風自作凉。見說百囷容可取。團欒須趁麥登場。</text>
<title>又次感興</title>,<text>少年豪氣負堂堂。常笑元龍上下廂。長策半塗三折臂。孤愁一日九回腸。本非干進寧求退。曾不趨炎豈厭凉。世事卽今堪可笑。癡能說夢矮觀場。</text>
<title>次懲菴韻</title>,<text>浩浩亭荒餘老巖。喬山晩翠栢參杉。新灘內圃三家聚。炭浦前江一幅帆。物色都輸蘇破硯。行藏聊托杜長鑱。村婆亦解談春夢。居士終難諱舊銜。</text>
<title>和勸鑷白髮韻</title>,<text>我非秦黔首。蕭颯任鬂髮。不曰白乎白。世道嗟如桼。五十公纔滿。那遽老兀兀。三千丈易長。詎容鑷一一。癡漢局所見。不知是公物。未曾饒貴人。可復論巧拙。涪州勝平昔。况公是美質。來詩頗起余。庶勉緇不涅。</text>
<title>有懷公輔</title>,<text>諫議文章出義方。無論扇枕與扶床。金貂榮覲經春返。藥餌便行冒夜忙。至性固知神感速。新篇誰詠孝思長。靑簾白舫陪還日。病阻升堂獻壽觴。</text>
<title>次懲菴韻 三首</title>,<text>意在矰繳間。遷就呼山水。其言然不然。吾道是乎是。公能達斯理。甘作君平棄。吾人亦可笑。萬事都撥置。孤雛與腐鼠。生死孰顧藉。當時過宋邑。終不辦眞假。亡秦有十失。一乃收司坐。自古有如此。人厄非天禍。獨鶴投昏鴉。孤蘭委灌莽。不管南山苗。哿矣長沙傅。泥濘萬丈間。不入更何汚。平生學道意。徘徊歲將暮。</text>
<title>次謝前示韻 二首</title>,<text>吾東詩敎久陵遲。月露爭誇寶唾飛。卽見敦柔恢制作。可知精義入纖微。黃金擲匕人誰識。白雪知音古亦稀。大業期公千古事。且將身世付漁磯。懲翁文字得吾驚。盥手開緘眼却明。曠世田橫偏起感。牢愁宋玉不勝情。孤舟落日橫空渡。古木荒墟有寄生。人事天時遽如許。謾題秋興答蛩聲。</text>
<title>枕上口占。戲呈懲菴。</title>,<text>棘輔顔深墨。菴公學老黃。詞場日寥闊。吾道轉凄凉。雨意秋藏壑。蛬聲夜近床。悲歌逮明發。誰會此心長。公斂跡避人。玄默自修。非學黃老而何。</text>
<title>次雜軆 二首</title>,<text>數軆一氣運自然。窈冥難爲言。二儀判上下。然後生乾坤。三才人得參。方寸貴操存。四象旣已立。誰復探其源。五行是輔佐。生克互爲根。六氣自經緯。功成歸混元。七篇孟子書。孟子不言易云。 微旨皆此論。八卦加倍法。何用言語煩。九師出相爭。轉覺枝葉繁。十翼衰世志。喫緊開蒙昏。百世後余生。不得入其門。千里差毫釐。南北幾狂奔。萬或得返初。陰曀破朝暾。億測斯可笑。請質於高軒。建除軆建安作者七。不用分優劣。除非孔文擧。詞藻徒疎越。滿世飮香名。實踐那容說。平生富述作。只可自怡悅。定知此輩流。斷非眞賢哲。執友寧計齒。夫子固無匹。破踏國子監。腹莊何崒兀。危乎聲利場。夸毗爭馳突。成毁一姑昭。臧糓終同轍。收身返邱樊。浩氣中夜發。開軒坐對山。悲歌彌激烈。閉口絶世務。知此方豪傑。</text>
<title>述懷</title>,<text>多言便謂狂。不言便謂癡。富貴固所忌。貧賤復奚嗤。人生處世間。何以得中規。尙友有千秋。寫懷有新詩。俄然成獨酌。酒中無瑕疵。</text>
<title>次懲菴韻</title>,<text>綠醅三斗釅。香發七盆枝。款款毫端舌。行行格外詩。幽居如眼見。良晤負心期。倘有相思作。何妨伴日鴟。</text>
<title>久困委頓。忽荷枉書。兼以長句寄貺。諷詠雋味。極感台眷。率意奉和。</title>,<text>籬前井逕通林麓。玉川先生數間屋。終歲不聞車馬聲。時有懲翁枉書尺。遊戲斯文出性情。一言可蔽詩三百。吾儕行藏信彼天。昔非榮塗今豈阸。公今放筆起我懦。始信偉人故多劇。文章小技焉足逞。蹈地從前悔不擇。常恠烈士沒徇名。亦笑貪夫死懷璧。逍遙何處得天遊。小詩聊能瀉鬱抑。精神可但外驪黃。同異奚須辨堅白。儗人非倫過推長。感公撝謙知不足。桓文節制縱云可。湯武仁義誰與角。不如回光自照己。且下書帷紬舊學。多公步趨豈可限。顧我頭顱已自卜。雙鳴何必使人驚。却喜風期遠不隔。白日西流歲聿暮。愁雲慘慘寒風積。擊節高吟猛虎行。緘封寄謝三歎息。</text>
<title>挽柳谷山大人</title>,<text>河東詩禮擅家聲。雙璧爭輸十五城。地下修文嗟爾季。人間失跡困 缺 兄。龍門末命知誰托。鸞匣芳緣斷此生。欲寄歸雲數行淚。東風吹入海天晴。</text>
<title>次懲菴 二首</title>,<text>學道攻文兩失眞。資身無策且安貧。稀年不分淹殘喘。拙技還甘老斲輪。一室生涯僧結夏。八聯詩律蟄驚春。觀居此世終何益。金狄東門跡已陳。川閱流波世閱年。古今天地一猶然。有能自識顔非夭。方可推知嫫是姸。以壽特聞彭亦死。將詩妄大杜堪傳。懲翁亦是支離子。分別何須俗與仙。</text>
<title>續步惠韻。奉謝眷意。</title>,<text>山寒凍豹共一麓。日暮歸鴉止誰屋。東還行色太狼狽。北望君門實咫尺。靑天有月影三成。短世人稀年到百。孤生展轉夢覺間。我非天竆是人阸。懲翁手札適復至。述酒諱詩何太劇。小坡眞楷亦足張。細語麤言都不擇。若使登壇建旗皷。定應僭僞來銜璧。風流自契劉伶頌。悔過非關衛公抑。前銜貳卿貂帶金。傾榼村醪淸又白。連弩思射海六鰲。長繩欲繫烏三足。所欲可亶取熊掌。謾語從他出羖角。無爲宗旨更堪論。淨淸傳心差可學。老夫自許眞知己。早晩賣車隣可卜。投詩日日筆無停。過酒時時牆不隔。詩淸酒重興發處。外有榮華內多積。自覺方寸日浩浩。不須區區煩數息。</text>
<title>次懲菴韻</title>,<text>詩書作者何書讀。亦識羲爻本出空。丹碧玄黃文自在。宮商徵羽合方工。身經世患宜知戒。物感心聲盖坐竆。不要新詩傳萬口。楊䧺後世敢誣公。右解嘲良知頓悟自人豪。屈首受書無乃勞。虎發石開誠或感。鶴鳴天聞寵非叨。夷齊非是徒求潔。巢許從來不著高。菴扁以懲懲底事。秪應先白大書褒。右奉嘲</text>
<title>疊韻奉和懲菴韻</title>,<text>泰山之下有回麓。甲第之傍有列屋。物理大小苦難齊。有餘之寸不足尺。懲菴居士一不幸。際遇時當年五百。長風吹破萬里浪。大車不礙三塗阸。如云性惡舜固僞。若知新美秦非劇。今古滔滔用一律。奚但荀楊不精擇。公將至寶秘方寸。回笑區區間道璧。乘除往復任自然。伸不爲揚屈豈抑。天寒脩竹翠袖薄。遺響靑天白雪白。曾從實地已定脚。不向驚波憂跌足。非關牛皁縶驥蹄。遮莫鵬翼摶羊角。擊磬誰認有心聲。著書不是無頭學。菴名指南釋我疑。懲到無懲行可卜。郵筒遞信面猶阻。爬癢不堪鞾重隔。新陽弄暉已成兆。微雪收陰雲解積。從今太平便有象。一室寬閒容喘息。</text>
<title>次懲菴韻</title>,<text>素業富詩書。經綸偃草廬。玄能通象外。白不與人疎。細佩徒芳潔。塵愁儘破除。行將卜隣舍。至道聽空虛。</text>
<title>送朴華卿赴靈光</title>,<text>兩脚關東遍踏歸。更從何處息眞機。靑蒲白簡言無補。朱紱銀章計未違。甲子重回先故地。天恩優貸老萊衣。黃紬睡穩梅簷暖。不信人間有是非。</text>
<title>詠月樓 以下在杆城時</title>,<text>海拍天浮晩景幽。山逢湖退遠眉脩。舟通弱水三千里。梯接瑤京十二樓。烏兔迭遷人自老。滄桑一變夢長休。雲帆會破長風浪。溟涬東南歷幾州。</text>
<title>淸澗亭</title>,<text>地是神仙亭自勝。天何依附海無涯。崩濤撼戶雲生壁。灝氣排簷露滴衣。幽恠畢呈朝旭上。遠虹齊返暮帆遲。超然坐騁鴻蒙外。疑有淸風挾腋飛。</text>
<title>仙遊潭</title>,<text>百頃陂潭四面山。定非人境卽仙間。蓬壺指點無多路。羽盖飛來剩占閒。松韻遡風天籟發。菱花映日水紋斑。生憎多劇雲遊子。一過靈區破秘慳。</text>
<title>萬景臺</title>,<text>造化何曾容著力。金鰲朽骨積滄潯。俯臨鯨浪千層上。誰測鮫宮萬里深。怳惚陰陽朝暮態。蒼茫天地古今心。就中景物難名數。但喜松風入醉吟。</text>
<title>泛海</title>,<text>蘭槳擊汰遡空明。東指蓬壺不計程。一氣無邊天合水。兩儀交戛濁分淸。形如倚蓋非眞喩。遠入歸墟亦強名。便卽秦皇驅石地。還同列子御風行。</text>
<title>偶題</title>,<text>䆠業蕭條嶺海濱。專城不及在家貧。天荒地老人間世。齒豁頭童夢裏身。山出白雲無定態。柳回靑眼爲誰春。門前的的蓬壺路。深媿腰章未脫塵。</text>
<title>次權說卿韻。贈蔡濟而咸昌之行。</title>,<text>厚誼兼姻婭。神交托死生。不須傷落拓。猶幸際昇平。斗極風雲氣。牛山雨露萌。推遷浮世事。終始古人情。宇宙身何晩。滄浪水自淸。依依雙闕下。炯炯片心明。尺寸爭長短。毛錐任輕重。流傳今頂玉。抖擻舊家聲。拙什那徵後。高歌送此行。楚弓憐得失。秦相笑經營。喜見靑氊復。長懷大雅鳴。淮南去攀桂。剡路坐班荊。仁里皆親戚。同宗揔弟兄。紅絛競牽挽。白帢故欹傾。已殘階三級。前期歲七更。分明優老典。容易到孤卿。至寶仍奇蹟。諸孫更遠程。方知累葉後。復使幾人驚。彩筆揄揚盛。明珠入把盈。米家船上暈。千丈望中橫。</text>
<title>次懲菴惠韻。仰思賙急。</title>,<text>嘗讀殖貨傳。喜爲農家說。兀兀遂至今。終無歲可卒。夢飯或療飢。談梅時止渴。然且去健羡。自信芻豢悅。還宜口三緘。已經臂九折。從他世捐迂。任彼人笑拙。餓死事固輕。古道寧改轍。顔公是技癢。豈顓米爲乞。將期化若仙。捫腹卧長日。賙急意繾綣。來詩語妙絶。急舂繼晨炊。吹甑起怒沫。跨竈指屢染。可憐稺孫黠。公今不得朝。退亦權生殺。能令七尺軀。奄奄延一啜。敷陳貧士詠。潤色陶潛筆。</text>
<title>醉贈李季周</title>,<text>一入鮑魚肆。居然臭味忘。看花滿眼淚。敢道舊恩長。</text>
<title>贈江原都事李大玉 球</title>,<text>金剛秪是一拳多。縱有神仙理則那。從古東人爭詑此。顧吾眞樂定非他。豈無山水心潛契。且任煙霞眼送過。幕府閒時須靜坐。自家光景定如何。</text>
<title>送李小宰 夏鎭 赴燕</title>,<text>簡在宸衷晉秩新。出關奎彩已驚人。還從白馬朝周路。却問仙槎上漢津。燕北夷言聽未慣。齊東野語聞非眞。烏蠻舘裏傷心色。依舊煙花帝里春。</text>
<title>過南漢山城</title>,<text>此地新經戰。東人白骨多。天寒月色苦。不忍夜深過。</text>
<title>己未夏。鄭度均，金文夏，許顗，李熊徵至。呼韻賦詩。次其韻。</title>,<text>將身不到是非間。一座團欒各好顔。自是吟詩皆外物。悠然對酒卽南山。浮休且置長年事。漫浪聊偸半日閒。城外漲塵深幾尺。俯傷今古鬂毛斑。</text>
<title>挽李參判 夏鎭</title>,<text>楓靑塞黑歲三除。消息無因問謫居。從古人生容有是。卽今天意果何如。文章取判千秋後。榮辱都輸一夢虛。地底干將埋不得。冤氛直射斗牛墟。</text>
<title>養閒堂八景</title>,<text>三角朝嵐烟光霞氣晩相參。變態須臾自作嵐。一抹平鋪濃淡處。靑天削出遠峯三。深岳暮雨細霂埋山落景沉。暝禽投沒亂雲深。最看水墨依微畫。妙在層巒半面陰。鰲頭落照際天斜照一竿高。紅漲煙濤沒巨鰲。稍待黃昏奇絶處。望中螺䯻小秋毫。鳳翔歸帆歸船首尾遠相銜。五兩風高各擧帆。破浪空懷宗愨志。蓴羹何害季鷹饞。平沙落鴈江天秋淨罷朝霞。回陣驚寒一字斜。楓岸蘆洲無不可。月明端合宿晴沙。海門潮聲白馬驅聲自暮朝。氣機呼吸妙難料。浙江千古靈胥怒。壯觀同稱八月潮。烟朝牧笛糓雨終朝綠盡堤。一聲蘆管渡前溪。如今淨洗箏琶耳。最愛餘音嫋嫋低。月夜漁歌天入平湖得月多。倚船互答短長歌。漁蓑契活長如此。世路風波子謂何。</text>
<title>送洪國卿赴北評事</title>,<text>且拚文彩玉堂深。一劒遊邊愜壯心。取次論兵餘勝筭。留連問俗動愁吟。天多雨雪山長白。磧暗風沙海亦陰。最是夕烽傳照處。九關消息五雲沉。</text>
<title>奉贐鄭西望書狀之行</title>,<text>桑蓬自是男兒志。豈若匏瓜繫一方。北渤眼竆東海大。燕臺路出鴨江長。關中消息疑難定。鄂坂譏嫌可愼防。最是縱觀楯陛日。天時空復屬春王。</text>
<title>壬戌四月二十二日夢作 先生夢作此詩。嘗曰。吾癸亥冬間身死。翌年春當葬某地云。癸亥十二月初七日別世。甲子三月十二日。定窆坡州廣灘。</title>,<text>桃花風暖杏花飛。鳥跡苔深俗跡稀。案有黃經時自讀。樽留濁瀝與誰揮。功名白日邯鄲枕。身世靑山薜荔衣。計到明冬方七十。百年天限敢吾違。</text>
