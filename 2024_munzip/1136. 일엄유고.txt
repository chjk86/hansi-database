<title>崐崙 庚子</title>,<text>磅礴結崐崙。西維地勢坤。高山通澤氣。萬里黃河源。</text>
<title>漢挐</title>,<text>瀛洲瑤草靑。玉笋出天半。中有鹿潭深。銀波上接漢。</text>
<title>金剛</title>,<text>巖巖峯萬二。瘦骨鍊剛金。浩浩九龍瀑。流添東海深。</text>
<title>智異</title>,<text>大岳蟠南州。峯巒奇且異。花開洞府深。或恐漁郞至。</text>
<title>隱洞</title>,<text>山南泉水近。宜稼亦宜醞。洞裏二三人。盤旋可與隱。</text>
<title>竹谷</title>,<text>昔人隱在玆。㵎谷餘殘竹。杖策浴淸流。山回第一曲。</text>
<title>支石</title>,<text>峽裏開郊坰。風煙乍曠夷。無端留大石。天上織機支。</text>
<title>龍泉</title>,<text>玉流飛半天。黝黑卽龍泉。膚寸興雲雨。九農同霈然。</text>
<title>長山</title>,<text>兩溪終有合。抱此一長山。山下屋臨水。柴扉盡日關。</text>
<title>水回</title>,<text>十里淸溪水。巖回水亦洄。漁村垂釣者。終日悠悠哉。</text>
<title>芚岳</title>,<text>採藥登雞岳。看花訪大芚。林禽迎我叫。似怪往來煩。</text>
<title>雲谷 新孤雲</title>,<text>山北朝看雲。山南暮宿雲。幽人愛白雲。山亦不收雲。</text>
<title>石泉菴</title>,<text>絶頂懸穹石。龕空靈氣積。冽泉鳴玉寒。可以供晨夕。</text>
<title>大乘菴</title>,<text>雲谷攀巖藤。精廬是大乘。却思搆一屋。終老伴閒僧。</text>
<title>俗離雲臺</title>,<text>天中蒼翠積。雲表玉臺遙。揮手謝塵俗。仙人如可招。</text>
<title>山陽溪舍。待人不來。</title>,<text>碧山隨地阻。靑眼隔年開。水閣懸燈夜。如何宿不來。</text>
<title>贈山陽主人</title>,<text>栗里村中叟。桃源洞裏人。素心渾莫逆。厖俗自相親。晩壑白雲嶂。淸溪明月濱。莫忘臨別意。霜髮更如新。</text>
<title>溪上</title>,<text>吾祖沙翁德業尊。傳家詩禮庇遺昆。睠焉溪上悠悠感。臨履淵冰佩格言。</text>
<title>想金剛 辛丑</title>,<text>至今秋夢裏。猶見衆香城。信筆記幽事。百年山水情。</text>
<title>登永保亭</title>,<text>湖西關防壯城池。壓水紅欄百尺危。大字皇明朱使筆。雄辭左海翠軒詩。潮聲晩打蒼鰲島。山色橫分白鷺湄。回首東天問歸路。江雲漠漠無前期。</text>
<title>吾道</title>,<text>楊墨申韓老佛仙。爭鳴喙喙一千年。道根不爲人言改。天地中間自本然。</text>
<title>龜山精舍 戊申</title>,<text>磅礴龜山百丈靑。拈來吾一揭齋銘。菑畬經傳寬田地。祖述孔朱剩戶庭。排逕竹籬分翠密。引泉松筧挹淸泠。居閒莫道休康濟。巖月林風樂性靈。</text>
<title>送長兒讀書孤雲山堂</title>,<text>送爾爾須勉旃。離吾吾自欣然。白雲盡是乾淨。黃卷好觀聖賢。</text>
<title>暮春。與鄭孟一 煥杓 山行呼韻。</title>,<text>欲訪孤雲去。沿流十里行。草芊三月暮。花暖一山明。到老猶狂簡。耽幽固性情。子眞同此意。隨我聽溪聲。</text>
<title>訪石泉菴</title>,<text>半空一嘯劃然聲。飛上層崖石磴程。法界虛無歸萬象。禪房孤絶近三淸。簷端白靄終朝起。巖竇寒泉盡日鳴。回首欲竆千里目。一泓銀海望中平。</text>
<title>辨釋敎</title>,<text>西方有敎曰浮屠。直指人心說有無。天理本非由外得。須看一線貫珠珠。</text>
<title>再到禪門。悲金德彝 恒淳。</title>,<text>何年與子到沙門。風雨荒臺暗墨痕。人間後死衰翁在。年少如何隔九原。</text>
<title>次杜韻。咏禪門一樹梨。</title>,<text>仙釋交梨種。亭亭畫閣齊。風枝蟠鐵索。霜甲綴金泥。未始經人剪。那敎及馬蹄。杜鵑紅已老。春在玉花低。</text>
<title>孤雲用杜韻</title>,<text>坐看孤雲細。霏霏度夕林。乍驚羣壑暗。稀點萬山深。寂寂僧俱靜。時時鳥一吟。須臾飛去盡。虛靜卽吾心。</text>
<title>山中遇鄭孟一</title>,<text>禪樓返照倒西天。靜對心香一穗煙。白柰參差高樹下。靑山的歷臥鐘邊。三春爲客眞無事。十日偸閒幸有緣。藜杖明朝蘭若路。滔滔餘興正悠然。</text>
<title>訪太古寺 二</title>,<text>絶崖崩石亂。微逕問歸僧。莫道諸天遠。登登我亦能。古菴懸絶頂。法力賴扶持。檜色參天老。巖形拔地危。境高雲氣宿。山逈海濤疑。寂寞塵根淨。虛靈只自知。</text>
<title>山口</title>,<text>春山微雨歇。巾服濕花香。十里穿深樹。啼禽引路長。</text>
<title>訪沙亭主人</title>,<text>信宿山家意欲迷。桃花流水亂東西。無端一夜靑山雨。歸路迢迢隔一溪。</text>
<title>啖蕨</title>,<text>採採南山下。啖之用釜鬵。士居安樂地。當守伯夷心。</text>
<title>過白馬江 庚申</title>,<text>落日扶餘國。江潮打岸回。一翁蓑笠雨。寂寞坐漁臺。</text>
<title>到紅峴見外孫</title>,<text>自覺人間我益衰。居然嫁女女生兒。遠來見爾無堪贈。手寫滄洲畫裏獅。</text>
<title>滯雨西湖。贈族人長淵令 箕昶。○二</title>,<text>天宥金環聖渥優。歸來楊柳滿芳洲。暮年淸致爭誰似。高臥湖西第一樓。四月江南雨霏霏。山陰遠客正霑衣。白魚紅酒聯牀話。依舊風情挽我歸。</text>
<title>自歎</title>,<text>自歎流光劇逝川。四方之志轉茫然。平生浪讀春秋傳。近日耽看山海篇。頤養但謀甕裏酒。經綸都付溪南田。壯心未遂身先老。猶惜邱中草木年。</text>
<title>喜老</title>,<text>眼暗看書澁。耳聾聽說訛。自今遺外事。還喜息機多。</text>
<title>楸原</title>,<text>小子墜先志。多違負荷功。故原楸已老。霜露泣無竆。</text>
<title>老妻</title>,<text>老妻如我老。相對共寬懷。自愧丈夫責。糟糠到老偕。</text>
<title>麥秋</title>,<text>農家無舊穀。民食歲難周。不待西成序。天心又一秋。</text>
<title>孔子曰。仁者樂山。智者樂水。朱子詩曰。我慚仁智心。偶自愛山水。蒼崖無古今。碧澗日千里。余亦敬次其韻。寓其志。</title>,<text>仁智聖猶不居。膏肓自愛山水。蒼崖去年今年。碧㵎千里萬里。</text>
<title>贈僑居族老</title>,<text>剝啄柴荊外。淸談日已昏。吾宗無遠邇。世德接淵源。崖北依林屋。瀼東近市村。追隨從此始。晨夕及衡門。</text>
<title>次原韻。贈金元玉 光廈。</title>,<text>故人不見久。詩來得故人。澗邊霜竹老。窓外雪峯新。進我廐無馬。懷君席有珍。明春花發後。肯訪碧溪濱。</text>
<title>山中詞 三○乙丑</title>,<text>山中住。歲色亭亭暮。荷釣獨歸漁臺。倚筇閒看藥圃。㵎邊栗里開田園。物外桃源易制度。山中遊。携策登高邱。小憇靑林聞鳥。困臨白石漱流。自知巖下一閒漢。不願人間萬戶侯。山中樂。雲樹一邱壑。禽聲上下茅簷。花影參差竹箔。焚香童子開丹經。煑蕨山妻勸小酌。</text>
<title>敬次朱夫子白鹿講會韻。述懷。</title>,<text>慕吾夫子幾多年。晩卜雲山石竇泉。德性新工慚魯質。詩書舊業拾遺篇。千峯皓月神光澈。一注寒流道氣傳。獨往只因翁所好。此心元不羡騰騫。</text>
<title>謹次王考遺稿九老會詩韵</title>,<text>靑山黃髮滿三三。當日星輝聚斗南。勝會香山寧盡美。嘉名耆社與同參。風流宿昔餘追慕。負荷如今益覺慚。杖屨遺墟桑梓老。吾鄕留與後人談。</text>
<title>立春日。謹次王考春帖韻。</title>,<text>天機昨夜轉環時。梅柳新心暗着枝。竹牖朝暾仍就暖。瓦樽宿釀不憂飢。林間老去看詩好。石底泉流洗硯宜。葉發花開來日事。易中不必問包羲。</text>
<title>和梅巖韻</title>,<text>漁樵半世一閒身。自謂唐堯比屋民。不出門庭知坦道。無求飮啄保天眞。探幽遠壑還多事。索笑簷梅定幾巡。况是襄陽千古樂。丈人琴劒在芳鄰。</text>
<title>敬次紫陽遠遊篇韻</title>,<text>當酒氣浩浩。爲君歌遠遊。遠遊靡在他。門闥視九州。仙鄕不離房。寬大樂無疆。神定豈參鸞。天遊捨龍驤。孰能揮鞭策。勞勞涉其方。爲君更酌酒。微酡歌慨慷。送君臨歧路。若木翳日光。秋風動哀壑。停驂且彷徨。問君何所征。行李愼舟梁。出門百崎嶇。遊子心摧傷。山危千劒門。水廻九曲腸。南瘴觸肥膚。朔風裂衣裳。東渤無竆極。西岳石廉剛。雖有車舟利。躐險詎能當。願君姑舍是。回駕置周行。本地有佳境。方寸包四荒。萬景羅眼前。爭似臥茅堂。</text>
<title>自戒</title>,<text>十載工雖積。一朝行易違。不知臨死日。能免小人歸。</text>
<title>小學 丙寅</title>,<text>至哉朱晦翁。百代念蒙士。妙訣治根源。做人這樣子。</text>
<title>植桐</title>,<text>衰翁自笑少年心。一樹梧桐乞艮岑。培壅弱根親手植。要看他日滿庭陰。</text>
<title>謹次崔魯城 文顯 闕里祠韻</title>,<text>阜脥堤眉畫裏親。海東色映却常春。誠心矦宰修宮侐。優禮朝家用特陳。八域遂同歸化服。一州何獨起彈巾。魯岑未了巖巖翠。百世靑邱聖軌遵。</text>
<title>過孔巖書院。奉審朱晦翁影幀。</title>,<text>滄洲精舍我夫子。山斗平生慕仰誠。是日靑峯遺像拜。中心默禱惠光明。</text>
<title>訪孤雲。邂逅族人德有 相咸。同入石泉。二</title>,<text>世棄雲山我獨取。老年尤愛靜中情。辛勤又入蒼巖裏。依舊寒泉澈底淸。寒泉泓冽瀉瓊液。盡日泠泠濯世情。此際悠然觀實際。靈臺一點道根淸。</text>
<title>春日訪雞龍</title>,<text>十里緣溪路。溪竆水石淸。不招翁自往。曾與此山盟。</text>
<title>耳聾</title>,<text>兩耳當年極慧聰。無端近日忽如充。嗒然不辨雌黃語。却恨當年早未聾。</text>
<title>用陸韻</title>,<text>方履幅巾杖碧藜。木爐香歇竹簾低。落花寂寂靑春暮。歸鳥亭亭白日西。何處頑雲纔掩景。無端細雨不成泥。臥看物態隨時變。柳絮因風揔不齊。</text>
<title>怪石</title>,<text>或乖或雅或崢嶸。山澤癯容此孕精。對案三時翁與可。不妨呼作石先生。</text>
<title>寄長兒</title>,<text>送爾雲菴讀古書。吾心還勝在傍居。盡除障碍工方了。卻造深微喜有餘。晝永禪牕啼鳥近。春廻蒼石早花疎。老夫不復桑蓬志。他日屠龍愼莫虛。</text>
<title>艱危</title>,<text>男兒定是涉艱危。閱盡風波始可知。霜後蒼葭方忍耐。露前紅蘂早披離。少年爲樂元非福。長日如愚竟免癡。自古英雄眞正事。須看臨履戰兢時。</text>
<title>踽踽行</title>,<text>踽踽復踽踽。出門何所之。古人已白骨。黃虞不可期。悵望一徘徊。撫劒多所思。所思卽維何。褰裳涉天池。凉飈吹我衣。中心忽悽其。身佩明月輝。手採瓊華枝。風馬歘上征。日車叱和羲。殷殷震雷鼓。搖搖導雲旗。朝發蓬萊趾。暮過瑤池湄。冉冉上瓊樓。紫雲光陸離。中有綽約翁。皎皎冰雪姿。自謂廣成子。齊天顔不衰。首出無極初。的見肇判時。鴻濛漭無垠。形器安所施。但有水火性。淸濁始推移。陰陽迭循環。二氣分兩儀。五行各成性。四序無參差。人用參天地。中虛道在玆。衆人不以天。彭殤異歡悲。超然獨抱一。萬古云如斯。坐我靑瑤床。勸我紫霞巵。貽我黃庭篇。贈我九莖芝。詔我何所欲。問我何所爲。我本塵土人。所願眞大癡。願逢堯舜君。淸朝側龍夔。德薄才亦疎。隨時補袞絲。格君中正德。躋民煕皡治。今則命大非。頭白事可知。腐儒極昂莊。衰顔鏡中窺。出門無所適。踽踽行路歧。路歧多榛蕪。白日西南馳。但願畢餘生。山水任適宜。一筇復一屐。一壺復一棋。大讀千餘卷。朗吟千首詩。夜臥松根枕。朝餐石髓滋。與雲閒來往。隨流共漣漪。聊以終吾世。靡他更陳辭。仙翁琅然笑。顧我更皺眉。雲合不見處。夕陽但已而。</text>
<title>送鄭孟一</title>,<text>二年相守對門扉。文墨生涯爛熳歸。北學幾論通古籍。南征先告養親闈。落花滿地遊人遠。芳草連天驛使稀。斜日城頭分手處。此心能不更依依。</text>
<title>贈再從弟聖勤 相業○二</title>,<text>憐渠才器苦嶔崎。一室相將自幼時。蛛網生涯携筆硯。鷰巢貌樣葺茅茨。竆當益見靑雲志。醉後誰調白雪辭。萬卷讀書知有用。人間須作大男兒。竹門牢落掩深深。寒雨東風細不禁。獨臥正思賢弟面。長吟未慰老夫心。滿天柳絮夕陽裏。掃地梅花何處尋。寄語山中春已晩。典衣明日百壺斟。</text>
<title>足不足</title>,<text>我心寡欲恒自足。我心循欲恒不足。寡欲之至不足足。多欲之至足不足。帝堯茅茨足且足。始皇銅柱何時足。是以君子坦蕩蕩。蔬食水飮猶云足。相彼小人長戚戚。高官華屋憂未足。上帝賦與人人性。聖愚貴賤一理足。大人體天純不已。不加毫末萬善足。衆人交物違厥天。自㬥自棄飽煖足。慨余生晩千載後。不見孔顔至樂足。三畞之廛數椽屋。一邱一壑於斯足。鑿池灌泉淸泠瀉。栽花種竹經營足。或歌或咢閒婆娑。饘斯粥斯腹充足。向人本無媚諛姿。退伏嵁巖微分足。出門徘徊入門坐。架上黃卷尙友足。氣味翛然朝暮遇。髣髴函筵親炙足。古人精蘊盡在書。歸而求之吾師足。此心此理同今古。俯昂天壤優優足。義有進退安處止。飮無多少醉便足。滿山風月景光大。映戶花葉榮華足。此間此樂吾亦足。何必富貴然後足。</text>
<title>細雨</title>,<text>隨風飛細細。翳日更濛濛。暗拖煙霏氣。潛行造化功。草含輕染綠。花綻易爲紅。寂寂南軒下。兀然白髮翁。</text>
<title>訪友滯雨。賖酒拈韻。</title>,<text>偶來筇屐訪隣朋。細雨前村酒價增。老惜靑春移小檻。癡思白日繫長繩。崚𡾓傑氣三分俠。牢落閒身強半僧。醉後悲吟無曲折。淸狂未必讓賢能。</text>
<title>勉仲兒憼</title>,<text>待己人人自㬥棄。公然望子特奇奇。平生老父無竆念。爾敎兒時始可知。</text>
<title>竹林書院。以三三日設鄕飮酒禮。黌士馳書相邀。而病未往焉。</title>,<text>先王酒禮久堙廢。一獻雍容百拜酬。麗日竹林君子席。病中遙想舊風流。</text>
<title>步季兒韻。有他年誰見丙寅花之句。</title>,<text>春霖初霽散輕霞。無限光風一倍加。庭有小兒心孔豁。新詩能賦丙寅花。</text>
<title>物理</title>,<text>無地深淵元洊滴。參天高木自毫芒。分明物理皆如此。先語高深未解方。</text>
<title>訪隱洞寓庄。拈杜韻。</title>,<text>聞君昔住頭流頭。看盡花開石水幽。千里移家慣客土。百年携卷送淸愁。藥苗共約雲山採。麯味應論野酌浮。但愛疎襟連爽塏。悠然疑是泛虛舟。</text>
<title>文辭</title>,<text>先輩文辭達我志。不求華彩自成章。如今但鑿雕虫技。一箇身心久已忘。</text>
<title>拈杜韻得家字</title>,<text>薄劣慚眞遯。牢騷近野家。鳥來池上樹。人臥石邊花。落日添新景。春流沒舊沙。東風吹不已。無力滿巓華。</text>
<title>繞籬</title>,<text>繞籬日百遍。無事還棲棲。竹笋知時出。花枝得雨低。識心懷仲友。論諡有黔妻。好吟爲破寂。蕉葉小詩題。</text>
<title>上逸窩從兄 相周</title>,<text>妙年如昨日。俱是禿頭翁。昔已重門掩。先知萬事空。傳筇幽圃雨。聯枕落花風。蕭灑送餘景。塵囂我亦聾。</text>
<title>上伯氏</title>,<text>親戚未爲少。世間吾二人。團欒眞至樂。離索竟傷神。筋力喪威損。春風白髮新。聯牀疎雨夜。安得了餘因。</text>
<title>示從姪悳</title>,<text>期望異諸姪。小宗况乃賢。愧吾半朽骨。愛汝比兒肩。欹側分三逕。淸泠共一泉。百年團聚樂。非是小因緣。</text>
<title>示從子愈</title>,<text>卷懷惟汝愛。移屋近幽情。菜圃經綸細。柴門曲折成。陰陰煙柳遠。漠漠水田平。溪上漁樵路。往來畢此生。</text>
<title>獨坐</title>,<text>雨晴林日淨。獨坐竹簾開。花事留還去。佳賓待不來。恐驚依屋鷰。未掃滿庭苔。近性山妻在。回頭問醱醅。</text>
<title>夜坐</title>,<text>夜坐南軒上。無人送酒觥。梅梢明月掛。池面白雲生。偶喜陶彭澤。非耽阮步兵。乞錢村杏北。明日破愁城。</text>
<title>雨晴</title>,<text>雨滑蒼溪石。移筇近小陂。花稠藏蛺蝶。沙斷隱鸕鷀。客散林疎處。僧歸日落時。手褰芳渚綠。怊悵更誰貽。</text>
<title>一广</title>,<text>一广隱烏几。主人方息機。已謀今日食。不改去年衣。碧嶂依簾滴。幽禽入戶飛。格言猶敬佩。前輩戒絃韋。</text>
<title>吾道</title>,<text>林臯日日曳筇杖。鄕里兒嘲老子狂。欲伴閒鷗忘毁譽。自同高木刮風霜。孤吟弄水其誰與。獨往看山也不妨。白髮滿頭殘景暮。悠悠吾道付滄浪。</text>
<title>贈黃伯賢 基聖○二</title>,<text>不見黃生久。胸中鄙吝萌。野鷗心轉逈。飢鶴骨仍淸。村僻依山色。簾虛坐水聲。百年竆鬼伴。天意忌全名。數月音全絶。東風草又萌。祇應山竈冷。猶得野堂淸。學禮心無愧。傳詩畫有聲。未愁貧到骨。顔樂至今名。</text>
<title>獨吟</title>,<text>慷慨失詞伯。獨吟最可傷。途竆堪痛哭。老去更淸狂。放眼乾坤小。回頭日月忙。聾盲知近鬼。林下且傾觴。</text>
<title>贈金上舍士明 履明</title>,<text>一溪分上下。相望復難忘。遜志開幽圃。揚名載國庠。靑山當好友。白日到羲皇。欲乞農窩帖。蓬萊說幾章。</text>
<title>示東鄰</title>,<text>籬落東鄰近接連。移筇暇日步前川。雜花繚繞參差屋。春水平分上下田。知爲檢身經九化。曾因敎子到三遷。可嘉敦朴遺風在。耕讀由來兩得全。</text>
<title>春事</title>,<text>紅筯 蝦名 初生玉膾 魚名 腴。春潮三月滿西湖。岡泥 鳥名 滑滑催征馬。郞雨 鳥名 蕭蕭展短蒲。壠上草靑聞麥熟。鳥名 林間花落勸提壺。鳥名 東風正好淸沂浴。欲換新衣脫袴 鳥名 呼。</text>
<title>示再從孫在鶴</title>,<text>卓犖奇才已妙年。詩兼三百禮三千。淵源自有承家業。絃誦那無述祖賢。白雨荒陂田數頃。靑山小塢屋三椽。根基只在深思處。松栢須看晩節全。</text>
<title>三月二十四日。日佳風暖。携鄰曲兩友。入鳳林途中拈韻。二</title>,<text>山行貴適意。放浪吾三人。赴約崖南友。知心澗曲隣。望時花綴錦。坐處草鋪茵。欲問眞源去。啼禽報晩春。緣溪十里到雲林。懸瀑穹巖路更深。幾日鳳來丹壑裏。至今龍臥碧湫心。故留詞客看山好。却怕漁郞逐水尋。漸下夕陽人欲散。隔花何事喚幽禽。</text>
<title>次農巖韻。書齋居感懷。</title>,<text>隔幔惠風吹。飛花亂如雪。慨余招句芒。回車詔弭節。眷此抱幽獨。穆景映素帙。邈矣千載心。耿耿不可掇。日晴無塵埃。出門寡儔匹。晤歌在㵎側。中心徒自結。依依結丹霞。遙遙佩明月。採去北山蘭。掇歸陽崖蕨。搜索幽事閱。陶寫懷時物。西望美人遙。中道攬轅轍。</text>
<title>題癡窩壁上 再從弟相業號○二</title>,<text>巖西扁牓未全癡。知爾茅齋隱大癡。許飮無方眞酒病。忍飢看字近書癡。煙霞到骨淸逾劇。園圃關心計豈癡。澗水荊門南北岸。從今吾亦老於癡。癡之爲號病於癡。自道平生事事癡。硯墨相隨應了債。雌黃未辨可知癡。菊田杞圃經時懶。流水高山着處癡。縱欲賣癡癡不去。爲癡剩到十分癡。</text>
<title>題隱農齋壁上 從姪悳號○二</title>,<text>雞山之下隱於農。三畞林園講九農。莘野爾師伊尹道。南陽我負孔明農。好將勤謹承遺業。細把經綸訪老農。一箇丹田餘寸地。他時留與子孫農。閒織蓑衣學野農。山中康濟話神農。露繁桑下隣瓜圃。雨潤槐陰告麥農。未是樊遲輕問稼。終知桀溺樂爲農。衰翁合願殘年飽。倚杖田頭更勸農。</text>
<title>聞石泉菴緇徒已空。惜名區無人守護。</title>,<text>寒菴聞已釋徒空。却笑桑門傳舍同。惟有飛泉長不改。也應留待主人翁。</text>
<title>擬詠一广。用陶辭木欣向榮泉涓始流。分韻爲詩。八</title>,<text>一广何所作。棲巖以爲屋。古人獲我心。抱一巖中伏。永言思耿耿。偃蹇媚幽獨。夜臥掃白雲。朝來咏灌木。振衣嗽飛泉。幽事可以讀。一广何所有。架上留古文。伏羲雖云邈。玄象卦畫分。魯叟洞靈襟。晩年尤所欣。煌煌太極圖。濂溪接泗濆。默坐看素壁。小爐香自焚。一广何所遊。浪跡竆跌宕。綠水爭喧豗。碧嶂屹相向。胸中三斗棘。遇此復欣暢。朝去夕忘歸。我襟日以曠。山南䕺桂幽。招隱復一唱。一广何所樂。幽閴愜性情。靜觀動靜理。流峙自分明。陰陽根太極。活潑兩儀盈。此間優優足。而忘軒冕榮。不願由外得。蕭灑送平生。一广何以食。翁非辟穀仙。古人不求飽。自然度百年。飢食山上薇。渴飮石中泉。性命幸苟延。充腸卽果然。何必羅八珍。膏火內相煎。一广何以衣。松陰露赤肩。上有靑靑葛。誕節垂垂懸。可以爲絺絡。春池濯涓涓。掩體禦霜雪。足代野人綿。不須五雲裘。枉作兒童憐。一广何以息。林中無所事。起居任適宜。閒意從玆始。氣倦曲肱枕。蒲團美春睡。因之夢軒羲。華胥髣髴記。睡覺日未斜。滿庭山色翠。一广何以友。踽踽寡與儔。夕攬靑松枝。朝逐麋鹿遊。脫巾掛蒼壁。濯足萬里流。歸來淸晝靜。床頭疊索邱。翫之尙友多。庶以忘我憂。</text>
<title>古木</title>,<text>呀然古木度千年。空洞虛中野火燃。縱有傍榮枝葉茂。亭亭不復上靑天。</text>
<title>種瓜</title>,<text>東陵舊業太辛酸。籬下荒畦隙地寬。小雨初晴芽甲坼。何時嚼破水晶寒。</text>
<title>贈廣石族人 相學</title>,<text>難得人間氣味同。心交何幸懿親中。芒鞋竹杖靑山路。無事相尋白髮翁。</text>
<title>自悲自解 二</title>,<text>夫子返東魯。晦翁隱武夷。範驅禽未獲。無復可爲時。達士齊榮辱。仁人一險夷。若將安義命。無不可爲時。</text>
<title>一广詩</title>,<text>伏羲始畫一。夫子貫以一。濂溪一爲要。程子主于一。天地道至大。莫能離乎一。日用事爲間。何嘗外乎一。一日克己後。天下歸于一。千萬生于一。萬千歸于一。卽日眞樂事。一一會于一。晩年巖屋下。聊以存吾一。</text>
<title>變體撥憫 三</title>,<text>終朝何所念。終宵何所思。長喟仰吾屋。此意有誰知。佛氏逃塵世。老氏之流沙。二家於道隘。紛紛異說譁。仲尼一太極。無官貴不言。中正光明道。萬世素王尊。</text>
<title>贈李察訪 箕元</title>,<text>湖嶺一千里。夫何相間之。高名北斗上。病枕南山陲。秋盡黃花老。霜深白鴈遲。慇懃他日面。文字報心期。</text>
<title>謹呈宗子靜安齋 箕憲</title>,<text>沙翁主祀我賢宗。志行文章亦可宗。先世遺風孔道輔。當時雅望郭林宗。始知丹雘光門戶。何幸淵源接祖宗。百里南州優素學。更將餘惠庇諸宗。</text>
<title>輓李景魯 明淳</title>,<text>石潭旁派玉山昆。孝悌慈仁種一門。瓜葛非徒親誼厚。芝蘭况復契交敦。鄕推君子惟僉議。天奪斯人忽九原。後死北崖其友在。不堪衰淚瀉泉源。</text>
<title>別韓戚公瑞 二</title>,<text>家庭文行繼前修。外黨惟君碩果留。歲暮不堪逢更別。寒天南下帶方州。追思上黨晉君修。喬木殘春季葉留。可惜湖南流落久。異鄕風土作幷州。</text>
<title>冬夜懷金元玉</title>,<text>懷君不可見。歲色空崢嶸。虛壁孤燈暗。長天獨鴈驚。良朋難合席。志士未成名。耿耿寒齋枕。應同此夜情。</text>
<title>贈趙上舍仲顯 南逵。謝其來訪。敍其別懷。</title>,<text>淸門何以託婚姻。蕭散瑰奇得故人。萬里隨槎燕碣野。中年擢試鳳城春。江湖一別思如渴。氣味重逢醉若醇。願買靑山分半面。桃花流水結爲鄰。</text>
<title>步原韻。贈李洪厓。箕元號。○二</title>,<text>旅次艱難足。那堪抱疾時。未投成劑藥。空費打乖詩。大道隨緣盡。浮生着處宜。元章書畫本。今世有誰知。相思何太苦。悵望立多時。又續三行札。兼呈百韻詩。未緣佳句好。直謂素襟宜。枉得龍門奬。如今愧許知。</text>
<title>愼言</title>,<text>目見吾所見。耳聞他所言。所見猶可說。所聞不可言。</text>
<title>立春帖</title>,<text>地脉潛潛動。天機軋軋新。迎春何以祝。山澤養吾眞。</text>
<title>敬次朱晦翁浮翠亭韻</title>,<text>五十加二齒。始覺愛名山。欲斷妻兒戀。周流天地間。掛冠崐崙壁。濯足滄海灣。無人說此懷。隱几半日閒。睠彼林藪靜。飛鳥相與還。何不冲霄去。畏罹百險艱。長嘯獨晤歎。高臥掩柴關。</text>
<title>敬次晦翁沈公雅卜居圖韻</title>,<text>孤立夙尙異。於世寡匹儔。屈志尋舊巢。爲卜境淸幽。茅茨蔽風雨。西南連田疇。屋角筧水鳴。庭樹枝相樛。暇日賓親來。談笑共忘憂。濁酒澆肝肺。黃卷竆端由。幽壑永今夕。孤月同千秋。乘興復尋約。策杖歷林邱。緣溪十餘里。下上踐斯遊。仰眄翠微巓。俯嗽瓊瑤流。懷抱日以曠。此外復焉求。</text>
<title>具子誠 允忠 來訪穩話。臨分贈別。</title>,<text>屢日偃蹇臥不動。遠客騎馬尋山谷。入夜談笑穩蒲團。濁酒瓦甌正新熟。一斟陶然輸肝鬲。百年囷廩無餘蓄。靑燈剔盡仍就睡。不知五更雪滿屋。多謝雅意諒無已。願言聯牀再信宿。種種白髮君似我。此日此遊何時卜。爲言我生曾無用。跡同野鶴心如鹿。半架詩書托生涯。數間茅茨斯歌哭。通於一道萬事畢。無心得來鬼神服。此語昔聞南華仙。而今至味可以讀。不必勞勞向長安。或恐塵土眯眼目。臨別更留山行約。暮春須臻鳳林瀑。</text>
<title>步偪側行。寓所懷。</title>,<text>巖下花發狂風顚。山中消息爲誰傳。山下怊悵久佇立。折花在手望春天。求友丁丁伐山木。砯崖絶壑還可憐。但使終日心拳拳。我思周道臨坦然。胡爲阻歲玉爾音。兩箇鬢髮非壯年。採蘭不足滿筐筥。夢思時假淸晝眠。若使惠然叩柴荊。恰有三百買酤錢。</text>
<title>輓具子誠 二○丁卯</title>,<text>早托絲蘿誼。惟吾熟識公。高柴三歲泣。黔子一生竆。積善宜其報。厚生不克蒙。幸將雛鳳四。中谷共棲桐。相逢如昨日。匹馬過衡門。睆睆平生面。琅琅宿昔言。爲仁貧且困。嗇壽命何屯。後死親知在。持文哭暗呑。</text>
<title>敬次晦翁卜居韻</title>,<text>卜居龜山下。俯仰二十秋。九老昔何隱。我來素襟幽。疎竹分三逕。寒泉漑平疇。抱膝南軒下。自疑泛虛舟。簡朴元易足。榮華不可求。谷口溪有源。春日好事謀。林間二三子。靑銅懸筇頭。賖酒東溪村。看花北溪流。偶是山中趣。仍成物外遊。邈焉逍遙樂。而無桎梏憂。石室書猶在。蘭亭契可修。於焉畢此生。不須買菟裘。</text>
<title>贈華菴鄭上舍 奎漢○二</title>,<text>學力文章夙所聞。如何廊廟不徵君。今朝對榻叩英議。披豁春天萬里雲。憶昨怱怱接粹容。歸來一洗十年胸。山陰後約知何在。石洞閒雲故不封。</text>
<title>得木石二字。還呈族人木石广 在恂。</title>,<text>曰有徂徠千歲木。曰有零陵五彩石。積氣淋漓蟠大木。靈液龍鐘異他石。拂雲干霄元直木。龍蹲鳳翥名怪石。兒孫列低天陵木。甲乙行高太湖石。長於無始成古木。產于幽谷雜亂石。明堂毁矣不徵木。靑州邈乎闕貢石。時乏匠師求佳木。世無元章愛奇石。寧爲大谷朽死木。甘作深山等閒石。美質由來愧散木。寶彩徒然比頑石。我愛君子貞如木。我愛君子介如石。始知大材爲棄木。可惜含章混凡石。杈枒崖壑枵然木。埋沒泥沙斐然石。巨麗誰致棟樑木。璀璨更陳紋錦石。㵎有石兮山有木。與居者誰木與石。非石之石非木木。小厓巖屋題木石。</text>
<title>和呈木石广 二○原韻。縻役先齋未敢歸。叢殘木石費心機。衰年添得文園渴。却待芳鄰送白衣。</title>,<text>昨日瓊詞換酒歸。鏗鏘音韻動天機。山樽餘瀝薄滋味。猶勝江州送白衣。細雨東風雲不歸。山牕小睡蹔忘機。何時了却心頭事。一斗相酬恰漬衣。</text>
<title>聾叟</title>,<text>耳順之年兩耳聾。轟轟三籟我全聾。臨流免洗猶云幸。問客知風自笑聾。寂寂寥寥焉用聒。非非是是不如聾。平生事到無言地。却喜男兒二竅聾。</text>
<title>次論湖四觀亭 族人長淵令所築 韻 二</title>,<text>主人歸老小山陰。花竹經綸用意深。四望遙憑千里目。一樓高臥百年心。天圍野色連靑草。簾捲潮聲下白禽。西日金樽留遠客。郢中歌曲爲誰吟。無數名花映綠陰。坐來軒檻轉幽深。風含遠帆通沙口。虹壓長橋飮水心。簾幕參差三百戶。松篁蔭翳一羣禽。橘州兼得楊州美。幾度詞人醉後吟。</text>
<title>哭趙景之 鎭一</title>,<text>君顔穆穆蒼。我髮輝輝白。何事同庚人。門前作弔客。</text>
<title>二月過季兒婚禮</title>,<text>六十年來好事稀。婚男嫁女幸無違。從今已了向平事。流水靑山可拂衣。</text>
<title>春事</title>,<text>莫言山僻居。時節見花記。早起理靑蓑。西疇方有事。</text>
<title>暮到維鳩驛。宿白橋。</title>,<text>暮到維鳩驛。飜尋㵎水源。仇池應有穴。同谷別藏村。正値千山黑。遙聞數犬喧。主人驚掃榻。慰我煖芳樽。</text>
<title>小雨可喜</title>,<text>一日炎雲蒸。油然造化力。臥看和澤濡。萬物生顔色。</text>
<title>戲題</title>,<text>茅屋柴扉竹廣牕。匹夫之志亢難降。骨淸剩得成癯鶴。眉細何妨學老狵。太極滾來都一一。陰陽分去對雙雙。男兒了此無餘事。不必經綸聞大邦。</text>
<title>訪德溪諸友</title>,<text>步隨流水去。行到德溪湄。偶爾林泉興。居然朋友思。斷崖懸路逕。深樾隱茅茨。拂石開懷抱。洋洋可樂飢。</text>
<title>體古語</title>,<text>居常事無事。百事自可治。居常味無味。五味自可知。</text>
<title>哭宗人聖涵 灝澤○二</title>,<text>同甲同根志又同。風流文酒海之東。人間白髮誰長短。今日居然哭此翁。却憶龍山把酒時。前春三月唱酬詩。那知醉後聯珠句。飜作重泉一誄詞。</text>
<title>尙志</title>,<text>帝命無私賦我曾。竆何有損達何增。雙眸自可探眞境。兩腳誰遮到上層。廣大中天明月照。玲瓏巨壑白雲興。飄然獨往從吾好。一士由來傲萬乘。</text>
<title>贈錦溪韓和仲 光翕○三</title>,<text>三十年前尙少年。如君才氣可通天。蕭條錦峽衡門下。誰識斑毛已颯然。錦里老人烏角巾。芋糝瓦鐺斷煙頻。腹中自有數千卷。莫遣楊雄誤逐貧。薄酒山村典葛巾。羲皇顔面夢中頻。茅廬道氣侵寒骨。歇後人間說與貧。</text>
<title>名利</title>,<text>上士趨於名。下士趨於利。若欲要其名。何異甘其利。</text>
<title>道德</title>,<text>道大心愈廣。德全體自優。誰知名利外。至樂日休休。</text>
<title>心</title>,<text>放走乾坤外。操存方寸間。人身一太極。出入愼機關。</text>
<title>性</title>,<text>性外無他物。物外無他性。天道命於物。有物有玆性。</text>
<title>仁</title>,<text>最難說仁體。夫子昔諄諄。克己復斯理。無他便是仁。</text>
<title>義</title>,<text>萬鍾固可辭。一芥猶存義。輕重高低間。請量心上錘。</text>
<title>禮</title>,<text>節中天理來。儀則人文啓。揖讓存淳風。先王以制禮。</text>
<title>智</title>,<text>善惡人皆分。重華獨大智。匹夫陟萬乘。都取近而易。</text>
<title>信</title>,<text>愚夫愚婦流。無信四隣擯。大寶非金珠。五常屬一信。</text>
<title>天地人</title>,<text>至靜地有山。至動天有日。人道兼二者。動靜秉我一。</text>
<title>秋享觀釋菜</title>,<text>宮牆懸日月。齊肅仰宣尼。俎豆存遺制。牲芹潔享儀。德宏千聖統。道冠百王師。一片海東土。斯文欣在玆。</text>
<title>釣臺詞。贈朴進士 鐺。○三</title>,<text>碧落亭前白鳥飛。滄浪之水錦魚肥。風打竿雨沾衣。西巖盡日不知歸。白頭司馬釣魚翁。流水浮雲萬事空。紅蓼月綠蘋風。此心應不子牙同。屠龍大志竟歸虛。尋鷺前盟且遂初。楓葉晩荻花疎。煙波垂釣意何如。</text>
<title>秋日</title>,<text>晩晴收積靄。秋日薄簾明。曬帙南簷下。衰翁白髮淸。</text>
<title>理屋</title>,<text>索綯縛我簷。編茅覆我宇。未敢忘玆勞。經歲禦風雨。</text>
<title>次杜韻。示小兒。</title>,<text>六十光陰劇似電。邱中草樹養閒年。蕭條古樾寒煙外。寂歷秋山落日邊。貧者生涯冬闕食。老人氣候晝多眠。竆閻歲晏心猶壯。看劒殘更夢碣燕。</text>
<title>擬贈尹仲明 元圭</title>,<text>聞君仁峽寓。蕭灑近何如。獨往三更夢。長無一字書。柴桑元亮里。桐柏董生廬。若許半山約。此間吾欲居。</text>
<title>哀李洪厓</title>,<text>病臥儒城下。騎牛遠訪時。曾緣無雅契。却恨晩相知。落日雙壺酒。秋風百韻詩。他山冥漠路。捨我竟何之。</text>
<title>朴進士和送釣臺詞三疊。甚冲淡蕭散。又自號曰釣隱。日與釣叟從事云云。且寄壁上一絶。自擬桐江渭濱。因步其韻以贈。三</title>,<text>知君經濟隱於釣。膩滑苔磯細雨中。莫歎西風飄鶴髮。年華尙少渭濱翁。想像狂奴偃仰態。何年歸釣碧流中。海東亦有一男子。淡日雪溪蓑笠翁。白露蒼葭結夢想。伊人宛在水之中。吾家素壁雲煙闊。那得模來垂釣翁。</text>
<title>重和釣臺詞 三</title>,<text>沙禽格格近人飛。碧水潭深紫鯽肥。蘆花被蓮藕衣。明月寒宵未肯歸。十里煙波立一翁。明沙鋪練水連空。細雨雨斜風風。漁臺幽興暮朝同。橫林出水白烟虛。日落沉沉月上初。綠竿長芳餌疎。不爲魚來釣自如。</text>
<title>春帖</title>,<text>竆陰回暖律。白髮見陽春。洗硯泉聲動。登盤菜味新。微微柳意思。歷歷梅精神。門帖齊吾祝。東皇澤物仁。</text>
<title>贈尹仲明 戊辰</title>,<text>南山之桂北山蘭。何處幽人樂考槃。東里蹇驢許借我。徜徉共漱玉泉寒。</text>
<title>再從弟聖勤自巖西搬移老谷 二</title>,<text>巖阿茅屋費心機。漁樵久計已全非。臥看浮雲無定態。怱怱西去復東歸。柴扉相對已忘機。昨日悠悠頓覺非。情話從今消永夜。拍牕風雪不須歸。</text>
<title>默默行</title>,<text>默默恒默默。耳聾尤默默。吾年五十三。漸覺愛沉默。靜觀造化妙。玄天幽且默。喋喋噪噪者。多言不如默。聖人欲無言。君子貴訥默。</text>
<title>元夜偶體香山</title>,<text>明月團團屬上元。蒲燈孤影掩山門。塵昏古壁留麻拂。酒盡空齋臥竹樽。獬弁欹從林下几。雞旗斜揷水邊村。蕭蕭磔髮悠悠感。無數爐灰字畫痕。</text>
<title>三不及</title>,<text>志不堅牢學不及。辭不成章祿不及。田不力耕農不及。自笑吾生三不及。</text>
<title>三有餘</title>,<text>天賦惟均理有餘。賢聖遺書味有餘。山靜水流樂有餘。自贊吾生三有餘。</text>
<title>贈雲谷主人</title>,<text>眞源度幾水。白石小橋南。蔭翳松高下。牢騷屋兩三。仇池靈穴秘。盤谷冽泉甘。漏泄桃花浪。漁郞境再探。</text>
<title>擬山中別業</title>,<text>非俗非僧此一身。逃空我豈異於人。錐田筧水分餘瀝。囊米禪房借比鄰。白石靑雲眞境界。光風皓月本精神。經綸歲暮施無地。粥飯山中準擬頻。</text>
<title>拈放翁韻。詠寒梅。二</title>,<text>春早寒枝節欲淹。扶疎顔色古奇兼。日含朝氣苔鬚潤。雪引東風紫蔕黏。素質元知工琢玉。神功徐待鼎調鹽。繞簷幽賞冰魂酹。且洗螺杯活水添。橫査雨雪半留淹。映水瘦寒竹與兼。月落渾疑調粉抹。風飄正欲煑膠黏。只敎簷角存蠅狗。敢怕廚中斷米鹽。分外山家無好事。風流冷寂此時添。</text>
<title>次西村少年韻 二</title>,<text>聾如土塑鬢如絲。去我全多親我稀。老極同龜靈可得。閒長似鶴事非虧。太輕柳弱風仍細。絶瘦梅寒雨正肥。聞道時文耐艱險。殘年率口怕人知。浮煙和雨細於絲。策策春泥到客稀。理局龜支棋足缺。檢經蠧蝕篆文虧。空階點滴苔花冷。隙地微霏藥草肥。獨臥胡床歌浩浩。桐棺未盖事難知。</text>
<title>壇菊</title>,<text>衆卉豈無芳。孤根偏護菊。秋來愛晩香。霜重一花獨。</text>
<title>砌竹</title>,<text>小砌鄰淸泉。石間生細竹。長時案牘淸。敢根食無肉。</text>
<title>沼蓮</title>,<text>鑿沼寬於斗。今春種白蓮。異時出水葉。灑落萬珠圓。</text>
<title>晩春</title>,<text>幽牕高臥此閒身。忽覺山中節序新。脉脉細風朝雨霽。飛花一半滿西隣。</text>
<title>午睡</title>,<text>茅屋有餘閒。日長舒膝睡。不知山雨聲。花落了春事。</text>
<title>四月旬日。與德溪友人。約溪上之會。</title>,<text>踏遍烟郊細草肥。桃花落盡柳花飛。早留舊約一旬改。纔結新知雙鬢輝。衰後買蓑應未晩。春歸謀酒不全非。丹崖翠石漁樵路。餘日相隨且莫違。</text>
<title>次魯泉壁上韻 二</title>,<text>茅茨寄爽塏。眺望亦高樓。菊圃秋容淡。禾畦亂水流。婚姻敦古誼。心跡到童頭。正憶東牕下。濁醪滿瓦甌。蕭灑南軒暢。葫蘆長繫絲。野分秋色外。山衆夕陽時。此際可忘事。壁間宜有詩。臥高頗簡易。應怕俗人知。</text>
<title>秋雨</title>,<text>秋來雨颯颯。滴我寒階空。竹葉蕭森裏。荷盤寂歷中。</text>
<title>次新積洞茅齋壁上韻</title>,<text>君家甕釀有前期。文擧風流是大兒。八月凉秋新積洞。一筇幽興夕陽時。白煙散作寒山氣。紅葉偏多老樹枝。誰把五年能者事。壓人題與壁間詩。</text>
<title>李士玄 灦 來訪一宿。拈韻相贈。</title>,<text>盡日泉鳴戶。經秋竹上牆。無人作勝事。有客乘新凉。一笑鬚眉照。劇談牙齒香。嗒然夜牀靜。眞意轉深長。</text>
<title>八月十三日。卽伯氏周甲也。前一日夜。風淸月白。命兒輩爲奏絃歌。仍拈絶句。以爲晬日酬唱之資。二</title>,<text>白眉華甲戊辰秋。難得人間此日遊。諸兒繞膝絃歌奏。簾箔風淸皓月流。最幸昇平六十秋。團欒又是一家遊。蕭條短髮無多在。分付光陰莫謾流。</text>
<title>謹次原韻。上九峯從叔父 禹澤。</title>,<text>歲晏悲歌擊玉壺。疎慵不直在郊需。白酒黃花蕭散地。願陪家叔味眞腴。</text>
<title>感悔</title>,<text>五十年來何事能。元無一善可名稱。同行異道天人際。落下吾身第幾層。</text>
<title>哭金受之 膺烈○二</title>,<text>碧溪流不斷。白髮復如新。壯志全歸謬。兼才竟莫伸。柴荊一來往。魚鳥任經綸。誰料山陽路。啣哀後死人。俟德之邱種德門。洪柯餘蔭典刑存。百年爛熟襟期到。一疾沉吟歲月飜。斗北交遊從此盡。海東文酒與誰論。秋山古宅書連架。只愛家聲屬後昆。</text>
<title>齋居感懷</title>,<text>暗機環鬼眼。私語震天聽。懔懔今宵意。留題座右銘。</text>
<title>憶李士玄</title>,<text>世味渾如酒。時情劇似雲。偶然之子遇。長道又西曛。</text>
<title>次石溪壁上韻 己巳</title>,<text>谿堂水半着荊扉。背市猶看機事稀。渚晩黃牛依草放。野空白鷺入門飛。喜君旅泊鄰仍近。老我衰遲鬢已輝。未厭頻煩親戚話。朝來筇屐夕忘歸。</text>
<title>濟險 二</title>,<text>乘舟容易過長河。誰識狂風噴雪波。幸賴神明纔濟險。當壚換酒聽漁歌。放意扣舷不測淵。無端風色浪滔天。平安下陸非人力。回首中流却懔然。</text>
<title>次族人進士 在淵 晩翠樓韻 二</title>,<text>千章落落凌雲姿。歲晏長留宿昔期。巨壑蛟龍鱗甲秘。隔簾河漢浪濤遲。虛空不碍眞根見。霜雪經來本色知。復擬疎陰添翠密。欄干四角遍題詩。眞成磊落丈夫姿。不與丰茸兒女期。春後芳菲消歇盡。歲寒風雪洗磨遲。每於桃李羞肩比。強以篁筠許己知。多少古人餘意思。墨花濃滴壁間詩。</text>
<title>頭白</title>,<text>利窟終歸蚌殼棄。名場亦付鹿眠長。兀兀燈前頭白叟。萬緣觀盡學空王。</text>
<title>心</title>,<text>心是虛靈物。淸明自照來。本源雖美矣。昏蔽亦哀哉。滓汩方塘淨。塵埋寶鑑開。若能消一慾。重得太陽廻。</text>
<title>儉歲</title>,<text>儉歲蕭蕭里巷悲。深房蝸縮已多時。山林有約曾何薄。富貴無緣斷可知。回首雲遙天北極。怡心日翫海東詩。豐盈犀角兒年壯。莫學阿翁太絶癡。</text>
<title>禿髮 庚午</title>,<text>蕭條禿髮束難能。減却靑雲志氣騰。每到梳時星落落。多緣愁日雪凌凌。回頭柳月偏嫌俗。露頂松風半是僧。短髻屢遷那得保。不毛餘地冷如冰。</text>
<title>哭輓伯氏 二</title>,<text>同氣而同貌。衆中我二人。百年雙對影。今日一邊身。世已相違志。天胡不壽仁。九原如有道。長弟結來因。秋來已仙去。扁牓驗前期。公自號秋仙子。歿在七月故云。 正慕怡怡色。如聞侃侃辭。在生公獨倚。未死我長悲。日後悠悠事。門庭付五兒。</text>
<title>待家兒</title>,<text>半日茅簷濕。蕭蕭冷雨多。送兒西嶺外。今夜宿誰家。</text>
<title>與族人文汝 相昌</title>,<text>雞足山腰斲翠壁。高明簡寂一廬幽。林牕晝掩巖霏重。㵎竈煙消藥氣浮。抱器必須今世用。論心却向古人求。未闌此意逢時少。百遍衡門過我不。</text>
<title>輓族人長淵令 二</title>,<text>昔我騎驢到別園。高樓談笑放乾坤。長湖攬美千帆勢。畫閣留髡一石樽。朔北圖書開玉軸。海南花草映金盆。如今後死悠悠恨。束縛英雄送九原。沙翁孫子本同生。一笑頻逢款款情。座引高盤傾廩府。門迎華轂盡豪英。香圍簾幕通花氣。潮打樓臺臥水聲。春到故園陳迹在。那堪更向泗西程。</text>
<title>次再從孫在鶴壁上韻 二○辛未</title>,<text>愛爾述先事。葺修林下廬。對山知性靜。臨水寓心虛。稼穡謀充蔽。詩書適起居。小蹊紅葉滿。散步直安車。讀書素尙志。每愛淵明廬。轅駒長跼促。高鳥一空虛。吾義非無善。玆邱可隱居。走遭風雨裏。泥道沒軒車。</text>
<title>贈壽山主人</title>,<text>晩興穿秋色。再尋山下廬。稻花連短壠。槲葉覆淸渠。客子面全熟。主人情不疎。斜川煙雨裏。幽意近何如。</text>
<title>憂西警 辛未臘月。嘉山土賊李禧著等。乘關西大饑。逐殺列郡長吏。嘉山倅鄭蓍父子罵賊死。事聞贈兵判。義州將校金見臣等倡義。連有斬獲。諸賊入定州城固守。京營軍興本道兵環攻五朔。猶未卽平。聞甚憫歎。</title>,<text>太平生長我兼之。頭白無端說亂離。小醜寧容延五朔。摠戎實愧老三師。新安府外㫌旗黑。樂浪城邊鼓角悲。聖上方殷西顧念。當今鎖鑰責輸誰。</text>
<title>喜平西警 壬申四月。廵撫使柳孝元設火攻計。伏火藥數千斤於地中。火發城壞。幷殄賊徒。報捷獻䤋。聞極可幸。</title>,<text>聞道官軍收定州。通宵月捷報龍樓。藏雷發砲眞奇事。掘土成闉運妙籌。巡撫憑靈廻北極。君王有喜解西憂。民情最急干戈後。浿上人煙一望愁。</text>
<title>悼鄭嘉山 蓍</title>,<text>逃亂西州半棄城。忠臣罵賊死有聲。人間父子雙名節。爭似當年顔杲卿。</text>
<title>買舍旺垈佳谷。愛其閒僻。送兒讀書。</title>,<text>歲晩移佳谷。餘庥蔭古楸。讀書求地僻。洗硯引泉流。風俗猶三古。桑麻自一區。送兒先占勝。來往我悠悠。</text>
<title>趙上舍仲顯來訪。旱餘雨來滯留。因贈絶句。</title>,<text>四年君到相思後。三日雨來苦旱餘。酌酒與君對雨話。較看二喜當何如。</text>
<title>義州土人金見臣倡義討平西賊。自朝家特除淸州節度。五朔之內。遐土白丁。克建斧鉞。實是奇壯。友人金士明歷訪而歸。說其爲人英烈。</title>,<text>龍灣義士奮長戟。五月狂塵一掃無。紫極榮褒殊寵答。陸軍都督下西湖。</text>
<title>賀黃太淑 宗源 回婚</title>,<text>黃石玄娘雪滿顚。雲飛水落度先天。自來開闢無生佛。怪底夫妻不死仙。連理夤緣重此夕。夭桃時節又今年。麟孫鳳子隨鳴鴈。無限君家種福田。</text>
<title>輓族人聖訓 韺澤</title>,<text>十年溪上不窺園。忍餓男兒意有存。千里帆檣連學海。兩場旗鼓壓詞垣。壯心胸裏終歸謬。公道人間勿復言。寂寞靑山一抔土。可堪埋骨未埋寃。</text>
<title>癸酉四月八日往泗湖。水戶懸燈。不滿數十。遙望鏡湖。數点燈火。僅如曉天落星。可知亂後荒年。和氣蕭索。殆無好况。</title>,<text>四月八日萬千燈。湖西自古擬廣陵。如今不復繁華氣。碧落疎星數点昇。</text>
<title>登四觀亭感懷</title>,<text>萋萋芳草野橋廻。怊悵登臨水北隈。閙熱笙歌無處問。夕陽空鎖古樓臺。</text>
<title>訪魯泉尹宗周 文圭。 病臥呻吟。隔歲一來。天公凘壞好事。可歎。</title>,<text>去年我病君尋。今日我來君病。千里登樓日沉。一春花發風競。</text>
<title>宿仁川宗人家。步其韻以贈。</title>,<text>邂逅相逢氣味饒。十年蹤跡混漁樵。遠將片月曾隨鶴。深擇低枝晩學鷦。源上買田求㵎尾。林間縛屋斲山腰。別區風土連鄕近。金馬休言望裏遙。</text>
<title>五月十四日。室人回甲。四</title>,<text>妻老於吾甲先還。鏡中相對各衰顔。百年今日啣杯樂。庭有三兒彩服斑。婚女婚男了宿債。爲翁爲媼重前緣。優遊盛代君恩飽。六十光陰又一年。昔年廚下啜糟糠。鬢髮邇來似我長。此日悠悠風樹感。壽杯那復獻高堂。六十一年偕老稀。夫妻頭白已光輝。供前女婦黃鵝酒。繞膝兒孫彩鵲衣。長病未應百年壽。大癡方念一家肥。略將營辦邀賓友。須到昏昏醉不歸。</text>
<title>贈李士玄</title>,<text>同我故人星髮稀。遙臨陋巷爛生輝。卽因眞率揮匏酌。都撥拘牽解葛衣。吾道只應隨放浪。此心元不慕輕肥。鱸魚正上鼇山浦。要借長竿共釣歸。</text>
<title>漫吟</title>,<text>身如朽木鬢如銀。何事崚𡾓到六旬。一病侵尋連九朔。百花容易度三春。強將黃卷稱師丈。獨對靑山是故人。辟穀願辭腥腐物。學仙非爲久存身。</text>
<title>感懷書秋事</title>,<text>秋光黃葉紅葉裏。人語南鄰北鄰中。歲儉重陽家無釀。寒花空笑獨醒翁。</text>
<title>古壠岡</title>,<text>前代愚人計壽藏。山平水落劫塵揚。生前謹守先人址。埋骨要從古壠岡。</text>
<title>尹宗周投守歲詩。喜其大病快可。詩思復勁。步其韻以贈。甲戌</title>,<text>遙想菊樓倚晩晴。故人衰興復崢嶸。迎新病與除陳歲。喜老詩應達曙更。自怪鬢邊添雪色。忽驚地上擲金聲。相逢知有前期在。一夜江湖春水生。</text>
<title>次尹有卿 光書 晬席韻</title>,<text>北去南還摠旅遊。萍蓬處處只堪留。半生爛熟風輪劫。六甲重回海屋籌。流水高山靑峽客。韶顔丹輔赤松儔。怡怡彩服稱觥壽。諸福君家晩境優。</text>
<title>過開泰寺古址</title>,<text>龍象茫然浩劫悲。蘼蕪春入梵王基。功齊九鼎金鐺巨。風刮千年石柱危。眼底滄桑那可問。世間成毁摠如斯。更看孤鳥亭亭沒。無限斜陽坐拄頤。</text>
<title>宿熊川族人 愿 家</title>,<text>岸巾南㵎灑淸風。牧馬微官問塞翁。知足居常餘萬斛。無求高勝在三公。一春送雨鸎聲滑。半夜論心犀角通。琥珀杯深頻勸我。濃香曉露點珠紅。</text>
<title>訪鼇山主人</title>,<text>客到松關日欲斜。雲中雞犬住全家。知君修鍊顔如渥。愧我槁枯鬢已華。三酌酒醺疎柳靜。一山春盡落花多。垂蘿洞口封巖逕。不信人間歲月加。</text>
<title>鰲山主人送我踰無愁嶺。命二冠一童隨到大乘。呼韻。</title>,<text>共携二三子。鳥道屢攀登。洞裂泉分瀉。雲低石幾層。遠來將送客。深入始逢僧。莫謂靑天上。行行我亦能。</text>
<title>午憇大乘。待李士玄不來。</title>,<text>我有一鞋一筇。往來萬水千嶂。聞君借得遊龍。無乃飜成鬼障。</text>
<title>返棲</title>,<text>了看兩山色。翩然獨返棲。麥苗侵壠起。花朶拂庭低。食澹羅珍敵。臥高九命齊。潔纓無可濯。奚取水淸兮。</text>
<title>一广</title>,<text>一广生涯足。三公不願高。膝容茅屋大。跡冷布衣豪。雨露無私養。乾坤納我曹。少醺回住杖。田水亂靑皋。</text>
<title>次杜韻。詠石峯。</title>,<text>亭亭一華表。特立拄東邊。勢有深蟠地。功高向上天。捍門仍鎖鑰。爲壑可藏船。萬古不能屈。頃強爾獨傳。</text>
<title>荐荒</title>,<text>我生白髮太崚𡾓。六歲凶荒疊咎徵。赤手經綸無自辦。蒼生濟拯有誰能。身同病驥惟思臥。志與豪鷹每欲騰。願得豐穰通一國。家家蓄積若邱陵。</text>
<title>翠屛門 二</title>,<text>山門不須掩。一逕穿翠屛。卷曲縈夏鬱。扶疎冷冬靑。欲模長虹影。飜得偃月形。出入無闔闢。長時洞虛靈。朴素嫌樞紐。吾門因樹成。性雖杞柳屈。色比松筠貞。楚越昔遙闊。管鮑今倒傾。更添奇絶格。傍得秋泉鳴。</text>
<title>自悔</title>,<text>點檢吾年五十九。如何心跡不相符。光陰枉擲多多日。未免河南學數珠。</text>
<title>自慰</title>,<text>滿天風雪坐長夜。靜念平生一字符。百年山屋無長物。喚做長明櫝裏珠。</text>
<title>甲戌臘月十九日夜。失火燒屋。露坐遣憫。</title>,<text>穩臥茅齋三十年。無端夜火屋頭延。天公壞我淸閒分。了悟浮生苦未圓。</text>
<title>訪金上舍士明 乙亥</title>,<text>暇日信筇屐。故人東里居。幸無豆上肉。未敗腹中書。事簡機忘後。村淸歲儉餘。冷廚時絶粒。仙分不應疎。</text>
<title>大麥酒歌 三</title>,<text>大麥酒大麥飯。歲荒充氣斯亦足。雕胡饌琥珀鍾。處於人上。畢竟遭鴆毒。單布衣單布冠。五月淸臥北牕凉。拖紫綬束金帶。屈於人下。終日汗如漿。茅覆屋竹織簾。百年堪着七尺軀。高明室廣大廈。傍有鬼兒。拍手先捓揄。</text>
<title>與金元玉 二</title>,<text>玉不如斯人。素心皎且潔。困眠白石鋪。飢食淸泉渫。白石鄰淸泉。終年可偃息。懷君一以長。悵望日西昃。</text>
<title>輓鰲山李友</title>,<text>鼇岑秀色磨蒼霄。蟠氣胸中鬱未消。白首論心纔昨日。靑山埋骨遽今朝。最憐不盡伯倫酒。可使曾題司馬橋。自此西林主人去。懸秋碩果付長條。</text>
<title>和贈宋士煕 載績○三</title>,<text>秋風對黃葉。俱是白頭翁。閙熱歸閒事。浮休入大同。開簾遠峀出。移枕寒泉通。多少軒車子。長安泥道中。山下方山子。當今子是歟。少橫燕野過。老得鹿門居。閒步樹陰下。靜臨潭色虛。莫言生理薄。芋栗九秋餘。十里淸溪山僻村。壺中別布小乾坤。仇池入地蟠靈穴。華岳通天有一門。季子黑貂爲誰敝。伯陽丹鼎養吾存。甕中竹葉倘新釀。淸曉褰裳白露繁。</text>
<title>歲暮自慰</title>,<text>滾滾年華忽已暮。不堪頭腦刮風霜。但將一箇心如鐵。猶惜光明舊寶藏。</text>
<title>六言</title>,<text>是非公私善惡。事事對對相反。若使一刀分劈。爲是爲公爲善。</text>
<title>周甲日。因兒輩設酌。詩以志之。四○丙子</title>,<text>六十年回九十春。斯辰懷緖倍他辰。劬勞念切沾雙臉。霜露濡深孑一身。強許妻兒樽有釀。仍邀賓友席加珍。回頭點檢平生事。伎倆于今誤作人。始慮非存此日延。夢中光景六旬前。枯龜自笑餘空殼。散木誰期引大年。齒豁可知符到矣。酒醒亦復醉陶然。人生末路尤難保。未死如臨不測淵。一翁一媼雙華髮。三子三孫幷彩衣。康節太平今世有。榮期至樂古來稀。大冶陰陽渾似惱。跳丸日月劇相猜。此間來者終長往。且進生前滿滿杯。</text>
<title>金元玉與余同庚。月日後於余。投余春字韻。遂步以贈。二○原韻。三陽化作一堂春。千古生稀五福人。壽域讓先回甲子。道家煩彼守庚申。觥斟北斗遐籌邇。彩繞南陔舊舞新。盛事可傳來世久。誰能詩畵動鄕鄰。</title>,<text>六十春歸又建春。遙知雪腦一般人。同年長弟追劉白。當世功名愧甫申。釀酒只堪胸滌穢。評詩非爲語工新。山南水北稀筇屐。虛擬餘生結比鄰。星霜周匝復迎春。俱是如今望七人。老學玄龜藏以甲。時違仁獸降于申。晴牕忽警林禽語。晩壑初嘗雪水新。勝事未來須入手。飛花容易滿西鄰。</text>
<title>贈尹別提益之 行倫○四</title>,<text>騎驂辱陋巷。題鳳度山門。香跡留花逕。淸風襲柳樊。去來存分數。談笑失寒暄。拜賜兒豚走。詩兼尺素煩。盆漆交情易。壺冰友道難。一孤枉車騎。再見出心肝。解職蟬將蛻。移巢鶴共寒。買蓑要對釣。七里有前灘。春溝相望對詞垣。按甲休兵主帥尊。我有偏師三伐鼓。金魚牢鎖北城門。千歲孤桐生嶧陽。伐之張以七絃長。當今子有鍾期耳。彈到峨洋入杳茫。</text>
<title>贈李戚子茂 栻</title>,<text>綠髩追如隊。白頭望却深。酴釄一日計。淡水百年心。處下非高議。生今尙古尋。忽驚花落盡。應愧老人簪。</text>
<title>擬題再從弟聖勤新寓壁上</title>,<text>竹里新巢定。門扁倣舊癡。屋書連翠石。壁畫落淸池。偃仰斯爲足。心神可以頤。悠悠此間事。沮溺已知之。</text>
<title>次朴生壁上韻</title>,<text>一水穿蒼壁。壺中也有天。主人開小屋。隙地灌淸泉。邵老日晡酒。白公池上篇。往來存晩契。從此了餘年。</text>
<title>重九。內從李察訪 繼祜 適至。仍與親友。携酒上東岡。楓菊交映。秋色甚佳。旣醉四顧。不知古人登此山做此事否。是日卽科日也。北望宸極。不無魏闕之戀云爾。</title>,<text>六十一年兩九陽。偶然團會在東岡。霜前抗節菊能傲。酒後現眞翁欲狂。已是公然長道失。卽今如許倒輪忙。遙知此日蓬萊殿。五色祥雲繞御床。</text>
<title>甲戌回祿後四載。新建外舍。二○丁丑</title>,<text>灰劫先天宿跡忙。曲泉南畔更拋樑。牕含晩靄山龜伏。簾捲輕風海鷰翔。花藥分排猶自健。詩書收拾可堪藏。莫言翁髮紛如雪。快占胡床夏日長。輦除臭腐出神奇。背坎軒楹卽面离。障雨防風斯已矣。冬溫夏凊又兼之。靑山入戶吟詩可。玉溜添槽洗硯宜。一榻從今隨偃仰。幽蹊只恐外人知。</text>
<title>贈呂三陟輔卿 喆永。求金剛靑藜杖。</title>,<text>富貴林泉各猜嫌。今世惟君二者兼。採丹句漏前期會。賞月南樓晩興添。眼竆瀛海三千闊。足躡金剛萬二尖。願借仙人九節杖。耽奇我亦也無廉。</text>
<title>贈芚陰叟 金元玉號</title>,<text>望七無名遂自高。鏡中相對映霜毛。始知天命元非薄。淸水高山着我曹。</text>
<title>題宋士龍 興淵 德溪壁上 號志窩</title>,<text>舊扁仍遂志。洞裏有寰區。栗里鄰宜卜。蘭亭契可修。養疴移藥裹。存性在書樓。渺若虛舟泛。滄洲枕席留。</text>
<title>輓李蘆川 二</title>,<text>名門種德自前賢。遐福于今豈偶然。佩服詩書仍緖業。箕裘孝悌卽家傳。芝蘭繞砌寧無報。龜鶴延齡實獲天。病伏山廬違執紼。遙添淸淚到蘆川。傾蓋當年舊誼修。都將囷廩寸心輸。但看赤驥長纓頓。應使玄龜大歲遒。蕭寺別廻爲此別。蘆溪遊後更無遊。生平踐履循精約。惟有哀辭不敢浮。</text>
<title>和贈閔進士景瑞 鳳爀○二○戊寅</title>,<text>北斗之南有幾人。於焉傾蓋素情陳。詩囊筆架生涯好。淸水高山肺腑眞。白首交心難得處。和風認面易爲春。醉來我有斜川石。無數苔花似錦茵。混世猶堪做好人。崢嶸奇氣向誰陳。璞中有玉珍光蘊。沙裏埋金本性眞。南土鷰巢經十載。西湖鷗蕩又前春。白頭却喜靑眸見。借我高堂草色茵。</text>
<title>秋日。與二尹友聯筇訪金元玉。二</title>,<text>十里穿蒼壁。三人杖屨同。石磨經漲白。楓老染霜紅。萬事拋身外。百年到意中。更逢樵者問。微逕武陵通。天晴愛秋色。佳興與人同。鶴翎花吐錦。虬卵柿懸紅。訪友漁臺下。看山落照中。此生終合散。吾道任竆通。</text>
<title>己卯重陽會</title>,<text>年年九九菊垂黃。我髮年年箇箇霜。楓葉乍娟悲落葉。殘陽雖好是斜陽。眼前白酒皆吾土。海內靑眸半北邙。醉後聊憑容易力。紅顔更入少年場。</text>
<title>哭李士玄</title>,<text>彬彬文質蔚成章。天意胡爲男子生。不使玄龜延大歲。無端赤驥頓長纓。二三同志猶銷膽。八十高堂未慰情。白石丹崖東峽裏。可憐魚鳥已寒盟。</text>
<title>讀心經</title>,<text>聖聖傳心十六字。危微精一死生關。至今未判天人際。六十虛生宇宙間。</text>
<title>輓宋君實 有淵</title>,<text>空谷幽蘭暗帶香。春翁餘澤世流芳。能推孝悌無分體。遂使塤篪樂一堂。已矣子輿終未達。于嗟君實遽云亡。寒山落日重泉路。玉樹那堪萬古藏。</text>
<title>代人次重牢韻 庚辰</title>,<text>琴瑟高堂兩達尊。春風竹柏喜盈門。重廻鴈幣人誰有。偕老雞窠世罕存。北斗擎盤調夜露。東溟獻酌吸朝暾。斑衣繞膝綿餘慶。承繼陰功世世敦。</text>
<title>題瓢泉稿後 李佐郞養直</title>,<text>幕雀冰魚古有徵。沙梁虎護又堪承。一鄕章甫辭無異。始信瓢泉子道能。</text>
<title>追悼亡壻趙良鉉</title>,<text>冰玉其姿錦繡文。少年才器卓超羣。重泉一路誰相促。老父哀呼若不聞。</text>
<title>哭趙上舍仲顯</title>,<text>虛負奇男許大胸。海東文酒晩舂容。如何造物違施報。哭子踰年又躡蹤。</text>
<title>謹輓九峯從叔父</title>,<text>堂內靈光父列尊。派流溪上溯眞源。家庭早服詩書禮。孝悌兼承祖子孫。三樂纔存榮老宅。九峯長掩蔡翁門。後生不盡悠悠痛。何處難疑更質言。</text>
<title>輓尹宗周 號菊隱</title>,<text>兩家先契極源源。瓜葛中間誼更敦。學以魯中闕里黨。隱於菊下柴桑村。暮年自擬同襟勖。此日誰知萬事飜。濁有一言慰寂寞。都將負荷屬賢昆。</text>
<title>輓朴百源 在煥○二○辛巳</title>,<text>僑居玄洞近牛鳴。白石淸溪十里明。竹杖郫筒春後約。那知孤負半山盟。如昨紅顔白髮新。暮年多少擬經綸。胸中萬事終歸謬。後死吾人祇損神。</text>
