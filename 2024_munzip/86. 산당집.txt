<title>擅勝樓題詠[金麟厚]</title>,<text>樓卽山堂公胤子萬戶公諱演文之別墅亭榭。而河西金先生麟厚。嘗枉訪題詩而改樓號曰淸遠樓。蓋取諸周濂溪愛蓮說香遠益淸之意也。五絶六首。石川林先生億齡之所題也。連山南下群峯秀。大野西廻別浦遙。雨送曉禽天不盡。露迎朝日霧方消。荷蕖正好風翻葉。梅嶼便宜月上梢。靜聽幽泉寒瀉玉。綠楊多事妬輕腰。地勝臨空闊。憑欄絶世紛。池涵山夜月。窓入海天雲。玉密深凝碧。金團晩吐芬。相忘魚鳥樂。終歲度朝曛。右河西金麟厚</text>
<title>詠樓[林億齡]</title>,<text>世擅關中地。長疑客自來。如何專一壑。山海繞樓臺。</text>
<title>詠蓮[林億齡]</title>,<text>傳聞荷萬柄。君亦慕濂溪。若化龜千歲。田田亂葉棲。</text>
<title>詠烏竹[林億齡]</title>,<text>葉葉啼寒雨。方知遠別離。山崩湘水渴。庶可淚痕稀。</text>
<title>詠德津商船[林億齡]</title>,<text>細雨滿西海。孤帆閑往還。商人應自苦。君作畫屛看。</text>
<title>詠方塘[林億齡]</title>,<text>九井峯頭月。誰分落小池。池虛如古鏡。一一照鬚眉。</text>
<title>詠月出山[林億齡]</title>,<text>山似郭煕筆。蒼蒼黑未乾。侯家無此幛。君獨對柴關。右石川林億齡</text>
<title>附錄進士公詩 公諱彥潾。嘉靖丙午進士。山堂公之孫也。</title>,<text>天地之間物外翁。綠樽相對弄淸風。山僧不識閑居意。三度求詩一月中。</text>
