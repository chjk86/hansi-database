<title>歸覲扶安衙 辛未</title>,<text>朝醉溪亭酒。暮投野村宿。秋風吹颯然。候鴈來從北。山川阻且長。勞哉我行役。</text>
<title>發龍仁</title>,<text>驅馬何薄薄。南邁取長道。曙霞翳四山。朝日出杲杲。莾蒼大野中。四顧多百草。故鄕日以遠。念之心懆懆。征駕杳何之。行役令人老。秋風助我悲。太息望京鎬。去矣勿復陳。奇賞晩更好。男兒天地間。遠遊須及早。况我奉晨昏。敀意日浩浩。山川多殊特。騁目寬懷抱。高興薄雲霄。遐想在瀛島。採藥獻北堂。千年永壽考。</text>
<title>感懷 時陪慈闈行</title>,<text>逖矣扶風縣。行行道路長。秋風吹客衣。僕夫踏寒霜。悲歌發駒城。薄暮睠洛陽。山川雖云遠。我馬未玄黃。魚軒耀皎日。道上有輝光。因之念疇昔。停驂心內傷。哀哀我王母。捐世何太忙。神輿遵舊路。摧我寸寸膓。十年受愛育。長大轉難忘。呑聲涕自零。永歎不成章。</text>
<title>暮行</title>,<text>蒼蒼落景暗。行子去不休。從此西溪遠。悵然一回頭。華嶽隔杳茫。何處是故丘。</text>
<title>白雨</title>,<text>白雨蕭蕭暗古城。城南泥道馬蹄輕。湖山千里迷敀夢。落日秋風撼客情。漠漠寒雲捲鉄城。西風驅雨晩陰輕。回頭漸覺靑溪遠。欲渡鷄川不耐情。</text>
<title>思鄕</title>,<text>𨓅矣客行遠。悲哉秋氣凉。白岳杳天外。去去非吾鄕。稍喜多新咏。蓬山入遙望。</text>
<title>晩來</title>,<text>晩來天欲雨。遊子欲何敀。四野多秋色。半山映落暉。道遙征馬倦。店濶僕夫饑。幽賞雖云樂。不如卧釣磯。江平一匹錦。遶岸皆漁家。秋晩山如畵。霜飛樹作花。壯遊宜泛海。此去欲飡霞。仙伴應須我。蓬瀛夢裡遐。</text>
<title>錦江</title>,<text>錦水風光滿小舟。夕陽江畔逈譙樓。將軍住節開䧺鎭。萬堞長城壓晩洲。</text>
<title>小浦</title>,<text>驅馬浦邊晩色新。九秋風物屬佳辰。南遊領略湖山去。自詑詩囊貯百篇。</text>
<title>遊楞伽。宿聖啓寺。</title>,<text>夜與禪群話。寂然入定心。緖風吹海浪。初月上松林。美酒從吾醉。淸詩勸客唫。溪南新瀑好。明發擬窮尋。何限尋眞興。回鞭復此中。山當樓左右。水繞檻西東。際海蒸霞爛。緣溪錦樹紅。滄溟可濡足。回首思無窮。</text>
<title>摩天臺</title>,<text>獨立高峯上。蒼茫日在西。堪誇出世遠。已覺與天齊。海色晴逾凈。商帆晩欲迷。天鷄叫寥廓。野馬裊高低。豪咏詩爭就。微醺酒更携。禪房可投宿。隨伴下山蹊。</text>
<title>元曉</title>,<text>偶乘流峙興。來上郡西山。靈境何曾見。禪菴此獨閑。鍾鳴石溜底。秋老海雲間。心靜仍忘世。蒲團宿不還。</text>
<title>自元曉上懸雲閣</title>,<text>飛樓依絶壁。上與白雲懸。高處疑非世。憑來若喚仙。恍惚風簫響。蒼茫野馬天。欲問長生訣。三飡玉乳泉。</text>
<title>石磴</title>,<text>石磴無窮極。行行上碧岑。異香聞桂萼。爽籟在松林。日入金沙靜。泉含玉乳深。此中眞似剡。乘興可重尋。</text>
<title>投宿石在</title>,<text>極目惟滄海。投身更上方。鍾鳴僧欲定。明月散晴光。</text>
<title>龍淵</title>,<text>再尋靈嶽勝。淸興更如何。境與塵間遠。詩從醉後多。煎茶雜薑桂。移席籍藤蘿。隨處皆淸賞。登山且放歌。龍湫堪可賞。飛瀑儘奇哉。洒作三冬雪。喧成萬壑雷。得無厚坤坼。疑自九天來。餘彩敀楓蘝。斜陽坐忘廻。</text>
<title>贈老釋</title>,<text>物外淸遊又北山。諸天月色海雲間。喜得高僧良夜語。一樽携處却忘還。日氣蕭蕭九月秋。白雲籠壑洞門幽。山家有酒黃花發。携客催登水上樓。日暮秋風動竹籬。飄飄霜葉落金巵。龍淵正在雲深處。芒屩沿溪任所之。</text>
<title>宿開岩咏三絶</title>,<text>寂寂靑蓮界。層層白玉巖。逢僧長夜語。落月半山含。孤寺坐長夜。寒山聽北風。寥寥傾玉卣。幽意與僧同。山與禪俱靜。寒霄坐整冠。渾忘塵外事。三日逗仙壇。</text>
<title>贈老釋</title>,<text>佳氣重九後。興在濁醪盃。儒釋不期會。詩篇隨意裁。霞明紅樹裡。人語白雲隈。歌詠仍成醉。翛然坐不廻。偶入開嵓路。高禪到底隨。慇懃把彤管。洒落賦淸詩。夜久人初定。鍾鳴月欲移。高歌紫芝曲。共結白雲期。老釋坐叉手。嗒焉無所思。焚香心寂寂。揮塵話遅遅。暗溜鳴山竹。黃花映羽巵。諸天空色裡。移席月相隨。</text>
<title>又贈老釋</title>,<text>無酒可典衣。有酒莫停盃。西山何蕭瑟。秋氣日悲哉。登高且逍遙。塵襟從此開。楓菊委池舘。蒼苔繞石臺。寄思嵩華表。騁目天地隈。山僧能賦詩。謂我莫遽迴。爾能有道氣。入山問幾時。丹砂可延壽。頤養百年期。諸天多異趣。俗子何能知。授我長生訣。申之以靈芝。何日謝塵垢。與爾長相隨。</text>
<title>佛樓</title>,<text>諸天慧月放新輝。夜靜招提掩竹扉。官釀呼來盈玉卣。良宵不醉且無歸。佛樓高且逈。斟酒散幽憂。山暝生秋月。佳期卜夜遊。日落衡山寺。人留惠遠觴。冥冥天欲雨。枕卣宿禪房。</text>
<title>謝老釋贈刀</title>,<text>古寺鍾鳴月影寒。再尋仙境宿蒲團。千峯霽色添新興。此夜山樓復盡歡。昔有將軍釰。今看釋氏刀。寒光明隙月。神鍔閃秋濤。半尺防身足。千金擬價高。未消牛斗氣。初淬鸊鵜膏。豈合書生拙。宜須國士豪。時來將一用。傾海洗腥臊。</text>
<title>作北關行。次朴質甫 昌遠 贈別韵。壬申</title>,<text>悢悢把盃別故人。臨分折柳共傷神。殘花驛路隨風散。一曲驪歌又送春。</text>
<title>宿山村</title>,<text>暮投山下宿。明發戒征車。雨色催前路。覊心憶舊居。馬嘶雲起處。鷄鳴月來初。北海春波靜。敀歟看釣魚。</text>
<title>曉發豊田</title>,<text>僕夫秣馬苦催征。睡起西窓月色明。去歲久爲南海客。今春轉作北關行。天邊宿霧迷敀路。山外殘鷄報曉聲。却憶西溪詩酒會。滿城花柳惱離情。</text>
<title>過永平有懷</title>,<text>斜陽蒼玉洞。游子歇敀鞍。咫尺人相阻。汀洲水自寒。行迷紅樹外。路指白雲端。重會知何日。臨流發浩嘆。</text>
<title>憶玄城</title>,<text>深深山谷起風烟。咫尺幽人隔水邊。櫪上倦驂愁遠役。窓前啼鳥喚殘眠。蒼茫野色迷溪逕。隱映雲光鎖洞天。遙想玄城淸夜月。蘆洲虗繫木蘭船。</text>
<title>金城道中</title>,<text>旅夢依依洛水橋。䰟敀故里不須招。流光䒣䒣催春序。峽俗煕煕聽野謠。塞外程途連海外。今朝行邁又明朝。支離遠役令人老。客裏愁懷賴酒消。</text>
<title>憶洛中諸益</title>,<text>別席驪歌惜去留。居然親友隔天頭。迢迢御史臺邊路。悢悢淸風洞口游。洛水春敀烟樹晩。咸關人遠嶺雲愁。騷壇後會將何卜。聊待北山桂子秋。</text>
<title>寄示趙君錫 景命</title>,<text>前歲南州別。今春北塞行。光陰如隙駟。深峽聽流鶯。未易他時會。難爲遠客情。緘書憑小吏。聊寄洛陽城。</text>
<title>入峽</title>,<text>重關九折勢盤紆。雲樹蒼茫北海隅。裡陰霾連日惡。塞邊風土與畿殊。悠悠長路詩囊富。草草輕裝匣釰孤。跋涉一旬猶未歇。何時敀去卧茅菴。川原俱雪色。疑是剡溪中。峽盡山猶壯。江凘艇未通。敀心迷海國。征馬遡胡風。關嶺千里險。何時此路窮。</text>
<title>路中和朴公瑞 鳳齡 別語</title>,<text>北方非我土。敀夢着西京。穆穆條風節。嚶嚶谷鳥聲。自爲邊塞客。難把故人觥。嶺外孤雲沒。南望溯遠情。</text>
<title>懷友</title>,<text>中春意晩氤氳。駈馬平原日欲曛。地隔鄕園魂未去。烟深塞樹路難分。咸關鳥道憐遊子。華麓螢窓憶數君。暫把孤琴彈素月。風飄一曲繞山雲。</text>
<title>過淮陽</title>,<text>新安以北栢森森。黛色參天日欲陰。地接名區山百轉。雪消寒曲水千尋。無邊風物迷靈嶽。隨處烟花惱客心。坐惜仙遊違咫尺。毗盧峯上暮雲深。</text>
<title>望金剛</title>,<text>金剛何許杳難攀。出沒層峯海水間。千里眼寒氷雪色。春風猶阻玉門關。</text>
<title>纔過鉄嶺。又陟咸關嶺。</title>,<text>陟彼高峯上上巓。俯看滄海逈連天。摧輪纔度羊膓險。歷井還愁鳥道懸。十里棧紆崖斷外。薄曛馬怯雪深邊。扶筇脅息攀層壁。極望虛無眼欲穿。路轉淮陽北。山當鉄嶺高。心憑釰壯。詩興薄雲豪。屈曲羊腸坂。蒼茫鯨背濤。登臨如羽化。何處訪仙曹。</text>
<title>草原道中</title>,<text>驅馬悠悠去。北關路渺然。春山猶帶雪。汀水半含烟。落日迷村塢。回飈動塞天。萋萋原上草。爭與客愁綿。</text>
<title>平浦月夜</title>,<text>夜到三更月影明。長湖十里綠波平。遙想楓溪春暮後。滿庭花發子䂓鳴。</text>
<title>在北靑戱贈諸益</title>,<text>風流不及杜中書。笑殺諸君計已踈。何處美人來入夢。碧霄殘月半窓虛。</text>
<title>大同寺。遇金剛僧。</title>,<text>上山春已暮。下山風更多。山水憺娛人。永日行婆娑。雖有遠遊樂。其如客愁何。逢僧叩幽討。遣愁放浩歌。去家一千里。目極春江波。賴有詩僧慰客愁。閑來無日不招遊。峯抽半壁巉岩起。寺倚層臺縹緲浮。目送滄溟欣得月。襟披爽籟怳疑秋。金剛勝賞成佳約。留待霜楓極意搜。錫杖飄然自遠來。禪壇揮麈澹忘廻。洗盃共酌葡萄酒。理屐頻登曇鉢臺。山勢岧嶤臨海壯。笛聲寥亮隔林哀。蓬萊早晩同奇賞。仙窟尋眞夢裡催。</text>
<title>踏靑日。上映碧亭。</title>,<text>亭開絶壁枕池邊。春日登臨思渺然。座上佳賓俱俊彦。席間名妓也嬋姸。天晴小谷聞啼鳥。風送飛花入舞筵。携得葡萄回醉眼。鎭南樓近曲欄前。繡陌風微不起塵。正當三月踏靑辰。高樓宴樂絲兼竹。一座談諧夜達晨。楡塞偏驚時序易。花園且喜物華新。忘形痛飮眞吾事。且向壚頭喚酒頻。春日蓮亭飮。酣歌興不窮。燕飛簷上下。魚戱島西東。水滿方池白。花圍曲檻紅。看看成久坐。非爲綺羅叢。</text>
<title>聞鶴憶舍叔</title>,<text>吾家老叔愛仙禽。舞月翩翩在磵陰。北關更聽華亭唳。不覺鄕園隔萬岑。</text>
<title>與朴生汝輝。往遊廣石臺。</title>,<text>笑指招提境。來尋雨後春。紛披花似雪。瀟洒石無塵。日落釣魚罷。夜闌呼酒頻。他鄕萍水會。携手樂佳辰。</text>
<title>更尋廣石</title>,<text>高詠武陵曲。重尋廣石臺。靑山唯一帶。流水幾千回。小酌羅紅妓。殘花落玉盃。溪邊西日晩。隨意踏春來。</text>
<title>次北靑邑子韵</title>,<text>霞光海色映寒峯。花落山亭萬點紅。塞外春深人未返。故園猶隔杳茫中。</text>
<title>自北向西寄朴汝輝</title>,<text>一樽邊海別。千里去留情。孤亭今夜月。能復憶吾行。</text>
<title>咏懷</title>,<text>朝辭北堂敀。暮投山店宿。行行父母遠。憂思曷其極。山川限西北。音信恐踈濶。關嶺千曲坂。危哉信難越。風高日易夕。春盡花已落。靑海頻回首。眇眇送遠目。</text>
<title>咸關嶺</title>,<text>僕夫晨整駕。催我上高巓。目送漁舡遠。身隨鳥道懸。棧危山戴石。風捲海迷天。稍喜塵襟豁。俯臨六鎭邊。</text>
<title>自憐</title>,<text>北去西敀驛路遐。自憐游子久離家。三春鞍馬身全倦。十日風沙鬂欲華。客裡幾圓關塞月。夢中頻詠武陵花。暝生野樹猶行役。催策嬴驂逐暮鴉。</text>
<title>呼韵咏冬栢。仰要諸君子俯和。癸酉</title>,<text>在盆冬栢樹。移植自中庭。先春花欲綻。冒雪葉全靑。根錯盤蛟勢。枝回屈鉄形。幽貞比君子。終歲不知零。</text>
<title>奉贐族祖仲習氏 昌說 赴鎭川任所 丁丑</title>,<text>便養得玆邑。板輿啓遠程。比隣違舊伴。朋酒送南行。辦賑才應裕。蠲供政更淸。槐黃留後約。聊慰惜離情。</text>
<title>完營對月聞樂。寄樹畫堂。庚辰</title>,<text>携得佳人樂未央。風吹繡幕夜生凉。低回舞袖翻紅燭。寥亮歌聲繞畵樑。滿席飛花侵寶瑟。近簾華月映羅裳。可咍樹畵堂中客。咫尺巫山枉斷腸。</text>
<title>遊扶安金山寺。與道以叔 時佐。次季父韵。</title>,<text>洞壑非塵界。桃源在此中。微鍾鳴夜雨。長笛溯春風。漫興呼觴促。淸游與客同。蒲團成信宿。幽意自無窮。諸天花雨屬良辰。靜寂禪房絶俗塵。一壑靈泉聽玉乳。六層寶塔坐金身。茶爐撥火灰經劫。庭樹飄香鳥惜春。携與良朋聊永夕。逢塲盃酌亂無巡。</text>
<title>次道以叔韵</title>,<text>悢悢臨歧意若何。出山微雨濕靑䉴。烟光晩鎖村村柳。霞氣春蒸谷谷花。南土久留知樂土。禪家一宿勝吾家。最憐離索令人老。滿目芳菲惜歲華。</text>
<title>贈朴日成</title>,<text>豈曰無親客。誰如爾日成。文宜游翰墨。武可作干城。力闘千人辟。豪談四座驚。惜哉完府案。猶載貢生名。</text>
<title>別席率吟</title>,<text>寥寥客懷惡。仍邀絲竹音。移尊華屋裡。列炬廣庭陰。露壓花心重。春將柳意深。山川別後緬。難復對床吟。</text>
<title>過白馬江。謹次李相公 頤命 韵。</title>,<text>三旬持戒忽相忘。快倒扶江滿滿觴。往蹟欲從蘭寺問。釣龍臺畔落花香。</text>
<title>謹次季父韵。奉呈飛鴻衙。</title>,<text>遠別愁何極。征車恨未同。雲光翳銅雀。秋色送飛鴻。食藿隨吾分。求蒭屬我公。從玆離索久。寄意短篇中。淸溪秋色老。幽賞遠難同。蕪沒園中菊。蕭條岸上楓。民情歌杜母。儒化想文翁。休咏敀來賦。宜移百里風。</text>
<title>金吾囚中。咏懷寄示舍弟信仲。辛巳○士子之囚王府。乃特恩也。事終白脫。</title>,<text>未侍高堂疾。還爲畫地人。忤時由我罪。伸枉仰君仁。異渥金吾繫。供辭玉陛陳。臯陶纔獻讞。經夜似經旬。</text>
<title>全州愼汝行千里來訪。呼韵書贈。癸未以後</title>,<text>辛勤匹馬叩荊關。相對依俙舊日顔。義氣益彰炎冷際。交情重討笑談間。忘憂恨乏杯中酒。捲箔同看霧裡山。芳草滿庭花似雪。留君謀醉莫言還。</text>
<title>茅湖志感</title>,<text>某丘某水揔傷心。荒廢園臺草樹侵。依舊松嵒潮打岸。祗今茅島鶴栖林。離鄕久矣湖山阻。返墅居然歲月深。叵耐孤生存沒感。悲歌中夜淚沾襟。</text>
<title>贈別孫生永萬</title>,<text>湖山名勝此高亭。邂逅他鄕眼共靑。落日雲烟迷遠浦。昔年花卉散空庭。蒲樽有酒堪留客。煖室聯衾不設屛。浮世同遊那復得。離歌唱斷海冥冥。</text>
<title>保寧衙舍夜話。書贈主倅。</title>,<text>潮退西洲月在東。主人携我縣樓中。家家絃誦成儒化。處處歌謠變邑風。魚是嘉肴誇海味。稻能新釀見民功。盃盤狼藉良宵飮。醉後高吟氣岸䧺。</text>
<title>自警</title>,<text>閑居儼若鬼神臨。蝸室蕭然隱翠林。靜裏看書差適意。年來斷酒卽怡心。玄黃有象猶鷄子。眞僞難分類鷇音。一理細推無物我。都將成毁付昭琴。</text>
<title>讀書道峯。敀路歷入北漢寺。忽遇同志諸友呼韵。</title>,<text>萬丈峯頭翳晩暉。三旬齋舍講書敀。奔趍白足迎蘿巷。邂逅靑眸坐石磯。殘雪欲迷尋寺路。暮雲猶濕下山衣。賞花勝會前期在。留待春風共浴沂。</text>
<title>與申正甫 靖夏，李一源 秉淵。呼韵。</title>,<text>溪亭勝集不期同。坐愛林泉窈窕通。十丈閙塵丘壑外。九秋佳景畵圖中。日斜飛瀑雙虹偃。天映方塘一鑑空。自愧年來凮度薄。有賓無酒但詩筒。</text>
<title>在山寺。次尹正夫 在誠 韵。</title>,<text>驅馬西郊日欲曛。滿山松竹鳥聲喧。塵心未盡君先去。獨掩沙門惱別魂。招提一會偶然同。松檜蒼蒼月滿空。遶寺金沙稱別界。登盤山果見淳風。西南石逕逶迤轉。上下溪流窈窕通。起滅浮雲經浩劫。千年長護釋王宮。笑爾俗緣重。仙區難久留。携筇將出洞。能戀舊儔不。</text>
<title>白門僑舍。遇六月志感。甲申</title>,<text>怱怱人間萬念灰。窮居偏感隙駒催。未伸一日供牲願。謾抱三年泣血哀。我罪平生凡幾積。喪餘今月又重回。寃懷欲訴嗟無所。天地茫茫五內摧。</text>
<title>吳季直 履周 挽 己丑以後</title>,<text>吾聞古聖訓。禍淫善必福。斯言豈欺余。此理宜無忒。奈何吳季直。才秀竟不實。識君姻好間。愛君素修潔。皎皎內懷瑾。朗朗外如玉。咀嚼經與史。著作頗瑰特。抱負久未展。朋儕所嗟惜。文章卽其餘。孝友實天得。少小失怙恃。至痛纏含索。廢讀蓼莪篇。欒欒淚成血。柴毁病仍痼。神精暗消鑠。居然六載間。沈綿委床席。斯人有斯疾。命矣遽夭掾。未及顔回年。實關世運厄。猶有腹中兒。後嗣庶無絶。紛紛桀黠輩。或享壽與祿。嗟君乃至斯。天道於何質。靈輀轉畿右。飛旐出漢北。欝彼天德麓。忍聞開窀穸。密邇接先塋。魂魄永有托。以此慰長逝。泉下可瞑目。</text>
<title>別尹正夫</title>,<text>我從君馬後。邂逅出西坰。此會仍山寺。前期卽磵亭。題詩幾言志。對酒或忘形。可耐今朝別。悄然獨倚欞。</text>
<title>送趙文卿 興彬 潭陽之行 癸巳</title>,<text>彩服遙隨五馬行。窮冬積雪塞寒程。繁華雖樂非吾土。親戚相分奈別情。遙看海天雲漠漠。靜聽林谷鳥嚶嚶。臨歧只願敀來早。不用區區涕自橫。南州此別意何如。欲問前期且挽車。遙想橘園無限景。也應端坐理琴書。</text>
<title>咏趙尙書亭子四時景 亭在衿川牛坡。尙書。卽忠翼公。</title>,<text>高亭超忽壓江湄。隔岸微凮習習吹。靑草滿庭人不除。靜中閒趣此間知。桃花亂落海棠紅。春盡江郊又凱凮。時雨好看禾黍熟。一團和氣屬年豊。寥落寒山露氣淸。滿林楓葉送秋聲。琴書靜寂閑無伴。隔樹幽禽盡日鳴。玄冬氣候已云窮。積雪摧殘衆卉叢。唯有園中松栢翠。歲寒勁節勖明公。</text>
<title>悼亡兒齊華</title>,<text>嗚呼歌兮歌正長。此限悠悠何時窮。汝憶吾時吾憶汝。至情幽明也應同。支離頑命尙在世。忍經三年迄于今。吾何生而汝何死。禍善福淫天難諶。嗚呼歌兮歌正哀。寃恨貫心向誰開。吾生五子縱無憾。爲子何論才不才。况汝天資逈出常。父母鍾愛異凡兒。汝今棄余入泉壤。凂凂胡乃遽至斯。嗚呼歌兮歌始放。汝敀天壤倘無恙。汝愛汝母不暫捨。何忍三載永相忘。崙飮汝乳岱在側。雖欲忘汝何可得。天倫至痛永無涯。一聲痛哭山欲裂。嗚呼歌兮悄終曲。天實爲之將奈何。咽咽之音慘慘容。至今思之哀寃多。汝兄今已迎婦來。何忍獨埋衿陽土。千古長訣自玆始。願汝泉下憶老父。</text>
<title>族弟子亨 夏行 輓</title>,<text>昔聞古聖語。仁者必得壽。今君遽在斯。報施竟何有。孝友本天性。文章儘餘事。七歲思卽壯。有作輒瓌異。及壯理擧業。矻矻窮日夜。以此膽丸志。佇期鵾鵬化。惜哉秀不實。彼蒼亦何心。吾門竟無祿。禍椓迭相尋。族祖倐先逝。賢弟繼又沒。先德𨓅無徵。後嗣半摧折。菀菀陶山麓。靈輀次第發。撫跡想平昔。萬事都已矣。一哭負臨壙。病枕淚如水。欒欒春府叔。服衰叩我廬。脉脉不得語。唏𡃰淚滿裾。曰余積愆殃。兒亡又無後。從玆嗣續絶。何以慰孀婦。君家盛子男。願得螟蛉兒。而我心匪石。聞此寧不悲。然有先人戒。銘佩不敢忘。以此答吾叔。逝者宜恕量。</text>
<title>臨陂叔 時澤 挽</title>,<text>忽驚㐫訃自南傳。夢也非眞豈信然。積德未徵都是命。吾宗無祿奈何天。官卑五品才難布。藥蓄三年病莫痊。孤露少咸今亦老。九原將續此生緣。淸風溪上向來遊。千首詩猶一篋留。談笑依然晨夢接。儀容埋却夜臺幽。新阡馬鬣違先隴。古宅鰲頭聞小樓。自此湖山誰復管。暮洲虛繫釣魚舟。</text>
<title>臨陂宅叔母挽</title>,<text>華胄媲美質。早歲敀我門。深得娣姒歡。善事舅姑尊。宗黨擧相賀。膾炙稱譽言。中間値貧窶。落彼鰲頭村。勤苦理桑麻。至誠奉蘋蘩。困極理必亨。夫子荷天恩。湖海典兩邑。從玆可忘貧。奄遭崩城慟。彼蒼胡不仁。哀毁疾仍痼。冥漠又敀眞。萬事都一夢。雙釰合延津。孤兒竟誰托。欲語徒傷神。昔我喪慈母。至寃無處訴。親黨誰復問。孑孑但號慕。維時我叔母。愍恤見心素。觴豆旣設奠。慇懃又致賻。厚意那可忘。銘佩在肝腑。依仰期百年。庶幾慰孤露。如何轉眄間。忽此聞㐫訃。撫跡恍非眞。南望涕如雨。窀穸卜遠期。密邇我母墓。敀應逢我母。爲報此生苦。</text>
<title>代人挽 甲午以後</title>,<text>友兼戚誼兩無猜。幾度相逢共切偲。纔見䧺州飛舃去。忽驚孤櫬載舟迴。倘非劇地勞心祟。莫是炎天病渴灾。可惜漢庭良吏盡。世間誰復牧民材。東郡昔年奏治聲。秩陞緋玉詑恩榮。平生素抱忠君志。溘死寧忘報國誠。篇就龜鑑稱秘筭。墳成馬鬣近先塋。最憐箕業無人托。後嗣凄凉劇愴情。曾作龜鑑之書。故云。</text>
<title>李監司 晩堅 挽</title>,<text>昔我丙子歲。讀書興聖寺。春山誰與伴。寂寂甘午睡。睡罷忽開眼。有客來何自。延坐道姓名。片言結知己。相見何太晩。識荊自今始。三旬共一榻。討盡心內事。秪今成陳迹。默想如夢寐。浮世失良友。此生更誰倚。秋風助我悲。淚洒廣陵水。自古窮達際。交情易變遷。坎壈一寒士。誰復相顧憐。惟君薄雲義。遇我同後前。北山幾枉駕。西郭共論文。時時話舊遊。亹亹到日曛。窮途易爲感。耿耿在心肝。如何轉眄間。奄棄人世歡。踽踽失所依。掩泣一長嘆。修短雖有命。君亡最可憐。關東纔按節。蒼黃征旆旋。孝心天不佑。至痛凮樹纏。欒欒面深墨。一疾竟黃泉。飛旐轉江漢。廣陵開新阡。蔚彼棟樑姿。掩翳丘隴間。公私痛何及。朝野涕共潸。題挽送遠輀。泣望不可攀。</text>
<title>吳友 季直 內挽 丙申以後</title>,<text>自我哭夫子。于今歲幾遷。惜哉秀不宲。朋儕所同憐。可哀孀閨婦。泣血殆十年。遺腹亦非璋。曷慰未亡寃。後嗣嗟已絶。有女詎持門。至願在同穴。一朝便溘然。孤䰟莫惻惻。釰合自有緣。昔以婚姻故。城西屢承顔。幽閑女士儀。溫溫妯娌間。愉色奉尊姑。咸稱誠意純。以此嘉柔德。孀閨奄畢身。未得螟蛉嗣。至恨澈九原。虞歌咽余唱。何辭慰孤魂。孑孑兩孤女。所恃惟阿母。笑啼俱可愛。提挈必左右。一朝棄如遺。笄嫁托誰某。念此欲下淚。逝者應睠顧。浮生若風燭。舊客亦皓首。十載存沒感。爲報我良友。</text>
<title>三從弟學古 明行 挽</title>,<text>夙聞達觀語。有生必有死。適去何足悲。適來何足喜。惟爾學古逝。慟惜久未已。少小志于學。天姿信絶美。孝友卽家傳。餘力治經史。高名闡蓮榜。晩跡屈蔭仕。俛首供職事。隨遇見操履。如何罹毒癘。旅舘遽不起。親戚𨓅以遠。斂尸竟誰是。孤櫬返舊途。萬事都已矣。嗟爾命嶮𡾟。早歲失怙恃。兩墳各異兆。落落數百里。雙釰幾時合。日夜泣孝子。經營願未諧。君遽至於此。泉臺目何瞑。寃恨菀未已。况又無嗣胤。繼絶竟誰俟。引領望鰲頭。嗚咽自潮水。人亡故宅存。風雨任傾毁。霜露下蒹葭。烏雀悲桑榟。祖載忽復促。靑松發玄駟。哀哀晝哭聲。逝魂應下淚。靑松。葬地名。</text>
<title>挽南都正戚祖 宅夏</title>,<text>弼雲山下好溪壑。我居巷南公巷北。花園竹塢接紅翠。杖屨追陪幾宴樂。微才甞辱一言奬。眷愛不獨爲親戚。况復同門忝僚婿。孫周兩情無相忒。我視爲祖公視友。往往高駕臨蓬蓽。如公大材不易得。餘事文章亦俊逸。腹中貯得萬卷書。七襄黼黻隨手裂。排風毛質竟未奮。惜哉天不與華國。落拓半世亦何恨。東府南郡享淸福。昭昭一理在食報。晩有賢胤彰世德。家聲復振侍郞宅。暮年茀履何雜遝。人世哀樂莾相仍。祗今萬事嗟何及。嗚呼公壽近八耋。一死本非爲公慽。奈此晩生失所依。出門踽踽何所適。秋風蕭瑟漢水濱。楊峽山川轉超忽。㫌翣翩翩出故山。薤歌半雜溪聲咽。老幼雨泣滿四隣。矧余親黨情何極。攀輴躑躅將奈何。贐以哀章咏在昔。</text>
<title>鄭友聖應 一河 挽</title>,<text>自我哭載文。居然十七年。郢歌誰和曲。牙琴永斷絃。凄凉餘舊宅。每過涕漣漣。晩契托吾君。彷彿臭味存。是知大賢後。不與俗人群。論交又講學。親愛若弟昆。聯翩北郭遊。厭飫西磵樽。轉頭迹已陳。萬事更何言。白首吾安放。撫念心茫然。浮世一逆旅。舊遊散雲烟。君敀見載文。爲我音信傳。載文。鄭龍河。偉然好氣像。流輩無出右。遇事辨邪正。虛襟接親友。志大自輕世。性豪不廢酒。氣酣憑高談。揚扢千古事。坦蕩露肝腑。如君得豈易。天地劇茫茫。奈何遽至此。鶴髮竟誰依。淚盡臨灘水。城崩晝哭聲。惻惻泣隣里。靈辰忽復届。故山啓玄隧。此別永終古。寂寞朋游地。殯歌豈盡懷。慟哭有餘淚。</text>
<title>任僉正 璟 挽</title>,<text>抱衾空齋樑月白。半夜夢見任君玉。滿架詩書信手抽。慇懃就我枕前讀。微辭討盡諷詠間。暮年學業相戒勖。覺來音容轉依俙。我欲見之何由得。耿耿不寐至明發。舊遊追想宛如昨。二十年前識君面。溫溫氣味出塵俗。自幸芳隣又密邇。越阡度陌相追逐。楓磵賦詩春雨朝。玉洞行斝秋月夕。軒冕不來頭易皓。大才棲遲屈蔭路。作官肯歎廣文冷。安貧自有顔瓢樂。有口不言生産業。有脚不到公卿宅。蕭然一室好看書。笑他紛紛名利客。惟君一生我知之。斯世斯人那復覿。令德考終雖無憾。奈此朋知盡零落。聞道維楊卜新阡。飛旐飄翩就窀穸。一哭臨穴違初計。悠悠此限塡胸臆。我今老矣日衰朽。泉路重逢庶可卜。雪天虞歌杳余唱。大夜茫茫竟冥漠。</text>
<title>贈人</title>,<text>喜君扶病至。延坐北山林。雪與愁俱積。泉含恨共深。蓼莪千古痛。凮樹一般心。日落寒鴉散。忍聞反哺音。</text>
<title>春帖 乙未</title>,<text>靑氊家業至今傳。子女成行滿眼前。要知四十三齡內。諸福爭臻乙未年。</text>
<title>余本懶於事爲。不治亭園。不知其奇花異草之爲可愛也。家兒履健。攻文肄業之暇。築一茅壇于小墻之側。蒔花種竹。以供吾朝夕之玩。亦一勝事也。遂以其所咏一絶。請得諸公之和。又要余題其尾。玆吟此以贈之。丙申</title>,<text>小庭遅日築方壇。移得花枝近藥欄。細雨霏霏春色裡。主人無事捲簾看。</text>
<title>久直永昭齋。不能遣懷於寂寞之濱矣。季父曁鰲頭叔雨以氏。聯翩枉顧。而季父先咏一律。要卽和。自念孤露以來。拋却吟咏者久矣。誠無以仰塞勤意。而雖然。有命不應。亦有乖於無諾之聖訓。終不敢以荒拙爲辭。謹此步韵。</title>,<text>杖屨聯翩訪我來。玄明門外小齋開。松杉蔭席心逾凈。花柳爭春眼屢回。官冷寢郞吾老矣。盟寒磯釣夢悠哉。諸公莫恠無新釀。奈此年來已斷杯。</text>
<title>與健兒，趙惟勉將遊朴淵。敬次季父贈別韵。丁酉</title>,<text>朴湫奇壯瀑。伊昔聽三淵。逸興乘秋日。行期趁曉天。緣溪宜玩景。貪路莫催鞭。回想禁廬直。玆遊不羡仙。</text>
<title>過蕩春臺新城。次趙僚 斗壽 贈別韵。</title>,<text>蕫役年年閙百端。齊言從古築城難。誰軆吾王懷保意。也敎民力蹔時寬。廟謀携貳苦多端。斲石倍於運石難。迂士不知陰雨計。只希邦政務仁寬。雨後風高霜氣寒。曉看三角露眞顔。行到碧蹄山下路。小溪西畔卸征鞍。</text>
<title>路傍謾咏。贈趙生。</title>,<text>登高聊極目。松岳路微茫。晩野新粱熟。荒原老菊芳。露寒虫語咽。天遠雁聲長。馬後聞淸嘯。風流最趙郞。</text>
<title>歷謁外舅豊溪書院感詠</title>,<text>豊溪祠下謁明靈。陟降洋洋若在傍。追惟己巳心猶悸。仰揖高風淚滿裳。</text>
<title>曉到臨津口占</title>,<text>臨津水濶風揚波。泛彼松舟一葦過。曉天錯莫星宿稀。赤壁山色望嵯峨。仲秋凮高天雨霜。黃菊丹楓映江沱。宛在中流任沿泝。趙子叩舷發長歌。老夫於此興不淺。且與阿兒共吟哦。月影欲沉半江水。悠然擊汰看天河。留連不知東方白。上馬遝復向東坡。</text>
<title>過花潭書院有感</title>,<text>花潭泉石最淸幽。激激鳴波左右流。平生自詑楓溪勝。今到斯亭却見羞。曾是潭翁考槃地。靑莎白石自成蹊。陳迹祗今無處問。子䂓終日隔林啼。惻惻徐公宅。園臺近墓庭。鳥啼花谷院。溪咽逝斯亭。艸裡碑埋沒。林端雨晦冥。敀來數百載。吊古涕空零。</text>
<title>登大興山城口占</title>,<text>捫參脅息坐長嘆。九折危巒路萬端。屈曲地形疑鳳翥。逶迤山勢若龍盤。如非百二凾關壯。莫是三千蜀道難。卽見朝廷無猛士。守城安得主憂寬。</text>
<title>宿大興寺講說堂</title>,<text>携筇緩步碧山崖。行處澄潭曲曲佳。塵土世間那得此。逢僧聊話百年懷。</text>
<title>觀音窟坐咏</title>,<text>露菊霜楓手可攀。觀音窟裡坐忘還。緣溪處處皆飛瀑。僧語難分咫尺間。</text>
<title>朴淵觀瀑</title>,<text>山路崎嶇洞壑深。朴淵遙向此中尋。倒來飛沫層層玉。踏盡恒沙步步金。疊石橫奔雷欲動。重巒簇立日還陰。可令廬瀑能專美。筆謝靑蓮愧拙吟。仰看銀瀑半空來。萬壑千岩沸若雷。怳惚雲烟開又合。欲尋敀路杳難裁。竹筇來憇泛槎亭。接天飛沫勢崢嶸。蒼茫莫曉神龍意。雲雨冥冥鎖去程。白練橫空眩兩眸。上流飛瀑下成湫。銀河倒掛三千尺。若比廬山果孰優。</text>
<title>朴淵敀路口占</title>,<text>一帶銀河掛半空。洞中峯壑費神功。蛟龍噴沫疑飛雨。乕豹藏林自嘯風。九折棧途還百折。淺紅楓葉或深紅。吟魂欲散身超忽。到此詞人句未工。</text>
<title>登山城將臺</title>,<text>飄然羽化冷冷凮。眼底群山四望通。縹渺層臺高百尺。怳如身在半空中。</text>
<title>入松都有感</title>,<text>憶曾丁亥作西行。屈指于今歲十更。松嶽主人依舊在。竹橋流水不平鳴。麗朝命革皆天運。滿月臺荒尙土城。山鳥亦知亡國恨。隔林啼送兩三聲。</text>
<title>路見夢窩族祖銅碑。口占。</title>,<text>目擊銅碑慣姓名。吾家丞相播仁聲。撫摩遺澤今猶頌。處處歌謠載路傍。</text>
<title>登南樓</title>,<text>繁華寂寞舊宮春。五百王基跡已陳。獨上南樓悄延頸。水光山影揔傷神。松都王氣一朝窮。故國繁華春夢中。麥秀歌成悲舊址。竹橋波咽泣孤忠。含羞篛笠侯家女。射利錙銖戚里翁。洛下人傳麗季俗。今來頗與所問同。</text>
<title>登滿月臺。哀王氏絶祀。</title>,<text>滿月今缺。臺荒艸樹繁。遺墟餘殿砌。何處問王孫。水咽樵歌雜。天陰鬼哭煩。園陵誰掃洒。異代絶蘋蘩。寂寞杜門洞。凄凉滿月臺。陰雲開又合。遊客去還來。古址生禾黍。荒原入草萊。漢陽遙憑目。䓗欝氣佳哉。</text>
<title>楸宮感懷</title>,<text>佳氣䓗籠万秀峰。楸宮遺蹟頌興龍。五百麗朝天命訖。眞人禪受自從容。肇基王跡地。天命受無疆。警蹕何年過。羹墻孝思長。竪碑遵聖旨。言志揭宸章。寶筭神應佑。從玆國運昌。</text>
<title>敬次楸宮御製</title>,<text>樹立煌煌太祖業。興龍舊蹟有玆宮。聖子神孫承丕烈。定知鴻運啓無窮。</text>
<title>咏趙惟勉騎牛</title>,<text>趙郞騎小犢。垂轡下山阿。落日吹蘆笛。時時叩角歌。</text>
<title>歷訪德水田舍</title>,<text>歷覽松都又朴淵。凮烟盈袖我行旋。槖駝橋外黃雲野。德水山邊碧海天。僮僕迎來眉有喜。鄕庄敀卧夜甘眠。營營斗祿還堪笑。欲向田間送暮年。十年多病廢吟詩。雖對佳朋一例辭。今日好乘山水興。強題蕪語贈阿兒。半年縻禁直。今日訪田居。地連滄海濶。門對碧山虛。園果兼梨栗。盤供錯蟹魚。回頭語癡子。鄕趣果何如。</text>
<title>次桂坊諸僚韵 戊戌時。爲侍直。</title>,<text>志業蹉跎竟未成。暮年華髮一官淸。書從學士論微旨。身齒胄筵聽講聲。久忝漢班慚瑣瑣。新承唐政仰明明。日看睿德躋昭曠。執冊偏深輔噵誠。</text>
<title>淸風溪閣。謹次季父韵。贈尹叔 以德。</title>,<text>溪流不改昔年聲。閱盡悲歡淚幾傾。虛閣舊遊今寂寞。某丘陳迹揔分明。官寒我作紅塵客。才大君猶白面生。謾詠陶公敀去賦。西疇何日事春畊。</text>
<title>德山李同知挽</title>,<text>人稱五福壽爲先。公卧林泉近百年。厚德仁凮徵得祿。韶顔華髮仰如仙。西湖梅放期春賞。南極星昏了世緣。多病竟違蒿里餞。淚交飛雪洒江天。</text>
<title>朴司禦挽 己亥時。爲副率。</title>,<text>桂坊交直菊花辰。詩酒團欒過幾旬。一別西京敀未得。旅魂愁殺子䂓春。胸裡不留一點塵。淸疎氣宇任天眞。自有晩生知遇感。世間那復見斯人。澄波一帶是名區。公昔經營起小樓。怊悵主翁今不在。夕陽鄰笛使人愁。澄波亭。卽公之所甞築。七十光陰古所稀。滿庭蘭玉爛交輝。在公福祿應無憾。須向泉臺好好敀。</text>
<title>在楊口任所。遇旱祈雨。吟一律示諸生。庚子</title>,<text>聖主新臨社稷安。太平佳氣萬民歡。自憐峽縣分符吏。曾是書筵挾冊官。憂國願豊雙鬂白。愛君如父寸忱丹。虔齋庶荷天心格。終日松壇坐正冠。</text>
<title>三淵先生在雪嶽。贈詩二絶。奉和其韵。</title>,<text>先生一札跪而攀。云自西湖已入山。多病無由陪杖屨。夢魂飛繞水雲間。百淵何許隔千山。中有仙人自在閑。擬待明春花發日。此身留侍几床間。麟縣之梅卽我梅。也應花萼雪中開。何事伊人藏不遣。漫敎鄰价去還來。先生之梅在獜衙。爲本倅所奪。故先生要余推還。屢煩价見敗。故云。</text>
<title>深谷寺</title>,<text>崇朝微雨暗前山。皁盖翩翩水石間。晝永蒲團僧獨睡。客稀松逕戶常關。桃源地僻身堪隱。桂樹叢長手可攀。城市近來風浪惡。移家吾欲謝塵寰。</text>
<title>詠葵花</title>,<text>入洞雨初歇。葵花映遠岑。看玆傾日性。推我愛君忱。葉葉隨凮轉。枝枝覆砌陰。折來欲遠贈。眷眷勖朝簪。</text>
<title>次李郞韵 壬寅</title>,<text>客游愁遠別。春色老萱堂。意懶看書地。魂勞舞彩塲。祗殘此楊縣。於爾卽桐鄕。不必催敀意。排憂陟彼崗。</text>
<title>中臺寺僧文上人。自靑松府訪余於楊麓縣齋。出示詩軸。三復咏歎。謹次淸陰韵。</title>,<text>淸陰於戊寅自潯陽。敀栖於安東鶴駕山中。有此詩。腥塵曾不染冠巾。罵賊貞忠世絶羣。當日考槃何處是。鶴山回首但寒雲。腥穢滔滔染漢巾。公惟超出俗人羣。秪今携與山僧話。淚入南州鶴駕雲。</text>
<title>趙延豊 正誼 挽</title>,<text>襟期綽有古人凮。恭儉持身孰如公。喜怒不形辭氣際。笑談時藹酒杯中。七旬壽享由仁得。五品官卑奈命窮。最是葭莩情誼篤。白頭臨挽淚盈瞳。</text>
<title>平居本不喜吟咏。罪謫之後。尤有所戒矣。兪南平子華 夏基。屢送詩請和不已。玆不得不破戒。強和其韵。癸卯</title>,<text>君在飛鴻我洛陽。佩蘭行色一時忙。衷情皎皎雲俱㓗。寃恨悠悠海共長。鸞鏡遠分千里影。金波相照兩鄕光。同罹罪籍敀何日。滄海無邊路浩茫。鸞鏡。指兪子華離室家。</text>
<title>再疊</title>,<text>讀罷離騷憶漢陽。坐看斜日下山忙。愁添杜宇聲聲苦。寃入湘江咽咽長。忍說羣奸爲蜮射。欲將哀抱訴龍光。芳蘭采采空延佇。回首西方意渺茫。</text>
<title>三疊</title>,<text>先君丘墓寄洪陽。二十年來歲月忙。四節苾芬諸子托。數尋松檟幾枝長。那能地下回春色。無復人間愛日光。知有精靈應戀結。夢中顔範接微茫。</text>
<title>蒙宥後四疊</title>,<text>逐臣南海見春陽。浩浩敀心逝水忙。穉子待來愁政切。征車關雨路何長。賜環新寵誇行色。泣玦幽寃照日光。前後驅馳吾欲老。天涯家室問蒼茫。</text>
<title>兪子華示奇字韵。忘拙走次。</title>,<text>道之窮矣命之奇。家國安危奈此時。赤血未從元老死。白頭還作逐臣悲。鄕書不至空煩夢。黨籍猶榮且樂飢。始識長沙非世外。南來頻見故人詩。</text>
<title>次子華送別韵</title>,<text>滄波嗚咽去留情。君在邊城送我行。自喜今朝蒙盛渥。忍言當日赴嚴程。固窮政合追尼聖。投水何須效屈平。臨別贈規惟在此。對床終夜數殘更。</text>
<title>再疊</title>,<text>白首滄桑閱世情。恠君仍謫我先行。傷心洛下追隨地。屈指湖中遠近程。老去覊懷懸北闕。向來官酒憶南平。金鷄放赦知非久。天道循環有變更。</text>
<title>次崔生鳴謙韵</title>,<text>知君出入市南門。邃學高文盖有源。胸裡雪消査滓累。舌端風動古今論。雙眸閃閃藏星彩。半面醺醺帶酒痕。不使佳朋來此地。老夫誰與說幽寃。</text>
<title>臨別謝贈主倅</title>,<text>送我慇懃醉一塲。使君高義出尋常。竹園風送蕭蕭響。梅閣杯浮淡淡香。捐廩幾霑周急惠。枉車頻動滿城光。窮途自有銘心感。別後相思永勿忘。</text>
<title>贈辛棘人尙璧</title>,<text>邂逅機張地。曾非夢寐期。齒酸新謫况。情若舊相知。去國孤臣恨。終天孝子悲。君親耿結戀。相對淚沾頤。</text>
<title>因臺啓未敀。述懷示兪子華。沈峻之啓曰。得保首領。於渠亦幸。請還收放釋之命。</title>,<text>得全首領是恩私。不待臺言我自知。雖道萬誅何足動。終須一死可忘悲。蠻雲翳翳秋天遠。鬼火翻翻夜雨垂。采菊汀洲今已暮。寬懷猶有野翁巵。</text>
<title>放還洪陽後。伏次季父下示韵。</title>,<text>歷盡嶺南數十州。此行非是作閑游。羣奸造譖仍媒禍。遠謫經春又涉秋。葵藿微誠懸北極。松楸敀路指西洲。衰容尙帶蠻烟色。臺閣今停白簡不。</text>
<title>依楸齋春帖 乙巳</title>,<text>朝暉洞僻絶人烟。俗語何曾到耳邊。春及西疇將有事。細風甘雨自畊田。草屋依山麓。新春喜氣盈。梅𤗉寒月白。卧聽讀書聲。</text>
<title>改紀後。將敀洛中。謹次依楸齋季父韵。</title>,<text>結廬故山下。百感在松楸。世亂栖難定。兒亡歲易周。逢春增愴愾。臨別更遅留。早晩投閑計。終須就此丘。</text>
<title>遭讆言。聊吟長律。示兒輩。</title>,<text>栖遑南北歲三徂。故土重來白盡鬚。底處對誰宣悖說。時人謂我諂㐫徒。巧言何限吹毛毁。薄俗無非當面輸。素性自期懷正直。平生本不學阿諛。功名老去逾酸齒。明哲由來卽保軀。末路是非吾豈與。要津榮利世爭趍。朝廷誰任忠邪別。名器都無貴賤殊。識務賢人難復得。憂時志士但長吁。不容斯世庸何病。獨立危途轉覺孤。湖海再尋𩿨𪆽約。雌黃一任馬牛呼。踈慵莫恨明時棄。昭釋還蒙聖渥紆。志在徂南雖便訣。誠深拱北永無渝。生時未效傾葵悃。死後寧忘結艸圖。已矣田園從此去。紛紛俗子莫睢盱。</text>
<title>趙聖瑞 鳳齡 母夫人挽</title>,<text>夫人媲世德。赫赫詩禮門。白軒所鍾愛。義訓及女孫。于敀事舅姑。下氣和溫溫。有子敎三遷。滿庭皆芝蘭。中罹斷猿哀。淚眼猶未乾。德門荐禍椓。况復哭所天。苫塊寄危喘。泣血終三年。扶持賴神祐。餘慶在後昆。科榮萃一榜。喜氣溢堂萱。遐齡躋八耋。一疾奄重泉。不盡城崩痛。終諧釰合緣。凮雪飄飛旐。厚夜何時晨。作歌慰長逝。目極湖海濱。昔我年十五。承顔每升堂。追逐諸郞後。慣識閫範良。眷眷撫頂愛。視若諸子行。德音又飽飫。于今四十齡。中間各南北。落落如散星。嗟吾賦鵩行。夫人所疚傷。阿郞遠寄書。歷歷瀉中腸。終始荷眷想。感結心內藏。誰知轉眄間。婺彩忽沉光。欒欒棘人痛。念之涕滂滂。親黨𨓅以遠。死生誰扶將。白首餘舊客。撫跡情可量。南望思一慟。無奈道路長。永言閨中懿。且待表瀧崗。</text>
<title>楓溪小會呼韵</title>,<text>五載他鄕勞遠思。及敀華髮鬂邊垂。蠻方自謂埋殘骨。洛社誰知赴此期。劫後池臺依舊態。雨餘泉石助新奇。逢塲且盡團欒興。離緖何須帶醉眉。李一源將還白川郡。故云。一逕緣溪入。諸朋幷袂來。樓可舒遐矚。雨妨上曲臺。白頭憐我病。靑眼得君開。慇懃終夕話。池閣又新醅。</text>
<title>中秋。與李婿汝明，朴友公美及健，選兩兒。步向蕩春臺。呼韵。</title>,<text>茅屋蕭然寄北阿。晩來乘興薄言過。秋容㶑灧雲光澹。山色微茫雨氣多。村叟尙知前日面。川流不改舊時波。重尋卄載遨遊地。脚倦高崗奈老何。</text>
<title>癸未甲申年間。與同志數三人。負笈攻業於蕩春臺下。卄載之內舊遊之人。零落殆盡。今來此地。不勝哀傷。忘拙再疊。以示感意。</title>,<text>竹筇曾擲此山阿。二十光陰倐忽過。內外栖遑身已老。中間哀樂感偏多。風傳谷鳥嚶嚶響。雨帶山潭咽咽波。存歿至今餘白首。舊遊回想意如何。</text>
<title>夢見南叔汝一 道揆 氏。有感賦懷。</title>,<text>昨夢南隣泉下人。逢塲景物倍淸新。岩巒水白通宵雨。桃李花紅滿樹春。眉上攢愁憂國事。席間呼酒展情親。覺來顔色依俙記。樑月矇矇夜向晨。</text>
<title>挽閔進士 泓</title>,<text>漂泊西湖歲月遅。倐來㐫報夢堪疑。三珠太半凋零後。八耋居多凍餒時。門掩荒溪秋雨冷。魂敀故土海雲悲。欲題哀挽偏垂淚。先子交情小子知。鴈塔題名早。龍門射策難。窮途均是命。坎凜不須嘆。空室常懸磬。他鄕奄盖棺。秋雲鎖古宅。那忍過幽蘭。幽蘭。谷名。</text>
<title>砥平任所。差祭楊津。宿趙君錫 景命 敀樂亭。感吟一律。己酉</title>,<text>高亭縹緲絶浮埃。十里明沙眼忽開。認是趙兄曾卜築。倐然陳迹已泉臺。灘聲帶咽長含恨。鳥語多情若訴哀。耿耿生前敀樂地。也應精魄此中來。</text>
<title>仲夏下浣。遊鳳凰臺。書贈主人。</title>,<text>世味齒酸久。功名念已灰。甘爲麋鹿友。頻訪鳳凰臺。樹影侵庭畔。山光倒水隈。明朝投紱後。敀夢定悠哉。</text>
<title>挽李南原 廷亮</title>,<text>八月風高天雨霜。我思悠悠在濱陽。突兀華屋未半就。嗚呼主人去何忙。一哭靈柩余懷悲。故情欲言言之長。少日深荷不鄙恩。托契居然四十齡。忘年交誼老冞篤。白首相對肝膽傾。往在辛壬禍彌天。嗟我遠作長沙行。茫茫海島隻影孤。故舊誰能問死生。唯公獨有戀戀意。素書一月凡一束。頻煩饋遺米兼豆。厚意慇懃重山岳。窮途易感自古然。耿耿一念何時歇。去春分符歷公軒。公適西行不在宅。地是莾蒼接芳隣。時送赫蹄慰欝結。丁寧一會秋以期。勝遊笑指龍門楓。龍門楓葉今爛熳。公胡永敀窀穸中。人間竟失好知己。如玉其人那復覿。蕭蕭暮雨落木聲。老淚欲下山陽笛。回首庭畔茁雙蘭。餘慶應須他日蕃。魂兮魂兮好敀去。我欲以此慰九原。</text>
<title>踏靑日。與尹伯勖 昌來，李一源。共賦。庚戌</title>,<text>永斷塵緣萬慮空。蕭然身在畵圖中。芳園共踏萋萋草。幽澗時迎習習凮。酒裡談諧兼老少。雨餘花竹間靑紅。西湖我有林泉勝。結社他年與子同。</text>
<title>李一源席上。呼韵共賦。</title>,<text>延客蒲團坐。茅簷日影踈。壁懸中國畵。案有古人書。促膝微吟際。論心久別餘。黃昏猶不去。留待月來初。</text>
<title>再疊</title>,<text>靜裡高枕得。窓外竹踈踈。獨酌盈樽酒。時看滿架書。惜花朝雨後。延客午眠餘。吾老休官去。從今賦遂初。</text>
<title>三疊</title>,<text>隔隣三十載。知爾意淸踈。招友那無酒。寬懷只檢書。世情談笑外。春興詠歌餘。更有看花約。雲溪日暖初。</text>
<title>四疊</title>,<text>白首營何事。愚慵與世踈。祗今羞作吏。疇昔愛看書。業退窮居後。詩成久廢餘。雅懷消落盡。誰識我生初。</text>
<title>五疊</title>,<text>多年雖阻隔。寧或故情踈。逼側東西巷。聯翩咫尺書。落花春㒲後。飛瀑雨晴餘。這裡留佳約。煩君莫改初。</text>
<title>次一源隣字韵</title>,<text>落絮飛花揔可憐。古亭閑日坐悠然。簷前竹影踈踈雨。郭外烟光澹澹天。極望西湖眞樂土。乍遊東峽亦仙緣。何時與爾同携手。敀及三農理石田。</text>
<title>太古亭。與洪君則 重聖，李一源共賦。</title>,<text>古亭延客坐。晴景正姸姸。入洞山如畵。吟時日似年。地深楓澗水。春晩杏花天。怊悵盃盤會。追懷十載前。</text>
<title>太古亭老人會。次從字韵。</title>,<text>杖屨翩翩阡陌從。仙庄隱隱弼雲峯。幾年江海親知散。今日池臺長老逢。啼鳥落花春色暮。和凮微雨樹陰濃。先人集友公無恙。意在扶將献短筇。適以短筇献寤齋。故落句有云。</text>
<title>燈夕</title>,<text>淸夜家家烈萬燈。月中明滅影層層。欲從高處憑遐矚。試向前山杖策登。</text>
<title>社署小集。次埃字韵。</title>,<text>社壇超忽絶浮埃。面面蒼松谷谷苔。隨處携筇皆可坐。主人多意佩壺來。</text>
<title>燈夕。尹伯勖持被社齋。不得相會。方切悵耿矣。華什適至。遂忘拙強次。</title>,<text>少長聯翩步屨從。強扶衰疾陟前峯。觀燈縱有良宵飮。隔嶺難啚好友逢。萬點銀花雲外亂。千竿火樹月中濃。年來勝賞無踰此。故坐松壇久住筇。</text>
<title>白雲洞。與尹伯勖，李一源會話。憶主人。</title>,<text>白雲隨客到仙臺。流水環蹊長碧苔。空谷雨過芳艸嫰。小園凮動古槐摧。從他水石春將晩。鎖却柴荊晝不開。山鳥嚶嚶啼向我。多情如待主人來。</text>
<title>次李一源韵</title>,<text>春盡溪山夏又來。滿城花柳氣佳哉。良辰好卜騷壇會。吾亦新從峽裡迴。</text>
<title>次李一源席上韵。送洪君則丹陽之行。</title>,<text>少日交情老愈新。知君襟韵已超塵。三淵門下舊詞伯。二樂樓中今主人。咫尺神仙聊可喚。尋常魚鳥自相親。吾衰那得共淸賞。獨掩柴扉楓磵濱。</text>
<title>寄李一源要和</title>,<text>逼側東西巷。眹離一月餘。嚶嚶喚友鳥。潑潑忘機魚。閉戶憐同病。經春歎索居。蹇驢能借未。吾欲造君廬。</text>
<title>閑中咏懷。錄呈伯勖詞案。要和。</title>,<text>六十光陰隙駟過。悲歡衮衮鬂毛皤。亭臨曲沼看魚躍。門掩窮山設雀羅。中夜不禁憂國淚。南凮誰和阜財歌。百年磊落男兒志。點檢平生悔恨多。</text>
<title>次尹伯勖韵</title>,<text>書帶瓊琚至。知君晩興豪。天然唐調逼。妙處楚騷高。只爲心懷適。何須意匠勞。效嚬無好句。停筆倚山阜。</text>
<title>詠懷寄尹伯勖，李一源要和。</title>,<text>衷情欲說但嗚呼。閱歷滄桑白盡鬚。詩酒生涯多歲月。釣漁踪跡半江湖。晩從蔭補身方倦。早謝科榮計亦愚。末路知音君獨在。淸篇頻寄故人無。</text>
<title>再疊</title>,<text>空谷人稀鳥獨呼。苦吟終日將衰鬚。孫能拍樹爭桃實。兒亦趍庭自杏湖。老去身閑宜任分。向來形役始知愚。秋風可做敀田賦。鷗𪆽蘋洲待我無。</text>
<title>三疊</title>,<text>杖策源源不待呼。靑眸相看雪盈鬚。琴書娛意堪終歲。城市藏踪反勝湖。忽忽窮居何所事。寥寥默坐但如愚。色斯吾欲携君去。遯世高情識者無。</text>
<title>松陰兩韵。病未卽和。今始忘拙效嚬。松陰。尹伯勖號也。</title>,<text>騷壇大手卽松陰。幾處逢塲費苦吟。浪跡不妨城市隱。閑情都付酒杯深。蹉跎薄䆠靑袍困。荏苒流光白髮侵。我有高歌君試聽。世間今日孰知音。右屬松陰山氣陰陰日易斜。雨中愁緖亂如麻。移來北澗猗猗竹。看盡東園艶艶花。窮峽自憐曾作宰。晴湖更欲早移家。幽居寂寞無人語。時有林禽下晩沙。右自咏</text>
<title>僑居東門外舊第。觸目愴悼之餘。自成二律。錄奉東圃叔 時敏 詞案要和。</title>,<text>寥落靑門跡已陳。滿庭松檜助悲辛。怳如同席親承誨。不信重泉遽化身。湖上孤墳新卜兆。壁間遺墨尙留塵。對來東圃說懷抱。斯世空餘吾兩人。自公之逝四經春。今我來斯愴悼新。逸老堂遊今似夢。此君軒廢孰留賓。含飴女得委禽婿。課讀孫爲司馬人。惜不令看無恨慟。冥冥應泣地中神。</text>
<title>尹伯勖有病。請退花煎日。以詩寄示。故遂次其韵。</title>,<text>松陰有約來何遅。忽報沉痾贈以詩。秋後霜葩猶未落。爲君差緩煮花期。</text>
<title>要借一源盆菊</title>,<text>搖落山家逼歲寒。數叢盆菊半摧殘。却將詩札煩相囑。倘許親朋數日看。</text>
<title>設煮菊會。與伯勖，一源，子平同賦。子平。李友秉成。</title>,<text>煮菊東籬下。招邀洞裡人。溪山無事客。江海未敀身。艸艸盃盤會。欣欣笑語眞。玆遊宜更續。留待臘梅春。</text>
<title>又得多字</title>,<text>十月山齋冷。凮凄露氣多。朋來呼白酒。秋去煮黃花。正好東籬飮。却忘西日斜。暮年團會樂。付與短長歌。</text>
<title>景廟在儲位時。職忝桂坊。逮大妣入闕之時。得備侍衛之班。今又以都監之任。陪從山陵。不勝愴悼之懷。略搆一律。</title>,<text>先生遺澤浹人肌。松栢喬山雨露滋。聖母初膺宸簡日。微臣適忝桂坊時。祗迎寶輦欣相告。哭送靈輀夢亦疑。前後陪從還異事。白頭堪恨死猶遅。</text>
<title>自山陵罷敀後。伯勖約設軟泡於其家。以詩見寄。故遂次之。</title>,<text>龜縮寒齋睡起遅。故人情札帶淸詩。都監纔罷閑閑在。暇日那無一會期。</text>
<title>伯勖不設泡。再疊前韵。故走次。</title>,<text>終南山下設泡遅。鎭日徒勞酬唱詩。可惜松陰凮度薄。一樽虛負雪中期。</text>
<title>又次</title>,<text>衰懶由來作事遅。閑居猶不廢吟詩。倘敎吾友謀諸婦。豈失城南會晤期。誰云信士踐言遅。漫費千篇如水詩。爲誦子平譏斥語。松陰能不又愆期。子平譏伯勖詩以如水。故云。</text>
<title>次伯勖紛字韵</title>,<text>素志蹉跎白髮紛。索居終歲久離羣。三冬一會嗟虛負。怊悵終南日暮雲。</text>
<title>伯勖設小饌於社稷齋。以書請會。呼韵共賦。</title>,<text>社壇淸絶地。經過自兒童。良晤宜終夕。重裘不怕風。陽回氷雪裡。情溢酒盃中。蟾老來何晩。賓筵少一翁。金莘老別號卽蟾翁。有約不至。故落句有云。望七君年吾六旬。皤皤俱是白頭人。蹉跎壯志違題柱。迂濶微才乏理民。暮境豈如歌詠會。淸齋不憚往來頻。芳醪美饌皆宜口。松老風情更覺新。</text>
<title>咏懷。錄奉諸公要和。</title>,<text>卄載風塵悟昨愆。故山烟月夢依然。肯從俗子爭趍利。羞向權門作乞憐。多病不妨長閉戶。無才端合退畊田。世緣消盡仍高卧。携得詩僧對榻眠。安東詩僧。適來宿。故有云。</text>
<title>次申成甫 聖夏 韵。仍憶恕菴。申友靖夏別號。卽恕菴。</title>,<text>暮年懷緖苦難裁。十載重尋舊伴來。雪裡吾方看晩竹。臘前君已賦寒梅。任他浮世悠悠謗。虛老明時落落才。回首恕菴詩酒地。杏欄槐檻半成摧。悠悠。一作堯堯。恕菴生時。甞曰吾有杏花欄槐樹亭。可以觴咏於此云。故落句及之。成甫多謗。頸聯有云。</text>
<title>自社齋罷敀。伯勖寄示一絶。遂次其韵。</title>,<text>薄暮寒天帶醉回。終宵耿耿尙餘懷。遙知雪月松壇下。獨伴孤燈掩小齋。</text>
<title>詠槎川要和 槎川。卽一源號。</title>,<text>夙從槎老好。襟韻我能陳。詩有千篇藻。胸無一點塵。功名身外物。杯酒座中春。久矣誠心愛。何由接席頻。</text>
<title>因松陰詩。知洪君則赴柑製。戱次其韵。</title>,<text>聞道洪厓赴泮中。曉天微雪釀寒凮。莫言紅紙題名好。志氣摧殘奈禿翁。靑衿催趁賜柑班。月落星稀久不還。可笑洪厓老益壯。黌庭猶耐雪中寒。賜柑日。因提學之晩赴。夜深乃罷。故及之。</text>
<title>再疊裁字韵。寄槎川。</title>,<text>窮廬兀兀意難裁。歲暮親朋莫往來。近臘雪宜埋野麥。先春花欲着盆梅。洪厓不墜屠龍志。槎老堪誇倚馬才。笑我昂藏猶傲世。少年豪氣未全摧。</text>
<title>走次松陰咏梅韵</title>,<text>氷魂玉魄喚騷人。昨夜羅浮暗動春。雪裡誰能尋冷蘂。蹇驢背上浩然巾。</text>
<title>松陰設饌社齋。以詩請會。遂次其韵。</title>,<text>南至陽初動。駸駸歲律催。幾嘆佳會晩。今見好音來。湯合溪邊艾。詩宜雪裡梅。明朝四老席。準擬一樽開。</text>
<title>藍浦士人李秉禮自槎川家來訪穩話。故贈一律。</title>,<text>有美東隣客。言從藍浦來。烟霞帶爾面。風雪把吾杯。雅意談山細。遐心入海催。更留分華約。携手可敀哉。</text>
<title>松陰罷輪對後。芸窩洪君則。以詩慰其潦倒。遂次其韵。</title>,<text>輪對催呼社稷官。曉來顚倒整衣冠。榮光別是承天語。職掌伊何守祀壇。法座身趍渾若夢。御爐香惹却忘寒。休嗟薄䆠栖遅久。群彦班中到亦難。</text>
<title>松陰設泡要會。以詩寄來。槎川適病不至。遂用其韵。以眎悵意。</title>,<text>槎川一疾告瘳遅。十日呻吟久廢詩。可惜明朝梅下會。獨令佳友卧愆期。</text>
<title>松陰宅三老會。拈放翁韵。咏梅竹。</title>,<text>滿城凮雪色。梅信獨君廬。客自西溪畔。春生南至餘。暗香簾外透。踈影龕中虛。更有靑靑竹。攀來忽起予。</text>
<title>再疊咏松陰</title>,<text>落魄松陰老。終南有弊廬。功名都是外。詞翰亦其餘。兀兀貧猶樂。謙謙實若虛。平生愛客意。暇日每招予。</text>
<title>松陰先賦七律。迫曛走次。</title>,<text>尋梅逸興酒中酣。分付童奚促病驂。經月沉疴憐嶽下。先春淑氣在城南。唱酬盈軸篇成百。賓主當樽影對三。最惜芸翁攀桂志。每孤龍榜一頭參。槎川一號。嶽下。君則自號。芸窩。</text>
<title>意謂梅竹會。崔丈晩谷翁來赴。追憶數十年前楓溪之會。馬上適得一律。而晩翁有病不果至矣。謾書此。留置軸中。晩谷。卽崔都正柱岳。</title>,<text>楓溪夙昔會嘉賓。公亦伊時座上人。落筆豪情詩白首。登潮和氣酒三巡。先君嘆賞渾如昨。小子癡蒙尙記紳。邂逅終南陪杖屨。舊遊回想涕沾巾。</text>
<title>成甫。寄贈詠梅詩。遂次之。</title>,<text>寒梅開落自年年。好結騷人靜裡緣。時有客來花下坐。暗香浮動小樽前。窮冬不怕雪霜侵。藏得春光小屋深。愛爾英英氷玉質。主人淸凈一般心。槐陰東畔好亭榭。夢覺羅浮梅發夜。月落參橫悄不眠。呼兒酌酒醉花下。成甫家有槐樹亭故首句有云氷姿玉骨太孤潔。却恐寒齋花易歇。童子開門報客來。一枝皎映前山雪。雪中春色一何奇。滿樹芳英看可疑。欲識箇中造化意。氷魂從古托瓊枝。</text>
<title>孝章世子大祥日。洪汝和 禹諧 有感懷作。遂次之。</title>,<text>邦家無祿此何辰。白首空餘未死臣。宗社祗今危一髮。長言不敢向人伸。銅壺水咽漏聲催。不盡龍樓聖主哀。回首昔年陪衛地。畵堂春色幾時迴。离筵挾冊憶依俙。鶴駕如何去不敀。祥事又從今夜過。此生無復侍銅闈。起視東方天欲明。銅樓月落曙霞生。徽音永閟泉臺夜。痛哭流光奄再更。</text>
<title>松陰元朝後。自其松楸還。寄示一絶。遂走次。辛亥</title>,<text>知君自東郭。好帶春風敀。吾病不相見。寥寥獨掩扉。</text>
<title>次松陰寄示韵</title>,<text>病中愁緖苦難開。柳與梅爭春色催。溪閣勝遊須及早。問君何日惠然來。</text>
<title>再疊</title>,<text>好懷須向故人開。詩興逢春倍覺催。安得同携山水縣。中間鳧舃去還來。伯勖戱謂曰。早晩若與君。同宰隣邑。往來於山水間則好矣。遂用其意。落句云。</text>
<title>松陰久淹社齋。欲得帶方縣。遂以一律寄贈。</title>,<text>七十翁今何所求。知君襟韵自淸流。榮枯任分貧非病。性癖耽詩老不休。冷䆠猶甘社稷署。勝遊那必廣寒樓。世間太半蠅營客。可恠衰年欲效尤。</text>
<title>敬次季父述悲詩 五首</title>,<text>欲語此身世。誰能識我歟。長年坐閉戶。窮巷出無車。每慟諸賢逝。深知萬事虛。師門今寂寞。垂老倍凄如。𨓏事何須說。滄桑十載餘。老懷同櫪驥。奇禍及池魚。誓墓修先業。賜環返故墟。平生磊落志。到此死灰如。自吾王母逝。至慟每弸中。伊昔受恩育。所生無異同。孫添新白髮。魂翳舊靑楓。尙憶含飴樂。依然一夢空。半夜鷄鳴後。中堂祭罷時。精禋九飯頃。孤露百年悲。僾僾疑承範。悠悠痛澈脾。支離餘白首。欲孝伊爲誰。荏䒣流光促。吾生亦有涯。倚依嗟叔老。提誨自兒時。倐爾三年別。徒然兩地思。題詩聊遠復。庶慰一般悲。</text>
<title>戱次槎川韵</title>,<text>惠然非敢望。詩札又奚踈。莫以新知樂。遽忘老病余。</text>
<title>又次</title>,<text>去年三月花初開。松老相携嶽老來。今日狂風乖節候。溪山難把故人盃。</text>
<title>挽朴公美 昌彦</title>,<text>少從公美好。吾可說平生。腹貯群書富。心涵萬理明。尋常希古聖。容易絶浮榮。兀兀梧桐下。春凮誦讀聲。甞植梧桐於庭。固窮甘糲飯。長日閉柴門。展也襟期坦。天然氣味溫。發揮庸學旨。箚錄孔周言。斷簡宜收拾。箕裘付後昆。甞著經書箚記。才大命何短。怱怱五十齡。甫經欒棘痛。相繼棣華零。馬鬣埋儀範。螟兒寄典刑。舊賓頭亦皓。何處眼開靑。洛陽纔賣宅。鄕舍遽招䰟。嗚咽通津水。凄凉霽月軒。崩城杞婦哭。啼血子規寃。故里誰同飮。空餘花下樽。善人何奪速。天意𨓅難知。誰謂前冬別。仍成永訣悲。帆將孤櫬遠。春入舊堂遅。我病違臨壙。題詩淚欲滋。</text>
<title>走次一源寄示韵</title>,<text>杏花庭畔獨吟哦。昨夜前溪微雨過。圃光招招期不至。空敎詩札往來多。</text>
<title>再疊</title>,<text>槎川逸句諷堪哦。何事經年久不過。獨掩柴門春色裡。落花流水鳥聲多。</text>
<title>三疊</title>,<text>淸詩三疊病中哦。可惜韶光一瞥過。君有杜鵑吾有杏。隔溪幽賞較誰多。</text>
<title>四疊</title>,<text>何必終朝費苦哦。不如携酒一相過。懶拋筆硯身全老。却羡君詩水湧多。</text>
<title>五疊</title>,<text>綠柳紅桃揔可哦。病踈親友斷經過。誰將政軸供吾眼。紙上紛紛俗子多。昨今大政紛紜來示。故云。</text>
<title>乍會槎川家六疊前韵</title>,<text>一韵何妨六疊哦。晩來扶病薄言過。梅花欲吐鵑花老。又得嘉賓座上多。申成甫，李子平齊會。</text>
<title>槎川家賞花會。諸公無一詩。殊是欠事。槎川追寄一律。遂次其韵。東圃洪道陳，洪德老，李子平齊會。</title>,<text>梅花花下會。不賦梅花詩。市遠無兼味。朋來豈宿期。鶯啼高樹杪。馬繫垂楊枝。晩得槎川句。淸新我最知。</text>
<title>槎川有再疊而適被刑參洪君擧之至。不得卽和。遂用其意而和之。洪台鉉輔，趙令彦臣來會。</title>,<text>傳呼宰相至。虛枉槎川詩。乍輟秋曹務。能尋春磵期。竹筇高下岸。山杏短長枝。日落雲迷壑。停軺路不知。</text>
<title>松陰自北關還。寄示一絶。遂次之。</title>,<text>匹馬飄然塞北游。放歌聊滌百年愁。樂民樓上鴒原會。詩酒春風幾唱酬。</text>
<title>松陰投示北征錄。次申成甫韵。題軸端。</title>,<text>爛熳詩凾一一開。北關寒色眼中來。烟霞翰墨凮流盛。七十登壇矍鑠哉。松陰詩中。有登將壇之句。故云。</text>
<title>槎川翁周甲會。不可無賀語。玆綴一律。以示忭祝之意。</title>,<text>碧桃花外燕喃喃。邀我慇懃盛席參。遐筭六旬年過一。巡杯百日酒行三。糟糠樂有宜家婦。喜惧誠深舞彩男。晩福將如松栢茂。無彊祝壽送詩凾。槎川翁。有百日酒。故頷聯有云。</text>
<title>依周甲會席上抽韵。追賦。</title>,<text>嶽下琴書敞北林。聯翩杖屨此中尋。主人置酒年回甲。老我登筵坐覺深。南極也應星旺彩。長生不是畵無心。粉團花底移樽晩。相與高歌討素襟。樽一作床。鄭元伯畵進長生圖。故頸聯云。</text>
<title>仲夏與伯勖。出遊北郭。抽谿谷集中韵。同賦。</title>,<text>幷轡出城北。朝來天氣晴。松林半日話。山水暮年情。逕仄身全倦。樓高眼忽明。仙區畵不得。援筆句難成。乍憇城門樓。故第二聯及之。</text>
<title>自佛巖。轉訪栖雲寺。又用前韵。</title>,<text>石逕緣溪入。沙門日又晴。草堂詩酒癖。蓮社水雲情。亂壑千般轉。殘花數朶明。重尋今白首。來往竟何成。昔年負笈此寺。今又來訪。故落句有云。</text>
<title>乍坐臨陽亭榭三疊</title>,<text>歇筇松樹下。山靄坐來晴。亭子超塵界。王孫不世情。檻前飛瀑走。簾外夕陽明。吾輩饒淸福。何難後會成。</text>
<title>敀訪一源家。東圃亦會。四疊前韵。</title>,<text>晩尋槎老第。雲物喜新晴。自有琴書樂。應無仕䆠情。烝鷄酬一日。烹狗待三明。衮衮詩篇富。居然大軸成。</text>
<title>記昔己卯年間。邂逅聖能大師於完山營。相與喜甚。別後已經三十有三載。而其間人事之變。靡所不有。又不知師之存亡。每念疇昔。輒爲之悵惘。嗚唈。近聞師揔攝于北漢山城。往來於城市間。而恨無由相對話久矣。日者。忽專价致意。且有早晩來顧之約。故情之戀戀可知。遂吟此以贈。庸俟和章。</title>,<text>飄然白衲舊相知。顔面依俙夢想疑。北漢今爲都捴攝。南方曾是大禪師。天涯久別參商隔。洛下重逢早晩期。爾我年來俱皓首。欲言前事淚先滋。</text>
<title>夜坐無聊。適得槎川詩。走次錄奉。</title>,<text>東嶺月華滿。西林雨意晴。琴書聊適願。軒冕不關情。活活天機動。惺惺夜氣明。芳隣佳約在。先我好詩成。</text>
<title>目擊時事。不勝憂慨。遂用五言律前韵。變爲七律。錄奉槎川要和。</title>,<text>聖主新臨務蕩平。嶺湖氛祲未全晴。徒然草野憂時淚。幾箇公卿患失情。從古固難氷炭合。祗今那得是非明。同寅政急匡君策。誰道朝廷有老成。匡君。一作扶顚。</text>
<title>次槎川韵</title>,<text>步屧日來往。隔溪有兩翁。身衰兼意懶。齒落又頭童。古調聞流水。踈襟愛晩凮。西隣踐約未。佳會也應同。李友齊賢。有家獐之約。故落句有云。</text>
<title>槎川小酌會。與東圃抽韵共賦。</title>,<text>自誇山水癖。幽處幾窮探。小集成三老。高歌倚半酣。詠懷非俗調。憂旱亦農談。後會期何所。楓溪有遠菴。</text>
<title>又會槎川家。共賦前韵。燭齋卽槎川堂號。松酒時有松葉新釀。</title>,<text>暮境閑無事。佳遊鎭日探。燭齋槎老卧。松酒圃翁酣。不怕三庚熱。仍成半餉談。行隨諸客散。扶杖返吾菴。</text>
<title>席上。又拈別韵。贈杆城宰李子平。</title>,<text>自爾𩵣居後。盆歌幾不平。徒然撫潘簟。忽此宰宣城。未伴魚軒去。何心皁盖行。應知卧郡日。凄切少歡情。</text>
<title>罷敀後翌日。槎川寄贈前韵。遂走次。</title>,<text>槎翁好在否。消息以詩探。病已經春歇。喉能借酒酣。盃盤昨夕會。諧謔故人談。敀到溪山卧。寥寥閉小菴。</text>
<title>次槎川韵 是日。小會槎川家。</title>,<text>末路知心少。君心我獨知。托疴仍避世。招友輒哦詩。自有山林趣。何難爵祿辭。慇懃今夕會。餘興未全衰。</text>
<title>次槎川題桐葉韵</title>,<text>槎老好詩句。梧桐葉上題。慇懃多故意。寄與靑楓溪。</text>
<title>性本狂率。妄論松陰詩。以致大不平。玆吟一律。以謝松陰。又示一源要和。</title>,<text>杜門省過舌空捫。涉世誰如李一源。詩律那能無得失。雌黃不害有評論。恢弘雅量宜容物。眞率狂生未擇言。若謝松陰老詞伯。莫敎胷次介懷存。</text>
<title>季夏。詠槎川紅桃。要和。</title>,<text>六月芳菲盡。春光獨爾家。蕭然碧梧巷。恠底紅桃花。艶艶繁莫亂。踈踈短榦斜。高吟卧其下。客至可煎茶。</text>
<title>槎川剪彩爲花。逢人輒曰紅桃。余亦見欺賦詩矣。今知其假。又寄一絶要和。</title>,<text>蕉影桐陰揔絶奇。石盆何以假花爲。隋園剪彩君休詑。可笑吾儂却見欺。</text>
<title>松陰新自北關敀。極言山海之勝。遂再疊前韵。</title>,<text>莫詑靑楓洞裡奇。觀於海者水難爲。北關形勝君能說。題品分明豈我欺。</text>
<title>次松陰禱雨韵</title>,<text>祀壇祈雨雨來遅。六月空吟旱魃詩。冥格天心應有感。三農從此不愆期。</text>
<title>又有親祭南郊之命。口占二律。錄奉申成甫要和。辛壬寃獄。尙未快友。故首篇落句及之。</title>,<text>六月桑林自代犧。郊壇幾處屈龍旗。親勞玉趾王無疾。久靳甘霖野有饑。治世旱灾時或見。近年民瘁古猶稀。虛文未必神明格。雪枉誰能辨是非。三農已判大無年。憫旱宸情政藹然。微雨乍濛旋赤日。密雲隨散復靑天。北郊躬祀神其享。南畒親畊禮不愆。寄語廟堂諸宰相。發倉何不濟顚連。南郊親祭時。有敎畊之命。故有云。</text>
<title>申成甫小酌會。與尹伯勖，洪道陳，李子平，士修叔同賦。士修。東圃字。</title>,<text>塵中是地可優閑。世事紛紛揔不關。老去君能藏北市。邇來吾亦卧西山。圖書亂映盃盤裡。花竹交輝几席間。安得槎川同此會。一床談笑對歡顔。槎川病不赴會。故有云。知子平生有好風。華堂暇日集諸公。心同櫪驥憐吾友。技止黔驢愧此翁。春色政浮盃綠蟻。詩情又在洞靑楓。回看杏檻人何處。疇昔從遊一夢空。靖甫。昔在杏檻。今有存沒之感。故落句有云。</text>
<title>拈別韵。屬主翁成甫。成甫𩵣居以後。不處本第。留在小妾之家。故首句有云。三伏日更約會。故落句及之。</title>,<text>早辭華屋處。老作小家翁。地窄難旋馬。樓低不受風。桑楡餘景在。盃酌故人同。三伏新秋近。前期莫墜空。</text>
<title>流頭日。松陰冒雨來訪。賦詩三篇。多有悵戀季父之語。遂次其韵。</title>,<text>竹西纔勝會。溪上又淸遊。浪咏成三首。君詩讓一頭。楓林雨滴滴。江海路悠悠。令節宜良唔。敀筇且蹔休。</text>
<title>槎川病未赴會。寄來一絶。遂與松陰共和。</title>,<text>楓溪泉石管無人。虛閣寥寥座絶賓。水部潛郞乘興至。山靈應笑帶紅塵。屬松陰詩畵從來易誤人。吾知名者實之賓。豈如此老閑無事。蕭洒胷襟絶世塵。屬槎川</text>
<title>席上拈別韵。贈松陰要和。</title>,<text>人在塵寰內。各殊忙與閑。君方趍紫陌。吾不負靑山。處屈休嫌屈。無官勝有官。襟期相與討。諧謔酒盃間。</text>
<title>和松陰寄示韵</title>,<text>皇天本育物。好雨已知時。快滌三庚熱。更謀一會期。前村宜市酒。良景可無詩。最愛淸溪水。盈盈上下池。</text>
<title>寄示松陰。要和。見松陰書。以公故多有奔忙之語。聞甚不樂漫詠。</title>,<text>汩汩塵中客。踈踈溪上翁。仙凡雖有別。襟韵卽相同。老去休官可。閑來覔句工。終知高卧趣。應不換三公。</text>
<title>自述再疊。寄示松陰槎川兩翁。</title>,<text>激昂千古志。今作六旬翁。飮啄單瓢在。功名弊屣同。酒能緣病斷。窮乃坐詩工。末路誰知我。神交托二公。</text>
<title>訪松陰於工曹。以聽傳敎赴闕。日暮當還云。留寄一律。水曹有蓮塘。故第二聯云。</title>,<text>策驢山磵路。題鳳水曹門。謂是聽傳敎。敀當趁日昏。曲池留筆硯。虛閣卧杯樽。浮世一塲會。吾知有數存。</text>
<title>白鷺。忽飛入庭中。誠奇瑞也。持贈一源。寄一絶。</title>,<text>白鷺下前庭。徘徊而不去。持渠欲誰贈。嶽麓雲深處。</text>
<title>贈北窓金子重 儋</title>,<text>飽聞北窓金君子重氏雅操奇節。願與之交而不可得矣。今幸邂逅於靑楓洞中。與之語。槩知其胸中所存矣。翁初居于榮川地。轉入於英陽深峽中。愛其山水。爲終焉計。甞於己巳夏廢后之時。手草千餘言疏欲上。而被人所沮。不果焉。又當戊申春逆變之日。身倡義卒數百徒。將救亂而以亂熄亦中寢。恒欝欝不自得。遂西入洛中。與一代諸名士。討論心素。又有酬唱詩。來示余而索和甚勤。顧不佞素不閑詩律。其何能效嚬乎。雖然旣有平日愛慕之誠。且以廁名於軸端爲榮幸。玆不揆鄙拙。謹次其兩韵。要作閑中撫掌之資。余於此重有所感焉。翁本以嶺南人。早悟是非黑白之別。善變其志操言論。終自免於亂逆之敀。誠吾東方奇男子也。聽其語自不覺慷慨激切。又復云云。辛亥斯人題品不宜輕。涇渭胷中燭理明。冀見朝廷邦運泰。每思湖嶺逆氛晴。扶倫昔草千言疏。倡義曾收幾箇英。忠憤未伸頭已皓。悲歌天地竟何成。隨處衡門几杖幽。英陽新卜好林丘。身栖水石期終老。興滿田疇喜有秋。喬木鸎遷知所止。泥塗蠖屈不曾愁。從君我欲同成隱。起望南天道路悠。</text>
<title>贈杆城宰李子平之行</title>,<text>吾輩微官只爲貧。凮塵虛老丈夫身。南州製錦推良吏。東郡分符作主人。淸澗尋常朝暮卧。蓬山咫尺往來頻。白頭仙福如君少。此別何須謾愴神。淸澗亭。在杆城。踟躕五馬出城遅。行色寥寥異昔時。可耐隨身一子去。竟違携手百年期。絃歌無復南衙樂。菽水應思北洞飢。追逐四仙跨汗漫。豈容長作悼亡詩。子平喪耦。只携獨子而行。故頷聯云。</text>
<title>次松陰韵</title>,<text>看君好風韵。俗子徒紛紛。詩法杜工部。筆追王右軍。晩生岐異世。明達是非分。久矣山林志。甘爲鳥獸群。</text>
<title>次申成甫寄示韵</title>,<text>白頭塵世萬緣灰。門掩荒溪長碧苔。惟有故人心尙戀。淸詩頻寄此中來。</text>
<title>末伏日。會話楓溪同賦。李一源，申成甫，尹伯勖，洪道陳，愼敬所，東圃叔趙良甫，李仲思，李日章會。</title>,<text>初秋物色雨餘新。溪上佳遊屬令辰。幽谷聽鶯如喚友。小厨烹狗可留賓。靑楓洞僻疑非世。太古亭閑不染塵。坐久頓忘三伏熱。晩來移席曲池濱。末伏在於七月。故首句有云。</text>
<title>臨罷時抽韵。與一源同賦。</title>,<text>前宵暴雨水盈池。山色蒼蒼日影移。客散古亭餘興在。夕陽扶醉下樓時。</text>
<title>罷敀後洪道陳 重疇。寄示五律。遂次之。諸公責我以無酒。故有云。</title>,<text>末伏西溪約。親朋半日歡。樹陰移席好。山色捲簾看。政喜詩情洽。何妨酒令寬。坐來飛瀑下。爽氣骨猶寒。</text>
<title>次困菴寄示韵 困菴。成甫別號。</title>,<text>溪山泉石本淸奇。上有高亭下有池。最是主人閑趣足。世間榮辱豈曾知。</text>
<title>洪道陳設家獐會。而適余坐齋之日。請退日行之。而不見施。戱次席上韵。錄奉要和。</title>,<text>有約還違約。故人忘我多。朋遊應跌宕。詩興幾吟哦。衆棄不須歎。吾衰竟奈何。從今謝會集。閉閤斷經過。</text>
<title>道陳以我謂有憾怒意。以詩解之。遂復再疊。以謝吾愆期之過。</title>,<text>人生處斯世。會少別常多。酒可良辰飮。詩宜暮境哦。愆期非爾故。吟病奈吾何。但願諸君子。源源數見過。</text>
<title>困菴來訪。少坐太古亭。約遊北嚴。抽韵共賦。</title>,<text>楓檜森森晝欲陰。洞天飛瀑落遙岑。北岩泉石誰優劣。明日將携爾共尋。雨後楓林洞壑晴。坐來西日半山橫。此中莫歎無絲竹。愛聽冷冷流水聲。</text>
<title>與愼敬所 無逸，申成甫。出遊海昌都尉北岩亭榭。有感同賦。</title>,<text>西磵淸遊已賦詩。北岩玆會亦云奇。頻從學士同幽賞。何事將軍負好期。林外鳥迎前度客。水中荷發舊年池。秋風不盡山陽淚。且酌金罍不永悲。申揔戎使光夏。有約不至。故有云。秋日淸冷閣。水澄山更幽。偶成今夕會。仍憶昔年遊。倐忽人生短。依俙物色留。且須臨澗飮。高詠散千愁。</text>
<title>敀路少憇松樹下有賦</title>,<text>騾背吟詩出洞門。霧中山色近黃昏。行行且到松林坐。好聽蟬聲滿樹喧。</text>
<title>申成甫陞資已久。而不着玉圈。見而嘉之。有賦。</title>,<text>嘉爾頂邊去玉圈。蕭然還似一寒生。秋風匹馬東城去。無限烟霞愜素情。</text>
<title>成甫晬日。會飮同賦。</title>,<text>懸弧席上管絃聲。微雨初收夕景沉。嘉爾康寧兼壽福。况玆城市好園林。兒榮觀察珍羞享。宅古平泉永慕深。與宴諸公爭献祝。芳醪頻爲主翁斟。</text>
<title>尹伯勖以老昏。遭臺彈。以詩爲唁。</title>,<text>韶顔華髮望如仙。水部爲郞堇一年。題外老昏言亦甚。衆中康健孰能肩。才堪百務恢游刃。詩富千篇若湧泉。吾且與君同皓首。休官端合退畊田。早負騷壇第一名。君年雖老尙剛明。治煩能作南州宰。涉遠纔還北塞行。人世本無眞毁譽。臺言可惜失公平。衰齡志氣宜增勵。抑抑威儀佇玉成。</text>
<title>牽復瓦署後。槎川以詩譏嘲。遂次其韵。</title>,<text>奔忙瓦署一微官。扈駕敀來便作閑。忙裡亦多閑趣味。平生詩興未全刪。</text>
<title>長陵遷奉時。以拭巾差備陪從。有感謹賦。</title>,<text>蒼梧日落暮雲黃。聖祖賓天八十霜。舊政尙留千世澤。新陵改卜萬年崗。子來趨役民情見。灾轉爲祥國祚長。喬木小臣偏起感。仰瞻靈幄涕滂滂。</text>
<title>菊秋初度日。與困巖，槎川，東圃會飮。抽韵共賦。</title>,<text>今歲弧筵又此溪。六旬豪氣未全低。長時艸屋門多掩。落日松凮韵不齊。好得嘉賓池上會。更將詩律醉中題。栢翁橋老東西隔。愁聽嚶嚶谷鳥啼。道陳。號栢堂。子平居北橋。兩友皆出宰。故落句有云。</text>
<title>鄭僉知 湜 輓</title>,<text>論交早托弟兄情。愛爾雍容氣宇淸。名闡上庠推士望。澤留南邑著廉聲。湘潭彩服生前會。樞府丹㫌歿後榮。分手十年仍永訣。故山何地卜佳城。其胤承旨。放謫於生前。知樞之命下於歿後。故第三句及之。高秋木落雁聲哀。極目南天意不裁。少日追隨如夢寐。故人消息隔泉臺。依然物色黃花節。已矣凮流綠蟻盃。浮世支離吾獨在。白頭題輓淚沾腮。</text>
<title>困巖投示四絶於厨院直所。遂次其韵。</title>,<text>栖鴉敀盡上林園。漏滴金壺已閉門。竹西老友置新酒。報道黃花開滿盆。溪山勝會負佳辰。愧殺風塵潦倒人。同列少年非舊面。一樽誰與展情親。靑楓溪下築花園。健步移來黃菊盆。深鎖禁廬違一賞。半宵敀夢度千門。借人菊盆。置之於軒上。而鎖直不得賞。故及之。深深厨院寂無人。燈火長宵稍可親。暮境工夫難得力。讀書宜及盛強辰。直中。夜讀古書有云。</text>
<title>厨院直中。得槎川一絶。遂次之。</title>,<text>香醪獨酌膾魚鱗。安得招邀岳下人。可笑一旬縻禁直。勝遊虛負菊花辰。</text>
<title>次困巖韵</title>,<text>嶺海曾恩譴。生還九載強。是非長夜晦。名利幾人忙。卽看朝廷閙。徒增志士傷。如何縻薄䆠。猶未返吾鄕。</text>
<title>記昔申相國與先子好。甞見赤舃來往於楓溪水石之間。今與困岩往復詩牘。以續舊好。遂用感意而次之。</title>,<text>駸駸歲律鬂邊催。老去悲懷向爾開。世好請從先子說。溪山每見相公來。交深不較崇卑秩。興到頻傾水月盃。往事眼中猶歷歷。白頭孤露意難裁。當時盃面。刻以水月。故頸聯有云。</text>
<title>北洞洞中。凡有出宰者。則輒覔錢設酌者。古例也。李友子平。出杆城宰。洞友輩謀。與之會飮於楓溪下舍。抽韵共賦。</title>,<text>一旬長鎖直。今日偶偸閑。酌酒楓林下。懷人嶺海間。蕭條舊詩伴。寥落此溪山。微雨解留客。酣歌且莫還。</text>
<title>次南大卿 得寬 兄弟韵。奉寄弄丸窩主人南仲玉 道振。以叙戀想之懷。</title>,<text>朋知零落巷無人。與子忘年托契新。舊誼豈徒三世好。深情別是一家親。性耽詩律欣同趣。門對東西幸作鄰。訪逸谷中吾叔卧。秋凮應憶此溪濱。</text>
<title>次洞中少年韵。贈別玄汝大 光宇 延安之行。要示其大庭。</title>,<text>邂逅庭蘭語到曛。十年形影兩相分。悲歡閱去憐吾病。消息傳來賴爾聞。顔面怳疑溪上月。夢魂長繞海西雲。霜天落木離懷苦。愁聽征鴻怨失群。</text>
<title>次南正叔 肅寬 韵</title>,<text>朱門何限競提携。諂笑由來病夏畦。暮歲襟期同嶽下。十年詩酒卧城西。憂時一念窮猶在。傲世初心老不休。憐我生涯長淡泊。數椽茅屋水雲溪。嶽下。一源別號。憐我。一作轉覺。</text>
<title>去冬至月。赴榮川任。翌年正月。聞冢婦訃。其間離別堇三朔。而人事之變至此。不勝痛泣。過葬後漫賦一律。以㝢悲悰。壬子</title>,<text>西來㐫報夢非眞。痛哭官齋夜向晨。相別今纔三易月。于敀倐已卄經春。黃泉忍忘四遺𥠧。白髮空餘兩老人。宗祀所依何遽歿。欲將哀怨訴蒼旻。</text>
<title>北窓金子重。榮川人也。昨年邂逅於楓溪。得遂識荊之願矣。今來此郡。意必合席重會。而子重已移居于英陽深峽中矣。尙阻一面。此豈始料所及哉。玆遣一律。以示悵戀之意。兼要俯和。</title>,<text>南來自擬接淸儀。問爾移家何所之。深峽甘爲麋鹿友。此行還作燕鴻離。楓溪昔已成佳會。梅閣今胡負好期。悵望聊歌招隱曲。秋風且莫出山遅。</text>
<title>在榮川郡齋。次方伯趙稚晦寄示韵。</title>,<text>支離衰喘久於世。萬事人間後死悲。潦倒小官眞可愧。黑頭觀察是男兒。附原韵[趙顯命]嶺外逢迎千里面。人間存歿百年悲。如公莫愧頭成雪。我是當時撫頂兒。趙顯命</text>
<title>仲夏賑畢。家眷始會。出迎祠宇。道見餓殍有吟。</title>,<text>爲官不敢擇辛甘。皁盖前冬指路南。嶺邑通融七十一。榮民饑餓八千三。才踈濟活身兼病。道遇顚連面有漸。荒歲求蒭眞妄計。豈如高卧北山菴。</text>
<title>省掃豊山稷谷先隴。仍邀姓族。有感志懷。</title>,<text>嶺南卽我土。先世永嘉人。桑梓敀來晩。松楸感慕深。慇懃邀姓族。敦睦叙情親。自是同宗里。於焉可托身。</text>
<title>拜謁太師廟。口占一律。</title>,<text>煌煌我祖佐高麗。統合三韓位太師。功壓張權看伯仲。禮嘉籩豆肅威儀。千年竹帛流芳遠。百世簪纓積德垂。今日裔孫來拜晩。欲尋遺蹟問荒碑。</text>
<title>三龜亭志感</title>,<text>三龜亭廢幾春秋。曾是先生杖屨遊。蕭瑟荒原無與語。夕陽啼鳥向人悲。</text>
<title>書贈姓吏諸人</title>,<text>一堂金氏會。聯榻爾曹俱。禮有尊卑序。情無貴賤殊。百年同叙族。長夜細傾壺。親愛油然意。從今永不渝。</text>
<title>槎川在三陟府。寄示一絶。遂走次。</title>,<text>一別已經歲。書來如見君。重重太白嶺。惟有去來雲。</text>
<title>李令重協自安東府退居丹丘。有詩見寄。遂忘拙效嚬。</title>,<text>二載南州厭簿書。退休林壑卜仙居。瘠田料理宜畊麥。冷竈生涯樂飯蔬。灰管陽回經臘後。雪梅香動立春餘。華山一半如分我。隔里源源也未踈。</text>
<title>再疊</title>,<text>新春喜見故人書。想像丹丘隱者居。門絶雜賓梅伴竹。餐無兼味蕨宜蔬。嚶嚶鳥語林深處。潑潑魚遊水漲餘。隔嶺何由同此賞。也敎音信莫相踈。</text>
<title>次巡使趙稚晦留別韵</title>,<text>公於髫齕氣充然。緫角周旋我姊前。誰料棠陰重會面。相看霜髮已盈顚。分憂才短千人活。優禮齒由一飯先。多謝瓊琚留贈意。百年存歿涕泫泫。</text>
<title>賞花志感</title>,<text>斜日東風燕子飛。綠楊紅杏媚新輝。世間春色年年好。獨恠人亡永不敀。小苑凮微細雨濛。杜鵑花發曲欄東。欣欣百卉皆生意。春色難回九地中。</text>
<title>金僉知 夏鳴 挽</title>,<text>傳聞此老訃。夢也豈眞耶。盖以婚姻故。深知行誼嘉。溫恭由禀賦。書籍送年華。八耋應無憾。魂兮勿永嗟。一自哭賢婦。悠悠痛入脾。轉頭公又逝。垂老我何之。地下應團聚。人間奈此悲。存亡無限淚。洒盡五言詩。</text>
<title>季父茅洲公在介湖鄕舍。遙寄感舊詩。三復敬玩。不勝愴咽。畧搆六韵排律。錄奉請敎。</title>,<text>嶺邑經春解紱遅。夢魂遙着介湖湄。半年役役催科政。千里翩翩愴舊詩。雲外松楸長入望。霧中花柳已知時。鶺鴒原隰悲歌永。凮雨梁山淚血滋。暮境相依惟叔姪。遠遊何事各分離。天涯耿耿思敀意。夜月空林聽子䂓。</text>
<title>健兒爲挈三歲𥠧兒。上京已久。默筭回程之期。則卽今日也。坐念生死。倍增慟悼。口占一律。</title>,<text>今日啓行否。應知跋涉艱。提携三歲稚。踰越萬重山。可卜生人會。那令逝者還。默思膓內熱。老淚倍潸潸。</text>
<title>畢賑後。招邀同事諸人及一鄕耆老。設小酌會話。口占一律。請和。</title>,<text>少長聯翩自遠村。高張白幕郡東門。活饑專賴諸君力。尸職虛孤聖主恩。同事半年情誼篤。開樽一席笑談溫。隣官亦辦玆遊否。吾輩團欒可永言。</text>
<title>忽有鵩鳥入室之灾。將請由敀京。錄奉一律於巡相。</title>,<text>飛飛雙鵩鳥。何事入衙軒。端合主人去。宜稽古哲言。寧無趍吉策。深冀許由恩。形役可休矣。不如敀故村。</text>
<title>人吏陞鄕之䂓。必經五代而後始可許之。其不可以一鄕之愛憎。渠輩之功勞。有所陞降也。皎然明矣。今者本郡之陞鄕。則或曰。有功於官家。或曰。致孝於其親。不問代數。隨意擅陞。豈非無謂之甚乎。玆因一鄕之請。口呼題其狀。</title>,<text>假吏陞鄕或有之。八方風俗一般䂓。寧將好惡前例。莫以功勞任己私。計代苟無明等級。設廳何以卞尊卑。自慙爲政多迂拙。只欲區區古法持。</text>
<title>昌樂郵丞携妓來宿於邑村。戱奉一絶要和。</title>,<text>非僧非俗亦非𩵣。長日埋頭簿牒間。最是凮流郵館客。錦房華燭對花顔。</text>
<title>衙軒之號揭以觀梅。而梅則無之。眞所謂有名無實。玆以詩戱之。</title>,<text>觀梅堂額取何意。不見庭中一樹梅。莫是今無古有否。吾行恨未趁時來。</text>
<title>松陰尹伯勖自𩵣居以後。怱怱無意况。向來過從之好。詩酒之樂。一切廢却。每相對只淚眼而已。南來後音墨斷絶。意以爲從今以往。不可復續舊游矣。今幸詩札忽及於重嶺外。窃自喜伯勖以理自遣。不復作兒女悲矣。玆用是意。而錄奉要和。</title>,<text>松翁踈氣轉摧頹。閉戶𩵣居萬念灰。歌咽莊盆時自叩。淚盈潘簟有餘哀。賓筵久掇盃盤設。詩榻全拋筆硯開。忽得淸篇眞料外。從今可續舊遊哉。</text>
<title>近來得見過去政目。群奸之陞擢紛紛。已令人驚慨。而金台叔起甫 興慶。能苦辭銓任。得免乃已。忭賀之極。自成一律。寄示金叔德裕 有慶。</title>,<text>邇來名器賤如泥。通籍人人一品梯。越序誰非卿相貴。媒榮皆有板援蹊。賢邪雜進同朝喜。軒冕爭趍擧世迷。最是故家金冢宰。獨持淸議卧湖西。</text>
<title>憶季父茅洲公口占一律</title>,<text>吾家老叔喜閑居。卜築西湖事釣魚。雅操肯從今世合。高凮自與古人如。茅洲杳杳書難寄。竹嶺迢迢夢亦踈。每向南山歌萬壽。百年懷抱盡情書。</text>
<title>豊基倅陞資。除拜鍾城府使。口占二律贐行。</title>,<text>隣邑周旋已半年。忽當離別意茫然。山高鉄嶺雲迷路。地接金胡海拍天。北闕恩深明主簡。南州民失使君賢。應知此去閑多暇。卧弄佳人膝上絃。君欲辭南土。吾當說北關。花明綠雲鬂。天濶白頭山。着處絃歌盛。終年簿牒閑。行行向此去。借問幾時還。</text>
<title>趙持憲誠之 正純 挽</title>,<text>早修詩禮繼家聲。金玉其姿水月精。中歲蔭塗勞郡紱。晩年雲路闡科名。一言霜凜還承譴。半世波奔獨避榮。忠憤未伸身遽歿。九原虛結戀君誠。紀友云亡歲屢更。山陽餘淚尙沾纓。逢君每道前時事。把酒仍論少日情。自喜百年同臭味。誰知一病隔幽明。白頭人世惟吾在。哭盡親朋弟及兄。</text>
<title>六月初旬。卽季父晬辰也。遠無由躬奉壽酌。略備白紬靑銅。以伸下忱。兼呈一律。</title>,<text>晬辰何所献。官廩愧無儲。白繭要裁服。靑蚨可貿魚。遙將萬壽祝。都付一通書。奉養餘生願。終須事父如。</text>
<title>去年九月。尹叔君大氏。自海西轉訪我於楓溪。一宵聯枕。約以後會矣。忽於今夏。得㐫音於嶺外。悲怛之餘。仍憶茅山舊遊。口占十韵排律。尹叔名以德</title>,<text>茅山往事我知之。欲語聲呑淚忽滋。皇妣撫君如己出。姪行同齒忝肩隨。可忘童子釣遊處。尙憶書窓誦讀時。案有麻衣唐擧老。家無菽水叔敖飢。浮生末路離還合。人事中年盛復衰。邂逅前秋仍遠別。杳茫南土幾相思。殘齡尙喜神精旺。㐫訃曾非夢寐期。他日永違重會面。此生那得共含巵。松岩水咽餘陳迹。竹嶺雲迷助客悲。遺恨九原應耿結。世間何處托妻兒。尹善相人。故比唐擧。</text>
<title>立秋日。孤坐衙軒。默念少時同遊之伴。太半作泉下人矣。老懷益覺凄黯。口占一律。</title>,<text>眼中多少舊朋儔。人世支離我獨留。伊昔追隨俱夢寐。祗今零落半山丘。茅園剝栗兒曹事。楓洞看花曩時遊。陳迹懷來堪一涕。衰年百感又新秋。茅园卽茅島</text>
<title>禱雨白蓮山寺。敀路口占二律。錄呈巡相要和。</title>,<text>猥荷明公禮遇恭。每因詩律輒開胷。芾棠化洽民爭頌。芻牧憂深歲又㐫。寺古白蓮祈一雨。野無靑艸失三農。來春議賑吾何敢。願作西湖漫浪踪。借問蒼蒼意。胡令民盡劉。三旬久不雨。今歲又無秋。責大恒憂惧。才踈可退休。申申祈免請。非爲一身謀。</text>
<title>槎川李一源。方嘯詠於海山名邑。誠有仙福也。顧此素有山水之癖。平生欲一遊賞於四郡江山。而未得其便矣。今聞淸風缺額。邑雖薄。果能致身於寒碧樓上。則庶可以一償宿願。玆用走艸一律。錄奉困嵓詞案。以冀神會。困嵓家在市北。故頷聯有云。</title>,<text>聞道槎翁賦遠遊。秋凮皁盖竹西樓。如非市北先容力。那得關東絶勝州。暮境自憐勞薄䆠。此生無計卧名區。龜潭晩結沙𩿨約。肯向天曹爲我謀。</text>
<title>仰和季父寄示韵</title>,<text>窮途誰慰此煢煢。一札南來感喜幷。垂老不堪懷土戀。願依楸下畢餘生。</text>
<title>亡女生朝。抆血題詩。寄示外孫楓得。</title>,<text>至哀逢此夕。爾降卽壬申。怳若昨今事。奄經四十春。孤魂無日返。厚夜幾時晨。老父年年痛。他鄕倍覺新。</text>
<title>松陰尹伯勖。𩵣居無聊。寄示一律。故追憶舊遊。遂次其韵。</title>,<text>名區出宰意淸踈。老去吟哦少日如。浮石尋眞疑世外。濟樓觀漲趁公餘。槎翁又作遠遊者。松叟能思舊伴歟。遙想騷壇今寂寞。誰將詩律慰𩵣居。</text>
<title>又用前韵要和</title>,<text>憂病侵尋鬂髮踈。六旬光景隙駒如。詩情頓减離群後。牒訴頗稀罷賑餘。萬事灰心嗟老矣。故山回首盍敀歟。自憐形役年年苦。身似飄蓬不奠居。飄蓬。一作浮萍。</text>
<title>挽安岳族祖 昌說</title>,<text>穆穆我祖行。惟公獨在世。巷居分東西。親愛久不替。豈惟敦宗誼。同門忝友壻。携手度半生。論齒較四歲。杯酒間諧謔。往往忘禮制。中間閱滄桑。萬事堪一涕。西邑便解紱。北里門長閉。而我被禍網。遠謫嶺海外。生還荷聖恩。衆怒方未艾。寡助白眼多。世道一何隘。白簡語可怕。此寃誰能解。知心賴有公。對我發一喟。窮途感人易。厚意常銘佩。源源陪杖屨。朝暮承嘉誨。曩者榮川別。荏䒣經二歲。書信兩不踈。早晩期後會。如何轉眄間。奄忽已長逝。夢也豈其眞。撫跡增愴愾。宗黨日凋零。禍椓天不悔。淸寒舊緖業。白屋貧如洗。殯殮與棺槨。一一皆稱貸。匍匐愧薄誠。恨結生死際。雙釰合延津。厚夜曙難再。永違執紼願。山川杳迢遞。聊將滿腔懷。題輓哭再拜。</text>
<title>敀葬亡室後。迫於朝令。再赴榮郡。行到竹嶺。痛哭率吟。癸丑</title>,<text>竹嶺悲凮送哭聲。百年虛負友琴情。敀到舊衙如有語。不知筵几在京城。</text>
<title>入衙憶孫女</title>,<text>入室如聞喚祖聲。爾敀何處忘吾情。陳迹想來惟有淚。更無餘念享專城。</text>
<title>月夜有吟</title>,<text>淸秋初月十分明。堆卧空床百感生。身係薄䆠敀未得。夢魂長掛洛陽城。</text>
<title>順興倅宋持卿 相維。卽桂坊同僚也。有浮石往遊之約。而輒以病愆期。玆扶病獨來。率吟錄奉。</title>,<text>小白山前浮石寺。秋凮五馬暫停鞭。桂坊當日同遊伴。花雨諸天好會愆。古閣鍾鳴紅樹外。夕陽僧語白雲邊。嗟吾自是無家客。不害蒲團借夜眠。嗟吾自是。一作卽今吾亦。一宿禪房世慮刪。且呼官酒破愁顔。認是天公留客意。故敎凮雨鎖前山。以風雨留一日。故落句有云。</text>
<title>登翠雲樓。見先飛花有吟。</title>,<text>我東名勝地。無若此亭臺。白雨蕭蕭下。靑峯點點開。樓危高百尺。花發劫千灰。登覽快吾目。呼僧進一盃。</text>
<title>月夜。命詩僧呼韵。</title>,<text>空中樓閣起寒山。松桂蒼蒼水月間。應有仙人來喚我。肯敎身世落塵寰。</text>
<title>谷城道僧聦辯。曾已聞名於在湖營時。今忽來訪於罷官之日。求得一律。其意甚勤。遂率吟以贈。</title>,<text>投紱敀田日。僧來若有期。淸踈癯鶴骨。蒼朴老狵眉。合席仍談昔。開緘且乞詩。故情何以報。援筆愧荒辭。</text>
<title>洪君則道陳悼亡詩。得見於李子平家。遂揮涕以和。君則道陳，子平俱喪配。與我同懷。</title>,<text>森森往迹夢中如。寥落溪山但舊廬。靈几將掇三月後。宿緣虛負百年餘。自知詩酒踈狂習。多賴閨房勖勉書。投紱敀來疑復見。幾行哀淚洒征車。亡室祥期在三月。禮當撤筵。故云。從古幽明有感通。也應精魄愍余窮。家貧孰念充飢腹。衣弊難謀禦烈凮。死後逢迎猶可卜。生前甘苦更誰同。空床獨卧仍無寐。長夜凄凉禿髮翁。人生賦命有窮通。遠謫曾隨嶺海中。處厄幾陳安命戒。糾愆常賴進規功。六親交口稱賢婦。百毁叢身愧此翁。欲乞歐陽幽壙誌。世間誰是立言公。百年幽宅卜衿陽。春雪霏霏日色凉。老去自憐筋力盡。邇來偏覺死生忙。諸兒侍墓精誠格。稚女號天怨恨長。只是若翁心易斷。莫敎晨夕喚阿孃。閨中何事不悲哀。掩戶經冬廢上臺。叶吉地宜埋玉質。寬愁我且酌金罍。一家重作楓溪會。雙駕疑從竹嶺來。更有凄凄無限感。滿庭春色逐年廻。</text>
<title>堂姪履晉。修葺楓溪池臺。且用尤菴筆。刻大明日月四字於石面。先吟一律。吾亦忘拙效嚬。甲寅</title>,<text>靑丘一域杳皇城。万里迢迢拱北誠。吾祖忠貞千載煥。古亭池砌百年營。地因遺廟淸凮在。塵暗中州幾日晴。賴爾名園顔色倍。更看朱字刻分明。</text>
<title>慘慽後。無以㝢懷。時近盃酌。或有過量之時。季父茅洲公。聞而憂之。詩以戒之。謹步其韵錄上。</title>,<text>視姪便猶子。慇懃戒酒詩。簟床那忍慟。盃酌或忘悲。剛制非無術。沉痾奈乏醫。深知眷愛意。敢不佩良規。</text>
<title>安同知 絿 挽</title>,<text>人世誰能晩福全。如公所享古難肩。班資已擢同敦府。仁壽還徵大耋年。天借西麾供孝養。星昏南極了塵緣。翛然乘化應無憾。况是佳城又舊阡。皓眉黃髮尙精神。滿架陳編老益親。受業人多軒冕客。過庭兒作搢紳臣。延津龍化逢雙釰。常棣花凋减半春。生去死敀堪一涕。潘輿何遽換靈輴。</text>
<title>割分若干田民於諸子女。手錄一冊。走草題其首。</title>,<text>爾母敀泉下。吾生獨世間。忍將數畒割。毫髮豈增刪。</text>
<title>聖上卽祚以後。常御朝夕講。內翰叔𥠧明氏 時粲。新入筵席。聖上不名先祖。特稱別號。此誠曠絶之異數。而又擧賤臣名俯問之。是尤豈微末庶官之所可得者哉。玆以榮感之意。敢錄於一律。投示內翰叔。又要諸君子俯和。乙卯</title>,<text>講筵曾不廢朝曛。學士華簪近五雲。一介蔭僚猶記識。九重天語更慇懃。殊恩揔是緣先祖。此世何由報聖君。唯有寸心丹似血。歲寒貞操勖吾群。</text>
<title>壬子春。失我冢婦。宗家棟樑折矣。白首夫婦。相對泫泫。涕無乾時。室人以哀成疾。至出血淚。則冢婦之賢可知。癸丑春。室人又暴歿。蘋蘩之托。更無所矣。家無主饋。百事瓦裂。每瞻家廟。失聲慟哭。父子兩鱞。身世悲凉。忽忽無生世之意。欲以杯酒忘憂。時或過飮。兒輩泣止之而不能斷杯者。以悲哀之弸中而難自抑也。長孫養淳。年纔十三而娶。自去臘于歸之後。新婦賢哲。家道稍成。宗祀之奉。得其人矣。宗族隣里。莫不爲余賀。余於是轉悲爲喜。始有世念。不復近杯酌。自榮郡歸家。未甞入內軒。從今足迹。及於孫婦室矣。健兒以諸兒之零丁爲愍憐。有感懷詩。遂和其韵以慰之。乙卯</title>,<text>潘簟凄凉身世苦。兒孫繞膝競哀呼。敀來華表同遼鶴。閱去光陰等織烏。堂有阿爺猶慰汝。慟纏孤露奈如吾。桃夭宜室差寬意。壼政將期婦繼姑。</text>
<title>夜雨中。孤坐呼韵。</title>,<text>山空萬籟寂。孤坐夜將分。病懶抽黃卷。眠宜卧白雲。踈鍾和雨動。飛瀑隔溪聞。聖世優遊願。甘爲鳥獸羣。</text>
<title>嘉林大鳥寺 丙辰</title>,<text>丙辰五月二十一日。訪舊迹於鳥寺。寺壁有先君題名處。申命和亦同題名其下。有丙辰五月二十一日。自普光冒雨來留十五字。盖此郡。乃王母家鄕也。先君少時。讀書於普光大鳥諸寺。今不肖來莅此郡。感懷彌深。鳥寺之遊。舊甲重回。月日又符。似不偶然。聞申命和已作泉下人。招其子姪世忠，世泰，世甲。終夕話舊。共題名於壁上。以續前事。寧不異哉。感吟二律。書贈申生。使健兒，養淳，普淳，應淳。共和。命淳亦參此遊。陳跡茫然夢寐如。白頭來訪此禪居。丙辰五月重回甲。申子三人且並裾。花落鳥啼殘寺廢。山空水咽舊墟餘。玆遊彷彿當時會。孤露哀懷和淚書。丙辰回甲日。林邑下車初。艸沒山間路。風磨壁上書。天時再度改。人事百年虗。至慟同申子。相携淚濕裾。</text>
<title>贈林生遇夏</title>,<text>末至相如句。淸新讓一頭。胷中無李杜。目下短曹劉。虫篆慚吾拙。鸎遷爲子謀。自今辭艸野。從我洛城不。</text>
<title>三十七年後。重到飛鴻縣衙。觸目陳跡。無非傷心。卛吟一律。畧伸感懷。</title>,<text>季父於焉皁盖停。當時小子亦趍庭。山容帶雨猶含碧。槐影垂陰不改靑。陳跡撫來春夢過。楚些吟斷海雲冥。餘生倍切存亡痛。哀淚潸潸觸境零。季父任鴻山時。先君按湖南藩。往省季父。轉覲完營。如昨日事。</text>
<title>初伏日。登普光寺中南臺。俯臨湖海。</title>,<text>蒼藤古木碧山隈。上有高高數仞臺。脚下羣峰平似案。眼中滄海小如盃。先君宿昔吟筇過。孤露于今佩竹來。前後勝遊渾一夢。百年人事揔成灰。皁盖翩翩古寺間。公餘乘興暫偸閑。肩輿石壁高低路。指點雲烟遠近山。烹狗味佳皆適口。騎牛客到且開顔。晩來聊與詩僧話。叢桂攀援久不還。戚弟尹佐。騎牛赴會。故頸聯云。</text>
<title>憶趙台季良 最壽 錄呈求和</title>,<text>憶曾丁卯識韓荊。屈指光陰五十更。每對榻時同話舊。或論心處輒開誠。窮通有命安吾分。貧賤無忘荷故情。湖海別來消息斷。衰年百感易沾纓。</text>
<title>鄕所辛廷鳳呈辭單。故以此題贈。</title>,<text>小邑同甘苦。居然月六更。豈徒城化義。還若弟兄情。罪罰輕中考。寬仁賴上營。煩君他日事。休使丐單呈。</text>
<title>新與座首辛君鵬三同事。旋卽分張。餘懷耿耿。率吟一律。留別求和。</title>,<text>延坐梅軒訪邑風。新交歡與舊交同。政多叢脞民情欝。謗亦喧騰我耳聾。遠辱笑他謀事拙。佐治知爾秉心公。怱怱逢別還堪悵。詩札須憑北去鴻。</text>
<title>更吟一律。留贈辛君鵬三。</title>,<text>蒼然粹貌鬂毛皤。借問今年果幾何。積簿都輸神筭妙。下帷曾讀古文多。飛鳧他日迎新守。征馬秋風怨別歌。相對兩翁俱老大。更難重會使人嗟。辛君多讀古文。故頷聯云。</text>
<title>更用前韵</title>,<text>看君鬚髮半皤皤。志業蹉跎奈老何。一榻逢迎眞有數。百篇酬唱不嫌多。居官愧蔑蒲鞭化。臨別愁聽楊柳歌。杳杳洛城從此去。浮生聚散足咨嗟。</text>
<title>林川。卽我皇妣生長之村也。今小子分憂此土。來謁外曾祖考祠宇。已不勝愴咽。而只有尹佐岱儆三曾孫而已。産業凄凉。香火幾廢。感舊悲今。涕不自禁。畧叙一二。留贈道卿。以作替面之資。道卿。尹佐字。</title>,<text>自是嘉林我外鄕。佩符來訪倍凄凉。祗今貧窶孫三箇。伊昔繁華夢一塲。楚相遺孤誰復薦。于公積德後應昌。臨分豈獨生離恨。拜訣先靈淚滿裳。</text>
<title>普光寺念佛僧海靑。累月相守。今忽告別。走艸留別。兼贈一扇。</title>,<text>嘉林久爲客。飛錫偶相隨。頭白看書倦。身閑念佛宜。逢秋當遠別。何日復佳期。手裡一團扇。應多思我時。</text>
<title>歲將除矣。感懷率吟。錄奉槎川，墨岩兩詞伯。要和。</title>,<text>歲色駸駸暮。吾年六十五。凄凉餘老𩵣。單孑泣孤露。洞僻人聲稀。山深鳥語苦。誰能知此懷。揮淚望先墓。</text>
<title>奉贐李稚和令公 重協。巡察關東之行。丁巳</title>,<text>三韓名勝最東關。幾箇騷人過此間。玉節遙尋萬瀑路。銀臺乍輟六仙班。幨帷春暖宜宣化。皷角霜淸可戢姦。安得相隨楓嶽頂。浮丘揖袂暮年閑。</text>
<title>贈稚和令公</title>,<text>愛爾胷無一點塵。藹然和氣自生春。名登白簡同罹厄。嶺隔丹丘久接隣。交契不隨窮達變。過從休憚去來頻。何當携手同歸峽。詩酒遨遊了此身。曾於乙巳。同被臺彈。又於辛亥。適守榮郡。與丹丘淸㝢接隣。故頷聯有云。</text>
<title>槎川以詩鳴於世。陞拜梨園。正此乃蔭路之通淸。而掌銓者㐫黨。故以詩慰之。</title>,<text>蔭途文職太神奇。威執銓衡問是誰。人或賀君吾獨慰。惜乎甄擢失淸時。</text>
<title>槎川新得詩伴。全忘舊朋。慨然口占。</title>,<text>逼側東西巷。睽離半月餘。新知交有道。舊伴數斯踈。暮境宜詩酒。危途任毁譽。自今頻會集。酬唱復如初。</text>
<title>寒食。携子與婿。出省衿陽墓。次洪郞韵。</title>,<text>凌晨携子婿。驅馬出郊坰。氷冸江初碧。原荒艸復靑。吾何來數數。魂應泣冥冥。延佇日之夕。敀舟繫月汀。</text>
<title>病中聞槎川賞春幽蘭洞。口占書贈。</title>,<text>巷深車馬絶。門掩弼雲西。凮外鳥聲亂。池邊花影低。狂歌聊傲世。隨分且安栖。坐想幽蘭會。蕭然一杖携。</text>
<title>廉萬戶以儉。卽三十年前故舊也。中間隔絶漠然。不知死生者久矣。今年春忽然來訪。相對依俙。不勝驚喜。口占一律二絶。要令和之。</title>,<text>悲歡幾度閱星霜。尙憶西門共把觴。老去不知生與死。今來還喜壽而康。中年阻濶雲千里。少日追隨夢一塲。斯世重逢眞有數。兩翁相對鬂毛蒼。富貴非吾願。詩書老益貪。多情舊日伴。喜得玉川廉。玉川。廉君姓鄕。大隱元藏市。浮榮也勿貪。顧名宜自勖。那不儉而廉。</text>
<title>小會有詠</title>,<text>終年不出洞。偃仰此溪山。燕語踈簾外。鶯歌密樹間。琴碁今日會。烟月古亭閒。覔酒仍佳句。微醺上老顔。</text>
<title>六月十日。高祖妣忌祀。愴感率吟。</title>,<text>不有高曾祖。那能有此身。源流同一本。芬苾享千春。追遠無豊昵。虔誠庶格神。明燈心洞洞。坐待夜將晨。</text>
<title>六月小望。謀與洞人。略設家獐。又約於伏日烹鷄以食。</title>,<text>滌暑凮軒上。駸駸夏序闌。殺鷄三伏約。烹狗片時歡。漸覺餘年短。深知此會難。陶然成一醉。聊且百憂寬。</text>
<title>廉老以儉。卽余故舊。而今與孫兒入科塲。誠希貴事也。書此以贈。</title>,<text>壬申初識面。丁巳又同觴。倐忽靑春去。蕭條白髮長。阿孫將此老。明日赴科塲。異事宜傳後。慇懃贈一章。</text>
<title>廉老有約來宿。而夜深不至。意謂受賂於塲屋寫手。慨然有作。</title>,<text>獨坐空齋意悄然。九街鍾鼓二更天。靑銅設了廉君操。虗負良宵對榻眠。</text>
<title>廉老夜深後。踐約來到。玆又以詩解嘲。</title>,<text>兩心相照自童稚。信義如君世所稀。錯料愆期眞妄耳。燈前一笑共牽衣。</text>
<title>洪汝和來會雲洞。余適以病不赴。玆和其所贈韵。以示悵意。汝和。名禹諧。</title>,<text>病違佳節約。雲壑望中奇。蠖跡吾生苦。羊腸世路危。常關蓬蓽戶。虗負菊花巵。尙看霜楓赤。那無更會期。</text>
<title>贈淸橋舊主人</title>,<text>淸橋往事一長吁。未死餘生獨有吾。陳跡祗今如夢寐。故人猶記此翁無。谷鳥嚶嚶山更幽。白頭蕭瑟卧西樓。靑門咫尺雲泥隔。那復斯生續舊遊。平生遐想在丹丘。興入龜潭九月秋。一帆西凮難借便。化翁能許卧遊否。</text>
<title>初伏日家獐會。先占一律。以要座中同和。</title>,<text>令辰佳會此溪堂。綠樹陰陰夏簟凉。老去凋零前日伴。邇來追逐少年塲。林禽喚友聲相應。庖狗登盤味可甞。更待初秋中伏至。對君同酌淺深觴。</text>
<title>三伏日。又設家獐會。</title>,<text>天時又末伏。秋氣乍生凉。濁酒盈樽好。淸談對榻長。百年如隙駟。三度辦家獐。足以慰遅暮。休嫌樂太康。</text>
<title>寄贈榮川士人金儋 號北窓</title>,<text>自投南郡紱。每憶北窓人。一日三回首。兩鄕四閱春。高歌楊柳曲。虛送菊花辰。欲寫慇懃意。怱怱豈盡伸。</text>
<title>送秋日。小會槎川家。念舊興感。偶占一律。</title>,<text>故里蕭條洞壑哀。百年親友半泉臺。黃花短短經霜晩。白髮踈踈若雪頹。老去漸無生世趣。興來時喚餞秋盃。寂寥此會惟吾輩。強欲題詩意不裁。</text>
<title>愼大諫敬所 無逸 輓</title>,<text>衰世天生近道姿。操心常以古人期。文章万里曾驚虜。經學三淵早得師。秩是緋衣身弊褐。跡雖遐邑㒱瑤墀。悠悠謗說非爲累。氷蘖其淸我獨知。方履幅巾處士然。古亭杯酒幾團圓。錦囊詩有千篇富。皓首心餘百鍊堅。琴鶴行裝朱紱吏。銘㫌官爵紫薇仙。故人淚灑龜玆坂。薤露歌成寄九泉。</text>
<title>槎川夢農岩。稱許季父茅洲公詩。以爲可傳於後。仍詠一絶以示。不勝感愴。忘拙謹次。</title>,<text>農翁詞藻戒華浮。老阮何曾讓一頭。早晩遺篇當入榟。後人應識有茅洲。</text>
<title>南隣設泡會。病未同參。口占一律。</title>,<text>少年南里會。料理雪中庖。對月詩應就。啣盃興政高。洗盤登軟飯。吹火煮寒泡。甚矣吾衰病。都消舊習豪。</text>
<title>季父茅洲公。甞與知舊。流觴於曲池。賞花于谿園。哦詩徜徉。不知老之將至。轉頭之頃。人事遽變。喪制告訖。平昔之所從遊者。豈無他人。而獨松陰尹伯勖。追念冞篤。其所悼惜之意。屢形於詞章之間。窃感其交情之不變於死生之際。疊用前韵。畧伸悲悰。</title>,<text>天時人事捴堪哀。楓落西溪雪滿臺。三載光陰如水逝。百年依仰忽山頹。祗憐舊伴餘松老。誰與方塘泛菊盃。欲寫胸中多少恨。筆隨心腐奈難裁。舊遊無處不悲哀。多病年來廢上臺。可惜北隣知己盡。自憐西日下山頹。遣愁往往耽看字。排悶時時強把盃。幸有松翁頻問訊。深情輸入幾篇裁。</text>
<title>李杆城 秉成 輓</title>,<text>人於天地間。有生必有死。循環如𣅯夜。古今同一理。苟有達觀者。奚悲亦奚喜。吾今哭子平。寬譬惟在是。祗緣故舊情。慟怛猶未已。同閈又同硏。于今四十禩。論交許知己。兩心無表裡。楓溪與玉洞。詩酒必於此。憐我性狂率。愍我多謗毁。擧世皆白眼。唯君獨不棄。諄諄牖迷惑。眷眷勖道義。良友今也亡。何處講好意。冥途失瞽杖。安得不下淚。記昔北門會。從容討心素。君曰賦命奇。爾我俱韋布。靑雲必早致。學業宜專務。爲貧或可仕。此塗良足苦。權門勿染跡。榮貴焉所慕。府牧不必求。郡縣可勉赴。善哉當日言。銘鏤在肝腑。今看粉㫌字。素願眞不誤。嗚呼此一事。足見耿介趣。相警豈無以。孤負是所惧。將此語伯氏。歎息心內腐。不知我不肖。奬許失襯着。謂有骯髒氣。可勵衰末俗。徐當作一傳。欲令後人識。其言猶在耳。棄世何太促。念我鱞居苦。相對輒沾臆。同病憐固切。遠地書相續。慇懃寄誄語。字字情所篤。足以賁泉塗。將何報厚德。嗟爾割胖痛。十年如一日。延津會雙釰。蓬科且同穴。支離此衰喘。在世無一樂。生者反羡死。其情寧不慽。誠心撫欒棘。庶幾盡吾責。聊將万重懷。忍寫一輓幅。</text>
<title>尹伯勖直桂坊。投示一律。不揆荒拙。謹步其韵。仍伏念景廟在儲位時。不佞職忝侍直。累侍講筵。到今追思。怳若前生事。不勝愴咽。畧及於篇中。</title>,<text>微蹤曾侍講筵前。猥荷先王眷遇偏。白首君方逢盛際。蒼梧吾且憶當年。今看志喜詩多感。頓覺淸神病欲痊。鰲忭豈徒僚屬喜。域中民庶仰如天。胄筵宿昔近書床。挾策同隨學士行。頻借玉堦叨法講。時頒金橘帶天香。追惟舊事恩如海。寫出新詩淚滿裳。卽見前星增瑞彩。從今寶曆万千長。</text>
<title>和松陰</title>,<text>半生交契托松陰。幾度携壺陋巷尋。阻濶忽驚今歲盡。逢迎難續舊時臨。溪邊雪與覊懷積。氷底泉含別恨深。龜縮閉門仍卧病。數盃村酒對誰斟。</text>
<title>松陰再疊床字前字兩韵。要余效嚬。窃念一事不可屢述。病伏中悼成甫之云亡。慨友道之淪喪。自不覺情見于詞。並此錄奉。以冀更和。成甫。卽困庵申聖夏。</title>,<text>新齋無復更聯床。暮笛山陽淚幾行。泉下儀容時入夢。篋間詩札尙留香。嗟吾半世埋泥土。嘉尒中年毁冕裳。何處得來此良友。白頭蕭瑟感懷長。右悼成甫。成甫新搆州堂。酬唱詩篇。今遽已矣。且嘉其自廢。交情鮮克後如前。末路紛紛毁譽偏。北里親朋無隻字。西山頹景惜衰年。自憐狷性終難化。更歎沉痾久未痊。竟日閉門惟偃仰。世間窮達付蒼天。右自歎。性不諧俗。以致親朋之告踈。</text>
<title>松陰年彌高而氣益旺。詩格筆畵。雖少年輩不可及。眞所謂地上仙也。去年病甚危。而除拜平陵郵官。松陰爲海山壯觀。欲強病赴任。余乃力沮其行矣。追述其意。錄奉二律。</title>,<text>喜爾高年近八旬。韶顔留得一團春。詞源若海滔滔湧。筆力如杠畫畫神。藥餌奏功瘳昔疾。桂坊持被富新篇。早知今日能蘇健。豈尼前冬嶺外輪。白首憐同病。相逢輒講文。過從多日月。酬唱繼朝曛。當面非無友。知心獨有君。自初以此好。終老永歡欣。</text>
<title>余與金醫益賢同年生。而又居一城之內。尙未識面。誠是異事也。時因廉君以儉。聞其讀書求志。不事家人産業。又將移居於樓閣山水之間。以爲終老之計。此豈閭巷間易得者哉。願與同居一巷。錄示一律。請得瓊琚。</title>,<text>生同一世又同庚。不見其人但飽名。詞翰近多閭巷出。錙銖羞與市廛爭。圖書滿室從吾樂。樓閣移家遠俗情。早晩倘成分華願。共將詩句對床評。</text>
<title>和申仲瑞 命蓍 韵</title>,<text>天喪斯文吾道非。危途獨立更安敀。瞻彼西湖爰得所。欲隨魚鳥共忘機。</text>
<title>聞槎川閤梅已開。病未同賞。錄奉一絶。</title>,<text>玄冬雪色滿城闉。聞道君家獨有春。閤裡姸姸開數朶。折來須寄在床人。</text>
<title>命淳生日感吟</title>,<text>嗟爾何年降。懸弧卽此朝。劬勞慈母訣。寂寞夜臺遙。撫頂吾偏愛。挽鬚父所嬌。逝魂知也否。千古恨難消。</text>
<title>應淳思其母而有詩。又有書。遂次其韵以贈。</title>,<text>今世誰能似古人。此兒誠孝出凡倫。情書字字皆堪涕。生死哀寃母子均。</text>
<title>立春日。再疊旬字文字兩韵。要松陰和之。</title>,<text>窮山吟病幾經旬。臘後和凮報立春。昭代太平邦永賴。東君霈澤歲俱新。紛紜廊廟經綸策。零落朝廷耆舊臣。躬際聖明那便訣。十年湖海未敀輪。淸詩有定價。少質或多文。溪北氷初泮。終南日欲曛。衰年長伏枕。何日更逢君。酬唱休嫌數。看來倍覺欣。</text>
<title>元日。小會槎川家。與栢堂洪道陳同賦。戊午</title>,<text>甚矣吾衰病。隔溪斷往來。偶尋槎老宅。同把栢翁盃。冷柳迎春嫰。寒梅待我開。淸談餘興在。聊且詠歌迴。</text>
<title>張戚 宗紹 輓</title>,<text>恭惟大母祖行尊。每仰遐齡冠我門。孤露餘生猶有慰。去年㐫禍尙何言。孝廬重繼孤兒服。苫枕空留血淚痕。多少人間遺恨在。煩寃應泣夜㙜魂。張君承重喪中。病終不起。使其孤兒。又繼承重之服。故頸聯有云。欝律胷襟竟未伸。高才乾沒老儒巾。九原可惜同敀土。一命猶慳屈爲親。魂去凄凉身後事。吾衰零落眼中人。音容永閟凮流遠。忍憶溪山對酌辰。</text>
<title>上元。次東谷金益賢韵。</title>,<text>伐木丁丁山更幽。故人其肯惠然不。每憐尺地三旬別。忽憶前秋九日遊。數朶寒梅開又落。百篇華什唱還酬。新春一會猶難卜。東谷西溪望裡悠。</text>
<title>再疊</title>,<text>溪閣深深洞壑幽。世人能識此翁不。躬逢聖代閑閑在。跡托名區處處遊。春物載華年幾換。君詩先唱我當酬。相携早晩將安適。鳳首山高海島悠。湖中有弊廬。其後有鳳首山。</text>
<title>次金益賢韵</title>,<text>塵埃虛老丈夫身。流水光陰戊午春。俄見雪花空外亂。忽驚凮柳眼中新。愧吾華閥今爲庶。嘉爾淸詩妙入神。從古論交無貴賤。暮年酬唱莫嫌頻。</text>
<title>開闔命下之後。朝著淸明。在銓之臣。方以用新進斥老人。爲第一務。吾屬可以去矣。謹步前韵。寄示松陰。</title>,<text>庭生蓂莢可知旬。壽域和凮捴是春。殷道復興妖自退。周邦雖舊命維新。廟謨爭薦經綸士。銓議偏憎老病臣。白首明時宜永訣。爾能從我共征輪。</text>
<title>奉和尹伯勖寄示韵</title>,<text>淸風溪上遠心庵。和氣氤氳万木含。垂白忽驚周甲六。踏靑將待暮春三。身隨藥嗟無健。跡阻詩筵久未參。欲奏高山流水曲。百年豪興醉中酣。余年已六十六。溪上之會。約以三月三日。故頷聯云。</text>
<title>自洪君則之亡。未甞不怛然興傷。想松陰懷事。與我一般。故錄奉一律。</title>,<text>流水高山已斷音。欲言疇昔淚沾襟。桂坊挾策同朝喜。楓洞看花幾度尋。半世啚書春夢乍。百年衣履夜臺深。交情豈以存亡變。每過門墻倍愴心。</text>
<title>奉和松陰遙字韵</title>,<text>咫尺故人千里遙。別魂南北黯然消。雪中香動梅花閤。臘後春生楊柳條。性亢不諧時俗態。官卑何補聖明朝。白頭欝欝男兒志。直欲飛騰九万霄。</text>
<title>不肖生纔十一歲。受育於皇妣膝下。其撫愛顧復十三年如一日。乙丑春。奄遭至痛。每逢二月旬八。涕不覺泫然。今將老且死矣。永負厚恩。恐難瞑目。玆賦一律。使堂弟𥠧恭和之。以慰我悲慕之懷。</title>,<text>辛勤鞠育德如天。乙丑追惟倍愴然。當日兒孫今白髮。百年儀範永黃泉。蘋蘩庶冀神明假。昭穆頻驚世代遷。欲報厚恩嗟已矣。他生願續此生緣。</text>
<title>洪季友 益三 以孝廟外裔。旣除寧陵寢郞。又賜引接謹愼二字之諭。誠宜終身佩服。墨巖翁先賦一律。玆和其韵。以勖季友。</title>,<text>敦睦親情上下孚。恩私自與外臣殊。諄諄提耳無非敎。勉勉操心罔或踰。愼行惟當遵聖誨。謹身端合作良謨。特拈二字丁寧戒。欲使知三擧一隅。</text>
<title>奉贐桃花舘新使君南國寶 漢紀 之行 桃花舘。卽㫌善郡號。</title>,<text>吏隱從來豈爲官。春凮鳧舃出東關。桃花舘裡迷千樹。松桂叢間露万山。州藁盈囊詩律富。莓苔生印簿書閑。隨君我欲尋靈境。那得成仙遂不還。淸凮遊賞夢依依。又見關雲皁盖飛。隨處名山天下勝。如君仙福世間稀。况今葉縣閑仍僻。伊昔桃源是也非。逐水行行春可愛。想應遐趣在漁磯。南友纔遆淸風府。故首句云。</text>
<title>送任孺子 安世 赴兔山縣</title>,<text>春府於吾是故人。想來陳跡每傷神。重修世好君猶在。叵耐分張卽此辰。曾𦲷麟蹄又兎山。後前官况一般閑。西天杳杳飛鳧去。琴鶴相隨幾日還。飢卧看山歲幾周。除書今日下龍樓。蜜白雉黃皆聖渥。甞來能憶此翁不。古來能拙不同科。儒者治民果若何。欲試一方仁愛政。請看遺澤在松禾。春府。曾經松禾。故云。公廉爲政政惟淸。謹拙何慚赫赫聲。俗吏才能君莫效。愛民知在盡吾誠。孺子以拙遭貶於獜縣。故云。</text>
<title>趙友聖瑞 鳳齡 在鎭岑鄕廬。寄示二律。忘拙奉和。</title>,<text>一自分張後。多年閉小菴。夢魂迷遠近。消息隔西南。倐忽靑春去。蕭踈白髮鬖。離情同爾我。凄黯自難堪。逢塲戲謔幾忘形。一別居然過十齡。騎竹深情長耿結。看花舊伴揔凋零。悲歡閱去頭全白。詩札傳來眼忽靑。兩地無由重會面。獨留殘月照空庭。</text>
<title>沈正郞 鳳儀 挽</title>,<text>公班私會幾周旋。托契居然四十年。萬事吾今餘白首。一朝君遽就黃泉。馮唐易老終郞署。孟浩能詩阻省聯。唯有稚孫扶櫬去。廣陵何處卜新阡。</text>
<title>仲夏。宗會於東門外。謹次稧帖韵。</title>,<text>敦睦自先世。唯吾忝所生。苟非繩祖訓。那得叙親情。宗會今猶古。巡杯弟若兄。摩挲稧帖詠。攀和敬題名。</text>
<title>端陽往省衿陽墓。述哀。</title>,<text>幽明六載隔。墓草半荒蕪。白首躬來往。靑山魂有無。生涯寄賤妾。身世泣窮途。早晩重泉會。要之死後啚。</text>
<title>哀孫女祖惠 歿於嶺郡。故頸聯云。</title>,<text>逝矣我孫女。六年胡不敀。床前如索飯。夢裡或牽衣。節届天中晩。魂從嶺外飛。雲兒墳咫尺。泉下永相依。</text>
<title>哀外孫雲得</title>,<text>纍纍三孤塚。哀哀四歲兒。未甞離母抱。何忍就山涯。歲換魂逾散。吾來尒豈知。驪湖入遠望。生死揔堪悲。</text>
<title>和金益賢八韵排律</title>,<text>孰云闤闠內。有此好凮儀。展也希賢志。天然近道姿。隔溪今識面。延榻共論詩。所貴交情密。休嫌處地卑。亭臺重有約。巵酒更何辭。大隱子眞是。高才世莫知。意非阿所好。言豈涉於私。地下同庚聚。更留死後期。</text>
<title>金君益賢。投示二律。玆用其韵和之。</title>,<text>靈臺本體自明明。爲覺都從一箇誠。希聖子方遵正路。趨凮我欲托深情。襟懷藹藹芳蘭臭。詩律諷諷大雅聲。努力倘加遅暮業。也應天地不虛生。樓閣君今新卜居。溪山吾亦愛吾廬。逢塲却喜襟期合。胸次還敎鄙吝除。一榻淸談傾盖際。百年豪興把盃餘。從玆白首無他事。那得源源共討書。</text>
<title>族弟 春行 遷葬挽</title>,<text>西山氣蕭瑟。秋意轉悲凉。支離白頭翁。百感縈中腸。獨卧撫存歿。往事春夢塲。嗟嗟我族弟。卄載掩幽堂。有志遂欝沉。有才竟埋沒。生無一塊肉。死後誰繼絶。吾家有賢姪。作君螟蛉兒。旣踈情復親。逝者倘有知。幽明理無殊。一般同喜悲。茫茫風水說。舊壙云有灾。新兆卜杏湖。載柩江上迴。平生某水丘。魂氣應徘徊。密邇父母墳。骨肉况團聚。融洩孝子心。雖死不踽踽。㫌翣乍出地。倐復埋塵土。嗚呼万事已。再作千古訣。我病替遣兒。至哀庶可洩。朝暮且同敀。幾何有此別。寬懷寔在是。維以勿永傷。胷中耿結恨。收淚瀉短章。</text>
<title>老廢無聊中。詠得一律。錄奉同志。要和。</title>,<text>窮達于今莫問天。衰容憔悴雪盈顚。向來從䆠如過夢。老去謀生賴薄田。終日閉門秋色裡。有時欹枕水聲邊。紛紛世事都身外。好是雲林度百年。</text>
<title>九月三日。設晬筵。耆老齊會。仍成稧帖。謙齋鄭元伯 歚 畵其會。槎川諸老呼韵共賦。</title>,<text>六旬加六已衰身。浮世悲歡閱歷頻。親友相看皆白髮。我生那得更靑春。西山暮景懸弧夕。北里寒花落帽辰。孤露何心爲此樂。盈盤珍饌只傷神。</text>
<title>朴宗龜以湖西儒生。當戊申逆亂。自爲義兵將。及亂平。褒賞陞資。常欝欝不自得。訪我於溪上。以詩見贈。遂次其韵。</title>,<text>寒溪寥落小堂幽。山自無言水自流。老去琴書餘興在。倘來軒冕此生休。長腰肯向朱門屈。衰脚頻從白面遊。何幸吾人新托契。忽驚華什到林丘。</text>
<title>東谷金益賢樓閣新搆初成。重陽日。會話同賦。</title>,<text>東翁別墅此經營。突兀新亭近曲城。暇日登臨楓樹岸。暮年歌詠菊花觥。雨過凮送颼颼響。霜落溪收㶁㶁聲。會待明春佳節至。與君留約更逢迎。新樓燕賀酒如泉。晩菊溪邊花可憐。不有主翁成好會。寧敎老子赴佳筵。參軍落帽今猶繼。宋玉悲秋古亦然。倦鳥投林遊客散。坐看斜日掛西天。千村萬落眼中明。強欲登高石逕橫。收拾凮烟携滿袖。菊花楓葉捴詩情。黃花繞砌錦林明。樓在中間結搆精。最是主人閒趣足。隔溪唯有讀書聲。</text>
<title>讀巷東金富賢遺集。有感率吟。錄示其從金益賢。要和。</title>,<text>巷東東谷捴詩仙。難弟難兄孰與肩。已矣巷東今九地。漫留遺什百年傳。</text>
<title>廉以儉。與崔璞相闘。戱贈一絶。</title>,<text>兩翁相闘一堂中。怒髮衝冠目眦紅。扶項將鬚相搏擊。孰爲狂客孰英䧺。</text>
<title>次養淳韵。書贈廉以儉。</title>,<text>九秋凮氣動微寒。白屋生涯但碧山。相對兩翁頭已皓。此生那得少時歡。</text>
<title>詠懷</title>,<text>恠底吾生異俗人。踈狂氣習任天眞。迹危曾被明時譴。舌直翻遭冢宰嗔。九死祗今無悔恨。一身安往不窮貧。投閒置散宜吾分。甘作田間廢棄臣。</text>
<title>遠心庵呼韻。代廉以儉作。隣家主人。促與同寢。故落句云。</title>,<text>素月臨軒映。黃花滿砌陰。偶從流水入。仍坐洞雲深。岳色當眞面。庵名揭遠心。隣翁休促返。吾欲宿西林。</text>
<title>次健兒詠懷韵</title>,<text>爾生何自苦。非俗亦非僧。冷落空床簟。熹微永夜燈。世間身獨困。泉下夢難憑。否極終須泰。天應降福增。嗟爾鱞居久。生涯澹似僧。裁縫留舊篋。形影吊孤燈。寢與諸兒伴。身無小室憑。叩盆吾亦老。相對腹悲增。</text>
<title>和尹伯勖投示韵</title>,<text>寥栗深秋感。蕭條落木時。朋踈緣我病。官冷奈君衰。自有幽居趣。寧敎俗客知。相看餘日短。休廢唱酬詩。</text>
<title>復月設艾湯於槎川家。會話同賦。</title>,<text>強參詩社會。深荷故人憐。飯畢胡無酒。囊空愧乏錢。艾宜雪裡採。梅吐臘前姸。多少諸公詠。淋漓滿彩牋。</text>
<title>再會得人字。同賦。</title>,<text>雪天成曲會。俱是白頭人。南至看梅早。西阿採艾新。雲林聊自適。詩酒不全貧。世事何須問。淸談少俗塵。</text>
<title>再疊屬主人翁。要和。趙台顯命。每稱槎翁以烟火仙。故首句及之。</title>,<text>燭齋深邃處。烟火有仙人。愛畵多多辦。爲詩箇箇新。身閑仍養疾。心泰且安貧。何幸耆英會。追遊躡後塵。</text>
<title>除夜。次尹伯勖韵。</title>,<text>滿滿深杯盡意傾。終宵秉燭待天明。流光倐忽迎新感。親友凋零愴舊情。千里鄕山徒費夢。百年書釰竟無成。孤懷耿耿難消遣。鏡裡衰容頓覺驚。</text>
<title>己未春帖</title>,<text>行年奄已六旬七。點檢平生何所成。人世悲歡休復說。新春願見子孫榮。七十翁何求。蕭然卧小樓。身閑無疾病。餘外不須憂。右屬自己龍門擢第尙差池。秋菊春蘭各有時。己未吉年應見驗。頭邊將耀桂花枝。右屬子兒阿孫志學已云奇。迎得賢妻婦道宜。積善由來餘慶在。腹中應孕克家兒。右屬孫婦叩盆今七載。新卜小家賢。能勤巾櫛奉。無事保餘年。右屬小室</text>
<title>反聽庵小會賞梅。同賦。</title>,<text>短短寒梅樹。花開二月春。慇懃花下飮。俱是會心人。</text>
<title>自失子平。每過其門墻。輒不禁山陽之淚矣。今見洪汝和記夢中論詩畵韵。三復披詠。尤有所慽慽於心者。玆和其韵。錄示槎川翁。以㝢同感之懷。</title>,<text>峩洋絃斷五更蓂。樑月依俙舊日形。荊樹凋零春後紫。草莎埋沒墓前靑。一生痼癖携詩軸。半夜精神托畵屛。三復洪厓篇上語。不堪悲涕洒泉扃。</text>
<title>族叔東圃內輓</title>,<text>鱞居苦况我先知。欲慰同人淚易滋。中歲叩盆差可耐。衰年泣簟最堪悲。內軒咫尺猶千里。外舘孤栖定幾時。從此家翁爲旅客。祗敎兒婦憫窮飢。傲然東圃好襟懷。緩帶吟詩且謔諧。賴有閨中良轉運。不知門內苦生涯。經綸靜室圖書穩。料理幽庭卉木佳。何遽一朝炊臼夢。腹悲長夜定難排。靑門昔日作芳隣。耳慣吾妻說淑人。不廢四時供祭祀。何甞一語及窮貧。閨儀自有柔嘉質。衆譽爭騰內外親。女史留名寧泯跡。宜將徽範刻貞珉。</text>
<title>孫女祖惠亡日。志感。三月六日。乃其亡日也。知禮者。斥其祭。故自今廢之。</title>,<text>自爾云亡歲七周。森然蹤跡𨓅難求。生前嶺邑雲千里。死後衿陽土一抔。殤祭當從今日廢。痛懷寧忍暫時休。終宵啜泣仍無寐。彷彿儀容入我眸。孫女歿於榮衙。葬於衿陽。故頷聯有云。</text>
<title>題允謙畵本後</title>,<text>誰將逼眞景。揮洒一華箋。颯颯狂風急。飄飄老木顚。客携黎杖走。僧抱炭爐眠。不是無心寫。堪爲畵譜傳。</text>
<title>弼雲臺。卽四十年前遊賞處也。聞其小樓新成。携子與孫。往賞同賦。</title>,<text>慣識曾遊處。雲烟指點間。樓臺新悅目。林壑倍生顔。綠樹黃鶯語。靑山白日閑。於焉成久坐。終夕澹忘敀。</text>
<title>端陽躬往衿陽。一酌叙哀。</title>,<text>天中節又届。來往豈嫌煩。不盡年年淚。誰招漠漠魂。蘋薠床石薦。花木墓庭繁。黯黯休相憶。那能作九原。</text>
<title>松陰投示兩律。而病懶久未和。今始效嚬。</title>,<text>騷壇大手卽松陰。幾處逢塲費苦吟。浪跡不妨城市隱。閑情都付酒盃深。蹉跎薄䆠靑袍困。荏䒣流光白髮侵。我有高歌君試聽。世間今日孰知音。右屬松陰山氣陰陰日易斜。雨中愁緖亂如麻。移來北磵猗猗竹。看盡東園艶艶花。窮峽自憐曾作宰。晴湖更欲早移家。幽居寂寞無人語。時有林禽下晩沙。晴湖。卽吾故鄕。</text>
<title>仲夏夜。夢崔副學 昌大，沈潭陽 齊賢。來訪於溪山弊廬。謂我曰。地府方新造延壽闕。而上樑文無可製者。要得人世間多讀古書者。願見君近來所作詩文。余乃固辭。終不出示。兩友大加誚責而敀。覺來酬酢。分明可記。愴悼之餘。自成一律。錄示崔副學胤孫弘簡。要和。</title>,<text>虛堂風雨夢諸君。向我丁寧有所云。地下新成延壽闕。塵間要得上樑文。詩能泣鬼吾何敢。語不驚人子或聞。辭謝數回仍罷去。覺來殘月夜將分。</text>
<title>李㓗夫聞夢語。以詩慰之。故卽次其韵。</title>,<text>蘧蘧一夢儘丁寧。怳惚泉臺不昧靈。符到卽行吾有待。何須關念短長齡。</text>
<title>獜蹄宅族大母賜米壽席。次東圃叔韵。</title>,<text>公宴餘波亦及私。彩衣爭献萬年巵。極知優老恩偏重。庶勉忠君孝可移。舊感兒棠棣影。新榮孫折桂花枝。定看福祿如川至。况復玆遊際盛時。</text>
<title>松陰尹僉正 昌來 挽</title>,<text>昔我季父茅洲公。早與松陰臭味同。有酒邀君輒醉娛。有詩與君相磨礱。我亦從遊躡後塵。百年交誼期始終。中間世故足嗟惋。舊情難與季方通。然君心事斷無他。豈以纖芥滯胷中。源源好會復如初。杖屨靡日不追從。春風社壇飽幽賞。夏雨溪亭滌煩胷。如君詞翰罕與比。浩浩波浪無時窮。槎翁閣筆圃老走。餘子何能敵其鋒。微才幸得附驥尾。許與不以爲愚蒙。百篇酬唱不厭多。句語淸新老益工。轉頭之頃人事變。君今去矣騷壇空。欝嵂奇志竟埋沒。世間何處訪遺蹤。定知泉下不踽踽。敀與季父應相逢。曩者吾與洪君則。卜日相會松陰宅。松陰豪興老不衰。分付家人辦酒食。是時天寒雪又下。閤裡姸姸梅花白。且醉且歌以永夕。衮衮詩篇動盈軸。騷壇勝會豈徒此。欵洽無如今日樂。樂極悲來理固然。惜哉君則先奄忽。逢塲每恨少一人。酒席詩筵久蕭瑟。山陽餘淚尙未乾。一朝君又就窀穸。平生知舊盡黃泉。向來追遊那復得。峩洋已斷伯牙絃。白首餘生更安適。哭君之柩吊君孤。觸目傷心俱陳跡。儀容彷彿若相見。舊榻凄凉散書帙。交情固無死生異。耿耿此心何時歇。從今不忍過西州。永作幽明千古訣。自古窮通理莫推。有才無命誠可悲。奈何松陰抱奇才。屠龍壯志竟差池。屈首寧辭爲貧仕。栖遑末路官獨卑。衰年督郵有新除。適會君方卧病時。大嶺嵯峨海接天。去矣行駕孰尼之。中心自有耿耿憂。爲君我且陳一辭。君曰此言眞愛我。棄官高枕任寒飢。苟非樂聞藥石言。勇决何能乃至斯。每想此事起感服。今當死別增歔唏。窮途已失此良友。俯仰人世誰與依。西山頹景迫七耋。幾何不從君同敀。病未臨壙嗟何及。自作長歌涕一揮。</text>
<title>如槎川慨世韵</title>,<text>漫漫長夜曙何時。去國諸賢久未敀。自是忠邪難並立。元來禍福動相隨。彼其誰果稱章服。尸厥人無補衮衣。猶幸綿綿邦祚永。爭看瑞旭曜咸池。</text>
<title>任孺子在兎山縣。遭中考罰。卽棄官敀家。獲免危辱。其審於知幾而不苟去就之節者。有足可賀。玆以一律。錄奉要和。</title>,<text>蕭然白岳下。如玉有其人。性亢寧阿世。官卑只爲貧。行藏斯適義。風俗可回淳。遠辱仍高卧。何曾染垢塵。</text>
<title>家兒履健。以敎官爲金吾郞。親鞫時。奉命出使於咸陽十日程。凡往來一千八百里之地。及期復命於七日之內。而適値天威震疊之時。猝被棍罰於帳殿之前。李㓗夫有慰詩。玆和其韵。</title>,<text>蒼黃復命入宮闉。適値雷威震疊辰。雨露雪霜皆聖澤。生成惟荷上天仁。行邁悠悠幾日還。長程屈指往來間。薄施恩罰雖云幸。忍見朝衣杖血斑。</text>
<title>李明遠 顯箕 亦以金吾郞被棍罰。以詩慰吾兒。故遂次其韵。</title>,<text>卅載簪纓愧我心。當時悔不入山深。悠悠萬事皆身外。湖海凮烟夢裡尋。李詩有携手入山之語故云</text>
<title>墨嵓李潔夫 九畹 示余以百源帖。要令闡揚其幽光。遂盥手展讀。自不覺其慷慨嗚咽。其絶人之行。格天之孝。備載於諸君子歌詠中。顧不佞何足以贅辭。有所發揮於其間哉。雖然。潔夫之勤請。出於誠心。余不敢以不文辭。庸作一律。以寓景慕之忱。</title>,<text>鳳峀峨峨沔水淸。殿中高行與之幷。格天風滅祠門火。廬墓神監孝子誠。一代歌謠爭景慕。九重褒贈備哀榮。荒辭欲和諸公什。惟幸篇端托姓名。李公。居沔川鳳栖山下。</text>
<title>請分臘劑於東谷</title>,<text>東翁消息問無由。獨卧空齋万慮休。多病所須惟臘劑。可能分我數丸不。</text>
<title>次李潔夫韵</title>,<text>墨老頭空皓。淸狂與世踈。詩囊千首富。書釰百年虛。洛社無親友。湖山有弊廬。胷中欝嵂志。時向此翁舒。歲律駸駸雪色深。窮廬寥落老夫心。遙想東隣詩酒會。先春梅閤暗香侵。</text>
<title>李潔夫在泮齋。寄示二律。忘拙和呈。庚申</title>,<text>鏡裡踈踈鬂髮明。終年獨掩北山扃。不妨蔬菜惟供飯。豈恨塩梅未作羹。老去光陰如水逝。春來溪澗解氷聲。自憐多病朋知斷。卧聽嚶嚶谷鳥鳴。右屬自己蓬蓽老寒士。菁莪際聖朝。覊愁還自樂。敀夢不須招。塩薤非爲取。絃歌亦足聊。春凮吹泮水。幽興也應挑。右屬潔夫</text>
<title>家兒履健。自知命塗之險𡾟。慨然有廢擧之志。苦辭陳情。情亦可哀。聖上卽悔。而有此後金吾郞勿復棍罰之敎。則因此自廢。分義未安。且余缺然之懷。有不能自已。玆贈二律。俾軆君親之意焉。</title>,<text>梁山凮雨痛終天。寂寞歌聲四十年。其後必昌惟爾在。於今爲庶是吾愆。休科素志寧容售。赫世靑氊恐莫傳。自顧衰骸難轉動。可能將父共敀田。逖矣嶺南土。蒼黃馹騎馳。及敀逢聖怒。不死荷天慈。莫决休科計。還嗟賦命奇。翻然天意悔。安敢怨明時。</text>
<title>次履選韵。以示吾本意。使其伯勿廢科擧。</title>,<text>念斷人間名利塲。嗟渠作計是何忙。生男但願傳家業。爲父多慚敎義方。屈指今科攀桂萼。何心自廢理麻桑。西山落景吾猶在。欲踐前言恐未遑。</text>
<title>健兒欲廢擧。則士友多贊美而助成。故又贈一律。</title>,<text>四月春塘試。同宗孰大鳴。嗟吾七耋迫。望汝一科成。養志方爲孝。持身莫取名。紛紛好事輩。愼勿戱前程。</text>
<title>半癡翁李台明。自海西來。宿亡友李子平舊宅。仍訪余。而袖示一絶。卽次其韵。</title>,<text>支離人世寄餘生。十載存亡憶子平。聞爾今來尋舊跡。可堪花下對殘英。</text>
<title>暮春漫詠</title>,<text>楓檜蒼蒼洞壑深。主翁無事但長吟。風飄柳絮紛如霰。雨落薇花片作金。可惜光陰容易逝。自憐霜雪鬂毛侵。願將詩酒終餘景。身外浮榮不入心。</text>
<title>申仲瑞詩中。盛稱槎川之詞章。多有不可及之語。故卽次其韵。</title>,<text>槎翁氣岸世稱豪。老益工詩異俗曹。逸調爭傳新樂譜。淸詞無愧古凮騷。名疆謝絶休官久。卧榻吟哦倚枕高。欲躡後塵那可得。望洋長歎意滔滔。</text>
<title>仲秋。贈別東圃族叔珍山之行。</title>,<text>東關纔解紱。南郡又分憂。勝地饒淸福。衰年慰遠遊。深盃親戚話。飛盖海山秋。此去詩應富。因凮寄我不。</text>
<title>季夏重經腦腫。幾死僅生。今於初度日。再續戊午之會。又賦伊時席上韵。以要諸益俯和。</title>,<text>終天茹慟孑然身。每値今朝感涕頻。只幸再生重會客。那知一疾復回春。年年初度黃花節。耿耿孤懷白露辰。援筆苦吟詩未就。邇來凋落舊精神。</text>
<title>桂坊直中漫詠。要得僚席李明遠之俯和。十月</title>,<text>周旋桂掖幾星霜。挾策依然越建陽。當日講筵今寂寞。舊時僚屬半存亡。再經奇疾餘衰喘。三侍儲宮荷寵光。新得騷翁聯榻話。却忘遙夜漏聲長。景廟代理時。以侍直副率。連侍書筵。孝章世子時。又忝司禦。今邸下誕降六年。除拜翊贊。故有云。</text>
<title>雪夜孤坐直廬。感舊漫詠。要同席和之。</title>,<text>桂坊深鎖直。長夜獨吟詩。節近陽生日。天寒雪下時。白頭餘舊物。靑眼捴新知。鼎水攀髥淚。徒增卄載悲。曾忝是職。累待景廟書筵。今又來此。不勝感咽。落句有云。</text>
<title>走次僚席李明遠投示韵</title>,<text>末路知音少。窮居七十春。識荊何太晩。傾盖不嫌新。老去長吟病。詩來妙入神。一司同忝直。收錄荷君仁。</text>
<title>復月晦前三日。設軟泡。次槎川韵。</title>,<text>舊朋零落盡。窮道我安徂。薄䆠身全倦。衰年氣未蘓。偶然開酒榼。聊爾設泡爐。三復槎翁什。相憐兩病軀。</text>
<title>夢游扶餘白馬江。覺後用前韵。寫出遊玩光景。錄奉槎川翁。</title>,<text>昔宰嘉林郡。時時夢裡徂。携筇登濟塔。鼓枻過扶蘓。雪月明沙渚。雲霞濕酒爐。俄然蝴蝶散。依舊枕邊軀。</text>
<title>和金益賢寄示韵</title>,<text>門掩窮村雪滿除。主翁高趣復誰如。賓筵每設騷人會。弼麓新成處士廬。雲外山容三角露。月中梅影半窓踈。白頭交契無他望。只喜源源不願餘。</text>
<title>以詩。求臘劑於金醫益賢。</title>,<text>衰翁一疾久濱危。伏枕涔涔死苦遅。新劑臘丸餘幾許。舊情應繼去年貽。</text>
<title>次栢堂除夕韵</title>,<text>寒齋獨坐歲除辰。衮衮光陰閱幾巡。可惜今宵猶舊臘。忽驚來日是新春。依微遠漏傳窮巷。明滅孤燈伴此身。點檢一生何所事。白頭空作打乖人。</text>
<title>辛酉春帖</title>,<text>兩鬂星星白髮明。桂坊牽復忝簪纓。須臾毋死將何願。留待阿兒五馬榮。</text>
<title>次栢堂韵。錄示槎川翁。</title>,<text>每奉淸詩輒起余。喜君精力少時如。吾於老去無新句。久矣年來廢古書。吟病自憐同彼此。多情頻荷問興居。相望一巷聲光近。莫使三春會面踈。</text>
<title>桂坊諸員。以逆家子趙彦彬新入僚席。皆欲不仕。而終未果。惟是宋僚與我同去就。作此一律。以矢從今斷仕之意。七十致仕。豈獨文宰之所能爲乎。窃自一笑。宋僚名文欽。從此永斷仕䆠。後除僉樞。亦不就。</title>,<text>追逐羣賢後。同題一案名。固知僚寀誼。自有弟兄情。彼忽彈冠至。吾宜裂冕行。從今謝斗祿。永作田間氓。</text>
<title>閑居詠懷。寄知申事權景賀 𥛚 要和。</title>,<text>莫歎朝紙久無名。薄俗嘵嘵侮老成。長日閉門宜本分。少時從䆠若前生。年垂七耋稀今古。樂在單瓢愜性情。案有詩書樽有酒。此翁於世復何營。</text>
<title>再疊要和</title>,<text>少年紅紙早題名。嘉爾明庭䆠業成。靡日不思由舊好。有時相對慰餘生。頻蒙陋巷源源枉。多見窮途戀戀情。衰朽邇來同彼此。肯敎塵事費經營。</text>
<title>積城趙慶材父母。十年留接於吾家。其父早歿。慶材時往來矣。今又夭死。其母跋涉遠來。相對依俙。回思舊日。不勝愴咽。詩以言志。</title>,<text>老嫗當年與作隣。白頭蕭瑟可憐人。累經禍椓餘殘命。飽喫飢寒閱幾春。戀戀舊情猶不忘。森森遺迹捴成陳。身非男子來何事。欲訴哀寃淚滿巾。</text>
<title>出游北郭。見彰義樓新成。口占一律一絶。</title>,<text>華岳峨峨地勢尊。新興土木百工繁。棟樑翼翼樓連堞。鎖鑰深深鉄作門。爲國設施斯盡美。有司經費未遑論。登高極目東南外。遠樹迷茫日色昏。新樓突兀北山隈。白石蒼崖面面開。極望長安家八萬。滿城風物眼中來。</text>
<title>輓金同樞 宅南</title>,<text>四世情同骨肉親。中間星散每傷神。高牙大纛三韓族。華髮韶顔九耋春。艸艸纔承床上誨。冥冥奄作地中身。官尊二品應無憾。完福如公復幾人。先子平生向我說。童年受學敎官公。嗟吾成立知誰力。勉爾追隨繼乃翁。戒誨丁寧前日語。子孫零替故家凮。巋然每仰靈光在。豈意今朝又考終。金同樞叔父爲敎官時。先人兄弟甞受學。故每語必稱先生戒誨不肖。</text>
<title>奸佞白于上。而儒賢書院。幷令毁撤。而上自孔子影堂。下至箕子朱子書院。又皆毁之。不勝慨惋。畧賦一律。</title>,<text>孔廟箕祠毁一時。八方民士共嗟咨。斯文喪矣天何意。吾道非耶聖所悲。或者宸衷猶覺悟。惜乎廷議各參差。靑丘禮義今蕭索。運氣由來有盛衰。</text>
<title>重九日。與廉老以儉諸人。登弼雲臺新亭。口占七言五言各一律。書贈廉老。</title>,<text>懶策蹇驢入翠屛。逢君一笑便忘形。禿頭如雪渾添白。老眼眩花尙拭靑。往日尋常惟僻巷。何年突兀此新亭。溪山倍覺生顔色。我欲移家度百齡。蕭蕭落帽節。詩興老猶狂。步屧高低路。吟筇縹渺崗。菊花纔吐萼。楓葉半迎霜。白首明秋會。前期又此堂。</text>
<title>孫兒應淳年纔十四。能賦七言律。其作句之淸新。命意之精妙。殆令老夫閣筆。盖其秋月無光天雨未。夜凮生隙燭明難之句。人多傳誦奇哉。遂次其韵。</title>,<text>積苦何曾避𣋉寒。滿床書籍獨耽看。凡今俗子誰能及。似此奇童古亦難。筆勢龍盤多變態。詞源河决湧淸湍。妙年學業宜加勉。爲汝園中築講壇。</text>
<title>五十年後。復尋三淸洞。仍上捴戎廳池閣。感舊賦詩。使兒孫輩共和。</title>,<text>三淸洞裡少時遊。暇日重尋此小樓。某水某丘皆往跡。非今非古又深秋。岩楓浥露凋紅葉。山菊迎人笑白頭。會待明春花發後。可能扶病更來不。病餘新出洞。携手並冠童。此地宜招隱。何年設捴戎。高樓臨碧沼。斜日映丹楓。覔句無佳語。倍思嶽下翁。嶽下。卽一源少時別號。少日同遊此亭。故云。冠童四五並肩行。九月溪山天氣淸。詠罷夕陽敀去路。滿林楓葉送秋聲。</text>
<title>老病詠懷</title>,<text>老病侵尋縷命殘。親知且莫問平安。㥘寒頓覺求衣早。度夜還愁着睡難。千慮雪消宜伏枕。萬緣灰冷合休官。蓬門鎖斷無人到。那得朋樽少日歡。人間七十古來稀。驚却吾年已滿期。潦倒此生良可苦。支離苟活亦何爲。眼中零落親朋盡。枕上呻吟縷命危。身外悠悠多少事。得之奚喜失奚悲。</text>
<title>亡友李子平之子度重。新得小科。悲喜交幷。口占一律。要槎川俯和。</title>,<text>子平身後一孤兒。蓮榜題名喜且悲。食報休徵元不忒。傳家科業亦云奇。世間固有生人樂。泉下那令逝者知。舊客病餘來献賀。夕陽門外悵躕踟。</text>
<title>完營。卽先君子四十年前按節之地也。今於權台景賀之行。不勝愴感。玆賦一律。錄呈要和。</title>,<text>完山民物等王京。尙憶先人莅此營。棠化一方希顯閣。硯碑三尺濟南城。君今去矣應多感。我自潸然倍愴情。處處遺風如有訪。可能書報慰孤生。先君子莅營三年。例俸錢布。一無私用。刱建希顯堂。聚儒生武士。課業試才。而多買田土奴婢。以爲供養賞給之費。有頌德碑。立於濟南城邊。故云。</text>
<title>尹婿仲深。投示三律。辭語絶悲。忍淚強和。</title>,<text>至哀君莫問。衰淚落言前。咽咽存亡恨。茫茫父女緣。儀形憑夢裡。精魄寄何邊。一胤相隨去。嗚呼但怨天。自從吾女逝。悲涕每盈瞳。寂寞塊居影。凄凉歲暮悰。孤墳山白鶴。陳跡洞靑楓。賴爾投華什。頗寬此老恫。白鶴。山名。爾死吾猶活。悠悠理莫諶。人寰元逆旅。天地又窮陰。雪積臨湍土。雲愁駱谷岑。存亡無限。詩律亦悲音。</text>
<title>孫兒命淳。生于庚戌。纔三歲而失所恃。孑孑煢煢。唯其父是依。辛勤鞠育。以至于今。今當降日。求余詩甚勤。強草書贈。</title>,<text>庚戌于今閱幾春。嶄然頭角儼成人。飢寒孤苦違慈抱。顧復辛勤賴父親。降日載回增感舊。天時將改又逢新。孜孜學業方爲孝。祝汝玆辰倍愴神。</text>
<title>應淳加冠日。口占一律。要座中和之。</title>,<text>突爾弁兮玉雪姿。謝庭蘭茁克家兒。九原應下阿孃淚。十載徒增乃祖悲。曷不從今勤學業。更宜加勉愼威儀。把盃祈祝無窮意。都付慇懃數句詩。</text>
<title>壬戌春帖</title>,<text>此漢平生志。自期古聖人。好賢如好色。憂道不憂貧。世業傳三子。天年享七旬。新春何所祝。終歲作閑民。</text>
<title>余與李獜卿 ▣▣，文卿 ▣▣ 好。殆至二十年之久矣。不幸中罹禍網。獜卿竄謫瀛洲。文卿流落江鏡。俱歿身無稱。每念之。未甞不憐惜嗟惋。况苧谷同硏之好。楓溪賞花之會。茫然若前生事。日者宵寐之間。麟卿訪余于溪山。文卿亦隨而至。相與促膝談話。無異平昔。文卿忽喟然歎曰。世皆棄我。餘波及嗣。而君獨念舊不替。對儕友。曾不以惡言相加。更宜憐卹撫愛我諸孤。如視己子也。語未了。睡忽覺。其所酬酢歷歷可記。愴悼之餘。口占一律。書示文卿兩胤。要各和之。</title>,<text>麟卿兄弟事堪憐。半世交情二十年。瀛海魂招仍永訣。鏡湖身隱遽重泉。滄桑苧谷餘陳跡。詩酒楓溪斷宿緣。托子慇懃宵寐話。覺來驚起向誰傳。</text>
<title>輓安進士 相喆</title>,<text>騎竹齠齡共闘鷄。兩家相對巷東西。躬耕晩計南陽野。肩逐前遊北洞溪。一夕訃來疑若夢。九原魂去恨空齋。堂留鶴髮君奚適。臨輓凄凄和淚題。嗟君後我十年生。執禮逾恭視若兄。相會以文仍謔語。不呼其字輒兒名。豈知蘭蕙先秋萎。永斷庭闈愛日誠。惟幸二郞勤學業。靑氊無墜繼家聲。</text>
<title>金副學太白 鎭商 偶入城裡。來訪楓溪。歌詠倘佯。呼韵同賦。</title>,<text>太白來何晩。佳期過踏靑。乍留東峽駕。共陟北山亭。我酒君須酌。君歌我欲聽。曲中無限意。寥亮動風欞。</text>
<title>和玄澗翁李中甫 嵩鎭 寄示韵</title>,<text>明滅孤燈夜枕虛。月中梅影半窓踈。春風夢想敀玄澗。安得從君共釣魚。紛紛世事不相侵。門掩靑楓洞壑深。從此休官閑自在。老來君我一般心。</text>
<title>四味堂先祖考。昔宰陰竹縣。今又家兒除此邑。將赴任。書此以贈。</title>,<text>秪殘陰竹縣。家世作靑氊。豈敢論豊薄。唯憂忝祖先。末官於分足。遺澤至今傳。繼述斯爲美。敀哉爾勉旃。</text>
<title>陰竹路中。謾詠賦懷。要令知心者和之。</title>,<text>昔宰嶺南郡。征車路此間。山川依舊色。花柳揔新顔。邑小猶供奉。吾衰且往還。回瞻烏反哺。孤露感千般。奉老人情已熟思。強扶衰疾遠來斯。休言薄邑難爲養。復見專城豈易期。艸宿衿芝嗟永訣。符分陰竹亦洪私。平生至慟誰如我。徒羡阿兒孝及時。衿芝。卽衿川山名。</text>
<title>吾先君兄弟。常以祿不逮親。爲至恨。余亦五典郡縣。恒抱未垍之痛。而陰竹雖薄。亦足以便養。此乃吾兒之孝也。感吟書示。</title>,<text>哀纏風樹泣孤煢煢。未遂榮親一日誠。推恕欲伸兒子孝。不然吾豈作玆行。</text>
<title>到衙。懷亡室感吟。示家兒。</title>,<text>莫嘆身世苦。完福古來稀。下邑雖將父。中年奈失慈。終天孝子淚。靡室老𩵣悲。去去衿陽遠。魂兮豈有知。</text>
<title>懷子婦</title>,<text>何時忘冢婦。今日倍凄傷。女固從夫貴。魂胡棄世忙。官厨休進膳。我淚自盈眶。忍見神輿後。三兒列作行。</text>
<title>曾孫女孫。生世纔四歲。到陰竹縣。喜而有詠。</title>,<text>女性溫而淑。因玆肇錫名。四年融洩樂。三世祖孫情。愛爾如花㒵。隨吾到雪城。何甞離膝下。足以娛餘生。雪城縣號</text>
<title>訪長湖院李公瑞 珏 新㝢。亭榭觀漁。賦詩。</title>,<text>茫茫四野曠無邊。亭在芳洲起兀然。設網投竿魚潑潑。移筵洗酌水漣漣。他鄕邂逅曾非料。勝地遨遊自有緣。喜爾卜居淸趣足。莫嘆頭白事耕田。</text>
<title>登雪城望見諸山。轉尋龍水潭。口占一律。</title>,<text>石逕逶迤曲似弓。佛庵高寄雪城東。地形西控龍門壯。山勢南連鳥嶺通。芳艸綠陰殘郭外。亂雲黃霧夕陽中。肩輿轉向淸潭去。隨處題詩句未工。</text>
<title>龍水庵。次李生重肯韵。</title>,<text>咫尺公門側。誰知有此山。潺湲流水響。出沒衆峰顔。亦足稱名勝。寧容視等閑。仙菴更瀟洒。吾欲老其間。</text>
<title>長湖院主人。以書請會于楸澤。半日觀漁。得一律。</title>,<text>再遊曾有約。珍重故人書。隔樹啼黃鳥。登盤膾白魚。村民爭設網。農役恐妨鋤。暴殄垂明戒。敀哉命小輿。</text>
<title>病未赴龍澤觀漁之會。走次諸君詩軸中韵。</title>,<text>邑殘如斗小。孤寂老人居。昨夜霏霏雨。前塘潑潑魚。沉痾嗟未愈。淸賞竟敀虛。坐想垂楊下。詩成痛飮餘。</text>
<title>再訪龍水菴。吹笛者適到。相與同遊。口占一律。</title>,<text>官齋無以破愁顔。再度肩輿訪此山。翠壁層岩前後擁。白雲流水古今閑。蒼茫廣野平湖外。隱約仙菴杳靄間。坐久不妨消永日。一聲長笛便忘還。</text>
<title>五月十八日夜。夢與龍洞奉朝賀李公 宜顯。昵坐會話。同賦七言律詩。盖其詩語。無非追思少時之遊。而覺後只記鄙作中第二聯。幾處逢迎開口笑。老來襟抱瀉心傾一句而已。其餘則茫然不能思得。遂次夢中酬唱之意。補成一律。以㝢思想之懷。</title>,<text>黃閣功名躋上卿。白頭乹沒愧書生。休言咫尺榮枯異。自有篠葱故舊情。幾處逢迎開口笑。老來襟抱瀉心傾。從遊往往忘尊貴。每荷優容感惧幷。</text>
<title>詠陰竹縣贈家兒</title>,<text>陰陰竹院雨聲高。邑皃安閑異劇曹。飯饍最難供夏節。米錢何敢犯秋毫。論治自可知勤慢。考績唯當待貶褒。始覺在家貧亦好。不如投紱卧蓬蒿。威儀肅肅佩符人。凝坐公軒簿牒陳。聽訟必分情枉直。養親何害邑淸貧。勸懲有道寬兼猛。愛惡無偏吏亦民。倘以是心行是政。佇期嘉譽徹楓宸。</text>
<title>憶赤城洪女 赤城。則陽城別號。隨其舅。方留陽衙。</title>,<text>爾在赤城吾雪城。兩鄕秋夜月同明。別來苒苒三春過。此去悠悠百里程。可忘老爺淹舊病。幸蒙尊舅許敀寧。從今團會知非遠。庶慰淇泉女子情。</text>
<title>齊平公子寓居邑底。其居處衣食。蕭然若寒士。與之從遊。深知其賢。口占長律。錄奉要和。</title>,<text>歷數宗英貴。齊平第一賢。淸寒似韋布。栖息卜林泉。冷落三間屋。蕭條數畝田。優遊歌聖澤。談笑度殘年。所祝綿邦祚。從今絶世緣。嗟吾新托契。有酒輒同筵。促膝心如醉。承顔望若仙。門庭幸密邇。朝夕忝周旋。水旱同憂國。榮枯捴付天。雪城頻聽笛。楸澤幾聯鞭。久客渾忘苦。沉痾頓覺痊。他時分手後。應有夢魂牽。</text>
<title>申君宗岳。以午人不變世守之論。自謂持論不峻不緩。恥與隨時反覆者同敀。流落於忠州陰竹之間。至老死無悔。故詩以戱之。</title>,<text>救時思善策。憂國欲無言。自出東西黨。翻成老小論。是非君獨昧。名利衆皆昏。軒駟滿京洛。胡爲守舊樊。</text>
<title>自京中來陰竹時。路由牛川。此則故友申成甫之別墅。而與我昔年同遊之所也。停舟夷猶。望見烟樹之間。則亭臺宛然。人事遽非。感舊凄咽。遂成一律。錄呈其㣧申副率 暻 要和。</title>,<text>牛川遺宅寄江頭。陳跡森然入我眸。人去亭空餘古木。沙明水濶繫虛舟。斷弦牙曲誰能和。暮笛山陽聽更愁。此地無由成舊會。九原難作恨悠悠。</text>
<title>余自少與朴献之▣▣相好。同里同硏。至于卅餘年。而中間分散。不通消息者久矣。適於今夏。隨兒子來留陰竹縣衙。夜夢中献之來見曰。吾已死而君不肯一問。是可憾恨。語未了覺而驚起。莫知其何兆。遂賦一律而識之矣。纔過一旬。請輓之幅忽到。始信前夢之相符。此誠宵寐之間。有冥會者存焉耳。不勝凄咽。首錄前詩。繫之以引紼之歌曰。</title>,<text>夢裡依俙朴献之。江湖消息邈難知。枕邊咽咽幽明訣。身後凄凄感恨辭。半世追隨交誼篤。兩鄕迢遆訃書遅。覺來存歿無人問。驚起茫然錯信疑。何處傳來求輓書。始知前夢儘非虛。雙垂涕淚承㐫夕。兩照心肝托契初。刲股活親人謂孝。竭誠供祀衆推譽。如君行誼詩難述。欲語聲呑意有餘。烈女忠臣萃一門。况君誠孝得淵源。傳家節義斯爲美。渾舍飢寒豈足論。身後㫌閭曾有命。生前除職已蒙恩。九原敀拜應無愧。繼述遺風克肖孫。妙年携手動相隨。到底淸遊四節宜。把筆吟哦微雪夕。行盃醉倒落花時。想來如隔前生事。老去難啚一會期。舊伴凋零君又逝。更將何語作哀詞。</text>
<title>壬戌之秋七月旣望。李中甫自砥峽。轉訪雪城。謂與君範台諸人。同泛驪江之舟。要余偕往甚勤。而顧此衰病。無由轉動。以一律遣懷。</title>,<text>坡翁遺躅邈難求。赤壁仙遊壬戌秋。甚矣吾衰憂伏枕。浩然君去好望舟。黃驪近日澄波浪。皓月良宵際斗牛。旣望重回當此夕。一樽同賞奈無由。</text>
<title>虛度是日。甚覺無聊。携子與孫及申，李諸人。暫就縣北龍水菴。半日觀瀑。以淸風徐來四字分韵。</title>,<text>壬戌蘓仙賦以鳴。碧霄秋月古今明。千年赤壁空留躅。是日靑丘孰繼名。鼓枻泝流前輩遠。聯鞭觀瀑此遊淸。岩間與客同斟酌。不羡驪江一葦橫。</text>
<title>臨罷時。又賦一絶。</title>,<text>誰能今夜辦淸遊。吾病難登泛月舟。乍憇龍湫觀瀑壯。此行猶勝卧官樓。</text>
<title>今夏與槎川翁。約於秋七月旣望。泛舟遊於長湍赤壁之下矣。今適遠滯雪城。不得踐前約。遂次洪婿來示韵。以識悵想之意。</title>,<text>歲回壬戌又初秋。赤壁曾期旣望遊。獨使槎翁專勝賞。旅魂飛落月中舟。泛湖何必趁今秋。十月吾將赤壁遊。水落山空光景倍。羽仙應待雪中舟。</text>
<title>謝中甫遠訪</title>,<text>荷子多情遠枉車。聯衾信宿雪城衙。從遊盖以婚姻故。許與深知行誼嘉。喚妾出房親設饌。抱孫弄瓦便通家。中宵月色添詩興。卧聽官門閙鼓笳。誰知玄澗老。來訪雪城涯。萍水相逢地。茅齋靜話時。呼觴須進酒。聯榻且論詩。君女吾孫婦。含飴有此兒。</text>
<title>聞崔璞訃。悲傷涕泣之餘。述哀詞三篇。遠寄其家人。要置柩前。冀於冥冥中。諒此悼惜之情云爾。</title>,<text>西來訃札自何傳。報道崔君已九原。一榻無由重會合。百年虛負好因緣。誰將局戱於余處。縱有樽醪只涕漣。他日楓溪蹤跡斷。此生浮世更堪憐。情無貴賤便綢繆。識面初從癸丑秋。博奕有時相戱謔。東西何處不追遊。嘉林挾妓忘年老。陰竹呼觴慰客愁。令節重回君已逝。菊花佳約此生休。鱞居身世轉孤煢。每感窮途問死生。一日吾何無此伴。十年君亦托深情。樗蒲局上爭壺債。風雪窓前喜履聲。誰謂乍離旋永訣。北望長慟淚霑纓。</text>
<title>初度日。設小酌。先賦二律示兒子。兼要同席俯和。</title>,<text>久滯他鄕百感新。况逢初度又佳辰。斑衣膝下留三子。遐筭人間滿七旬。官酒盈樽兼孝饌。縣齋邀客捴情親。年年羡爾供甘毳。孤露如吾倍愴神。七十翁無事。從今世念休。偶隨家督邑。仍作晬辰遊。杯献千年壽。時當九月秋。偸歡皆汝孝。遅暮更何憂。</text>
<title>重陽日。與縣內諸人登雪城。口占二律。</title>,<text>西風吹落老人帽。步步携筇上雪城。啼鳥林間求友響。暮鴻雲外送秋聲。迎霜錦葉渾如畵。帶雨黃花半吐英。洛下親交思我否。天涯極目望鄕情。齊平公子好風流。携我登高共賞秋。万事看他身化物。一杯消盡客中愁。黃花不負重陽節。白首寧期後日遊。相對同憐餘景短。世間哀樂捴悠悠。</text>
<title>孫兒魯淳來留雪城衙。書示律絶。遂次其韵。</title>,<text>客中驚歲換。悄悄憶西京。伴枕同雲衲。携樽上雪城。祖孫今會合。詩律况圓淸。非汝數旬話。那能叙此情。歲色駸駸改。吾年已過稀。莫言官養貴。誰若卧荊扉。</text>
<title>與孫兒魯淳，養淳兄弟守歲。書此以贈。</title>,<text>月沉燈欲滅。鷄唱夜將晨。舊臘餘今日。新蓂屬孟春。莫嘆京國遠。齊會祖孫親。吾老更何祝。爾曹作善人。</text>
<title>韓震勳。身長不滿數尺。而膂力過人。且閑弓馬之才。早决武科。又經御營哨官。中間貧窮。流落於陰竹之鄕。余適來留此衙。朝夕相守。歡若平生。口占一律。手書以贈。要作他日替面之資。</title>,<text>聞君家在洛城東。何事栖栖落此中。一瞥光陰身已老。半生貧賤命之窮。䧺鞱擊釰歌猶壯。妙藝穿楊射亦工。短小勁姿人莫笑。戊申平賊有軍功。曾參戊申二等勳。故云。</text>
<title>韓震顯以震勳之弟。同時流落。困窮憂愁。耕田資生。悒悒有去鄕之悲。每以詩律遣懷。遂次其韵。</title>,<text>嗟君於世更何求。田畒年年少所收。蹤跡栖遑陰竹土。夢魂去來漢江舟。空留篋裡千篇詠。長帶眉間萬斛愁。扶挈妻兒欲奚適。丈夫難作一身謀。</text>
<title>癸亥上元夜。獨坐漫詠。</title>,<text>上元佳節客中過。月色偏從此夜多。陰竹無橋何處踏。洛城回首但長歌。</text>
<title>李中甫在龍門山寺。寄示五絶。遂次其韵。</title>,<text>龍門山色望中多。欲往從之奈老何。諸天一會前期在。留待春風日氣和。華髮蕭蕭一布衣。子孫羅列座中圍。衰年薄福斯爲濫。何必牛山怨落暉。愛君賢胤捴佳郞。多賴家庭敎義方。從此立揚應不遠。可令門戶倍輝光。幾年溪上掩柴門。園有靑楓澗有蘩。偶落他鄕敀未得。又逢佳節屬三元。居諸荏䒣倐經冬。藹藹園林春色深。嘉爾休官安素分。老來猶欲事耕農。</text>
<title>哭李承旨士輝 鳳翼</title>,<text>天不偶然生此人。雍容和氣一團春。年踰七耋官三品。誰識明廷有瑞獜。葱竹追遊自少時。斷金交契古猶稀。吾曹第一文章手。每讓東隣李士輝。妙年柑製壯元郞。發軔前程萬里長。可惜中途官不顯。倘來榮辱付蒼蒼。君範秉銓君遽亡。九原消息竟茫茫。生前多少商量事。已矣幽明恨共長。範台。平日惜君久屈。故云。多年閉戶北山深。身外浮榮不掛心。隨遇怡然安素履。牙琴誰復有知音。去冬纔哭螟蛉兒。君又相隨兩世悲。後事凄凉門戶冷。故人垂涕但嗟咨。自我相離歲已更。春來佳約在溪亭。西敀他日將誰訪。故洞楓林倐黑靑。</text>
<title>纔送朴生思敦於海美。旋聞高察訪命說之下來。一悵一喜。口占一律。</title>,<text>深衙鎖斷雪城邊。度日如年事午眠。舘裡將迎高察訪。湖中纔送朴生員。由來聚散元無定。老去栖遑最可憐。欝欝安能居此久。伴春吾欲返林泉。</text>
<title>命淳失母呱呱。唯父是依。誠孝出常。人所艶歎。其父自京將還。天乃大風雪。遂登園默禱。風乃止雪亦晴。其誠之格天如此。惜不令其母見之。不勝感傷。口占一律。</title>,<text>襁褓違慈抱。于今十載餘。父兼賢母事。兒誦古人書。至孝天心格。純誠衆口譽。幽明應一理。嘉悅定何如。</text>
<title>李友遠甫 衡鎭 投示一律。要余和之。遂次其韵。</title>,<text>客遊凡幾月。庭草又回靑。不必營新搆。誰如卧古亭。萍蹤來復去。松酒醉還醒。靜裡山僧至。揮毫畵小屛。余欲敀卧太古亭。則健兒營小搆。以便我啓居。故頷聯有云。適有原州畵僧來留。故落句及之。○此時。適釀松葉酒。</text>
<title>聞廉萬戶以儉訃。遂成二律。</title>,<text>軒軒氣宇好鬚髥。万戶其官姓則廉。末世英雄誰更識。通才文武亦云兼。年衰豈恨西銓棄。身退還甘北谷潛。可惜九原齎志歿。幕中無復試鞱鈐。膠㓒交情老不衰。年同一甲亦云奇。城西始得三旬話。溪北曾無半日離。夢裡故園魂去夕。雪中孤舘訃來時。君今先我敀何處。地下重逢定有期。</text>
<title>聞李中甫於其孫婦葬日。歌以代哭。慨然有作。</title>,<text>北邙何處柳車催。想得哀腸寸寸摧。是日不歌垂聖戒。可堪芳質閉泉臺。高蹤不受俗曹嗔。詞翰何曾讓別人。放曠達觀生死際。君胡甘作老莊倫。</text>
<title>寂寞中。追憶與崔璞，廉以儉舊遊。感吟。</title>,<text>爾曹棄世太怱怱。彼此交情語始終。對局十年楓澗北。看花三月弼雲東。無雙氣聳半酣後。呼六聲高四座中。陳跡森森如在目。此生佳會與誰同。</text>
<title>和李遠甫寄示韵</title>,<text>翩翩詩札自西京。說盡衰年遠別情。節届淸和吾可去。一樽溪上好逢迎。</text>
<title>趙右相 顯命 省陽智亡姊墓山。轉入雪城客舘。投示一律。玆步其韵。庸伸悲悰。</title>,<text>嗟嗟我姊卽公嫂。每拜床前輒淚顔。征駕歷過楸下路。孤墳冥漠野中山。哀寃咽咽幽明際。容範依依夢寐間。萍水逢迎同話舊。終朝停旆却忘還。</text>
<title>趙相敀路。帖送藥蔘。兼有詩。遂次韵以謝。</title>,<text>藥餌扶吾病。殘齡七耋贏。慇懃三椏惠。珍重百年情。此物當千劑。沉痾獲再生。窮途易爲感。短什付敀伻。</text>
<title>走次白厓李遠甫軸中韵。兼示槎川翁。</title>,<text>西京何處是鄕關。每憶親朋別後顔。撥棄靑楓亭上酒。淹留白竹野中山。半生乾沒風塵裡。一念逍遙水石間。會待長安花柳節。驪湖春浪載舡還。白竹陰竹山名</text>
<title>趙右相還京後。錄示其歷省姪女墳感懷詩。勤索余和。遂次其韵。姪女。卽李匡德妻。死無嗣續。</title>,<text>孤魂飄散竟何之。吾亦殘齡白盡髭。三世存亡桑海閱。百年寃恨鬼神知。泉臺密邇阿孃塚。驛路悲凉老叔詩。最是渭陽無限慟。墳前未有奠杯兒。</text>
<title>去年。隨家兒來留雪城縣。僅經春夏於蝸室。今年必欲西敀調息矣。家兒力挽新搆小亭於園東爽塏之地。要爲却暑安身之所。遂感其誠而強留▣占一律。贈家兒。</title>,<text>高亭突兀小園東。大野茫茫眼界通。五月疑秋寧畏暑。數椽爲屋尙迎風。川原繚繞連衙外。籬落蕭條似峽中。毋使我敀皆汝孝。從今父子去留同。</text>
<title>家兒爲慮我孤寂無伴。招來甓寺韵僧。俾與之同處。遂咏一律。</title>,<text>愍我窮無伴。招邀甓寺僧。殘厨添一口。每日費三升。大抵家兒孝。頓然俗慮澄。談玄相對處。儒釋若親朋。</text>
<title>暮春上雪城賞花</title>,<text>竹筇遙擲雪城巓。隨處名區逸興牽。踈雨東風寒食後。故園西海暮雲邊。山川入眺茫無際。花柳爭春捴可憐。終日詠歌仍醉飽。良辰一會亦前緣。扶筇偶一出。爛熳杜鵑紅。村落畵啚裡。川原錦繡中。開催前夜雨。飄盡夕陽風。人事花相似。奈吾白髮翁。</text>
<title>雪城縣鄕序堂。荒廢已久。觀瞻所及。莫不駭笑。迺者。首任鄭君 泰昌 喟然興慨曰。此吾先人所經始者也。今之頹仆至此。曷不謀所以修葺乎。仍鳩材賃人。盡心營造。三旬之內。棟宇墻砌。靡不一新。豈不美哉。及其落成。邀余設酌。以成半日之遊。尤是奇事。玆以長律書贈鄭君。俾愧其前任者之心。而且勉夫後來之人云爾。</title>,<text>鄕社幾年廢。荒蕪盡艸萊。頓無公廨㨾。長作路人咍。風雨何曾蔽。棟樑太半頹。重修依舊制。高價換新材。不日成門舘。於玆築圃臺。凮軒羅簟席。烟榻掃塵埃。隨處皆瀟洒。乘閒可往來。奉公斯美矣。微爾孰能哉。却使前人愧。頻看勝會開。落成吾與宴。分付賀杯催。</text>
<title>安城迦葉寺僧凈益。來留雪城縣齋。以結▣帽爲生涯。戱吟以贈。</title>,<text>雲衲結緫帽。居然三月留。自甘終日役。不肯片時休。索價資身策。呼飢覔飯愁。生涯長汩汩。何暇踏山遊。</text>
<title>詠鶴</title>,<text>翩翩雙鶴舞溪濱。飛去飛來故近人。何時共泛驪江水。一棹飄然下廣津。</text>
<title>家兒將賦敀。臨行口占。</title>,<text>白首望鄕眼欲穿。及敀懷緖自悽然。官僮欲涕塡途左。邑庶齊號擁馬前。梅閣琴書身外物。雪城烟月夢中緣。依依別後難忘處。最是園亭設酒筵。衙園搆新亭。名以納凉。每設避暑會。滔滔歸思漢江邊。政是高秋白露天。林外群鴉啼啞啞。月中雙鶴舞翩翩。離筵把酒衰年感。片帆隨風幾日旋。逖矣楓溪從此去。納凉亭畔夢應牽。</text>
<title>李中甫來訪留宿。以一絶贈別。拔忙走次。</title>,<text>飄然匹馬自何來。乍接靑眸解手催。怊悵衰年難會合。臨歧更勸故人盃。</text>
<title>贈健兒</title>,<text>陰州疲弊古猶然。吾祖臨民已百年。殘郭蕭條烟霧裡。荒碑埋沒艸萊邊。承家敢望昌其後。理邑惟憂忝厥先。矧此桐鄕宜濟美。願將廉白保靑氊。故老云先祖去思碑埋沒野中。</text>
<title>書贈鄕序堂諸君</title>,<text>如何敀洛尙遅遅。其奈桑楡迫死期。稚子專城非久計。老夫催駕且相隨。將尋故土來時路。應有遺民去後思。鄕社諸君於我厚。臨分悢悢立前歧。</text>
<title>贈諸吏</title>,<text>貧殘陰竹吏。生理足堪憐。囊乏一錢貨。家無半畝田。苟非加撫恤。何以濟顚連。寄語後來倅。保如赤子然。</text>
<title>初欲由驪江。木道而敀京。月凉風高。以陸路作行。歷過陽智縣。望見亡姊墓。病未能就拜。賦詩述悲。</title>,<text>姊氏孤墳艸又宿。胡爲寄此荒山涯。高崗縱欲登登去。殘喘其如凜凜危。霜露丘原無恨淚。蓼莪天地未亡悲。踟躕路側頻回首。惟待黃泉後會期。墓在數里許絶頂。</text>
<title>金子三 台南，廉以儉，崔璞。俱作泉下人。今雖入京。無與破寂者。追惟舊遊。不勝悼傷。路中口占。</title>,<text>征驂催向洛城隈。華嶽當前眼忽開。人世卽今餘一老。鬼神何遽奪三才。風流寂寞樗蒲局。勝會依俙伏臘盃。皓首空齋無與伴。潸然哀淚洒泉臺。金君曾與廉崔以局戱稱三才。</text>
<title>入城日。懷亡從𥠧恭 肅行。詩以㝢悲。</title>,<text>楓溪木落露凄凄。故里敀來淚眼迷。賢弟何年埋栗北。先公幽宅隔湖西。天門未献三千字。雲路永乖九萬梯。倚馬高才人共惜。也應寃魄化虹蜺。栗北。卽楊州里名。</text>
<title>與數三老同酌賦詩。此乃還家之日。而適値余初度辰。諸孫婦各設饌以迎。子女成列。其喜可知。</title>,<text>二百里程四日旋。候門童稚共欣然。七旬添一宜稱壽。九月初三又設筵。歷數朋知餘幾箇。自量筋力减前年。敀家况値懸弧夕。耆老會成不羡仙。</text>
<title>歸家日。槎川投以一絶。卽和其韵。</title>,<text>敀來故巷意凄如。寥落溪山一弊廬。興居適意貧猶好。從此殘年食有魚。雪城。本無魚産。槎川詩提及故落句云。</text>
<title>除夕。與李友思仲 良相。設泡詠懷。</title>,<text>茅島童遊甲子年。回頭往事劇凄然。七旬二齒翁猶在。百感千悲歲屢遷。無處更成棠棣會。何心忍讀蓼莪篇。煮泡沽酒誰同醉。隣社惟君與此筵。</text>
<title>▣▣景賀 ▣ 來訪弊廬。要我携手同遊溪亭。而顧此拙性平生持戒。不與卿宰共會集。則雖如景賀之情同兄弟者。不可破戒。故以此辭之。景賀獨上楓溪。投示一律。甲子</title>,<text>塵世支離兩老人。交情何異弟兄親。猥蒙軒駟頻頻枉。况得瓊琚箇箇新。亭畔楓林聞鳥語。池中蘋藻隱魚鱗。平生拙戒今難破。虛負淸溪共醉醇。</text>
<title>景賀先大人昔年。訪我先君不遇。題詩於太古亭棟間。敬次其韵。錄奉景賀。以㝢一般悲懷。二首</title>,<text>一般孤露未亡慟。佳節楓溪幾度回。尙看亭楣遺墨在。祗今空憶舊時盃。太古亭中舊日詠。居然六十五年回。依俙物色傷心處。哀淚潸潸落酒盃。</text>
<title>景賀 ▣ 刻其先大夫詩。揭于太古亭。相對悽咽同賦。</title>,<text>何限人間孝子悲。古亭新揭舊題詩。當時句語猶堪諷。先輩交情盖可知。孤露零丁如我少。暮年追逐捨君誰。重修世好宜加勉。相對凄然淚欲滋。</text>
<title>次景賀投示韵</title>,<text>泉下音容夢裡攀。森森陳跡弼雲山。遺篇尙保滄桑後。新刻重懸水月間。楣上惟當常㝢目。床前那得更承顔。孤生共抱無涯慟。話舊幽吟涕自潸。</text>
<title>又次景賀韵</title>,<text>榮枯雖異托交深。幾費空山伐木吟。聯幅赫蹄盈一篋。滿箋華什直千金。欲成暇日三池會。奈此殘齡百病侵。惟有靑楓溪上月。明明照我兩翁心。</text>
<title>和景賀再疊</title>,<text>溪水淙淙草樹深。閑居費了短長吟。終南宰相溫如玉。郭北親朋契斷金。浮世幾何靑眼對。暮年無奈白毛侵。從知痛癢相關義。不以榮枯易素心。</text>
<title>聞景賀新造石假山於終南宅後。三疊前韵。</title>,<text>山名石假小園深。幾度逍遙幾度吟。老去幽懷歌白雪。倘來榮䆠帶黃金。公餘自有閑居趣。這處寧容俗物侵。安得致身花樹下。一樽相對細論心。</text>
<title>偶過景賀宅見石假山 二首</title>,<text>恠底岩巒奇異形。何年落在此園庭。靑松翳翳羅蒼壁。白石離離繞翠屛。造化奪來經鬼斧。天機移處泣山靈。閑居宰相多神筭。庶使邦基永輯寧。顧眄庭中指點頻。當軒蒼翠費經綸。奇嵓恠石層層立。異卉珍花色色新。屈曲山形寧用假。琢雕人巧却疑眞。主翁邀我悠然坐。相對忘言絶世塵。</text>
<title>晦甫 普明 棄世累閱星霜。每念之。未甞不反袂悽咽。自不禁山陽之淚矣。今對其胤。語及其爺病枕上舡遊之夢。夢中作。又爲我誦之。三復諷詠。懷不自抑。豈晦甫之精靈飄蕩。悠颺於洞庭五湖之間。仍化爲仙侶。直到太淸之上耶。是誠異事也。玆次其韵。以寓愴悼之懷。</title>,<text>駄病一孤舟。飄然出五湖。依俙夢中界。浩蕩是何洲。</text>
<title>哀鄭直長重瑞 再河</title>,<text>系出名門行誼純。春風和氣見天眞。踈襟自有休休量。衆口爭稱好好人。可惜高才霑末祿。還嗟大命止中身。應知福善昭昭理。食報他辰在四獜。重瑞有四子。故云。親知零落盡黃泉。往事依依卅載前。事我以兄君執禮。與君爲友我忘年。優閑幾設延賓席。貧窶猶謀覔酒錢。松老風流能不墜。靑氊身後屬誰邊。賢哉聖應卽君兄。與我追隨骨肉情。何遽中年先溘死。自憐浮世此孤生。楓林靑黑魂來去。樑月熹微夢訝驚。餘淚未乾今又哭。山陽前後劇沾纓。</text>
<title>家兒縣紱。終未得解。不得已復還官次。而父子兩鱞。不忍相離。秋夕前三日。以木道溯流。又向雪城。</title>,<text>今年又啓雪城程。一葦秋風溯杳茫。南北東西俱是客。去來行止捴無常。江流活活三洲合。天氣蕭蕭八月凉。惟有老夫牴犢戀。臨分小女最難忘。</text>
<title>舟中懷外孫潭兒。以詩示意。</title>,<text>親爲宅相鍾情深。我有新詩和爾吟。勤學且須成德器。飭身今已祛童心。澤翁仙祖先休在。節義文章後裔欽。眷眷老人期望意。短詞要作頂門針。</text>
<title>過楮子島。懷槎川，栢堂，東圃諸君。</title>,<text>職當衾枕伏。何事又離羣。舡疾山如駚。風來水作紋。雲烟三角遠。松栢兩陵分。擊汰將何適。黃驪日色曛。</text>
<title>宿平丘早發。次健兒韵。記所見。</title>,<text>百里長洲接漢津。征舟落日繫江濱。漁夫處處皆垂釣。村女家家競採蘋。爲客偏傷秋已晩。催行頻問夜將晨。信知鄕俗殊京洛。十畝桑麻不染塵。曉天雲霧捲。江水望中平。山露依微色。風飄欸乃聲。心隨黃鵠遠。身若白𩿨輕。惟有在床女。難堪去住情。</text>
<title>斗尾浦。次養淳韵。</title>,<text>大江流浩浩。何事此重來。牛渚灘聲轉。龍門嶽色開。回瞻潤筆寺。欲上望鄕臺。去去行舟倦。雪城幾日廻。</text>
<title>紫津浦。望砥平縣。感吟示兒孫輩。</title>,<text>往跡砥衙十六年。龍門山色望依然。月溪斗尾曾停盖。龜浦牛川幾泛舡。八耋殘骸猶苟活。再遊今日亦前緣。邇來人事堪流涕。白首鱞居只自憐。</text>
<title>梨浦。猝逢風雨。舡幾覆。</title>,<text>浮家泛宅杳何憑。暴雨狂風浪百層。官僕立觀傾棹勢。蒿工坐失運撓能。砥驪咫尺如千里。松栢中間隔二陵。老稚幾乎魚腹葬。此行經歷後來懲。來一作人</text>
<title>燕灘舟中。次健兒韵。</title>,<text>竟日蓬窓卧。無心隨白𩿨。病軀難耐水。客意易驚秋。至孝專城養。上游盡室浮。莫憂風雨惡。珍重護敀舟。</text>
<title>泊笠岩。兒以英陵秋夕祭官。捨舟先行。贈一絶。</title>,<text>黃驪山色望中蒼。二聖衣冠葬此崗。享祀淸晨宜致恪。停舟催赴執籩行。</text>
<title>暮抵淸心樓下。懷舊有詠。</title>,<text>十六年前上此樓。沽魚呼酒薄言遊。畵閣朱欄難再陟。月中停棹悵夷猶。迫曛不得上樓。故云。繫舟驪岸下。上有淸心樓。樓㢠滄波濶。丹靑耀晩洲。</text>
<title>到陰衙口占</title>,<text>自吾離此土。倐已一年經。邑子非新面。官僮捴舊形。可憐如斗邑。無恙納凉亭。莫恠頻來往。身同水上萍。</text>
<title>再設九月初三初度會於陰衙。口占一律一絶。</title>,<text>秩秩華筵會。諸公赴好期。懸弧初度夕。扶策再來時。日日三牲養。盈盈萬壽巵。出天誠孝譽。誰若我家兒。懸弧席上閙弦歌。霜後秋天日色和。子女今朝應憶我。兩鄕相戀意如何。</text>
<title>重陽登雪城。與趙鴻烈諸人。同賦二詩。</title>,<text>西游幾載復東敀。此地重尋夢不期。落日蕭蕭楓樹岸。芳醪艶艶菊花巵。有時離合皆關數。無限烟霞可賦詩。况是他鄕逢九九。老來歌詠亦云奇。南飛雲外鴈。蕭瑟送秋聲。穆穆良辰會。悠悠遠客情。坐來風落帽。高處雪爲城。步步楓林下。斜陽錦繡明。</text>
<title>詠曾孫女二歲兒</title>,<text>爾生纔二歲。毛骨女中奇。美目仍高額。豊容又秀眉。可堪爲國器。胡不作男兒。撫頂區區愛。三嘆弄瓦詩。</text>
<title>廸兒見屈於小科會圍。與洞人有酬唱詩。次其韵。</title>,<text>浮名宜笑不宜嚬。且莫悲歌愴我神。寂寞三淸蓮榜會。蕭條九月菊花辰。後孫未繼箕裘業。陳跡偏傷癸甲春。知爾終非虛老骨。况今詩語十分新。四味堂先祖曁季父。癸亥發解。甲子小成。而先君子亦於甲子。大闡龍榜。故篇中及之。吾兒飮墨豈其然。竟失孤燈永夜眠。賦命胡爲多險厄。綴文非是欠淸圓。室家無恙宜安分。子姓成行不羡仙。舊甲庭科應趾美。莫嘆虛負一枝蓮。</text>
<title>今上二十年甲子九月九日。親臨靈壽閣。入耆社。此乃▣朝故事也。優老之典。亦及賤臣。感祝之餘。口占一律。以答健兒之詩意。使兒孫輩同和。</title>,<text>寶筭無彊望六年。五雲靈閣碧桃筵。恩推耆老金緋遍。慶會君臣繪素傳。鄒聖勸仁天有爵。箕疇論福壽爲先。欣欣萬姓呼嵩祝。重詠閟宮第八篇。</text>
<title>槎川寄示栢堂詩。遂忘拙效嚬。</title>,<text>萬壽無疆祝聖明。煕煕邦運屬昇平。天開靈閣三朝慶。澤遍耆班一代榮。槎老緋衣仍世爵。栢堂金圈又賢兄。微臣亦得承花誥。盛眷何由報此生。槎川先大人。肅廟入耆社時陞資。而栢堂仲兄。今與其弟同陞嘉善階。故頸聯及之。</text>
<title>年七十位四品者。並蒙恩資。故人皆紛競於西銓之樞府。吏批之敦寧。忘廉冒耻。日夜奔走。政官之門。踵相接肩相磨云。聞來令人愧汗。余自庚辛後。謝絶䆠路。而子孫或求堂上實職。則非孝也。反貽羞辱。玆以一律戒勅之。仍錄示於槎川栢堂。</title>,<text>耆社推恩感愧幷。白頭雙玉鬂邊明。護軍司果斯猶足。都正僉樞詎可爭。陋巷幾年忘世客。窮廬少日讀書生。倘來壽爵曾非料。通政銘㫌也有榮。</text>
<title>十月之朔。命淳加冠于雪城衙。廿四。將行醮禮于京裡。感懷作一律以贈。</title>,<text>頭角嶄然大。呱呱早失慈。加冠當此夕。迎婦又佳期。席上安安步。樽前肅肅儀。含情思爾母。生死一般悲。</text>
<title>鄭君泰昌。曾任座首時。任怨奉公。重被一鄕之嗔責。今爲把捴。人莫不稱其愚。多有譏笑者。遂以一律。庸勉鄭君之益加自勵。毋負公家之期待焉。</title>,<text>狂歌半世好男兒。勁悍精神短小姿。任怨奉公成效大。臨危殉國捨君誰。新陞把捴威儀別。少讀兵書計略奇。盡職何傷如屋謗。其愚不及我知之。</text>
<title>曾與朴上舍履祥相熟。而重逢於二十年之後。崔君正重。雖是新交。一見可知其佳士也。兩君與家兒。做策於簿書之暇。又與酬唱。遂次其韵。</title>,<text>兩君詩思澹而淸。倒盡官齋滿滿觥。傾盖何論新舊契。百年同結一般情。</text>
<title>朴崔兩君。一時告敀。再疊前韵以贈。</title>,<text>滿床書帙小燈淸。梅閣寒宵進一觥。舊臘將窮君又去。雪飛凮吼揔離情。</text>
<title>余受育於皇妣膝下。殆至十三年。而乙丑春。遽遭喪變於茅島。今逢是年。不勝愴悼。以詩述懷。乙丑</title>,<text>皇妣考終乙丑年。白頭今日淚盈巾。十年恩愛終何報。千古音容杳莫親。獨抱窮途無恨慟。自憐孤露未亡身。茅山萬事皆陳迹。舊甲重回百感新。</text>
<title>在雪城。聞於歲首。有酒米魚肉之賜。寡悔 愼行 兄。亦同此恩。健兒有感祝詩。故次其韵。</title>,<text>我金逢泰運。緋玉萃寒門。誰謂癃殘喘。偏蒙賜予恩。長腰堪作飯。香醞且盈樽。醉飽歌洪澤。榮光動邑村。</text>
<title>鄭謙齋元伯。模寫靑楓溪于扇面。健兒覔來。揭諸壁上。要慰我懷土之心。先有一律。請和之。遂走草。</title>,<text>鄭虔筆下楓溪灣。怳惚移來別後顔。歷歷池臺蒼壁上。森森卉木翠屛間。摩挲倍切思吾土。指點渾疑卧故山。這裡春光應可愛。洛城烟月夢中還。</text>
<title>愴悼</title>,<text>白首支離我獨存。鱞居身世不須言。由來女子從夫爵。老去班資荷聖恩。安得人間同此慶。也應泉下泣孤魂。敬將花誥題神板。生死哀寃共欝煩。</text>
<title>糓雨後三日。來訪長湖院。觀魚賦詩。書贈主人金參議 聲發。</title>,<text>東風糓雨百花開。八耋衰翁再度來。艸澤敺魚魚集網。石壇呼酒酒盈盃。相逢此地曾非料。欲和淸詩奈不才。閱歷悲歡君亦老。兩鱞身世一般哀。金公亦方鱞居同我悲懷故末句有云。</text>
<title>金參議新㝢長湖院。▦八景題詠。揭于壁上。要我和之。遂忘拙效嚬。</title>,<text>扶桑曉旭望迢迢。霧裡氛埃四面消。書窓賴得容光照。不覺長天萬里遙。右烏甲朝旭白竹山蹊縱復橫。朝朝嵐氣雨餘晴。開軒坐占峰頭態。色色形形卷叙輕。右白竹晴嵐長堤十里路高低。拂地靑靑柳影齊。何處牧童吹短笛。數聲飄落曲欄西。右柳堤牧童漁歌處處夜來多。水滿前潭花滿柯。枕上靜聽長短曲。却敎詩興轉淸佳。右楸潭漁歌雨後稻禾漸漸長。老農幽趣在田塲。家家擧切年豊願。安得秋來免早霜。右金郊黃稻靑帘處處欝金香。幾箇遊郞醉復醒。雲雨巫山休喚夢。墻花路柳本無情。右橋市靑帘出峀無心雲氣留。玆山何意號龍頭。旱餘得雨於斯驗。庶見田疇霈澤流。右龍頭宿雲沙明水暖蟹初肥。手執漁竿坐石磯。浩浩敀波流不盡。霧中微雨濺簑衣。右蟹首敀波</text>
<title>送春日。口占二絶。寄玄澗李中甫求和。</title>,<text>杏花飄白晩桃紅。樹樹烝霞錦繡中。春色倐從今日盡。一盃難與故人同。遊客經春久未敀。故園花柳夢依依。人生易老光陰促。誰繫西山落日暉。</text>
<title>與趙生鴻烈諸人。出遊於龍澤。觀魚賦詩。</title>,<text>春光何倐忽。夏日轉淸佳。偶爾花辰會。飄然竹杖携。鳥啼山左右。魚戱水東西。醉飽兼幽賞。詩成信筆題。</text>
<title>海州文姓人。爲吾家婢夫。隨來雪城。遘癘忽斃。埋於邑底龍澤邊。適於觀魚之行。目見其墳。遂口占。</title>,<text>爾本西方族。胡爲葬此崗。墳形盡埋沒。魂氣遠飄揚。香杳家鄕隔。冥冥怨恨長。人間餘二子。哀叫一抔傍。</text>
<title>李士謹 頊 喪配三年後。行其子醮禮。設酌。▣▣▣疾赴會於長湖僑舍。呼韵同賦。</title>,<text>向晩將何適。長湖景物新。偶參行醮宴。兼得會心人。美饌皆宜口。芳醪且入唇。想應悲喜並。嗟爾老鱞身。</text>
<title>衰老以後。眼淚長流。視瞻矇矓。不勝其苦。遂以一律自遣。</title>,<text>恠底長時淚。居然篤老形。拭眸花翳翳。開睫霧冥冥。月白安知白。山靑不辨靑。頓無陽界意。頹卧送殘齡。</text>
<title>冢孫婦生男。此乃老人日夜所祈祝者也。今得奉祀曾孫。死可瞑目。其舅喜而有詩。余亦次其韵。以示一家同慶之意。</title>,<text>夜夢宣尼錫我珍。喤喤墮地異凡人。杏壇衣鉢應傳汝。定不昌辰泣獲獜。</text>
<title>李黃州敬長 思悌 挽</title>,<text>自我離京洛。倐已三載餘。親知日以遠。久矣音信踈。曩因南來便。忽得景賀書。開緘讀未半。知君已下世。其然豈其然。驚號繼以涕。以君強健質。壽可延百歲。修短縱有命。一曙胡長逝。念爾善攝養。况少我二齒。君歿我猶活。天乎此何理。源源舊日遊。此生嗟已矣。楓溪與桂谷。陳跡已掃地。他日西敀後。誰與花下醉。景賀權台𥛚之字四世膠㓒契。惟我權金李。昔者我先人。諄諄戒小子。謂我三家誼。姓殊情兄弟。汝曹宜知此。世世永勿替。尋常佩敎訓。一念何曾懈。君亦語此事。白首心不改。欵曲權景賀。亹亹共傾盖。榮枯雖異途。舊好常耿耿。相對影成三。歌詠慰暮景。一世所艶歎。此樂聊可永。今當死生際。在情宜匍匐。衰病滯遠地。竟負臨壙哭。西望欲奮飛。有淚沾胸臆。嗟君愷悌性。重以孝友行。晨昏定省暇。開卷對賢聖。餘力攻擧業。立揚早晩期。蹉跎緣數奇。蔭路官獨卑。黃州都護府。豈足展素蓄。君甞愛吾兒。深喜忝末祿。或慮契活窮。未能備章服。不惜累緡銅。割廩施周急。莫非知仲貧。賴玆成一襲。苟不視以子。寧有此眷愛。感激豈在物。厚意常銘佩。時日不暫留。遠期已卜吉。終失一酌酹。永作千古訣。朝暮會泉下。此別知無幾。題輓万重意。魂兮知也未。</text>
<title>隨家兒來留陰衙。已閱四歲。而窮居無伴。難以消遣。適有齊平公子來㝢邑底。相與來往。得免孤寂之歎。忽以一疾捐世。不勝悲悼。遂以二律寫懷。</title>,<text>仁壽無徵理莫推。胡爲一疾至於斯。芳隣永失知心伴。陳跡徒增觸目悲。寂寞室堂玄木卧。凄凉筵几素帷垂。苟非厚德人同感。豈使恩讐共涕洟。跡似浮萍落拓身。雪城爲客幾經春。南隣賴有佳公子。東閣頻尋篤老人。四載他鄕新托契。六旬遐筭遽敀眞。世間無復重逢日。暮笛山陽只愴神。</text>
<title>季夏之卄六日巳午時間。假寐于納凉亭上。有一人。自雲際飄飄然下來。衣是鶴。冠是羽毛。問其名則不答。問其居則亦不答。只手携一紙而題絶句曰。淸心寡慾意悠哉。何事騷翁斷酒杯。八旬加七由前定。孝子孫曾幾舞萊。覺後歷歷記得。是誠異夢也。卽次其韵。加七之加字。似是除字之錯記。而幾舞萊之幾字。乃幾何之意耶。</title>,<text>雲間羽客胡爲哉。笑我年來不近杯。從今可得崗陵壽。舞彩兒孫學老萊。先君壽止七十三。夢中八旬加七之加字。似是除字。而覺後或錯記耶。八旬除七。是果前定耶。當時未能悟此。而只喜夢徵之異常。豈料禍變之在是年乎。追後思之。痛哭而已。</text>
<title>兩孫婦次第生男。乙丑之祥。莫大於此。名之曰乙祥丑祥。四旬之內。相繼弄璋。玆以一律志喜。</title>,<text>娣姒宜家福祿完。况今長第解胎安。孫曾産育無惟疾。門戶扶持有此歡。千綬綿綿何氏蔭。雙珠箇箇謝庭蘭。嘉名肇錫延祥氣。百不爲憂但飽餐。</text>
<title>黃同知聖河氏。年今八十有七。設初度宴於驪州元享里。邀余甚勤。不得不力疾赴會。兒孫輩亦隨焉。以一律一絶。庸伸忭賀之忱。</title>,<text>嘉樂主人初度夕。碧桃春色映樽前。彩衣壽席諸兒舞。黃髮韶顔大耋年。爭賀世間饒福祿。誰知地上有神仙。微誠更願添遐筭。北斗南山祝萬年。綠酒盈盈萬壽樽。華筵羅列子兼孫。懸弧席上騷人會。献賀詩篇各七言。</text>
<title>薇湖琴客李鼎燁。忽然來訪。袖示詩軸。請余▣之。遂走次以贈。</title>,<text>三尺孤桐太古音。世人誰解愛琴心。欲奏冷冷弦上曲。雪城微月照寒襟。</text>
<title>輓玄澗翁李中甫</title>,<text>皇天降衆庶。聖狂各不同。非無禀性善。物慾汩其中。所以分而二。孰保天降衷。惟君生季世。氣質完而豊。羞與俗人伍。綽有故家風。操存養吾性。戰兢勑厥躬。三餘勤學業。六藝靡不通。大哉文衡手。可繼澤堂翁。開口吐芬芳。箇箇珠與玉。屈首赴塲屋。所作皆華國。滔滔河海湧。勸者輒變色。早晩一枝桂。唾手誓可摘。蹉跎運不齊。荏苒歲屢更。竟違題柱願。頻作渡灞行。豈曰才不逮。都緣命之窮。晩從爲貧仕。盡心以奉公。何甞鄙小官。未敢曠天工。隨遇安素履。泰然無怨咨。笑他蠅營輩。皎潔獨天姿。朱門脚不到。白屋身常飢。分憂荷聖恩。仙鳧再南飛。勤勞奉職責。末路任是非。形役本非願。罷官敀故山。躬耕以糊口。十畒長閑閑。飯蔬樂在中。生理焉足說。胡然二竪嬰。綿綿數載閱。刀圭未奏功。旅舘遽招魂。回顧七十年。點檢行與言。事事無愧怍。足以慰九原。三世通家誼。重以朱陳婚。君家窈窕女。早配我家孫。從今欵曲情。何異親弟昆。向爾旅䆠時。來㝢社稷村。楓溪地密邇。來往窮朝曛。爛熳詩酒會。含杯慇懃擊壺時。放歌倚席顔半醺。區區相愛情。勉戒非一二。君不聽我言。我言何可已。談笑間諧謔。暮境供歡喜。蕭條雪城衙。匹馬再戾止。兒婦倒屣迎。女孫繞膝笑。三夜與同枕。亹亹語未了。追思如昨日。轉眄人事變。音容隔重泉。幾日復相見。有詩誰與評。有懷誰與論。窮途失知己。踽踽我獨存。嗚呼斷絃痛。欲語聲半呑。曩在春三月。遣書砥山㝢。兼之投木瓜。冀得瓊琚句。伻回問安否。謂君向西土。知爲就醫計。舊疾倘未愈。經月未見答。一念徒自苦。仁壽自有徵。死生非可憂。㐫音忽入耳。此言夢也不。修短縱有命。君豈至於斯。驚疑久未定。執紙淚先滋。矧伊我孫婦。適又廹産期。趑趄始通訃。至慟寧有涯。哀哀但號擗。慘慘不忍視。寬譬亦無辭。保活是所企。惟幸賴天佑。順脫生男子。含飴誰同慶。觸事轉生悲。此兒在腹時。君遺我一詩。孔釋抱送句。慰此懸望意。其言偶相符。奄忽成舊事。魂兮倘有知。豈不同我喜。孤櫬返故山。泊舟驪江涘。生行死敀悲。古人先我獲。我亦朝暮人。拭巾待就木。此別知無幾。維以不永慽。</text>
<title>金參議 聲發 輓</title>,<text>懶廢交遊甚我頑。生同一世未承顔。蕭條陰竹烟霞裡。邂逅長湖水月間。酒後詩篇相唱和。座中談笑共淸閑。何來片札傳凶訃。驚起茫然涕自潸。早歲蟾宮折桂枝。凮流文采世爭推。諸司歷試恢恢刃。小邑栖遅處處碑。甞擬百年長享福。誰知一疾竟難醫。向來詩會須臾事。留待重泉結後期。</text>
<title>李郭山弘邁。流㝢於陰竹之楸洞。自我來此。源源來過。僅一年而奄忽棄世。今始來哭其墓。述哀。</title>,<text>數尺孤墳故宅傍。逝魂飄蕩向何方。空山楸栢蟬聲亂。落日丘原草色荒。半世䧺啚今寂寞。百年人事捴悲凉。白頭來哭君知否。萍水從遊一夢塲。</text>
<title>李公瑞兄弟。來會於納凉亭。設小酌。拈韵同賦。</title>,<text>有朋聯袂至。延坐納凉樓。設此陳蕃榻。悲哉宋玉秋。詠歌渾漫興。詩酒亦閑遊。落拓君休歎。榮名捴是浮。</text>
<title>宋僉樞誠仲 性源 輓</title>,<text>風流空矣跡成陳。今世那能有此人。坦蕩踈襟無俗態。雍容和氣見天眞。職經樞府超三品。壽享花籌過七旬。病滯他鄕違執紼。欲題哀輓淚霑巾。沉沉二竪幾經春。藥相隨了此身。名屈一科嗟有命。澤留三邑尙稱仁。浮生仕䆠雲俱滅。厚地音容夜豈晨。只幸螟蛉承世業。定知餘慶在他辰。</text>
<title>與黃同知 聖河 李公瑞兄弟。來會於千民川。觀獵魚。拈秋字韵同賦。</title>,<text>肩輿東出野。乘興薄言遊。活活千民澤。蕭蕭八月秋。獵魚非取飽。觀水只消憂。自有濠梁趣。於焉半日留。</text>
<title>曾與金參議 聲發 約會於千民川矣。今來此中。人事遽非。不勝凄咽。詩以述悲。</title>,<text>再到長湖倍覺悲。翣時顔面夢猶疑。漫留佳約君何去。流水聲中淚欲滋。</text>
<title>次黃同知韵</title>,<text>久留人世胡爲乎。有百憂兮無一娛。末路交遊皆白眼。荷公高義獨憐吾。</text>
<title>驪州神勒寺詩僧贊什。忽然來訪。遂卽招致納凉亭上。賜坐與語。留五日告敀。玆以一律書贈。</title>,<text>神勒高僧到縣庭。欣然延坐納凉亭。逃空脚遍三千界。說法胷藏八萬經。儒釋元來雖異趣。襟期合處便忘形。何相見晩敀休促。盡日玄談不厭聽。</text>
<title>家兒陞拜金浦郡。將行書贈勉戒。</title>,<text>秋風行色向西京。水路悠悠百里程。金浦方虛新倅座。雪城頗有善治聲。倘來四品踰涯分。飛去雙鳧帶寵榮。宜爾勉旃無怠忽。一心啚報盡吾誠。</text>
<title>自陰竹向金浦。是日。乃九月之朔也。</title>,<text>十里離亭簫角聲。舊官行色指西京。郡符新佩君恩重。老父生前與有榮。</text>
<title>驪江舟中。次家兒韵。</title>,<text>雪城敀客立舡頭。水色山光揔別愁。依俙景物留情處。最是淸心上上樓。</text>
<title>望寧陵。次家兒韵。</title>,<text>蒼梧山色暮雲裡。象設遙瞻聖祖陵。當日諸臣皆代某。孰如尤老效金縢。</text>
<title>神勒寺贊上人。袖別詩拜江頭。其情甚厚。次其韵。</title>,<text>杳杳敀舟疾若飛。秋風皁盖映朝暉。豈如白衲深山裡。脫却塵緣任渴飢。</text>
<title>贈家兒</title>,<text>蒙恩又得金陵麾。爾婦神輿到處隨。十年存歿無涯慟。倘有孤魂知不知。</text>
<title>舟中逢丹陽倅李仲文 奎鎭</title>,<text>丹丘太守自何至。邂逅黃驪江上秋。滿面烟霞非俗狀。怳如仙侶坐舡頭。</text>
<title>感吟示家兒</title>,<text>昨辭陰竹縣。今到月溪津。漢北鄕山近。畿東景物新。久無家室樂。還笑去來嚬。獨恨專城養。終違爾母親。</text>
<title>明日將與子女輩。相見喜而有詠。</title>,<text>洛中諸子女。相別一年餘。同抱兩鄕戀。每憑尺素書。重逢知不遠。前約也非虛。來日歡迎處。融融喜氣舒。</text>
<title>祿不逮親。痛貫心腑。泣書一律。</title>,<text>罪積偏罹禍。嗚呼賦命奇。三牲養莫逮。五邑職虛縻。自有無窮恨。徒增不洎悲。今隨兒子郡。淚盡蓼莪詩。</text>
<title>望見三角山</title>,<text>西風吹送北敀舟。三角峰巒忽又眸。四載重來父母國。葱葱瑞氣碧空浮。</text>
<title>夕泊渼湖。兪相 拓基 出迎村舍。恭執侍生之禮。情話亹亹。以二絶謝其厚意。</title>,<text>黃閣新亭在水濆。暫時相對卽相分。昔年世好公猶記。哀我人間久失群。退卧閑情渼浦濆。卽今時議各三分。白𩿨相狎雙雙泛。肯作朝班鵷𪆽羣。相公勇退。不入蕩平之時論。故云。</text>
<title>舟中逢雨</title>,<text>蕭蕭秋雨自何來。向北敀舟且莫催。子女今朝應待我。臨流回首意難裁。</text>
<title>雨晴後放舟</title>,<text>中流擊楫放敀舟。雲捲長天曉雨收。借問洛城兒子輩。今朝來待漢江不。</text>
<title>舟中値初度日。口占示兒孫輩。</title>,<text>老漢懸弧夕。虛過水上舡。暫違供美饌。徐待設華筵。觸處皆新景。乘流亦好緣。兒孫休悵缺。來日可團圓。</text>
<title>過廣津。望見姊兄趙君錫舊亭。有感。</title>,<text>亭榭今猶在。遺墟跡已陳。存亡無限淚。更洒廣陵津。</text>
<title>松坡舟中。聞乙祥啼號聲。有詠。</title>,<text>爾是吾家寶。生纔數朔餘。舟中風作惡。波上氣難舒。祈祝惟無疾。扶將愼勿踈。敀誇齊會處。歡慶定如何。</text>
<title>留京第數旬餘。送秋日。發行到楊花津。遇大風僅渡。宿巴陵。翌日抵金浦郡齋。望見海上諸景。有詠。</title>,<text>暴雨獰飈涉浦艱。金陵物色破愁顔。雲霞出沒三山外。島嶼蒼茫二水間。盈縮海濤朝夕變。短長風帆去來閑。楓林別有遊觀處。緩帶吟詩坐不還。</text>
<title>登薪谷金尙書 取魯 亭榭。口占二律一絶。錄奉金聖得 希魯 台案。</title>,<text>第一凮流金判書。別區粧點起江廬。水邊𩿨𪆽飛還集。山外雲烟捲又舒。人去亭空嗟已矣。天高木落倍凄如。閱來無限滄桑變。卜築經營捴是虛。山高海濶四望通。怳惚身如寄太空。穿園林疑鬼設。玲瓏樓閣費人工。沙鷗浴浪飛飛白。岸樹迎霜葉葉紅。不換三公眞善諭。此間安得置衰翁。江山絶勝此樓臺。臺下漁舡泛泛來。可惜主人今不在。繞林黃菊爲誰開。</text>
<title>入郡後五日。退設初度宴。廸兒自沁都來。遠兒從鴨島至。普淳，大淳亦會。沈生 鳳仁，李生 昌鎭 適到。</title>,<text>蕭洒金陵舘。懸弧宴席張。翁超三品秩。兒献万年觴。戛曲絃歌閙。邀賓笑語長。浮生半日樂。忘却在他鄕。利涉楊花浦。來從弼麓西。宴方初度設。兒又兩朋携。席上歌聲閙。樽前舞袖低。醉餘憑遠眺。凮帆眼中迷。</text>
<title>謁趙重峰書院</title>,<text>重峰志節凜如霜。每讀其文慷慨長。氣間山河仍得道。名高日月可爭光。䟽中大義由忠憤。身後遺祠表寵章。文廟尙遅陪血食。士林齎恨但嗟傷。</text>
<title>到奉陵寺口占 寺在章陵下</title>,<text>蒼蒼松栢麓。中有大王陵。象設山容壯。龍盤瑞氣騰。秋凮來遠客。隣寺屬孤僧。老脚扶筇立。登高愧未能。</text>
<title>詠海山諸景</title>,<text>怳惚凮烟指點邊。畵樓高處坐如仙。西江波浪呑胷裡。北漢城門對眼前。紅葉落來林下逕。白鷗飛度霧中舡。我東多少諸名勝。誰識金陵別有天。</text>
<title>閑中謾詠</title>,<text>金浦前緣重。官齋似我廬。霜天敀鴈。秋水足蝦魚。晩享專城養。時看滿架書。夜來人語靜。松月半窓踈。吾於丁巳。見擬於金浦郡。未得受點。而今隨兒來留於此。豈非有前緣而然歟。</text>
<title>宗弟士彬 文行 見屈庭科。敀覲沁衙。歷訪我於金陵。與家兒有酬唱詩。次其韵以贈。此乃絶筆</title>,<text>敦親莫若我同宗。此地寧期此日逢。老物無稱宜屈蠖。高才何坐未登龍。聯床欵欵閑中話。放筆醺醺酒後容。早晩洛城花樹下。幅巾藜杖好相從。</text>
