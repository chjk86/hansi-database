<title>讀二程全書</title>,<text>淸齋盡日下簾旌。抽繹新篇講二程。傍人不識看花樂。聖主深推諫柳情。展也布文兼菽味。渾然玉色與金聲。斯文未喪遺編上。能使千秋嚮慕傾。</text>
<title>肇慶廟直中詠懷</title>,<text>方寸能容萬斛寬。煩衿欲釋酒盃歡。上世恒瞻今日月。斯民共戴古衣冠。願使環區躋壽域。可哀竆蔀怨祈寒。如花彼美雲端隔。散步層城倚斗看。</text>
<title>奉審肇慶廟 本廟太祖大王十七世祖新羅司空諱翰妥靈之所。</title>,<text>上祀先公周禮同。元陵盛際廣明聰。葉相 名向高 記功剛正筆。玄王素履叔昆中。潛德愈新光廟貌。縟儀克擧斷天衷。永貽燕翼因無匱。百子花䕺釀氣融。</text>
<title>奉審眞殿有感 卽慶基殿。太祖大王晬容奉安之地。</title>,<text>咫尺天墀小乃心。愀然如復聽龍音。於千斯世磐宗業。不億其麗玉樹林。當中穆穆昭靈儼。在上洋洋降騭陰。食食衣衣誰所賜。浹肌深澤式休今。</text>
<title>大報壇。奉賡御製韻。</title>,<text>皇恩欲報祭壇開。一脉陽春此地回。萬折東流流不盡。忍看是歲又重來。</text>
<title>泮宮直中。讀宋子大全 二首。</title>,<text>泮直多閒暇。閱看宋子書。苦心懸北極。後學指南車。聖廟一淸會。考亭千載餘。屈伸緣氣數。長憶淚沾裾。經濟發爲百二編。東方典禮始能全。洙源滄派流無盡。潭老沙翁以是傳。羣壬譸張生白地。斯文興廢任蒼天。荊南握對終難擧。泣感孤衷望日邊。</text>
<title>謹次金判書 永壽 回甲韻 二首</title>,<text>重回花甲在今年。駐得春光滿眼前。鬢絲剩老經綸地。心鑑空明活潑淵。琴床齊韻家人樂。蘭砌蜚英聖主憐。餘慶綿綿詩禮宅。孔昭天理信其然。蘊爲德行發爲文。齒爵兼全罕見云。地部行籌邦本固。西京茂績聖憂分。有客賀詩來秩秩。上堂斑舞供欣欣。重添花甲千千歲。願酌兕觥祝我君。</text>
<title>謹次李承旨 冕雨 回甲韻</title>,<text>蓮山之下大夫居。心計一生遠麤疎。此日尤思罔極報。今年更覺秉彝初。琴歌永日和生韻。玉樹長春慶有餘。六十重重花甲子。筭登諸客賀筵書。</text>
<title>遊山亭重修後感題</title>,<text>亭名特著古綿州。我祖經營卜以遊。鼎席經綸當世志。林泉事業暮年休。野老歌中今視昔。行人馬上去還留。後承多感重修日。一派鮮池繞檻流。</text>
<title>謹次永代庵重修韻</title>,<text>齋舍肅然倣古規。箇中佳麗洞天奇。行仁百代承其蔭。積德何年卜此基。先祖安寧休退日。後孫生老太平時。省來松檜盤桓立。式糓吾門燕翼貽。</text>
<title>謹次遠慕齋韻</title>,<text>前人志繼後人誠。肯構堂隍不墜聲。餉軍義陣忠輸赤。矢老桑鄕操勵淸。永言孝則斯歸厚。此日登瞻盍顧名。良貴從來修在我。冬根雖晦會敷榮。</text>
<title>遊山亭原韻</title>,<text>天作勝區擅一州。昔吾先祖築亭遊。黃扉鍾鼎浮雲過。素履林泉暇日休。竹塢淸風依舊在。鮮池明月至今留。扁楣復煥重修地。能使芳名百世流。</text>
<title>謹次洪司諫 敬燮 墓閣新成韻</title>,<text>暮年暇退掃邱園。剩得名山吉水源。繼志深誠貽燕翼。敍倫樂事醉花樽。享奉春秋心屬屬。講明道義性存存。傳家孝友眞良貴。何用浮名事業論。</text>
<title>賀張參議 泰秀 大人陞資</title>,<text>世業綿綿肯構堂。壽山福海與之長。休明朝像千淸會。忠厚家風百里鄕。侍從推恩雖典例。弟兄陞秩倍榮光。太平歌詠誠圖報。固守東岡矢不忘。</text>
<title>謹次志於齋韻</title>,<text>道出乎天用在人。至誠無息是爲眞。事功終驗修齊治。本領先從孝悌仁。學而思繹猶時習。勝似工夫又日新。行遠登高由次第。存存成性聖門臻。</text>
<title>謹次吳丈 甲善 止谷韻</title>,<text>聖世縕袍是逸民。霽行潦止任天眞。擇居仁里斯爲智。生長德門必有隣。禮可復乎由己克。士之常也樂吾貧。侶魚遺蔭贒孫在。孝悌家中善繼人。</text>
<title>奉賡春宮詩</title>,<text>壽如山作朋。福與日升東。春宮識喜席。輿誦永無竆。</text>
<title>東宮入學後有表裏賞典。感賦一絶。</title>,<text>菅蒯遍沾雨露恩。陰崖忽地動春暄。願將千壽無疆福。拜獻彤廷祝至尊。</text>
<title>謹和尹正言 滋華 韻</title>,<text>客裏又爲客。君東我在西。琴心聲未改。鸎語喚猶低。底情雲出岫。好看鳥還棲。衷緖無人會。那無別後悽。</text>
<title>張掌令 仁澤 挽 二首</title>,<text>聰明才器得眞天。北學諸人未或先。桂籍香名三九後。薇垣峻望四旬前。萱堂日永推恩地。梅閣春深養志年。蘊抱難終星彩晦。傷心曉月屋樑懸。知君莫我若。欲語涕先流。科試同行志。宦游共戚休。傾囷攄盡意。肝膽照如瑠。淹滯人皆惜。聰敏孰敢儔。爲貧古亦有。遺愛一殘郵。臺閣淸署。泮宮文化修。綜詳性所自。未雨每綢繆。孝養春暉報。善交聖訓遺。軆諸純愨質。斷斷去盾矛。痛哭弟兄淚。長歎似續憂。燕鴻南北路。悵望正悠悠。海闊吳州月。雲靑洛水洲。通情千里字。相激寸心頭。規箴當藥石。雅操別薰蕕。忠信溢辭表。庶幾寡悔尤。蓬門忽生彩。握手欣擡眸。苗食周駒縶。醉謀陳轄投。娓娓聽雞五。阻懷積似邱。土城送別地。期見更來秋。明時馮易老。奇數李難侯。遽爾中身逝。嗟乎命矣不。理玄諶不得。天漠問無由。萬事今焉已。典型何處求。風凄柳亭夕。雨泣高山陬。病餘違執紼。只切永咿嚘。</text>
<title>警軒金公 相轍 挽</title>,<text>康濟林泉七十年。蒼巖古宅繼生贒。餘事文章登實地。因心孝友得眞天。愚如處世衿懷瀞。禮以持身德性堅。已矣典型何所睹。晴空素月滿潭圓。</text>
<title>洪司諫 敬燮 挽</title>,<text>情同骨肉語傾囷。從此絶無知己人。幾載朝班隨進退。半生旅榻共甘辛。瀛州聲蹟今循吏。栢府風儀古諫臣。俯仰天人心不愧。滿庭玉樹保長春。</text>
<title>趙都正 得良 挽</title>,<text>團和本性率天眞。甘老太平七十春。出言永絶論人短。處世恒存擇里仁。祭山卜地斯爲孝。勤業傳家亦敍倫。疎星落月蒼凉夜。永念昔時淚滿巾。</text>
<title>永嘉齋原韻</title>,<text>暇日登臨眼拭靑。齋名已好永嘉亭。人多秀雅來仁里。天借禎祥耀德星。茂林庭院千尋竹。列岫東南萬疊屛。可惜爲山虧一簣。鍊金磨礪勿須停。</text>
<title>謹次溪山齋韻</title>,<text>黌堂卜築刱新規。溪抱巒廻獻巧奇。三古遺風淳俗地。千年秀色育英基。鰲江水落詩成後。寶岳雲晴酒擧時。經史百編箱裏富。籯金何必子孫貽。</text>
<title>謹次金智齋 勳 韻</title>,<text>久交能敬孰能全。亦一倫綱可忽焉。半宵淸話心肝瀉。尺紙款辭氣義連。自吾克復常餘地。在外榮枯欲問天。綿北山川精彩倍。白駒維縶藿塲邊。</text>
<title>萬景臺。敬次圃隱先生韻。</title>,<text>石勢參差小逕橫。輸來景物不勝情。四通街上千層檻。一道溪邊十里城。洞陰鳥喜林端坐。樓逈雲從足下生。春色九重應倍此。沛西橋外望瑤京。</text>
<title>白羊寺。敬次圃隱先生韻。</title>,<text>羊山勝景早聞僧。壯觀今來最所能。丹崖絶壁回回去。白石淸泉步步增。小樓月滿鍾聲發。老樹風微客夢澄。更待千峯花事爛。振衣携酒與君登。</text>
<title>登寒碧堂</title>,<text>𡾓崚石角壓溪頭。中起紅亭卜壯遊。莫道西湖多勝地。豈圖南國有斯樓。山腰春到千林繡。水面風淸一洞秋。漁子能知奇絶景。不從江海伴沙鷗。</text>
<title>受香發香過參禮 甲子正月二十四日</title>,<text>雲容雪態可堪詩。佳麗欲探策馬遲。烟樹迷茫熊浦渚。溪山盤錯馬韓基。俄過彼隅因不見。忽當前店是無期。王程有限難違越。苦樂身私敢道之。熊浦今益山。古馬韓。</text>
<title>早發礪山</title>,<text>靑驄催秣礪良城。三宿在西嘒暈橫。野霧未收藏壑色。村雞不已報晨聲。峭風北郭霜威重。盪靄東天曙色平。巷婦或知相警戒。子興鳧弋喚卿卿。</text>
<title>過皇華亭</title>,<text>湖海知名二十年。棗騮策策趁朝煙。此亭正指金陵路。隻手遙瞻白日邊。水何有意東流海。星自無心北拱天。可恨司徒難奏捷。恥敎腥穢滿幽燕。</text>
<title>宿魯城 尹八松後孫多居焉。縣東大川上。有巖川朴處士釣臺。龍西尹元擧書篆。</title>,<text>魯國尼丘天下知。吾東幸有此山奇。八翁古宅文風在。處士遺磯筆迹垂。水回草浦心同闊。山若雞岑氣共馳。地號相稱誠不偶。願將周道海隅移。</text>
<title>渡錦江 公州有公字山雙城。卽雙樹山城。仁廟甲子。南狩此城。立碑記事。</title>,<text>湖西形勝擅南州。公字靑山錦字洲。洞開萬頃玻瓈境。聳出雙城偃蹇樓。客裏胡緣爲景惱。春來無故喚詩愁。磨碑銘蹟何時事。行旅尋常共傲遊。</text>
<title>廣亭道中</title>,<text>昔我曾從介峙來。廿年前事夢如回。尙書古墓空春草。旌烈遺墟但石臺。數看沿路連墻壁。幾箇生涯付酒盃。麗水穩山多勝槩。此間無乃育英材。</text>
<title>經素沙野 宣廟壬辰。天將麻貴破倭於此地。英廟戊申。朴文秀爲從事辨刺客。</title>,<text>行行訪古故徐徐。霜旭方昇霧捲初。能明天討麻提督。密察軍機朴尙書。弘慶寺前因看塔。大同碑下且停車。回頭南望扶餘國。蔥欝山川保舊墟。</text>
<title>過華城府</title>,<text>光山之下邑名華。玉殿金城絡繹斜。四十里松通御路。三千餘戶奠民家。追憶健陵參運筭。聊封東土萬年花。先王達孝人無識。木上斧痕忍看耶。</text>
<title>渡銅雀津</title>,<text>忙趁渡頭劇亦閒。九分光景洞心顔。細草無邊三十里。洪濤不盡一千灣。沙中飛去平盤石。櫓底浮來頃刻山。來坐露梁江上望。蘇杭未見意漫漫。</text>
<title>謹次李兵使 觀淵 壽宴韻</title>,<text>爲其志喜闢華筵。吉慶從來隕自天。西州韙蹟曾歌暮。南閫良籌可計年。翼後鳳毛人盡傑。圓身鴻福孰能前。東風花甲昇平日。綠髮靑衫不遠仙。</text>
<title>謹次尹掌令 滋華 贈別韻</title>,<text>經來霜雪十年冬。起擁寒衾坐聽鍾。槿域生靈趨偃草。楓宸福祿茂如松。流水淙錚橋北里。白雪靄蔚郭南峯。山東詔令跛聾舞。能使淳風比屋封。</text>
<title>賀崔孝子贈職韻</title>,<text>孝子家能孝繼先。榮光綽楔在今年。大筆昭垂雙閣地。精華潛達一心天。追感當時添渥典。可移千禩祝岡筵。誠而不發豈其理。子述孫承無限傳。</text>
<title>京居有感</title>,<text>萍浮梗轉任東西。罕得人間樂事携。時披陳簡推先輩。每換新衣憶老妻。俄看白蝶東墻去。復有黃鸝午樹啼。鄕院音書那得見。歸雲渺渺碧天低。</text>
<title>謹次蘆沙奇先生 正鎭 六旬除夕韻</title>,<text>絶學重明振士風。錦江活派浩無竆。孝心自得全天性。德業能成實地功。三達尊名恩渥異。一團和氣仰瞻同。當年恨未親薰炙。白首餘生寓慕中。</text>
<title>京中夜吟</title>,<text>入夜炎威不敢侵。推窓迎月暢幽心。散金太白恒謀醉。無事堯夫獨愛吟。人皆難愼經權地。誰可縱橫辯藪林。世有鍾期逢伯子。爲君一皷海山音。</text>
<title>京中偶吟</title>,<text>凉天散步上高臺。默數英雄起草萊。披雲夜月昏眸洗。勿藥秋風病胃開。十年霽潦隨行止。千里江山任去來。我有良朋歌白雪。挑燈共酌淺深盃。</text>
<title>登金相國 炳始 三人臺</title>,<text>峯出淸溪繞石臺。相公別業此中開。林泉不負巖廊志。輕重華山在去來。</text>
<title>和李校理 鳳德 韻</title>,<text>山行以杖水行船。夷險從來不飾邊。經綸無地年過順。家國關心夜未眠。天下難求知己友。人間亦有見燕鴻。每値分南北。他日聯衿是宿緣。</text>
<title>謹次馨香閣壁上韻 卽西籍所官舍。多有前人題咏。</title>,<text>年年監穫地。前後幾贒侯。野多黃茂種。溝闢白河流。誠動精華達。戒存綸綍留。涓埃無處報。還愧此間遊。</text>
<title>差順陵祭官。在道吟。</title>,<text>泥堆冰片碎心肝。幾度長川幾度山。可以人兮不如彼。西林宿鳥等閒還。</text>
<title>次完山樂民樓韻</title>,<text>鎭北名樓出世高。淸秋木葉下山臯。刺史風儀天上望。判官標致座中豪。螺鬟森列靑磨嶂。鏡面半開白鍊濤。願使斯民同此樂。有誰改造弊緇袍。</text>
<title>送天津使</title>,<text>請和交隣萬國開。天津九月使星催。運籌古有從容手。伏軾今稱緩頰才。趙客應傳還璧路。燕人尙說築金臺。忍看氛祲彌寰宇。萬壽山前首自回。</text>
<title>雨後登普通門</title>,<text>此門從古最稱奇。曾已飽聞見太遲。千片浮雲多岳面。萬株垂柳作江眉。開懷暢飮詩爲助。騁目平望物亦宜。眞趣世間人少識。檻前不覺夕暉移。</text>
<title>題醒心亭</title>,<text>十里溪廻萬樹陽。亭名已好揭醒心。野雞報午雲歸壑。澗鳥鳴春日出林。引水當階湔俗累。起樓無地傍山深。會須月白花紅夕。更進三盃弄素琴。</text>
<title>季秋。遊北漢寺。</title>,<text>登登疊疊復重重。百步逶迤九住筇。漢水之邊疑盡地。雲臺以外更無峯。海天一路通西域。巖壁千尋掛翠松。萬像虛明秋月夜。老僧獨起擊晨鍾。</text>
<title>過武溪精舍。次原韻。安平大君別業在白岳北。世稱桃源洞。</title>,<text>仁天所樂得於山。王子當年住此間。撫古莫憑雲影子。至今不改石孱顔。紅桃開落風含壁。明月徘徊鶴唳關。回顧西湖吟咏處。銀鉤玉飯有誰慳。其二高人去後掩衡扉。石滑雲深客到稀。蓮沼雨過紅冉冉。柳堤風細綠猗猗。先天桑海村翁說。古砌荒凉野鳥飛。中閼永年胡可忍。欲敎眞宰送丹芝。其三四環山裏樹陰籠。王孫別業似禪宮。千秋李杜傳心畫。萬古夷齊立懶風。爰遊贒類同文墨。生長繁華遠粉紅。肇錫堂名留御筆。英陵松栢幾髼鬆。其四眞仙幽居莫若碧山深。剩得林泉養素心。傾囷三時瞻白日。不貪半夜識黃金。䕺篁岸上淸如畫。流水聲中自和琴。芳樹風儀今想像。微斯人也更誰尋。其五仙庄卜築謝紛喧。猿鶴爲盟麋鹿隣。郢客時來歌白雪。梅花起傍問陽春。萬籤牙軸多驚語。百道飛泉不染塵。理也難諶遺蹟古。停鞭咄咄悵心神。</text>
<title>登統軍亭</title>,<text>行到關西地盡頭。斜陽獨上此高樓。西國山川相接界。一天雲霧渾凝洲。萬家深處煙花紫。千里無邊草色秋。航海朝京何歲事。謾敎行客發漫愁。</text>
<title>到勝金亭</title>,<text>好到名區快一遊。中和山抱穩淸流。黃雲漠漠歸平野。白鹿儦儦下古邱。牛背樵歌春草路。鷗頭漁笛暮烟洲。金陵邈矣新亭起。詩欲盡情便有愁。</text>
<title>宿魯城大明村</title>,<text>雞龍山下大明村。處士遺風幸尙存。况我至情同百世。臨歧不忍把離樽。</text>
<title>到逍遙庵</title>,<text>奇巖飛閣揔神功。景物輸來故不竆。勝狀都收騷客袖。名區獨擅梵王宮。數看縹緲千層壁。送盡古今幾箇雄。萬里西天恢眼界。歸舟歷歷白雲中。</text>
<title>吉兒生後偶題</title>,<text>七十生男聞古人。豈圖親見在吾身。木維纍實期年日。桃始生華二月春。陰崖噓氣陽初至。暗室張燈夜更晨。撫膝長歎還一笑。滿庭蘭茁雨餘新。</text>
<title>吉兒生辰偶吟</title>,<text>二月山村桃始華。風輕雲淡日如年。山川微動新春色。草木將萌古蔓延。老父開顔長有喜。稺兒拍手更求鮮。此盃飮汝成婚席。人誦吾家後祿綿。</text>
<title>次東岡亭韻</title>,<text>紅亭卜築碧岡頭。對景賞心感舊遊。芳草無邊連野色。囂塵不到俯溪流。天心月引花車至。洞裏雲深石轍留。肯構于今贒胤在。紹休志事暎千秋。</text>
<title>暮春廵都城</title>,<text>緣嶝穿雲陟逕斜。輕輕飛杖細揚沙。山河氣壯三千里。桃李䕺芳十萬家。世無鍾子音誰識。酒換金龜興更加。騁目天涯長嘯立。此時無處不開花。</text>
<title>大同郵營卽事</title>,<text>散步春城遠遠望。白雲之下卽吾鄕。親朋或計相分日。妻子應歎久客裝。擧世皆從愁裏老。何人肯許眼前長。功名四十郵丞足。特捋蒼髥倒百觴。</text>
<title>贈別尹都正 滋學 韻</title>,<text>恨不當年共里居。一生情誼弟兄如。我唱驪駒君暫聽。詩敷丹肺酒猶餘。風流標致和爲貴。水月衿期淡若虛。欲議高人嘉遯志。牟陽山下竹間廬。</text>
<title>送李判書 容元 歸黑山配所</title>,<text>從來白地問靑天。黑海茫茫引路前。霽月正宜臨瀞界。太淸勿使綴微烟。舟子何知風借便。美人不見日如年。藍關雪擁潮州遠。立馬江頭意悵然。</text>
<title>登普濟樓聯句</title>,<text>雨中高閣報春寒。石瀨。 文酒一場意自安。竹圃。 霧罷烟收生遠▼(山+疊)。蘭砌。 琴心蘭契倚層欄。紋湖。 啼禽隔葉聲聲密。菊圃。 落蘂隨風色色看。竹西。 盡日淸談猶不足。松嶠。 西峯明月欲團團。德峯。</text>
<title>謹次武烈祠韻</title>,<text>三韓再造賴諸公。遙想典型繪素中。七年兵革消平地。左海民生覆育功。丙枕彌憂淸奏凱。倭酋傷膽早趨風。禮將蘋藻誠無替。願顯英靈助我東。</text>
<title>毅烈祠感題</title>,<text>危忠貞節一身兼。七分亭亭聳視瞻。世間苟活幾男子。此地寧無愧汗霑。</text>
<title>次快哉亭韻</title>,<text>關外名亭見太遲。十年前自聞而知。快以顔之眞着語。觀於此也正難詩。閭閻撲地三千戶。楊柳滿庭十萬枝。最喜東城城外水。彎廻一帶座前移。</text>
<title>快哉亭聯句</title>,<text>蹴登心已快。小檻向扶桑。竹圃。 玩賞春猶早。徘徊日未央。新圃。 開懷聊自適。摘句只無妨。梅逸。 偶得十尋柳。故臨半畝塘。竹圃。 江樓聞葉笛。畫閣見花娘。新圃。 疊疊雲中岫。絲絲岸際楊。梅逸。 詩能言子志。酒欲飮吾量。竹圃。 勝狀眞難記。豪情豈敢當。新圃。 風光纔解凍。和煦漸敷陽。梅逸。 景擅鰈東域。名稱燕北壃。竹圃。 贒良君地步。行樂我奚囊。新圃。 華構高居最。渾收四序芳。梅逸。</text>
<title>憶故鄕</title>,<text>三月花風細箔開。鄕懷難抑步樓臺。詩因言志頻磨墨。酒借忘憂更洗盃。東井洌波心上注。柄山爽氣夢中來。尺書惟望平安字。也必寄傳夏服裁。</text>
<title>贈別鄭澤亨</title>,<text>送君路出儉山峯。峯疊不如別意重。日邊正好依雲杏。江上從看滿水蓉。非復阿蒙因刮目。是爲相益每撞鍾。池魚雖伏終難蟄。須向洛波變化龍。</text>
<title>齋居偶成</title>,<text>齋居無事任逍遙。或坐松亭或泮橋。義理皆從心地得。是非都付耳風消。若使驥蹄無伯樂。安圖鵬翼振扶搖。一年佳興今宵最。皓月團團碧落寥。</text>
<title>大明紅</title>,<text>記得王春最絶奇。誰知碩果復生時。崇禎雨露曾生葉。槿域風霜不死枝。黍離能使行人咏。麥秀猶傳烈士悲。無復江南逢驛使。榛苓一念謾吟詩。</text>
<title>白雲臺</title>,<text>聞何太早見何遲。幸際丹楓九月時。北斗垂光登可摘。大鵬振翼氣能移。雄據箕封千里域。險培仙李萬年枝。天設金湯如是固。箇中運斡孰能知。</text>
<title>登練光亭</title>,<text>柳京山水揔堪遊。絶勝紅亭繞碧流。謾使蘇仙歸赤壁。如登蓬海遇丹邱。東國徧多佳麗地。西湖顧是等閒洲。隨時覽物非無異。何必役形寵辱愁。</text>
<title>次南坡亭韻</title>,<text>龍山之下錦西岡。滿院松筠護一堂。簪紳古宅千年址。文獻遺風百里鄕。承先志事誠無替。裕後謨猷學有方。育德皆從蒙養正。軒外源泉混混長。</text>
<title>次南坡亭十咏</title>,<text>縹緲何來氣。半醺半翠形。微含薄暮色。點點起寒扃。村前暮烟帶暉紅冉冉。和雨翠重重。中割平郊色。半藏山壑容。遠郊朝霞齋靜夜如海。松風入耳淸。婆娑丹桂影。透射半牕明。松間新月虛心對此君。爽籟自然生。或恐囂塵到。終宵摵摵聲。竹裏淸風放則彌天地。捲焉何處歸。正宜行雨澤。莫使蔽陽暉。白龍宿雲忽雨來何處。無聲潤物嘉。願言分此施。遍長九州麻。靑林過雨一逕東林外。金花不染紅。淵明千載後。趣味與誰同。霜前䕺菊非以花爲貴。偏憐早得春。一理雪中看。願從玩易人。雪中寒梅松篁隣不孤。丹栢托深根。愛汝貞堅節。至今石轍存。四節丹栢河陽人去後。錦縣作花廚。將此園中灼。爲言躁進徒。三月紅桃</text>
<title>過宋洞</title>,<text>澗水淙淙繞石臺。峯環路轉洞天開。關王古廟村翁走。宋子遺墟野鳥廻。雲物探看朝暮景。風流釀出淺深盃。居人或恐漁郞至。不送桃花挾岸來。</text>
<title>和三溪韻</title>,<text>驢背斜陽郭外陰。名亭瀟灑洞天深。雲霞影裏高人趣。草樹䕺中老釋心。門枕淸溪匯三派。軒當華岳拱千尋。山禽解我詩情窄。啼送林間下上音。</text>
<title>賀栢洞金監役 學秀 抱孫</title>,<text>栢樹成陰洞闢門。古家餘慶鍾佳孫。天上麒麟人世在。滿樽祥氣釀春溫。</text>
<title>題蒹葭亭</title>,<text>得之心愛寓之亭。綠草明花掩古坰。先生高躅如陪坐。刺史新規戒執經。吾能憤悱推肝赤。人亦觀聽拭眼靑。寄語三川君子士。斯文興廢視斯門。</text>
<title>登百祥樓</title>,<text>恨不希文記此樓。任情覽物古今猶。白岫巖巖連薊路。淸江滾滾接齊頭。風撲金沙終日雨。天開玉塞四時秋。將軍已去煙雲鎖。仗劒悲歌韻未休。</text>
<title>登望京樓</title>,<text>步上春城最上頭。榛苓一念反添愁。東南列萬千峯壑。西北開三十里洲。柳營笳吹風前檻。佛寺鍾聲月下樓。聊向天涯頻送目。五雲深處是神州。</text>
<title>過永明寺</title>,<text>物外名區讓汝僧。囂塵不染六根澄。花陰無恙靑藜杖。松下生凉細簟簦。紅裟白衲蕭條跡。麗水佳山管領曾。珍重留衣思博士。竟宵詩話伴龕燈。</text>
<title>上蓮峯</title>,<text>第一蓮峯好。直通萬里風。三春無限景。收入錦囊中。</text>
<title>泮宮直中偶吟</title>,<text>雨歇天淸漫興長。榴風捲箔㥘單裳。飮瓢每有尋顔樂。舍瑟須能學點狂。御敎敬承文苑席。仙源更訪武陵鄕。寂然閉戶修甁史。惟有葵花向太陽。</text>
<title>暎花堂齊宿日侍衛</title>,<text>十二彤欄九級梯。祥光遙奪眼花迷。軍旗風細雙龍動。禁苑春深百鳥啼。聖化重明開玉燭。民情久旱望雲霓。昇平謠俗修忠信。東魯千年一變齊。</text>
<title>賀陰竹宗人 龍河 先世孝行臺贈</title>,<text>煕朝治化秉彝倫。華誥聯鞭寵命新。三世孝誠能趾美。四方觀聽揔歸仁。草野當時行義士。烏臺今日感恩臣。松蟲自滅霜桃落。爰有天翁降瑞頻。</text>
<title>肇夏靑門卽事</title>,<text>百花過盡樹陰繁。庭院無風鳥自言。麥雨初晴今日晩。茶烟細起半簾掀。放杖歸來芳草岸。提壺出去綠楊村。城東泉石多佳麗。盍往觀乎後約存。</text>
<title>薇垣直中偶吟</title>,<text>竆達男兒命匪常。十年家室問蒼茫。伴春歸去談棋席。隨月從來對酒場。草菅猶有風前勁。螢爝難爲日下光。城市囂塵多苦惱。擬將松竹補新庄。其二世事紛紛閱歷多。斯言有甚白圭瑕。朗風大地三千里。皓月京城億萬家。車馬翩翩來意氣。管絃處處飾繁華。俄逢僚友陶然樂。步步從容立逕斜。其三不向人間說是非。烏巾半岸灑風微。西京樹綠鸎聲早。南國春歸鴈信稀。珠璣花發文章宅。槐柳陰濃學士扉。靜觀含生皆得所。天機一任走潛飛。</text>
<title>洛陽卽事</title>,<text>暇日風流此地遊。門通熱鬧室淸幽。草帶書容香襲案。柳含烟氣翠生眸。四節拜逢兄及弟。高樓洞闢夏疑秋。心懷拂亂終難遣。蹴上層峯第一頭。</text>
<title>送宋敬汝 淳悅 歸安東</title>,<text>如君淳謹世無多。今日相分悵若何。小白山頭千里月。也應流照漢江波。</text>
<title>謹次月溪堂韻</title>,<text>勝地風流有是堂。循除碧㵎自生光。沂水同歸春服點。西山起問綠簑張。汩㶁聲中來去杖。婆娑影裏淺深觴。久染囂塵多熱惱。拂衣何日挹淸香。</text>
<title>中學寓中。呈韓尙書 章錫 韻。</title>,<text>玉漏丁東月已西。旅魂半夜獨棲棲。黃鸝只在千絲柳。白鷺閒眠十里溪。禾畝占豐農鳲下。栢臺無事夜烏啼。束縛朱門非本意。不如退伏舊書携。其二人生自苦客中居。憂樂竆通賦厥初。塩驥不辭千里路。籯金何似一經書。率意題詩心跡瀉。開懷酌酒世情疎。吾公忠孝由天性。恁地恢恢綽有餘。其三興來浪跡勝區尋。石勢參差樹影森。明廷難復旋脂轄。空谷願無棄玉音。山連西北千層路。水坼東南萬里心。竟日淸遊猶未了。更斟斗酒滌塵衿。其四世路嶇崎萬疊峯。旅窓不寐起聽鍾。洛城秋過懷千緖。鄕院山廻路幾重。君子難捫追駟舌。聖師特許復圭容。此間賴有同隣友。談屑時時起我慵。其五幾閱星霜住此家。三淸洞下學橋涯。日出門前人沸海。夜晴牕外月籠沙。驥蹄高價長楸展。鵬背淸風萬里斜。正宜隣屋靑帘掣。時典春衣白酒賖。其六此歲居然夏節闌。皺容羞作鏡中看。酒邊霞氣微生暈。松裏琴聲靜聽寒。行藏由命心先料。貧富任天分自安。泉石爽奇皆勝地。錢塘不必訪樓關。其七眼界恢恢騁八垓。歷看乾確復坤僓。濟濟人生三五俗。悠悠世事萬千枚。主翁對月心同照。烈士悲秋氣正嵬。年來塵刹酬無地。惶恐微躬寵命偎。</text>
<title>賀吳持平 壽煥 大人陞資</title>,<text>名門忠孝賦於天。天眷斯贒福晩全。緋玉承恩如昨日。白麻宣誥又今年。謨餘韋氏傳經宅。喜倍毛生奉檄筵。三世追榮多感祝。願將此壽獻君前。</text>
<title>送李丈 儒白 赴兔山配所</title>,<text>忽席相逢眼欲昏。老來氣數一何屯。査官决案登三尺。行路稱冤過百番。兔山夜月猿聲苦。障海霜風鴈影翻。雨露玉成皆聖澤。渙音必布故山村。</text>
<title>望甄萱古都</title>,<text>春晝淸齋日乍暉。千年陳跡入依依。獷犴謠俗居民說。叱咤風聲暗地歸。從衆合天前所鑑。恃嵒專國古來稀。詩人往往多興感。指點遺墟石四圍。</text>
<title>平遠堂避暑</title>,<text>湖山擁作洞中天。暎帶亭深日抵年。芳草濃陰何節序。歸帆宿鳥好風烟。人來河朔賓三四。地擅巴陵像萬千。可愛微凉生屋角。願分此施蓽閭邊。</text>
