<title>與鳳隱李雲卿 承漢，蘆鴻金燦汝 奎燦。以聚奎堂三字分韻。辛未冬。伴讀于蘆峰之聚奎堂。餘暇賦詠。○五古</title>,<text>落落錦江雲。迢迢漢陽樹。窮山獨閉門。幽懷難盡諭。賴有知己子。相守到歲暮。塵累日以遠。簞瓢與君伍。簷端微月生。林下暮雲聚。一詩聊自適。良夜難虛度。悲秋宋玉詞。感春晦翁賦。裁罷向君吟。肝膽此中吐。願言白首地。莫忘今日遇。</text>
<title>與鳳隱，蘆鴻。以心無貳三字分韻。</title>,<text>人心本自善。綱常永不墜。云胡千載下。寥寥無善治。西京尙智力。李唐競淫媚。汴杭風不競。中原胡馬駛。紅羅舊時迹。秖有落影翠。妖氛蔽長天。黃塵垂大地。空使秉燭人。危路獨顚躓。蘭凋荊棘茂。英雄長垂淚。寄語當路子。努力副天意。我讀楊節論。要法在無貳。</text>
<title>又以夜如海三字分韻</title>,<text>我觀七尺軀。一心是主宰。挹之不盈掬。放之彌四海。操舍在須臾。翻車從古殆。珍重考亭子。垂訓炳千載。勉旃守軌轍。無致窮廬悔。山蹊亂茅除。方塘澄水匯。神明能守舍。一生氣不餒。渾然成大器。煌煌著光彩。石潭風灑落。華陽山碨磊。縱有寤寐想。其如才不逮。</text>
<title>爲蘆鴻往鳳谷。不返而戲作。</title>,<text>鳳鳴岐山日。鴻立梁王沼。千載一相遇。雝雝和舜韶。鴻兮太無情。轉向衡南飛。孤鴻獨躊躇。蘆月淡無輝。</text>
<title>有感 丙戌</title>,<text>不作詠檜詩。不進諫佛章。淸議慙李杜。苦節遜左楊。悲哉謫仙子。何事流夜郞。仙翁眞戲劇。世路險羊腸。石燬玉俱焚。崐山烈火颺。萋斐成貝錦。臺彈凜如霜。上天終好生。薄譴許投荒。糜粉終難報。河海詎可量。迢迢瘴海邊。渺渺望帝鄕。積雲何時開。知心惟彼蒼。塵編猶在篋。醉來讀數行。進退消長際。歷歷鑑興亡。古來皆如此。微臣敢自傷。</text>
<title>賦蒼蠅。用栗翁集韻。</title>,<text>蒼蠅復蒼蠅。陣陣似波湧。營營定何求。浚人揮不動。入夜稍屛息。曉來已洶洶。衣巾工點汙。甁盂覓罅孔。乍眠忽復驚。鎭日受簸弄。炎天縱得意。秋來爲爾恐。</text>
<title>贈宋君允行 敏燮○戊子</title>,<text>我來南海隈。三載悲沅湘。遐陬風更澆。島俗又天荒。惠州眞天上。龍場是樂鄕。鬼魅爲我隣。蛟螭在我傍。獨居無伴侶。寤言懷自傷。百憂攻我心。良藥無如忘。何以能忘憂。有書盈我箱。書中有眞趣。滔滔樂未央。掩卷獨長嘯。無人攄衷腸。惟有柳泉子。績學不迷方。時時叩我門。高談抵夜長。喜君能起余。臯比詎敢當。爲君歌遠遊。請看海鵬翔。行行且莫住。積簣能成岡。箇中奇絶處。風光不盡藏。巖花垂淸露。林月照方塘。良辰不再至。努力惜年光。不見歐陽詹。聲名振盛唐。</text>
<title>辟穀 己丑</title>,<text>留侯晩辟穀。功成且知足。明皇老辟穀。厭世絶嗜欲。未聞大丈夫。空負將軍腹。生平謀身拙。况復湘潭逐。天涯復地角。耑耑海之曲。龜鱉不可親。蠻蜒駭滿目。形影獨相弔。坐卧一間屋。星霜屢變嬗。鴻雁幾往復。罪累重如山。敢望天鑑燭。夢斷萱棣庭。魂迷桑梓麓。我身雖坑塹。我腸豈土木。西天八十難。酆都十八獄。一一經歷遍。千載惟我獨。久無烟火念。兼之甁無粟。團練猶官人。千錢是君祿。儋耳猶樂土。所患無無肉。囊槖已罄盡。飢饉仍局束。安邑不敢累。存沒誰肯錄。西山薺也無。齊井李未熟。漫效赤松子。飮露復飡玉。膓胃洗葷血。牙頰生淸馥。翩然欲輕擧。蓬瀛如可掬。我本孔氏徒。飛昇非所惑。原始返其終。胷中有成竹。破戒時一飯。有如十寒𣌑。半上復落下。刻鵠僅成鶩。所貴心無累。寧較仙與俗。人間淡生活。不煩石廩祝。洋洋古人書。猶向窓前讀。襟期涵千古。眼光寰四澳。我聞諸達者。人生隙駛促。日中炊麻麥。堂上列鼎餗。衣錦馳紫陌。懸鶉對秋旭。等是消遣法。非禍亦非福。我亦消遣耳。苦樂竟安屬。得過且得過。不須問倚伏。</text>
<title>奉和李月坡見寄觀漁十六韻</title>,<text>我過沃川山。轉眄已五年。長風吹入袂。路出荊江邊。荊江澄如練。晴嵐落渡船。山潤識金銀。水朗媚珠蠙。應有隱君子。長嘯衡門前。直欲脫塵網。筇鞋訪洞天。那知人事變。玉玦來訟愆。檣摧帆又斷。無路涉長川。湘潭怨白蘋。衡山飮瘴烟。猶有雲樹想。遙夜夢常懸。忽見竹軒子。袖傳明月篇。一讀眼始瞠。再讀襟灑然。皎皎雲外鶴。亭亭水上蓮。况憐天涯客。寄意宛復旋。聞君家沃州。感應若有緣。識荊知不遠。臨紙心惓惓。</text>
<title>和允行贈朮韻 庚寅</title>,<text>我愛李長源。衣白拯生民。又愛陳希夷。雲外鍊精神。行藏兩無意。大塊任屈伸。翺翔千載間。高擧捫星辰。嗟我志疎狂。嘐嘐想古人。夸父浪逐日。顚躓還自嗔。心遊雲霄月。身滯塗泥濱。煌煌三秀芝。長歌興喟頻。安得玄露酒。一醉元氣醇。安得九還丹。一服天香氤。凡胎不可幻。爐火謾苦辛。向來學仙侶。天涯杳音塵。惟君解人意。指我正路循。寄我一囊朮。云可駐長春。猶勝金石藥。燥火空遍身。</text>
<title>允行示其春遊吟一篇。深得古軆。因次其韻以奬之。</title>,<text>漢魏昉古軆。陶謝意何長。盛唐儷律成。雝雝鳳鳴岡。宋儒詞忠厚。明代聲悲凉。東詩本不俗。凌軼唐宋傍。末路一何澆。格調漸乖張。南音尤可厭。蛙鼓到底忙。錚錚柳泉子。擡眼獨相羊。遒然得古意。淸篇響几床。終看秋水至。蒼葭凌皎霜。</text>
<title>贈李君正炳 月坡弟也○辛卯</title>,<text>伊原山水好。淑氣鍾一門。白眉已驚人。季方又不羣。擩染家庭訓。學成錦繡文。南遊志何壯。三宿西菴雲。滄溟觀壽曜。扶桑挹朝曛。却來榕窓下。劇談抵夜分。華軸牛腰大。句句吐淸芬。歷數今世人。才子少如君。又陽春敷和氣。時雨潤物生。小卉先吐花。灼灼滿園庭。非不華而晥。其如片時榮。君看豫章樹。千載飽風霆。深根托九泉。高榦聳三淸。落落棟梁材。肯與羣卉幷。六經是根柢。詞華等浮萍。所以英達士。恥居詩人名。壯年須遠遊。大器莫小成。洋洋石潭書。歸去啜其英。</text>
<title>和贈月坡</title>,<text>羈窓無一事。長與墨君隣。煌煌卷中人。千載暗交神。斜月照書帷。朗然悟性眞。此意誰與語。惟有瀛館賓。相逢正犂然。高論逈出塵。相別却惘然。况復兼送春。飛花逐征鞍。目極水西濱。</text>
<title>賦殘螢。次南山吟社韻。戊戌</title>,<text>耿耿復耿耿。秋螢明復滅。始因腐草化。能成衆星列。高閣暗飛度。書帷來點綴。黝林弄輝輝。婦孺愛奇絶。休誇寸光微。前山升朝日。</text>
<title>腴齋六十一歲壽詩 和見贈栢子謠韻○丙午</title>,<text>有美一個士。德義範鄕國。老松挺幽壑。猗蘭在空谷。抱經入山深。商洞晩卜築。窓明几案淨。好鳥鳴林木。仲素隱羅浮。彥明起涪蜀。充養能却老。况復餐杞菊。重回生年甲。稱觴是禮俗。騰賀集花樹。獻壽列蘭玉。自惟劬勞感。筵撤盃亦覆。親隣幷嗟恨。知心惟我獨。薄綈兼拙詩。慇懃寄衷曲。</text>
<title>和鈴木警視 戊申</title>,<text>一別關山遙。聞君職事勞。辭咸來製錦。晩倚北樓高。高樓遠嶂疊。雙樹暮雲接。公暇試靑簑。小舠輕似葉。葉底鏡光浮。風前笛響流。曠懷羅濟事。宛似赤江秋。秋天商籟發。秋思耿如月。何日熄烽烟。悲歌聲更越。</text>
<title>懷蘆鴻 辛未○五絶</title>,<text>雲出鴻亦出。雲來鴻不來。飛到雁帝前。應堪罰一盃。</text>
<title>因搜禽。夜行山村。</title>,<text>興來皆剡曲。境僻是桃源。出帶夕烟色。歸隨曉月痕。</text>
<title>與鳳隱，蘆鴻共吟。三首</title>,<text>爐丹歲已暮。簷月夜將分。悄然一騁望。愁絶萬山雲。屋葺葛蘓葉。舟尋洙泗源。此地天應遂。柰無一棒痕。世事塵盈尺。年光月半鉤。請量東海水。看取淺深愁。</text>
<title>別金西菴 三首</title>,<text>渭北天將暮。燕南月欲虛。誰云腸似鐵。不覺淚沾裾。唱罷陽關曲。殘樽半已虛。那堪江樹外。怊悵攬征裾。我契如金利。君心似水虛。他日蘭亭會。百年好伴裾。</text>
<title>別蘆鴻</title>,<text>昨日鳳凰去。今日鴻雁去。踽踽蘆中人。愁懷向誰語。</text>
<title>田家卽事 丙戌</title>,<text>玉薥初生穗。甘瓠已抽花。時時聞打麥。快活慰農家。</text>
<title>贈別 二首○丁亥</title>,<text>鬪碁忘世慮。對酒或狂歌。怊悵送君後。其如新月何。君家何處住。片月碧山邊。暫別還怊悵。孤雲落遠天。</text>
<title>漫吟 庚寅</title>,<text>坐數雞登榤。卧看鷰哺雛。生涯玆已足。何必夢京都。</text>
<title>夜雨 癸巳</title>,<text>樑間雙鷰宿。壁上一燈明。獨坐看書罷。蕭疎聽雨聲。</text>
<title>與社朋。以一片野心被白雲留住分韻。二首○甲午</title>,<text>數枝床上梅。斜月照生白。莫恨開花遲。陽春有消息。雪水煑名茶。滿甌魚眼白。胷中萬斛塵。一椀淨如滌。</text>
<title>雪夜自上閈帶月歸家。溪上一逕。端的是琉璃。也似光瑩。又如積水空明。水中藻荇交橫。蓋疎林影也。因訪杞南。杞南已解衣熟睡。叩門入坐口呼。</title>,<text>踏破琉璃界。疎林影亞叉。四隣人盡睡。獨訪杞南家。</text>
<title>踰鐵嶺 以陪奉御眞。承命詣永興。○庚子</title>,<text>曠野秋色泛。列城地勢連。峽行長鬱鬱。忽見好山川。</text>
<title>早乘滊車。與竹內理事及我廷諸大官。到華城之梅山。登杭眉亭午飮。辛丑</title>,<text>華野片時到。杭亭半日遊。西湖千頃水。酌取淺深愁。</text>
<title>望觀音坊 丙午</title>,<text>行行緣碧澗。漸覺俗緣稀。遙指觀音寺。梵香已襲衣。</text>
<title>留別龍沼</title>,<text>龍潭淸澈底。注得五峰精。好在流無急。出山盡濁涇。</text>
<title>與鳳隱，蘆鴻共吟。二首○辛未○五律</title>,<text>十年蘆下屋。飽聽流水聲。醉後天機熟。閒中俗累輕。雲歸高士志。月到故人情。莫恨知音少。沙鷗伴我行。不聞山外事。且向山中居。十載江湖夢。三冬洛建書。天冷砧聲急。窓空月影疎。休道謀身拙。此間樂自如。</text>
<title>別鳳隱</title>,<text>已盡陽關酒。慇懃把袖頻。難堪惟是日。後約在明春。半壁燈火落。千林雪蘂新。風光無限好。柰此獨留人。</text>
<title>早發 癸未</title>,<text>早眠還早起。喔喔亂雞聲。殘雪當窓白。淡烟隔樹生。煖醪催店婦。理屐喚轎丁。却向天安去。朝旭射林明。</text>
<title>江行</title>,<text>文義以南地。江光正好看。短篷依岸小。孤店枕流寒。漁戶冬懸網。酒壚晩淨盤。醇風猶未改。蒲郵諒非難。</text>
<title>完山途中 丙戌</title>,<text>遠峀明如畫。郊原極目平。雲迷金馬郡。水繞甄萱城。驛柳鸎聲滑。溪篁鷺夢淸。恨非游賞客。觸目倍傷情。</text>
<title>偶吟</title>,<text>幻境誰能悟。天涯且薄遊。孤烟生遠樹。落日下長洲。島僻書難借。年荒酒詎謀。無心看竹影。新月已成鉤。</text>
<title>夜坐</title>,<text>海門雨初歇。明月出東天。鳥宿叢篁裏。蟲鳴亂草邊。異鄕誰與語。遙夜獨無眠。未度輪回刦。浮生政堪憐。</text>
<title>贈宋秀才敏燮</title>,<text>珍重靑衿士。訪余寂寞濱。文章初發軔。丰采又傾人。遙夜燈生穗。空庭雨洗塵。知應宿緣在。萍水卽相親。</text>
<title>寄楞伽寺釋子在性</title>,<text>飄然雙白衲。訪我慰窮愁。苦樂隨緣法。有無逐話頭。眼空滄海月。眉帶碧峰秋。悄悵一旬別。臨風思轉悠。</text>
<title>病起</title>,<text>一病經旬日。天時忽已秋。橘林風乍響。苔砌雨新收。愁對瀛洲月。空吟澤畔謳。誰知嶺海客。還抱杞人憂。</text>
<title>贈別</title>,<text>秋風送客行。薄酒不盈觥。宿雨溪矼滑。斜陽遠峀明。海天愁獨雁。園樹謝啼鸎。盡日幽篁裏。紋楸寂寂橫。</text>
<title>別南沙族姪 台永○二首</title>,<text>一別經三載。相逢似夢中。遠天新得月。刦海舊多風。苦樂元無定。去留又不同。解元差可喜。佇望折蓮功。十舍帶方路。君家蒼翠中。坪橋經小雨。洛水挹長風。情話三宵短。別懷兩地同。正當蓄銳日。應倍硏槧功。</text>
<title>春夜 戊子</title>,<text>島屋經新雨。無人問謫居。長風翻海曲。淡月照庭除。遠雁將歸日。幽花欲發初。夜深還不寐。剪燭閱奇書。</text>
<title>初夏</title>,<text>病起推窓坐。夏景正依依。園蔬經夜雨。籬竹帶朝暉。海闊孤帆去。天空一鳥飛。未分眞妄界。萬想總非非。</text>
<title>次月坡述懷韻 二首○庚寅</title>,<text>若人非俗韻。咳唾玉鏘然。北學稱陳傑。南遊踵史遷。葭明秋水渚。松老歲寒天。好待東山月。江湖返釣船。苦歡已兩忘。海屋坐悄然。木落山逾屹。水流石不遷。金丹違素志。霽潦付蒼天。一念眞癡絶。中宵歎漏船。</text>
<title>次韻示宋申諸生 辛卯</title>,<text>瀛洲多秀士。獨恨少芳隣。剽竊是能事。雕鏤枉費神。荊榛嗟滿路。珠玉總埋塵。努力旋迷轍。行行返道眞。</text>
<title>夏夜卽事 癸巳</title>,<text>繞廬林樹密。淸夜露華滋。風細潮聲穩。月斜簷影移。候蟲鳴不已。驚鵲噪無時。縱有靜中趣。其如成坐馳。</text>
<title>秋夜偶成</title>,<text>天氣凉如水。草蟲滿地鳴。竹陰篩月色。人語帶潮聲。漁戶秋編箔。田家夜洗鐺。起吟雲漢句。胡不念蒼生。時方久旱</text>
<title>大風</title>,<text>捲海飆風起。砰轟吼萬雷。紛紛草樹偃。矍矍雞豚迴。雨脚飛如箭。潮頭聳似臺。老天多戲劇。玆觀亦奇哉。</text>
<title>題西佛菴 甲午</title>,<text>碧海連南極。白雲擁上方。飛棧通鳥道。華表對魚梁。畫閣星輝拱。靈泉石氣凉。氛埃盈下界。何處訪仙鄕。</text>
<title>邀飮春畝侯 日本前總理大臣侯爵伊藤博文號春畝。遊覽入我京。日本詩人山吉盛義號米溪。爲南山吟社長。邀伊藤設酌賦詩于社中。我府部大臣及日公使以下皆會焉。○戊戌</title>,<text>日東賢相國。寰宇溢名聲。偉績銘彝鼎。遐情泛海瀛。天淸孤帆穩。秋早萬蟬淸。詩酒南山社。風流耀漢城。</text>
<title>東峽 以陪奉御眞事。承命詣永興途中。○庚子</title>,<text>路穿東峽去。窈窕似壺中。澗瀨鳴秋雨。衣衫拂晩風。蕭蕭傍岸柳。鬱鬱滿畦菘。從古稱淳俗。如今電線通。</text>
<title>承命赴開城。爲穆淸殿重建開基也。時迫促程。曉出都門。辛丑</title>,<text>聽雞弘濟院。和睡到高陽。大地含春意。曙星褫月光。性慵愁往役。才拙愧班行。空負江湖夢。浮生底事忙。</text>
<title>松京</title>,<text>天磨何峍屼。松嶽亦偉哉。隱約杜門洞。凄凉滿月臺。興亡皆泂鑑。勳節總英材。別界待眞主。穆淸新殿開。</text>
<title>題僧伽寺</title>,<text>十日僧伽寺。淸泉洗俗腸。巖成千佛相。燈放一星光。孤月照空界。歸雲擁上方。俯看塵似海。底事朅來忙。</text>
<title>戲贈橡陰</title>,<text>橡陰吾所畏。傑士又詩流。自信貞如石。生憎曲似鉤。珠璣盤上轉。風物囊中收。晩識成知己。憑君破旅愁。</text>
<title>題大乘庵 丙午</title>,<text>白岳連天聳。禪扉倚老巖。雲和聆咫尺。海色挹東南。長瀑纈如練。澄泓碧勝藍。一塵飛不到。無上大乘庵。</text>
<title>過關東大洋</title>,<text>誰開蒸滊術。駕海如門墻。曉發元山港。午過鬱島洋。水天渾一色。韓日正迷方。西望碧雲合。遙應是漢陽。</text>
<title>贈周某 己亥追錄</title>,<text>周子江南秀。風流軼宋唐。早年隨使節。經歲淹殊鄕。摛藻眞餘事。紆籌是所長。願恢興亞策。葆此魯靈光。</text>
<title>漢城留別 此係癸未以前○五排</title>,<text>早春江漢客。濡滯抵深冬。花樹成團會。蓬麻起懶慵。披雲尋鹿洞。乘月上蓮峰。修社勉同志。綴文對九重。行藏何足較。利鈍有時逢。小閣梅將綻。羈窓雪已封。塵機幾搔首。鄕思彌纏胷。我欲催歸路。誰能挽去蹤。馬頭山漠漠。舟外水溶溶。惜別友朋在。趁期筇屐從。洋洋斟白酒。娓娓到晨鍾。莫切參商恨。宜加玉石攻。請看三秀草。更效後凋松。一語聊相贈。俛焉念始終。</text>
<title>與鳳隱，蘆鴻，金燦汝。以金蘭契三字分韻。辛未○七古</title>,<text>蘆溪流水日夜逝。人間虛度二十歲。深恩莫報堂上萱。異香偏蒙庭畔棣。讀書百篇未聞道。况復當時論經濟。猶有篋中梁父吟。千載之下心相契。淸晨踏來龍門雪。數莖靈芝手自藝。極知三秀非人力。一片丹心已暗誓。</text>
<title>眼眚有感 壬辰</title>,<text>陽園一生鑽故紙。頭出頭沒未曾已。南謫七年無一事。朝朝暮暮黃卷裏。有時食肉忘口處。任從傍人呼騃子。漆牖更作蠅頭字。短帙長編動盈笈。極知此非養精術。紫衣久向燈前立。果然二竪侵阿睹。淸晝濛濛飛烟雨。不須蒲柳怨早秋。此事元自滄浪取。我聞至道在無言。刊落枝葉始見根。無乃天公會事發。令我迴光返靈源。晦父還恨盲不早。農翁擧似滄溪老。却待廢書焚筆硯。兀然坐證無上道。爭柰水牯未調伏。平田淺草任奔騰。惟有史皇鳥迹字。能作牧兒手中繩。已矣不復惜雙眸。與爾蠧魚同死生。朝來依舊理殘編。啞然一笑向管城。</text>
<title>贈別滄南 癸巳</title>,<text>滄南居士天下士。樂天文章誰得似。交遊盡是一代彥。洛社風流三十禩。尋眞再訪蓬萊島。神采還勝少年時。愧我猶是舊面目。滿案塵編徒爾爲。荒村薄酒不成歡。聊把前史作話柄。漢唐宋明泡幻跡。抵掌談來一燈瑩。娟娟曉月照窓櫳。拂拂東風入戶庭。此間意味君知否。笑指雲間八峯靑。靑鞋布襪不可挽。怱怱復成千里阻。年來已成鐵心腸。臨別肯爲兒女語。半世寥落君休恨。靑雲作梯自有人。人生事業不在此。要瀉胷中萬斛塵。上有威鳳翔千仞。下有孤鶴想太淸。不然寄名儒林傳。留取讀書種子在東瀛。</text>
<title>自笑</title>,<text>方寸本自無一事。明鏡不許纖塵蝕。曾門炯戒四有所。釋氏要空諸業識。云胡我心常熠熠。隨境逐緣無暫息。平生頗慣宋書籍。案頭枕邊手不釋。近閱祝氏事文集。強半都是宋人墨。又讀廬陵居士稿。文采風騷何輝煌。循環披覽消長夏。寤寐在懷不能忘。程邵朱呂儼在座。韓范溫申挹下風。蘓黃放達介甫拗。宛然樽酒談笑中。賢邪進退固常理。夷夏興替亦天運。最是千古丈夫淚。落盡風波岳王傳。有眼難看木邊會。直欲磨刀向偃月。無端攢眉復搤腕。有時噴飯還擊節。現前境界都忘了。全身寄在香孩世。汴洛杭閩在眼中。慶曆淳煕如躬際。驀然想來我眞癡。爲古耽憂何業緣。山重水複萬餘里。響絶光沈一千年。治亂得失干我甚。夢中說夢眞可憐。咥然一笑掩卷起。但見碧海茫茫月當天。</text>
<title>寄題影友亭禊飮畫卷</title>,<text>李友丹農重粧其先祖東浦公影友亭禊飮畫帖。廣徵詩文於當世士大夫。亦及於余。余鄭重而未及下筆。一日繙閱故紙。得丹農書幅。檢其日月已五年矣。不勝瞿然。輒復長篇三十七韻。聊以償宿債焉。漢江之水碧如烟。西流拱帶王城前。東南渡口名廣津。錦浪千頃何杳然。搢紳別業多在此。園林臺榭儼相連。我聞昔日東浦公。影友亭子臨水邊。同庚同志廿六人。暇日出城鑣轡聯。欣然野服換公服。摻袂婆娑俯淸漣。繽紛壺榼更眞率。一春禊事續晉賢。晴軒遲日花映酌。曲檻微風柳拂筵。琴棋射投興已闌。更將詩令較後先。滁亭未須夕陽散。赤江還泛月下船。春江勝似秋江色。一聲淸歌誰扣舷。歌聲瀏亮復悽惋。滿座諸公淚沾顴。諸公不是方外人。半生憂國霜侵顚。宣仁之際况多事。天運人事乖復愆。擧手遙指南漢城。山憤水羞何時湔。向來淸議徒崢嶸。畢竟頑石竪三田。不如且傾一樽酒。悠悠萬事任彼天。滿江魚鳥共忘機。此夜眞是瀛洲仙。酒盡月落曉星稀。湛湛花露浥歸鞭。勝會那無不朽計。一場韻事付龍眠。名姓日甲疏其下。家家摸寫十襲傳。自從諸公一去後。風流寂寞三百年。影友亭子今何處。無情江月依舊圓。零落諸家文獻替。生綃不作王氏氊。公家定有神物護。三失三傳豈無緣。忠孝遺風久未泯。從古靈源瀉醴泉。八世挺生峿堂老。蔚然文章動奎躔。承家又有丹農子。褐中蘊玉火中蓮。閒來整理先人書。每展禊帖意惓惓。舊畫磨滅不復存。獨有姓名字樣全。亭臺花柳意可想。却將粉墨寫新牋。一幅縹緗換舊粧。文苑故事忽光鮮。當世才子欣共賞。短引長什爛盈編。禊飮自是等閒事。此事亦有古今懸。古人禊飮尙淸致。今人禊飮徒狂癲。古今淸致今可見。莫言畫圖是蹄筌。我思古人增感慨。聊復千里寄一篇。</text>
<title>衆生</title>,<text>衆生躁動似猿猴。營營只爲七尺謀。除却害人利己外。了無一念起心頭。除却我是爾非外。未聞一語出口角。嗟我亦是箇中人。一生澄治不得力。安得透過夢覺關。超然高出世人間。</text>
<title>仲氏梨山先生書屋。有盆梅絶可愛。至日小集。以范石湖梅贊儲萬斛香先天下春分韻。甲午</title>,<text>先生嗜梅如嗜飯。不換楊州錢十萬。短短一株南窓下。冷枝疎蘂淡復嫰。何必賦詩追林逋。但須識趣似何遜。南至一陽襪線長。梅亦有意淸香噴。愛他管領一般。肯爲枯槁幽人恨。</text>
<title>臘望社朋有酒相邀。以山陰雪夜訪戴逵分韻。</title>,<text>念我當年陷縲紲。千里南荒佩玉玦。迢迢海門天一方。渺渺鄕山音信絶。四時瘴嵐接天起。三冬不見一點雪。夜苦蒼蠅晝苦蚊。滿壁蜈蚣行僁僁。惠州本非人所居。飮食起居不堪說。悠悠萬事念已灰。爭柰高堂年九耋。一死已辦固非難。猶瞻北斗心香爇。九年株守屋一架。任他傍人笑苦節。長時屋漏流不住。書生康濟本自拙。案上塵編漫消憂。反復咀嚼滋味別。往往村秀來問字。聊將大雅化鴃舌。客散庭空草堂闃。惟聞漁歌一兩闋。月照竹林影扶疎。風打榕燈半明滅。此時剩得靜中趣。儒宗禪諦眼前瞥。凡骨無由幻仙胎。終然塵慮來相掣。點檢胷中無寸長。愧人喚做元城鐵。辜負上天玉成意。自視藐然等蠓蠛。誰道一夜金雞唱。歸拜慈顔哽更噎。晨昏刀圭猶聖恩。斗屋荒山甘蹩。世亂幾不全性命。愁多詎能安哺啜。鬢毛白盡涪州後。風雨如晦天寒冽。槐蟻蕉鹿太無端。遽叨崇班八座列。生怕丹鳳銜詔下。秖有白雲供心悅。纔過灧澦收敗楫。肯向邛徠循覆轍。忽念生靈在漏船。望美天涯歌欲咽。媧石補天乏才猷。孔門荷蕢傷果決。歲暮宵長懷萬端。何處瀉盡一腔血。賴有社朋來相伴。夜夜樽深茶爐熱。醉來翹首憑遐矚。却嫌四山相聯綴。還憶當年在南荒。碧海蒼茫遠峰凸。</text>
<title>贈金監役膺洙 辛丑</title>,<text>憶昔宦遊過淸薩。博川館中駐車轄。滾滾長江注津頭。遙看香岳在天末。山川嬴得淸淑氣。意有偉人出其間。晩年結識金將作。古心古貌超儕班。花山名閥耀關西。種德種福難具說。高堂老人顔似丹。鬢金腰紫年八耋。韡韡棣萼聯四枝。將作最稱白眉良。季方別有凌霄氣。沁都千里三勤王。滿庭蘭玉孫若曾。朝來但瞻汾陽頷。御家有法和且嚴。閨門之內何斬斬。桑麻深處雞豚散。百畒田園春雨耕。數椽書塾淨掃槪。聯床對案伊吾聲。縱無石氏萬鍾祿。孝謹家風世所重。嗚呼君家福澤正未艾。題贈一篇爲君頌。</text>
<title>赴速淸館賞桃花 壬寅</title>,<text>紫閣峰下雨初過。皇華館中春更多。千朶桃花一時綻。逈如蜀錦烘晩霞。艶外之艶華中華。古人詞賦吟不盡。許公折簡相招呼。特地詩社酒如澠。更有錢徐二參贊。相伴盡是江左彥。日午人在花影中。色染衣巾香透硯。飛觴澆花花更姸。移席襯花花正爛。旖旎丰茸萬千態。渾疑身入玄都觀。逐物興感那有定。醉來忽覺舞斯慍。瞥看枝下落數點。翻想香娘扇上濺。風雨催殘春色空。紅羅末刦那忍說。况値三月十九天。杜宇煤山淚成血。滄桑翻覆今如何。從古中原似奕棋。相對惟有袁安涕。長歌還疑杜陵詩。借問桃源猶在否。我欲窮尋別天地。網盡落英絶來舟。怡然不聞人間事。</text>
<title>寄題星山石氏永慕齋</title>,<text>鷹峰山下石氏鄕。五世邱隴已成行。翠栢森森白楊老。佳氣葱蒨擁斧堂。主人偏多霜露感。數架茨瓦築其傍。三時上隴勤掃灑。下隴愀然坐齋房。楚楚豆籩貯神廚。濟濟雲仍萃冠裳。春秋麥飯躬執爨。糈醪雜陳蘋藻芳。一瓣精誠透泉臺。香烟羃處神洋洋。祭畢相對斟福酒。受祿宜稼樂且康。主人却向宗族道。我家南寓百年強。祖宗積德人誰識。世傳經笥業農桑。生居樂土葬名麓。遂令子孫占一坊。此地勝槩難具說。試凭軒檻眺四方。鶴山崔嵬烏岑遠。甘湖一片纈鏡光。眼前伽倻作屛帳。千載仙踪隔杳茫。江山淑氣於斯萃。祖魄旣妥孫枝長。飮啄寢興皆先庥。百代永慕詎可量。此事今日眞難得。嶠南人士談其詳。靑下詞伯近追隨。要我一詩爲鋪張。我昔曾聞洪陽伯。崛起關河翊高皇。豐功大業誰得似。宜爾裔孫福未央。我願石氏交相勖。飭躬績文期立揚。遠效建慶敦孝謹。近追曼卿妙詞章。旣令先懿由我闡。更使名區待人彰。巖巖名德聳南服。五百年後接洪陽。</text>
<title>寄日本三島侍講 丙午</title>,<text>日東大儒中洲老。唐宋文章洙泗道。方谷拙堂傳衣鉢。甕江梅山互講討。德川文治三百年。先生集成響末造。松山藩裏效忠勤。羽儀王朝大展抱。正言正事翼皇儲。遂作漢家商山皓。風氣一開見離日。三王損益時可攷。利用厚生宜傍採。正德元有自家寶。如何世人捨全身。耽味逐臭棄粱稻。先生獨任廻瀾功。二松下帷心懆懆。及門弟子五千人。漢洋參授漢爲腦。正是斯文立壁幟。豈惟中興華國藻。我生箕封君子國。問字求道自襁褓。壯歲曾持通巷議。不似俗儒意偏槁。濫竽續貂蔑報效。莫支傾廈增慙懊。叵耐洪流方滔天。風前弱草不自保。徐邈平生只一人。何乃俗尙異暮早。擧眼乾坤無與訴。耿耿此懷秖自惱。向來邂逅田結生。始聞扶桑有三島。惘然自賦責沈文。取次購覽一二藳。開卷不覺望洋歎。奚啻江河與行潦。箇中還有聲氣感。沕然流濕與就燥。所恨幷世不同國。那由一席囷廩倒。此生遂願未易期。聊將拙詩代紵縞。有兒遠入正則黌。稚騃僅經覓梨棗。却令齎呈絳帳下。敎他時時供灑掃。先生願垂靈犀照。和語不惜淋漓草。更願先生千年壽。長據臯比韶顔好。作成人才楨邦國。扶竪倫綱拄穹昊。東亞文敎更西被。永令斯道如日杲。</text>
<title>是日得金小坡 玉均 書 辛未○七律</title>,<text>故人家在漢江隅。千里同心德不孤。書來遠寄心一片。讀罷還傾酒半壺。山陰雪積舟延佇。渭北天長樹有無。但願交情恒似水。免敎此世做庸夫。</text>
<title>懷崔花史 東煥</title>,<text>少年花史足風流。滿腹淸詩筆不留。十載親燈歡府屋。三冬看月鳳成樓。名傳梁楚瞻黃鵠。跡在江湖伴白鷗。招隱曲終人不見。剡溪孤棹倘相求。</text>
<title>贈崔花史</title>,<text>離思悠悠度此冬。幾回回首鳳南峰。缺月已過旬五夜。愁雲只隔兩三重。九臯隱約唳孤鶴。碧海望洋藏老龍。君家先占心田好。他日將看大有農。</text>
<title>與李鳳隱，金蘆鴻共吟。二首</title>,<text>亂雪初晴細靄飛。山村日日俗緣稀。庭松磊落衝寒立。簷鳥尋常趁暮歸。歲色無端催𤒺竹。騷人有意和荒扉。新詩盈軸猶餘興。勸進一盃更挽衣。三冬相守不相分。夜夜聯床讀古文。試對寒江千載月。終開衡岳萬重雲。金丹至理伊川壽。濁酒豪情晦父醺。今世無人知此意。故將華軸更留君。</text>
<title>金酉菴 榮昌 來訪共吟</title>,<text>我是係匏君是舟。百年蹤跡異沈浮。酉山落落相思眼。蘆水茫茫不盡愁。惠然來訪陳蕃榻。莞爾携登庾亮樓。明春禊事能如意。應使蘭亭讓一頭。</text>
<title>因讀史弔岳武穆</title>,<text>白岳旗收偃月堂。刦灰千載恨猶長。英雄難遇風雲會。忠義尙爭日月光。金字牌邊空下淚。黃龍府裏未傾觴。至今墓上指南樹。滿地腥塵獨自香。</text>
<title>贈別鳳隱 居淸州梧竹</title>,<text>與子論交已有年。今冬又是一床連。微言每在鄒書裏。淸節相規宋鑑邊。短竹行裝凌白雪。碧梧暮色入寒烟。歸兮善迓新春福。無恙棣花更韡然。</text>
<title>崔進士壽筵韻</title>,<text>玄算籌來六十年。蒼顔白髮坐飄然。孝子供歡翻彩舞。夫人偕老愛芳緣。墨帳當時登上舍。華箋是日動前筵。雲住山下梅花屋。賀客盈堂壽斝傳。</text>
<title>雲近蓬萊常五色 丙子三月二十日。日次儒生殿講比較。以製代講。御考三中入格。直赴會試。</title>,<text>蓬殿尋常繞五雲。盛時烟月集仙羣。春籠上苑花香動。晩捲瓊樓珮響聞。軒帝紀官垂賁化。宋朝唱甲奏乾文。彤墀咫尺趨章甫。一解龍顔有喜欣。</text>
<title>西原 癸未</title>,<text>荒店危橋是鵲川。西原野色望無邊。東城周匝朝暾出。北藪森沈宿霧連。百戰山河餘片石。一州形勢似行船。眼前歷歷曾過地。怊悵流光已十年。</text>
<title>山店夜吟</title>,<text>崎嶇冰雪一旬程。行近嶠南値月明。曾相疏篇隨手閱。沃州雲物上眉淸。家貧未遂歸山計。才短空懷報國誠。料道京師梅已發。故人樽酒向誰傾。</text>
<title>赴謫呂島 二首○丙戌</title>,<text>煌煌彈牘上銀臺。千里南州佩玦來。業海風濤誰打網。仁天雨露忽聽雷。同流合汙元無事。論古談今竟是災。猶有寸丹終不熄。起看北斗夜徘徊。四十年來讀古書。談忠說孝也非虛。仰看天日心難㬥。未效涓埃罪有餘。賈傅無端吟野鵩。屈原何事葬江魚。早知世路危如許。恨不從前學把鋤。</text>
<title>到呂島別金吾郞李月泉</title>,<text>驛程千里伴征鞍。瘴海逐臣監押官。島嶼渺然天外落。風光渾似霧中看。誠懸魏闕心猶赤。夢繞萱闈淚未乾。明日送君歸日下。不堪回首暮雲端。</text>
<title>寄興陽曺使君</title>,<text>園松籬竹匝如城。旅館無人但鳥聲。依斗中宵魂欲斷。望鄕千里夢難成。門臨大海看潮落。屋對靑山見月生。瀛洲太守還相愛。壺酒慇懃慰我情。</text>
<title>漫吟</title>,<text>嗒然孤卧若忘機。鎭日無人款竹扉。大海連空雲漠漠。靑山欲暮雨霏霏。蒼凉古木寒鴉叫。寂寞斜簷乳鷰飛。眼看天涯時物變。傷心遷客未言歸。</text>
<title>次茂長朴君韻</title>,<text>傍海茅廬等小樓。東南島嶼望悠悠。八峰落照明如畫。數點晴雲淡欲流。隔樹啼鶯驚客夢。滿庭芳草喚人愁。從知萬事皆前定。莫恨天涯此淹留。</text>
<title>懷篔汀 李尙書道宰</title>,<text>九死餘生瘴海投。相思不見恨悠悠。病容憔悴怨湘累。羈夢依俙對楚囚。極目長天孤鳥沒。無情古木晩蟬愁。瀛洲山下滔滔水。應向古今島外流。</text>
<title>宋君昇浩來訪 丁亥</title>,<text>案頭書帙任橫斜。片夢醒來更憶家。潮落空汀頻送鷁。烟生密竹晩藏鴉。靑山待月將開霧。老樹含春欲放花。病裏逢君多好話。令人忘却在長沙。</text>
<title>次宋氏甲申韻 興陽宋氏之先。有甲申感懷詩。其後孫每遇甲申。輒次前韻。遠近多和者。</title>,<text>忍說紅羅舊甲申。風泉遺感五回新。翻天覆地嗟何世。剩水殘山泣故臣。三月煤岑攀血詔。千年華洞饗明神。涒灘詩句今盈軸。大讀陽秋尙有人。</text>
<title>寄題鄭君恒國朝陽書齋 戊子</title>,<text>英英朝旭射窓東。不見纖雲點太空。海上蛟螭藏百怪。春前花木釀千紅。牙籤淨處書堪讀。卯酒醺時道亦通。三復卷阿篇裏語。萋梧鳴鳳意無窮。</text>
<title>贈朴橘圃 泰恒○三首</title>,<text>角亭草色遠依依。中有高人對少微。掌令門前餘雪白。參軍艦裏朶雲飛。相逢絶海緣非偶。縱說寰瀛識者稀。堪笑世間硏槧客。一生碌碌老荊圍。癡人涉世本空疎。流落江湖二載餘。嶺樹歸雲春盡後。海天飛舃月明初。試吟佳句能醫病。好對高朋勝讀書。安得扁舟從子去。三山美酒膾鱸魚。遷客南過落雁峰。軒轅高士忽相逢。雲開遠見三洲月。夜靜微聞萬景鍾。詩癖何妨蓬島隱。飮仙不讓酒泉封。悄然今日送君後。誰與挈壺飡籜龍。</text>
<title>初秋宋允行來訪</title>,<text>瀛洲自古是窮荒。擧目惟看海渺茫。樹樹烏啼喧似角。家家蠣殼築成墻。故園何處憑音信。此地無人訴肺膓。獨有區生訪浛北。多君文藻擅南鄕。</text>
<title>夢訪白友滄南於白馬江上。款叙如平日。因走筆賦七律一首。旣覺但記其末聯曰馬江秋水溶溶逝。洗却胷中舊不平。句法甚麤頑不工。然其意尙屬新警。故遂足成之。聊爲閒中笑劇。第三聯爭字。亦夢中所押也。</title>,<text>君住遙遙五百程。枕邊有路訪山扃。晴嵐隱映臯蘭寺。紅樹參差半月城。篋貯圖書同客賞。園收芋栗沒人爭。馬江秋水溶溶逝。洗却胷中舊不平。</text>
<title>示讀書諸生 己丑</title>,<text>紛紛歧路歎染絲。誰是歲寒松栢姿。愧我搖搖方寸地。勉君矻矻少年時。六經箋註分砆玉。前史興亡對奕碁。終有犂然心會處。金丹消息莫嫌遲。</text>
<title>申直三 直休 見訪</title>,<text>靑眼相逢碧海頭。風儀潔白襯沙鷗。籍咸高標承衣鉢。洛閩遺書足菟裘。襟裏玲瓏千界月。袖中牢落八峰秋。泰山頂上須努力。佇作南州第一流。</text>
<title>早春橘圃來訪呼韻 二首○庚寅</title>,<text>怱怱一別已三年。豈意重逢絶海邊。臨鏡何須悲白髮。停盃只合問靑天。胷中歷歷千詩稾。口裏津津萬艦烟。好是留人今夜雨。解敎淸話續前緣。擿埴冥行已半程。人間何處訪仙扃。金丹消息歌篔壁。糟粕文章老管城。倉鼠耕牛皆定分。大鵬斥鷃本無爭。塔然中夜聞天籟。却望海濤萬里平。</text>
<title>贈別橘圃</title>,<text>詩酒藏名五十春。倦遊不復夢紅塵。黃橘亭前迎遠客。碧蓮洲上訪畸人。山雨林風如助興。村醪海蛤未全貧。今朝無柰送君去。惆悵獨憑新月輪。</text>
<title>贈浮屠石峰</title>,<text>甁盂寄在鷲山前。十大座中最少年。梵偈如聞淸磬響。袈裟半染碧峰烟。諸天花雨龍帝護。滿塔松陰鶴共眠。應是泰顚來化現。榕燈相對兩依然。</text>
<title>對客偶吟</title>,<text>良夜對樽不醉何。聯翩佳客晩相過。鄕山遠似仙山遠。冬雨多於夏雨多。塵世那由超色相。騷人謾說駐羲和。重泉陽復君知否。滄海無風也自波。</text>
<title>客來拈韻。時値上元前夜。二首○壬辰</title>,<text>眼裏苦歡久已齊。隨風飛絮任東西。湖雲逗處神龍蟄。山日升時好鳥啼。漁戶慣看潮出沒。農人漫驗月高低。客來聊與談玄理。夜夜榕燈聽曉雞。輕雲點綴月荒荒。望裏烟波更渺茫。雨後微風春似釀。庭前疎影竹成墻。三時儺鼓驚山魅。數闋漁歌斷客腸。偶値良宵從二彥。宛然坡老在黃鄕。</text>
<title>贈林君弘圭</title>,<text>少年丰采席生芬。聊把陳談說與君。寶鑑埋塵勤拂拭。春田得雨早耕耘。絲毫終至繆千里。藻繪何曾直一文。此去須看栗翁訣。更將小學對窓曛。</text>
<title>艮巖伴留十日。話間拈韻。三首○癸巳</title>,<text>盡日論經語竪橫。先天象數轉分明。三公不換書中樂。萬化皆從靜處生。窓外扶疎寒月影。枕邊淅瀝晩潮聲。看君眉宇多奇氣。肯使寥寥老太平。支頤終日對靑峰。姑射眞仙若可逢。衡嶽廟前朝捲霧。同安寺裏夜聽鍾。芸芸動植皆玄理。秩秩圖書是素封。也喜故人非俗子。高樓百尺坐元龍。雨後輕寒縮蝟毛。頑雲捲盡曉星高。遠山峭碧凌天柱。初日殷紅盪海濤。眼際須敎包法界。眉端何必放光毫。半生漆桶誰撞破。百鍊精金鑄勁刀。</text>
<title>贈吳君相陸</title>,<text>少氣志氣日升東。君獨胡爲未發蒙。辨慧雖無才子眼。醇厖猶有古人風。彌天滄海孤舠泛。滿地荊榛線路通。一部禮書勤讀了。也應不與俗流同。</text>
<title>次諸生韻</title>,<text>參差紅杏屋頭懸。猶有春光到眼前。無數晴蜂喧白日。一行歸雁喜靑天。嶺雲起處怡弘景。海月來時想謫仙。凭几悄然成獨笑。此心未易話言傳。</text>
<title>和艮巖 二首</title>,<text>數畒園畦不掩扉。朝朝籬落散林霏。境深未覺三春度。海闊能容萬水歸。懸檠長如僧獨宿。開簾惟見鷰雙飛。閒中事業憑君說。永日編書俗慮稀。周髀九章著法程。麁心那得透門扃。乘除如運雙輪輅。隱雜須穿萬疊城。經緯張時天地小。精微析處釐毫爭。人間至樂無過此。何異乘風駕霧行。艮巖欲習算學故云</text>
<title>贈李生斗鍊</title>,<text>區生一棹訪陽山。誦讀鏗鏘足解顔。堪笑靴爬談易象。更將管測指瀛寰。三旬風雨靑燈下。百里筇鞋杳靄間。歸去且休功令業。胡然買櫝把珠還。</text>
<title>次宗人奉煕韻。以贈其歸。</title>,<text>秋雲漠漠雨絲斜。歸袂翩翩樹色遮。門戶凋零悲古木。文詞英鬯吐新花。且將簡冊窺全豹。休把槧鉛畫老鴉。年少光陰須努力。終敎養直在吾家。</text>
<title>小龍新來。無以爲禮。聊奉二律。以博一粲。兼俟斤正。</title>,<text>眼前榮瘁似浮雲。蘭佩荷衣也自薰。京國故人來伴我。江關詩句更輸君。鵬摶萬里南天濶。鎭將廳事。名駕鵬軒。 蓮泛中洲二水分。呂島南山。稱蓮花峰。 最恨榕燈相對夜。海門酒薄不成醺。荒茅孤島晩相隣。嶺上寒梅已殿春。閶闔舊遊休說夢。瀛洲佳境且尋眞。潮聲偏懼初來客。海味惟甘久住人。準備吾儕今日事。盛唐詩句妙如神。</text>
<title>贈金玉田鳳煥 甲午</title>,<text>君家住在八峰西。白屋深深浦色低。流水行雲詩滿篋。好花明月醉成泥。藍田恨不雕良玉。冀野何曾老逸蹄。豪士多爲功令誤。誰人解作障川堤。</text>
<title>宋致賢來訪共吟</title>,<text>春早荒村冷起烟。八峰秀色落窓前。茅簷日煖蜂衙鬧。水國天晴雁翅連。客子吟詩叢竹裏。漁人捲釣夕陽邊。今宵月色欣同賞。閒倚東風思渺然。</text>
<title>上元。與小龍拈范石湖韻。</title>,<text>好是上元天氣晴。笙歌遙憶漢陽城。去歲人情今歲異。三分春事一分成。禰鼓淵淵金石響。葉橋隱隱彩虹明。縱然難捨良宵月。爭柰餘寒剪剪輕。</text>
<title>留題高興老掾朴寅淳城西幽居</title>,<text>詩人卜築縣城西。叢竹垂楊帶小溪。那料瑞蓮沮澤產。更憐老鶴枳林棲。客來正値殘炎節。酒罷已看曉月低。十載證成方外契。名山鞋襪許同提。</text>
<title>梧陽詩錄</title>,<text>大麓爲湖西士大夫之冀北。而梧桐一村。又大麓之冀北也。余家之寓于此四年。而余始歸自海上。晨昏之暇。得與里閈士友遊。雍容觴詠於亂離兵燹之中。悠然不知歲之暮也。誠別界也勝事也。所得詩句。不忍散沒。乃鈔爲一冊。命曰梧陽詩錄。俾後之覽者。知此世此時有此別界勝事云。甲午臘月望日。陽園居士引。村後山脊有大巖。卽村人山祭堂也。有雙鐵馬古蹟可觀。携酒共登。淸溪曲曲四圍山。筇屐暫偸半日閒。黃葉繽紛雙馬背。危巖錯落萬松間。洗心自有泉堪酌。乘醉何妨月共還。風雨凄凄愁滿目。杜陵安得更歡顔。山中小酌。賞白雲朶。寒英一朶晩抽花。月下燈前影遍斜。初似玉人開曉鏡。更疑雲鶴繞仙家。將軍對酌神逾勁。騷客歸眠夢獨賖。恨乏疎篁相掩映。悄然回首憶天涯。慈闈貞夫人晬辰。臘月二十一日 上壽識喜。雲捲雪晴早旭明。高堂和氣爛然生。十年浩刦倚閭恨。二品推恩曠世榮。始信聖經仁壽訓。難禁人子喜懼情。願言歲歲如今日。南極星輝滿斝傾。附仲氏梨山先生詩 二首此日何年不致誠。今年此日俉歡情。南荒人自涪州返。北闕恩推歐母榮。大耄尊齡家世曠。兩孫突弁婦新迎。吾門餘慶知無極。仁壽善祥理本明。朝來淑氣一堂明。臘盡陽回春意生。十載風霜傾浩刦。九天雨露耀新榮。棣華萱蔭團成樂。曹帶萊斑曲做情。願得遐籌添海屋。年年此日壽盃傾。除夕示兪杞南 鎭瀅八年送歲在南瀛。獨對榕燈睡不成。如今縱有團圓樂。到底難堪俗累縈。已知若水非仙骨。何事深源得盛名。但願鞭歸蹄齧馬。穩驅羊隊學初平。去年除夕在海上。金小龍同爲遷客。相與話新年之事。余因有詩。今不能細記。然大槩若曰謫裏光陰似擲梭。烏蛇赴壑躍靑騧。君有孫陽神眼力。試看此馬性如何。誠戲劇也。今又續其戲而有此語云。新春會飮朴碧西齊璜庄 乙未小集山房雪晩晴。茶烟一抹酒三行。雲邊列峀周遭影。冰裏淸溪曲折聲。文字半生何所賴。風波十載尙餘驚。新詩聊爲新年祝。玉燭春臺答衆情。會杞南庄海上歸來鬢已華。枯容相伴瘦梅花。叵耐塵緣如敗絮。回看世事等淘沙。連夜詩筒村酒熟。滿天風雪角巾斜。新春占得豐年瑞。從此歡聲動萬家。以上梧陽詩錄也</text>
<title>雨後米溪詞伯惠然光訪于倉衕敝廬。席間走草二律見贈。忘拙和呈。己亥</title>,<text>積雨初收向晩天。高人筇屐到窓前。直須傾盖仍傾斝。休問佩韋與佩弦。談遍寰瀛非說夢。卸來塵網怳登仙。如今四海誰知己。但願時投瓊玖篇。客子吟詩響滿堂。淋漓醉墨有餘香。分章雲漢人誰敵。爭甲旗亭衆所望。萬事無如將進酒。一身不妨久離鄕。南山從此增佳色。別樣風流頌米郞。</text>
<title>日本米溪詞伯將以八月 陽曆 四日歸國。韓日諸名士送別于俱樂部。米溪有留別二詩。詞甚慨壯。讀之惘然。因步其韻以贈其行。</title>,<text>酒酲詩瘦兩相憐。鳧短鶴長知孰賢。東海高人今始見。南山勝事後應傳。草梁館外雲歸峀。徐福祠前月滿船。破浪乘風緣未了。看君鬚髮尙靑年。時人慣說縱橫策。誰是當年蹈海客。君有詩鳴鶴樓椎。我無功勒燕山石。二邦同社德星輝。萬里揚颿層浪碧。一去扶桑騁遠望。重來何日欣相覿。</text>
<title>復和山米溪臨行見贈韻</title>,<text>雨歇南山景更奇。離愁萬鍾有誰知。政當八月乘槎日。宛似孤雲返國時。休說文人經濟少。爲談世事寫詩遲。煩君莫倦桑蓬志。容易浮生雨鬢絲。</text>
<title>途中九日 今夏蒙三世加贈之恩。擬於重陽仲氏晬日。奉歸焚黃。而忽被北行之命。○庚子</title>,<text>雲外鄕山入夢頻。重陽時節倍傷神。從天恩誥貤三世。盡室歡榮少一人。手摘黃花誰共賞。巾篘白酒未全貧。如何終負歸田計。却向雙城曉問津。</text>
<title>歸路 承命赴開城 登花石亭。緬懷栗谷先生。辛丑</title>,<text>花石亭前落日時。江風吹袂客停巵。朗吟萬里孤輪句。歎息春山曉洞時。千載雅音誰復續。一生經濟未全施。傷心世事今如許。願起九原訴我私。</text>
<title>奉和李尙書 裕寅 玉溆亭韻 幷小序</title>,<text>醴吾楸鄕也。有曰金塘谷者。世稱洞天福地。希齋李尙書卜築於斯。名其亭曰玉溆。希齋以直道立朝。庚子夏執金吾三日。而按誅二逆臣。於是希齋名聲滿天下。旣而坐文法薄竄旋宥還。希齋曰吾萬有一報吾皇矣。宦成名立。年又老矣。盍且休乎。遂歸金塘之里。登玉溆之亭。邀鄕黨故舊。日命酒哦詩。因與講鄕約正鄕風。嶺之人士翕然望其風采。戶屨常滿。然希齋旣有所樹立。眷遇尤隆。終不能久違輦轂。而其心則未嘗一日不在玉溆也。嘗賦一律以自叙。求和於余。余惟希齋之賢。金塘之勝。相須而相遇。蓋有不偶然者。余晩識希齋心許者有年。而恨闤闠紛囂。無由傾囷而照犀。倘一日過嶺省楸。歷訪劇談於溪上之亭。則固一生會心樂事。而此亦未遂也。姑和其韻。以留後約焉。報主歸來得暫休。蕭然茅棟俯淸流。千年福地迎高躅。一代芳名占上頭。蓉峀春風啼好鳥。金塘明月夢閒鷗。何時匹馬過楸下。剩作溪亭十日遊。</text>
<title>永平君輓 壬寅</title>,<text>麟角巋然鶴算遐。潭潭王府謝芬華。恩深哲廟聯花萼。派溯隆陵碩瓞瓜。德性醇醇天錫嘏。勳名奕奕子承家。珠旒玉匣西城路。存歿哀榮萬口嗟。</text>
<title>毅齋閔尙書 丙奭 設詩會於蓮花峰別業見邀。賦綠陰。</title>,<text>滿院芳林簇萬叢。嫩枝繁葉漾薰風。浮天常有濛霏意。羃地還成覆燾功。三國衣冠香靄裏。五江烟月碧蕪中。尙書早解郊居趣。綠野詩樽擬晉公。</text>
<title>次親衛一隊新建落成韻</title>,<text>轅門新闢中興年。樽俎雍容細柳天。翼翼千甍占大壯。桓桓萬甲勇無前。春深蓮幕英才萃。雲近蓬萊瑞色連。勒石燕然誰自許。干城事業昉斯筵。</text>
<title>追和慶惠山 光國 六十一歲壽詩</title>,<text>氣似荊卿智酈生。三豐山裏產材英。早延北社諸公譽。暫得西州循吏名。皓鬢飽經桑海刦。冷眸閒點奕棋枰。猶將晩福爲君賀。蘭玉滿庭緋玉榮。</text>
<title>次閔翰山尙書入耆社韻</title>,<text>玉室題名墨彩新。當年髦士忽耆臣。文章經濟藏方寸。福德恩榮萃一身。八代餘庥芝更秀。七仙同戲橘長春。從公半世周旋久。賀語蕪辭愧後人。</text>
<title>和李一亭 百榮 六十一歲壽詩 甲辰</title>,<text>貞操儒風得自天。知君襟抱畫難傳。槁枯還似臘梅瘦。慧悟直同秋月圓。已許歐詹鳴海隩。詎敎孫復老塵編。虀鹽翻作生辰酒。平等看他六十年。</text>
<title>訪經學齋道中作 乙巳</title>,<text>一路緣溪落照明。怪來爽氣滿襟生。奇巖成塔凌空出。碧水如藍徹底淸。兩岸松楓秋後色。數村洴澼雨餘聲。溯洄未到窮源處。疑向武陵洞裏行。</text>
<title>經學齋贈腴齋</title>,<text>久病長霖兩惱人。兼旬鎖館劇銷神。秋來始與凉飈動。眼界還隨霽色新。德安陵下興追慕。經學齋中話舊因。扶持一線惟君在。滿洞雲林出世塵。</text>
<title>重陽日。咸興黌宮講鄕約。</title>,<text>濟濟襟紳萃一堂。咸山九日杏陰凉。眼前不盡滄桑刦。卷裏猶存碩果陽。隨地隨時宜損益。窮天窮宙是綱常。凄凄風雨雞鳴夜。耿耿孤衷質上蒼。附梨山先生和詩 三首兩詩如畫照分明。弟面朋心逐轉生。商皓芝歌人孰和。桃源漁路水偏淸。俊旄孑孑山羞俗。櫝玉深深價待聲。書去書來朝暮遇。望洋千里景行行。別界一區作主人。此鄕從古煞靈神。千年豐沛王基肇。近日箕祠物色新。鹿院簪紳遺制復。黌堂昕鼓舊規因。安能擧此加諸彼。轉日回天廓掃塵。千里不遐似一堂。滌煩除鬱頓生凉。休言劇苦滄桑刦。且看覓還剝復陽。義理必須擔重遠。寒暄莫謾說尋常。斯文未喪惟君賴。造命自吾只信蒼。</text>
<title>對馬海戰祝捷後。日本佐尉官以下各要贈詩。漫成一律七絶寫寄。七絶在下</title>,<text>驀地掀天一砲聲。翻疑霹靂半空生。參謀部裏神籌運。大本營中碩畫成。數十艨艟沈海峽。三千俘虜入江京。鯨鯢不動波如鏡。耀得扶桑旭日明。</text>
<title>和日本金尾知事見贈韻 四首</title>,<text>襟期淸澈似冰壺。到老風儀儼且都。萬卷讀過藏遠畧。一帆飛渡覽名區。忘懷軒冕誰能絆。晩契金蘭幸不孤。浮世業緣皆幻相。定知寵辱本來無。識量超凡氣槩殊。恰似蟲鵠逈分區。但須利澤存民國。何必姓名傳畫圖。牢落琴書隨旅館。澹寒雪月照城隅。相逢却恨相知晩。携手公堂覽舊都。等視窮途似坦途。淸詩字字吐明珠。直公誰辨亡金愧。楊宅秖堪拊缶娛。濟世良籌盈肚腹。凌空奇氣現眉鬚。知君多少西來意。不負堂堂七尺軀。惠然來顧翼然趍。一席淸談慰病軀。從古英雄多落魄。看君年紀尙中途。世間誰辦玄圭績。我輩終爲素聖徒。蘭馥醪醇心已醉。大冬觱發倏如無。</text>
<title>次鈴木橡陰 警務顧問補佐官鈴木重民 韻</title>,<text>滔滔人世總爭權。我獨疎慵似醉仙。故里山川歸夢遠。滿城雪月曙光連。心灰久已齊生死。眼霧猶能辨醜姸。陽曆政當迎送節。師團部裏赴賓筵。</text>
<title>次山田大夢見寄韻 丙午</title>,<text>東日西韓不定居。縱觀宇宙意何如。早年心究三門敎。特地胷藏萬卷書。任運騰騰塵土裏。英風勃勃醉談餘。相逢萍水欣相得。知我迂慵與世疎。</text>
<title>和贈日本明法學士碓井敎介</title>,<text>余來咸山。多與日東人遊。頗有資益。然大抵是軍隊警官或幹當商務之人。故每以公事談商。無暇論文字也。近有明法學士碓井敎介氏新來僦寓。姑無職業。獨喜交接文士。閱書賦詩。一日惠然來訪。風儀都雅。筆談譯語。皆有文采。蓋需時之彥。眞余所願與遊者也。顧以公務倥倊。未及傾囷倒廩。氏復贈余一律。瀏渢典雅。令人吟賞不置。但其過許謬奬。愧不敢當。撥忙和呈。聊表天涯奇遇。而下俚之唱。不足以凂耳。第博一粲。博學高士慕誼舒。在前穅秕却慙余。早通嘉肺周官法。傍閱籤牙漢閣書。櫝裏待沽名玉在。雲端垂翼大鵬如。西來初遂桑蓬志。文几羈窓夜月虛。</text>
<title>奉審德安陵</title>,<text>平郊一望意悠然。正是晴和三月天。數朶巖花紅映日。萬條堤柳綠生烟。祥雲長繞安陵洞。市語乍喧岐社川。晩向開心蕭寺宿。試呼衲子話眞詮。</text>
<title>題落迦山觀聖庵</title>,<text>長白枝來洞府深。天藏別界付叢林。五峰羅立尊嚴相。一水澄消熱惱心。雨法千年龍象護。月明中夜鶴笙音。從前俗客無人到。多謝山靈許我尋。</text>
<title>下山</title>,<text>燈深茶歇宿蒲團。雨灑禪窓覺曉寒。名嶽還成雲裏別。噴湍更好霧中看。偸閒三日尋遊屐。煩惱平生厭俗冠。縱道向平婚嫁畢。其如塵絆劇無端。</text>
<title>秋歸梧峽。邀兪參領 鎭瀅，趙參書 徹煕 觀漁沙潭。二首</title>,<text>滾汩風塵髮盡絲。歸田已晩和陶辭。誰知蕉鹿眞成夢。却恨林鷯未定枝。兩岸明沙迎好友。一潭斜日映深巵。山川魚鳥渾依舊。人事胡然異昔時。秋雨初收秋水淸。懷襄一刦使人驚。沙潭深處游魚出。嶺日斜時倦鳥鳴。塵世那由空色相。溪山不改似交情。漆憂猶在江湖上。片夢依然繞漢城。</text>
<title>勉菴崔公 益鉉 輓</title>,<text>翩翩丹旐渡層溟。雲慘雨愁日晦暝。千載同符文相節。九原應伴閔公靈。巖巖砥柱排洪浪。凜凜陽秋耿曉星。一死勝於兵百萬。儒門旗鼓出藍靑。</text>
<title>和寄鈴木警視 丁未</title>,<text>北樹南雲一望平。堂堂歲月又元正。三盃酒後懷人夢。千里書來溢幅情。豪士自應圖事業。迂儒不復戀功名。短箋却向梅前寫。春意盎然筆下生。</text>
<title>賀李二堂尙書 重夏 六十一歲壽筵</title>,<text>髦俊居然作老成。六旬初度一陽生。萬卷讀書終有用。九卿增秩晩逾榮。床瑟諧音齊壽酌。庭蘭同臭振家聲。五湖圖進君休覽。環顧誰支大廈傾。</text>
<title>晴石鄭議官 ▣▣ 輓</title>,<text>生世七旬又七年。孝廉文雅得歸全。先閭綽楔誠金石。晩歲衣緋賴槧鉛。數架圖書經點抄。一門蘭玉盡才賢。傷心老宿凋零盡。更有何人古道傳。</text>
<title>任察訪 ▣▣ 輓</title>,<text>豐川古族寓懷川。生老太平七十年。緋玉輝榮宜晩福。書農事業得俱全。忍聽薤露數聲咽。尙有箕裘三子傳。鬱鬱佳城山水好。更期冥祐及重泉。</text>
<title>次韻鄭竹史</title>,<text>碁伴何須待奕秋。一圍一彈樂休休。閱來翻覆千重刦。惹起興亡萬愁。詞藻纚纚傾武庫。衿期澹澹泛虛舟。如今却恨逢君晩。不妨兼旬雨未收。</text>
<title>又次鄭竹史</title>,<text>不見伊人歲月多。居然佳客樂如何。約排碁酒堪乘興。分付門驪莫唱歌。鞭末請看珍郡路。雨餘方漲錦江波。去留屑屑元非道。柳下之風可細磨。</text>
<title>偶吟</title>,<text>世事年來慷慨多。昊天其柰不平何。室屋誰非遠相涕。山河盡入放翁歌。物有形時斯有影。水無風處每無波。由來感召雖人使。畢竟屈伸驗蟻磨。</text>
<title>別鄭竹史</title>,<text>相逢忽憶瘴蜒天。屈指流光已十年。落魄誰憐東野瘦。典刑猶想北窓賢。山人甘做華胥夢。世路危如灧澦船。怊悵江南君去後。蕭然一榻更高懸。</text>
<title>雨餘次鄭竹史韻</title>,<text>簷溜丁東夜雨多。田家趣味更如何。稻畦歷落靑分綠。篛笠婆娑抃且歌。庭卉欣迎朝日色。溪流解作小風波。一枝梧下堪棲息。可柰雙丸劇轉磨。</text>
<title>懷蘆鴻 辛未○七絶</title>,<text>蘆鴻昨日水南去。鴻去不歸日已沈。長歌唱斷蒹葭月。誰識蘆峰此夜心。</text>
<title>與鳳隱，蘆鴻共吟。三首</title>,<text>歲暮田家滋味深。南隣擲柶北隣砧。鼎坐閒談猶未了。半輪明月到西林。壁畫床書足養眞。屢空顔子不憂貧。若使洪爐無點雪。等花鳥一般春。故人曳屐水西村。白雪紛紛山路昏。歸來喜氣動眉宇。爲是腰間携一樽。</text>
<title>因搜禽往梨洞</title>,<text>十里携筇澗道邊。一村風雪遽忘眠。搜禽歸路天將曙。短筇婆娑月下連。</text>
<title>別鳳隱</title>,<text>碧梧十里暮雲停。上黨山光一抹靑。想應明日分裾後。步步回頭澗上亭。</text>
<title>漢陽齋洞。與友相別。</title>,<text>歲寒分手各傷心。樽酒相將抵夜深。歸去充然將有得。萬帆春水解君吟。</text>
<title>梧山店 癸未</title>,<text>南出都門百里餘。梧山店樹入望疎。憶昔筇鞋曾憩日。口中猶念一經書。</text>
<title>南原道傍有一池。俗傳春姬別李郞處。丙戌</title>,<text>帶方山色綠鬟低。水滿池塘草滿堤。才子佳人離別地。至今猶有怨禽啼。</text>
<title>興陽道中</title>,<text>筆峰突兀海逶迤。野店蕭條見竹籬。知是道園曾莅地。十年遺愛有豐碑。</text>
<title>懷仁巖</title>,<text>半生文酒會心人。同作天涯放逐臣。盈盈一水空相望。猶有癯容入夢頻。</text>
<title>夕陽</title>,<text>碧天如水海茫茫。數點靑山帶夕陽。渺渺余懷歌一闋。美人只在碧雲鄕。</text>
<title>雨餘憶仁巖</title>,<text>朝來一雨海山晴。竹籟颼飀午夢驚。咫尺故人懷不見。無端庭草喚愁生。</text>
<title>鷰子</title>,<text>菜花零落竹梢垂。旅館無人日午時。惟有多情雙鷰子。飛來簾角語呢呢。</text>
<title>無眠</title>,<text>松明殘火照簾紋。欹枕無眠到夜分。最是空庭荒草際。蟲聲凄切不堪聞。</text>
<title>懷起亭</title>,<text>相憶相憐兩地同。滄溟一帶各西東。完山城外忩忩話。回首依然似夢中。</text>
<title>朝起次坡集麝公詩韻</title>,<text>荷葉翻翻秋露滴。凉風乍動林厓側。雨餘倚杖獨騁望。愁絶靑山朝日色。</text>
<title>代人輓 二首</title>,<text>生老太平七十春。偉然談笑屬前塵。傷心八影靑山路。薤露三聲送好人。兩岸丹楓夾絳旌。村人執紼哭呑聲。年年春社醉歸日。不見當時老典刑。</text>
<title>別滄南</title>,<text>故人高義薄雲天。訪我迢迢瘴海邊。紅葉飛時還送別。丈夫此日却潸然。</text>
<title>謝人饋竹筍 丁亥</title>,<text>別後儀容入夢頻。好期空負落花辰。雨餘笠屐欣相握。餉我渭川千畒春。</text>
<title>讀綱目有感 九首</title>,<text>珍重紫陽綱目編。循環披閱歲寒天。一千四百年間事。歷歷森森在眼前。往過來續劇奔湍。治少亂多不好看。要知此事元無奈。悟世一言在卷端。卷裏人多獲我心。犂然會處却沈吟。文采風流如相對。不信人間有古今。有時拍案氣塡胷。業火衝騰萬丈虹。拋卷起來還自笑。誰知得失已成空。斯文已墜獲麟時。一脉陽秋屬武夷。扶抑勸懲無限義。良工心苦有誰知。晩年筆削未遑爲。趙氏參評尙有疵。千載留爲後人責。莫嫌游夏贊微辭。尹公多事費功程。襲謬傳訛更發明。夫子家奴如復起。應嗤公糓不成名。范公正大馬公醇。往往題評牖我昏。却怪高明致堂老。災祥猶襲漢儒言。系表遠追班馬曹。字多紙窄細如毫。人去千年名僅在。爲君抄寫不辭勞。</text>
<title>苦夜長</title>,<text>漫漫長夜一何長。欲眠未眠苦欲狂。聽得窓前雞一唱。也知紅日近扶桑。</text>
<title>和申益三見寄韻</title>,<text>懷人百里海迢迢。安得比隣折簡招。想像秋齋黃葉裏。間披塵卷讀終朝。</text>
<title>朴橘圃來訪 戊子</title>,<text>橘圃先生古隱淪。詩篇傾動五洲人。慇懃來訪瓊厓客。談笑風流一席春。</text>
<title>別橘圃。兼寄仁巖。</title>,<text>駕鵬樓下送人時。芳草無垠午日遲。臨風借問仁巖子。我輩相逢倘有期。</text>
<title>初秋宋允行來訪共吟 三首</title>,<text>風蟬露竹暗驚秋。海國三年似夢遊。漁笛一聲汀鷺下。遙山極浦不勝愁。蒹葭白露海天秋。却想蘓仙赤壁遊。客子來時村酒熟。一觴一詠解人愁。海國忽驚庚癸秋。蒼生盡作涸魚遊。無人省得流民畫。閱罷塵編漫自愁。</text>
<title>秋夜偶成 二首</title>,<text>一室蕭然枕簟淸。滿天凉露月初生。海門潮落漁歌歇。卧聽鵂鶹徹夜鳴。春去秋來似夢中。已將萬事付天公。著書盈篋無人見。坐對寒燈一炷紅。</text>
<title>宋君鳳浩來訪。示其文稿。題一絶。己丑</title>,<text>文風寂寞瘴天涯。獨有翩翩二宋才。指鳳浩及敏燮 垂死病中欣起坐。看君詞藻好懷開。</text>
<title>聽鶯</title>,<text>隔窓終日語喈喈。如咽如歌感客懷。本是華林枝上鳥。胡然飛下瘴天涯。</text>
<title>葵花</title>,<text>秋風入樹露依依。正是葵花初發時。縱道浮雲能蔽日。百傾苦節未曾移。</text>
<title>宋南雲 柱衡 及允行，致玄 承浩 兄弟不期同來。仍呼韻各贈一絶。三首</title>,<text>南雲居士氣橫秋。不作人間第二流。猶有杜公經濟志。長書一度悟知州。右贈南雲與君相識四經秋。叵耐光陰似水流。雪案螢窓須努力。終敎聲價擅南州。右贈允行一篋古文送一秋。弟兄才調出凡流。喜君能似韋中立。愧我元非柳柳州。右贈致玄兄弟</text>
<title>次宋允行賦船韻</title>,<text>耐可乘舟直上天。烟波萬里獨凭舷。那知一夜風吹去。泊在荒洲寂寞邊。</text>
<title>又次白鷗韻</title>,<text>斜陽眠罷倦回頭。飛去飛來伴釣舟。誰道不如巢樹鶴。滿江風雨却無愁。</text>
<title>示讀書諸生</title>,<text>方寸不容一點塵。磨來磨去鏡光新。如何擲却光明寶。甘作醉生夢死人。</text>
<title>卽事</title>,<text>船上女兒笑且歌。海神冥佑獲魚多。安得幻成牧人夢。家家有廩醉無何。</text>
<title>次仁巖述懷韻</title>,<text>海門朝日蜃成樓。箇裏光陰四十秋。若敎放著空明眼。人世都無一點愁。</text>
<title>早春橘圃來訪共吟 二首○庚寅</title>,<text>輕風透戶雨侵床。薄薄村醪興獨長。始信故人非俗士。新詩恰似晩梅香。海明山秀中和節。一雨初晴景更奇。休道今年春候晩。滿林花意鳥先知。</text>
<title>巨文洲有一楠樹。鬱鬱可愛。遠人時憩其下。橘圃之先人所手種也。於今爲六十八年云。爲吟一絶。</title>,<text>圓蓋童童七十春。三洲烟月倍精神。多時風雨猶無恙。滿地淸陰庇後人。</text>
<title>夏夜偶成</title>,<text>書當快意讀易盡。客有可人期不來。夜色迢迢無夢寐。滿庭明月獨徘徊。</text>
<title>舟谷老人申汝三。與余同宗。而往日只有一面之雅。今乃跋涉湖山。衝冒炎瘴。訪余于海上之謫廬。誠絶俗之高誼也。於其歸也。題贈三絶。以志余感。</title>,<text>家住雞山錦水邊。翰林遺躅尙依然。莫恨雲仍零落甚。一邱卉木護平泉。古心古貌合天眞。隨分耕樵六十春。鄕里皆稱君伯仲。孝廉何必讀書人。一遻悤悤在漢城。別來歲月幾回更。海山千里勤相訪。世上惟君不世情。</text>
<title>次允行韻。戲述呂島三樂聲。</title>,<text>三面海光盪日明。西南峰壑似滁城。峨洋趣味渠知否。風送漁歌一兩聲。長汀月落荻花明。落葉繽紛覆古城。三五村娥松火裏。繅車聲雜俚歌聲。東方奎運値文明。藹藹儒風三百城。赤脚蓬頭漁戶裏。猶聞中夜讀書聲。</text>
<title>謝月坡見訪 三首</title>,<text>客子來時月正明。百坡臨水影亭亭。邂逅天涯成晩契。一樽尤見故人情。北學當年眼界明。薊門歸路望洋亭。從知觀海難爲水。談笑風流不世情。泛濫隋唐逼宋明。幾多詩句唱旗亭。莫恨曼卿江上老。蠅頭蝸角不關情。</text>
<title>苦雨</title>,<text>小寒時節雨如麻。庭潦茫茫欲泛槎。轇轕天機誰揣得。閒披月令漫咨嗟。</text>
<title>別朴省菴上舍</title>,<text>逢君怳惚似還鄕。臨別無言懶擧觴。洛社親朋如有問。澤蘭猶葆去年香。</text>
<title>允行病中寄詩。和贈三絶。</title>,<text>憐君病卧茂陵廬。萬種閒愁爐火餘。爐火誰知文武候。人間糟粕岐扁書。冷落篝燈柳下廬。堪嗟一病度三餘。若敎傳得東萊法。勝似十年讀古書。歲色駸駸雪拍廬。滿窓寒月夢醒餘。還慚不識大羹味。和睡看過性理書。</text>
<title>醉後口占 辛卯</title>,<text>蒺藜花發芥生臺。暖日茅簷燕子來。醉讀莊生書一遍。却看溟渤小如盃。</text>
<title>宋允行輓 四首</title>,<text>溫然談笑好襟期。癯鶴形容淡水姿。歎息人琴俱已遠。樽前誰與細論詩。憶昔逢迎在丙年。異鄕相識君最先。如今更屬先天事。人世風燈劇可憐。達人本自等彭殤。逆旅何須較短長。一事終爲泉下恨。聞君鶴髮在高堂。空樑落月影徘徊。夢耶眞耶君不來。薤露三章和淚寫。詩篇倘復到泉臺。</text>
<title>讀周禮有感 二首</title>,<text>周官制度細如毛。鄭註賈疏亦太勞。枉令白眼興新法。壞却文明一治朝。縱道周家治尙文。擾民征利未應然。秦火之餘書晩出。何休貶斥詎無緣。</text>
<title>宋君致允 鳳浩 來訪。呼韻共吟。二首</title>,<text>蓁蕪何處覓靈臺。瞥眼看時一路開。若敎不作身心計。那用讀書百十迴。庭除軒豁露平臺。一朶蓮花當面開。滿地烟波何滉瀁。無心鷗鷺倦飛迴。時適撤寓舍庭前廊屋。眼界稍寬。而南山蓮花峰。始見全面故云。</text>
<title>哭仁巖 五首</title>,<text>南陽世閥產才英。杏試當年翰墨名。如何一第成冤業。無量刦中了此生。知君心事白無瑕。玉碎蘭焚柰命何。徒然六載飽炎瘴。胡不當年伴小坡。生無甔石死無兒。旅櫬凄凉行路悲。若使輪回非妄語。來生定得福兼癡。四十八年噩夢中。一朝乘化覺全空。應有慧光終不熄。海濤萬里駕天風。同作逐臣君更違。鐵膓猶復淚沾衣。回頭却羨甁中雀。驀地衝空得得飛。</text>
<title>偶吟示宋君 壬辰</title>,<text>耳邊未了一聲鍾。帒裏猢猻已失蹤。珠顆珮鈴皆拙法。也須頻喚主人公。</text>
<title>秋夜與客共吟</title>,<text>高人筇屐破庭苔。珍重靑衿又鼎來。除却談天論道外。更無一語涉塵埃。</text>
<title>艮巖以詩留別。和贈三絶。癸巳</title>,<text>幾度筇鞋訪海灣。亭亭高標拭眸看。一點靈犀輸不盡。那堪明日唱陽關。聞君家住碧池灣。半畒荷花盡興看。吸得淸香盈肚裏。夢魂不到利名關。伯夷山下草堂寒。一部羲經對月看。好待金丹消息至。騎牛落日西出關。</text>
<title>雨餘對山</title>,<text>翠積峰前一朶雲。英英郁郁帶朝曛。須臾釀出黃梅雨。洗却靑山八幅裙。八影山雲起輒雨</text>
<title>中秋對月</title>,<text>風伯雨師已遁形。積雲捲盡月初明。應憐孤客無悰緖。剩借中秋一夜晴。</text>
<title>贈宋君伯春</title>,<text>古心淸福少如君。五柳山前對白雲。敎子課農無外事。閒來披閱八家文。</text>
<title>寄南雲 三首</title>,<text>玉宇崢嶸大火流。不堪懷抱更離憂。南雲居士如相問。冷落荷衣不禁秋。早年洛社交英彥。晩卧江湖意未闌。文采風流應罕覩。聞君新自貝州還。世間萬事等浮雲。不願功名不願文。滔滔俗子誰能會。此語秖堪說與君。</text>
<title>寄宗人道叔 三首</title>,<text>袁室范車已十年。非癡非病更非癲。遙想靑燈無寐夜。森羅萬象話難傳。紛紛名利鬪蝸角。碌碌文章畫葫蘆。惟吾契得蒲團趣。本地風光會也無。獨樹名花未賞春。西峰明月暗銷神。莫言今日派流遠。四百年前一室人。</text>
<title>小龍分惠萬應午時茶。謝呈四絶。</title>,<text>八載相忘陸羽經。一封寄到故人情。松風吹斷傾蘭露。陡覺淸香滿肚生。滌煩消瘴有奇勳。恰似勁風掃積雲。兩腋僊僊欲輕擧。胷中安用五千文。上洋舖裏碾新芽。非餠非團製更佳。恨無楊子南零水。屈殺胡常上上茶。嶺外慇懃證舊交。酪奴分我解新包。未貯菊虀蘆菔鮓。漫將詩句抵瓊瑤。</text>
<title>夢得春雨萬里片帆橫之句。覺而記之。以雨字違律。換以波字。仍次韋蘓州韻。足成二絶。戲呈小龍求和。甲午</title>,<text>柳芽初綻菜苗生。雲際嗈嗈歸雁鳴。剩借東風三日雨。春波萬里片帆橫。枕邊不覺曙光生。簷溜微聞滴滴鳴。倦起推窓時縱目。春波萬里片帆橫。</text>
<title>又呈小龍</title>,<text>雨後庭除半掩苔。開門不見小龍來。積陰十日雲如墨。卧待春天一響雷。</text>
<title>奉讀小龍和詩后舁驅鳥之語。不覺絶到。復呈三絶。以備笑劇。</title>,<text>一椀菜羹雜海苔。春粮新販斗麰來。漢祖唐宗猶麥飯。書生那免腹鳴雷。英雄無賴坐庭苔。后羿聲聲驅鳥來。小龍詩后羿古名禽慣耳。自註東俗凡驅禽鳥。皆呼后羿。則輒驚散。 莫效古人遭婦罵。耽書不覺雨兼雷。翔集滿庭不見苔。嘈嘈啄啄惱人來。惡業成時天肯貸。終然打盡一場雷。</text>
<title>曉起</title>,<text>竹樹森沈月半稜。家家舂麥點松燈。一枕翛然羣籟靜。懶將團扇撲蒼蠅。</text>
<title>雨中久不見八影山</title>,<text>雨裏山容似醉人。縈雲罩霧已三旬。何日露他眞面目。眼前依舊碧嶙峋。</text>
<title>蒙宥後偶吟</title>,<text>流落天涯不記年。金雞叫罷意茫然。屈指暗籌過去刦。冰輪一百二回圓。</text>
<title>入八影山</title>,<text>簾外看山度幾春。澹然相對暗交神。如今始向山門去。恰似天涯訪故人。</text>
<title>登萬景菴</title>,<text>矗矗八峰聳半霄。衆山拱揖一菴高。喚仙樓上月明夜。彷彿雲間聽玉簫。</text>
<title>留別南雲</title>,<text>九轉丹方我昔聞。迴光返照可全眞。今宵西佛菴中月。留贈瀛洲第一人。</text>
<title>九月望日。相揖禮後會講。</title>,<text>露冷風高歲晏天。晦翁生日倍愀然。六七冠童絃誦地。回看碩樹頭懸。附梨山先生詩線陽欲剝季秋天。此會今朝豈偶然。嶽降之辰偏有感。晦翁千古日星懸。</text>
<title>秋晩携酒登鳳凰山。因觀平巖瀑布。冒雨而歸。梨山先生在家寄一絶。因用其韻。</title>,<text>木落山空已暮秋。登臨暫忘杞人憂。羽檄中間携蠟屐。風流不讓晉名流。附梨山先生詩多君不負楓菊秋。一酌痛銷九載憂。登處何須愁日暮。滿衣山雨亦風流。</text>
<title>和杞南</title>,<text>憶將桃李滿園㘽。終歲何曾一朶開。如今邂逅霜前菊。采采寒英上鳳臺。</text>
<title>有人餽長腰。杞南聞之。遺書乞酒。遂以二絶答之。</title>,<text>仲叔猪肝累安邑。公西五秉是耶非。故人何事工嘲謔。錯擬江州送白衣。未作顔公乞米書。何來玉粒粲盈車。人生口腹終爲累。食壤飮泉蚓不如。</text>
<title>床有小梅。適梅詩成帖。與社朋共賦。梅詩別有帖</title>,<text>澹菊疎梅擎短床。凌霜凌雪葆淸香。舊花開盡新花綻。漸覺窓暉苒苒長。</text>
<title>病餘見床梅纔開二花。感而起題。乙未</title>,<text>經歲辛勤護病梅。新春纔見數葩開。蘭蕙不榮荊棘茂。邵詩吟罷謾徘徊。</text>
<title>洛行途中。次杞南見贐韻。三首</title>,<text>新愁舊恨一時生。征馬蕭蕭向北鳴。滄桑十載成今古。遙望漢山淚自橫。驛路間關覺瘦生。催程更待曉雞鳴。何似杞南深屋裏。篝燈一炷案書橫。洛城一別十經春。行近都門恨更新。極知忠孝難兼致。爭柰戀君更戀親。</text>
<title>又吟</title>,<text>爛泥如海雨如麻。北去長安路更賖。人生苦業何時了。却羨詩中萇楚花。</text>
<title>過成歡</title>,<text>愁雲漠漠繞成歡。荒草平原戰骨寒。去夏淸兵敗處。積骸如山。 三百年來翻覆局。行人尙指素沙灣。萬曆丁酉。明將楊鎬大破日兵於素沙。</text>
<title>南山吟社。邀飮春畝侯。戊戌</title>,<text>洹盟聯絡大東洲。獨賴君侯運勝籌。身退功成年未老。寰毬咸願識荊州。</text>
<title>山亭祭星</title>,<text>剖瓜揷竹拜天衢。織女嬪河有也無。寄語世人休乞巧。曾聞巧者拙之奴。</text>
<title>秋雨終日。午睡夢作詩未就覺。而但記一句曰國計居然繫苞桑。心竊喜之。遂足成一絶。庚子</title>,<text>滿城風雨近重陽。午枕蘧蘧一夢長。新詩贏得吉祥語。國計居然繫苞桑。</text>
<title>以陪奉御眞事。承命詣永興。登築石嶺。</title>,<text>夾路丹楓曉露晞。維楊山色帶朝暉。行行轉沿淸溪曲。築石嶺頭更振衣。</text>
<title>永平道中</title>,<text>洞陰山水望依然。此地經過四十年。休問當時留館客。如今白髮正堪憐。</text>
<title>大霧</title>,<text>終朝大霧似鴻濛。不分南北與西東。懸崖百尺渾迷了。峽路還疑泛太空。</text>
<title>迎送浦</title>,<text>沙明石白水如藍。兩岸霜楓葉正酣。峽色秋光奇絶處。行人無語駐征驂。</text>
<title>釋王寺</title>,<text>雪峰山下梵王宮。遠客來時月滿空。法界風光看不盡。終宵卧在水聲中。</text>
<title>渡臨津 承命赴開城途中○辛丑</title>,<text>臨津一路走東坡。二十年來此重過。崧洛中間形勝地。山光水色政堪詑。</text>
<title>崧陽書院</title>,<text>善竹橋邊淚滿巾。崧陽祠裏拜遺眞。先生不復生今世。我輩終爲左袵人。</text>
<title>宿金鏡城 容觀 宅 容觀號心石。丁亥余之還配呂島也。心石以金吾郞押付。</title>,<text>南州千里昔同車。君去我留別淚沱。十五年來人事幻。那知今夜宿君家。</text>
<title>松京路傍。有東江，汾厓遺愛碑。二碑相對而立。俱刻淸白善政字。</title>,<text>淸白吾家世德傳。西京遺愛尙依然。如今來拜穹碑下。慙愧雲仍却忝先。</text>
<title>日本竹內綱氏有遊歷我韓詩什。求和於廷紳。步其軸末七絶五首。</title>,<text>我慚詞藝未專攻。此日歎君筆勢雄。萬里風光歸領畧。始知翰墨有奇功。書生夙抱杞人憂。從古聯雞是遠謀。休道亞洲風不競。魯連明月照東陬。寰宇縱橫走滊車。天涯一瞬似凭虛。由來混沌誰先鑿。畢竟浮生儵忽如。矗矗名山滾滾江。大韓佳麗儘無雙。民淳政樸君休笑。魯禮周文是舊邦。盟約須敎保歲寒。信陵高義足排難。一編公法皆天理。好惡何曾異日韓。</text>
<title>法部與諸僚喜雨</title>,<text>乍喜油然復沛然。旋看荷葉瀉珠圓。吾皇定有回天力。終使蒼生解倒懸。</text>
<title>中橋義塾。萬壽聖節識喜。</title>,<text>九獻瑤觴祝聖時。睿衷歡忭近臣知。塾中紳士齊攢手。棫樸長春化日遲。</text>
<title>赴速淸館賞杏花 壬寅</title>,<text>春來二十四番風。開遍杏花滿院中。斜日倚墻如喚客。敲門先見數枝紅。羯鼓何須連夜催。任敎雨後盡情開。知君剩得新詩好。白傅風流魯直才。粉薄紅輕艶復嬌。詩魂盡向此中消。狂風落蘂君休恨。更待繁陰綠萬條。衣冠謠俗異中東。獨有名花兩地同。他日猶堪誇勝事。爭春館裏宴諸公。佳卉芳根手自栽。長留春色繞池臺。如今樹大花逾好。却恨徐公不重來。</text>
<title>許省齋 台身 公使以十月初吉開樽賞菊。病未赴速。聊寄二絶。</title>,<text>數朶黃雲繞病牀。庭前草樹已經霜。休吟宋玉悲秋賦。且對寒花晩節香。黃花開放小春初。使署還同處士廬。怊悵龍山高會日。茂陵獨卧病相如。</text>
<title>次春畒公爵韻</title>,<text>東山蠟屐正源源。非是尋常醻酢樽。暫別猶多懷繾綣。愧無瓊玖贈高軒。</text>
<title>謝韓腴齋 晦善 餉菜 乙巳</title>,<text>木頭薇蕨滿藍靑。多感故人遠餉情。安得從君山上去。聯床飽喫卧談經。</text>
<title>得腴齋和詩及扇銘。更寄二絶。</title>,<text>雙絶一銘伴簡來。藷可療飢蛤牽盃。中秋七日待天霽。箕聖廟中靑眼開。北關文獻校讎時。須識殷周尙異宜。一貫四通眞似扇。秖要柄在掌中持。</text>
<title>經學齋贈腴齋</title>,<text>爲訪高朋入此山。浮生剩得片時閒。蒼葭白露伊人在。別界烟霞好對顔。附梨山先生和詩 四首商薇遠接首陽靑。分味慇懃主客情。主客倘知其味否。此心萬古屬天經。人文粤自唐虞來。十六言中揖遜盃。羲卦在前箕範後。坦然一路指南開。損益經權貴識時。千差萬別各隨宜。文獻無徵何足恤。低昂分金我自持。此世君能卜此山。超然做得一仙閒。經齋箕廟淸嚴地。許與俗人對舊顔。</text>
<title>對馬海戰祝捷後。日本佐尉官以下各要贈詩。漫成七絶寫寄。</title>,<text>萬砲聲掀對馬山。肯容北艦隻輪還。一朝吐出東洋氣。遂使雄名滿世間。東鄕大將建奇功。燒盡北船不借風。可笑波羅全艦隊。俄然葬送碧波中。兩隊兵船傾國來。南洋島嶼漫徘徊。那知迷入網羅裏。魚腹鯨喉更不迴。太平洋上北氛淸。掃盡遼河百萬兵。虎視耽耽蠶食計。那知一日畫餠成。兆民同力又同心。矢死團誠可透金。挽却百年東漸勢。廓然無復朔塵侵。特地月明東海東。歡聲賀語不謀同。奉天旅順雖全勝。爭似今朝水戰功。韓日共開祝捷筵。咸山夜月正中天。東風競處西塵掃。鼎峙三邦萬億年。</text>
<title>送兵站司令官宇野少佐 三首</title>,<text>與君殊域却同心。邂逅天涯托契深。此日移營留不得。臨歧延佇淚沾襟。白頭山上樹參天。豆滿江邊草似烟。此是古人揚武地。待君今日凱歌旋。君今北去鏡湖湄。惆悵重逢未訂期。海內如君知己少。願憑魚雁慰相思。</text>
<title>送副官櫻井中尉</title>,<text>咸山孤寄萬愁生。今日送君倍愴情。但願一刀淸朔漠。燕然石上永垂名。</text>
<title>寄川端大尉</title>,<text>簷溜滂沱雨濕衣。河橋相送竟相違。關河北望懷何極。但願秋風唱凱歸。</text>
<title>席上和日人山田宇吉 號大夢</title>,<text>咸館相逢雨滿天。靈犀一點話中傳。英才卓識誰能及。大夢醒時撥霧烟。</text>
<title>次鈴木橡陰韻 二首</title>,<text>荒年冷落萬家烟。况値歲寒風雪天。刺史愧無經濟術。醉來漫詠澤鴻篇。人生誰禁鬢成絲。鏡裏自歎蒲柳衰。伏櫪更無千里志。出門生怕朔風吹。</text>
<title>陽曆元朝。次橡陰韻。</title>,<text>書劒無成老大身。虛拋五十五番春。橡陰猶有靑年志。不夢周公夢美人。</text>
<title>次橡陰樂民樓韻 二首</title>,<text>平郊渺漫巨川流。還勝醉翁滁上遊。百萬生靈如轍鮒。樂民之號愧斯樓。逈臨城市挹淸流。往日繁華慣勝遊。刺史如今愁不出。空懸明月照西樓。</text>
<title>次小沼大尉陽曆元朝韻</title>,<text>賓主一家共度年。霏霏賀語滴樽邊。元朝占得昇平候。萬歲橋頭日色鮮。</text>
<title>次橡陰樂民樓四時韻</title>,<text>柳堤麥隴晩蒸霞。霜瓦雪簷巧作花。無限名樓四時景。偏宜檻外夕陽斜。</text>
<title>又次必勝臺韻 二首</title>,<text>連海平郊鏡面開。遙山疊嶂亂雲堆。文恬武弛那堪說。城北荒凉必勝臺。龍山一路傍城開。虛閣風吹雪作堆。勝地名樓人不到。無情寒月映高臺。</text>
<title>又次觀閱兵韻</title>,<text>豼貅百隊騋牝千。大將旗旄直拂天。眞是撼山翻海勢。長平鉅鹿昔何年。</text>
<title>又贈橡陰</title>,<text>雪夜悄然伴一燈。平生點檢百無能。才疎識短詩尤拙。慙愧橡陰後學稱。</text>
<title>次橡陰席上韻</title>,<text>光陰虛度復迎春。恨不當年學負薪。何事咸山風雪裏。與君同作未歸人。</text>
<title>除夕漫吟寄橡陰 四首</title>,<text>中宵閱簿眼花生。驀地忽驚曉漏聲。苒苒歲華留不住。靑蛇赴壑紫騮鳴。客裏屠蘓纔半醺。字人堂外雪紛紛。年豐國泰心心祝。夢繞蓬萊五色雲。天運正當回泰時。春風一度訂前期。紛紛耒耟四隣出。餺飥明年定不飢。中歲浮沈混俗蹤。敗蒲多愧歲寒松。新春已決歸山計。辭表一封上九重。</text>
<title>次橡陰駿馬圖韻 丙午</title>,<text>天駟星光放作虹。渥洼神種晩嘶風。邛崍九折如平地。萬里關河睥睨中。</text>
<title>又次長安春遊韻 二首</title>,<text>憶昔芳年洛社遊。榮名一代擅風流。鳴珂夜直弘文館。陪輦春登慶會樓。當時才俊徧交遊。經濟相期第一流。老向咸山爲拙吏。悄然獨倚樂民樓。</text>
<title>自歎贈橡陰 三首</title>,<text>紛似亂絲堆似雲。聽雞夜夜草公文。終然一事無成效。擲筆呼樽覓半醺。大廈元非一木支。撫膺中夜不眠時。江南何處溪山好。春雨歸裝理釣絲。民頑如夢士如俳。惱殺無人訴我懷。獨有橡陰知己友。投詩相慰雜齊諧。</text>
<title>日隊主計上法眞廣在富寧求書。寫寄二絶。</title>,<text>富寧城外犒軍回。豆滿江邊秣馬來。莫道時平烽火熄。遙看直北尙氛埃。天涯籌餉不辭勞。睥睨滄溟意氣豪。遙想結交賢太守。燈前酒後講兵韜。</text>
<title>留別橡陰 二首</title>,<text>半畒橡陰庇北州。心如矢直氣橫秋。輔車聯翼東洋局。績未成時事未休。北來結識橡陰公。茶後樽前兩訴衷。惜別休爲兒女態。暗知蘭臭薄層空。</text>
<title>奉審德安陵</title>,<text>寢園祇拜已三巡。今歲咸山又送春。陌上啼禽如見弄。天涯久作未歸人。</text>
<title>題大乘菴</title>,<text>詵師卓錫一千年。法界烟霞足地緣。萬德峯前靈氣萃。更看瀑布掛長川。</text>
<title>臨龍沼</title>,<text>一片琉璃濙碧光。流雲歸鳥影彷徨。何由澄得心如許。半刹那間照十方。</text>
<title>弘前丸舟中贈船長</title>,<text>重溟萬里一帆揚。朝越暮燕駛電光。廣濟蒼生眞事業。浮家泛宅儘何妨。</text>
<title>次日本將官韻 四首○丁未</title>,<text>初酬壯志飮黃龍。北陸山河忽變容。一掃腥塵遼塞外。惟看旭日上東峰。凱歌旋後又防秋。萬里連營戍建州。何日和韓聯駕出。太平洋上泛安流。四載韓京駐老營。屹然兩國倚長城。酬功陞爵皇恩重。望闕那禁感戴情。烏拉嶺西覇氣收。一朝風競亞東洲。自從旅順降幡出。無復三韓北顧憂。</text>
<title>和鈴木警視 二首</title>,<text>君在錦江我漢濱。秋天極目暗烟塵。繞枝烏鵲頻驚夢。月下傾樽憶故人。雲擁罘罳彩仗圓。嵩呼聲動午門前。漢山冽水增佳氣。邦籙祈延萬億年。</text>
<title>庭前有紫荊樹。俗呼爲海棠者也。初夏花闌可賞。旋已落盡。積潦後忽發數花。異而賦之。時七月七日也。</title>,<text>四月南風擅艶華。黃梅雨後捲紅霞。一片芳心銷不盡。三庚時節復開花。萬樹芳菲已化塵。何來一朶軟紅新。應嫌牛女無奇賞。特地粧成再度春。綠葉成陰子滿枝。落花魂返早秋時。休敎蜂蝶恣探採。軟蘂孤芳不自持。</text>
<title>與鳳隱共吟 辛未○以下雜軆</title>,<text>有口能吟詩百首。有腹能容酒一斗。華陽巾鶴氅衣。秋月蒹葭春風柳。吾生隨處聊自適。幾何人間七十壽。</text>
<title>別鳳隱</title>,<text>鳳歸兮梧下。寒雲漠漠兮雪盈野。我歌兮我酒。送君歸兮淚空洒。請子兮莫愁。否往泰來是常理。歸去兮太平。將子苦厄兮付流水。</text>
<title>七禽言 庚寅</title>,<text>夏夜少睡。將曙歷聞諸般禽鳥之聲。及起戲次而吟之。名曰七禽言。蓋倣古五禽言也。然五禽言是詞軆也。余不能詞而猶謂之言者。冒稱也。徹曉聞布穀。慇懃如歌復如哭。春種已播不待催。應催旱田種麻菽。但願菽粟如水火。太平萬里懸玉燭。二少焉聞雞鳴。上塒下塒喔喔聲。風雨凄凄天如漆。遙遙獨見扶桑日。雛雞學唱尤絶奇。不獨驢鳴悟天機。三少焉聞鷰語。也喜矇瞳天欲曙。如何不向王謝閭。却來孤客床邊棲。矮簷煤棟猶相戀。不隨世情炎凉轉。四少焉聞雉雊。隨分飮啄游化囿。莫道山梁時哉時。生怕胡鷹高處窺。况復炎瘴遍山壑。何不飛去生處樂。五少焉聞鵲噪。査査如報佳客到。謂爾靈鵲何無靈。謾將閒語向幽扃。島樹不是萬年枝。應恨天涯未穩棲。六少焉聞烏啼。紅日未上已驚棲。問爾元來能反哺。如何却爲人所惡。山魈海魅應滿眸。莫怪啞啞聲不休。七少焉聞雀喧。喧簷鬧庭不堪聞。詎知南荒窮嶼裏。世間啁啾猶聒耳。安得叔夜廣陵琴。洗我半生耳邊音。</text>
<title>四德吟 幷小序○壬辰</title>,<text>余旣爲仲氏梨山先生作壽序。庶幾闡潛德之幽光。先生以書來曰滿紙揄揚。不覺泚然而失圖。縱欲阿好。柰人笑何。此則終不可以示人。無已則改搆一本。鞭辟近實。畧叙狷拙淡約之狀可也。竊惟文之浮靡久矣。叙述之際。句語之或過其實。先達巨擘之所不能免。况於小子乎。宜先生之瞿然不敢當也。然其遣辭之大意。則於先生分上。未曾有毫髮加焉。則原序未可改也。第狷拙淡約四字。雖先生俯就撝謙之辭。然先生之所以爲先生。實不外乎此四者。故輒復爲詩四篇以詠歎之。恨其詞氣凡陋。不足以摸寫萬一。然其意實與原序相爲表裏。亦可見原序之非妄。而先生雖欲自掩而不可得者也。覽者參互而默會焉。則可以知先生之大槩矣。先生自謂狷。先生之德斯可見。亭亭獨樹花自發。肯令塵土著一線。孔門有人曰原思。淸介亦異三子撰。牢落蓬蒿幷日炊。冷看子貢結駟連騎衣錦絢。踽踽凉凉何足恨。海枯山摧石不變。叵耐一種巧占便宜人。同流合汙何宛轉。名與利兩全了。自謂得計人稱彥。不知聖人喚做德之賊。過門不欲見其面。嗟哉世上人。爭得似先生狷。先生自謂拙。先生之拙我能述。混元大樸未曾散。胷中安有機權術。人皆啑啑舌懸河。先生之言若不出。人皆便儇傾四座。先生之容舒而栗。人能鼻吸三斗醋。我獨輪囷腔血不可捺。人能刓方摸稜隨風轉。我獨骯髒頭顱不可屈。人能計功謀利析秋毫。我獨率意任眞付造物。徑直時若戇騃。含容處似鶻突。作字渾全少姿態。爲文平鋪主辭達。讀書不讀貨殖傳。居鄕難繼蔬與糲。彭澤五斗未救窮。解紱歸來廚烟歇。縱然百事不如人。我自天機活潑潑。誰知日計不足月計餘。萬巧隱然此中列。人不識惟有天翁知。特遣一座壽星煌煌照門闥。老萊斑衣古猶稀。此樂肯換三公秩。還有有餘不盡福。留與子孫無終畢。我讀濂翁賦。信乎巧之凶拙之吉。嗟哉世上人。愼莫笑先生拙。先生自謂淡。天姿心術兩可驗。無味中有至味存。大羹在鉶玄酒禁。一生交友不款曲。百里拯民非呴啗。天機深時嗜欲淺。眼前浮雲閒舒斂。年年九日黃花發。相對悠然看不厭。由來稟得金行秀。形色臭味一何澹。嚴霜天氣百卉腓。獨倚東籬光㶑㶑。黃裳自是坤中德。肯同姚紅魏紫鬪春艶。孤標幽韻不可狀。肯許遊蜂狂蝶來相探。輕風吹動香可掬。宿露離披澄可鑑。先生愛讀五柳傳。千古心期如契勘。終朝採擷動盈掬。欣然却向盃中泛。吾聞南陽酈縣有菊潭。居人之壽賴此飮。况乎先生生同時稟同氣。奚但耄期壽可占。淡全甘壞古有訓。君看醍醐醴酪變成頭醋釅。嗟哉世上人。何不效先生淡。先生自謂約。斂約之約非對博。生平謙謹如有畏。一步何曾放意著。咬得菜根是常分。敢言此中滋味薄。縕袍葛巾堪蔽軆。不用王陽車服鮮且焯。破屋數間足容膝。不用南溟亭榭施丹雘。環堵蕭然無長物。惟見一部曾傳案上閣。吾有方寸事業尙未了。奚暇五車書中啜糟粕。縱未奇功收一源。也無枝葉可刊落。嗟哉世上人。休道先生之約是徑約。</text>
<title>鵂鶹歌 甲午</title>,<text>休留休留。休向天涯久淹留。我已留過八寒暑。鳥乎解憐遷客不。富興富興。東俗呼鵂鶹爲富興。盖亦譯其鳴聲也。 誰家膺運富且興。應憐南民多菜色。爲祝新年五穀登。滿天風雪不肯去。聲聲隱隱誰告語。人皆擬爾鴟梟類。我愛爾聲如有意。分付村兒莫打起。許爾夜夜來鳴深樹裏。</text>
<title>正宗大王追上尊號樂章文</title>,<text>天降聖人。照臨大東。化隆成周。繼開之功。皇聚于奎。日中于天。本之伊何。曰惟孝焉。終身之慕。于彼宮園。禮有未遑。留俟神孫。溯源揚徽。琬琰斯煌。於千萬禩。啓佑無疆。天降一章十六句</text>
<title>皇帝加上尊號樂章文 壬寅</title>,<text>聖作東方。肇建皇極。大勳之集。光我宗祏。乃梯乃航。寰海會同。蕩蕩其德。赫赫其功。惟歲之正。茀祿川臻。治隆四紀。籌昉六旬。揚以鴻號。睿孝攸格。載歌載頌。壽考萬億。皇極一章十六句</text>
