<title>次北窓集韻</title>,<text>高深這道體。北極與滄溟。至大縱如許。無過一字誠。付原韻江流長浩浩。不舍到滄溟。造道當如此。謇謇體至誠。</text>
<title>怪石</title>,<text>奇怪蒼然立。玄黃共聚精。若令逢米老。應得丈人名。</text>
<title>次唐人韻</title>,<text>四海皆兄弟。古言云以來。况當文酒會。寧不好懷開。</text>
<title>季春小集</title>,<text>春日多佳氣。親朋取次來。今朝愼吾 趙愿 宅。重把淵明盃。</text>
<title>悼朴絅仲</title>,<text>室裏寡孤哭。門前旌翣張。此行知不返。何以慰元方。</text>
<title>福娘 七言見下</title>,<text>不待施朱鉛。花貌自天然。不是人間有。應從畫裏傳。</text>
<title>出山</title>,<text>道上多行人。東西各自去。問君何爾爲。非利卽名處。</text>
<title>效四氣體</title>,<text>未能春巷樂。徒憐夏畦病。賦乏秋興才。書餘冬雪映。</text>
<title>六甲體</title>,<text>早年耽二酉。中歲飽千辛。怒豈移於乙。生當樂此辰。工夫能盡己。徵驗在來寅。君識三彭未。伊今不守申。又化日當亭午。羣工撫五辰。中宸民視子。上瑞穀祈辛。蔀屋無呼癸。天休有用申。聖人躬覽乙。和氣藹同寅。</text>
<title>藥名體 二首</title>,<text>自當歸去早。境遠志能淸。暑薄荷香起。風輕粉雲橫。惟甘草萊號。何益智仁名。如寄生斯世。茅山藥可成。禮防風斯好。古人言不爭。挑燈心共長。開卷耳兼明。園杏仁先熟。池蓮子又成。辛甘遂相和。久服地黃精。</text>
<title>大雪</title>,<text>峽中初見雪。郊邑忽漫漫。遠樹森如玉。平江靜不瀾。六稜詩料好。三尺老農歡。緬憶山陰夜。扁舟興更闌。</text>
<title>昌城客舘</title>,<text>驅馬昌州去。孤城落日閒。逢人多漢語。隔水盡胡山。直北三千里。征西第一關。倚欄頻撫劍。龍氣斗牛間。</text>
<title>朔州</title>,<text>負羽行千里。蕭蕭朔氣寒。雲連靑海遠。秋入大荒殘。只有伊川嘆。寧無屬國官。擊壺歌出塞。征袖涕闌干。</text>
<title>十五日夜到華藏寺</title>,<text>一國華藏寺。千年貝葉經。可憐麗訖運。堪笑佛無靈。牧節凌霜雪。圃忠曜日星。空敎夷變夏。留作後人銘。</text>
<title>二十日送朴周卿朴絅仲先歸</title>,<text>詩酒兼騷氣。松京作伴遊。起居聯八日。風物賞三秋。客裏還傷別。盃中不耐愁。平生丈夫淚。今日爲君流。</text>
<title>二十日登練光亭。次板上淵翁韻。</title>,<text>勝遊還有分。濟勝一西游。天下無雙地。人間第一樓。澼聲磯上滑。檣影水中流。望裏遙山暮。行謀泛夜舟。</text>
<title>秋盡日</title>,<text>漫坐杜陵客。空悲宋玉秋。今宵秋欲盡。明日客增愁。洗欝數呼酒。望鄕頻上樓。西方難久住。催發理行舟。</text>
<title>十月一日泛舟訪閒似亭</title>,<text>一棹順流下。安閒不費神。酒盃頻到手。詩軸不離身。粉堞秋暉淨。澄江匹練新。應醻知無暇。惱却倦遊人。</text>
<title>龜峯</title>,<text>纔自箕城返。黃昬與子期。澆胷杯獨進。看月榻頻移。特地詩思動。霜天夜漏遲。吾人無恨興。端不負良時。</text>
<title>偶吟</title>,<text>平生癖於酒。浮拍任顚冥。輾轉無何飮。須臾不願醒。鴨頭千頃綠。竹葉四時靑。鯨飮眞吾事。聊令後世聽。</text>
<title>拈滄溟韻</title>,<text>君子能知止。斯言得艮山。行藏隨上下。淸濁任中間。探句詩爲累。居家病是閑。故人多好意。樽酒夜忘還。</text>
<title>雪夜宿松川次滄溟韻</title>,<text>陽意梅中見。寒光雪上多。瓊林藏皓鶴。銀水仰明河。夙世夤緣在。今宵鄭重過。堂堂張也是。詩以代淸歌。</text>
<title>暮春登屛巖</title>,<text>草因迎夏暖。山爲送春登。北嶽原千仞。西城更一層。良辰無幾日。閑暇速諸朋。末至相如是。吾詩愧未能。</text>
<title>晩自園亭度澗矼。抵北倉池閣。</title>,<text>親朋尋暇日。聯袂喜相從。蓮嶽參天起。松醪特地濃。古壇多碧蘚。深洞秘仙蹤。欲向林間宿。何關聽暮鍾。</text>
<title>仲夏望日。小集葆眞軒呼韻。</title>,<text>尙憶前秋會。西城問起居。嗟無三日醒。恨不十年書。杜老心猶壯。元龍氣未除。主人多供具。明日欲拋蔬。</text>
<title>五月十四日小集松川。次少陵韻。</title>,<text>今日是何日。怡愉見子情。靈萱春不老。慈竹歲長生。戴訓三牲重。菜衣五彩輕。親朋爭獻賀。霖後夏還淸。</text>
<title>三淸園亭</title>,<text>夜夢名園好。朝來左腳輕。新晴同五子。古洞號三淸。水石無塵累。幽深愜素情。此閑眞偶得。差足慰浮生。</text>
<title>蛤川小會次杜草堂韻</title>,<text>陶令已投紱。龎公還入城。爲看松石面。要聽玉溪聲。勝會成文酒。眞襟訝跽擎。七人皆作者。端不負平生。</text>
<title>十月作東峽行</title>,<text>自歎吾生晩。東西尙轉蓬。淺灘猶㥘水。深谷更多風。十里人方見。千林鳥亦空。晩投茅店宿。蕭瑟亂山中。其二寄身羸馬背。長路與誰言。磵複如無路。山回別有村。宿嵐朝未捲。寒旭晩纔翻。此地多幽趣。吾將避俗喧。</text>
<title>贈別閔擇乎 師中</title>,<text>他鄕相送處。離思兩悠悠。剪燭言深淺。停杯惜去留。欲爲終歲計。其奈倚門愁。馬山三丈雪。怊悵幾回頭。</text>
<title>山陽驛</title>,<text>落日山陽驛。歸程問牧童。一身無煖氣。四面有寒風。嶺勢惟天險。灘聲忽地雄。白頭猶役役。多愧古墻東。</text>
<title>銀溪道中</title>,<text>銀溪古名驛。山水以爲鄕。楓嶽初程近。咸關去路長。居民猶朴素。文吏自昂藏。可惜洪徽甫。詩仙塟北邙。</text>
<title>趙愼吾 愿 書室</title>,<text>主翁能好客。詩酒及時閒。筆翰超人上。風流出世間。樽前飄短髮。花下惜衰顔。舊隱歸來晩。移文愧北山。</text>
<title>客中</title>,<text>客榻秋尤苦。胡爲久未歸。北風驚歲晩。南國見書稀。右腳全無力。長腰半減圍。酒醒人不見。寒襲舊綿衣。</text>
<title>仲秋小集</title>,<text>老子乘閒興。扶筇訪隱居。但知期以月。焉識數斯踈。壁見官奴筆。床留漆吏書。盤中能有肉。羊踏不憂蔬。</text>
<title>副護軍金公萬鎰以孝於祖父母聞。上特命旌其閭。盖推錫類之恩也。竊念人之孝於父母者。求之古今。不可多得。孝於祖父母者爲尤尠。儀禮傳曰大夫尊祖。大戴記曰君子抱孫。今玆護軍公之家。可謂知古人尊祖抱孫之義也。與搢紳章甫。多爲歌詩以美其事。公之婿張明遠 友星 余友也。一日謂余曰子亦盍爲一言。余辭以久不治筆硯。而其請愈摯。則有所終不敢辭者。謹賦近體三篇而歸之。</title>,<text>慈孝人皆有。公家冠古今。抱孫君子德。尊祖大夫心。烏鳥衷情切。冰魚感應深。特旌由錫類。西郭式紳簪。祖祖恭爲職。終身慕不窮。世稱令伯表。人仰范喬風。可列三賢傳。應開萬古蒙。發揮吾何敢。椽筆愧諸公。怡愉重慶地。時已鬂毛斑。懷橘知根性。含飴自解顔。養多甘旨外。禮盡死生間。孝理今天下。烏頭尙可攀。</text>
<title>暮春登西城</title>,<text>閔候有佳句。牙頰動生香。佳節宜分日。浮生且倒觴。綠陰緣堞遠。晩靄接湖長。此會年年勝。相看慰老蒼。</text>
<title>戲贈紅娥擇乎</title>,<text>華陰多玉女。惟爾最嬋姸。頰帶桃花嫰。眉橫柳葉鮮。穠纖俱合度。嚬笑摠堪憐。應是陽臺畔。朝雲暮雨仙。</text>
<title>送愼吾遊關西</title>,<text>送子西州去。遙山隔翠微。暮春將夙駕。新夏倘能歸。浿水鄕信斷。新安故友稀。一盃爲上馬。遲日政輝輝。</text>
<title>林子道 得明 拈韻孝直適至</title>,<text>孝直還相見。于天已矣休。黃花如有待。素性本無求。是日多新句。重陽憶舊遊。三盃通大道。騷氣軼淸秋。</text>
<title>君善四十歲初度日。會松石園。</title>,<text>蘧瑗知非歲。今朝喜氣濃。境幽聞怪鳥。雲過見奇峯。山有千年石。園多五粒松。壽君將二物。應保此形容。</text>
<title>松川雪後。與愼吾共飮。</title>,<text>滕六精神在。能令大地尊。政宜披鶴氅。堪笑賞龍門。永夜多詩債。寒天對酒樽。閒情猶未已。明日訪松園。</text>
<title>訪隱者</title>,<text>鳥啼花更發。竹裹掩荊門。商嶺深藏老。桃源別有村。林泉身獨往。經濟志猶存。促膝忘歸去。靑山晝一樽。</text>
<title>朝見松石軸次韻</title>,<text>詩能成一軸。酒亦過三行。卧病同玄晏。違期愧尾生。澗冰千片白。山月十分明。默想羣賢意。頗知老子情。</text>
<title>有足腫或戒止酒。戲答 二首。</title>,<text>曾讀軒岐術。元無禁酒方。生爲醉鄕伯。死作修文郞。足病今何有。身名久已忘。對君須痛飮。內耗外應良。對症要投劑。醫言不可聽。須先治厥本。然後養其形。始乃狂爲祟。終焉醉未醒。世間無別法。盥手讀黃庭。</text>
<title>再疊松石韻</title>,<text>北麓移文去。南村載酒行。西湖今後死。東郭古先生。雪興期簪盍。薪憂負月明。一篇三致意。吟罷有餘情。</text>
<title>晉菴相公碑閣成後敬題</title>,<text>黃海關防重。能忘改築年。記文同吏部。願石出藍田。桑土遺民說。宲謠太史編。彩椽風雨除。繩武久應傳。</text>
<title>知世浦雜詩 三首</title>,<text>倭船來日日。迎送卽乘潮。幸則楊洲近。不然多浦遙。營關吾膽落。鎭棍吏魂消。所愧爲人役。低頭更折腰。採採蛤蔘蝮。輕舟趁退潮。帶瓢還泛泛。沉水更遙遙。果腹醪常煖。煨身火未消。終年勤苦甚。猶不飽長腰。吾有百强弩。朝來欲射潮。殺湍陻水去。濬澮距川遙。萬頃良田起。千年大害消。經營而已矣。弧矢謾橫腰。</text>
<title>朴景老 文養 來訪</title>,<text>地僻人無到。山高晝易昬。深深居一室。寂寂掩重門。誰對南山榻。難傾北海樽。故人眞信士。車馬夕陽喧。</text>
<title>寄景老 三首</title>,<text>北來共看楓。南至尙飄蓬。髮自添新白。顔逾減舊紅。雲泥悲世阨。天地歎途窮。惟酒衝愁陣。宜稱第一功。饕風初振地。蕭瑟海山尖。無處開靑眼。有時遊黑甜。飛鴻遵暮渚。棲烏上寒簷。歸去來何晩。悠悠日月瞻。支頤成獨坐。怊悵意難裁。望眼山千疊。愁膓日九回。鯫生空碌碌。牛刃孰恢恢。萬事從吾好。無如數擧盃。</text>
<title>與景老同拜東閣拈韻</title>,<text>傾倒深言夜。當心一燭明。世多新巨匠。身亦舊諸生。不過尋章輩。何安博學名。酒行仍促膝。不憚僕頻更。</text>
<title>次景老</title>,<text>在家貧亦樂。離土世同悲。客路凋雙鬂。人情隔九疑。夜深砧響遠。天濶鴈聲遲。賴有江州使。時時慰所思。</text>
<title>寓中甚雨</title>,<text>長安居不易。天又雨前離。老屋淋灕處。空厨冷落時。自甘黔氏窶。誰念子桑飢。一蠧人間世。三歎伐輻詩。</text>
<title>宿公默丙舍</title>,<text>靑天來素月。今夜與君期。相待士貞久。胡爲絅伯遲。杜詩雲樹際。邵句雪月時。喜得寒梅信。開牕見一枝。</text>
<title>立春日共賦</title>,<text>日至推千歲。盈虛見兩間。韶光新雨露。淑氣舊江山。垂白梅方老。微靑草欲閒。條風吹掛面。乘醉我將還。</text>
<title>雲菴次唐人韻</title>,<text>吾生還本分。凡事聽於天。世上宜無佛。山中豈有仙。梅寒猶冒雪。松老不知年。自乏驚人句。詩成輒慊然。</text>
<title>雲菴新春</title>,<text>四時相代序。烏兔不停行。富貴如柯夢。貧憂賴玉成。梅殘香未死。柏在酒猶淸。蘭臭同三益。優遊過此生。</text>
<title>雲菴拈放翁韻 二首</title>,<text>從冬曁春首。幾和古今詩。始自聲廉學。終能律格推。上窺陶謝際。下及宋明時。迨此君宜勉。吾其甚矣衰。春首曾留約。元非邂逅逢。多君能粹面。憐我尙癯容。娓娓焚宵燭。遲遲到曉鍾。分明詩令在。臨紙意千里。</text>
<title>仲春夜集</title>,<text>本非仁智者。偶住水邊山。不拘時朝暮。惟乘興往還。夜闌燈耿耿。觴濫酒潺潺。莫樂新知樂。吾將老此間。</text>
<title>早春</title>,<text>淡雲天氣淨。遲日鳥聲和。冬柏今方綻。春風已許多。藥欄初補綴。蕙畝更經過。將有西疇事。村醪且浩歌。</text>
<title>春事 三首</title>,<text>四壁空江上。幽居似築巖。經年無過轍。終日見歸帆。南郭初携杖。東風吹滿衫。良宵眞率會。亦足詑非凡。白屋多寒氣。春來未捲簾。長貧難委命。貪飮易傷廉。獨鶴時鳴澤。幽禽日傍簷。曾無淸濁失。何礙衆人瞻。籬下初移菊。山前舊築菴。陶潛能濁酒。殷浩善淸談。風聲來岳北。帆影見江南。箇裏安貧久。茶蔬視薺甘。</text>
<title>漫吟</title>,<text>酒是忘憂物。詩爲養性方。百篇才易退。三斗量難强。實地人誰識。虛名世莫詳。幾年成濩落。今日轉猖狂。</text>
<title>孝直不見而去。公默過期不來。無聊成詩。</title>,<text>東郭相違日。南衙未放時。本期成汗漫。何事竟差池。獨酌淸樽酒。空吟伐木詩。怪來書咄咄。懷抱復誰知。</text>
<title>次滄溟東村韻 十二首</title>,<text>病餘飄短髮。渾欲不勝簪。開口無多日。擡頭望好音。乾坤同俯仰。湖海任浮沉。要寫閒居賦。眞慚手應心。俗喧風過耳。吾獨葆吾眞。詩社期如舊。中和節又新。自非忘世客。俱是會心人。周黨何爲者。明時托隱淪。今吾衰瘦甚。老矣亦堪憐。要飮酒三斗。不須詩百篇。晩年猶放曠。素志在林泉。携得良鋤去。東江數頃田。西湖頻引興。東谷每長吟。對客朝晡際。劬書分寸陰。可憐茶椀潔。還喜酒盃深。座上多佳句。聯篇抵萬金。一元無或息。萬物向春繁。庭草迎風翠。園花浥露翻。紬書求絜領。論道得逢原。只此宜情性。何須避世喧。松川頻入夢。前約復何疑。暖樹禽聲滑。晴窓日影遲。逢迎宜有酒。從頌可無詩。此遊終爲勝。同君百歲期。春風吹不息。終日聽松濤。席上多淸玩。樽中有美醪。自慚詩不進。堪羨曲彌高。病後羞看鏡。霜華惜鬂毛。春寒猶未解。今日好筵開。怪我雕蟲技。多君倚馬才。引盃稱大戶。携軸上高臺。別有怡顔處。閒雲自去來。自有稱心地。新春興不孤。百年多暇日。十里對平湖。靜玩淵魚躍。動聽山鳥呼。衰年無別事。痛飮是吾徒。千載花溪老。行藏略與同。酒盃惟所願。詩律亦求工。胷自無柴棘。身能任梗蓬。居然成濩落。堪歎白頭翁。景仰滄溟社。詩篇夙昔情。菑畬新活計。湖海老書生。尙友應千載。無能是四名。東村十二詠。攀和不宜輕。</text>
<title>待公默</title>,<text>昨日又今日。待來終不來。閒忘人世事。離合化翁裁。不必空題鳥。何安獨擧盃。江湖歸路遠。又被夕陽催。</text>
<title>贈姜朴兩生 二首</title>,<text>知君本佳士。志業歲俱新。年未過勝冠。書能讀等身。江湖多逸興。花柳屬芳辰。暇日閒來往。杯行不計巡。故人居不遠。知是澗之東。家有三時酒。門含五柳風。高論秦漢上。羞道宋明中。大醉揮毫際。惟君氣獨雄。</text>
<title>次姜生韻 二首</title>,<text>滿酌樽中酒。長臨檻外江。風帆來兩兩。沙鳥下雙雙。絶唱君思郢。遺安我慕龎。劇談歸去晩。斜日照書窓。乘興扶藜出。春風動柳絲。游雲何澹澹。晴日正遲遲。隨處宜謀酒。求閑不必詩。良辰多樂事。留客更看棋。</text>
<title>重三上巳登西亭呼韻</title>,<text>西城風景好。隱隱見長江。池籞春無限。冠童晩喜跫。遊人不分日。令節自成雙。別有稱心處。靑絲係玉缸。</text>
<title>洛中諸益訪叢碧社。聞其韻次之。</title>,<text>叢碧曾爲社。棲遲老閔生。春風吹習習。親友重行行。月想前宵白。詩應古調淸。吾衰嗟甚矣。相望但馳情。</text>
<title>春事 二首</title>,<text>春寒花絮晩。今日始登臨。尙憶前年興。難除少日心。老能欣腳健。病不劫盃深。剩得昇平樂。聊爲首尾吟。韶光何澹蕩。高客復來臨。洗欝傾婪尾。驚人見錦心。風從花外散。烟向柳中深。不獨吾爲爾。遊人盡浪吟。</text>
<title>與公默諸益。賞春琵琶亭。</title>,<text>緩步登東岳。詩壇是日晴。角從風外轉。旗向柳邊明。書劍吾將老。琴歌爾有聲。弛張文武事。各自見人情。</text>
<title>暮春卄日。作北城行。君善，士元，文哉，步庚，士貞，君協，正路，周卿，俊卿，君剛同行。</title>,<text>南麓留三日。此行曾不期。桃源何處是。蘭谷乃今知。鞋襪相携地。鶯花欲暮時。當爐多美酒。何惜路遲遲。</text>
<title>元曉菴道中</title>,<text>平地鳥飛過。半天人去登。倦時全賴杖。危處輒攀藤。千疊復千疊。一層還一層。水瓢聊解渴。多謝普施僧。</text>
<title>淸潭郊舍。喜公默後至。</title>,<text>昨日招提宿。淸潭已約齊。壺觴爲我設。雲樹向人低。盡日鶯求友。凌晨鵲出棲。與君携手去。應不武陵迷。</text>
<title>喜雨</title>,<text>四野同雲合。三農此日情。幾家勞望望。百穀喜生生。南畝功方始。東坡亭可名。焚香聽簷溜。自覺病軀輕。平日願豐志。今宵聽雨情。喜時仍不寐。樂歲足謀生。食要藜羹飽。飮應文字名。起居惟所適。天餉不爲輕。</text>
<title>餞春日。與公默諸益。次老杜韻。</title>,<text>深院殘花落。大堤芳草晴。閒愁如送客。宿酒共揚淸。明歲來無盡。新詩餞有名。不須空悵望。意欲學長生。</text>
<title>首夏淸和日小集拈韻</title>,<text>聞道高陽郡。從來有酒徒。川齋相勸飮。山鳥亦提壺。迎夏淸詩富。經春俗事無。月評那得免。狂者復兼愚。</text>
<title>夏至與公默出叢碧社。次唐人韻。</title>,<text>碧社從遊地。時當夏至時。可謀良日醉。難負百年期。露頂風欣洒。撚髭詩若遲。櫻桃今正熟。萬顆許同枝。</text>
<title>與公默夜坐。次弇洲韻 二首。</title>,<text>灑落風何自。嬋娟月可憐。陽春歌郢曲。流水聽牙絃。露重今宵下。凉生處暑前。居然頭盡白。無復恨流年。人情多冷暖。世路有升沉。妄想非端士。眞工惜寸陰。酒從今夜斷。詩與故人吟。皎皎中天月。惟應照我心。</text>
<title>又次板上槎川韻</title>,<text>悠然悅我性。怳若洗枯膓。人與境俱靜。水因湍自忙。洞深堪避世。樓迥易生凉。不忍還相別。臨風更把觴。</text>
<title>七夕。次杜陵韻。</title>,<text>人間碧梧落。天上白楡多。纖月流西嶺。踈雲漏綘河。團圓牛女會。酣宴友朋過。佳節難孤負。臨風且浩歌。</text>
<title>與公默。次香山韻。賦閑居。</title>,<text>始識閑居好。江湖守弊廬。靑山雨過後。紅樹月明初。攝養身相健。經綸計已踈。昨非覺沉湎。宿好敦詩書。</text>
<title>中秋夜月</title>,<text>金盤湧滄海。玉鏡掛璿璣。大地仍如晝。中天獨颺輝。纖雲那點綴。列宿摠依微。達曙看無厭。渾忘露濕衣。</text>
<title>歸路呼韻</title>,<text>落日斜川路。霜風拂面凉。山空人語靜。天濶鴈聲長。應趁街鍾返。何勞步屧忙。壺觴隨意坐。舘樹暝蒼蒼。</text>
<title>次松湖閒居韻</title>,<text>籬匏經雨白。園橘帶霜紅。已看辭巢燕。旋聞度塞鴻。砧聲漁戶月。帆影海門風。離索終年事。襟懷此夜同。</text>
<title>洗兒 二首</title>,<text>四隣同柏悅。紛沓賀詞呈。羹飯分新餉。璋床檢古名。非關王氏癖。還切厲人情。仰供含飴樂。無令忝爾生。熊夢符詩雅。桑弧倣禮經。石男云數乙。盧婦又添丁。舊理弓箕說。新題究富銘。保家元有道。不必願寧馨。</text>
<title>讀淮陰侯傳</title>,<text>淮海投竿日。山河捍木情。熟諳孫武法。能治子文兵。不日三秦定。何年九郡平。千秋鍾室草。公眼覰分明。</text>
<title>送梁文伯德山之行</title>,<text>經秋無意緖。搖落別離頻。艮社曾分手。咸山又送人。纔驚霜葉晩。翻見雪花新。君更湖雲遠。杯觴孰與親。</text>
<title>送文叔關西之行 二首</title>,<text>尙憶聯鑣地。淸風浿水邊。回頭如昨日。屈指已三年。信馬知前路。探囊檢舊篇。未能隨後去。怊悵望西天。三疊陽關曲。行人已啓輈。自知非舊別。終覺動新愁。組節風霜晩。淸詩月露浮。檀王靈異跡。留得戊辰遊。</text>
<title>文叔座上喜逢士貞</title>,<text>黯然相送地。靑眼故人來。聚散元無定。悲歡故不裁。寒天初釀雪。暖屋始藏梅。去住情難盡。驪駒且莫催。</text>
<title>戊辰元朝</title>,<text>北富憂何事。東貧樂自由。春蓂靈不老。常棣永同庥。前後陶元亮。中間李鄴侯。苟能謀一壑。卒歲可優遊。</text>
<title>二月旣望。雲街小集。次唐人韻。士貞宅</title>,<text>穿來匡氏壁。下却董生帷。代謝如過隙。工夫貴及時。素心今濩落。玄髮遽衰遲。幽憤著書意。聊爲不朽期。</text>
<title>自邊山遠。次景老四十韻。</title>,<text>蕭條南作客。怊悵北思鄕。千里庭闈隔。三時戀慕長。商飈鳴淅瀝。親侯念暄凉。菽水悲難繼。晨昬嗟未遑。愁多還似病。想極欲成狂。旅舘多蕭瑟。屯田檢稻粱。粗諳鞭撻苦。本昧催科方。遐俗膽何大。前階目輒張。錙銖寧潤橐。羞澀任空囊。人是尋常類。年纔四十强。初心多愧負。舊學盡消亡。莫逆從遊地。無間詩酒塲。新奇參適輩。酩酊阮劉行。駕出乘朝旭。䭾歸過夕陽。返舟異王子。騎馬等知章。野濶瞻孤鳥。天寒哀衆芳。性情隨動靜。物理玩潛翔。乍夢猶型範。遙懷切腎膓。誰憐騏未展。甘與豹同藏。軒冕浮雲視。山川夙願償。蓬萊古仙窟。日月近扶桑。濟勝靑藜在。探幽蠟屐粧。賢哉二太守。澹若一僧裝。蘓寺尋遺跡。烽臺望遠洋。高吟實相塔。痛飮開巖觴。松老全含翠。楓衰半脫黃。滌塵胷爽豁。觀水氣軒昂。太史龍門上。少陵剡曲傍。烟霞都領略。泉石乃膏肓。揮筆成珠玉。聯篇見煒煌。雄渾學兩漢。典麗逼三唐。自愧雕蟲客。便同窺管郞。齒牙眞不惜。眉睫賴生光。珍重留陳榻。殷勤近謝牀。飛騰爭擊節。慷慨復沾裳。世路看迢遞。故園今杳茫。淸晨坐嘆息。中夜起彷徨。浩蕩歸西郭。辛勤理薄庄。行將遂初服。何必厭麁糠。漁火明春約。銘心不敢忘。</text>
<title>效鳥名體</title>,<text>鳳翔惟棲梧。鴻飛必含蘆。簷前來靈鵲。林下哺慈烏。可憐鳩謀拙。眞個鶴形癯。飄飄雲際鸞。泛泛水中鳧。鶯舌誠爲巧。鶚音寧終渝。謾誇鸚鵡言。孰與䲶鴦俱。燕語太呢呢。鵑訢常區區。右軍鵝換書。魯公鷹作圖。荷鋤聞布穀。携榼憶提壺。刻鵠猶不成。割鷄何所需。鷦息安一枝。鷗盟在五湖。當爲信天翁。太平時樂乎。</text>
<title>效獸名體</title>,<text>羊裘爲客弊。驢技久已殫。炙方貴牛心。累獨重豬肝。貂珥夢不到。兔株愚未拚。三生馬卿病。千古狗監難。靈犀徒炯炯。霧豹自安安。逸士甘友鹿。詩人美懸貆。巨象因牙斃。豐狐以毛殘。虎子烏可得。鼴腹未云寬。世誇狙公術。人多狼疾嘆。有口讀麟經。無心對猴冠。熊掌信所欲。兕觥不願乾。朏朏能忘憂。文文至盖棺。</text>
<title>效十二屬體</title>,<text>鼠肝歸造化。牛耕孰主張。虎嘯風自洌。兔走月何忙。龍德施宜普。蛇珠恩不忘。猴舞笑檀卿。鷄鳴羞孟嘗。馬向長路熟。羊或多歧亡。狗良獸可得。豕亥勤檢詳。</text>
<title>松川七月旣望夜聯句</title>,<text>前人稱旣望。此夜足歡娛。叔章。 溪亭扁舟擬。林月廣庭輸。君善。 凉涵草露白。時及水花朱。元一。 速非吹蕭客。來是索酒徒。步庚。 靜對三逕竹。遙憶兩岸蘆。公默。 淸風從西極。毓星環北樞。章。 赤壁雖勝地。東嶺亦名區。善。 誦賦尙云快。倚歌何且愚。一。 壬戌經幾甲。百坡逝長湖。庚。 蟲語出短砌。秋意入高梧。章。 爽若砭到骨。醒如病袪軀。章。 安在周與曹。共適子復吾。善。 興逐匏樽發。衰將藥餌扶。一。 浪蹤侶麋鹿。好事驗蜘蛛。庚。 丸韻信手拈。篘淥滿眼沽。默。 唳想橫江鶴。驚殺繞樹烏。章。 遨遊眞樂哉。盈虛詎知夫。善。 揮扇拂輕蛾。攬鏡歎飛鳧。一。 哨遍慰我謫。春夢任婆呼。庚。 祗應神契合。奚論古今殊。默。 蟾影沈綘河。雞聲怳桃都。章。 未能羽化去。蓋將塵累紆。善。 棲已安鷦鷯。志胡戀蓴鱸。一。 予美望怳惚。浮生覺須臾。庚。 漁樵違素蓄。枕藉伴靑奴。默。 一粟棲滄海。八荒爲庭衢。章。 遺世忘膏煎。挾仙愛瘦癯。善。 符紱身聲拙。文章耳目塗。一。 斯邁日彈指。於戲霜染鬚。庚。 幽懷渺渺兮。大噱浩浩乎。默。 華實皆難副。名譽敢並驅。章。 莫取括縹囊。豈盡藏洪爐。善。 燕酣喧起坐。陳跡披畫圖。一。 立言傳弗朽。摸眞久則渝。庚。 自比乘衛軒。終愧濫齊竽。默。 曾何許上座。又見勅中厨。章。 有主校尉李。相屬學士蘓。善。 醉喚看核盡。渴引蔗漿俱。一。 胷豁談騁壯。肩聳氣肆麤。庚。 整襟說英雄。擧杯問榮枯。默。 方其葵菽烹。少焉節序徂。章。 喜而聊洗盞。愀然更擊壺。善。 簾靜池香度。樓敝暑氛無。一。 餘響托裊縷。曠感抱明珠。庚。 千載同尙友。四筵盛文儒。默。 秉燭詩以詠。盍簪德不孤。章。 頹齡紛憂集。流光衆壑趍。善。 但使健弛棹。毋作空守株。一。 留君十月約。謀婦雪堂需。庚。 竟夕吟未劇。摻袪故踟躕。默。</text>
<title>夏日松川聯句 君善，元一共賦。聖材追至。</title>,<text>四時推代謝。一理玩飛潛。章。 怳惚喉分果。茫洋水着鹽。善。 熱何依惡木。窮則守荒閻。一。 客至欣投轄。壺乾笑指帘。默。 停雲悲素髮。零露憶蒼蒹。章。 景物銷榮縟。人情備苦甜。善。 燕遊蹤似駏。齊德翼如鶼。一。 筆慣曾臨帖。書貪未觸籤。默。 英華追上品。糠秕愧前瞻。章。 旣老焉能少。崇朝不再暹。善。 交良期久要。境勝欲頻淹。一。 陋質慚聯璧。踈襟惡束鈐。默。 倦思松桂隱。寒念鳳凰苫。章。 鍊氣耽修靜。頤神取養恬。善。 線風凉嫋嫋。梳月影纖纖。一。 竹茁新叢密。山開遠勢尖。默。 盤飡勤左顧。筒韻困先拈。章。 夙瘵傷消肺。高懷入綽髯。善。 汚疏池更潔。頑斲石多廉。一。 詩可超滔轍。行當戒冉鎌。默。 自無心上累。寧有眼前嫌。章。 料錯豕俱白。技偏驢在黔。善。 麈揮談屑細。衫曬汗珠霑。一。 過夏須茋朮。逢秋廢焫砭。材。 毬花紅撥繡。蕉葉翠裁縑。默。 蒔菊我同陸。愛蓮君比濂。章。 蘭苕踵息雜。蚓虵目聽占。善。 飯惱蠅屯案。眠醒鳥隔簾。一。 伊誰甘就冷。唉彼竟趍炎。材。 大夢身如寄。長閑口自箝。默。 幽愁千種去。豪興七分添。章。 逞慾嗤乘鶴。祈災効佩蟾。善。 舊酲腰減帶。新沐帽寬簷。一。 軒冕憂奔奏。林泉樂屬厭。材。 春容資白墮。遐算信靑粘。默。 貧病曾聞憲。升沉詎問嚴。章。 落釵甁底引。大道管中覘。善。 鼴腹元知足。熊蹯詎得兼。鼎彜稱古古。禮數貴謙謙。材。 已試鉛刀用。何須較鈍銛。默。</text>
<title>末庚夜聯句 君善，元一共賦。聖材追至。</title>,<text>三庚倐爾過。天時屬秋序。章。 各愁謀鴈稻。偶歡留鷄黍。善。 鳴蟬復何云。凉蟲若我與。一。 酒宜拚大醵。書自入細咀。材。 淸夢莊叟園。高標謝傅墅。默。 悠然談笑劇。盡是文章鉅。章。 熱已薄扇紈。露欲濕衫苧。善。 榮悴感送迎。甘辛半吐茹。一。 銷渴冰堆盤。加餐魚登俎。材。 乾坤氣相求。風雨路不阻。默。 九轉無消息。十洲迷去處。章。 空外響法雷。暗中燃智炬。善。 世途摠多歧。塵累孰能袪。一。 對月心虛明。看雲意延佇。材。 變幻誠難測。俄頃遽如許。默。 墨逢端州硯。筆得弘農楮。章。 湖客志矯矯。府僚容擧擧。善。 蚊蠍歌懊憹。頂蹠忘爾汝。一。 檢簿當會計。莅事惡鉤距。材。 五君共坐詠。三徑晩結侶。默。 身參兩儀備。胷寬萬斛貯。章。 列座畫圖展。促膝襟抱叙。善。 神交異比周。苦吟同凄楚。一。 千年悲宋玉。此夜驚紅女。材。 高枕興遐想。携手更長語。默。 小技慚篆刻。大材非棟礎。章。 星星髮數莖。擾擾懷半緖。善。 餘光借壁燈。遠思隨隣杵。一。 霽色逢流火。河影認徂暑。材。 跌宕殊未央。佳釀酤復醑。</text>
<title>秋夜聯句</title>,<text>雨歇秋凉動。樓高夕景遲。章。 好月鍾前到。踈篁露下垂。默。 草蟲鳴底事。櫪驥老猶思。章。 知君湖海士。愧我水雲姿。默。 幾載沈冥跡。三山夙昔期。章。 攝生方止酒。習靜亦題詩。默。 謝陶朝暮遇。李杜姓名隨。章。 白首窮經日。靑衾結社時。默。 故人頻見速。神契更無疑。章。 不歎相逢晩。引針山有磁。默。</text>
<title>登北營君子亭聯句</title>,<text>文會將軍閣。淸遊更有誰。直。 方塘荷葉淨。幽徑葛花遲。章。 倚檻淸飈散。開筵好鳥隨。元。 山光遙對酒。泉響共聽詩。一。 佳境心相愜。冥授眼屢移。貞。 爭紅君子射。引白達人巵。庚。 庭午槐陰直。林深石貌奇。默。 地淸難可唾。天濶易爲窺。直。 北苑風泉感。中營陰雨思。章。 昭世閒人集。良辰霽景宜。元。 詠歌雲水際。超脫𡏖氛時。一。 神晤凉生榻。情闌日下楣。貞。 澆書痕尙濕。攤飯夢初疑。庚。 看看烟霞晩。行吟石磴危。默。</text>
<title>朝向西巖寺</title>,<text>三角參天起。眞面見靑山。藜杖臨溪上。花叢傍石間。藤蘿相貫穿。筋力共躋攀。瀑濺欣傾耳。杯行輒破顔。老僧留偈去。飛鳥伴雲還。細閱傳燈錄。三千世界閒。</text>
<title>與公默次香山韻賦閑居</title>,<text>始識閒居好。江湖守弊廬。靑山雨過後。紅樹月明初。攝養身常健。經綸計已踈。昨非覺沉湎。宿好敦詩書。灌圃筐蔬足。有年甁粟儲。太平生老死。其樂果何如。</text>
<title>又次唐人韻</title>,<text>止酒三旬近。癯容減帽圍。檢書驚蠧落。窮理翫鳶飛。物慾良難制。道心終易微。無由雕朽木。有靦着儒衣。敬義前脩是。輕肥外慕非。桑楡收不晩。庶免小人歸。</text>
<title>于天輓詞</title>,<text>家世傳淸德。名祖有肖孫。牢確天姿好。眞實地步存。孝悌仁之本。忠厚薄夫敦。大筆稱獨步。顔柳古法門。嗜深工愈篤。業成名自尊。隻字人爭弆。綃素來八藩。曩續蠶頭作。情思何雄渾。雲烟滿紙上。騷氣軼翠軒。千載蘭亭起。可與知者論。從遊今四記。見輒顔色溫。開軒方下榻。呼童催列樽。詩篇相聯和。今古紛引援。久作東道主。來往不憚煩。我衰君亦老。晨夕期源源。豈知无妄疾。倐然厭塵樊。五福箕疇嚮。四子石家惇。在公亦何憾。吾私欲無言。曉月靑門道。雪風丹旐翻。和淚寫哀挽。安得作九原。此詩當在五古</text>
<title>丁卯人日。小集松川。余誦杜陵髮短何勞白。頰衰肯更紅。后山愁鬢霜催白。衰顔酒借紅之句。而戲曰盍効古人爲。仍拈紅字六韻。</title>,<text>幼嬉今老病。從始乏眞工。安敢窺姚渾。粗能談孔叢。塞翁失猶得。徐子介而通。衰髮易爲白。皺顔難駐紅。裁詩心獨喜。對酒氣逾雄。穀日明朝是。相將祝歲豐。</text>
<title>反止酒</title>,<text>世人多飮酒。惟恐人或知。而我好飮酒。惟恐人不知。一國聊爾耳。要令天下知。天下猶不足。傳之後世知。陶令昔止酒。誦其詩而知。言言稱止止。吾斯未能知。此酒如果止。其人斷可知。我庸作此歌。泉下應自知。陶淵明作止酒詩。未知果能止酒否也。今世之人。輒稱止酒。不幾於學淵明而誤者歟。戲作此而反之。</text>
<title>松川小集</title>,<text>我生良不辰。積謗眞如屋。生死猶變幻。况復論推轂。春花苦無酒。冬夜苦無燭。有時還自奇。淸絶詩一軸。有時發孤笑。樣俱不入俗。瞻彼松橋邊。有人人如玉。杖屨時相訪。蘭菊播淸馥。左挹右相拍。娓娓膝初促。良辰不可孤。何以慰幽獨。小池荷泛紅。大樽蟻斟綠。人生復幾何。會當歸山麓。放吟且放歌。詩酒以相屬。興闌仍頹卧。曉風來穆穆。笑期中秋月。此遊倘復續。</text>
<title>夜會松石寓所。拈東坡韻。</title>,<text>君家何所有。惟有菊與竹。起居相與接。淸香衣襟觸。伴此賢主人。於渠良不辱。客來欣玩賞。重之如金玉。長安萬家園。豈無他竹菊。聊以葆晩節。獨愛此菊竹。</text>
<title>追和金伯謙 受益 慈堂壽席韻</title>,<text>是月日南至。喜氣生簾几。堂上蓂暉永。堂下舞萊子。復有昌黎賢。事之如鄭氏。滿座速親賓。入厨具滫瀡。我時滯東峽。距京三百里。未能覩盛儀。嚮風神勞止。一篇聊獻賀。知君懼而喜。伯謙季父士貞事伯嫂甚謹。故第五句云。</text>
<title>次東坡和子由病酒肺疾發韻示公默</title>,<text>少小勤學日。危坐不欹卧。巨細與精粗。未曾閒放過。自謂尋向上。寧高毋下墮。宗黨稱醇謹。友朋延上坐。中年忤生貴。不能免凍餓。誰憐窮未固。可惜戒已破。實地無毫末。虛名更傳播。奔走三十年。一頃無腴稬。蹙蹙靡所騁。孰與吾爲佐。爾乃耽麴蘖。酒戶誇小大。不嫌鯨吸川。還似蟻隨磨。佳節輒酩酊。無時亦倡和。只能逃顚冥。寧復歎坎坷。窮通與貧富。於我其何奈。長生久視者。古今無幾箇。惟君喜推我。糠粃愧揚簸。銜杯氣猶壯。見詩心卽挫。何必願膏粱。祗堪戀豆莝。邇來圖傳後。醉中爲詩課。本自無肺疾。不要越人些。</text>
<title>夜宿普光寺 朴士執子常尹正路追到</title>,<text>老腳全無力。晩登溫王城。峯巒各自尊。杜鵑花猶明。稍稍羣動息。唯聞棲鳥聲。黃昏方到寺。白衲拜且驚。問爾何爲者。佛力扶衆生。維摩非有病。參寥自無情。我亦曾參禪。今來世念輕。福地薝葍香。諸天藤蘿縈。所以東坡老。津津樂生平。龕燈何所賦。聊爲此城行。</text>
<title>觀燈疊前韻</title>,<text>盡說觀燈去。無人不高登。錯落繁星合。蒼茫火樹層。河須廣陵觀。通夕萬象澄。自是升平象。昔然今復增。不赴南麓期。偏尋北社朋。鯨吸吾不老。瓊篇爾所能。相將說古事。燃燈出傳燈。</text>
<title>仲夏初十日雨中。公默出西湖。遣騎要與船遊。君善，元一，絅伯，士貞，聖材，文叔，君協，聖游，周卿，士元同行。孝直追到幸州。</title>,<text>我家在南郭。時適値秧雨。不愁衝泥怯。銀鞍邀出浦。故人遙呼酒。一醉忘今古。</text>
<title>又次唐人韻</title>,<text>芝谷窈而深。商山高無極。少長相逢迎。各自和顔色。可憐冰淵翁。晩得好棲息。終不安其所。人情多偪側。名區讓別人。非無錢可直。</text>
<title>悼李耕之 用韓文公張澈墓表隔句押韻法。盖本於詩之兔罝魚麗云。</title>,<text>憶昔與耕之。邂逅箕城裏。相見卽相知。輒許以生死。日夕勤追隨。譬如弓有矢。痛飮眞吾師。乃知天下士。九疇壇上祠。練光亭下水。勝賞窮三時。淸遊俱四美。往往吐雄詞。錯落頷珠比。何敢當鼓旗。亦難窺涯涘。歸卧河橋湄。山林在城市。對客酒與詩。滿室圖兼史。居然我南爲。俄亦君北使。兩地勞夢思。道路何邐迆。纔返滄海麾。忽烹丹山鯉。十日留飮期。三年歸故里。九曲非武夷。一斗同仙李。左螯右執巵。惟問多且旨。親朋或相規。戕生不可以。人生寄在斯。流游而坎上。殤固不足悲。彭亦不足喜。四女與一姬。處置聊爾爾。盃酒安足辭。怛化君子恥。名言超上醫。反終能原始。我有所然疑。其孰主張是。以子才之奇。止於斯而已。三絶竟莫施。伯道終無子。天理豈若玆。人勝每如彼。嗚呼復噫嘻。萬事今已矣。眉宇記紫芝。典型想蔡氏。當世知我誰。唇亡亦及齒。濡筆和涕洟。書此當挽誄。</text>
<title>效鮑參軍數詩體 二首</title>,<text>一氣轉洪匀。其名曰太極。二儀還高下。聖人爲之則。三才此之謂。賦性無南北。四端擴而充。萬善俱自得。五敎旣敬敷。兆民乃粧食。六籍始周孔。永垂祀千億。七賢何爲者。竹林名敎賊。八代仍貿貿。吾道久否塞。九曲終濂洛。道統傳不泐。十哲同配聖。此義人可識。一丘吾所願。幽居可卜築。二仲吾所友。閑徑可追逐。三春多暇日。籬下種杞菊。四皓當亂世。所以隱空谷。五百逢聖運。何爲友麋鹿。六合今淸泰。仁風化蔀屋。七政同舜時。賢者宜干祿。八十猶遭文。我齒非老禿。九九猶干桓。我才非庸碌。十年勤讀書。功名庶可卜。</text>
<title>出山</title>,<text>暮春遊漢山。此會誠難得。俱是會心人。跌宕情何極。高朋又如期。匹馬淸潭北。相携訪眞源。不憚路危側。瓢杯時復飮。藜杖行還息。勝處輒欣然。山光上顔色。怊悵下山去。回頭長相憶。</text>
<title>余於于天挽辭。叙其世德平生之美。文翰子姓之富。意謂無餘蘊矣。十月在東峽。卄三夜夢于天。令續五七言。似有催督之意。頗甚窘遁。覺而記其二句。卽晩歲襟期在卜鄰。酒盃詩卷送餘春也。知其爲卽遠日。而始悟卜鄰之說。有未及道者。揮淚而足成之。七言見下。</title>,<text>曉枕何喞喞。故人卽遠時。相紼吾慙未。索詩君何爲。信知不昧存。無間生與死。旅窓頻揮淚。忍復續殘誄。故人頻入夢。曾感杜陵詩。已矣人間世。泉臺也共隨。</text>
<title>朝向淸潭。次唐人韻。</title>,<text>平明騎馬出。朝日輝輝上。誰言炎熱苦。我心愜素賞。花辰曾一遊。徑路如指掌。水石何洒落。樓臺實顯敞。如今宿雨收。松風引澗響。淸潭應更好。終夕可偃仰。</text>
<title>送李君協遊咸山</title>,<text>七月日乙丑。李子將北征。親朋惜別離。賦詩爭把觥。暑潦猶未退。胡爲君遠行。自言有長公。薄宦游咸京。畏道愁跋涉。旅舘憂牢落。我願從之去。昕夕共湛樂。曾慕子長遊。因以壯心目。不覺蹶然起。此論誠金玉。北路吾所經。試爲一陳之。乍出東都門。胷襟已淋灕。左挹道峯勝。右對水絡奇。朝登金水亭。暮宿銀溪湄。泰封弔遺墟。淮陽想卧治。遙望衆香城。怳思靑鸞騎。鐵嶺何崢嶸。當關足一夫。雷霆生白日。行者坐長吁。下有釋王寺。古蹟多畫圖。都會元山倉。八路同委輸。肅穆濬源殿。浩蕩龍興江。咸山在其北。等是登沛邦。龍盤而虎踞。佳氣欝蒼蒼。高樓臨飛鳥。長橋橫霽虹。晴川流滾滾。大野去茫茫。勝境難具述。裘馬應淸狂。然後掃一榻。溫習舊日工。長臨兩王帖。靜對三唐風。佳人腰有劍。美醞膓易腐。麾之勿復近。養我神明府。志與業俱成。超出噲等伍。歸來學棲日。人人爭先覩。</text>
<title>過醉石山房次蘓州韻 申大受郊庄</title>,<text>孤村依山根。林薄帶長流。我來當九月。颯颯天氣秋。自古稱名區。賢達多遨遊。圃丁斷大壺。農功訖西疇。綠竹覆荒堦。丹葉明椒丘。信乎窈而深。愛此淸且幽。相對不能去。微雨故遲留。</text>
<title>效建除體</title>,<text>建丑月已弦。客懷良獨苦。除却尋醫藥。未嘗窺外戶。滿盤惟苜蓿。馮鋏空自鼓。平頭詩多病。象形書未古。定知身卒困。專坐學鹵莽。執中參權衡。向上循規矩。破浪當有時。安貧誰敢侮。危微不能察。一心遂無主。成就者何事。北門悲終窶。收得桑楡晩。况兼膏肓竪。開卷冀有益。兀兀尋訓詁。閉慮勤佔畢。庶幾劓可捕。</text>
<title>效六府體</title>,<text>水伯信時令。曉來寒更暴。火城相君行。霜壁寠士縮。木石難與居。芳鄰要卜築。土室庸何傷。君子貴韞櫝。穀恥吾有愛。斯言可三復。</text>
<title>效六甲體</title>,<text>甲第高入雲。豪華難具陳。乙之不復道。我非肉食相。丙舍開圖史。高朋會禽尙。丁寧托金蘭。論議時下上。戊年檀王出。箕聖敎條刱。已過羅麗遠。國朝煕運暢。庚戌聖人生。八域和氣釀。辛酸無佌離。歡欣並少長。壬人皆屛裔。午日如挾纊。癸者揆之謂。祈姚今相望。</text>
<title>八音</title>,<text>金多金少日。交密交踈際。石朋何處得。始終無相替。絲感墨子悲。歧釀朱公涕。竹林惟以酒。究竟非歲計。匏瓜還有匹。芝蘭詎無契。土苴冷熱輩。珪璋淡水儷。革舊新是圖。衣裘期共弊。木實麗澤地。君子儘愷悌。</text>
<title>卦名</title>,<text>旅食驚歲暮。離懷憶湖東。所患爲人師。專昧利擊蒙。臨文易靦顔。解義難折衷。漸摩應多方。困滯奈少通。未革嬉戲習。何益將就工。隨口成誦讀。蹇澀遲貫融。安得觀感法。使爲需世功。誤受同人托。將歸大過中。頤神日無暇。履冰憂有忡。訟由言敎始。豫爲凡事終。巽辭告主人。夬去宜乃公。經紀家人業。歌詠有大風。復從玉社游。恒交一世雄。聲價節節符。風韻比比同。睽乖杜妄想。渙釋挹眞洪。一心謙而恭。百善萃厥躬。升沉何須問。損滿互不窮。門迎剝啄客。身稱坎止翁。文方賁飾際。時當泰堦隆。出震神聖姿。體乾功德崇。坤軸聲敎溢。晉晝村彦叢。民情欣鑿井。天意見屢豐。西風屯雲散。北陸否象空。鼎來同太平。咸戴大明宮。</text>
<title>又次唐人韻</title>,<text>我知不及人。豈但三十里。獲從長者後。亦嘗操杖几。復隨諸彦遊。其味淡如水。麗澤互滋益。高山勤仰止。師友情誼重。傾倒無表裏。人道斯爲大。同名如是耳。矧玆値明月。萬川觀一理。欲問先天學。何處見邵子。</text>
<title>次公默西行詩</title>,<text>旃蒙亦奮若。律中月無射。松川李公默。將遊於西晝。謂余可與語。且有山水癖。儻乎疾病蘓。願言同于役。此意誠難孤。况乃交莫逆。一諾不復疑。西城罷祖席。聯騼出都門。風烟何狼藉。索回石橋水。淋灕迎恩額。邇來歲屢豐。道多扶醉客。村笛與山歌。紛紛成曲拍。靜觀含生類。物物涵聖澤。夜宿淸潭里。丙舍富書籍。朝登惠陰嶺。乙哥進肴核。痛飮坡山店。䭾過臨津陌。津吏向余言。此地名自昔。上流稱赤壁。景物殊朝夕。偏宜日出時。君請於斯擇。李子本好奇。旣濟船還刺。荒店過夜難。喧然四面責。褎如如不聞。抽黃催愧白。平明渡至頭。雲霧挾兩腋。泝泗從之去。差能壯心魄。乘興問前路。十里東坡驛。華藏在何許。夕陽山路阸。十顚而九倒。病腳同跛躄。黃昏僅到寺。上方多古蹟。貝葉經千字。牛頭香一隻。可憐恭愍像。威容尙赫赫。秋霖解關人。相看共脉脉。嗅壺惜酒乾。擧筆憐詩瘠。何爲久自苦。崧陽一舍隔。風雨下山來。行李亦孔劇。晩入高家庄。三杯辭不獲。浮雲流水事。勝國年五百。凄凉滿月臺。寂寞圃隱宅。當時杜門者。泯滅良可惜。花潭提高躅。遺恨未請益。壯哉朴淵瀑。不啻三千尺。驚沫噴如鯨。觀者皆辟易。雖無謫仙筆。觴詠聊自適。驅馬靑石關。天險際開闢。金水亭峩峩。玉溜泉㶁㶁。好事朱天使。巖間儼冠舃。迢遞正方城。洞仙嶺之脊。別將能文士。傾倒叙襞積。伽藍設盤飡。酣呼脫巾幘。竹樓通月波。登臨爽胷膈。黃崗古名勝。遊人爭嘖嘖。揚鞭過駒峴。遠遠長林坼。浩蕩流淸浿。崢嶸聳浮碧。直是練光亭。怳若生羽翮。亭上簇名板。亭下湊商舶。溶溶點點句。尤爲人膾炙。手探麒麟窟。足躡朝天石。佳麗錦繡山。相看兩無斁。殷師東來日。忠信行蠻貊。數井畫于野。八條書諸冊。禮樂治彬彬。仁賢化奕奕。神功等廣魯。孰云靑丘窄。祗今城北墓。風雲護松柏。到處携詩樽。往往奇古格。陋句鮑明遠。大筆蘓廷碩。自是蟲篆才。敢當驪珠摘。小巫氣力竭。從今舌可齚。傍人亦稱我。飮中之巨擘。此行頗淸狂。亦足慰黃馘。同遊者文叔。士質及絅伯。記行七百言。奉讀如拱璧。腐亳强續貂。無鹽愧刻劃。今年値戊辰。香山倘理屐。</text>
<title>戲示公默</title>,<text>新歲何如舊歲。酒狂更作詩狂。應知此病難治。無賴倉公禁方。</text>
<title>出山</title>,<text>可憐富貴浮雲。大抵光陰逝水。漢北途中唱酬。洋洋大雅盈耳。</text>
<title>夜與公默拈杜韻爲六言</title>,<text>上元佳節詩社。明月滿庭掩扉。紫磨精光皎皎。吳剛斧影依依。前朝藥飯今在。後夜淸樽古稀。才調如君未易。可憐玉韞山輝。</text>
<title>與公默次東坡新年五首韻</title>,<text>三陽回處爲泰。四德貞時復元。大地生函物物。一天雨露村村。新年往事追檢。今是昨非悔翻。鄒聖書中猛省。昭昭可變昏昏。新何鼎鼎來也。舊自堂堂去之。寒雪已消北陸。暖風先入南枝。沉憂不必過節。行樂須宜及時。要寫一年酒頌。聲聲覔紙呼兒。今年丁卯元吉。是日庚申氣淸。瑞色䓗籠禁苑。韶光洋溢王城。詩須晉稧爲法。酒學唐人傅生。終歲經營自有。不辭糲飯蔬羹。胡羯腥羶直北。詩書禮樂吾東。斯文正脉昭揭。雜說異端一空。平日自稱篤學。今年便作衰翁。時時張老來過。却喜詩論異同。世情老去寥落。時物春來盛繁。行坐不離酒榼。提携日涉名園。眼昏猶復開卷。客至何須閉門。看取殘年事業。無如敎課兒孫。</text>
<title>送人</title>,<text>木秀花香三月時。靑山如畫日遲遲。野潮初落離歌歇。君去江南未有期。</text>
<title>七月旣望。泛舟遊於浮碧樓下。次高麗鄭學士知常韻。呈半刺軒下。</title>,<text>大同江色月中多。淸切雙簫復倚歌。堪謝風流賢太守。殷勤斗酒泝澄波。</text>
<title>夕次臨津</title>,<text>臨津鎭吏向余言。赤壁朝暉景最繁。回馬仍爲明日地。故人騷致不能諼。</text>
<title>悼朴絅仲 祜源○二首</title>,<text>天眞爛漫見鬚眉。微我知君復有誰。最憐人日棠泉宅。屬酒殷勤更索詩。前秋勝事憶聯驂。松嶽華藏半苦甘。曾未十旬風燭掩。少猶如此老何堪。</text>
<title>華陰舘次白洲板上韻</title>,<text>沙翁詩板在淮陽。日月風雲入錦囊。翰墨家聲眞不墜。碧紗華舘見淸狂。淮陽板有風雲護仙窟。日月近扶桑之句。國人誦之故云。</text>
<title>贈車生仁宅 海州人。以束筆爲業。遍游關東云。</title>,<text>與君同姓又同貫。幾百年前定至親。他鄕邂逅誠非偶。莫作尋常路上人。</text>
<title>紅月 柳生所眄</title>,<text>柳已成絲月有絲。兩絲相合不相離。天緣乃爾非人力。白雪樓中暮雨時。</text>
<title>順娘</title>,<text>妾身本是崧陽女。誤嫁長安輕薄兒。楊峽嘉陵非我土。華陰縣婢最堪悲。</text>
<title>福娘</title>,<text>語裏生香笑裏花。淡粧高髻玉釵斜。沉魚落鴈非虛語。西子南威謾自誇。</text>
<title>次林子道慈堂晬筵韻</title>,<text>蟠桃瑤海幾回開。仙子雙擎滿按來。座中賓客爭攢手。恭喜天香泛壽盃。</text>
<title>次東坡春日韻</title>,<text>何處潺湲酒滴聲。三年病耳覺偏明。傍人知我遊山興。爲報春來第一晴。</text>
<title>長林店</title>,<text>關心長路尙無聰。逆旅殘燈伴一僮。自是浮生如過客。何必猖狂哭道窮。</text>
<title>松川小集次東坡韻</title>,<text>鼓琴何必問虧成。千載莊生不要名。人間我亦無求者。時去時來任送迎。</text>
<title>重城門</title>,<text>重門擊坼此關開。春日登臨逸興來。聖代于今邊警息。遊人共醉太平盃。</text>
<title>書池文哉 德龜 先稿卷後 二首</title>,<text>池友文哉生未朞而孤。及長始得遺詩一篇於金溪翁篋中。手粧爲卷而常目焉。以寓終天之慕。又爲詩若序附諸下而識其事。於是知舊之從而和之者凡數十人。發潛德而揚徽。壽其傳於無窮。孝子之用心。亦其勤且悲矣。噫。公有如此才而不幸早世。所著述無傳焉。其存者僅一絶句耳。然亦可以嘗一臠而知其鼎。而崑山之片玉。桂林之一枝。夫夫皆知。則顧何待於多乎哉。文哉以眇眇之孤。能自樹立。以世其家。且其子姓繁衍。率皆文雅秀拔。古所謂不食之報者。今於文哉而徵之矣。碧梧晴影滿牀頭。點易眞工幾闡幽。可憐一片崑山玉。留在人間晩始收。呱泣餘生已白頭。手粧遺稿發潛幽。祗應大造憐兒孝。故遣溪翁特地收。</text>
<title>次灣府寄示韻 四首</title>,<text>商飈蕭瑟動征輈。灣上烟雲已素秋。珍重詩筒和月露。尋常酒債見風流。送君歸後幾多時。騎馬出門無所之。終南秋夜黃花月。更對何人酌斗巵。山河萬里國如萍。岳老雄詞塞上亭。二百年來人膾炙。紗籠拂處眼應靑。誰人到此不咨嗟。度外胡山望裏多。撫劍中宵虹吐氣。河淸何日海無波。</text>
<title>金士益直中邀庾玹 玄玉 共話</title>,<text>幾月不逢黃叔度。今朝幸見庾肩吾。河橋雪後賖淸月。驢背詩情與子俱。</text>
<title>季春小集</title>,<text>平日優遊道德林。今朝邂逅一長吟。友道從來當若是。君能輸膽我輸心。</text>
<title>積翠臺</title>,<text>看盡南山又北山。濃花嫰柳滿中間。如澠美酒心先醉。不待東風已破顔。</text>
<title>戲題</title>,<text>秋來病症尙流嬰。老子風流蟬翼輕。樊素小巒相繼去。香山當日若爲情。</text>
<title>知世浦雜詩</title>,<text>一日難居知世浦。更將何事可消憂。印文生綠塵留硯。不獨當年柳柳州。</text>
<title>格浦挽河樓</title>,<text>挽河樓上月輪孤。萍水塲中四美俱。入夜潮頭如白馬。至今猶說小西湖。</text>
<title>次景老 二首</title>,<text>今古悠悠說死生。箇中微妙孰能評。寧於才不才間處。默認莊生惓惓情。休向傍人說是非。且將良醞見天機。薄屯寧計錢多少。措大平生不願肥。</text>
<title>于天輓辭</title>,<text>晩歲襟期在卜鄰。酒杯詩卷送餘春。寰中樂事難如意。峽裏翻驚夢裏人。</text>
<title>讀書有感 二首</title>,<text>江西頓悟永嘉功。講學徒歸醉夢中。雲谷苦心無極辨。天公會事倒亭風。帶來䓗嶺言逾惑。墮去膠盆理豈通。一帙晴窓閑點檢。千年贏得是非公。山外重重復有山。三山或者在其間。乍聞徐巿浮滄海。又道長房入漢關。黃閣有人生白髮。丹砂無力駐朱顔。死歸生寄元如此。其說荒唐亦可刪。</text>
<title>出遊</title>,<text>扶風縣北路逶迆。淅瀝秋容遠客悲。野稻經霜田父集。陂塘過雨釣徒嬉。酒因酩酊盃頻討。詩爲椎敲字屢移。萍水相逢須盡興。異鄕何必淚長垂。</text>
<title>余病雖久。本不至於死也。而頗聞外間有訛言者。一日宋士眞 之沅 來見而曰。人言叔章已歸天上。何乃遊戲人間耶。吾爲弔而來也。余笑曰君壯元進士也。能文章識事理。尙不知生之不爲生而死之不爲死耶。且比余於東坡。何其擬人之失其倫耶。命酌取醉而罷。</title>,<text>誰將起死回生術。來作柴門剝啄聲。海外東坡元不死。原頭諸葛孰料生。只緣貧病頻年苦。却使親朋半日驚。浮世疑謗多此類。區區何必向人明。</text>
<title>送金友 來之 赴任之行 二首</title>,<text>聞君今日向黃州。摻手臨歧可自由。脉脉離懷難永夕。翩翩華盖拂淸秋。世間幾歎墳生桂。天下非徒廣不侯。詩得江山方有助。只應頻上月波樓。堪憐老去少歡情。送子那能稱別觥。一世文章鳴北社。十年流落在南城。洞仙嶺上秋風起。飛鳳山頭夕火明。可是功名元有分。半生端悔學書成。</text>
<title>松川小集</title>,<text>蒼蒼南麓雨中林。灑落渾無俗事侵。簪盍吐肝三致意。詩成信口一長吟。蟠容老去全無力。盃酒巡來不厭深。乘障自知非爾事。十年今日更傷心。</text>
<title>秋夜。小集松川書室。次滄浪韻。</title>,<text>不曾飢死信天翁。榮悴悲歡摠是同。天下春歸肝肺內。人間惡去腎膓中。欄頭剩得明明月。池面初生淅淅風。樽酒今宵詩以侑。衰顔猶作少年紅。</text>
<title>久患痁</title>,<text>失意男兒無古今。安西滯客獨傷心。半生二酉窮難送。一病三庚鬼易侵。怪症朝晡寒熱渴。藥方前後石柴芩。終宵不寐緣何事。空學花溪瘧疾吟。</text>
<title>仲秋小集</title>,<text>吾衰甚矣又兼慵。閉戶年來斷過從。微分自知甘一壑。雅懷元不在千鍾。已聞胷裏靈心動。更見眉間道氣濃。晩計與君終此事。玄談竟夕對南峯。</text>
<title>釜巖小集</title>,<text>晩日西風滿袖凉。登臨之處眼初長。耳邊已隔輪蹄響。松下惟聞笑語香。自愛坐來詩滿軸。偏憐老去政歸觴。東天又上團團月。危路歸筇也不忙。</text>
<title>送李公默遊關西</title>,<text>大同江水向西流。送子今朝憶舊遊。祖席遲留聯二夜。離懷怊悵屬三秋。崧山古國烟沉樹。赤壁斜陽鴈下洲。箇裏雲霞應管領。歸來多見錦囊收。</text>
<title>仍與公默。同作關西之行。</title>,<text>離歌一曲倒深觥。秋日陽關啓遠征。出郭辭家無盡意。登山臨水有餘情。平生理屐要酬願。今日圖騎好伴行。君笑豈能如我笑。白頭還得醉狂名。</text>
<title>乙丑菊月十三。出郭。留宿公默丙舍。</title>,<text>千里關河作勝遊。都門一出路悠悠。昌陵落日風兼露。新里良宵酢又酬。菘菜入唇宜旨蓄。楓松隨意到深秋。從前已識名齋義。孝思令人鎭日留。</text>
<title>十四日小憇惠陰店。店後有小池塘。雜植桂菊。頗瀟灑可愛。呼酒命酌。一雨驟至。亦非偶然聊。賦一律以識之。</title>,<text>山下有潭潭上軒。人寰有此靜無喧。何來白雨能留客。是處黃花不負樽。頓滌煩襟相顧笑。更將幽趣與同論。傍人莫問行遲速。何妨終朝坐到昏。</text>
<title>夕次臨津 三首</title>,<text>匹馬西風夕問津。男兒壯氣此時伸。周卿酒量伯倫古。公默詩篇開府新。船上笑談眞爛漫。眼中山水摠精神。憑君休作東坡想。最是三生見在身。親朋爲我强相留。千里行裝澹一裘。花石遺亭人不見。臨湍古渡水空流。秋容窈窕楓垂岸。棹影飄搖月滿洲。惟擬明朝看日出。不嫌殘店半宵愁。平江宿霧曉猶漫。勝地風光領會難。蒼壁磋砑渾似畫。靑楓搖落不勝寒。沙邊鷗鷺翩翩集。水底魚蝦澹澹看。願得諸君知此意。沿回終日盡餘歡。</text>
<title>十五日夜到華藏寺</title>,<text>古壁蒼苔月影踈。遲遲步屧二更初。老僧猶說高麗國。法室空看貝葉書。流水潺湲禪味見。寒山岑寂道心虛。朝來扶杖尋遺蹟。恭愍祠前一竦余。</text>
<title>宿來雨又聯一枕 二首</title>,<text>荒山落日聽樵歌。遙和寒鍾隱隱過。泉響引來松響遠。風聲驅得雨聲多。居僧說法誇眞境。滯客關心對酒波。一舍相望歸未得。崧陽秋色問如何。龜毛兔角理非常。誰道禪門氣味長。乾蕨只能癯俗骨。粟糖那可潤人膓。無端蘭若非時雨。解却崧陽旣望裝。山裏白衣何處得。論今談古亦淸狂。</text>
<title>十七日出洞。風雨不止。雹雪交作。聊用前韻以識之。</title>,<text>寶鳳山中風雨雪。漢陽遊客倦相過。前溪白漲流泉去。絶壑紅埋落葉多。斜透油衣身半濕。倒吹顚笠眼迷波。生還此日堪爲幸。滿月秋光奈爾何。</text>
<title>十八日上松京南門樓。用前韻。</title>,<text>三盃引興上高樓。色山光水散客愁。萬戶池臺渾似昨。千年興廢謾悲秋。星辰北極從中見。都會西途最上流。登覽此時無限意。風烟且付錦囊收。水字當在樓字下</text>
<title>善竹橋</title>,<text>山前楓落菊花垂。古國夕陽馬去遲。洞過杜門頻悵望。橋逢善竹更傷悲。微公矢死倫將斁。賊子偸生罪可夷。靑史失名遺恨在。堂堂錄事孰能知。</text>
<title>過花潭</title>,<text>百花潭水一山籠。曾入先生管領中。有草前庭隨意翠。寒楓古壁暎人紅。直承邵學皇經演。上接箕疇大道通。今日逝斯亭下路。遊人應與此懷同。</text>
<title>滿月臺</title>,<text>古都行色立冬天。衰草寒烟正可憐。一代繁華雲已散。千秋搖落月空懸。偶將深趣形詩上。眞箇閑愁到酒邊。聖祖龍興東土賴。至今長憶壬申年。</text>
<title>得臺字</title>,<text>崧山王氣冷如灰。此地空餘滿月臺。古木寒天飢雀下。崩墻敗礎牧羊來。殷墟麥秀歌何怨。漢苑浮雲事可哀。不盡興亡今古恨。臨風連倒手中盃。</text>
<title>過靑石關</title>,<text>朝別荒臺共賦秋。水隨靑石洞中流。丙丁時事三韓恥。甲子年間七里修。紫翠連綿山上樹。丹靑突兀眼前樓。明時設險因天險。會見桃林舊放牛。</text>
<title>二十日宿䓗秀 二首</title>,<text>夕陽驅馬東陽館。望裏箕城路更賖。學士何年留大字。名區當日擬中華。卽今霜節凋楓葉。懷古淸樽汎菊花。捫壁攀蘿歸去晩。孤烟生處兩三家。暎水屛前朝飮酒。玉溜泉下暮觀楓。削尖爲壁森如畫。渟滀成潭澹若空。天使自來能翰墨。地靈元不限華東。漱流枕石俱隨意。行役渾忘九日中。</text>
<title>卄三日宿正方山城伽藍。共主人次唐人韻 二首。</title>,<text>黃昏携手上禪壇。一席從容禮數寬。是處盍簪眞夢寐。他鄕萍水盡衣冠。詩因妙境渾疑幻。酒有奇功不怕寒。踈雨空山秋寂寂。龕燈相對聽危灘。正方別將氣雄豪。身着團花繡戰袍。初說鎭形多勝賞。重誇兵閫有華褒。三冬舊學空文史。一障今來試匣刀。珍重良宵留客意。伽藍盤上酒兼餻。</text>
<title>二十五日到箕城 二首</title>,<text>關西山水此爲雄。白馬來時草偃風。數井古規留浿北。八條遺敎大吾東。千年綿歷超三代。萬戶安生軼九功。時値昇平猶講武。健兒皆佩六匀弓。戊辰之歲降神君。生幷堯時後世聞。煕皥民風同就日。蒼茫事蹟等浮雲。臺高乙密多佳氣。地接遼陽杳朔氛。把酒裁詩山色晩。渚邊鷗鷺自成羣。</text>
<title>次鍊光亭板上韻 二首</title>,<text>醉後提携試一臨。江城秋色正陰陰。萬家烟樹寒雲合。十里叢林暮靄深。學士遺詩香滿口。淵翁絶唱錦爲心。牙期千載今難見。不識阿誰古賞音。野外羣山低復遙。望中秋色政寥寥。大江翻浪千尋碧。小艇乘潮一葉飄。佳麗繁華如昨日。風流詩酒卽今朝。名亭欲盡登臨興。紅露斟來醉不消。</text>
<title>浮碧樓</title>,<text>牧丹峯上初窮目。浮碧樓前更破顔。出沒千山來遠近。分明二水見中間。文章暗壁空今古。簫鼓長時自往還。探勝賦詩元有術。不須忙也且須閑。</text>
<title>閒似亭</title>,<text>外城無處不長林。伊軋檣聲和浪吟。九疊高原湍水殺。一村平野浿江深。當時誰識陳疇意。後世皆知罔僕心。欲問二千年古事。壇邊祗有老松陰。</text>
<title>初三日還京。留別玄文淑。</title>,<text>知君意氣本軒軒。一面相親書劍論。滿月臺前初下馬。逝斯亭上更斟樽。吐肝交臂渾如夢。臨水登山却斷魂。想得歸期應不遠。洛陽城裏訪東村。</text>
<title>黃崗店舍。逢趙伯益叙話 二首。</title>,<text>東西路上各垂鞭。邂逅相逢是好緣。逆旅燈邊來把酒。月波樓下去呼船。白頭行色良勞矣。靑眼開時爲豁然。三上一中詩酒約。歸裝應促小寒前。旅館寒燈向壁靑。故人消息忽傾聽。深更欣設寒暄席。遠路共論長短亭。自有一盃張翰酒。何須三日伯仁醒。關河猶未足遊覽。歸去且看山海經。</text>
<title>初四日舍人巖約正方別將叙別。用前韻。</title>,<text>舍人巖下揖征鞭。意氣由來作萬緣。是曉應催山郭騎。昨朝方渡浿江船。浮生聚散聊爲爾。此地逢迎豈偶然。數軸詩篇一樽酒。爽懷先發細論前。</text>
<title>初六日金陵途上。送南守淵赴燕。</title>,<text>千里龍灣纔往還。行裝何事又燕山。遼陽華表應依舊。薊北烟雲尙可攀。箕子城中期拭目。金陵途上喜承顔。憑君爲報悲歌士。遺恨于今未閉關。</text>
<title>松川小集次杜陵韻</title>,<text>自恨明時未拂衣。故山何日得同歸。道之枘鑿知之久。靜者襟期識者稀。夕照依依林鳥返。天光灩灩峀雲飛。他年若遂惠而好。新里芳鄰願不違。</text>
<title>東谷夜集</title>,<text>短策西湖袖滿風。好趁佳期此夜中。故人居在橋之北。客子來時月上東。旨酒寒花渾似舊。秋雲詩思澹俱空。一燈相對淸無寐。四美二難今古同。</text>
<title>初冬夜話東谷書室 三首</title>,<text>男兒恨不十年書。落葉蒼苔此索居。詩爲應酬眞汗漫。文於功令亦空踈。只隨白石歌牛角。不向朱門歎鋏魚。歸去故園還有計。裘羊三徑使僮鋤。樽有濁醪床有書。松橋之下是閒居。故人扶杖形全瘦。明月窺簾影半踈。此世誰能才倚馬。今人多是木求魚。可憐六六都無策。陶令田園且下鋤。從古林䓗混九區。同胞猶獨說民吾。臧孫多智元非智。顔子如愚是不愚。生老太平知過分。杯盤良夜自供娛。興來不覺推窓起。池上梧桐月影孤。</text>
<title>東谷夜拈滄溟韻</title>,<text>今宵樽酒爲誰開。收召詩魂扶醉回。桐浦豈云無水石。松橋亦是有池臺。老知逐少何時放。月自隨人到處來。已識彦倫無吏累。英靈倘許北山隈。</text>
<title>冬夜拈韻</title>,<text>靜中能自玩飛潛。物理從來有凹尖。去日秋鴻餞陽浦。來時春燕捲朱簾。孤情遂與羣情遠。豪氣還隨劍氣添。今夜相逢須盡醉。靈均獨醒意猶嫌。</text>
<title>雪夜宿松川。仍招玉溪子同賦。</title>,<text>歐公多事歎詩窮。詩不能窮見我東。陶柳門庭元不異。宋明家數豈相同。西湖老子來今夕。北麓詞人有古風。此夜逢迎何太晩。陽春白雪月明中。</text>
<title>冬夜小集</title>,<text>一陽來復見天心。靜處渾無俗事侵。千一河淸逢運會。五三山漢老光陰。松橋此夜多佳客。藜杖來時聽朗吟。座上如今鐘子在。峩洋不羨古知音。</text>
<title>尋春至棲碧亭</title>,<text>登山佳約喜重尋。一弼雲臺廣我心。和氣氤氳飛野馬。鳴聲上下有園禽。千家簾幕春將晩。萬樹桃花日欲陰。勝地良辰饒樂事。新詩宜向此中吟。</text>
<title>孟夏十四小集</title>,<text>逢迎今日略凡曹。俱是騷壇一世豪。月露風雲辭亦健。陽春白雪操何高。馬卿毫腐終無益。秦系師偏漫自勞。樽酒如澠聊爾爾。淸飈爲我拂霜毛。</text>
<title>孟夏十九集三淸園</title>,<text>三淸洞府古今同。太乙巖邊興未窮。蒼翠峯巒雲影裏。丹靑樓閣水聲中。滿斟樽酒消長日。觸散叢林灑晩風。紫陌輕塵飛不到。盤桓能使俗緣空。</text>
<title>孟夏卄一。松泉小集。</title>,<text>才短無心賦子虛。年來懶惰閉門餘。陳人活計空嗤拙。歡伯交情老不踈。滿院松風吹枕簟。一庭梅雨潤棽書。玄亭問字知多少。意會忻然促膝初。</text>
<title>六月六日小集。次山谷韻。</title>,<text>文章何必較靑藍。未供高人一笑談。鮫鍔神光衝斗北。鵬程遠勢學圖南。只將野藿爲珍味。不許宮袍換布衫。意氣相逢歸去晩。起看西日碧山銜。</text>
<title>初秋十二夜。松川書室呼韻共賦。</title>,<text>士龍當日號雲間。餘子紛紛視等閑。應把大樽傾北海。休將小草笑東山。幾旬離阻勞歸夢。此夜逢迎好解顔。一醉撚髭詩不就。如杠巨筆愧難攀。</text>
<title>丙寅百種日。置酒款孝直。用滄溟韻。</title>,<text>江海我病澹纓情。祠祿君閒住洛城。酒爲消愁難避號。詩因遣興不求名。猶欣伯玉臨當化。可歎中郞乏後生。珍重故人多供具。花籌今日任縱橫。</text>
<title>次東谷韻 十五首</title>,<text>亭亭高閣出林端。明月來時獨醉難。萬壑同歸胷裏濶。一天輸入眼中寬。詩因妙境渾疑幻。酒出奇功不怕寒。白首盍簪知有數。憑君莫厭兩相看。人間離合苦多端。二十年來邂逅難。高誼同參文會勝。騷情剩得酒盃寬。梅枝已占先天暖。葭管全消後夜寒。醉倚書窓淸不寐。中天明月正堪看。瞻視其尊擧止端。希賢希聖亦何難。從容已識天姿近。涵養仍能地步寬。講學工夫多日月。安貧身世外飢寒。考亭問辨詳而盡。陳陸源頭爲探看。蒙養伊來益不端。悠悠萬事作材難。魯鄒遺訓仁兼義。夏楚餘風猛濟寬。濃味厚絲成疾病。道心彜性在淸寒。兩家各有先生館。試把蕪詞子細看。男兒行己貴方端。初節非難晩節難。直道須期君子說。高風應使鄙夫寬。人情逐逐桑楡䁔。生事蕭蕭桂玉寒。經籍圖書閑事業。可堪傳與後來看。先民取友必稱端。知己逢時死豈難。麗澤應須偲且切。輔仁宜使栗而寬。久無管鮑傷時晩。賴有裘羊耐歲寒。卜夜高論眞不易。久要俱向座中看。當年出腳愧無端。乘障歸來事事難。身在醉鄕簪盍晩。心關藥裹帽圍寬。灘邊漁火猶堪賞。湖上鷗盟詎可寒。此世優遊聊卒歲。須從齊物論中看。火燃泉達藹然端。持養存存展也難。竹牖開時羣動翫。靈臺闢處八窓寬。經傳閱去窮今古。分至推來驗暑寒。自有儒家眞正路。羣書類雜不須看。衰病無端亦有端。今年難甚去年難。虛名謝與專門久。深趣猶餘酒戶寬。九陌輕塵春事暖。一江流水世情寒。光明惟有天中月。獨上高樓盡意看。羣仙縹緲在雲端。我欲從之便不難。澹泊烟霞蓬島濶。翺翔鸞鶴閬風寬。眼前可得瓊漿爽。天上應無白屋寒。瞻彼大羅知不遠。會須乘興共君看。曾陪長者起更端。天地人文備問難。一世經綸心上得。千篇詩禮腹中寬。光陰荏苒靑雲晩。志業蹉跎白髮寒。齒角何爲偏與奪。化翁多事不要看。愛憎恩怨惹爭端。始信人間行路難。口斷雌黃居世穩。眼無靑白待人寬。簾前岳色終年秀。檻外江聲盡日寒。生老太平良足矣。願言之死把杯看。有能今古測乾端。脩短窮通識者難。尙友英賢千歲近。放懷天地一心寬。平生不願輕兼煖。將死誰知病中寒。達士莫如奇傅奕。靑山自誌敎人看。才大難容語欠端。聖人猶復歎才難。鵬程大勢扶搖濶。驥足長途展步寬。事業春花爭共發。精神秋水與同寒。輝煌靑史風雲會。誰不能尋卷上看。韓子平生闢異端。當時老佛亦云難。力排玄牝何曾借。遠斥緇髡不少寬。落去梁山鼯尹冷。貶來潮海鰐波寒。大儒窮達關時運。每向遺篇太息看。</text>
<title>悼河仲九 景羲</title>,<text>踈慵似我君何取。還學如君我願從。纚纚可聽經世語。休休怳對古人容。尙思碧海同衾日。忍見黔山若斧封。往事傷心風雨夕。那堪雙袖淚龍鍾。</text>
<title>次鄭義士信國丙子護聖錄中韻</title>,<text>文廟忠臣始見焉。當時奉版卽擎天。南城馬首紅兜跪。東泮烏頭白日懸。盛蹟長留槐市上。英靈應繞杏壇邊。聖朝崇報無餘憾。雙節交輝永世傳。</text>
<title>十月作東峽行</title>,<text>悠悠入峽如無事。楓括中間萬壑哀。終日馬隨流水去。有時僧帶夕陽來。年豐殘穗猶棲畝。俗厚醇醪不用盃。借問金剛何處是。擧鞭東指首頻擡。</text>
<title>呈東閣</title>,<text>不是參禪定煉丹。龍華山色入簾寒。無功若有三升酒。元亮寧爲五斗官。我憶剡中良不易。公謀穎上亦應難。惠而携手思前約。飮啄何時自在安。</text>
<title>與閔擇乎 師中 登登龍亭呼韻</title>,<text>南江十里水如烟。峽裏方知別有天。地盡龍頭飛畫閣。風高牛尾繫漁船。遊人跌宕還今日。太守淸顚想往年。把酒憑欄渾忘返。平沙鷗鷺夕陽邊。板上有風流太守亦淸顚之句</text>
<title>留飮白雪樓</title>,<text>晩後羣巒分外靑。主人留客飮高亭。官梨千樹環鈴閣。山鳥三時下訟庭。白髮紅裙羞共對。匏樽薄酒不期醒。更無塵事來相管。俱是頹然土木形。</text>
<title>書示擇乎</title>,<text>纔涉營爲便損眞。悲歡榮落捴浮塵。東坡酒國春無限。社老花溪句有神。萬事只便依本分。一生惟願作閑人。滿腔和氣元如許。懷葛遺風怳隔晨。</text>
<title>又次趙按使韻贈擇乎</title>,<text>浮世相看已白頭。更憐孤客動經秋。蟾江上下天慳破。龍嶽東南地勢幽。擁節省方何意氣。吟詩對酒亦風流。金剛此去無歸路。短策明年擬共遊。</text>
<title>臨行前一日呈東閣</title>,<text>小邑誰言無所爲。佳賓賢主兩相隨。大樽移得新篘酒。高閣留題絶妙詞。東道名山來不盡。南江流水逝如期。却愁明日摻裾別。雪滿銀溪馬去遲。</text>
<title>馬莧嶺</title>,<text>馬莧嶺頭山雪深。行人到此盡驚心。百回危磴肩相觸。一色層冰路莫尋。氣欲中摧難寸進。風從外逼苦寒侵。靑蓮不是身親歷。猶復當年蜀道吟。</text>
<title>鐵原道中</title>,<text>西風積雪倦長程。朝發銀溪暮北京。父老猶稱偏霸地。山河已改泰封城。酒惟薄濁銷寒氣。人忽炎凉感世情。他日會須平此嶺。男兒有志事應成。</text>
<title>松溪小集</title>,<text>江湖烟月久忘機。不怨王孫去不歸。白屋蔬瓜當肉是。朱門醉飽朶頤非。樽中綠酒香蜉泛。雲裏靑山倦鳥飛。剩得芳園詩思動。條風時拂舊緜衣。</text>
<title>次駱谷梅花韻</title>,<text>西湖高士月中來。起傍寒牕訪早梅。冷蘂扶踈欺素雪。淸香瀲灩到深盃。淡粧如見含章下。春信初從庾嶺隈。色笑相看聊卒歲。爲言時物莫相催。</text>
<title>大興城樓用南門韻</title>,<text>危磴盤空上有樓。天摩山色使人愁。松杉淅瀝經新雨。楓樹玲瓏到晩秋。蓮聳碧峯皆北拱。水過桐海盡南流。斜陽剩得騰騰醉。度外雲烟懶不收。</text>
<title>今日卽松石社會也。與儆齋俱病不赴。夜深無聊。敎昌兒拈老杜韻。昌兒儆齋子昌大</title>,<text>此世生同道亦同。靈犀一點炯相通。幾番跌宕風花際。今夜招邀雪月中。上界仙應詩有警。下堂憂奈藥無功。永懷無寐頻斟酒。不覺明星已上東。</text>
<title>次李耕之 光稷 卧雲樓韻</title>,<text>高人高卧卧雲樓。雲是無心持地收。洛水浮靑來早暮。秦山多白自春秋。從他有渰凄凄去。還我長隨處處留。一點掃空衣狗態。先生於此更何求。</text>
<title>悼徐德翁 集基</title>,<text>不待師承便屬文。高才已自迥超羣。江湖攻苦三冬足。士友延譽一世聞。澹水淸標悲往跡。空山秋草宿荒墳。同硏故舊凋零盡。後死人間愧白紛。修短窮通孰主張。從來此理極微茫。封人有母今誰養。伯道無兒古所傷。函裏忍看遺草稿。夢中猶對舊昂藏。牙絃已斷嗟何及。一曲悲歌淚萬行。</text>
<title>充軍日漫成</title>,<text>七百咸陽四日强。如期莅任入商量。無端暴疾來爲祟。有限嚴程去未遑。自犯大何惟分死。豈料寬典止投荒。南方不可留人些。蠻雨蜑雲捴斷膓。</text>
<title>復官後志感</title>,<text>夢逐春風到洛城。觚稜瑞色曉分明。金鷄是日從天下。銅虎橫時卽地榮。臣罪自知當萬死。聖恩何以報三生。區區隕首終無補。寤寐封人請祝誠。</text>
<title>漫吟次老杜韻 三首</title>,<text>九月嚴霜墮橘林。秋之爲氣正蕭森。年光荏苒如流水。志士分明惜寸陰。世盡趨名須務實。人多有意獨無心。寥寥旅舘支頤坐。不耐西風響夕砧。朝起看書到夕暉。始從麁略入精微。徘徊雲影鑑方瑩。活潑天機鳶又飛。今世浮榮寧有望。古人方冊願無違。應須勞力全吾分。聞道西河戰勝肥。蕭瑟殊方欲白頭。身非宋玉亦悲秋。靑春漸去全無樂。紫酒傾來未解愁。鄕信難憑雲際鴈。閒情却羨水中鷗。斜陽極目山河北。碁布湖南五十州。</text>
<title>午睡次老杜韻</title>,<text>曾聞四腳古人碁。不爲贏欣輸更悲。終日那知生死際。閉門高卧戰爭時。希夷枕上春方晏。諸葛堂中日正遲。始識先生眞國手。千年無限執鞭思。</text>
<title>與扶安古阜二使君。遊邊山來蘓寺。</title>,<text>萬丈峯前立馬時。白雲流水揔相宜。斜陽客問將軍蹟。古壁僧傳學士詩。霜樹列開山上畫。風松偏長海邊枝。仙區領略前期在。不妨聯篇遣夜遲。</text>
<title>贈僧</title>,<text>嗟爾辛勤學釋迦。平生究竟定如何。萬緣都盡茶毗日。千劫虛稱果報科。入地升天眞惑世。明心見性久傳訛。吾儒正路歸須早。實理空談較孰多。</text>
<title>夜坐贈洛中人</title>,<text>學未成名雪滿頭。此生於世等泡漚。强作愁詩思杜甫。不書貧字愧康侯。天寒旅舘沽村酒。月白虛窓聽海謳。共剪孤燈懷耿耿。雲山直北路悠悠。</text>
<title>景老來訪拈唐人韻</title>,<text>偶然爲客落南州。豈意萍鄕學子遊。酒外那知錢入手。世間堪恨雪盈頭。斜陽客至情如水。海國冬來歲似流。健筆雄詞吾不及。空慚四十一春秋。</text>
<title>次景老</title>,<text>冷冷古調今人彈。流水高山聽一般。詩酒只堪寬客抱。功名自笑號監官。三秋鴈信全虛過。半世鷗盟久已寒。鄕國不知何處是。西風飛雪路漫漫。</text>
<title>棗谷夜會</title>,<text>知君心志本虛明。浩氣兼從夜氣生。素月寒梅俱有趣。好詩良醞捴多情。進修終得還吾分。榮悴應須任太淸。時訪親朋謀一醉。可憐書劍老無成。</text>
<title>夜集雲菴</title>,<text>信手開窓意豁然。南山雪月浩無邊。琴書潤處宜消日。聲氣通時自忘年。賢達由來知出處。怨尤終不在人天。夜來詩思淸如許。茗酒爐中裊篆烟。</text>
<title>戲答文叔</title>,<text>紅塵五十有三年。勝會今宵第一圓。樂聖避賢皆得得。談詩論道揔玄玄。茶能洗俗傾三椀。藥未醫狂愧十全。何事師生多不合。華藏寺裏去參禪。</text>
<title>訪文叔不遇。與庾玹 玄玉 坐待拈韻。</title>,<text>賢主翁應爲衆妙。㝡佳賓是號淸新。悵然粉壁空題鳳。怳爾和風若坐春。自歎流年如過客。始知今世有高人。書窓相對頻看日。只覺梅香遍一身。</text>
<title>文叔暮還夜話 八首</title>,<text>聞道玉壺春甕開。不嫌寒雪逐香來。自憐病肺時三變。誰洗愁膓日九廻。若要細傾眞小戶。先通大道是深盃。中天月色明如許。且復提携共上臺。二子詩情湧似泉。今宵幸得聽牙絃。佳人恨唱愁徂節。烈士悲歌惜暮年。移榻登樓迎素月。開爐煎茗嗅香烟。百凡不必要張大。勝會何妨每小筵。論交誰復有如君。重義輕財昔飽聞。心學洛閩期自別。詩篇唐宋類而分。寒梅一室欺殘雪。明月中天淨片雲。短髮靑燈驚歲晩。知應湖上怨離羣。爲人元不辨東西。只學山翁醉似泥。傲骨端宜辭世去。踈眉豈合向人低。白知梅眼靑知竹。月滿山頭雪滿溪。可耐林泉頻入夢。鹿門佳約手同携。三百遺篇捴正聲。中間作者孰留名。班楊詞賦眞柯則。李杜文章可鴈行。閤裏梅花香半吐。樽前竹葉色全淸。管窺蠡測猶難得。小技雕蟲過一生。可喜詩罇此夜同。微蹤無復嘆飄蓬。誰能自致靑雲上。堪詑行吟白雪中。高閣登來偏得月。叢篁踈去不禁風。半生還笑無經濟。準擬明朝送五窮。先民自古識幾微。此道如今知者稀。城市君能重對卷。江湖我亦久忘機。無心時與雲俱出。有課終慚鳥數飛。黯黯還愁明日別。一山烟樹更依依。誰憐消渴病相如。窮巷年來久索居。殘臘門封三尺雪。故人情見八行書。高山流水音相和。脩竹寒梅影共踈。樽酒箇詩將隔歲。離懷安得不躕躇。</text>
<title>人日夕會雲菴</title>,<text>棗谷逢迎有主人。坐中談笑見天眞。劉伶舊態憐欺婦。李白新句仰泣神。六十光陰同過隙。三千世界又回春。此宵此會知難得。忘却前塵與後塵。</text>
<title>雲菴新春</title>,<text>棗川落日手敲門。紅暈衰顔見醉痕。湖海元龍豪氣在。風流宋玉雅辭存。屠蘓尙有樽中酒。殘雪未消山上村。正是新年初會夜。峩洋舊調更堪論。</text>
<title>雲菴招放翁韻 三首</title>,<text>新年宿食各東西。來往前溪又後溪。岸柳迎春隨意嬾。園禽送響盡情啼。碁逢强敵安能着。幟偃騷壇不敢題。始識吾人聲價重。從來高下故難齊。貧病支離意已闌。數莖衰髮不勝冠。百家考異非容易。一部參同潤色難。賴爲親朋多好意。頻將盃酒作淸歡。苦吟索句緣何事。硯欲開時尙峭寒。曾慕龎公不入城。江湖烟月寄餘生。屢年跧伏無他念。此日招邀感厚情。街北鍾聲行欲定。終南山色坐來淸。相逢豈用相酣寢。纚纚論詩共到明。</text>
<title>仲春夜集</title>,<text>紅塵十日染衣巾。始覺吾生懶是眞。酒量徒慚張旭伴。詩情却羨放翁親。只宜細酌陶人性。不必高吟損我神。佳節中和簪盍夜。也應無負自家身。</text>
<title>早春</title>,<text>纔過驚蟄又春分。送盡靑天候鴈羣。柳已垂絲堪可我。竹將抽笋合呼君。山凝淡靄因成霧。沼拂輕風自作文。如此良辰宜痛飮。人間榮落不求聞。</text>
<title>春事</title>,<text>短策徜徉西復東。琴書何幸此宵同。微雲淡蕩長疑雨。瑞雪飄颻靜不風。禮侈陳蕃懸榻下。酒從文擧滿樽中。尋春步屧知非遠。分付奚童且走通。</text>
<title>元一春府丈生朝</title>,<text>七十七年揔令辰。孝哉元一悅雙親。試從今古書中看。應是神仙傳裏人。玉洞琴棋閑不老。南星光彩晩逾新。要知積善有餘慶。綠鬢朱顔閱萬春。</text>
<title>上元日會松川拈老杜韻</title>,<text>終朝待客對南峯。不覺留連到暮鐘。嚼癰賣暑村風古。看月卜年人影重。萬事新元添喜懼。一樽春酒話雍容。自今社會知多少。强欲相從奈病慵。</text>
<title>松川春夜呼韻 二首</title>,<text>少猶樗散老何能。喜向松川訪石朋。無日不傾無事酒。有詩同對有心燈。詞章灑落淸兼古。言議森嚴降又升。才學如今誠未易。望洋興歎意難憑。射御數書無一能。衰年講社賴親朋。心關鴈澤仍多病。額點龍門屢未登。何敢陸翁詩萬首。每思王老酒三升。訪君今夜多幽趣。話到鷄鳴短几憑。</text>
<title>重三上巳。登西城呼韻。</title>,<text>佳節淸遊喜有期。春風步屧此遲遲。紅知上苑新花萼。靑挹東城嫰柳枝。挈榼提壺供樂事。秉蘭修稧答芳時。分明詩令同軍令。君若先登我亦隨。</text>
<title>次君善韻</title>,<text>春風此日共登臨。松石名園箇裏深。已喜坐中無俗客。誰知境外有詞林。淋灕可愛盃樽趣。跌宕自成山水音。物誘年來忘亦久。秋毫何足動吾心。</text>
<title>與公默遊三淸洞呼韻</title>,<text>三淸洞裏白蓮山。太乙高壇日月閒。洴澼齊聲溪上下。鶯黃流響柳中間。一年春事能如意。兩故人盃捴解顔。度外絃歌何足道。騰騰扶醉夕陽還。</text>
<title>積翠臺次公默韻</title>,<text>弼雲臺下素雲飛。路轉淸溪入翠微。是日閒閒修稧帖。輕風拂拂浴沂衣。寧羞短髮看花去。共對芳樽不醉非。但使老儂稱上頓。百千相過兩無違。</text>
<title>暮春卄日小集呼韻</title>,<text>卧聽琴聲坐看書。今春樂事政何如。新詩鍊得看花後。美酒斟過屬客初。人世百年長似此。天公一念厚於渠。諸君暇日須相訪。吾亦城南有弊廬。</text>
<title>春日雲菴。與玄玉共賦。</title>,<text>湖海元來意氣豪。初筵况復醉春醪。琶琵亭下曾隨柳。城北屯前可賞桃。詩感蒼顔千首富。山供靑眼一拳高。卧聽九陌輪蹄響。曉夕紛紛亦旣勞。</text>
<title>洗劍亭</title>,<text>洗劍當年名此亭。將軍旌節幾廻停。泉奔古壑騰騰白。山入層欄一一靑。陰雨他時誰敢侮。詩歌今日足堪聽。傍人莫怪遲歸去。勝地何妨醉不醒。</text>
<title>宿元曉菴</title>,<text>始覺禪門氣味長。大師遺躅極蒼蒼。偈承六祖傳燈遠。花散諸天滿院香。下界空濛迷靄𡏖。上方淸寂失紛忙。今行少長俱翹楚。他日相思不可忘。</text>
<title>次淸潭卧雲樓板上韻</title>,<text>昔日桃源此地同。主人端合喚仙翁。樓臺掩映雲長在。水石淸閑景不空。過眼功名眞度外。尋春鞋杖遍區中。親朋二七皆詩酒。老子於斯興未窮。</text>
<title>朴士執墓舍次壁上韻</title>,<text>故人先墓百年餘。至孝邇神自厥初。人仰孟家生雪笋。世稱王氏感冰魚。松楸欝欝勤封植。子姓承承耀邑閭。棹楔煒煌今甲歲。簪紳每過式其廬。</text>
<title>初二日與諸益訪雲樹仙家拈韻</title>,<text>抱月名亭西學西。屛巖六角揔筌蹄。城邊綠樹淸陰遍。枝上黃鶯盡日啼。好看長安平似砥。任他騷客醉如泥。斜陽領略無窮好。一首新詩漫自題。</text>
<title>早朝舟發</title>,<text>昨夜田中秧水生。今朝江上喜新晴。少年習氣渾如舊。老子風流本不輕。樂健君能騎馬至。杏湖吾亦見人情。分裾却看歸程遠。澹澹亭前睡鷺明。</text>
<title>雨中又次弇州韻</title>,<text>終日看書對左丘。雨中誰復作閒遊。雲連岳色迷三徑。風引松聲滿一樓。已覺初年多漫浪。應將吾道付滄洲。衰遲事業君休問。止酒詩成笑白頭。</text>
<title>卧雲樓次唐人韻</title>,<text>樓前蒼壁黝而幽。樓下淸川激復流。開酒坐來無夏熱。裁詩今處憶春遊。自是襟懷符勝槩。不須牽挽爲淹留。憑君欲問溪山主。雲卧閑蹤閱幾秋。</text>
<title>又次三淵韻</title>,<text>都尉何年此落成。近京巖壑擅佳名。雲容澹澹長時逗。風馭冷冷鎭日輕。一點不萌塵俗念。雙川無盡古今情。却將蘿壁較楓嶽。曾有淵翁好品評。</text>
<title>公默宅値雨。喜君協見訪。共次杜陵韻。</title>,<text>雨意漫空晝掩扉。江湖歸路正熹微。睡餘驚倒中郞屣。望外忽逢縫掖衣。自喜經過春早數。那堪音信夏來稀。一樽談笑仍成醉。依舊歡情兩不違。</text>
<title>公默初度日。呼韻同賦。</title>,<text>五月已過六月臨。德門華讌每參尋。弧辰速客詩言志。甲歲供歡孝本心。少日遊方元有素。故家流慶到如今。知君景祿將無盡。孫竹猗猗滿砌陰。</text>
<title>次兼山亭韻題壁上 二首</title>,<text>良辰乘興訪君來。美酒如澠爲我開。對客何曾麁膽露。敎兒常使善根培。靑蓮後輩神仙骨。廷皓前身錦繡堆。自此源源知不遠。吾將從老艮山隈。山齋寂歷可淸宵。官樹冥濛望裏遙。陋巷一瓢君獨樂。小山叢桂隱堪招。吟哦已自窮詩境。談笑猶能出敎條。不是果哉忘世者。經綸看取續風謠。</text>
<title>與元一訪士貞。夜坐共賦。</title>,<text>浮雲捲盡月西流。數疊琴心夜轉悠。冷露無聲蕉葉潤。淸風有意竹林脩。榮期自是歌三樂。平子何爲賦四愁。度外功名吾不管。只應遊衍度春秋。</text>
<title>西城社會 同社咸集。子道，文成，士執有故不來。 得城字</title>,<text>佳節年年作此行。前期知有上西城。路隨危磴連雲迥。凉透踈林引步輕。日向巖邊回夕照。風從郭外動秋聲。盍簪自是非容易。取醉休辭滿滿觥。</text>
<title>庸齋夜集。孝直，文伯，聖游，周卿，俊卿。 分九秋何日不重陽共賦。</title>,<text>今宵幸得續文遊。月出東南漸暎樓。地貴如金猶種菊。人溫似玉笑同蕕。孟盃入手空煩訴。崔句題頭敢與侔。浮世直須行樂耳。年光荏苒已殘秋。</text>
<title>哭姜先達應說</title>,<text>回頭五十五回春。同閈同窓跡已陳。仙桂靑年官奈命。叢蘭他日理應伸。東江社裏無賢友。大德山中塟善人。咄咄滕憂生築薛。不看飛旐亦沾巾。</text>
<title>雪</title>,<text>飄飄拂拂又霏霏。六出精英見化機。才女便能稱柳絮。詩人還解詠麻衣。同然皎潔無高下。分外虛明等顯微。緬憶梁山曾有操。暮江回首路逾依。</text>
<title>金文初作湖南之行。病未赴席。追次軸韻。</title>,<text>淸風朗月滿山樓。玄度何爲賦遠遊。此夜良朋傾北社。平明匹馬向南州。漫將芍藥詢遺俗。姑酌葡萄瀉別愁。中道改期緣我病。至今餘恨在心頭。</text>
<title>聖游宅小集呼韻</title>,<text>歲律居然納稼時。風鳴古壑夜遲遲。祗應陽復期朝暮。須識天心在轉移。越外招邀非俗想。筒中閒適少人知。丁寧寄語諸君子。他日詩樽且共之。</text>
<title>洪文獻公諡號宴</title>,<text>豐山喬木冠東韓。發軔靑年世瑞看。一節三朝眞宰相。九疇五福獨全完。粉彜宜主傳心硯。旗鼓誰當執耳壇。文獻可微因壹惠。百年公議太常官。</text>
<title>次李友公默大夫人周甲壽席韻</title>,<text>靈萱䓗蒨滿庭陰。洽禮高門壬且林。自有簾幃生喜色。不煩絲管動淸音。壽康相應疇中見。善慶同符易上尋。半夏令辰幾月望。長春花甲此時臨。南山影到雙樽酒。東野詩成寸草心。漬肉最宜賢子養。含飴且愛穉孫忱。丹芝素鶴曾聞古。綠髮方瞳更祝今。</text>
<title>又疊前韻</title>,<text>堂前慈竹轉淸陰。閱世長靑似鄧林。壽極流輝添吉氣。孝鴉終日送和音。煒煌圖展龜千歲。瀲灩杯斟海萬尋。菖節精神能久視。榴花富貴又同臨。衣翩五綵承歡意。養得三公愛日心。已識善家應有慶。誰言天道寔難忱。詠歌祈頌慚才短。但願年年每若今。</text>
<title>余之客居終南。遽然四年于玆。冬序又將向闌。百感交集于中。偶成二十韻。</title>,<text>客愁如海宦情闌。寥落高樓懶憑欄。四載棲遑非捷徑。百年身世等槐安。明時志業空三古。旅食光陰又一寒。魚躍幾勞歸點額。龍鍾孰肯爲容蟠。細推通塞皆前定。齊視彭殤是達觀。欲洗煩襟惟有酒。愧霑微祿若無官。頭顱已判慙諸子。肝肺俱春笑六嘆。將我寶藏金不換。惜渠生貴土同乾。吳鄕昔慕雲間陸。淮市今輕袴下韓。飄瞥年華那得駐。糾紛人事未曾完。田營二頃吾將老。塲滌三農爾可歡。歐九燕嬉齋號舫。李君沿濯谷名盤。床頭彜鼎攀靑簡。圖上蓬瀛展素紈。灩瀲頻傾紅琥珀。扶踈共對碧琅玕。樵兒入洞烟初合。溪友登門月正團。傲骨焉能工俯仰。畸蹤只得任蹣跚。升沉付與先天事。衣狗還他俗態看。擾擾塵緣寧作累。恢恢方寸不勝寬。燈前且讀遂初賦。醉後休歌行路難。寤寐湖山長在眼。狎鷗亭下水漫漫。</text>
<title>松川書室用少陵冬至陽生春又來。分韻各賦長篇。張元一，王步庚參席。</title>,<text>東峽歸來裘蒙茸。寒雪北風愁殺儂。卜夜招邀知有意。良朋六七來相從。交道由來淡如水。一笑相看寒後松。自我不見今幾月。天時忽已南至逢。今宵始得把臂歡。一席譚話何雍容。虛明道心涵夜氣。淸寂詩思悟禪宗。如澠之酒兼魚果。復有主人盤上供。酩酊醉時月正午。高歌一曲開心胷。乘興王猷意淸眞。論文張藉言橫縱。素性只能甘藜藿。賤子何敢望鼎鍾。幸賴故人能起余。不將物議嫌踈慵。願言此會長如此。遮莫春夏與秋冬。</text>
<title>效十二辰體</title>,<text>倉溷之鼠亦自殊。須看弘景畫牛圖。大賢虎變誠難逮。小人兔窟何處在。龍得雲處方有神。蛇能蟄時便存身。難致政如馬在宛。易進應似羊觸藩。沐猴而冠何足數。鷄德雖小猶有五。狗苟終爲人所僇。退學陰君飽豬肉。</text>
<title>賣屋行 絶筆</title>,<text>有客有客字叔章。小無可觀大無當。平生志業何所成。髮已短矣心空長。上有老親下妻子。屢豐之年猶絶糧。貧者固是士之常。自有團和滿室堂。可憐今年天降禍。長兒先逝幼復亡。蘭焚玉毁吾何依。此身如今無所歸。東峽就食非獲已。涸轍且待西江水。不蔽風雨一區屋。歌哭於斯逾二紀。王恭長物殊可戀。粤人章甫難自衒。荏苒半載售不得。晝以沉吟夜輾轉。昔者之夢有一人。靑袖朱裳目如電。向余長揖復大笑。自言來自司命殿。君有四罪君知不。無一實踐名虛擅。理學隱逸何等物。初非依俙而彷彿。文章雖云一小技。亦豈人人所敢擬。古有隱於酒。醉鄕差可矣。前年何意忽覆盃。剛制亦復爲名媒。解事化翁明才分。不靳富貴名獨靳。汝旣得此爲優足。胡不自噉求食粟。湖屋未易賣。峽薪良難斸。終身耐凍餒。閱歲受羈束。持以卄年久。或可爲將續。屛氣敷衽前致辭。如此不如死之促。生常戒怨尤。粗能少嗜慾。菽水乃所急。熊魚乃所欲。神言不謬訛。吾命知蹉跎。若復假以壽。多辱奈爾何。垂矜此愚魯。毋令久自苦。世界從古稱缺陷。得不爲多失不欠。千秋塞翁馬。可以喩大者。置之勿復云。努力事典墳。送窮韓退之。逐貧楊子雲。名與實相副。卓卓其成就。死而猶不朽。吾言有所受。再拜稽首俯以欷。天之所命其敢違。悄然獨坐形嗒焉。桂旗荷盖去翩翩。</text>
<title>松川夜集。分還如何遜在楊州。各賦一體。</title>,<text>緬古昔之結社兮。象麗澤而取諸。香山會兮齒爵。蘭亭稧兮序書。斯皆先達之高致兮。覽九州焉有餘。幸一世之並生兮。開瓊筵而速余。出門兮悠悠。安步可以當車。羣朋笑而相迎兮。摻執裾而懷攄。維文昌之能詩兮。靑蓮名兮不虛。愧余才之不逮兮。何以得此吹噓。問消息於寒梅兮。樽有酒而盤魚。不亦樂乎朋來兮。寧欝悒而欷歔。大醉而高歌兮。爰得我之居居。願若今而無虧兮。顧歲色之何如。</text>
