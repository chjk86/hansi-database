<title>謹用柳汝霖 ▣▣ 韻。獻帖東宮。甲辰</title>,<text>三朝大孝體姬文。睿質聰明古未聞。長樂獻觴春色動。銅龍問寢曙光分。眞工日就君王喜。仁聞旁流遠邇欣。聖學不緣寒暑廢。薰風四月講猶勤。离宮仁聞洽。劬學數開筵。至孝元根性。純誠乃格天。東朝稱慶日。南極耀祥年。令節騰新頌。規箴愧古贒。</text>
<title>泮宮讌會。次知館事趙公 泰億 韻。</title>,<text>滿庭槐杏晝陰陰。函席袍聯胄子襟。講道須從誠正始。爲文安事句章尋。聞琴上巳韓公讌。舍瑟春風點也心。此事贒關堪作畫。願言來後亦猶今。</text>
<title>長水任所。次鄭上舍用健 確 韻。</title>,<text>平生事業擬唐虞。此志年來太半無。行政安能馴㬥虎。居閒時自廳寒烏。每思聖敎筵前受。叵忍民飢野外呼。平陸如今知自罪。牛羊不返又無芻。千里鄕書積月遮。嶺雲回首戀懷加。慚吾縻宦遲投紱。憐子竆經未抉科。牕外松筠頻入夢。鬢邊霜雪漸看華。何時歸卧茅堂上。日與心朋共琢磨。</text>
<title>碧溪道中 長水舊號</title>,<text>官道如砥勢欲彎。吾行信馬逐潺湲。黑雲屯處應爲雨。返照明邊忽有山。壯志曾遊獜閣上。歸心還在鹿門間。平臯十里春蕪綠。澤雉雙飛飮啄閒。</text>
<title>奉別孫仲百 景錫 之任安南</title>,<text>南飛鴻鴈報秋聲。遠客孤唫倚洛城。千里羇懷憐我拙。雙鳧行色喜君榮。官橋細柳經新雨。驛路輕霞浥別觥。最是今朝惆悵意。禁廬無計送歸旌。登龍少日藉名聲。晩把牛刀試武城。仕或爲貧初豈苟。官非稱器亦云榮。邦憂正在拯魚涸。公暇休耽引兕觥。別意丁寧堪作戒。依依雲樹杳行旌。</text>
<title>金性兼 德五 以其大人護軍丈 振華 壽席韻。示余要和。</title>,<text>海上高開慶壽觴。曄然華髮坐無疆。遨頭當席雲山重。恩旨從天雨露香。麗日遲時兼霽景。斑衣舞處耀新粧。肎敎盛事歸湮沒。已見詩人頌禱長。</text>
<title>次鄭▣▣ 敏僑 遊弼雲臺韻</title>,<text>雨霽千峯夕。花明萬樹春。山形自太古。人事幾回新。世窄難容足。臺高始展身。羡君江海志。蕭灑獨超塵。</text>
<title>洪蒼翁元禮 世泰 家同賦二首</title>,<text>庭空鳥自下。石老苔生痕。白日花深砌。輕風柳拂門。開樽仍好客。移席卽芳園。坐覺機心靜。還忘近市喧。黃鳥猶春語。靑林自雨痕。泉聲鳴竹枕。山色倒柴門。坐惜花殘樹。行尋鶴唳園。題詩澹忘返。雲外暝鍾喧。</text>
<title>用洛中諸友韻。寄權主簿 扶，李高靈 善行 兩友謫所各一首。</title>,<text>卓爾吾宗權子相。人人難處獨無難。嚴程不遠三千里。直節爭高萬丈山。絶塞思親腸欲裂。高堂望子眼頻寒。回看渤海多風浪。涪上危船幾日還。滔滔末路喪眞性。天地綱倫識者難。直筆猶能扶正氣。嚴程何憚歷重山。熊魚取舍知心壯。松柏孤貞見歲寒。關嶺迢迢消息斷。尺書倘寄塞鴻還。</text>
<title>次洪蒼翁韻</title>,<text>病氣猶強健。殊非伏枕顔。襟懷凝雪月。談論重雲山。草濕虫初化。花明鳥自還。更看詩格妙。優造盛唐間。</text>
<title>洛中。與柳允卿 升鉉，金季賓 始鑌。戱綴經書語爲聯句。</title>,<text>人云可仕仕爲難。之子于歸此亦難。宜爾室家雖至樂。目今王事奈多難。用卿詩傳。 七日君行復路難。方知八月道亨難。一人則損三人恨。洛社他時鼎話難。季賓周易。 明庭寅協厥惟難。大水無津蜀道難。不克胥匡吾且去。勖哉夫子子爲難。允卿書傳。 平生無友不如吾。切切偲偲共爾吾。三子各言去就志。治邦徒糓亦羞吾。用卿論語。 何事望望若凂吾。行非或尼政由吾。可憐兼善男兒志。虛負堯吾與舜吾。季賓孟子。 不變塞焉未信吾。素乎貧賤退修吾。可辭爵祿君休說。人鮮能之况似吾。允卿中庸。</text>
<title>又用大學語</title>,<text>與君交止信。歲暮吟淇竹。季賓。 有技若己有。如切復如琢。允卿。 多君知所止。勉我愼其獨。用卿。</text>
<title>柳允卿將歸。與金季賓口占作別。</title>,<text>樊籠羇鳥向雲林。渺渺歸情莫可禁。愧我久爲名利客。風塵獨立少知心。</text>
<title>閒居漫詠</title>,<text>林亭睡起整危冠。坐惜春花太半殘。老去漸知讀書好。竆來偏覺結交難。驅愁酒力遒如虎。救渴茶功爽若丹。身似塵鋩藏古匣。有時噓氣碧霄間。</text>
<title>知足堂自吟</title>,<text>食免於飢衣免寒。居能容膝亦云完。平生不欲求皆足。得此猶爲拙分安。</text>
<title>次南任重 國翰 爲申孝娘韻</title>,<text>棹歌能脫死刑垂。一女英聲四海知。報得深仇明大義。貞姿猶是弱年時。</text>
<title>鎭南樓次洪矦 尙寅 韻</title>,<text>重起南樓節逸勞。使君詩思得朋豪。望中海氣看成雪。枕外松聲聽作濤。簿領閒時觀射德。文垣開處鬪詞高。却嫌郢市巴人客。解醉官罇玉色醪。</text>
<title>次安希中 聖時 韻</title>,<text>風塵困跡此棲遲。文酒相逢八月時。白戰高才爭獻賦。丹丘仙侶愧無詩。空山梧竹緣雲迥。細雨樓臺向晩披。特地淸遊兼四美。滿堂和氣紫荊枝。</text>
<title>贈姜上舍師伯 尙耆</title>,<text>驛亭逢遠客。十載意中人。碧沼從遊久。丹丘邂逅新。論襟同宿夜。摻手送行辰。離合固如此。何須暗愴神。</text>
<title>次趙上舍戒滿 是光 柱江軒韻</title>,<text>晩節幽貞子庶幾。沙臯一曲任棲遲。中江矗石當軒立。遠峀蒼煙入眼微。自樂琴書時遣興。獨專林壑不求知。華山一半如分我。竹裏何妨共掩扉。</text>
<title>立春會丹山院。和白應休 始升 用牧隱先生韻。</title>,<text>靑陽方啓候。丹院偶開襟。舊臘留殘雪。新春返故林。驅愁三爵飮。遣興數聯吟。老去多離索。臨別更情深。</text>
<title>莊陸寺次贈淡上人</title>,<text>此寺曾遊久。今來宛寶宮。傍溪松已老。羃峀霧長濃。向學慚吾拙。談經愛爾聰。願言俱努力。休道不同工。</text>
<title>次族弟萬式 大矩 除夕韻</title>,<text>十年龜縮卧竆廬。歲晏乾坤孰起余。與子入山情益密。伻僧煎藥病仍除。閒來物色怡神足。老去功名看鬢踈。猶有戀君誠未已。西方瞻望倚樓虛。蠟屐尋眞日。山堂守歲時。一年惟此夕。諸友有前期。對榻相憐病。傳燈共寫詩。俄聞仙磬動。頓覺雅懷滋。</text>
<title>汎槎亭。次兪三陟元之 健基 韻。</title>,<text>離合人間儘有緣。仙區今見舊同年。汎槎亭下忘機鷺。借我平沙半日筵。</text>
<title>贈申蔚珍 以衡 爲親壽筵</title>,<text>愛日高堂爲設筵。靑袍起舞喜長年。從知九萬扶搖地。五福兼全第一仙。</text>
<title>黃山寺和柳允卿</title>,<text>山堂高會舊心朋。竟日團圓繼以燈。明曉欲歸還自笑。煙霞無分不如僧。</text>
<title>次族兄雙槐翁 大謙 見寄</title>,<text>遙想幽軒竹影疎。主翁高致老仙如。江山剩助閒吟裏。風月相尋懶睡餘。却愧衰慵縻薄宦。徒勞魂夢繞前除。固知瓊韻非求報。無乃嘲吾久斷書。</text>
<title>丹院講會。次白丈士升 昕 韻。</title>,<text>四贒遺訓在。言近指無竆。設講丹山日。親承白鹿風。從卑宜着力。騖遠恐流空。聖學該精博。要須理會中。</text>
<title>次朴肅而 潚 韻</title>,<text>爲學無如下實工。遊心千里便成空。須從這裏加鞭辟。四子彙編有一通。論經終日繼焚膏。功在從卑漸進高。若把身心拘撿得。工夫到處自無勞。</text>
<title>晬朝口呼 甲寅</title>,<text>知足堂前月。初筵闢勝遊。光陰回六甲。佳節屬中秋。賓盡東南美。盤登水陸羞。座中多少客。謾祝百年休。</text>
<title>莊陸寺同諸老酬唱</title>,<text>聚散元無定。不須歎去留。慚吾猶俗態。羨子又仙樓。白雪吟誰和。靑燈影作儔。山齋重訪約。只俟病回頭。</text>
<title>次李汝瑩 之爀 碧桶飮韻</title>,<text>半畮方塘納澗流。此中誰繫採蓮舟。摘來數葉相傳飮。河朔千秋㝡勝遊。</text>
<title>莊陸寺。和族弟萬式詠雪。</title>,<text>邇來風雪甚。蕭寺斷參尋。荷笠翁垂釣。迷捿鶴怨林。禪宮成寶窟。騷客費高吟。霽景尤奇絶。岑樓獨賞心。</text>
<title>朴令公 泰斗 壽席。次愼矦 爾晉 韻。</title>,<text>優老榮光耀德門。從知葉茂在深根。九旬遐壽承天爵。三世崇班感國恩。日永琴樽娛白髮。樹晴庭院繞黃雲。環瞻左右多緋紫。怳是蓬瀛羽化羣。</text>
<title>次林矦 柱國 臘梅韻</title>,<text>東閣寒英綴瘦條。三春消息臘前邀。初擬新月當軒冷。更看仙雲繞砌嬌。揩眼幾同詩老詠。妒香恐被舞兒飄。回思民物元同理。培養孤根愼勿搖。</text>
<title>金鼎甫 夏九 赴任海南。臨別口呼。</title>,<text>海邑民多病。朝廷爲慮深。送君寄百里。盡意報宸心。</text>
<title>謝南而則 國璉 見寄</title>,<text>德愧龔公治渤海。政同成子嘯南陽。回看今世循良遠。安望仁聲去後長。</text>
<title>挽蒼雪權公 斗經</title>,<text>忠定名家復出贒。明招堂上琢磨專。蓬萊獻賦功名晩。閶闔封章義理宣。可惜論思虛帶地。那堪耆老不遺天。同宗厚誼曾傾倒。和淚雙懸草數聯。</text>
<title>挽南寓庵 九明</title>,<text>先君司馬昔同辰。末契登龍躡後塵。林卧幾時觀我退。雷封到處濟人仁。口碑海外三神國。足繭湖南萬戶民。寂寞文星今晦彩。不堪回首淚沾紳。</text>
<title>挽密庵李公 栽</title>,<text>名父家庭有子哉。儒林雅望屬重恢。明時未洩竆天痛。林下虛拋濟世才。舊誼曾從王翰好。眞詮幾向季章開。寢門此日無瞻仰。爲哭公私淚未裁。</text>
<title>挽孫持平 德升</title>,<text>迹滯京華今始旋。眼中名碩半黃泉。龍頭聲譽傾先輩。豸角威稜動海堧。廊廟未伸經國手。丘園虛送杖朝年。靑山何處封幽宅。題罷哀詞涕欲懸。</text>
<title>挽權晴沙 斗紀</title>,<text>森桂芳名耀德門。冲翁遺馥剩垂昆。投荒謾灑孤臣淚。卧峽猶唫聖主恩。玉井蓮叢先契厚。韋家花樹末交惇。今朝哭盡公私痛。回首鴒原半九原。</text>
<title>挽族叔山澤齋公 泰時</title>,<text>蘭谷聞香臭。明時起逸民。位微寧滿德。年卲定徵仁。文曲驚鞱彩。儒林失問津。兼將宗戚誼。題挽倍傷神。</text>
<title>挽李歙谷 守謙</title>,<text>百里非贒路。朝廷許卧治。如何遊岱日。未及返山時。判袂天淵暮。攀輀嶺海悲。天公知悔禍。扶櫬有孤兒。</text>
<title>挽南晩翠軒 老明</title>,<text>元季連年歸穸窀。轉頭人事足悲辛。蘭亭修稧追先分。桂帖聯名躡後塵。六品微官寧滿德。八旬遐壽足徵仁。臨詞不欲緘哀語。衍字兒孫慶福新。</text>
<title>挽成參奉丈 文夏</title>,<text>四知淸德裕仍雲。詩禮家聲振海濆。妙歲科名唐貢士。暮齡恩遇漢徵君。敎經肎屑籝金滿。得壽終膺頂玉頒。偕老八旬猶異事。更看同日起新墳。</text>
<title>挽蔡矦 獻徵</title>,<text>曾將薤水擬甘棠。遺愛偏深海一方。林下幾年休杖屨。世間無限閱滄桑。壽由仁得躋遐筭。爵自天頒荷寵章。委順處休何所憾。巢空堪歎彩毛藏。</text>
<title>挽盧上舍 世寶</title>,<text>吾嶺敦風到處然。泮宮新識却忘年。音容縱與山川隔。情志常隨夢寐懸。替面時披酬唱錄。呑聲忍寫誄哀牋。文星寂寞鞱光彩。回首東雲涕欲泫。</text>
<title>挽權上舍 適經</title>,<text>介潔風儀溫雅姿。天璆匪琢自無疵。情深魯泮虀鹽日。誼重韋家花樹時。杜宇驚魂啼後夜。大鵬摶翼誤前期。誰知食嶺相從路。遽起新阡使我悲。</text>
<title>挽洪主簿 相勛</title>,<text>華胄凋零嶺以南。故家詩禮屬誰堪。香名早振蓮池唱。大志還竆翊衛銜。七耋云稀仁可驗。一郞非少慶猶覃。龍門得御終辜願。滯宦湖鄕浪迹慚。</text>
<title>挽朴丈 世鉉</title>,<text>功名非志樂漁耕。仁智樓前送一生。每敍世交叨末契。更從贒器喚同庚。慇懃中夏傳觴地。惆悵高秋唱薤聲。吟病海山違執紼。仙輧何處閉佳城。</text>
<title>挽南任重</title>,<text>積德綿餘慶。風儀更秀奇。名聲初藉蔚。功業惜差池。洛下同詩榻。湖中共酒巵。可憐秋草裏。鄰篴正堪悲。</text>
<title>挽任正郞實兮 華世</title>,<text>積薪名位縱微卑。少小聲華似子誰。頭白南鄕看月夕。眼靑東洛踏塵時。沉淹一疾終難起。存歿百年那忍悲。寂寞封堂何處是。素旌披拂菊花垂。</text>
<title>挽權仲章 斗緯</title>,<text>吾宗運氣近衰零。賴有公家尙典刑。業襲弓裘孫繼祖。望高山斗弟偕兄。陳坊森桂偏奇命。郊夢玄龜暗割情。餘慶終爲仁者報。碧梧爭看鵠鸞停。</text>
<title>挽李顧齋 ○二首</title>,<text>世業惟詩禮。師承有父兄。展才違陛納。求志老巖耕。聖主方招逸。冥司亦急名。平生爲學報。秖得寫銘旌。夙昔同鄕井。中間離索居。欽風斂衽久。考德盍簪疎。頃枉鵝湖駕。仍繙鹿洞書。依然丹院別。回首淚霑裾。</text>
<title>挽黃直長 再淸</title>,<text>紫宮曾說夢中丞。爲賀吾公自此升。年位未充驚旅櫬。西風回首恨何勝。</text>
<title>挽李丈 檼</title>,<text>端重風儀長德姿。金無留礦玉無疵。門庭詩禮相傳日。几席雲霞獨卧時。世誼曾從連井厚。交情每感許肩隨。前冬夜晤驚春夢。回首佳城不耐悲。</text>
<title>挽李上舍 恒培</title>,<text>何來素幅此中遺。良友云亡涕自洟。尙憶芹宮連案夕。更憐渭樹接杯時。羅冤月桂眞堪惜。謝胄風儀竟莫追。身後剩看餘慶在。乘龍有客又麟兒。</text>
<title>挽南玉淵 國暹</title>,<text>離庭當日想遲遛。親意分明許遠遊。閭望方勤凶報遽。幽明千古恨悠悠。經明行篤雅溫姿。小得無難大可爲。尙慰初心雖莫遂。吾知必做在螟兒。</text>
<title>挽南大叟 應昌</title>,<text>來往仙槎歲幾翻。詞場隨處喜探論。生聯花甲情偏厚。採共蓮池義更敦。恨未王齡躋大耋。憐他羅桂抱深冤。吾衰慚負雞芻奠。存沒百年雙涕痕。</text>
<title>挽趙久之 德久</title>,<text>瑤琴半世少音知。獨賴英山有久之。忘我空疎從翰墨。愛君醇厚托襟期。休言小得爲今報。足見多孫剩後貽。吟病海陬違執紼。臨風揮涕寄哀詞。</text>
<title>挽柳順天 敬時</title>,<text>愛公溫雅泯畦畛。何幸同朝躡後塵。柏府忠言肝血在。桐鄕遺惠口碑新。位非稱德終三品。壽可徵仁過七旬。科甲滿門兒幹蠱。知應含笑去歸眞。</text>
<title>挽張夢汝 夢相</title>,<text>記得前秋客款扉。恠君猶著舊麻衣。十年利器寧容䩨。百戰䧺心未釋機。秖道鵬程應不阻。誰知鶴馭遽長歸。遙憐子敬琴亡慟。爲撫孤嫠老淚揮。</text>
<title>挽金癡翁性兼</title>,<text>南極祥光閟海東。龍山寂寞竹軒空。旁探傳記多聞見。博究天人妙會通。獻賦蓬萊嗟未展。題名蓮籍詎云充。披衾一語仍成訣。欲寫哀章淚不竆。</text>
<title>挽權一甫 萬</title>,<text>森桂坊中稱是兒。故家遺武儘昭玆。文聲藉蔚嵬三試。贒路崎嶇止一麾。春府昔蒙同惠好。棣軒今見半凋萎。臨詞叵忍公私慟。人物南州更有誰。</text>
<title>挽白壽應 命聃</title>,<text>老去偏傷舊伴虧。更將哀誄爲君悲。金蘭契分承先好。膠㓒深情自少嬉。賀榻還驚嬰二竪。榮途那忍哭孤兒。披衾一語仍成訣。從此論襟復與誰。</text>
<title>挽金鳴于 世鏞</title>,<text>七十光陰一夢疑。把牋今日若爲辭。斯文講議渾陳迹。士友追隨更與誰。滿壁圖書娛晩節。繞庭蘭玉塞前悲。回看畏壘遺墟在。爲哭公私淚濕頤。</text>
<title>挽李掌令 濰</title>,<text>大小科榮若摘髭。積薪名位何微卑。向來一度書珍重。此夜三更夢信疑。柏府風稜行避地。泮村煙景笑談時。吾南人物今餘幾。爲寫哀章謾涕洟。</text>
<title>挽南舜會 國衡</title>,<text>蘭亭遺馥得公贒。繫馬淸聲萬口傳。先契已從聯榜日。世交渾忘讓巵年。明珠在掌初攀桂。奇疾纏身遽上屳。獨立人間增楚愴。爲題哀誄送南天。</text>
<title>挽吳靑巖 三省</title>,<text>末路玄風變。於公見守眞。行高臨難日。誠篤倚廬辰。契誼從先重。交情耐久新。旌門繞玉樹。餘慶會振振。</text>
<title>挽張台甫 應心</title>,<text>遲暮頻驚老伴虧。關雲迢遞更堪悲。傳家懿行由心得。接物醇眞豈䫉爲。六袠光陰嗟倏忽。二男餘慶未差池。如吾後死無竆慟。耆舊襄陽復有誰。</text>
<title>挽朴肅而</title>,<text>氣度溫溫更美姿。平生制行卽吾師。忘年志許論經日。到老襟開對酒時。爵自天頒榮及祖。善由家積慶延兒。箕疇五福公何憾。獨立倀倀後死悲。</text>
<title>挽朴大卿 宗相</title>,<text>君家兄弟我知心。孝友芳聲夙所欽。慶壽堂中觴詠罷。龍山餘淚更沾襟。</text>
<title>挽黃富卿 基</title>,<text>海月家中不乏贒。溫容德器自天然。弓裘詩禮相傳日。耕釣煙霞獨卧邊。擲地曾憐猿肚斷。藏霄豈意鳳翔先。倀倀暮道無竆痛。哭弟餘哀強寫牋。</text>
<title>挽南上舍 應泰</title>,<text>三枝棣鄂映雙蓮。一代文聲動海堧。天道如何偏不整。白頭今日哭靑年。</text>
<title>挽朴上舍 泰胄</title>,<text>賓王鳴藝竝塤篪。獨步香名世共云。幸托末交同杜尉。猥居上第愧劉蕡。嬰痾歲久猶親卷。築室時移奄起墳。晩暮鄕鄰相失處。哀鴻孤叫不堪聞。</text>
<title>挽李仲玉 瑄</title>,<text>蚤登太學名。晩隱城市裏。安貧樂天命。對案竆書史。念昔墨庄遊。君我皆童穉。蓬心常倚麻。駑才賴附驥。彼此各衰老。兩地徒相思。三年不見君。匈音一夕至。悠悠卽遠期。冞覺感淚墜。聊成薤露辭。遠向箕城寄。</text>
<title>挽吳殷卿 三聘</title>,<text>文雅風流世共推。三朝刖玉命還奇。衰麻未闋身先死。薤露聲中倍覺悲。</text>
<title>挽族兄七友亭公 大臨</title>,<text>燀爀科名萃一門。從知善慶剩垂昆。尊親至養連三邑。榮祖隆光曜九原。人世難竆慈孝痛。泉臺也泣弟兄魂。丹溟士藪今寥落。春草江城涕自痕。</text>
<title>挽族兄江齋公 鳳興</title>,<text>朝來盈耳讀書聲。俄報仙車上玉京。謹飭端嚴由學得。溫和淳淡自天成。偏憐往歲玄衣夢。那忍今朝素紼行。回首西岑殘月裏。想應精魄拜先塋。</text>
<title>挽雙槐兄</title>,<text>翰墨功名志久灰。觀漁臺下伴松梅。崢嶸談論傾流輩。軒豁風儀動海隈。七耋光陰忙石火。二男餘慶看庭槐。吾宗自此衰零甚。秋草江城不盡哀。</text>
<title>挽族弟萬則 大規</title>,<text>老去何心謾涕洟。與君生世未差池。虀鹽泮水聯襟日。花樹墳庵促膝時。情誼不曾四從視。存亡自此百年悲。惟將後死無竆淚。灑向寒松雪裏枝。</text>
<title>輓詞[參判鄭彥儒]</title>,<text>丹旐蕭條一縣官。世間何事不悲酸。文章在我成名易。陶鑄關時展步難。美器明堂終棄擲。高旂大嶺獨盤桓。却憐知足堂顔義。想見高人素位安。世德山南有老成。廉頑立懦聳風聲。天衢發軔時丁否。里社懸車道更亨。八筭遐齡非液鍊。一經遺敎勝金籝。層標寂寞前塵隔。緬憶丹丘下榻迎。</text>
<title>輓詞[參判洪重徵]</title>,<text>雲海迢迢嶺樹蒼。中間魚鴈兩迷茫。秋堂蟋蟀悽淸響。曉宇星河歷落光。渭水霜毛揚晩武。桐鄕金甲播遺芳。洛中傾盖渾如夢。淸範依依月照樑。</text>
<title>輓詞[府使李齊嵒]</title>,<text>卓犖靑霞氣。蹉跎白髮翁。斯人遂至此。吾道竟何竆。天掩壽星去。地餘仁里空。輓歌送柩罷。抆淚向西風。</text>
<title>輓詞[同樞金夏九]</title>,<text>詩社何年此老完。舊題追憶卽槐安。頃年僕和公知足堂韻 郞星出宰歌謠起。吏幹拋回澗陸槃。知足兩言標素履。平頭八袠伴黃冠。同盟次第凋零盡。獨吊人間隻影寒。</text>
<title>輓詞[參議鄭權]</title>,<text>吾曾奉袂泮之濱。偉器魁姿迥出倫。場屋敗成惟在己。宦塗通塞奈由人。南宮橫竪三千字。東海優遊八十春。昔歲偶過長水縣。豐功尙藉吏民唇。</text>
<title>輓詞[參議鄭重器]</title>,<text>昔歲京華始遇公。一瞻知有丈夫風。翠蓮香澈黃金榜。列宿光浮百里銅。夢受絹籌仙老在。杖捐楡社達尊空。長川偉績終埋汲。誰抱玄機問化翁。</text>
<title>輓詞[持平李世泰]</title>,<text>大耋閒中老。淸朝員外郞。風流被嶺海。德望重鄕邦。不復承儀範。何知隔在亡。于門看後慶。丹穴瑞毛長。</text>
<title>輓詞[生員權正始]</title>,<text>傾盖初從泮水頭。軒然風采掃凡流。俄聞北海摶羊角。更報南州問牧芻。嶺外狂氛奇策建。案頭要禮晩功收。八旬歸化吾何憾。端爲宗人失庇庥。</text>
<title>輓詞[進士金聖欽]</title>,<text>丹山一別尙依依。十載音容夢裏稀。禁直橫經天眷注。湖鄕伐皷衆心歸。行裝淡泊三宜早。名字蕭條四品微。司馬同年零落盡。東雲迢遞淚雙揮。</text>
<title>輓詞[李益中]</title>,<text>八十人間世。送君獨自傷。孤心懸北闕。雅操守東岡。岐鳳丹山去。滄珠白日藏。功高不自伐。誰識絅中章。</text>
<title>輓詞[孫孟杰]</title>,<text>需世經綸八十春。江湖高卧太平身。圭璋美質顒顒聞。河漢文章的的眞。八嶺奇勳歸別手。一州仁澤說遺民。吾南自此風流盡。悵望丹丘淚濕巾。</text>
<title>輓詞[監察田光玉]</title>,<text>殘梅疎竹古堂隈。巾屨遺塵觸眼哀。漢水千年山石語。河陽一度縣花開。瞻依耆老如靈殿。奄忽儀容隔夜臺。仁里達尊俱厭世。桂蓮編上淚沾腮。</text>
<title>輓詞[生員柳晉鉉]</title>,<text>仙官風采動朝紳。歷數吾南有幾人。跡屈明時贒路塞。八旬虛老海東濱。丹丘兩老一時圽。仙仗飄然底處遊。長德山南零落盡。不堪回首淚橫流。</text>
<title>輓詞[趙喜堂]</title>,<text>海嶽魁梧秀。挺生第一流。橫琴觀百里。携酒傍三丘。需世才非拙。樂天壽自優。長川一片石。堪語戰功收。</text>
<title>輓詞[生員權墉]</title>,<text>追憶芹宮對案辰。踈慵幸接好風神。忠良孝友根天性。符采文章蛻俗塵。鶴筭八旬仁有驗。郞星百里命還屯。蒼茫末路吾誰與。遙望門庭玉樹新。</text>
<title>輓詞[生員李龜煥]</title>,<text>偉度魁姿迥出倫。堂堂標望自靑春。時平脂轄金閨路。世亂橫戈碧水滣。廊廟彙征千載會。園林優樂百年身。仙扃一閉開無日。歎息東南復幾人。</text>
<title>輓詞[生員權鼎揆]</title>,<text>天若生之不偶然。斯人合置鼎茵前。功名草草牛刀晩。世路悠悠鷺夢圓。海嶽精神星忽晦。湖鄕勳績史誰傳。堪憐知足堂前路。不見朋樽笑語延。</text>
<title>輓詞[生員南震萬]</title>,<text>早折蓮花晩桂枝。幾番名入九重知。明時擬展飛騰志。晩節虛拋遠大期。八耋光陰仁者驗。一方恩化舊民思。却憐先輩凋零盡。此日那堪後死悲。</text>
<title>輓詞 以下長水縣人 [同樞金聖輔]</title>,<text>夫君才德冠羣倫。稱是南州第一人。玉井採蓮潘步逸。月宮攀桂郢斤新。蘭臺曾置明心水。鈴閣還爲有脚春。緬憶當年平蔡績。公私哭倂倍沾巾。</text>
<title>輓詞[韓翼箕]</title>,<text>山南淑氣孕忠良。蓮桂芳名振海鄕。騎省郞潛時不遇。碧溪吏隱去何忙。文翁遺化今猶賴。武縣絃歌俾可忘。六嶺奇功人不薦。思惟世道涕盈眶。</text>
<title>輓詞[陸載鴻]</title>,<text>侯歸二十有餘年。宛爾絃歌在耳邊。壯績齊山瞻八嶽。深恩如水見長川。贒居下位難諶命。仁享遐齡可驗天。棠樹至今留雨露。老夫和淚寫新篇。</text>
