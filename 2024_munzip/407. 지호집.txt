<title>贈別尼山宰李丈 惟謙 退之</title>,<text>桃花如雪柳如絲。正是高堂惱別思。惆悵一尊須盡醉。明朝分手更難持。</text>
<title>方有結屋芝上之計。示鄕中諸君子。</title>,<text>幽人晩計托林園。準擬秋來起小軒。從此棲遲知有所。萬山湖海一孤村。</text>
<title>白雲山鷹巖。乃峒隱先生遺墟也。方有意卜築。適逢白雲山僧海叔於松壤湯井。次軸中韻。</title>,<text>仲秋纔訪白雲山。山上白雲閒又閒。何日誅茅歸舊業。共渠還𨓏白雲間。</text>
<title>陶山書院有吟</title>,<text>太白淸涼踏遍來。又於陶院暫徘徊。惆悵主人難共賞。強扶多病獨登臺。</text>
<title>丹陽郡感懷</title>,<text>先人昔日佩符時。小子當年降此湄。孤露卽今重到處。不堪吟斷蓼莪詩。</text>
<title>龜潭</title>,<text>踏遍丹陽郡。龜潭最絶奇。他年投紱後。吾欲老於斯。</text>
<title>贈黃友君美 璡</title>,<text>小庭寥落午鷄鳴。一點終南入眼靑。堪羨故人山下住。却將黃卷理心情。</text>
<title>敬次師門韻。贈君美。</title>,<text>幾年林下隱淪人。晩世明廷稷契臣。道大自來饒頰舌。不妨榮辱萃於身。</text>
<title>次李狼川美哉 惟彥 觀魚堂韻。以贈。</title>,<text>故人初解紱。高臥廣陵亭。檻外澄江白。天邊列岫靑。倦來惟濯足。醉去却忘形。勝地兼閒致。端宜繪作屑。</text>
<title>寄尹仲麟 趾善 兄弟</title>,<text>風雨蕭蕭已九秋。那堪節序日相遒。自憐鞍馬經千里。却羨親朋臥一陬。瀚水幾時能北渡。臺山來月又東遊。莫言兩地形骸隔。快讀瓊章滌盡愁。</text>
<title>夜深不寐有感</title>,<text>幽懷慼慼不成眠。永夜寒窓月色姸。志業未諧長臥病。可憐虛擲卅餘年。</text>
<title>雨後有吟</title>,<text>靑山寂寂鳥空啼。一任東風雨色凄。睡起小軒成獨坐。隔簾淸瑟響前溪。</text>
<title>懷韓明仲 德亮</title>,<text>山鳥嚶嚶盡意啼。晩天寥落晩風凄。空庭寂寞無人到。步出疏林坐石溪。</text>
<title>寄庶叔父</title>,<text>居然分手已經時。雲水依依入夢思。遙憶草堂風雨夜。靜對梅花獨詠詩。又吾先光秀卜牛眠。屈指如今過百年。夫子泫然修墓語。說與宗叔更拳拳。</text>
<title>次金斯百 錫胄 遊南漢山城韻</title>,<text>聞君蠟屐上高臺。踏盡南城二月廻。殘雪未消人迹斷。馬蹄輕處響乾雷。上西將臺韻又憶曾先后駐行宮。何似白登困六龍。忍見鳥飛難過處。路人猶指可汗峯。望可汗峯韻又靖社當時寔主盟。保障於此亦精誠。丹靑剝落空遺廟。風雨年年暗舊城。懷李忠定韻又掌兵何者制機昏。一衂徒然負主恩。聞道至今風雨夜。有時哀怨泣忠魂。北門戰場韻又形勝西門若劍關。下臨深壑上孱顏。一戰當時差強意。血痕今日尙斑斑。觀西暗門破賊處韻又遙看粉堞一凄然。衰草寒煙夕照邊。遺恥至今猶未雪。書生漫自撫秋蓮。題天柱寺韻</text>
<title>寄尹叔麟 趾完</title>,<text>憑欄盡日聽丁東。物色偏知雨後功。遙憶芝湖花滿發。白鷗飛處海棠紅。又吾人晩計海門東。形勝偏知造化功。最是望中奇絶處。滄波萬里夕陽紅。</text>
<title>又用前韻。酬趙君會卿。相遇</title>,<text>斯文一脈屬吾東。薄劣還慙積累功。春晩長安身抱病。不知門外落殘紅。</text>
<title>自江都初除諫長。又移都憲上京。舟中吟。辛酉</title>,<text>居留兩載但呻吟。愧乏絲毫副聖心。今日又承綸綍去。不才偏荷渥恩深。</text>
<title>扶安熊淵有吟</title>,<text>群峯矗矗夕陽邊。蓬島中間別有天。浪迹今來留一月。此行知是亦仙緣。</text>
<title>自熊淵將往煙起泊舟結寒島</title>,<text>纖雲捲盡海天秋。鼓枻中流興不收。待得月明波正闊。笙歌直擬到蓬丘。</text>
<title>高敞壺甁巖</title>,<text>南國溪山此最奇。三峯矗立似仇池。何當結屋老其下。穩送百年無所思。</text>
<title>成歡滌愁樓</title>,<text>匹馬南州路。秋風古驛樓。登臨一長嘯。散盡百年愁。</text>
<title>次李統制 舜臣 韻 二絶</title>,<text>海上殲胡處。千秋氣像高。英魂應尙在。倘佩斬鯨刀。又元來忠義氣。秋色與爭高。遺跡千年在。斑斑舊戰刀。</text>
<title>步退溪次東坡定惠院韻。以自警。</title>,<text>點燈默念往事悲。令人驚悸坐長夜。嗟吾稟賦參三極。精粹豈在他人下。秖緣妄念蝕本明。漸至邪慾如水瀉。顏事四勿曾一唯。所以千載孔聖亞。從今庶可痛自警。莫使怠慢長見借。用心於內敬爲主。孔爾明德無暫謝。孜孜不輟惜寸陰。仲舒之帷匡山舍。初雖矛盾久能通。自有眞味如啖蔗。人生百年能幾許。歲月如電眞堪怕。惺惺此念保無墮。免得傍人縱笑罵。</text>
<title>次朱文公遠遊篇</title>,<text>丈夫天地間。理屐當遠遊。行行且行行。但期遍九州。初從丘垤路。暫登陂陁畺。只可健吾步。安數神駒驤。大道浩茫茫。目下無八方。拂袖氣軒昂。拔劍心慨慷。矯首仰蒼天。雲日空輝光。靑山綠水裏。高歌長彷徨。還愁孤貍䕺。又復戒關梁。險艱苦多岐。令人生憂傷。羊腸九折坂。嵯峨堪斷腸。燕山八月風。鋒利盡裂裳。驅車此中過。壯志愈其剛。崇崇與沄沄。踏盡無不當。抹馬朝扶桑。登登陟太行。萬里不足道。咫尺視窮荒。丈夫當遠遊。胡爲守空堂。</text>
<title>李監司 泰淵 挽</title>,<text>一代論人物。英才少似公。筆揮千牒盡。政洽二南通。時議期方大。微痾命忽窮。西門鎖鑰地。誰復奏奇功。</text>
<title>宋珍山 時默 挽</title>,<text>齒迹師門久。因緣夙拜床。家聲元孝謹。吏績更循良。忽訝承凶遽。那堪攬涕滂。重嗟溫國老。不復撫衣裳。</text>
<title>尹大提學 順之 挽</title>,<text>梧老勳名大。文華復見公。箕疇八十壽。周禮六卿崇。舊德驚頻逝。明庭覺漸空。傷心先友盡。何處罄吾衷。</text>
<title>黃君美挽</title>,<text>胸次何曾滯一塵。皎然良玉絶緇磷。十年師友硏經業。半世林泉掃軓身。南谷佇看來鶴詔。北邙胡遽動龍輴。顏回短命乖天理。涕淚無從濕盡巾。又芝翁奇禍迥無前。浦老高名一代賢。是父是兒宜有後。斯人斯疾豈非天。荊花寂寞那堪說。鶴髮啼號更可憐。看取謝庭蘭玉在。只應餘慶自綿綿。又寄贅君家十載餘。自來情義弟兄如。幾愁湖海遙相望。却喜門閭近我居。尊酒笑談纔有日。屋樑嘷復遽成虛。峨洋從此絃長絶。可耐西州過故廬。</text>
<title>滄江先生趙公 涑 挽</title>,<text>精金益鍊玉彌堅。資性元來是大賢。事業已曾扶社稷。襟期還復類潛淵。一生靜對圖書地。晩歲長閒寂寞邊。廳馭忽驚遊汗漫。人間七袠卽眞仙。又先人執友兩三翁。厚契平生最我公。自是心肝同骨肉。幾多資益若麻蓬。明倫漫想西郊會。結社空聞秀谷東。舊事如今渾一夢。不堪哀淚落秋風。又憶得童年叩篋辰。春風座上講諄諄。深慙末學終無就。尙幸高論永有親。一別纔旬還此別。百身難贖痛吾身。從今南谷經行處。可耐羊曇醉哭頻。</text>
<title>申參判 翊全 遷葬挽</title>,<text>風範溫溫望若春。文華筆法更超倫。官登列棘心愈小。身歷危途跡益伸。一合延津經幾歲。再遷牛兆屬今辰。飜慙未著河東記。泣送靈車泝廣津。</text>
<title>任生 弘挺 挽</title>,<text>鄕里爭稱孝友純。妙齡詞藻亦驚人。可憐一疾成千古。埋却靑山未老身。</text>
<title>李正言子輝 光稷 挽</title>,<text>稼牧名家代有人。聳看輕翮刷靑春。居然一疾成千古。此理無由問鬼神。又固知攬涕徒爲爾。猶復含情不忍視。秖幸腹中遺血存。明明天道倘能恃。又翩翩丹旐向何許。咽咽薤歌渡漢舟。可憐玉樹今難見。埋却靑山不暫留。</text>
<title>白雲山別叔氏</title>,<text>平生心事水雲間。最愛鷹巖萬仞山。一別幾時重到此。秋風吹淚自澘澘。</text>
<title>斷髮嶺望楓獄</title>,<text>削玉芙蓉萬二千。遙看秀出海雲邊。安期徐福應相待。我亦人間第一仙。</text>
<title>正陽寺次淸陰韻</title>,<text>簇簇奇峯宛四明。蕭肅落葉又秋聲。天公餉我眞非細。捲盡浮雲萬壑晴。</text>
<title>宿表訓寺。又次淸陰韻。</title>,<text>忽驚淸夢到天明。臥聽風雷震壑聲。僧道夜來山雨足。百川遊屐趁新晴。</text>
<title>出山</title>,<text>幾年魂夢繞仙山。此日藍輿入洞天。萬二千峯收腳底。征鞭又向北溟邊。</text>
<title>泥橋嶺上回望楓嶽。次湖陰韻。</title>,<text>倦馬蕭蕭向北歸。涼風颯颯動人衣。仙山縹緲頻回首。怳入桃源夢也非。</text>
<title>安邊元帥臺</title>,<text>元帥高臺浪接天。登臨渾覺氣凄然。平生袖裏龍泉劍。欲斬長鯨未有緣。</text>
<title>國島遇風</title>,<text>死生有命元無動。忠孝慣心亦不驚。腳底風濤千丈海。孤舟出沒聽神明。</text>
<title>咸山有感</title>,<text>少日南塘雨色斜。憑欄長自賞蓮花。今來更到南塘畔。緣葉雖存異物華。</text>
<title>北靑侍中臺</title>,<text>高臺矗矗碧山隈。直壓層濤萬里開。銀海接天徒極目。夕陽唯見片帆來。</text>
<title>谷口月波堂。次文谷金公 壽恒 韻。</title>,<text>滯客重陽後。停車古驛時。驅馳渾欲老。懶廢久無詩。馬嘶南浦柳。魚躍北溟池。小軒聊借榻。斜日正遲遲。</text>
<title>登磨雲嶺</title>,<text>鳴輿咿軋極躋攀。百折危途萬仞山。直上高峯望八表。茫茫銀海互天間。</text>
<title>鬼門關</title>,<text>匹馬從戎向白山。行行已到鬼門關。平生許國丹衷在。不用臨岐浪涕澘。</text>
<title>朱村。次壁上韻。</title>,<text>長白山前塞日黃。鬼門關外暮雲涼。數聲羌笛伊州曲。剩使行人也斷腸。</text>
<title>雉城。贈後日仙。</title>,<text>先人按節廿年前。往事如今已渺然。惟有當時歌舞妓。不堪相對淚懸泉。</text>
<title>拜別伯氏之江西</title>,<text>五馬今朝發。秋風西海陲。烝民方失所。字牧敢言私。骨肉分離苦。關河道路危。臨岐無限意。握手更躕踟。</text>
<title>慶興有吟</title>,<text>城外長江江外山。胡山漠漠暮雲間。平生壯志劍三尺。直擬橫行斬伯顏。</text>
<title>西水羅。次朴季肯 世堂 韻</title>,<text>眼前怒蹴知靑海。天外奔巒自白頭。邊塞兩旬寧有興。西城一日始消愁。</text>
<title>吟示負羽諸君略效相勖之義</title>,<text>風采頎然萬目驚。佇聞匪久作干城。惟須潔已酬吾主。自有傳家苦蘗聲。</text>
<title>寄尹仲麟兄弟</title>,<text>羞將書劍走風塵。千里轅門此苦辛。仍憶故人棲息地。海山茅屋岸烏巾。</text>
<title>呈兵相</title>,<text>將軍躍馬似雷電。日落天山獵欲旋。猛氣已能呑古月。腰間頻自撫秋蓮。又先春戰伐震吾東。千古英雄尹侍中。磊落聲名須此日。莫令前輩獨專功。</text>
<title>塞上</title>,<text>天上日落閉孤城。城上寒風掣虎旌。半夜忽驚笳鼓急。將軍自領逐胡兵。</text>
<title>拜節齋祠 金節齋宗瑞</title>,<text>相公祠廟白山陽。再拜如今一瓣香。草木已曾知姓字。死生終不負明王。豐功百代宜芬苾。大節千秋尙煒煌。景仰元來偏有素。不堪淸涕落滂滂。</text>
<title>行營遇生朝有感</title>,<text>那堪客裏値生辰。父母劬勞有此身。未報深恩還失恃。秖餘殘命尙迷津。音容宛宛猶前夕。節序悤悤已廿春。永夜寒窓空掩抑。一燈明滅伴愁人。</text>
<title>寫懷</title>,<text>男兒天地豈徒然。素志曾非富貴牽。疾病可憐摧壯氣。衣冠空復逐時賢。胸中抱負渾閒事。頭上光陰任逝川。秖合早營山下宅。藥爐茶鼎送殘年。</text>
<title>上雉城南樓</title>,<text>凄凄春日尙寒哉。獨上危樓暫徘徊。元帥有臺知尹瓘。摠戎多伐說金台。陰山突兀胡天外。靑海蒼茫鰈域隈。目極長安何處是。生憎疊嶺蔚崔嵬。</text>
<title>次任鍾城愁州雜詠</title>,<text>平生志願在柴荊。晩歲如何滯塞城。未息風塵空老大。高人應復笑巖扃。右自述風力尋常沙石揚。兒童逐牧盡牛羊。時逢譯舌侏㒧語。知是山谿接鬼方。右述北方風俗一帶澄波是滿江。中分南北各成邦。向時款塞今難見。惟有高樓號受降。右述鍾城受降樓吾王軫恤在黎黔。裌纊洪恩嶽海深。須識至仁誠若保。共將華祝答天心。右述朝家給邊民木綿木花唐家林甫本邪回。嶺外群賢幾往來。自是臨汀爲禍首。無非一代棟樑材。右述辛卯士林惟言節制讋山戎。未識軍門亦捍東。可占人心終不昧。千秋報祀一堂中。右述皇甫相公大野茫茫古塞邊。漢將誰復奏屯田。蒭糧器械元無恃。廊廟終然亦倦眠。右述邊城形勢從知鞠賊本徒人。刀筆姦欺以活身。乘亂跳梁迎柒齒。當時六鎭盡同倫。右述壬辰六鎭變亂南人徒手起耕耘。躡武金台久服勤。僭號俄然還就戮。紛紛部曲散煙雲。右述李澄玉稱兵事不是無端涕淚揮。此身曾着侍臣衣。美人天末今安否。羨彼孤雲日下歸。右戀闕幾多邊吏事侵漁。可恨淸朝法網疏。安得繡衣持斧鉞。却將阿守付刑書。右述邊倅貪鄙漠漠黃沙近塞門。蕭蕭白草蔽前村。時吟拙句摹光景。秖愧才非杜審言。右述懷惟思風月共相邀。不羨橫金與揷貂。仍憶孔門顏氏樂。悠然淸興在簞飄。右述懷二老高忠日月輝。從龍玉貌困重圍。元山祠廟風聲在。絶勝將軍萬里威。右述元山書院</text>
<title>愁城客館。次壁間韻。</title>,<text>節齋被禍時。子孫盡殲。今無遺者。故節度使金公延壽。卽其宅相也。以淸白顯於中廟朝。嘗鎖鑰北門。實踵公武。其都護愁城。有一絶。尙掛在壁間。感而爲步其韻。以致意云爾。節翁奇禍溢當時。子姓從來更靡遺。宅相惟公能繼跡。凱風思切謾生悲。盛業煌煌極一時。邊氓口頌至今遺。當年藩落還如此。滿目風塵更作悲。附原韻昔日英陵北顧時。節齋專制算無遺。慙余空似表公額。淚落盈襟不勝悲。</text>
<title>聞洪叔平 萬衡 訃</title>,<text>內弟長安寄札來。故人冥漠隔泉臺。斷絃從此知難續。淸淚徒然落酒杯。</text>
<title>次朱生韻</title>,<text>天邊何處廣陵城。雲樹千重一望平。關塞兩年歸不得。幾多愁見夕陽明。附原韻夜深殘角起邊城。千里旅懷自未平。獨倚寒窓仍不寐。寥寥半壁一燈明。</text>
<title>閏月 庚戌年 二日。得家書。室人於前月廿一日丑時。無事分娩。且得弄璋。驚喜有吟。</title>,<text>自從墜失掌中珍。幾向荒原哭徹旻。積德元來應有報。喜聞重得玉麒麟。又不願功名聳一時。惟將壽命到期頤。仍知汝父懸車日。始見諸孫滿眼嬉。</text>
<title>又次朱生韻</title>,<text>蓮幕閒閒日正遲。撲簾春雪夢回時。翛然一室無餘事。據八聊吟七字詩。</text>
<title>洪吉州 字翼 挽</title>,<text>憶得深秋慶席開。幸從關外醉金罍。元知盛集眞如夢。更耐沈痾遽見摧。留榻一州遺澤著。歸輴五嶺路人哀。固應裹革酬前志。猶自汪然意不裁。</text>
<title>追哭洪叔平</title>,<text>靑門相送記前年。風味溫溫尙宛然。誰識乘化纔隔歲。剩敎流涕劇懸泉。慇懃別語猶藏篋。徵逐深情幾着鞭。萬事卽今俱已了。不堪隣篴夕陽邊。</text>
<title>載筆堂。次李季周 端夏 韻。</title>,<text>人間誰是駐流光。恥作書生老一堂。許國身輕千里遠。揮鞭意促萬山長。檻前已見春花發。雪裏曾經塞草荒。戎幕苦酸終底事。奇功徒自憶周郞。附原韻靑油談笑亦恩光。纔下君王白玉堂。三十年來官復設。二千里外路何長。文章敢擬追先蹟。學術終慙化北荒。要識腐儒經略處。鄭公新廟在漁郞。</text>
<title>贈會寧康處士世爵 處士本中土士族。己未深河之役。脫身東來。轉入北關。居鰲山之道高里。余自雉城入行營。歷訪其家。</title>,<text>中國奇男兒。東方病學士。天涯相對辰。慷慨百年恥。</text>
<title>吟示李君薲</title>,<text>聞君娓娓話。慰我寥寥時。共醉一樽酒。仍成五字詩。</text>
<title>贈別崔公近 振遠，李子芳 之馦。</title>,<text>萬里從戎客。三冬逐臭人。臨岐杳後期。莫怪浪沾巾。爾是雲中士。吾元日下人。如何臨路別。衰淚自盈巾。白雪關山路。蒼茫去住人。明朝各馬上。朔吹拂征巾。</text>
<title>又次贈 四絶</title>,<text>陶令千載士。蕭灑出塵人。我亦白雲外。將期岸葛巾。四序相推敓。惟秋最可人。龍山九日飮。風吹落冠巾。富貴非吾事。功名付別人。沈冥眞有味。漉酒用陶巾。夙心在一壑。雅志非今人。手採淵明菊。頭欹郭泰巾。</text>
<title>白沙祠宇</title>,<text>落落高名滿海東。一言扶紀賴吾公。潮州祠廟今猶在。長使行人拭淚瞳。</text>
<title>德山館有吟</title>,<text>踏盡磨雲四五嶺。強扶多病一登程。休言紫塞三千里。漸喜吾行近玉京。</text>
<title>登鐵嶺</title>,<text>從來南北限玆嶺。矗矗危峯近碧天。莫道羊腸元百折。吾行已到最高巓。</text>
<title>登俗離雲藏臺 壬子</title>,<text>離岳形勝冠海東。筍輿爲上最高峯。休言萬里山河大。都在吾人眼目中。</text>
<title>南平縣。次尤齋先生韻。贈羅生。乙卯</title>,<text>世道如今可柰何。涪州行色最堪嗟。知君返自春風座。高義東溟較孰多。</text>
<title>康津白蓮社。次石川韻。</title>,<text>借榻山房久。涼風夏疑秋。飄然出洞去。萬里一孤舟。</text>
<title>海中贈申華仲 銋</title>,<text>萬里孤舟遠。中天片月明。篷窓相對處。爾我百年情。</text>
<title>瀛洲館有吟</title>,<text>將身一入列仙鄕。洗盡塵襟骨亦香。惟有戀君丹血在。夢中常覺襯龍光。又大瀛環島碧天長。塵世如今隔渺茫。萬念因宜消除盡。杞人憂國自難忘。</text>
<title>遊遮歸</title>,<text>矗立三山碧海中。東崖剞劂極神功。今來過訪千年祕。我是蓬壺綠髮翁。</text>
<title>旌義途中</title>,<text>暫停巡海節。聊臥碧峯隈。故國千重隔。中原一望開。潮聲來百越。山色接天台。宇宙玆遊最。飄飄意不裁。</text>
<title>題瀛洲館 十餘年前夢中。乘船入大海。得一句。卽海外云云。嘗未解其何意。今奉使耽羅州。怳然如當時夢懷。益信萬事有定。遂足成一律云。</title>,<text>海外魚龍窟。天中日月臨。此詩曾有夢。今役豈無心。觸目渾如舊。乘危漫整襟。行藏知已定。異事入孤吟。</text>
<title>遊耽羅翠屛巖</title>,<text>曲曲蒼巖下。澄澄鏡面開。聊乘觀海興。一棹更沿廻。</text>
<title>留別李懷德君燮</title>,<text>禍福終誰問。榮枯且莫論。平生湖海氣。可惜此沈淪。</text>
<title>海南頭輪寺。次淸陰諸賢韻。</title>,<text>聽說兩相國。於焉辦壯遊。共看千疊翠。相對一堂幽。白雪留人口。淸芬映濟州。吾行又幸耳。却到此山陬。又兩地迢迢路已分。懷人一念幾朝曛。却將數句新詩去。爲是通家最我君。右贈白玉峯後孫</text>
<title>邊山聖啓寺。次先府君韻。</title>,<text>余自耽羅竣事歸來。歷入邊山到聖啓寺。則壁間有先人七絶一篇。先人於乙未夏。以大宗伯承命。遍視兩湖關防。此蓋有懷。故友朴參判潢而述者。贅翁其號也。其時鎭長偶得之。遂梓木以掛壁云。噫。自乙未至今歲月。倏已二紀。余以孤露餘生。亦以王事過去。感念今昔。不勝悲慕。謹垂涕而次其韻。時乙卯季夏也。先人審察海防時。踏盡邊山一帶奇。今日偶然尋舊跡。不堪悲慕涕雙垂。附原韻贅翁巡檢兩湖時。每道關防此最奇。偶我來遊君去遠。欲尋陳跡淚先垂。</text>
<title>平海。次白洲韻。留贈浩然亭主人黃湜。</title>,<text>閒蹤偶爾入金華。萬樹蒼松十里沙。鞭石黃翁知在此。却嗟無計訪仙家。又幾年乾沒滯東華。此日逍遙踏玉沙。明月滿天天接海。怳如身在述郞家。</text>
<title>次文季叔韻</title>,<text>師門消息近何如。念到蓬山涕有餘。安得與君携手去。春風座上共聯裾。</text>
<title>拜翼成黃公 喜 畫像</title>,<text>昔曾摹畫壬申秋。先子單騎往竹州。今日我來踵古事。自然凄感涕空流。</text>
<title>曺處士 敬燦 挽 靈巖隱士</title>,<text>憶曾銜命濟州秋。爲訪幽居駐海陬。脩竹千竿眞活畫。淸談四座更風流。深情幾荷芳緘惠。哀挽還驚峽里求。杳杳天南乖執紼。白頭揮淚望新丘。</text>
<title>雙城衙軒戲吟</title>,<text>躍馬揮旌仰碧空。將軍意氣一何雄。早知關外從戎好。不必詩書謾着功。</text>
<title>雙城有吟</title>,<text>南海纔還又北關。終年長是馬鞍間。淸翁直道吾安敢。却怪行藏偶一般。</text>
<title>濬源殿。敬次太祖大王御製韻。</title>,<text>日角龍顏故殿中。至今圖像尙英風。唐宗漢帝斯爲下。可見宗祊永不窮。</text>
<title>龜城累所贈金吾吏石東立 己未</title>,<text>湖西與關西。道路三千里。爾我旣同來。云胡去住異。</text>
<title>送魚生應瑞蒙放還京</title>,<text>喜子蒙恩澤。歸寧拜兩親。長安明月夜。時憶獨醒人。</text>
<title>夢拜先子</title>,<text>先子儀容夢裏親。丁寧誨語尙諄諄。覺來擧目還無見。驚起彷徨涕濕巾。</text>
<title>龜州有吟</title>,<text>奉使曾成海外遊。吟蘭今復塞西留。男兒壯志輕千里。恥作長沙賦鵩愁。</text>
<title>醒窩有吟</title>,<text>少從師友學關閩。畢竟終爲黨錮身。老去光華人莫說。爭如貽累聖明辰。</text>
<title>次黃君玉 玧 韻</title>,<text>病起秋風氣日衰。那堪白髮已絲絲。鳴珂躍馬思前歲。賦鵩吟蘭奈此時。從古浮榮如夢幻。秖今吾道屬悽悲。紛紛萬事何須說。念到涪陵涕欲滋。</text>
<title>次鄭東萊泰齊韻。贈天佑上人。</title>,<text>自笑平生一白癡。湘潭今又掩柴扉。山僧不識人間事。強謂春來定得歸。</text>
<title>次黃君玉韻</title>,<text>雪裏群峯塞草邊。思歸一念夜如年。浮雲蔽日空千變。不見長安更悵然。又何妨行已與今違。只恨當年入禮闈。早識榮枯都是幻。任從淸世掇荷衣。又忽忽流光易自傾。遂臣天末若爲情。美人杳杳音塵絶。極目雲邊望玉京。</text>
<title>次文生見示韻</title>,<text>舜何人也我何人。有志惟須味道眞。好向晴窓勤着力。免敎虛擲百年身。</text>
<title>金判書 佐明 挽</title>,<text>宗臣令胄卽名臣。玉立三朝盡悴身。地部高才喧萬古。西曹能事映千春。商霖正爾關輿望。木稼居然愴紫宸。從此明庭渾寂寞。一心殉國更何人。</text>
<title>次申叔弼 翼相 龍灣圖韻</title>,<text>緬憶當年國勢傾。諸賢次第萃邊城。先人諫筆淸霜肅。大老孤忠白日明。往事卽今輸幅畫。詩篇從古得閒情。白頭孤露偏增感。莫怪無從我涕橫。附原韻壬午年間地軸傾。滿朝冠蓋滯孤城。傷心東海波濤立。回首中原日月明。人世悠悠成古跡。江山歷歷有餘情。書生慷慨還多感。俯仰乾坤涕自橫。</text>
<title>鄭弼善 雷卿 大夫人挽</title>,<text>淑質生名閥。閨儀世莫倫。幾年鸞弔鏡。此日劍歸津。令子雖遘禍。賢孫足顯親。自官營葬地。泉下渥恩新。</text>
<title>永安尉洪公 柱元 挽</title>,<text>玉立淸標望若仙。文詞筆翰更無前。晉時子敬方追踵。先輩淮翁可並肩。一代豪華誰得似。三朝恩渥此爲全。盈庭蘭玉尋常事。自有頭男吏部賢。</text>
<title>閔判書持叔 維重 夫人挽</title>,<text>配德歸名宰。傳芳卽大賢。自能家有法。應復慶長延。正喜蘭芽茁。誰知臼夢遙。師門偏禍故。題挽涕漣漣。</text>
<title>渡江後有吟 乙丑燕行</title>,<text>邈邈天山雪。蕭蕭駟馬鳴。平生報主意。萬里一身輕。</text>
<title>途中漫吟</title>,<text>志士元多感。天心亦不仁。如何寰宇內。戰伐尙風塵。</text>
<title>山海關</title>,<text>秦皇空築怨。魏國謾增郛。無賴興亡事。分人但長吁。又天地風塵暗。山河道路難。傷心吳季氏。空入穆陵關。</text>
<title>北京</title>,<text>煙鎖黃金臺。風寒易水波。英雄多少恨。惟有淚傾河。</text>
<title>寧遠衛贈人</title>,<text>白髮三韓使。靑春萬里歸。相逢還作別。臨路重依依。</text>
<title>宣川有吟</title>,<text>皎皎寒梅樹。開花近玉欄。臨風三嗅去。留與後人看。</text>
<title>榛子店</title>,<text>胡笳幾拍喚新聲。千古堪憐哀怨情。行到永平增感慨。壁間今有桂娘名。</text>
<title>瀋陽。次桂娘文蘭榛子店韻。</title>,<text>竁幕寧論少日粧。天涯空自淚霑裳。琵琶一曲人休奏。此地從來號瀋陽。又天山積雪帶斜暉。故國茫茫信息稀。惆悵世無拯濟手。剩敎哀淚浪霑衣。</text>
<title>玉河關夢拜白沙</title>,<text>丙寅二月八日。在玉河關。曉夢拜白沙相公。相公謂我曰。君性品最直方云。而李承旨世翊令公應製七言長篇。亦及沙相此說。覺來歷歷在眼。殊感賢相評語。乃以直方爲堂號。仍吟一絶以記之。分明夢裏拜沙相。謂我天資最直方。深荷昔賢勤奬許。恭將二字揭書堂。</text>
<title>讀野乘有感</title>,<text>南樓事明白。大義秋陽曝。臧洪不同日。死生分榮辱。</text>
<title>讀史有感 己巳</title>,<text>武侯出師表。文山正氣歌。英雄千古恨。長使淚傾河。</text>
<title>有聞</title>,<text>百世在前百世後。蒼天寧有此深冤。直欲籲天終不得。高名應許海東喧。</text>
<title>有感</title>,<text>那知聖明世。有此唐家事。往轍固昭昭。誰能感天意。</text>
<title>又有聞</title>,<text>痛哭諸公事。緣何有此禍。朴君尤慘酷。其禍烈於火。</text>
<title>聞沃州凶訃 時文谷金公竄珍島。受後命。</title>,<text>麟鳳元來絶世珍。十年黃閣德彌新。如何摧却擎天柱。雨泣空敎遍海漘。</text>
<title>聞合啓蒙允 時尤庵先生遭合啓。蒙允。</title>,<text>仰天天漠漠。俯地地茫茫。痛哭耽羅事。千秋淚更長。</text>
<title>悼文谷</title>,<text>驚聞天柱折。柱折柰天何。自切杞人憂。休言我淚多。</text>
<title>無題</title>,<text>平生攬涕黨人傳。今日寧知到此身。想得是非終不泯。秖應千載剩傷神。</text>
<title>謝鷄林尹任德章 弘望 來訪。且有書勸我搬家團聚。故詩以答之。</title>,<text>天末誰能問謫居。感君高義古人如。莫言團聚爲良藥。每得京書涕滿裾。</text>
<title>贈朴晦仲 文郁</title>,<text>多君高義薄層雲。千里相尋到海濆。惆悵俄然還作別。不知何日更論文。</text>
<title>贈李仲求</title>,<text>空山寥落掩荊柴。杖策時時到水涯。何幸逢君連夜話。頓然開盡百年懷。</text>
<title>別仲求</title>,<text>故人千里返鄕園。匹馬艱闕過海門。想得旅窓難着睡。秖應明月照孤村。</text>
<title>得京報</title>,<text>淸時受玦臥邊城。夢裏風波骨亦驚。耿耿杞人憂國意。終宵不寐到天明。</text>
<title>贈月城吏朴再雄</title>,<text>勞君數日筆。寫我平生事。所以去留間。自然難爲意。</text>
<title>秋夜</title>,<text>窓外蕭蕭雨。燈前㶁㶁泉。羈人愁不寐。永夜入枕邊。</text>
<title>詠松柏</title>,<text>草木經風霜。千林葉盡脫。惟餘澗畔松。鬱鬱尙凌雪。</text>
<title>訪梅 庚午春</title>,<text>一樹梅花枕碧溪。幾多風雨色悽悽。今來爲翦藤蘿盡。三嗅淸香到日西。</text>
<title>傷心</title>,<text>傷心莫問前年事。欲說前年淚濕纓。喬木盡顚風雨夕。況聞坤軸又西傾。</text>
<title>熊村偶吟</title>,<text>寬閒洞府絶塵喧。翳日桑麻自一村。山外不知風雨惡。世間今有武陵源。</text>
<title>雨餘</title>,<text>春山漠漠雨霏霏。滿壑川聲響石磯。休道眼中無客子。未嫌終日掩柴扉。</text>
<title>贈李賢哉 師顏</title>,<text>蕭蕭楚澤斷人蹤。可耐行吟意萬重。深謝吾君多義氣。強鞭贏馬此相從。又驚心世事至於斯。黨禍寧知又見之。回首洛閩派已絶。剩令千載漫含悲。又玉溪巖石萬山中。少日探眞迹已空。惆悵送君歸故里。想應遊屐趁秋風。</text>
<title>贈洪君汝成 禹寧</title>,<text>憶得蒼黃就道時。豈知今日有前期。欣成閱月團圓會。忘却行吟楚水湄。</text>
<title>聞李尙書季羽 翊 以前月二十五日病卒於冠山謫所。痛悼有吟。</title>,<text>玉立三朝老判書。幾多廊廟久曳裾。同時竄逐今冥寞。泣向南雲涕淚餘。</text>
<title>聞退憂金相公 壽興 以今月十二日捐館。有吟。十月十七日。</title>,<text>忠孝家聲冠海東。上相功業弟兄同。驚聞天上騎箕去。衰淚汪然落晩風。</text>
<title>贈智一師</title>,<text>亂山千疊一僧歸。細路迢迢已夕暉。想得上房春寂寂。白雲平壑掩柴扉。</text>
<title>偶吟</title>,<text>春山寂寂雨霏霏。盡日孤村獨掩扉。惆悵故園歸未得。每憑魂夢省慈闈。</text>
<title>寄楓田趙老</title>,<text>少日淸遊在杜谷。秖今魂夢繞漁磯。遙聞皓首楓田老。杖策猶能每獨歸。又憶得年前嚴譴時。逐臣殘命僅如絲。故人風誼人誰及。送子慇懃遠問之。</text>
<title>聞趙耘之 之耘 訃</title>,<text>休休風味古人行。情義元來若弟兄。誰料天涯哀訃至。不堪遙望涕霑纓。</text>
<title>家叔書中盛稱鐵兒。吟成一絶識喜。</title>,<text>家叔書來道鐵兒。炯然眉目自孩提。吾門積慶應歸汝。絶足元知是駃騠。</text>
<title>咄咄吟</title>,<text>咄咄復咄咄。世事何咄咄。禍福何相換。是非何相奪。賢邪何混淆。刑賞何怳惚。芝蘭何憔悴。荊棘何蔥鬱。鸞鳳何失勢。鴟鵂何橫絶。嚴霜何遄降。霈澤何久渴。太陽何不照。陰雲何不滅。咄咄復咄咄。世事何咄咄。</text>
