<title>冬至上使南判樞元平渡江寄三絶句。適有別咨官之行。次韻却致。計當▦關內達之。戊辰</title>,<text>盧龍城外柳絲垂。得得㱕裝▦首詩。豈識蕭園病居士。梅花落盡苦相思。勸傾金瀾淺深巵。饒罷玉▦冷暖▦。金瀾酒用周麟之海陵集冷暖碁用杜陽雜編日本人事 怊悵春城先▦▦。▦憐人事喜參差。▦▦先生朝天錄有贈南春城▦▦▦行絶句怊悵分歧自今夕。可憐人▦▦參差。▦▦先我着鞭尙不▦不恨恨也。一曲悲歌弔漸離。燕河嗚咽恨空滋。惟應羣籍存公論。屈指輶車載到旹。</text>
<title>次楓臯元日韻却寄。以戲楓臯乙酉年八月生。二首</title>,<text>去年之夕今年晨。未便▦▦卯▦辰。尙對梅燈伏餞臘。且停椒酒莫斟春。此時半齒無加我。何處一頭肯讓人。惟是細將生月計。許爲公▦▦應眞。▦是千年等隔晨。何論小戊又雌辰。後先潮是一般水。遲早花非兩㨾春。人眞兩韻缺</text>
<title>今年都下餙燈甚盛。觀者坌集於南北諸麓。竟夕甚雨。昬黑淋濕。無不狼狽。朴生善性適到。拈杜韵聊與賦之。</title>,<text>專看八日四方來。墊笠▦巾▦可哀。謾欲連空張大傘。不堪衝滑上高臺。非無豪富▦油▦。疑▦仙人噀酒杯。浴佛由來傳古語。且求▦腦好燈材。</text>
<title>次韻南元平送示兩帖</title>,<text>承示兩帖。甚是瑰▦。▦亭 ▦錫▦ 可謂鳳鳴於烏噤之日。大▦ ▦▦ ▦▦簡古典整。其叙論處纚纚無窘。足爲▦▦▦▦。是可以銘諍臣而光貞石。又如諸城 ▦▦ 書▦▦陽 董誥 篆。盖不見一時人物之美。若玉水 ▦▦ 之欲其墓刻必流傳海外。其意良苦。雖未及見其人。足知其爲名父之佳子也。吳南禺 鼒 焦墨水仙。筆勢翩翩姸㓗。嗅之生香。逼似趙松雪▦▦。近▦混點胡抹。務以恣肆而眩人者。洵可愛重。其詩與字。亦楚楚名士。李翰林 鴻賓 飛雲洞二律亦佳。銀海石溪鶴影虬紋等句。定是宋荔裳一派。陶季壽 章潙 長篇。同社祀坡公。其事已韻勝千古。詩又奇宕秀縟。眞喜靖節之賢裔。秦小▦司冦知亦淮海之▦。建蘇公祠於杭州。種梅百本。可謂能篤世好矣。但蘇公之後。於今無聞有人。陵夷殊可嗟歎。洪介亭 占銓 詩如其字。▦知七言長韻。最難爲工。往往有掩瑜者。鄧嶰筠 廷偵 吳蘭雪▦諸作▦佳。鄧之金山燕磯涿州三篇。▦能▦▦漁洋。足名絶唱。筆學容臺。居然出藍。吳▦▦摹東坡而不免出璞挾鑛。張船山畵蘭▦雖不▦帖中。卽此詩而想見其有逸致。此帖可稱潁中書畵船。恨無壑可藏而不還也。偶存稾標題大好。亦須卽旋細▦▦得快讀。切希切希。如以▦務煩擾。遂閣此閒事。山巨源之見黜於竹林。不亦▦哉。凌波何處至。羅襪穩無聲。蛟娣應心折。冰人忽目成。玉橫釵股冷。香蘸鈿臍淸。想見吮毫士。南禺老艸楹。右次韻南禺山樵吳鼒。春陰過葉雲谷。仍題其水仙畫冊。山牕晝日靜烘紗。菊影蘭馨錦子斜。書畫俱堪名韻士。性情兼喜比秋花。匏庵老傅雖殊代。勾曲山人亦大家。知有老來消遣法。卷中眞可托生涯。吳詩性情吾輩近秋花右次韻吳蘭雪題張船山畵叢蘭野菊未見飛雲洞。寧知東復西。洞觀詩妙處。雲想筆飛齊。滃滃噓虬窟。溶溶疊鹿谿。看君題詠好。應愛碧山棲。不信惟玆洞。飛飛別有雲。▦▦閒▦影。峯疊妙▦紋。履躡看膚寸。囊搴可手分。▦▦携杖去。華頂挹層氛。右次韻李翰林鴻賓飛雲洞梅花祠屋祀坡公。夢澡冰▦欲往從。平生有此一瓣香。不獨后山爲南豐。公昔捫指沙中弩。至今舒李鬼蜮數。文章氣節出萬古。自與名士作宗主。幷祀淮海事更奇。二公精霛應有知。遺像巍峩相對▦。酒盞茗盌如當時。陶君作詩少人和。益知秀句出寒餓。君與少峴皆繩祖。先生無孫獨埳軻。老泉譜後有幾人。不聞靈珠產淮濱。何必雲仍牖下享。社祭尋常薦溪▦。瓊雷儋耳亦何處。文殊擁護乘桴去。卷中琅然聞笑語。未信先生今物故。淸風明月不用錢。餐霞嚼星閒留連。玉局香火通帝闉。崆峒春色攀無緣。公以▦▦建中靖國元年。卒于常州。有贈孫志擧詩云我從海外㱕。喜及崆峒春。又有和志擧見贈云灑掃古玉局。香火通帝闉。皆是年作。 此祀應共江河廢。社酒年秊同人醉。莫問祠堂在何許。想見水淸山復翠。右次韻陶季壽章潙邊同社諸子祀坡公比於看花情更急。讀君詩句字猶濕。▦▦▦上一畒園。此中居然容我入。雅集圖▦折風笠。梅子如彈齒生凉。竹孫新逬釣竿長。酴醿架倚薜荔牆。花間小搆名萋香。紅闌逶曲夾脩廊。▦斷流水界夕陽。忽▦松風灑人頂。水中分明見我影。▦彿身在湖上艇。獨駕風雨凌飄蕭。跬步萬里神▦▦。夢破猶恨情盡橋。右次韻吳蘭雪萋香軒小雨旋晴麥已秋。雛聲滿樹綠陰稠。欲知田舍家風好。看取門前舐犢牛。秫田茆屋古江陰。野性鄕情一往深。▦▦▦人耽種樹。作書多事覓來禽。右次韻鄧嶰筠絶句題顧南雅蒓畫卷</text>
<title>題楓桂帖次韻</title>,<text>不恨於楓嶽。未曾目一沙。文章競玅絶。巖壑瞭橫斜。誰謂子非我。吾知葉是花。夜來如有夢。佛地共留茶。</text>
<title>代簡答屐翁竹石</title>,<text>卧誦兩公書。喜甚睡難爲。攬衣不能寐。一夜何苦遅。虛堂稍生白。卽起窺檐垂。風聲振園木。黑雲西北馳。如將下大霔。定添一段奇。探晴皆所能。冐雨還復誰。常恠樂窩翁。不出太固而。旣始不可止。此日難再期。乘衛更簡從。眞率乃甚宜。磬舘壺榼出。▦▦瓢屐移。一筒復一卷。斗生亦有持。如此便足了。快去勿復疑。但思壺中人。若若腰間垂。無將聞此遊。缺</text>
<title>同諸僚遊水聲洞</title>,<text>不管人言是和非。玆遊休▦▦時違。春來熱鬧妨閒興。秋望崢嶸欲義肥。一日▦▦猶勝會。萬家鐘鼎竟誰歸。百年未覺居然暮。心事無勞可有機。</text>
<title>九月十五夜。月有蝕之。</title>,<text>誰食中天月。蝦蟆豈足嗔。滿盈須自害。圓缺本相因。無愧人皆仰。非爲德不神。還須釋衆罪。淸照更看新。</text>
<title>承命監享華寧殿有感。吟呈留守李台仲輝。集斗</title>,<text>夾道松杉灑淚回。喬山祇謁感難裁。拜香羡有齎誠地。馳傳疑如趁召來。共賀虹流何日事。怳瞻日表昔年陪。保釐自古推耆宿。莫道分司是外臺。</text>
<title>戲題更寄仲輝台臺</title>,<text>千首詩輕萬戶侯。多於千首更無籌。一官成集何論許。五字長城獨數劉。畫戟淸香饒暇日。胡床月色倚高秋。相逢漭漭漭梧雲遠。齋燭愁人淚暗流。琶西翁似劒南翁。六十年來萬首同。一一誰能更僕數。多多益辦咄嗟工。江山花柳蟲魚鳥。▦▦雲烟雨雪風。更喜華城佳麗地。吟朝顯夕興難窮。</text>
<title>次晉州牧李光仲寄示韻却寄</title>,<text>舊遊如夢。新別堪▦。昨日以前。便屬前緣。今日以後。難竚後期。▦▦悵惘。政自黯然。忽辱郵筒。瓊章滿牘。感▦▦之纏綿。歎音節之鏗鏘。輒此缶和。實愧▦濫。秖形殷懷。仰希揆覽。湖竹吟誰和。嶺梅書更來。二年輸欵契。百里役瑰才。應憶楞迦屐。難▦矗石盃。相思日以遠。㱕夢爲遲回。</text>
<title>次韵楓臯難射長篇</title>,<text>欲說䠶之玅。此語殊玄漠。人謂射以手。我謂䠶以脚。彼爲地中蝟。我爲枝上鵲。脚固非執射。無脚手仍弱。鵲固無他異。蝟見自畏約。須以全身䠶。所發皆可却。臂雖極機運。心如有嫌怍。任力儘能彀。欲巧終虛拓。基鄕而猿號。羿仰則烏落。偉哉技至此。其神常自若。人之不能然。神擾妄先作。孤矢豈爾殊。鳥獸亦我度。嗟乎今之射。規䂓惡智鑿。必要無不中。不須爭一着。我今著䠶說。憑君束高閣。</text>
<title>睡起復用前韵却寄</title>,<text>乍覺旋餘睡。形息神亦漠。屛暗猶闔眼。被溫稍舒脚。微認枕下蟻。時聞窓前鵲。萬慮儘悠忽。可骸皆惰弱。慵卧自妙悟。寧可與君約。書去君無答。詩來我將却。但於百年內。相與兩無怍。苦樂盡內遺。利害幷外拓。惟須坦蕩蕩。不妨長落落。▦兒我之初。到老耻不若。能省歡喜妄。亦解懊悔作。大▦智與愚。汩沒爭臆度。支離生爲全。混沌死於鑿。騰騰夢無已。昬昏睡仍着。作書忘所語。從今筆欲閣。</text>
<title>次韻洪尙書 明浩 回巹宴 己巳</title>,<text>我笑洪崖是半仙。吳江女士但高年。彌甥定過楸翁健。壽母能生忍相贒。不老花籌雙巹酳。鎭長春繫兩繩緣。殷勤遍報諸郞語。照例君家每此筵。</text>
<title>暮春北洞</title>,<text>對坐渾忘露濕衣。長松落落月輝輝。惡詩相狎花無忤。窘飮思逃酒有威。洞口疑逢漁子入。壇心猶想羽仙飛。將身漸覺趨朝懶。判欲林間宿不歸。</text>
<title>歇庵金大叔 明淳 過余。遺其所持扇。扇上原有寫詩。仍依其韻。幷新扇四枚却寄。</title>,<text>浩浩元規塵。送君行路衢。失盃寧化羽。忘筌豈得魚。看爽代拄笏。聞歌替擊壺。是宜還趙璧。兼擬操齊竽。將期置懷袖。匪希報瓊琚。廉者儘不取。媒取堪邪歈。小大均塞馬。好駕北征輿。大叔爲海西伯。纔已病遆。旋拜北伯將行故云。</text>
<title>燈夕於白蓮西麓。同朴令舜可 宗薰 登賞。拈韻卒成。向與楓臯，屐翁先約此日之觀。旋皆有故未諧。以此簡寄。</title>,<text>一夕珠花錯地紅。赤城丹▦爛相通。是時玉帝觀天下。應記祥光徹海東。蜃蜃起樓浮市月。龍龍銜燭上潮風。齊軍减竈還明日。前▦參差恨未同。</text>
<title>雨中於西院直廬。記小庭所見草木。三首</title>,<text>老少年自太衒糚。番山丹苦不能香。可憐萹荳無多實。只解勾纏向四傍。錢葵倐忽到頭空。石竹幺麽點眼紅。獨有幾枝堦上菊。寒花偃蹇待西風。花羞葉殢太嬌癡。到老應橆相見期。一種情根終不死。勝如蘭棘謾同旹。</text>
<title>七月之晦。招趙元卿 鍾永 飮于城西澗麓。自明日禁酒。盡此日。不可復近盃酌也。</title>,<text>罇空日落可如何。誰與明朝卷白波。君惜秌山無續賦。我憑宿醉且長歌。醒非患獨騷奚讀。老不妨狂酌更多。相送已忘相對語。共憐筇屐蹔婆娑。</text>
<title>同屐翁，淵泉 洪成伯直閣，石坨 朴舜可待敎。於岳西吳氏園老楓樹下。以泉竇石刻楓林甘泉四字。分韻各賦。四首</title>,<text>氣色相暎發。蒼松照丹楓。有此林樹好。未覺秋山空。短髮不堪搔。長嘯倚西風。今日非昨日。明年幾人同。今世無麴生。此山愁謝公。餘生欲忍醒。凋顔那復紅。時適有酒禁欲識吾輩契。煙霞意自通。嵇阮足林下。頗牧在禁中。時楓臯直摛文院</text>
<title>有懷竹石按使。率成却寄。二首</title>,<text>竹石重修浮碧樓。徵記於屐園太史。後幷其所題古詩十四韵鏤印見惠。屐翁又詫竹石送五縑潤筆。僕向得竹石兩牘兼寄紅露香煙。尙未作謝。蘿坪卽三登古號。素産佳烟。今適禁酒。紅露雖不可復得。佳煙欲其如韋蘇州送橘故事故云。今年五路歉荒。關西獨熟。竹石治聞藉甚。當數以今之吳隱之也。鎖鑰西門四十州。常如無事翠園幽。羊毛細字砑紅紙。鶴氅新詩浮碧樓。雞犬相聞千里地。禾麻獨有一年秋。問君何術能如許。只爲廉泉倒沸流。烏絲新鏤好篇章。小摺尺號手爲忙。潤筆誰將怒裵令。懶書君豈責嵇康。酒消煩惱鱗鱗紫。煙散幽憂股股香。題後勝如三百顆。萍坪留待滿田霜。</text>
<title>送副使赴燕 十首</title>,<text>錯龍寶榼餉金瀾。舞遍銀貂小契丹。紗帽網巾椉馬去。肯管傍人作戲看。淬鋒隱隱狗牙鑌。八寸相當七尺身。誰與能成終夜話。當時猶有記刀人。益老交遊遍大都。閻姚虞趙盡名儒。舊聞倘得今行見。東史眞堪補兩朱。爲訪涿州古寺春。不移影樹是前身。卽今白日西沉久。獨葆東枝未作薪。陳欵宣牋劉鶴香。進中精筆玅錐鋩。可憐燕産無多好。忍說如今物亦亡。飰椀旋嘗鐲腦紅。重羅麪角雪酥同。南朝忍笑南樞密。載到牛魚作魯公。易水東流無盡期。黃沙白艸任風吹。荊卿消息不堪問。日暮空吟馬戴詩。行到北平駐馬頻。頎然白晳又其人。彝倫禮讓談殷漢。有淚無緣可滿巾。孛纜霏微嫰屈林。北燕洌水異方音。相逢未便輕輸語。默默惟將口指心。堂花買取數枝橫。嵌畵油牕煖炕明。燈下相尋君是我。寒梅亞影見同庚。</text>
<title>扶旺寺監煎瓊液。雪夜寄楓臯。</title>,<text>天上侈傳白玉京。人間忽有可何名。誰期諸佛辦今夜。欲挾飛仙忘此生。頫眩汞砂流瑟瑟。仰驚金粟散莖莖。豈無雪月他時好。淸絶難兼萬仞城。僕來此已五日。自入白雲山門。以不作詩爲解脫法門。亦坡老懺斷綺語之意也。雪旣旋霽。月又盈魄。於所謂仙遊臺。徘徊眺賞。夜久益覺空明。滉漾。淸爽之氣。沁人心骨。萬山寂歷。五蘊俱空。殆不禁喜而欲狂。遂復癢作。拈坡韻率成。如有持金剛經色觸戒者。當罰我以掃雪頭陀。眞堪拍手呵呵也。</text>
<title>次韻屐翁山中見寄</title>,<text>一作山中客。石意又松心。尙嫌雲可指。旋喜雪初深。丹竈銘新句。靑山得賞音。知君相憶意。容我卧雲林。</text>
<title>次韻楓臯見寄絶句 三首</title>,<text>白雲蜚雪滿寒空。玉井芙蓉指顧中。始會拈花微笑意。不關人詫看丹楓。是我甘心是苦心。寒宵煨芋宿禪林。十分朙月二分雪。君謂此山深不深。山中日日卧看雲。俗物紛紛何足云。忍欲明朝相別去。秖緣山外有如君。</text>
<title>屐翁爲關西伯。行將別矣。會于西山之水聲洞。占韻賦之。庚午</title>,<text>誰將無事但圍棊。未信林中夏日遅。不妨眞成輕薄尹。其如非復別離時。水聲長似與君語。山爽頗能催我詩。怊悵明年逢斗酒。雙柑可獨聽黃鸝。日者與楓翁屐翁適有携柑聽鸝之語故云。</text>
<title>一絶句書扇頭。送屐翁按使。</title>,<text>心如白日氣如雲。處處相隨賴有君。又作淸風隨更遠。關河千里遍氛氳。</text>
<title>寄別密州使君洪元禮。兼簡萊伯尹聖瞻。魯東</title>,<text>丙辰春。余謫補屛山。元禮時爲達城通判。族祖柳陰公守永川。共約遊東萊至梁山。尹令聖瞻官是郡。爲余爲東道主人遊萊已。柳陰伴元禮轉往密陽。期賞月於嶺南樓。余適有事先㱕。今已十五年矣。元禮方宰密陽。聖瞻又爲萊尹。而柳陰公已九原。離合存沒之感。當復如何。第八句卽余歧別時所作留贈兩公者。今送元禮。特仍之以識余感云。自從萊海一分鞭。惆悵如今十五年。飛鳳暮雲傾盖飮。梵魚宵雨對床眠。相逢尹喜應回首。難得洪崖再拍肩。舊句秖添新別恨。南樓明月半弦圓。</text>
<title>藥院直中。次韻南翁夢錄冰壺子寄僚友作。呈楓臯。</title>,<text>眞惜百年生有涯。益歎心事十分違。登臯舒嘯自閒計。負郭無田今未歸。己任人呼愚且妄。不知吾道是耶非。白頭禁直空怊悵。短夢頻驚曉漏稀。</text>
<title>戲爲隱謎。呈質楓臯。</title>,<text>依依忽忽繞床吟。半穗燈花古復今。醉後西風聲自大。夢中明月影誰尋。聊爲妄語雖饒舌。須識閒歌亦苦心。有口惟應相對笑。不拈拙句是知音。</text>
<title>會玉壺 二首</title>,<text>無竹令人俗。豈復謂此地。此地有此泉。爲是此亭置。然如丹雘材。嫌累此山翠。乃與此君謀。製作方玅致。琴碁聲調好。所助多可記。枕下人間雨。惠生物自遂。斯干苞竹頌。蒙亨出泉義。易詩均有取。泉一竹與二。翼然俯澄淥。廉直兩無愧。凭倚便飮漱。雅集諧此意。題柱當汗簡。書爲久遠識。此夕三嚥返。餘潤待籤寄。</text>
<title>復會屐園</title>,<text>才從惠泉還。屐園又易地。一作又來屐翁地 地易人皆然。酒如隅亭置。萬松無路徑。一澗沿疊翠。一作杖入壑雲白。衣染澗松翠。 忽如在世外。曠然生遠致。再來三十年。舊觀曾不記。比我栲栳巷。濫數兩趙遂。與公俱白頭。所交惟道義。圍碁復投壺。閒事非一二。聚星斯爲盛。下風良獨愧。園圃豈無事。邱樊眞有意。重訂一會期。再爲三亭識。餘歡限遲景。耿介宵夢寄。</text>
<title>寄贈竹里金公世</title>,<text>余官度支。公世以通信正使。偶因公座戲言公世章三上。余亦三䟽見罷。公世至有湖沿投畀之命。簡一律兼申摧謝之意。後三日。公世蒙宥仍任。口纔開處太生憨。舌待捫時秪自慙。陳亞戱君衰亦可。伯仁由我死何甘。共推忠信行蠻貊。遽誦名聲到惠儋。顔欲發紅非酒力。此盃相送意難堪。</text>
<title>次韻楓臯壺中見懷之作</title>,<text>近來人事苦紛紛。到老交情獨數君。平日頗從無鬼論。閒時不作送窮文。詩成夢後驚鏖雪。思入空中欲釘雲。試把梅花商氣味。一花一字兩酣醺。</text>
<title>用戊辰元日韻。呈柬楓臯文丈。以反前戲。辛未</title>,<text>一年纔間一昏晨。也勝郞中雌甲辰。不必閑爭虛擲日。且須同醉剩餘春。躡塵幾及追關騎。接跡長如拾級人。相在畏途難却步。眼前身後竟誰眞。</text>
<title>送李泊翁 明五 通信書紀之行</title>,<text>士緯 泊翁字 尊人濟菴 鳳煥 亦於戊辰爲此行。今士緯又能趾美。與辛卯行壺谷大學士子南聖重泛叟。百餘秊僅二人。辛卯有和刻槎客通筒集。戊辰有二邦連璧錄。錄中源東郭與濟菴最多酬唱。其子四明年十七。亦能屬和。今如在者。年當八旬矣。士緯必訪之也。何羡翩翩泛叟行。應驚犖犖泊翁名。定知多續槎筒集。無恨不經浪速城。在太和州 一代選英看世美。二邦連璧重家聲。舊詩膾炙誰偏誦。試向諸源訪四明。</text>
<title>題玉壺澗壁</title>,<text>小雨稍添玉澗新。短橋幽逕不霑塵。山中自古非無相。林下如今亦有人。一壑松蘿堪卒歲。千門桃李竟誰春。煩君欲繪閒居好。容我柴茅許作隣。</text>
<title>玉壺欵飮。㱕有餘醺。謹攀璚韻。彌愧缶音。</title>,<text>世苦無論七不堪。且烹巖溜一分甘。衣冠漫爾推江左。水竹何當卜渭南。芳草懷人愁欲雨。春山惜別夢如嵐。獨憐瘦骨支離甚。悄對松梢鶴影毿。</text>
<title>屐翁按使西出。歲將周矣。雖書墨郵寄相續。睽離勞懷。悵望日深。輒用前韻。以志其思云尒。</title>,<text>不復彈琴不着碁。更堪春日更遲遲。林亭聽雨孤吟夜。山墅甞泉獨往時。畫戟淸香開美酒。胡床明月賦新詩。歌喉百轉珠聯串。寧記寥寥仲若鸝。</text>
<title>寄別金公世馬州信使之行。次楓臯韻。三首</title>,<text>牙檣錦帆四無傍。雲士天仙兩熟詳。詩驗鼓笳喧影木。公世曾夢中有詩曰出因何事返何功。笳鼓喧喧二月中。知是沙頭人聚處。月輪消息占年豊。今以二月辭朝。扶桑一名影木。 意如琴嘯坐幽篁。竹里。一號竹裏舘。 不煩禱後方觀蜃。東坡登州觀海市 安問人誰昔看羊。姜睡隱沆有看羊錄 已遣聲名懷異俗。定敎留誦永難忘。離歌唱罷柳靑靑。細雨濃花指窅冥。將見海槎先八月。見博物志。公世計當以七月還渡。 今看天節耀雙星。今行只有上副使。無從事官。 行蠻要爲存吾信。易地誰疑自我聽。此往如還徵舊曲。層溟貼貼濟君靈。何年始此講和書。今去全經舊戰墟。熊野漫傳饒藥草。日本蕉堅道人入大明。高皇帝命賦徐福祠。卽對曰熊野山前徐福祠。滿山藥草雨後肥。 馬洲猶詫膾鯨魚。下關有捉鯨將 不知使幣能無闕。未習朝言愧有餘。曲禮曰朝言不及犬馬。 可但離懷殊悵惘。交情商略識君初。</text>
<title>旱甚屢祈愈不雨</title>,<text>吁嗟求雨日。歌哭盡人情。湛澤寧眞渴。羣生若待烹。塑龍喧胥役。咒蜥閙童嬰。未可爲多事。蒼穹監赤誠。鄭玄註雩。吁嗟求雨之祭也。周禮女巫凡邦之大烖。歌哭而請。</text>
<title>題斗室壁上</title>,<text>手卷支頤眄碧空。一生出處兩痴聾。縱然畫入雲臺上。最好懵騰斗室中。</text>
<title>斗室 二首</title>,<text>斗室未爲小。容膝有餘地。惟此一寸心。千古足布置。斗室未爲陋。澹卧有餘美。呼之亦不出。心目了無鄙。</text>
<title>用前韻代簡答屐翁按使 屐翁書曰憂虞澒洞。如墮深井。綆斷甃峻。容武無階。只自日夕焦煎。罔知所爲。如兄愛我者。袖手越視。不欲眎指南一線。他尙何論。賑資請劃狀草。謹此呈覽。斤削以還。內院挑燭。叩籌計口。辛勤乃爾。弟於兄何遽不若江上丈人耶。再書曰在北時。驛使梅瓣。寄惠鄭重。而今年則乾筍老藷。一不分甞。幷與灾務奉質。遂吝金玉。視我遠不及江上丈人。安得不大嗔如屋耶。</title>,<text>強我傍觀局外碁。書來索答又嗔遅。奈何金已三緘日。豈復鉛猶一割時。澤鴈哀鳴存舊說。驛梅離恨廢前詩。目前難得三年艾。耳外愁聞十月鸝。</text>
<title>代簡寄申汝顧明府 二首</title>,<text>綸公落落在西州。怪我無書嗔不休。須識無書還自可。有書應更兩添愁。可有誰人念此翁。老來餘夢不勝空。寒雞又喚西窓月。坐嗅梅花斗室中。</text>
<title>小梅不能盈尺。植之磁筆筒。使朴生善性賦之。仍次其韻。</title>,<text>未可以其小。道存目擊溫。香嫌紙帳濶。影足硯池翻。棋欲橘中對。冊同丌上尊。管城恢借地。容作洗頭盆。</text>
<title>雪夜有懷。寄簡壺翁山㞐。</title>,<text>林園雪意晩紛紛。紙帳熏罏倍憶君。高枕穩尋書鼓夢。下帷閑草祭旗文。仙扃玉樹延明月。山墅梅花逗素雲。一棹剡溪牽興遠。小壺旋酌不成醺。</text>
<title>藥院副提擧洪知申養仲監煎瓊玉膏於北漢山寺。有書幷詩。寄余直中。次韻代柬。</title>,<text>僚緣終是勝仙緣。丹候四三會卽旋。雪月誰參過去佛。雲山留識後來贒。靑綾夢淺回頭地。赤尺吟高絶頂天。應有洞霛愁盡取。錦囊七七富新篇。余於再昨年先有此行。故三四及之。養仲書云留此七日。日課七詩。其詩亦云行滿携㱕七七篇。</text>
<title>屐翁宥還琴湖田舍。復用前韵作兩詩以寄之。壬申</title>,<text>西州四十似殘碁。高着先愁下手遲。繩斷已知終有處。土崩何得罪非時。論人故作雙頭說。譚賊如吟兩首詩。抄到藥方經驗好。通治無若臛鶬鸝。南冠西節摠閒棋。隨手旋消一局遅。鋒刃七州愁慘日。笙鐘萬壑夢酣旹。却將嶺路呑梅句。好足湖田割麥詩。到處君恩歌詠遍。隔江聽取滿林鸝。</text>
<title>戲復楓臯韻</title>,<text>絶句鐫喩。甚是警省。卽使情動。而愛憎俱得其當。猶未可由是而便忽檢攝之工。况動易於未必當而輒差。纔一分差。便無限失平耶。是敢妄冒下此一轉語尒。憎愛紛紛大妄生。市門嬌笑似眞情。人間未有無風處。江水何時鏡㨾平。</text>
<title>贈別紫霞申漢叟 緯</title>,<text>漢叟爲奏請使行臺索別語。余書漢叟善往好還六字贈之。以太簡爲嫌。苦要增益之。遂作七言一絶句於扇面以送。携持懷袖不可。可謂我無所贐也。然良可歎者。不免蛇足於六字眞頌。爲贅辭衍語爾。局促偏隅不見人。一雙瞭眼眯閒塵。瞥然目擊三千里。遼野燕城看看新。</text>
<title>以冬至正使赴燕。正愚隨至松京。辭㱕書讀。</title>,<text>書中有我面。字字皆眉目。汝肯思我時。但須開卷讀。</text>
<title>靑石新關十六韻</title>,<text>曾過靑石峪。十步意頻驚。林䵬鴞如笑。巖谺虎若偵。一程勝百壘。天設非人營。兀覺車中睡。遙看路半城。茅茨今少聚。艸木昔皆兵。未作重關險。空令斥堠平。此途須峻蔽。彼岨有夷行。鹿豕還鷄犬。榛荊漸黍秔。䟽湫便浣汲。斫麓資炊烹。爲壑本難越。復隍豈足貞。雖弛涉畏慮。終忽戒嚴情。匪阻欲先據。長驅孰與迎。廟籌寧未熟。府帑亦云傾。在麗猶無築。於崧益近京。古人自遠見。小將安能嬰。遂事勿庸說。我詩姑妄評。</text>
<title>渡浿江</title>,<text>平野限淸浿。蒼山接沸流。西民方困日。東國㝡名州。林盡江初濶。城廻岸欲浮。官舟喧落日。烟景使人愁。</text>
<title>査對練光亭。次淵翁扁上韻。</title>,<text>亂離還昨日。歌舞又玆游。客路三千里。江城第一樓。詩緣愁更苦。酒欲淚添流。廊廟應經濟。西民在漏舟。</text>
<title>翌日疊韵</title>,<text>行役憐衰晩。遅留亦倦遊。莫先吟出塞。聊與賦登樓。對舞山逾展。曼歌江不流。長洲仍極目。何處擢漁舟。</text>
<title>副行人朴醒叟士文 宗正 病留龍城。郵筒戲寄。</title>,<text>歧別忩怱路更忙。離愁抵重旅愁強。獨憐泥絮渾黏地。任遣叢花盡向陽。飯顆瘦緣詩捴苦。文園消坐酒多香。想聽金縷龍城夜。賸有閒情也未忘。</text>
<title>安北途中</title>,<text>安西督府舊雄州。滿目蓬蒿過客愁。兵氣消沉風尙慘。人烟冷淡雪空稠。城中積骨渠何罪。壠上生心我所憂。且莫悤悤先吏事。須知鎖鑰在長籌。</text>
<title>趙台元卿以詩申別。次韻却寄。聞朝議以安北經亂。歉荒又仍。元卿爲之悶然也。</title>,<text>輶車北輾雪嶙峋。猶勝西符更苦辛。亟慮將空關隴地。卽聞重借潁川人。灰殘戰劫江全凍。酒灌離愁月又新。獨恨吾行終缺欠。與誰燕九作陽春。帝京景物略。正月十九日。都人集白雲觀。遊冶紛沓。走馬蒲博。謂之燕九節。</text>
<title>醒叟有詩。頗欲分䟽。更用前韻戱簡。兼示行臺小華李景博。光文</title>,<text>司空聞事訝還忙。紅粉不饒御史強。爭道牝騋空冀北。日聞犀象戰昆陽。已憐細柳風前舞。又紉芳蘭雪裏香。多病維摩誰復問。天花散盡坐相忘。</text>
<title>醒叟又有詩。雖不甚賴。反嘲我以空花色香。猶未忘情。不能不復有此瘧。</title>,<text>燈灺酒闌更底忙。老來情興亦差强。未應有意嫌樊素。秖爲無勞說李陽。疑我漫譚金粟佛。對君難問木犀香。空空色色元無觸。眞見拈花笑也忘。</text>
<title>醒叟又欲以子虛上林。勸百于我。輒復戲之。</title>,<text>貌閒閒處意常忙。口軟軟時項獨強。附遠猶愁蠅被凍。倦飛難遣鴈隨陽。無絃可與論琴弄。不飮如何語酒香。免受澄撓還止水。羡魚心已竝魚忘。</text>
<title>到龍灣</title>,<text>崎嶇廿日到龍城。地盡還愁路更贏。一堵蒼山三派水。似曾相識眼先明。</text>
<title>留灣舘。奏請使相及健李公 時秀 適又還渡。塞上逢迎。喜不可言。仍用屐翁贐別水聲舊韻。還寄屐翁。報此行李。</title>,<text>方罫纔尋着後棊。躡塵空歎我來遅。欣瞻台宿光躔日。尙滯輶車待渡時。鴨水層冰方猶飮。鳳巒晴雪與誰詩。明年定卜春光好。準備雙柑共聽鸝。</text>
<title>灣府使舘。同漢叟，善之用東坡韻詠燭。二首</title>,<text>經山鄭善之 元容 以封勅問禮官。踵余到灣。紫霞申漢叟以奏請行臺。昨又還渡。秉燭賦詩。逢別欣悵。雖聚散之無常。亦足爲一時冠盖之盛云尒。燕相誤書未遽非。巴家暗飮竟慳癡。灰心寂寞忘禪照。珠淚闌干對恨眉。慰藉瘦梅分淡影。牢籠殘月笑寒姿。許君獨長 上聲 文章焰。先掃蟲花涸硯池。屬漢叟顧影聞聲是也非。無情猶淚况情痴。誰知客夜揩靑眼。今得人間對白眉。犀點通心詩競刻。毫光生慧佛傳姿。不愁見跋遊良以。又喜留髡拍酒池。善之携酒餉之故及之。屬善之。</text>
<title>登統軍亭。同運使大尹吳公藝 翰源，副行人醒叟，小華行臺，經山學士。各呼一字。湊爲韻。</title>,<text>地盡天圍望更閑。荒沙野戍絶人間。巴廻馬訾投鞭水。堵擁燕然勒石山。鉛筑尋常歌以送。鐵衣三萬夢先還。臨風更盡陽關酒。落日相看慘憺顔。</text>
<title>次韻柳和之 訸 寄別</title>,<text>已窮鴨水東。我轍將何方。平生七不堪。今非一得當。馬訾還誰限。析木皆我壃。始如棄其白。卵剝無餘黃。空然視外物。溟渤夾右長。猶付目不及。忍遣足所詳。欲認吾家氊。空睨惡隣藏。可惜汶陽田。一望爲豕塲。忩忩愧車輪。兀兀但冠裳。我亦秖如此。㱕說金燈光。</text>
<title>次韻楓皋，竹里聯續郵寄。</title>,<text>君毋勸我且加餐。胡餠下咽無足歎。君毋勸我須重裘。氊車如窩殊不寒。對柈不愁飮食惡。擁絮不憂衣裳單。騰騰兀兀信去馬。直擬明年方卸鞍。往來六千二百里。出門不歌行路難。但恨此行亦拘束。携持袍鞾名以官。行人三百我最苦。行坐唾咳爭聚觀。不及刷驅車下宿。笑嗔隨意皆無端。尋常走登傀儡棚。容易坐攫饅頭盤。衙門拜跪津關搜。百事無一於渠干。我長掀脚卧斗室。環堵蕭然有餘寬。譬如涓滴渟石窪。僅不眢涸寧作瀾。一朝忽遣渡鴨水。卅日尙此留馬韓。爭謂前路多游目。定有何物傾愁肝。遼野黏天漭無限。枯蛹脫繭已好看。無常涉河任周流。有時逢山亦喜歡。睡度膠塵蜚瑟瑟。醉忘凍雪鳴珊珊。未必逢人便莫逆。未易留書能不刊。忽得郵筒寄多語。空令去意重盤桓。但囑家人多種花。㱕日楓竹飮松安。</text>
<title>渡江</title>,<text>蘆葦茫茫雪鱗鱗。馬聲車響但逡廵。居然已渡三江去。今日眞成出塞人。</text>
<title>午過九連城</title>,<text>邊笳猶在耳。此去似從軍。午日漫平野。人煙幻沍雲。烏鳶止何處。鷄犬欲相聞。迆邐隨車馬。荒沙路不分。</text>
<title>露宿</title>,<text>公然廢此好山河。欲問邊籌竟爲 去聲 何。一望燎原開火宅。霎時乾雪鎖冰窩。相攜勸買焉支酒。獨卧愁聽勅勒歌。馬亦頻嘶人稍語。嗽聲旋似鼾聲多。</text>
<title>次韻經山善之 二首</title>,<text>宿䓗秀。善之留灣寄二詩。入柵無便可郵。逢回還曆賫官付致。計善之已竣事還京矣。別意如輪可柰何。隨他一轉一番賖。惟應獨有相思夢。不被雲山斷得遮。卧雪眠風夢屢驚。寒燈如荳背人明。願成洱海常圓月。夜夜隨君滿洛城。</text>
<title>次韻楓臯太史</title>,<text>行到金石山。忽得楓臯郵筒。此是年前玉壺山墅雪夜相醻之韻。讀之不覺欣悵驟竝。逢便率龢。可見兩人寸心。千里同聲。去去風銛雪又紛。如君思我我思君。忽逢天外郵筒字。怳讀山中剪燭文。縱有梅花誰作月。每憑㱕夢獨爲雲。車輪一轉三回首。酒亦衝愁苦不醺。</text>
<title>過鳳凰城</title>,<text>舊日龍原今鳳城。鳳凰山勢信崢嶸。句麗戰守曾何地。大氏雄強幾勝兵。安市方言雖莫解。乙支文德尙傳名。汶篁薊植收楡晩。食盡東桑漫罪嬴。</text>
<title>道中寒甚偶成</title>,<text>吟鬚凍錮手頻呵。行路雖難莫漫嗟。天爲人嫌塵穢地。暫將冰雪凈山河。</text>
<title>高麗叢</title>,<text>遼河漭漭盡西東。曾是麗家版籍中。破落今惟三四戶。不成鴻壠與狐叢。</text>
<title>大凌河道中</title>,<text>有此人間好戰塲。英雄從古幾興亡。那堪近事談劉杜。未免窮兵嘅漢唐。斷不回頭人化石。瞥然開眼海爲桑。騾車輾盡河邊骨。漠漠風沙曀夕陽。</text>
<title>書路中事 是日借宿雙陽僧舍</title>,<text>遼河瀋水路漫漫。凍雪蜚沙日滿鞍。從者糢塗通水火。居人奔走訝衣冠。野空七百終經過。山到十三好數看。埋怨禪窓偏受月。鄕思轉輾睡難安。十作平聲讀如諶</text>
<title>實勝寺 二首</title>,<text>浮空金碧耀層層。嗎哈樓居喇嘛僧。同是法王門弟子。髡雛皆着御黃綾。吾知傳國璽非祥。婦女辛勤每主張。高帝文皇眞聖哲。當時無此却何傷。</text>
<title>松山杏山道中</title>,<text>荒雲落日影垂垂。四路旌旗望亦疑。不及八公關草木。二山松杏已無枝。</text>
<title>塔山所望海。人有指嗚呼島者。</title>,<text>門前扶木影枝枝。可但吾鄕景物奇。避紂姜曾居有處。耻秦連欲蹈無疑。嗚呼五百人同死。大小侯王義不爲。東海高風天下聞。此行屑屑秖堪悲。</text>
<title>廣佑寺自來佛</title>,<text>禪房摧塌佛床攲。古寺荒凉塔影危。未壞金身餘浴臼。虛張珠榜對諛碑。自來何不還㱕去。廣佑寧無衆護持。欲向居僧煩一問。空門那更有興衰。</text>
<title>奉天府學。遇遼陽學正董君履坦。設茶相欵。夜又來訪寓舘。其人坦易可喜。頗亦善書。書此贈之。</title>,<text>黌堂一揖便停驂。客寓相尋意轉耽。潦倒堪憐官獨冷。笑讙渾似酒旋酣。書筋颯爽生新法。筆舌淋漓掃俗譚。未知燕趙悲歌士。可是如今信邵南。</text>
<title>宿小黑山。吟示叔度。</title>,<text>五六年來。叔度官於外。常苦睽離。今秋以箕坡少尹請暇㱕。稱病不還任。論謫其地。比余使燕過箕。適蒙恩宥。遂急裝馳及於龍灣。仍與偕行。亦巧會奇事。臘月八日宿小黑山。此日卽孺文生朝。而明日又是叔度弧辰。爲作此詩。三四用東坡壽子由生日詩及馬文淵語。五用韋蘇州九日詩。六將道灤河謁夷齊祠故云。九月十二日。乃余之生日。秋菊臈梅。花前長聚。卽餘生大願爾。離家未半三千路。見月重逢八九弦。明日獨携同叔飮。今朝眞覺少游賢。茱萸坐想登高歎。薇蕨來尋隔世緣。秋菊臈梅齊發願。餘年長聚在花前。</text>
<title>宿東關驛</title>,<text>東關逆旅㝡傷神。搖落惟看車馬塵。道路曾經全盛日。井閭難問孑遺民。城隨故國無餘地。月爲他鄕欵遠人。半枕依迷驚淺夢。寒鷄喔喔又催晨。</text>
<title>十二月十七日入山海關。夜登澄海樓觀月出。</title>,<text>澄海樓空眼更高。層溟咫尺俯雲霄。金剛倒竪千尋柱。火齊橫鋪萬里橋。盡遣魚龍深自屛。全敎蟾兔不勝驕。蓬瀛消息無從問。獨恨禺強未放潮。</text>
<title>與景博宿永佑寺</title>,<text>棄繻前路又分車。曾謂三人汝及余。一行三人。醒叟不來故云。 月滿長城㱕化鶴。夢浮滄海作游魚。心燈冷剪琳宮夜。眼電晴空碣石墟。恨殺眞師今不在。無人可與話如如。寺僧有道眞者。頃於絅好內兄遊此時。聞頗欵遇。坐化已數年云。</text>
<title>翌曉又登澄海樓觀日出</title>,<text>掃拓丹邱砌赤城。萬靈翕爀盡來迎。燭龍穩護黃金座。彩蜃先驅白玉京。錯落羣星難自在。蒼茫落月欲全傾。臣從下土虔瞻拜。盛德光輝不可名。</text>
<title>姜女廟望夫石 二首</title>,<text>善哭崩城城更築。精誠塡海海還流。豈如此石能長在。望到郞來恨肯休。石寧爛盡損於姜。姜故人皆識七郞。當時若使郞終返。到今石亦秖尋常。</text>
<title>山海關毁城處</title>,<text>中山當日急籌邊。錮海扃山計萬全。尤物傾城誠有是。一朝鑿壞爲圓圓。</text>
<title>歎日</title>,<text>朝從澄海望。曈曈出嵎夷。暮到楡關道。晼晼下崦嵫。一路邐迆未百里。日行太速我行遅。我願暫附陽烏翼。周覽天下不一時。亦願羲取如我馬。偃蹇淹迂無疾馳。我行九萬八千里。日亦一夕休咸池。大率千日爲一日。此日計年壽期頤。措手揚眉還有暇。人間萬事差可爲。我昔年少無此想。如今着急甚矣衰。據鞍一歎無奈何。日暮道遠將安之。</text>
<title>灤河謁淸節廟 二首</title>,<text>白衣今拜下。此日尙殷人。塗炭將焉凂。懦頑莫不親。偏知夫子義。爲是父師民。千古欽淸聖。弟兄自一身。憶曾西海謁遺祠。海州有淸聖廟。曾亦瞻謁。 箕壤相隣地卽宜。毋問首陽何處是。當時天下可從誰。知非周粟辭無義。猶採山薇事獨疑。或者父師陳範日。隘還不肯使之知。</text>
<title>射虎石</title>,<text>可道將軍䠶法神。居然頑石殪斑寅。石還飮羽知何理。秖爲一時認得眞。</text>
<title>玉田道中。望無終山上有燕昭王塚云。二首</title>,<text>荒原枯樹數家村。路直金臺暗斷魂。隗始軻終賓客盡。子丹亡後亦無孫。路傍有不生不死樹。名其店曰枯樹。聞說如今塚亦傾。當時多事慕長生。紙錢麥飰無人設。不及田家寡婦淸。路傍有宋家庄。盖寡婦而富名一方者。</text>
<title>獨樂寺丈六佛</title>,<text>誰夢依俙丈六神。樓梯百級屹金人。無非具足長存性。安用支吾許大身。形器終然㱕有限。色空卽是普微塵。津梁疲否何須問。便卧齁齁最了因。寺又有卧佛塑睡熟像</text>
<title>白澗道中小憇香花菴 二首</title>,<text>銀松瑟瑟石扃深。茶味淸甘爽客心。讀到周家碑面字。又來作怪穢禪林。菴有周延儒碑珠扇繡墩葆異香。曾經臨幸賜尼娘。師婆老倦無多記。合掌時時祝上皇。</text>
<title>滹沱河</title>,<text>滹沱流水凍飛塵。去馬來車暮復晨。舂陵孫子無消息。欲問河邊飯麥人。</text>
<title>明日將到燕京</title>,<text>行行三月好愁余。尙計燕城一宿餘。犬吠鷄鳴如昨日。馬鈴騾鐸趁前車。近來士不求滄海。故道人無吊望諸。南館明朝還底事。只應隨例得牛魚。</text>
<title>宿通州。覺山河城郭。若曾遊歷。殊感于懷。</title>,<text>山河歷歷似曾知。知亦身應是畫師。遼鶴初㱕涓馬死。銅駞失去鐵獅悲。潞河舊有鐵狻猊。元時物而今已無存。 君房啖棗居然悟。叔子探桑了不疑。幾年頻覺楊州夢。獨倚船窓念舊詩。河中適有楊州商船留泊者。暫爲登覽。</text>
<title>初到禮部</title>,<text>袍帽忩悤誰與言。韓公祠下但消魂。部內鑄印局右。有韓昌黎祠。 皇華舊事無從問。優鉢羅花亦不存。禮部儀制。司有優鉢羅花。開必四月八日。至冬結實。如鬼蓮蓬。脫去其衣。中有金色佛一尊。今無存。</text>
<title>次韻星原翁樹崐見寄</title>,<text>此事無關與二形。片心相照現英霛。終歎歡笑留鴻雪。爭快文章覩鳳星。欲改舊詩題水碧。擬編新曲譜冬靑。請君商略殊佳未。翁沈從今兩匾亭。星原來詩有星秋霞碧久忘形之句。自註僕與金秋史，申紫霞，柳貞碧爲忘形之友。去秋新搆小屋數椽。顔其匾曰星秋霞碧之齋。行住坐卧。念念不忘。欲兼三友之益于一身。亦可知僕之苦心深契。尤非偶然也。</text>
<title>用前韻復寄</title>,<text>吾心是子子吾形。脗合心形卽一靈。隻字希珍同快雪。新詩芒彩動喬星。夢先相見梅花白。燈照孤吟荳穗靑。四海交遊元宿想。不堪㱕日卧浮亭。僕舊有浮海神遊之願。亦自號曰浮亭。</text>
<title>和韻申紫霞自題小照。書星原帖。</title>,<text>喜夢如聞呼起起。覺來覿面是何人。籠燈影下惟雙頰。笠屐圖中又一身。天際烏雲 覃溪有東坡親蹟天際烏雲帖 凝不散。海南紅荳 星原扁紅荳室 種生因。我今幸亦同君遇。恭壽蘇齋八百春。</text>
<title>次韻李墨莊鼎元 癸酉</title>,<text>昔在戊戌。先大夫以行臺書狀官赴京。與李墨莊，祝芷塘，潘蘭垞諸公。朋游甚契。家藏綠波送遠一帖。卽其所爲詩文送別先大夫者。兒時最喜攀翫。今象奎以年貢正使又赴京。惟墨莊淹宦都門。獲與奇遌。初晤於龍泉僧舍。再會於拈花禪室。感舊欣今。淚笑相半。知芷蘭二公亦已天香㱕眞。卽先生獨爲靈光。神宇淸健。氣采暢旺。定當期頤大耋無疑也。卽坐間爲古詩一首見贈。讀之驟咽。幾不能成聲。情之所激。醜拙在不足自揜。遂次韻奉呈。天公嗜乖戱。偏從吾輩始。生令幷一世。居使遠萬里。不怨載異舟。但恨南北水。昔我年十三。已聞墨莊李。伊時識伊人。僅其詩句止。方尺一素帖。抱誦每甚喜。巾襲久不讀。新淚沾舊紙。今行多感慨。所愧無肖似。驅車將何値。古轍是尋耳。夕照金臺路。白塔尙可指。我驚公亦老。公言復見爾。芷塘雖有子。蘭垞不獨死。先生爲文字。年來厭銘誄。人世苦短促。難遇况惟士。一飮兩佛寺。幽爽遠城市。前因與後緣。機妙誰復紀。忘年又忘形。譚笑樂無比。樂處更足悲。均爲情所使。公卽贈我詩。此詩眞友史。兒時所抱誦。筆墨尤旖旎。天公竟苦戱。檐日再易徙。我亦有二子。祝公但久視。</text>
<title>次韻宋芷灣編修湘詩舲二絶句</title>,<text>白雲明月共淸風。綠水靑山五美同。雲月爲帆風作櫂。粤東山水一扁中。尋源別派大勤辛。甘與花溪作後身。聞說芷灣舲子好。可容添一問津人。</text>
<title>書李墨莊登岱圖。次韻袁隨園枚七十八歲舊題。</title>,<text>詩人有神力。遇物皆蹈抗。寸聿掃萬羣。物鉅力隨王。靑蓮昔登岱。絶頂無與向。搔首問靑天。醉傲相謔浪。墨莊定後身。才氣欲不讓。生長峩嵋側。巖壑胷中盪。又來踞泰觀。俯笑塵蟻漾。九烟點匹練。萬矚絶纖障。鯈鯈詩有助。僊僊身無傍。㱕來爲圖畫。朋知競欣訪。我本海上人。五嶽心未忘。君憐一隅見。出圖許暫望。對之如身到。君在此山上。</text>
<title>次韻宋芷灣 四首</title>,<text>芷灣書其舊作萬柳堂四詩於扇面以贈。日前拈花約會。芷灣適有事未到。約中人無如芷灣善飮者。殊爲之敗興。輒用其韵書一蒲葵以還。又以書朱埜雲隺年萬柳堂補柳圖軸。以塞其求。雅集兼佳境。禪扃頫樹頭。諸君猶趣事。如我更奇遊。名士今爲畵。相公昔起樓。沉吟當落日。旋作別離愁。此約知難後。餘歡已屬前。與芷灣，埜雲。前已會於龍泉僧舍。 論心無異地。昂首見同天。補柳參詩債。拈花失酒緣。芷師嚴戒律。令我作醒禪。未省來何路。常關幷不門。種桃今道士。泣柳舊公孫。春日城陰薄。夕陽塔影蹲。廉馮屢易主。洛水幾名園。柳亦不須萬。一枝一奈何。寧聞能綰別。卽看已嫌多。新逕纔穿麥。踈籬未暎蘿。長留君輩醉。我去尙爲歌。</text>
<title>以白葠藥丸箋紙蠟燭送墨莊。墨莊卽有四絶句以謝。次韻却寄。</title>,<text>久擬長饞斲茯苓。霛根曾向檟邊尋。願公壽過靑城老。五葉三枝此一心。療俗文章字字香。靑蓮重謫子瞻鄕。成都賣藥還多事。笑唾靈丹捴秘方。杈枒藤竹暎牕櫺。楮白登門與眼靑。奇字不愁無問處。太元閒艸子雲亭。靑熒荳焰影塵虛。可是無情淚有餘。縱使成灰堪剪剔。寸心秖爲照君書。</text>
<title>圓明園製進</title>,<text>旭日虞庭廣樂陳。祥和融翕屬昌辰。無名帝德三光耀。有喜天顔四海春。雨露普霑陬澨謐。賮球齊奉詠歌均。願將瀛島扶桑樹。葉葉爲籌聖壽新。</text>
<title>拈花寺。次韻墨莊。</title>,<text>癸酉孟春。兵部主事李墨莊爲餞余。招同主簿朱埜雲，翰林編修朱勳楣，劉醇甫，刑部員外繆澄薌，茂才胡定生素亭，衛生秋堂。同讌拈花禪院。墨莊卽席有贈別之作。次韻共酬。催尋短筴出重闉。眼裏先迎意內人。酒爲遅留忘落日。詩緣怊悵似殘春。道途海濶隨魚妾。音信天長託鴈臣。一別終歎生並世。無如高翮與沉鱗。</text>
<title>次韻芷灣寄別</title>,<text>心同春艸向陽靑。身似寒泉去不停。別後今雲兼古月。隨君日夜在詩舲。</text>
<title>發燕館 二首</title>,<text>今朝磊犖拂征衣。何異孤兵罷戍㱕。鞭外回頭塵似海。玉河新柳暫依依。邨市相通碧嘴堤。野橋初泛綠鱗溪。東風似與迎將去。吹逗西陽先 去聲 馬蹄。</text>
<title>還到通州</title>,<text>纔到通州望泃城。明日當宿三河縣。三河古臨泃縣。 㱕心爭日計程程。南船問訊能知姓。問楊州船尙未發。而逢人輒問我行。船主亦沈姓云。 東店逢迎幾識名。柳色欲匀村更好。河流初濶路還生。往來未訪高麗寺。寺在通州。元時建。皇明改爲廣福寺。 到處空懷覽古情。</text>
<title>宿三河縣。去時所宿村舍。</title>,<text>薄暮臨駒縣。荒城認蘚碑。喜無煬避竈。閒憶炊歌扅。掃榻逢前枕。回燈覓舊帷。還慙郭有道。宿處獨能知。</text>
<title>盤山道中。吟示小華行臺。</title>,<text>幅巾靑氅匹驢閒。吟向踈松瘦石間。不是盤山看獨好。看君行色勝看山。</text>
<title>遊盤山小林寺</title>,<text>三盤非一勝。太半繚宮垣。塔倚雲嵐古。寺經晉魏存。盤山志小林寺傳。是魏晉間所建。舊名法興寺。 下山猶白晝。回壑欲黃昏。隱者其誰在。佛家今獨尊。</text>
<title>薊州</title>,<text>兀兀悠悠倦馬遲。漁陽城下夕陽移。宣忠祿叛人寧異。忠節錄馬宣建文初。爲都指揮守薊州。靖難師起。閉城堅守。文皇遣將反覆諭之不可。張玉擁衆急攻。宣出戰陣沒。 石賂金爭地不隳。淸類天文分野書石晉割薊州以賂遼金。天輔五年。以其地遺宋。宣和七年。金復取其地。 山上燈花張佛幻。燕山紀遊盤山異蹟。有除夜佛燈出通州孤山塔上。分爲數千百。遠遶盤山諸寺。至定光佛塔而止。或曰塔中舍利光也。又薊州誌盤山舍利塔神燈。自塔而下。先獨樂而後及諸佛刹。又僧智朴佛燈記燈狀如蓮花。大如車輪。燄色披敷。下有練光數丈。不止除夜。時時有之。 野中烟樹極天奇。空同仙子應不死。欲與遙留訪道期。陳子昂薊邱覽古詩。尙思廣成子。留跡白雲外。日下舊聞考薊之空同。未可定其非黃帝問道之所。朱彝尊亦云據爾雅司馬彪及莊子云在今薊州。未爲無見。</text>
<title>烟樹 二首</title>,<text>人說薊門煙樹好。薊門煙樹好何如。至今猶似汶篁植。萬頃琉璃翳碧虛。烟樹今知太強名。非烟伊樹喜堪驚。汞霜冷溜森銀海。蜃雨晴浮疊翠城。只在眼前看不定。忽然眉際望還生。深疑便是桑田否。一路依依舊帝京。</text>
<title>沙流河路中。見楓臯書。書付於回還勅使行</title>,<text>還鄕河岸見君書。方輿紀要沙流河西南流。會於還鄕河。 下馬開緘喜有餘。家國太平親友好。萬蚨難買此雙魚。</text>
<title>宿豐潤</title>,<text>茶注馨甘勝酒斟。小窓旋惜日西沉。摩挲牛鼎同靑眼。談笑鴻儒愜素心。玉樹丰姿欣蹔晤。金薤奇字妙難臨。此間又到朝鮮使。壁上題詩強續吟。</text>
<title>野鷄屯發向永平。風雪殊甚。比晩少憇灣河西岸何氏園亭。</title>,<text>吟肩凍聳岸烏紗。苦趣飜憐得少佳。橋倚一行蒼籕樹。野漫千疊白描花。短鞭穩勝山陰棹。老屋寒如處士家。何氏園亭到更好。燎衣餘火煖甌茶。</text>
<title>撫寧途中。望昌黎碣石山。二首</title>,<text>記言碣石亦傳疑。廣輿記有石特出山頂。形如柱。疑卽禹貢冀州之碣也。 文筆名峯更可嗤。俗號此爲文筆峯。 若指文公當地驗。文公初不産於斯。韓氏不過爲郡望。臨淮自是此鄕人。唐書李光弼。昌黎人。 旣名文筆張奇兆。合覓弓刀與效顰。</text>
<title>二月十二日。出山海關。</title>,<text>重關屹屹向東開。海蹵山觭勢壯哉。北望雲摧飛隼墮。南臨波礙巨鯨廻。城前未有三家帝。築後無如二世哀。齊客鷄鳴兒戲耳。我車迎月好㱕來。</text>
<title>寧遠城東五里鷄鳴山下有湯井。山頂有臺。名嘔血。</title>,<text>破膽當時走老酋。尙傳嘔血北山頭。將軍瘞碧還無地。湯井長如熱血流。</text>
<title>永寧寺壁。見程壯元偉元題字。頃年絅好內兄曾過此。知其爲名士。聞是正公後孫云。</title>,<text>尊誦程朱四十年。欲持門戶作曾玄。埜雲 朱埜雲文公二十六世孫 一面如家法。獨恨不先識小泉。偉元號</text>
<title>十三山</title>,<text>去日驟戛山下去。迫促未見山佳處。撮土戴石十三峯。離錯平野如卧鉅。麄皴淺露不成劈。寸草尺木皆髡剔。堆堆齾齾了無奇。北視醫閭眞一礫。據地不過數百畒。巖洞谿壑安所有。瑣瑣矜持殊突兀。野僻村陋甘自負。來時出關遙相望。浮天翠黛雲央央。頭角斬然非曾見。若有神靈相鋪張。嘻吁噫噫今乃覺。天下美惡本無確。竈烟遠起爲靑霞。井月當前還可捉。看山亦只似看人。遙聞常勝近見眞。今行又過金臺下。益知此山能嶙峋。</text>
<title>羊膓河途中</title>,<text>羊膓河水濁如煤。泥亂㱕心步步催。獨有閭山看不足。傍人應怪首頻回。</text>
<title>遼野</title>,<text>儘可欣然儘惘然。閻浮界濶衆生憐。馬前極望來時路。樹外回看宿處烟。朝暮一輪遲白日。端倪四合小靑天。芒芒徧有人民在。還笑令威去學仙。</text>
<title>小黑山以東。路極泥濘。</title>,<text>黑山至白塔。七日欲淹年。粥粥泥如海。饙饙霧作烟。路漫強半水。樹缺未分天。鬼國身疑到。蒼茫但自憐。</text>
<title>還過遼陽</title>,<text>遼陽東去路。我馬爲遲遲。城憶公孫舊。河憐太子危。竆途難得計。雄據自乘時。管邴今誰在。行行恨未知。</text>
<title>遼陽尉遲塔</title>,<text>想望其人特立頎。塔層落落白雲圍。積金至斗心無貳。作柱擎天跡尙巍。遼豕可將疑化鶴。尉遲那得幷令威。久敎俗眼當華表。指點時時野鸛飛。</text>
<title>鳳凰山</title>,<text>名山眞惜在荒夷。歌罷兮兮歎德衰。靈孕九苞丹穴峻。高翔千仞翠翹奇。笙箾騈列聲如聞。簨簴騫張象可儀。安得一身生羽翼。㱕鞭神速駕長麗。</text>
<title>連山關路中</title>,<text>嶺行騎尙汗。水涉步憐皸。榛莽時無路。羔豚散不羣。河凘堆白雪。山燒入靑雲。曲折迷南北。鞭梢看夕曛。</text>
<title>遊安市城舊墟。集前鳳凰山詩中一韻四字者。以序爲次得二首。</title>,<text>方語傳安市。荒城尙舊名。雉頹休戰鼓。鸞峙隱仙笙。雲礙環峯影。沙平涸澗聲。燒菑無幾戶。遙數洞烟生。落日懸危嶂。周遭草樹荒。誓登蝥漫拔。不下鳳高翔。介士宜無拜。王師勞遠張。二高今不在。歎息我懷長。</text>
<title>留柵待門已五日。步溪上遣憫。與副行人，行臺同賦。</title>,<text>羇愁限柳樊。截若阻關嶺。長途已淹歲。滯留當舒景。權屨局無適。巾衣慵不整。強步門前溪。幽鬱要暫屛。猶如魚出笱。未離蛙坐井。網人笑少獲。薄醪肴寸鯁。憫飮不成醉。客懷無可逞。落日滿前墟。倦眺聊遠騁。夕雲蘸水鱗。春燒延山頂。詩思苦欠神。酒力旋失猛。行止久聽人。勞役但深警。相將在隘路。隨處得悟境。緬懷㱕歟歎。恐趨小人倖。南冠笑相對。此苦當共省。</text>
<title>拜判尹偶吟。待柬鄭善之學士。▦</title>,<text>病歎官誥猥聯翩。歸未兼旬已四遷。京尹▦▦▦五日。閻羅誰足辦三年。畵眉公案元聊尒。隨手詩筒亦偶▦。老懶猶存輕薄慮。欲辭玄度未來前。余將呈告。善之姑未東還爾。</text>
<title>東省校集▦韻屐翁</title>,<text>先朝御製。▦▦命內閣開局鑄字所版印。閣臣日進▦▦工程。賤臣昔亦曾任編校。今又獲與斯役。不勝攀弓之感。屐園僚丈先有志感之作。楓臯，竹石兩太史皆和之。謹次原韻。妄踵高武。其亦竽濫缶陋之甚矣。如在侍中日。從容殿角凉。宸誠追舜▦。▦効捧▦▦。銅鑄精新榻。琅凾宛舊▦。白頭▦未死。同惜此時忙。</text>
<title>諸僚日會分司▦於飯頃▦暇輒▦淸談▦▦灘樵李君受▦▦一日忽▦▦楊▦▦▦▦▦戲賦一律呈灘樵乞破嘲▦轉塵諸僚▦</title>,<text>楊江流水似東吳。更▦荷花十里湖。苽畹咄嗟▦▦▦。茶厨頃刻灌醍醐。▦遮西日旋騎馬。▦▦秋風▦▦鱸。分付畵師須仔細。鹿車新寫入城圖。</text>
<title>灘樵分䟽太費力。不敢復顧謔。而▦矣須恕之。</title>,<text>將緣處士累全吳。僅似蛾眉泛五湖。小草終▦▦上藥。繫匏安得錮珍醐。竚看南徙眞慚鷃。雖在東時只爲▦。獨恨仲先今不返。幽居淸絶本堪圖。</text>
<title>戲答楓皐</title>,<text>前詩調灘樵而楓臯太史乃有反嘲之作。至雨月不▦我調護而然者。此固無可譏笑。而昔睡▦相公方判吏部。偶春日話友林齋不値。見其壁上有山居圖。遂卽日促舟還驪江。此又灘樵家故事舊聞也。所可歎者。楓臯爲灘樵所要。故恕薄酒之魯。輕費甘醐之▦。使邯鄲空然受圍。菩薩不免輕施也。▦如大國楚兼吳。故自呑江復吸湖。兵合伐謀圍薄▦。佛何輕施費甘醐。雨憐書癖時漂麥。▦▦饞▦出鱸。獨喜睡翁行▦▦。請君無笑促舟圖。</text>
<title>戱奉金石性▦▦</title>,<text>自號心應取鹿吳。▦▦鼎礪幷▦▦。爛於錦▦▦▦玉。融似金釵攪酪醐。▦下宰當如此肉。江東愛豈▦▦鱸。輕筇暖帽誰圓夢。七分先摹壽帖▦▦。</text>
<title>金石用陶甁貯菡萏至閣中。遂以前韻賦之。</title>,<text>絶豓▦來產粤吳。䲭夷去後世江湖。荔▦苟可▦瑤柱。菡萏元堪比玉醐。關尹眞能開陸藕。幻仙寧▦致淞鱸。淨甁花漏靑綾夜。伴照金蓮勝畵圖。</text>
<title>見西廳以小盆貯水。堇一指寸鮒十餘。游泳其中。復用前韻戱賦。二首</title>,<text>誰其㪺挹任彭吳。杯水居然一片湖。掌可運諸承似露。頂還戴得灌▦醐。斗升易活堪憐鮒。刀俎無需也勝鱸。眞箇童兒贏老子。退之詩合寫新圖。堪▦有口是爲吳。不免閒心未忘湖。五石君還多置酪。一巵吾亦少餘醐。須知冀北非無馬。獨恠山中且得鱸。視我舌存休設呪。及今修懺肯徐圖。</text>
<title>仍用前韻戱柬竹石 二首</title>,<text>竹石有書云得楓翁書云斗室近持鱸魚來閣中。使諸僚皆嘔出心肝。僕亦▦▦敢膾。吻幾爲弊。此皆▦室罪也。秋風雖正其時擧網尙未易得。台▦術致此▦▦魚鱗屬▦▦▦之甚美而已。緣何而諸僚▦乃嘔出心▦。▦乃答之曰僕日間於閣中。偶作鱸韻戲李君。受諸僚率龢之繼。而李性老便。▦▦竹及甁荷盆魚。皆用此韻。不覺至七疊之多。諸公競抽奇攄竗。不翅靑之於藍。而乃反逝我梁而拔我笱。遂與得魚而忘筌。咎其羡魚而結網。罪僕不寘。至有楓老此書。雖悔饒舌。實不甘心。書已而意殊未已。遂又用其韻畧訟其冤。仍思▦▦所以逢怒。惟有輟指方可釋怨。不得不以此爲句▦法文。結句固言之。未知閤下竟可恕罪否。今錄于左。想當噴飯大噱也。如君今已逞于吳。蠡也端宜去泛湖。無麴可能成美醞。▦酥皆得飫精醐。詎知鯨怒終移蟹。不謂魚殃亦及鱸。久厭年來閒作用。九層剛欲了浮圖。尋常望蜀計呑吳。坐穩鑾坡遠鑑湖。綾剪幾▦紅餠餤。草▦難化素醍醐。簀憂不熟寧知笋。▦笑無名莫▦鱸。漫信蘓翁醫俗語。近來勤倣墨君圖。</text>
<title>更疊前韻。題經山便面金石墨竹。</title>,<text>蚓寫梅花辱老吳。鴉塗墨竹累▦湖。侯鮪未必皆官臠。柱腐猶堪認佛醐。▦則翹翹飼有馬。竿非▦▦▦無鱸。貴書糊壁今傳法。古有一貴人▦書法而喜書壁。病無乞書者。或曰吾▦▦居室。欲求公筆以侈觀。但無佳楮。貴人甚喜。傾儲▦百十幅遺之。居數日躬訪觀書。訝素壁。亟問之。或人曰恐汚公書。皆反糊之云。 納袖須嫌損畵圖。納袖是經山詩語。</text>
<title>次小華題余畵松扇韻</title>,<text>偶然墨戲寫孤松。寫罷支頤少醉濃。惟有心筋問鐵石。虛疑鱗鬣似蛟龍。嶔崟歷落人應笑。偃蹇踈頑俗豈容。早擬從遊曾結願。吾將何日理輕筇。</text>
<title>楓翁次太白紫極宮詩韻見寄。仍復和之。</title>,<text>摵摵卷地葉。聶聶鳴風竹。宵缸燈半穗。曉枕月一掬。不知憂所自。殷懷耿幽獨。念彼同心子。同夢不同宿。同夢非所疑。同宿未易▦。願言生脩翰。千里日往復。璞玉甘不剖。井水慮無覆。此心知良苦。爲我計應熟。</text>
<title>疊呈楓臯</title>,<text>倦眠困暑雨。湫喧厭深竹。凉影忽掃夢。窓月近堪掬。卽因竹與月。彌自懷幽獨。我思楓臯老。定在山中宿。知君將何想。室遠猶可卜。今來讀君詩。喜之欲三復。我琴君已彈。君棊我無覆。不妨兩家竹。對月同睡熟。八月十六日雨竟夕。聞楓臯先生往玉壺山墅。謂當無聊。亦自索枕便睡。比夜深睡覺。月已映竹。宿禽可數。起步庭中。意欲作詩寄賀而未果。▦入東省。見先生伊夜所爲詩。殆古人所謂吾腹中意。遂忘遲拙。次韻奉寄。</text>
<title>次韻楓臯效東坡寄張子野軆。與經山。如康成夾漈。已經楓翁所道者。並不疊引。</title>,<text>玉龍鱗角夢於焉。可但諸公爲翕然。南北相君家獨數。簪纓詩禮美雙專。履聲高曳甎花豔。車轍▦▦畵鹿鮮。谷口淸風欣入座。卽今人瑞孰如賢。</text>
<title>寄呈楓翁</title>,<text>昨者楓皐先生覽揆之辰。聞分餉晬盤於東閣。會校諸僚。而僕適不赴會。不獲同甞。竹石太史爲謝詩二章。今輒次韻。以識不食亦飽之意。前▦無問是如來。文武當今嶽降才。明日中元嫌却早。壽星八月大於㮎。饌旣脆甘酒復淸。寮歡皆飮勝公榮。爲何不飮同扶醉。自是身如一社氓。</text>
<title>有懷翁星原 二首</title>,<text>促促蘇齋夕。悠悠斗室朝。檐枝流雨細。簾絡界天遙。我苦顰誰憶。君甘夢或招。桃花水可恨。東海獨無潮。嘻嘻如有笑。竟悵竹搖牎。戶外屨無二。壁間畵對雙。此生交不廣。餘日意難降。醉愛熹迷夢。昬然枕酒缸。</text>
<title>題朱埜雲倣元人寫生便面</title>,<text>手畵禪窓落日紅。劈箋飛琖惜怱怱。紫薇短短黃葵少。一笑拈花見此翁。</text>
<title>玉壺小集</title>,<text>同徐慶世，南元平，李性老，朴舜可。約飮於楓臯玉壺山墅。楓臯方領扈衛。慶世判兵曹。元平判度支。觀較扈校禁旅射。元平爲置酒。席間率成。淸和月之晦。同人集玉壺。至乃樹兩帿。材官選十夫。中權實主壇。司農爲供需。居然爲盛讌。堵擁聞驩呼。我病久不弓。獨歎子濯孺。汝朱切 雖善張吾軍。但坐竢日哺。</text>
<title>書元平扇面畵一老人於靑桐下</title>,<text>梧桐樹之賢。可識樹下人。此翁淸且癯。須眉無一塵。樹好翁更好。莫是君傳神。</text>
<title>用前韻題玉壺山堂</title>,<text>置屋萬松下。視以長房壺。山中有宰相。我自著潛夫。每取無盡藏。以待不時需。林雲與溪月。相赴如喚呼。且喜無外事。滿膝弄嬰孺。此足爲公樂。百年幾朝晡。</text>
<title>朝起解酲。慨然又賦。</title>,<text>一年一日積。一日須一壺。長託飮者名。庶亦知免夫。性非與人異。才難爲世需。少壯謾多想。衰頹無足呼。猖狂居巢老。狡獪圯橋孺。昨與諸公偶談楚漢事。故云。 紛紛俱可笑。悲谷日易晡。日到悲谷爲晡</text>
<title>爲約軒都尉 洪世叔顯周 題畵 二首</title>,<text>山痕水色窅難分。夢裏相尋樹拂雲。推枕忽歎㱕計晩。一驢眞惜不如君。遠樹如雲雲似山。草堂幽寂樹雲間。不應畵士有遺筆。定爲主人姑未還。</text>
<title>次韻楓臯秋思</title>,<text>秋思日窅冥。白雲馳碧宙。翹首忽遐竚。寒風振襟袖。樷條隕黃桑。枯莢零素荳。悵睎西山爽。松栢窈隱秀。歲暮道云遠。余懷將焉就。濁醪聊自持。人比黃花瘦。</text>
<title>題李墨莊行樂小像 丙寅後七年重陽</title>,<text>我今非獨吟。如聞君之音。君音在何許。水雲松竹陰。拈花曾一笑。萬柳曬餘雪。迴首法莊塔。忽與鵞頭別。別心猶相隨。別面無奈何。何期面更見。頎然倚林阿。驟疑顴不瘦。熟視眉欲皺。知君眞獨吟。踽踽人將詬。人詬自以賢。圖成三十年。再後三十年。此圖當益憐。論心詩有艸。覿面圖可抱。我誦獨吟句。心面均足寶。</text>
<title>次韻楓臯</title>,<text>楓翁書謂久忙不到書屋。今日始蹔窺戶。見絳梅已綻。黃柑尙馥。率成一詩。詩有梅白柑黃了不知。車輪逐逐我胡爲之句。所以惋歎者深矣。謹此缶和。百年逐逐可誰知。一室庸庸安掃爲。馬夾車輪常脫繡。蛛窠床帙盡黏絲。絳梅花並黃柑日。靑眼人皆白髮時。每恨到今閒不得。又耽忙事和君詩。</text>
<title>上之十三年癸酉十月九日。余以內醫院提調承命監煎惠慶宮進服瓊玉膏於北漢山城之扶旺寺。向歲己巳十一月。亦作此行。今且五年。雖時候早於前。而楓葉盡枯。雪皓陰壑。大異於山外光景。夜宿禪寮。曉起合藥安鼎。望西北高峯。朝暉漾紫。鳥雀始稍翔鳴於崖松澗樹間。亦可知此山之深且高也。覺此身纔出埃壒囂擾之外。良足欣然。己巳而後有癸酉。則安知癸酉之後。又無此行也耶。</title>,<text>三角秪一山。中開窅仙宙。浮雲生足下。罡風鳴衣袖。西海俯可唾。培塿積如冓。石廩特自拔。仁壽勢獨秀。臣職甞御藥。靈丹玆幸就。持㱕獻金闕。萬年山不瘦。</text>
<title>山城</title>,<text>溫祚茫然國。䧺城漢北維。白雲飛有處。紅葉下移時。流水懸危壑。夕陽掛俯枝。亦知身至小。高絶更堪疑。</text>
<title>憶己巳監煎。屐翁以詩寄山寺。今在江外。久不相聞。悵然有懷。却用舊韻。</title>,<text>又作山中客。幷空物外心。洞碓舂聲早。禪窓睡味深。南湖人更遠。十月雁無音。成就君高處。我爲支道林。</text>
<title>十月十四夜。仙遊㙜賞月。</title>,<text>石撑松倚洞門開。佛坐仙遊有此㙜。遍地白雲曾踏到。潑天明月又携來。珠光照寂山千髻。汞炁浮空海一盃。竈火龕燈無二境。長生常住兩悠哉。</text>
<title>楓翁曾得盆種倭柑一小樹。今年始能結實。已約設會招賞。今尙未設。用前韻戲柬促之。二首</title>,<text>新實盆柑喜可知。枳誰曾說渡淮爲。預愁梅老牙全動。始恠章翁髮已絲。白雪避花應每歲。黃鸝携酒歎非時。時方禁酒故云 獨憐溫尹甘相待。剋日分金賭好詩。帳下堆甘也自知。且須姑任主人爲。芳顔可駐封花蠟。纖手相傳勝菜絲。桃欲無偸投及早。梅如止渴望多時。不要書後題三百。只許雙校每一詩。</text>
<title>翌日長至。與楓皐晤於閣中。楓皐有詩欲遷延會期。輒復和之。</title>,<text>此生甘苦兩相知。一會寧如毳飯爲。向後休歎金變絮。用劉靑田賣柑者言 卽今恰好繡添絲。獅頭政待開顔地。佛手那堪屈指時。獅頭佛手皆柑名。而產於南徼者。 其七其三終易盡。其柑始結七子。先以其四獻內中。今只餘三顆云。 對君聊誦標梅詩。</text>
<title>題夢</title>,<text>水晶之城誰所居。翠岑丹流萬里餘。碧霞絳雲爲階除。日月如珮垂瑀琚。金牓玉聯隱綺䟽。我輒作銘復自書。書罷大笑問何如。傍有數人交稱譽。謂言東海羣仙廬。子當復來且徐徐。手招雙鳳爲導輿。瞥然飛下路非初。一瞬已涉嵭嵣墟。</text>
<title>夜坐煎茶</title>,<text>不堪孤坐對寒釭。自扇松罏掩雪牎。素霧薰梅開一一。綠漚搖燭炫雙雙。撑膓文字生無用。到手旗槍死不降。七椀盈盈當半夜。高攀明月湧秋江。</text>
<title>瓜紋硯歌</title>,<text>是誰不嫌履瓜田。田有老瓜綠玉堅。堅不可啖削之偏。爛蒂側脫紋互纏。但剔其瓤成自然。拾㱕籃中知是石。圃人亦云棄可惜。楕長五寸暈重碧。蔓綴其唇葉覆脊。幸便得之故侯客。我豈匏瓜發此歌。繫而不食將奈何。無寧口舐而手磨。</text>
<title>雪後楓臯用東坡韻見寄。卽復和之。</title>,<text>敲窓點箔響纖纖。凍椀頻驚曉氣嚴。鵲唶連聲誰抵玉。梅酸徹骨獨宜塩。接鄰易辨愛烏屋。待客渾迷放鶴檐。明鏡不須悲白髮。報君無復數新尖。獨宜一作可無</text>
<title>東坡此韻元二首。又賦一首。要楓臯和之。</title>,<text>破屛撇撇隙容纖。卧笑表家失戒嚴。吉貝催分貧戶絮。水晶新賜帝厨塩。翩翻玉蝶初沿砌。撩亂梨花已舞檐。獨愛寒叢牎下竹。不因摧壓夭句尖。昌黎苦寒詩。萌芽夭句尖。</text>
<title>灘樵直閣匏泉新居。同竹里公世飮。㱕而竹里有詩。次韻仍寄灘樵。</title>,<text>酒熟君家喚輒來。梅前竹下與徘徊。參尋久厭居城市。幽曠堪忘近省㙜。投轄聊知申舊令。吐茵曾荷借微才。灘樵先相公文翼公甞屢招余飮 難逢開口成三笑。到手無辭卷百盃。</text>
<title>東閣校集。小華景博携酒。荳溪舜可設茶。同竹里公世，小葒，子田， 李直閣龍秀 經山善之拈韻。</title>,<text>譚笑旋消鄙吝萌。但愁促漏報申聲。酒惟是議梅爲婦。茶㠯其甘露有兄。米芾詩茶甘露有兄 中秘校書眞愧向。聖朝稽古孰如榮。餘生幸與無能役。檢字常憂不中程。</text>
<title>介石 及健一號 李相公入耆社之日。其仲氏屐翁尙書有詩志喜。次韻却寄。甲戌</title>,<text>相門名德後前輝。三世耆英更古稀。靈壽庭中常棣樹。亞花留復繡傳衣。</text>
<title>上元立春。次楓臯玉壺山墅寄示韻。</title>,<text>元夕新春竝。流年孰復關。換符梅下戶。讀易月中山。柑憶傳旋遺。菜憐賜屢攀。花鐙將綵勝。歌咲與相還。</text>
<title>次韻竹石梅花絶句 六首</title>,<text>竹石大學士近有詠梅詩。高古妙絶。不覺羡指作癢。不免捧心效嚬尒。日色偏溫野外家。玉顔誰復較寒鴉。擬將閨閤論瓜葛。兄是黃香娣綠華。未開時想作開時。圯上從容婦貌期。欲怪無情黃石老。一朝三往可嫌遲。眞令玉骨又氷肌。未便淸高絶俗姿。林下有人甘老死。爲誰耽誤一生癡。知君花閤傍書堂。玉樹階庭領衆芳。此皓欣然迎亦到。留侯門下有園黃。俗物紛紛久避墻。悄然鐵石鍊心腸。暗香踈影看何處。流水空林澹月黃。花花摹寫復枝枝。不獨西湖處士詩。終是人工無着處。色香殊絶特天姿。竹石詩曰花花摹寫復枝枝。記得西湖處士詩。</text>
<title>題荳溪學士自畵山水 三首</title>,<text>翳翳幽篁繞屋。踈踈古樹當門。主人別有高處。此地偏多白雲。白雲無主長閑。暮暮朝朝此山。此山竟是何處。居士胸中筆端。居士今官學士。日趨紫闥金閨。胸中無限山水。無問㱕歟未㱕。</text>
<title>小華畵竹里便面墨竹歌</title>,<text>竹里先生性愛竹。官居無竹歎食肉。食肉猶瘦意不甘。非爲無竹令人俗。思將脩節振淸風。洒然嘉聲流無窮。七賢六逸今誰在。林雲溪月空復空。晴窓攤書眼欲烟。催瀹新茗散午眠。乞字索詩聊尒尒。爭劈雙蝦小樣牋。獨有小華妙情思。據案一揮筆先意。雨梢風篠森相幷。君看此事眞不易。徒墨則漓徒筆槁。漓卽潦倒槁如掃。妙處非可筆墨爲。形勁神抗方兩好。東方惟有一灘叟。近日紫霞亦佳手。峀老豹翁各盛名。俱愛己指終掣肘。餘子麁心厭莫能。支離草率皆無成。此君形神幾歇絶。舊錄吾寧廢畵徵。君今一掃乃大奇。寸萌節葉生有之。余不能然識其然。畢竟操熟無常師。蹔時生澀亦何怪。自是彭城又一派。鵞綃二百五十匹。可但他年買田債。先生得此喜更別。喜非虛閒應有說。我輩已老君差少。數亦古人才六七。性情臭味甘相終。餘年還掃竹裏室。茂而不驕瘁不辱。我歌君畵兩可讀。</text>
<title>竹里分鳥子倭牋於諸僚。經山先有詩。次韻寄謝。</title>,<text>曇徵始敎爲倭紙。稍稍佳製傳國裏。日本紀推古天皇十八年。高麗僧曇徵知五經能彩色及紙墨。太子與曇徵始造楮紙。以製法敎國人。 檀繭杉原美濃品。滑淨堅潔好肌理。和漢圖會。檀紙唐書稱其紙似繭。杉原出奉書紙。美濃出障子紙。 生漉鳥子尤稱妙。至謂紙王貴無擬。和漢圖會。鳥子紙淡黃色似鳥卵。其堅而滑者稱生漉。性柔耐久稱紙王。 日東學者習經說。其始亦祖吾邦士。前年和官迎仙槎。有古賀樸謁竹里。自著說辨請爲文。亦知使公經術美。竹里以使節入馬島。倭官自太和來迎。精里古賀樸纂大學類說辨釋。諸跋語於竹里。又餽退漢書抄十冊及鳥子紙。 爲題其書慰藉之。白石源嶼詡能似。源嶼號白石。有白石集。尊崇朱子。著書斥伊藤維楨之學。 渠誠感激拜且謝。厚葉 和漢圖會。鳥子紙有厚葉中葉薄葉三品。 百番贄以此。歸來倒篋分僚友。雪肪雲腴照棐几。雖愧不堪汚劣字。作書借書兩可喜。以此紙作書。要借退溪書抄故云。</text>
<title>次韻楓臯絶句示趙元卿</title>,<text>少年豪擧百無餘。惟有看花興未除。不解褻偎眞愛惜。敎花毋與老人踈。</text>
<title>次韵屐翁絶句</title>,<text>酒醒茶懶夢依然。軟綠殘紅又一年。悵望欲尋春去處。落花流水夕陽邊。</text>
<title>次韻楓臯</title>,<text>向蒙大篇之惠。寄意鄭重。宜卽缶和。而其於樓煩手不敢發何哉。適閣直悁欝無聊。戲效此村醫爛方語。盖欲以少療火證。妄此奉塵崇鑑。願聞兪扁神術。林亭歷半夏。宮槐滿地黃。委蛇退食晩。樽醪玉乳香。澗聲獨活活。寒水石蓮芳。讀破古紙字。密蒙花藻煌。貂續斷無望。斗南星雲光。志槩欲附子。匣龍膽氣張。素性甘草野。故山藥苗荒。苟欲益智仁。當㱕山水鄕。淹留攀桂枝。三復木瓜章。漫使君子好。沒藥醫此狂。</text>
<title>九月二十一日夜雨驟作。月出旋曙。悄悄不寐。嘅焉有感。乙亥</title>,<text>閒尋孤夢淚盈巾。一枕摧隤賸老身。已過重陽猶有菊。遽成千古欲無人。寒雞咽雨天如泣。哀雁嘶霜月爲顰。簷滴虛疑仙漏晩。幾將催取舊朝紳。</text>
<title>邀竹里公世，江右公厚， 金吏部履載 灘樵君受。會食半竹葊。拈韵得婪字。</title>,<text>與君商食性。均苦復同甘。飯恕貧能皛。酒嫌老不婪。始歎茱少一。終喜韭偕三。約後竹里拜都憲。幸是日得遆。遂赴集。 捫腹問餘事。嵇生尙此堪。</text>
<title>灘樵將請暇東㱕。不禁歎羡之情離索之感。同竹里，江右留飮話別。</title>,<text>非爲送君更感秋。重憐衰病未㱕休。不成眞長留玄度。頗似文淵念少游。道出蒹葭人所謂。園收芋栗自無求。絶知小少元同好。何得餘生共一邱。</text>
<title>飮次。喜西漁內兄適來同酣。知其亦欲南還。又拈韵共賦。</title>,<text>秋士多悲我更哀。寒花眞怪抵霜開。長時面壁非禪定。此日登樓賴客來。浪計漁樵知兩失。盡情詩酒莫相催。東篙未挽南轅趣。且撥離愁付一杯。</text>
<title>會散。用前兩韵爲一詩二首。亦排悶遣閒之灋。寄示昨集諸人要和。</title>,<text>邱園望處過鴻哀。雨下籬花晩盡開。求愜意人閒共卧。得消愁酒快傾來。游魚任釣忘情懶。瘦鶴同吟耐老催。休去一心耽蟹稻。秋難送別惜深杯。哀響流天一雁秋。晩將㱕興老云休。開簾雨歇醒魔夢。出峀雲深惱宦游。來爽遠山寒入望。遍懷閒境俗非求。催詩寄處征驂倦。盃酒託情戀隴邱。</text>
<title>兩韻縱橫順倒押之。當爲八首。而以一詩迴文爲兩詩。故四首卽足。前旣戲尒。不厭其多。又爲兩詩。以塞其數。</title>,<text>秋一暮時把一杯。菊籬踈雨惱霜催。休休可復終役役。去去還將又來來。游戲漫吟狂筆落。興闌相別遠帆開。求田薄計無憂晩。邱畒歸忘樂與哀。盃傾獨愛卧糟邱。伴飮無嫌但醉求。催酌晩香耽菊泛。遠懷流水任萍游。來携好月孤情遣。坐穩㱕帆一念休。閽軫短歌長夜靜。哀絃促別惜殘秋。</text>
<title>與楓翁約共晩飧。舂園稻摘畦蔬。欣然一飽。會者西漁權兄，灘樵李弟，竹里金賓客，江右金吏部，寧野徐直閣 俊輔。</title>,<text>挑菘割稻約荒園。排飯芼羹小竈喧。木榻尙能延上客。玉盤無羡出高門。平生難得心知季。相對長如目擊溫。側側寒花香故在。迴燈添酒又黃昏。</text>
<title>次韻楓臯</title>,<text>楓𦤎送水仙五顆使種之。余曾在燕中。見臘月已爛開。今此墨魁如凍芋而無芽苗。疑其種之已晩時。楓𦤎又云向亦種於此時。比二月輒能抽葉作花。余亦於甆斗貯水。倣其法種之。數日便有小萌。仍和其寄示韻。卽勿論花奇不奇。竹葊梅厓占相宜。爲憐洛襪凌波遠。或慮湘裠拖水遲。君喜今朝根幸活。我期他日種仍滋。方敎金琖玉臺飮。水仙一名金琖玉臺 不待江瑤膾雪絲。東海江瑤柱二月始上。前在洪原見之。</text>
<title>楓𦤎詩有八千里外來何遠。十二月中種太遅之句。翌日又成一詩。申寄求和。兼反其語。</title>,<text>不土能芽已太奇。水排石靠性之宜。八千里苟根無損。十二日猶種未遅。香孕沅蘭氷膜㓗。淚瑩湘笋玉腮滋。預商開日須描畫。爲乞鮫人繡素絲。</text>
<title>次韻西漁 二首</title>,<text>西漁內兄爲求螟孫。挈家還韓山舊居。昨得書以余近號半竹葊。非取於竹。盖依方音以自識。無復生意。㱕卧故園。百感弸集。見庭下舊竹旣枯復活。孫笋成叢。自悲人而不如。乃自號參竹葊。仍爲近軆二詩以寄悲。爲半竹悲重。所以自悲也。讀之不覺淚汪汪滿紙。顧吾二人。支離未死。半之與參。苦均哀同。而今聞枯林復笋。孫苞已茁。眞竹之嘉徵祥兆。玆可爲吾兄卜喜。於是乎參眞勝而半不及也。仍步韻復之。無說有廬摧不摧。西漁詩吾祖有廬棟已摧 羡兄今得老猶回。烏經或驗均支本。風水多言外祖判書公塋兆欠安。所以子孫不繁。西漁久營遷緬。聞已卜告阡。 螟誨惟祈衍年來。半竹寧如參竹好。自家兼爲外家哀。和詩旋蘸行行淚。寒燭仍乾數寸灰。雖非竹隱者。不異竹葊人。吾幷半全幻。子寧參是眞。聞苞孫笋地。將茂孝叢春。和有株根好。錦棚産可新。</text>
<title>恠石 三首</title>,<text>恠石患不恠。恠亦人不覺。我此庭中石。頑醜生非學。不恠衆人棄。幸爲主人擢。辛勤挽十牛。心力移五嶽。隘寘半畒宅。傲兀出頭角。人疑無甚奇。我獨與其確。巧不必鬼鎪。妙乃完天璞。化工始持斤。睥睨惜不斲。抱弄愛莫捨。指痕宛把握。伊尙醉未醒。面孔酣餘渥。我本性喜酒。對飮彌卓犖。慮無負而逃。相守齊老偓。恠石恠太甚。爾恠將安用。仙且頑莫鞭。佛亦醜厭供。煉知必無補。棄擲媧已恐。舁來我屋畔。取之人無訟。牢卧若相安。矜持殊自重。得與余久處。寂寞甘所共。我老世少親。渠欲視以從。分付小園事。長令汝悉統。禽魚欵游翔。卉花蕃植種。嘉客延常致。俗物屛毋縱。卽汝恠不恠。非言晉隕宋。亦須勿點頭。我詩當默誦。恠石恠如此。我見亦每駭。何以愛爾許。當是我亦騃。人之愛惡偏。誠有如烏蟹。造物爲此恠。其擬誰能解。昔禹制九貢。曷復取醜矮。因疑岱𤱶使。矢涉投渤澥。海神懼不有。此岸挑鐵拐。埋沒牛矢路。樵牧日敝躧。一朝爲我致。有錢寧得買。荒園非舊穢。晨暮常糞灑。莫狃不能觸。化羊必爲廌。嚴冷未可犯。邪乎去罷罷。</text>
<title>曾用東坡纖字韵。同楓𦤎賦雪。今已數年。坡本又有車字韻亦二首。雪後遂復率成。奉寄楓翁。一以自道無聊。一以代簡相邀。</title>,<text>推窓只見啄庭鴉。連巷難聞戛石車。徧是藍田堪採玉。豈惟梅嶺早飛花。欲行仍止非無履。但卧殊佳不出家。舊隱東山今未去。遙愁應沒路三叉。請書代墨點空鴉。添重無須惱快車。潁濱雪詩欺貧寒入褐。惱客重添車。 政好鋪張連楚璧。可堪理沒對唐花。鹿巾鶴氅寧虛士。錦帳兼斟亦俗家。預埽松篁開直逕。茶前香後揖了叉。放翁詩剝啄敲村舍。了叉揖主人。</text>
<title>獻敬惠嬪挽詞 四首○丙子</title>,<text>思齊京室婦。亦粤穆陵孫。生此文王聖。大哉皇祖言。曰嘉惟孝感。至治繄慈恩。隆養承寧考。彌欽德壽尊。繼軆文孫孝。期頤壽母寧。申休符繞電。衍慶耀前星。長祝千千歲。奄頹九九齡。徽音播媺頌。彤管不勝形。輿儀非宿昔。前路又遅遅。眞殿風雲慘。新城卉木悲。合防終孔邇。觀華胥於戱。欝欝陵園樹。長交仰俯枝。痛哭庚申後。秦良媿匪材。珈章曾述樂。瑤冊忍書哀。甞藥恩偏荷。翼瘳慶屢陪。如今無可效。舊淚廓難裁。己巳以冠禮周甲。遁內宴樂章及大殿中殿進箋致詞。上幷命臣撰進。今又撰哀冊。庚午臘月。以內醫提調直宿。比慈矦平復。特命追秩。至辛未壬申。或輪直或別直。屢叨恩賞。</text>
<title>初到南城。謁顯節祠。享三學士及淸陰金文正，桐溪鄭文簡。</title>,<text>朝驅前節出神京。夕拜遺祠仰肅淸。天下皆知三學士。園中賴有二先生。卽今丙子還何歲。從古淮安 南城卽高麗淮安奉國軍 亦此城。㱕坐戟門無一事。枕戈殘月夢難成。營舍有枕戈亭</text>
<title>海居 約軒一號 都尉赴其伯氏成伯湖西按使四郡聯遊之約。歷訪余南城官舍。出示黃子久萬里江山圖。又贈近軆一詩。次韻和之。</title>,<text>春盡荒城夕。淸標絳燭前。晉卿元畏友。蕭史卽眞仙。行色三奇畫。詩思上頓禪。長公期勝地。爲羡此生緣。</text>
<title>寄和竹里直學東二樓感懷之作</title>,<text>樓中御酒碧鱗鱗。公讌朋酣一夢塵。知舊寂寥空數鬼。文章索漠欲無神。龍鍾老檜仍多歲。狼藉聞花好閱人。驟誦君詩重悵望。餘生莫惜往還頻。</text>
<title>苕泉金命汝挈家往汾江新居。率然來別。走書二絶句於其扇。二首</title>,<text>未必漁舟去問津。桃花村舍亦天眞。人間儘有難能事。能作於人不數人。村巷今傳宰相來。汾江春水直門開。門前遍是蒼生處。易被蒼生勸却回。</text>
<title>用東坡登介亭韵。奉柬汾江淵泉命汝尙書。兼餽官酒庖肉。未足稱地主之禮尒。</title>,<text>公乃紗籠人。鼎食厭膩溽。苕泉漱雖甘。惉懘意不足。坐想汾江水。日夜流淨淥。易致中泠郵。勿肯殉口腹。忽聞扁舟往。携杖江上麓。村人猝未識。傍翔行不伏。多見仕於朝。里居耻如逐。胡能獨尒許。大覺新耳目。桑麥密翳門。漁稼遍接屋。南軒與北牎。苟完頗亦速。我適尹玆土。人物商前躅。石灘眞老鐵。遁村亦全玉。喜君又高風。作書字盈幅。草草非所嫌。未寄先細讀。安石何當起。賈生寧忘哭。姑應自適已。憂樂念相續。謀野心更勞。此語得無觸。發函定噴飯。哄然笑滿谷。▦甘燒筍供。酒炙知非欲。好㪺上流淸。調丹日常服。</text>
<title>題便面畵</title>,<text>閒雲無四時。散漫此空谷。樹杪望隱敝。知是幽人屋。想其高卧適。不自歎其獨。張生素不識。畵趣良可讀。瀟瀟筆生穎。蒼蒼墨猶濕。雲山吾亦有。此境杳難躅。</text>
<title>題叔弟孺文便面</title>,<text>兄今龍鍾南城帥。弟亦寂寥東郡吏。東南相望漭迢遞。思君日夕心如醉。但要爲官無惡聲。做事無須反人情。人情盡處是天理。卽此頗足慰乃兄。</text>
<title>南城喜逢蒼野金大卿。拈東城韵共賦。二首</title>,<text>離別居然問幾年。長時悵望上江船。白頭久覺逢迎倦。靑眼先揩笑語前。跡似秋蓬身已病。詩如風柳老猶姸。一樽且醉山城夕。畵戟淸香對榻眠。竹竿不屑歎鮎魚。南畒歸耕興有餘。飮酒舊耽齊物論。題詩新擬絶交書。桑麻獨羡餘生穩。竹木空慚老計踈。時山城方營繕葺之役 安得與君長對醉。優遊聊以送居諸。</text>
<title>次韻申漢叟見懷之作</title>,<text>千丈閒愁一寸詩。今人心事古人知。林亭獨卧聞蕉夜。郡閣高吟寫竹時。我道妙存無限意。君看能作幾何悲。擬從酒茗消餘日。亦厭徵鴟復乞犧。</text>
<title>營園種花 二首</title>,<text>營卒揮鉏慣打耞。寺僧斸橛勝鍬鏵。欲知老帥風流處。一日能裁萬本花。樹樹沾均滿井砂。枝枝燃作半天霞。種時已具開時相。眼底胸中一色花。</text>
<title>竹石書乞南漢林檎移裁於其嘯𦤎別業</title>,<text>南漢林檎美絶倫。東𦤎花果待芳鄰。明年食實應思我。此日移根得主人。千橘視奴寧與伍。三槐多客許相親。不須囊盛函封字。尺牘藏爲筆苑珍。</text>
<title>竹里直學自驪江訪余有此山樓。卛成一詩。兼柬▣▣按使道向顧之懽。轉呈楓𦤎太史。申樓記之請。</title>,<text>向喜▣▣來信宿。耽看紅葉酒無廵。朝逢竹里遠相訪。趣上林樓詩更新。便有此山雖古語。未應前哲異今人。煩君爲與楓翁說。日待高文妙入神。</text>
<title>柬灘樵李弟</title>,<text>向聞灘樵姬人有身。十月十一日。余在漢山。夢過其醍灘里居。歡然賀語。似若已產而男者。覺而可記。隨拈東坡蔡景繁官舍小閣韻。此明寄之。莫問孰與徐公美。且喜能生高戶子。我來端爲賀老弟。雙袖張風上斗尾。相見共道顔色好。催喚湯餠喧屋裡。屋裡正頫門前水。一掬酸眯洗淸泚。不願熊轓趍京闕。直成鹿車㱕鄕里。定把江山作靑氊。欲忘名姓題黃紙。我今羡君非一事。此生無人付桑榟。山角驚枕忽欠伸。語猶在口誠異矣。</text>
<title>寄春州李明府景博</title>,<text>欲折梅花寄所思。富春東望暮雲馳。韶江漢水遙相入。碣石燕臺夢亦隨。曾恨山僧剛識字。今逢木客解傳詩。沈吟爲問神仙伯。肯搜丹扃餉綠芝。手撚梅花。跂望停雲。韶陽漢南。地相去遠矣。源源一水。日夕灌注。卽其相入之深。雖千里常然。况如碣石觀海。金臺看雲。舊遊今夢。無往而不相隨焉。則小華之思我。亦當如我之思小華矣。向在春杪。仄聞雙鳧遍翔於衆香毗盧之間。時有斷橋庵頭陀適到旋去。爲付一書。囑奉府下。因凾面有春州字。此頭陀直是府下不達而還。此其識字之患。尙爲恨恨。今又有採木商客往寶界。郵此詩筒。此客廑解傳詩。非復山中解吟者。無足奇也。歲暵仙洞。想雪笋氷芝。綠蕤可餐。不識仙伯亦知山外有此望梅止渴之人否。</text>
<title>送</title>,<text>裘車十月亦勞勞。飛雪崢嶸風怒號。叔向西山歌更苦。仲於東海蹈先高。▣▣仲氏▣▣直學曾以副价入燕 龍灣去去仍燕市。驥尾行行又鳳毛。▣▣行其子▣▣隨往今▣▣亦與其子▣▣俱行 家世也應知第一。沙翁孫子揔賢豪。過孤竹之墟而歌想西山。遵扶桑之㟁而蹈憶東海。仲先叔後。武轍相踵。卽其躊躇感咜。當有別於人者。而一葦三江。卽遼而瀋而薊而燕矣。曾此路之促促。嘅吾行之蝺蝺。此北轅者之所苦也。而前有王敬倫。後有謝超宗。千仞之翔。九苞是將。隨歡供喜。又他人之所不能得有。則不惟慰情。均足壯行。至如李揆詭對。東坡亦甞引用於送子由使契丹之詩。月沙老先生垂宇之名。雖薙剃者皆能誦之。顧欲終諱三絶。渠可得乎。</text>
<title>與朴善性，李晩用兩生。拈韵賦官閣梅花。三首</title>,<text>桃李門庭待獨隆。百花羞澁趁餘風。非關地脉開偏早。敢恨天香賦不公。便對淸醒沉醉後。渾交氣味苦吟中。歡然秉燭成三影。况復婆娑伴鄭虹。遺埜逃空聞望隆。偶來城府尙高風。傾筐其謂求何士。調鼎還須責乃公。且置商量成實後。全消鄙吝不言中。廣寒老桂堪相傡。一欲登登杖下虹。</text>
<title>又與二生拈韻詠物 二首</title>,<text>焙笙炙墨夜淸和。燕寢欣逢二竗過。惱臭都除誰逐海。塵膠渾釋可澄河。無論沉水眞如范。自製貧衙旋效坡。東坡甞製貧衙香 須識聞思纔一瓣。鴨爐龍鼎謾前羅。右香失之貌取味腴多。柑橘居前欲奈何。鼻觀芬馧情暗觸。皮相痱磊老難磨。豪門侈飣熬蜂石。海戶輸包涉蜑波。種遲卅年方一實。流光不必歎拋梭。右柚</text>
<title>盆梅先着一花</title>,<text>一粲驚殊絶。目成獨滿堂。城中居玉貌。天下對黃香。氷照片心㓗。粉匀半面粧。同根皆弟妹。眞覺白眉良。</text>
<title>邀屐翁，楓𦤎，竹里，江右，寧野，北海，荳溪，小葒飮蕭雁園。屐翁輒爲長篇。歷序諸人之齒。楓𦤎和之。余亦次韻。此集獨思潁不與。以潁方兼冢宰文衡。適有公事無暇也。丁丑</title>,<text>四百五十八年春。丁丑畢月集吾園。座中最小李子田。陸遜齒仕已倍尊。吳志陸遜年二十一。始仕幕府。 荳溪精金斷無堅。北海良玉懷有溫。寧野今同五箴韓。昌黎文。余生四十有八年。聰明不及於前時。道德日負於初心。作五箴以訟。 聡明無衰氣軒軒。葒於元卿適隨肩。舜計稚秀第三賢。五十以上更四人。各差一齒如比鱗。江右徐後竹里前。此生弟兄機與雲。融又過二終雌辰。座幸不空酒滿樽。半百加三較樂天。樂天詩。老較於君年幾許。君今半百又加三。 楓𦤎德望元斗山。屐翁上據最華顚。文苑靈光獨巋然。一周甲子又六年。更比君實多二分。不知爲何動相憐。三三環視輒笑顔。醉間磊落見天眞。一杯一杯飮無巡。獨惜潁老不沾唇。竹林姑黜山巨源。丁丑季春七日。會食于蕭園。屐翁李成仲丈六十六歲。竹里叔五十四歲。祖淳五十三歲。蕭園五十二歲。江右叔五十一歲。寧野徐𥠧秀四十八歲。北海趙元卿四十七歲。荳溪朴舜可四十五歲。葒舘李子田四十二歲。総四百五十八歲。可謂君子盡老矣。蕭園。斗室沈𥠧敎別稱。祖淳號楓皋云。楓𦤎少記</text>
<title>後數日復集楓𦤎玉壺山庄</title>,<text>冠冕聊復隨靑春。班退仍赴玉壺園。諸客先已聞主人。屐老深坐兼三尊。居然耆英爲富韓。以年亦加司馬溫。會約尙齒不尙官。元舅親爲掃林軒。鳴珂響谷駟繫門。四座卓犖皆時賢。當世有志殷景仁。海內貴珍陳子鱗。我陋猶許几前陳。好似泥渠暎靑雲。絳霞飄檻花作茵。綠雨浸簾柳拂罇。九人不記各一身。永日歌笑動春山。花雖舊房艶惟新。會則易地人皆然。不獨竹江難弟昆。野海荳葒美無分。幸並此生得共親。一有末識誠汗顔。呼酒愈出肴更珍。淺深自斟無籌巡。避世不須去問津。日飮此間便桃源。</text>
<title>復拈東坡韻共賦</title>,<text>仰羡閒禽俯羡魚。心常林壑與江湖。晴敎柳挽風光暮。夜遣松扶月影孤。花似熟人隨處有。山如老友出門無。多公小築專幽賞。問取氷心在玉壺。</text>
<title>次韻申受之 絢</title>,<text>受之以少司馬。請暇還社村里居。暇滿入京道。訪余南城。聞其仲氏納言 綽 今亦違召不起。重輯詩次故已成帙。兼以爲寄。相逢不須驚鬚眉。山上一宿乃大奇。行色不似少司馬。羸鬣無銜倦不嘶。爲問社樹十畝碧。下繚淸溪水晶色。社材水名光晶川 仲子高卧次詩故。令我欲見思如渴。素絲舊許退自公。麻麥何屑留邱中。忍負君家蠲忿花。受之近卜宅駱山下企齋舊基。故物尙有合歡樹。 垂垂裊風剪絨紅。兒童尙說企齋處。企齋曾亦城裏住。煩君他日爲擧似。且因說詩商吾語。</text>
<title>楓𦤎前寄長句。未和也有此山樓。忽然有懷。次韻寄之。</title>,<text>眼憐對花看不細。口嫌飮酒哆不閉。一束瘦骨如束柴。不耐周遮施衿袂。雖欲藏拙醜愈出。老來無一方便計。不論濟事不濟事。瞥然百年當誰繼。差喜有此山樓上。岸巾長對墻外髻。思君不見若千里。我樓寧知非此世。</text>
<title>次韻贈朴生善性</title>,<text>老病摧頹不自蘓。鏡中銷瘦肉垂胡。宦情壹覺柳如此。衰相參看花與吾。飮癖故知非鹿鹿。詩窮莫謾嘆烏烏。憐君毛骨塩車下。愧我靈將顧眄殊。</text>
<title>題有此山樓。次東坡韻。</title>,<text>山不增高觀已改。樓未作日山亦在。繡屛錦障常避坐。無恠不自見其背。一朝開榛出層楹。泫翠漂丹來藻繪。昨夜雷雨動嶔崟。似荷天公垂笑咳。朝來更覺山氣佳。過鳥飛花簾外內。子猷手版故齟齬。柳州宴遊終罣礙。豈如我自作主人。寘樓常與山相對。山欲多我只長存。宇宙元自如風磑。</text>
<title>西山將㙜。用東坡遊蔣山十韵。</title>,<text>蠶魚初有國。開闢何茫然。南漢在今日。西山問幾年。環迴九郡水。棊數五江船。盤俯金莖露。梯緣玉井蓮。閭閻蚳穴小。培塿雁沙偏。粉堞張如拱。碧油特踞顚。陣墟穹獸石。歌板斫龍泉。死有三仁地。祠高一片天。白登收戰氣。紫閣靄祥烟。倚斗㱕常暮。戟枝月色娟。</text>
<title>官饍索食萵苣戱題</title>,<text>萵苣尋常猥未陳。當盤催索恚還嗔。眞慚皁上欵歸馬。應笑厨中斫膾人。假使萬羊餘不盡。何妨三韭坐非貧。舊名儘有千金重。莫把鱸魚僭擬蓴。</text>
<title>朴生善性和陳字。故輒又成之。</title>,<text>平生幸免厄於陳。惡食深知不足嗔。君自薄爲彈鋏客。我終多愧拔葵人。咄嗟未效萍虀法。㱕去猶堪芋栗貧。老子眞合萵苣美。居然可傡季鷹蓴。</text>
<title>樓上書見 二首</title>,<text>綠樹重重山四圍。流鶯日日喚春㱕。山中不識春多少。商略風花太半飛。山城氣候。與平地絶異。葢花葉同時。特地雲烟暮復晨。登樓一望海鱗鱗。晩來略辨西山色。尙是鴻荒以上人。山上雲氣無常。或頃刻彌滿。咫尺烟海。亦一奇觀也。</text>
<title>忽忽反韓子</title>,<text>忽忽乎。余未知生之爲樂。又安知死之爲苦也。使身能生長翮大翼。乘風振奮出飛塵。終在天地內。不離大網罟。豈如無此身。一朝與萬古。死生哀樂棄何處。是非得失更誰付。余哀韓子終亦是閒人。蓄願脫去歎無因。雖有一柬文字。不救九原枯骨化爲土。但得生前長苦辛。一飽無期賦二鳥。人生譏詆由所好。潮州有廟死不食。五鬼未送生惱懊。忽忽乎。古來功名富貴勝韓子人誠無數。今日掀天動地。明日拱木蔓草。何况區區毛穎傳。毫末秪供人絶倒。</text>
<title>望西山。用東坡初入廬山韵。三首</title>,<text>開樓故當山。爽氣日可觀。使山將識面。從古幾遊人。幽幽日淸閟。空翠泫中間。他時應常見。已疑夢裏山。如今已老矣。難作五嶽遊。得爲一山長。易辭萬戶侯。</text>
<title>古意 四首</title>,<text>晼晼春欲去。去向不可指。忩忩限曉鐘。杳然已萬里。綽約東家女。娉婷西隣子。自憐容色好。嬌矜明鏡裏。日來花下嬉。花落隨流水。歎息無幾時。紅顔寧長美。悠悠我所思。春草徧處處。草生自有根。思結欲無緖。周還日萬里。水隔山復阻。如何一寸襟。百憂空自貯。朝日照前林。衆鳥喧相語。我獨不肯言。長恨奈何許。今日復來日。歲月嗟荏䒣。展轉感白頭。種種憂所染。宵興不能寐。耿耿門孤掩。東方欲半明。太白何睒睒。喔咿雞屢鳴。行人尙夢魘。車重馬亦饑。寧知前路險。昨日苦不暮。今日又復朝。今日如昨日。孤懷轉無聊。所憂日易暮。坐令朱顔凋。可憐園中花。易被風雨搖。欲待未零落。欣當春景昭。日暮重歎息。明日安可料。</text>
<title>流頭日集天然亭 二首</title>,<text>天然亭荷池。近久湮薉。灘樵按使新爲濬拓。荷花方盛開。以六月之望。邀讌諸公亭上。余亦強病赴之。達朝甚歡。遂依韻一以醻灘樵。一以詠荷池。一池無足數誰功。須識澄淸事事中。水濶芙蕖偏好月。岸開楡柳自長風。高樓壓樹簾薰碧。飛琖籌花酒漾紅。頗意諸公應竊訝。主人忽致此衰翁。右屬灘樵多怪全忘暑氣蒸。荷花面面頫欄層。精華極物人誰似。淸凈眞天佛未能。風褭露盤齊碧玉。波沉月鏡疊紅氷。晨曦欲上看逾好。香靄吹薰向燼燈。右詠荷池</text>
<title>復用蒸韻詠荷花。柬諸公要和。二首</title>,<text>耽看綠疊間紅蒸。柄柄差差葉葉層。雨露無沾眞自在。汚泥不染是良能。靚妝催曉襟如月。杜牧之詩。水如環珮月如襟。 微步凌波襪欲冰。天女何時來丈室。毫光留現蘂珠燈。臭味無煩餠饀蒸。平山千朶揷層層。幸霑飮讌隨房壽。乞擬歌詞愧薛能。薛能詩亦作歌詞乞採蓮 君子者寧嫌鵲玉。牧丹之愛盡蟲冰。眞堪結社窮朝暮。花漏初傾又葉燈。</text>
<title>後三日復集蕭園</title>,<text>中庚劇朱夏。霽景忘積潦。不謂林園陋。爲續池亭好。譚笑逃暑苦。欣蘇如灌槁。明日還昨日。隤然一枕倒。眞慙古人語。行樂須及蚤。相看殊怊悵。於今皆已老。丁丑季夏之十有五日。飮于天然亭。越二日中庚。復集于斗室之蕭園。會者十有六人。判金吾原任吏曹判書淵泉金命汝，原任吏曹判書弘文館提學山木金景源，大提學左賓客思潁南元平，吏曹判書平泉李元汝，奎章閣直提學右副賓客竹里金公世，原任大提學領敦寧府事楓臯金士源，原任大司成梧軒李仲汝，原任大提學南漢留守斗室沈𥠧敎，原任禮曹參判江右金公厚，京畿觀察使原任奎章閣直閣灘樵李君受，戶曹參判北海趙元卿，奎章閣直提學原任吏曹參判金石李性老，行都承旨原任副提學荳溪朴舜可，同知經筵成均館事原任奎章閣待敎葒舘李子田，春川府使原任奎章閣直閣小華李景博，原任禮曹參議奎章閣直閣經山鄭善之。元平子田景博未與前會。前會之原任大司成紫閣金惟一病未與是會。楓皋 祖淳 識。</text>
<title>次韻楓皋七夕之作</title>,<text>可憐牛女夕。偏是一年秋。天澹凉風下。河明苦雨收。人情自善感。虫語亦何愁。林月不相待。悄然獨倚樓。</text>
<title>重訪張家塢 二首</title>,<text>又到張家塢。新秋景更饒。畽花藍菊艶。棚蔓翠葡翹。稍認曾題石。欲忘舊渡橋。不須遲後約。尊酒此逍遙。沿溪穿樾路逶迤。略彴東頭短短籬。前度偶成桑下宿。今來聊覆橘中碁。泉聲更覺吟時好。月色偏從酒後知。已被靑山重識面。不能埋沒不留詩。</text>
<title>遊東嶺</title>,<text>蹔來秋壑弄秋泉。水意山情慰暮年。雲氣遷延移石面。澗聲曲折下松顚。幽蹊忽互逢僧問。危磴如懸遣僕前。涉歷到窮方歇處。一回搘杖一醒然。</text>
<title>東嶺瀑布</title>,<text>鞵杖殊忘倦。飛泉半碧岑。急流知固險。高激不能深。易得空山趣。難回逝水心。塵囂欣一滌。幽賞待重尋。</text>
<title>楓𦤎聞余遊東嶺。亦盛詫與淵泉遊水聲洞之奇。戲爲長句兩寄之。</title>,<text>聞君昨遊水聲洞。洞與東嶺誰伯仲。東嶺好處說與君。劈面飛瀑天上送。我先一筇入秋山。醉抱明月卧松根。萬壑笙鐘夢未酣。玉舂珠撞𢥠神䰟。俄頃日出天色薄。香爐紫烟炫碧落。蘸杖書壁叫絶奇。不恨徐凝詩故惡。㱕來懊惱何所有。夜雨淋淋鳴石臼。推枕屢興不成寐。兩耳猶作驚潨吼。水聲之水亦淸駛。尙記前遊同屐李。但嫌偪側城闉內。人聲相聞▦從市。若將市聲混水聲。幾爲娼歌鼓湘靈。煩君竗手把聲來。是水是市吾將評。只要耳竅無垢隔。山水賞音元同癖。洞裏秋風嶺上月。有聲無聲非兩法。張塢東嶺之遊。自以謂頗足暢愜。可數老漢能事。但獨往差踽踽尒。昨承與淵泉聯賞水聲洞。洞是舊遊。亦佳境也。又覺大人擧動不寂寥。非復孤寒所可希及。雖不敢妬。實不能無羡。輒爲長句。故硬吻夸口。要把地面光景。賭賽一分虛聲。終是軒輊不成。究竟而下調停。不免講和自誤。眞絶倒戱劇也。</text>
<title>題玉泉亭石壁</title>,<text>古松奇石閟雲扃。訶護千年賴地靈。他日欲尋閒夢處。泠然秋水玉泉亭。</text>
<title>聞君受按使自松津將徑還。率書寄之。</title>,<text>東來玉節照寒江。悵望秋汀鷗鷺雙。豈識西山樓上客。坐噓楓葉送船窓。</text>
<title>小集玉泉亭 二首</title>,<text>君受聞玉泉之成。再於巡部南路。專上山城。李可用 潞 先亦有約。又喜同日而來。遂共飮亭上。此是開山初會適成。而得嘉客以落之。尤足詫奇。爲二詩以兩屬之。我視玉泉好友生。淸譚况並玉泉聲。翳然林木寧無待。自在雲山倍有情。未擬他時傳勝槩。不虛今日費經營。酒醒再到留君處。惆悵空潭楓葉明。</text>
<title>夜飮亭上 二首</title>,<text>松間明月剛解事。此地適照吾與子。玉泉始不鳴其聲。如今寧知玉泉字。林下有人甘老死。對此怊悵似不似。須存胷中一邱壑。欲求面前常萬里。吾知造化無能事。賴有名山如佳子。鈷鉧西山方未得。何害靜姝貞不字。一朝開榛輸眞面。問渠視前將何似。未免終作留矦客。偶然傳名同綺里。</text>
<title>玉泉亭晩坐漫成</title>,<text>洞府幽幽一壑圍。松聲石氣冷重衣。忽聞流水白雲上。無限夕陽紅葉飛。鈷鉧卥山今始得。角巾東路亦將㱕。歸歟猶有竹如意。夢漱寒泉歌採薇。歌薇逕在亭下</text>
<title>玉泉亭戱占</title>,<text>令人輕薄非玄度。醫我衰葸是玉泉。狂不自妨貪亦好。一朝三往每欣然。</text>
<title>次韻李子田玉泉寄題</title>,<text>幽泉一綫滴銀灣。壑閉雲埋久等閑。適似好奇田我得。初非造物向人慳。忽驚珠玉詩篇裏。眞有笙鐘水石間。不待他年輸面目。從今已許識廬山。</text>
<title>韓尙書徯甫 致應 適道南城。留飮玉泉亭。徯甫將赴燕。仍次韻贈別。</title>,<text>南城西局 徯甫曾與余久捉擧內局。局在禁中西。故亦稱西局。 幾何間。把袂猶餘舊酒斑。聞水才忘三月味。始得玉泉。今五十餘日。 飮冰先惜隔年還。別時不屑風霜語。對處眞生泉石顔。老病久踈山外事。星槎迢遆帳難攀。</text>
<title>柬寄屐翁求題玉泉</title>,<text>我來此山躡公後。幸是山深恣老醜。二年坐灑緩帶 屐翁所搆亭名。有屐翁自爲記。 風。日誦壁字頗上口。近復得公坐勝銘。氣味醉人如美酒。公之文章滿一世。此處尤數開山手。又公傳硯皆有作。公於此山眞不負。瑰章瑋製競輝暎。有如潁公踵楓舅。竹里荳溪傑然望。亦依洛社許迂叟。江河不廢山長在。無非絶妙好虀臼。一時有此文字盛。自有此山誠未有。如我濫吹還可笑。不能無譏㱕公咎。滕堂黃樓聊尒耳。竹頭木屑計非久。平生不滿杜元凱。欲過羊公在峴首。漢水沉碑不復出。如此作事寧知苟。賴是諸公斤斧好。倕指一斲定不朽。我今角巾亦將去。與子了緣十已九。却恠一事可奇巧。使我㱕心暫掣肘。足底泉眼得最晩。未覺䟽鑿延十畝。鈷鉧高墜與月宜。趵突見糠難升斗。茅棟旣成誰可名。巨擘須如固與厚。施亦旣多求未已。敢問公豈無意否。適聞二僮道山下。屐翁方往南陽 欲以爲贄無瓊玖。筆瀾萬斛安復潤。但㪺此泉爲公壽。</text>
<title>玉泉種梅</title>,<text>花須明年發。我將今日去。花發我已去。於我更何與。雖如好飮食。非必待饜飫。乃若費刀俎。爲可甘匕箸。誰堪徒炰飪。而竟無得御。此事殊孟浪。老謬寧不慮。夫豈不誠然。我意亦當語。人之養嬌娟。豈忘將以女。女人不被遣。是爲父母譽。苟泉任汚薉。榛莽惟蒙據。苧蘿初負薪。蓬跣掩弊絮。梳洗被紋繡。使人方喜覷。不改一髮膚。能爲容色助。就泉商所樹。梅花其殆庶。走人負百里。手自種泉處。松桕許相參。樗棘屛皆除。泉淸梅又香。玅賞我已預。但無甘棠愛。剪拜非所詛。</text>
<title>復種竹</title>,<text>種梅人皆笑。吾意固斷斷。猶有不釋然。懣如咈衆諫。令梅卽便花。亦秖嫌妖幻。况必無此理。將何弭其訕。旣要面前好。却思手到辦。我家園中竹。靑翠四時貫。汶篁朝而植。淇菉夕而玩。卽我未㱕日。森然已好看。與梅留畏友。爲泉得寒伴。自謂處事善。意亦人無間。顧問向笑者。毁譽猶相半。或言此翁癖。勤渠誠足歎。不自愛家禽。公然充野鴈。或言此翁癡。轉謬不可喚。憒憒三十年。如此作仕宦。竹且取於家。泉顧廉可患。居將並無肉。笑矣堪噴飰。君言亦復佳。是吾種竹贊。</text>
<title>金淵泉命汝。自汾江鄕㞐將入都。過余南城。留宿共賦。</title>,<text>汾江跂可指。東北暮雲平。幽居在何許。門俯沍水淸。喜逾苕松巷。漢城苕泉松安隔一巷。卽余與命汝所居。 隣比接林甍。欣然枉小車。山路忘阻傾。譚詠欵深懷。懽愜足餘生。呼碁欲賭墅。得璧堪易城。林携屛從騶。澗㪺催漑烹。豈緣滁亭酒。足淹洛社行。陶陶三盃還。耿耿寸燭明。此州家此翁。留爲此州榮。</text>
<title>玉泉亭送命汝</title>,<text>登臨情固一。遅趣興難齊。聞水心常遠。看雲眼欲低。少留松更好。相送鳥頻啼。他夜西山月。重逢夢不迷。</text>
<title>屐翁昨夕過余。小飮而㱕。用余向贈申受之韻朝寄長句。兼送玉泉詩。因誤改書者。有家人埋怨。麴糵誤人之語。仍復次韻答之。</title>,<text>人生未堪常低眉。有酒不飮無足奇。唾壺欲缺日將夕。吟鐙徐拍風政嘶。窓外寒山窺寸碧。向我殷勤覘顔色。此時呼酒意頗急。欲替文君釋君渴。無多酌我豈次公。不復自懲時一中。空然露腹問傍人。埋怨聲聲噴二紅。東坡作麥飯雜小紅豆。王夫人笑曰此新㨾二紅飯。 君嫌醉題有誤處。我憐醉態留不住。假如醒黠眞何爲。莫聽家人勸諫語。</text>
<title>屐翁三寄長句。又有與公訟酒玉壺了案之語。盖約明日集楓𦤎玉壺舍也。</title>,<text>此訟殊困堪皺眉。未醉先酗奇又奇。掉頭一啐還百篇。長吟疊唱聲不嘶。坐笑人家傾醇碧。遙顰玉液泛麋色。索紙磨墨手生風。但愛喣咻銅雀渴。李忠定綱硯詩。笑殺世人銅雀渴。 翻將文字弄不公。一吷葛藤生無中。苦癖眞憐髭撚白。巧誶偏入臉斷紅。不知玉壺是酒處。已喜移家酒中住。無慮醉時有誤决。我終不契前三語。東坡詩。問禪不契前三語。</text>
<title>韓尙書徯甫之赴燕。與之冠。以太寬於路見還。兼寄一絶句。次韻答之。</title>,<text>冠如箕大未堪誇。獨奈人調小杜何。無用請纓眞省事。安閒今喜此行多。</text>
<title>僕甞着文正冠。是希文范老子遺製。綸齋申侍郞每好之。其使燕也。亦造此以着。今因徯甫還冠。仍用其韻。兼柬綸齋。</title>,<text>文正㨾奇有足誇。通顚徹頂是爲何。憐君頭禿心猶壯。髮也衝冠耐得多。</text>
<title>元日戲題。要楓臯和之。二首○戊寅</title>,<text>宣化閤門拜聖廻。班聯相趁笑顔開。新年約束無他事。只把從前信未來。恰如行路共比肩。昨夕今朝略後先。五十四三同一戲。又將一戲看年年。</text>
<title>人日出靑門。交解南城留守符。</title>,<text>名士未應無虛士。吟邊還覺老興賖。銅符已解腰猶重。金勝初傳鬂更華。</text>
<title>正月望</title>,<text>樓上一相望。心情秖自憐。鐘聲如昨夜。月色作新年。老習農家驗。寒添藥竈眠。卧思東郡客。幾日過金圓。時孺文自平康往原州</text>
<title>拜長銓之翌日。爲煩牌去來。出住黔湖四十有餘日。楓翁以三絶句諷之。次韻却寄。</title>,<text>此路崎嶇可自咍。桐江烟水竹林隈。山公今却在汶上。枉被人疑計事來。一作汶上崎嶇可自咍。寒流日遶竹林隈。舊時嵇阮今誰在。莫惹山公又黜來。坐釣空洲何日㱕。心知應許趁芳菲。如今欲待看花伴。莫遣垂竿到夕暉。急切君如念我時。須憐白髮日垂垂。老來最覺無官好。此心惟有故人知。</text>
<title>題亦愛吾廬 廬在嘉聲閣東。穴垣寘牖。以通來往。其南爲隅亭。亭外有五柳樹。○二首</title>,<text>髡然斗室一衰翁。合寘此身邱壑中。仰屋居甞忘戶外。鑿坏聊復避墻東。周遮檐葉未三架。蒙密欄花可十叢。亦愛吾廬亦何事。眼前五柳又淸風。衰倦將何愜。草堂寄淨因。林香自絶俗。山色欲人。棋散花盈局。眠凉柳滿隣。起居頗適意。心目喜常新。</text>
<title>題荳溪畵扇山水 五首</title>,<text>山情水意動相關。半抹單句未可刪。一摺淸風先到手。荳溪偏是愛經山。屬鄭善之經山秋林瀟灑一門關。釣具漁筒亦並刪。可識荳溪眞意思。爲君單畵富春山。屬李周玉桐漁老去心情百不關。林園㱕興獨難刪。扇頭水墨知誰作。好像汾江屋後山。屬金命海淵泉前身豈必是荊關。詩到無聲聖不刪。畵就題來相對笑。眼中看出意中山。屬朴舜可荳溪適來多病掩雙關。飮魄吟魂一切刪。瞥見荳溪便面畵。怳疑身返鹿門山。自屬</text>
<title>偶亭酬李可用。用玉壺舊韻。戊寅</title>,<text>老病安一隅。無多爲吾地。平生邱壑情。此身將焉置。墻東數椽屋。鑿坏闚穹翠。偃仰苟自便。奧曠均一致。但令山相對。方位漫不記。竹戶曾常闔。今日令勿遂。諸▦▦然來。譚笑欲肥義。棋酒事不一。賓主情無二。▦▦視足樂。夷隘忘所愧。廼有西園子。卓犖契眞意。▦詠發古音。此會久可識。云何以爲報。淺語有深寄。</text>
<title>墻東草堂。環植菊花。近聞萊州産異種。向試柬求於萊伯朴眉皓。綺壽 今輒走人千里。負以致之。且寄詩詑其事。次韻代謝。</title>,<text>麁成五柳宅。老計託東籬。舊譜多新綴。名花待遠移。橘非憂北渡。梅勝寄南枝。它日重陽飮。寧忘此事奇。</text>
<title>送冬至正使鄭判樞 晩錫 入燕</title>,<text>爲賦賢勞往矣哉。聖朝本重使乎才。復尋此▦▦莊路。獨賴先年整頓廻。感惠偏謠前按相。淸嚴傳誦舊行臺。知公別有荊卿感。易水寒添▦水哀。</text>
<title>寄別副使吳公藝於灣上 三首</title>,<text>公曾送我作離歌。鴨水傾觴凍不波。壬申余之入燕。公藝時爲灣尹。 今望三灣千里遠。別愁還較二分多。丹靑曾狀我侯仁。瞻禮依然笑不顰。義州人立生祠。繪其像祀之。 應怪今來顔色別。眉間孤恨暗輪囷。季子當時歷聘㱕。雍容縞紵有光輝。公今素髮還康健。不待明年已古希。明年恰爲七十</text>
<title>淵泉昨遊東湖。寄二詩相詑。次韻復柬。己卯</title>,<text>旋▦旋晴會事天。來嫌屑屑去悠然。頗聞三老多相▦。記得汾江喚渡舡。巷居猶對一簾山。行馬門中也自閒。不用遠尋鷗鳥社。▦湖常在夢醒間。</text>
<title>次韻屐翁柬乞種荷水盆</title>,<text>夢中生怪皓鬚眉。別後時時或見之。盆水曾經窺我面。莫虧專作種荷池。</text>
<title>楓臯餞余玉壺山舘。拈杜韻共賦。時方赴箕營</title>,<text>四十二州一岸巾。風情衰減病非貧。兵餘盡說龍蛇化。策短終勞駟馬馴。他日憐君松下飮。多時無我▦強人。樽前聽唱陽關罷。偏綰離愁柳色新。</text>
<title>李可用柳和之來別</title>,<text>冉冉林暉苦未遅。留君送我兩難詩。澄江畵閣誰相待。朗月淸風豈獨思。老興短與花影倒。離愁撩作酒鱗吹。燈前尙是淸醒語。無當眞疑此日巵。</text>
<title>六月十八日。與屬官望闕叩賀。是夕月極明。仍泛舟大同江。曙而始歸。</title>,<text>望京鳴曉珮。開府宴宵釭。慶値虹流節。歡乘月湧江。簫笳震水郭。河漢入船窓。淰淰金波曙。潮聲動畵幢。</text>
<title>成川降仙樓</title>,<text>海外東明國。淸秋磊落州。上燈星截漢。回掉月移樓。</text>
<title>夜集降仙樓</title>,<text>不知身是在他鄕。偏喜朋歡此夜長。薄酒有情如面白。寒花無分滿頭黃。孤吟漫想淸歌轉。對酌爭敎妙舞張。卽看團團樓上月。爲誰冉冉傍胡床。</text>
<title>翌朝奉別列邑太守</title>,<text>各指幷州是故鄕。逢迎常濶道途長。留燈曉檻歸雲白。論劍秋城落葉黃。㶑㶑一尊方絶倒。翩翩六盖又分張。他時珍重郵筒字。莫遣閒塵滿墨床。</text>
<title>次韻送上使李判樞灘樵 二首</title>,<text>秋山秋水兩依依。玉笛聲聲空外飛。爲是明朝將送別。獨憑簾角看斜暉。層城縹緲聳飛樓。樓下淸江送畵舟。偏句離情留不住。闌頭無賴月如鉤。</text>
<title>次韻送行臺金學士東籬 敬淵○二首</title>,<text>繡騘磊落朔風依。車上頻逢北鴈飛。此去惟堪詩遣日。不令人憶謝玄暉。壯觀只是蜃噓樓。去去桑田汎汎舟。劒筑三燕餘鐵少。憑君收作釣詩鉤。</text>
<title>多景樓。同蒼野金大卿。用完營贈別韻。</title>,<text>登臨爲惜送將㱕。別又怱怱會又稀。林閣日斜人未醉。江城秋盡鴈爭飛。陽關以外還盃酒。明允如今尙布衣。倚竹吟楓眞往事。年來應恠興全微。</text>
<title>仁賢書院行鄕飮酒。吟示諸儒。</title>,<text>父師昔來敎。善俗到于今。里美吾將擇。野遺士可尋。觀鄕知易易。旅酌喜愔愔。旣醉賡三雅。儒醇願共斟。</text>
<title>五詢亭拈東坡韵。送別金堤新使君。前江西倅李勉冲○庚辰</title>,<text>飮且停盃歌未終。離情眞惜晩相逢。護持前路風迎竹。留欵西園月隱松。舊夢隨君迷往轍。新詩遅我悵晨鐘。尋常他日江城會。獨憶頎然帶酒客。</text>
<title>復疊前韻 六首</title>,<text>此去江東未十終。名區賢尉兩奇逢。白堤荷與蘓堤柳。千里蓴兼九里松。臚膾已將君擬翰。宓琴堪許我爲鐘。洞天六六幽探約。春水㱕船擢竝容。屬江東洪侯益聞湘瑟冷冷曲未終。瑤臺月下怳相逢。成仙不羡㱕乘鶴。爲吏堪忘去撫松。瓔珞琱紅歌百拍。琉璃醇碧酒千鐘。闌干十二迷前夢。一笑登樓許再容。屬成川尹侯尙圭關外棲遅歲又終。覊懷惟賴數相逢。豉鹽城有三年艾。芻粟山連七郡松。㱕夢春來愁鶻突。宦情老去笑龍鐘。須看明遠樓頭月。應似思人日減容。屬慈山曺侯錫正鴈聲相續角聲終。今去還將幾日逢。笛裏不堪聞折柳。琴餘誰與和哦松。苟無冠盖游從盛。奈此江山秀氣鐘。更喜神明無枉獄。于公門合駟車容。屬龍岡洪侯羲瑾晏坐嗒然飽食終。平生僥倖感遭逢。㱕來離下種黃菊。願棄人間從赤松。老去何堪更操瑟。夜行可耐到鳴鐘。我今官已二千石。眞愧當年邴曼容。自屬烏烏畵角夜將終。稀罕江城一笑逢。恰似干雲脩節竹。相隣摧雪禿枝松。開愁不啻揮輕呂。同調無論操遞鍾。春樹暮雲隨處好。後期珍重每從容。屬尹說書正鎭</text>
<title>書寧邊府伯鄭經山善之扇面。尹說書雒重 正鎭 適在坐。二首</title>,<text>神情未復舊時余。筆興墨緣一切踈。因錯求奇還竗事。不妨多此兩番書。同出承明子與余。衣稜席限莫生踈。我方慮種君憂稅。多愧傍觀尹說書。</text>
<title>同尹雒重先命十題。隨拈東坡韻賦之。</title>,<text>過鳥㱕雲滿眼經。山光水色現英靈。仲宣不在興公去。文字如今尙日星。登樓偃蹇虬枝挺復斜。淸陰惟許庇黃花。誰知棨戟甘棠宅。宛似柴桑處士家。撫松筍輿藜杖興難裁。爽氣朝朝拄笏來。大野東頭無續句。一痕濃淡 一作空濛秀色 望中開。看山只欠荷花十里香。猶令五月滿城凉。莫嫌西子無華餙。也勝杭州矜袨粧。望湖不須檀麝費豪錢。獨愛貧衙妙製傳。燕寢熏爐公事了。老梅學士喜仙仙。焚香雪乳霏霏磑碾寒。松濤習習泛琱盤。蛾眉玉椀非無分。且作陶家雪水看。啜茗特地烘烘四坐春。圓曉凹沸炙常新。聞韶未便能忘味。難喩流誕局外人。圍爐流連不惜倒西暉。到手旋空酒力微。忍把陽關三疊唱。爭敎明日送君㱕。傳盃可有樊蠻與盻濤。東山還比雀臺高。司空見慣渾閒事。御史多情弄綵毫。携妓暉暉花蠟焰消紅。端爲難分此夜中。相對不須愁見跋。明朝叵耐各萍逢。秉燭</text>
<title>同雒重賦</title>,<text>君詩侑吾酒。溫雅意俱閑。河嶽英靈在。文章氣類還。相求聲聞外。莫逆笑談間。跂涉皆佳境。神交似看山。</text>
<title>安州望京樓</title>,<text>天下定無閒道路。月中偏有好樓臺。朔野昏並溟海濶。江沙晴作白雲廻。</text>
<title>開平道上。柬四使君。</title>,<text>自藥山將入妙香。府伯鄭善之慈山曺季中 錫正，順安徐𥠧大 任輔，龍岡洪景瑜 義瑾 由新興路。余迂從開平。於路中望見妙香全面。重疊相對。儘奇觀。未知新興所見能如是否。聯鏕並葢。雖甚可羡。獨識廬山。竊足自多。漫書一詩要和。延州同發路相分。四馬難追五馬群。驛樹微茫初過雨。沙橋淸淺正斜曛。忽驚天半峨眉雪。爭現空中菡萏雲。獨識廬山眞面目。惟應此事未輸君。</text>
<title>妙香山。同諸使君次東坡金山七古韻。</title>,<text>山水平生性所耽。足跡所遍偏西南。怾怛不咸獨未到。並此妙香恨爲三。賴君今得尋宿因。開鑿茫然想魚蠶。攐雲嚼雪上檀墟。始識廬山喜且慙。蓮花金辨環疊嶂。銀河逬瀉舂層潭。峯秀壑幽一重重。鱗甲鏡動笙鐘酣。石棧盤空鐵索滑。罡風飄花聆天談。疑有眞仙邀玄扃。遍訪諸佛參危龕。鞵杖不覺筋力疲。汗鹹涕酸還自甘。猿援蟻緣意無厭。笑我山癖兼泉貪。信宿禪房今便去。嶺雲回頭情不堪。下馬共泛菩䔒水。㱕舟猶如在鉢菴。</text>
<title>自妙香洞口。泛薩水下標北院。舟中以桃花源裏人家。分韵得桃字。</title>,<text>山影沙痕穩一篙。薩江春水恰容舠。我來略識居人意。厭引漁舟不種桃。</text>
<title>自標北院分路宿朝陽舘。戲柬四使君。</title>,<text>今日分鞭昨共舟。半程離合九回頭。灞橋詩興今何在。鄭綮 吏舍歌呼想未休。曺參 引鏡自知難並美。徐公 拍肩眞幸與同遊。洪厓 多情不及東江水。一向相隨到翼州。</text>
<title>自順川向無盡臺</title>,<text>惆悵情未已。剛自妙香還。三日車中睡。睡眼皆春山。忽聞江水聲。爽氣欣灑顔。朋歡極人事。幽賞窮神慳。相笑倚丹檻。澄練擁翠鬟。危壑對平疇。相形不可刪。野麥遠初齊。汀花紅更班。談笑忘遠塗。眄眺無勞攀。長流引如彀。此臺當其彎。滚滚無盡期。千古閱人寰。</text>
<title>翌日無盡臺道中。疊韻再戱。</title>,<text>想君先已泊輕舟。無盡江聲又馬頭。有鹿夾轅行到處。鄭弘 何人解榻穩眠休。徐𥠧 梅林止渴尙餘智。曹操 松漠紀聞還舊遊。洪皓 但願一時乘鶴去。不須獨自上楊州。</text>
<title>自無盡臺晩發。轎中又疊三戱。</title>,<text>何處沸流泛畵舟。泠泠巫卽前頭。泥中識字君今有。鄭玄 瀑布嘲詩我且休。徐凝 食粟何須長自歉。曺交 譜錢聊亦藝於遊。洪邁 他鄕會合誠奇事。各望幷州却四州。</text>
<title>宿留仙觀。微雨泛舟沸流。次東坡游徑山韻。</title>,<text>樓中將信宿。方留先愁去。春江綠如酒。心醉眼欲霧。樓梯直畵舟。峯影雲競渡。眞有高唐雨。空濛不待暮。無端岸上人。聚觀泥萬屨。疑我定飛昇。憐我凌虛步。扣舷且自歌。更 平聲 酌笑相顧。神仙豈如此。明日又塵路。</text>
<title>舟下</title>,<text>下樓殊惆悵。乘舟更依依。家家門前水。澄漪經兩肥。居人亦厚意。笑語互憙微。相沿欲相隨。扶携未可揮。四望十二峯。雲影尙搖衣。湍流忽廻駛。畵槳鳴繡磯。俄頃境全別。欣愜隨盻睎。峰斷野初開。渦盤壁仍圍。沙田漫 去聲 綠蕪。嵌巖垂翠葳。仰睇復遙指。峻曠神俱飛。紇骨呀石竇。險固松壤圻。沸流覺所名。湢㳁洩地機。譬如隔隣陌。鑿坏通扃扉。巖碓和邑舂。相去無幾希。下舟上其上。失笑喧嘔唏。已別得復見。幻蜃驚飛翬。此樓豈有二。良是還疑非。吾輩信徼幸。勝賞識獨稀。更酌舟中酒。但惜路暫違。頗似桃源人。欵送漁子㱕。</text>
<title>下六六洞 三首</title>,<text>山廻水匝互周旋。翠壁丹崖鬼又仙。曲曲淸江三千六。一廻舟處一篷天。只看舟行覺水流。灘鳴時復見沙洲。不知到海將何濟。萬阻千遮不暫留。髡柳叢花醞藉春。江行物色種種新。依俙短屋踈籬處。若有桃源洞裡人。</text>
<title>次韻善之金灘舟中小詩 八首</title>,<text>背暄初上日。明霞生極浦。不知灘聲喧。錯疑晴天雨。大江淼無限。漁者持寸餌。以此竟得魚。魚漁孰非是。迷途實未遠。洞日暖憙微。但恨出洞去。不見入洞㱕。舟穩山不轉。波濶天欲漾。鷗𪆽迷遠近。綠蕪連春漲。圓折珠光閃。髡柳齧廻灣。遠拖三篙水。平疊一桁山。浿是海東水。東海吾之池。武王非所知。聖人其唯箕。天上春帆高。水中春山綠。沙禽見人飛。知是又一曲。水流心不競。水淸神更和。我舟將何止。極目愁烟波。</text>
<title>金台景善 逌根 覲到貳衙。邀與同賦。</title>,<text>逢迎如在竹西邨。不記身今滯玉門。雲樹居然懷別恨。江山稍覺動吟魂。依依一席忘遅日。歷歷千燈待薄昏。箕俗七日夜亦懸燈。 老去交情隨處別。此心相照可須論。</text>
<title>多景園雨中。留飮景善。</title>,<text>潤礎頻看上蘚花。關心一雨與農家。凉添翠浪欣霑麥。濕透靑泥好壅瓜。遠樹浮江疑出蜃。片雲低野亂飜鴉。留君更勸陽關酒。又喜遲遲北上車。</text>
<title>次韻景善舟下閑似亭遊箕宮</title>,<text>白馬東來問幾年。田區井畫故依然。西京舊俗今何似。南浦淸遊子獨先。余尙未遊閒似亭。 九疊江城尋欲遍。一篙烟月興難圓。明朝更貰成都酒。終遣風流屬後賢。</text>
<title>景善由江東往遊成川。書寄三絶句。時江東宰洪多卿 益聞，成川宰尹舜和 尙圭。</title>,<text>雙柑遅我趁鶯啼。萬柳迎君踠馬蹄。好是南風蓴正滑。鱸魚吹浪水漫堤。橋邊放棹雲初卷。樓上吹簫月正圓。十二闌干曾倚遍。送君今作後來仙。一作十二闌干閒倚遍。送君平地作飛仙。歌舞當筵逢尹喜。蓴鱸滿案對洪厓。定知富貴神仙事。一作神仙最有豪華分 莫遣人人妄覬懷。</text>
<title>景善廵覽州城。邀飮于營園之志喜亭。旣去漫成一詩。寄其所至處。</title>,<text>輕陰迢遞放未晴。隨意箯輿坐復行。樽酒眞成要半道。雄詩端合據長城。週遭盡領江山勝。遠近閒憑鼓吹聲。向晩雲烟看更好。麗譙處處夕陽明。</text>
<title>送景善還㱕</title>,<text>逢處歡情送可知。依依悄悄意難持。淸江落日孤吟遍。綠樹靑雲去路遅。皆我弟兄關痛癢。看人父子自傷悲。如今老病渾無淚。莫道渠儂耐別離。</text>
<title>喜雨樓雨中賞蓮。次朴生善性。七首</title>,<text>梅菊尋常秋復春。獨當朱夏屬情新。可供三世觀音佛。將謂六郞君子人。蹈海先生䫉如玉。凌波神女襪無塵。芳心免被明珠賣。顧我天然笑不顰。潔於秋色艶於春。綠水朱華着眼新。丹室霎時飛姹女。珠宮深處泣鮫人。絶知淨相初無染。越顯淸標一洗塵。吳沼當年花亦悶。反敎西子效爲顰。池塘過雨氣如春。疊葉脩花更看新。杜若芳洲相下女。蒹葭秋水宛伊人。蕊珠仙子殊天分。金粟如來出世塵。也是無情還有恨。隔簾脉脉爲誰顰。紅粧翠盖出靑春。國色天香觸觸新。不可求思游漢女。何曾比予 上聲 載湖人。未甘綠萼居前輩。僅許黃花躡後塵。想對蛾眉深坐處。淚痕流作捧心顰。恥隨桃李競陽春。特立淸漪托契新。可但名花當勝友。由來香草感騷人。禀高疑不生於土。聞盛寧終死作塵。蒲芰紛紛無可語。含情如笑復如顰。㱕來厭飫百花春。淸水芙蓉寄興新。一日眞成輕薄尹。再生難見寧馨人。幽香似滴酥心酒。絶豔還生纈眼塵。終愧老夫無擎句。短髭撚苦不勝顰。法華常作四時春。天女拈來散處新。座上昔曾無醉佛。幕中今復有詩人。聲聲聞徹知過雨。色色香空斷點塵。可是微風工粉餙。綠池吹皺見嬌顰。</text>
<title>小雨迴文次韻</title>,<text>身外物輕看小舟。學玄談道漫神遊。新醒宿飮間常病。淺夢孤眠倦欲愁。塵斷酒香淸滿座。霧生簾纈暗垂樓。頻年送客如㱕燕。人世幾何奈白頭。</text>
<title>景善以新樓螢火二詩見寄。並次其韻。爲迴文一首。</title>,<text>城邊滯客久。物物觸愁新。擎喜囊書夜。瀉欣珠薦春。情多化腐草。味遠悵㱕人。成韻妙心照。報瓜慚陋塵。</text>
<title>至喜亭驟雨旋霽。拈東坡韻。</title>,<text>俄頃雲雷滿作堆。陰晴倐忽儘奇哉。誰知一霎空中景。親見三皇以上來。尙爾深松餘滴暗。居然高堞夕陽開。晩潮未落虹雙飮。漠漠江天數鷺迴。</text>
<title>雒重明將還。約秋後復來同作竗香之遊。次韻爲別。</title>,<text>樓上佳人惜錦纏。春風怊悵沸江船。今春余到成川。雒重未及來。 依依楊柳來今雨。泛泛綾羅拂暮烟。雒重今日冒雨泛舟浮碧樓下。夜而始㱕。 未信螭遊起居注。能採禹穴宛委篇。雖知故有前期在。又送君㱕又惘然。</text>
<title>送安定令徐𥠧大移守信川 二首</title>,<text>同出陽關外。與君兩故人。宦緣偏自喜。心事轉相親。笑語常無倦。游觀賴有神。西江今送別。怊悵欲迷津。猶記信川好。昔余曾一過。野井饒秔稻。官池足柳荷。去思鐙被截。來暮袴爲歌。聲聞尙無遠。常須寄日哦。</text>
<title>五詢亭。會成都 尹舜和，鐵甕 鄭善之，淸川 兪德甫應煥 三太守。雨中小酌。</title>,<text>沸流妙香。春留秋廵。再遊之約。而今竟不能諧。甚可悵。書示要和。磊落三州伯。逍遙八月船。江山勞宿想。觴屐悵前緣。久客當秋雨。親朋感暮年。相期鐵甕夜。信宿預欣然。</text>
<title>次雒重用東坡七言長句韵見寄</title>,<text>留仙舘裏逢吾子。珠光爍爍照千里。相顧一笑兩欣然。自忘謇拙今老矣。下樓呼酒泛明月。月橫江空詩更美。別意惘惘已經年。尙聞挐音沿蘆葦。我病倥偬君不來。浿水終爲沸流恥。今日逢迎眞何幸。剡中名士當愧死。但惜東風吹將去。驛路新柳促馬箠。怊悵十二峯前渡。獨倚風帆停沙觜。</text>
<title>寄成川，寧邊兩使君。</title>,<text>去春旣與尹舜和，鄭善之爲沸流，妙香之遊。二使君又以秋爲期。要約再來。今秋行部適不能然。將只往鐵甕。賦此示二使君。以道不竟之悵云爾。自余來此邦。政理苦無能。二年縻厚廩。民計耿宵興。獨賴良牧守。百里各自勝。頗斟湘亭酒。聊醻賢頌騰。得從山水樂。曩遊殊足矜。沸流旣再泛。妙香亦一登。暢溯飛畵舫。窮躋攀鐵縆。八九寺盡到。十二闌遍凭。秋來稼亦善。復將熊軒乘。行部出州郡。省斂循疇塍。背指東明都。遙禮檀君層。沈吟爲宿約。怊悵情獨凝。塵累媿淸淨。俗分慳飛昇。縱我不能往。感君意彌增。前期望美夕。相對剔秋燈。不夢高唐女。但憶乕溪僧。</text>
<title>贈別江東宰洪多卿舘職赴召</title>,<text>縣人驚送玉堂仙。怊悵江鷗亦罷眠。恩召方催宣室對。政聲長是大隄傳。縣有萬柳隄。多卿連年濬築。今夏大浸。能免水災。 秋風鱸鱠能無憶。落日驪歌獨自憐。預想離懷難遣處。錦帆孤倚白雲 灘名 船。</text>
<title>次韻鄭直閣元伯 基善 道中寄別 二首</title>,<text>水决价川。漂沒民舍。渰死三百餘人。上特差元伯慰諭御史。馳往祭恤。往來歷浿城。乍逢旋別。極恨忩匆。怊悵浿江東渡頭。忩忩迎送此登樓。來廑割水星馳遠。歸穩便風繡路悠。德意宣同援以手。羣情感自捷於桴。亦知廊廟存長策。不但難裁是別愁。知君東去亦回頭。斷雨低雲獨倚樓。我輩一生同惓惓。淸江萬古自悠悠。離絃韻別煩抽軫。卧皷聲喑不耐桴。賴有郵筒隨馹騎。書成字字更減愁。</text>
<title>九日上多景園。寄叔度。明日將往龍灣</title>,<text>九日江城夕。客愁可自知。寒花懷故圃。落葉感高枝。廢蓼終天痛。揷茱兩地悲。明朝將遠道。靡及誦周詩。</text>
<title>季秋月夜。宿倚釰亭。在宣川。 與藥山伯鄭善之。拈謝玄暉宣城五古韻共賦。二首</title>,<text>皓首望秋月。形役安所騖。飛螢耿幽塘。宿禽噭寒樹。覽此發孤嘅。前遊歲月屢。長懷灣舘夕。蠟燭照吟趣。今日宣城飮。又與君相遇。此酒有餘期。勿辭眼生霧。旅鴈感孤翔。倦馬憚遠騖。駪駪懷靡及。弭策戀江樹。共失妙香因。翹望歎息屢。伊昔奉使命。譚詠同歡趣。不謂十年來。爲此封彊遇。未攐山中雲。空冒路上霧。</text>
<title>同善之次扁上韻 二首</title>,<text>箕城迢遆到宣城。信宿林樓月正明。幸有山西都護使。相逢江北水軍營。未尋上笁扃雲路。尙說重灣掃雪迎。來去勞勞非得已。不須感慨歎今行。關塞悠悠一路長。秋風林畔葉飛黃。酒當良夜杯盈月。詩在高樓釗倚霜。使節先聲殊汗漫。皇華遺曲秪凄凉。更愁明日龍城道。獨傍寒山送夕陽。</text>
<title>朝發宣川。道中用前韻柬寄善之。</title>,<text>驛路偏隨旅恨長。釰山楓葉照人黃。野淸猶患秋多雨。橋滑方知夜有霜。竹筍未堪欺北客。葡萄誰與醉西凉。今宵異宿應同夢。夢裡聯鞭入漢陽。</text>
<title>白馬山城林忠愍祠</title>,<text>忠愍精靈何處見。此山氣勢特崢嶸。當時未飮黃龍府。後世猶祠白馬城。尙說鯽魚能卻賊。安知草木不爲兵。雷鞭翕欻雲旗下。風雨常聞叱咜聲。</text>
<title>次灘樵李君受儐使韻</title>,<text>何處車倭馬更遅。肅州西界日斜時。添裘適苦支腰帶。低帽眞憐護鬢絲。病骨不堪行路倦。傷心最是死生悲。誰知再到龍灣夕。黃鳥空聯白馬詩。是日路哭前灣尹金令敬淵歸櫬。向在灣舘。金令甚賞余白馬山城詩故云爾。</text>
<title>雪後早發安定。道中次灘樵韻。</title>,<text>悠悠在遠道。兀兀憐餘生。竿日眺中上。轍雷夢裡鳴。似從銀海過。疑向玉田行。莫歎隨人後。奇緣亦此程。</text>
<title>題灣人金令 在元 便回</title>,<text>十年曾屢到。千里更誰尋。影喜燈頻剪。情眞酒自深。君言如我腹。熱性久寒心。明日還相別。塞雲處處陰。</text>
<title>灘樵之還到生陽關。有書申別。卛題一絶句。代柬却寄。</title>,<text>殘雪迷離氷宿酒。夕陽迢遞閃征衣。書來始覺曾相別。昨夢隨君一路㱕。</text>
<title>謝善之 四首</title>,<text>松癭刳剔極靈奇。臃腫相宜老病姿。禿筆從今區處好。斷自明年不作詩。蟠松筆筒紙成無問美何如。質厚須思作紙初。看此玲瓏紋特好。眞堪寫與近人書。白露花紋紙肺膓澆徹令君香。白面天然照綠觴。詑有秘傳求酒法。向人多說玉浮梁。新醪熅䓗雪芥侈官飧。驚覺他鄕臘又殘。遠客寒江能對眼。卽來先作餽年盤。山蔬</text>
<title>寄別妙香山。柬善之。</title>,<text>積雪浮空三萬丈。玉剡芙蓉羅仙掌。西方淨土大歡喜。寸土尺木皆精象。眞靈窟宅神聖奧。檀墟石广多惚怳。重疊岩泉秘洞府。噓噏雲烟開天帑。但從東臺相望已絶奇。畵樓朝朝來西葬。羡君作州有此山。管領福地爲山長。几簾案牘盡山氣。起居飮食怡吾養。我始西來亦何喜。爲識廬山酬宿想。况得故人是主人。攐雲躩霧窮眞賞。裊裊鐵索垂絶壁。狼怖不顧蟻緣上。三日幽探意未厭。二年塵勞難再往。出山如從武陵歸。薩江春水桃花流泱泱。不知經山修何因。終歲與山相偃仰。定是文章氣韻能感通。官遊亦得神明奬。余獨胡爲他鄕歲暯無與語。孤懷煩促誰可廣。君又不來山又遠。一回夢罷增悵惘。君不見古之愚公欲移山。山未可移猶勉彊。我今歌詩如畵意。爲山點染頗彿彷。半夜挑燈呵凍硯。自笑薈蕞何技癢。苦癖愛山老不休。一生着屐能幾兩。歸去題我林下屋。與君他日憶山依俙作鏡響。又不妨錄寄山中最高最深處。付之木石之怪夔魍魎。</text>
<title>除夕戱題絶句</title>,<text>除日年除愁不除。明年此日更何如。我家斗室梅花好。莫問詹尹 平聲 只問渠。</text>
<title>元日夜作 辛巳</title>,<text>新年每覺舊年虛。今日還如昨日除。世亦易忘餘弊躧。家無足戀只殘書。燕鴻不識宜相怪。牛馬隨呼且自居。漫被他人知宿處。明朝去歲一蘧廬。</text>
<title>元日翌日立春。懷鄭善之。</title>,<text>新年二日又他鄕。翻被春催客思忙。長得十分好天氣。寧嫌一日少風光。金花綵勝渾婆夢。玉笋氷虀特妙香。送我還應春亦去。容君獨醉在滁陽。</text>
<title>正月五日</title>,<text>前三看罷打春牛。後二人勝要到頭。澹澹午烟生遠郭。依依宿雪曬長洲。眞暫荊牧三年代。又失斜川五日遊。勉彊心須緩緩。陌花將笑不風流。</text>
<title>人日戱題報善之</title>,<text>不見鄭公至。空吟薜士篇。菜欣羹滿地。餠喜煎熏天。飛鴿今三變。淸異錄。南唐王建封不識文義。族子有動禎䟽。使吏錄之。其載鴿事。以傳寫訛謬。分一字三變而爲人日鳥。 落梅舊雙姸。雖無詩寄到。應有故人憐。</text>
<title>睡頃有懷善之</title>,<text>我思香山長。高卧香山雲。思君不可往。山雲朝復昏。江城亦何有。東風吹綠尊。擧杯雲入酒。小飮聊自醺。孤吟愜幽眄。暄日生簾紋。心境閴囂想。鼻觀絶穢聞。呵欠意欲眊。頹然得全渾。君旣不思我。我亦勿思君。</text>
<title>次韻憶家園梅</title>,<text>一別家園梅。三年但見雪。飛霙冐江樹。滿城瑤花發。烟花萬竈布。旋作泥塵沒。寒花誰復護。㱕夢未忍折。每與皓衣逢。不愁蛾眉伐。想像橫斜影。遙嗅東窓月。</text>
<title>書成川倅李景國 紀淵 扇</title>,<text>沸江仙閣夢依依。水色山痕尙在衣。但恨前時來不早。錯愁今日送將㱕。</text>
<title>戱書善之扇</title>,<text>浿城新柳凝愁翠。玉井仙花斂怨紅。人謂幾如夏仲御。我看全似憑敬通。</text>
<title>別仁賢書院諸生</title>,<text>臨別贈言。古之道也。行者之於留者亦宜然。僕之來此已三年。顧於箕之人士。意殊拳拳。而愧未有以興起鼓厲之。常欿然如負。今將去矣。不能無言。輒爲近軆一詩。以示殷勤期勉之意。庸醻驪唱云尒。飮酒於鄕喜古醇。三年觀俗意相親。于今尙有仁賢敎。自昔非無蘊抱人。縱愧好文能化蜀。亦羞急利但強秦。聖朝造士先儒術。待聘惟須貯席珍。</text>
<title>渡大同江</title>,<text>蒼涼江樹遠含烟。父老相隨看放船。去後足思將底事。也無人斂刻碑錢。</text>
<title>書碧梧山庄</title>,<text>此身久擬田園去。未有田園去不成。今借將軍舊園好。好聞門外刈田聲。</text>
<title>梧山晩秋</title>,<text>老來無事可風流。對月沈吟懶上樓。蟾桂長新千劫影。鱸蓴又負一年秋。吹笙何處驂仙鶴。擫笛誰家返牧牛。未便飛昇須决退。兩無成就奈閒愁。</text>
<title>月夜獨坐澗上亭子</title>,<text>亭空月初上。木落山更親。松影皆閒地。水聲誰主人。淸泠忘故耳。依俙 上聲 憶前身。耿耿仍無寐。悄然悟宿因。</text>
<title>詠大瓣和菊</title>,<text>如斗大金鏃攢砂。錯疑姚魏出陶家。盃須倍濶能容泛。簪得偏端不耐斜。方士何年空採藥。卉人今日自輸花。東籬尙倚西風好。况在日東染綺霞。</text>
<title>承命奉審健陵。感懷有作。</title>,<text>葢影騶聲已愴神。鷺江南渡欲迷津。白頭忍作修陵使。玉勒常叨扈駕臣。暮雨同流官燭淚。晨風怳洒屬車塵。柳川上下垂垂柳。此地猶將泣路人。</text>
<title>忽有孤鶴來下庭除。依止林樾。宛如舊馴。後知北海趙元卿所蓄之見逸者。北海致伻要還。戱作近軆。以示不還之意。壬午</title>,<text>何來獨鶴羽毛奇。飛入荒園似擇枝。我已忘機鷗自下。渠能覽德鳳非衰。烏爰集屋爭何得。鷄不攘鄰嘖曷爲。未上楊州無返理。知雄終欲守其雌。</text>
<title>寄海西伯葒舘子田</title>,<text>疊水芙蓉敞畵堂。思君此夜月盈床。隔年逢別秋還早。千里澄淸海不揚。屬郡幸徼靑眼對。潛郞幸見白眉良。舍仲叔度新守載寧。余時長度支。而子田之仲子囿爲郞官。 緘時更把來書讀。字字猶熏燕寢香。</text>
<title>詠院中衰菊</title>,<text>霜菊離披似老身。强支衰落向烟塵。獨將氣味遙相付。苦待梅花雪裡春。示北海東籬高致認前身。老圃淸香滿後塵。莫道東風非我事。力培桃李看靑春。示楓臯</text>
<title>臘月晦日。送別權景羲 敦仁 謫三水。</title>,<text>北荒誰肎去。三甲最雷瓊。我昔爲人送。君今易遠行。海山元喜客。日月豈韜明。憂歎常終歲。明朝復此情。河演詩。日月韜明疊嶂間。鳴雷注電幾灘。片天尺地孤城在。白酒黃花一解顔。</text>
<title>綏嬪朴氏挽詞 癸未</title>,<text>赫居華胄遠。善慶濬龎洪。是叶嫄媒吉。永存堯母功。珠娠由夢日。尼禱乃流虹。謠頌彌區宇。歡愉洽殿宮。漢儲方出震。湘淚忽傾穹。戚戚忘深瘁。心心念聖躬。孝慈誠兩▦。志物養兼隆。酌酳先朝眷。含飴晩景融。貴尊斯莫盛。福祿定來崇。未駐靈萱曜。終驚靜樹風。允臧占舊兆。孔邇慰新惘。常祝岡陵壽。奄催𡑞域工。廞儀今大備。宸慕益無窮。監藥叨恩賞。忍乘曩賜𩣭。</text>
<title>寄呈西漁</title>,<text>西漁兄以都憲。言事▣▣▣謫寧邊。曾寄東㙜詩。意托怡然。了無幾微色。及蒙宥。直還西湖舊居。適有職事。不得往迎。輒用原韻。先奉郵筒。嚴程遠出鐵城關。匹馬怡然去似還。聖代官名都御史。暮年幽興妙香山。麤聲大喚裊誰畏。用昌黎訓狐詩。 細故何疑鵬甚閒。歸日始㪺湖水照。華滋定勝別時顔。</text>
<title>郊舘餞席。上使荳溪舜歌臨時索詩。口呼以贈。兼示副使寧野穉秀。</title>,<text>送君今去向燕城。怪我無言爲贈行。我亦何言君自會。蘆溝橋濶晩烟生。萬里長途行卽到。百千年事見誠難。巫閭碣石依然在。舜禹經營可縱觀。</text>
<title>蒼野金大卿示楓𦤎所題扇。輒用其韻續題。</title>,<text>未挽君歸伴蓐收。新凉痛飮竹間樓。自從張椽江東去。洛下蓴鱸不數秋。</text>
<title>會南麓寄園 三首</title>,<text>會之難愜。境與景。而人尤爲難。寄園田舍。境固殊勝。紫峰白雪。景又絶佳。大陵， 趙台成卿貞喆 淵泉，西漁與余。皆中表之親。而鬚眉皓然相映。酒茗眞卛。不用招邀。醉醒歌呼。相與任性靈而忘形骸。其愜有如是。西漁捨此園。約四人同其所寄。無復賓主之別。名園之居室曰商芝曰田舍。盖擬園黃綺角。採芝商岑。而亦寓歲時伏臘。困酒勞休之義。可謂人境俱得。乃若園之景。據高頫遠。松巘花徑。中幽奧而外夷曠。擷芳蔭喬。風霜氷雪。不惟四時之無不可愛。卽朝暮陰晴。園之人皆可以自適也。則亦無一日之不愜。豈必此會之足稱。而會日此始。可無識乎。淵泉先爲長律一篇。西漢和而三之。遂次淵韻而依漁作。四皓今成五皓緣。梅谷金台興之蓍根適來同飮。 須眉相映更欣然。漫空玉屑風如海。遍地瓊華暖欲烟。泥陌林嫌鴻瓜淺。酒塲堪喜鴈行連。想馳氷馬西江夜。少一應嘆返剡船。淵泉約俟氷堅月明。自鷗亭騎雪馬馳下西冷。余以寒疾不能躡平地飛仙故云。白雪蒼山歲暮緣。相從田舍樂陶然。餘霏遠盪三峯翠。返照平迷万井烟。晩景桑楡須共惜。親情瓜葛本相連。更懷苕霅曾遊地。誰泛寒江獨釣船。東湖之狎鷗亭。西漁方借於大陵而居之。西冷之濯纓亭。淵泉今有之。余甞上下溯從。亦如吾亭也。山園雪後。倍覺興往。游期卛爾但隨緣。醉醒歌呼任自然。儘把餘年羣木石。愛從高處閱雲烟。筇鞵頓失形骸倦。茶水相甘氣味連。三白無憂殘臘促。好敎收拾洗觥船。</text>
<title>洪令景懷 一字景瑜 方赴任楊山。安岳別號 索題扇爲別。書五言近軆以塞之。</title>,<text>大夫屈下邑。雪裏送陽春。已見黃龍續。將聞白鹿馴。獨憐棠海別。難續妙香因。草草扇頭字。西風好避塵。</text>
<title>次韵北海趙元卿峽舲影遊</title>,<text>不踏淸風路。生成寒碧遊。江山何歷歷。雲樹一浮浮。夢想廻淸晝。吟情姿素秋。見君醉卧處。微辨芥爲舟。寒碧樓峽坼淸江一道開。雲巒層疊鎖仙㙜。君行但見遊栖處。我不來時鶴肯來。鶴栖岩跂石竦千仞。咮距翔碧霄。見此欲忘肉。山水有餘韶。鳳飛岩沿洄錦浪岸。窈窕繡扃開。丹圃作鄰里。玄都視隷臺。漁郞迷舊路。仙女杳天台。他日尋芳躅。餘花點碧苔。絶巘丹毿鳳毳。一溪紅縐魚鱗。終然我到君到。安有今人古人。桃花洞洞天迂且阻。回磐藉淸瀑。水簾 潭名 卷光影。曲折鳴相屬。激如風雷作。靜似琴磬觸。長松染水色。老蒼森淨綠。鑿坏餘茅棟。何人逃姬粟。空檐匝禽聲。未堪慰幽獨。游鯈不足漁。飮鹿非可牧。歎息此洞水。送君亦出谷。凌江洞玉筍之峰不在天。班中人去躡其巓。朗吟玉骨綑錦繡。豪詑鐵膊挺戈鋋。我獨不能往。夢想徒糾纏。想見峰下水澄渟。峰影倒盪光晶熒。特愛君詩莫可市。安得筆推珠玉高如此。峰峙虬松猩楓上。點綴碧雲彤霞天半起。僊僊兩腋生羽翰。凌風浩唱何所止。載歸米家書畵舫。胸中墨瀾千頃漾。我今煑簀苦不熟。一笑噴飯迷千嶂。玉筍峯渭川與岩灘。二磯名天下。此磯又堪釣。君亦何爲者。高頂磯縹緲紅亭望似懸。蒼霞秋水㴑涓涓。倦龜啖蛤方豪擧。應被黃花笑返舡。亭在龜潭峭壁上。故用盧敖所逢若士事。北海掇岸菊揷篷尾而歸云。○蒼霞亭但從詩畵識龜潭。猶欲苦吟詑出藍。特立無困難有二。吾居擬卜不煩三。琴鳴霜壁支床弄。盃洗秋江喚酒含。玉筍西邊常左顧。恰如若士對瞿曇。龜潭疑有鸞鶴翔虛空。玉簫聲斷泠泠風。堪笑李生同李赤。幾欲一醉卧千夕。李在網至臺上醉倒。盡忘其所賦詩。○降仙㙜三岩眞仙界。幅連如裙裾。此岩其下者。紉襞頗綻踈。玉流沿緣響潺湲。彌望盤陀繚雲灣。下無片土上無塵。乃有此石天壤間。疊如甃砌平如砥。八百羣仙同卧起。牀榻凳椅隨所便。憑爲案几盥爲匜。不施方罫亦可棋。爛柯一局無終始。忽驚谷口前騶鳴。樞密學士何日出。承明不見岩中人。但愛岩石平。君莫笑伯陽二弟子。有丹不食戀餘生。下仙岩中仙岩六月常驚天下雪。水漫白石流更潔。此石疑是雪所凝。濺濺飛泉凍欲絶。眼花倐忽不見羊。玉流漩渦水晶纈。下驚雷雹四來集。百道奔湍爭一缺。職想氷窟素霓橫。君恐銀河倒赤城。鏡潭 巖中水所滙。名明鏡潭。 何曾留君影。但傳新詩誇此行。幸我未遊無妄想。免被仙人相欺輕。劉阮出山殊怊悵。莫便回首戀壺瀛。君不聞天上尊多事更難。吾寧坐師白石古先生。中仙巖仙人居止大不測。朝暮倐忽無南北。喜如此巖險且阻。爲逢俗子易藏匿。老益嬌少及羞媿。顔如童嬰髮還黑。君之遊時但聞綠熊舔舕號文豹嘷。飢鼯呻兮怪鳥號。上翳白日噴飛泉。㩴雲抓霧風颾颾。隱以聲誑蔽深樾。叵那仙人伎倆發弭盖。已看鶴歸空解輈。長敎龍卧窟。疊石累壁欲礙天。上仙巖有鶴㱕洲，卧龍潭，擎天壁。 激洩潨流弄滂浡。更有紺宇敞雲湍。寸㓸厜㕒掃梵壇。祗洹路蹊尤狡獪。普倡福田恒沙寬。顯以利怵要供養。言言功德與罪難。一云超度甘捨身。一云飛昇游無垠。競探深奧姿恠詭。修兮鍊兮果與因。點化黃金得檀施。據境愈奇愈不貧。幾作聲利塲。山愁水復憂。叢薄深林洞荒忽。山中不可以久留。踏破芒鞵徒爾爲。不如㱕去休。吾今地行火食。在家出家離仙逃佛無與儔。醉卧斗室歌且歗。不向此山路。向上耽靈耀。兩忘聲利長兀兀。如何是道破玄牝參寂照。上仙岩斧劈玲瓏碾碧溪。略當玉笋不相低。半篙秋水流今古。一逕霜林限覺迷。欲抱淸琴彈鶴㤪。莫將醉筆畵猿啼。自嗟未有愚公計。移向臨湍老屋西。舍人岩別占黃庭古洞天。開荒應在柳亭前。丹邱可是傳家地。碧洞仍成灌竈泉。故老猶談山裏事。主人頻計券中年。知君一宿留連夢。非爲如雲傍舍田。雲岩精舍柳公爲相日。乃作此亭歸。廊廟憂常切。雲山興不微。松餘曾弭盖。蘿想舊題衣。悵望風林晩。荒庭落葉飛。水雲亭三島宛在水中央。影錯秋潭浮鏡光。均之不見三神山。我寧說此誇衆蒼。九鰲分戴蓬瀛壺。並峙未可相低昂。高下周旋三萬里。玉臺金觀臨無傍。羣聖居之日夕鄰。尋常往來紛飛翔。芝草葳蕤百千頃。椹樹扶踈萬丈長。秦時男女消息斷。幾欲往之迷其方。君今皷櫂此潭上。極意遊矚歡琴觴。突兀奇峭亦殊絶。勿論幺麽同粃糠。徐以神視形可廢。芥子須彌還茫茫。島潭欲窺玄牝處。䆗窱此其門。混沌知無死。空靑似有根。雲芨七籤。玉淸天中。有樹似松。名曰空靑之林。旣陟其塗則可以窺森然晃朗之門。 入如登佛地。出未隔仙源。善閉非關鍵。俗蹤自剷痕。石門舟可隱時焉用舟。虛能自在更何求。早知先有此岩在。滿地風波非所憂。隱舟岩宿聞永春勝。奇詭特南窟。今見李生畵。微可辦陷突。君詩入其奧。妙如江漚沒。陰森髮爲竪。一炬冷窣窣。鬼怪爭距閉。泉液互湧潏。慳哉造化跡。秘之毋遽發。南窟北江之壁欝嵯峨。一半絳雲 壁之峯名 蒙翠蘿。噭噭如聞木客語。飄飄若有浪仙過。旖旎錦障絶銀漢。摺疊湘裙拖鏡波。孤鶴扁舟兩無處。幾時驚悟笑東坡。北壁烟霜慘慘暮洲寒。嗚咽江聲下急灘。流水傷心百粤地。愁雲極目九疑巒。人間葉落蒼梧樹。天上花迷白玉欄。鸚鵡西飛無去處。空林誰問上皇安。淸泠浦亂山剛似畵屛圍。林月爭如銀燭輝。至今猶有子䂓鳥。苦勸王孫不如㱕。樓上三更月色微。露泫林花淚滿衣。此時子䂓啼更苦。年年春盡不得㱕。野鶴豈知人民非。新燕還尋舊巢衣。子䂓血盡不復啼。萬歲千秋歸未歸。[子規樓]錦愁何極。錦流聲暗呑。江山猶古昔。日月幾朝昏。春鳥空啼血。秋花亦殢魂。難成亭上醉。餘淚落淸尊。奧江下淸駛。客思倚紛紛。亭爲雙碑在。山無四郡分。樵谿尋欲遍。漁唱遠堪聞。別有傷心處。蒼梧上暮雲。錦江亭水流花落事全空。敢恨東皇奈怨紅。過客不知春已換。尙憐霜葉墜西風。落花巖怳如䬶浦泛仙舠。解珮何時到漢臯。去境愈深更奇絶。丹霞應許紫烟高。紫烟巖野田迷翠稻。堤路隱靑松。漑廣窮飛鸛。渟深隱伏龍。岡巒循蟻磑。雲雨上蠓舂。久擬江東去。蓴鱸莫詑儂。義林池東城携酒立談間。元卿行時。余携酒共飮於東門外。 我醉才醒君已還。馹召遠驚三路。鶴書仍長六仙班。盡情詩句烟露盪。欲別楓林錦繡班。待漏金門迷曉夢。夢如秋水遶秋山。知申承召秋風一櫂下江船。回首雲山欲惘然。不足圓君過去夢。秪堪證我未來緣。乘船還洛</text>
<title>送冬至上使澹寧洪養仲</title>,<text>金臺落日似征輪。轉轉無停又甲申。一掬燕河三過溪。鬚眉多媿息夫人。</text>
<title>送曺雲卿 龍振 書狀赴燕</title>,<text>陽關疊疊變新絃。歌送行㙜御史賢。彩服遊曾如在昨。繡衣榮又不逾年。癸酉雲卿隨其先尙書上价之行。今夏擢庭試第二人。而以行㙜受命故云。 過車爲訪翁生後。入雒堪誇伯氏先。癸酉雲卿與翁樹崑星原交。今將往訪其遺孤云。雲卿伯氏儀卿尙書。尙未遊於燕故爾。 無處聞韶羊肉好。舊題剛續一潸然。羊肉聞韶。卽送雲卿先尙書詩語。</text>
<title>寄養仲上使留灣</title>,<text>彎彎馬訾水。氷涉良間關。行人出國外。居送爲情難。一去已勞役。况子三往還。修聘重專對。朝望屬才賢。舖兵皆識面。舘督慣隨肩。亦有奇儶士。多是僑札親。始見顔如丹。今嗟鬂似銀。將影照玉河。幾惜涴泥塵。長途消急景。車弊且易輪。獨馳文章譽。藉藉萬里傳。錦囊富難携。篇什動百千。反效雞林賈。視子亦樂天。我昔爲此行。寄詩慰餐眠。警句今猶誦。衰別耐跨年。春尙餘一分。月又恰五圓。月五圓時去便㱕。卽養仲贐余之句。 㱕來花下酌。迎笑我當先。</text>
<title>正月六日立春。偶成一詩。簡楓臯。甲申</title>,<text>斜川遊又陟安仁。淵明有正月五日遊斜川詩。李充入日詩。策我良駟。陟彼安仁。 昨日明朝樂事頻。今對五辛憐我老。恰周六甲喜公春。楓臯今年恰滿六旬。 不妨信脚循前步。也勝回頭顧後人。聊復題詩供笑謔。桃符堪並貼門新。</text>
<title>正月三十日</title>,<text>今思昨年事。不過間一月。旬滿三百六。年進五十八。居然八而九。流光乃爾疾。今年將如何。已拋三十日。</text>
<title>乞辛夷花</title>,<text>▣▣宅裡好辛夷。欲效微之乞退之。閒向靑天思露坐。莫慳斲送兩三枝。昌黎感春詩。辛夷高花最先開。靑天露坐始此回。元微之有問韓員外辛夷花詩云。韓員外家好辛夷。開時乞取兩三枝。知君退筆棄常多。擲地抽根發艶葩。如我老衰無巧夢。猶堪着眼看生花。楮漆成林無可籍。此花怪事解書空。朝朝弄筆不成字。合配虛名付此翁。</text>
<title>題寄回還副使葒舘子田</title>,<text>沙翁舊轍坦天街。歎息今行浩𡏖埃。路慣九連皆折柳。壇高千劫政燔柴。是日親享皇壇 關山極目周遭在。歲月傷心涒灘回。別日無詩還有說。恐提悲慨損征懷。</text>
<title>四月八日。同西漁，淵泉，澹寧。於南麓賞燈。</title>,<text>火樹花飛散汞銀。忽然踈密若通神。登高賴有隨身杖。坐夕忘尋護腦巾。灼爍如闚星宿海。爛漫還展雨餘春。非要詩句酬閒興。遇境多情是老人。</text>
<title>贈李生</title>,<text>李生善書索我書。我書老拙不如渠。其意無從不如處。自覺巧力能有餘。我始學書苦無法。五十年來終荒踈。率意塗抹不求好。細如虫蠆肥如豬。</text>
<title>送雒重出長茂長</title>,<text>新蟬警別思。長道愼秋泥。翠稻壕無畔。紅蕖市有池。且循湖外俗。寧撤浿西詩。慮種兼憂稅。旁觀更是誰。余在關西。雒重方留成川子舍。往來浿上。多與唱酬。鄭善之爲寧邊守。甞共語郡邑事。雒重時適在座。余贈善之詩有我方慮種君憂稅。多愧旁觀尹說書之句。想雒重尙或記之也。</text>
<title>會苕泉，梅谷， 金台興之蓍根 竹里，楓臯。</title>,<text>五人三百二十年。序齒還皆在我前。鄕飮楓臯隨竹里。社題梅谷並苕泉。六十多少爭單指。七袠康強比兩肩。况是賢宗偏厚契。如非姻誼卽僚緣。楓竹梅苕四老翁。六旬差一七旬同。堪嫌獨少還堪喜。不害行遅道不窮。莫皺皓眉愁暮景。且斟藍尾醉春風。容渠在後徐徐去。弄月吟花到處逢。</text>
<title>曺雲卿之任江東。索詩爲別。二首</title>,<text>江東豈必是東吳。山水之鄕便足娛。但去鳴琴知亦治。君心終異爲蓴鱸。萬柳濃陰夾兩堤。深沉簾閣午鸎啼。應嫌獄市常無事。閒課新詩代判題。</text>
<title>除夕差宮享。齋所漫吟。</title>,<text>三百六旬年盡夕。一十二度獻官來。明時報效將何事。只合殘骸早乞回。</text>
<title>齋所禮判洪養仲共賦</title>,<text>除夕仍齋夕。偏知日易斜。不堪憐暮景。猶復惜年華。燭短初堆蠟。林昏已宿鴉。晨朝將有祝。閒自在吾家。</text>
<title>元日候班退。用昨韻示楓臯。二首○乙酉</title>,<text>㱕來南閣下。書帙亂橫斜。融旭蘇人氣。和風振物華。拙詩嫌刻鵠。老筆厭塗鴉。題罷索盃酒。小斟護肺家。</text>
<title>送權令景羲出守安岳</title>,<text>五馬元非假遠遊。大夫先合任民憂。龔黃待子治爲最。趙魏如吾老自優。九月山堪常對案。三年別苦每登樓。政成勿復棲遅計。物論如何肯借留。</text>
<title>用玉壺舊韻柬楓臯 丙戌</title>,<text>楚咻燕說任紛紛。四十年來我與君。豈或 一作欲 遽從無鬼論。未曾輒草送窮文。難爲憒憒今公琰。且待悠悠後子雲。紙帳梅華同昔日。舊詩閒檢倚微醺。</text>
<title>八月上澣。戲題三絶句于小箑頭。仍付李君尙迪收之。</title>,<text>龍鍾古恠耐風霜。訝許幺麽忒老蒼。還笑徂徠千尺美。被人繩墨架明堂。古松犵獠腰間簑倒擁。夜又頭上扇爭披。何年毛女飛過。遺蛻還爲卉木奇。栟櫚葉如長袖舞成行。心似抽書影倒床。錯愛當前身榦好。都無華實只麽長。芭蕉</text>
<title>漫書三絶句。再付李君收之。</title>,<text>雲鬟翠導玉翹長。帝許阿嬌髮亦香。瞥向花欄看不定。認眞催取供晨糚。玉簪花嬌靨啼紅背鏡奩。似羞如醉怕窺簾。何時彈盡相思淚。尙想燕支染指尖。秋海棠猩紅霞暈倩誰裁。剛待天孫送巧來。回笑封姨無此妙。輕容片片剪刀催。剪秋羅</text>
<title>喜北海夜過</title>,<text>老子常多病。今公幸見尋。燭明無媿語。梅㓗得高吟。幾惜相逢少。應憐獨坐深。不成長夜飮。猶慰歲寒心。</text>
<title>戲書一偈。重柬北海。</title>,<text>詩情同佛慧。思議更難尋。如謂意先有。爲何口復吟。不投已自入。可測卽非深。居士了疑案。老禪亦無心。</text>
<title>晬日漫題</title>,<text>重陽纔過又佳晴。把酒西窓返照明。菊爲供歡留砌色。竹如慰寂送園聲。靈均日▣庚寅降。以道今年丙戌生。尙在丱時猶愴意。如今尤覺倍傷情。</text>
<title>謹步原韻。寄賀晩悟韓判府事 用龜  睿賜寫眞。丁亥</title>,<text>离照爲臨額上紋。公身久已獻吾君。傅巖夢想丹靑竗。商嶺神傳皓白紛。耆繪已多麟閣畵。睿恩尤聳鳳廷聞。三朝尤袠康彊像。先是七分今十分。</text>
<title>付處伊川道中口占</title>,<text>白頭未死泣孤臣。此路崎嶇患此身。百口保之曾有語。寸心知者竟何人。後雖未必思公琰。今且毋徒殺伯。仁縱使生還無可往。不妨終老江濱。</text>
<title>川上架樹作棚二十韻</title>,<text>僦舍苦薰曝。僅堪夕與晨。寢興卽淟涊。飯後每逡巡。不謂出門近。於焉是水濱。連田初割麥。微逕孰開榛。幸有二三老。同爲咫尺隣。競將畚帚力。盡去泥沙塵。拾石崇其級。剪莎穩似茵。樛枝上偃亞。禿栩倚輪囷。支架覆踈缺。棲橧類古淳。棠誰愛所說。樹喜得相因。留異邱中子。吟非澤畔均。已安蠶入簇。始笑鵲含薪。未擬逃空跡。且休畏影身。曲肱行蟻過。垂足浴鳧親。釣叟飢還坐。泅童險欲嗔。碓喧先市日。橋寂數來人。生死存千古。浮沉作一民。屛居常視蔭。觀涉足知津。緬想有巢世。應無罪負臣。蒼然日又暮。東嶺月華新。</text>
<title>曷曷詩</title>,<text>麻中有鳥鳴曷曷。仍以名之實非鶡。形似茶雀小於鳩。鳴聲繁滑性又黠。尋常作窠麻葉間。養雛欲飛食麻勃。嗚呼曷㱕曷云來。曷不歸去㱕曷月。終日叫鳴向客窓。怪汝一口多百舌。窓中孤客坐不語。我欲對汝亦無說。飯常晩熟忍朝飢。酒不時沽悶午渴。倦來倚枕尋㱕夢。夢未便成苦攪聒。曷曷聲聲可奈何。㱕路崎嶇阻楡達。嶺名 南里澇田欲漂麥。北山焦土難採葛。稚子惱啼寡婦哭。口不得食身無褐。深峽白晝見虎狼。山田往往犂人骨。遠客懷土情固爾。居人流離誰復詰。我幸得歸尙有家。爾欲輕去計轉失。道路倭遅溝壑近。難得麻邊如磬室。燒菑斫畬且營生。上有聖人憂民疾。明年種粟定倍收。共安鄕井無訣別。日落暫欣曷曷止。又聞子䂓夜啼血。</text>
<title>峽村</title>,<text>峽邨無聚落。野路直衡門。小醉臨溪岸。孤眠枕樹根。沙晴汀鳥潔。葉暖土蜂喧。長日亦旋暮。主人報具餐。</text>
<title>漫吟</title>,<text>伊山東疊路悠哉。日日閒看野鳥廻。身似秋蓬飛不定。心同夕槿浥難開。枕虞上雨移眠處。牕畫西陽待飯來。亦有小僮常檢校。莫令書裹損塵煤。</text>
<title>高瀰灘 二首</title>,<text>延連三百里。峒戶似巢㞐。桶留鍾乳蜜。緡牽玉項魚。三椏根出斸。五鬣子輸苴。山雉更奇絶。脂膏不得腒。</text>
<title>梅谷金尙書興之終祥日。感懷漫賦。兼憶苕泉金奉賀命汝。</title>,<text>終朝江岸採秋花。愁倚㱕雲數暮鴉。世路相隨三輔國。交情今有兩親家。苕翁已自閒無事。梅老獨先生有涯。客悲傷偏此日。西風極目涕橫斜。</text>
<title>伊峽磯上作十二韻</title>,<text>日秋多陰。江秌更深。林磯賴衆作。村酒許同斟。得避蒼蠅害。行隨白鷺羣。漁唱自豪興。浣歌亦好音。㞐人不甚賞。此客每來尋。覽物易幽感。因形撫素心。常懷尼父歎。未效屈原沉。如聽山陽笛。實傷中散琹。市金殪山麌。厨貨斃梁禽。見獵人獲鹿雉者 斂處豈非曠。厚求競效擒。極知爲用誤。適見屢沉吟。㱕去一長嘯。渚風集短襟。</text>
<title>賀伊倅尹台仲益 致謙 大夫人九十貞敬恩封 二首</title>,<text>閥閱華宗九耋親。今惟貞敬大夫人。七年忍說離違恨。三郡連叨惠養恩。善慶由來知有報。壽康寧謂是無因。料應孝子移忠願。倍數遐齡獻北宸。</text>
<title>此硯 戊子</title>,<text>此硯吾誠愛。相携四十年。題花酣易醉。賦月膩忘眠。洪溟涵幾滴。伊水洗生漩。余謫洪原，伊川時。皆齎此硯。 憂感周旋久。磨礲獨耐堅。</text>
<title>圍棋</title>,<text>黑白端詳下子初。勝心還愧我如渠。手談傾倒非揮塵。意釣深沉不在魚。蜩甲偏憐將化際。狐精未覺屢迷餘。堅瓢集謂棊爲木野狐。以耽賭者。如被狐迷。 筭來只得消長日。局後方知着處踈。</text>
<title>冬至 二首</title>,<text>林雲殊氣色。山日破氛埃。短髮憐愁線。壯心惜死灰。懶拋床上易。閒護室中梅。未覺門庭冷。猶看鳥雀來。南至日之反。微陽未遽分。肥冬誰醉飽。饑歲想憂勤。麥短今無雪。松高舊入雲。野人有眞意。談笑得相羣。</text>
<title>元日立春 己丑</title>,<text>換歲雖堪悵。迎春亦自佳。天公會省事。斗柄早相排。帖字桃符傡。辛盤栢酒偕。兒童多喜語。聊與作閒懷。</text>
<title>絶句 三首</title>,<text>昔秦少游有元日立春三絶句。東坡次其韻。卽哲宗元祐癸酉也。考養餘月令。元日値立春。人民大安。古諺云百年難遇一朝春。爲其希有而占驗甚好。余亦用其韻。效而爲之。恰待交年春又回。鞭聡賣困倂相催。元微之詩富貴祝來何所遂。聡明鞭得轉無機。自註祝富貴鞭聡明。皆俗傳正日童稚語。陸放翁詩賣困兒童起五更。註立春未明。相呼賣春困。亦舊俗也。 村盤兩得時新味。粉荔靑蒿一簇來。雲仙雜記洛陽人家。正日造絲雞蠟燕粉荔支。湯東澗啓粉荔迎年。四時寶鏡。立春日春餠生菜。號春盤。東坡詩靑蒿黃韭簇春盤。牧豕田家德䊮同。東坡詩牧豕應同德䊮看。後漢書梁鴻傳。牧豕於上林苑中。娶同縣孟氏。名之曰德䊮。字之曰孟光。 餘生相伴得渠功。今年本命春兼好。今年己丑。余內子本命。東坡次秦少游元日立春第二詩。己卯嘉辰壽阿同。自註子由一字同叔。元日己卯。渠本命也。 莫憶京華尙夢中。一作也覺從前是夢中。莫愁臘盡尙奇寒。自有溫溫漢詔寬。漢禮儀志。立春之日。下寬大詔書。 獨愛秦郞能解道。不敎春歲各開端。少游元韻天爲兩間同號令。不敎春歲各開端。東坡次韻好遣秦郞供帖子。</text>
<title>人日戱題</title>,<text>三年不見熏天餠。七種唯挑滿地羹。獨喜兒曹剛解事。巧裁華勝慰人情。向午鷄聲稍過墻。簷梅暄逼逗微香。久知名下無虛士。誰肯題詩寄草堂。</text>
<title>上元戲爲三絶句</title>,<text>老怯風寒睡亦遲。窓深獨有月來窺。燈前讀易秖衰憊。非記喫虀煮飯時。錢氏私志。宋郊居政府。上元夜在書院內讀周易。聞弟學士祁。點華燈擁歌妓。醉飮連朝。翌日諭所親令誚讓云相公寄語學士。曾記某年上元。同在某州學內。喫虀煮飯時否。朝來喜聞老妻語。畫鴨簪蛾今不堪。范至能上元節物詩。鳧子描丹筆。鵝毛剪雪英註。紅画鴨子相餽遺。剪鵝毛爲雪花。與夜蛾幷戴。 但使多收好繭麥。不愁不復得傳柑。東坡上元侍飮樓上詩。猶有傳柑遺細君註。侍飮樓上則貴戚爭以黃柑遺近臣。謂之傳柑。聽携以㱕。盖故事也。已倩髥崔釘鼠穴。更要麻趙畵牛符。崔趙皆異人。上元削棘釘鼠穴。硃畵小符於牛角。以辟牛疫。亦鄕俗也。 但憂不習鄕人事。何得還嫌賽紫姑。劉敬叔異苑。世人以上元夜。於廁間或猪棚邊。近紫姑神占衆事。卜行年蚕桑。李義山詩羞逐鄕人賽紫姑。</text>
<title>喜朴生善性自楊江來見。誦其今年六十詩。聞自四十時用此韻爲詩。已三疊云。輒次贈之。</title>,<text>我看君今已太衰。君寧足歎眼昏眵。抄書尙作蠅頭字。疊韻還成鴈齒詩。貧却全忘逢酒病。處仍無㞃棄官時。可憐楊蓬蒿地。今世此人誰復知。</text>
<title>正月二十八日大雪</title>,<text>今年正月最多雪。昨雪更多前兩旬。玉積邱山無濟事。花盈天地反傷春。樗榿幷折憐松柏。雉兔同飢奈鳳麟。僥倖焦表能不死。渠寧何術庇斯民。</text>
<title>正月晦日 二首</title>,<text>看移西日倍慇懃。十二分先去一分。着意從今更修潔。村婆猶自競湔裠。玉燭寶典。晦日臨河。解除婦人湔裠。張說詩晦日嫌春淺。江浦看湔衣。韓公揖送故眞癡。唐子囑留亦太奇。昌黎送窮文是正月晦日。唐子西有晦日兒曹送窮。以詩留之之作。 已往豈緣窮鬼去。一生苦恨不工詩。</text>
<title>二月二日偶題</title>,<text>好是中和佳麗節。唐書李泌傳。泌請廢正月晦。以二月朔爲中和節。賜大臣戚里尺。謂之裁度。先朝丙辰。倣唐制賜尺大臣閣臣。余亦被賜。賡御製詩。 正看物物闘姸新。寒虫得氣應皆振。今年是日驚蟄 老柳無心可自春。野外相逢挑菜伴。水邊何處踏靑人。張文潛有二月二日挑菜節。大雨不能出詩。壺中贅錄蜀中風俗。舊以二月二日爲踏靑節。 舊藏賜尺閒裁度。慚愧猶曾忝近臣。</text>
<title>湍上草堂種二松。見錫孫走戲其下。四首</title>,<text>栢非稀罕號萊公。柳自尋常記醉翁。墨莊漫錄楊州平山堂前。歐陽文忠公手植柳一株。謂之歐陽柳。 但使主人名節好。異時勝似大夫封。免官豈憶三千柳。放翁詩官柳三千憶蜀州。自註蜀人舊謂有三千官柳四十琵琶。 㱕老曾無八百桑。休笑種松非晩計。歲寒長得對蒼蒼。多如玉樹在庭階。風氣居然足散懷。世說王平子與人書。稱其兒風氣日上。足散人懷。 不待棟梁他日用。已看磊砢勝三槐。晉書和嶠傳嶠少有風格。庾顗見而歎曰嶠森森如千丈松。雖磊砢多節目。施之大廈。有棟梁之用。</text>
<title>扶安倅尹胤之 錫永 惠可勿殆樹杖二枝。以其一與叔度。己丑</title>,<text>樹名可勿殆。云生黔海宕。根濯采石潮。葉掃邊山瘴。奇雋人罕得。久漏嵇含狀。㓸作手中扶。勁挺實可杖。桄榔不足▦。▦▦未▦抗。靑藜莫能擬。▦藤無以尙。往往見痱▦。人瘢▦凹鬯。初不須▦削。文理駭巧匠。礧砢詹諸▦。欲把殊疑誑。無乃▦仙醉。賖酒仍留當。又豈▦上▦。行脚或見掠。恐非塵世有。步出仙佛藏。珍重扶南倅。千里致嘉貺。瑰偉一已多。兼▦▦何望。自持幸有餘。欲分當不妄。吾弟亦六旬。於鄕今無讓。筋力寧恃此。有具爲自養。我爲作銘辭。各各鐫其上。行止異用舍。視履愼趨向。我卽田里人。性命安天放。出入只井閭。往還聊漫浪。步臯歡高爽。陟園欣淸曠。野芸植有時。社飮返無恙。同憐皆好懷。夷俟勝避▦。有此起余者。朝夕是倚仗。廢誰咎玉瞽。刖導還得相。君尙處▦▦。入手應勉強。持之無可往。但坐自不妨。及早須▦▦。杞梓待相傍。會亦有用日。杖乎姑勿悵。</text>
<title>杜蘓十韻</title>,<text>每讀杜蘓作。二公吾所悲。忠誠形累詠。直節見單辭。動盪神靈秘。發揮天地奇。寧容嬉且笑。未或鄙而卑。咳唾珍千古。心肝照四垂。當年動貶謫。至老困流離。無死良云幸。其仇亦必知。拾遺巴蜀日。學士惠儋時。菜借參軍地。堂求錄事貲。一生不自得。安用文章爲。</text>
<title>看星</title>,<text>農家二月▦。相携看祥星。但看離遠近。▦問色晶熒。新月未西下。淸照入柴扃。明日可上辭。今夕尙半瓴。太近嫌屢▦。趕食走伶仃。過遠追不上。餒乏步多停。最好一牛▦。載糓滿簈篂。俗言過何稽。▦候無不靈。且留隣叟語。久久坐中庭。歷談十年事。依俙殊▦聽。</text>
<title>待叔度</title>,<text>夜雨寒床獨臥疑。要尋舊約未宜遲。子由與東坡。甞讀韋蘓州那知風雨夜復此對床眠之句。惻然感之。乃相約早退共爲閒居之樂。其後子由與坡。彭城相會。有詩曰逍遙堂後千尋木。長送中宵風雨聲。悞喜對床尋舊約。不知漂泊在彭城。 春來但夢池塘艸。日暮幾嗔烏鵲枝。子美喜弟觀到詩待爾嗔烏鵲。拋書示鶺鴒。枝間喜不去。原上急曾經。 斗粟可舂吾與爾。寸絲不掛我爲誰。買林同隱今須必。亦▦傳家有好兒。東坡曉至巴口迎子由詩。欲買柯氏林。玆謀待君必。又別子由兼別遅詩。兩翁歸隱非難事。惟要傳家好兒子。遅是子由之子。此喩龜祥侄。</text>
<title>村居</title>,<text>村居頗自慣。林屋足風烟。掩卷秋蠅內。垂綸夕▦▦。匏瓜堪遣日。禾黍好過年。踈拙復何事。夜床穩醉眠。</text>
<title>求藤枕蒲墩</title>,<text>藤枕冷滑支暑榻。蒲墩鬆穩依寒幮。餘生得計卧而已。與此吾身同有無。</text>
<title>小池白蓮 三首</title>,<text>何似廬山▦。小池種白蓮。露晞香更遠。▦過影愈鮮。蝶粉愁相奪。隺翎喜共翩。觀音存妙現。水月悟前緣。毫光搖翠▦。丰艶謝紅裠。凈濯氷壺魄。羞沾玉琖醺。洛妃無漫▦。越女不敢羣。獨立寒塘晩。▦衣樂我員。</text>
<title>雒重令公新拝此州。上任日先寄二詩。已又再過余葛村新居。次韻奉酬。</title>,<text>昨聞迎竹馬。流潤碧湍長。才幸完蒲屋。此用子路治蒲事 旋驚枉草堂。交情今更見。衰齒舊曾忘。晩計偏桑梓。餘懷待知章。荒居煩促與人踈。獨奉瓊緘蹔意舒。老子曾非知道馬。使君頻辱入林車。存心已識傳治譜。用傅僧綽治郡譜事。雒重尊府台其▦按關西。時爲成川。殊有治理。 掣肘應無謗善書。掣肘。見家語宓子賤事。 歎息瘦泯筋力盡。明年才好事耕畬。</text>
<title>玄圃李相公 相璜 奉使瀋陽。歷訪余葛山村居。率吟爲別。</title>,<text>蓬蓽驚高轍。枉途慰別離。解閒忘遠役。相對歎同衰歎同衰。細酌新蒭酒。回吟舊送詩。卽看船泊處。深悔下湍遅。昔在堂后。乞暇歸滿。公時直翰苑。以詩送余。有彜下先生何處也。明朝臨碧下湍船之句。</text>
<title>十月望後。龕梅已有破萼者。</title>,<text>紙帳深深許暫窺。忽驚消息到南枝。今年可獨開偏早。往日應▦待故遅。近以室人久病。未暇數探花龕。 未▦忘情長太息。不堪多▦欲無知。慇懃更有西窓月。共伴孤眠夢覺時。欲一作若</text>
<title>不寐殊縈悼亡之懷。疊前龕梅韻。三首○庚寅</title>,<text>虛檐惟有暮禽窺。雪後無存幷宿枝。寂寂龕人人不見。依依樑月夜何遅。苦膓寧把殘燈照。熟面難憑舊鏡知。薄醉易醒窓已曙。闌干負手立多時。瞥見疑如帳裏窺。甁花尙艶手拈枝。猿膓盡斷猶相活。蟬蛻俄先奈獨遅。壽比老聃終有死。賢如德耀亦何知。但揩苦眼還坐笑。不用傷心作幾時。空房悄掩輒來窺。壁倚枯藤謾兩枝。惜換故衣憐線破。懶甞新釀任蒭遅。盆猶忘皷歌何意。巾不成沾淚可知。獨恨鹿車歸未早。竟無餘景隱偕時。</text>
<title>南軒</title>,<text>紅旭南軒內。睡餘三兩桮。窓溫移冏冏。檐影下枚枚。墻缺鷄相過。庭空鹿自來。無人知此適。獨臥意悠哉。</text>
<title>山堂</title>,<text>獨愛山堂靜。林禽亦好音。棋聲遲晝日。葯氣漫春陰。歲月違心久。風霜入骨深。無如已衰病。抱膝坐長吟。</text>
<title>李生晩用來訪拈坡韵。仍寄其尊君泊翁。</title>,<text>懷堂亦何好。十畒桑麻綠。將以瘞吾骨。聊先休吾足。飯罷起延望。佇立方捫腹。新沐髮未晞。欣迎眉失蹙。僮僕竊相恠。喜甚來郡牧。君甞嗜遠遊。無便談嶽瀆。視此野山小。大璞孕寸玉。較君極覽還。輸我長偃伏。餘生自有處。不須詹尹卜。飮水亦神旺。息陰無影逐。忽想老吟友。跫然如在谷。不禁見似喜。煩言初豈欲。山花有晩芳。此作非楚曲。種黍又養鷄。但願君歸速。</text>
<title>明日李生將還。又用坡韵贈之。</title>,<text>四年不復喚湍舟。老病空懷宿昔遊。屢過應存輕薄慮。李生言知府當踵到。竟不至。 相逢先作別離愁。窮多佳鬼君無送。官似行人我已休。遙想明朝臨碧路。風前停棹一回頭。</text>
<title>山堂牧丹盛開。隣人爲作棚護之。</title>,<text>希奇堪向野人誇。普請隣居四五家。不謂却於麻麥地。何緣得有魏姚花。辛勤共助稭棚設。愛護聊當錦幕遮。還愧東陵不如此。應須剗拔種黃瓜。</text>
<title>喜知府見枉。次余山堂韻仍共賦。</title>,<text>朝來聞喜鵲。林巷枉車音。村酒少春味。籬花易夕陰。逢迎常恨促。談笑蹔欣深。何以慰相憶。三盃更一唫。</text>
<title>次韻雒重明府</title>,<text>昨蒙袖示泛舟臨津之作。有爲吏無長物有此臨津水之語。擊節瀏誦。深有味于言者。輒此奉和。自有宇宙來。便有此江水。日夜流千古。浩浩無塵滓。高咏視長物。敢爲商也起。弊州實增色。何啻潤九里。但恐欝林舟。不淹斷港艤。江水沁侯心。移在黃堂裏。風流旣云長。澹蕩尤可喜。曲折皆有濟。簿牘掃案几。問候何能爾。江水自如是。我居臨江水。深知勝餘子。</text>
<title>次韻雒重見寄長篇</title>,<text>日前承惠五言長篇。追知契之已久。感寄意之殊重。輒次高韻。以答雅厚。古人吾未見。今人知無幾。嗣宗頗不俗。胸中故磊碨。文休秪虗名。當世號瑰瑋。自視兩莫及。一生儘庸菲。昔始與君遇。逼人殊亹亹。晉書謝安傳。安弱冠詣王濛。淸言良久。旣去。濛曰此客亹亹爲來逼人。 共泛沸流棠。每杭淸浿葦。余按關西時。甞共遊成川。時又數訪余於浿上。 葳蕤丹鳳羽。成章誠有斐。新詩竟題紈。拙字爲書棐。何期妙少日。文采乃爾偉。豈惟爲枚馬。勉之進臯虺。昔甞薦蒼邸。是可箴丹扆。嚮我謫伊陽。人厄而非鬼。君時爲御史。幸免坐暢韙。後漢黃琬傳傳。琬與陳蕃爲中傷。事下御史丞王暢，侍御史刁韙。素重蕃，琬。不擧其事。坐暢左轉議郞而免蕃官。琬，韙俱禁錮。余之停簡書也。洛重時爲臺諫故云。 我今返故山。不復憶秋卉。歐陽公憶山詩是時秋卉紅。嶺谷堆纈繡。 顧乏玉帛用。早宜謝筐篚。歲月仍晼晩。雲嵐常靉霼。俄聞擇長吏。將以蘇陋陫。車馬迓新侯。翼翼復匪匪。使君何神明。民俗已謹顗。此遇更可喜。懽言發久悱。屢屈朱幡枉。輒貽彤管煒。湍水彌淸瀁。鶴山增崔嵔。對飮車渠椀。玄素暎暐暐。曹植車渠椀賦。豊玄素之暐暐。 索居長晦昧。欣然遽已朏。終甘藏於畔。勿漫賦疐尾。</text>
<title>雜記田園所見爲十題。以少無適俗韵。性本愛邱山爲韵。十首</title>,<text>閏夏凉已秋。翠浪日盈眺。欣逢比隣叟。藉艸休荷篠。問訊長日飢。出旬定可療。邱中欵相留。恐爲子國笑。甞新氣可健。衰膓庶還少。壠麥持杖測新水。夜雨漫平蕪。綠針一望齊。喜色忘霑塗。見此已自飽。不復想雕胡。殷勤勉隣里。桐馬勿辭劬。早種方有穫。樂事此外無。田秧樊遲學雖陋。桑虞意非惜。自從納履歸。免蹈嫌疑迹。我今亦老朽。分甘繫不食。有此一畒地。蔬茹恣所得。睠彼東陵子。微爾吾誰適。圃苽春叢羅桃杏。秋卉護蘭菊。幺麽亦可喜。石竹間鸎粟。雖無稀異種。四時香相續。諼艸亦樹背。對之忘憂足。牧丹笑斗大。種此不免俗。籬花相携往墟邱。寒女手尙皴。終日不盈筐。勉強氣難奮。荼薺易甘苦。嘆息如在聞。此味士當識。此色民可悶。庾郞食三韭。一貧還足韵。挑菜閒閒十畒間。蠶功亦大政。執筐復取斧。三復豳詩詠。柔枝各及時。卒歲能無病。成都八百株。富與千橘倂。我今種亦晩。徒坐踈懶性。採桑豐艸遍野池。飮齕隨早晩。歌雖無寗調。肥固同奚飯。豈謂此竪子。迹與古人遠。林日夕翳翳。歸篴背上穩。終得來耟力。是爲醠齊本。牧牛初非逐處得。久畜安自在。隨我野園中。若渠深山內。出入能相趁。呼喚如可對。飢飽視其意。菜糓俱所耐。挽車恨未早。歸來誰與愛。馴鹿二社趁佳日。來去自春秋。王謝昔有巷。欲往今無由。空梁落泥多。妙句還增憂。辛勤補舊壘。飛飛聊淹留。感此差池羽。吾亦返故邱。巢燕守雌甘深伏。思乳殊自艱。雛成哺更苦。嘴距不暫閒。見卵求時夜。早計堪笑訕。無人炊扊扅。空復嘆老鰥。安用汝南種。卧此湍上山。窠鷄</text>
<title>喜雒重明府見枉。拈韻共賦。二首</title>,<text>自視嶔崟可笑人。不堪衰病向風塵。野花豈解嬌羞態。社樹徒存老大身。舊日芝蘭猶有在。今年芋栗未全貪。問渠甘適何能爾。村酒長醺脚底春。能使使君思故人。舊懸一榻不留塵。長途騏驥無先足。老社鷄豚寄後身。居有雲山堪被任。官如江水肯嫌貪。攀轅卧轍他時事。且喜同傾野甕春。洛重近有賦歸意</text>
<title>雨後種菊。偶憶牧隱先生眞黃花對僞淵明之句。有感而作。</title>,<text>麥涼添浪雨新晴。種菊東籬自繞行。時到花開人送酒。何心甘作僞淵明。</text>
<title>題碁盤</title>,<text>一日下一字。終年了一局。我誠耐遅劣。傍人應不欲。</text>
<title>偶讀淵明負痾頹檐下。終日無一欣之句。殊不以爲然。輒用其韻而反其意。</title>,<text>終日頹檐下。負痾當一欣。不有呻吟苦。豈作汙漫人。藥石未曾閒。妄想來無因。閏夏始淸和。麥涼時復臻。矯首起遐望。禽鳥多佳聞。吾生自有涯。憂患亦已勤。出與俗相迕。吾寧病爲隣。緬思古之人。何必穎水濱。</text>
<title>又次答龎參軍韻</title>,<text>晩年慣憂患。心遣口不言。歸休雖未早。倦迹寄邱園。長日明囪牖。時復檢塵篇。古人遺至訓。尋玩實欣然。中情自淡泊。與物不作緣。閒咏無擇音。孤懷聊可宣。每遇適意處。非必爲江山。江山萬古有。庶足盡吾年。</text>
<title>我歌</title>,<text>落日柴衡下。天風送我歌。里牛空被認。市乕自傳訿。人謂莫須有。吾知無奈何。囪昏風雪惡。冬日亦難過。香山詩易過惟冬日。難消是老愁。</text>
<title>老遣</title>,<text>呼喚傔僮名復忘。苦無人肯在身傍。耳鳴每作非時雨。骨冷偏知半夜霜。揷架存書多佛偈。堆床潦草緫醫方。子刻收燈寅又起。還言翁獨得年長。</text>
<title>寄叔度</title>,<text>臈月九日。卽叔度周甲弧辰也。君不能來。我不得往。未諧團歡。孔懷觖恨。隱侯有言。及在同衰暮。非復別離時。凡厥交友知舊尙然。何况同氣連枝者乎。情所不堪。詩可以怨云。何限常常欲見時。况如此日喜而悲。喜其病久當蘇健。悲是衰來耐別離。且與相携下坂步。第行安有前途奇。遙知悵恨應同我。爲把一觴寄短詩。</text>
<title>前詩殊猒悽苦。夜枕無寐。又成一首。以形祝願之情。</title>,<text>靈均幷降日爲年。臈粥甞過月上絃。東京夢華錄十二月初八日。大寺幷送七寶五味粥與門徒。謂之臈八粥。今年臈月初九日爲上絃。 晩景轉舒開歲後。沉疴先起滿旬前。尙須將護誰扶榻。肯與參尋孰赴筵。少得新春天氣好。亟來同斫舊畬田。</text>
<title>輓徐尙州 興輔</title>,<text>城西聚別共霑巾。再見何期兩老人。誰謂險巇曾不死。飜驚蕭灑遽歸眞。邇來自號無心叟。到處常爲有脚春。後事蘢䓗珠樹在。淸陰分付兩猉獜。</text>
<title>朝暄靜坐 辛卯</title>,<text>一寒苦兼旬。少暄今可欣。檐氷頗聞滴。林唶喧鳥群。南榮納朝㬢。初景移微分。靜坐心無負。百軆相慇懃。非有金鑪薰。鼻息自淸芬。呴噓散噎臆。欠伸暢攣筋。沾沾玉池泚。甘津流牙齦。三千萬毛孔。吹氣藹氤氳。外融復內適。卽此忘形魂。熱然將何似。老聃定非人。</text>
<title>人日戱題 二首</title>,<text>開歲連晴非社日。今春無雪異韓年。我嫌二老終多事。詩句長留口口傳。題詩也被傍人笑。戴勝還嫌短髮猜。消閒獨有鈔書好。又恐飛奴枉惹灾。</text>
<title>上元感懷。次韻己丑三絶句。</title>,<text>萬木森森月上遅。痴蟇哆嘴敢姦窺。今年正月己巳望日子刻月蝕。 玉川奇詭誰能效。想見中庭涕泗時。行穿萬馬前生事。老病歸來百不堪。一點殘燈燃到曉。鰥魚無夢相傳柑。餘生無用卜箕箒。厭向隣人學呪符。悽愴頗聞兒女語。不迎紫姑憶曺姑。劉敬叔異苑紫姑神是人家妾爲大婦所嫉。正月十五日感激而死。故世人以其日迎之。祝曰曺姑歸去。小姑可出戱。曺姑卽其大婦也。又俗正月百草靈。故帚葦針箕之屬。皆可爲卜。花石湖詩帚卜拖裙驗。箕詩落筆驚是也。</text>
<title>去歲臈前。室中盆梅開盡。春後見蓓蕾再發。洵可異也。爲賦一絶句。</title>,<text>㬉龕曾護臈前梅。太早飜招最後猜。再向新春逞顔色。遅遅猶占上頭開。</text>
<title>擬古</title>,<text>晨曦照高樓。泫露猶未晞。早起坐南榮。淸暉滿巾衣。前坂見車馳。後麓看鳥飛。持酒蹔躕躇。隙影潛流移。小飮亦易醒。非復未飮時。朝矜紅顔美。夕嘆雪絲垂。百年何促促。人生良可悲。於今已老矣。壽樗無足奇。自從炎軒來。未有不死醫。鹿鹿爲活計。無乃愚且痴。吾寧任吾天。彭殤兩不知。天地齊一吷。安用事支離。長嘯偃蓬廬。夕禽噭庭枝。撫琴不輒彈。恐有俗人窺。無聲勝有聲。泊然忘所思。明日有何事。且向明日爲。</text>
<title>採蓮謠</title>,<text>蓮花復蓮葉。花葉何稠疊。朝日照橫塘。翠潤冐紅濕。嬌少慣採蓮。隣伴競來集。眉黛不重描。相將載蘭檝。指花擬顔色。就葉比羣褋。漸隱謌愈艶。乍見香先襲。言笑皆花氣。冉冉紅蕖裛。花密不相礙。綠萍開復合。文禽戱我側。元央交綵翼。傍人若解意。欲語先羞𤁧。嫩房亦着子。騈孕排濈濈。持此欲誰贈。問之不肯答。菂中有苦薏。女心煩欝悒。嫁爲蕩子婦。憐我花亦泣。花泣泫紅露。人泣彈血汁。露零朝還晞。血點落難拾。將如湘岸竹。死骨斑猶入。</text>
<title>浮雲</title>,<text>浮雲無定處。朝暮西復東。散漫不自在。飄忽但隨風。奔馳喜相及。遠近何由蹤。往往蔽白日。騰騰彌蒼穹。一時假雷雨。譁言有神龍。太空無有是。淺見欺兒童。安得萬丈帚。一掃此淫瞢。赫然四海仰。萬物皆發矇。欣欣相告語。貪天敢爲功。</text>
<title>巧鳥</title>,<text>中林有高樹。巧鳥棲其顚。樹高林且密。自謂所託賢。巍然離患害。飛翔喜獨專。牖戶亦綢繆。仰望誰能緣。衆雛更驕矜。毛羽日以鮮。秋風一夕至。鵰鶚下九天。嘴距擇膏脂。搏擊空藪𤲬。妖狐已辟易。狡兎亦迍邅。嘯鴟不敢張。蹻翟皆屛跧。巧鳥太老姦。朝飛鳳凰先。鼓翼愬何說。啁噍在帝前。帝非憎鵰鶚。鵰鶚無周旋。浸潤成罪過。不令居華躔。巧鳥益無忌。巢穴日聯翩。返忘高樹高。欲嫌枝柯牽。積慮隨翦伐。秪爲自棲便。不動安如山。驕嬉度年年。</text>
<title>六月廿日始聞蟬</title>,<text>久病夏將徂。山深蟬亦遲。新聲初到耳。積畏尙燃眉。老熱知餘幾。驕炎復爾爲。秋風來有日。矯首眄高枝。</text>
<title>此心</title>,<text>至微方寸小。各且此心胸。抱樹蟬遺蛻。屛林鹿護茸。物化無停息。人生勿妄庸。緬懷千古事。夷險可從容。</text>
<title>久病</title>,<text>久病多時月。眄欣新有餘。桑柘迷隣巷。匏瓜滿溝渠。屛深蟲蝕畵。簾寂鳥窺書。此生隨適意。吾自愛吾廬。</text>
<title>山堂漫遣</title>,<text>三盃自足取朝醺。一炷閒添小鼎薰。廢卧乃爲蠅蚋困。索居因與鹿麋群。涔涔易盡移檐日。墨墨時看擁樹雲。已判此生聊爾爾。不知何事不如君。</text>
<title>苦熱</title>,<text>何處嵳峩石步廊。風簾水檻六時涼。天公端的無公道。偏遣蒸炎到佞堂。</text>
<title>苦霖</title>,<text>苦霖連十日。草木藥無知。檐濕蛛稀出。窓昏鹿恠窺。茶薰沉鳥毳。香盡落虫絲。病卧還何想。長懷古昔時。</text>
<title>馴鹿割茸</title>,<text>棧鹿吃三艸。俗以牛馬吃新茸計其齒 今年新割茸。已能丫兩丱。俄嘆禿雙丰。愛此膨脝小。堪爲婠妠供。應賢種䕕劣。猶自附斑龍。</text>
<title>今雨</title>,<text>吾知龍作雨。今雨亦何爲。大地將無陷。橫流孰濟危。蒼蠅滿奧室。白鷺困泥坻。墟落空烟火。徒然聞暑咨。</text>
<title>喜晴</title>,<text>兼旬一雨苦連緜。向晩回風忽爽然。積潦渾沉千耟地。濕雲初漏半簾天。査査屋角聞驕鵲。嚖嚖林梢噪亂蟬。臥數蜻蜓飛不定。餘霏時復滴簷前。</text>
<title>用山堂前韻。代簡尹雒重輔德。</title>,<text>故人憐我病。華牘踵懷音。魏崔鴻傳。沐浴太和。懷音正始。李百藥賦。極穹壤而懷音。 葉返雙鳧遠。柴關五柳陰。暇從靑邸直。情送碧湍深。力乏書難作。林蟬伴悶吟。</text>
<title>試步</title>,<text>試步艱扶杖。蹣跚可自咍。迎風病葉落。倚雨孤花開。此老一何憊。餘生不足裁。門前無箇客。且往聽蟬回。放翁有安得門前無俗客。岸巾臨水聽蟬吟之句。甞笑其門前有客。何碍聽蟬。而此幷俗客而無之矣。</text>
<title>山居</title>,<text>山居情已慣。生理共比隣。籬犬頻驚乕。草蛇易咬人。無將苦處說。殊覺樂時眞。飧飯有餘飽。十家自四民。</text>
<title>早起 二首</title>,<text>早起延閒望。多堪作畵傳。林溪猶湑露。墟里徧晴烟。隨饁家家犬。趁凉樹樹蟬。老翁留看屋。背着兒孫眠。</text>
<title>憶昔 二首</title>,<text>憶昔簪紳侍中日。叨陪晨夕仰宸旒。風竿雨器 正廟刱置占風竿測雨器於寢殿庭。測雨器又頒八道。四都農形雨澤。旬輒馳聞。 常廑念。廈殿深惟畎畒憂。畎畂如今身自處。慚無要術利齊民。一廛雨露皆恩渥。猶作遺氓頌聖人。</text>
<title>七夕戱題 四首</title>,<text>歐陽詞好瓜花節。子厚文工綵縷辰。乞得巧來無用處。祗將愚拙可終身。漢殿靑鸞王母至。緱山素鶴子喬來。長生夜半曾何語。輦路明年出馬嵬。</text>
<title>菓蔬</title>,<text>菓蔬均粟麥。一味每新奇。池採鷄頭藕。園供鴨脚葵。貧猶收錦芋。求不外張梨。捫腹頹簷下。剖甘與爾爲。</text>
<title>咏露</title>,<text>秋空夜更凈。泫露曙愈漙。蛛網珠仍曬。荷盤汞未乾。西溪叢話黃白家燒金乾汞。放翁詩有術乾盤汞。無方掃鬢霜。 金莖誰得飮。瓊液儘堪餐。晞盡有餘潤。香滋有畹蘭。</text>
<title>芭蕉</title>,<text>自種芭蕉補榿 正字通苦駭切 林。蒸炎贏得滿庭陰。參差似我堪銷骨。披露憐渠不負心。鳳扇曾陪丹地邃。鸞書常奉綠天深。如今病卧山窓雨。滴滴寒聲伴苦吟。</text>
<title>連雨至末伏。詩以祈晴。</title>,<text>雨中三伏盡。日後九秋晴。可但田功祝。亦多園事營。稻粱先計口。杞菊足關情。抱膝山窓下。何當荷篠行。</text>
<title>久雨初晴。對月有感。</title>,<text>積雨初晴暑氣微。凉風吹月滿簾幃。洗來未足增明照。掩久何曾損盛輝。老隺倦尋華柱返。腐螢耽傍暗檐飛。三年不問星橋渡。誰伴牛郞病未歸。</text>
<title>新涼</title>,<text>朝暮墟凉入。苦炎亦已傾。風蟬初倦睡。烟鷺對忘情。舊買釣舟破。新泥藥竈成。病憐心事倦。日遣世緣輕。</text>
<title>自題湍上草堂</title>,<text>草堂幽閴逈無隣。雲作圍屛卧主人。一樹蟬聲知宿世。三更隺夢認前身。露厨早熟靑精飰。月戶閑欹白㲲巾。門外淸湍常滿地。不知沮溺是知津。一作歸何用更知津</text>
<title>返照</title>,<text>林深開返照。淸影逗秋花。天濶隱纖月。山空冒綺霞。野塘鳴獨隺。村樹閃歸鴉。一半牛羊路。浮烟漭未涯。</text>
<title>止酒</title>,<text>秋窓淹卧病支離。強和淵明飮酒詩。何以解憂惟有杜。謂將害病遂䟽儀。離騷讀罷耐無味。名士商來可是誰。苟得從今眞止矣。淵明不枉作吾師。</text>
<title>自煎茶。殊便愜足欣甞。</title>,<text>鬅童惡睡不須呼。自拾枯枝扇小爐。火熄松風沉夜壑。磁圓桂月浮秋湖。菜根慣咬方知味。文字撑膓却助腴。陸羽舊經煩自厭。旋烹旋啜豈如吾。</text>
<title>病久</title>,<text>病久心還習。任人說减增。厭風朝掩戶。惜月夜收燈。處世常如客。在家亦是僧。吾心無所病。二竪漫相凌。</text>
<title>謾商所見</title>,<text>庭院蕭蕭晝日長。謾將閒矚作閒商。籬雞碌碌挑虫細。林鳥營營趁蝶忙。微物盡皆先口腹。天公寧各賦心膓。是知所謂自然爾。呑噬相仍弱與強。</text>
<title>山堂十二韻</title>,<text>山堂愜偃息。秋日爽簾帷。我自欣孤適。人皆企遠期。各從情所向。偏爲 去聲 拙難移。聞道今非晩。存心獨不衰。凉風警艸木。繁露歇芳菲。病葉戀高樹。殘花寄短枝。詹牙下鳥毳。窓眼入虫絲。微凉增幽想。雅懷時獨披。閒知無一事。病厭謁三醫。列子季良得疾。其子謁三醫矯氏兪氏盧氏。 掃壁新張畫。曝書得舊詩。餘年聊復爾。此日欲何爲。歸去來而已。淵明亦婉辭。</text>
<title>携孫姪輩。行園拾新栗分啖。戱賦。</title>,<text>蹍毬批殼與甞新。剖少分甘擾幾廵。泰也雍容還得賜。通乎驕騃每遭嗔。用南史周泰事及淵明責子詩。 後來雖作丹陽尹。丹陽尹。用宋書劉秀之事。 樂事應思錦里貧。駒犢漫然難識別。異時優劣證隣人。</text>
<title>家人供栗餾飰藕餡餠。飽而戱成。</title>,<text>村盤驚詑許強毫。栗餾粳炊藕餡糕。玉鏤蒸黃香噴匕。冰雕凝白冷侵刀。欣甞便被蛟蛇纏。廣韻集韻正韻幷去聲 耽食堪嘲犢繭饕。曾笑莒臣長齟齬。今逢佳味覺渠高。此用說苑朱厲附事。呂氏春秋作柱厲叔。</text>
<title>驟雨旋晴口占</title>,<text>山窓過雨逗微凉。隔水時聞紫稻香。殘虹▦隱梧桐外。一樹鳴蟬挽夕陽。有紫稻種最先熟。七月初已垂穎。</text>
<title>次韻吳蘭雪載書啚爲盧容葊學士之作。柬呈淵泉閣學赴燕之行。四首</title>,<text>使車日遠湍江背。對面西風戀行邁。一路雲穩輪圍。未覺燕山今依俙。三千里遠不足計。橄欖再嚼方回味。淵泉前以行㙜赴燕 韻石筆談堪胡盧。天遣購回未見書。姜紹書韻石齋筆談。有朝鮮人喜購書之語。求書之妙如尋泉。秪易沿流難窮源。古今之書浩烟海。燕市端爲衆流滙。輶程促廹莫廻翔。動似急流馳風檣。須有夬眼看徹底。銅甁汲取中冷水。求書之難如登山。手酸脚酥倦躋攀。泰山未登培塿小。二酉羣玉安可了。探深不安陟千峯。要令崑崙反在東。杜詩崙崑月屈東嶄巖。崑崙在西而云東者。謂將軍畧地至西方之極。而崑崙月屈反在東也。 會陵絶頂觀四極。四極。以比四庫之富。 書卷得力可德色。我纔移來湍上家。家具無甚多於車。獨有先人舊書袠。三十椉幾同張華。身今得作退居士。棄朽幸猶霑渥惠。與公久同嗜書癖。十年曾共讀中秘。公雖中間小邅回。聲名本自在丹㙜。非如厲叔長齟齬。木天先任棟樑才。此日蹔送華池鳳。御命專對殊鄭重。自笑蠧魚沒心性。枯死中書終何用。欲達封函一沉吟。不嫌公嗔作書淫。得固欣然不得已。莫便疑我何苦心。蘇黃門南軒詩。客從遠方來。疑我何苦心。甞以何苦心爲葊匾。曾求吳澈翁爲詩記及匾字。今次其詩韻。而又偶用此語。不覺奇笑。澈翁與僕齊年。雖未會面。久與會心。殆所謂遙聞聲而相求者也。今恨其宦在滇中。地角天涯。徒令人神馳耳。</text>
<title>自題捫腹啚卷</title>,<text>莫指癡腹笑空洞。東坡句 不向將軍曾藉重。但容卿輩數百人。往往發作蟯虫動。羲皇以上吾未知。坦卧北窓聊自弄。頓飽二韮爲菜篝。痛飮百杯作酒甕。平生撑拄五千卷。一時無聊終虛哄。得句驚人非干我。人自空然相傳誦。捫罷更無工夫在。豈有柴棘閒作用。只時一段合時宜。人前不說十年夢。</text>
<title>梅花酒琖</title>,<text>君法我法同無法。一尺如意眞錯鐵。君看梅樹如許瘦。猶能開花何奇絶。平生骨氣與渠同。不恨坐被梅花窮。醉後索笑兩無言。只有暗香偎面紅。</text>
<title>屋後有兩老樹。森聳多陰。朝夕欣對。倩方君允弼作老屋兩樹圖。仍題其幅。</title>,<text>繁陰在今日。結根自何年。得與我相値。殆亦未易緣。四十年今歸梓鄕。匹馬獨出坡山背。少飮東坡俯江水。滿地淸湍鳴寒瀨。我曾兩袖攐水雲。往來尋常秋復春。丙舍寄宿同逆旅。未知奇特如二君。雖無黛色三百丈。風氣森聳看日上。新開北窓籠積翠。睡罷欣聞高蟬響。恠得今我詩欲佳。化拙爲工若有私。方君手拈拂雲筆。混點濃染不端倪。始布高枝幾訝散漫難相屬。復作密葉忽驚䓗瓏如此奇。自我居此又將向五年。兩樹今日日相親。風朝雨夕與月曉。醉醒謌笑覺復眠。欲問此家還誰宅。樹似主人身是客。客看主人爲去留。無肉猶自甘晩食。樹下只堪庇踈頑。餘年保此掬慳。一君今畫成勿持去。此樹豈容得出山。</text>
<title>書鄭南老秋山瞑坐圖</title>,<text>今歲何人能看秋。山色秋色無他異。蒼然隱秀多松石。上覆晴空萬里碧。淺藍濃黛相重疊。松下老人坐闔眼。如此看山善知識。芒鞋竹杖猶嫌猜。惡其到處作蹤跡。獨挽白雲照虛矜。喜聞涼風漱空林。誰其畵者老鄭南。能畵老人看山心。</text>
<title>耳鳴戱作</title>,<text>人有大患爲有身。耳目外寄尤紛紜。目尙識別在吾前。揩淨昏花可諧眞。一日設有誰氏子。衒以窳惡爲絶美。雖云未易燭其僞。目擊自有道存爾。耳則䆗然贅膚皮。兩竅受聲不自知。聲有遠近無形質。床蟻市虎皆幻欺。近且多訛遠更非。傳者誤耶將詭隨。夫是之謂難醫病。是非眞假何自定。聖人故不專任耳。色辭氣目令均聽。然又聽廣審更難。辭餙色僞滋衆姦。氣有虛餒莫仔細。每每失之眉睫間。苟使心聽宜若可。諛甘諍苦來面謾。卽知今日吾耳鳴。傍人豈識此何聲。我乃自以極不妨。日聞韶濩交咸英。</text>
<title>胡定生甞贈所畫墨梅。今張懷堂中。可謂廿年訂交。萬里替面也。</title>,<text>定生贈我畵梅卷。墨瀋天然發素絢。持此歸來今廿臈。得與定生時相見。旣又身還白隺山。五柳蕭蓧門常關。弊書殘畵頗自隨。布置浪籍軒囪間。定生前言同我癖。遍植梅花泖上宅。我歸桑鄕無多時。環堵只看蓬蒿色。略干栽蒔僅數年。寸株尺枝日森然。種梅自非使錢買。不患山客貧無錢。多錢不如多閒手。子美三僕吾亦有。老病無如又止酒。更種梅花盡秫畒。畒外便臨湍水流。風景何似三泖洲。踏雪尋花亦寒乞。易借江上釣魚舟。先商舟中將何載。不可不携定生畵。逢人先笑喜閒事。携畵自應增詩債。何得從君結隣在江南。向君梅花洲上築小菴。君亦來我湍上墅。共嗅梅花作淸談。</text>
<title>東坡先生梅下小像</title>,<text>無論事不如意常八九。年過六十亦已壽。且看東坡先生何等人。當時讒忌萃一身。幺䯢鬇鬡狗子輩。姓名臭惡今俱在。到底捃摭烏㙜案。不離尋常文字內。諸傖僅能妨塗轍。萬古江河誰得廢。欲求滅沒還不成。七百年猶傳群吠。我曾尙少公數年。一向作官天爲憐。爲去聲 此生終始荷天眷。暫遣伊荒飽閒職。天幸赦歸至今日。明年年又六十七。臈月十九 是公生日 梅花前。每烹一甌花上雪。年年生日公不死。此一瓣香爲公設。獨愧殘齒轉轉增。死短生長終何能。眼昏髮禿心亦灰。自恃無待人嫌憎。先生肝膓雖鉄石。容我長在梅花側。</text>
<title>庭下剗草戱成</title>,<text>春草不忍除。茸茸含生意。秋草不足除。靡靡向枯瘁。草乎我亦何愛憎。只爲蕪薉當痛懲。斷蚓驚蛇忽埋怨。但見恩讐日相傾。恩讐始或無心造。積之乃欲成邱陵。淋漓酒肉長安市。嘔酗遠問東菴僧。</text>
<title>潭陽李使君景養 晦淵 訪余懷堂</title>,<text>同鄕本厚誼。久別更情親。桐竹湖南府。松楸水北隣。景養丙舍在瑞谷。才隔一溪。卽其先塋下。 晩菘堪餉客。秋雨欲愁人。明日君應返。離懷問碧津。</text>
<title>書寄樓壁</title>,<text>寄樓何所寄。歸來傲而已。傲亦欲何爲。聊以自在耳。人亦有人事。安能無悲喜。悲悲知何益。喜喜豈長爾。悲喜兩無入。吾心不離跂。攘臂桎梏間。視之殊足取。我歸得自在。不傲亦何以。傲與不傲不干汝。本無媚骨今老矣。好風好月長在家。看山看水誰汝何。恰有甕頭新熟酒。且向東籬對傲花。</text>
<title>病餘述感</title>,<text>老去頹唐無可名。病餘搖落難爲情。獨有一掬無從淚。亦自不知爲誰傾。彈指往事三十載。一身去投禺彊海。裂裳足出兩嶺。從我四人無一在。帶方還後又伊州。於今亦已涉五秋。北竄南遷又東謫。卽我平生還壯遊。數椽茅屋湍江北。墻甃新爲霖雨坼。一病支離淹十旬。窓下如寄失路客。無心更喚上水船。有夢輒逗華石顚。如此遣法殊無苦。未知餘年定幾年。自視不堪日衰醜。有時閒想空回首。倦吟不成太白詩。坐病亦止淵明酒。但將林雲谿月怡情眞。往往幽愜若有神。憂患糾纏不自知。無此嶔崟可笑人。心頭未劉痴根柢。眼前奇癢皆小技。蠧魚到死文字緣。麋鹿一生山澤氣。持此齟齬伊優亞。肺腸只餘麁杈枒。伏枕忽驚隣雞號。此聲不惡亦奔何。</text>
<title>寄叔度</title>,<text>東坡水調歌頭。題以丙辰中秋歡飮。達朝大醉。作此篇兼懷子由。辛卯仲秋。病餘獨卧。離懷別感。幾不能自勝。遂繹坡詞爲長句以寄。東坡先生曾大醉。水調歌成留替人。我亦把酒欲問天。天幸無語無可陳。瓊樓玉宇最高處。又恐寒宵未易曙。雖有淸影在人間。便欲起舞椉風去。轉簷低戶何皎潔。照人不眠增愁絶。爲別銷䰟本恨人。月亦何恨兼憐別。不時偏向別時圓。倒是圓時偏覺別愁牽。一年明月陰晴外。能得團圓無幾番。人生百年強半。憂患疾病相纏綿。又此離別動經年。莫謂此事古難全。如此長久又可憐。不如無別亦無月。二身兄弟長得甘眠在一室。</text>
<title>夜旣深。又成近軆。三首</title>,<text>每見仲秋月。漸知淸興銷。萬古能長在。三更轉淸高。踈星皆自屛。白髮不堪搔。衰病今如此。江山耐寂寥。明月幾時有。淸光萬里遙。江山惜此夜。風露易中宵。老隺知何夢。繁虫似自謠。孤懷轉怊悵。水調謂無聊。悵悵今何夕。懸懸我與君。蟾波寒欲澈。兎杵靜如聞。兩地應同見。一輪誰可分。別離雖小事。還足動天文。夜旣深。忽有驟雲蔽月故云。</text>
<title>反梁甫吟</title>,<text>長嘯梁甫吟。何時非陽春。深山若無與。木石皆可群。闊哉朝歌叟。八十釣謂濱。行年已大暮。寧計長能有此身。遅遅三百六十釣。安知不先委路塵。假如不至此。豈必風期待誰親。一朝僥倖有所遇。白髮照水騰靑雲。拍拍鷹揚飄雪紛。無此矍鑠勝少年。馬前二子扶而去。馳驟不顧揮長鞭。二子之義恥如何。甘心餓死首陽巓。莫言虎變誇不測。大抵不是安靖人。下之又稱高陽生。長揖轍洗何足名。伏軾掉舌下齊城。適以身膏鼎鑊恙豚烹。是亦年邁六十餘。老肉臭臊終作羹。豈如落𩲸在里中。易逢社酒醉無醒。猰㺄擇肉騶虞飢。飢猶不折生草莖。所以盡死無遺種。所以生子生孫皆猙獰。白日日馳九萬里。何暇淹緩遅回照汝之精誠。人人皆笑杞人妄。杞人果妄天豈傾。梁甫吟無悲聲。風雲自感會。我欲問孔明。</text>
<title>釣魚樂</title>,<text>太公昔釣渭水濱。一時魚鳥歷風塵。自此時或見釣者。尋常皆疑非閒人。我今持竿俯淸水。白髮照底猶愧恥。人言取適釣何適。此釣直是爲魚耳。得亦不賣差不俗。有膾寧嫌新蒭濁。烟波之徒還可意。意釣無餌吾未學。莫問老子意何在。意今不離漁樵內。纖緡時引尺鱗出。光景不徒口腹快。釣而不魚將何爲。千載亦被釣名譏。釣名得如子陵高。桐江魚鳥應不疑。</text>
<title>石嬰詩</title>,<text>松下未可無石丈。思與老人相居養。龍山削壁鐵色高。時見飛隺時下上。伊昔我曾溯江來。袖中偶拾華石胎。回首東風長安陌。笙歌世界花樓坮。持此硬頑置無地。殊嫌瑣瑣非豪致。擲在墻下三十年。一向雌伏如酣睡。誰知竅偏有情。屛居潛處能孕精。恠來捫拭見頭角。無乃雞窠還爲嬰。老夫大喜叫奇絶。繞賞百廵狂未歇。催雇東村宋哥船。載還湍江趁未雪。老松上庇勁挺姿。菀有典型眞佳兒。自無拜理日抱弄。誰似吾家石嬰奇。</text>
<title>南老秋井曉汲圖</title>,<text>小井如盌剜秋壑。日供三嚥多一勺。落月相從挈甁歸。淨洗石鼎傾珠液。汲時平準水面山。淺深常驗尺半竿。過此恐令泉眼𤁧。不及亦患吾需慳。此井未爲小於海。盤古至今日日滋。汲者幾人未曾竭。僅盈不溢尤可奇。勸君爲我畫一紙。此畫眞覺存至理。但畵汲人不畫井。佳境不屑爲蔗尾。戱君遊戱得心靈。誰能無琴而畫聽。盡聽不以琴有無。井上之山凝曉靑。</text>
<title>次韻昌黎贈劉師服</title>,<text>羡人齒牙牢且潔。大肉硬餠如刀切。羡者無論見羡者。畢竟應亦同兀。今我存落恰半之。已慣鉢提病牛呞。始不成嚼齝亦艱。悵望非獨栗與梨。二十一加四五十。過公後日之莾鹵。但存吻舌尙可嚥。齒比耳目寧足數。我則耳目盡失初。記無多聞誦無餘。兀然日同木偶人。五音互亂忘六書。惟有自慰以無害。從今孛我形骸外。才聞東釣便見鯨。耳目更新齒决膾。</text>
<title>放張芥航願遊四啚。次韻吳澈翁。</title>,<text>我願遊西湖。此啚是第一。西湖之水聞何似。神雖不到神已入。坐思夢想五十年。若曾神遊泛畫船。裏湖窈窕外湖濶。空濛一水萬雲。今得澈翁爲引路。冷泉鞱光綠天最深處。三潭俯濯蘇仙月。兩嶺遙揖香山樹。且聞九谿十八澗。淙潺都在明綺積翠間。結誓來生化兩鳥。朝夕翔鳴在湖水湖山。西湖泛艇第一啚我願遊廬山。此啚是第二。廬山瀑布天下奇。不待君述開先寺。早灑東坡一▦風。已若身在此山中。玉峽亂沫散霜雪。脚底欲踏經天虹。五老蒼顔咲開處。至今無恙兩白龍。是時自疑不是夢。神遊杳靄烟霧濛。此想曠然出千載。此身擬泛嵭塘海。但恐偃蹇不相親。對面故人失交臂。廬山觀瀑第二啚我願遊鴈宕。此啚是第三。知君遊屐亦未到。誰誇滄海能往探。聞說山根蟠滄海。海有枯時山不壞。七十七峯支靑天。歸鴈影落峯雲外。東西龍湫勝更殊。白日震蕩轟雷車。山頂之水下萬古。自有此山無時無。所以天地能長久。滚滚元氣相先後。今不能往遊何時。自今欲學移山叟。鴈宕探奇第三啚我願遊黃山。此啚是第四。軒皇昔與容成遊。邱輩同游含丹於。此地太白詩詠三十二蓮峯。太白詩黃山四千仞。三十二蓮峯。 外此五峯應凡庸。澈翁詩天都峻絶第一峯。三十六峯皆附庸。又多五峯也。 山中積雲號雲海。奇奇幻幻誰形容。四千仞上萬頃白雲無去來是山色。生恨未學躡雲術。騰身飛下雲峯側。莫謂何山無雲烟。羡君一遊不羡仙。安得竹杖芒鞋與君同。往浴雲海滃然天。黃山看雲第四啚</text>
<title>蜂蝶評</title>,<text>我喜李君實。花下評蜂蝶。蜂閒而喧擾。蝶靜而高逸。蝶與花相忘。但染花神𩲸。蜂戕花最痛。幷掠花膚澤。蝶者花之密契。蜂者花之蟊賊。翩翩更可愛。去來無蹤跡。忙忙爲底苦。擁衆營屈宅。蝶是仙趣攝。蜂乃貪癡物。所啖知幾何。日務爲橫積。千房盈且溢。適資人割截。毒尾肆辛螫。無救已傾撥。一螫亦竟死。是謂自作糵。我願世上人。無以甘爲悅。往往遭其毒。負痛猶探掇。蜂旣甘自壞。人亦甘而疾。蜂死君莫笑。我視失則一。何如夢化蝶。高枕莊生室。栩栩蘧蘧兩自得。覺來閒披紫桃綴。</text>
<title>醉時謌</title>,<text>趺坐在霜根老樹。偃仰於漏月踈林。長釰揮空聊適音。短琹橫膝自賞音。有時吟詩亦不惡。奇情定非爐頭作。秪以下酒酒已醉。三百篇外皆可削。人生一世何自苦。天下無我用心處。步步幽草倚松陰。枝枝閒花嗅隔戶。此中大有眞趣在。醉醒夢覺都無礙。萬古粃糠一掃盡。長歌痛飮無餘事。</text>
<title>金別兼 大根 出宰江東。苕泉奉賀。爲遊賞往焉。別兼身導板輿。一路艶歎。祖孫迂途訪余懷堂。爲賦長篇以頌之。</title>,<text>江東此非古吳會。菰米政熟鱸更肥。張翰所憶。卽菰羹鱸鱠。蓴則非其時。故袁中郞至疑千里湖別有秋蓴。 君今堂堂作郡去。况奉太保前雙麾。此用衛太保瓘及其孫玠事。 見君神爽早異人。尤喜前言身驗之。太保顧笑君執輿。藍綬跪整烏紗欹。此事稀罕古未有。一路瞻嘆奔童叟。關西之人更所聳。爭望紫氣隨車後。此郡又饒江山勝。挹注雲濤爲公壽。黃堂琴聲妙靑春。製錦烹鮮知有受。文雅粉澤自化民。帝詡員俶乃祖孫。堯山沮水興不衰。眞五百歲生一賢。唐書員半千傳。事五君有淸白節。年老不衰。樂山水。遊堯山沮水間。愛其地遂定居。年九十四。公實似之。 箕井卜築雖閒計。浿城花樹亦奇緣。公甞喜箕井之勝。至欲卜居。今往江東。必轉遊浿城。而金台而習方▦閣西節。卽可爲花樹會也。 我今迎公賀且恨。恨不相及十年前。余之解歸箕藩。今十一年矣。 畫船樓臺去後地。過眼雲烟誰復記。爲公更進陽關酒。願公且爲故人醉。毋向文玄 公子漢淳字 羡佳兒。憑也之前未可戱。此用世說張蒼梧憑事。 阿衆頗亦勤誦讀。未知他日能賦竹。此用洗約孫衆作竹賦事。</text>
<title>奇士憶茨山朴生善性</title>,<text>如何是可名奇士。生前苦未得人意。眉間不屑存傲色。胷中誰識蟠奇氣。茨山山人濩落才。隨我曾上昭王㙜。始肯開口縱筆語。已往沉默吾所哀。淋漓痛快百十幅。妙喩善諧相聘逐。還渡鴨江口旋噤。似有箝索來鑷束。發言未必人見賞。恐無意語徒掁觸。一生嗜酒如病風。晩年薄宦轉成窮。紗帽籠頭頭欲瘟。歸心長結十時中。一日大笑脫朝衣。三呈旬告棄官歸。棄官良易歸無家。第躡敝屣出東華。楊江恰如夢中地。斗尾之途心自記。把茅盖頭止江上。婦嘆子愁此何戱。此生汚濶非今日。五年僅成四徒壁。啞然絶到日高卧。瘦面得得還腴色。但患一日不得飮。不憂幾日已不食。家人相對空悵望。心營指作爲家釀。釀未成孰日流涎。自葛不待齊眉餉。撑腸拄腹許多好文字。同澆磈磊神始旺。聞有幾卷新著書。安得更與商潛虛。六十年來見士多。士如此奇今世稀。我病淹年還不死。不知可有相見期。臨風搔首寄此詩。讀時欣然遙可知。</text>
<title>寄謝象山守徐漢石 萬淳 餉崖蜜 三首</title>,<text>象山石蜜舊聞奇。玉潤氷鮮凝如脂。自分沉疴無上藥。今知蜜友是良醫。幸迎少府甘心氏。可笑多方苦口師。情味欲看瀜浹處。異時顔色詑華滋。梅花終勝檜花奇。丹釜凝如凍石脂。豈必綵蜂爲壽劑。只知紅蜜是庸醫。靈娥舊御增殊艶。檀越今來施阿師。遍向中邊甞佛味。津津流舌揔甘滋。</text>
<title>寄別善之上使</title>,<text>丁亥夏。僕之謫居伊州也。台時新拝關東按使。道阻遠。亦不知其何時𦲷節。伊吏之呈公狀。迎界者亦未回。而台卽馳書問訊。至僕之宥還。緘素相續。又寄三十韻長篇。歷述數十年來離合聚散之故。俛仰感慨。懸情結想。黯然流溢于筆墨之外。讀之使人咨嗟傾嘆。幾欲與同其悲喜。况僕之自受而得有者乎。但以憂患之日。屛息惴恐。神情消涸。久不奉酬。每披詠太息而已。台亦優容而無廹也。今年冬。台以賀年正使旣拝表。再宿而渡臨湍。迂路訪僕葛山村居。相見驟欣。相對呀然。不知日沉山黑。途站之不可不趁也。僕之壬申爲台此行。方留灣飭裝。台以封勑問禮官踵至。出不期而塞上相逢。輒浹日達晨。飮讌賦詩。至今思之。猶奇詑可喜也。將渡江則又登舷相送。手瑰章以贐。台今索償甚勤。雖益消涸。此不可賴也。遂次伊州未酬舊韻作二篇。一以奉送。一以叙自意。是雖名還灣債伊負。而其前緣後因。纏綿相倚有如此。其尤可異者。關西僕爲道伯而台尹寧邊。相與登妙香泛沸流。極游從之樂。關東台爲道伯而僕又付處於管內。問訊周餽。荷繾綣之誼。反覆互還。到處相關。眞可謂與公緣厚也。與公相關緣固厚。卽台長篇句。判樞閣學舊院註。久久偏與相傾遇。君如苞鳳日高翔。我曾皁馬耐塵騖。珥筆雍容上殿趨。夾策耿介登瀛步。我時粃先已轉隅。此用昔年屐翁諧語 賴有後勁相笑顧。一隨年貢充上价。十日待渡灣關駐。君又持剡問禮來。遠迎封勑商典故。塞上相逢更奇緣。䗶炬圍屛列華炷。催擫鳳笛按霓裳。欲磨犀盾馳露布。擘牋和詩夜未晨。促膝捫髯停筆屢。此會定非人召致。此作疑有神敎護。沙頭朝日照兩衿。行色慘憺無可慕。彈指已往二十年。於今爲傖爲老圃。屋下湍江屋後山。兀兀頹簷寄朝暮。壁間爲張故人書。繾綣猶欲存名數。忽聞村巷競傳呼。謌鼓遙轟江關戍。山路偪側換肩輿。不憚迂枉妨行務。伊爾不見倐五燧。胷懷襞積難遽吐。譬如久暵旣凋稿。索然蓬蒿霑霎霔。君昔送我賮瓊玖。責逋還強索敝賦。我非賴債如江水。馬訾之流無廻注。喜樂辛苦當自知。未可懸想先觀赴。逢塲作戱或神交。隻字零句隱微寓。借舌錯穎縱萬言。以目相視情可喩。君應去去益思我。今之輪筴同一路。我猶及見蘇齋叟。儒術風雅眞淳固。石墨樓中移日語。覃谿宅在潘家河沿。未知今不易主否。 喟然謂我譽而懼。卽今壇坫誰復在。交臂易失聲緣悟。峩冠褎衣爲傾倒。到處爭先看櫑具。就中亦有有心人。可與留連申欵晤。酒後肝膽氷凍釋。不妨驚座一披露。山居賦成詎誰註。謝靈運作山居賦幷自註。以言其事。余亦近有此賦。但不足註耳。 自幸餘生亦麁遇。困獸還喜林藪在。倦禽猶驚雲影騖。折臂雖未作良醫。遭刖方得休錯步。林宗頗恠孟敏意。誠以墮甑無足顧。來攀墓栢手邱計。非爲湍山偏可駐。從前葛藤是前身。今日之我非復故。池上覔句釣一竿。窓下攤書香半炷。新巾稍仿淵明葛。舊被仍擁公孫布。朅來相見話宿夢。君獨記憶沉嘆屢。爲言我持箕省節。君亦鐵甕官都護。衣稜席限兩無拘。妙香靈奧酬夙慕。亟使箯輿拄靑筠。瞻禮檀墟朝玄圃。珠瀑飛空鐵索滑。淹日躋攀晨輒暮。出山又與泛飛流。宦流朋緣眞有數。洞天六六溯洄遍。一篙若將窮計戍。幸時豊樂民事少。汀柳巖花亦春務。叱馭停橈皆勝景。湘讌滁飮揔歡吐。留仙暮雨剛解事。直送浮碧添尺霔。陲筒旬馳或日至。蹔阻應有離思賦。豈意不才冒亢悔。感激終然負委注。睿恩寬大付處去。伊崎嶇星夜赴。忽聞關東新按使。飛騎馳書尋謫寓。開緘驟見經山面。喜極不知情所喩。白粲赤答輸府倉。菋膏桂醪駄長路。與君緣重每相關。得此周施意若固。又讀寄詩感我心。心無此生吾何懼。徒因閱歷炯前迷。非有機慧今頓悟。聚散離合本無常。我謂君詩猶未具。仍賡舊韵付灣褫。怳想薑粥 壬申灣會時事 欣宵晤。乞君爲覔衣中珠。令我覺知不窮露。楞嚴經譬如有人於自衣中繫如意珠。不自覺知。窮露他方。乞食馳走。曾托經山購來法苑珠林故云。</text>
<title>歲暮閒居</title>,<text>歲暮情愈拙。林窓對夕陽。舊書溫不到。新句冷多忘。老柏風前響。寒梅雪裏香。猶餘聲氣在。自咲感懷長。</text>
<title>冬至日對飯戱作</title>,<text>謝朏五十七。無復有宦情。月食四斗米。月盡米猶贏。問者爲失色。此語何足驚。南史謝朏字敬冲。梁武帝遣領軍司馬王杲之。以手詔徵之。朏曰吾已年五十七。月食四斗米不盡。何容復有宦情。杲之失色不能答。 我今六十六。所食尤不盈。况此疾病來。一日米一升。又喫冬至飯。便更增一齡。放翁詩身老怯增年。自註鄕俗謂冬至飯卽添一歲。 由今視敬冲。十年優爲兄。子昔尙云然。我今欲何營。薄田足自糊。無憂歲登登。倘有人相問。說此與渠聽。</text>
<title>次韵臨碧洪老人 百承 雪屋梅花 四首</title>,<text>氷檐朝日曖熹微。一广梅花雪四圍。似與袁安憐獨卧。久先元亮好來歸。回燈影拂靑藜杖。憑几香籠白㲲衣。月落參橫疑是夢。戛然臯隺向西飛。雲似圍屛月似鉤。居然孤夢到羅浮。花間翠羽應相笑。三影如今揔白頭。</text>
<title>蘭臯徐尙書準平 有榘 送白魚。前亦屢惠。</title>,<text>誰憐長鋏分鮮味。又向蘭江謝尙盡。雪片傾筐看已爽。氷條夾筯嚼旋虛。老鰥安得千斤肉。蘇伯玉妻盤中詩羊肉千斤酒百斛。令君馬肥蒭與粟。 少鯁誠甘二寸魚。未許鯫生輕品第。▼(魚+俞)殘雖細是王餘。</text>
<title>錦伯洪景懷屢有書餉。代柬答寄。</title>,<text>往事堪驚歲月流。故人迢遞在南樓。湖西可續關西夢。湍上空懷浿上遊。己卯余按關西時。景懷令龍岡。妙香沸流之游。無不與偕。今忽忽已十有四年之久。 佳餉每憐山俎冷。遙函重叩重窓幽。相捋屋下寒梅樹。恰被東風離別愁。</text>
<title>壬辰六月初一日 壬辰</title>,<text>遯陽乖令最壬辰。四野呼吁奈此民。堯水無憂徵昨日。五月二十九日三十日。爲分龍節。雨則多大水。 商霖應禱佇明晨。聞明日將祈雨于南壇故云。 白葵恨未依要術。丹荔疑如壽太眞。麗春花。俗謂楊貴妃花。今年以久旱。故庭下尙有開花者。楊妃以六月初一日生。此周天寶遺事。荔支香名曲事。 八角磨盤今走矣。擬從北斗欲藏身。北澗禪師偈云六月一日前。万象森羅替說禪。六月一日後。八角磨盤空裏走。楊文公億演之曰八角磨盤空裏去。金毛獅子變作狗。擬欲藏身北斗中。應須合掌南辰後。</text>
<title>悶旱拈韻</title>,<text>鮓答空煩咒水僧。兒童蜥蜴又何稱。齊藏焚尩仁非忍。漢議烹羊咎所椉。豈以天高呼未聞。無如風惡訟難懲。遅遅一雨慳三月。其雨吾猶恐復恒。</text>
<title>雜咏秋園花卉 三十首</title>,<text>老少年駐䄵返老郤非難。葉作花顔更好看。方岳詩誰將葉作花顔色。更與春風㢠不同。 冶蕩叢中無此輩。高標獨合嚥仙丹。雁來時節滿園紅。誰送仙醪醉此翁。封姨司權顚倒甚。獨從䄵少免牢籠。鳳仙染甲調絃指指濃。花史李玉英採鳳仙花染指甲。於月下調絃。或比之落花流水。 紫團緋繞正芳容。陳景沂鳳仙花詞逞芳容紫團緋繞。 落花翩翩隨流水。暗遣琴心反挑儂。九苞顔色染朝霞。丹穴生成餌煉砂。題品不容同婢子。只宜移喚女兒花。張宛邱呼鳳仙花爲菊婢。本草鳳仙花。宋光宗李后諱鳳。宮中呼爲好女兒花。玉簪六出然疑鏤雪花。一條聯綴琢氷葩。瑩然玉色臨晨鏡。月娣初笄弄寶笳。素娥夜讌廣寒秋。挽月聊當秉燭遊。臨罷霧鬟慵不整。渾忘遺下玉搔頭。萱花背襟言樹遍開花。合割閒憂鹿釰斜。陸機詩焉得忘憂草。言樹背與襟。本草萱草一名鹿釰。 進追終然忘不得。絶知非是爲身家。幽香知自北堂來。鵠嘴呀然幾朶開。蘇轍詩萱草早欲開。呀然黃鵠嘴。 生色荒園歡客到。三柳軒雜記。萱花爲歡客。 端宜終日笑含盃。石竹剪裁無用錦綳裝。謂勝霜筠亦不妨。張文潛石竹詩。不妨兒女眼。謂爾勝霜筠。 春麝眠過沾染久。羅衣新繡着來香。蓴鱸秋興滿蒼葭。午睡人疑是夢華。何用分䟽應適爾。階前見種洛陽花。群芳譜石竹花千瓣者。名洛陽花。牽牛花纏綿柔蔓上飄搖。刷翠成花不寂寥。從古亦多假君子。淸異錄假君子牽牛 尋人墻壁慣相撩。適時七夕花滿棚。人道天孫淚滴成。處士從來好橫議。可嫌元亮賦閒情。林逋詩天孫滴下相思淚。長向秋深結此花。蓼花荻岸蘆洲一望空。寒江昨夜雨兼風。憑誰點綴秋容好。蘸水蓼花穗穗紅。酡顔紅映綠簑衣。沉醉西風倚釣磯。莫笑冷花終潦倒。香山詩水蓼冷花紅簇簇。 ▣▣▣▣▣▣▣。鷄冠過世畏烹雖斷尾。今因冠好又爲俎。厨人摘而染俎 始知胠篋方無患。漆園吾寧作壽樗。幺麽花草足興亡。玉樹無庸辨證詳。未聞雞冠能解語。六更猶恨報籌忙。蘇子由詩後庭花草盛。憐汝繫興亡。自注或言矮鷄冠。卽玉樹後庭花。花木考世遂以雞冠花爲玉樹後庭花。不知玉樹一種。斷非草本。宋元以來或以爲山礬。或以爲瑒花。楊用脩，王敬美復以爲丁香梔子鷄冠之說。何可盡信也。秋海棠紅靨粧成淚暗垂。柔情凄切強扶持。薄愬泥中酸態好。合與康成作侍兒。甁史秋海棠嬌然有酸態。鄭康成崔秀才之侍兒也。懨懨相思每斷膓。墻陰彈淚血斑香。多生不改前顔色。宛見啼紅舊㨾妝。採蘭雜志昔有婦人懷人不見。恒灑淚於北墻之下。後灑處生草。其花甚娓。色如婦面。其葉正綠反紅。秋開。名曰斷膓花。卽今秋海棠也。向日葵黃葵低仰側金杯。似勸人來飮綠醅。病却壺觴愁獨卧。強扶花下小吟回。傾陽生性壹晴陰。久戴恩光仰照臨。往往縱遭雲蔽掩。自尋時刻貢丹心。黃菊叢菊留看老圃香。高標嘗許冠羣芳。秪今冷落東籬下。誰遣生踈解傲霜。一作一向生踈慣傲霜一束空餘老病身。淵明可僞菊非眞。擧頭不見南山色。那得兼逢送酒人。白蓮白衣曾禮繡觀音。淨濯靈根到如今。百劫淤泥終不染。風淸月曉證初心。先生玉㒵自天然。伯仲之間見魯連。滔海有心懷苦潔。江潭搖落亦前緣。菖蒲踈野區區欲獻芹。辟邪還足效微勤。須知周歜元堯韭。菲薄猶曾御聖君。九節開花可駐䄵。泛來瓊醑滿觥船。對之不飮知何意。恐又崚𡾓作斥仙。抱朴子項曼都學仙十年。歸詐云倒天上。仙人以流霞飮我。不飢渴。忽思家到帝前。謁拝失儀。見斥河東。因號斥仙人。芭蕉靑旗高卓翠旍舒。慣怯風霜骨亦虛。斜界紙佳堪下筆。閒來續草絶交書。牎紗弄影舞婆娑。鳳翅裁張翡翠羅。自是老人無夢寐。不妨偏送雨聲多。王十朋詩草木一般雨。芭蕉聲獨多。棉花花桃 棉花一名花桃花 秋實勝春花。鵝毳如雲覆紡車。今年三子皆徵籍。布料先商凭疋加。聞玩南中瓊樹叢。開花如錦滿城紅。從知吉貝雖殊種。絲絮需人一軆功。</text>
<title>雜詠秋蔬</title>,<text>葵園蔬滋味到秋葵。肥滑無如鴨掌奇。鮑昭葵賦白莖紫蔕。豚耳鴨掌。 和露折來烹易熟。欣甞何暇鎖門爲。俗語秋葵鎖門甞。智能衛足勝鮑莊。衛足見左傳 味可輕身記郭鄕。墟羊切○漢郭憲洞溟記鳳葵色丹味甘。久食令人身輕。 年稔易將肴綠秫。露濃先合配黃。杜詩白露黃粱熟。又香宜配綠葵。菘秋菘肥白軟如脂。旋甕旋鉏晩更滋。若迫鳴騶嘗不得。難堪應甚北山移。齊孔穉珪作北山移文縐金濶葉爛銀苞。雪醃香葅慰老饕。欲識秋來風味別。和羹先須斫霜螯。芥芥薹須得足霜收。齊民要術芥薹足霜乃收 一味剛辛老到頭。說文秋時金剛味辛 欲比濃甘雖苦惡。腥膻堆裏可無不。寒圃長留不老春。學圃餘蔬芥多種。以春不老爲第一。 露薹烟莢每嘗新。還嫌老辣誰同味。肥脆前頭不足陳。芹瓊田玉本一時生。碧澗靑泥好飰羹。朱子芹詩何月何日種。丑本一時生。杜詩香芹碧澗羹。又飰煑靑泥坊底芹。 日日飽來捫腹卧。不知何物是功名。頹簷炙背勝重裘。小俎嘗芹美九牛。欲献金門無自入。野人眞意獨油油。苽納履歸來不怨尤。多求羊髓與貍頭。廣志瓜之美。有鳥瓜，魚瓜，貍頭瓜，蜜筩瓜，女臂瓜，龍蹄瓜，羊髓瓜，紫縑瓜，靑登瓜，桂枝瓜。 只要種得苽甜美。怕有人猶認故侯。蕭相國世家。召平者故秦東陵侯。秦破爲布衣。貧種瓜於長安城東。瓜美故世俗謂之東陵瓜。王維詩時賣故侯瓜。忠經孝傳敎兒孫。時取瓜來鎭內煩。鄭灼傳常蔬食講授。多苦心熱。若瓜時輒偃卧。以瓜鎭心。起復誦讀。 死似彦升猶幸矣。此身無補厭生存。任昉傳昉字彦升。卒於官。梁武帝聞之。方食西苑綠沉瓜。投之於盤。悲不自勝。瓠江湖居慣曉浮沉。老圃誰知計慮深。五石 見莊子 莫嫌成濩落。一壺時亦値千金。鶡冠子中流失船。一壺千金。斷得棚壺倒小藍。厨烟晩起作晴嵐。爛蒸非爲親朋設。似鴨如鵝且自甘。菰貧非慳米代雕胡。白粲傾籮勝稻珠。放翁詩稻飰似珠菰似玉。老農此味有誰知。杜詩秋菰爲黑穗。精成白粲。 炊熟寧馨香已飽。餘生天餉老江湖。蓴雖粹滑自春蔬。安得秋風伴鱸魚。張椽正思菰菜耳。中郞何更作依違。袁中郞宏道記蓴採自西湖。其味香粹滑柔。以春暮生。入夏數日而盡。秋風鱸魚。將無非是。抑千里湖中。別有一種蓴耶。芋佳蔬惡鳥謬同名。久爲渠魁積不平。史記貨殖傳注。汶山郡有大芋如蹲鴟。爾雅翼芋之大者。前漢謂之芋魁。後漢謂之芋渠。 獨恠沙田蹲已慣。如何猶忌刷鍋聲。務本新書芋宜沙白地。聞刷鍋聲處多不滋息。張籍詩沙田幾芋肥。送書不欲譏蕭炅。靑棠集張九齡知蕭炅不學。故相嘲謔。一日送芋。書稱蹲鴟。蕭答曰損芋拜嘉。惟蹲鴟未至。然僕家多恠。亦不怨見此惡鳥。 傍火何曾謁懶殘。李泌傳泌在衡嶽。有僧名賴殘。名瓚泌察其非凡人。夜往謁之。瓚發火芋啗之曰勿多言。領取十年宰相。 歲熟雖無撑拄力。放翁詩莫謂蹲鴟少風味。賴渠撑拄過㐫年。 糝羹留待試新寒。東坡詩序過子以山芋作玉糝羹。色香味皆絶。放翁詩且試新寒芋糝羹。甘藷甘如螫乳質胚渾。淸黑錄蜜謂之螫乳。李太白大鵬賦質疑胚渾。 芋薯區區不足論。隙地容光皆可種。農政全書人家凡有隙地。悉可種藷。 埋根伏卵最能蕃。農政全書藷每二三寸作一節。節居土上。卽生枝。節居土下。卽生根。種法待延蔓時須以土密甕其節。每節可得三五枚。根可充糗葉可芼。稗史彙編曰甘藷生於朱厓之地。海中之人皆不業稼。唯掘地種甘藷。秋熟收之。蒸曬切如米粒。作飰食之。 更欣芳釀日盈槽。農政全書可以釀酒。 番藷最美山藷劣。魁壘徒然玉枕高。甘藷䟽閩廣藷有二種。一名山藷。一名番藷。山藷形魁壘。番藷形圓而長。其味則番藷甚甘。山藷最劣。羣芳譜甘藷大者。名玉枕藷。茄酪酥無亦恥過情。疑似由來易冐名。本草茄一名落蘇。五代貽子錄作酪酥。盖以其味如酪酥也。 雖得種成銀錯落。不當抹殺紫彭亨。山谷謝送銀茄詩。君家水茄白銀色。殊勝堤裏紫彭亨。畦茄糞得廿科強。農桑通訣種茄二十科。糞壅得所。可供一人食。 三九眞堪比庾郞。庾杲之淸貧。食惟有韭葅瀹韭生韭菜。任昉嘗戱之曰誰謂庾郞貧。食鮭嘗有二十七種。 食可有餘勤可笑。照方先已掐硫黃。兪貞木種樹書種茄子時。初見根處擘開。掐硫黃一星。以泥培之。結子倍多。蘿蔔安得能無仕宦情。先敎結識淡先生。高應經羅伯英傳。先生姓羅名伯英字陽和。淸不絶俗。淡不累物。號淸淡先生。 火田玉乳何由致。千畒吾將爲汝營。淸異錄王奭善營度子弟。不許仕宦。每年止種火田玉乳蘿葍壺城馬面菘。可致千緡。菔根功用四時賅。王禎農書。北人蘿葍一種四名。春曰破地錐。夏曰夏生。秋曰蘿葍。冬曰土酥。謂甚潔白如酥也。 隨處要人作意栽。禁約家僮無入市。費錢閒買罪當笞。補筆談張詠曾令崇陽縣。民有入市買菜者。公召諭之曰邑居之民。無地種植。買菜可也。汝村民。皆有土田。何不自種。而費錢買菜。笞而遣之。自後人皆置圃。謂蘆菔爲張知縣菜。薑茈薑馨辣最欣甞。磊落令人氣輒張。自蘸白茅仍軟嚼。老惽哀憊一時忘。黃蘇白茹謾成群。去穢通神獨待君。珍重寒畦逢老契。欣然持贈掌中雲。葱將葉作吹儼隔晨。如今鬚髮揔成銀。謬參玉版齊名久。秪愧空踈達至尊。一統志宋孝宗問周必太吉州所産何物。對曰金柑玉版筍。銀杏水晶葱。令渠和事適艱辛。淸異錄葱和羹味。謂之和事葱。 還種家葱得此 衆 身。晉書有司奏謝瞻等四人還家種葱。免官。 擧止麁踈無足覘。有時持杖擊廝人。華陽國志曺公與先主論英雄悔失言。先主還沛廨。公使覘之。見方披葱。使廝人爲之。不端正。擧杖擊之。公曰大耳公未覺也。其夜先主去。蒜鋤畦自笑每遭熏。范石湖詩還遭胡蒜熏。 欲省煩時更作煩。高士傳閔仲叔世稱節士。周黨見仲叔食無菜。遺以生蒜。仲叔曰我欲省煩。今更作煩▦。却而不受。 化腐爲新終得力。不能一切屛盤葷。王禎農書蒜施之臭腐則化爲神奇。用之鼎俎則代醢醬。誰道五辛損性靈。發婬增恚忘丁寧。本草綱目鍊形家以小蒜大蒜韭芸薹胡荽爲五葷。道家以韭薤蒜芸薹胡荽爲五葷。佛家以大蒜小蒜興渠玆葱茖葱爲五葷。皆辛熏之物。生食增恚。熟食發淫。多損靈性。 自從化現雙蓮後。瓣瓣猶如菡萏衫。高僧傳曇翼入秦望山誦法華經。感普賢大士化女子。携白豕大蒜託宿。師却之力。翌日女以豕變白象。蒜化雙蓮。凌空而上。韭同時周庾着先鞭。齊書王儉問周顒卿在山中。所食何者最佳。答曰春初早韭。秋末晩菘。庾杲之見前茄注。 豊本 禮記韭曰豊本 五猶有宿緣。莫謾鋪張秋味好。佛還開口在霜前。張文潛詩注秋韭最美。俗言云八月韭佛開口。儉食常贏一束金。淸異錄杜頤食必有韭。人戱候其僕市還。潛取棄之。怒罵曰奴狗奴狗。安得去此一束金。 三千鍾乳久無心。五色線韭。多補洩。子甚溫。俗間呼草鍾乳。白香山詩鍾乳三千兩。金釵十二行。 剪來炊餠須容易。此夜人誰冐雨尋。郭林宗別傳林宗友人夜冐雨至。剪韭作炊餠食之。</text>
