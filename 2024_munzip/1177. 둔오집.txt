<title>訪龜巖李先生舊宅有感</title>,<text>北渡雲院橋。東登龜巖顚。削壁自屛障。流水亦渟淵。古村繞巖面。龜老昔盤旋。林泉渾如舊。人事已變遷。苔沒詠歸地。塵生執拂筵。圖書滿架軸。遺跡尙宛然。先生不復見。小子涕泗漣。緖言宛斯接。啓篋有遺篇。</text>
<title>呈漁湖三畏友 丁卯</title>,<text>背林隔水一庵淸。日出東牕先得明。箇裏下帷珍重友。幾回論學憶來卿。右呈池姨兄 顯輔荒灣亂嶂鴻湖村。野逕蕭蕭獨掩門。焚香對案人如玉。晴日南窻照卷溫。右呈池子顔 若洙不見吾人遽一年。遙憑雲樹兩懸然。春風異日江湖約。晝靜晴磯坐細煙。右呈李稚文 昌煥</text>
<title>懷晦堂玄丈 翼洙</title>,<text>有美人如玉。湖山寂寞邊。忍窮受定命。補過希前賢。吾黨爲宗匠。師門有適傳。拜違今閱歲。遠馳懸。</text>
<title>病中枕上口占</title>,<text>病枕夜偏永。一心百感生。行身無實得。欺世有虗聲。吾信人方信。施輕報亦輕。誠難知己遇。誰向吐深情。</text>
<title>過韓天叔 載範 舊居有感</title>,<text>春回故墅柳煙輕。往跡依依一夢驚。猶餘舊聽流鶯在。也解傍人喚友鳴。</text>
<title>道中卽景 二首</title>,<text>十里蒼茫霧。朝暉晩未暾。時聞雞犬響。知是近山村。盡日長谷裏。鶯聲與樵歌。斜陽到山頂。光景特地多。</text>
<title>夜起言志</title>,<text>凡天壤間物。大小有職位。馬乘與牛畊。莫非盡厥事。嗟吾不事事。辜負天所畀。四十而無聞。終爲君子棄。往者失偸惰。回首每自愧。爲我天君蟊。隨事壞不遂。奮然期誅鋤。建牙命志帥。擁衾起中宵。牕含雲影翠。</text>
<title>偶吟</title>,<text>洞開西牖對斜暉。望裏炊煙漸覺微。最是前溪牧兒樂。數聲短笛飯牛歸。</text>
<title>夜坐</title>,<text>一室無人夜。孤燈懸壁明。不眠何所事。默坐檢平生。</text>
<title>閒中偶詠 二首</title>,<text>白雲夜夜宿簷間。忽爾無心出不還。惟有犂巖當戶崒。今年不改去年顔。母鷰將雛繞樑語。稚雞學母離地飛。靜對書帷開戶坐。眼中羣物摠天機。</text>
<title>留贈黃中五</title>,<text>由子之家論子出。淤泥蓮擢不專淸。如今有道誠難遇。季偉誰從德器成。</text>
<title>幽興</title>,<text>睡起東窻下。朝旭紅如燃。喜是淸朝好。呼兒簾高褰。簷雪融注雨。倉庚飛集田。靜坐觀春意。不知午影遷。冠童三兩人。問疑執簡編。却愧淺港水。無力浮得船。</text>
<title>書懷 四首</title>,<text>朝興取醉酒三杯。端坐披書萬古懷。閒處年來塵慮歇。靈源一鑑靜中開。欲從直字奇功收。用力由來四十秋。于今墜失師門旨。却愧當時學入頭。六十不能六十化。頭邊剩得雪霜饒。衰愚只合山家卧。何用塵埃屑屑勞。士友勸出仕故云。所遇平生盡險艱。百分有一或平安。處安處險寧殊術。惟抱天衷一片丹。</text>
<title>次唐人韻。言志。</title>,<text>看花洛陌躍金鞍。此意年來也沒乾。駑步已衰無可展。鷗盟永矢不全寒。千林佳氣三春興。一點書燈五夜殘。終遂初心非易事。懸知晩節更尤難。</text>
<title>敬次栗谷先生可笑吟</title>,<text>可笑又可笑。笑我狂且拙。惟求古於合。不顧今乖絶。尋師遠遊學。孤羇乏屣韈。屣韈猶如此。况可言裘褐。十載攻苦餘。贏得寒到骨。徒勞雖無聞。抱持作計活。歸來家徒壁。妻餒亦不恤。愛我者有幾。飽喫俗輕忽。不畏亦不慍。老窮靡改節。慨慕陶長沙。運甓不自逸。幽抱無與開。時呼筆代說。世利紛華塲。却無可意物。師門吾有受。一直字眞訣。縱愧無受用。平生我自悅。可笑又可笑。異言轉聒聒。斂跡深山裏。終日掩蓬蓽。獨善計爲得。兼濟術已失。地亦合幽居。李盤與陶栗。上山理菑畬。入室執琴瑟。將此兩箇業。不妨送歲月。食何厭菜根。衣何耻鶉結。世亂行不易。人寒冬無輟。世間朶頤味。任他方丈設。獨飽天公餉。山厨有肥蕨。春來賞春興。酒興互助發。乘醉步澗谷。石白如皎雪。浩歌來歸晩。餘音滿一室。我豈偸閒者。傍人謾譏切。當期百世伸。何恨一時屈。世論異乎是。聞來與吾咈。堂堂丈夫志。豈甘隨波汩。可笑此狂拙。沒身不可滅。</text>
<title>溪邊。敬次朱先生韻。</title>,<text>雨洗溪邊石面新。乘晴環坐數三人。溪聲替瑟聽無厭。更有嚶嚶鳥喚春。</text>
<title>省先墓</title>,<text>展拜僾焉將見形。退辭終是聽無聲。愴然含淚周瞻立。松栢無言夕照明。</text>
<title>深夜卽事</title>,<text>山齋獨宿夜。天宇大澄潔。更深寂無聲。入牕惟明月。寤起心淸凉。塵事頓消歇。隣雞俄報晨。萬喧從此發。靜極須復動。此理詎可滅。</text>
<title>謝人來訪</title>,<text>窮山不見人。盡日惟禽聲。多感穿林訪。殷勤細話情。</text>
<title>有感</title>,<text>理無隱顯間。幽獨卽朝市。莫曰暗無傷。明明十手指。</text>
<title>先師龜巖諱日感書 二首○庚子</title>,<text>哲萎如今卄九朞。小子而復鬢斑絲。從容函丈今難再。是日年年不任悲。回憶疇曩掛牌時。血誠敎育各才隨。于今遺鉢傳無屬。泉下應深禪宿悲。</text>
<title>山居幽趣 四首</title>,<text>環宅皆林林滿禽。弄春相和百般音。山人於此饒幽趣。抱膝終朝坐樹陰。右春禽和鳴洞壑秋深葉正紅。錦屛千疊繚吾宮。山人於此饒幽趣。把酒哦詩倚小櫳。右秋葉紅晩採採蕨薇筐滿歸。山厨別味敵甘肥。山人於此饒幽趣。鼓腹微歌臥小幃。右山妻供蕨一室寥寥所有何。積床書籍百家多。山人於此饒幽趣。信手抽來信口哦。右床上古書</text>
<title>李公祥 禎 久違餘歷見。臨別口占。</title>,<text>固知聚散無常期。豈謂如斯久別離。同志零星誰與賴。伊今不但別離悲。</text>
<title>訪韓中執 時裕 謹次朱夫子韻以贈。</title>,<text>久絶山外跡。今日爲君出。所交豈無人。尠有君博密。志不在詞華。身要以禮律。別離問幾時。遙相憐孤寂。三年今始合。難疑抽書帙。丈夫立其志。當如巖壁崒。俗流懷襄中。期不爲沉汩。勉勖共披肚。話談相促膝。兩人才相遠。我鈍子俊逸。縱然心期合。寔自少年日。何物慰懽情。呼觴又鼓瑟。安得同巷居。窮年切磨畢。</text>
<title>訪玄仲睿 聖煕 山居</title>,<text>阻巖傍樾小區幽。塞澗淙淙抱屋流。個裏讀畊兩般事。愛君高躅世無儔。</text>
<title>夜坐</title>,<text>夜靜山空天氣淸。一窻皓月替燈明。幽人無事又無寐。達曙商量惟古經。</text>
<title>端川金範五 能侃 行年六十。踰嶺遠訪。浹旬不相捨。殷勤至矣。於其歸也。詩以識別。</title>,<text>多公好德老愈新。遠訪深山一野人。交膝話心連十晝。不知孰主孰爲賓。</text>
<title>卽事</title>,<text>啾啾鳥亂語。欲雨雲成陰。牧竪忘歸意。驅牛出遠林。</text>
<title>夜雨前溪漲溢。其勢甚壯。次韻賦之。</title>,<text>病枕中宵耳忽開。雨中溪響自成雷。知渠壯勢崇朝已。靡有深源活發來。</text>
<title>兒孫初度日 三首○辛丑</title>,<text>久待汝生今始抱。世間何寶等玆奇。天如假我八旬壽。見汝長成冠娶時。匍匐笑啼繞膝嬉。抱持盡日老顔怡。嗟渠身上家攸繫。賢否之間占盛衰。雜列矢弧與簡策。於文於武藝兼求。未知汝母泉臺下。亦記今朝晬戱不。兒生百餘日。其母病死。</text>
<title>謹次靜庵趙文正先生和耻齋韻。奉呈地主觀翁李公 亨在 政案下。戊戌</title>,<text>親賢有數存。五載再侍側。喜奉瑤章寵。何啻拱壁得。每欲趍鈴閤。承誨慰離索。官民禮相隔。一舍猶遠域。寂寞萬山裏。相對惟層嶽。繞屋霜林晩。錦障開錯落。引巵貧無釀。命兒替水酌。山家頓淸富。亦自無不足。豈若操几遊。從容望顔色。奉聆一燕譚。勝書十年讀。仰惟君子行。視義無莫適。不有及人善。那使嚮往極。攄悃陳蕪句。幸垂一笑博。</text>
<title>自歎</title>,<text>今歲無端將又窮。庭梧凋落忽秋風。梳中短髮添新白。鏡裏凋顔减舊紅。盛氣摧消無復在。壯心壞朽自歸空。平生辛苦成何事。浪做深廬粥飯翁。</text>
<title>有所感事。詩以識之。</title>,<text>惡者元非性所有。亦何不可自新爲。而今閱見人情熟。始信下愚終不移。</text>
<title>次朱子敎思堂韻。示諸從羣姪。</title>,<text>閒非暇休謂。有樂始是閒。爲問何事樂。最在族睦間。功緦住同巷。錯武互往還。撫護均親疎。救助無吝慳。朝暮情話會。靑鬢與蒼顔。願言世世守。不移如泰山。</text>
<title>用陶詩自謂羲皇人分韻。賦閒居卽事。五首</title>,<text>鏡或欺人耶。吾衰遽此至。朱顔去幾時。白髮來何自。志業就荒榛。居諸馳迅駛。悲歎復誰咎。莫非由我致。曩從𤱶畝間。竊聽其相謂。治穢不違時。去稂無失稚。儉豐付天行。勤豫盡人事。事異理還同。儒家宜取譬。秋來水更綠。美鱮得秋肥。却選風恬日。聊觀水佃時。灣平魚陟穩。流緩網張宜。滿浦斜陽裏。漁謳頌庖羲。我本寒微士。生長極北鄕。榮途非占分。調籍不由常。有聞徒虗響。無端瞞聖王。自知罪當死。屛伏但憂惶。雨餘風日好。景態一番新。山色圖加采。天容鏡去塵。苟人善賞物。何物不宜人。會興平生處。未嘗有此辰。</text>
<title>夜坐</title>,<text>坐看月落銀河橫。晴夜吾心浩氣淸。更得耳邊琴奏好。前溪鳴送雨餘聲。</text>
<title>冬日書事 二首</title>,<text>執冊圍爐一榻靜。雪牕寒日照心晶。箇中趣味雖孤淡。或勝前村博弈爭。富人之屋無嚴冬。房室熏熏暖氣濃。哀彼孤兒嫠婦宅。竈無薪束壁霜封。</text>
<title>池進士 若洙 挽</title>,<text>去年人少今年見。浮世倐然一夢塲。靑鬢同遊今幾在。白鬚舊伴獨增傷。墨痕漠漠塵捿篋。顔色依依月滿樑。他日經行五湖上。荒原宿草淚霑裳。</text>
<title>李公祥挽 丙午</title>,<text>龜門舊徒零落盡。兄及余矣亦暮年。暮年自覺前期催。面語書話每相憐。固知早晏有此行。豈謂兄乃在我先。憶從髫髮結交遊。始終一心淡水然。居同齒同學又同。北學南歸輒隨肩。龍堂踰一春切磋。遜谷經三冬誦絃。追撫往蹟皆成陳。淚我寢門空洏漣。嗟兄制行篤于源。執喪可追大小連。推以事師亦盡誠。王成存燮美何專。爲謀禮葬未克成。病中語及淚懸泉。未知九原歸侍處。將此忠悃陳於前。永訣今朝多少意。老筆短朽莫盡宣。好返眞宮且永寧。古今一轍無愚賢。</text>
<title>金文祥 履奎 挽 丁未</title>,<text>子心天下苦。子行天下獨。苦獨衆與違。何由世欽服。從來好德懿。秉彜所均得。鄕黨愛共戴。薦紳願相識。而子愈傴僂。閉門深斂跡。晩歲自修地。慥慥一念篤。未遂假年願。二竪欺何亟。我陋寡從遊。踽踽歎居索。子獨過誤聽。賁然遠臨辱。二嶺大風霧。十年三冒觸。子玉求攻磨。我不辭爲石。靜榻山牕下。吐肝窮晝夕。豈意癸卯別。竟成幽明隔。手柬綢繆辭。不忍啓篋讀。我亦豈久世。卽今委床褥。疇昔交遊樂。九原會再續。</text>
<title>病中次朱子韻</title>,<text>一室寥寥裏。窻明永晝淸。應酬除俗冗。臥起任閒情。心逸無加樂。身安莫甚榮。扁和以外術。持此保孱生。</text>
<title>許彥伯 鋼 挽 丁未</title>,<text>俛焉六行益惇惇。衆口同辭無異言。遺德定知貽後慶。可憐如玉有孤孫。</text>
<title>送城津帥耻齋申令公 觀浩 解符之行 戊申</title>,<text>雲掃長空驛路平。秋知行意正新淸。佳緣未煖相逢席。關月留懸兩地情。</text>
<title>崔龍卿 白鱗 挽 己酉</title>,<text>鸞鵠儀容氷檗心。始終聲望振儒林。嗟嗟埋玉那能忍。泣盡荒原白日沉。</text>
<title>朴孝子 敏澤 挽 辛亥</title>,<text>今古吉城裏。敦倫子一初。惟其修我美。是以致人譽。黃扇深誠矣。姜衾至樂且。心仁孚戚故。身正化妻孥。拜祖踰關嶺。善喪感里閭。聲名播遠近。愛慕無親疎。地主求延見。士林列薦書。繁華雖市里。淸寂若巖居。一室聊求志。百年以饗娛。豈知微疾席。遽到發行符。跡逐主人去。名留孝子廬。哭君情叵後。奈我病難蘇。都把喪朋歎。裁成歌挽攄。何山埋玉處。矯首淚霑裾。</text>
<title>贈姜文一 進奎○壬子</title>,<text>辛勤踰嶺遠來尋。鳥道危懸虎吼林。縱愧徒言躬不逮。感君眷厚獻衷深。</text>
<title>有人志在善義。凡家中大事。欲附古義行之。輒爲家衆陋習所搖奪。不能終遂初志。其家謬染可畏。其人柔弱可歎。感成一絶。癸丑</title>,<text>丈夫志果定。豈被傍言移。砥柱中流屹。端宜取法斯。</text>
<title>又有性氣昏愎者。不聽人言。自立己志。雖事乖理。必欲就之。此則終歸於背善入惡。敗壞身名而已。亦何其志爲貴哉。用前韻續成。</title>,<text>所志旣非正。毋庸貴不移。適足爲災已。愚言豈謂斯。愚言云云。指前韻二十字也。此非警人之辭。乃實自警之箴也。</text>
<title>自省 癸丑</title>,<text>厚躬薄責人。先聖丁寧訓。盍奉書諸紳。周旋罔或慢。</text>
<title>贈許公擧 柬○甲寅</title>,<text>相別時月輒相思。相思不是恨相別。我今倚仗寡如君。使我懷君眞意切。</text>
<title>閒居書事 三首○丙辰</title>,<text>新旭入東牕。滿室玉潔光。治心固如此。淸明無昏荒。千載南塘翁。一言取譬當。皦如二字號。揭楣識不忘。南塘陳茂卿夙興夜寐箴曰。提掇此心。曒如出日。左右何所有。案書與酒樽。書以發心知。酒以導氣溫。古義管窺處。欣然忘廢飧。景物招人出。短筇繞花園。夜深坐忘疲。僭竊擬百原。悠泛送歲月。老至學不至。兼濟縱乏術。獨善非本志。空思往哲業。謾憂當世事。比隣不見信。鄕邦况可議。世上生無補。地下死有愧。</text>
<title>余性喜靜處。罕與里閭來往。而最不好帶俗人譚俗事。一床坐卧。圖書自娛而已。子孫爲憫其太寂寥。戱成一絶。丙辰</title>,<text>簷暉透室簷禽語。一几蕭然坐卧凭。縱使終年人不至。也須不學下山僧。昔有一僧入深窮孤絶無人境。靜坐參禪久之。無僧尋來。不勝孤寂之愁。遂下山求友。中途遇來僧。與之偕返。</text>
<title>有感 丁巳</title>,<text>寧我被人欺。毋人被我欺。赫臨有上帝。上帝敢何欺。</text>
<title>金公積 鍾善 忍飢困苦。而志思堅專。愈久而愈不渝。恒分朝晝夜晨。爲誦書四課程。克踐不失。至於爇繩以待膏油。雖人心遷奪多端。前頭日月長遠。進退不可豫保。然目今朋友中不易多得。聊題蕪句以勉之。丁巳</title>,<text>我喜若人操志堅。粥饘難繼却犂然。爇繩代燭照書讀。徹曉不休心自專。</text>
<title>閒齋雜詠 七首○丁巳</title>,<text>冬夜失睡中。有時懷感。枕上輒口占得句。或一宵得一絶。或數宵占一句二句。而聯次足成之。格法聲音。羞掛他人眼目。卽欲毁棄。而但所言之志。頗或可取。遂收錄之。以備觀省。善可遷時遷亟之。過當改處改無遲。如今兩箇工夫蔑。愧負初心揭省時。余以遷善改過四字。寫揭座右故云。試取少年比晩年。少勤晩怠判相懸。怠由己作復誰咎。悔悟從玆思自悛。悔悟從玆思自悛。篙師力挽上灘船。詞章記誦非吾學。仰望依歸是聖賢。靜几古經卅載間。所娛非不淸且閒。第愧存誠功力淺。私邪紛雜莫能閒。子妻孫婦有柔德。姑愛婦從不或違。善事無如姑婦和。吾知家道自玆肥。氣力精神老就殘。將由何術以躋完。區區藥餌都無補。莊敬元來是妙丹。眞儒生出白庵翁。自此吾邦革陋風。兩世後前被餘敎。吾王考與伯祖。俱受學于先生從孫處士公諱始垕。伯祖季子。又受學于處士公胤氏丈諱象一。 擧家感戴罔涯功。</text>
<title>玄君顯 聖謨 挽 丁巳</title>,<text>可惜又可惜。百身贖子死。子質潤如玉。子心淸如水。自在童幼時。肫肫乃父似。逮長益佳美。仁聞聞鄕里。將見大樹立。儼然爲修士。使人稱之曰。乃父有乃子。不幸厄於夭。遽爾中途止。千古重泉下。寃恨自不已。何以攄哀情。老淚和題誄。</text>
<title>林公霖 商說 挽 丁巳</title>,<text>八十在人世。幾揮喪朋涕。可惜許多玉。後先山阿瘞。今日又送君。吾黨大厄會。俊邁好骨相。孝友曁才藝。宜壽反罹殀。天道報施乖。帝自罔不衷。從中橫氣沴。古賢猶不免。况玆世末季。守正斃無愧。短長何足計。老夫和哀淚。題詩爲君解。</text>
<title>贈許大一 侖 及公積。以求輔益。戊午</title>,<text>老夫所倚賴。惟子二三哉。願與相攻闕。直言勿互回。</text>
