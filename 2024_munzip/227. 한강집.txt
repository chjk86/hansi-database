<title>夙夜齋。望倻山。時白雲橫帶山腰。微露一角。</title>,<text>未出全身面。微呈一角奇。方知造化意。不欲露天機。</text>
<title>曉起偶吟</title>,<text>夜宿松間屋。晨興水上軒。濤聲前後壯。時向靜中聞。</text>
<title>次李玉山韻</title>,<text>媿此長腰折。寧非爲斗粟。塵埃眯兩目。何日反初服。</text>
<title>別金東岡，朴大菴。</title>,<text>山中雲共賞。梅下酒同傾。如何歡未洽。還惜別離情。</text>
<title>自省</title>,<text>大丈夫心事。白日與靑天。磊落人皆見。光芒正凜然。</text>
<title>春帖</title>,<text>翁惟靜坐終日。兒亦讀書自修。蔬食菜羹亦樂。萬般此外何求。</text>
<title>始卜海亭。示同來諸君子。</title>,<text>我欲爲亭近灣。坐中誰作蔡西山。梔橘梅筠須早植。莫敎風雨六年間。</text>
<title>戊午七月十二日。酒席次門下諸生韻。是月九日。乃先生晬日。門下諸生以十二日。追設壽酌。</title>,<text>悲痛餘懷脉脉長。諸賢何用又開觴。只緣致慰非爲樂。多謝淸談也滿堂。</text>
<title>題晴暉堂</title>,<text>一宿華堂意欲驕。更逢佳雨便崇朝。須臾日出雲收盡。綠樹晴暉映小橋。</text>
<title>昌山衙閣偶吟 二首</title>,<text>失計昌山事事非。思之百爾不如歸。夢䰟不省虛名縛。夜夜無端遶故磯。官府山林事豈同。勞勞役役簿書中。民病未醫身病急。何如歸臥北窓風。役役。一作終日。</text>
<title>次趙明府伯玉 瑗 韻 二首○乙酉</title>,<text>寒梅圍屋水圍村。松桂陰中獨掩關。茅簷霽日遙相對。一片孤雲數疊山。朱幡不意到窮村。顚倒初開久閉關。契闊幸承明府問。屋邊流水水邊山。</text>
<title>題川谷書院誠正堂</title>,<text>舊長來尋新院成。却羞塵土滿衣纓。何年可遂投簪計。盡日晴窓閱古經。</text>
<title>平海風月樓。仰次先祖文簡公圓齋先生韻。</title>,<text>古樓名風月。其上鳳棲亭。嫩柳浮金色。踈筠奏玉聲。夜憐新月白。朝挹遠山靑。先祖曾遊地。如陪杖屨行。</text>
<title>武屹夜詠</title>,<text>峯頭殘月點寒溪。獨坐無人夜氣凄。爲謝親朋休理屐。亂雲層雪逕全迷。</text>
<title>以承旨入直。次壁上同僚韻。</title>,<text>壯志平生老未殘。新磨袖裏劍光寒。不須凍死虛堂夜。白日同瞻萬國安。元韻。有龜凍虛堂死亦安之句。改及之。</text>
<title>甲申春帖</title>,<text>陽回地上天和發。何物人間不共春。猶幸病夫無外事。閉門終日養吾眞。</text>
<title>偶吟</title>,<text>春山如錦水如藍。風詠冠童共數三。若會當時夫子歎。唐虞氣像許君參。</text>
<title>歎時</title>,<text>內官三百外三千。王事留心有幾人。聖上憂勤勞夙夕。群臣嬉戱醉昏晨。</text>
<title>閱昌山舊蹟偶吟</title>,<text>貧未相賙病未醫。善難爲勸惡難治。虛名秪誤楓宸奬。偸取當時五品質。</text>
<title>仰和朱夫子武夷九曲詩韻 十首</title>,<text>天下山誰最著靈。人間無似此幽淸。紫陽况復曾棲息。萬古長流道德聲。一曲灘頭泛釣船。風絲繚繞夕陽川。誰知捐盡人間念。唯執檀槳拂晩煙。二曲佳姝化作峯。春花秋葉靚粧容。當年若使靈均識。添却離騷說一重。三曲誰藏此壑船。夜無人負已千年。大川病涉知何限。用濟無由只自憐。四曲雲收百尺巖。巖頭花草帶風鬖。箇中誰會淸如許。霽月天心影落潭。五曲淸潭幾許深。潭邊松竹自成林。幅巾人坐高堂上。講說人心與道心。六曲茅茨枕短灣。世紛遮隔幾重關。高人一去今何處。風月空餘萬古閑。七曲層巒遶石灘。風光又是未曾看。山靈好事驚眠鶴。松露無端落面寒。八曲披襟眼益開。川流如去復如廻。煙雲花鳥渾成趣。不管遊人來不來。九曲回頭更喟然。我心非爲好山川。源頭自有難言妙。捨此何須問別天。</text>
<title>題檜淵草堂</title>,<text>小小山前小小家。滿園梅菊逐年加。更敎雲水粧如畵。擧世生涯我最奢。</text>
<title>題社倉新構</title>,<text>小小生涯小小家。志存容膝更無加。半生已熟茅茨下。瓦覆新居便覺奢。</text>
<title>無題</title>,<text>月沈空谷初逢虎。風亂滄溟始泛槎。萬事莫於平處說。人生到此竟如何。</text>
<title>次金陜川 昌一 韻</title>,<text>故人相見卽情親。燈下依然舊幅巾。欵欵淸談風雨夕。滿盤春菜未爲貧。</text>
<title>檜淵偶吟</title>,<text>伽川於我有深緣。占得寒岡又檜淵。白石淸川終日翫。世間何事入丹田。</text>
<title>晴暉堂偶吟</title>,<text>倚軒嘯傲半褰衣。正是牛羊曰夕歸。階上踈篁新葉密。澗邊叢柳舊枝稀。魚于淵底無心躍。鳶向天邊得意飛。萬事此時都莫說。惟思陶子願無違。</text>
<title>玉斗詩 十三歲作</title>,<text>滈池遺璧報祖龍。大澤蛇斷悲神母。白髮謀臣昧天命。鴻門枉碎雙玉斗。當年天地暗風塵。草萊羣雄期一箒。神器由來力難賭。約束先遣劉寬厚。百二函關忽見鎖。重瞳叱咤風雷吼。鴻門一夕講高會。十萬㫌旗擁前後。乾坤付與一酬酢。天下不知歸誰手。舞劍罇前白日昏。擁盾幸脫神龍走。崐山剛質作一贄。留與謀臣勤稽首。如何范公謾遷怒。自擬乾坤容力取。當時恨不殺沛公。眼電已落杯中酒。袖裏空藏擧玦手。揮來玉屑飛左右。不將仁義輔君王。縱碎此物知何有。鴻溝明日漢楚別。畢竟四海歸劉后。衰骸未過彭城角。覇業已墮吳江口。吾知玉斗賭秦鹿。圮上神謀天所授。君看虛禮享實福。歷年綿綿四百久。</text>
<title>醉生夢死嘆 十五歲作</title>,<text>受命當年得其秀。形肖上下人其名。一箇靈臺主萬善。妙用觸處知虛靈。通神知化立人極。踐形然後能順寧。如何放倒一種人。迷老醉夢終不醒。朝晝所爲致牿亡。可憐生意無由萌。貪殘暴慢賊四端。食色臭味淪七情。良心發處私已動。正念起時邪先生。堪嗟十寒無一曝。醉邪夢邪長昏暝。三綱旣淪九法斁。倀倀百年甘聾盲。自將皇天付卑身。樀埴迷路空墜坑。雖然一脉尙碩果。生意所以根於貞。喚醒主人豈無道。才膠可使黃流淸。三軍旗脚勿字上。天君正理要明誠。敬義夾持動靜間。下梢遂使明德明。依然一朝透覺關。得見爺孃與弟兄。却怕天日已遲暮。俯仰獨立愁前程。</text>
<title>挽南冥曹先生</title>,<text>天生豪傑兮。惠我東土。志大宇宙兮。勇邁前古。早謝場屋兮。浩然高翔。富貴浮雲兮。道味深長。忠信爲質兮。敬義爲學。見識迢邁兮。風節卓犖。進不用世兮。退不傳後。吾道已矣兮。吾又誰咎。萬疊頭流兮。山高水潔。幾年慳秘兮。有待今日。生於焉順兮。沒於焉寧。祥雲瑞氣兮。萬歲千齡。虎豹遠迹兮。蛟龍遁藏。神物保佑兮。樵牧不驚。小子執紼兮。感念平生。九原不作兮。誰復儀刑。有疑莫質兮。有過莫督。悵此身世兮。未免墻壁。愧我不文兮。詩又不成。詞以助哀兮。詎盡心情。</text>
<title>挽德溪吳先生</title>,<text>風凄凄兮日欲遒。山冥冥兮雲含愁。窅窅懷兮莫余會。瞻曠漠兮淚不收。先生去兮返無期。薄敍哀兮空夷猶。靑松骨兮寒水神。王襲容兮金凝喉。聞堯舜之世耿介兮。羌衆芳兮滿九州。思偏荒兮溷糞壤。皎獨潔 一作悵獨立 兮追前修。攬薜芷兮山阿。採杜若兮中洲。扈江籬兮約紉秋蘭。折瓊枝兮爲羞芰。荷衣兮芙蓉裳。冠切雲兮佩珵璆。服飾繁兮爛熳。芳澤雜以紛糅。將以遺兮美人。倚國門而優游。荃不察乎中情。混同器兮薰蕕。時俗巧兮追曲。世路隘兮日偸。固異道之難容。一作安 豈方圓之可周。喟延佇兮興嘆。曾不可乎少留。回朕車兮復路。塊獨處兮山之幽。聊止息兮蕙逕。亦儻佯乎椒丘。飮石泉兮蔭松栢。覽余初兮猶未休。國無人兮莫我知。寧違棄兮改求。聞上都之赫戲。思駕言兮一遊。令豊隆兮來御。詔飛廉兮騰浮。八龍駕兮蜿蜿。玉鸞鳴兮啾啾。帝開關兮望余。紫薇宮 一作闕 兮黃金樓。留左右兮共朝夕。勤啓沃兮嘉猷。開八荒之同春。蕩人間之窮憂。福衆善兮禍羣兇。明日月之雙眸。吾知先生之此行兮。奮志願其必酬。哀小子之挽不及兮。留下都之卑湫。收餘芳兮佩服。終身世兮願自由。天茫茫兮地悠悠。無限情兮寓餘秋。</text>
<title>挽金東岡 二首</title>,<text>麗澤潛滋四十年。中間合散似雲煙。如今又作幽明別。世道交情兩惘然。松栢之操雪月襟。溫其如玉粹如金。退陶正脉終天慕。山海高風特地欽。愛主危言光史冊。憂時直論聳儒林。肺肝相映平生契。已矣如今奈破琴。</text>
<title>挽柳西厓 二首</title>,<text>經幄當年第一人。風雲際會近無倫。安危至計存邦國。獻替訏謨聳搢紳。館閣淸如巖壑相。林泉憂是廟堂身。兩篇遺箚輸丹悃。感淚應沾聖王巾。傾盖如今四十年。高名盛義已無前。廟堂曾見先憂切。林壑翻成獨樂偏。公病未能携我手。我痾還阻送公阡。新秋此日愁無限。衰淚難堪落似泉。</text>
<title>挽金參判 玏○二首</title>,<text>罇酒龜城同五老。敍懷時詠隱侯詩。寢門重灑無從淚。抱病窮廬獨自悲。師友淵源知有自。兩朝勳業汗靑留。居閑歲暮憂中樂。琴鶴高風映百秋。</text>
<title>挽朴大菴 惺○四首</title>,<text>周山聞道結精寮。此意知君遠世囂。靜裏想多深造妙。百年寥落恨難消。亂雲深處我誅茅。靜坐難堪憶舊交。一笑未成君逝去。從今誰復決疑爻。與君小少同鄕井。識面從來五十春。漸入有如啖蔗境。同心正似斷金人。切磋媿我姿資鈍。直諒多君德義醇。隔闊還成泉壤別。朝天長道淚沾巾。朋友皆零落。相親事奈何。每思恭叔雅。長憶伯愉和。養靜忠難竝。松菴義最多。東岡直誰似。季郁貞不磨。而子敦淸介。伊余賴切磋。胡爲今又逝。老淚獨懸河。</text>
<title>挽權舍人 昕</title>,<text>淸名聞說幾春秋。往復書緘僅一修。輝映使華聯棣萼。凄涼薤露向山丘。百年志願方期遠。四紀光陰奈未周。嶺海甘棠千里外。鴒原至痛洩無由。</text>
<title>挽尹慶州 孝全○三首</title>,<text>雅量非今世。襟期擬古人。平生慕前哲。出處爲偏親。宦達初非意。幽懷竟莫伸。分憂遺愛在。盈路共沾巾。傾盖沸流上。長辭泗水濱。中間多歲月。倐忽一朝曛。幸托忘形契。深嘉志道勤。從今其已矣。無復襲蘭薰。方騁長途遠。如何遽至斯。風雲睽際會。麗澤失相資。深閤鸞容慘。高堂鶴髮悲。近思通解在。所造驗於玆。</text>
<title>挽成進士 彭年</title>,<text>追思甲午歲中秋。良友云亡贖末由。孝弟仁風宜族黨。淸醇雅量伏交遊。情親旣結昏姻好。義篤偏欽惠許優。聞說奉遷新祔▣。禮違操紼淚空流。</text>
<title>挽李容齋 弘器○三首</title>,<text>泣血三年眼欲枯。聲悲行路亦潛吁。從來孝子宜天相。仁壽如何遽爾乎。江上茅茨久未成。幾年於此費經營。滄波晩景君能記。惟有無窮落照明。執箒如今二十春。婚姻情義兩相親。平生閱世宜多見。誠孝如公有幾人。</text>
<title>挽郭德修 永禧</title>,<text>天道諒難知。君何遽至斯。爲官官不顯。享壽壽纔耆。永負三春報。其如九袠慈。古來固如此。何獨爲君悲。</text>
<title>挽李景發 天培</title>,<text>四十年餘一草廬。頎然風度秀而踈。人稱孝友人難及。我愛眞醇我不如。才莫用時非所恨。學未究竟實堪歔。老夫又失知心契。獨立淸秋淚滿裾。</text>
<title>挽鄭平甫 鍾○二首</title>,<text>初挹淸揚日。電光二十春。我常敦勉學。君自謹持身。世路誰知己。家庭行出人。從今朋會處。思子幾傷神。朋遊零落盡。歎息此餘生。悃愊無如子。丁寧揔是情。未嘗趨勢利。亦不慕功名。擬結殘年契。胡令老淚傾。</text>
<title>挽朴軍威 齊仁○二首</title>,<text>郡符初佩日。竊幸挹高風。隱德師麁俗。貞操起懦衷。天資人解敬。獨學孰知功。重奉嗟難遂。殘春哭病翁。深醇寧復有。厚重是吾師。筮仕分憂日。知來問路時。蓬蒿安性分。軒冕斷心期。游息平生地。煙霞滿目悲。</text>
<title>挽朴秀才 震輝○二首</title>,<text>多少鄕閭閱後生。自聞君訃最傷情。萱堂隨引歸長夜。春府無辭慰喪明。五賢禮說集爲書。共事多君屢起余。惜也修文何太遽。每回編校淚沾裾。</text>
<title>挽盧益山 士誨</title>,<text>夫君家世傳儒閥。德義風流聳搢紳。孝友實緣庭訓懿。慈祥元自本心醇。持身恭遜無多見。奉職勤劬亦少倫。姻契交情俱不淺。寒天哀淚剩沾巾。</text>
<title>挽呂進士 允恕</title>,<text>恭謹持身孰似君。天資頴悟早超羣。家庭行義人無間。泮水言論世共聞。自擬林泉優卒歲。如何穹壤遽修文。交情姻契兩俱切。題挽臨風淚濕裙。</text>
<title>挽李處士 天慶</title>,<text>先生門下共追隨。四十年光隙駟馳。落落當時君器宇。皤皤今日我鬚眉。交情不逐人情變。心事寧隨世事移。逖矣莫伸臨穴願。薤歌一曲淚雙垂。</text>
<title>挽朴君信 廷璠</title>,<text>人所難焉我自優。如君隱行信稀侔。一生全向江湖樂。半世相從士友遊。鶴墅梅園多共酌。挑津洛水幾同舟。當時好事他時愴。老淚山陽浩莫收。</text>
<title>挽鄭僉知 士鎔</title>,<text>久矣知君思命駕。承凶不覺淚澘然。處身鄕里眞而率。爲行家庭確以堅。仁者謂能臻上壽。盛年何遽入重泉。偏親九十虧終養。此恨無由訴彼天。</text>
<title>挽裵進士 應衮</title>,<text>曾與高門里閈同。髫年交結兩難中。我於經術推賢伯。公有疑難問病儂。性禀眞愿居守拙。心存純謹老愈恭。白頭盡失靑春契。衰淚凄風浩不窮。</text>
<title>贈李謹思 心慜</title>,<text>萬事浮雲似。晴空我本然。身心同一養。思慮莫牽連。</text>
<title>偶吟</title>,<text>心閑增道氣。忍事適災屯。謹言終少禍。節儉勝求人。</text>
<title>送金東岡歸京</title>,<text>愧我平生不作詩。送君今日詎無辭。▦▦道義須常念。莫使終迷進退宜。</text>
<title>贈別金東岡</title>,<text>丹楓黃菊政相宜。底事遊人賞此遲。世道嶮巇山路坦。寄言須不負男兒。</text>
<title>次成川降仙樓韻</title>,<text>臨瀛曾訪舊仚區。今日雲輧到此州。獨倚欄干仍獨睡。任敎人道降仙樓。</text>
<title>泛舟洛江。分韻萬頃蒼波欲暮天。得波字。</title>,<text>平生何事最爲多。今日船遊亦可歌。邂逅良朋仍共醉。斜陽倒影照平波。</text>
<title>偶吟</title>,<text>沂水冠童六七偕。聖師猶樂遠方來。從來所得宜人共。滿壑風光莫自猜。</text>
<title>自省</title>,<text>每恨悠悠過一生。晨窓獨起感懷長。昭昭聖訓皆吾戒。計自如今立脚剛。</text>
<title>無題 二首</title>,<text>宰相家爲處士家。在前爲儉在今華。却於華儉無心了。好向前楹臥日斜。宰相家爲處士家。也應人道更增華。滿園種得梅花樹。踈影參差竹外斜。</text>
<title>四仙亭。仰次先祖文簡公韻。</title>,<text>海也人知集大成。一湖誰認聖之淸。靑山凝寂心如靜。白水涵虛德似明。雨後秋容眞玉色。馬前沙響是金聲。古亭獨坐忘機處。俯仰瞻聆摠性情。</text>
<title>次金東岡會寧途中韻 己丑冬</title>,<text>窮途由我不由天。莫恨潮州路八千。此日正爲安命日。餘年盡是省諐年。江南莫解秋蘭佩。宣室應思夜席前。這裏經過知玉汝。乾坤恩造更無邊。</text>
<title>偶吟</title>,<text>期許平生古聖賢。此心昭若日中天。如何昏質兼憂病。虛負今將四十年。</text>
<title>挽李剛甫 嶙</title>,<text>自從巖浦雪峯亡。不覺時時淚滿眶。山澤忽焉今又逝。若爲能奈我心傷。</text>
<title>挽安宜之 克家</title>,<text>憶初傾盖洛陽頭。忽忽今垂卅載秋。詩酒團欒懷耿耿。樹雲遮隔思悠悠。況痾恠我淹猶久。一病嗟君去不留。聞道柳車將夙駕。凄風那禁淚盈眸。</text>
<title>挽李元老 廷賢</title>,<text>吾人曾見後生中。志氣深嘉力自攻。鍊業已收三上效。持身須着一頭功。賜花去歲逾南嶺。薤曲今朝向北嵩。行路不能無歎惜。況堪衰淚對西風。</text>
<title>立雪</title>,<text>曰自聖學之失傳。久矣師道之未聞。紛紜指日而笑侮。夫孰慕悅而親薰。遡伊洛之淵源。欣有得於程門。誠心旣切於嚴敬。寧覺雪花之飄翻。幾年處獨而潛修。講墜緖於遺經。悶孤陋之莫助。恐沒世而無名。聞有師兮河之南。挺千載而勃興。紹絶學於鄒魯。發微蘊於顔曾。須我友兮詠而歸。樂自遠之有朋。趍函丈而升隅。願承誨而啓發。望之嚴兮卽之畏。宛神明之莫犯。侍左右兮立如齊。契妙道於觀感。縱先生瞑目而不視。豈小子解體而或忽。專一心之敬謹。正冠襟之端飭。儼對越之在玆。若奉水而執玉。尙不知天日之已西。暇念滿空之騰。六命一許於退私。驚皚皚之盈尺。噫此誠之一心兮。實惟傳道之根基。倘非嚴畏之如斯。夫豈信服之可蘄。嚴而畏兮信而服。所以斯道之有托。澳西銘之不逆。非昔日之游酢。啓未發之旨訣。道南隨於楊時。各深造乎道奧。指聖域而高追。聳百代之山斗。作師門之羽翼。況龜山一派之分明。開閩中之盛業。獨恨夫晩年之一蹉。遂侵入乎禪學。背師說而自用。竟不保立雪之初心。然吾道之嫡宗。微二子其誰任。曝是心於一時。揭斯道之尊嚴。吁嗟乎世道之一降。師與弟其俱亡。旣未見束脩之行兮。矧皐比尊重之可望。夙余有志乎此學。慨生晩而倀倀。立歲寒之風雪。抱遺經兮將安歸。古之人古之人兮。恨不與同歸而摳衣。</text>
<title>挽金台叟 聃壽</title>,<text>幸同生此國。同業許心知。道義推先重。艱危人事違。鶴歸遲會合。䞓幅遽翩飛。一慟將何及。難堪老淚垂。澁酸梨柿誰相好。年少羣居幸見知。白首分携仍永隔。晨星此日不勝悲。</text>
<title>挽全景追 八及</title>,<text>家風信睦鄕隣服。心事休疎士友欽。言念舊時相愛厚。無從老淚自霑襟。同堂兄弟兩從容。至樂常如皷瑟琴。一日未嘗分手腕。連年胡奈去山岑。</text>
<title>挽李和彦 希雍</title>,<text>持身謹厚處心寬。今世如君盖亦難。孝悌至誠宗黨服。眞愿天質友朋嘆。居家隨分咸成趣。接物推恩各盡懽。四十年來情義密。衰秋病淚獨汍瀾。</text>
<title>謝賓 癸未</title>,<text>深憂拙學久因循。鞭策規▣擬更新。珍重賓朋相愛厚。閑時命駕莫敎頻。</text>
<title>望海臺。仰次先祖雪谷先生韻。</title>,<text>山容排錦繡。澗韻奏峩洋。銀海君看雨後光。新磨鏡面蒼 以下缺</text>
<title>挽全景弼 八顧</title>,<text>垂髫遊戲到華顚。俯仰今玆六十年。江渭蒼茫思渺渺。風雲變態意拳拳。仁賢行義宗姻服。愿朴襟期友黨傳。臨穴有心嗟莫遂。不堪衰淚自漣漣。</text>
<title>挽李仲綏 福長</title>,<text>憶昔同鄰寓。重歡舊契深。每承編禮勸。時共瀉情斟。千里溪橋上。三年雲樹陰。忍題今日挽。衰淚滿衣襟。</text>
<title>挽郭德修 永禧</title>,<text>感念先尊府。情猶骨肉親。忠純傾士友。孝義伏宗姻。積德宜餘慶。無營奈後人。君今乃如許。何以勸爲仁。憶昔來相學。何殊父子情。眞醇敦實行。悃愊避虛名。奉老須忠養。居官盡拙誠。如何催去路。使我淚河傾。</text>
<title>挽李承旨 文健</title>,<text>鶴癯龍老鳳羈眠。人道星山有謫仙。筆迹通神今是趙。醫方入妙古之扁。以下缺</text>
<title>挽權松溪 應仁</title>,<text>騷人襟韻淸如許。松碧溪寒靜晩風。無意世間名與競。有愁燈下句難工。生涯螢榻書三卷。身後苔階竹數叢。▣▣▣▣▣▣▣。草堂斜日淚盈瞳。</text>
<title>成川武學祠。次徐觀察韻。</title>,<text>盛烈湮沈久莫尋。一朝輝赫耀江潯。若非萬古彞倫重。爭奈千年耳目欽。奔走恪恭惟上命。咨嗟涕泣是何心。想應異日摩挲處。如聽階間贊相音。</text>
<title>偶吟示李蘭貴，李壆，李長立，李東老等。</title>,<text>六一與玉山。晴暉與公甫。森然猶在目。悲喜盈我腑。</text>
<title>戲題晴暉堂</title>,<text>階上黃花階下梅。定應羞向畫堂開。廟堂未必不巖壑。寄語歲寒莫太猜。</text>
<title>次趙城主伯玉 瑗 韻 乙酉</title>,<text>謝世歸來一僻村。朱幡忽訝映柴關。盡日淸談談底事。不離梅菊與溪山。</text>
