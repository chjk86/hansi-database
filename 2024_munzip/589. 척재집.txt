<title>江樓待友不至</title>,<text>爲是佳期在。遲君水上樓。江流如此急。那得繫行舟。</text>
<title>曉起觀漲</title>,<text>篙子宿寒雨。夜聞篷底語。朝來兩岸頭。不見停舟處。</text>
<title>江樓晩晴 四首</title>,<text>江上雨初收。兩涯迷去馬。林僧晩獨㱕。隔水見蘭若。林樾旣蕭踈。汀洲復莾曠。行人趁暮潮。樹末孤舟放。雲際廣陵城。烟中楮島樹。高樓倚晩晴。惆悵江天暮。柳岸生初月。江村斂夕霏。漁人收網去。深夜未關扉。</text>
<title>江夕</title>,<text>漁翁㱕暮雨。蟹舍宿寒烟。數點洲邊火。遙知估客船。</text>
<title>早秋㱕洞陰弊廬。晩步溪上作三首。</title>,<text>家近碧溪頭。日夕溪風急。脩林不逢人。水田鷺影立。時向返照中。獨行靑山外。鳴蟬晩無數。隔樹飛淸籟。讀書松根上。卷中松子落。支筇欲㱕去。半嶺雲氣作。</text>
<title>村暮</title>,<text>日落秋原上。四山嵐氣碧。隔溪有㱕人。柴門烟火夕。</text>
<title>澹園四詠。爲洪丈 大容 作。</title>,<text>來靑閣高閣對靑山。浮嵐無定處。慇懃如故人。朝暮自來去。鑑影池襟懷瀅相照。笑語亦堪親。何事玄亭上。空期後世人。歗月㙜登高發長嘯。林木振餘聲。一片靑天月。應知此夜情。留春洞林花香不斷。庭艸綠新滋。物外春長在。惟應靜者知。</text>
<title>朝爽閣四詠。爲嘐嘐齋金丈 用謙 作。</title>,<text>隱巖尋瀑巖前萬里瀨。淺淺自東流。一勺誰云少。終能到海休。古亭賞楓爲愛秋聲多。不辭寒澗涉。幽人獨去來。古逕堆紅葉。晴晝散袠芸香生几閣。花影上簾櫳。永日誰相對。神交在卷中。靜夜理琴琴中有何趣。聽我一絃鳴。此意無人會。山空月自明。</text>
<title>嘉平道中 二首</title>,<text>泉流始有聲。岸雪消將盡。二月嘉陵途。春風吹客鬂。山日翳還吐。林風斷復吹。春陰入平楚。滅沒無定姿。</text>
<title>宿朝宗村家 二首</title>,<text>孤村帶夕暉。流水繞柴扉。倦馬尋蘿逕。林禽聞亦㱕。野老能留客。山深茆屋淸。悠悠世上事。終夜一溪鳴。</text>
<title>春園卽目 二首</title>,<text>屋角紅梅樹。嫣然笑艶陽。猶含氷雪色。不作倚門妝。新蝶已成叢。紛飛細雨中。不知雙翅濕。猶自試春風。</text>
<title>花下獨飮。有懷北里諸弟二首。</title>,<text>掃地微吟處。風花入酒頻。爲憐春艸色。誰是夢中人。禽語忽漸稀。林風亦已靜。不知山日斜。對此殘花影。</text>
<title>題畵</title>,<text>片帆掛寒空。江流去不窮。篙師須用力。愁殺兩頭風。</text>
<title>殳敏畵枯木竹石</title>,<text>古樹隣苔石。蕭蕭叢竹斜。相期歲寒節。羞傍女郞花。</text>
<title>山行卽目 二首</title>,<text>古樹群鴉啄。平莎小犢眠。老翁來看黍。秋日照山田。艸白秋聲起。山紅晩照斜。深林逢獵者。㱕擔掛蒼麚。</text>
<title>卽事寄廣湖友人</title>,<text>忽有江湖想。窓前置石池。微風亦會意。吹作小漣漪。</text>
<title>記夢 二首</title>,<text>山雨窓間灑。松風枕外長。孤臣兩行淚。中夜夢君王。槐龍舞交翠。金鴨歕生香。袖裏天章在。猶疑鸞鳳翔。</text>
<title>朝宗道中</title>,<text>淸溪十二曲。曲曲有深情。留我看秋色。冷然盡日鳴。</text>
<title>稚子始識字。手錄唐人詩以授之。感題二首。時甲戌秋分前一日也。</title>,<text>汝長寧期見。吾衰秪自憐。留題數行墨。百感在他年。早歲窮經志。于今苦未衰。詩書如可托。猶幸免無兒。</text>
<title>病中失睡。枕上口占二首六言。</title>,<text>面壁孤燈放光。背帷小僕酣寢。盡數何處鷄聲。預商朝來藥品。愁思窓暗窓明。夢緖鍾鳴鍾絶。忽聽林鵲驚寒。已有人家掃雪。</text>
<title>偶成六言二首</title>,<text>是非蠻觸如許。得失雞虫奈何。荷葉耳根付我。杏子眼孔從他。養生亦覺多事。守拙無如力田。好是一邱一壑。任渠勃窣媻姍。</text>
<title>初秋夜坐</title>,<text>叢莎濕露候虫啼。密葉含風宿鳥栖。庭院虛明人不寐。一輪微月到簾西。</text>
<title>悼鶴 二首</title>,<text>身是遼東舊姓丁。縞衣丹頂想儀形。飛昇寥廓他䄵事。重見人間瘞鶴銘。深深書屋小園春。留得胎仙伴此身。竹徑花欄如昨日。客來誰是聽琴人。唐雍陶詩。莎深苔滑地無塵。竹冷花遅賸駐春。盡日弄琴誰共聽。與君兼鶴是三人。</text>
<title>麻浦泛舟</title>,<text>靑山轉處捲篷行。江水西流鏡面平。忽覺帆頭高數尺。楊花渡口晩潮生。淺渚回灣蒲葉靑。打魚船過水風腥。西江四月河豚瘦。柳絮紛飛半化萍。</text>
<title>讀唐詩偶題 二首</title>,<text>行吟屈子楚江臯。杜若香蘺謾著騷。哀怨當時猶不盡。千秋寄與柳儀曹。柳宗元休將陶集較高低。數卷詩篇足品題。無限湘江烟雨裡。至今應有鷓鴣啼。鄭谷○谷以鷓鴣詩得名。時號鄭鷓鴣。又有愛日滿階看古集。秪應陶集是吾師之句。盖慕其志節。詩則未必然爾。</text>
<title>秋齋夕坐</title>,<text>一夜霜風樹葉稀。年光心事兩相違。寒窓短日看將暮。坐數昏鴉幾點㱕。</text>
<title>題李懋官 德懋 湖西詩卷 二首</title>,<text>要將腐臭化新奇。南渡諸家自得師。合與誠齋充後進。眼前景物捴成詩。摹來眞境語還奇。里曲田歌亦可師。誰著湖西風土記。收君今日幾篇詩。</text>
<title>冬日早起試筆 二首</title>,<text>雪壓茅齋曙色遲。稍聞群雀響寒枝。乍尋殘夢窓全白。卧擁稠衾閱宋詩。袖外輕寒出手知。晴窓試墨硯生凘。朝暉透得雙鉤細。更搨牀頭禮記碑。</text>
<title>從隣友求盆梅</title>,<text>枉辦黃花滿地栽。重陽竟失數枝開。更愁辜負書幃雪。未到番風已乞梅。</text>
<title>郊行卽目</title>,<text>冥濛烟靄起靑蕪。隔樹遙村淡若無。兩兩㱕來牛背笛。平郊數里戴嵩圖。</text>
<title>重題玉流堂</title>,<text>甲午季秋。余過此堂。風日淸美。澗楓酣霜。留詩壁上。有樹韵憑虛冷。溪光到底紅之句。今來尋見舊題。數年之間。筆墨黯澹。已不可識矣。感題一詩。樹韵依然前度冷。溪光不及舊時紅。掃除塵壁尋題字。又過秋風一夢中。</text>
<title>梁園雜絶 二首</title>,<text>居士崦前水亂飛。尙書塢畔樹盈圍。筇頭濕盡山中雨。磴道人從採藥㱕。人家多在斷橋西。野水縱橫罨畵迷。縣裡擔柴朝暮去。樵風十里若耶溪。</text>
<title>懷荳湖僑居</title>,<text>水鄕風味定堪居。曾向春江買釣車。今日却來深峽裡。樵漁身世較何如。</text>
<title>山行</title>,<text>數棘荒寒堆亂石。斜陽欲盡廢田頭。野棠結子珊瑚顆。何處飛來黃褐侯。</text>
<title>題王臨川集後 二首</title>,<text>謝公才業自超群。誤長淸談助世紛。王詠謝安詩首句 墩姓偶然當屬我。艸名何事復嘲君。王謝安墩詩。我名公字偶相同。我屋公墩在眼中。公去我來墩屬我。不應墩姓尙隨公。草名用世說小草事。文章經術好聲名。天下紛紛誰秉成。若使後人論相業。謝公元不負蒼生。</text>
<title>送李君德初 明復 還鄕 二首</title>,<text>送子東㱕歲暮時。鄕園樂事到應知。田家酒熟逢殘臘。不學南山種荳詞。荷衣久染洛城塵。旅食三秋鬂雪新。早韭晩松風味在。未妨㱕作灌園人。</text>
<title>別兩姊㱕洞陰。悵然有作二首。</title>,<text>料峭東風白雪飛。謝家柳絮滿征衣。吾廬定在溪南岸。何處靑山是姊㱕。東州山水畵圖如。好是春風二月初。惟有離憂銷不得。大雷頻送紀行書。</text>
<title>山居春日 二首</title>,<text>嬌雲暖日轉多姿。雨過山村晝景遲。屋角繁花明似雪。鵓鴣聲裡坐尋詩。風漾輕簾午鳥眠。春陰漠漠養花天。山僮數日渾多事。忙焙新茶穀雨前。</text>
<title>過南山下村家</title>,<text>紅鴨欄邊小彴危。數行髡柳拂新絲。斜陽一帶靑溪色。犢鼻褌張麂眼籬。</text>
<title>山行</title>,<text>山雲晻靄艸連蹊。行到淸溪久倚藜。記得沙中牛跡去。人家只在水東西。</text>
<title>松山道中。寄柳君得恭 二首。○柳嘗僑居松山。有松京懷古詩甚佳。</title>,<text>夾溪春水帶殘陽。鳥外鞭梢指點長。一抹螺靑山色裡。不知何處隱君堂。生花筆落海苔箋。懷古詞成萬口傳。解唱江南斷膓句。那能不憶柳屯田。</text>
<title>題松下讀書圖 二首</title>,<text>愛此凌雲百尺姿。蒼然古色上鬚眉。問君書味還何似。政是痴人啖蔗時。科頭箕倨任天眞。千古英豪作座賓。一讀一觴應快意。休將白眼看他人。</text>
<title>觀董玄宰畵</title>,<text>畵裡秋山照玉堂。鵝溪三尺倣倪黃。解衣槃礴非吾事。如此林泉興亦長。玄宰以善畵。至遭口語。遂剪綃寫寒山圖。有莫將枕潄閑家具。又入山中篋裡書之句。余素不能畵故云。</text>
<title>初夏卽事</title>,<text>遲日軒窓曬蠧魚。一簾飛雨小晴初。花香滿院槐陰轉。時有隣人乞異書。</text>
<title>訪申公美㦉不遇。獨坐空齋。因書所見。</title>,<text>黃花半畒朝陽冷。瘦蝶飛來復一雙。獨有蠶頭山色好。數峰靑峭入書窓。</text>
<title>懋官入燕。遇浙蜀文士。㱕後思之。談次偶及。漫賦以示。</title>,<text>萍流蓬轉各迢遙。四海論交只一朝。望斷天涯何處是。峨嵋山月浙江潮。</text>
<title>秋夜對月懷弟 二首</title>,<text>木葉初稀雁字流。更邀孤月獨登樓。無端一夜霜砧響。不是愁人也解愁。離懷忽似客他鄕。厭看黃花入醆香。明月不知惆悵事。夜深添着七分光。</text>
<title>春晩。送金君 成礪 㱕定州。</title>,<text>旅舍愁看節物催。臨歧今日更啣杯。梨花不省人將去。挽住春風盡意開。</text>
<title>山居四時雜興 四首</title>,<text>取次淸明穀雨天。平郊艸色碧芊綿。山家繭栗今年壯。初試溪南數稜田。松翠荷香繞屋深。微風終日亂蟬吟。樵兄漁弟追凉至。愛此門前綠樹陰。新霜庭戶咽寒虫。催辦中閨月半功。機響兒啼相斷續。夜深猶見一燈紅。歲晏中林獨下帷。閑居風味百相宜。地鑪滿爇松毛火。恰是山窓聽雪時。</text>
<title>仲牧 從父弟鼎九 不和余詩。但易弟爲兄。賦此更寄。</title>,<text>爾我同懷學道心。新詩不作等閑吟。何須更費推敲力。一字猶能比斷金。</text>
<title>餞春日獨坐。懷前遊有作二首。</title>,<text>醉折花枝作酒籌。揮毫擁鼻亦風流。今朝惆悵雙松下。人共春花不肯留。睡起空庭樹影移。閑愁寂寞竟誰知。闌干盡日支頤坐。看殺桃花一兩枝。</text>
<title>題牧隱集後 二首</title>,<text>中原風雅至治䄵。范揭虞楊迭後先。可道圭齋衣鉢在。何嫌不直海東錢。牧隱入元登第。爲歐陽原功門生。東還後有詩云。衣鉢從知海外傳。圭齋一語尙琅然。邇來物價皆翔貴。獨我文章不直錢。頭白書生出日邊。山河萬里見桑田。扁舟卧弄驪江月。又一人間鐵笛仙。公晩居呂州。元亡多故國之思。甞有作云。四海分崩問幾年。舊遊淸興墜茫然。中原近日無消息。一箇書生出日邊。</text>
<title>夏日卽事</title>,<text>碧樹鳴蟬響四隣。新晴簟几絶纖塵。不須更待凉風至。早是羲皇已上人。</text>
<title>自歎</title>,<text>邱壑初心終自誤。詩書舊業亦全非。百年坐作閑思慮。至竟能成底事㱕。</text>
<title>蟋蟀</title>,<text>蟋蟀逢秋有底悲。通宵切切竟難知。不能道出渠心事。贏得愁人鬂上絲。</text>
<title>秋江垂釣圖</title>,<text>萬疊烟波雙鬂雪。百年心事一絲風。可憐當日羊裘客。猶在君王物色中。</text>
<title>金君至自定州。有詩屬和。</title>,<text>竹樹凉生凈碧烟。高樓留客夜無眠。天涯久別驚霜鬂。祗是風流似去年。</text>
<title>秋日偶作 二首</title>,<text>素蕊開花玉佩聯。紅榴結實絳囊懸。菊花羞作貧寒相。擬把黃金鑄小錢。隨意乘凉席屢遷。黃昏露坐石床邊。天公怕我詩情淡。早遣蛩音替暮蟬。</text>
<title>初夏雨中。懷洞陰山居。</title>,<text>楊柳輕風已變薰。故山㱕夢日紛紛。遙知白雨靑烟外。出水新荷漾綠雲。</text>
<title>雨夜監軍。馬上戱成一絶。</title>,<text>慚愧書生閱禁城。雨中騎馬聽鍾聲。十年未决㱕田策。又作拖泥帶水行。</text>
<title>禁直雜詩 二首</title>,<text>朝暉遙盪粉帿開。綠樹中間畵鼓催。一簇紅衫㙜下立。君王親自解弓來。尙方造進新弓。分賜侍衛武臣。試其良苦。謂之解弓。夏木當簷翠色堆。微吟不覺日西頹。忽驚墻外傳呼急。申漏前頭一刻回。</text>
<title>西郊道中</title>,<text>斜陽路入碧溪濱。隔樹鳴鳩送響頻。天際烏雲堆不去。故應作 去聲 雨與人行。</text>
<title>和金光瑞 箕懋 題畫梅絶句</title>,<text>羞逐椒蘭入楚辭。孤標肯許世人知。南枝處處皆堪折。折得君將寄阿 入聲 誰。</text>
<title>騎曹直廬。寄隣省友人。</title>,<text>拄笏西山爽氣生。閑忙咫尺小垣橫。遙聞碧樹雙蟬響。應有新詩爾許淸。</text>
<title>恭賡御製東宮開讀日志喜詩</title>,<text>顯宗乙巳重陽日。肅宗在春宮。初講孝經。今年舊甲再回。王世子寶齡四歲。以是日遹遵故事。因下御製。宣示講院諸臣。司書臣書九承命賡進。离筵初設尺衣齡。寶甲重抽九葉蓂。萬世洪休基此日。先王心法聖人經。</text>
<title>秋日懷故山</title>,<text>江上烟波正渺然。秋荷應覆舊漁船。爾來恐被沙鷗笑。不到鄕山已五䄵。</text>
<title>坡州道中</title>,<text>小雨廉纖作晩陰。平原一望綠蕪沈。出籬紅杏兩三樹。溪上人家春意深。</text>
<title>葱秀山 弘治初。董詔使越過此。命山名曰葱秀。遂爲之記。碑已剝缺。居民無知者。</title>,<text>春艸荒厓短碣餘。皇華舊蹟問何如。一生葱秀山前住。不識人間董尙書。</text>
<title>成書狀 種仁 回自燕。聞其渡江。却寄六首。</title>,<text>扈蹕喬陵忝近臣。西來鞍馬又深春。碧蹄館外斜陽路。不見前䄵候駕人。君家在碧蹄。征驂朝日入黃州。悵望京華獨倚樓。忽喜故人消息至。春風鴨綠穩㱕舟。山經地誌揔棼如。芸閣三春閱蠧魚。惜未共君更商略。重成海外賈耽書。余承命纂修輿誌。君以分纂官亦與焉。繭紙烏絲墨榻工。聚珍初訖校讐功。不知四庫全書目。幾部緗函到海東。詩家僞軆許君裁。誰是中原大雅才。北宋南施今在否。盛名曾說一袁枚。遼薊山河路幾千。輶軒應有記行篇。郡齋春日長如許。安得花陰抱卷眠。</text>
<title>到郡月餘。料理荒政。香山僧告以山中花事正爛。戱書牘背以答。</title>,<text>盈牀簿牒數旬餘。轉眼芳華屬夏初。花落花開渾不管。名山慚負老僧書。</text>
<title>郡齋夜讌。贈江界老歌姬二首。</title>,<text>官樓夜飮近紅裙。燕寢凝香蠟燭焚。帳裡輕寒銷不得。梅花背後月三分。春山螺黛斂雙眉。宛轉歌喉似舊時。解唱關西新樂府。燈前淚落竹田詞。竹田江界地名。産人葠詞言土人采葠之苦。</text>
<title>送光瑞遊香山</title>,<text>嗟君落拓鬂毛斑。余亦栖栖墨綬間。今日讓他高興發。短驢風雪入香山。</text>
<title>光瑞將戒㱕裝。又用山字詩以挽之。</title>,<text>緩唱驪駒莫早還。塵中無處可開顔。何妨留醉延州酒。共看西樓雪後山。</text>
<title>郡齋初夏 二首</title>,<text>畵閣陰深樹色堆。隱囊淸晝夢初廻。東風不許閑無事。吹送楊花拂面來。半架薔薇出短墻。碧叢叢裡可憐黃。情知樹密無人見。猶惹薰風盡意香。</text>
<title>晩眺 三首</title>,<text>歷歷孤村入翠微。竹籬彎折抱荊扉。斜陽點綴溪頭景。踈柳垂陰鸀鳿飛。野色凄迷落照明。漁樵㱕盡小橋橫。人家祗在林廻處。時見寒烟竹裡生。樹葉經霜響自乾。西風吹脫轉蕭寒。秋山一角窓中碧。長許幽人拄頰看。</text>
<title>柳村寓舍。景物蕭閑。喜成絶句五首。</title>,<text>我有柴車未可巾。天敎此地卧三春。不知若箇頭銜好。半是羇人半野人。花事三分二已催。梅鬚杏眼占先開。春陰較似人情厚。約束緋桃待我來。種菜田頭一逕寬。兩行垂柳拂輕寒。好敎嫩綠勒遮掩。權作淵明故事看。花梢交映艸香迷。更有茅堂俯碧溪。雙鷺不容相迫窄。也須分我水東西。此身寄處便吾廬。佳境尋思啖蔗如。池館幽深花竹靜。癡心又到滿床書。</text>
<title>蝴蝶</title>,<text>蝴蝶雙雙弄晩暉。綠陰繁密片紅稀。憐渠不作林間夢。猶爲殘香貼地飛。</text>
<title>甁中蠟花</title>,<text>卄四番風第幾廻。眼前桃杏一時開。花奴羯鼓無才思。秪打靑山白雨來。</text>
<title>尹右相 蓍東 輓 五首</title>,<text>文靖遺風儼老成。金甌膺卜繼家聲。端明學士當朝望。走卒猶能識姓名。初筵奏語聳朝端。相業先從大節看。地下陳歐應吐氣。巍然一柱障狂瀾。慈母年高聖眷敦。星文何意暗台垣。要將忠孝全吾分。猶有君親未報恩。童年尙憶掃門迎。玉貌淸談四座傾。爲著河東先友記。人間今日幾耆英。春風西郭送靈輴。殄瘁悲深淚滿巾。記得張觀參政語。平生四字願書紳。</text>
<title>小樓看月</title>,<text>樓頭銀漢瀉無聲。高捲簾鉤待月生。斂盡微雲方肯出。今宵好放十分明。</text>
<title>恭賡御製忠武公金應河鐵原褒忠祠詩。</title>,<text>出塞初心掃建夷。遼河酣戰想英姿。男兒一死應無恨。猶及神皇萬曆時。</text>
<title>恭賡御製慈宮生辰日献壽詩。</title>,<text>大酒盈盈北斗前。萱階春色映華筵。至尊再拜文孫舞。一酌新添一萬年。</text>
<title>題徐崍杏花書屋圖</title>,<text>何年送老此茅菴。世事悠悠百不堪。秪有道園詩句好。杏花春雨在江南。</text>
<title>庚戌春。過黃州。見州人種柳堤上。今來樹已成行。感賦。二首。</title>,<text>逶迤官路夾淸溪。一帶平林罨畵迷。爭道黃州好風景。紅欄橋外綠楊堤。柔條嫩葉翠如烟。吹度春風一十年。豈但金城堪下淚。白頭情緖更凄然。</text>
<title>以近思錄四十部。分與府學諸生。因題卷端二首。</title>,<text>近思一部是吾師。寄與諸生仔細知。看到心醒顔汗處。方爲開發善端時。栗翁要訣繼前賢。更有重峰用力專。旅舘寒燈書細字。苦心猶爲後人傳。趙重峯先生甞於旅店。遇一士人。聞其未讀李文成先生擊蒙要訣。卽就燈下。手錄一部以贈之。</text>
<title>夏日池上</title>,<text>槐樹陰生十畒凉。藕花風送一池香。小亭不受人間暑。乞與山翁作睡鄕。</text>
<title>看書有感 二首</title>,<text>縹袠牙籤萬卷書。山齋春日抵年徐。未曾三蝕神仙字。願乞餘生作蠧魚。鏡中華髮雪鬅鬙。百態衰年轉可憎。留得一雙淸凈眼。不敎辜負短檠燈。</text>
<title>夏日雜興。示家弟叔典 經九。因寓勉學之意。五首。</title>,<text>雨洗池㙜絶點塵。山容樹色一時新。眼前佳境元如許。只欠從頭啖蔗人。晩向高田揷翠秧。數家男婦把鋤忙。但敎活水滋根葉。及到秋來一例黃。兩部池鼃竟夕鳴。攬來淸夢亦難成。此心元自無喧寂。莫問官私揔好聲。不待聞韶月遇三。菜根風味夙能諳。誰知田野尋常物。晩食翻生分外甘。落落奇姿自不同。靑松挺出衆芳中。請看千尺干雲處。畢竟他雨露功。</text>
<title>澹圃徐公美 美修 自湍上寄詩。奉和二首。</title>,<text>黃溪流水下臨津。汀柳江花揔惱人。安得春風吹我去。烟波一櫂訪玄眞。白首窮經樂亦存。藤床堅坐送朝昏。羲皇世界元如此。且向靑山獨掩門。時余方讀易。來詩見及故云。</text>
<title>贈趙醫 二首○工詩甞隨使屢入燕。</title>,<text>燕㙜幾度駐征輪。文彩驚看席上珍。到處應將名字說。詩家自有倚樓人。半世低徊鬂已蒼。舊遊回首轉凄凉。腹中文字知無用。却把奚囊換藥囊。</text>
<title>夢澹圃</title>,<text>夢裡相逢眼亦靑。覺來林月滿虛扃。定知酒不澆墳土。却向人間笑獨醒。夢中勸余時近杯觴。</text>
<title>溪上晩望</title>,<text>渺渺寒波起白蘋。西風吹墮小烏巾。數行雁字縈空去。欲瀉秋懷寄美人。</text>
<title>志感</title>,<text>慟哭橋陵已十秋。夢中猶復近珠旒。遺臣白髮今如許。喬木寒山古永州。</text>
<title>野行</title>,<text>漠漠輕陰四野垂。川光樹色兩迷離。蹇驢偶向橋南去。正是春山欲雨時。</text>
<title>題墨竹</title>,<text>胸中自有拂雲姿。寫出長枝復短枝。多少世間皮相者。此君風味竟誰知。</text>
<title>溪行卽目 二首</title>,<text>氷泮靑溪樹映霞。晩來風日轉淸嘉。寒禽共對沙頭立。已有春流匹練斜。野外人家晝寂寥。偶隨流水到溪橋。東風過處渾無迹。秪遣輕黃上柳條。</text>
<title>池邊小立</title>,<text>吟繞池塘獨倚筇。柳邊春水綠溶溶。孤雲過鳥無留影。照見橋南一兩峰。</text>
<title>哭新塋 三首</title>,<text>不見三年意轉哀。扁舟今日爲君來。空山野水伊誰在。惟有林花寂寞開。垂老求閑始得閑。故鄕同輓鹿車還。那知白首如絲淚。灑向春州一片山。細數㱕程百里遙。江花江艸揔銷魂。人情不及東流水。又度靑溪十二橋。</text>
<title>送士庸 庶從叔墉 之碧沙郵官 二首</title>,<text>君是何官似馬曹。前身應作九方臯。要知多少塩車下。自有騏驎骨相高。廿六年前正黑頭。曾持龍節按南州。試從雪上尋鴻爪。可有遺氓說故侯。</text>
<title>池塘雨後 四首</title>,<text>檐頭盡日雨聲懸。林翠如流綠滿川。野徑無人通屐齒。荷花開到短扉前。蒲葦蕭蕭送晩凉。滿池雲錦媚新粧。酒醒夢斷踈簾下。風便飄過數陣香。過雨階庭長綠苔。柴門自向水邊開。一塵不到高樓上。只許靑山入座來。日出林霏淡欲收。新晴池閣轉淸幽。綀衣蒲扇銷輕暑。早有吟蟬已報秋。</text>
<title>辭湖藩謫參禮。行過華城。恭瞻健陵。馬上泣賦二首。</title>,<text>喬陵松栢欝蒼蒼。卄載光陰逝水忙。慟哭孤臣猶未死。不知何日拜雲鄕。耳邊天語尙琅琅。魂夢長依黼座傍。欲報深恩那可得。白頭空有淚千行。</text>
<title>蔡君 一祥 自湖西有詩見寄。問及出處。和韵以謝四首。</title>,<text>畿北溪山說永平。思翁心跡許雙淸。由來地亦因人重。不獨靈區合擅名。卄載林泉自在身。忘他憂樂任天眞。行藏異趣終㱕㓗。強意安排却損身。千里鄕園信息稀。夢中猶理舊簑衣。耦耕豈待高人約。秪解扶犂便可㱕。蔡君錄寄錢虞山耦耕堂記曰。讀此當有㱕興。二老風流不可攀。仙區分占好江山。桃源緬想知吾拙。㱕卧蓬廬且掩關。淸風宰尹濟弘能詩畵。永春宰兪漢芝工篆隷。蔡君將以明春共遊四郡山水。書報其事。笑余之不能辦此。</text>
<title>藩舘堂後竹石可愛。臨㱕留題二絶。</title>,<text>脩竹檀欒翠色分。更憐奇石點苔文。簿書薶沒終何補。秪欠新詩贈此君。故山風物眼中明。一謫三年始返程。猶有依依回首處。碧琅玕畔小崢嶸。</text>
<title>金君學基從余湖南幕府者三年。㱕路有詩見示。和韵以贈二首。</title>,<text>今世論才以地分。翁㱕誰識武兼文。籠中蔘朮能爲用。功業因人卽報君。曾從堂下識然明。一語堪爲善士程。還是詩家射鵰手。合將題品付鍾嶸。</text>
<title>途中記見</title>,<text>誰向靑山共結廬。門前時釣錦江魚。桃花籬落春風靜。雖未能詩我不如。陳簡齋詩。春風漠漠野人居。若使能詩我不如。</text>
<title>秋懷 二首</title>,<text>端居感時物。蕭然庭戶秋。摵摵踈林響。耿耿明漢流。人生幾少壯。歲月不可留。俛首事遺經。抗志希前脩。中夜起三歎。寒虫鳴未休。其二我有所懷人。久作殊方客。闌干昔別處。葉墜高梧夕。蟬嘶暮雲長。雁去秋江白。湖山千里夢。淸境繞枕席。思君欲何贈。願爲道自適。</text>
<title>夏日遊太古亭 謁仙源金公遺像</title>,<text>深巷多喬木。幽尋轉仄徑。山雨晩自收。林風凉未定。芬馥艸香至。縈回澗籟亘。松影凈堪藉。鶯啼婉誰聽。名賢曾卜築。遺像尙起敬。高蹤緬杖屨。英靈宛欬謦。孤吟寄遐想。匪徒悅幽性。</text>
<title>雨後從西崗口。步至白雲溪作。</title>,<text>携筇出柴門。微雨過平陸。危徑轉廻紆。崇岡屢重複。忘疲演閑步。放懷肆遐矚。疊巘連蒼翠。高原散禾穀。遂從石門下。偶至雲溪曲。川涂瞹新晴。墟里翳嘉木。水花方掩映。野艸皆膏沐。松頂滃㱕雲。巖隙掛殘瀑。游魚乘空明。飛鷗破凈綠。延賞入曠達。舒吟慰幽獨。孤抱寄冥鴻。塵心哂蕉鹿。匪洗巢父耳。庶濯孺子足。栖遅在邱樊。往來混樵牧。永懷蘓門嘯。偃蹇靑山麓。</text>
<title>散步溪上。晩㱕艸堂 二首。</title>,<text>被酒村南去。秋山入逈眺。雨餘積翠多。樵徑隱半嶠。深崦起暮烟。晴川媚晩照。遙見巷牛返。時聞水禽叫。田頭或植杖。石上復垂釣。隣翁不相期。偶坐成談笑。其二吾廬在水北。雲樹共廻合。林壑含淸暉。溪山秋氣集。顧景感離索。迢遞望京邑。田園夙所遁。漁樵近相狎。淸晨理艸鞋。往尋農巖峽。名賢昔掛冠。逝將高風接。</text>
<title>晩往溪上。送玉屛故人。</title>,<text>林窮沙路出。㱕人當渡頭。孤榜下長川。斜日冷亂流。遙送山中友。獨成溪南遊。水波久已定。挐音隱蘆洲。薄暮行歌返。惆悵數峰秋。</text>
<title>冬夜寄山中故舊</title>,<text>閉戶經三冬。圖史自怡悅。深知靜者趣。久與塵緣絶。松下斷人蹤。小徑明殘雪。惟有孤月來。伴此寒梅㓗。遙憶山中侶。幽懷徒耿結。猿鶴應相待。不㱕眞吾拙。</text>
<title>南軒夕坐</title>,<text>微輝在曲欄。雲端初月素。殷殷暝裡鍾。黯黯雲中樹。夜久群喧息。天寒栖鳥聚。孤抱嘅晝短。忽玆歲云暮。</text>
<title>宿龍津村舍。用韋應物韵。</title>,<text>朝出城東路。暮至江上驛。千峰耿落日。人烟淡初夕。峽靜灘響高。林昏雪輝白。遙夜一燈明。照此孤眠客。</text>
<title>從友人乞墨</title>,<text>海山百歲松。輕烟結花翠。黃明鹿角膠。不借魚胞膩。玄霜擣萬杵。劑造功未易。佳品出高麗。幸得墨家謚。樂浪數珍材。平虜辨歀識。陸友仁墨史。高麗貢墨。其文曰。平虜城進貢。按高麗平虜鎭。卽今永柔縣。 妙手無張氏。遺法久失墜。墨史。李公擇遺東坡墨半丸。其印文曰張力剛云。得之高麗使者。 海州稱上産。擧世拱璧視。奚番一回顧。聲價盡掃地。余也支離人。弱冠從文事。吟詩已成癖。著書亦有意。瑣碎虫魚䟽。日寫五千字。頗能作八分。時復倚小醉。晴窓拭几案。笑看群鴻戲。聯翩四友來。久虛客卿位。坳心涸舊貯。尖頭渴新漬。慚非玉堂賢。敢希隃麋賜。知君富詞藻。臨池百好備。名硯採藍浦。妙繭具白硾。更有盤龍璧。什襲藏巾笥。庚庚玉理橫。蹙蹙𡱝文緻。誰云徑寸寶。賤卽土之類。說文。墨松烟土之類也。 毋令墨磨人。快許數餠寄。</text>
<title>山中大雪。有懷仲牧。</title>,<text>山齋坐淸曉。開門雪滿谷。皓色被群山。澄輝生衆木。巖阿失樵徑。村墟惟白屋。日出林風高。炊烟微斷續。孤襟皎無滓。淸境紛溢目。不見氷玉人。誰與慰幽獨。</text>
<title>酬李懋官</title>,<text>故人三疊詩。春雲滃滿室。指麾眼前境。驅向腕中筆。譬如寫竹人。少縱則還失。看君腰腹小。何以容萬帙。杯酒又相屬。談笑正未畢。絪縕吐佳句。令嚴意轉密。我欲和郢曲。感歎良非一。再疊風雨幷不出。端居惟一室。垂名自有道。不願仗史筆。隻眼信千古。著書勘得失。久决㱕隱志。手鈔盈卷帙。煩君少虛徐。待我婚嫁畢。爲開羊求徑。深山剪蒙密。寧復歎貧賤。東方士有一。三疊寒梅在我側。明月入我室。相對便忘形。意到時拈筆。淸輝望不極。暗香聞還失。幽襟寫玉徽。忻賞披素帙。之子復起予。佳興無終畢。深情有寄托。微言詣精密。蕭然謝外累。萬慮守貞一。四疊紙牖映春雪。虛白自生室。淸景發孤吟。對此忽停筆。遙憶峽田荒。復恐農期失。明當把鋤去。獨帶腰間帙。燒畬時及早。鑿池功先畢。添種萬頭松。結廬雲林密。百年事耕稼。願爲民之一。</text>
<title>早入朝宗峽</title>,<text>朝暉凈萬山。逕入松陰裡。窮峽少樵蘓。木葉滿地委。谿流百廻折。獨往意何已。斧響靜或聞。畬烟時自起。卽事忻幽賞。遂此幽興始。求田恨未早。小郡饒山水。會須縛茅屋。重到挈妻子。</text>
<title>仲牧與余分居已一月。久雨有懷却寄。</title>,<text>中秋暑氣殘。空階雨聲積。苔色遍深靑。榴花斂微赤。懷哉北山居。卧此高齋夕。別君已三旬。殷念何由釋。</text>
<title>月夜懷仲牧</title>,<text>微雲吐華月。庭院霽景深。披襟步夏凉。履舃交淸陰。花影翳修欄。竹韵諧素琴。孤懷寡所歡。幽賞誰共吟。</text>
<title>同金兄幼成 晩淳。暮自龍山放舟。至鷺江祠。</title>,<text>江水淸如此。輕舟任所之。汀樹乍廻轉。雲山欲動移。落霞捲餘碧。凉風送晩吹。漁釣自无悶。鳧鷗亦相嬉。聊爲散愁疾。偶玆成幽期。沿洄在中流。不知願從誰。</text>
<title>秋夜懷仲牧</title>,<text>宴坐忘夕曛。高梧近小堂。繁虫已在地。新月亦流光。離群感歲華。况玆秋夜凉。</text>
<title>記夢</title>,<text>夜夢。仲牧來言夢與其友某飮酒賦詩。有云翠柳千行。黃庭一章。覺來意甚異之。作此以寄。時戊戌涂月十一日。曉夢見吾弟。傳我夢中句。云有會心友。文酒共良唔。夢裡夢人夢。厥理定難㴑。伊人果有諸。顔髮未曾逆。若謂亡是公。姓名將焉傅。黃庭與翠柳。語頗神理具。以此爲吾詩。丁寧君所作。去聲 縱使㱕之君。匪我亦莫喩。因玆發深省。始覺浮生誤。百年吾與爾。孰非夢中寓。况彼文字名。眞是刖者屨。我復出狂語。無乃夢未寤。</text>
<title>齋居感懷。寄仲牧求和。</title>,<text>春雨靄中園。百卉日華滋。生意各自遂。天心信無私。大哉洙泗敎。成物亦如斯。微言幸未絶。至化嘅莫追。周程繼遺緖。簡編有餘師。嗟余晩聞道。感彼榮木詩。朋友解磨礲。歲月任奔馳。常恐志不固。終爲習所移。來者苟如今。進修諒難期。吾弟美無度。粲然圭璋姿。雖云蓬與麻。庶比塤若箎。慨慷以相勖。矢此金石辭。</text>
<title>暮春會飮。和仲牧德柔。從父弟用九</title>,<text>峭蒨園中樹。丰茸池上艸。今我不見君。誰與共幽抱。嫩陰敷淸晝。高雲媚春昊。壺觴酬美景。篇詠遞嘉藻。所恨年光速。又値薰風早。昨日花滿開。今朝已如掃。良會苦難遘。人生諒易老。願言各努力。及玆顔髮好。</text>
<title>誠之 再從弟鳴九 遊玉屛未㱕。同仲牧宴坐有作。</title>,<text>秋氣入虛堂。蕭然四壁冷。主人雖不見。琴書亦自靜。稍休鞍馬勞。共此淸幽境。群山送微雨。踈林懸畢景。荷香始一至。蟬籟晩逾警。采藥思韓康。卧遊懷宗炳。塵緣諒已除。遂使心期永。</text>
<title>山齋夜坐</title>,<text>愔愔瞑色至。悄悄南軒夕。虫語靜生喧。螢光暗流碧。遙夜轉超忽。萬像俱沈寂。秪有西林月。殷勤照孤客。</text>
<title>禾積淵 縣人禱雨處</title>,<text>吾鄕好山水。玆潭最詭異。眞宰造幽境。奇想偶一試。聞名昔已久。冥搜今乃至。攀緣蘿磴危。側瞰松壑邃。峽東川流轉。崖斷壁色翠。鉅石始盤陀。孤撑忽奰屭。回湍中激湱。相遇兩不避。嵌竇開一泓。深碧疑徹地。高雲見倒飛。圓日鑑炯墜。陰森吁可恠。下有神龍閟。物性能變化。蟠屈豈無意。會當起風雨。膏澤四野施。</text>
<title>過石林寺。少憇淸風亭作。亭在淸節祠傍。祠享淸寒子金公時習。</title>,<text>岧嶤東峰下。巖谷窈而深。淸寒曾遯世。遺像傳至今。披緇托遐蹤。留髯見夙心。佯狂雖自晦。苦節亮所欽。悲哉來薇歌。千載有餘音。童年感遭逢。名義尙不侵。况彼食祿人。得無愧紳簪。荒祠隣梵宇。偶此成幽尋。霜樹雜丹靑。石泉鳴璆琳。秋光共皎㓗。聊爲一沉吟。</text>
<title>志感</title>,<text>甡甡野中鹿。戢戢淵底鱗。交交枝上鳥。顧儔哢新春。物類尙如玆。矧伊同胞民。允矣先聖訓。朋友卽天倫。虞翻慕知己。所願得一人。陶潛思命駕。千里視比隣。咨余復何爲。繄無心所親。撫躬慚薄劣。感懷多悲辛。善士能尙友。君子貴誠身。終古已皆然。此義竟誰陳。</text>
<title>山亭夏夜</title>,<text>明月滿房櫳。微凉散襟帶。竹露凈幽光。松風生暗籟。神怡衆玅內。志適萬象外。欣嘅秪自知。沉吟竟誰會。</text>
<title>秋夜感意。寄示諸弟。</title>,<text>輕飈振高樹。新凉集西樓。仰觀天宇淸。渺渺河漢流。悽愴絡緯吟。蕭凋梧葉秋。攬衣起徘徊。感歎時月周。朱顔日以頹。素心將焉酬。慨然三古想。邈矣千歲憂。生晩已云悲。無聞良足羞。區區榮與名。豈暇勞外求。墳典有至樂。巖壑事優遊。含情寄所愛。及時當自謀。</text>
<title>將謫蔚珍。曉渡漢江作。</title>,<text>昨從銀㙜直。夜走嶺海路。小臣本愚妄。投荒荷大度。倉皇拜慈母。約略整家務。嚴程自有期。不敢更少住。逐客方東行。長江忽西注。天水互冥濛。積氣成曉霧。人聲稍近村。岸影微辨樹。颯颯寒風吹。漾漾孤舟溯。南山瞑裡高。中流屢回顧。念余山澤姿。久爲軒冕誤。羞作市門客。強學邯鄲步。雖非馬戀荳。却似鳥入笯。朽木謝琱鎪。俚曲慙韶濩。譬彼負版虫。任重還自仆。前身現宰官。初服互韋布。榮辱判俄傾。貴賤殊朝暮。衆見自不同。而我則如故。浮生元夢幻。豈待黃粱寤。胡爲世上客。汲汲相馳騖。</text>
<title>早發慶安驛</title>,<text>旅枕不能安。蓐食待雞鳴。主人亦早起。向我指去程。出門霜風冷。入谷晨霧盈。小炬似流螢。濕烟滅復明。亂石若無路。悲泉但有聲。須臾天漸曙。初日澹光晶。露重明珠泫。嵐輕素練橫。艸際鷺影寒。稻隙蛛網縈。却忘行役苦。忽起田舍情。吾家洞陰曲。繞屋溪山淸。陂荷展雲錦。磵松奏風笙。春圃擷嫩蔬。秋畦割新秔。自余事䆠遊。裘葛已屢更。人生有眞樂。不在公與卿。胡爲牛馬走。久負猿鶴盟。行當謝簪組。㱕向南畒耕。</text>
<title>午飯楊根村舍。甞新甚美。</title>,<text>新秔鑿碎玉。晩荳坼挾劒。酉陽雜俎。樂浪有挾釰豆。 松蕈劈肌香。菁菹入骨釅。饞涎已涌泉。大嚼如塡塹。城市少眞味。飢渴况易饜。憶昔侍金殿。賜食殊禮忝。余與諸臣甞蒙恩。侍食于誠正閣。 雕柈珍羞錯。獸樽仙酒豔。添胾御案撤。餘餐近臣覘。侍食時御膳有異味。上或親撤以賜之。食將畢。命注書視所食多寡以奏。 去歲守西郡。厚祿亦久占。公堂設夜讌。高燭吐華焰。甞食丞帽低。寧邊府都務土官從五品。無他職掌。每府使進食。輒來候楹外。一拜而退。 傳盃妓裙豔。榮悴不可常。晩炊寄孤店。顧我徒哺餟。長物卽鉛槧。平生噉虛名。有如恣箕斂。過飮輒思醒。久痞當遭砭。炎凉遞回薄。厥祟頗類痁。方今水潦備。秋事已告歉。山畬粟粒稀。野畦禾穟墊。田家空作苦。糠覈尙不厭。問余獨何爲。盤飧幸自贍。腥膻眼旣飫。菜䔩指更染。酸甘且勿論。一飽均爲僭。莫辭遷謫勞。每飯君恩念。</text>
<title>過月溪</title>,<text>群山忽奮迅。大江合兩派。蒼崖俯深碧。仄逕相縈掛。巖崩艸勢披。水囓沙痕壞。我行方斜日。秋天弄光恠。白雨時飄灑。寒雲遞明晦。西風吹岸樹。落葉如掌大。危途已可駭。神意竟難會。遙看兩三船。掀舞浪花外。不愁高檣欹。但覺輕帆快。寧知蓬底客。望我還如畫。勞生固無別。履險俱有悔。軒皇作舟車。厥象盖取卦。空令後世人。易忽垂堂誡。神農是吾師。辛勤爲耟耒。莫歌行路難。㱕歟理荒穢。</text>
<title>暮入原州 二首</title>,<text>紫翠紛千狀。斜陽轉蕭瑟。沙上返樵稀。烟中飛鳥疾。不識靑山暮。仰觀踈星出。其二微月在我後。瞑色生林邱。村深一犬吠。野靜孤螢流。隔溪踈燈照。方知近原州。</text>
<title>橫城峽民。苦山獸傷稼。結巢樹上。晝夜警守。感而有作。</title>,<text>峽民事火耕。薄田在窮谷。深榛拓菑翳。庶艸開荒鞠。斸此再易地。成彼千夫牧。縱橫作區畒。高低散禾菽。斜塍蛛布網。密穗蠶聚簇。全家待一飽。日望千山麓。今歲多秋雨。山菓亦不熟。飢熊厭舐掌。嚵豕窘充腹。黃昏試獨來。白晝呼群族。齧黍如齧蒭。勢甚風雨速。計窮方自謀。豈知農人哭。所嗟終歲勞。將無數月蓄。同隣共約誓。守畒相警逐。苫覆費葦茅。結架依松槲。危柯響鈴鐸。暗叢施鋒鏃。朝學山猿挂。暮與林雨宿。哀女爲小人。義當田功服。食力誰不然。乘危爾所獨。天心重稼穡。未忍甘暴戮。多麋聖亦書。祭虎禮非黷。窮黎何罪辜。惡獸更蕃育。無乃憫衰漓。淳風返搆木。但思邃古世。未聞糴民穀。穿穴生簿書。低昂任斗斛。細利競錐刀。苛政恣鞭扑。玆害未决癰。其痛劇剜肉。徒令俗自美。或恐計已蹙。惟願皇天慈。屢降豊年福。三春勤鉏犂。十口繼饘粥。木處雖恂慄。無異卧華屋。</text>
<title>宿安興村</title>,<text>瘦馬不肯前。暮投安興村。山深畏虎狼。居人已掩門。槲皮編作瓦。松膓劈爲藩。東簷芘鷄犬。西隅繫牛豚。於焉共寢處。戢戢養兒孫。生長地罏邊。不識衣與褌。老翁六十餘。言貌樸且敦。延客坐煖堗。喚婦具夕飧。竈下聞器聲。松燈耿破昏。五廬白塔西。蕭洒謝塵喧。花欄望明月。竹窓迎朝暾。淸賞卷軸橫。古氣罍鼎蹲。有此不暫安。歧路苦馳奔。今日向窮谷。幸借一宵溫。媿君板屋下。偃昂樂意存。</text>
<title>山下六七里。有一溪亭。淸幽可愛。石上題曰訪道橋。意其有隱居者。</title>,<text>虛亭鎖林霏。四顧秋山暮。石瀨鳴未已。木葉落無數。不辨烟外村。但見松下路。應有隔溪人。抱琴自來去。</text>
<title>過嶺</title>,<text>不咸裂南支。千里一奔騁。勢欲障大海。布置未暇整。衆山不相讓。萬像各自逞。群龍幷矯尾。怒馬忽振頸。樅樅簴樹羽。蹙蹙裘挈領。傲兀天爲黨。逡廵日廻景。偶有一罅隙。或聚小閭井。自古要荒外。別開薉貊境。䧺哉漢武帝。威畧海隅靖。彭吳穿道來。南閭歀塞請。遂同內服視。庶爲遐土幸。禹跡雖未曁。周禮尙可秉。曷不期一變。棄擲在俄傾。李氷鑿三峽。梅鋗通五嶺。至今蜀粤區。文物華夏倂。聖人欲居夷。此意誰能省。漢書。彭吳穿薉貊。朝鮮置滄海郡。服虔曰。薉貊在辰韓之北。高句麗沃沮之南。東窮于大海。按今江原道嶺東西卽其地。</text>
<title>觀高麗張良守賜第牒</title>,<text>有客黧而髯。淸晨杖策至。長揖道姓名。危坐探衣袂。蔚珍海上縣。素無簪纓系。乃祖張樞密。良守官至樞密副使云。 大顯高麗世。少年遊京國。一朝取科第。靑雲遂展步。金紫竟躡位。當時賜第牒。十襲傳後裔。聞子頗好古。聊欲相誇示。開帕錦坼紋。展軸紙生毳。盤屈墨光黮。錯落硃印細。牒上安硃印數顆。而文不可辨。 文準皇宋式。號塡泰和歲。牒式畧倣宋朝。後署泰和五年乙丑四月。盖用金源年號。 數行幅尾書。筆法尤詭異。蟬聯五宰輔。幷署平章事。牒末有參知政事王。同中書門下平章事任崔奇崔。五人俱不署名。意爲知貢擧者。字軆非隷非楷。亦頗不類。 門望略可辨。名字誰能記。吾聞三代法。取士德行藝。後世崇科目。人物日衰敝。偏邦少全材。籲俊當隨器。安用較雕虫。空使困良驥。弊源自中葉。厲階卽雙冀。高麗睿宗用雙冀言。始行科事。 請看牒中人。早捷三塲試。功業雖未詳。富貴眞得意。倐忽彈指頃。盡付東流逝。惟有一品孫。逢人謁新刺。王禹儞有一品孫。鄭昱詩。 矧我樗櫟姿。甘爲匠石棄。徒招識字憂。苦受造物戱。旂常與鍾鼎。已自非素志。今更遭困踣。竄身滄海際。秋深瘴霧昏。地卑篁茆翳。靜言思厥咎。揔由一第累。雖復噬麝臍。無因救猩醉。幸餘文墨緣。眼見前代字。題詩作掌故。放筆還長喟。</text>
<title>宗人邁寓居砥平。聞余至。三訪謫廬。感懷贈詩三首。</title>,<text>謫居無舊識。吾宗忽相見。外家龍門裔。流落在玆縣。歲晏尙披褐。寒風慘顔面。自言少失學。未敢辭貧賤。望我作高官。牙纛照畿甸。幸托先祖孫。要爲鄕里羡。何故反蹭蹬。遭此嶺海譴。我聞發孤笑。謝子情眷眷。人生百年內。誰不懷珪弁。升高易顚隮。涉險多絓罥。幽幽峽山裡。有土頗沃衍。屋後松林密。門前溪水濺。我䆠固不達。子耕且莫倦。其二生理苦艱難。窮山暫寄跡。傭人二息田。山田一時所耕。謂之一息。 親手剪荊棘。爲彼數口食。罄此十指力。新穀旣登塲。未足充甔石。婦本農家女。布葛麁能織。今歲木綿荒。竟畒無一摘。飢寒乃吾分。倖免非良策。惟恐里正來。叩門催秋糴。常恠仕宦人。輒說躬稼穡。稼穡有何好。終年但愁色。我今雖在家。無異君被謫。幸得完官租。快若登仙藉。斯言亦有理。忽使余心惻。求榮必見辱。取樂還懷慼。萬事無全美。造物相煎迫。不如且置之。一笑便自適。其三艸露濕衣屨。淸曉到柴門。背後何所携。小童貌如猨。坐定忽慚色。良久始有言。隣家出新釀。不似村酒渾。寒菁採小畦。秋栗拾後園。山菓甜勝蜜。霜林結實繁。但恨時節晩。零落半無存。深峽鮮美味。瑣瑣不足論。念子爲客苦。聊欲佐朝飧。呼奴解筐筥。感君辭氣溫。世人酣外誘。親戚亦寡恩。窮途始相憐。有如葉㱕根。我雖竊寸祿。未甞及山村。今日媿此餉。物微意彌敦。相對一擧酌。茆擔共負暄。</text>
<title>秋初。求佳菊而不得。謫舍偶有數本爛開。客有言黃花笑逐臣者。遂作贈答二篇。聊以解嘲。</title>,<text>贈菊我本少朋友。耿如孤月晨。時與卷中人。交道托以神。襟懷雖相照。談笑無由親。徒然增悵想。畢竟非好因。聞君抱貞姿。淸介出俗塵。願言接高風。邀作座上賓。胡爲避逃我。妄擬商皓倫。今朝忽相逢。乃在秋磵濱。勁節凌寒霜。孤標照高旻。羇愁便如失。所幸得芳隣。但君多傲態。含笑見逐臣。虞卿善急難。子桑能救貧。窮途節義見。此事今無人。君又作冷眼。恐傷君子仁。交淺忌言深。我獨披情眞。儻子不遐棄。傾盖自今辰。菊答君子不忘交。古人貴下士。聞君頗讀書。庶幾知此理。燦燦洛陽園。滿園千紅紫。君方逐蜂蝶。飛舞春風蘂。孤芳忽自衒。能得一回視。我性本耿介。獨立霜雪裡。遂得傲之名。其實亦偶爾。靈均行澤畔。淵明卧栗里。是皆窮餓人。我猶稱知己。塵世少開口。甚或河淸比。而我獨不然。中和發外美。持此好顔色。與人相慰喜。謫仙非長者。醉語輕嘲毁。君今又見猜。無乃內自恥。磊磊磵畔松。歲寒堅素履。君心苟匪石。我交當如水。</text>
<title>醉後偶成</title>,<text>茅齋坐讀書。村童來聚觀。田家穫新。我亦倚窓看。書好汝不知。稻熟吾不餐。聊爲視聽新。相與一開顔。物情固如此。浩歎秋風前。悠悠去來今。了此百年身。去者空悵想。來者妄跂延。誰將眼前境。所遇能自安。非徒賤慕貴。亦或富羡貧。向平猶未達。辛苦入名山。我方爲遷客。甘受衆人憐。榮辱兩茫然。一醉良足歡。</text>
<title>嘲畵史</title>,<text>近有一郡守從人乞畵。其人偶作陶淵明㱕去來圖。守以爲風已去也。大怒拘而笞之。客有道其事者。戱書此詩。淵明是拙士。未聞通吏事。彭澤八十日。但飮秫酒醉。終然賦㱕去。諒由素餐愧。豈若今世人。所在稱循吏。非無好田園。欲㱕民不棄。何物妄畵史。錯解乃公意。畵者必肖物。不然畵則僞。畵花當染朱。畵艸當抹翠。枯木與瘦竹。秪可供墨戱。作畵昧畵趣。扑汝汝勿恚。</text>
<title>元生送芥菹</title>,<text>綠芥抽新莖。霜根削如玉。葱芽切嫩白。椒氣助微馥。山家作凍菹。美味冠衆䔩。寒厨致一罋。氷蹊走老僕。登柈頰先香。動箸指忽速。平生學咬菜。近日甘脫粟。漸令腸胃安。已與牙齦熟。鮮肥豈不佳。淡薄眞所慾。從知薑桂性。養自藜莧腹。囚山儻能脫。㱕田行且卜。乞得君家種。移向黃溪曲。手鋤數畒荒。坐待秋雨足。差可配巢萊。庶免譏何肉。</text>
<title>題陳洪綬畵 二首</title>,<text>艸虫艸虫産艸間。形質何細瑣。或在葉底跳。或在花上坐。通身具艸性。生氣流婀娜。吾聞柳州語。天地大苽菓。人生於其中。亦是虫之裸。靜想造化心。如蜂祝類我。何不踐厥形。物理寧偏頗。老陳寫此紙。竗趣入幺麽。我作如是觀。戲言無不可。蝴蝶莊周化爲蝶。物我視同彙。猶復詆儒墨。放言多觸諱。蝶雖有美髯。未脫脂粉氣。但尋香處嗅。翾飛弄春卉。何好亦何惡。一言了無謂。似得保身要。自許知道味。豈識簷間蛛。吐絲張經緯。語默俱不可。得失竟何旣。請問畵蝶人。此意君會未。</text>
<title>余近欲止詩。季弟韶九有詩來示。遂和其韵。</title>,<text>吾身似轉丸。遇坎止則止。一卧便無事。閉門空山裡。君詩破天慳。綽約如處子。遂令病維摩。生此大歡喜。艸芽被雨動。水波因風起。得句本不期。偶然成文理。應物輒隨緣。引興非由己。欣戚都妄耳。姸醜俱哿矣。世事若秋水。四顧迷兩涘。閒中送一日。忙處敵千祀。再疊林花凈色相。水鳥閒容止。斜陽似畵圖。照影淸波裡。幽澹比高人。皎潔想公子。何曾適適驚。有若沾沾喜。綠漪靜可鑑。微風湛不起。我亦忘機者。偶坐觀物理。花爲我平生。鳥爲我知己。佳朋兼得之。所願良足矣。無何是吾鄕。從此問津涘。寧紉芳蘭佩。肯饗爰居祀。</text>
<title>銀㙜上元對月。贈伴直南元平公轍。</title>,<text>皎皎新年月。流光入禁省。林木散淸華。殿宇生虛靚。眷言同舍友。惜玆良夜景。願將氷壺潔。聊此素心耿。</text>
<title>玉溜泉侍讌。承命恭賦。</title>,<text>癸丑暮春之卄日。上召諸近臣。賞花于禁苑之玉溜泉。崇朝適有雨。上欲退卜他日。聞諸臣旣會。因以步輿御籠山亭。諸臣分坐太極淸漪逍遙諸亭。林雨滴瀝。磵韵琮琤。旣宣酒食。命依晉人蘭亭故事。各賦一章。臣書九進五言十韵。時景屬韵陽。佳氣滿漢甸。池蘌紆宸矚。艸木被聖眷。華舘頫窈窕。玉流翫回轉。微雨靄方集。光風晩更扇。澗葩紛馥郁。林綠始葱蒨。卷阿懷德音。洛水承嘉讌。飛觴徵舊禮。授簡會群彦。跡卑恩倂洽。地嚴勝亦選。寔爲隆和樂。匪忽戒遊衍。陳詩頌煕運。才拙媿芬紛。</text>
<title>夏日登寒碧樓作</title>,<text>出郭謝塵囂。登樓憑遐想。山雨忽飄洒。溪風始浩蕩。嘉樹貯夏凉。脩竹競晩爽。俯臨平疇綠。仰觀霽景朗。叨守大藩地。幸値年穀穰。亮乏及民惠。屢獲欣心賞。觴咏有眞趣。絲管寫新響。素餐良所愧。冲襟庶自養。</text>
<title>寧海謫舍。疊昨年寒碧樓韵。</title>,<text>榮辱本外至。欣戚俱妄想。此地竟何許。雲海正𣾘蕩。安坐便吾鄕。羇懷亦蕭爽。長空送皓月。照我戶庭朗。聊同田父飮。樂玆畏壘穰。雖無絲竹娛。擧眼卽淸賞。起步風松影。卧聽秋濤響。於焉寄天游。浩氣眞可養。</text>
<title>太學銀杯詩。承命恭賦。</title>,<text>戊午季冬。上召太學諸生。試藝于庭。以內府銀杯宣法醞。銘其腹曰我有嘉賓。俾藏之太學。因推原易象。作爲訓辭。申命侍臣曁諸生各颺其言。左承旨臣書九献五言詩一章。聖后立民極。至化方溥博。流行二儀間。與道相酬酢。藹然生國盛。允矣君子樂。呦呦在野鹿。宵雅有深托。中心式惠好。錫汝以康爵。絪縕釀太和。一氣煽槖籥。風雷所鼓潤。淵魚自飛躍。有如群飮河。隨意各斟酌。恭聞制器象。大易垂矩矱。淵衷默契悟。訓辭何灝噩。物理旣昭著。神功在冲漠。群黎偏爲德。洋洋頌聲作。</text>
<title>途中紀興 五首</title>,<text>征車且緩驅。路轉靑山曲。殊方節候晩。麗景紛盈矚。林薄帶餘斑。川原藹新綠。於焉暢心目。莫使㱕程促。軒冕豈不貴。衰懶已知足。悠悠此行邁。勝彼名纏束。其二四野耒耟出。耕播及春闌。民生當食力。豈敢辭艱難。田頭罷午饁。人牛相對閒。焉知沮溺輩。而不在此間。新畬正可斫。我亦懷故山。胡爲事形役。垂老未暫安。其三前隊出林坰。後騎飛黃塵。歌吹動里閭。夾路看朱輪。豈是舊相識。邊俗重王臣。昔賢病素餐。所貴非簪紳。我今偶啣命。來見浿西春。八載在廟堂。愧爾耕鑿民。其四邊郡豪俠兒。力挽五石強。躍馬臨荒磧。撫釰視天狼。此輩苟善用。一死報明王。要當激意氣。不必憂封疆。君看車與崔。大義日月光。奇材遇時見。往往出尋常。其五父老自何至。遙自藥山城。憶曾叨郡紱。歲月今幾更。去遭鞭鐙截。來見酒食迎。實慚淸凈理。枉荷淳樸情。擧手謝諸君。㱕歟事蠶耕。雖乏桐鄕愛。余亦思遺氓。</text>
<title>左峴城 有東林西林二城</title>,<text>東林旣窈窕。西林復嵯峨。層城亘粉帶。仄徑盤脩蛇。自古關防地。經畫信森羅。但見開百雉。未聞走六驘。時淸壯士閑。戍樓空枕戈。昇平念艱虞。廟略當如何。</text>
<title>良策舘</title>,<text>野舘駐行旌。登樓春日暮。喜玆得佳境。稍復屛塵務。娟娟松間月。熒熒花上露。夜色生虗明。泉聲寫韶濩。悄然倚孤枕。淸夢亦屢寤。沉吟邱壑想。惆悵關塞路。</text>
<title>曉星嶺</title>,<text>躋險苦未易。春風逗征旆。身行萬木巓。目極飛鳥外。俯挹三江小。橫跨數郡會。遙看西盖馬。韓百謙東國輿地志。以妙香山爲西盖馬。 縹緲出雲靄。偉哉徐侍郞。拓玆疆域大。安得如此公。永使民國賴。麗初。安州以北。沒於女眞。徐煕始爲拓土置郡。</text>
<title>箕子墓 三首</title>,<text>兎山高崔嵬。上有父師墓。新雨麥正秀。我行屬春暮。祠官肅前導。下馬松間路。古閣丹靑暗。斷碣苔蘚聚。徘徊久不去。悲風生四顧。惻怛千載心。悵然起遐慕。其二鳴條與牧野。等是龔天罰。如何有夏世。未見一苦節。三仁各自靖。聖賢有餘烈。慘憺君臣際。悽愴去留說。須知陳範意。不愧夷齊㓗。再拜復長吟。感激中膓熱。其三不有夫子東。吾其左袵哉。永懷罔僕志。端爲避地來。遂令衣履藏。託此空山隈。傳聞或異辭。群疑邈難裁。史記索隱。箕子墓在梁國蒙縣。 豈是朝周日。白馬竟未回。往事劇蒼茫。滿壑松聲哀。</text>
<title>回瀾石</title>,<text>斷崖忽千尋。倒影入寒碧。根蟠厚地裂。勢合元氣積。色留媧皇鍊。皺費巨靈劈。特立幾萬古。意與狂瀾敵。始知勁直姿。亦仗造化力。我欲一長揖。匪徒南宮癖。</text>
<title>由靑石洞。入大興山城。</title>,<text>忽聞潺湲響。已知入山處。一徑皆樹色。終日但鶯語。巖谷窈而深。漸與人境阻。飛湍乍喧豗。群峰競軒擧。從玆事幽討。遂復銷塵慮。之子期不來。臨風更延佇。徐留守入都。有約不至。</text>
<title>甲子六月。將赴西藩。滯雨坡山。和陶詩阻風規林二首。將寄斗湖徐相龍輔。</title>,<text>夙駕關河路。緬見山澤居。巖穴信多賢。余胡獨于于。親朋送我行。鞍馬集城隅。雲物變新秋。川潦亘脩途。美彼所懷人。逸興在江湖。勞生豈吾願。垂老計太踈。雖無經濟才。愛物或有餘。持此謝窮黎。出處竟何如。其二淵明一爲縣。欲去便去之。人生貴適意。本與名不期。我今徂西土。積雨無歇時。川陸險且阻。征車淹在玆。儻能撫凋瘵。辛苦亦不辭。但恐此棲棲。終爲識者疑。</text>
<title>和陶詩楚調。示龎主簿鄧治中。將寄海西李觀察性老 存秀。</title>,<text>擧世工俯仰。我拙君亦然。勖此歲寒操。聊以慰暮年。衆人苦見嗤。無乃性太偏。愚樸寡所諧。上策卽㱕田。朱轓擁節旄。不如借一廛。貧當帶經鉏。倦可曲肱眠。窮達有定分。豈爲浮榮遷。惟將好心期。獨契千載前。紛紛毁與譽。起滅若雲烟。身困道始亨。君請視昔賢。</text>
<title>甞芹甚美。戲示李君。</title>,<text>日食費萬錢。把箸輒彷徨。我無食肉相。困此蔬畦羊。春芹上盤來。美味欣初甞。濯以檻泉流。採自靑泥坊。預知胸膈爽。頓令牙頰香。誰云物微薄。亦可献君王。書生有食籍。罋虀猶未甞。徒抱葵藿性。久致杞菊荒。此味舊所識。如客始還鄕。乃知貧賤交。到老最難忘。</text>
<title>送秋日作</title>,<text>志士常悲秋。秋㱕悲更深。四時相代謝。俛仰成古今。愴矣牛山景。凄絶雍門琴。君子貴知命。素履良所欽。寒華殿衆馥。危葉守故林。莫愁霜雪至。葆此百年心。</text>
<title>暮春。同從侄敎永及隣老數人遊南川。以綠陰幽艸分韵。得幽字。</title>,<text>會心不在多。出門溪水流。散策尋荒榛。得此小西邱。巖花吐餘馥。汀艸弄新柔。鳧鷺乍回翔。龜魚競沈浮。披衣惠風集。藉地輕陰留。飮和神自適。玩芳意轉幽。眷玆時物變。感彼年光遒。逝川無緩瀨。頹景不停輈。歎衰諒未達。惜往宜自謀。惟當對美酒。一酌寬千憂。</text>
<title>尹郞士聞 庭一 有志于學。書此勉之。</title>,<text>百年難再得。日月跳雙丸。膠擾利與名。誰復放眼看。愛君英竗質。氣味如春蘭。頗能嗜墳素。誓不負儒冠。千里肯相訪。歲暮風雪寒。山窓共伊吾。孤燈耿夜闌。愧我頭今白。久懷榮木嘆。猶將一勺蠡。妄測滄海觀。煌煌六經中。有此天地寬。至樂諒斯在。外誘寧足干。况生洛閩後。萬理析毫端。游夏所異聞。我幸得其完。苟能志正鵠。舍矢良非難。如行九軌涂。六轡鳴和鑾。願言惜芳齡。努力事硏鑽。佩服先聖訓。要求心所安。會見北溟魚。直上扶搖搏。</text>
<title>哀道殣</title>,<text>春風定何物。浩蕩不可名。陽和鼓群動。所遇皆發生。窮壑雪漸消。平原艸已崩。林巒改舊容。禽鳥有新聲。萬類欣自得。見此天地情。念彼溝中瘠。獨非同胞氓。黃壤莫肯受。白日尙遺明。乃知位育功。始自南畒耕。堯湯豈不仁。雨暘猶隔並。安得調元化。枯槁亦敷榮。</text>
<title>題郭胤伯八分墨刻帖。胤伯名宗昌。華州人。崇禎間諸生。</title>,<text>結髮頗嗜古。奇字學三蒼。禹碑傳岣嶁。周鼓自陳倉。寶鼎訝沈淪。片羽知文章。旁流及分隷。金薤堆琳琅。神品數孔廟。逸蹟搜郃陽。論漢隷者。以韓勑造孔廟禮器碑爲神品。曺全碑。萬曆中得之郃陽地中。 爰逮黃初際。典型猶未亡。魏受禪大饗等碑。隷法稍變。而尙有古意。 古人出自然。規矩合圜方。每於樸拙處。工妙不可量。後世趨媚麗。軆勢殊漢唐。字畫雖小道。鑑別在毫芒。晴窓試柔翰。閑坐檢蠧箱。粲然數幅書。咫尺騰輝光。細搨蟬翅薄。纖波隼尾長。刊落開元肉。咄咄逼中郞。摩挲眼忽明。名姓辨郭香。漢西嶽華山碑。遣書佐新豊郭香察書。 昔讀蒙叟詩。二士盛推揚。錢謙益詩。關中汲古有二士。郭髯趙崡俱嵯嶬。 淹雅松談史。辛勤石墨莊。郭所居。有松談閣。著金石史二卷。趙著有墨鐫華八卷。俱傳于世。 觀其所論述。歐趙可雁行。眞賞得神解。臨摹亦精良。此紙五百年。那不敵圭璋。甞聞漢六經。鏤石樹黌堂。零落鄱陽刻。寂寥東觀藏。漢熹平石經殘字。見宋黃長霄東觀銓論及洪适隷釋。洪又重鐫于蓬萊閣。與今經典。多有異字。 誰能復書丹。萬世垂煌煌。髯兮骨亦朽。筆法徒渺茫。抱卷三歎息。題詩索枯膓。</text>
<title>樓院道中。遇大風雨。暮至金谷。仍成長句。</title>,<text>萬丈峰前日欲暮。羸驂短僕愁行路。殷雷動地風怒號。黯淡不辨樓院樹。當頭雲葉似潑墨。龍公手决銀河注。森如萬弩共激射。驟若陣馬爭奔赴。少焉勢過聲漸收。昃輝更自遙岑吐。村墟四望靜人烟。木末時聞飛瀑布。黃茅一笠映谷口。崩橋絶壑紛回互。楓林岸幘解煩襟。醉顔猶滴枝間露。晦明變化在須臾。翠嶂丹崖宛如故。眼前世事徒紛紛。覆雨翻雲那足數。</text>
<title>有客見余墨詩。贈以湖筆十枚。求詩甚勤。戲作以謝。</title>,<text>詩不能窺鮑謝境。書生暴富眞天幸。隃麋片玉初献琛。中山諸毛爭脫穎。棐几淸晝絶纖塵。硏磨揮灑如有神。長槍大釰竟安用。蒼壁玄圭匪所珍。故人投贈意彌重。寄報瓊琚仍接踵。如魚出膏以自焚。墨已成池筆成塚。請君且莫索高價。我豈因人求熱者。黃公墩下好林泉。掉袂歸營茅一把。自是識字耕田夫。葦管竈煤亦可書。固知破硯磨不出。且把耒耟治新畬。</text>
<title>寒林雙雀圖。戱爲李懋官作。</title>,<text>懋官博學工詩。素不曉畵。偶得精楮佳墨。畵寒林雙雀。妙有生趣。余題范石湖詩群雀歲寒保聚。兩鶉日晏忘歸。艸間豈無餘粒。刮地風號雪飛。語之曰群雀能保聚安穩。兩鶉則鹿鹿營食於風雪之中。至日晏而忘其歸。盖喩貪得而不知止。士君子寧爲雀之保聚。無爲鶉之忘歸。懋官歎其興寄深切。余乃作此歌。以證他日偕隱之約。若因此而遂謂懋官眞能工畵。則非知懋官者也。海東畵家幾名氏。我欲續撰南宮史。前有金湜後李澄。花竹翎毛稱絶技。寫生佳處識者稀。紛紛院軆徒爲爾。誰能畵此野田荒。眼前突兀東隣李。乃知詩人卽畵師。偶然遊戱前身是。日本名紙鷄子滑。高麗貢墨鴉光紫。明窓點染入三昧。忽見雙雀毫端起。正翹側刷態各殊。宛若飛鳴秋樹裏。君看此畵豈是畵。酒氣書香流十指。莫將風格比徐煕。肯敎題品煩李廌。我今說詩能解頤。古人寄記多深旨。况子偕隱宿約存。張南周北差可擬。安得相從窺妙訣。携手他年卧田里。爾雅經外注蟲魚。農作圖中把耒耟。王維有農作圖 鷦鷯一枝足自安。歲暮天寒知所止。寄與沙鷗尋舊盟。洞陰春色迷桑梓。</text>
<title>雨中和懋官見寄之作</title>,<text>春天漠漠雲四起。卧聽簷溜鳴不止。故人貽我雨中詩。夢想江湖自此始。來詩有莞爾江湖思之句。 聞說三洲新漲生。綠波靑嶂如鏡裡。柳絮時節河豚肥。櫻花落後鰣魚美。浮家泛宅亦復佳。爲買扁舟小於履。茶竈筆床載蓬底。起居飮食具妙理。平分身世寄釣徒。笑看萬事齊一指。菰烟蘆雨渺茫間。來往中流興何已。誰爲襲美誰魯望。不須更辨吾與爾。我今題詩作左券。何處無此數篙水。</text>
<title>送李懋官隨蕉齋沈丈念祖入燕</title>,<text>李生三韓之布衣。讀書十年人不識。閉戶孤吟茅屋底。出無車馬家四壁。獨有豪氣隘九州。每思壯觀凌八極。沈侯賢者能愛士。一日西遊天借力。君不聞新羅賓貢崔侍御。少年去應淮南辟。又不聞高麗宰相李仲思。久作燕山幕府客。桂苑詞賦至今傳。櫟翁詩律元無敵。曺張朱趙盡勝流。吳越岷峨遍奇跡。我謂諸公亦偶爾。生不逢時更可惜。崔爲高騈從事。集中詩多與顧雲，張喬，曺松諸人相唱酬。李從忠宣王入燕。所與遊者如姚燧，閻復，元明善，趙孟䫍，朱德潤輩。皆一時名士。二公又甞遍遊吳蜀。東國文人周覽天下者。無如二公。然崔則値唐末運。李則身際胡元。俱非盛世事也。 今朝別君漢陽城。杏花將落桐花坼。戎衣氊笠換急裝。白面走向金臺側。春風舟楫馬訾水。笑指衣帶裂區域。左臨渤澥覆坳堂。右挹巫閭堆拳石。幽營自古是邊隅。文皇定鼎非長策。遂令神州易陸沉。遽看銅駝立荊棘。易水長城一局棊。眼中翻愁四海窄。回頭蒼梧叫虞舜。欲醒天醉那由得。不見遺民顧魏輩。顧炎武，魏禧。明末遺民之傑然者。 悲歌誰與開胸臆。請君且莫笑古人。後人視君今猶昔。嗚呼。丈夫不得志四方。早歸來南山之南北山北。</text>
<title>仲牧寄示除夕詩。自傷其孤苦。詞意甚悲。讀之潸然。遂書此以慰。</title>,<text>昨日思君坐夜闌。今朝見詩摧心肝。莫道天翁於汝薄。有兄如吾差不惡。人生五十已過半。來者詎堪長把玩。削平幽憂付杯酒。從此相逢開笑口。</text>
<title>歎落花</title>,<text>皇天布陽和。百花皆含胎。東園桃李矜顔色。倚賴春風競先開。忽聞昨夜雨聲急。驚紅積素被靑苔。餘香香地誰復惜。雌蝶䧺蜂亦不來。獨有看花叟。笑撫孤松雪滿首。䄵䄵歲歲幾春光。但願長對樽中酒。人生得意且莫誇。君不見樹頭花。</text>
<title>聾齋從叔 靑 以李丹陵 胤永 虛亭秋瀑圖見贈。作歌奉謝。</title>,<text>大斧小斧蒼崖劈。中有一道飛泉直。楓樹蕭森艸閣寒。闌干四圍明秋色。畵松畵石豈無意。不著人物眞遊戲。借問作此者爲誰。丹陵處士今淸閟。倪雲林作山水小景。多不畵人物。所居有淸閟閣。 丹陵山水四郡東。一夢曾向仇池通。千嶂萬壑水精域。海嶽硏山兒孫同。丹陵甞夢丹陽山水盡化爲水精。因名其居曰水精樓云。 幻境因與畵境遇。指頭颯沓烟雲赴。荊關董巨且莫論。落筆要寫胸中趣。吾宗好事世無兩。贈我此卷當眞賞。不見當時盤礴人。尺紙空勞名山想。桃花自落水自流。武陵本非神仙儔。他䄵擬着幾兩屐。畵中亭子無恙不。</text>
<title>誠之書屋。見家藏古琴。感作長句。</title>,<text>琴爲先祖靖孝公所藏。手書一詩于其腹曰。玉軫松風逈。金徽竹露侵。莫令彈古調。世路少知音。墨光至今鮮新。緯蕭堂前秋日凈。圖書四壁相輝映。就中一物眼最明。十指摩莏感淚逬。河間禮樂世所賢。文采風流尙可傳。秘蹟題籤分甲乙。賜書揷架盈三千。工師斲琴三尺強。玉軫金徽爛生光。妙製不肯讓雷氏。異材豈必待中郞。窈窕池㙜北山畔。翠虬蟠屈朱華攢。靖孝公陽德坊舊第庭。有古松蟠屈可愛。鑿池種荷。名亭曰凈友。宋文正公爲之記。 一曲猗蘭手自彈。月下時聞孤鳳喚。當時撫弄定有思。高山流水聽者誰。爾來人事重堪歎。詎識昭文有成。舊物飄零在山村。百年手澤今猶存。檀槽黯淡飛塵集。朱絃寂寞淸音呑。吁嗟汝曹忝厥裔。服襲先訓承嘉惠。傳家忠孝幸勿替。一琴那足論人世。故里桑梓聚群族。有兒分授一經讀。出事明君退力田。豈弟應爲神所福。物亦與人相始終。永保用之貽無窮。小子述德繼遺什。歌罷謖謖來松風。</text>
<title>三釜淵瀑布歌。示同遊兩弟。瀑在龍華山口。上有三淵金公遺址。</title>,<text>君不見三淵翁白頭遯跡華山中。胸裡靑霞鬱奇氣。始信文章窮乃工。又不見三釜瀑天造地設輸全功。雙崖中坼巨靈掌。削成翠壁蟠雙穹。峽水奔崩不可禦。飛流倒瀉垂長虹。鯨魚噴雪海濤立。蛟龍挂雨雲氣濛。下爲深潭渟黛綠。四顧蕭颯生寒風。我來看瀑携二弟。淸秋路入東州東。石門下馬將落日。霜林的歷明丹楓。倚醉放歌才力薄。欲繼高風嗟道窮。安得淵翁長在世。追隨杖屨開愚蒙。吁嗟乎淵翁不作吾已矣。三釜之瀑何其䧺。</text>
<title>雪後獨酌。戱邀仲牧。</title>,<text>朝日曈曨快雪晴。滿園艸木生光晶。寒梅皎㓗纔吐萼。凍竹踈瘦猶作聲。却愛長身兩松樹。偃蹇玉立誰敢爭。梅妻竹友吾臭味。况有髥朋同志氣。閉戶僵卧莫相嘲。得此嘉賓差可慰。麴生風致尤逸群。勸我細酌顔微醺。自笑筆態漸豪放。始覺書香稍氤氳。此中有趣媿獨享。火急題詩報卯君。</text>
<title>春日陪判官族叔 素。看花曺園。同遊者德柔，叔典，族弟誠父 行九 及吳士惇 叙常，士默 淵常。分韵各賦。得山字。</title>,<text>酒無聖賢皆堪醉。詩如曺鄶不須刪。十載看花雲㙜下。舊時年少非朱顔。竹林步兵眼長白。擧杯兀兀當靑山。二妙文彩連雙璧。落筆箇箇鳴瑤環。封胡遏末亦競爽。麈尾橫斜松石間。欲雨不雨春陰薄。西峰落日近可攀。人生未宜輕今夕。我且長歌君勿還。過眼韶光一飛鳥。餉此四美天所慳。曺家園裡花滿樹。主人出去花自閑。昨日臙指今日雪。重來應笑鬚毛斑。</text>
<title>題林生水禽圖</title>,<text>一鷺高飛不相待。一鷺將飛意已改。身閑心苦莫漫猜。水濶天空任自在。洲渚蕭寒夕照合。鵁鶄鸂紛來集。蘋葉浮靑蓼花紅。付與汝曹恣唼喋。林生作畵有餘旨。眼前忽此秋江水。鷺乎鷺乎且莫飛。黃鵠一擧當千里。</text>
<title>柳君來問疾。因誦近作。次韵以謝。</title>,<text>病夫全忘人世事。空餘拄腹好文字。閉門獨卧梅樹前。肯許俗物來敗意。四十頭臚遽加許。閑人秪合閑處置。長安米貴豈足憂。餐經酌史居亦易。官是麁材尙不堪。詎敢復夢三刀刺。但得如君數相過。不學鄭莊勞驛騎。</text>
<title>大關嶺。望見海上雷雨。</title>,<text>碧海磨出靑銅鏡。炫熀落照迷眼花。俯視長風驅急雨。半空明滅玄雲遮。兒啼隱轔響疊鼓。天笑閃爍飛金蛇。老龍起舞弄鱗鬣。巨鯨奮擲搖鬚牙。水神海恠競奔走。銀濤澒洞無畔涯。物性變化誰能測。天意蒼茫秪可嗟。我來塵土今幾歲。靑鬢朱顔减韶華。偶向蓬瀛窮出日。綠章飛奏虛皇家。先遣陽侯淸大道。催檄群仙排早衙。絳節霓幢擁瑞雲。珠宮貝闕開晨霞。若不親乘琴高鯉。定應直泛張騫槎。回笑人寰烟霧裡。一枕黃粱日正斜。</text>
<title>觀日出</title>,<text>海萬里天四垂。黃道開火輪馳。霞絢斕雲陸離。百神衛群靈隨。駕蒼龍導赤螭。羲曁和執兩綏。行蜿蜿若有期。轉上虛空曾不疑。自從天宇始靑歲。杜甫雜文云石鼈若放。神乎始靑之天。 幾回來往誰能知。小兒夸父不量力。汗流赤脚猶相追。陽烏三足果安用。可以棲息榑桑枝。胡爲踆踆逐顧兎。出入海底無休時。願爾從今飛且止。中天瑞旭舒而遅。献我君王萬歲壽。太平民物長煕煕。</text>
<title>暮至蔚珍徐姓人家</title>,<text>枳實靑黃照籬落。山家日暮噪寒雀。屋後橡林始收栗。崖底蜂房新割藥。嶺東人謂橡實曰栗。蜂蜜曰藥。 老人耕鑿在深村。十年足不到縣門。却有兒孫能識字。已看滿壁塗鴉痕。</text>
<title>九月十四日。聞量移砥平。行至十二嶺。忽憶前年是日自寧邊入香山。暮宿新興舘。感成長句。</title>,<text>去年足蹋烟霞窟。新興舘裡看明月。今年疋馬走嶺東。野店又見黃花發。黃花隨處自顔色。明月照人無南北。我將何物答秋光。惟有白髮難拋得。人生一落小海左。是日卽余生朝。北史。百濟西有小海。 百年意氣眞困挫。靑鞋布襪遍域中。猶是區區蟻旋磨。况復光陰日奔馳。歘忽蒼狗變白衣。但敎雙丸黏空在。不辭孤蓬逐風飛。先生此言亦遊戱。對月看花良未易。莫問地角與天涯。且向前村謀一醉。</text>
<title>新羅金生白月棲雲碑歌。贈榮川沈侯 喜永。</title>,<text>金生筆法古所無。當時擅名凌歐虞。崇寧待詔鑑賞殊。右軍眞蹟空驚吁。金富軾三國史。崇寧中。高麗使洪灌。以金生書示翰林待詔楊球，李革。二人驚歎以爲王右軍眞蹟。 棲雲舊搨入書厨。屋漏折釵森步趨。惜哉硬黃妄翻模。神韵少失餘筋膚。此碑爲周顯德五年摹刻。 復有昌林稱幷驅。只興激歎應不誣。趙文敏跋金生昌林寺碑。云雖唐人名刻。不能過之。 卽今銷滅雲烟俱。巋然片石薶榛蕪。何人好事類窃柎。氊裹牛曳煩百夫。後來肉眼眞庸奴。辱以溲渤良非辜。昌林碑已亡。此碑舊在奉化縣。有人曳置郡廨。求搨者日衆。後守苦之。斥爲馬櫪。鑑賞家以無馬蹄痕者爲舊搨。 沈侯六十白髭鬚。爲郡朞歲浦還珠。旅舍淸秋挈觴壺。坐談故事仍胡盧。嗟我嗜古歐趙徒。要持鐵網收珊瑚。細思物理堪嗚虖。誰將定價分錙銖。進或堂皇退泥塗。好惡變換如轉樞。勸君收弆亦太愚。余勸侯收碑入官庫。 更須相對傾美酤。</text>
<title>得鄭文詹 東觀 書。詩以謝之。</title>,<text>硾紙瑩明雪色膚。中有細字如穿珠。故人遙在城南隅。問我謫居平安無。自言前秋使西都。浿上遊宴多歡娛。練光綠波照美姝。降仙明月流金壺。江山到處一踟躕。追尋古跡同搜逋。殷田誰復辨井區。漢鏡久已墜泥塗。平壤爲漢樂浪郡治。萬曆中。闕地得古鏡。月沙李公謂東明王時物。余甞考銘文。定爲漢尙方鑑。聞今已亡。 作書纖悉寄老夫。要使髥秦見醉蘓。憶昔禁林聚群儒。君時少年風骨殊。余與文詹同爲甲辰選講製文臣。 朅來徐步上雲衢。粲若明堂登璉瑚。日騎天閑龍馬駒。玉轡璁瓏纓垂朱。聞文詹拜僕正。 顧我久作澤畔枯。天寒破屋時擁罏。揩磨病眼誦唐虞。余在謫讀尙書。 蒐羅箋注爬荒蕪。人生少壯在須臾。有書不讀胡爲乎。卽今霜雪滿頭鬚。敦詩說禮非良圖。蠶縛春繭亦太迂。蜂鑽故紙何其愚。知君博學古爲徒。此日可惜須看吾。䆠遊雖好亦畏途。不如安坐治典謨。况復家世出公孤。美材終爲廊廟需。遙持報章當盤盂。歲暮襟期應不渝。</text>
<title>啼鳥</title>,<text>茅屋春深花木香。戶牖靜竗延朝光。林鳥似嗔人晏起。百種弄舌聲悠揚。鳩能喚雨最可厭。鵲雖報喜終未詳。群雀窺檐若有訴。雙燕營巢爾許忙。嘈嘈呢呢竟何謂。天籟互發諧宮商。我與沙鷗負盟約。眼見野雞來坐傍。知音不是介葛盧。遭厄眞同公冶長。渠因樂意語自好。我有愁心聽還傷。君不見孤竹岡頭馬上郞。鷓鴣一聲空斷腸。春泥滑滑行不得。猶勝終䄵在他鄕。</text>
<title>三月四日。聞量移楊州。翌曉冒雨發行。暮宿平邱驛。復用前秋蔚珍韵。</title>,<text>我有征輪四角出。旅舍六見龍門月。幾日天晴不肯行。今朝有雨乃催發。丈夫平生須自識。如把盤針定南北。何爲汩汩在泥塗。去住隨人挽不得。繭絲每逐繅車左。駒步苦被長轅挫。一身漂轉江海間。秋往春來驢踏磨。却憶家鄕舊釣磯。細雨斜風一簑衣。如此溪山不歸去。沙鳥見我還驚飛。人生百事小如意。未老得閑尤未易。可笑楊朱泣路歧。莫學靈均問醒醉。</text>
<title>題茅屋春深圖</title>,<text>霏紅疊雪花千樹。乳燕鳴鳩春日午。茅齋低小艸滿庭。兩翁相對誰是主。世間何處無靑山。人生乃有如此間。九陌繁華易銷歇。不如長向圖中看。</text>
<title>明趙忠毅公鐵如意歌</title>,<text>繡花細澁銀鈿古。片錯劫火經風雨。珍重名字趙南星。我來泣向燈前撫。憶曾皇家事轉非。憙宗天子臨區宇。至尊還竪小兒屋。遽使刑餘立門戶。蟒袍玉帶彼何人。五虎五彪方虓怒。尙書矯矯雲中龍。高標屹然頹波柱。海內爭推仲擧賢。床下不受梁松侮。有鐵堅如忠臣志。持作談柄正氣吐。邊城日落秋風起。吳歌乍歇仍楚舞。悲來欲上高臺擊。醉後應將缺壺鼓。手中堪比司農笏。小璫不足腥碪斧。我一想之雙眦裂。百載尙可風聲樹。桑海凄凉物獨存。亦有詞人傳樂府。近人詩選。有作公如意歌者。 胡爲淪落大海東。應厭腥塵染九土。鉤黨禍國啓冦戎。遺民故老心同腐。樓頭葉墮雨響踈。吊公且復篘新酤。嗚呼。安得如此百鍊剛。世間脂韋那可數。</text>
<title>出漢北門。尋僧伽寺。</title>,<text>一逕緣雲上。春山望轉深。時聞何寺磬。獨在數峰陰。過雨添新澗。幽花落半林。微茫臨下界。已足凈塵心。</text>
<title>北漢山城</title>,<text>拔地三峰碧。晴光遍數州。雲中山抱郭。花外水鳴樓。拱衛神京壯。莊嚴佛界幽。得玆林壑美。幸不負春遊。</text>
<title>聞生子 長兒建吉。癸巳十二月三日。生于會賢坊外氏第。後殤。</title>,<text>麒麟天上送。生汝定佳兒。自媿能爲父。翻思克肖誰。懸弧方此日。鼓篋佇他時。不願籝金滿。經書尙可貽。</text>
<title>聞蛬用杜韵</title>,<text>哀吟緣底事。遙夜有愁人。乍入詩邊苦。偏歸夢境親。霜風時下葉。孤月耿將晨。何物非秋意。勞形爾獨眞。</text>
<title>春望</title>,<text>春園時縱目。紅綠自相扶。樹外山光衆。花間墖影孤。片雲當晝在。高鳥入空無。晩向西㙜上。還須倒酒壺。</text>
<title>夏日同仲牧</title>,<text>幽栖甘寂寞。秪愛北窓風。竹密墻陰冷。苔深院色空。花飛殘夢後。晝永小詩中。賴此銷煩暑。閑情與子同。</text>
<title>訪友人東郊別業 二首</title>,<text>喜爾幽栖地。諧吾獨往思。偶同流水到。因與白雲期。松籟吟風細。山光度雨遲。君家如可問。琴酒會相隨。過橋先入望。門柳是陶家。長日棊聲靜。微風釣影斜。麥深交翠浪。荷凈吐朱華。爲近城東路。貧居且種瓜。</text>
<title>秋日過玉流堂</title>,<text>細路穿霜葉。孤亭接磵楓。軒窓開晩照。鞍馬及秋風。樹韵憑虛冷。溪光到底紅。欲看山月上。徙倚石橋東。</text>
<title>鳳麓金丈 履坤 之任新溪。以詩藁見寄。作詩奉謝。</title>,<text>今時陸浚儀。文采世應知。老去方爲郡。公餘尙愛詩。遙將全藁託。多媿後生癡。却憶封緘日。官梅正滿枝。</text>
<title>春早</title>,<text>樹末鳴禽亂。人家暮雨踈。春風如故友。今日到幽居。花意紅全動。苔痕碧漸舒。韶光將滿眼。莫遣酒樽虛。</text>
<title>送朴丈仲美 趾源 歸燕巖</title>,<text>之子懷長往。全家住碧峰。名高還避世。身老且爲農。自笑聖兪鳳。誰嗟東野龍。鬢霜看未滿。應作後凋松。</text>
<title>驟晴</title>,<text>驟晴終不快。餘意在遙天。雙曬翻枝鵲。孤吟抱葉蟬。落霞明倒景。濕地赴輕烟。幸有雲間月。留看此夜姸。</text>
<title>夜聞風雨</title>,<text>淅瀝風兼雨。年光一鳥過。睡從秋後减。愁入夜來多。世事看高枕。心期付短歌。惟聞窓外響。撩亂半池荷。</text>
<title>奉題近菴金丈 尙默 陶山寓廬</title>,<text>夫子金閨彦。胡爲畎畒間。長懷明主戀。聊供野人閑。閉戶春泉響。彈琴夜月彎。謝公非遯世。能復卧東山。</text>
<title>金丈盛說斗湖之勝。將欲移居。勸余同隣。</title>,<text>見說移居地。雲山滿上游。朱陳餘舊俗。苕霅有扁舟。喬木村邊合。長江舍下流。會當操几杖。卜築近淸幽。</text>
<title>久雨</title>,<text>雨入江波漲。雲垂野岸低。俄看孤嶼沒。轉覺近村迷。苔壁蝸成字。茅檐燕墮泥。終知有晴霽。愁絶此覊栖。</text>
<title>晩晴</title>,<text>夕虹能截雨。遙峀返斜陽。高浪聲猶急。歸雲意獨長。樓㙜收暑氣。水木動淸光。便有群鷗戲。平沙烱一行。</text>
<title>樓月</title>,<text>夜深風露寂。凉月滿高樓。沙白疑先曙。江明已近秋。嬋姸眞可愛。寥落自生愁。獨立氷壺裡。謇誰與共留。</text>
<title>送林龍村 配垕 歸鄕</title>,<text>且盡離亭酒。颯然江上秋。西風送歸客。今夜向驪州。行處山迎櫂。吟時月滿舟。知君富經術。叢桂莫淹留。</text>
<title>江樓早起。寄驪上故人。</title>,<text>客枕晨光動。高樓水氣凉。早潮隨月白。秋樹出村黃。避地江湖濶。懷人道路長。扁舟空在眼。直欲泛滄浪。</text>
<title>洞陰山居。與隣老共飮 二首。</title>,<text>每觀陶令集。神會在南村。幸有歸耕地。因開日涉園。林泉知信美。文字共誰論。野老煩相問。欣然對瓦盆。幽事日成趣。愛玆巖壑居。掃苔看墓碣。披艸過田廬。醉後時爭席。閑來自著書。頗能諧宿願。晨夕莫相踈。</text>
<title>宿白雲寺 二首○有僧智緝者年八十餘。自言少從三淵金公遊。</title>,<text>寺從前代久。客到上方幽。不記松杉老。時逢鹿豕遊。泉聲生衆壑。山色滿虛樓。趺坐看人世。菴僧自白頭。合沓楓林色。幽尋逕轉迷。度橋聞磬響。入谷趁禽栖。古墖雲常宿。禪房月正低。匡廬期結社。興到輒扶藜。</text>
<title>思菴朴公墓</title>,<text>廊廟高名在。林泉晩跡奇。江風流逈籟。松月僾幽姿。尙識宗臣像。空傳有道碑。春山聞百鳥。猶似拜鵑時。</text>
<title>李君歸後夜坐有作</title>,<text>明月自佳色。念君行路難。山川征馬逈。風雪弊貂寒。別酒餘前醉。窓梅許獨看。爲憐舊賓客。惟有一任安。</text>
<title>山居喜叔典至</title>,<text>朝日照茅棟。山風開竹扉。展書松鼠落。隱几水禽飛。正喜幽情愜。那堪好友稀。愛君如海燕。偏逐社前歸。</text>
<title>新晴。出漢北門。</title>,<text>舒卷多新態。層峰半是雲。野橋春雨過。溪寺夕陽分。花氣因風至。松聲並瀑聞。誰云城市近。特地背囂紛。</text>
<title>同仲牧陪嘐齋金丈及李京山 漢鎭。遊大隱巖。</title>,<text>林壑誰爲主。題詩憶翠翁。名隨流水盡。事與碧山空。花絮春光晩。琴樽暇日同。相看松石意。抱膝磵聲中。</text>
<title>題圓嶠翁 庶從祖彦烋 新舍</title>,<text>窮巷少人跡。柴門秋樹邊。歲寒猶布褐。日午始厨烟。自以貧爲樂。深知靜者便。蕭然山澤氣。應作老臞仙。</text>
<title>蒼玉屛。訪李參奉 和甫。</title>,<text>澗道通氷雪。行尋隱士廬。窮經忘歲月。盡室寄漁樵。泉老淵源在。思翁杖屨餘。襄陽耆舊傳。誰復續新書。</text>
<title>奉和鄭叔子華 存實 有詩見寄</title>,<text>平生耕破硯。華聞藉京師。絳帳三年學。黃陵七字詩。田園留夙契。書札慰離思。相得非今日。濠梁恨未追。</text>
<title>春日山居 二首</title>,<text>常慕群賢跡。幽居在洞陰。燒畬白雲晩。採藥碧山深。偶有明農志。因成遯世心。高風那敢繼。秪愛卧中林。小雨催春事。山村始百工。葠人栽屋後。魚子種池中。耒耟家家出。泉流處處通。本無遺後計。聊自學龎公。</text>
<title>養疴</title>,<text>養疴仍習靜。秪可作潛夫。長日宜書卷。殘生付藥罏。朋開求仲逕。身入輞川圖。詎敢輕軒冕。稱量問幾銖。</text>
<title>早起</title>,<text>澗寒收曉霧。山凈絶浮埃。空翠紛如積。淸華湛未開。村墟皆畫境。樵牧盡仙才。獨立看踈影。池邊半樹梅。</text>
<title>晩坐</title>,<text>山窓生暮色。西日翳林邱。樵唱遙相應。泉聲靜自流。雪枝低睡雀。烟逕淡歸牛。物外心常寂。聊爲耳目謀。</text>
<title>過東村民家</title>,<text>人家深峽裡。栖托隔塵氛。園樹逢春接。隣蜂揀日分。禽虫當眷屬。花菓策功勳。莫道生涯拙。幽情讓與君。</text>
<title>題誠之華峴新居</title>,<text>求點思偕隱。光黃見異人。雲中新井臼。林下古衣巾。山鼠時相對。沙鷗日漸親。喜君成小築。遅我買同隣。</text>
<title>過金丈 聖規 光陵齋室</title>,<text>夾路松杉靜。高齋晝欲陰。官閑宜老疾。地肅屛塵心。暮壑禽聲恠。春泥虎跡深。應煩呵護力。鍾梵有淸音。</text>
<title>秋夜讀書。懷仲秋。</title>,<text>掩卷新愁至。寒宵又苦遅。數蛩喧暗壁。一葉響高枝。自酌燈前酒。因成枕上詩。畏添秋後感。不敢寄君知。</text>
<title>斜川道中</title>,<text>漸識溪山好。霜天入永州。人家皆近水。峽邑例先秋。數騎穿紅葉。雙禽弄碧流。淸暉紛在眼。搖落易爲愁。</text>
<title>春夜喜仲牧來宿。誠之亦自鄕至。</title>,<text>久別嗟經歲。分居未卜隣。多情今夜語。相對所思人。樓爲延明月。花猶駐晩春。芳華終一夢。杯酒莫辭頻。</text>
<title>庭梅盡落。悵然有作。</title>,<text>淸高元絶世。零落太無端。枉費番風力。能成幾日看。餘香留碧砌。飛蕊點朱欄。幸結枝頭子。孤根到地蟠。</text>
<title>雙松 先大夫手植</title>,<text>最愛雙松樹。淸陰滿小園。移栽今已久。遺澤物猶存。葆晩看高節。昂霄有直根。會當支大廈。留待百年論。</text>
<title>春晩</title>,<text>園林春欲晩。杖屨日常閑。偶向松前立。遙看郭外山。鳥啼應有意。花笑獨開顔。竹裡通幽徑。隣朋自往還。</text>
<title>病眼 二首</title>,<text>萬事從吾好。相親有簡編。雙瞳偏作苦。孤坐似參禪。返照生虛白。凝思竗入玄。方知樗櫟壽。終以不材全。夙雨驚殘夢。晨朝枕席淸。園花應盡落。庭艸幾多生。乍捲緗簾薄。微分紙牖明。卧聞林鳥語。知是悅新晴。</text>
<title>宿宜齋族叔 翼 楊州寓廬</title>,<text>斗酒楊山夜。孤燈旅舍秋。狂歌仍艸澤。吾道已滄洲。貧豈妻兒戀。窮猶社稷憂。不須稱曠達。且作竹林遊。</text>
<title>樓院道中</title>,<text>四野皆秋色。征驂趁早凉。川涂收積雨。禾黍待新霜。堤柳殘蟬噪。畦花晩蝶揚。田園多樂事。吾亦水雲鄕。</text>
<title>送宗人彦燮之全州。兼呈通判族叔。</title>,<text>老大常爲客。嗟君又此行。貧居忘外累。長醉了浮生。去路春將晩。官樓月正明。遙知賢地主。靑眼笑相迎。</text>
<title>春日邀諸朋小飮</title>,<text>早雨群芳秀。方春衆木嘉。高齋留好客。永日賞新花。琴奏松風靜。詩成竹影斜。寧辭金谷罰。爛醉是生涯。</text>
<title>夏日會北營池亭</title>,<text>白袷乘凉處。紅亭對酒時。繁陰通曲徑。踈雨點淸池。樹密黃鸝語。萍開翠鳥窺。悠然濠濮想。遂與故人期。</text>
<title>雨後北城水亭</title>,<text>若爲銷夏日。出郭事幽尋。積雨開新景。歸雲解晩陰。水流鳴更急。松翠濕逾深。矯首靑山好。長懷獨𨓏心。</text>
<title>冬日同仲牧</title>,<text>託身書卷內。林屋有餘淸。樹影依欄直。山光坌戶明。好詩言外得。眞意醉中生。昆季相逢處。偏憐歲暮情。</text>
<title>拜官志感</title>,<text>聖世無遺棄。除書下側微。浮名還自誤。素計却全非。才拙君恩重。言深友道稀。獨憐秋後菊。心事不相違。</text>
<title>秋夜書懷 時讀東坡易傳。又與客談嘉陵山水。</title>,<text>讀易差甞早。名山久未尋。秪堪招隱士。能得傳儒林。夜雨孤蛩急。秋燈積葉深。數莖頭上雪。先識此間心。</text>
<title>送金君還定州</title>,<text>千里鄕山隔。三年旅舘栖。秋聲生漢口。㱕夢滿關西。白首功名薄。紅塵道路迷。爭如茅屋裡。細酌對荊妻。</text>
<title>春塘記事 排律</title>,<text>宸心眷嘉節。良讌屬重陽。瑞日方躔火。寒飈正叶商。連雲排鳳仗。凌晩集鵷行。苑樹侵袍赤。宮花映帽黃。橫經陪法講。摛翰和天章。仙廐頒文駟。華筵奉壽觴。丁年符盛運。甲觀迓新祥。聖道參經緯。治謨在弛張。献詩周旱麓。作賦漢長楊。猥載詞垣筆。樂哉庶事康。</text>
<title>奉旨按廉嶺右。早渡漢江。</title>,<text>直指承新命。雙星動暗文。江船凌曉霧。嶺路入春雲。列郡民生困。荒年聖念勤。持心比淸漢。將以献明君。</text>
<title>統營洗兵舘。懷李忠武公 二首。</title>,<text>海國關防險。樓船節制䧺。㫌旗明曉日。鼓角動春風。寵錫仍開府。威名舊揔戎。至今朱鳥外。猶說伏波功。公禦倭屢捷。皇朝賜銅關防鬼刀，曲柄鐃令牌各一令。旗二面。今尙留營中。世亂英才出。如公更逸群。七年成保障。一死報明君。䧺釰收星彩。靈旗閃海雲。遺祠迎送曲。重吊鄧將軍。露梁之役。鄧揔兵子龍與公同時戰死。皇朝命立祠本國。而露梁之祠。鄧公獨未暇享。是爲闕典。</text>
<title>哀金吏</title>,<text>金吏慶宅之從余南行也。辭以親老。余強與之俱。中道馬踣。徒步行累百里。至昌原而病。余歸到高靈。忽聞昌原吏有報。噫。慶宅死矣。使慶宅至於斯者果誰歟。今其柩來自嶺外。將葬于黔川故山。其弟來告。余遂題四詩。以塞其悲。時丁未八月廿六日。生材非擇地。貧賤識人難。自有踈狂態。寧將小吏看。問詩花院靜。詠史雪窓寒。回首皆陳跡。渾如午夢殘。繡斧初行縣。驅馳許共隨。秪緣王事急。莫慰旅心悲。海驛相分日。江樓獨上時。春風無限意。惆悵竟誰知。惻愴昌原報。迢遙洛水濱。豈知同去路。終作未歸人。霧露仍成疾。崎嶇敢愛身。浮生匀逆旅。此別最傷神。海天收積潦。孤櫬返南州。長道魂應劫。殊方節已遒。死生妻子隔。原隰弟兄求。百感秋偏集。吾衰已白頭。</text>
<title>顯隆園遷奉輓詞 五首</title>,<text>文考垂衣日。儲闈一德馨。顯承光社稷。慈孝藹宮庭。睿思兼群聖。微言似六經。曩因窺秘牒。感激涕長零。上親撰園誌。賤臣承命鈔進政院春坊日記。左海重華聖。謳歌十四年。冲齡初出震。丕責已行乾。惠澤覃黎庶。仁聲曁幅員。中天方繼照。短馭倐虞淵。大德猗昌後。餘庥式在今。鞏基由積厚。率土荷恩深。寶冊揚鴻烈。朱絃薦雅音。萬年詒燕志。於赫帝傍臨。欒水幽宮啓。喬山吉兆營。省方曾此地。過化尙遺氓。邑以輿情徙。資從內府傾。深仁垂沒世。善述卽宸誠。羽衛寒天警。神京指顧遙。江山猶宿昔。弓釰又今朝。望野空悲舜。攀雲更見堯。珠邱新象設。冥祐在宗祧。</text>
<title>六勝亭月夜</title>,<text>水凈偏宜夜。亭虛易覺秋。小橋烟景澹。森木月華幽。未作陶潛賦。翻爲宋玉愁。踈狂猶故態。聊向習池遊。</text>
<title>藥山秋望</title>,<text>孤城吹畵角。秋色轉蒼茫。落日依山赤。寒雲入塞黃。地形窮渤碣。人事問隋唐。短髮西風外。登臨意獨長。</text>
<title>郡齋九日</title>,<text>秋事今搖落。邊城木葉黃。繁砧催晩景。哀角動淸霜。病起驚佳節。愁多覺異鄕。菊花知我意。相對作重陽。</text>
<title>橫溪道中</title>,<text>一逕穿黃葉。千峰展畵屛。危橋連復斷。幽澗瀉還停。霜重松身白。嵐寒石氣淸。平生邱壑想。便欲結茅亭。</text>
<title>九日江陵道中 二首</title>,<text>不負登高節。行人大嶺間。丹靑霜後樹。金碧海中山。𣾘蕩身如寄。飄零鬂欲斑。晴空數行雁。應自日邊還。重陽非世態。相送路歧間。好作三秋色。同看九郡山。店酤猶可醉。野菊亦能斑。乞與明年約。鄕園待我還。</text>
<title>到謫寓安氏廬。園中脩竹成林。喜而有作。</title>,<text>瘴海誰靑眼。相逢有此君。幸玆能療俗。不復歎離群。冷葉翻西日。斜梢拂晩雲。偏憐秋夜靜。幽籟隔窓聞。</text>
<title>丹陽道中</title>,<text>峽色長如此。千山復萬山。鳥飛黃落外。人在翠微間。過雨聲何急。孤雲意自閑。塵纓吾欲濯。臨水媿蒼顔。</text>
<title>曉發向堤川</title>,<text>遙山初辨色。風露滿征裘。曙月雲俱淡。寒烟水共流。林樵來谷口。村汲聚橋頭。日出看群動。人生苦未休。</text>
<title>園臯夕望</title>,<text>散策心全懶。登高力漸非。溪雲低欲合。林月暝還微。秋盡猶爲客。天寒苦憶歸。幽情隨地有。惆悵歲華飛。</text>
<title>冬初村暮 二首</title>,<text>向晩村墟靜。蒼凉獨眺時。砧聲來近舍。耞影出踈籬。野曠牛羊細。林寒鳥雀癡。秋花如久客。相對兩低垂。漸看斜暉盡。蒼山又掩扉。黃花霜後倒。紅葉雨中飛。野客逢仍慣。家書見稍稀。遙知諸弟在。應復念寒衣。</text>
<title>春日謫舍雜興。同申生 在祿○八首。</title>,<text>忽忘遷謫苦。談笑一窓間。生意看芳艸。孤懷對碧山。園林欣日永。雞犬識春閑。爲爾開三逕。從今數往還。異鄕生白髮。京國杳歸期。到及鴻賓後。行看燕乳時。衣添慈母淚。書慰病妻思。更有池塘艸。偏成夢裡詩。覊旅多愁疾。郊原賞物華。靑山開縣舍。流水入田家。夜雨新霑麥。春陰暗養花。漢城西北望。天末數重霞。野外無人事。衡門晝不開。碧泉時洗硯。茅屋獨含杯。籬牸將雛卧。林鳩喚婦來。新詩渾謾興。莫遣兩相催。心閑身自健。詩就興猶餘。室有仙人枕。門無長者車。幽雲生壁畵。曖翠落床書。逈與塵凡隔。蕭然返太初。聞君親已老。耕稼在邱園。早歲能耽道。深居却避喧。詩書常愛日。花竹自成村。媿我栖栖者。幽懷許共論。見說黃驪好。春來境最幽。先生有遺廟。退士卜名樓。野艸迷歸夢。江花動客愁。何時停短棹。載酒入林邱。偶從占鵩地。便欲擇鷦林。漁釣多閑侶。桑麻愜素心。買田皆穎上。放棹卽山陰。似此堪終老。何須動越吟。</text>
<title>題辛生夏山小景</title>,<text>洞壑含蒼潤。翛然林舘淸。道人看瀑坐。孤鶴破苔行。艸木有仙氣。衣冠非俗情。煩君一回首。山外火雲生。</text>
<title>成秘書 大中 應旨献賦。出守北靑。命諸近臣設餞賦詩。以侈其行。同徐令慶世 榮輔。用恩字爲贈。</title>,<text>靑藜燃漢閣。白雪賦梁園。㙜署聲名久。文章契遇存。分符臨絶塞。寵餞集詞垣。會見循良治。能酬聖主恩。</text>
<title>寧海謫中。贈李君 得淵 歸京二首。</title>,<text>共作殊方客。今朝又送君。明時羞禦魅。遅暮畏離群。霜晩鴻先到。風高葉正紛。歸程從此去。遙指萬峰雲。再見扶桑日。東南信有緣。相從嗟已久。小別亦堪憐。異地稀新友。衰顔變舊年。秪應今夜月。旅枕獨無眠。辛亥。余謫蔚珍。君亦從行。今又相守百餘日而㱕。東坡詩。我緣在東南。往寄白髮餘。</text>
<title>觀魚㙜望海</title>,<text>萬水皆來王。歸墟古所名。氣涵天宇碧。光洗日輪明。始覺吾身小。翻疑大地輕。泠風如可御。且欲上瑤京。</text>
<title>早發蒼水院。踰西鬱嶺。</title>,<text>嶺路多盤折。籃輿且緩登。宿雲藏壑暝。初日上峰層。曠野孤鴻叫。晴空一鶴昇。歸心憑酒力。千里共飛騰。</text>
<title>金生鳴礪自定州至 二首</title>,<text>此地寧期見。荒城瘴海邊。山關衝積雪。野店趁孤烟。意氣輕千里。交情視百年。旣逢竟何似。相對却悠然。歲色今如許。㱕心水向東。海山寒欲雪。嶺樹晩多風。漸覺虞翻老。堪悲阮藉窮。非君能命駕。此酒與誰同。</text>
<title>贈別金生 二首</title>,<text>金生鳴礪聞余謫寧海。自定州策一驢。走二千里來見。其意可感。君性愛山水。興至輒飄然獨往。足跡殆遍方內。家居蒔苑種樹以自娛。凡世間榮利嗜慾。泊然無所求。去歲。余按湖南。君將復遊東南名山。歷見余。余助其行槖。亦辭不受。其介如此。其好遊如此。然君䄵四十餘。且聞有兄年老。亦非遊覽四方時也。始至也。喜作二詩。留數日告㱕。憫其風雪行役之苦。復贈二詩。且以戒之。時乙卯南至前二日。浿薩多奇士。如君更不覊。遊山應悟易。見客輒求詩。浪跡雲同住。淸襟雪獨知。幽居聞亦好。愼莫負㱕期。往歲湖南送。今冬海上來。升沈嗟䆠跡。衰疾怯離杯。孤月隨身在。微陽共客回。異鄕無可贈。爲折一枝梅。</text>
<title>恭賡御製中和節頒尺詩</title>,<text>律度王猷本。光華聖德重。朽寧遺巨木。筳亦撼洪鍾。枉直休相較。方圓許幷容。裁成群品化。高拱儼山龍。</text>
<title>恭賡御製皇壇展拜日。命文正公尹煌不祧詩。</title>,<text>夫子尊王志。吾東尙炳如。義隆虞帝祀。功大澹菴書。百世民彜正。當時廟議踈。天心憐直節。培到歲寒餘。</text>
<title>恭賡御製春秋完讀日。慈宮設饌詩。</title>,<text>丙辰冬。上命賤臣以春秋左氏傳。依朱子資治通鑑綱目例。分經繫傳。編校以進。乙夜講讀。二旬而畢。慈宮設饌識喜。是日特召臣曰。此筵不可無卿。旣宣御製。命卽席賡韵。時己未十二月八日。古來稀此讌。盛事頌猗歟。道繼宣尼後。歡承壽母餘。萬年稱兕日。一部獲麟書。幸被需雲澤。賡歌媿穆如。</text>
<title>健陵輓詞 十首</title>,<text>誰道唐虞邈。於吾見聖人。範圍恢六合。功化達三辰。蕩蕩難名德。淵淵不測神。民生惟日用。沒世更尊親。文王爲世子。寧考有神孫。勤儉傳家法。危微見道源。宏綱㱕社稷。神武整乹坤。一掃陰氛廓。爭瞻北極尊。惻怛初元敎。千秋永有辭。事親吾所盡。匪聖孰能知。義闡精微蘊。情緣品節宜。洋洋二紀化。皆自孝思推。允矣治平學。巍然闢廓功。與天同不息。如日正當中。六藉㱕刪述。郡儒見會通。軒羲千載統。今始在吾東。原泉流有本。雲漢倬爲章。制作追三古。聲名振四方。遺音淸廟瑟。元氣太和湯。隻字皆謨訓。留傳萬世長。薄海安耕鑿。宸憂尙惜陰。林䓗皆已分。蔀屋若常臨。密勿經邦策。洋洋濟物心。功施猶未半。遺恨竟如今。大義明終始。絲綸降十行。皇猷思會極。聖度示包荒。佇見民心定。那知末命揚。萬年貽燕志。繼述在今王。欝欝安寧里。峩峩光敎山。瞻依寓眞像。拱護壯重關。庶慰終身慕。將期未老閑。傷心甘露樹。不復覩親攀。實愧南金比。虛紆華衮褒。菲材誠眇末。嘉會幸偏遭。黼座陪淸燕。明廷廁俊髦。此恩那可再。欲報昊天高。嚴宵紛羽衛。仙寢啓靈期。衣冠長密邇。鑾蹕昔逶遅。萬姓如喪慟。孤臣未死悲。雲鄕㱕侍日。儻得罄衷私。</text>
<title>夕步</title>,<text>偶逢林叟語。隨意步江臯。野色寒猶凈。灘聲凍亦高。禽魚皆舊識。風月屬吾曺。卽事成眞趣。何須賦楚騷。</text>
<title>碧蹄懷古</title>,<text>尙憶東征日。空悲古戰塲。平蕪橋路斷。流水稻畦荒。壯士揮戈急。將軍躍馬長。虫沙三萬甲。春艸綠茫茫。碧蹄之役。天兵陷稻畦中。因此失利。提督馬過橋而蹶。麾下士李有昇力戰死。賴楊元救兵至。乃免。</text>
<title>林居初夏。三首。</title>,<text>退士幽栖地。桑麻十畒園。野畦秧葉細。村逕艸花繁。邱壑身堪置。文章道未尊。已無車馬至。何用掩柴門。散策林臯外。結廬雲水傍。偶然耽圃稼。非是傲軒裳。踈雨松杉翠。微風菡萏香。不知魚所樂。聊復在濠梁。野色宜高望。臨流且置亭。長川搖澹碧。列峀送遙靑。壇下逢漁父。㙜邊見客星。黃公栖遯處。能復續圖經。溪上有黃芝川遺墟。見邑乘。</text>
<title>秋夜聞雨。有懷故山 二首。</title>,<text>蕭蕭今夜雨。催作滿城秋。㱕雁鳴何意。繁虫語更愁。鄕山雲萬疊。歲月水東流。一枕滄洲夢。盟寒奈白鷗。一凉遽如許。秋事亦無多。餘滴風翻葉。微光月隱河。身名羞小艸。功業笑南柯。遙憶雲山裏。柴門掩薜蘿。</text>
<title>浿上樓夕 二首</title>,<text>已迫初冬候。江城木葉丹。檣移知水落。砧急念村寒。故舊無書到。鄕山入夢看。䆠遊慚老大。非是厭麁官。飛樓臨水郭。登望更悠哉。暝岸燈初上。空江雪欲來。沉吟遙夜角。潦倒異鄕杯。世事堪頭白。休敎鏡裡催。</text>
<title>寄題金生 正中 一翁亭。生爲余舊識。居平壤外城。能詩。甞隨使入燕。</title>,<text>四十年前面。相逢鬢雪明。江湖留一士。詩卷送平生。燕市曾論釰。殷田且耦耕。東臯如可卜。吾欲共藏名。崔簡易岦甞寓居浿上。自號東臯。今有遺址。</text>
<title>池亭銷夏</title>,<text>虛閣宜朱夏。危欄俯綠池。林風開鏡匣。山雨拂琴絲。細溜鳴何已。高雲動不知。潛鱗眞可羡。休把釣竿垂。</text>
<title>遊卧龍巖</title>,<text>谷中春尙在。雲木鎖千重。茅屋東西澗。晴嵐八九峰。溪喧空自語。花靜爲誰容。終古蒿萊地。無人識卧龍。</text>
<title>晩望</title>,<text>落日蟬聲急。前山雨氣深。濛濛原樹色。淡淡野田陰。鸛鶴飛仍倦。牛羊逕自尋。荷鉏人未返。忘却夕烟沉。</text>
<title>村暮</title>,<text>山中易爲夕。茆屋隱松林。籬落生秋氣。桑麻翳晩陰。漁㱕橋月細。農語巷烟深。似與新凉約。繁虫遍地吟。</text>
<title>久雨</title>,<text>淡日光初漏。微雲晩復生。松林纔變色。荷葉已踈聲。野屐衝泥滑。溪船掠岸輕。秋原禾黍熟。收割待新晴。</text>
<title>敎侄登東峰而歸。有詩次韵。</title>,<text>屧底看飛鳥。中峰勢最高。白雲通石棧。黃葉覆林臯。不有躋攀苦。那令眺望豪。衰年腰脚倦。跌宕任渠曹。</text>
<title>哭澹圃</title>,<text>末路知心少。重泉送子㱕。瑤琴絃已絶。夜屋月空輝。白髮均榮辱。靑山任是非。凄凉留訣語。衰淚漫霑衣。謝世前一日。手書告訣。字畫如平時。</text>
<title>次韵趙醫喜晴</title>,<text>雨歇殘蟬響。踈松逗夕暉。晴雲生翠壁。秋水到荊扉。野外村常靜。山中客自稀。愛君姚許句。林壑有光輝。</text>
<title>題族弟𥠧叙 惇九 詩卷後 二首</title>,<text>愛爾吾宗秀。詞華向不群。風前思玉樹。卷裡挹淸芬。秋水幽幽色。春空藹藹雲。老夫詩興懶。對此一氤氳。幸有殘書帙。餘生一艸亭。盛年眞可畏。古調孰令聽。聞道頭先白。論文眼或靑。君看賢達士。誰不藉遺經。</text>
<title>澹圃再朞已過。感懷有作。</title>,<text>羡子先㱕地。天星已再回。杞憂堪痛哭。楚些轉多哀。有夢來孤枕。無書寄夜㙜。平生君父念。到死未應灰。</text>
<title>初聞邊警</title>,<text>不識兵戈事。吾生及盛時。驚聞桴鼓動。愁見羽書馳。國步方多難。天心欲轉危。承平猶在眼。衰白淚空垂。</text>
<title>春愁</title>,<text>又過鶯花節。關河尙用兵。陣雲連海戍。戰地廢春耕。鞸鼓思良將。戈矛振義聲。忍能忘大德。盜賊亦蒼生。</text>
<title>喜西師告捷</title>,<text>邊塞氛䘲靜。山河氣像新。聖朝非尙武。邦域自㱕仁。憂樂同黎庶。安危仗大臣。此生隨野老。長作太平民。</text>
<title>淸明日。留楸谷墓舍。</title>,<text>音容長寂寞。時節又淸明。餘慶應詒後。孤兒媿忝生。詩書誰復繼。忠孝竟無成。他日重泉下。何辭敢慰情。</text>
<title>秋日。過宋老楸谷舊居。</title>,<text>宋老今年歿。孤墳萬木中。力田遺世業。愛客本淳風。淸晝茅茨靜。深秋䆉稏紅。山村皆舊識。眞樸念斯翁。</text>
<title>卽事</title>,<text>散跡非逃世。深山且寄居。貧猶羞乞米。老不厭餐蔬。曉枕尋佳句。秋燈讀細書。縱令遺艸在。休作馬相如。</text>
<title>入都㱕路。過成靑城踈山舊廬。贈其胤龍汝 海應○二首。</title>,<text>耆舊風流盡。那堪暮笛聽。逕深元亮里。客到子雲亭。樹石傳三世。兒孫守一經。階前書帶艸。猶似往時靑。山中雞黍約。頭白又經過。霜稻當門熟。秋花繞屋多。貧非原憲病。狂作接輿歌。余亦懷㱕隱。相期在澗阿。</text>
<title>詣赤裳山史閣。歷憇茂朱喚睡亭。感懷有作。</title>,<text>伊昔觀風地。重過問幾春。溪山應識我。簪紱却羞人。樓月渾如夢。汀花不染塵。試招沙際鶴。知汝是前身。</text>
<title>午入龍潭縣</title>,<text>靑山環小縣。人在畵中行。空翠隨車合。微風捲旆輕。官逾僧舍寂。衆比客心淸。便欲携家住。耕漁送此生。</text>
<title>健陵諱辰。鎭安鄭使君 世翼 有詩見寄。奉和。</title>,<text>未遂攀龍願。雲騈倐上征。民今思至德。天豈惜治平。渺爾欄花夢。愀然廟瑟聲。遺臣中夜淚。多半爲蒼生。</text>
<title>重登寒碧樓。用壁上韵志感。</title>,<text>慙非郭細侯。重到似幷州。竹樹當年色。溪山此地幽。覊懷憑落日。衰髮照新秋。幕府今誰在。空悲庾亮樓。山雨溪風。嘉樹脩竹。皆甲寅舊題中語。其時幕府諸人。無一在世者。</text>
<title>將歸洞陰。行過東城。思穎南相國見枉郊次。臨別奉贈二首。</title>,<text>黃閣調梅手。靑山把耒身。舊遊如隔世。相對是陳人。志節窮逾見。交情老更眞。臨風翻惜別。花外駐高輪。軒冕非吾分。林泉有弊廬。秪緣衰疾久。遂與世情踈。已下忘機鳥。時觀自樂魚。素心公獨在。林道莫知余。</text>
<title>蓮堂夏夜</title>,<text>雲裡生華月。微看艸露光。柴門時散策。池樹共移床。石冷談僧古。荷深侍僕香。不知塵世內。能有此淸凉。</text>
<title>曉起看雪</title>,<text>卧聽風灑雪。終夜響蕭蕭。低壓窓前竹。平薶谷口橋。鶴儀寒愈肅。禽語凍難嬌。錯比山陰興。隣朋折簡招。</text>
<title>九月寄湖西友人</title>,<text>送君爲客錦江濱。楊柳離亭颺麴塵。晩歲覊遊驚鬢髮。衡門高卧厭蹄輪。一天寒雨連南國。兩地黃花憶故人。却把詩篇遙寄意。蒹葭秋水雁初賓。</text>
<title>吳園看花</title>,<text>幾處名園載酒過。吳家亭子北山阿。艸堂今見盧鴻乙。種樹能如郭橐駞。遅日蒸成花氣暖。微風扇送鳥聲和。肯敎遊客來同飮。賓主閑情較孰多。</text>
<title>秋懷</title>,<text>門巷蕭條過客稀。樓頭終日坐忘機。看書正覺閑居好。對酒還憐俗態非。秋水伊人如可見。梅花高士願同㱕。百年自是須臾事。將此心期且莫違。</text>
<title>秋夜宿玉流堂</title>,<text>幽尋每趁菊花初。爲是吾宗舊退廬。戶外靑山長偃蹇。村邊黃葉日蕭踈。古人亦愛秋冬際。名士元宜木石居。却有鳴泉能會意。終宵㶁㶁自循除。</text>
<title>鄭戚丈子華甫。以詩求余八分書。</title>,<text>細磨螺子李翁丸。戱點烏絲翟氏欄。董逌廣州書跋。翟湛常烏絲欄。求豫章黃魯直書。 書未張軍韓阿 入聲 買。詩能鳴世鄭都官。自知翠墨徒成癖。且把金針快許看。元好問論詩絶句。鴛鴦繡了從敎看。莫把金針度與人。 安得中郞傳古學。爲君重寫六經丹。</text>
<title>寄題忠州趙處士衍龜開天山居</title>,<text>聞說南州處士廬。山深地僻畵圖如。夜燈身健猶敎子。春雨家貧未燒畬。十五年曾桑下憇。三千卷復燼餘書。扁舟一棹驪江水。擬向巖阿賦卜居。</text>
<title>喜鄭戚丈見過</title>,<text>蒼苔落葉掩門重。幸有佳賓日夕逢。謝病端非緣骨傲。論交元自覺心慵。秋來庭戶虫聲集。霜後衣冠菊氣濃。身外悠悠何足問。不如把酒對西峰。</text>
<title>送金君成礪㱕定州</title>,<text>秋風蕭瑟浿江波。衛滿山河走黑驘。野店行隨明月宿。重關路入翠微多。上書不索長安米。彈鋏空爲客舍歌。萬事休言㱕去好。看君壯志未銷磨。</text>
<title>講庭記事</title>,<text>丙申正月十五日。王世孫邸下御興政堂。設專經文臣殿講。應講七十六人。以禮記進者。獨臣書九一人。晡後自內厨宣賜酒饌。承恩感激。退成一律。天中玉座五雲層。執冊群儒第次升。永晝丁東宮漏動。微風陸續殿香騰。起家當日惟蕭奮。重席何人又戴憑。不是小臣稽古力。彤庭懷核媿心增。</text>
<title>望狎鷗亭</title>,<text>危亭縹緲枕湖雲。無限晴沙眺望紛。冽水風帆橫岸去。廣陵烟樹隔江分。靑山眼冷皇華使。芳艸魂銷上黨君。文物豪華俱寂寞。至今惟有白鷗群。</text>
<title>幽居</title>,<text>幽居寂寞斷塵蹤。雲樹秋光鎖幾重。紅藕池塘時下鷺。碧花籬落亂鳴蛬。身閑未暇成中隱。志拙端宜學老農。我欲㱕休聊自適。近名何必似曼容。</text>
<title>田園卽事</title>,<text>柴扉新拓數弓荒。眞是終南舊艸堂。藜杖閑聽田水響。筍輿時過稻花香。魚梁夜火㱕寒雨。蟹窟秋烟拾早霜。始信鄕園風味好。百年吾欲老耕桑。</text>
<title>和仲牧見懷之作</title>,<text>林泉遯跡爲藏名。秪有幽愁隔弟兄。無那雲山遮曉夢。不堪霜樹送秋聲。西風古郭牛羊下。落日荒村乕豹橫。回首京華行樂地。憑君詩句慰離情。</text>
<title>野亭</title>,<text>偶因嘉樹結茅亭。便作坡翁擇勝銘。落日遙聞樵唱返。深林時見醉人停。池花沒骨徐郞墨。野水分頭酈氏經。一點塵機那到此。支頤獨對數峰靑。</text>
<title>紫藤嶺</title>,<text>懸崖絶磴路盤紆。滿眼烟霞筆底輸。紅樹遙分弓裔國。蒼山橫斷貊王都。西風瑟颯吹衣袂。秋色迷茫入畵圖。往蹟如今誰可問。殘碑來日訪彭吾。華嶽西支。蟠據鉄原永平間。其東爲春川府。相傳漢彭吾碑在其地。今亡。</text>
<title>寄洛中故舊</title>,<text>問余何事愛山林。靜處方能適素心。磵戶蒼苔馴子鹿。石田春雨種人葠。白雲長在誰堪贈。芳杜相思怨不任。爲報宗雷諸社友。匡廬何日共題襟。</text>
<title>酬寄仲牧</title>,<text>邇來獨向碧山居。求點風流我不如。浮世曾知齊一馬。美人長憶寄雙魚。行尋澤畔披裘叟。㱕把溪南種樹書。物外逃名君莫笑。秪緣多病遂吾初。</text>
<title>近菴金丈曾約卜隣。前䄵出守安東。奉懷寄呈。</title>,<text>曾陪杖屨泝江流。一櫂看山過廣州。細雨催花明古渡。微風吹浪送孤舟。田園水北方㱕隱。耆舊天南尙滯留。遙想絃歌多暇日。相思應上映湖樓。</text>
<title>送金君㱕定州</title>,<text>縣白州靑鴨水東。獨携書釰又西行。句驪故國秋雲外。苟彘殘菅夕照中。千里關河驚落木。百年身世歎飛蓬。勸君痛飮離筵酒。莫學楊朱泣路窮。</text>
<title>寄題李君德初橫城山居 君爲吾家舊客。晩居橫城。工艸隷。常以漁釣自適。</title>,<text>晩歲栖遅在澗阿。數椽茅屋掩松蘿。晴窓每試蘭亭帖。暮雨時披笠澤簑。坐處靑山捫蝨話。㱕來白石飯牛歌。不知黃綺何爲者。秪是淸閑享得多。</text>
<title>送仲牧讀書驪上。因呈其內舅金丈 履鐸。</title>,<text>迢遞東鄕負笈行。臨歧把酒不勝情。葉飛征路驚秋色。人在孤舟聽雁聲。當代諸生推郭泰。少䄵遊學縱陳平。黃驪故舊如相問。爲道今來且耦耕。</text>
<title>計仲牧已至驪上。悵然有作。</title>,<text>滿地菰蘆起暝烟。秋江何處孝廉船。夕陽帆落丹楓外。暮雨人㱕白雁邊。月色偏從今夜好。寒花猶作舊時姸。東山昔有分隣約。小別如今劇可憐。</text>
<title>送李懋官往湖西監穫</title>,<text>親老家貧奈爾何。能從鄙事未爲多。豚蹄路有豊年祝。牛角人無上相歌。晩歲頭銜司稻士。迂儒功業力田科。畜雞種黍知渠分。王道由來不在他。</text>
<title>新春。邀隣友同飮。</title>,<text>池上輕氷漾綠鮮。韶光又是一年春。番風過處知梅信。舊雨來時作酒人。高卧何關門外雪。閑居秪掃室中塵。堂堂歲月君須惜。莫使浮名誤此身。</text>
<title>送人入瀋</title>,<text>使者星軺又北馳。淸秋路入渾河湄。遼金割據更三姓。衛霍功名只一時。乕逝龍亡當日恨。烏頭馬角至今悲。人民城郭應依舊。爲訪令威問盛衰。</text>
<title>和仲牧率爾命篇。情見于詞。</title>,<text>駏蛩身世恨分居。一日相離數歲如。秪許蟬聲來午枕。獨憐山色照殘書。愁雖有酒銷難盡。詩爲無朋興轉踈。懇願移家同里住。看君家具小於車。孟郊詩。借車載家具。家具小於車。</text>
<title>九日小飮。和仲牧。</title>,<text>峨洋誰奏伯牙琴。擧世無人識此心。弱冠詩書雙鬂改。重陽風雨一燈深。何須坐作洛生詠。不敢空爲梁甫吟。醉後相看黃葉裡。狂歌多半屬商音。</text>
<title>賦得寒柳</title>,<text>春城幾處拂千絲。曾與行人管別離。北去英䧺悲昔日。南朝名士憶當時。每依夕照生衰影。爲傍烟波蘸卧枝。莫道逢秋搖落盡。東風亦有再來期。</text>
<title>秋夜感懷。寄示仲牧二首。</title>,<text>靜裡翛然夜氣通。善端萌處驗天衷。光陰枉費優遊日。心地全無樸實工。訟過猶爲君子道。固窮眞是古人風。從今始得依㱕所。遺訓昭森仰晦翁。願我長爲物外民。此心惟可質天神。四時魚菽供先祖。五畒蚕桑奉老親。白首窮經詩禮學。靑山結屋弟兄隣。縱然艸木同㱕盡。猶是雍容自得人。</text>
<title>蛺蝶 三首</title>,<text>朱朱白白小園中。蛺蝶紛飛作一叢。栩栩却疑莊叟夢。輕輕還似魏收風。乍經巾袂餘香濺。偶立階庭澹影籠。盡日尋芳無定處。過橋頻趁賣花翁。悠揚不已戲新晴。得意逢春兩翅輕。舞處渾將飛絮合。飄來偏向綠蕪明。初開蘂國分茅土。好與蜂王結弟兄。管領繁華能幾日。無端風雨最關情。金粉裁衣點綴匀。林間羽化想前身。遅回細艸憐斜日。依戀殘花惜晩春。謝氏詩中曾入譜。滕王畵裡舊傳神。一時紅紫終成夢。看取孤松翠色新。</text>
<title>夏日閑居</title>,<text>林下蒼苔日漸深。簾櫳積翠晝常陰。好看脩竹眞名士。獨抱孤桐更素心。一枕淸風茶響細。半窓踈雨篆烟沉。藤床睡起渾無賴。自寫新詩自愛吟。</text>
<title>秋懷</title>,<text>四壁虫聲獨倚樓。回頭天地已新秋。西風如水碧梧冷。白露無邊銀漢流。節序偏生浮世感。襟懷願共古人遊。銷愁自有尊中酒。何物能銷醉後愁。古木寒蟬擁一樓。登臨蕭瑟易爲秋。文章底事多窮命。𤱶畒由來足勝流。盡室方謀伊穎隱。名山長憶向禽遊。自知骨相崚嶒甚。捴是詩愁又病愁。</text>
<title>早發抱川</title>,<text>鄕園歲歲未言㱕。疋馬西風始拂衣。野樹微黃人獨去。寒溪一碧雁初飛。悲秋詞賦才情减。半世行藏志事違。莫道今䄵霜信晩。麝峰紅葉也應肥。</text>
<title>晩至洞陰丙舍。同仲牧 二首。</title>,<text>洞府蕭森石逕幽。百年茅屋此間留。枯荷鷺宿虗塘雨。衰柳蟬嘶兩岸秋。素契林泉同把臂。緇塵京洛懶回頭。西風欵段㱕鄕里。不愧吾家馬少游。池荷凈綠野棠斑。流水斜迴碧玉環。十里人隨殘雨到。數家門對夕陽閑。貧居風味周顒菜。高士生涯謝眺山。已辦他䄵㱕老志。秋來叢桂更堪攀。</text>
<title>金水亭</title>,<text>翠栢丹楓擁一邱。名亭勝槩水西頭。川聲暮挾平郊雨。山勢遙圍小縣秋。客子登臨分物色。主人高卧自風流。蓬萊仙侶今安在。惟見銀鉤石上留。岩上。刻楊蓬萊士彦詩。</text>
<title>過鐵原</title>,<text>石路羸驂倦不前。孤雲落照𣾘無邊。山寒艸木皆秋意。野曠村墟只暮烟。壯士尸哀絶域。姦䧺竊國笑當䄵。覊懷到處偏多感。地近關河倍悄然。</text>
<title>病餘諸弟小集。和仲牧四首。</title>,<text>少年志氣亦豪䧺。今日摧殘病鶴同。嗜退端宜稱漫叟。謝身却笑似愚公。夢廻竹影花香裡。身在書堆藥褁中。秪有耽詩成苦癖。微吟竟夕和秋虫。墨香筆妙闘杯廵。舊令還依石季倫。豈是淸談關晉室。偶然佳句逼唐人。愁邊落葉催殘景。坐處寒花出俗塵。借問紛紛車馬客。何如林下作閑身。霜林露出玉峰寒。秋色剛宜病後看。舊種靑松憐老大。新栽黃菊喜平安。試携藜杖頻移席。爲上高樓且整冠。寥落渾如僧退院。弟兄相對一蒲團。平生薑桂性相宜。賴有殘書俗可醫。古意多從閑處得。幽懷偏向病中知。碧苔逕暗時行藥。黃葉欄深坐看棋。王謝風流非我事。秪願同此好心期。</text>
<title>仲牧新葺艸堂。有詩和韵 二首。</title>,<text>步屧相尋未覺遲。君家入望已先知。臨門特種陶潛柳。遍屋新題杜甫詩。文字秪應存大雅。風流終不合當時。古來賢達皆如此。且就花前倒百危。仲牧嗜杜詩，立春帖子。皆署少陵佳句。大書其門曰。鵝鴨宜長數。柴荊莫浪開。見者解頤。竹几藤床睡起遲。一年春興靜中知。香殘宿墨臨新帖。日永虗窓勘舊詩。蘓病偏逢花放後。誅茅恰趁燕㱕時。會心人少流光速。勸爾休輕到手巵。</text>
<title>初冬偶興</title>,<text>靑菱常遣鬂絲催。頭上雙丸往復來。碧峀斂容霜後出。黃花強項雪中開。炎凉歲事輸紈扇。深淺人情付酒杯。一縷罏香書萬卷。不知門外有紅埃。</text>
<title>騎省內直。柬外司郞徐公美。</title>,<text>迂儒聖世感遭逢。日月瞻依近九重。地肅端宜存警畏。官微那敢任踈慵。周廬環列星常拱。簿領成堆印不封。羡殺南曹徐騎省。綠槐高閣午眠濃。</text>
<title>內廵</title>,<text>萬戶千門取次行。長廊時見燭輝明。星搖畵閣參差影。風送銀壺陸續聲。郞署敢悲顔駟老。竪儒終媿畢諴名。宸遊正作匀天夢。却恐彤履響生。</text>
<title>送人出宰海西</title>,<text>漢廷剖竹屬循良。五馬初春出帶方。驛樹連雲迎皁盖。官梅衝雪映銅章。十年花石存經濟。一郡絃歌荷寵光。好把此身酬聖主。璽書應復見徵黃。</text>
<title>世子宮春帖子</title>,<text>玉管飛灰協律初。銅龍門外瑞暉舒。衣添去歲裁時尺。案有前秋講後書。夏啓仁聲延頸早。周王身敎正心餘。詞臣欲献三元頌。爭道星輝海潤如。</text>
<title>文孝世子輓詞 四首</title>,<text>玄端玉帶儼高臨。貳極門前簇佩簪。小海紅雲瞻日角。晴空瑞旭識天心。詩聯寶藻群工唱。慶溢恩波匝域深。萬歲岡陵齊献祝。那知人事竟如今。春闈五載仰明离。雖是冲齡已聖姿。主鬯早承宗社重。含飴長慰殿宮慈。文思不待能言中。至性先看在抱時。二字徽稱昭節惠。靑編端合後來垂。虞歌此夕倐相催。丹旐徐移羽衛開。鳳闕回瞻新兆近。蜃車攀送舊僚哀。忍將遺帙隨明器。秪有貞珉賁夜㙜。可耐喬陵秋謁日。宮官無復問安來。尙憶官啣荷寵榮。銅龍初日接群英。黃華講席今如夢。畵閣紗籠舊記名。盛事還今多感涕。哀詞那得罄微誠。秋風執紼城南路。不忍重騎賜馬行。</text>
<title>卽事</title>,<text>病裡偏驚歲月侵。滿城霜氣動繁砧。寒虫相語碧花晩。瘦鶴孤眠黃葉深。豈有書生論國事。終知黨議誤人心。紛紛得喪塵寰夢。未抵西窓一醉吟。蓬門深閉似逃虛。稱是蕭閑退士廬。懶向紅塵連駟馬。喜看碧海掣鯨魚。微霜着樹秋容淺。冷日籠花午影踈。酒椀茶鎗風味在。如今始得返吾初。</text>
<title>李平子 安中 自丹陽至。會洪子中 樂正 新居。因贈別二首。</title>,<text>鬂髮蒼然去歲如。一樽談笑菊花初。秋風湖海人方到。落日亭臯葉正踈。友道誰能相下馬。宦情吾亦欲焚魚。十年種樹眞良策。㱕讀山中計子書。簾捲秋山雨響紛。幾回搖落歎離群。吟邊歲色攀紅樹。夢裡閑情話白雲。我似孟嘉知此趣。君如韓愈恠於文。茶殘菊冷西窓下。不惜流連到夕曛。平子素不能飮。出其文數篇。甚奇。</text>
<title>徐判書 有慶 輓</title>,<text>奕世簪纓舊德存。明廷接武弟仍昆。綵衣庭列三蘭秀。朱芾班瞻九棘尊。雅望元知推國器。恩榮終不藉侯門。卽今耆老凋零甚。回首秋原倍愴魂。</text>
<title>練光亭。會平壤亞尹曺令士元 允大，陽德宰李令士仰 泰永。</title>,<text>繁華自昔擅西州。今日欣從茂宰遊。艸樹微茫分大野。江山窈窕入高樓。深春冠盖乘閑至。竟夕笙歌爲少留。謫下人間猶勝地。知君元是散仙流。</text>
<title>浮碧樓</title>,<text>西京佳麗稱前聞。更有玆樓絶俗氛。繞郭長江明似月。中洲小嶼點如雲。靑山影逐帆三轉。翠柳陰藏屋一分。極目烟波生悵想。淸流壁外送斜曛。</text>
<title>召公臺望欝陵島</title>,<text>風引輕舟轉杳冥。神山縹緲隔層溟。明粧照日開雙萼。澹翠浮空點一萍。獅子不來雲水白。蝦夷相去海天靑。仙區物色無人見。漆匙花應滿地零。漆匙花。見酉陽雜俎。</text>
<title>夕過西隣趙進士 時簡</title>,<text>父老驚看病後顔。杖藜今始出荊關。人家秪隔寒烟外。野路微分積葉間。稻壠虛明生白水。柳林踈豁露蒼山。鄕園故舊應相憶。客裡新交有往還。</text>
<title>謫居雜詩 四首</title>,<text>紅塵十載上烏紗。贏得人間兩鬂華。曉夢頻驚㙜省漏。春樹重對塞垣花。差池宦業羸藩角。怊悵年光赴壑蛇。今日砥平村舍裡。又看西照滿窓斜。逐客偏深去國情。殘年風景忽崢嶸。林鴉錯落烟光暮。野雀紛飛雪意生。幾日長沙回賈誼。至今漳水卧劉禎。閑中剩得添書課。永夜寒窓對短檠。文章經術揔蹉跎。惟有君恩似海波。萬事常言明日在。行年漸比古人多。栖遲未作㱕田賦。慷慨徒爲對酒歌。定使能詩成底用。謾將秀句覔陰何。窓旭烘臨夢蝶牀。朝來猶未整冠裳。缾泉細試烹茶味。罏火時尋煨栗香。客久新知如舊熟。心閑冬日抵春長。一身除是君親念。高卧何妨作故鄕。</text>
<title>謫中蒙恩賜壬子曆書。感懷恭賦。</title>,<text>微蹤曾忝鳳池班。玉曆猶從故事頒。恩露濕封丹篆重。天香透紙墨花斑。聖心記舊非遺履。臣罪難容未賜環。三百六旬兼六日。夢中長願近威顔。</text>
<title>除夕。次東坡韵 二首。</title>,<text>除却新愁與舊非。瞢騰都付醉鄕微。一身墮地便催老。萬事從天休念㱕。向客星河低欲轉。隔隣烟火耿將稀。婆娑獨愛燈前影。竟夜寒窓許共依。年光世事水同徂。轉眼昇沈判兩塗。楚澤方紉遷客佩。漢廷曾剖使君符。杯中冷煖傾藍尾。鏡裡華枯照白鬚。好向江頭理㱕檝。桃花春漲膩如酥。</text>
<title>壬子元日</title>,<text>新歲羇懷強自寬。一番春意曉來看。山容雪色爭回暖。柳眼梅梢欲破寒。兒女煕怡聞笑語。村隣淳古見衣冠。還慚地主憐孤客。官酒慇懃送賀盤。</text>
<title>和康生見懷詩 二首</title>,<text>康生名文禧。雲山人。父壽長少從寤齋趙公遊。聞三淵金先生之風。喜詩歌古文辭。旣歿。生繼父志。隱居山中。余守寧邊。得壽長文奇之。從生求見其遺集。及解官將㱕。生忽來見曰。此足不出山已十䄵。今日爲公一出爾。因留飮數日而去。今春又寄見懷詩數十篇。遂作此以謝。名姓羞將史筆垂。平生空抱好心期。謾傾艸野憂時淚。獨賦林泉感興詩。水北山人嗟已老。關西夫子有誰知。憐君不負便便腹。一字如今未救飢。白眼踈眉野鶴身。花前長揖古衣巾。官樓落筆燈生暈。池閣傳觴酒蹙鱗。開口便談天下事。知心惟許卷中人。紅橋判袂渾如夢。千里相思又一春。</text>
<title>達川吊古</title>,<text>彈琴㙜下水粼粼。往事凄凉閱幾春。恨入江聲流不盡。魂迷艸色碧無垠。空聞突騎能輕敵。却恠兵仙解誤人。聖代不忘陰雨戒。莫言長策在交隣。</text>
<title>童子獲一野鴨。置盆池中。悲鳴不食。作詩放之。</title>,<text>盡日徘徊傍小池。綠頭紅掌可憐姿。初非甫里能言族。偶入花溪託意詩。海鳥寧知鍾鼓樂。冥鴻不受稻粱欺。從今水濶雲多處。記取樊籠鎩翮時。</text>
<title>恭賡御製謁思陵志感詩</title>,<text>二百忠臣保歲寒。淸泠九曲善鳴灘。山哀浦思千年在。天理人情兩地安。靈雨飄來隨法駕。彩虹飛處見新壇。自前謁陵日。輒有微雨。人謂靈應。今年設配食壇于莊陵。有虹起自陵上。遂就其所樹處而設焉。 蘭㙜汗簡紆宸感。越樹秋深玉露漙。</text>
<title>恭賡御製皇壇親享日。敬次兩朝御製詩。</title>,<text>吉日皇壇祼享親。三回涒灘紀餘春。文章周禮猶存魯。時世王風已訖陳。禾黍諸陵空入望。榛苓下國尙霑巾。英靈赫赫應監在。江漢依然禹績遵。</text>
<title>秋日書懷</title>,<text>久塵樞要愧菲姿。默想初心只自疑。踈雨適來醒酒後。新凉已近讀書時。主恩欲報成何業。㱕夢相牽續舊詩。鼎鼎流光生百感。夜窓惟有候虫知。</text>
<title>恭賡御製謹題敬奉閣詩</title>,<text>萬里扶桑息海濤。汪洋帝德及秋毫。王春不改車書舊。雲漢重瞻棟宇高。周禮卽今徵外服。秦風當日願同袍。更憐東李家聲古。遺烈猶傳匣裡刀。</text>
<title>出郊解官。將㱕洞陰故廬。</title>,<text>臨水軒窓暑氣收。偶然栖息卜淸幽。徘徊野鶴將斜日。蕭瑟林蟬又一秋。南畒終成歐老志。東山猶有謝公憂。安危廊廟諸賢在。好借餘䄵伴海鷗。</text>
<title>奉使龍灣。留別松京徐留守公美。</title>,<text>名都出守有賢侯。千里星軺此暫留。嫩柳繁花新氣色。淸香畵角舊風流。尊前謾下憂時淚。關外翻生惜別愁。見說東湖春水綠。爲吾添買一漁舟。</text>
<title>統軍亭</title>,<text>鴨綠江流氣不平。危樓徙倚一樽傾。林間獵火婆娑路。海口風帆泊汋城。千里提封空設險。百年廊廟罷談兵。顯忠祠屋留天地。終古英䧺涕淚橫。</text>
<title>冬日㱕洞陰山居</title>,<text>柴門常對數峰寒。㱕卧田園歲已闌。恠石長松人外境。踈籬殘雪畵中看。讀書漸惜餘年短。閱世方知晩節難。滿目溪山如此好。白頭何事始休官。</text>
<title>重遊白雲寺。題僧壁。丁酉。余甞一遊玆山。</title>,<text>招提高入白雲間。筇屐相隨倦鳥還。一塔蒼凉依夕日。數僧牢落對靑山。鍾聲不隔烟中逕。嵐翠全迷柳外灣。三十年來塵土夢。讓渠消受一生閑。</text>
<title>山居冬夜</title>,<text>磵道縈回積雪明。萬峰深處一柴荊。山空蘿月猶相照。夜靜松風自作聲。鋤可帶經將送老。屋能因樹未藏名。始知子驥眞高士。聞說桃源便欲行。</text>
<title>浿上思㱕。示李君 四首。○時㙜臣有䟽攻海伯而幷及余者。</title>,<text>水國蒹葭露變霜。三秋宦跡滯殊方。夜深孤月當空白。歲暮寒花特地香。蕉鹿如今眞似夢。蓴鱸何必始思鄕。江船在否吾將去。好與征鴻作一行。拙性從來與俗違。白頭旌節計還非。誰知魯國眞男子。身本南陽一布衣。晩歲秪宜甘圃稼。初心豈肯慕輕肥。山中酒熟梅應發。不是人言也合㱕。十載低回未掛冠。世間榮辱太無端。平生不作因人熱。遲暮猶思大庇寒。耿耿襟懷知自貴。蕭蕭鬂髮笑相看。賢愚寂寞千秋事。且取樽前此日歡。莫將龜筴問行休。一錯徒然鑄六州。萬事在天須信命。四方無地可埋憂。畫墁豈爲求人食。築室終難聽道謀。惟有長江知我意。更牽㱕夢日東流。今春浿城失火。延燒官廨民居四千餘區。余莅任後。始爲葺理。</text>
<title>山村秋興</title>,<text>數頃荒畬報歲功。更無餘事惱閑翁。書聲月落河傾後。詩意山紅澗碧中。身老端宜娛晩景。村深猶得葆淳風。他年若問幽栖處。錦柱西邊鷺水東。</text>
<title>鄭戚丈子華甫。自平山徒步數百里。來訪山中經旬。而謹次其留贈詩韵。因叙別懷。</title>,<text>方谷丈人甘隱遯。文園居士久㱕休。不辭行路風黧面。共對寒窓雪滿頭。盡室君操巖下耒。餘生吾付葦間舟。一樽他日難重會。長夜聊爲秉燭遊。</text>
<title>秋晩</title>,<text>過眼流光爲底忙。深秋節物轉凄凉。啣山落日依依景。卧地寒花冉冉香。末路憂虞同失馬。平生志業歎亡羊。衰顔却似經霜葉。且對庭柯自引觴。</text>
<title>次韵士聞新春書懷</title>,<text>問訊寒梅第幾風。春光有約到山中。任敎短鬂欺霜白。強把衰顔借酒紅。慣歷危途非老馬。未逃塵網媿冥鴻。怱怱四十年間事。雲在長空水注東。</text>
<title>山居春晩</title>,<text>風雨經旬獨掩關。回頭春物已闌珊。半規林外昏黃月。一抹溪南淡碧山。茅屋石田非拙計。桃花流水異人寰。素心不必羊求輩。野老隣翁自往還。</text>
<title>聞都下譌傳余已作古人。戲作一詩。</title>,<text>瞿塘萬斛涉驚濤。處世奚殊寄一毛。自輓終非元亮達。虛名敢擬子瞻高。山樵水釣成眞隱。史馥經腴作老饕。定使芙蓉城裡住。風流應復讓仙曹。</text>
<title>再從弟鳳來 冕九 寄詩見懷。次韵以答。</title>,<text>歷盡羊膓始稅車。晩從林下賦閑居。敢云達士能齊物。不學潛夫強著書。採藥將尋商嶺隱。種桃休引武陵漁。縱令少住人間世。等是浮雲過太虛。來詩有于今髭髮猶平昔。人道登仙是妄虛之句。</text>
<title>傷逝 二首</title>,<text>一別茫然歲月更。寒梅又吐臘前英。人無兒女方稱死。世少親朋孰慰生。縱使遐齡猶抱恨。未應長夜便忘情。知君艸露松風下。重爲衰翁淚亦傾。隔歲儀容夢裡昏。空江積雪阻來魂。嗟吾後死眞窮命。似子先㱕却寡恩。萬事成陳將撤几。一身如寄只關門。眼前多少傷心處。說與何人報九原。</text>
<title>趙君有約不至。賦此却寄。</title>,<text>愛君江左舊風流。靑眼相逢已十秋。句比梅花能絶俗。人如萱艸可忘憂。幽期晼晩霜侵逕。永夜徘徊月滿樓。欲把瑤琴彈一曲。小山叢桂足淹留。</text>
<title>偶成</title>,<text>漫興詩篇亦懶題。閑心都似絮黏泥。忽聞孤鶴時推戶。靜玩游鯈獨倚藜。好友漸看星向曙。殘年已到日平西。名山不用千金買。白髮婆娑舊釣溪。余久欲移居。竟不果。</text>
<title>萬景㙜。謹次圃隱先生元韵。</title>,<text>高㙜徙倚暮雲橫。惆悵孤臣去國情。數疊靑山圍曠野。萬家霜樹擁重城。西風淅瀝秋聲至。落日蒼茫海氣生。爲是圃翁吟眺地。天涯獨自望神京。</text>
<title>壺山舘。留贈新使洪成伯 奭周。</title>,<text>東南民力困饑荒。拯濟先須刺史良。我愧冦君治穎郡。公如汲直卧淮陽。十年淪落丹心在。千里逢迎白髮長。同是先朝香案吏。好將經術答明王。</text>
