<title>中興洞</title>,<text>夜宿淸猿寺。朝遊碧洞霞。武陵知不遠。流水泛桃花。</text>
<title>山中秋夜</title>,<text>白露下秋空。山中桂花發。折得最高枝。歸來伴明月。</text>
<title>四季花</title>,<text>亂後無佳玩。移來四季花。碧桃與紅杏。只是一春華。</text>
<title>懷癸娘</title>,<text>娘家在浪州。我家住京口。相思不相見。腸斷梧桐雨。</text>
<title>贈癸娘</title>,<text>我有一仙藥。能醫玉頰嚬。深藏錦囊裏。欲與有情人。</text>
<title>寒碧樓</title>,<text>雪月爭輝夜。騷人不寐時。江山無限景。都付五言詩。</text>
<title>途中</title>,<text>萬里關河路。三秋病客身。天涯一片月。應照故鄕人。</text>
<title>黃岡雨夜</title>,<text>寂寂齊安舘。孤燈照不眠。江南夜來雨。應濕釣魚舡。</text>
<title>天摩山。別道一老師。</title>,<text>昔作匡廬客。相隨惠遠遊。秋山今又別。忽憶虎溪頭。</text>
<title>登正陽寺天逸㙜</title>,<text>暫過正陽寺。仍登天逸㙜。亂山千萬疊。揔是玉屛開。</text>
<title>自金剛來謁守菴。朴公枝華 則曰摩訶衍聞天樂乎。以詩答之。</title>,<text>凉風過洞門。萬籟生秋壑。高低調五音。彷彿聞天樂。</text>
<title>廣州東軒</title>,<text>旅舘無人問。虛簷但鳥聲。故園何處是。雲外數峯靑。</text>
<title>敬次松川 梁公應鼎 韻</title>,<text>懶倚松根石。漁竿漾碧川。東風吹雨過。花落草芊芊。</text>
<title>上申相國 欽 金浦田里之行</title>,<text>碧水溶溶入海。靑山欝欝連天。孤舟載鶴歸去。誰識西湖老仙。</text>
<title>雜興</title>,<text>丹經讀罷出門。洞裏初收暮雲。無人與我對酌。明月來照芳尊。樹梢新凉初至。潭心霽月寒浸。幽人竟夜不眠。松濤淅瀝喧枕。波間乘月採蓮。歸來幽香滿袖。慇懃欲寄美人。但恐美人不受。</text>
<title>寧國洞</title>,<text>空林夕氣翠霏霏。一壑泉聲遶石扉。山雨乍收苔逕滑。木蓮花裏醉扶歸。</text>
<title>次宋佐郞書室韻</title>,<text>一屋蕭條白日閑。滿庭槐影掩重關。年來不必勞雙脚。卧看江南萬疊 一作雨後 山。</text>
<title>憶淸風溪</title>,<text>淸風溪與洗心㙜。秋月春風幾往來。多病邇來心亦懶。每逢佳節首空回。</text>
<title>息影亭</title>,<text>無等山前息影亭。池邊細草喚愁生。溪雲釀雨能欺月。减却梅窓一夜明。</text>
<title>佛頂㙜。別徐佐郞。時白大鵬從之</title>,<text>有客淸秋跨大鵬。飄然直上碧雲層。一旬踏盡金剛界。還向東溟過欝陵。</text>
<title>上完平府院君 李公元翼</title>,<text>山下蕭條屋數間。隔溪松影落簷端。十年黃閣經綸手。還把醫書閉戶看。</text>
<title>箕城。次李學官 達 韻。</title>,<text>天涯邂逅若爲情。此地繁華是舊京。惆悵一生能幾許。年年長作遠遊行。</text>
<title>漁村</title>,<text>孤舟移泊釣磯邊。漁戶踈籬隔翠烟。斜日半山紅蘸水。白鷗來往鏡中天。</text>
<title>塞下曲</title>,<text>斬盡匈奴十萬頭。歸來戰血染貂裘。交河霽雪凝寒月。獨把靑蛇上戍樓。</text>
<title>蕩春㙜</title>,<text>暇日尋芳上古㙜。武陵流水泛花來。還將滿目傷心事。都付東風酒一盃。</text>
<title>楊柳詞</title>,<text>二月隋堤楊柳春。纖枝嫩葉雨中新。鶯梭謾織深閨恨。不繫離亭遠別人。</text>
<title>牛耳洞</title>,<text>披蓑跨馬出城都。雨後山光乍有無。日上三竿雲半卷。攢巖疊嶂展新圖。</text>
<title>贈癸娘</title>,<text>曾聞南國癸娘名。詩韻歌詞動洛城。今日相看眞面目。却疑神女下三淸。</text>
<title>途中卽事</title>,<text>異地難堪倦客情。楚雲蠻雨暗歸程。時時向北開雙眼。天外鄕山一髮靑。</text>
<title>途中憶癸娘</title>,<text>一別佳人隔楚雲。客中心緖轉紛紛。靑鳥不來音信斷。碧梧凉雨不堪聞。</text>
<title>旅店。次唐詩韻。</title>,<text>故園遙在廣陵西。芳草歸心路更迷。山月初沉天欲曉。碧雲深處杜鵑啼。</text>
<title>戲贈癸娘</title>,<text>桃花紅艷暫時春。㺚髓難醫玉頰嚬。神女不堪孤枕冷。巫山雲雨下來頻。</text>
<title>晩行</title>,<text>峽口無人問去程。臨歧獨立百憂生。山城日暮風烟暝。隔岸遙聞一杵鳴。</text>
<title>次紙幕石泉韻</title>,<text>石竇寒泉鏡面開。微波瀲灔漾瓊苔。披襟靜對涵虛處。始見源頭活水來。</text>
<title>遂安詠雪</title>,<text>扈衛遼陽古郡城。風飄瓊屑灑林坰。村童莫厭埋樵逕。天爲行宮作玉京。</text>
<title>生陽舘</title>,<text>春來又到曾遊地。滿目凄凉異昔時。誰道亂離離別少。生陽舘柳盡無枝。</text>
<title>夷齊廟</title>,<text>孤竹淸風吹萬古。至今高節與天齊。殷周興廢憑誰問。月滿空山水滿溪。</text>
<title>客中卽事</title>,<text>碧海茫茫天一涯。旅遊心事鬢添華。高興正與耽羅近。綠橘黃柑處處多。</text>
<title>滿月㙜</title>,<text>山回重疊水重回。鴉噪空林路不開。唯有天邊一片月。夜來依舊照荒㙜。</text>
<title>寄癸娘</title>,<text>別後重逢未有期。楚雲秦樹夢相思。何當共倚東樓月。却話完山醉賦詩。</text>
<title>次李生貟別墅韻</title>,<text>滿溪晴雪月華斜。歸興渾如訪戴家。風送暗香簷外落。箇中知有早梅花。</text>
<title>沈相國 喜壽 宅詠松</title>,<text>一松孤立四無依。枝葉凋零勢已危。勁節本宜風雪裏。肯隨桃李妬芳姿。</text>
<title>次公州牧伯韻。贈姜正郞。</title>,<text>數疊靑山獨掩扉。隔籬砧杵動斜暉。圖書滿壁焚香坐。門巷寥寥客到稀。</text>
<title>月溪途中</title>,<text>山含雨氣水生煙。靑草湖邊白鷺眠。路入海棠花下轉。滿枝香雪落揮鞭。</text>
<title>龍津。次鎭官壁上韻。</title>,<text>臨江傑閣勢飛騰。好句圓時好景仍。南去北來唯一杖。客中行色淡於僧。</text>
<title>淸平寺</title>,<text>渡盡仙源九曲溪。亂峯重疊樹高低。吟筇散步歸來晩。古寺鍾鳴日欲西。</text>
<title>月夜遊簇錦溪</title>,<text>凉風初起白蘋洲。載酒歸來作勝遊。簇錦溪前明月上。鷺鷀飛過斷橋頭。</text>
<title>贈張德翁。兼示諸友。</title>,<text>花柳秦城春日遅。空齋獨坐暗相思。慇懃爲報諸詩伴。湖寺尋僧定幾時。</text>
<title>次崔英叔 奇男 韻</title>,<text>溪邊散步採芳菲。懶性從來與世違。九十韶光今已晩。滿庭花雨映斜暉。</text>
<title>奉別許生貟</title>,<text>江雨初收江水流。布帆高掛廣陵秋。悠悠望斷人歸遠。淚灑西風獨倚樓。</text>
<title>次鄭孝純韻</title>,<text>門巷寥寥落葉深。隔窓脩竹翠陰陰。閑齋盡日燒香坐。手把唐詩獨自吟。十載溪山放浪遊。三春過盡又三秋。一衣一食皆天命。何必區區分外求。</text>
<title>滄浪亭泛舟</title>,<text>萬丈黃岡枕海頭。樓船載酒泛中流。不知此日笙歌興。爭似蘇仙赤壁遊。</text>
<title>玉堂呼韻</title>,<text>秋入鑾坡日又斜。玉階瑤草露華多。騷人性懶歸來晩。落盡盆池白藕花。</text>
<title>次許都事韻</title>,<text>小雨蕭蕭夜已深。空階草沒候虫吟。披襟坐對孤燈下。話盡相思不見心。</text>
<title>崔監察園林宴會</title>,<text>松壇列坐亂飛觴。洞雨初收散晩凉。太液近臨佳會處。好風時送白蓮香。</text>
<title>詠菊</title>,<text>生涯冷澹無餘物。只有空階晩菊花。滿把寒香仍對月。吾家淸興似陶家。</text>
<title>次梅竹軒韻</title>,<text>門前秋水淨涵虛。卜築年來學隱居。客到莫言無玩物。一軒梅竹共扶踈。</text>
<title>次克敵樓韻</title>,<text>鴉噪空林雪滿城。旅遊心事轉難平。當時勝敗憑誰問。克敵樓前月獨明。</text>
<title>客中聞杜鵑</title>,<text>雨餘山色翠霏微。正是官途柳絮飛。杜宇亦知爲客苦。慇懃勸我不如歸。</text>
<title>閒中卽事</title>,<text>人間萬事儘堪嗟。八十年光一夢過。門巷寥寥秋草沒。獨憑虗檻賞蓮花。數椽精舍水南村。夜雨寒蛩咽草根。八十老翁無箇事。眞松亭下戱兒孫。</text>
<title>敬次東岳李相公 安訥 水雲亭韻</title>,<text>南湖昨夜雨初收。水色山光共一樓。留待龍門新月上。不妨乘興泛中流。元韻 東岳主人乘艇釣魚去。日暮獨登江上樓。一曲瑤琴數盃酒。叉鬟婢子亦風流。</text>
<title>次天壽院韻</title>,<text>天壽門前木葉飛。昏鴉接翅暮林歸。半千興廢前朝事。惆悵憑誰問是非。</text>
<title>題東浮屠壁上</title>,<text>斸藥層崖雪滿衣。朗吟扶杖鶴同歸。老僧不管人間事。數疊峯前獨掩扉。</text>
<title>敬呈頤齋行軒</title>,<text>楊花滿地白紛紛。惜別躊躇未易分。嶺樹海雲千萬里。行人一騎出都門。</text>
<title>客中逢重九</title>,<text>迹似飄蓬無定處。西來峽路繞羊腸。遼山冷郡逢佳節。手把黃花憶故鄕。</text>
<title>次枕流㙜韻</title>,<text>亂峯重疊擁虛㙜。㙜下淸泉鏡面開。白首獨專丘壑美。長年不許俗人來。</text>
<title>泛槎㙜。謝道一老師來訪。</title>,<text>一入天摩萬疊山。遙看瀑布掛層巒。厖眉老衲來何處。笑指淸涼蘿月間。淸凉，蘿月。皆峯名。</text>
<title>奉呈朴佐郞行軒</title>,<text>仙郞又向嶺南歸。正是秋風木葉飛。如今聖主憂邊事。休把漁竿上釣磯。</text>
<title>海山亭</title>,<text>孤舟泊近海山亭。地接扶桑浴日明。岳色波光相蕩漾。長鯨噴水雨冥冥。</text>
<title>四仙亭</title>,<text>山下澄湖湖上亭。夢泉金磬發巖扃。應知此地藏仙跡。刻石丹書六字明。</text>
<title>淸溪書齋十詠</title>,<text>魯溪泛觴淸流一曲遶層岡。日日來遊泛酒觴。若使蘭亭爭勝事。魯溪閑味十分强。櫟林懸壺門巷寥寥絶俗緣。櫟林高處玉壺懸。年年佳節長昏醉。何羨湓池李謫仙。靈珠月㙜小菴高掛近三台。桂影婆娑月滿㙜。半夜山風靈籟散。却疑笙鶴自天來。水鍾瀑布一道寒泉出水鍾。風吹飛沫灑晴空。樵童不識長川掛。錯認中天倒玉虹。龍山採蕨東風二月蕨芽肥。兒女携筐采采歸。一匕盛來香滿口。龍山薇勝首陽薇。龜巖釣魚龜巖屹立碧溪頭。野色相連水氣浮。手把漁竿凝坐久。夜來風露襲羊裘。萬景氷窟石竇泉生氷半凝。山家六月景澄澄。披襟對此心源爽。身在瑤㙜第幾層。西郊夕陽野色微茫乍有無。樵童牧竪共相呼。斜陽一抹和烟淡。恰似元暉水墨圖。陽谷楓林陽谷年年霜落遅。楓林九月錦初披。丹厓晩景尤佳勝。正是停車坐愛時。巽巖靑嵐靑嵐靄靄薄於紗。一帶山腰十里斜。摩詰奇才難畫處。夕陽天末卷還舒。</text>
<title>述懷</title>,<text>扈衛三旬九遇食。客中風味冷於氷。思量莫若超塵世。寧作香山舍主僧。</text>
<title>息影亭。奉別霽峯。高公敬命</title>,<text>十二奇峯領略歸。洞中花露濕征衣。明日海陽星散後。楚天烟月夢空飛。</text>
<title>奉呈安東 李公春元 行軒</title>,<text>五馬南歸萬里途。舊遊陳迹正迢迢。棠梨亦有曾相待。過盡三春尙未凋。公曾經本道方伯故云遊人夜泛木蘭舟。萬頃銀波月一鉤。欲作新詩仍寄遠。滿前風景浩難收。</text>
<title>次蓮堂韻</title>,<text>半畒方塘十步回。荷花次第落還開。西風亦解遊人意。吹送淸香入酒盃。</text>
<title>奉次柳成川韻</title>,<text>旅食京華久未歸。平生事業世相違。秋來忽憶家鄕味。晩稻香時紫蠏肥。</text>
<title>金陵菊村八詠</title>,<text>華岳晴嵐岳勢崢嶸倚半空。芙蓉一朶翠華濃。浮嵐片片隨風起。散入千巖萬壑中。鳳洲春潮浮雲散盡海門開。數幅風帆駕浪廻。始信朝宗終不負。早潮纔退晩潮來。銅峯花月仁風習習草離離。正是東君用事時。最好酒醒深夜後。銅峯霽月上花枝。釜壑松濤直幹亭亭倚石根。蒼髯赤甲老龍蹲。天風滿壑寒濤起。高拂虗簷遶夢魂。東畒觀稼東畒迢迢十里强。耕餘黃犢卧斜陽。淸和四月移秧急。處處農夫擧趾忙。南池賞蓮楊柳依依拂地斜。掩門終日少人過。吟餘忽起濂溪興。坐對南池白藕花。後寺尋僧寺在烟霞第幾峯。水回山疊路重重。尋僧度壑入雲去。林外一聲飄遠鍾。前溪送客旅鴈雙雙落遠川。翠華浮動草連天。前溪不是河橋路。每到臨分設祖筵。</text>
<title>自述</title>,<text>貧如原憲卧烟霞。道不淵明愛菊花。酒滿瓦尊書滿架。箇中眞味問如何。</text>
<title>次宗上人詩帖韻</title>,<text>恒河世界老吾師。底事人間來乞詩。如今又送香山去。蘿月松風好護持。</text>
<title>贈琴娥</title>,<text>一夕仙娥下赤城。風流雅態楚腰輕。瑤琴抱向紗窓下。彈盡相思無限情。</text>
<title>朴淵</title>,<text>一水相連上下淵。半空飛沫灑風烟。山靈欲洗前朝恨。故遣長川掛洞天。</text>
<title>滿月㙜</title>,<text>山腰粉堞淡斜暉。古殿荒凉木落時。借問㙜前東逝水。至今嗚咽爲誰悲。</text>
<title>奉別洪承旨南歸</title>,<text>江風初起浪粼粼。惜別慇懃勸酒頻。漢水夕陽無限意。嶺南千里獨歸人。</text>
<title>感懷</title>,<text>碧空雲盡月輪孤。虗閣支頤夜坐勞。同里故人多不賤。此身何事困泥塗。</text>
<title>重逢癸娘</title>,<text>從古尋芳自有時。樊川何事太遅遅。吾行不爲尋芳意。唯趁論詩十日期。在完山時。娘謂余曰。願爲十日論詩故云。</text>
<title>舟次鳳城村</title>,<text>孤舟泊近鳳城村。星宿昭昭夜已分。坐待潮生浮海去。渡頭漁火隔寒雲。</text>
<title>悼玉眞</title>,<text>香魂忽駕白雲去。碧落微茫歸路賖。只有梨園餘一曲。王孫爭說玉眞歌。</text>
<title>次踈菴 任公叔英 楡岾寺韻</title>,<text>脚底雲生躡半空。桂枝踈影動香風。沙彌勸我東㙜坐。笑指扶桑浴日紅。</text>
<title>次韓正字韻</title>,<text>暖風晴日不生塵。花落花開又一春。家在冷泉雲樹裏。白頭長作未歸人。乾沒長安紫陌塵。梅梢瓊萼報新春。如今抱病吟詩客。誰記玄都再到人。</text>
<title>夢上毗盧峯</title>,<text>夢上毗盧第一峯。扶桑旭日射波紅。女仙駕鶴凌雲去。邀我蟾宮桂影中。</text>
<title>龍門寺</title>,<text>雨欲來時天欲低。招提遙在石門西。尋師漸入靈源邃。滿壑風烟一逕迷。</text>
<title>次淸虛樓韻</title>,<text>十二雕欄暫借休。樓前衮衮一江流。秋來若得乘槎去。萬里銀河可自由。</text>
<title>客夜聞琴歌</title>,<text>風情不减杜樊川。到處淹留最少年。衰謝卽今無俠氣。夜深孤舘伴燈眠。</text>
<title>次柳校理韻</title>,<text>夕氣霏霏紫翠間。浮雲出峀鳥知還。淸詩欲和憑欄久。一隻氷輪轉碧山。</text>
<title>觀稼亭</title>,<text>遠遠來尋觀稼亭。稻田禾穀半黃靑。世情人事皆翻覆。唯有溪山不改形。</text>
<title>七月望夜</title>,<text>一夢初回月五更。芭蕉葉上露珠傾。披襟靜向心源處。止水涵虛徹底淸。</text>
<title>謝人見過</title>,<text>庭前盤礴眞松下。又有寒梅向臘開。不是梅花與松樹。何人訪我雪中來。</text>
<title>次克敵樓韻</title>,<text>旅寓荒凉古栢城。曉來晴雪沒堦平。幽懷獨抱無人問。半壁殘燈滅又明。</text>
<title>枕流㙜二十詠</title>,<text>北岳丹楓深秋扶病上層㙜。岳面丹楓錦帳開。一歲良辰是重九。金魚須換碧香來。南山翠靄浮沉聚散本無蹤。下壓層城上出峯。若使元暉摹此景。奇形異態固難同。叉溪浣紗山雨初收散碧霞。玉流淸淺見瓊沙。春來女伴多情思。手弄微波浣越紗。鵂巖採樵雨後山光翠欲浮。採樵斧影落巖頭。斜陽一曲樵歌興。不換人間萬戶侯。尼院暮鍾洞裏春晴雲捲遅。崢嶸寶殿接村籬。暮鍾搖落前峯外。知是比丘參佛時。天壇曉磬白蓮峯下紫淸壇。琪樹瓊花露氣寒。道士焚香拜北斗。一聲金磬落雲端。三山暮雨三山屹立碧芙蓉。半隱雲端半出空。日暮長風吹雨過。層巒疊嶂有無中。萬井炊烟萬井相連十里賖。樓㙜隱映夕陽斜。靑烟處處隨風起。盡是鍾鳴鼎食家。上林玩月玉宇澄淸雨乍晴。仙人掌上露華淸。應知一㨾中天月。此夜林間分外明。御苑賞花春光先入地中胎。麗日和烟淑氣催。始識東君勤用意。千紅萬紫一時開。花階蝶舞數仞宮墻澗水湄。千般花木各爭輝。多情最是尋香蝶。遶蘂攀枝自在飛。柳市鶯歌三月秦川雨乍晴。東風低拂柳絲輕。鶯兒巧舌多情思。啼送淸歌一兩聲。古井秋螢洞口秋霖陰復晴。井欄苔濕撲流螢。騷人恐失三餘學。手拾歸來替短檠。新豐酒旗三月村南綠映紅。遊人覽物立東風。新豐店裏靑帘在。沽酒何須問牧童。星嶺長松落落長松御苑中。蒼髯不改四時同。平生性癖耽寒節。最愛凌霜十八公。曲城殘照層巒隱映添佳氣。碧落虛明散彩霞。欲識箇中無限好。曲城高處夕陽斜。弼峯晴雪弊裘凝坐强裁詩。正是窮陰雪下時。日暮天風雲捲盡。亂峯晴影玉參差。御溝紅葉蟬聲已報漢宮秋。欲寫幽懷不自由。昨夜風霜搖落盡。滿溪紅葉入淸溝。西泮濯纓寒流一派繞芹宮。潑潑泉源淡若空。童子數三冠者六。詠歸幽興浩無窮。東澗採春春風習習草新綠。山雨欲來雲四垂。閑隨流水度幽壑。正是碧桃花發時。</text>
<title>敬呈湖堂仙案</title>,<text>江上仙遊不可追。滿庭明月獨躕踟。何當橫跨靑牛去。雪屋懸燈共賦詩。</text>
<title>雪中賞梅</title>,<text>何人訪我叩柴扉。籬落寥寥亂雪飛。獨對寒梅吟詠足。老夫棲息此中宜。</text>
<title>八十餘年無事過</title>,<text>吾今八十五年享。眼力雖微脚力輕。採藥天台曾試險。崎嶇世路亦安行。</text>
<title>道峯書院。陪圻伯遊賞。時楊州崔使君從之</title>,<text>崎嶇石路襯流霞。地主雙鳧引使華。謁罷先賢仍倚檻。一輪明月入簷多。戊辰十月十三夜。鼎坐枕流堂上樓。澄潭月色吟魂爽。絶勝蘇仙赤壁遊。</text>
<title>東郊曉行</title>,<text>凌晨暫出國門東。白霧如潮漲壑中。旭日纔昇天地闊。不知誰是泣途窮。</text>
<title>次寧國洞幽居韻</title>,<text>茅茨晩結烟霞裏。晝掩柴扉不出歧。鄰叟未曾知禮義。隔籬呼我老經師。</text>
<title>次冲漠齋韻。示諸友。</title>,<text>吾家形勝勝君家。竹塢松壇又菊花。從古炎凉隨節變。任他衰世路歧多。</text>
<title>九十歎</title>,<text>吾生九十最堪憐。齒髮俱凋頂在肩。借問傍人君亦老。人間誰是我同年。</text>
<title>枕流㙜</title>,<text>家在長安紫陌東。門前流水碧溶溶。丹砂鍊罷無餘事。坐對三山第一峯。昌德宮西景福東。中間一壑水溶溶。人來莫謂無佳翫。看取中天聳碧峯。</text>
<title>夢見息影亭美女歌</title>,<text>每憶南州瑞石山。數椽精舍竹林間。當年美女今何在。綠鬢朱顔夢裏看。</text>
<title>峽中卽事</title>,<text>霏微翠靄薄於紈。兩岸楓林玉露寒。攬轡徘徊尋秀句。紫藤花下水潺湲。</text>
<title>題池駕雲石假山</title>,<text>我見君家石假山。層巒競出白雲間。從今若遇安期子。共入烟霞學鍊丹。</text>
<title>淸平寺贈金秀才</title>,<text>覽盡淸平勝。西川最絶奇。雲迷龍出洞。月掛鶴棲枝。異地時將換。鄕山信亦遅。仍逢方外侶。把酒共論詩。</text>
<title>題深谷靜菴墓</title>,<text>望望來深谷。秋山木葉黃。殘碑蔓草沒。古墓夕陰凉。道德明千載。文章冠一方。焚香仍奠酌。哀淚濕衣裳。</text>
<title>秋千</title>,<text>節序端陽値。秋千畫閣前。紅裳飄白日。繡舃蹴靑天。却訝吹簫女。還疑竊藥仙。下來垂手立。雲鬢綠頹然。</text>
<title>七夕</title>,<text>梧枝風氣冷。桂葉露華流。天上佳期夕。人間乞巧秋。懽情纔啓口。別淚已凝眸。一片支機石。空傳博望侯。</text>
<title>次驪江江樓韻</title>,<text>極浦雲初起。長洲雨乍晴。雙眸仍遠放。萬象各來呈。日月東西見。乾坤上下平。江山添逸興。何必强登瀛。</text>
<title>完山呈宋御史</title>,<text>客計終難就。淹留又一旬。端陽將盡夕。故國未歸身。翠竹環堦密。黃鶯喚友頻。那知豐沛府。得見舊交親。</text>
<title>南行</title>,<text>萬里身猶遠。三湘路更脩。年年爲客苦。日日望鄕愁。野店靑烟細。山村翠竹稠。茫茫天地外。漂泊愧沙鷗。</text>
<title>奉寄李學官</title>,<text>不見西潭久。思之暗斷魂。空山吟伐木。落日望停雲。兵火六年內。交親幾箇存。何時風雨夕。笑語對芳樽。</text>
<title>宿寂滅菴</title>,<text>一宿天摩寺。香㙜夜已分。庭空桂花落。山寂水聲喧。僧臘堦前樹。禪心嶺上雲。整襟推枕坐。霜月白紛紛。</text>
<title>智足寺</title>,<text>古寺無僧住。空門有客來。簷虛低碧峀。井廢沒蒼苔。佛殿香煙冷。禪房木葉堆。徘佪人不見。長嘯下層㙜。</text>
<title>題韓山客舍</title>,<text>遙遙辭北極。望望且南征。地坼羣山浦。江連百濟城。春深芳草綠。日落晩潮平。知有孤村近。烟林一杵鳴。</text>
<title>鼓巖村莊</title>,<text>郭外僅三里。壺中別一天。雲陰生藥圃。水氣潤瓜田。境靜少塵慮。身閑酣晝眠。獨專丘壑美。端合付餘年。</text>
<title>四美亭</title>,<text>憑虛探勝槩。四美得其名。野店烟初暝。漁村火獨明。披襟移水檻。岸幘倚風楹。一帶門前水。澄淸可濯纓。</text>
<title>滄浪亭</title>,<text>一劍憑虗檻。乾坤上下齊。波連滄海闊。天壓碧山低。浪跡湘潭遠。歸魂故國迷。吾方欲歸去。簷外杜鵑啼。</text>
<title>蕩春㙜讌飮。次尹子胤韻。</title>,<text>郭外三山下。泠泠玉澗邊。雨晴雲氣濕。花落樹陰連。盛會猶今日。繁華憶昔年。可憐歌舞地。㙜上草芊芊。</text>
<title>贈楊秀才</title>,<text>寄語楊才子。其如眠食何。詞華爭雪月。筆力動龍蛇。暫話靑綾後。相思白髮多。㙜前門獨掩。寂寞對黃花。</text>
<title>淸平寺</title>,<text>又到曾遊寺。空林一逕迷。西川僧洗衲。北岳鶴尋棲。寶殿香烟裊。瓊峯落月低。吟餘仍靜坐。杜宇近窓啼。</text>
<title>送帆軒</title>,<text>已厭風塵鬧。移居碧水陬。夢尋丹鳳闕。身在白鷗洲。落日明沙岸。長江泛釣舟。箇中淸興足。何必訪蓬丘。</text>
<title>八峯軒</title>,<text>宅在南山下。依然孟氏廬。層城低檻外。亂嶂入簷虛。樹影雲歸後。庭陰雨過初。公餘無箇事。長對古人書。</text>
<title>送成都事</title>,<text>祖席靑門外。秋風野菊明。聊將詩老酒。遠慰幕僚行。雨壓千峯暗。雲沉萬壑平。永郞如可問。衰病滯秦城。</text>
<title>送南從事</title>,<text>旅寓金陵縣。仍逢漢使臣。披襟情欵欵。把酒語頻頻。遠峀雲陰冷。寒潭月色新。明朝又分手。老淚自沾巾。</text>
<title>松京懷古</title>,<text>獨立溪橋畔。風烟萬壑陰。殿㙜荒已沒。山水古猶今。輦路飄寒葉。毬庭下夕禽。逢人問前事。落日照西岑。</text>
<title>蕩春㙜</title>,<text>山川名勝地。浪跡忝淸遊。寺廢雲猶在。㙜空水自流。詩能聊遣興。酒亦可消愁。景物還多感。蕭蕭落木秋。</text>
<title>九日。陪柳文學登北麓。</title>,<text>松間開小酌。兩岸石苔斑。亂壑泉聲細。層城夕照寒。秋陰生古木。雲影度空壇。巖下崎嶇路。扶筇獨自還。</text>
<title>太古亭</title>,<text>暫過淸溪洞。仍登太古亭。庭雲人不掃。澗水客來聽。細竹當簷翠。長松拂壑靑。何時謝塵土。此地付餘齡。其二久憶仙家勝。窮秋始扣門。衰蘭低砌隙。落葉覆苔痕。度壑躡雲影。沿溪尋水源。掬來漱寒齒。散髮卧松根。</text>
<title>沉香恠石</title>,<text>一片沉香角。何年落世間。幸因老師手。巧作數重巒。亂壑苔痕古。尖峯劍氣寒。葛洪如可遇。留與鍊金丹。</text>
<title>江亭。次成雙泉 汝學 韻。</title>,<text>嫩綠門前柳。微凉檻外風。乾坤分上下。日月見西東。萬象孤吟裏。千山一望中。漁樵生計足。愧我枕流翁。</text>
<title>次韓生貟韻</title>,<text>滿樹花如錦。玆遊又一年。茅簷依斷岸。木彴跨長川。落日飛孤鶩。平湖點小舡。西郊芳草路。歸馬任垂鞭。</text>
<title>丁酉九月。扈衛出城。</title>,<text>進退兵家法。縱橫賊路三。傷心辭鳳闕。掩淚扈鸞驂。野宿霜粘鬢。山行葉打衫。雞鳴何處店。曉月掛松杉。</text>
<title>失題</title>,<text>故國艱危日。他鄕老病身。遙瞻天北極。痛哭海西濱。殺氣乾坤阨。仁風草木新。願將千丈箒。掃盡嶺南塵。</text>
<title>再過靈光</title>,<text>又到箕城館。重營盖瓦初。風烟千古色。兵火十年餘。碧海天容闊。靑山雨脚踈。鄕園正迢遆。遊子意何如。</text>
<title>眞松亭</title>,<text>家僮報客來。懸榻下庭隈。雪逕不曾掃。柴扉今始開。吟詩聊遣興。把酒且論懷。滅燭迎新月。憑軒賞早梅。</text>
<title>懷猿溪舊事</title>,<text>宅在猿溪畔。依俙夢裏尋。老夫無氣力。長路未登臨。世業傳儒術。家風繼孝心。餘生今不死。更感舊恩深。</text>
<title>奉呈頤齋行軒</title>,<text>祖帳臨溪次。離盃强自寬。今朝辭鳳闕。幾日到龍灣。驛路雲陰濕。關河雨氣寒。何時王事畢。馹騎大刀環。</text>
<title>南行</title>,<text>遠遠辭京口。遙遙入楚雲。殘河天欲曙。列宿夜猶分。竹染湘妃淚。江沉屈子魂。南來孤客耳。那忍子䂓聞。</text>
<title>扈衛新溪縣。聞捷報。喜而賦之。</title>,<text>鳳駕駐新溪。仍聞報捷書。追兵三萬未。斬馘九千餘。洛下人還集。南中賊漸踈。中興應不遠。喜淚自沾裾。</text>
<title>奉呈湖堂諸學士</title>,<text>夢逐沙鷗去。山河雪陸離。梨灘漁火炯。楮島凍雲垂。學士淸遊日。騷翁病卧時。雞鳴仍起坐。曉月上梅枝。</text>
<title>遂安郡除夜。陪成御史偶吟。</title>,<text>御史持淸節。窮冬冒雪來。威聲今峽郡。振起舊霜㙜。守歲檠三尺。消愁酒一盃。支頤凝坐久。簷外漏聲催。</text>
<title>宿華藏寺</title>,<text>梦罷禪窓靜。空山夜五更。有灰飛萬刦。無計問三生。野水橫羅帶。巖楓展錦屛。焚香仍起坐。霜月小鍾鳴。</text>
<title>龍門寺</title>,<text>久憶龍門寺。今年始拂衣。踈鍾飄翠壁。細雨濕朱扉。暫覺三生夢。方知四十非。浮生本無定。明日又何歸。</text>
<title>鳳凰亭</title>,<text>萬丈層厓上。蕭條別一丘。山高初日晩。野闊宿雲收。鳳去踈空在。人亡水自流。江山添逸興。覔句更淹留。</text>
<title>次寧越東軒韻</title>,<text>一水連江漢。魚書可自通。窓窺靑嶂月。檻引紫厓風。作客年將換。歸家計已空。香醪須滿酌。頹卧醉鄕中。</text>
<title>述懷。寄鄭孝純。</title>,<text>獨坐誰相伴。殘燈滅復明。天邊征鴈影。月下搗衣聲。志士元多感。騷人亦有情。東籬黃菊在。何忍獨爲醒。</text>
<title>宿道峯書院</title>,<text>暫借東齋宿。殘燈夜二更。雲深祠宇靜。水遶石欄鳴。道氣峯巒合。靈光洞壑明。斯文曾有意。歲暮又山行。</text>
<title>江亭。次成雙泉韻。</title>,<text>潮聲喧極浦。柳色染春風。雨暗巴陵北。帆歸楮島東。鳥飛屛影裏。魚躍鏡光中。厭就都城近。江湖作釣翁。</text>
<title>眞松亭</title>,<text>一雨初收後。松亭漏夕陽。山深靑靄合。洞邃玉流長。竹裏芳樽翠。花間笑語香。故人幸相遇。隨意共飛觴。</text>
<title>春日偶吟</title>,<text>生涯雖苦楚。稟性本澄淸。俯水心猶凈。看山眼忽明。村深宜避亂。地僻可藏名。正値三三日。何妨又踏靑。</text>
<title>盤松霽雪</title>,<text>曉起開窓見。盤松雪壓平。初如銀傘揷。還訝玉盤擎。造物須臾變。乾坤一㨾淸。取來成小榻。夜讀字分明。</text>
<title>練光亭</title>,<text>詩人乘逸興。獨上練光亭。木落山新瘦。天寒酒易醒。雲深箕子墓。月掛浿江城。往事今追憶。難堪淚濯纓。</text>
<title>宋白川遷葬挽</title>,<text>五十年來事。依俙瞥眼間。慈祥元素植。忠孝兩全完。氣節秋霜凜。襟懷雪月寒。銀川前太守。戶部舊郞官。客夢飛松岳。英靈寄違山。風端悲寶樹。鏡裏泣孤鸞。故里佳城遠。南陽旅櫬還。窮村吾獨在。拜挽淚潸潸。</text>
<title>敬次沈正江亭韻</title>,<text>江上數間屋。主人無事時。晴窓斜點筆。凈几坐題詩。景勝吟猶苦。神淸氣不疲。孤帆歸浦疾。凍鴈下沙遅。野店雲沉樹。漁村雪擁籬。携壺賞梅去。須待臘前期。</text>
<title>端居。再用前韻。</title>,<text>歲暮幽居趣。盤松雪壓時。携琴彈古調。呵筆寫新詩。親友年年减。筋骸日日疲。看梅晨起早。玩月夜眠遅。澗水連方沼。山雲過短籬。尊中浮綠蟻。且莫負佳期。</text>
<title>奉次澤風 李公植 和淵明九日韻</title>,<text>寥寥深院裏。松竹翠相交。露浥寒花拆。霜催病葉凋。雨餘晴澗吼。雲散玉峯高。烏影沉滄海。蟾光射碧霄。身閑隨意適。性懶謝塵勞。白髮醫無術。丹心老不焦。何妨逢九九。又是醉陶陶。八十餘生在。悠悠經四朝。</text>
<title>登中興寺山影樓</title>,<text>九月重陽後。獨登山影樓。風霜纔過壑。木葉正酣秋。山色錦屛展。水光寒玉流。松壇靈籟發。桂嶺夕陽收。夢斷塵中累。身隨物外遊。玄猿啼翠壁。白鶴叫丹丘。萬象輸摩詰。三乘問思休。名香焚夜半。片月掛簷頭。鉢底蟠龍穩。床前戰蟻留。寒灰經幾刦。好景入雙眸。兜率天猶近。靈源地自幽。明朝石門外。長嘯駕靑牛。</text>
<title>送安三陟</title>,<text>山連碧海海連天。又有樓前五十川。皇考舊陵年二百。召公殘碣字三千。霜㙜昔作靑騘史。鳧舃今爲紫府仙。衙罷倚欄無箇事。硏朱閑點絶韋篇。</text>
<title>叢石亭</title>,<text>六稜文石倚天東。如琢如磨自作叢。却訝龍腰垂碧落。還疑玉笋露靑空。光搖旭日扶桑外。影倒斜陽渤海中。一劍徘佪仍佇立。虹霓萬丈映波紅。</text>
<title>次頤齋韻</title>,<text>天邊劍戟亂山嵬。拄笏憑看宇宙恢。遶枕寒聲風打竹。隔窓踈影月移梅。林僧乞句時時過。沙鳥忘機日日來。滿架經書琴五尺。不妨隨意倒深盃。</text>
<title>敬次樹林亭韻</title>,<text>亭前圖畫萬重山。古木長松紫翠間。水月孤吟人自瘦。烟沙獨立鷺猶閑。干戈六載空垂淚。樽酒何時可解顔。愁倚夕陽天畔立。數聲鴻鴈拂雲還。</text>
<title>遊中興寺</title>,<text>石門斜日暝烟沉。一逕穿林深復深。山色正描摩詰畫。水聲猶奏伯牙琴。僧歸翠靄層巖上。鶴返蒼松疊嶂陰。木枕藤床吟夢冷。隔窓殘月照衣襟。</text>
<title>次宗師軸韻</title>,<text>一筇來訪遠公巢。千丈層崖置屋牢。宿雨春晴靑繚繞。浮雲曉散玉岹嶢。巖花亂點看經榻。澗水遙分洗衲槽。讀罷妙蓮仍倚枕。隔窓松影月華交。</text>
<title>奉呈申判尹義州迎慰之行</title>,<text>平生浪迹逐淸流。智異金剛賦勝遊。十載每供山水話。一朝那忍別離愁。烟連細草迷江路。露浥濃花照驛樓。正是關西風景好。幾多珠玉散尖頭。鳳啣丹詔下龍灣。瑞靄霏微紫翠間。百首新詩淸刮目。千秋嘉慶喜浮顔。歸程杳杳連芳草。行色蕭蕭入暮山。賓舘錦筵銀燭夜。滿斟瓊液醉團欒。年光逐水去堂堂。二月東風百卉香。天理本來無貴賤。人心底事有閑忙。騰驤驛路靑雲遠。乾沒泥塗白髮長。行次野亭芳草細。幾時回首戀家鄕。</text>
<title>次白馬江懷古韻</title>,<text>落魄湖西放浪遊。釣龍㙜畔泛孤舟。毬庭細草空添恨。輦路寒烟暗結愁。半月城邊曾灑淚。臯蘭寺裏又登樓。溫家五百年前事。落日漁歌古渡頭。</text>
<title>奉呈湖堂諸學士</title>,<text>憶昔南樓共醉攀。暖風晴日百花斑。僧歸楮島斜陽外。寺在園陵古木間。每與沙鷗遊水府。長隨仙侶忝騷壇。邇來衰謝無筋力。丹鳳門西獨掩關。</text>
<title>完山旅懷</title>,<text>空齋夜雨不堪聽。獨坐悠悠百感生。千里旅遊添白髮。一年佳節近淸明。雲迷漢北秦城遠。路入江南楚地平。借問君山何處是。夕陽長笛數三聲。</text>
<title>登高</title>,<text>西風吹我出行宮。遠上終南第一峯。萬井踈烟圖畫裏。千山晩景有無中。裁詩自擬酬佳節。把酒誰能慰老翁。塵世幾人開口笑。獨憑寥廓意無窮。</text>
<title>贈崔英叔</title>,<text>北里西村隔路歧。停雲入眼倍相思。新凉正合孤眠處。霽景還宜散步時。滿壑風光供彩筆。中天月色照吟髭。何當更作騷壇會。共對雲山改舊詩。</text>
<title>次道峯書院韻</title>,<text>石路崎嶇入翠微。風泉吼壑遶巖扉。層厓雨過葉初嫩。古洞春深花亂飛。在世豈知今日是。遊山方覺去年非。傷心謁罷先賢廟。獨立蒼茫無所歸。</text>
<title>月移花影上欄干</title>,<text>禁城春色柳如眉。靑瑣詞臣感物時。金鴨火殘烟縷細。銅龍水澁漏聲遅。花明露砌香猶濕。月上風軒影自移。惆悵十年從薄宦。故園佳節負歸期。</text>
<title>次鄭孝純韻</title>,<text>山下幽居問若何。隔窓踈影早梅花。松陰滿地疑陶逕。岳色當簷似謝家。春入小塘瑤草細。雪消淸澗玉流多。他時倘得論文會。共把深盃一放歌。</text>
<title>次曹承旨江亭韻</title>,<text>烟霞洞裏掩幽巢。竹影當窓翠滴袍。長對江山常自樂。獨專丘壑是何饕。澄潭瀲灔纖鱗躍。玉宇虗明片月高。宦路崎嶇曾試險。不如頹卧醉陶陶。</text>
<title>九日登高</title>,<text>忙裏偸閑上翠峯。九秋佳節菊花叢。聊將藍澗題詩興。付與龍山落帽風。滿目凄凉兵火後。一塲談笑酒盃中。年來脚力猶强健。盡日登臨不用筇。</text>
<title>淸明日登南山</title>,<text>登臨又値踏靑時。翠壁丹厓步步遅。暮靄遠連芳草渚。長風低拂紫霞巵。曾抛漢水乘槎計。再訪秦山採藥期。滿壑白雲迷去路。手攀瓊樹更躕踟。</text>
<title>瑞石山呈霽峯</title>,<text>江南瑞石舊名山。此日登臨仔細看。春盡洞天花落盡。客還松路鶴飛還。三生夢斷毗盧殿。半夜鍾鳴舍利壇。欹枕不堪詩思苦。朗吟揮筆灑雲巒。</text>
<title>岳陽壯觀天下傳</title>,<text>倦客南來學遠遊。滿江淸景一登樓。空將屈子思君意。暗結湘妃憶帝愁。夢澤風生飜疊浪。君山木落動高秋。超然獨立無邊岸。楚峀吳雲望更悠。</text>
<title>奉贈金正字</title>,<text>仙人掌上露初零。萬里無雲玉宇淸。簷角夜凉當霽月。井欄苔濕撲流螢。江南舊宅踈篁老。洛下深秋晩菊明。時事艱虞憂國日。彗星何意犯台星。</text>
<title>次咸悅東軒韻</title>,<text>相思不暇問寒溫。匹馬南來到海濆。澗柳巖花春色共。長程短堠路歧分。轅門未獻平胡策。麟閣難圖盖世勳。日暮白雲迷去路。楚江何處吊湘君。</text>
<title>次任正字悼玉眞韻</title>,<text>明眸皓齒翠眉娘。忽逐浮雲入杳茫。縱是芳魂歸浿邑。誰將玉骨葬家鄕。更無旅櫬新交吊。只有粧奩舊日香。丁未年間幸相遇。不堪哀淚濕衣裳。</text>
<title>奉呈順天行軒</title>,<text>地盡昇平碧海陬。人言天府是雄州。雙鳧逈出秦城外。五馬長驅楚岸頭。夜雨寒蛩挑客恨。秋風畫角動鄕愁。臨離無限傷心事。付與滄江萬古流。</text>
<title>次楊口東軒韻</title>,<text>山行未了又溪行。厭聽灘聲與鳥聲。隔岸孤村雙杵急。宿雲空舘一燈明。天涯弟妹音書斷。雨歇池塘夢草生。亂後閑田隨處在。不妨隨處學躬耕。</text>
<title>上冬至使行次</title>,<text>祖席高開廣遠樓。三行紅粉揔名流。曲中香氣梅花落。杯面靑光竹葉浮。正是關西爲客苦。那堪薊北又離愁。年年每向河橋別。老病傷心已白頭。留滯周南太史如。幸登芸閣接仙居。吳姬越女各呈技。龍管鳳笙高拂虛。靑草湖邊霜落早。白蘋洲畔鴈飛初。傷心更向天涯望。行色迢迢萬里餘。</text>
<title>次東湖韻</title>,<text>桂棹蘭槳泝碧瀨。風烟暫隔禁城隈。千山北向連三角。一水西來自五㙜。垂柳每因歸客折。好花應待老夫開。慇懃正欲酬佳節。盡日吟哦强倒盃。</text>
<title>次鄭孝純韻</title>,<text>雲陰四塞未全晴。谷口幽居獨掩荊。少日交遊尋石友。暮年心契託梅兄。風前柳絮渾無頼。雨後山光卽有情。頭白老人終底事。詩壇浪得一虛名。</text>
<title>次東岳園林賞春韻</title>,<text>偶到終南一擧頭。東風物象入回眸。禁中花柳三春好。天外雲山萬疊稠。暫謝名途門獨掩。長尋靜域事還休。人來莫問何爲者。採藥前身卽姓劉。</text>
<title>奉呈諸相公契宴</title>,<text>亭在層厓縹緲邊。暖風晴日敞華筵。三山半入虛簷裏。二水平分小檻前。詩興遠飄芳草岸。笙歌高拂夕陽天。四時佳節長昏醉。肯羨湓池玩月仙。</text>
<title>不如生前一盃酒</title>,<text>淸秋忽憶故園懷。萬頃滄波一棹來。聞達不求身後計。攻愁無過眼前杯。江鄕玉膾眞佳味。宦路銀魚是禍胎。請看劉伶墳上土。孤猿嘯月獨徘佪。</text>
<title>次黃秀才三淸賞秋圖韻</title>,<text>三淸洞裏秘仙㙜。邂逅來登亦不媒。天地有機時屢換。溪山無主孰能猜。逢秋每感潘郞鬢。覔句還慚老杜才。九九良辰君莫負。諸公會集紫巖苔。</text>
<title>直廬</title>,<text>凍衣如鐵卧難平。獨坐悠悠百感生。人事盡隨兵火變。雪華還繞鬢毛明。銀河淡淡雲千里。玉漏丁丁月五更。伏枕不堪連夜直。攬衣時復下階行。</text>
<title>次車五山 天輅 題灘隱山水圖韻</title>,<text>山色蒼蒼水氣霏。江村寂寞掩柴扉。雲深鴈塔藏蕭寺。日暮漁舟傍釣磯。百丈飛泉流不盡。千章古木葉全稀。何人幻出仙區景。對此方知世慮微。</text>
<title>次李市潛九老契屛詩韻</title>,<text>終南山下夕陽邊。九老相連錦繡筵。少日論交猶未信。暮年脩禊更堪憐。長嗟世上人無聖。却羨樽中酒有賢。想得當時佳會處。風流勝迹至今傳。</text>
<title>宿中興寺</title>,<text>招提遙在石門東。竹杖芒鞋訪遠公。雨洗碧雲仙洞凈。風摧丹桂鶴棲空。纔聞蟻子床頭戰。又聽沙彌飯後鍾。看罷蘂珠仍靜坐。上方僧語月明中。</text>
<title>月出山道岬寺。謹次朴使相韻。</title>,<text>舊客懷多倚半宵。數聲淸磬月中搖。烟生遠峀輕紈裂。水落危巖碎玉跳。十丈龍宮依岸出。千層鴈塔入天高。梨花滿地無人掃。疑是梁園雪未消。</text>
<title>山水吟</title>,<text>我本方外人。行吟山水間。閑拖綠玉杖。遍踏靑雲巒。天風散靈籟。度壑泉聲寒。飛仙過碧虛。邀我紫淸壇。紫淸歸路遠。披衣跨靑鸞。朝從玄圃遊。暮向蒼梧還。焚香拜北斗。環珮響風端。淸境多靈貺。茫茫隔塵寰。何當服刀圭。千載保童顔。</text>
<title>三五七言</title>,<text>金門外。玉澗邊。種藥田三畒。安身屋數椽。世路多歧難着足。不如高卧送餘年。窮陰盡。暖律回。岸幘出幽壑。扶筇登小㙜。隔林何處早花發。一縷寒香落酒杯。雨初霽。水亂流。濯足踞白石。散髮卧靑丘。烟柳依依拂地垂。鶯兒喚起閨人愁。秋風起。玉宇淸。霜楓裁錦葉。露菊發金英。家貧只有新醅熟。坐對雲山醉月明。風剪剪。雪漫漫。步出瓊瑤境。光侵銀海寒。石橋淸景還如灞。驢背吟肩聳似山。</text>
<title>逸聯</title>,<text>月潭鶴影兼僧影。風壑松聲雜水聲。巖欹棲鶴桂。溪卧渡僧橋。竹葉朝傾露。松梢夜掛星。石帶苔痕古。山含雨氣靑。潭深龍卧穩。松老鶴棲危。</text>
<title>枕流㙜[五山]</title>,<text>桃斂臉。柳揚眉。春色有如此。客愁空爾爲。不如蘸甲眼前酒。無限風光斜日時。次 踈菴橫雲䯻。却月眉。冶容蕩流俗。行樂靡不爲。豈如詞客文字飮。桃紅柳綠三春時。次 村隱花如臉。柳如眉。詩人吟更苦。酒客醉何爲。家童莫報斜陽暮。且好歸程月出時。</text>
<title>呼韻作[踈菴]</title>,<text>武陵春色自紅桃。花滿平林草滿臯。莫倚年華輕弄筆。同來野客盡詩豪。次 五山方朔三偸王母桃。詼諧却恨齒枚臯。歲星下作金門隱。恐是淮南子白豪。次 村隱一樹垂楊五樹桃。掩門終日卧東臯。客來步出門前路。盡是長安詩酒豪。</text>
<title>枕流㙜[村隱]</title>,<text>手築溪邊一小㙜。滿枝紅艷未全開。新豐正在南鄰近。須把金龜換酒來。次 芝峯籬外淸溪溪上㙜。㙜前無數小桃開。慇懃莫遣隨流水。怕有漁郞入洞來。揭水潺潺漱石㙜。亂峯蒼翠鏡中開。眞源徹底淸無滓。倘有巢由洗耳來。一區風月閟仙㙜。花外柴扉午不開。最是此間淸興富。溪山自入好詩來。次 玄翁 申公欽溪水泠泠遶小㙜。桃花無數兩邊開。壷中別有閑天地。世上光陰自去來。次 蓀谷 李公達紫鸞橫跨下瑤㙜。別有壺中日月開。流水落花門半掩。主人無乃避秦來。次 北村一畒庭中半是桃。落花臨水帶林臯。蕭然怳入玄都觀。便覺劉郞氣槩豪。石澗縈廻一小㙜。蓬門經歲未曾開。閑中盡日無人過。惟見桃花逐水來。次 鹿門 洪公慶臣五柳何如種五桃。枕流差擬嘯東臯。塵埃蹤跡烟霞趣。始見男兒氣像豪。何事劉郞喜種桃。風塵蹣跚笑夔臯。悠悠人世多昏醉。肯向螟蛉作二豪。</text>
<title>醉贈枕流主人[南窓]</title>,<text>曾同阮肇入天台。傾盡流霞白玉盃。出洞不知今幾許。烟雲猶帶筆端來。</text>
<title>詠古栢。贈枕流主人。[踈菴]</title>,<text>古栢千年幹。垂陰百畒苔。幸無匠石顧。得老棟樑材。剪伐遠何病。俗人看或哀。猶堪鼓枝葉。夜夜作風雷。</text>
<title>訪枕流㙜主人不遇[踈菴]</title>,<text>東郭尋眞興。臨溪獨坐遅。仙源無限好。注目夕陽時。</text>
<title>寄枕流主人[五山]</title>,<text>人物是秦餘。桃源猶舊居。最知情繾綣。莫問興何如。鴈叫雲天夕。蛩吟草露除。浮生開口少。歸路且徐徐。次 村隱地僻誰來訪。山深我獨居。貧寒魯原憲。病渴漢相如。月出雲霄外。川鳴石砌除。詩情牽酒興。倚杖下徐徐。</text>
<title>集句[踈菴]</title>,<text>淸溪淸我心。李白 幽事亦可悅。杜甫 是時秋之殘。退之 楓葉綠未脫。李白 夕陽度西嶺。浩然 遠天明月出。于武陵 延賞滌煩襟。王勃 林風凉不絶。王縉</text>
<title>贈枕流主人[五山]</title>,<text>秋風蕭瑟秋雲高。眼前物色挑詩豪。人生百年何太勞。彼哉名利徒煎熬。不如爛醉看龍刀。次 踈菴南溟浩浩北山高。胡越陸梁存酋豪。戰士守邊飢且勞。書生尙飽饘粥熬。嗟我安得干矛刀。次 村隱秋雲散盡秋天高。鬢髮颯然吟情豪。笑他塵世幾人勞。我獨憂時心煎熬。日邊搔首撫長刀。次 月蓬 柳公永吉雲滿瑤壇月滿㙜。竹扉半掩松窓開。尋眞早向碧山去。借問主人來不來。晩卜仙源學種桃。一區風景勝臨臯。閑中遇興還能賦。自覺騷壇意氣豪。次 峴南春晩玄都懶問桃。有時舒嘯上東臯。一區烟月生涯富。不羨長安第一豪。洞府烟霞鎖碧桃。地形依約似臨臯。精神恰與詩相會。硬語蟠空氣轉豪。絶無塵土汚靈㙜。有眼寧隨俗物開。最愛淸泉寒瀉玉。夜深流到枕邊來。臨流除地以爲㙜。雞犬寥寥洞府開。不有桃花隨水出。壺天那得俗人來。</text>
<title>枕流㙜卽事[踈菴]</title>,<text>我來觸大暑。枕流㙜上卧。未暇論詩懷。手弄淸泉瀉。淸泉似寒玉。快滌諸煩惱。何當灑六合。立地蘇羣槁。次 玄谷 鄭公百昌曲曲池塘池上㙜。一間茅屋向池開。主人杖屨出門步。時有空林明月來。瑤池仙子醉碧桃。倒駕靑鸞下東臯。披雲笑道浮丘伯。好作人間詩酒豪。次 踈菴半是紅桃半碧桃。落花無數亂飄臯。狂吟散步層㙜上。盖世雄心老更豪。泉源出自白雲㙜。流入宮墻一道開。分明我是玄都客。每到春風去又來。</text>
<title>題枕流㙜[坡陰]</title>,<text>桃杏㙜邊溪水淸。問誰棲托是劉生。邀賓每起流觴興。厭俗時懷洗耳情。東望瑞葱佳氣欝。西瞻華嶽落暉明。金門咫尺居瀟灑。不羨高軒駟馬榮。次 村隱梧葉初凋風露淸。枕流㙜畔晩凉生。蓬門寂寂適吾意。澗水泠泠非世情。階上數竿脩竹翠。巖頭一片落霞明。茶田藥圃眞堪老。只爲身閑不爲榮。</text>
<title>枕流㙜偶成[踈菴]</title>,<text>一曲淸溪繞石林。坐來無限濯纓心。此中只恨源流小。長使人看識淺深。</text>
<title>寄枕流主人[踈菴]</title>,<text>烟雨濛濛日色愁。草花零落石塘秋。君詩不减張公子。千首能輕萬戶侯。</text>
<title>寄枕流桃源主人[踈菴]</title>,<text>桃花紅雨落紛紛。想是沉吟對夕曛。不識當時避秦客。能詩亦有枕流君。千樹桃花映碧流。武陵仙客許重遊。重遊恐失淸溪路。前度風烟不可求。看花出洞武陵客。再入桃源迷碧潯。豈是雲林前後別。孤舟重到不窮尋。</text>
<title>集句次韻[踈菴]</title>,<text>新起臨湖白石㙜。賈島 滿庭紅杏碧桃開。高騈 山童隔竹敲茶臼。柳子厚 笑問客從何處來。賀知章日暮蕭條登此㙜。儲光羲 白雲飛處洞天開。于鵠 桃花流水杳然去。李白 莫引世人相逐來。陳羽水邊殘雪照亭㙜。㙜上風襟向雪開。還似當時姓丁鶴。羽毛成後一歸來。右乃唐趙嘏送王龜從歸滻水居詩也。適韻同。故書之。次㶁㶁溪流繞石㙜。桃花深處小堂開。寰廛近在柴門外。盡日難逢俗客來。㙜上成陰柳與桃。老年淸興在林臯。荊門日日尋眞客。不是詩仙卽酒豪。次瀉玉寒流蘸小㙜。終南如畫眼中開。逢君聽說幽居趣。城市却從方丈來。靜裏春秋占碧桃。桃花深處見平臯。世人但識封侯貴。誰遣騷壇老興豪。</text>
<title>寄枕流㙜主人[雙泉]</title>,<text>水向階前繞。山從洞裏回。久聞逃世士。曾占枕流㙜。岸草眞堪藉。巖花不待栽。林深紫芝秀。沙暖白鷗廻。逈與塵區隔。何嘗俗駕來。穿雲藜杖在。邀月瓦樽開。異境貧猶買。新詩病亦裁。世情誰尙老。天意本憐才。榮瘁方知妄。光陰坐覺催。感時應下淚。懷舊幾興哀。身事三年楮。生涯一畒萊。持心元樂易。於物絶嫌猜。論協潛夫隱。狂同曼倩詼。金門寧有夢。石徑任無媒。溪夕僧初去。園春鶴已胎。淸高疑閬苑。絶勝怳天台。卜得幽人宅。爭忘野老隈。休言近城市。自是謝氛埃。斷靄迷宮樹。危橋鎖屐苔。他時倘相訪。呼酒醉山盃。次 村隱一水三山下。泠泠抱岸回。將身脫塵網。洗耳卧溪㙜。細柳含風裊。夭桃向日栽。潭淸魚作隊。谷密鳥知廻。野老圍碁坐。山童採藥來。披襟淸意適。遇興好懷開。酒易消愁得。詩難稱意裁。濟時誰筭策。獻賦我非才。壺裏乾坤別。人間歲月催。孤山曾負約。末路轉堪哀。白髮悲潘岳。斑衣憶老萊。沉冥人共棄。傲兀世相猜。顔氏貧猶樂。莊生語更詼。枕中通蝶夢。花下繞蜂媒。舊種蒼松子。今看白鶴胎。西峯低落照。北極拱三台。漱口尋泉脉。垂竿坐石隈。踈籬侵短草。曲徑凈浮埃。鐵色千年栢。雲陰百畒苔。雙泉如可訪。笑語共傾盃。次 東岳禁城多少好樓㙜。春到桃花在處開。不緣屋上烏堪愛。小築何能入句來。城裏臨溪解築㙜。主翁心與眼俱開。東風小雨尋芳日。似入桃花源上來。九街塵裏獨登㙜。雲外三山罨畫開。莫怕落花隨水出。世人雖識豈曾來。次 九畹 李公春元蕝石䟽渠種數桃。禁城斜界小亭臯。哦詩日日花陰下。不識人間有四豪。白頭仙老築花㙜。眼見仙花幾度開。能敎尺寸墻西地。幻得壺中日月來。當春不賞滿城桃。懶性由來似 缺 臯。却向劉翁愛淸趣。看花前度卽詩豪。花映長溝月滿㙜。好風吹水錦紋開。淸宵宛在仙源近。夢裏漁舟欵乃來。本擬吹笙醉碧桃。病來仍欲卧鳴臯。如何塵土無窮事。銷盡元龍百尺豪。小草庵前小石㙜。小童長灌小桃開。尋詩每有高軒過。敗興全無俗子來。次 晩悔半世棲遅向此㙜。荊門雖設不曾開。培花灌圃無餘事。時檢靑編覔句來。床有琴書庭有桃。卧看春色滿林臯。興來起步溪邊月。濁酒三盃氣更豪。亭亭一樹倚孤㙜。問爾何爲獨未開。主人門巷深深閉。春色無因得入來。幽興無端寄種桃。有時舒嘯上東臯。從來末路多艱險。莫歎沉冥一世豪。次 樂全 申公翊聖千樹桃花擁石㙜。㙜前茅屋向溪開。携壺更趁淸明節。却訝玄都觀裏來。次 鏡湖枕隔紅塵卧一㙜。碧桃門掩爲誰開。劉郞不做玄都咏。只閱飛花泛水來。次 白麓 辛公應時踈翁無慾澹靈㙜。手種桃花滿樹開。更有玉溪橫一派。源流疑自武陵來。騷人模寫枕流㙜。滿帖驚看錦繡開。白首病生題最晩。一壺尋勝趁春來。少年同陟白雲㙜。壯眺時從伯仲開。今日兩翁偏在世。可憐長往不重來。次 市潛不羨吹簫醉碧桃。白雲丹壑護亭臯。誰知咫尺金門外。有此沉冥一世豪。沉下淸溪溪上㙜。巖扉不爲俗人開。琴床石榻無餘事。惟有閑雲自往來。天涯力倦望鄕㙜。溪上逢君一笑開。別後柴扉還獨掩。竹間苔徑更誰來。次 盤桓千首詩章一片㙜。百年心事若爲開。湍潿各自騰聲處。看取桃花春色來。次 霽湖 梁公慶遇一曲仙源抱石㙜。淸漣不動寶奩開。桃花落盡梨花發。勝日尋芳客獨來。次 澤堂。李公植李白樓東一樹桃。淵明舒嘯亦登臯。誰知數畒春園裏。回首元龍百尺豪。誅茅團土比珍㙜。石眼環環溟漲開。坦腹科頭桃樹下。似曾親見上仙來。</text>
<title>次東岳韻[李植]</title>,<text>蓬屋貧皆甚。桃源夢獨尋。慚余倦游久。羨爾卜居深。草草袖中字。依依冠上簪。能來話寂寞。城樹晩霞沉。次水上桃花花下㙜。把詩高卧笑顔開。迷花樂水詩中隱。怪底㙜前長者來。次 觀海 李公敏求日日持頤偃石㙜。天關只許靜時開。就中不省笙韶響。西澗飛泉入夢來。護石蒼藤亂映㙜。一溪花木洞門開。秪今採藥劉郞在。誰道人間去不來。葱籠樹色發亭㙜。繞壑烟霞一面開。詩興偶隨黃鳥出。歸心長伴白雲來。次 石洲 權公韠三山屹立俯層㙜。一徑烟霞掃不開。春晩洞天花雨亂。却疑身入武陵來。次 月沙 李公廷龜溪邊疊石偶成㙜。㙜上柴扉晩不開。苔徑竹筇時有響。劉郞知是看花來。老翁無事日登㙜。手種桃花春自開。莫道幽居近城市。門前不見俗人來。</text>
<title>謝枕流翁送桃[月沙]</title>,<text>五顆霜前實。仙漿似玉膏。來從劉阮洞。無乃是蟠桃。</text>
<title>寄枕流主人 在龍津保安驛寄送。 [踈菴]</title>,<text>禁城西畔秘桃源。莫遣紅塵汚洞門。遙想白頭人倚樹。枕流㙜下月黃昏。次 蒼石 李公埈江湖空夢釣魚㙜。京洛風塵眼厭開。獨喜枕流亭上話。時時乘興月中來。</text>
<title>次集句韻[東村 金公蓍國]</title>,<text>偶然沉醉卧瑤㙜。曹唐 白屋寒多暖始開。杜甫 造物與閑仍與健。放翁 明朝有意抱琴來。李白石作蓮花雲作㙜。李白 數蘂籬畔早梅開。放翁 此間不可無君語。東坡 會喚謫仙蘇二來。山谷次 漁適流水桃花繞石㙜。茶烟裊裊小窓開。落紅應洩神仙境。怕有漁郞入洞來。不問雲㙜與釣㙜。願逢詩老酒樽開。功名節義俱隍鹿。大醉狂歌一去來。次 澤堂綠陰芳草滿仙㙜。只見榴花五月開。蓀谷石洲零落盡。此翁詩伴更誰來。次 石潭 李公潤雨平生夢想枕流㙜。活水源頭一鑑開。城市獨占丘壑趣。白雲閑往又閑來。道士宮西築小㙜。桃花如錦鏡中開。玄都觀裏聞千樹。誰信劉郞今又來。</text>
<title>敬呈諸學士[村隱]</title>,<text>學士來遊地。何須問習池。霜粘踈竹葉。雪壓早梅枝。幸忝登龍席。還慚擊鉢詩。後期應有日。正好踏靑時。次 澤堂久識幽人宅。新遊自鳳池。春冰留石竇。初月漏松枝。病裏還思友。酣餘且覔詩。他年記勝事。酒熟落梅時。次 玄谷城市沉淪處。茅堂面小池。梅殘猶亂蘂。松老更盤枝。浪迹仍歸沐。忘形爲愛詩。尊中有餘瀝。直待曉鍾時。次 桐江 嚴公惺瀟灑蓬爲戶。溪通半畒池。梅飄臘前蘂。松老歲寒枝。細酌三盃酒。長吟五字詩。一作跌宕爭呼酒。吟哦各賦詩。 平生厭塵事。耽眺更移時。次 玄洲 李公昭漢凈界超塵臼。高筵壓小池。山光近樽所。月影碍松枝。偶至仍成會。遙吟更就詩。吾儕困縛束。難再此閑時。一作新豊有餘債。重醉約花時。次 柳市 韓公興一爲訪劉生寓。寒氷未解池。松盤知幾歲。梅落有餘枝。多少閑居興。流傳學士詩。歸來猶禁直。一醉更何時。次 楊江 呂公爾徵雪岸斜通逕。氷泉細入池。幽庭蔭密樹。邃屋護芳枝。乘興頻添酒。偸閑剩賦詩。相逢皆釣伴。還憶舊遊時。次 石門 李公景稷列藉坐松下。開樽臨小池。殘香雪後蘂。踈影月中枝。痛飮寧辭酒。高吟愧賦詩。主人能愛客。有約更花時。次 以下追和○鶴谷 洪公瑞鳳歡遊從爛熳。攀賞奈差池。梅對垂黃子。松憐半死枝。眼靑非俗物。頭白更新詩。自此成還往。惟須興足時。次 芝峯憶向桃源裏。閑窺竹下池。草封今日逕。松偃昔年枝。城市幽人宅。溪山學士詩。病來空舊興。吟送夕陽時。次 遅川 崔公鳴吉稍喜離街市。仍聞占石池。竹寒抽碧節。松老偃蒼枝。好事能相訪。諸賢更賦詩。自憐慵病甚。抛却早梅時。次 九畹梅發分寒蘂。泉流出禁池。墻東元避世。市北亦安枝。有客還連騎。開樽且咏詩。那能不同賞。一病卧淸時。次 苔泉 閔公仁伯愛僻居城北。耽淸鑿一池。香燒餘篆縷。松矮幾蟠枝。事業推知禮。生涯在咏詩。交遊無俗侶。端不愧明時。次 白沙 尹公暄老步梅邊雨。沙崩柳下池。到門無俗駕。沽酒折花枝。城市猶堪隱。交遊揔好詩。相招賢學士。後會樂淸時。次 谿谷 張公維劉翁住北郭。自有好亭池。坐對橫斜影。行攀偃蹇枝。家貧猶醞酒。客到强題詩。待我身差健。幽尋會有時。次 竹陰 趙公希逸三淸小洞口。劉老有園池。松剝龍鱗榦。梅橫鶴膝枝。幽人聞起興。學士醉留詩。待我相尋去。山家酒熟時。次 石室 金公尙憲環堵營三畒。穿渠作一池。高情自市隱。幽賞更花枝。長者門留轍。淸流軸滿詩。吾衰興盡日。悵望菊斑時。次 烏洛晩逸偶坐成幽趣。凉生小石池。人思數仞屋。子愛一虬枝。能說古人禮。耽看名士詩。庭松吾亦種。歸去定何時。次 白洲 李公明漢決決三淸水。循階入小池。梅殘當戶影。松老出墻枝。早習文公禮。能爲近體詩。風期元不俗。佳會屬花時。次 樂全松盤堪作盖。渠凈勝爲池。環堵連雙闕。無心借一枝。傲霜籬下菊。留客軸中詩。淸坐還蕭瑟。寒林月上時。次 玄臯 尹公新之有約山當戶。無情水入池。松寒風落子。梅老雪封枝。詞客還酖酒。園翁亦解詩。堪憐病居士。攀賞不同時。次 沙客高人隱城市。小洞近天池。八十若童子。淹留攀桂枝。屈君頻乞句。愧我不能詩。有約還相負。梅花雪滿時。次 觀海劉氏孤松樹。分陰接鳳池。虬擎嫌偃盖。鳥宿喜安枝。晩歲堪留翫。羣遊剩賦詩。深尊餘醉興。更待月明時。次 蒼石松偃童童盖。溪成曲曲池。飢堪餐草葉。健不要筇枝。舊業惟談禮。幽懷或賦詩。愧吾登省日。是爾掩門時。次 慕柔子靜散幽居地。蒼官蔭綠池。天寒猶活水。夜雪獨靑枝。且趁梅兄興。仍題㓜婦詩。吾知安樂處。春色自多時。次 晩沙 沈公之源傍壑深開逕。分泉曲作池。客床因石磴。談麈替松枝學古能遵禮。耽幽解說詩。淸樽相對處。雪月照梅時。次 桐溪 鄭公蘊斗屋藏深洞。淸流貯小池。梅寒先吐蘂。松老不成枝。白首猶談禮。靑年已學詩。相看俱脉脉。南北去留時。次 龍洲 趙公絅擾擾風塵裏。爭穿養給池。憐君專一壑。如鳥擇深枝。手種松留景。口吟案有詩。吾能覺來往。須報菊花時。</text>
<title>贈劉老人[五峯 李公好閔]</title>,<text>尊卑貴賤君休說。城市山林亦莫歧。惟有靈犀一點白。光明通處是吾師。辛酉冬。老人劉應吉。從南郭叟請詩。叟以七絶一首贈之。厥後數年。應吉又裝牋爲軸。冠以林莊圖來請益。叟顧而笑曰。君鬻菜乎。應吉亦笑而止。遂寫向所贈一絶。並係短述而歸之云爾。天啓三年癸亥夏六月下澣。南郭老叟。書于隱几堂雨中。</text>
<title>楊州之樓院迤西。有寧國洞。洞中。重建靜庵先生書院。洞外。卽大路也。七十九歲人劉希慶舊莊。在洞之東北隅。今欲結茅。將終老焉。倩龍眠李澄筆。寫之爲圖。以南郭相公所題詩若序來示余。要和其韻。遂書以與之。[孤山 柳公根]</title>,<text>浮天嶽勢移圖畫。出洞溪流割路歧。安得休官偕爾去。道峯書院謁吾師。</text>
<title>劉生居市井間。不逐什一爲利。乃顧從賢士大夫遊。詩禮飭躬。結廬道峯山下以自適。今年七十有九。步履輕健。色若童孺。余喜其爲人。今來求詩。口占贈之。六首。 [玄翁]</title>,<text>生涯一壑在。小屋白雲封。八十顔如練。飛身上石峯。人似陳留隱。詩追正始聲。看渠畫裏屋。起我海山情。志潔如聞道。身輕卽上仙。雙瞳方似漆。白髮下承權。車前八騶吾不管。兩府三司都悠悠。白雲長在水如玉。羨爾結廬溪上頭。十年放逐今始還。齒髮已空腰脚頑。拄笏朝來有爽氣。詩成題爾畫中山。家有丈夫五箇子。任渠什一能餔口。爾計自足道峯山。秋來山色無氛垢。</text>
<title>題劉老人林莊圖[稚川 尹公昉]</title>,<text>日予屛荒野。跧伏蓬蒿裏。塞口欲無言。吟咏亦隨已。爾時來訪我。一至再三至。至輒排荊扉。何曾袖其刺。問渠亦何事。所習皆罪累。昨者踉蹌到。喜呀髦士起。於爾有底益。是誠何心意。我無經濟術。便訣猶未易。觀爾道峯帖。起我流巖思。我屋在流巖山下。與道峯相對故云。</text>
<title>余老倦筆硯。公退。只昏昏思睡。時有山僧叩門求詩。始輒嗔而却之。再來雖不免酬塞。强爾塗抹。殊無意致。劉老人來。輒說禮談詩。華悃藹然。尤以不索詩爲喜。一日。忽袖軸示之。要余題其面。余笑曰。君亦效山僧耶。軸上有幽居之畫。使人起廬山結廬之興。遂次原韻。書以贈之。[月沙]</title>,<text>劉老非僧且索詩。閑情元與俗人歧。披圖更想溪莊勝。怳入東林訪遠師。</text>
<title>劉老人苦索詩。步玄翁相國三絶以歸之。[柳川 韓公浚謙]</title>,<text>結屋在山口。飛泉一道封。平生敬賢意。朝暮禮高峯。習氣在山水。厭聞塵世聲。從容士喪禮。五服盡人情。八十翁何健。輕身地上仙。骨靑顔貌好。造化奪神權。</text>
<title>劉老人應吉。手携一卷子來。索詩甚懃懇。無論工拙。情不可拒。不嫌續貂之譏。謹次原韻以贈之。[仙源 金公尙容]</title>,<text>白首虗名將底用。靑雲世路苦多歧。人間不管炎凉事。只有劉翁可作師。</text>
<title>劉翁地微而有儒行。數來訪余。說禮疑。盖所謂求益者。余以是重之。與之忘形焉久矣。一日。以所得詩軸來示。求屬和。適余有南歸意。次玄翁，南郭二韻。以爲留別語[愚伏 鄭公經世]</title>,<text>屋上靑山立屹屹。門前流水去悠悠。翁言此間有深趣。說與石佛常點頭。只爲聖恩堪萬死。久知世路有千歧。卽今百念俱灰冷。休把安心問祖師。</text>
<title>往在乙亥年間。始與劉生相識。時余甫年十三。生且踰三十矣。每來見余。輒相對怡然。終夕乃去。至今白首如一日。殆所謂目擊而存者也。近數歲。袖軸求和甚勤。余拒之曰。余嘗爲生贈詩若文者屢矣。今衰且病。安能重爲斯役乎。生固曰。然。業已成軸。不可無子言。余辭不獲。盖生好道之誠。老而彌篤。故以反求之義勉之。生以爲何如。[芝峯]</title>,<text>城市悠悠識者誰。任他塵世路多歧。尋眞訪道皆非實。須信吾心自有師。</text>
<title>劉翁應吉。生長闤闠間。讀書學禮。口不道塵俗語。行年八十五歲。神觀精健。類有道者。喜吟詩。所著有若干首。德水李汝固序之。盛有稱引。自言小築在道峯山下。欲歸老待盡。爲子姓所勸止。作小幅圖。以寓其懷。諸公多爲詩之。余知劉翁久矣。桑楡晩景。何爲長處黃塵中。木落歸根。須自作生活可也。遂次韻勖之。[谿谷]</title>,<text>閱世如君更有誰。平生不踏路中歧。山前已辦三間屋。卷裏仍尋一字師。列子曰。歧路之中。又有歧焉。吾不知所之。流水在山元不濁。危峯擁路自無歧。人間綺語知何用。問着惺惺便得師。</text>
<title>劉叟十日前來訪。示卷中諸作。仍索次贈。値余小極。無意塞請。昨者。西銓追擧叟戊午抗節之蹟。仰稟褒典。聖上特陞二品階。以侈寵之。實出於扶植彛倫。崇敭節義之盛意也。余始蹶然而起。把筆一就。以寓今日聳倒之思。非道向來山莊之致云爾。[鶴谷]</title>,<text>黑夜沉沉風雨惡。幾多失路奔他歧。劉生於此自有立。豈曰友之堪作師。</text>
<title>先君子少與徐萬竹先生。爲莫逆交。劉叟久事萬竹。而獲習於先君子。不肖等髫齔已名呼。劉叟今顚髮種種。兩世六十年往來。情誼不衰。可謂信人。况兼他美。信如諸公所稱道者哉。重其人。不得辭其請。詩不工不計也。[淸陰 金公尙憲]</title>,<text>愛爾心如一條路。平生用盡不生歧。道峯山下水雲裏。好去瞻依百世師。簞瓢鍾鼎天應定。丘壑巖廊路自歧。長想箕山洗耳客。不從元凱慕師師。</text>
<title>余之不文。叟之所知。而袖軸求詩。何其謬也。無乃以余最詳於知叟之事。而欲叙其顚末耶。當叟之抗節板蕩也。余亦遭譴而心竊歎焉。及叟之事聞見褒也。余又與議而掌其事焉。知叟之詳。宜莫如余。况此村莊歸老之圖。其敢無一言以贈之乎。[雪簑 南公以恭]</title>,<text>山勢嶐嵸水勢奇。雲林城市此分歧。主翁高趣無人會。寫出幽居只畫師。早向儒家聞禮法。晩將修養慕軒歧。誰識扶倫歸老者。從前觀象一經師。</text>
