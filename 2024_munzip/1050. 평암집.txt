<title>遠遊篇 並小序</title>,<text>余生眇末。僻在海隅。常願周流八荒。歷覽無際。以發舒我志氣。恨身無羽翼未能也。至於我東方數千里內。奇聞壯觀。又未克足躡而目閱。徒自奔走於塵臼捷徑之中。而其所與從遊者。又不過隣里鄕曲之人。卒未能取友四方以自廣。索居無聊。偶讀朱文公遠遊篇。慕其音節悲壯。詞旨深遠。輒忘思致之拙陋。效其體得數百餘言。非敢追迹前言。聊以寓憂歎感慨之意云爾。悠悠宇宙間。駕言將何之。大笑出門去。八荒以爲期。我衣何燦燦。我佩何離離。王良策駟牡。鳳凰承旗旂。東行凌暘谷。西走越咸池。朝遊恒岱間。暮宿蒼海湄。列缺助光怪。出沒奔驚螭。大鵬翼如雲。肯顧鷦與鳲。鯨鰲爭後先。角鬣紛撑披。羣仙笑相迎。問我來何遲。臨行贈瓊佩。擊鋏歌正悲。蓬島揖洪喬。遵海更迤逶。訪禹登會稽。歷舜路九疑。遺風觀鄒魯。王迹問豳岐。高崗鳳已逝。昌閭不生藜。緬惟皇王軌。到頭平如砥。高深藏至寶。不翅珪與琦。誰哉繼前脩。用能採其奇。塗轍尙未泯。羣英秉燭隨。云胡千百載。末路多險𡾟。通衢有豺虎。弊槽踣驥騏。狂瀾起平地。九折生邪歧。攪攪爭奔崩。孰能角雄雌。我行日以孤。踧踖畏傾危。世道久已壞。何復戚戚爲。壯圖宜自勔。反求有餘師。收盡山海氣。歸來臥蓬茨。上以養吾親。下以耕吾菑。庶幾不自懈。高翔且及時。</text>
<title>春日有感</title>,<text>春日何遲遲。春雨何霏霏。深林人不到。禽鳥相和鳴。空庭草已萌。寒溪水有聲。亂蛙冰雪窟。春意聖得知。風雲日夕佳。百物咸煕煕。坐究生生理。喟然還太息。哀我同胞者。如何常戚戚。哿矣粉華子。獨㷀良可悲。婦織不得衣。夫耕常啼飢。公門租稅急。心頭忍剝割。樂歲亦云苦。凶年何由活。老者顚溝壑。壯者爲冦盜。天門隔九重。嗸嗸更誰告。念我懷靈丹。時來解壽民。熏然沐深仁。會與百昌均。</text>
<title>往乾定迷道有感</title>,<text>不識乾定路。盤馬迷所之。婢言渠自知。先行要我隨。呼童牽余馬。循道去遲遲。只緣貪徑捷。多致履傾危。行行日已昃。西林影漸移。余問路何長。無乃入他歧。婢卽四顧望。卻立還自疑。問諸壠上人。謂言誤來玆。迢迢西嶺下。有路不險𡾟。聞言責余婢。回馬行且思。君子求入道。吾知亦猶斯。分明邪正間。差處只毫釐。審問方知路。冥行易入㩻。倘不爲物牽。到頭平如砥。</text>
<title>寓西洞墳庵。雨後次壁上韻。</title>,<text>洗出靑山色。今朝一雨過。鸎遷高樹語。風入小窓和。靜裏塵喧少。吟邊逸興多。及時須自勉。年老恨如何。</text>
<title>阻雨巖亭</title>,<text>山暗日將暮。空亭獨倚時。幽愁正似草。故故雨中滋。</text>
<title>謹次江左族父萬元日韻</title>,<text>覺得年光晩。依然舊樣人。優遊送虛日。勔勵自元春。講學工宜懋。修躳德可新。况今時正好。風暖柳梅均。</text>
<title>遊陶山</title>,<text>蕭灑黌堂洛水潯。東風斜日此登臨。天淵臺古烟霞老。凈友塘空歲月深。藜杖斑斑看手澤。璣衡井井想靈襟。藐余小子生何晩。千載悠悠感舊心。</text>
<title>病中謾吟</title>,<text>長林過雨暗生春。山影天光淑氣新。寒齋獨坐悄無語。盡日空庭不見人。</text>
<title>癸丑孟春。入鷲捿庵。二首</title>,<text>微雨初晴捲渾濛。西山雲物日光中。何當布襪凌空去。脚踏文殊第一峯。烟樹陰陰石逕微。白山山色望依依。仙庄過雨風光好。興入春雲拂嶺飛。</text>
<title>同族弟平卿 正朋，聖仲 正極。拜訥翁李先生 光庭 於鷲庵。分韻得文字。</title>,<text>先聖設敎化。因心揭人文。終古垂煥炳。簡編有遺芬。云胡百載下。逐利競紛紜。學絶敎已乖。仁者槩未聞。經訓歸筌蹄。已田忘鉏耘。茝蘭爲不芳。糞壤充幃𢁥。彼哉狂馳子。碌碌何足云。誰能繼前修。浩然超塵棼。迢迢鹿門居。淡淡春江濆。碩人此考槃。寒棲弄水雲。忽聞文山好。投筇携我羣。山空松桂老。春林氣氤氳。境深人復靜。細書竆夕曛。開牖釋蒙蔀。腸肚祛血葷。亹亹問且酬。藹然誠意熏。爲言進道方。要在用心勤。一念義理間。善惡從此分。梧檟方可養。豕牙亦宜豶。勉哉共無斁。用能宏玆賁。我懶才且劣。恐靡挹餘薰。庶幾不自棄。肅容事天君。</text>
<title>次贈快心師</title>,<text>烟霞爽氣帶眉間。靜界風光自在看。名敎箇中宜轉脚。空林莫浪誦圓槃。</text>
<title>遊祖殿</title>,<text>白雲林下叩寒扃。山路深深山鳥鳴。入定老僧叉手坐。問他心地果惺惺。</text>
<title>輓權宅三</title>,<text>權君宅三善人也。在訥翁門下。能大肆力於文章。爲諸友最。不幸短命年三十卒。噫乎其慘矣。永嘉權某其友人也。旣爲之潸焉出涕以悲。自聞其已葬。恨疾病而莫之往哭。追賦四絶以哀之。甕巖洞下碧溪濱。孟氏芳隣寶樹春。半夜忽驚風折倒。殘花落葉逐飛塵。十載書帷照爇薪。芳蘭爲佩水爲神。可憐師友前頭望。雲路他年汩沒伸。黃田洞口夕陽斜。前歲逢君松下家。數語慇懃相警意。如今萬事付殘花。空山葉落雪飄颻。烏鳥晝鳴狐夜嘷。忍作春闈千古訣。踽魂何處獨嗚嗚。</text>
<title>除夕感懷</title>,<text>來歲尙疑遠。今宵倏已除。反躳成底事。無語對殘書。題柱心猶壯。凌雲氣未攄。兒童謾自樂。喧賀暮村閭。</text>
<title>雪夜吟</title>,<text>遙夜沉沉欲二更。雪風號怒打寒扃。山齋默坐消塵慮。一任殘燈滅復明。獰風吹霧過山隈。七日陽生九地雷。天公爲報春消息。飛散瓊花萬樹開。</text>
<title>中夜讀書。有懷金思則 行源。</title>,<text>滿庭風露獨吟時。黃卷中間對聖師。遙憶靈山明月夜。故人應讀二南詩。</text>
<title>遊浮石寺。戱贈入定僧。</title>,<text>石火電光杳有無。止觀攝念更何求。蔓花不墜葛藤斷。撞破琉璃且莫愁。</text>
<title>登聚遠樓</title>,<text>巖阿岑寂畫欄空。樓下楓林次第紅。山外蒼茫雲影淡。浩然人坐夕陽中。</text>
<title>後坪申丈設庚會于僧堂。次韻奉呈。</title>,<text>漫漫霜夜閉寒扃。談笑筵前玉屑輕。軒下執經平日願。雲間奏曲此時情。香烟深處更鍾動。宿霧陰邊曉月明。靜界陪遊幽事足。滿山松影夢中淸。</text>
<title>勉申秀才應龍</title>,<text>䒣䒣流光劇轉頭。千程寸步豈容休。愧余蔑學安頹惰。願子加工勉進脩。多少關心須打疊。優遊度日更何求。春闈訓誨宜深體。百里離違且莫愁。</text>
<title>奉別申丈歸若木</title>,<text>余寓梧溪。與鄰人季溫者遊。季溫少小離家庭。子於申潭。久而不得歸。常悒悒不樂。歲戊午季溫大人公以子女來申潭仍寓焉。余以隣居少年往拜之。顧季溫賀。因自言蔑學寡聞。請有以敎之。公奮髥軒眉。論確古今。蔚然有奇偉驚人之論。公雅好林泉。托契烟霞。梧之溪凡十一曲。而申潭最奇絶。公隨分占取。許余一半。暇日輒携興孤往。余亦後之。每見山深水明。紅綠相映。公顧而樂之。或臨淵觀魚。或看花詠詩。欣然若遺外聲利。而不厭貧賤。凡諸耆舊之知公者。皆曰以某家絓組之聯翩。而其子孫淸貧不能自食。今某之流寓落拓於溪山寂寞之濱者。固可貴不足悲也。居一年將大歸。遠近知舊。咸詩之以惜其去。公臨行語余曰行者必以贐。子亦爲文以送我。余見愛旣深。不可以辭。乃搆呈拙句。以抒睽違之歎。且以慰季溫。悠悠驅馬去。秋日故鄕程。若木金山外。開巖洛水汀。東籬花正爛。西店酒應馨。回看申潭下。那堪陟岵情。昨夜秋風動。江南一鴈歸。惟有深捿鳥。嚶嚶在翠微。</text>
<title>李歙谷 守謙 輓 代伯父作</title>,<text>詩禮傳家業。慈良見性眞。菲菲蘭作佩。淡淡水爲神。鳧舃飛雲日。龍輀駕海辰。傷心知舊語。寧復有斯人。</text>
<title>除夜述懷 己未</title>,<text>凍雨霏霏下。溪山寂寞濱。今宵知幾刻。明曉已新春。愛日憂還切。繙經業未臻。孤燈耿不寐。喧賀在西隣。</text>
<title>庚申元朝。次金白南 始鑌 除夕韻。</title>,<text>客懷多感耿無眠。卅歲今朝又一年。三世舊居西水外。數間新寓北山前。風和池面驅寒早。花爛梅梢得意先。坐覺流光如隙駟。迷途誰與共周旋。</text>
<title>景濂亭。次周愼齋韻。</title>,<text>荒庭交翠草。流水有餘聲。此理人誰識。斜陽獨倚亭。</text>
<title>伽陀庵。次族弟常伯 正運 韻。</title>,<text>巖臺超絶逼諸天。一帶長雲斷復連。牛仙異躅無尋處。留得淸詩象外傳。昔有普照國師。坐禪于東伽佗。九年不出。號牧牛子。</text>
<title>喜方觀瀑</title>,<text>懸崖壁立石爲屛。飛瀑千尋噴壑聲。聞說寺僧曾下石。龍湫十日發䨓霆。</text>
<title>橋內山贈金益贊</title>,<text>烟樹陰陰山路賖。車屛峯外夕陽斜。道人邀我歸茅屋。滿案肴蔬更進茶。柴門深鎖月黃昏。犬吠鷄鳴自一村。臨水看山幽興足。世間榮辱不須論。</text>
<title>庵中會客。有問橋內金雞村者。余答以無有。仍吟一絶。</title>,<text>亂石層崖雜杻樗。山無薇蕨水無魚。橋內金鷄何處是。桃源之說古來虛。</text>
<title>山行卽事</title>,<text>朝發白雲洞。徑上草庵寺。禪居幽且寬。爽朗絶塵累。是時新雨霽。景物正明媚。靑雲臺寂寞。長松鬱蒼翠。淸潭注其下。歷歷數魚子。昔我退陶翁。玆焉移杖几。靈區經品題。奇巖與秀水。今來溯遺風。俛仰三余喟。羣行忘後先。望望洞府邃。散步竆泉源。探歷惟所恣。喚仙庵已空。石崙餘故址。牛仙去不返。華巖何處是。國望已我前。磔卓雲間峙。層崖急如懸。倒側多顚躓。拚援雖辛苦。前進豈容止。高高無不躋。遠遠行將至。天風拂布袂。脚力聊一試。乾坤豁呈露。九州咫尺視。羣巒如蟻垤。縷脉㱀眼底。遠近無遁形。蹲蹲來集萃。還疑溟海翻。漭漾環大地。雄觀猶未已。由嶺更逶迤。西登毗盧峯。南下橋山坻。緣崖採靈藥。入洞窺石髓。竆林何晻靄。危石亦纍纍。陵谷僻而深。往往奔驚豕。鳴泉泄巖罅。飛流三十里。蒼壁回作屛。石峰爭峛崺。三角束叴矛。橫空危欲墜。巨浪來激射。勢若高崗陊。因緣窺其湫。涵淹陰嘼閟。噴沫迷遠壑。欲往心先惴。始知元化功。刱玆奇而詭。磊瑣分萬類。誰復識此理。永作象外遊。不覺日已四。斜陽半西嶺。回步訪中沚。荷鋤者誰子。竆山友鹿麂。深巷見客來。欣迎意何摯。犬吠柴門外。鷄鳴深樹裏。問翁何年到。又問何因爾。翁言世居陟。潤屋頗豐靡。年來官長峻。苛政毒於鷙。役煩稅又重。不保釜與錡。啜泣携孤幼。前春此離仳。耕鑿聊自適。不復憂鞭箠。煕煕樂天放。何求又何忮。聞言還太息。感慨中夜起。世道今如此。得無愧貂珥。惘然謝老翁。平明渡前硊。白雲前在望。逕斷樹相比。踊躍躁鼯貁。閃倏走魑魅。崎嶇上軒昂。復得觀覽侈。萬象森在目。去去頻翹𨀣。泉聲滿懷袖。頓覺俗慮遺。寄語世間人。中道且莫歭。梯航豈憚勞。陟遐當自邇。竿頭高百尺。登登願交臂。</text>
<title>題城南寓舍 辛酉</title>,<text>霏霏春雨下。新寓又新年。蓬蓽宜隨分。溪山會有緣。採薪課一力。分屋感諸賢。珍重伐檀曲。古人獲我先。</text>
<title>會石泉校荷塘集。謹次江左叔父韻。兼呈訥隱丈席。</title>,<text>一念中間分聖狂。迷扃喚醒爛餘光。硏幾業必尋階級。向裏工應做脊梁。碎壁焉容憂破釜。時訥翁除監役不果行 多歧幾許歎亡羊。泉齋十日編遺集。矯首荷塘感意長。西江風雨一番狂。依舊靑山雨後光。雲錦三章花作繡。蘭樓百尺玉爲梁。黃塵夢斷虛金馬。紫洞春深臥石羊。白雪高吟誰解聽。瑤琴彈罷感歎長。</text>
<title>次申丈 益夏 山亭韻</title>,<text>山路深深客子稀。小亭寥落掩柴扉。寒聲戛玉淸泉瀉。倦意投林夕鳥歸。巖畔獨來還獨往。人間誰是更誰非。滿園松竹風霜後。歲晏心期願莫違。滿壑風烟滿壁書。山門趣味問何如。新畬納稼三秋後。淸澗垂綸一雨餘。閑界非關塵世事。名區堪作玉人居。寒齋頹臥無縫塔。放意多生任坦踈。</text>
<title>暮春感懷</title>,<text>漠漠三春暮。溪山雨一過。迎暄花曝露。求友鳥遷柯。物物皆相得。元元奈薦瘥。無心看霽景。盡日獨悲哦。</text>
<title>白雲洞。次李戚 玄齡 韻。</title>,<text>吾人擔負不爲輕。肯學兒曹逐利名。鄭伯卑身還袒肉。楚莊凌敵謾尸盟。勞殫十駕思騰踏。工下一原欠敬誠。洞主卽今明敎法。無邊光景卷中生。崇賢沉佛刱修時。千載分明白鹿䂓。堂號明倫敦有典。齋名觀善喜相資。塵昏寶鑑須銀液。木濯牛山怕牧兒。名利由來非樂地。歸求頓覺有餘師。</text>
<title>過錦城壇</title>,<text>竹溪西畔錦城碑。千古吾東永有辭。陰谷春生花鳥語。興州遺事問靈龜。大君圍籬處。在靈龜峯下。</text>
<title>淸凉洞口</title>,<text>水活千古響。山染九秋紅。兩兩晴沙路。人在畫圖中。</text>
<title>蓮臺月夜</title>,<text>步入淸凉界。仙山第幾岑。祝融鞭火起。卓筆篆雲深。石老金生窟。亭頹松鶴林。蓮臺明月夜。矯首一開襟。</text>
<title>過退陶先生題名處有感</title>,<text>庵僻今無尺字文。頹垣破礎繞苔紋。晶晶灝氣留江月。淡淡閑情結峽雲。鶴背剩看陵谷變。源頭誰闡渭涇分。藐余好古生何晩。詩句吟來愧血葷。</text>
<title>風穴臺</title>,<text>金塔高峯危欲隤。巨靈中闢費神裁。雲歸氣接蓬山遠。月上寒通桂殿開。層壁跨橫還作广。奇巖陡起自成臺。凭虛便欲乘風去。追逐羣仙駕鶴來。</text>
<title>出洞門。見黃菊爛開。</title>,<text>紫鸞峯外夕陽斜。回望山扃起暮霞。兩岸楓林秋事晩。路頭惟有菊添花。</text>
<title>登孤山亭</title>,<text>兩岸層崖十里沙。孤山南下是丹砂。磯頭悵望留新約。來泛春江月裏槎。</text>
<title>族叔正郞公登對之日。陳安東校藏皇明所賜襴幞事。自上特命進覽。仍爲司馬唱榜之具。正郞公作詩歌其事。謹次其韻。</title>,<text>豈曰無衣衫有襴。天香浮綠滿襟還。靈壇猶照皇明日。左海今看萬曆冠。郞署疎踪前夜席。下泉餘淚感宸顔。立朝俄頃留功化。誰信吾東有一韓。</text>
<title>江左族叔父輓</title>,<text>我公平昔抱奇氣。手決明河洗心脰。巖巖高閣千門闢。燦燦雲錦五彩繡。雲錦繡成裁爲裳。我衣伊芰我佩琇。荷香竹影共徘徊。雪嶺春色空外秀。靑雲不隔天驥步。蕙纕蘭籍携滿袖。直轡高驅莫我先。玉署鑾坡知何有。束帶宜與賓客言。受命宜作王國耉。西江昨夜風雨狂。雨後靑山光依舊。金門還拋鄧林材。山寺爭喧啼鳥句。芒鞋歸來訪石浦。石浦之水淸且瀏。世事天時俱感激。黃坂黃池我懷怮。塵間是非了不聞。案有玄琴樽有酒。琴淸酒馨聊自適。北斗一任西柄輳。酉山高處起晩築。巖泉魚鳥欣相噣。閑來書閱百氏盡。卻向源頭開竹牖。枝花賸馥飫餘味。何啻蒭豢悅我口。秋光晼晩玉山桂。一陽微管空自扣。鯨鯢迢遞翠蛟騰。笑他䨓門布鼓掊。孔廟千載有遺文。神翰點綴古蝌虯。豐風東宋渾不亂。瘢胝分明辨跟肘。蒙山卻恨太音訛。水帝宮邊河鼓吼。龍龕塵昏蒲塞氣。粤府派分涇渭湊。滎陽薈蕞還技癢。陳遵尺牘視鷇㝅。義形爭歸擺落美。博識咸推多文富。仙風吹入九臯唳。宮釀三醺花在首。天語丁寧許文章。且聞商皓寄輔幼。先朝舊蹟重起感。寒泉小冊深殿晝。新編紫誥香氤氳。喬木春深祥雲覆。煌煌神聖大謨訓。咫尺威顔深討究。巾衫衍義亦俱往。大秩書筵隆渥又。靑丘復見漢官儀。王者取法徵來後。立朝留得俄頃化。分明可奈邪正冦。太傅宣室虛夜席。九齡南荊暎紫綬。聞說封山爲害巨。江海中間一井彀。簿書撑披亂如髮。世務民隱勤析剖。遑遑星駕無安稅。會見林楸開新畝。千耦畇原取無禁。水可以漁山可槱。垂髫爭哺杜母乳。捏虛偏遣債帥搆。易力深嚌更何入。積勞終祟二豎𧺢。玉霄芒芒天弢蛻。羽衣中宵駕靈輮。飊輪倒影不得望。知入南方朱鳥宿。不然騎龍白雲鄕。廣樂匀天司九奏。晴空淡淡新月擧。顔色依依我公覯。可惜多生憂愛心。廢閣洪範書一部。公甞有擬上封事。名其書曰洪範篇。 枕籍皆是禁臠羞。擧行曾無主偃否。滔滔流俗競奔崩。誰知文苑名不朽。回看七點雲水白。梁州三日泣野叟。我欲籲天百身贖。天意漠漠我焉偩。寢門長呼無限痛。小子今又泣右手。公於伯父雪翁喪。抱右手而哭曰許多文章。從此手出。</text>
<title>踏靑日</title>,<text>屋上鳴春鳥。郊原草欲萋。嫩芽那忍踐。隨柳訪前溪。</text>
<title>觀稼</title>,<text>墟里烟生晩雨斜。田家處處繞桑麻。數聲南野吁農曲。齊唱女娘山有花。水田如沸汗如𩅰。坐席農家未暇移。辛苦世間無此比。誰憐田夫腹還飢。拍拍黃流欲滿堤。稻田鉏罷日初西。鸎飛歀歀底心性。過水翻回啼復啼。</text>
<title>呈小山兄 正宅 淸河任所</title>,<text>沙鷗來狎使君欄。百里仁風動海巒。朝暮黃堂提省意。角聲吹報第三難。起家難保家難。是第三難也。 名區物色夢先探。一枕遊仙旁夕嵐。暇日遨頭吟賞處。巖題倘許我名參。半天雲雨夕陽洲。高樹聞蟬意轉悠。近日蓬門無一客。雲孫還又不相謀。家無寸紙。謾及之。</text>
<title>李丈景翼輓 代</title>,<text>孤山小隱又。永矢碩人槃。寶筏尋源闊。法門授彀團。珊珊瓊作佩。磊磊石爲肝。大胾要探髓。甌臾任止丸。啾喧浮俗幻。寡約此心安。步武看繩準。聲華辨窾端。終拋廊廟具。未遣粃糠攤。䒣䒣天時改。膠膠世味酸。儒林猶有望。靈馭奈難拚。秋雨暮江上。悲吟澧有蘭。</text>
<title>輓孫濟汝</title>,<text>孫君濟汝。興之佳士也。旣孝而友。且操履甚固。能簡而廉。意所未可。莫肯撓屈。見不善。若凂己然。少日讀四子三經。靡不成誦。間爲擧子業。葢將騁武天衢也。嘗與余爲如水之交。世故悤薄。縱未能源源還往。而一心傾嚮則有之。嗚呼。濟汝今亡矣。䒣䒣且三載。余爲喪病所錮。迄未之匍匐。尙可謂情至事從也爾乎。六月壬子。余自牛川始過其殯帷而哭之。旣又爲輓詩展之靈几上。以慰長逝者悲。暖眸蕭寺弱冠時。囷廩輸來兩不疑。浮世百年三世誼。還慚下里遇鍾期。飄飁寒山絶世棼。由來鷙鳥獨無羣。爭餈刺蹙底心性。一任鴉號亂夕曛。詩禮家庭趾美兒。先公晩景素心違。前頭許大門戶寄。除外三年君又歸。君歸永結土中悲。暗喟微吟我自知。今世恨無山斗筆。媰孀又乏乞銘兒。春雨城南問舍辰。石灘派接鑑溪濱。並州故舊知多少。投㓒如今有幾人。</text>
<title>臘月十七。與西水諸族兄遊鷲寺。翼日滯大雪。賦五七二絶。</title>,<text>瓊瑤生步步。路盡忽琳宮。寂寂山門掩。鐘鳴暮靄中。浩杳羣山一望賖。諸天三日雨蔓陀。倏然坐我瓊瑤窟。粧點琪園萬樹花。</text>
<title>讀書覺華寺。嫌其深僻。移捿樂庵。</title>,<text>深處還嫌坐井觀。天風聯袂上雲端。箇中剩得超然趣。休道山巓一步難。</text>
<title>琴詞二疊。贈李友廣叔。</title>,<text>松溪子一張琴。歸去歸來雲樹林。愁來彈出江南曲。一聲二聲哀怨深。彈罷獨吟還獨語。一張琴知我心。松溪子一曲歌。强向樽前醉舞傞。傍人不識我心悲。謂我顚狂爭嘲呵。西風回首忽顰然。一曲歌恨如何。松溪。廣叔號也。</text>
<title>次廣叔</title>,<text>寂寂孤庵裏。柴門晝不開。今宵山月白。問爾抱琴來。</text>
<title>淫雨歎</title>,<text>禪齋一月閉寒扃。亂霧濛濛白日冥。天意由來未可問。世間風雨幾時晴。</text>
<title>聞蟬</title>,<text>鶴駕東南㢠。晴牕坐寂寥。山中忘歲月。林樹已鳴蜩。</text>
<title>蓮臺庵。贈贊上人。</title>,<text>人易還從竹易求。方圓象數與君謀。源頭待得功成日。禾菽稊稂各一秋。山窻相對坐生嵐。講說三旬夕偈參。松下依然留一語。深秋攜卷又西庵。</text>
<title>讀易</title>,<text>龍門寶匣有餘徽。珍重雲臺更發揮。山澤氣通雲藹藹。䨓風聲薄雨霏霏。渾圇天地方圓體。交錯陰陽動靜機。三十六宮春不老。天根月窟見依稀。</text>
<title>書贈貫上人</title>,<text>乙亥冬。余將問舍越中。除夕上靈山庵守歲。與元惠，貫靜兩上人遊。臨別上人求余詩甚勤。余謂上人。吾方以春中入越之德丘。德丘江上。有所謂石臺庵者。吾於農暇。當携卷捿其庵。作粥飯僧。上人其肯從我否乎。上人曰如敎。遂吟兩絶以贈。上絶美貫上人。下絶兼示惠貫爲石庵之約。禪坐依然見釋迦。孤庵門掩鳳山阿。電光爲報春消息。一夜諸天亂寶花。時大雪。借用寶花字。一會靈山三日遊。世間榮辱摠悠悠。石臺庵下誅茅地。拄杖他年共打樓。</text>
<title>朝起梳髮。兒輩鑷白數莖而示之。旣數日。右車第一牙痛苦甚。呼隣嫗拔之。惕然不怡。遂感而賦之。</title>,<text>我年四十六。鬢髮倏已白。呼兒鑷其白。感慨不自歇。搔首悲黃葉。古人心先獲。右車第一牙。如何痛又劇。叫呼熱中腸。數日不得食。隣媼爲過余。一按隨手拔。拔之痛遂已。疑若始無疾。行年未半百。頭童齒又豁。吾衰至於斯。親心莫慰悅。卻坐悄無語。喟然還太息。默念平生事。夙心空虛負。好書讀未遍。至理看未透。居然成濩落。老大嗟何及。在昔衛武公。九十猶作抑。且聞晦翁言。中歲尤汲汲。願言不自懈。聊以拙自修。庶幾追前訓。奇功收桑楡。</text>
<title>乞兒</title>,<text>乞兒病且飢。貿然來求飯。吾飯不掩盂。曷足分爾饌。主人何不仁。恚叱歐而出。一哺亦云幸。恥辱又何恤。念我與同胞。見爾心惻惻。飯餘兼蔬漿。呼來使之喫。喫不充爾腸。匍匐又東里。弊衣與殘瓢。啜泣靡所止。西江孰爾救。廣廈孰爾庇。今年荐飢饉。凍餓多顚壑。聞說峽郡人。白日忍相食。且聞一愚氓。鬻子醫人癩。是豈人之性。慘矣飢渴害。爲禽又爲獸。又爲冦與盜。時運苟如此。嗸嗸更誰告。壽民我有丹。欲試不自由。窅窅天門隔。殷殷㓒室憂。聊吟乞兒詩。臨風淚凄洏。</text>
<title>無爲齋族父 業 輓</title>,<text>浮世中間自在人。免敎塵土上衣紳。趨營呫囁非吾事。一任竆廬養白身。枝花咀盡飫餘馡。圭臬星經更發揮。三十六宮春不老。天根月窟見依依。娉婷不嫁有誰知。月繼時看起翠螭。龍肉談來嘗未得。偏憐鼎器遽先虧。從容門下有前期。斜日梧溪步下時。弼柩如今無限痛。倀倀迷道謾悽洏。</text>
<title>訥隱先生輓</title>,<text>詞壘高開百尺樓。鏗然金石散風流。多歧幾發亡羊歎。碎璧焉容破釜憂。狎友晴沙鷗白白。深期曠世李休休。天寒歲暮悲吟裏。滄海乘桴恨末由。腴容玉色古人心。濃似眠蠶鎔似金。聞有善言歎擊節。憂深頹俗淚交襟。高名泰嶽爭瞻望。芳躅漁亭倏古今。文藻溪山誰代守。他年倘有子雲尋。螟誨分明鐫肺腸。春風座上挹餘香。濠魚戱處冥觀適。庭翠交時樂意長。綵色堪宜施黼黻。粃糠終未鑄虞唐。玆行適順公無憾。吾道荒凉我涕滂。</text>
<title>進士族叔 萬 輓</title>,<text>門闌和氣爛成霞。南嶠人推孝友家。厚誼端宜敦薄俗。高懷直欲泛銀槎。雲沈雪嶺鸞驂遠。日暮郴山橘井賖。萬事如今皆涕淚。一年雙棣又霜花。玉友金昆早見推。風猷磊落似公稀。巨儒曾荷楓宸奬。用丙寅秋登對時語 好貌空敎相國知。處困還嗟竆有鬼。庀喪誰料襲無衣。秋霜步屣偏多感。况又蘇山露曲悲。</text>
<title>輓振威族兄 正䧺</title>,<text>溫然風味舊書紳。浮世中間見古人。枳棘豈宜棲鳳翼。天池行看化鯤鱗。緹躳直欲依繩墨。容物何心記梗榛。名利由來非樂事。前期林壑共頤神。釜山西望路迢迢。太守新儀夢寂寥。聞說螟兒行未及。踽魂空閤更誰招。釜山。振威兄號。少小遊從不異閭。相期蛩蚷卅年餘。前冬梵宇臨分語。閑裏同拈幾卷書。西來幽問卻疑虛。蘿水龍亡訃及餘。牢落吾宗無限痛。漁亭咫尺送靈車。</text>
<title>星岑姜丈 再淑 輓</title>,<text>雲外星岑暎少微。金昆玉友爛交輝。多生活計文爲富。暮景深期菊有馡。劫燼屢驚龜獨壽。鴒原三哭鶴隨飛。回看杖屨陪遊地。春雨空山涕自揮。</text>
<title>立齋姜公 再恒 輓</title>,<text>卅載書帷照爇薪。閑中今古臥高人。文瀾直欲流三峽。詞壘方看起萬囷。鳳翼豈宜棲枳棘。珮聲曾未上星辰。鯫生幾誤蒙知奬。牢落如今愧此身。</text>
<title>輓鄭公 天相</title>,<text>閑愁老去付孤吟。佳野風流月繼尋。大字淋漓藏在篋。逼人勁氣更蕭森。七耋林園終白首。免敎塵土上衣紳。晨星落落今餘幾。愴慘南雲暗道津。</text>
<title>輓金子明 必東</title>,<text>白身終老奈天何。不嫁娉婷爾自多。每聽高歌悲白雪。偏憐奇意鬱靑霞。妙年芳譽蘭生馥。暮景深期菊有華。詩禮傳來知可貴。爲名不必占高科。亭舍蘿溪半未成。亭成將讀古人經。名宗多少前頭望。牢落如今爾九京。雙松歸路歲寒時。一字刪來許我師。如水交情仍世誼。囷傾廩倒兩無疑。末路非君暖眼誰。詩情酒態夢依依。幽懷欲說無人問。秋雨空山獨掩扉。</text>
<title>輓靈山辛丈 景夏○代</title>,<text>江水悠悠不復歸。海山何處草離離。乾坤歲晏北風寒。蕭蒿塞路蘭菊萎。滔滔浮世孰暖眸。慨我獨立情凄洏。思君風味何溫溫。古義分明盈心脾。林園甘作農圃隱。我稼南野開新菑。坐令門內無凍餒。寡陋隨分聊自怡。義形須看沾巾淚。竆道咸被擺穢資。煕煕南鄕孝友家。挺然衰世仁厚姿。我昔羸驂一再過。話舊桐鄕重涕洟。鷲山夜雨續前遊。五馬隣邦隨白眉。城隅一別知幾日。遠道之人心自底。世事百年見存沒。桂林秋色夢中悲。嗟我邇來無一欣。原鴒夜哭聲凄其。舊曲梁州那忍聞。海上空傳墮淚碑。牢落如今又送君。出門倀倀迷所之。天遠東南霜鴈歸。欲寄音書更爲誰。知君舊伴承事在。上座天閽好相隨。</text>
<title>竹嶺道中</title>,<text>郊原零雨陰雲冥。嶺上高寒飛白雪。可笑多生江海思。今朝塵土滿衣襪。</text>
<title>宿長林</title>,<text>客到柴門閉。主人故不迎。對爐燎濕袂。計日問前程。入夜思親夢。分驂戀友情。朝來看野色。晴日玉山明。</text>
<title>過安東村</title>,<text>佳節淸明陰翳開。晴沙騎馬繞江隈。安東客過安東里。花下何人酤酒來。居然書劒老風塵。奇意靑霞秖自珍。忙裏此行還碌碌。愧他林下臥高人。指李平仲</text>
<title>中夏隨堂兄，淸兄，平卿及琴士貞。迤自春陽。步入西壁。道中呼韻共賦。</title>,<text>迢迢南岸路。層壁石如懸。喚客聞黃鳥。尋鍾趁夕烟。相看指石室。緩步入壺天。物外同携意。閑捿送暮年。</text>
<title>宿覺華寺。又疊前韻。</title>,<text>一路尋幽處。飛泉樹梢懸。峽深陰似雨。林遠曖如烟。香閣曾同榻。陶臯已各天。今來多少恨。陳迹倏千年。陶臯。振威兄號。滿山濃綠倚輕筇。一笑開襟萬壑風。踏盡蒼苔尋澗曲。依依僧語水聲中。回看蘭若水雲間。過客身還意未還。西壁山翁應待我。朝來肴蔌已靑盤。</text>
<title>西壁歸路。贈平卿，士貞。</title>,<text>沿洄甘洞水。步入碧山中。覔句篪塤唱。携羣鳥獸同。衣斑西壁雨。身御白屛風。便欲遺塵世。移捿鷲嶺東。</text>
<title>李鐘城 世泰 輓</title>,<text>丱角遊從暖眼開。賢門孝友見怡怡。淸襟泂若冰藏壑。美質溫如玉受鎚。肺病任敎吟塞徼。履聲終未上銀臺。百身黃鳥無竆恨。何處斯翁更得來。</text>
<title>次李平仲 重光 遣懷韻</title>,<text>蘿川南下曲成灣。蕭灑孤庵雲樹間。新意卷中欣有得。淸風林下㢠難攀。閑筇並水獨吟去。夕鳥趁人相與還。盡日衡門無一客。靑山惟見好開顔。靑山環繞水回灣。人在泉聲岳色間。雅趣元從閑界得。高標肯許俗流攀。振衣千仞君遐擧。辭紱三秋我且還。剛羡拙川花雨裏。滿江魚鳥摠知顔。</text>
<title>七夕入聖穴。諸上人求詩甚懇。各贈一絶。</title>,<text>諸天花雨六塵淸。蘿月松風霽景明。入夜禪齋渾不寐。主人朝起問惺惺。右贈松月晩翠餘陰落梵宮。碧波蒼海一望通。禪齋尙有塵間念。爲說功曹上舍竆。師之嫡兄道尙。時爲奉化座首。師語余而憂之故云。○右贈碧波雲臥千年詠釋迦。秖園生出幾枝花。偏憐谷裏幽蘭在。採採終朝盡意摩。信慧號臥隱。能詩善經。爲諸上人所尊師故云。○右贈幽谷</text>
<title>又贈臥雲 下一絶志。別懷兼示諸上人。</title>,<text>秖園開聖穴。禪與白雲臥。消息電光回。諸天花亂墮。草草西庵別。秋風信馬歸。法雲與禪意。回首更依依。</text>
<title>次潦止庵軸中韻</title>,<text>漠漠東陂雨。江翻石嶼連。孤庵捿谷霧。危逕噴山泉。積水洄爲帶。激湍散似烟。幽人無一事。盡日小窻前。</text>
<title>用呂東萊見月思故人韻。寄拙川翁。</title>,<text>見月思故人。月應照故人。故人不可見。此夜愁思新。荏苒時將晩。感歎知音少。豈其無他人。念子與同好。我欲往從之。倀倀問前路。前路阻且修。薆薆迷草樹。永懷耿不寐。人間足離別。願言隨月影。與君抱明月。</text>
<title>次杜工部秋興八首</title>,<text>一夜飛霜落遠林。滿園松檜影蕭森。黃雲未遍西疇綠。候鴈先辭北地陰。世事十年空洒淚。民憂此日最關心。山居冷落寒衣早。弊袴縫來不用砧。楊柳蕭疎梧影斜。離離我佩我衣華。寒泉響襍吟風葉。滄海光回貫月槎。閭巷幾人愁凍餓。樓臺何處閙笙歌。柴門寂寂無人問。暮境心期菊有花。窅窅秋陰日少輝。寒烟衰草轉霏微。由來鷙鳥離羣逝。一任噪鴉向夕飛。雅趣林園欣有得。前盟鷗鷺願無違。淸閑老景猶甘蔗。笑殺燕人詑囓肥。長日曾無一局碁。居然鏡裏白紛悲。傷哉白屋多新恨。老矣癯容非昔時。晩學工隳憂謾切。殘宵病倦起常遲。寒齋獨坐悄無語。感慨平生多少思。平地難成九仞山。啾喧不耐閙塵間。羣趨一任爭邪徑。少歇阿誰透利關。欲向佳境啖蔗味。羞從昏夜作奴顔。寸膠無奈黃流濁。末技何須數馬班。䒣䒣流光劇轉頭。長空一雨凈新秋。天寒歲暮古今恨。山遠水長多少愁。金谷百年無定主。滄波萬里管飛鷗。悲懽得喪皆由數。終古何人鶴又州。今時誰辦濟川功。嫠婦憂深卽目中。淫雨三旬漂黍稻。深秋九月動䨓風。蒹葭水渚寒仍綠。躑躅霜林爛欲紅。老去多生無限意。竆廬隨分作田翁。秋草長洲細路迤。松巖亭影蘸寒陂。荒墟破礎東西岸。幽鳥寒花寂寞枝。巖沼石門依舊在。人情俗態與時移。遺芬百載今誰繼。雪嶺回望淚自垂。亭舍重建。族父雪嶺公倡議。未建而棄世。</text>
<title>十月上旬花樹會。次小山兄韻。</title>,<text>喜氣門闌日共和。春濃花樹故韋家。先塋奠罷仍成會。宗誼年來問若何。</text>
<title>次小山兄石泉韻</title>,<text>兩山齊拱若相迎。川響含風檻外冷。剛羨道人蒼壁裏。晴牕鎭日讀羲經。小山兄自稱道人開戶翛然坐小軒。溪喧攪卻俗塵喧。同人靜裏團圓樂。不覺林曛已向昏。咫尺人寰㢠俗塵。冥觀濠上戱游鱗。滋蔬看奕皆幽事。雲水中間自在身。</text>
<title>宿甘泉店。聞隣家洞簫。</title>,<text>百年奇氣菀靑霞。才拙無如世事何。半夜寒牕愁獨坐。洞簫聲咽是誰家。</text>
<title>次訥翁石泉霜月韻</title>,<text>迢迢石泉榭。樓下春水明。招呼意中人。緩步穿林行。洞府邃而曠。幽禽巖際鳴。苔逕多古意。寒齋有餘淸。朗詠新月篇。光景卷中生。古人不可見。悄悄我輩情。</text>
<title>次李丈敬裕 孝甲 霞巖亭韻</title>,<text>峯下晴川川上廬。沙鷗飛入小窻虛。霞巖標建嵐光轉。雲渚波明樹影疎。閑界非關塵世事。名區堪作道人居。山間活計知何物。架有玄琴案有書。</text>
<title>霞巖亭十二詠</title>,<text>矗矗霞巖下。迤開小洞天。不知赤城子。何處會羣仙。右霞嵒蒼蔚牛山木。高亭環翠屛。夜來風雨過。依舊數峯靑。右牛山芝山生紫草。丹壁又藏砂。採採時將晩。悠悠感恨多。右紫芝山幽幽玄鶴窟。淡淡水西涯。時有羽衣客。來躚月下沙。右玄鶴窟迢迢雙赤松。其下可方舟。朝暮長相對。何如壬戌遊。右赤壁彈琴臺上石。流水和成音。彈罷復長嘯。悠悠意更深。右彈琴臺矗立溪心石。衝波不轉傾。姸姸臺上月。流照此心明。右溪心臺橋頭明月出。山影共婆娑。入夜羣生定。潭心凈不波。右霽月橋嶻然橫作障。巨浪來相激。激射不欹傾。巖巖撑半壁。右砥柱石秋月照潭水。水光寒更碧。仰惟神聖心。獨立倚蒼壁。右秋月潭綠波明似練。月下洗心來。雲影天光裏。朝朝臨此臺。右洗心臺超然臺上望。疊嶂列蒼穹。俯視塵喧閙。翛翛欲御風。右超然臺</text>
<title>三月卄七日。考藝溪院。翼日携友向石泉。</title>,<text>步入靑霞洞。紅桃花正開。溯流芳草岸。携友上層臺。</text>
<title>謹次金潭庵遺墟碑韻</title>,<text>雙碧丈人。嘗爲余言潭庵公見幾遐遯事。聽之不覺斂袵起敬。豐之龜潭上。有潭庵公遺墟。丈人謀諸宗。鳩財伐石。請辭于訥翁。顯鑱竪之。每歲冬。率宗人以祀之。非篤於追遠。詎然乎。鄕人多爲詩以詠其事。丈人索余詩甚勤。辭不獲。遂忘拙和呈。雙碧堂中笑語叨。淸風潭曲聽蕭颾。閑情淡淡江鷗泛。魁氣巖巖劒岳高。墟落烟沉臨水壁。林園草沒採蘭臯。湖祠千載人無繼。牲石阿誰系小牢。南昌東湖上。有徐孺子故宅。又有墓碑。曾南豊爲地主。立祠其傍。祀以中牢。</text>
<title>鳳城道中</title>,<text>馬首飛花滿路紅。山泉汩㶁濕雲濛。如何九十好光景。晴日無多恒雨風。</text>
<title>自三溪步向石泉。歸路又登靑巖亭。</title>,<text>山霧茫茫白日斜。携筇隨柳步晴沙。靑霞洞裏花千樹。粧得春容盡意奢。巖花寂寂畫欄空。雲影天光一鑑中。亭上獨來仍獨坐。波心魚戱鳥鳴桐。</text>
<title>登科翼日。入侍明政殿。退歸私次。感吟一絶。</title>,<text>八月卄九日。余玷桂籍。翼朝上引見于明政殿。同榜十五人。以次侍立殿上。承宣翰注分兩行列侍。每引見一人講試券。仍問姓名居住及誰某之孫。次及于臣。上又問曰爾事君之道。將何如。臣辭謝曰臣生長竆鄕。素乏學識。豈敢曰事君當如此。質言於君父之前乎。上笑曰爾旣已及第。平居豈無所自期者乎。宜直言之。臣拜謝曰臣愚無知識。然嘗聞先儒說。以尊主庇民。爲人臣第一義。此非微臣所可能。而乃所願則此四字也。上曰善。爾居安東。能體得邑號則又好矣。天門龍榜唱名來。寶座平明明殿開。尊庇自期誠妄計。邑名思義愧菲才。</text>
<title>長厚院道中口占 時朝家方設翰苑召試。承命登道。晨夜馳驅。時十月十七日也。</title>,<text>日暮江頭問去程。鷄鳴還與月同行。閑人幾處方濃睡。忙裏趨營愧此生。</text>
<title>竹嶺道中</title>,<text>十一月十二日。侍講院吏奉說書敎旨及下諭而來。先是余於召試。呈白券而歸。自上有三質之褒。且有忠定公之孫。豈不爲春坊參下之敎。而已有是命。余以爲此是濫職。且格外也。將欲騎私馬封章縣道。而族人知舊皆曰不可。母氏病中又有命。不得已乘馹而行。殊覺愧悚。壯志初無柱上題。肩輿今日鐵橋西。雙旌五馬行呼唱。卻憶山坡足踏泥。前秋科行。冐雨踰嶺。馬病徒步。霑濕特甚。</text>
<title>次金候 孝大 重修東軒韻</title>,<text>金章雙棣寵榮優。隣界憂分大小州。愛日深誠聯綵服。賞春佳興倚超樓。宏基闢土䂓何遠。飛閣連雲勢欲浮。文物吾鄕南國最。要看江水尾坤流。吾鄕文物正優優。形勝嶠南古福州。宸眷一方留寶冊。腳春三世管湖樓。長郊漠漠烟花晩。前浦依依邑里浮。盡日遨床懽意足。陪遊偃室飫風流。</text>
<title>松夜大石洞。卽我祖先世居之址。故老相傳。判書公上下十餘代。皆胎降於斯。不幸後孫凋弊。不能保守。門中老少。慨然發論。各出十錢。摠百貫。還屬松夜齋舍。爲永久計。族兄敬甫氏爲一絶詩以志其事。索諸人聯和。爲宗中故事。</title>,<text>花樹團圓日抵年。燈山一雨洗塵緣。遺墟石洞今仍舊。祥蕨春風吉氣傳。昔有神人言。此基薇蕨復生。權氏復興。近年復生。故末句及之。</text>
<title>次權載運麗澤齋韻</title>,<text>城市林園趣味優。門臨淸洛尾坤流。滿天烟火三街夕。隔峀楓楡十里秋。塵裏啾喧心外事。吟邊光景卷中遊。朋來朝暮團圓處。麗澤相涵樂意周。</text>
<title>李氏孝泉</title>,<text>鶴祖峯前我草盧。我行曾識婦人閭。婦人懿行徵何處。看彼靈泉在彼砠。布裳東澗汲朝朝。川路風寒雨雪飄。一自厨頭泉湧後。水瓢不復過林藨。長坂逶迤十里遙。誰敎瓴水阪頭澆。靈源一勺分天漢。半夜神翁降九霄。溫溪一派溯靈源。孝婦如今有孝泉。流俗滔滔渾不識。任敎竆巷泣顚連。</text>
<title>會鷲庵校訥隱集。謹次進士族父韻。</title>,<text>杖屨陪遊地。今來閱舊篇。同携山外友。長對卷中賢。塵掃還多纇。眵昏謾自憐。星湖春日永。西去要重編。座中有請校于星湖李公者故及之</text>
<title>次李叔平 槩 三取堂韻</title>,<text>開荒峽裏占寬平。三絶詩成屋又成。魚鳥春來皆自得。此心要與物同亨。右取閑田塵生甁裏粟無陳。朝暮烹葵葉作薪。前溪水與蘿川會。林下時時見一人。右取落葉荒堦碧甃小泓淸。一歃便敎俗慮輕。趣味山間聊自足。晩來隨分作閑氓。右取洌泉</text>
<title>志夢</title>,<text>昔年余往某處。見一朝紳腰紅頂玉。不知何許人。揖余語歀歀。授以紅墨一封。又翠盤上奉小玉匱。匱貯墨毫筆。命進于余。余受而謝之。今年春。余又入一祠宇。見廟門外六架堂上。白雪遍布。余登堂揮掃。忽聞廟門內有唱喏聲。見老人鬚鬢皓白。衣冠甚偉。開西夾門立。招余至門前。手持布囊撑滿者授余曰。此文也。余再拜而受。視其囊。恰受四五斗。擧之若無物然。旣而又至東夾門前。一如西夾門之爲。摠之可八九斗。遂左右手而出。旣覺猶森然在目。玆吟一絶。以志其異云爾。紅墨曾兼黑穎分。文傳八斗又雙𢁥。神翁付與誠非偶。卻怕文通返錦紋。</text>
<title>五月望日雨後。携諸友遊白雲洞登景濂亭。仍向銷魂臺。</title>,<text>提携晴閣復層臺。雲影嵐光取次來。鷗鷺千羣松檜裏。相求相哺亦時哉。</text>
<title>西林玩月</title>,<text>秀峀奇巖雨洗初。滿園松竹影扶踈。西林步出尋幽賞。新月如期入我裾。</text>
<title>消魂臺送別</title>,<text>幷州三日續前遊。臺上分携意轉悠。不及景濂亭下水。隨君流下古城頭。</text>
<title>雨後見滿庭蜻蜓</title>,<text>山雨初晴新日輝。蜻蜓歀歀滿庭飛。下上乘風如自得。靜中隨處驗天機。</text>
<title>陪從兄入西壁。病滯鷲寺三日。始登山。</title>,<text>太白深深鷲嶺隴。秋風攜手弟兄同。雲嵐㢠掃祇園凈。日月高懸世界空。危棧石呀奔駭鼬。長洲響落見歸鴻。一痾不是山靈戱。正直須看有感通。</text>
<title>雨雹歎</title>,<text>如卵如拳厚尺餘。田功一夕半成虛。旱天曀曀西風冷。炎夏重裘掩草廬。</text>
<title>病中謾吟</title>,<text>一疾吟呻久。淫霖困索居。骨崚愁貼席。心瞀廢看書。世事偏多感。朋情漸覺疎。平生多少計。衰晩恐成虛。兀坐如枯木。十旬吟病餘。草荒庭畔路。風閱案頭書。疲薾身全老。經綸計益疎。不知門外事。南陌謾聽鋤。</text>
<title>題申潭壁上</title>,<text>蕭疎竹影下。嗚咽水聲中。破屋苔生壁。飛飛鳥入櫳。</text>
<title>竹嶺道中 二首</title>,<text>十月十四日。又以宿趼召命推。命一齊臨到。葢春坊多闕員。上命在京在外者並禁推。遂章皇登途。衝冒風雪。行事甚可悶。聖朝期無負。昭昭白日臨。嚴程五百里。危棧幾千尋。雨歇看松色。冰淸認水心。客行愁雨雪。天際又輕陰。飄風何發發。吹裂征人衣。凍雪松間落。飢烏馬首飛。矗冷臺已古。鴈峽路還迷。踏盡瓊瑤窟。丹山夜叩扉。</text>
<title>九磨厓</title>,<text>早發丹陽店。朝暉已半山。溜凝石懸乳。鳧沒浪成環。度盡蒼厓面。緣洄長會灣。出門多險路。不獨九磨艱。</text>
<title>烏歭</title>,<text>嶺路風寒愁冰合。日煖還憂泥塗滑。安得不冰又不泥。長程緩轡去無閼。世間元無圓滿界。不如隨遇聽造物。</text>
<title>心項峴</title>,<text>殘燈明滅耿無眠。曉起排窻雪滿天。朝入谷中迷亂霧。上山晴日已南阡。</text>
<title>彈琴臺</title>,<text>元帥祠空山路幽。愁雲漠漠掩高丘。當年背水謀何拙。遺恨冰江咽不流。</text>
<title>鐵灘</title>,<text>雪飄雲暗北風寒。萬壑千山行路難。十里長汀隨水去。羨他鳧鷺戲淸湍。</text>
<title>長厚院詠白鶴</title>,<text>長厚院上縞衣客。朝日稻田翔來集。何不飛去江海間。還與鴈爭謀粒。卻恐虞羅來見尋。色擧愼莫遵原濕。</text>
<title>漢江</title>,<text>一帶長江水。分流獨嶼東。何由同舊道。滾滾去朝宗。</text>
<title>至月初五日。逮入金吾。曉坐謾吟。</title>,<text>頭上今無君子冠。暗風吹雪灑重關。朝來聞說鑾輿動。卻怕齋宮不勝寒。是日上幸毓祥宮。行忌辰祭。</text>
<title>直宿講院。冬至日以大朝問安官。晨往慶煕宮。</title>,<text>先王是日閉重關。陽德昭昭九地間。車馬天街森似簇。龍樓淸曉問安還。</text>
<title>歸路望京山 十二月十二日。呈由還歸。時象艱虞。彌增感慨。</title>,<text>食芹無路獻彤闈。古道今人知不知。斜日冰江多小恨。終南回首獨歸時。時上䟽路絶</text>
<title>伏聞大朝移御新闕 新闕卽慶煕宮。距東宮稍間。時庚辰冬也。</title>,<text>三闕連聯御路迤。春塘臺下水盈陂。香塵浮動天街裏。瑞氣蔥瓏禁苑枝。萬戶高開更鼓歇。千官齊擁翠華移。微臣愧乏涓埃效。尙戀終南涕自垂。</text>
<title>輓牛川鄭公 玉</title>,<text>嶺雲蒼黲襍飛塵。㫌節西歸不見人。天地何心生國器。江山無語送靈輴。爐香猶襲懷中卷。棠茇空留塞外春。綵色堪宜施黼黻。履聲曾未上星辰。淸襟泂若冰藏壑。美質溫然席有珍。摹畫靈臺知莫狀。撰修金管復誰陳。憂時暫試拯援手。忤世仍兼寵辱身。噎媢幾驚千里眼。哀榮新下十行綸。由來險道嗟難盡。終古完名豈遽湮。適去公應無憾恨。後生牢落謾悲辛。</text>
<title>輓李進士 見龍</title>,<text>溫溪故里水東涯。空谷蕭然處士家。衰草任敎迷逕路。魁材終遣臥烟霞。夙齡芳譽蘭生馥。暮景深期菊有華。萬事如今還一夢。梅窓無語淚寒葩。</text>
<title>輓金參奉 裕壽</title>,<text>白髮蒼江絶世機。滿園松竹摠心期。掌中奇玩珠三箇。分外浮榮位半資。跡阻龎床長寄恨。養違毛檄且餘悲。福田曾種緜綿福。食報賸看在後時。</text>
<title>輓寧海李進士</title>,<text>暖眼芹宮會面時。向來朋友有深期。艻名藹藹蘭生馥。美質溫溫玉受鎚。世路糾紛閑自在。法門衰替尙餘䂓。百身黃鳥無竆恨。萬事如今涕泗洏。</text>
<title>輓金進士 墀</title>,<text>栢老賢孫見若人。溫溫風味舊書紳。夙齡文譽還餘事。蓮榜題名未是伸。綵舞聯翩桂影垂。季難曾擧感恩巵。滄桑變易還朝暮。上舍丹旌肂外隨。</text>
<title>輓九皋洪丈 儉</title>,<text>信美堂高尙典刑。矯然江海有餘情。爭餈刺蹙非吾事。惟聽臯禽半夜鳴。騾蹄長踏夕陽坻。新寓甘溪問舍時。往事如今那忍說。幷州西望淚垂垂。衰草城南愁暮烟。新阡還傍水西邊。潸然泣向諸孤語。天割君家已四年。</text>
<title>石泉編訥翁集。集中有癸巳聯句。諷玩感慨。遂共追步。</title>,<text>剩馥存先輩。編摩盍朋交。愼仲。 文關透漢馬。詩壘闢唐郊。通甫。 訂訛辨亥豕。淘精揀龍蛟。士安。 境占烟霞窟。棲借雲松巢。子強。 寸長競自效。分陰不暫拋。仲美。 宣鬱間諷什。玩占時觀爻。子友。 齋名思硏露。山谿懼塞茅。振甫。 先躅留珠唾。餘生愴髧髾。欽甫。 石溜沉古井。松籟爽虛坳。缺。 猗墻疎竹勁。印潭新月捎。思錫。 晝案嫌䵝墨。宵衾怕冷颵。愼。 襲薰入蘭室。喫淡須蒭庖。通。 語險石鼎破。心壯玉壺敲。安。 水面寒開鏡。林意暖欲苞。強。 盤天羨快鶻。網壁哂微蛸。美。 吾道坦周砥。世情劇秦崤。友。 爭奈人異面。誰念民同胞。振。 置之勿復道。聊爾且相嘲。欽。 氣宇須磊犖。心田戒确磽。缺。 攻玉倚他石。緘金愼吾匏。錫。 名是笆邊物。榮乃水上泡。愼。 道審發初軔。學期結晩梢。通。 嗟吾意踈闊。憎玆口哆嘵。安。 內省倘不疚。外訌何嫌謷。強。 胷闊呑雲夢。器大眇斗筲。美。 浮華等梔蠟。實理當腴肴。友。 窒慾制馬悍。孶善趁鷄膠。振。 量學波汪憲。笑比河淸包。欽。 神遊太古樸。身蛻末俗淆。缺。 賢愚皆我致。㬥棄是誰敎。錫。 尋盟愧受鉞。理韻錯歌鐃。愼。 存身吻龍蟄。裂腦震獅哮。通。 瑤音琴寫匣。虹光劒吐鞘。安。 忱愚思芹獻。味佳喜蔗咬。強。 眞工鳥羽習。菲羞兔首炰。美。 飭躳謹造次。硏幾辨忽抄。友。 求友山嚶鳥。留羣野呦麃。振。 幸叨掃塵役。却恐失儀呶。缺。 臨危緬嚴戒。慕古追狂嘐。缺。 願言各努力。無俾後人嗃。錫。</text>
<title>夜聞杜鵑戱題</title>,<text>鼎小鼎小。夜夜明月東山林。也知今年秋大熟。烹之飪之釜與鬵。</text>
<title>輓張進士 緯邦</title>,<text>暖眸相望愴離情。存沒新秋一夢驚。親懿百年無半在。塵埃雙淚獨餘生。錦江樹暗高曾宅。鴈㙮香傳父子名。短局長懷嗟未展。竚看餘慶後時贏。</text>
<title>輓陶漁族兄 正始○三首</title>,<text>文雅多生期望優。晩來時命不相謀。經綸心上拋奇蘊。步武岐邊斷徑由。炳燭光輝憐皎皎。虛舟身世任浮浮。龜腸蟬腹甘終老。榮辱人間一夢悠。春雨東江泣送輀。一年公又去何之。枯禪契闊遺塵累。耆德儀刑鎭俗漓。襟韻淸留霞洞氣。筇痕苔沒雪山眉。三旬伏枕違臨訣。露曲聞來謾涕洟。痛哭吾門祚運衰。後生牢落更誰毗。南中高士宜修傳。篋裏餘香謾吐奇。轉眼淳風盡掃去。傷心頹俗漸乖離。倀倀暮道無竆恨。暗喟微吟只自知。</text>
<title>輓小山兄</title>,<text>文彩吾家有小坡。餘風沓拖稱琳珂。江翁去後典刑在。期望前頭知少多。竹色梅香永世春。琅玕軒下稱家人。吾宗許大戶門寄。可奈靑山泣簍輴。風塵湖海偃春麾。歸臥靑山山有芝。刺蹙爭餈心外事。殘曛一任亂鴉欺。枝花咀味許同參。竹牖高開傍夕嵐。却恨沉痾甘批退。竆廬空復效喑喑。亂稿離披哭目餘。由來文字掃塵如。依然亭下新春約。暇日同拈幾卷書。江水悠悠去不回。玉山蒼慘暮雲哀。迷塗獨立無竆恨。何處斯翁更得來。</text>
<title>次僉樞族父 苾 壽席韻</title>,<text>雲外蕭蕭鶴髮翁。虹橋消息九霄通。上林春色來江北。南極星輝暎海東。簪盍共拚玄圃客。嵩呼遙拜紫宸宮。綺筵盡日轟仙樂。餘響冷冷落晩風。巖榭初筵春日陽。蕭疎鶴髮緋衣裳。弧星一夜祥輝動。樛木千年福履長。海屋籌添仙不老。蟠桃花發座生香。達尊開秩紆新樂。江月歌賡替壽觴。宋熊大經壽其親。自制西江月曲以歌之。</text>
<title>上竹嶺</title>,<text>六月初七日。余又踐宿趼膺命西行。比入城。始聞以在外蒙遞。翼日欲復路。適疾作且値大水。留八日雇馬南歸。肩輿扶擁上林端。高處淸風滿袖寒。聞說西江川路險。角聲終日報三難。</text>
<title>勇負院道中 歸路北坪。借村人牛至嶺下。見藍輿軍十餘。以官令待候路頭。</title>,<text>北坪騎牛幷水行。肩輿負院十夫迎。莫言半日田功歇。一力三旬我不耕。</text>
<title>忠原霧行 八月卄二。又踐宿趼。強作西行。卄五發忠原。大霧不辨咫尺。</title>,<text>孤城鳴曉角。漠漠霧中行。聞犬知丹驛。叱牛聽野耕。不分金灘曲。還失玉江亭。向晩輕風起。靑空霽景明。</text>
<title>達川舟行</title>,<text>石走山飛卻溯流。輕檣放下任灘舟。令行偶得優閑趣。十里烟波伴鷺鷗。</text>
<title>開元寺偶吟</title>,<text>肩輿山郭外。迤入樹雲間。城角傳難曲。寺鐘報夕餐。德郵催馹馬。明曉向長安。寂寂上方凈。聊偸半日閑。</text>
<title>九月初五。以違傲罷遞。歸路有作。</title>,<text>東去鄕山隔幾重。遙空萬里一望通。店人到底皆知面。郵卒逢來謾獻衷。信馬秋林紅錦裏。溯流霜岸白沙中。微臣去國偏多感。蕭瑟江干起晩風。</text>
<title>長會道中</title>,<text>一年三見漢城歸。官道緇塵滿素衣。江上白鷗應笑我。晴沙斜日背人飛。</text>
<title>輓族弟平卿 正朋</title>,<text>自我哭君來。如輪失半隻。君歸應多憾。我在將焉適。思君氣堂堂。道義明心膈。曠懷掃氛翳。巍眼覬古昔。馳驅翰墨塲。才思互推激。喑鍾我屢扣。弱卒避勁敵。俾之駕天衢。逸步宜迅迮。時命何錯迕。寂寞徒四壁。麤糲不繼炊。弊縕纔掩骼。其憂人孰堪。每見顔不慽。奮髥且軒眉。高談雜戲劇。病疹氣猶厲。景晏工彌㞃。讀書以爲文。嗜好猶耽炙。竆廬五十年。齎志終身白。凄凄背庭闈。嗚呼就窀穸。芝蘭萎空谷。塞路迷蒿荻。鄕閭日慘沮。人物轉蕭索。吾宗値徂運。遠駕多近㧖。頃年哭振威。聖仲又埋璧。季難登上舍。妙齡泉下客。君又舍我去。獨立空自衋。昔我與拙翁。曁君共無斁。莫樂心相知。而不水投石。吾衰且善病。長時淹枕席。高科還不幸。險塗恒懷惕。迢迢太白山。林壑正遼閴。逝將同惠好。鼎坐燖舊繹。此計竟蕭條。暖眼今安覿。倀倀靡籍在。淚望靑山塉。凄詞代鷄絮。聊以鳴哀臆。</text>
<title>輓李丈 敏政○代伯父作</title>,<text>嚴霜昨夜下。暮林風凄其。君今乘化去。我在將依誰。思君負奇姿。自處不鄙夷。古貌又古心。賢門有遺䂓。晩叩莊生盆。且哭東野兒。曠然遺塵累。常見好客儀。如何十年內。一疾又支離。病裏還成隱。苦樂聽天爲。過房子克家。高科如擿髭。簪筆屬淸望。名位豈肯卑。胡不少須臾。抱孫享遐祺。八旬便長休。飊輪哀莫追。我今荐喪病。老淚無乾時。晨星看漸盡。倀倀迷所之。何以慰余悲。悵望溫水坻。</text>
<title>輓琴質夫</title>,<text>葷血消來欲洗脾。瓊篇枕藉短長詞。如今月繼徵何處。知己江翁一鶴隨。質夫疾病。夢遇江翁。授一白鶴。請俱去。翌日不起云。直轡騷場終白身。悠悠世事足悲辛。蕭蒿塞路孤芳歇。歲暮空山不見人。</text>
<title>草項迷道有感</title>,<text>愚溪斜日來送客。徑路入谷穿林樾。山前雪消泥塗滑。山後雪堆人蹤滅。舍馬徒步迷所適。顚跌足踏寒衣裂。店人初見遠客來。聚首羅拜手持鐵。墟烟曖曖日將暮。倦僮住馬呼飢渴。踰岡越險出堂洞。春陽官道直如髮。愚溪主人還欺余。自此愼莫由徑臲。</text>
<title>葛山溪邊待人</title>,<text>獨坐溪邊石。揮手溯空明。多少行人過。惟聞山鳥嚶。</text>
<title>山澗水</title>,<text>請聽山澗水。戛玉響琤琤。激瀉波相淺。還如鳴不平。</text>
<title>迤自葛山。轉向鹿洞。入西壁擬耕蕎麥。爲問舍計。仍思古人詩成屋未就之語。吟一律。</title>,<text>西壁迢迢㢠絶塵。南州七十最崇垠。雲烟長鎖壯巖野。魚鹻遙通滄海津。林下獨來仍獨去。人間誰毁復誰嗔。鸎花富貴還兼得。管盡千山萬樹春。</text>
<title>壬午立春</title>,<text>晨雞喔喔報春還。人事天時暗裏嬗。澗道經霜回雨露。岸容舒柳帶風烟。獻芹愚計憂明主。炳燭餘工惜暮年。物物漸看皆自得。近人啼鳥亦欣然。</text>
<title>應制端午帖</title>,<text>朱邸開筵日上初。天中節届暖風徐。關關鶯語催蘭浴。細細爐香襲案書。揭戶桃符新結艾。當堦花露欲霑裾。微臣素乏涓埃效。自愧長時在禁廬。薰風起殿閣。亨運卽今朝。睿學硏三易。眞工講九條。燕貽聖謨顯。蛾述德音昭。手諭連宵降。詢蕘及下僚。蔥瓏佳氣繞穹林。啼鳥花間亦好音。回看講筵升瑞旭。朝朝仰認皦如心。朱筵方懋學。永日掩書簾。聖后無憂慶。銅闈喜懼兼。御考三下。親題下批曰處質實之鄕。何事贊美。</text>
<title>閏五月二十七日出都城。由銅雀津。當某日。余與翰林林德躋。同其終始。初命投畀。繼命正刑。翼日林責康津。臣獨免刑配。</title>,<text>千層浪裏片帆孤。風雨長程我馬瘏。逐客炎荒無恙否。微臣猶自返南隅。</text>
<title>憂旱</title>,<text>六月炎天夜下霜。三南赤地荐飢荒。荒年到底傷心目。誰寫民憂達廟堂。</text>
<title>旱潦歎</title>,<text>壬午歲大飢。癸未又無麥。春末蝗且旱。坼龜聯畝百。田麰秀不實。四野民多瘠。五月始大雨。風䨓聲震虩。谷水决溝塍。巨浪沒陵壁。奔崩溢洪河。地軸爲之昃。聞說沿江地。曠野渾沙白。譬之乙亥水。棲苴高四尺。田夫泣荷鑱。兒童啼呼𩚬。是時牛禍遍。南州又大疫。田園菜不熟。匏苽且鮮摘。嗟哉孑遺民。荐飢又何食。雨後瞰原濕。猶幸盛禾菽。山底四五郡。茁茂連阡陌。忍死小須臾。咸願飫䬦䜺。夏杪忽冷雨。冥雲如潑墨。霖潦彌數旬。亢陽化霪液。羣陰翳白日。火龍失熇爀。黯慘乙風寒。深廬屛絺綌。綿花日以萎。禾莖日以索。早者猶可實。晩者無可穫。豐歉判俄頃。天意誠難測。降灾莾無端。生民一何戹。老夫素食貧。寄命在田穡。拙計値大無。可奈飢凍偪。顑頷徒四壁。分甘顚溝壑。無以供租賦。曷足酬倉糴。居在水中央。且憂室漂㶁。漏屋甁流塵。寒厨竈生蟈。環堵迷蓬蒿。出門遍荊棘。墟里日蕭條。嗸嗸四隣夕。蚩蚩民無恒。竊發恐爲賊。世道益遷渝。孰能任其責。上天非不仁。人事多盭剌。安得致吾君。綏民躋壽域。靈丹空自寶。歎息長寤擗。</text>
<title>輓詞[鄭圭]</title>,<text>陶漁寂寞小山悲。君去吾鄕更有誰。公輔嶠南虛雅望。儒林艮北失賢師。蕭蕭寒契琴書靜。僾僾疎襟樑月疑。賦命固非奇且薄。天時人事奈如斯。童𥠧情親又晩途。每看襟抱暎冰壺。身名舊日春坊客。心事平生草野儒。多病年來人不識。遣懷林下影還枯。送君此日無竆痛。非但斯文運益孤。病緣何事去何忙。我欲披雲訴帝傍。仙鶴人間來有意。苞禽天外彩還颺。名賢古宅空文藻。塵世浮漚變海桑。屋後靑山丹旐逝。皇穹無語但蒼蒼。</text>
<title>輓詞[金埅]</title>,<text>冲翁德業古今巍。餘韻遺風尙未頹。經學淵源荷雪後。銅闈掄選范朱才。安危家國鬚先白。十二樓臺駕忽催。精魄千秋應不泯。摩尼長照濁河隈。</text>
<title>輓詞[趙進道]</title>,<text>天固生之天奪之。百年心事有誰知。江湖晩節元淸素。風雨前程卒險𡾟。好爵本非吾子願。明時虛負碩人期。沙斤道上滄桑面。特地相看無語悲。操心謹篤性近仁。忠定公家讀書人。小臣無力酬天地。遺恨分明乃隕身。</text>
<title>輓詞[金宅東]</title>,<text>蘭郁芝芬更玉筍。筵前宛對小顔淵。文章步趣空餘子。問學淵源近昔賢。金鼎丹成收紫氣。玉樓文促罷瑤絃。向來多小商量事。獨立悲吟殄瘁篇。</text>
<title>輓詞[趙述道]</title>,<text>忍說平庵學士亡。欲將何語問蒼蒼。讀書恨不藏山澤。歲晩空敎有雪霜。茅屋半間生白髮。石田數畒炊黃粱。百年未定身先沒。灑淚東風芳草塲。</text>
<title>輓詞[金弘望]</title>,<text>邯鄲枕上夢曾圓。不說邱樊學老圃。十歲一官權說書。千秋雙涕賈師傅。祥鸞空碧蹌蹌儀。癯鶴汀洲翯翯羽。斯世斯人那復得。重逢猶指九原路。</text>
<title>輓詞[金㙔]</title>,<text>不憗天何故。祇緣吾道衰。功名槐夢幻。心事鬼神知。考德今無地。開襟更向誰。存亡多少恨。揮淚寫哀詞。</text>
<title>輓詞[宋鼎鋎]</title>,<text>我公天資美。自少愛經籍。心事秋旻月。雅懷雪中栢。尙友千載上。紬繹三古學。神遊洙泗際。志切洛閩嫡。古家賢孫在。今代儕流特。何論大小闡。擬以鎭頹俗。爲賀淸時遭。胡奈身命薄。一念恒掩抑。五內自爾劈。奇疾嗟無醫。眞元皆戌削。半夜催仙馭。瑤空杳笙鶴。記余少年日。與君交契篤。智愚雖不同。情志幸相得。庠舍與蕭寺。幾度頻追逐。伊黌聯枕宿。鳳刹連牀讀。我先邀君近。君來挽我促。對榻吐情素。盍簪披心赤。兩澤交相益。百年擬莫逆。聞風良友至。四人會一席。英明孫濟汝。儒雅金思則。論懷忘飢渴。耽話昧晷昃。老去塵冗縛。邇來少逢着。偏憎造化兒。暗猜吾輩樂。石灘草已宿。艮巖花又落。萬事嗟已矣。一夢何時覺。架上有前衣。壁間餘殘藥。慟哭復慟哭。我懷知者孰。君應濟汝遊。我與思則慽。嗟嗟梧溪帖。至今尙在目。摧折皆杞梓。所餘惟樗櫟。含言言更咽。揮涕涕流臆。夜臺人大歸。靑山埋寶玉。入杵聲何凄。一孤欒欒獨。仁人遽至斯。是理誠難測。末路無知己。獨立雙涕滴。昨夢見顔色。覺來樑月白。聊將艶仰意。和淚寫哀幅。</text>
<title>輓詞[族叔芨]</title>,<text>愛君才德㢠超夷。蓮桂功名玉雪姿。擧止不迷䨓震日。職思無負海翻時。那知數月沉緜症。奄促前程遠大期。病伏竆廬違壙訣。不堪回首淚垂垂。</text>
<title>輓詞[族弟正運]</title>,<text>曾哭小山翁。今又哭我公。小山哭時非無淚。不如哭公淚無竆。小山去公依仰。我公歸吾誰仗。葢公天資出於夷。春溫其質玉雪姿。餘事文章何足臧。妙年學文已知方。眞工直究性理蘊。實行無愧隱 二字缺。是以訥隱李先生。每稱學術精。功名非公意。偶落風塵彯雙纓。顚沛歸來閉門居。淡泊生涯案有書。案有書無俗物。工夫日益密。宦情日益踈。顧余疎庸臭味同。每從門下受磨礱。濂洛之奧易之奇。我問公酬互難疑。翩翩書史間來往。時携山寺共棲遲。那知百年所景仰。遽作重泉永別離。弼柩如今無限痛。獨立迷扃何所之。已矣乎吾亦今年五十五。早晩地下好相隨。</text>
<title>輓詞[族姪思溥]</title>,<text>溫如良玉粹如金。閑裹眞工歲月深。至戒淵冰常凜凜。平生寤寐在西林。貧如百結古先生。幾學杵琴歲暮聲。牕外雪深人不到。校書終日餓腸鳴。餘事文章振珮琚。搴蓮攀桂擿髭如。人間途險無竆盡。官止春坊舊說書。霽潦年年我自知。東華塵土夢差池。竆廬寂寞行吾素。爲學孜孜是我思。分族漸多後姓疎。昔時敦睦恐墮虛。彌縫補合公爲任。宗壁曾題范氏書。春來書帶自靑靑。寂寞幽堂千古扃。莫道從今無考德。水晶峯月是儀刑。</text>
<title>輓詞[族孫應度]</title>,<text>水晶峯前一草堂。玉人高臥夢虞唐。平生至戒淵冰凜。早歲高名草木香。文獻素稱冲祖宅。淵源元自鄭公鄕。痛哭吾門師表幾。小山歸後又先生。</text>
