<title>詠懷</title>,<text>此理亭當中復庸。一毫添减也難容。須開靈覺從他應。莫遣微埃點着胷。</text>
<title>自山庄還家。臨發謾詠。</title>,<text>好在復好在。松風與溪雲。靑春好時節。芒鞋更訪君。</text>
<title>行山谷馬上。口占卽事。</title>,<text>日落窮村裡。間關獨自行。山臨溟海斷。江入暮雲平。細路偏多黑。危崖半欲傾。每逢樵採老。駐馬問前程。</text>
<title>次崔季建韻</title>,<text>囂處功難靜處易。皆言樂靜厭囂邊。道無不在通囂靜。偏槁那宜作塊然。</text>
<title>朴濟叔 命世 挽</title>,<text>痛惜公之逝。非關壽未遐。操持盤有水。淸白玉無瑕。困極心猶泰。年尊禮益加。于今關塞北。儒業轉堪嗟。</text>
<title>山行偶吟</title>,<text>春日山村信馬行。入雲樵路細紆縈。仙家安在尋尋去。隔水松林鷄一聲。</text>
<title>泛舟武溪湖</title>,<text>暇日擕朋行復休。靑林踏盡更登舟。回頭欲問江湖趣。飛去飛來有白鷗。</text>
<title>次崔季建韻</title>,<text>欲從佳境問天根。費却精神耐却煩。關鎖重重難透去。不知何日到眞源。</text>
<title>壬辰倡義諸公戰捷碑始樹之日。老少咸聚。有唱酬韻。追步以呈。</title>,<text>天日高高秋色凜。諸公忠義與之爭。崇勳不但存東土。賊計曾聞犯大明。奸孽蔽賢魂有怨。聖恩彰烈屋流名。卽今關塞防胡地。片碣多於萬甲營。流一作垂</text>
<title>次崔季建韻</title>,<text>往愆前過揔無隱。一一開陳到底窮。自是高明擔却勇。何曾昧陋說能中。須當直進爲家計。切勿遅回作話空。只怕新工猶未熟。草燒不盡又春風。</text>
<title>崔表兄 齊岳 挽</title>,<text>聞兄返鄕土。約會書報期。書成未及傳。朝露告先晞。人間此恨長。欲忘那可得。回頭曩時事。歷歷如在昨。詠歸樓上月。祗今同一色。魂兮若有知。過此應沾臆。</text>
<title>讀大學至小人掩其不善之句。遂吟一絶以示門徒。</title>,<text>閉匿陰邪假餙眞。象恭言信巧施仁。莫幸外容都占好。世間猶有不瞞人。</text>
<title>除夕</title>,<text>滿酌不曾御。如何意自凋。舊年終此夕。新歲報明朝。賢聖書千卷。微玄理萬條。那能窮到底。白髮謾蕭蕭。</text>
<title>訪觀海菴</title>,<text>緣壁攀崖上翠微。白雲殘日到禪扉。繩床坐聽高僧語。較勝人間說是非。</text>
<title>寄文房諸君子</title>,<text>日來花事起頹儂。百匝園林耐負筇。不敢獨專天饗意。摘將雙蘂侑書封。</text>
<title>重九日過陶谷有感。次李校理 亮臣 韻拜呈。陶谷卽金承旨受命之地</title>,<text>傷心陶谷涕洟過。林鎖寒烟巷咽歌。野老至今傳舊事。尙令遐裔警頑多。谷中居人迄今道金公臨命時事頗詳。愴感之餘。不覺竪髮。故落句云爾。</text>
<title>敬次朱子長澗詩韻示李以復</title>,<text>巷瘠街羸遍問尋。半垂塡壑半愁吟。莫言拯濟元無策。惟在仁人一段心。</text>
<title>玄成夫挽</title>,<text>公年長我八。猥蒙許知己。我諐公卽規。公言我得議。志合喜切磨。地隔恨乖離。頃年一造室。俱是衰老時。懽情兩忘疲。劇談達二宵。前期苦未易。臨別倍魂消。昨冬在漁日。獲拜詩與札。只謂替面資。豈知便成訣。儒林頓索如。一慟非止私。遺恨商量在。何日講同歸。</text>
<title>李推卿挽</title>,<text>公年長我三。托契在童時。中歲各牽故。少合多別離。前冬造其室。一宵穩情話。臨分結後期。迨春花未謝。豈謂泉途隔。一會更無日。有淚失麗紼。和墨題哀訣。</text>
<title>春帖</title>,<text>蠧魚食書。味則不知。味雖不知。亦足療飢。													其二						震來運轂。起伏啓蟄。予亦天地中物。豈以衰老自㗳。</text>
