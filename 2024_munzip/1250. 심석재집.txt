<title>謹次南㵎帖韻 乙丑</title>,<text>叔父先生與諸公會南㵎精舍。箚解先子大全訖。以李太白紫極宮韻。各步成帖。先生講道地。至今秀松竹。一澗淸且漪。㴑源飮可掬。萬古尊攘大。當時幄對獨。垂後炳然訓。奉守如隔宿。盛哉是日會。爲檢遺書卜。互質玄奧旨。爛如白圭復。秖要無餘蘊。隨疑反且覆。然余到何晩。恨未參證熟。</text>
<title>挽李應五 範一</title>,<text>嗟爾藍田子。稟姿淸穎全。人可稱髦士。天宜假頤年。云何纔弱冠。遽作玉京仙。福善禍淫理。顧亦安在焉。古言始可驗。良木折之先。脩短縱有限。豈不怨蒼旻。最是爲君悼。兩堂白髮親。日夜失聲號。行路聞猶潸。應是夜臺下。不暝淚徹泉。幸有一塊肉。典型庶可傳。憶昔重華夜。亹亹共殘編。三餘酬唱樂。又在碧梧前。書燈尙耿耿。梁月正團團。君胡不復返。我獨望雲天。忍聞山陽笛。終斷伯牙絃。九原知難作。臨風但泫然。</text>
<title>南遊紀行 幷小序</title>,<text>己巳五月半閒。外弟金聖禮 永膺 請余遊三洞。余欣然理屐。陪伯氏遂行。過龍華金友公立亦隨之。歷覽朱溪山水。水城，水洄，印月潭，白蓮庵。皆有幽絶之趣。自白蓮登香積峯 德裕上峯 曲折數十里。茂樹參天。咫尺難辨。及止頂上。境界頗夷。眺望良久。吟晦翁衡嶽句。飄然飛下。訪松溪庵。緣溪而入猨鶴洞。是三洞之一也。歷憩龍巖亭。轉上樂水亭。臨溪幽敞。眞有樂水之趣。越數武許。石臺忽作如水中龜伏。玩甚奇麗。乃退翁名之以搜勝者也。摩挲舊題。俯仰陳迹。令人不忍別歸。適從者病。且値潦水。不能竆探徧歷。豈非山水之魔障耶。惘然若未始遊也。略記其行。遂敬步晦翁遠遊韻。以示同遊。黃巴臯夏節。數子同南遊。筇屩任行止。一路出仙州。中臺足奇玩。水洄亦別畺。九千洞水石。促意走如驤。白蓮闢一广。翠微擁四方。駕風上香積。意豪復慨慷。天地何漠漠。混是海山光。快哉一大觀。飄然久徊徨。飛下又何適。達音作關梁。轉尋猨鶴邃。勞苦寧憂傷。樂水亭前水。淸駛滌塵腸。超登搜勝頂。琅風吹巾裳。今得玆奇絶。妙想入金剛。龍湖路滑歎。吾人時正當。積潦難遠涉。旋趾期後行。逍遙能幾日。氣宇陵八荒。歸復對書案。余志尤堂堂。中臺在水城。奇且危。達音嶺名。甚峻險。龍湖路滑。昔朱子冒雨登龍湖山。路滑狼狽。</text>
<title>田家謾吟 丙子</title>,<text>桐山山裏客。無事撿蓂書。是歲嗟何歲。先王忍痛餘。一片靑丘域。日月獨炳如。由來丙子運。歷歷多氛祲。纔値立春節。島夷忽西侵。兵旣動百萬。條何講十三。毅哉崔氏子。讜言儘無慙。沁口火輪歸。島尾海波晏。聖渥蕩無涯。犒勞又備患。耕吾舊畝田。料理將稅駕。南山種我豆。北陌耘我蔗。自謂終歲樂。可以足於斯。瞻彼杲杲日。佳澤降何遲。昨秋洎今夏。久不見淋漓。四封白雲散。萬頃翠浪微。注秧不較遠。擧趾逐水歸。南畝畯何喜。西疇事亦非。立夏後甲申。四月二十三日 岐山始雨麥。螮蝀倏在東。僅止一鋤𣽤。枯穗尙難蘇。病葉微生脈。翌月之乙巳。五月望日 霎看小霂霢。理溝通殘源。揷禾百畝一。虐魃跨十龍。亘馳六旬日。計閏月爲六旬 油雲合旋離。北風候又失。曲曲爭掘坎。引灌一線流。氣日益蒸苦。靑苗幻白頭。幾乎野無草。寧復望有秋。村村亂宰殺。人眼無全牛。牛價甚賤。十緡可買健角。 蔓菁代秔稻。孰謂良水田。蕎麥貴如玉。一掬直百錢。莫言米價踊。時乎理自然。笑彼府庫子。一朝添萬金。哀此無稼屋。採菜競登岑。朝野競惕意。日夕憂不禁。羣望徧禱璧。上下齊誠心。立秋前二夕。六月十六日 甘雨沛然零。方浹數千里。三日猶未停。岡陵爰濕潤。草木始蕃滋。廵野時點檢。新苗漸葳蕤。竹胎再生圃。異兆誰可知。踏蕎種晩稻。耘黍除雜稂。仁天庶粒我。豈不蹈舞長。吏民歌而祝。從玆調雨暘。縱難占大有。庶幾免歉荒。中秋十一夜。靑女倏降毒。衆芳枝頭乾。傷目不忍觸。八荒動野哭。無食又無衣。細民鬻妻子。豪富鎖門扉。老幼相扶挈。號呼轉危險。途莩望陸續。村煙問幾點。大地衆生靈。嗷嗷但有殪。聖主赫斯愍。申詔務賑濟。州縣汲汲意。誰廣南康惠。皇天竟佑東。麥占將有稅。田甿稍整頓。惟祈來歲穰。顧我迂儒輩。共賀無死亡。閒繙蠟仙經。尙揭豳風畫。聊作今日情。可供老年話。</text>
<title>次李太白紫極宮韻二首 丁亥</title>,<text>昔李太白年四十九作此詩。寫其感慨之懷。宋以來諸賢多效之。余亦今年四十九也。犬馬之齒。適與古賢同。而學道無成。其所愧恧。實有倍於年數。乃步其韻。以寓自警。人生天地中。養直當如竹。萬古有眞訣。仰鑽手可掬。卻向寒潭月。愀然坐我獨。自顧學全疎。正慙齒轉宿。四十九年非。奚待明歲卜。隨悔而遷改。庶幾不遠復。衆心易燕媠。物態多飜覆。祇將上仁訓。日夕磨礱熟。礀底有崇蘭。原上有偃竹。二物交投分。可紉又可掬。惟吾七七翁。一念戒幽獨。任重道且悠。眇難尋歸宿。欲追伯玉化。何借君平卜。方寸無査滓。厥初乃可復。要知九仞成。功由一簣覆。試看力穡家。服田秋方熟。</text>
<title>病餘無憀。次陶靖節形影神吟。</title>,<text>形贈影天地儲精氣。均予稟物時。猶有偏全異。聖凡分二之。聖是何爲者。人恒不類玆。欲類那由得。嚮前勇自期。毋怠敬宜篤。有悴榮豈思。擧目山河路。日暮意悽洏。何處尋歸宿。直哉道無疑。吾與子相挈。邐迆苦莫辭。影答形我本隨君行。君拙我亦拙。須學蔡先生。愧意方可絶。枯容奚足愁。昏蔽非所悅。每當日中天。難掩衺正別。鑑玆作表儀。令德終無滅。平生共險夷。况豈殊冷熱。今且聽君言。何往不自竭。惟恐到重陰。敎我容止劣。神釋靈臺妙有神。萬象森然著。招招影與形。作止因誰故。莫言界分殊。一身相依附。爾知主宰歟。妙用斯可語。萬化乘氣機。輸了精一處。外誘先自防。內私毋得住。求端寔在玆。自棄人無數。五性與七情。莫不此中具。動靜顯微閒。立善非要譽。彥聖斷無它。因吾而做去。爾能聽命吾。顚躓爲誰懼。表裏苟無閒。何思復何慮。</text>
<title>謹次叔父先生石里卜居詩。用晦翁韻。戊戌</title>,<text>老星東數里。支石秘千秋。夾郭澄江碧。對山叢桂幽。巷街通十字。野廻闢田疇。杖屨逍遙意。暇日泛湖舟。晩乃成新築。遺安是所求。晦翁滄洲趣。迂叟樂園謀。美哉地有遇。囂塵不著頭。終焉頤養厚。豈羨仙者流。趨聞家庭舊。皓首說童遊。又是丁寧誨。安貧卻無憂。墨莊貯萬卷。啓迪倣前修。嗟余桐子輩。敢忘襲箕裘。</text>
<title>謹步石里講會韻 庚子</title>,<text>先生牖羣蒙。仁義作安宅。萬卷聖賢書。藏如孔氏壁。擇居里又仁。玉峯屹然碧。流韻龍門近。暮景菟裘闢。四方來襟佩。莘莘共趨堂。矧且賢祖像。虔奉若侍傍。箚解百二篇。正看敎雨滂。願挹老星耀。爲祝壽無疆。</text>
<title>追次石里講會韻</title>,<text>辛丑冬至日。適値文正府君嶽降之辰。而叔父先生有講會之擧。余恨未參席。從姪始憲以其諸詠送示。故步其韻。天地回元化。一陽破重陰。先生嶽降日。正多感慕心。道繼考亭後。韻留龍門深。欽哉誦遺訓。警我馬牛襟。濟濟支石會。恨未共蹋音。徒抱江漢思。閉關傍雲岑。</text>
<title>題十二畫帖 庚戌</title>,<text>蔡定山龍臣以此畫來授余。謹用朱夫子十二辰詩韻足之。作此帖畫題。簸頭散粒任饑鼠。歸放老牛松下圃。可愛文豹氣自豪。堪憐伏兔才本鹵。喜見飛龍天上在。莫言蛇喙逐蛙雄。泛駕風馬芳草岸。乳羊將雛卻從容。花苑獼猴相顧嬉。雄雞逐雌立墻角。月下嘗楓犬莫狺。笑說東坡美猪肉。</text>
<title>蜘蛛</title>,<text>蛛之巧。木杪斜。結絲廻數丈。能網落來花。乘架堪尋字蠧。走林那近飢鴉。滿腹經綸誰有解。歙風吮露自安家。</text>
<title>蟬</title>,<text>蟬蟬兮。自潔居。聯翩萬樹裏。化蛻幾時餘。鳴夕陽最得意。淸凉一界任渠。聊聽爾聲懷友道。臨風微誦紫陽書。</text>
<title>答二禽言</title>,<text>鼎小哉鼎小哉。鼎小何須恨。饘於斯粥於斯。足以免飢困。方丈五鼎縱云佳。達士由來所不願。雨來乎雨來乎。雨來爾莫愁。我惟有憫農意。雲霓望悠悠。下土如非雨露澤。生靈育養摠何由。</text>
<title>問明月</title>,<text>缺而圓圓而缺。缺圓何不齊。未圓輒恨圓時少。未缺還忘缺處迷。物吾心事皆如此。今夜相看好省提。</text>
<title>松菊</title>,<text>無菊人猶俗。無松山不幽。我居松菊裏。自比陶潛儔。</text>
<title>責園丁</title>,<text>秋花雜蕪穢。美惡自分明。如何並剪刈。甘作沒常情。</text>
<title>騎驢行</title>,<text>蹇驢到溪上。欲渡反回頭。利導方馴性。遲鈍不須愁。</text>
<title>秋夜</title>,<text>入夜增秋意。無端睡不成。開戶臨風坐。生憎落葉聲。</text>
<title>讀朱書。偶得二絶。</title>,<text>火宿用能壯。水滀決必長。要之存養法。體此勿助忘。朱子有云火之宿者用之壯。水之滀者決之長。其理然也。古人抱玉藏。今人以石衒。要之踐履方。鑑此宜兢戰。朱子有云古之君子抱美玉而深藏不市。今之人則以石爲玉而又衒之。</text>
<title>次晦翁郊園五詠</title>,<text>柳五樹潯陽碧。風傳百世下。移來種我園。自謂一閒者。茶蘼小塢多芳植。蘼花雜衆翠。須待春醪熟。好看憑一醉。竹尙帶伯夷淸。肯向俗人路。此君眞知己。挹風響㵎戶。芭蕉寸長雖淸潔。寧擬冰玉姿。佇看漸麤大。題詩兼扇持。蔬圃咬菜閒漢我。幾年山裏居。難爲董子志。時作兒寬鋤。</text>
<title>丙寅秋。遊金烏山。入敬慕閣。讀宸奎尙德帖。輒有感懷。敬次其韻二首。</title>,<text>先生後伯夷。歸臥此丘陵。黃花手幾折。百世懦夫興。 冶隱詩。有手折黃花祭伯夷之句。脩竹淸風裏。遺墟尙不陵。矧吾聖主褒。今日感歎興。</text>
<title>纓足渦 曺友範五翼永所居里。有淸濁溪。名以纓足渦。</title>,<text>一水分淸濁。宛如屈子時。我生此塵臼。不濯更何爲。</text>
<title>和吳郞興一 哲泳 所次朱子詩韻七首</title>,<text>養眞知有方。暇話好山水。澄目月千秋。灑襟風萬里。微雨灑山庭。蕭然一茅宇。留君談古書。莫嫌無雞黍。朝來山雪白。冰玉正同席。特立歲寒心。孤松知有力。願言諸君子。及時俱努力。心操一條冰。像期萬仞壁。多少書中樂。居然歲已深。分陰猶可惜。爲說陶公心。暮鴈一聲中。迢迢山更碧。寒花怊悵情。此日誰能識。是日。卽十月初吉故云。歲暮多徵索。恐令書味輕。爲銷塵世慮。高枕聽溪聲。</text>
<title>題宋景泰 詹仁 晩翠堂 二首</title>,<text>千載寒泉響。泠泠入我聽。從玆得仁里。掩戶可繙經。橋山第一曲。鬱鬱見蒼松。君子宜斯隱。嘉名得善容。</text>
<title>送吳郞北歸</title>,<text>湖雲千里逗。洛月一輪高。君去心猶照。應知我夢勞。</text>
<title>挽辛君致喬 世根</title>,<text>月城多美珷。採採競披霾。何事人中玉。返從塵土埋。</text>
<title>甲申變衣制後。謾吟一絶。</title>,<text>揚揚半臂子。橫路不知羞。人道歸牛馬。天乎奈此憂。</text>
<title>九月悅樂契講會後。敬次朱宋兩先生韻二首。</title>,<text>黃花知有節。白髮豈無心。衣帶雖非古。絃歌樂在今。魯論一部義。講討幾多時。要識精微處。無疑更覺疑。</text>
<title>春盡日有客</title>,<text>客來花欲謝。物豈本無情。消長自如此。莫言懷不平。</text>
<title>戊子上元日。示兒千龜。</title>,<text>爾知名義否。取彼千年龜。龜爲治世瑞。願爾亦如斯。</text>
<title>乙未冬謾題</title>,<text>義利雙行說。流爲萬國非。晦翁明辨日。誰識是防微。</text>
<title>校洞歸路。吟一絶。</title>,<text>老星山下路。兄弟悵分攜。步步堪回首。塵煙極目迷。</text>
<title>贈趙君習 永學</title>,<text>天地入長夜。難爲大寐醒。秖將相勉意。昕夕究遺經。</text>
<title>次安汝恩 澤煥 白鷗灘韻</title>,<text>巖巖者是石。翯翯便爲鷗。二物殊形氣。緣何石作鷗。</text>
<title>走和金君 永駿 所示韻</title>,<text>有朋來自遠。樂意滿山門。牖迷余何敢。聖訓只宜尊。</text>
<title>僧汲井中月</title>,<text>白雲居士李奎報詩云山僧貪月色。並汲一甁中。到寺方應覺。甁傾月亦空。𥳑易崔公岦步其韻曰。僧去汲井水。和月滿盂中。入寺無所見。方知色是空。有人和此詩來示。故余亦戲次。僧隨明月去。汲水一盂中。飮盡難呑月。執盂仰太空。</text>
<title>次醉睡亭原韻</title>,<text>誰知醉睡味。曾是唾肥輕。西海歸舟句。可攀靖節名。</text>
<title>次訥菴李翁 浩殷 韻</title>,<text>欲識主人意。只須見此菴。菴中耽靜坐。有月照淸潭。</text>
<title>次李君 台根 自咏韻</title>,<text>千載杜門義。日星共耀明。雲孫能繼緖。不輟讀書聲。</text>
<title>枕流亭</title>,<text>枕流亭下水。留我洗塵襟。水眞知我者。暗惜別離心。</text>
<title>霜山旅夜</title>,<text>霜山春尙冷。遠客思鄕時。共談遊賞好。卻喜有親知。</text>
<title>和贈李恭基 德夏 二首</title>,<text>故人攜短策。轉到碧山深。拋卻塵寰累。怡然話此心。少壯相過日。不知別恨深。今來傷白髮。始覺隱侯心。</text>
<title>金君光述 觀洙 數月聚講。將歸覲。以一絶詩見示。和其韻贈別二首。</title>,<text>留君甕牖下。對案兼看花。花可挑書味。朝來逞馥多。送君何所贈。爲折一枝花。他日相思地。可奈惆悵多。</text>
<title>謾吟</title>,<text>雲深山共活。塵隔水偏淸。山水爲吾癖。逌然忘世情。</text>
<title>次觀華臺韻</title>,<text>平地起瑤臺。華山眞面開。幾看明月夜。仙子抱琴來。</text>
<title>贈別三嘉權生子彙 泰煕</title>,<text>送君何所贈。只有一言明。地與人相遇。莫虛嘉字名。</text>
<title>戊申正月晦夜。夢中作。</title>,<text>童丱如昨日。居然七十翁。前路何愁暮。宜從衛武公。</text>
<title>入華陽洞。踰花峴口號。</title>,<text>揷花踰花峴。折柳過柳川。更將風浴意。轉向洛山前。</text>
<title>泣弓巖。敬次先子文正公石刻韻。</title>,<text>吾祖泣弓地。怳然帝降臨。聊增追慕意。痛哭又長吟。</text>
<title>巖棲齋。敬次文正公板上韻。</title>,<text>先生讀書室。蕭灑寄巖閒。蒼崖齊道氣。可仰正難攀。</text>
<title>巴串。敬次文正公所咏韻。</title>,<text>九曲將竆處。徘徊久住行。水同巴峽穿。山與武夷明。</text>
<title>題洗心臺</title>,<text>橋南奇觀最。誰不駐征筇。可愛臺前水。淸漪滌我胷。臺在居昌橋項之南。卽李君柱煥所築也。地遇好主人。水益淸石益白。臺之名眞不虛矣。余亦酷愛水石者也。過此而不可無語。豈與寒山一片石比哉。</text>
<title>贈別奇君子述 觀燮</title>,<text>嗟余衰暮日。相對眼偏靑。及到分攜地。忡忡語可形。</text>
<title>贈別裵敬老 聖鎬</title>,<text>山陰雪月夜。每憶故人時。我雖不理棹。留句朗吟之。</text>
<title>次沈君善仲 相元 所示韻述懷</title>,<text>夷行猶可戒。何處不兢臨。正合隆中臥。奚須澤畔吟。</text>
<title>夏夜</title>,<text>野濤舂客枕。山月燭詩樓。塵襟淨如拭。疑是臥瀛洲。</text>
<title>次聲山齋主人自咏韻</title>,<text>鐘鼓非君樂。抱書臥碧山。山顚有棲鶴。時下響庭閒。</text>
<title>辛亥八月。見庭前盆蓮花盛。偶爾有感。</title>,<text>後出能超類。方知君子花。如峯挺挺立。何畏風飜斜。</text>
<title>讀蘇子由逍遙堂詩。因步其韻。述兄弟相思之懷 二首。</title>,<text>何時不憶對床樂。魂斷蕭蕭風雨聲。此日吾家兄弟意。正如蘇子在彭城。東坡贈子由詩。有風雨蕭蕭已斷魂之句。相看夢裏猶能喜。故欲成眠醉似泥。頹臥硏邊深掩戶。不知經午雨凄凄。</text>
<title>植柳謾吟</title>,<text>陶令門前五樹橫。先生愛此號因成。今來我屋種三樹。可作先生前後名。</text>
<title>次白壽卿 耆洙 楊柳絶句二首</title>,<text>新春偸眼入曚曨。喜待淸明嫩意通。朝雨東城增一色。碧絲嫋娜不禁風。一板橋前歧路橫。煙絲旖旎雨初晴。好將春意年年到。何事常關送別情。</text>
<title>幽興 二首</title>,<text>茶煙初歇夕陽醺。雨後山家畫意存。自愛幽閒凭檻坐。一叢鳥雀近人喧。脩竹塢前陰自淸。老梧庭畔月增明。是閒幽事誰能識。獨坐看書掩柴荊。</text>
<title>夏日有懷</title>,<text>柳風麥雨一村凉。枕上忘飢午睡長。溪不濁流宜洗耳。井惟甘飮可充腸。</text>
<title>和或人所示韻</title>,<text>一世詞林偏好奇。渾無古雅我堪疑。好奇難作眞工業。奚取今人病以詩。</text>
<title>過竹溪舊居 二首○竹溪在懷鄕</title>,<text>十載竹陽溪上客。更來今日作何情。較看梧壑幽棲處。塵累還多此地生。村竪拜迎黃葉裏。依然相記舊時形。今來最是傷心色。數畝荒園竹樹靑。</text>
<title>次外舅李公 疇夏 壽筵韻 甲子</title>,<text>三歲重看擧此觴。壽星應照是閒長。芙蓉城外藍田宅。鎭日歡情到夜央。</text>
<title>秋日卽事</title>,<text>稻花蕭瑟夕陽明。牛背閒聽野笛聲。縱有當時洪谷子。應難畫出此閒情。</text>
<title>中秋月夜</title>,<text>泰山秋月正今宵。夢想千年尙不遙。皥皥宛逢堯舜世。願將此像百妖銷。</text>
<title>渡銅雀津</title>,<text>眼花同白十程沙。碧處從知水氣斜。借問是津曾幾渡。不如歸臥故山家。</text>
<title>讀栗翁楓嶽詩。有感而作。</title>,<text>自得先生遺詠後。玆山增色海之東。讀回便愈塵人病。頓坐煙霞萬疊中。</text>
<title>呈山谷族叔 庭洙。請分菊。</title>,<text>甘澍經宵洽慰民。田畦培植正宜辰。願分數畝園中菊。共學潯陽處士身。</text>
<title>讀董仲舒策文。感吟一絶。</title>,<text>漢代眞儒獨有公。建元三策係汙隆。如令孝武深開納。肯作白頭追悔躬。</text>
<title>咏杜草堂詩</title>,<text>忠義託詞高似秋。十年居蜀幸耶不。句能敵史垂無朽。當世應輕萬戶侯。</text>
<title>讀昌黎集</title>,<text>決海詞源浩莫論。儘知腳下難爲文。考亭品藻明千古。王道含洪獨許君。</text>
<title>乙丑季秋上丁日。慕萬東廟述感懷 三首。</title>,<text>傷心回首洛陽山。天地蕭蕭落木閒。五架遺祠空自立。寂寥忍看此辰還。再造東藩帝德隆。家尸戶祝報難終。誰知吾祖常經義。忽入煙消霧滅中。水咽山哀舊廟前。有誰今日講麟篇。皇靈若復臨斯地。應是徊徨自愴然。</text>
<title>謁寒泉書院。敬次板上韻。</title>,<text>寒泉古事憑誰問。回首水流雲又凄。猶有祠前萬仞壁。千秋道氣與之齊。</text>
<title>丙寅秋九月一日。遊金烏山城。</title>,<text>轉入層闉石磴幽。果然仙界在斯州。吾生壯觀非無有。最得年來此日遊。</text>
<title>藥師菴</title>,<text>巖罅成門別有天。危崖削立小菴懸。到斯始覺神工秘。南坼一江微眇邊。</text>
<title>大穴瀑</title>,<text>兩崖懸瀑直如飛。活看何嫌一派微。能洗胷中塵萬斛。傍人且莫趣余歸。</text>
<title>贈曺範五</title>,<text>南遊縱過子長年。名價惟應一樣傳。竚了他時雲水債。不妨同做臥遊仙。</text>
<title>訪寧國寺</title>,<text>迤從江路入山門。巖樹微茫日正昏。三十里行何較瘁。枕流高臥爽詩魂。</text>
<title>與諸友訪天摩山途中口呼</title>,<text>短筇戛戛過沙橋。轉入深山暑氣消。千萬洞天何處是。書生腳力不堪遙。</text>
<title>和宋景泰韻</title>,<text>怪石奇花弄筆枝。肯言畫法易於詩。老年無事思淸絶。儻學孤居王拾遺。</text>
<title>杜鵑</title>,<text>聞爾啼聲故國心。不歸何在此山深。縱然莫近愁人耳。夜久無眠抱冷衾。</text>
<title>戊辰元朝。謹次松江集新年祝五首。</title>,<text>新年祝新年祝。所祝新年符吉祥。秩秩弟兄齊獻壽。北堂長照極星光。新年祝新年祝。所祝新年河運淸。一脈斯文重振道。妖邪銷盡頌昇平。新年祝新年祝。所祝新年歲又豐。閭閈自無民役役。王庭時奏樂肜肜。新年祝新年祝。所祝新年王道平。郁郁當從文武治。煕煕復覩唐虞明。新年祝新年祝。所祝新年礪志堅。坐看好書無外慕。暇從山水或盤旋。</text>
<title>與從弟士韋 秉瑋 及金友心一 志洙 作淸楠修契之行。歷觀玉溜閣。登東澹嶺少憩。</title>,<text>超然物外得玆山。玉溜下石崖。有先子超然物外四字之刻。 一策飛登頫石關。遙指行羣相泊處。蕭蕭短棹暮江閒。同行諸益。約逢於地鳴津頭故云。</text>
<title>見白鷰得一絶 戊辰七月三日。忽有白鷰來坐內舍簷前。半餉飛去。</title>,<text>喜爾吾家復見尋。淸朝賀語北堂深。來應有意去何迅。恐被凡禽驚怪心。西阜公居廬時。白鷰來巢。故首句及之。</text>
<title>米院途中</title>,<text>小雨飜成大雪寒。倦筇不計炊舂闌。料得吾人領略意。山中歸臥似袁安。</text>
<title>登香積峯</title>,<text>九千曲水萬千峯。鬱鬱松杉一界封。及到毗盧胷海闊。乾坤陡覺我身容。</text>
<title>秋日幽吟</title>,<text>野光雲影弄新晴。醉倚南牕自傲情。別是山家秋澹泊。黃花以我似淵明。</text>
<title>用前韻復吟</title>,<text>南山秋色見新晴。癡坐悠然遣世情。問爾黃花能識我。一生自謂後淵明。</text>
<title>與李恭基到芝山。觀新鑿池塘。敬步朱先生韻。</title>,<text>春水新池鏡面開。行人欲去更徘徊。倚筇微誦晦翁句。有孰能傳心法來。</text>
<title>和曺範五不須磯吟 範五用斜風細雨不須歸之意。名其釣磯。</title>,<text>白蘋古渚鳥雙飛。紅雨春波魚更肥。一竿竹一蓑衣。獨坐淡然也忘歸。</text>
<title>琢石爲硯。仍題一絶。</title>,<text>我雖愧似鞠通嘗。一日難無四友芳。最愛虛中硏究遍。金聲玉德受玄香。硯說。石虛中字居默。玄光傳。玄光與南越石虛中爲硏究雲水之交。宣城毛元銳爲文章濡染之友。東坡龍尾硯銘。介膚而縠理。金聲而玉德。</text>
<title>梧山精舍八景</title>,<text>千秋霽月爲誰從。宛見濂翁灑落胷。草堂有酒無眠夜。莫使遲遲上疊峯。右三峯霽月谽谺谷口秀松杉。最是幽閒境不凡。晴景又添無限好。斜陽隔水畫蒼巖。右鼓巖落照數聲雞犬雜人喧。朝暮蒼煙接野昏。若使九州炊類此。考亭何必咏前村。右梨村炊煙片霞輕起鶩飛齊。頃刻闌珊溢目迷。儻有神仙供好飮。朝朝流氣落晴溪。右魯溪明霞水勢逶迤山色古。綠蓑隊隊出朝雨。葦簫蘆管互酬閒。客子停驂逗遠浦。右馬浦漁笛數里平郊眼界成。秧歌四聞雨新晴。黃雲纔斂靑苗秀。上瑞年年占此坪。右占坪觀稼晩秋一景問如何。錦障東南立立多。楓葉通紅蒼檜裏。只奢詩眼迥難摩。右天摩晩楓遙看蔥瓏嶺雲起。隨風忽散萬千里。影過蒼壁畫難摹。欲雨太虛飛似矢。右矢山歸雲</text>
<title>讀崔掌令 益鉉 疏 二首○丙子</title>,<text>萬人結舌幾多年。始見銀臺一士賢。斧鉞猶能難奪志。應令尸素盡騂然。不惜忠言件件陳。聖聰今日聞過新。衆彈遠謫何須恨。竹帛垂名是直臣。</text>
<title>夏夜</title>,<text>細蝎麤蚊惱夢驚。單床悄坐度深更。始知流水多情物。洗我煩襟響轉淸。</text>
<title>贈李恭基</title>,<text>留友飜嫌晩雨晴。數宵良話尙餘情。吾人開眼那由得。佇聽新秋玉瀑聲。有玩賞玉溪瀑布之約故云。</text>
<title>課兒</title>,<text>白首遺篇勸小兒。一朝八字僅能知。先迷後悟人常事。勤讀文章始可期。</text>
<title>自述</title>,<text>孩提如昨老年廻。點檢吾身瀋汗來。德業文章無一就。人閒蠧食罪爲魁。</text>
<title>自警</title>,<text>人閒爾幸作男兒。爲聖爲賢在自期。富貴朅來難力致。爾當爲處必孶孶。</text>
<title>卽事</title>,<text>大明花發小園香。我愛其名勿剪傷。手把紫陽書一卷。向葩跽讀味偏長。</text>
<title>秋日幽興</title>,<text>止酒淵明見菊何。淡香猶比去年多。寫懷聊寄東隣友。淸暇頻須曳履歌。</text>
<title>次吳郞興一韻</title>,<text>竹下常關白板扉。夜深相對一燈微。西山啖薺休云苦。應有餘師異日歸。</text>
<title>偶吟</title>,<text>春冰薄處谷淵深。大丈夫宜戰戰臨。吾祖遺詩承聖訣。終身可讀刻諸心。尤翁先祖有須看萬古英雄事。戰戰兢兢實作樞之詩。</text>
<title>吳郞留稽山記室做夏業。余以三絶寄之。</title>,<text>山抹微雲惆悵情。何宵夢不到稽城。我懷如許君知否。但願逢塲刮目成。作者藩籬問幾賢。追隨必欲詣超然。𢱧風抹月惟餘事。切己工夫豈不先。稽山雅謂俗浮華。著目吾心易放衺。擇勝磨礱須靡懈。天終玉汝也無瑕。</text>
<title>梨亭滯雨</title>,<text>香積峯前餞九秋。蕭騷黃葉使人愁。山靈底意拖寒雨。三日楓林俗駕留。</text>
<title>自西倉登赤裳山。口占三絶。</title>,<text>仰看危壁杳難前。百折迤行反坦然。坐處楓人頻起我。及登絶頂可攀天。巖容戌削匝城還。陡覺神功費此閒。秘藏璇閣千秋護。更起峭臺轉險難。飄然雲衲拜巖扉。瘦影楓前弄夕暉。莫道此無泉石勝。滿城紅葉繡山衣。</text>
<title>與宋景明 汝玉 步山南</title>,<text>雪殘風峭上元天。一望湖山十里連。最是市門煙柳岸。如何歧路出無邊。</text>
<title>次龍門帖韻</title>,<text>我東建劒此江山。道氣相傳伯仲閒。鞠草如今多曠感。客來但聽櫂歌閒。</text>
<title>偶吟</title>,<text>文爲柯葉德爲根。思孟程朱以是尊。叔世人徒求飽煖。不知蟲獸共昏昏。</text>
<title>苦霖</title>,<text>六旬無日不霏微。爭說田家事事非。自笑迂儒關戶坐。看書飮水卻忘饑。</text>
<title>呈宋景泰</title>,<text>我非淵明猶愛菊。滿庭栽種帶淸香。數叢分與南山友。秋熟相過可泛觴。</text>
<title>謾吟</title>,<text>徑路多從蔥嶺斜。嶮巇莫向魯中誇。如令禮義弁髦了。孰謂東方是小華。</text>
<title>寒泉題咏十二疊</title>,<text>一嶽東高先得月。氣淸天宇雨初歇。澄輝偏是照寒泉。敎我常如新沐髮。右莊嶽霽月曠望前村起細煙。霎時深鎖洞中天。衝飛白鷺猶迷路。共逗沈沈若箇邊。右閒洞暮煙岳光忽紫見明霞。璀璨難形萬丈斜。峯峯現化金剛出。始識名州淑氣遐。右酉山明霞遠夜空汀來點火。熒熒暗弄靑煙鎖。是知漁子宿西巖。閒夢何如樓上坐。右甲川遠火東風昨夜始開花。隱映溪南數里家。攜友卻尋眞境去。寶文春色最繁華。右寶山訪花上坪催耦下坪稼。數曲舂歌時政夏。落日靑畦蟹步休。老農引杓鵝黃瀉。右美坪觀稼小岑奇玩最宜楓。不放凡花二月風。祇待高秋紅葉爛。近糚詩屋畫圖中。右香岑玩楓平壓湖山深尺雪。過橋渾使塵襟潔。詩思何煩灞上尋。聊知此有眞奇絶。右板橋賞雪隔煙數里暗聞歌。云是蘇湖採女多。但見荷花人不見。江南佳絶較如何。右蘇湖蓮歌白雲咫尺聽橫笛。知是樵丁山路覓。莫向仙區看手談。一聲恐復歸來寂。右藪洞樵笛嵂屼秀峯含夕照。怳疑海上蜃樓峭。萬千草樹紫煙凝。奇觀到斯方大叫。右龍山落照睡起碧牕看宿霧。金雞倦唱沈朝煦。翳翳難分峀丙丁。風來忽披千重樹。右雞谷宿霧</text>
<title>甲申元朝。謹次叔父先生韻。</title>,<text>大明天地入腥塵。况又遺氓幻怪神。忍見今朝回涒灘。何時復作王春人。</text>
<title>謹次伯氏淵齋先生感吟韻。</title>,<text>甲申六月。有衣制變改之令。我叔父及伯氏抗疏痛辨。震動朝野。而天意未回。有識竊嘆。伯氏以三絶詩感吟。故余謹步其韻。用寓慨惋之意。天下滔滔服可汗。褊陬獨保舊衣冠。寧忘忍痛含冤意。太歲居然又涒灘。炳然史筆記今年。可奈千秋譏笑宣。猶有匹夫難奪志。殞身誓戴大明天。臣子如知報主恩。涕流是日詎無言。父兄高義人爭誦。喜有光輝我祖門。</text>
<title>同伯氏及諸友尋九千洞。先到水城。</title>,<text>石爲臺榭水爲城。小闢壺天眼忽明。凭問仙蹤碁尙在。行人到此管閒情。</text>
<title>水洄</title>,<text>山作方舟泛泛回。層巖戌削半顔開。靈區可惜無人管。只任淸波滾汩來。</text>
<title>印月潭</title>,<text>水逢凹處便成潭。一境最佳洄以南。今行雖不値明月。白石叢叢可與談。</text>
<title>白蓮菴</title>,<text>九千洞裏一茅菴。眞面依然似舊諳。流水縈山山轉僻。伴仙三日坐晴嵐。</text>
<title>紫溪途中</title>,<text>坐宜聽澗步宜山。三嶺穿廻綠樹閒。近日此身多役役。暫休泊處便輕閒。</text>
<title>橫川途中</title>,<text>谷口如甁石作天。微蹊轉逐一泓川。只喜名區機會在。逍遙可卜度長年。</text>
<title>宿棲碧亭</title>,<text>俯有淸潭仰有山。去仙不遠一樓閒。水聲終夜搖人夢。儻厭吾身染俗還。</text>
<title>題烈婦李娘旌閭</title>,<text>人以藐然之身。能與天地幷立爲三者。以其有倫綱也。倫綱莫大於孝烈。李娘幼爲孝女。長爲烈婦。亦豈不卓異哉。余見其實蹟。嘖嘖然嘉之。遂題一絶。夫死妻從世易言。到當然處反爲惛。須看李娘如彼烈。足令行旅式其門。</text>
<title>和田靈汝 芝秀</title>,<text>口是心樞宰闔開。一身榮辱便招來。役於榮辱樞還鑠。其奈斯閒白髮催。</text>
<title>次或人所示韻</title>,<text>三羊觸起鴨東塵。最怕衣冠浸染新。不如洗耳滄溟水。歸臥雲牕自潔身。</text>
<title>己丑仲夏謾吟</title>,<text>夏日陰陰雨滿空。書樓泛在水聲中。化翁之事眞難測。二極緣何有不同。去年旱枯太甚。今則霖雨頗苦故云。</text>
<title>李郞汝道 秉泰 請揭書室之名。以玉成之義勸其業。仍贈一絶。</title>,<text>玉而不琢器難成。人亦爲材學以成。學必孜孜然後得。寶於王國是眞成。</text>
<title>謝安汝恩行枕之惠</title>,<text>梅花亭上夢頻廻。忽見情書伴枕來。眷意從玆深警我。我心寤寐可忘哉。</text>
<title>安汝恩以前韻作相思曲見示。故和贈。</title>,<text>君邊明月我邊廻。一片靈臺共照來。莫道湖山千里隔。神交夜夜有斯哉。</text>
<title>乙未八月二十四日。我伯氏六旬晬辰也。叔父先生寄二絶示懷。故謹次其韻。</title>,<text>和湛何日不良辰。最喜生朝綠髮春。笑談猶有未圓恨。兄弟四人今二人。漂泊相分問幾辰。孔懷多負紫荊春。願將今日怡怡樂。長做無疆聖世人。</text>
<title>贈朴子商 起震</title>,<text>千里從師叔世稀。看君履險再三歸。若將此意終無懈。到處工夫自莫非。</text>
<title>乙未冬。嘆吟二絶。</title>,<text>微軀洽被先王化。明著衣冠五十年。忽逢變夏爲夷日。生亦非榮卻自憐。毛髮於身孰謂輕。聖人遺訓自分明。毁形裂冕吾何忍。蹈海登山匪釣名。</text>
<title>丙申元朝。次伯氏韻。</title>,<text>海東新號建陽年。蓂葉開零忽異前。字小皇恩那可忘。人文摠自大明天。</text>
<title>謹次伯氏山齋感吟三首</title>,<text>萬國風聲夕市趨。難睇玉燭照天衢。雖然東土三千里。禮義誰堪忘故吾。俑於開化是何人。終使淚零湘竹濱。貪利忘讎天敍絶。忍看八月再回辰。欑宮秋色久含悲。往怯臣民尙忍思。儀物從玆掃地盡。解冠誰掛上林枝。</text>
<title>次宋允章 柱憲 書齋題詠韻</title>,<text>君家長物鶴鳴齋。名豈徒然得此佳。昆弟讀書眞可樂。仙禽時下舞前階。</text>
<title>見玉㵎李友所次晦翁韻。怡然和贈。</title>,<text>一界依然古玉溪。緬懷晦父抱琴時。悠悠萬事拋塵外。飮水觀書樂可知。晦父抱琴。朱子玉澗詩。有獨抱瑤琴過玉溪之語故云。</text>
<title>謹步叔父先生時字三首韻。獻第二從兄重甲壽筵。</title>,<text>絳仙舊甲認同時。正是三陽回泰時。絳縣老人。亦生正月故云。 五子供懽齊獻壽。滿堂和氣始于時。羣從曾居石室時。豈知星散白頭時。只喜六旬同四老。咸稱餘慶在今時。風霜休道去年時。福祿鼎新無量時。更斟春酒爲兄禱。康健須如少壯時。</text>
<title>盆蓮 二首</title>,<text>種得盆蓮十數莖。有風時輒動香淸。濂翁去後誰偏愛。惟爾花應識我情。水面纔生已尺莖。天然去飾自持淸。看來便有醒心處。受雨成珠葉葉情。</text>
<title>贈別黃伯憲 度堅</title>,<text>白髮依俙舊契人。逢塲驚喜輒如新。用夷變夏今何世。能守吾東法服身。</text>
<title>次安穉章 成煥 木美菴鄕飮禮韻</title>,<text>天下紛紛習五戎。卻從何處說儒功。喜觀禮俗仙鄕在。認是文康導迪風。</text>
<title>甲日次伯氏志喜韻二首</title>,<text>大好吾家丙己年。弟兄花甲卻稀前。餘生但願長無故。歲歲塤篪共此筵。癡兒能效老萊情。難沮今朝舞彩誠。強進一杯聊自慰。哽塡懷思也偏生。</text>
<title>甲日次朴友仲擧 齊應 所示韻</title>,<text>笑吾殘劣到今日。卻把樽醪強一醺。賢友寄詞樵牧社。敢追晦父謝陳君。</text>
<title>次映碧亭板上韻 亭在洛東江上</title>,<text>千秋潔月映虛汀。想得高標寄此亭。剩有遺芬興咏歎。客驂時與白雲停。</text>
<title>次芳草亭板上韻。贈李嘉玉 鉉琪。</title>,<text>芳草年年一色新。亭中不見舊遊人。至今競說流風美。講樹君家別作春。</text>
<title>次富春亭板上韻 亭在長興郡</title>,<text>子陵灘上一孤亭。好作淸風金氏庭。聊知造物無私愛。故遣煙霞滿此汀。</text>
<title>醉睡亭夜集</title>,<text>吾道山前訪故人。縈靑紆白淨無塵。一隣閥閱同韋曲。喜看名亭會話新。</text>
<title>古見庵</title>,<text>白雲影裏有禪家。遙望卻疑奇玩多。及到庵前徒閴寂。危巖老檜壓簷斜。</text>
<title>宿卞士永 孝錫 書室</title>,<text>隨君三日踏雲煙。轉入靈區意灑然。幽隱屛山眞可愛。閩翁故事咏思偏。</text>
<title>龍泉精舍 桐溪鄭先生廬墓遺墟</title>,<text>屛山咫尺卽龍山。信步尋眞意自閒。誰識先賢廬墓地。大明日月在斯閒。</text>
<title>海印寺</title>,<text>疊疊松陰立立峯。纔通一路掩眞容。天何慳秘靈源好。付與梵宮侈萬重。</text>
<title>慕賢亭 寒暄，一蠧杖屨之所。</title>,<text>盤陀白石篆蒼煙。云是前賢所過川。臺上起亭宜寓慕。也增精彩洞中天。</text>
<title>題幷木宗人書屋 二首</title>,<text>黃梅洞壑似蓬壺。窈窱煙雲入畫圖。此地可歌花樹樂。莘莘襟佩款留吾。洞口如甁別有天。吾宗便作小懷川。茅茨蕭灑環幽壑。糚點煙霞幾百年。</text>
<title>題權公立 命煕 書屋</title>,<text>巖扉竹牖足淸凉。可識斯閒趣味長。講舊餘懷猶未盡。更攜帬屐到山陽。</text>
<title>換鵝亭。次吳德溪板上韻。</title>,<text>南來初得快吾遊。如練澄江抱檻流。望裏筆峯依舊屹。換鵝人去繫空舟。</text>
<title>太源庵</title>,<text>轉入頭流萬疊深。小庵卻逐礀源尋。礀源竆處知何在。通夜淙琤洗我心。</text>
<title>山天齋。夜與諸益述懷。</title>,<text>入齋宛似拜先生。梅馥松飆襲袂輕。偶得良朋談古事。不徒山水好留行。</text>
<title>題中山草堂 主人卽趙都事孟明</title>,<text>草堂蕭灑寄巖閒。日共起居方丈山。况復詩書爲活計。世人誰侶此淸閒。</text>
<title>文昌臺</title>,<text>一逕層穿斷壁閒。還疑禹斧到玆山。酌來甘露凭巖坐。縹緲何如劒閣關。臺上有甘露泉。</text>
<title>碧磎菴夜坐</title>,<text>放眼那驅八宇風。掃除陰翳快心胷。只喜名藍天畔在。坐臨方丈萬千峯。</text>
<title>下山口呼</title>,<text>智異山中三夜宿。伴僧飛下石千層。蒼茫下界將何適。步步回頭昨日登。</text>
<title>玉山影堂。瞻謁圃隱先生遺像感吟。</title>,<text>瞻拜先生玉峀陽。巋然堂似魯靈光。若非當日華夷別。鰈域衣冠混犬羊。</text>
<title>大德店阻雨</title>,<text>淸明佳節倍思鄕。風雨漫漫意欲狂。十日看山猶未了。花開洞裏更尋芳。</text>
<title>岳陽亭。謹次一蠧先生韻。</title>,<text>水闊山雄激懦柔。先生風韻想千秋。衣冠新葺羹墻地。可覩南州善俗流。</text>
<title>題鄭淑明 贊錫 書屋 二首</title>,<text>月明峯下第三橋。幾夜懷君夢未銷。蹇驢卻舍雙溪路。直向仙鄕不覺遙。踏盡山雲到海橋。雅襟相對客愁銷。塘畔孤松松畔榻。羨君淸趣絶塵遙。</text>
<title>靑鶴洞</title>,<text>方壺此壑最奇深。雙鶴峯高白日沈。正有爽然開眼處。巖閒玉瀑瀉千尋。</text>
<title>七佛庵</title>,<text>小構高懸兜率南。上天如得九分三。王孫七佛荒唐事。謾說浮臺照影潭。</text>
<title>花開洞。別鄭淑明。</title>,<text>攜君三日入花開。品水評山共把杯。臨別慇懃留好約。高秋海嶽更觀來。</text>
<title>碧霄嶺</title>,<text>刱見人閒蜀道難。碧霄嶺出白雲端。攀躋猶有可人意。赴壑溪聲曲曲寒。</text>
<title>光風樓。次伯氏揭板韻。</title>,<text>不盡光風滿一樓。灑然想得昔賢遊。更觀檻外汪洋水。滌我塵襟敞且幽。</text>
<title>搜勝臺</title>,<text>數十年前登此臺。金剛妙想宛然廻。復來藏酒巖邊坐。恰似佳朋舊面開。臺下有藏酒巖。</text>
<title>高梯。別同遊諸君。</title>,<text>步時評水坐論山。攜手煙霞萬疊閒。歸後應思今日勝。方壺可作畫圖看。</text>
<title>辨論猥筆後。戲吟二絶。示沈善仲。</title>,<text>一塲私議未爲公。湖外派流半靡風。容易刱新何太妄。小兒瓦屋古今同。猥談理氣詆吾東。八十年來敢自功。蚍蜉撼樹眞堪笑。百世無疑是栗翁。</text>
<title>次東海居士金子元 勳 自咏韻</title>,<text>布韋白首正堪憐。高蹈誰知後魯連。頂上常浮明日月。滄溟爲宅屬餘年。</text>
<title>壬寅秋。坐二止堂觀漲。謹次伯父先生韻。</title>,<text>忽地平郊海色渾。狂濤奔似甲兵喧。世閒異說聊如此。誰作龍門禹斧痕。</text>
<title>贈鄭淑明</title>,<text>君負陶山書一笈。暮歸溪上好相逢。紛紜世事何須說。先問牕前舊植松。</text>
<title>贈鄭應善 鳳基</title>,<text>去年一別暗消魂。此日重逢卻忘言。只怕世閒多怪盭。縱橫歧路使人昏。</text>
<title>次沈善仲詠懷韻二首</title>,<text>石潭旨訣洛閩同。察理皆從氣化中。可笑厭常耽詭者。春來不省滿山紅。賢契論心數夜同。聊知塵土斷胷中。幽居愛說大明洞。餘朶應存舊種紅。</text>
<title>次具氏花樹亭韻 亭在大丘無怠</title>,<text>韋氏家模具氏成。繞亭花發映江淸。聊知敦族無竆地。兩美相符得好名。</text>
<title>次李華西敲風板詩 有人盛誦華西詩。故走次其韻以示之。</title>,<text>試看低仰敲風板。元是風機在板身。人固主張斯物者。匪機難著踏來人。華西詩。一低一仰敲風板。爭說機牙在板身。誰是主張斯物者。上頭原有踏機人。</text>
<title>乙巳元日。適遇立春。拈先子大全元正韻謹次。</title>,<text>淑氣千門占大開。元朝春帖競題來。祇將國泰先宜祝。椒酒因供萬壽杯。</text>
<title>石潭李校理 種文 千里來訪。有所示韻故走和。</title>,<text>高山九曲仰如天。已識眞源注百川。逢君更問先生躅。道氣應傳萬億年。</text>
<title>贈林煕瑞 顯周 南歸</title>,<text>音塵斷絶四年閒。夢想恒馳方丈山。班荊是日欣何似。宛復花開洞裏攀。</text>
<title>和金子元所示韻</title>,<text>寒蘆風動惹千蚊。捲釣歸來已暮曛。認得會心非在遠。草堂閒坐細論文。</text>
<title>次許致賢 仁源 守善齋韻</title>,<text>方寸雖微衆理明。養爲德性發爲情。看君貼額如斯美。可識生平自勵成。</text>
<title>聞閔忠正 泳煥 靈室生血竹。感吟二絶。丙午</title>,<text>擧世人心盡李樞。小華頹紀孰能扶。聊知忠正血痕竹。深愧王廷禮日奴。李樞高麗人。叛本國入于元。侵擾本國。無所不至。昔聞白竹今丹竹。爲烈爲忠理自同。應使華夷皆豔歎。千秋奇事在吾東。英陵時。徐思達之女早喪其夫。就後園號泣不已。忽一日生白竹三叢。自上取圖以進。</text>
<title>和金在明所示韻</title>,<text>昔年曾喜弟依兄。此日深悲獨有生。雅契亦應知我意。何須恝恝送浮聲。金君詩中。有過情之譽故云。</text>
<title>謝禹汝七 夏轍 贈丹</title>,<text>海上神丹伴𥳑來。乍嘗病胃頓醒開。願君將此扶衰意。廣濟斯民壽域廻。</text>
<title>攜書入棲碧亭。次曺景行 秉夏 韻。</title>,<text>一年再到此山深。猨鳥也應知我心。靜裏看書眞可樂。還嫌耳畔澗聲侵。</text>
<title>與景行登一士臺</title>,<text>廣郊幽壑好相尋。昨日餘懷此日深。試問囂囂山外事。義聲猶激逸閒襟。</text>
<title>次許承旨 駿 止愼亭韻</title>,<text>園林相望晉之東。逸趣誰能與子同。愼獨谷名眞可愛。登亭輒喚主人翁。</text>
<title>與滄溪諸君遊龍門洞口呼</title>,<text>化工慳秘此中傳。怪石盤陀鋪篆煙。欲破塵愁浮大白。吾行恨未久留連。</text>
<title>三山齋。吟贈主人權子正 載春。</title>,<text>三山不在靑天外。卻與幽人共起居。堂額從玆知得美。我忘老拙更堪書。</text>
<title>丁未十一月十二日。卽尤翁先祖嶽降五周甲也。瞻拜遺像。感吟一絶。</title>,<text>三百年回嶽降辰。緬焉瞻慕倍增新。赫然應有精靈祐。萬古斯文也不湮。</text>
<title>戊申上元日謾吟</title>,<text>五百文明屬我東。如何人日混蠻風。從玆吾道聞無處。愧作人閒七十翁。</text>
<title>次贈李允彥 瓚溶</title>,<text>明著衣冠乃謂儒。喜君今日守遺模。宜將此意矢金石。做去生平可確乎。</text>
<title>次贈趙性汝 炳休</title>,<text>昇平擅勝海之東。又是人多君子風。最愛蓮塘居士趣。一生自許學濂翁。</text>
<title>贈富春亭主人金亨俶 衡植</title>,<text>淸風古閥壓冠山。又有名亭高揭顔。淆世羨君襟韻淡。竆廬愧我索居閒。</text>
<title>和朴子商述懷韻</title>,<text>世路艱於蜀道行。逢君此日倍驩情。更從溪上尋陳跡。講樹依然古色生。</text>
<title>次白子行 景寅 所示韻</title>,<text>新面驩同舊契深。更嘆世事莫如今。聊知千里遠遊意。學海餘源子欲斟。</text>
<title>次鄭聖魯成齋韻</title>,<text>志在承先五事成。名應徵後一齋成。曾聞雪老多流韻。又得賢孫此美成。</text>
<title>次安基杓承效齋韻</title>,<text>蔚有家聲卽大方。懿哉三孝益彰光。聊知承述終無墜。令似賢孫錫類長。</text>
<title>己酉元朝。次曾兒頌禱詩。</title>,<text>七十光陰又一春。從玆云望八旬春。春來甚事能爲樂。家國無虞始好春。</text>
<title>見己酉新曆歎吟</title>,<text>正朔人閒忽未明。忍看蓂莢冒塵生。蠻夷亂統斯何極。白首空含痛哭情。</text>
<title>山堂述懷</title>,<text>尊華舊義在胷閒。願與高朋向洛山。可憐九十觀光者。何事狉狉走海關。</text>
<title>己酉三月。以萬東廟復儀事。會議于風泉齋。因謁廟有感。</title>,<text>華陽洞闢大明天。帝德寧忘於萬年。報祀還多興廢日。遺民感淚倍悽然。</text>
<title>宿風泉齋</title>,<text>遙隔腥塵一境淸。紅羅日月至今明。夜深無寐悄然坐。耽聽鳴泉入戶聲。</text>
<title>煥章菴懷古 二首</title>,<text>洛陽山與首陽山。萬古綱常樹此閒。客到試看千仞壁。腥膻天地別人寰。此詩世傳文正公所作而不載於大全矣。然昔屛溪尹先生書揭于此寺壁上。故用此韻賦之。風泉齋北屹歡山。山下伽藍指點閒。如何碧海桑田怯。卻到煙霞一別寰。丁未冬。此菴入於島夷放火中故云。百二全書弆此山。長隣雲漢煥章閒。干戈忽地成秦火。痛哭何時復舊寰。</text>
<title>宿彩雲庵</title>,<text>曲曲奇觀更轉尋。桃花隱映碧松陰。披雲陡倚層巖坐。正覺超然物外心。</text>
<title>大明紅</title>,<text>陽秋門外大明紅。塵雨何年出海東。萬歲山春猶未足。遙從二帝廟前風。萬歲山。崇禎皇帝殉社之地也。</text>
<title>巴串</title>,<text>白石平鋪水活流。奇觀最是此中留。想來吾祖盤旋意。滌盡人閒萬斛愁。</text>
<title>仙遊洞</title>,<text>迤從巖路訪仙遊。別有人閒一境幽。茶香寂寂仙何去。水自澎奔亂石頭。</text>
<title>安德涵 時鎔 邀畫師蔡龍臣。來請寫照。不獲終拒。戲吟一絶。</title>,<text>野服山巾一禿翁。摹形髣髴識良工。惟渠糜鹿之姿性。亶合置諸丘壑中。</text>
<title>贈金貞亮 基權，魏亨信 大良 二君南歸。</title>,<text>愧余老拙索居深。常有高朋願見忱。今日諸君來共榻。渾忘塵累好論心。</text>
<title>次禮川亭韻</title>,<text>廉君敬儒 在業 與其族永洙，宅洙築一亭于寶城之禮巖山下造川之上。名曰禮川。有題詠故次其韻。程子江東別有天。禮巖如拱白雲邊。客來欲識斯亭樂。十里蘆汀繫釣船。</text>
<title>奉玩李君汝受 鍾大 家所藏大明成化閒所造磁器。感歎之餘。聊賦一絶。</title>,<text>皇朝鎔化見於斯。志士千秋感涕垂。何獨君家藏此寶。勿傷世世亦無移。</text>
<title>次永川李公 鶴貴 盤桓臺韻</title>,<text>五柳村西一石臺。正宜別業此中開。古松尙帶盤桓樂。想得風襟絶點埃。</text>
<title>次贈金明克 烈 秋山齋韻</title>,<text>人閒最惡是秋聲。萬古誰無感慨情。試看蒼然松柏秀。與君晩操釋回明。</text>
<title>庚戌元朝。有感 二首。</title>,<text>萬古是年亨運明。天開太極聖賢生。遺書載道燦然在。到老猶深願學情。歎息王章久失明。豺狐弄日百妖生。衣冠舊俗那能守。閉戶看書遣世情。</text>
<title>庚戌三月上丁皇廟享禮時。宿風泉齋感吟。</title>,<text>獨戴皇明此洞天。泉聲嶽色絶塵煙。威容祀典雖非舊。帝德寧忘萬億年。</text>
<title>贈沈祚卿 胤澤</title>,<text>如玉之人自玉來。病中心眼醒然開。殿秋庭菊猶相對。暗遣幽香惜別懷。</text>
<title>和金聖希 喆洙 所示韻</title>,<text>歲寒心事與誰同。政是乾坤濛澒中。喜有南州高士在。慇懃相勵切磨功。</text>
<title>庚戌生朝。次沈善仲韻。</title>,<text>七旬經歷已云長。兒少何須侑壽觴。世路而今同灩澦。笑君來祝樂無疆。</text>
<title>慨時謾吟</title>,<text>擧世滔滔鄭譯行。海關萬里任翺翔。爾能無愧瀘南鳥。鳥亦猶知守義腸。鄭譯。卽鄭命壽也。建虜深河之役。爲通事。徵責無所不至。瀘南鳥。卽秦吉了也。能爲人言。勝於鸚鵡。瀘南有畜之者。夷酋欲買以五十萬。其人將賣其鳥。鳥曰我漢禽。不願入夷中。遂不食而死。</text>
<title>次贈韓生思汝 用默</title>,<text>世路千塗萬轍分。一心誰可衛斯文。斯文旨訣無如敬。捨此成功我未聞。</text>
<title>仙石午吟</title>,<text>仙石山光弄晩晴。倚欄兼愛聽泉聲。阿咸能識承家軌。滿架儲書悅我情。</text>
<title>雨後</title>,<text>雨歇靑山似洗然。一輪新月照前川。聊將千載濂翁像。快覩今宵太極天。</text>
<title>和魏雲汝 啓龍 所示韻</title>,<text>聖遠經殘道正微。喜看君自華陽歸。幸値閩翁誕降日。爲言諸訓牖瞢迷。</text>
<title>庚戌秋七月。聞時變。登山痛哭而作。</title>,<text>海東日月忽無光。化育何時復見陽。徒抱千秋隄上意。中宵繞壁涕流長。</text>
<title>次李陽來 道復 所示韻</title>,<text>長夜乾坤入夢鄕。依俙松柏鬱蒼蒼。吾道誰知非別事。由來家國共存亡。</text>
<title>次李恭基感吟韻</title>,<text>妖孼曾萌乙臘時。忠肝鐵石孰能追。那知五六年來事。便作殘春玉樹悲。</text>
<title>秋夜不成寐</title>,<text>秋夜無眠曠感多。挑燈欲和慶卿歌。至今不死如相對。落葉聲聲易水波。</text>
<title>卻日金</title>,<text>財上分明是丈夫。無廉無恥豈人乎。惟吾老物知廉恥。匪義絲毫不近軀。</text>
<title>盧諒賢 炳瑀 見訪。寫懷示之。</title>,<text>歲暮誰無意不平。此懷欲語語難名。文山舊蹟誰能識。不下樓傳萬古聲。</text>
<title>挽宋華見 鍾萬</title>,<text>惟吾東表恩津氏。懿德淸名作世家。南有梅山賢處士。天胡不憖使人嗟。</text>
<title>挽鄭烈士 東植○烈士嘗慕圃隱先生節義道學。自號曰慕隱。竟立節於庚戌之變。</title>,<text>曠慕文忠有是公。烏川氏族冠吾東。竹帛垂名光日月。照來卓烈自無竆。</text>
<title>次楊爰玉 瑗永 所示韻</title>,<text>稱許過情寧不愧。老儂秖是一書生。從今願結知心契。德業相磨積以誠。</text>
<title>次朴基善大人梅圃韻</title>,<text>翁去梅存幾度春。至今明月現前身。誰知襟韻眞淸絶。自是山陰舊逸人。</text>
<title>贈金元琚 容鎬 南歸</title>,<text>蕭蕭寒袂送南州。一倍增深歲暮愁。那堪他日相思苦。妙契秖從卷裏求。</text>
<title>上元日。石庄感吟。</title>,<text>先人種德地。忍廢幾霜經。㵎月秖今白。庭槐帶舊靑。何時懷不至。此日淚偏零。寄語村中竪。勿傷手植成。</text>
<title>寄外弟金聖禮</title>,<text>茅屋春猶早。柴門客過疎。月明𢈢靜夕。梅發酒醒初。堪笑蕊珠誦。愛看冷粥書。愧吾涵泳意。自伴小池魚。</text>
<title>晩溪小會</title>,<text>秋色如堪畫。七分已在山。逕穿黃葉裏。家住白雲閒。有客兼詩到。無人送酒還。倚牕耽久坐。叢菊自怡顔。</text>
<title>次曺範五觀瀾亭韻</title>,<text>金陵秀麗地。最僻一溪山。靜洞知何處。閒雲鎖此閒。石堪攜客坐。水自滌塵還。聊記高人趣。草堂有喜顔。</text>
<title>雨後謾吟</title>,<text>雨後賞新景。夕陽在水西。麥風來習習。草色望萋萋。對酒愁眉展。廢詩病眼迷。小園春已盡。幽鳥爲誰啼。</text>
<title>壬戌秋七月旣望。登降仙臺。</title>,<text>此地樓臺好。降仙又喚仙。南齊飛鳳角。東秀彩霞巓。倚檻塵愁散。望湖畫意全。坡翁無此勝。遊跡獨超傳。</text>
<title>秋夜</title>,<text>雨過增夜爽。遠樹野光沈。濕砌蚊微響。冷林蟲苦吟。對床同弟睡。叩角有誰尋。夢罷中宵坐。讀詩味轉深。</text>
<title>暮過前野</title>,<text>爲賞秋初景。攜朋過水西。泥沙彫客袂。油草染驢蹄。蒲腳引風健。稻牙含露低。試看樵牧伴。歸似夕棲雞。</text>
<title>寒梅</title>,<text>千載孤山物。如今我得來。影成全壁畫。格合小盆栽。豔態迎春早。暗香待月開。較看巢許潔。但恐撲浮埃。朱子以梅謂花中巢許。</text>
<title>夜坐寒泉</title>,<text>譴卻塵寰慮。悠然坐遠宵。水聲聞漸近。山色望逾遙。樽到還忘寐。詩成自破寥。前溪雨忽過。庚暑二分消。</text>
<title>題金從聖禮幽居</title>,<text>慷慨山中士。自持松柏風。暢心徐邈近。行義董生同。依隴茅簷淨。排園竹逕通。如斯閒適意。豈羨信天翁。</text>
<title>聖禮乘月來訪。拈晦翁嶽麓聯句韻相呼。</title>,<text>歌罷紫芝曲。暮歸碧梧岑。聖禮。 好書看不厭。薄酒醉猶深。逃塵逸士志。鍊鐵丈夫心。東玉。 靑袍二三子。暇日喜相尋。聖禮。</text>
<title>爲諸友所攜。到芝山小集。</title>,<text>寒食經三五。政看滿砌花。半醒樽更到。一咏興猶多。久晤賢交在。欲歸良夜何。明朝留好約。攜釣過蘋涯。</text>
<title>步靜會堂韻</title>,<text>堂在連山大乘山中。卽沙溪先生讀書之所也。堂廢近始重建。金友心一有詩。故次其韻。登堂占艮象。重巘遶回廊。興廢那無數。依歸自有方。舊塲遊鹿白。滿地挺松蒼。千載餘師訓。講磨矢不忘。諸益設講學契。年年會講。故結句云。</text>
<title>贈別李友允實 寅宰</title>,<text>終歲奔忙意。臨溪愧白鷗。醉歌良夜壯。詩性好朋求。村靜依山僻。雲歸擁樹稠。聊知君去後。待我理漁舟。</text>
<title>搜勝臺。謹次退溪先生韻。新羅時。餞使臣於此。故臺名愁送。其後退溪改之曰搜勝。</title>,<text>片臺全擅勝。愁送反爲佳。鶴舞山爭聳。龜潛水半埋。摩挲紛舊刻。敞豁起余懷。縱有三公富。那能換此崖。</text>
<title>訪山谷幽居</title>,<text>無憀春已暮。倦步出山隣。風逐花香細。雨添㵎響新。淸談多晉俗。傑句數唐人。莫歎經過少。自安原憲貧。</text>
<title>挽白壽卿 二首</title>,<text>鷰歸新歲語。花又故枝開。物有消還長。人何逝不回。重泉應抱怨。宿草正堪哀。詩什留芳馥。懷君輒誦來。槐閣風淸日。竹陽月皎時。開懷幾把酒。覓句更彈碁。敎子期成就。交朋揀逐追。舊遊渾似夢。回首水雲悲。</text>
<title>挽韓贊玉 瓚植</title>,<text>鶴髮高堂泣。君胡逝不還。親朋心共衋。行路涕猶潸。良木知先折。茁蘭視尙孱。淸儀那復覿。南望慘雲鬟。</text>
<title>葡萄</title>,<text>三種俱栽圃。漸長縈棧廻。堪憐麤葉密。莫笑小花開。懸實先秋熟。除煩竚夏來。玲瓏共美釀。我醉輒登臺。漢雜記。葡萄有黃白黑三種。魏文詔葡萄當朱夏涉秋。尙有餘暑。醉酒宿醒。掩露而食。甘而不䬼。脆而不酸。冷而不寒。味長汁多。除煩解䬼。他方之果。寧有匹者。</text>
<title>墨梅</title>,<text>可憐冰雪態。造化寄毫端。疎枝剪刻巧。淡影仄斜寬。月隱西湖夜。春疑漢水寒。摸香猶未盡。更覓品題還。</text>
<title>與李克齋 冕翼，金聖禮訪智勒寺。寺在天台山。</title>,<text>湫龍距萬壑。靈得小藍名。山帶三韓色。水流千載聲。仙歌巖有跡。梵唄磬多情。問爾天台月。今宵爲我明。</text>
<title>訪大聖山瀑布。與諸友觴詠。</title>,<text>欲盡玆山美。登登幾曲深。蒼崖呈淑景。玉瀑奏淸音。風韻龍門古。雅遊鴈蕩今。勝區兼有友。引酒對花斟。</text>
<title>走和吳郞韻</title>,<text>玉人來石榻。刮目半年閒。談話資黃卷。起居共碧山。鄕園一別後。旅夢幾時還。歲暮期相守。孤燈不負閒。</text>
<title>從弟士玉 秉玉。與宋景明帶月來集。</title>,<text>新年初見月。好友可同情。樓愛文山近。郊通甲水淸。客眠孤鶴伴。夜寂數尨聲。病裏燈偏賴。能令細字明。</text>
<title>題宋景明書屋</title>,<text>一欄紅藥擁。半榻白雲停。驗午陰過巷。知春鳥下庭。暇閒尋易問。消病註難經。從此詩隣好。日看眼卻靑。</text>
<title>和宋景明</title>,<text>寶文靑數笏。蕭灑記新樓。簷短看山好。院深聽鳥幽。會心非遠境。遯跡是名州。眞趣當秋富。滿園紅藥收。</text>
<title>次金友元玉 永琦 韻</title>,<text>雲白山翁志。槐黃俗子期。閒忙分此日。得失幾多時。墜緖人難守。危心衆自持。寄言二三契。榮悴不須思。</text>
<title>重峯，愼齋兩先生陞廡後。知郡朴齊應與多士設講會于明倫堂。講訖拈韻各賦。</title>,<text>猗歟夫子廟。配以兩先生。俎豆多觀感。冠裳盡肅淸。鹿歌中酒發。鳧舃下堂迎。繼此興吾學。洛閩復作成。</text>
<title>次伯氏棲碧亭韻二首</title>,<text>杳然流水裏。蕭灑數閒亭。轉入疑仙境。回看宛隱屛。臨淵心可戰。仰壁足難經。誰識幽棲樂。對床月滿庭。晩年頤養意。寄此一山亭。急瀑常聽雨。斷崖列作屛。閒情應笑俗。眞樂在談經。正好巖花發。引觴踞石庭。</text>
<title>次超然亭韻 亭在順天母后山。亭主卽玉川趙俊燮也。</title>,<text>后山何𡾋嵬。形勝盡其東。除是離塵界。超然踞閬風。肯堂能繼業。造物巧施功。借問幽閒趣。聽溪幾曲竆。</text>
<title>謾吟</title>,<text>我生箕子國。遺化不忘情。左袵行何忍。右文敎載明。雲消天更廓。風迅草猶貞。蹄跡爲人阱。須要保性靈。</text>
<title>次金允範 在洪 杜湖書室韻</title>,<text>仁里同韋曲。丘林摠有情。人須求古美。境合養心淸。月到朋兼到。詩成屋又成。江山豈徒樂。趣味卷中生。</text>
<title>和趙性薰 鍾悳 所示韻</title>,<text>不學難繇道。聖人豈我欺。關閩繼有緖。經傳釋無疑。志邁方期遠。行修孰敢卑。願君珍重意。萬善必資師。</text>
<title>次李君用明 起晦 不流齋韻</title>,<text>用明牓其讀書之所曰不流。蓋取思傳和而不流之義。以詩自咏而示余。余嘉其志遂次。君能善學惠。豈是魯男流。志抑千波動。身從六藝游。擇勝交皆好。處竆樂自優。強哉誰敢浼。所守講春秋。</text>
<title>題花林洞居然亭</title>,<text>轉入花林邃。玲瓏穿畫行。一天慳勝槩。千載屬名亭。認是山中樂。超然物外情。聊將武夷句。朗詠立閒汀。</text>
<title>次花樹契韻。贈宋允章。</title>,<text>韋氏敦宗義。君家復見眞。模嘉誰不愛。風勵俗應淳。百代同今日。四時盡是春。更將先範頌。忠孝篤天倫。</text>
<title>登洗心亭。次板上韻。亭在晉陽之德川。</title>,<text>昔賢游息地。智路又仁門。壁立瞻遺像。川流問活源。細摩千載蹟。大覺一心存。莫道無奇絶。貪夫可滌煩。</text>
<title>謹次二止堂板上韻</title>,<text>先賢杖屨地。灑落月千秋。活水階前放。蒼崖檻外周。暢襟追舊躅。攜笈記同遊。仰止多今日。挹風立晩洲。</text>
<title>和沈善仲所示韻</title>,<text>吾廬何所愛。松菊自幽貞。水活無塵染。山深有月明。獸蹄胡澒洞。人紀掃章程。願把竆經樂。平生共友成。</text>
<title>次晩悟亭韻</title>,<text>買山君習隱。馬耳接襟靑。曲水瀅如鑑。奇巖繞作屛。聊知棲息樂。又在講劘經。寓志亭名好。怳然醉夢醒。</text>
<title>和沈福汝 景澤 所示韻</title>,<text>高朋雖不見。短牘穿雲山。契若平生許。情無遠邇閒。苦心扶聖像。正歎起狂瀾。媿我衰頹者。病牀習懶閒。</text>
<title>和沈道源 相洪 所示韻</title>,<text>七峯佳子弟。穿屐兩湖山。鐵輪誰頂上。玉琢滿胷閒。專心泝學海。餘事看文瀾。聊把精硏業。一生豈等閒。</text>
<title>和辛養汝 大善 所示韻</title>,<text>書中朋友樂。此日在竆山。妙歲多玄趣。鎭宵坐白閒。勁宜撐砥柱。能不倒洪瀾。勤謹閩翁訓。念玆豈暫閒。</text>
<title>次竹潭幽居韻 竹潭。卽山淸金永祚自號。而以詩詠懷求和。</title>,<text>幽人肥遯意。晩卜此丘林。書貯三千卷。匣藏六一琴。澄潭胷照月。偃竹榻垂陰。斯地淸閒足。朋來共話心。</text>
<title>次松石亭板上韻 亭在綾州。梁氏菟裘也。</title>,<text>昔賢棲息意。幽絶選玆丘。二美聊同趣。三淸可讓頭。層崖撐檻立。潔月印潭浮。愛看梁園和。芳芬滿眼留。</text>
<title>自鄕山攜友同歸</title>,<text>攜客踏林黑。夕炊到夜分。聽詩能忘寐。謀醉莫辭紛。月到疑天曙。戶開喜嶺雲。靑山爲我癖。世事不須云。</text>
<title>月下小集</title>,<text>白屋傍林在。瘦梅便布裙。數巒隣共得。一水野平分。夜飮溫消雪。春眠懶似雲。相過頗慰病。好句起余聞。</text>
<title>心石齋自咏 從氏毋忽齋公嘗戒余曰。身雖在他。心當在石村。因書心石二字。揭我書室。</title>,<text>我心匪石號何因。不忘先人宅里仁。思慕勿萌非僻意。磨磋宜幻鈍頑身。阿兄健筆箴規舊。賢祖遺書盥讀新。守此丹田無墜失。天終玉汝致㻞璘。</text>
<title>庭松</title>,<text>勁直能移造化功。蒼然特立大冬中。孤根培厚剛持節。雙榦擎齊健送風。好與篁林傾蓋翠。笑他桃李飾顔紅。主人愛爾盤桓久。要學千秋栗里翁。</text>
<title>竹溪秋樓。與諸益酬唱 二首。</title>,<text>竹溪溪上買樓居。故友風流不負余。詩變晩唐從白傅。山深閒漢讀朱書。舊堦無恙花猶馥。古木何心葉自疎。遣悶惟宜醒且醉。呼兒試問夜酬餘。數椽茅屋水郊西。松火遙明片月迷。人間落葉添詩瘦。嶺上白雲傍我棲。竹君依舊平安在。蘭友如今雅分齊。飮盡下階行藥去。隔溪古木眼前低。</text>
<title>用前韻復吟</title>,<text>風樵雨牧買山居。寥落之心孰似余。廵野閒聽農丈語。掩扃且讀古人書。小盤午進多寒具。全砌陰濃溢碧疎。百日花前幾日醉。薄醪猶有供賓餘。</text>
<title>與白壽卿秋夜述懷</title>,<text>寂寥懷抱政難寬。只有素心晨夕歡。花史記來明日月。竹林想得晉衣冠。浮生酒裏百年夢。秋雨人閒今夜寒。別是吾家無長物。水雲一境畫中看。</text>
<title>會話石南書𢈢</title>,<text>野樹重重斂翠霞。湖光山色畫中賖。柳邊風似陶翁宅。槐下陰如王氏家。塵雨多艱今世路。光陰謾記大明花。坐譚幽事仍成句。不覺樓西日已斜。</text>
<title>題聖禮讀書室</title>,<text>俗駕應難訪子家。山深洞僻鎖煙霞。羣巒作案齊眉在。垂柳遮門一帶斜。酒到每消腸裏癢。塵囂曾不耳邊過。漁樵計活宜斯地。賸得幽閒復願何。</text>
<title>次東坡集韻</title>,<text>開戶看山摠好山。㲯毿松檜翠交連。偶移野屋依深壑。新築花階灌小泉。煙柳偏多晴後景。夕陽渾出畫中天。詩人最惜春光老。那得韓郞頃刻傳。</text>
<title>與聖禮登三巖臺</title>,<text>江村無事不行舟。楊柳依依十里洲。荷杖打魚窺水底。隨陰移席倚巖頭。兩人醉倒渾忘暮。五月淸凉卻似秋。轉上高臺憑遠矚。片時快散萬端愁。</text>
<title>贈閔君泳敎</title>,<text>梧下蒼苔共一岑。隨君深入此雲林。莫言處世無知己。只合交人有許心。梅閤一春過蝶夢。山牕盡日聽鸝音。幽居事業耕兼讀。不是尋常俗士襟。</text>
<title>題梧山寓庄</title>,<text>茅簷竹落卽吾廬。心肺杈枒牧又漁。勝友時來吟傑句。穉兒能課讀殘書。一雨新晴山更好。九秋已盡菊猶餘。有客還嫌無釀酒。生涯澹泊寓居初。</text>
<title>贈故人西歸</title>,<text>薄暖朝陽牖下移。駒歌欲唱故遲遲。如何洛北情人別。又是江南落葉時。浮生一日那無酒。病客三秋未賦詩。消魂橋上盤桓久。太半寒雲古木悲。</text>
<title>訪三山幽庄</title>,<text>窈窕山光匝一村。轉尋仙界趁黃昏。隣燈暎壁從看字。世事當樽卻忘言。谷口長松風引力。溪頭缺岸雨過痕。歎吾蝸屋難消暑。日夜靈源惱夢魂。</text>
<title>壬戌秋七月旣望。泛舟楊江。</title>,<text>大江東去月西流。政得蘇仙赤壁秋。傑句寧無山水助。雅襟非必竹絲遊。故人載酒來相屬。散客爭船喚不休。夜久還嫌冠帶濕。投橈更好倚高樓。</text>
<title>登冰玉亭 亭在稽山南。典客令金公。與其壻張判尹曾遊於此。故後人號其亭曰冰玉。</title>,<text>湖山隱約白雲秋。一界淸凉蕩萬愁。滿壑松心常不老。混天雨意乍還收。前人遺躅尋巖穴。數客幽懷坐水頭。稽峀東西無此勝。題詩愧我晩登樓。</text>
<title>槐堂秋集</title>,<text>林園蕭瑟釀初寒。鴻鴈一聲秋已闌。槐下樓臺多別恨。菊前風雨太無端。硏隣冷字注魚疏。茶椀煖香流鳳團。忽憶舊遊腸欲斷。平湖煙樹不堪看。</text>
<title>與閔君小集 二首</title>,<text>爲寬花榻拓塵堆。蕭灑山門畫意回。槲葉短籬新過雨。菊陰半畝淨無苔。看君妙想詩中遍。憐我枯容鏡裏擡。多謝仙庄曾不遠。暇閒相逐好開懷。野樹連空漾水雲。草堂睡足日微曛。匏花凋落㰚陰靜。蕉葉新抽竹影分。座上轟談時有客。硏隣好契每招君。阿均能識看書法。閉戶厭聞世外紛。</text>
<title>謾題</title>,<text>山不負吾吾負山。出門每愧向塵閒。古人猶少煙霞癖。今日偏多道路艱。亂蝶穿花花尙惱。幽禽迎客客能閒。朝來試問村醪熟。攜上東臯一嘯還。</text>
<title>會話後陶從氏書樓</title>,<text>半榻梅花半榻書。吾兄逸趣愛斯廬。一瓢何似顔淵樂。五柳依然陶令居。春到邀朋酬野酌。晨興招僕掃苔除。離羣愧我多慵陋。此日團圝意少舒。</text>
<title>過芳築洞</title>,<text>迆邐峯巒四望平。市街咫尺得幽情。洞名芳築春應早。山面寒沙夜尙明。枯樹悲懷驚此地。滄桑幻界夢前生。行人還作竆經趣。束帶終宵坐雨聲。此地入於壬戌火變。故第二聯云。</text>
<title>任景春 百憙 見訪。強病一酬。</title>,<text>崇朝風雨送輕寒。前峀也應花事殘。鷰記舊巢尋白屋。鶴知淸韻近蒼官。病猶迎客起居懶。醉輒忘愁笑話團。逢處莫言奔競路。一生許守此心寬。</text>
<title>贈朴公晦 海秉</title>,<text>離筵相對摠羈襟。古調陽關悵在今。脩竹元無媒世路。垂楊謾作送人心。石田雨過馴兒犢。林屋春深見乳禽。贈別江南何物好。隴頭花色入幽吟。</text>
<title>懸弧日。金從聖禮來會述懷。</title>,<text>慰我孤懷賴有君。非君我復與誰羣。謾題詩句三春去。悵望鄕山百里分。湛樂倍思棠棣院。劬勞忍對蓼莪文。孩兒不識乃翁意。笑說樽中酒氣芬。</text>
<title>偶成</title>,<text>敎兒曾不掃山庭。祇許閒雲共與停。舊雨朋情多信宿。今朝花意太零星。聊將苦樂杯中遣。可惜光陰夢裏經。會得高人丘壑志。偃松搖落四圍靑。</text>
<title>夏日次杜草堂韻</title>,<text>揷竹爲籬屋是茅。幽棲最樂水西郊。雙鷗負暖眠空渚。羣雀和煙繞亂梢。萬古人多迷酒國。百年我欲老書巢。江樓鼓吹誰家子。稼穡無知被客嘲。</text>
<title>春日謾吟</title>,<text>信知花卉待人芳。新拓荒園數畝強。閒趣正宜占水竹。好詩曾不換金章。過隣爲結茗茶約。隨俗堪誇杏酪香。每到會心耽玩樂。滿山風雨對書床。</text>
<title>和朴公晦所示韻</title>,<text>稽南松桂淡居君。已識幽情出俗羣。茅屋數閒書半架。苔庭十笏菊三分。淸狂寧效阮生哭。宏傑愛看韓子文。白雨山朝冷剪剪。偏憐麻褐薄如雲。</text>
<title>秋日謾興</title>,<text>無憀凭榻坐如癡。象外機緣若有思。爬癢麻姑吟輒快。病忘華子樂誰知。客眠喚起從看奕。農話參聽可助詞。事事山家皆不俗。芭蕉庭畔綠陰移。</text>
<title>攜友賞秋郊</title>,<text>秋日初收霧萬重。爽人心目又淸風。稻抽矮白含微露。花發長明暎碧峯。過墅溪聲鞋上撲。廵園茶馥袖邊濃。苦吟此意君休笑。杜草堂猶作瘦容。</text>
<title>芭蕉</title>,<text>種蕉庭畔愛無塵。策策鳴聲雨打辰。淡持全體過尋大。輭展初心數寸新。枝堪作扇淸凉足。葉可題詩玩賞頻。菊弟蘭兄隣左右。小園從此不憂貧。</text>
<title>次宗明壇韻</title>,<text>曺範五築壇于園。名曰宗明。種大明紅爲君。以他花卉竹石。列爲臣隣。詩以諷之。余步其韻。以寓感慨之意。壇高九級一枝紅。獨帶王春耀海東。洪武之初霑雨露。崇禎以後泣塵風。僭稱堪笑牧丹號。貞節好隣孤竹叢。君取千秋陶令筆。聊題花史志攸同。</text>
<title>曺範五冒雨見訪</title>,<text>忽聞剝啄雨聲邊。把臂相迎喜欲顚。驚俗轟談聽取次。偸閒詩意入悠然。寒溪漲白丙魚出。遠峀微晴午鶴眠。夢到舊遊多幻界。風流不復似當年。</text>
<title>秋夜</title>,<text>但聞流水未看汀。遠樹重重野色暝。山閣迥閒宜待月。秋天高闊最多星。砧聲斷續千家賽。酒意闌珊一客停。隔壁參聽農丈話。松明來照可繙經。</text>
<title>李景遠 建榮 秋日見訪。拈韻敍懷。</title>,<text>意外逢君倍覺歡。澹忘世慮坐憑欄。秋光一種蓼花紫。露氣千林鳥語寒。松韻入牕吟正好。野濤喧枕夢猶難。黯然更問曾遊處。西㵎菖蒲帶舊安。</text>
<title>蜀葵花</title>,<text>愛爾丹心向日長。層層自發便無忙。三夏獨超千種卉。一春更得十分光。月下影欹誰忤豔。雨餘香細卻嫌凉。看來微誦唐人句。猶勝隴西桃李芳。杜詩。李陵衛律陰山死。不似葵花識太陽。</text>
<title>與聖禮過杵陵酬唱 二首</title>,<text>步屧相輕幾日從。杵陵咫尺又花峯。朝牕薄暖收霜氣。晩壑微陰入畫容。意外酒緣朋一座。病餘詩思霧千重。故園秋色君偏感。雲物依俙十載蹤。坐看駸駸歲月流。菊花香裏欲埋憂。野雲消盪射朝旭。木葉蕭疎悲晩秋。遠客每隨孤鴈到。此身曾逐一萍浮。詩人到處樓臺好。誰許崔生最上頭。</text>
<title>晩溪。次杜工部秋興八首。</title>,<text>綠瘦黃肥愛晩林。滿眸風景入蕭森。歲華空奪芳園馥。晝日常成僻巷陰。此地難爲孤客意。良辰不負故人心。幽棲最記溪西屋。繞樹啼禽雜暮砧。滿山落葉雨聲斜。此日驚看暮歲華。引我酒泉寬有戶。奈人苦海渡無槎。幾憑孤鴈傳鄕信。休折衰枝作塞笳。重九後遊猶可樂。定餘籬菊數叢花。水次萍逢對暮暉。村醪正熟醉何微。寒山一面高臺出。古木千重獨鳥飛。叔世淸閒詩以得。吾生感慨事多違。峽隣風味當秋富。園栗初收㵎鹿肥。江山變幻似枰碁。秋日誰無宋玉悲。木落野虛微雨裏。風高葭冷夕陽時。村深定喜塵囂少。市遠還嫌酒使遲。別後如逢明月夜。此遊淸絶應相思。入牕山色卽仙山。陡倚煙雲縹緲閒。落落寒松藏峽社。蕭蕭暮雨隔江關。養閒可羨成肥遯。吟苦還憐作瘦顔。巷僻㵎廻蕭灑處。嘐嘐誰識古人班。湖山幾處選遨頭。磊落浮生正感秋。碧樹樓開看畫意。黃花酒到散羈愁。雲停松壑疑棲鶴。風起沙堤怯睡鷗。勝槩都輸閒詠裏。天摩迥出鎭玆州。九秋淫雨識無功。穡事云忙蕭瑟中。荳葉荒凉頹野色。蘆花飄蕩引溪風。一聲歸鴈天重碧。千嶂斜陽樹更紅。居業何求耕讀外。幽情不羨富家翁。客隨雲影共逶迤。朝出幽園暮泊陂。隱跡何求三兔窟。寄棲已足一鷦枝。品山欲盡淸詩寫。看竹還思弊屋移。社老攜樽頻侑我。卻憐白髮自垂垂。</text>
<title>石南。逢鄭友景箕 海弼 述懷。</title>,<text>石溪數曲寶文前。聚散如雲無定緣。蕭寺寒燈回舊夢。槐堂宿雨閱殘篇。常山隱契君誰侶。沃墅離羣我獨憐。敬業 禮記曰敬業樂羣 磨礱眞箇樂。恨今不復似當年。</text>
<title>次李應五大夫人金氏晬宴韻</title>,<text>李君應五之母夫人金氏。於余爲外姑。而其週甲在崇禎後四壬戌陽月之初吉。余參席左。觀其飾喜。忻然歎曰壽者五福之首。而人之最難得者也。今冰翁旣得之而偕琴瑟。康寧而兼有富。福善之理。庶可驗矣。積累之漸。亦可知矣。日將晡。應五昆季舞斑畢。以詩識其喜。要和於衆賓。余亦忘拙足和。未罄賀意也。極星今日暎高堂。秩秩賓筵賀語長。五子兩嬌齊獻壽。六旬雙老共和康。志從勤苦成家業。身去靡華養德光。此樂人閒知最樂。南陽菊水釀玆觴。</text>
<title>和李景遠韻</title>,<text>一世超然短策輕。漢南宿醉到山醒。半千里外從師去。三百人中講義生。風雨忽驚今歲暮。衣冠難覩舊時明。歸來更守寒燈夕。尋數相資十載盟。</text>
<title>乙丑寒食日。憶亡弟泣賦二律。</title>,<text>托桐曉露古來嘻。未有人閒似爾悲。纔過弱冠今宿草。忍看韡棣已疎枝。緬懷姜被同眠日。無復蘇床對話期。寒食東風增我感。記曾遊處涕雙垂。期汝芳年學就深。今胡棄我傍荒林。劫灰冷落池邊草。陳迹飄零榻上琴。祇自看雲成夢思。猶能覓紙寫悲吟。舊時楸下同歸路。此日那堪獨去心。</text>
<title>金進玉 璡鉉 與聖禮來訪</title>,<text>對君便覺我襟虛。重得寬閒十日餘。醉到朗吟衡嶽句。竆居懶作洛陽書。佳辰最是淸明好。雅會難能曩昔如。領略詩人開眼處。桃花水漲野晴初。</text>
<title>夏日小集</title>,<text>半日吟情一雨催。呼兒沽酒小筵開。落花流水誰停挽。紫鷰黃鸎自去來。百罰難成金谷句。三分移得石湖梅。喜是惠連同曳屐。鄕山蹔罷夢魂回。</text>
<title>挽朴貫汝 錫一</title>,<text>交遊稱似鄭莊名。風彩詞華老更淸。豈意一朝无妄疾。竟成千古倏然情。暮年雙鴈嗟分影。舊業孤螟繼有聲。短笛山陽堪灑淚。回頭南郭月空明。</text>
<title>敬步文正先祖示鳳谷府君韻。以寓自警。</title>,<text>人之賢哲學而成。不學人何見道行。騖外塵心先可禦。蘊胷書味久彌生。義高萬彙皆歸下。志確千匀尙入輕。工詣只宜求信著。每於隱處察中情。</text>
<title>自警吟</title>,<text>脫鞿意馬騖如飛。強制于中恐或違。身重乃成君子德。志輕難免小人歸。口宜開處反思愼。心欲動時先察微。自顧而今多悔歎。傍無嚴誨我安依。</text>
<title>金從聖禮來話。敬步伯父先生巖棲齋韻。</title>,<text>揭昔良箴警我愚。宛如明燭照昏衢。直方要入晦翁室。動靜須觀太極圖。灌漑只宜尋正脈。幽潛尙可辨殊塗。磨礱更擇追遊勝。仁里爲隣必不孤。</text>
<title>過錦山有感</title>,<text>堂闢從容夜月明。行人誦慕趙先生。山雲依舊慘惔色。江水至今嗚咽聲。兵燹刱聞前代史。綱常特振我東名。壯哉七百同歸義。到此誰無痛哭情。</text>
<title>墐戶偶成</title>,<text>書邊烏几畫邊楹。剝啄聲稀半掩扃。夜靜喜成三影白。家貧還乏一氈靑。兒能劬讀挑明燭。妻爲藏醪置小甁。些子糊牕思古訓。况令邪怪著軒屛。</text>
<title>訪芝山幽棲 二首</title>,<text>藥畬竹逕闢竆隅。奇絶君居可作圖。耽飮亶宜從六逸。求名何必賦三都。春輝幽壑花猶在。雨意渾天野入無。商略林泉分一半。詩鄰自此不憂孤。隔水桃花近武陵。塵人欲訪也難能。寄林鷦跡一枝穩。伏櫪驥心千里騰。靜坐惟存黃卷友。醉歸不見白蓮僧。劇論古事還無寐。半夜牢騷對耿燈。</text>
<title>與聖禮會話山谷精舍。寫懷。</title>,<text>一生難學廣成蹤。占得閒區自可容。那棄塵寰多少事。遍遊楓嶽萬千峯。艱險世情憂蜀道。淸貞子志笑秦松。話心喜有斯三益。暇日前川放竹筇。</text>
<title>李景遠來會。拈河西集蓮臺菴韻。</title>,<text>霧罷山暾暎竹楹。故人忽到寫歡情。不關世事須浮白。好看新詩更拭靑。居巷慚無顔氏樂。得朋喜有孟郊鳴。楊湖謾結垂竿約。沙鷺苔磯入眼明。</text>
<title>乙丑季秋上丁日吟。上叔父先生。</title>,<text>此日山中痛哭新。梧雲漠漠閉宮門。荊民猶自瞻懷后。蜀祀那堪獨擧臣。四顧無人能效義。千秋有國敢忘恩。衣冠恐作氈毬域。朗讀麟經數十存。</text>
<title>酬聖禮</title>,<text>山牕永晷聽鸎初。一倍相思悵別餘。夢裏迷途雲樹遠。月中獨坐竹林虛。邇來應有新知樂。何日重開舊講書。爲謝仙丹分兩味。通神從此病能疎。有藥物之惠故云。</text>
<title>次河西集韻。贈聖禮。</title>,<text>居今要與古人交。攜笱出門時坐茅。被酒一言中聖戒。擬樓百尺下邳巢。經綸卻自輸捫蝨。忠孝那能効斬蛟。志守固竆方有得。菜根堪嚼樂田郊。魏徐邈爲尙書郞時禁酒。邈私飮沈醉。趙達問以曹事。曰中聖人。曹操怒。鮮于輔進曰。醉客謂淸者爲聖人。濁者爲賢人。邈偶醉言爾。下邳陳元龍所居地。捫蝨王猛事。斬蛟周處去三害事。</text>
<title>月下獨坐。有隣人來誦聞蛙詩。走次其韻。</title>,<text>脫尾惟關水國愁。雨餘偏聒讀書樓。敢承天子宮中問。莫近王孫亭上遊。狼藉一塲乘月夕。朱子聞蛙詩云等是一場狼藉事。 鼓歌兩部足風流。怒諠纔了還無事。依舊妄尊井底休。</text>
<title>縱舟楊湖</title>,<text>晴沙兩岸柳陰濃。倦愛春風數子從。野酒初醒聽暮雨。櫂歌已罷見靑峯。登臺欲補羣仙譜。近市應存大隱蹤。那得一生閒靜暇。江湖爲宅此身容。</text>
<title>逢曺範五一夜酬唱</title>,<text>客袂翩翩伴鷰飛。詩聲到處敵常稀。暮寄紫桐花下宿。更尋黃鶴洞中歸。歌罷莊盆悲幾日。醉憑陳榻合雙扉。勝遊最記前秋事。烏嶽煙嵐碧上衣。</text>
<title>李景遠，任景春佩壺相過 二首。</title>,<text>經宵風雨暮春知。欲畫林庄恨大痴。岸柳偏宜晴後眺。園花還愧病餘窺。化醇至理看周易。冷粥淸評點楚辭。何幸兩朋居一喚。相尋日夕好酬詩。夕陽浩蕩白雲霄。走下羣山望漸遙。高處還須慙海鳥。遠心直欲射盤雕。竹籬短巷苔微濕。沙水平橋柳自搖。聊爲看花留客宿。淸明時節卽明朝。</text>
<title>重華寺。與聖禮夜酬。時余與金從聖禮，李應五會此寺。做三冬課業。</title>,<text>月華滿地是銀城。飯後寒鍾警俗情。簷外山含太古色。枕頭溪轉幾宵聲。偸閒客意吟猶苦。入定僧心夢亦淸。佛骨千年無恙在。豈緣異道不虛生。</text>
<title>霞汀南老人見訪。和其記行詩二首。</title>,<text>一面相疎十載間。謂君投老臥江關。忽逐朱溪萍水路。轉尋梧巷草堂閒。餐霞舊頰香猶在。泛菊餘杯醉更還。世事蹉跎成白髮。空乘談次對靑山。偶逢詩將破愁城。病裏猶能好句成。午夢乍醒微雨過。冬天尙暖澹雲橫。行人小住看山意。流水常聽遣世情。我有薄醪君莫去。胷中磊磈可澆平。</text>
<title>聖禮折𥳑邀會。與李景遠強病攜筇。</title>,<text>三峯秀色杳雲端。碧樹孤樓認舊顔。留我論心渾似水。問君何事早棲山。睡眸覓字然疑際。醉意看花隱約間。更擬今宵同秉燭。吾人到處便寬閒。</text>
<title>聯句</title>,<text>此襟素不染塵埃。東玉。 門對三山雲畔開。聖禮。 爲遻幽人梅下坐。聖禮。 稀看俗客竹間廻。東玉。 村燈遠照林梢出。聖禮。 野水偏喧枕上來。東玉。 未暇登臨春已晩。聖禮。 何如明日好攜杯。東玉。</text>
<title>雨後訪山谷書樓。拈重山集韻。</title>,<text>黃葉村深疊巘端。秋來喜識草堂顔。登高水漲舂寒枕。撲地烟生賽暮山。久病儂非班馬祟。佳吟君逼晉唐間。笑譚半日充然意。剩續重陽不盡閒。九月水。謂之登高水。</text>
<title>次外舅李公生朝韻</title>,<text>天敎今日作良辰。滿砌黃花滿座賓。地上眞仙知在此。人間壽考必由仁。名嵬太學功何晩。琴和中堂樂有新。彩服翩翩環膝舞。無疆餘祿與年臻。</text>
<title>春日謾吟</title>,<text>數聲鷄犬白雲隣。陡覺野𢈢風味新。甲子雨非農老望。辛夷花是別莊春。鋤園已撤三年帳。拂塌還生一面塵。誰識此間眞趣在。逸閒儂亦葛天民。</text>
<title>寄友人</title>,<text>故人謾負賞花期。永日蓬窻枕獨支。境到無聊吟輒快。酒能有賴病何辭。野桃送雨濛濛立。芳草如烟處處滋。寄語南鄰修契侶。蘭亭舊會正斯時。</text>
<title>詠山火</title>,<text>燃來山北忽山東。點點如星散半空。炎光恐及崑岡玉。烈勢疑因赤壁風。可憐嘉木灰全界。那得長河決彼中。野竪不知竆峽志。聚觀爭說勝花紅。</text>
<title>夏日謾題</title>,<text>世路千重事萬端。都拋何妨臥江干。書巢餘趣貧猶樂。酒國長春餒不寒。憐爾喘牛難稅駕。任他蹶馬自壞鞍。會心不遠閒中在。特地常忘歲月闌。</text>
<title>將尋重華寺。滯雨晩溪。</title>,<text>東畔忽風西畔雨。行人愁色溢眉濃。隙天雲捲猶疑月。邃谷波鳴宛聽鍾。物態時堪觀變幻。我心却自話從容。趁晴泥海旋關念。此去重華隔幾峯。</text>
<title>十月一日。聖禮，致堅甫來會。拈韻述懷 二首。</title>,<text>一麓林園數曲川。吾家最在碧梧前。莫從惠運圖三笑。肯效元生號七泉。野色廓明開遠港。村容寥戾出孤煙。相須旣望楊湖泛。可與蘇仙勝事傳。破屋三間書一間。此身肯說養淸閒。却使雌黃都任俗。須浮大白好看山。竹舘幾曾迎我款。菊花又是送君還。舊亭南㵎頻留夢。恨負年年講道班。</text>
<title>訪山谷新庄。次主人韻二首。</title>,<text>近來無日不良辰。正可閒吟石㵎濱。水活白魚過尺長。野晴翠浪一層新。樓臺幾處同看月。雲樹回頭不見人。最是峽村開眼景。平沙斷壁遠囂塵。流水桃花擁小廬。僑居韻味一春餘。早年何事藏名字。暇日淸談勝古書。獨鳥倦還雲宿際。羣峯爭出雨過初。灌蔬爇竹高人志。誰識斯間樂自如。</text>
<title>題山谷新庄</title>,<text>逢場情話輒忘歸。倚檻悠然對翠微。小院春深山更靜。長堤日暖鷰初飛。棣床湛樂心常豔。花樹團圓契不違。罷吟試看前溪路。野草燻烟上客衣。</text>
<title>和或人</title>,<text>柴門雖設晝常扃。野水林禽入靜聽。謾向田翁春事問。醉歸鄰社午陰停。岸沙網草鷗眠穩。泥土黏花鷰語零。賴有西隣偕隱契。相尋日夕好繙經。</text>
<title>戊辰流頭夜。有客呼韻。</title>,<text>蒸天霽月此宵多。俗節猶佳詎任他。大椀家家傳不托。深樽處處醉無何。懶披衣帶依松榻。參說桑麻聚野蓑。欲寫閒情輸健筆。病餘快得一吟哦。</text>
<title>李友伯恭見訪。拈韻述懷。</title>,<text>伯恭正憶聽蟬中。剝啄忽看莓逕通。病榻論文聊資益。寒廚供黍幸占豐。寧隨世眼滔滔白。只許吾心箭箭紅。水月樓西相送後。回頭此夜夢難竆。</text>
<title>伯母壽宴翌日。與諸從及權聖培 鍾哲 酬唱。</title>,<text>斟來菊水是南陽。秩秩賓筵笑話長。十載轉蓬驚白髮。今朝韡棣注新香。夢中雲物寧迷路。病裏漁樵愧謝鄕。許大良緣難復得。更呼殘燭盡餘觴。</text>
<title>九月一日。會話知賴堂 三首。○知賴堂。卽聖禮書室。</title>,<text>霜葉通紅萬綠稀。正須料理入山衣。秋來例有牢騷意。酒到且難凌遽歸。把菊細論心曲淡。對書飜忘眼花微。君居蕭灑宜頤養。暇日相尋見活機。一壑松杉托小廬。嘐嘐只許古人如。終識藩籬窺者少。莫令麗澤見之疎。耽句那堪從白俗。埋頭不厭讀朱書。吾儕幸得遊從好。巖穴何愁齷齪居。朱詩有句穩翻嫌白俗之語。霜鴈初傳一兩音。茅齋蕭瑟㵎邊林。欲採黃花歸栗里。更期明月到山陰。事業每從閒裏做。笑談偏喜病餘深。令辰且結空家約。逢輒相澆磊磈心。</text>
<title>與趙士中 斗燮 訪芝山主人不遇</title>,<text>我有歌腔唱紫芝。伊人不見故回遲。雨過庭院花陰靜。日暖軒牕竹影欹。詩腹共誰傾十斗。塵襟到此滌三池。大年奇畫廣平賦。壁上留題意可知。三池黃庭經。口膽腹爲三池。大年古之名於詩畫者。謂士中也。廣平宋瓊字。有梅花賦。余自謂也。</text>
<title>李景遠，任景春偕過。拈韻相酬 二首。</title>,<text>君來我往會如期。物外閒情剩得支。詩亦忘憂人有賴。士之病俗孰能醫。南風拕雨濤聲壯。西日沈煙樹影欹。休說洛陽奔競路。客心應愧菊花籬。奇絶湖西數沃州。買山賸得此身休。花遲竹冷君兼鶴。石白溪淸我飯牛。睡味正消牕外日。讀聲忽覺樹間秋。塵囂易入詩人肚。之子東征有甚求。</text>
<title>溪樓夜坐</title>,<text>炎雲入夜氣猶蒸。那得千斤鼠腹冰。支枕耽聽泉汩㶁。對山堪語石嶒崚。事當叵耐虛心過。境遇無憀遠想增。賴有詩情消睡睫。起看細字借隣燈。</text>
<title>秋日謾吟</title>,<text>風味當秋野屋嘉。岸巾廵圃摘黃瓜。火流是月禾香早。雨過前宵㵎響斜。梅竹譜成文上畫。蓬萊思出椀中茶。淸眞豈換三公富。宜讀宜耕樂自家。</text>
<title>戊辰重陽日。金聖禮，李景遠來慰病懷。</title>,<text>多情雙屐渡寒濱。病裏相尋喜倍新。強把菊樽酬傑句。不題糕字讓前人。淸遊何處墮烏帽。遠夢鄕山逐鴈賓。搖落此懷君識否。願言陶令與爲倫。</text>
<title>靑川歸路。歷拜枕泉族叔 膺洙。以所詠崇禎通寶詩見示。奉讀興感。因次其韻。</title>,<text>聖世陶鎔鉅小均。崇禎二字宛如新。久輪腥土資行賈。忽布藩邦感舊臣。記昔一元回太歲。至今五甲帶王春。今年戊辰。卽崇禎紀元之五周甲故云。 深藏寓我風泉思。雙手摩挲歎幾巡。</text>
<title>過晩溪口占</title>,<text>一帶晴岑入眼平。投筇坐愛竹風淸。不知喧鳥爲誰樂。惟是閒雲共我情。長笛過樓挑客思。孤砧隔巷雜書聲。欲消暑渴臨泉瀑。滌肚宜如正則纓。</text>
<title>初秋卽事</title>,<text>綠陰盡日掩柴門。水竹東西第一村。數蟬鳴裏書聲雜。獨鳥還時野色昏。船歸楊子誰同泛。夢到蘇仙欲斷魂。喜有鄰朋來覓句。許從晨夕素心論。</text>
<title>次曺範五靜洞卜居韻</title>,<text>搬柴無定嶠湖深。是日南歸認靜心。里名亶合幽人卜。門路應稀俗士尋。學鄰鹿洞偏趨古。詩唱凰臺又擅今。梧巷舊遊能記否。月明獨坐思難禁。</text>
<title>增葺讀書室。題一詠。</title>,<text>新補茅廬碧㵎東。半間明月半間風。午榻吟閒傍竹影。曉窻睡起檢梅叢。先覺遺箴常寓目。左徒亂說正宜聾。數椽俯仰終知足。飮水觀書樂此中。</text>
<title>次李恭基幽居韻</title>,<text>一壑梨陵秀色新。宜君薖軸別莊春。烟霞已識非凡境。山水終知有主人。子鶴時眠紅藥畔。午鷄閒唱白雲鄰。不將俗事曾過耳。對聖賢書守我眞。</text>
<title>幽事</title>,<text>兩三村落水東西。荳葉匏花一樣齊。冒雨鳴蟲依短砌。傍雲歸鳥下平堤。酒難常醉謀何拙。句又耽吟意轉迷。事事田家知澹泊。喚來午睡數聲鷄。</text>
<title>登金烏山候望臺口呼</title>,<text>步上金烏第一頭。浩然始覺白雲秋。宇宙轉眸皆下界。煙霞屈指最南州。飄立直疑遼鶴駕。遠遊寧羨海槎浮。有僧莫問西歸路。恐被鄕山夢思悠。</text>
<title>梅鶴亭。敬次文正先祖板上韻二首。梅鶴亭在善山梅江。本黃孤山亭子。而付與于其婿李玉山。</title>,<text>臨江亭子淨無塵。想得孤山臥此濱。仙鶴不歸誰報客。瘦梅猶在獨迎人。遺墟全屬陽元宅。逸興自儔和靖身。莫道風標今未見。龍蛇筆法尙傳神。亭西仰止泰喬尊。祭二先生士駿奔。川瀆㴑源爭入海。芝蘭分臭共扶根。劫灰忍說前秋跡。英氣是稱南土元。終識黃公畀付意。無竆傳世有獅孫。亭入於火劫。近始重建。故第二聯云。</text>
<title>夜坐梅江。與諸友酬唱。</title>,<text>鯉魚風落一江淸。大野平沙轉眼明。鶴去千年留古宅。客來此夜感秋聲。嶠南始得開懷地。硯北偏深話舊情。那復先生祠下宿。爲尋遺躅我忘征。江上有栗谷，玉山二先生書院。</text>
<title>次鄭景百 孝源 冬至韻</title>,<text>風高北陸日南廻。養靜何須步上臺。榼酒貯春宜待月。庭梢凝雪正疑梅。履長黃襪千家慶。添弱紅紋萬彙開。擁鼻微吟邵子句。半宵坐驗地中雷。</text>
<title>聞革破胡錢。謾題一律。甲戌</title>,<text>華夷無別俗相訛。聖化今朝若決河。市客爭傳米價細。衖兒誇說餳錢多。幾家銅臭因風散。餘橐鯨文擲地磨。八域交通回舊寶。從玆可喜物情和。</text>
<title>鄭景箕見訪</title>,<text>入山萬事澹如烟。可讀殘書復飮泉。竹陰勝似黃岡地。雲履相追白樂天。爲修隣契頻呼酒。却向園僮懶問田。戶外塵紛看冷著。此身肯作俗家禪。</text>
<title>次鄭景箕韻</title>,<text>憶昨東風客路斜。院花堤柳馬頭遮。西江波浪歸來靜。南國烟霞自在家。信彼耕田方賴力。妨吾開卷厭繁華。廣平梅賦都官句。聊復題回雅韻加。</text>
<title>夏日謾吟三首 丙子</title>,<text>胷中戰勝仰西河。宜惜光陰逝似波。名利誤人知者少。淸閒寄世問誰多。好山無數當牕碧。老柳參差夾岸羅。倦向前溪磯上坐。挑懷暇日詠而歌。四鄰愁殺麥占微。彌月前郊斷雨霏。亂聽市聲溪上鬨。靜看鷰子榻陰飛。枕泉深憶考亭詠。望漢可追靈寺歸。無賴書生惟對案。輒忘廚下碧苔圍。大丈夫看困處行。豈爲妻子攪心旌。向人厭作顔公帖。愛己當如趙氏城。居業敢云眞有樂。寄生還怕沒無名。詩書滿架貧猶富。是可傳家久遠情。</text>
<title>吳郞以詩來示。走和其韻。</title>,<text>舊雨送君今雨迎。秋花解意暎人明。非復吳蒙驚俗眼。媿他宋玉老愁城。雲影弄晴歸峽亂。松飆盪暑入檐輕。三餘夢想前宵破。情話初深百遍行。</text>
<title>與聖禮及諸友訪智勒寺 二首</title>,<text>一路緣溪幾曲廻。天敎靈境此中開。白雲深護前賢墓。剛齋先生墓在寺後。 翠壁平懸老佛臺。瀑可尋源攜客去。鳥如慣面逐人來。遠公許飮多今日。盡意看山共把杯。雅會居然倣竹林。靈源賸得韻情深。羣巒入榻丹霞滴。層砌無塵碧蘚侵。題石喜逢坡老甲。聽鍾宛覺晦翁心。後來欲識玆遊勝。玉瀑蒼崖姓字尋。</text>
<title>會話蘇湖從弟士韋書室</title>,<text>爾家最守舊門庭。杞菊依然一畔靑。大地逶迤山出酉。名園左右石分丁。湖光入戶添明月。松影交檐漏點星。知否會心曾不遠。只將良話共提醒。</text>
<title>自蘇湖攜徐可行 相信 歸寒泉</title>,<text>聚散如雲趁午晴。出門歧路與湖平。飮處却憐多病客。閒情最樂讀書生。大隱元來知在市。小詩誰復欲爲城。留君信宿縱非約。吟到梅花喜有聲。</text>
<title>夜集宋景明書𢈢。晩翠宗人景泰亦同會 二首。</title>,<text>素心是夕共三人。老屋靑燈境亦眞。多病暮年開卷少。買山十日放懷頻。鹿門採藥成深契。灞上尋梅又好鄰。逢輒苦吟無別話。溫然相對玉壺春。會若曾期夜又良。吾生無事醉何妨。兩家月好同元白。平地山如出綺黃。巷陋蕙蘭猶有馥。歲寒松柏孰齊光。十年通計玆邱返。雲水深深闢小堂。</text>
<title>景泰與徐可行來訪</title>,<text>雪後看山畫七分。好期此夜又逢君。襟如林鶴同眠月。契是郊龍合有雲。梅發今年初拾韻。萍浮十載悵離羣。孤燈亂杵寒泉屋。譚笑溫溫不厭聞。</text>
<title>和鄭景箕寄示韻</title>,<text>歲寒心事與君期。贈語慇懃送別時。叢桂無人歌古操。瘦梅惱我詠殘詩。買山詎較金三品。不市宜藏鋏陸離。久泊萍鄕雖可樂。未逢知己亦何爲。</text>
<title>果山小集</title>,<text>丁丑臘月二十七日適大雪。所約諸友皆不會。惟與主人及族弟景說拈韻敍懷。喜君標格見詩餘。鄙吝已消襟更虛。世界三千同雨雪。行年四十付琴書。梅應迎我香全襲。竹似須人影不疎。回首溪南雲樹遠。此宵夢想定何如。</text>
<title>立春日。拈陸放翁韻。戊寅</title>,<text>曉起迎春破酒冰。桃符取次揷葦繩。候送土牛寒尙峭。雲隨彩鷰瑞方興。一夢誇眞癡坐我。百憂銷盡淡如僧。嘗新此日情逾好。又問田郊麥占登。</text>
<title>從氏自稷衙還第。邀諸友夜飮。</title>,<text>兄弟遙堪隔歲思。南來匹馬正何遲。草塘夢返新春色。萍水情關舊雨時。有訴三姑銷客睡。此夜卽庚申故云 無遮一會費吾詩。良宵又喜上元近。佩酒張燈誰與期。</text>
<title>次克齋弄孫韻</title>,<text>丙子抱孫亨會嘉。奎仙認是降君家。洲山繼述前頭望。樗月文章次第加。早識靈芝深有本。終看喬木好添花。年年應値懸弧日。白髮含飴喜自誇。</text>
<title>和鄰契</title>,<text>芝蘭好契在南隣。我往君來酬令辰。花信多風春尙冷。麥占經雨日看新。塵心須向九醒洗。詩思每從三上陳。溢世豪華徒爾爾。不如林下守淸眞。</text>
<title>挽金元直 性柱○二首</title>,<text>英豪才氣迥超人。曾謂能承湛爺仁。北學妙年名播世。南歸他日道存身。誰排彼祲扶陽去。忽厄吾徒反袂新。思叔伯豐俱未壽。斯文歎恨古今均。脩短人間孰使爲。賢家抹摋理難知。鶺鴒幷化斯何忍。天地無情只自嘻。石室話心如隔宿。鱣堂習禮更无期。思君輒誦遺詩句。黯黯湖雲極目悲。</text>
<title>赤江申叔一訪我新庄</title>,<text>逢君先問竹平安。分外枯榮摠不干。雙袂帶春同鷰到。孤懷鎭夜對燈寒。淸風偃愛非唐突。行路關愁似蜀難。一別管城曾幾日。還鄕秖爲好山看。</text>
<title>與士玉，景說夜訪景明述懷。</title>,<text>尋常曳履訪君來。玩月何須遠上臺。開戶好山過數笏。暢懷濁酒可三杯。客如鳥倦雲同宿。詩似花遲雨欲催。偶得斜川鄰曲近。襟期秖許澹無埃。</text>
<title>次邵康節觀物韻</title>,<text>偶得林泉寄此身。秖憂離索不憂貧。事當叵耐還思佛。詩到無聊便讓人。胷海傾樽澆芥滯。眼花倩燭辨銀根。一生自許爲閒漢。坐看山中四十春。</text>
<title>板橋小集</title>,<text>杈椏尙有一枝梅。更向東風邀客來。吟處好山肩共聳。夢邊初月眼飜開。豈將外物爲張邴。莫把中情做倚魁。每過柴桑君取醉。區區萬念也應灰。張邴。莊子古之眞人張乎其虛而不華也。邴邴乎其似喜也。註張乎舒暢之貌。邴邴喜貌。似喜而不喜也。朱子詩外物愧張邴。</text>
<title>亡弟生朝。泣賦二律。</title>,<text>弧辰哭逝最堪悲。三十春光酹一巵。舊鷰猶歸人不返。新花又發我增思。牀頭手字皆陳跡。夢裏音容宛昔時。湛樂那由重共案。來生復祝弟兄爲。白雲邈邈草萋萋。不見儀容意轉悽。倚伏如今終莫信。彭殤從古孰能齊。堪憐湘影依雙鴈。秖喜庭庥有兩孩。寒食東風楸下路。黯然忍記舊時攜。</text>
<title>月夜。與士玉訪晩翠宗人。</title>,<text>世間惟愧盜虛名。欲學淸狂意返輕。梅鶴不妨儔處士。酒琴寧作病長卿。買山有約歸林早。望海爲心坐月明。未遇峿堂怊悵久。但吟留句使人驚。</text>
<title>登凰德峯</title>,<text>一板橋頭闢草堂。所懷人在水之央。會心正愛花氤煖。遇境還嫌句法凉。桑梓可欽瞻舊壟。園林相望認吾鄕。飛登凰頂疑仙界。脚底烟霞出杳茫。</text>
<title>訪秋帆山房餞春</title>,<text>隱約湖山欲暮天。一筇邂逅踏林煙。醉醒此夜人徒爾。開謝因時孰使然。鳥亦知愁如有訴。燭猶伴客暗無眠。明朝破寂聊何在。垂柳流鸎若箇邊。</text>
<title>四月一日。與可行自果山歸家。</title>,<text>家貧猶有白雲檐。攜手歸來好友添。隔宿春風花謝院。恢台夏氣鷰窺簾。茅柴取醉寧呼聖。山水貪看獨不廉。俗節龍華堪玩賞。戲棚幾處眼生尖。</text>
<title>喜雨</title>,<text>田家不雨已兼旬。却怕天違野趣眞。驟聽銀鈴鳴遠曉。正看翠浪漾殘春。吟來韓相遺詩好。足慰唐人乞帖貧。明日乘晴尋寺約。客帆戛戛問歸津。</text>
<title>浴佛日。與從弟士玉及景泰，可行登高山寺。</title>,<text>一路緣崖認舊菴。頫臨絶壑萬重嵐。枯僧禮客雲端拱。才子攜詩石上談。政喜蓮燈迎夜五。莫嫌花雨殿春三。暮鐘聽罷塵心寂。癡坐還疑入定參。</text>
<title>懸弧日。與諸友從山房而歸。適雨謾吟。</title>,<text>階蘚園蓬不謾刪。布衣迂拙見斯間。堪歌蘇鶴懷增黯。擬隱歐琴計亦閒。花塢引杯時一醉。月扉須友夜無關。老年餘願拋塵事。剩暇攜書上界還。</text>
<title>翌日續吟</title>,<text>上界看晴下界陰。轟然五日伴羣吟。丁香引酒時迎款。庚友聯床夜話深。石似支天蹲絶巘。花能篆地鋪平林。麥風初暖栗留大。四月山家盡好音。</text>
<title>秋夕。次鄰契所示韻。</title>,<text>樓凉微動桂枝風。廓廓乾坤此夜中。鴈帶北書來有信。物聽南呂報成功。佳俳舊俗猶傳勝。䆉稏新香正頌豐。最樂煕煕堯世月。至今遍照海之東。</text>
<title>次吳郞詠雪韻</title>,<text>密密宵歌散瑞鹽。卽看銀海接山檐。寒封野樹難分鶴。興入江帆欲步蟾。飮處誰成元寶煖。齧來獨使子卿甛。呼兒汛掃深三尺。正憶程門敎化嚴。</text>
<title>次元玉田 世范 壽筵韻</title>,<text>大明崇禎後五庚辰十月上旬。是玉田元丈弧辰也。凡人生回甲。父子相繼。亦曰難矣。而今盛門十世。綿綿無間。非積德累仁。何以有此。且其四世壽韻尙傳。至稀中尤稀之事也。季方兄送示其韻。雖未詣稱觴之席。竊不勝山仰之忱。忘拙步呈。亨會人間自往來。極星偏照玉田回。于時太史能知否。十世賢門有是哉。好學秖甘啖薺味。鞱光未售濟川才。永春山出南陽水。孝子年年釀壽杯。</text>
<title>寄元永允 世洵</title>,<text>山人本色厭繁華。一壑煙蘿自托家。契許同心三益在。事無稱意半生過。病頻藥債多於酒。睡覺書香勝似花。紫陌朱輪君莫羨。淸溪白石我爲歌。</text>
<title>辛巳六月八日。敬步先子所詠晦菴夫子韻。述追感之慕。</title>,<text>紫陽以後有華陽。斯道重開日月光。始識人文無損益。更看天地共圓方。丹心泣劒冤難盡。黑水攪河淸可妨。麟逝千秋悲此日。徒將遺訣讀回忙。是日。卽先子受命之日。故結句云。</text>
<title>敬次先子大全韻 壬午</title>,<text>愛我琴書弆好山。居然四十四年還。名利海占春雪散。固竆地伴夜燈閒。詩嫌白傅爭千變。學願朱門見一斑。可誓餘生無染俗。此心已與石同頑。</text>
<title>與宋景明次杜工部韻</title>,<text>墻東野色漾朝暉。可作奇圖眼孔微。園邃兒童收藥返。隴平鳥雀啄粱飛。詩難逼境思還苦。夢易悲秋事更違。趣味山西近何似。甲湖水縮蟹螯肥。</text>
<title>景明，可行秋夜同集。</title>,<text>素月家家不夜城。窈然抱膝夢難成。一砧聲歇蟲吟續。萬木風凉鴈字橫。薄醉因醒何謂病。欲離旋合轉多情。莫嫌此地牢騷甚。若對黃花意強平。</text>
<title>訪道村友人 二首</title>,<text>淸閒適性子誰如。滿說烟霞把臂初。身伴野農耕鄭谷。山名道士似匡廬。數三益在頻修契。四十年來酷愛書。蘭室話心常不厭。遊從投老莫相疎。半壑烟蘿可托棲。君曾許我手同攜。枕流高趣聞孫楚。栽竹淸風慕叔齊。稗語有時傳虎市。萍蹤到處似鴻泥。喜看近日奚囊富。烏石靈源摠品題。</text>
<title>夜過浯居書屋</title>,<text>蕭條野色正茫茫。黃葉深藏一草堂。冷壁懸燈鈔夜字。矮檐納稼積秋香。澹居只許心如水。潦倒堪憐鬢欲霜。相過輒成晨夕樂。買隣自是近柴桑。</text>
<title>過果山 二首</title>,<text>卯諷闌珊到夜分。襟懷盡是惜離羣。座因白石堪留我。酒泛黃花更勸君。宋玉悲中秋已老。韓公脚下世難文。莫嫌孤負登高約。秖喜今來好句聞。把菊相看意可知。九秋何日不佳期。此地有山兼有水。吾遊非管又非絲。僮打禾香橫墜硯。兒收柹葉走鈔詩。臨歧欲別還無語。目送寒鴉遶遠枝。</text>
<title>挽金從聖禮</title>,<text>怪夫玆歲匪龍蛇。天奪賢人若是邪。可惜靈芝苗不秀。始知良木折先加。伯淳無福古來恨。吾道益孤今日嗟。忍向秋原埋玉質。回頭往事淚增斜。</text>
<title>與可行訪白雲山人。口呼二首。</title>,<text>老去交朋漸覺疎。逢塲歡意十分居。隔牕落葉頻驚夢。懸壁孤燈可讀書。明月前宵三影少。寒花此日幾枝餘。求田問舍非宜計。是處君應賦遂初。擧世奔忙子獨閒。名花異鳥摠知顔。胷中蘊抱三千卷。心上安排一半山。雲邃時聞鷄犬靜。溪淸端合釣漁還。樂飢何處非衡泌。鄰契無孤得此間。</text>
<title>題石灘亭 亭在高敞。柳氏所構。</title>,<text>肯構名亭問幾年。風流可愛至今傳。楣間莫歎無人述。地美終知有主賢。石勢盤空平作嶼。水聲搖檻坐如船。勝區最是怡神景。花木交陰畫洞天。</text>
<title>次農巖集韻。贈友人。</title>,<text>故人蘭契不相疎。爲謝經春訪僻居。西笑幾年空飮墨。南歸是日愛看書。風絲撲地鸎歌亂。雨色漫天鷺夢餘。記否文明東魯在。三羊誰掃觸藩初。</text>
<title>與宋景明過道村。從弟士玉追到 二首。</title>,<text>一絲微逕草間橫。轉入壺天眼却明。數畝桑陰村落靜。三分山色戶庭生。雲深客斷囂塵夢。麥熟人多樂歲聲。爲賀晩來眞得地。莫愁風浪政難平。芳草萋萋綠樹深。却憐病裏廢登臨。三春花已過閒夢。五月鸎猶送好音。黑水滔天誰擊楫。白雲滿壑子棲林。聳聽湖嶽阿連句。我亦從玆試一尋。</text>
<title>自蓉溪轉泊蘇田。社朋咸集。拈韻敍懷 二首。</title>,<text>面面皆山曲曲溪。洞天十二畫中齊。仙趣綺黃無彼此。詩鄰元白在東西。蘇葉田阡新雨洽。蓮華峯月遠宵迷。靈區亦有消魂處。花落空聽杜宇啼。庭鼃閣閣鷰差差。風雨關心欲別時。閱世何須爲白眼。歸家政自見黃眉。小園猶富千竿竹。老柳堪誇百尺絲。峽束難分前路遠。餘暉早晏問樵兒。</text>
<title>琴江全老人 錫鳳 意外見訪</title>,<text>嶠雲湖月照心淸。不意逢場白髮成。襟珮如新重講契。絃歌到老樂聞聲。麥香堪代靑精飯。芹美初傳碧㵎羹。曾道琴江勝苕霅。釣漁爲伴不求名。</text>
<title>夏日</title>,<text>客來午榻夢醒初。爲說凉風滿陋居。唐莧新抽參菊逕。胡瓜亂發暎郊墟。移秧歌起鄰俱樂。打麥聲休境若虛。警惰試聞蠶婦語。書工不若理繅車。</text>
<title>金元玉見過敍懷</title>,<text>憶昨團圝二止堂。莘莘襟韻共聯床。幾曾回首山雲黯。正復開懷野醑香。僮帶魚腥歸市遠。兒覘鷄鬪過廊長。書生猶有憫農意。却問田家多少忙。</text>
<title>次日新齋韻</title>,<text>高遠必從卑近登。日新志業始方能。諸賢共勉竆千古。頹俗相看激幾層。三角峯齊書案碧。一園竹挹韻衿澄。綿綿功效徵斯地。爲誦盤銘味更增。</text>
<title>道村精舍。拈靑字。</title>,<text>偶相逢處眼偏靑。鎭日幽吟戶半扃。好和匡山頭白句。誰求後世太玄經。盂峯咫尺耽奇玩。石㵎淙琤入細聽。去必無聊來有賴。朋簪每惜散如星。杜詩匡山讀書處。頭白早歸來。又東坡詩。若見謫仙煩寄語。匡山頭白早歸來。</text>
<title>次克齋壽筵韻</title>,<text>竹秀峯頭葉葉春。筭翁之壽祝惟新。好爲東郭先生隱。寧羨西河不老身。友瑟中堂齊懿德。對床餘酌燕嘉賓。斑斕獨有麟孫戲。慰悅星星白髮親。</text>
<title>喜晴</title>,<text>太陰十日見晴天。物物同醒政可憐。溫旭宜人須勝藥。淸風惠我不論錢。龍吟迥寂千江裏。雲翳全消萬壑前。濯髮歸凭高閣坐。世間快事孰能然。</text>
<title>聽曉泉流聲喜吟</title>,<text>通野鳴泉幾曲回。數椽茅宇傍流開。淸晨滴響含宮徵。蒸夏醒心可酌杯。混混却從滄海去。涓涓又滌垢塵來。蠲痾消疾知玆在。宜釀家家麴秀才。庾信溫湯碑。醴泉消疾。聞乎建武之朝。神冰蠲痾。在乎咸康之世。麴秀才卽酒也。</text>
<title>和宋景明所示軸九首</title>,<text>扇幽人束帶據繩床。賴爾團圓遣日長。猛驅蚊惡三更靜。能奪炎蒸五月凉。題來法字應增價。揮却汙塵任颺光。爲我慇懃努力盡。醉餘攜手入甛鄕。木屐泥海侵階雨過時。健攜雙屐步輕移。野童戲語同船大。豪客還嘲償貨奇。誰知著蠟眞閒趣。可與登山每好期。乾濕俱行虧輒補。詩家長物雅如斯。褦襶扞炎禦雨又遮塵。功用因時自得均。獨影常隨垂釣客。交盟更逐揖車人。規是象天頭必戴。質堪著地坐兼茵。閒情最入桃花水。共對烟蓑笑氎巾。爐全身自固口能通。呑炭何心與啞同。置傍几案灰成字。擁對樽缸煖禦風。遍令薰炙功難尙。常欲充然氣不空。靜夜焚香耽默坐。細推天地化無竆。枕夢裏遊仙與爾期。一生閒契許深知。支如錦石探詩句。凭聽秋濤抵竹絲。司馬警心宵幾轉。臥龍睡味日常遲。朅來安穩隨人意。最在新𢈢月上時。司馬溫公以圓木爲警枕。睡則枕轉而覺。乃起讀書。杖夷險相資努力過。出門逕路不嫌斜。曳來雲畔驚眠鶴。倚立田間送亂鴉。頭掛靑銅扶愈固。皮凝紫玉飾無加。古人銘語爲君誦。用舍行藏信自家。范宣以百錢掛杖頭而行。杜詩江心磻石生桃竹。斬根削皮如紫玉。陳瑩仲杖銘。用之則行。舍之則藏。惟我與爾。危而無心。白雲一片輕飛弄晩晴。重樓疊閣半空成。銀濤盪海難分色。玉馬騰天不發聲。閒比老僧巖下宿。更隨倦鳥峀巓生。陶公去後誰怡悅。度嶺尋常入野城。苦蚊潛出偏知夜色幽。細身長喙響如流。圍城詎敵靑烟突。穿帳空隨白月鉤。散齊野馬巡林柵。聚作雷車撼𦯄樓。無寐老翁捫瘦骨。西風何日得淸秋。草蟲客眠驚罷倚欄干。無數蟲吟動夜寒。何苦深深彈露白。却如切切訴衷丹。冷箋注疏音輕薄。軟葉成雕字屈盤。爾習鳴秋能樂否。人間歲暮柰愁看。</text>
<title>與可行，景明二友。集蘇湖 二首。</title>,<text>漢南三月共還山。幾度論心醉醒間。境從澹泊詩方就。事到蹉跎念豈關。積雨人驚桑海夢。茂林風送草堂顔。湖邊邂逅淸緣在。好得名亭半日閒。羹墻餘慕倚孤亭。杞菊猶存繞舊庭。雅集何妨期信宿。韻襟可恨老零星。平湖對月心同白。遠嶽開雲眼轉靑。敎雨千年生物彩。荷花如拭最傳馨。楊廷秀詩。荷花淨如拭。蘇湖多蓮花。是先祖舊植也。</text>
<title>淸心樓。謹次文正先祖韻。述感慕之懷。</title>,<text>悠悠往躅緬焉追。最慕孤衷血泣時。湘竹千秋重被染。先祖有湘竹之枝染不禁。感神㤪恨古猶今之詩。 蜀杉中夜又含悲。先祖有蒼梧雲裏永安夜。中夜悲歌泣孝宗之詩。 巋然廟貌遺風在。嗚咽江聲暮雨滋。久倚欄干偏有感。朗吟老柏一篇辭。</text>
<title>題景泰盂峯新庄</title>,<text>一壑煙蘿接數家。自君卜築物生華。甘肥泉土今盤谷。幽閴林塘古浣花。峯出丙丁如對案。廚空庚癸可餐霞。抱書時倚松陰坐。塵事何曾到此涯。</text>
<title>次趙士中寄示韻</title>,<text>買山雖近故人廬。水複雲重隔起居。媿我離心同木石。羨君活計在琴書。歸巢幾夢丁仙鶴。咬菜還浮丙穴魚。萬事悠悠除莫問。襟期許照歲寒餘。</text>
<title>次李恭基壽母韻</title>,<text>崇禎五丙戌下元後四日。卽吾友完山李恭基之母夫人生朝也。恭基旣飾喜而告余曰。朱子壽母。寔爲後學之可法。先世稱慶。亦有遺詩之尙傳。故用其韻。識獻壽之忱。君其和之。余以孤露餘生。每見人此慶。輒有歆歎之心。故雖不嫺於詩。忘拙謹足。橙黃橘綠引春光。孝子家中頌吉祥。昔道西河笞白髮。今看南極嚲華觴。三遷有敎根基固。四德兼修庇蔭長。莫較人間榮悴事。詩歌先祝壽無疆。</text>
<title>丁亥四月。叔父先生以恩賜之物。設花樹會。會中諸公作詩頌詠。余亦敬步其韻。</title>,<text>聖朝優老最今年。家國生光蓍德圓。置酌香溫花樹下。誦詩日永草堂邊。樂園衣帶無專美。疏傅風儀孰不賢。趨侍歡情偏蹈舞。吾門比世刱開筵。</text>
<title>次千仞亭板上韻 亭在鎭安鳳凰臺</title>,<text>鳳凰何代記曾遊。依舊山靑水更流。千古孰能爭傑句。三公猶不換玆邱。闌干迥出丹霞壁。左右平分白鷺洲。秖把風雩浴沂志。一來便滌萬端愁。</text>
<title>戊子立春日。恭基來訪。拈韻述懷。</title>,<text>老去心期共歲寒。翻看是日對春盤。年到知非慙自在。事稀稱意惱無端。詩可如君少陵健。酒能使我洞庭寬。呼兒題得桃符字。道泰年豐願賴安。</text>
<title>次晩翠堂板上韻 堂在沃州楊江之上。朴延安所築也。</title>,<text>昔賢高躅有遺堂。此地難爲桃李香。賦歸園邃三荒逕。喚睡陰濃六尺牀。入簷好嶽儲晴景。繞郭長江引夏凉。試看四時無易葉。可知厚庇永歡康。六尺牀。香山詩好是幽眠處。松陰六尺牀。</text>
<title>次全致圓 規漢 壽席韻</title>,<text>守眞頤養孰如翁。六十年間一日同。遐福固知宜分內。點塵肯許累胷中。四郞舞綵祥幷湊。九世稱觴慶不空。喜我遊從參二仲。挾溪竹逕半山通。</text>
<title>次慕毅齋韻 白村金忠毅公之後孫。構此齋於達城世川之上。</title>,<text>名區糚點昔何年。知在琴湖第一邊。詩書肄業敦羣族。忠孝傳家慕祖賢。帆歸仙渚驚幽鶴。月到弓山斂宿烟。遺烈從玆應不墜。世川之水共泱然。</text>
<title>會話</title>,<text>桂風蕭灑故人園。鎭夜淸談警我昏。彝白胷中知自守。雌黃口裏欲常呑。月明宛見唐虞像。酒罷堪消燕趙魂。鼎坐偶成三益會。憐君詩肺鑿無痕。</text>
<title>次龍淵亭板上韻</title>,<text>小閣新成境最凉。壓臨飛瀑幾尋長。龍藏可起人間雨。魚躍飜看壁上光。仙夢喚來時聽笛。好詩詠罷更流觴。主翁那得淸如許。氣味曾同顧建康。</text>
<title>次孝子金公 鳳柱 旌閭韻</title>,<text>血指深誠續母年。平生懿行可推全。溢鄕美頌應垂後。曠世華襃竟自天。業受洲門賢益著。緖承萊閥慶曾連。三綱錄裏名無朽。又有令孫不匱傳。</text>
<title>次孝子梁公 有恒 旌閭韻</title>,<text>聞公至孝出于天。孰謂王祥獨在前。野鴨入供充美旨。瓦鷄化藥引遐年。一生懿範能如許。百世稱評豈泯然。竟是旌褒蒙聖渥。從玆不朽若人傳。</text>
<title>挽宋景泰</title>,<text>奪我賢人歲在龍。踽涼斯世白頭儂。有書不忍摩陳迹。無夢何緣見舊容。莫歎累仁餘庇薄。競傳令德蘊輝醲。夜臺長寐君雖樂。可柰知音斷遞鍾。</text>
<title>步朴汝瞻 鎭軾 壽席韻</title>,<text>君家兄弟二難眞。兼得強康共六旬。榮悴任天閒自在。勤勞做業老猶新。環庭舞彩翩鸞鵠。滿酌流霞序僚賓。咫尺有臺仙子降。伴遊應作壽鄕春。</text>
<title>次鄭雨卿 龍敎 壽兩親韻</title>,<text>黃梅之月桂風節。次第君家作壽筵。競傳孝子其誠透。孰似人寰此樂圓。供甘秋熟天倉畔。獻頌春盈華嶽前。肯向囂塵名利路。地仙坐說太平年。天倉，華嶽皆地名。</text>
<title>次玉㵎幽庄韻 李友恭基自龍華移築玉澗。有題詠。</title>,<text>晩臥山陰闢草堂。石田數畝占農祥。㵎藏白玉呈新媚。梅作靑氈襲舊香。李友家。有晩契梅故云。 寵辱尋常心不屑。詩書到老味偏長。聖門撐柱憑誰語。可賴吾人學狷狂。</text>
<title>次晩契梅韻 並小序</title>,<text>友人李恭基以其王考稽棲公晩契梅帖示余。余頮而讀了。宛然淸馥。襲人襟裾。夫梅之爲物。潔而不垢。馨且超類。古之君子多愛之。以花中巢許稱焉。竊念稽棲公之淸修孤標。可比於梅。則梅於荊榛中閱幾風霜。而不爲樵斧所戕。待遇公而得移名園。豈非有相感者哉。公日逍遙其下。託晩契費閒哦。雖和靖之操。廣平之賦。當讓一頭地矣。公沒後梅猶不毁。孝子順孫。繼守餘芬。自山北而南。南而復北。隨所寓而相攜。因作傳家舊物。是亦可歆也。謹步原韻一頁。以汙帖尾。杈椏一樹雪毰堆。塵眼誰知棘底梅。幸遇同心眞契託。好將餘馥特區開。蜀樓吹篴須休道。殷鼎和羹豈乏才。更有平泉佳子弟。葆藏不使化翁猜。</text>
<title>挽李鳳來 儀</title>,<text>玉姿蘭臭有斯人。義分年來莫我親。不憚嶮巇勞遠顧。擬從名勝結同鄰。時何魑魅充途起。歲匪龍蛇反袂新。水咽山顰丹旐路。獨鴒號哭最傷神。</text>
<title>資風堂會話</title>,<text>偶期邾莒十人同。漁子招招碧柳東。洞闢小壺知別界。江深一閣自淸風。雌黃不到山襟靜。大白浮來世慮空。歎息明朝衣帶變。恐令吾樂少閒中。乙未有衣制之變。故結句云。</text>
<title>乙未除夕。叔父先生拈次大全韻下示。故敬步。</title>,<text>藐身甘寄草茅中。猶說愛君憂國衷。歲月常驚流電速。衣冠正恥種人同。得輿爲象終安宅。履險其心自有功。耿耿孤燈多此夕。回思往事咄書空。</text>
<title>修鄕約於資風堂。賦一律。</title>,<text>一坊立約倣藍田。細大尊卑共接筵。周敎賓興千古美。閩規增損至今傳。禮儀濟濟人趨正。絃誦洋洋士競先。若使衆心終靡懈。淳風可與魯中肩。</text>
<title>效康節體。次哲兒韻。乙未臘月。奸黨被戮。削變始熄。哲兒有詩。故步其韻。</title>,<text>大寒然後見陽春。自是乾坤造化眞。一長一消方驗物。惟凶惟吉摠由人。回頭臘晦妖祲散。轉眼炎凉變態新。莫道紛紛山外事。未聞叔季有殷仁。</text>
<title>壽伯氏生朝韻 二首○並小序</title>,<text>大明崇禎後五回丙申八月二十四日。卽我伯氏先生六十一晬辰也。殷太師敍五福。以壽爲首。鄒孟氏稱三尊。以爵爲最。此蓋人人所深願而不可得者也。今伯氏兼有之。寔由先世積蔭而爲家人子弟之慶忭。無與儔比。况六旬華甲。吾家之三世初有。則其慶尤當如何哉。然巧丁國憂罔極。難以私慶讌速賓僚。其樂可謂未圓也。家人子弟再拜而獻頌曰。於乎休哉。吾家之慶。將無疆矣。以今日之未圓。可筮來歲之回泰。仍遂拈韻識喜。吾家厚蔭自先人。今日從看慶運新。聖世恩榮幷廣受。暮年湛樂共春津。詩禮遺規常恐墜。林泉適趣不憂貧。趨庭鯉也能知學。繼繼宜傳舊業眞。滿園竹柏正交柯。剩得閒中日月過。南極有星應照久。東岡守志孰爭多。人間淸福要如此。天上眞仙問若何。魏闕關心停賀酒。弟兄相對一吟哦。</text>
<title>贈朱孟善 性燮</title>,<text>千里逢君正暮春。愛蛛餘意更如新。繼繼靑氈傳舊業。煌煌丹楔動時人。南北莫嫌謠俗異。往來須拂𥳑篇塵。離筵輒誦紫陽句。町疃山中那結隣。</text>
<title>資風堂夜話</title>,<text>孤閣新顔絶點塵。幽情最得此江濱。獨憑檻坐聽疎兩。不負期來謝故人。良夜何妨閒遣興。老年共歎病沉身。鄕鄰修約緣誰始。認有深諴可感神。</text>
<title>示約中諸人</title>,<text>輿謀幸得是同情。恰好吾鄕一約成。醇俗可期齊魯變。良規已倣洛閩行。異言緣底頻驚耳。斯學元來似導盲。最怕人心終易懈。做時莫負說時誠。</text>
<title>會老村松壇。修鄕約。仍宿全致老 庠杓 書塾。與諸君拈韻述懷 二首。</title>,<text>深秋強病理帬筇。禮數中筵借我容。綿蕞刱觀今世美。絃歌較聽舊時濃。松飆當午凉生榻。㵎響前宵雨過峯。會輒寄言同約友。藍田故事一心從。右松壇約會。倦步斜陽却駐筇。老村村酒破愁容。休嗟白髮桑楡晩。可泛黃花蓓蕾濃。良話轉溫挑夜燭。好詩更唱對晴峯。宅邊松塢眞幽絶。玆會非君孰與從。右書塾夜話。</text>
<title>丙申除夕。謹次伯氏韻。</title>,<text>病懷偏覺曉鷄遲。屈指風霜太半悲。鐵壁古心誰似者。玉樓寒夢正多時。強醻數盞屠蘇酒。朗誦三回老柏詩。願掃妖氛隨歲盡。小華文物復明之。</text>
<title>丁酉元朝。同伯氏述懷。</title>,<text>愧我無聞到六旬。却忘老惰喜新春。酒傳揖遜唐虞俗。座對衣冠商皓鄰。已閱劫塵渾似夢。餘生志業恐違眞。今朝最是懽娛意。兄弟相依白髮身。</text>
<title>茂朱使君趙秉瑜設講會于棲碧亭。請伯氏陳師席。講罷後拈韻唱酬。丁酉四月朢日始會。十八日輟講。</title>,<text>治績南州最可知。苦心興學鼎新時。執經喜睹羣英集。導俗寧憂一變遲。境靜淸商生石瀑。杯巡明月上庭枝。玉山故事爲君誦。不作空言各自期。</text>
<title>和呈安汝恩</title>,<text>此身宇宙與誰容。卉服縱橫亂黑紅。欲識華夷分有異。須看人獸混難同。滔滔詭俗任山外。落落親朋入夢中。莫道漲天洪水劫。內修自禦是豪雄。</text>
<title>和洪儒卿 鍾林 所示韻</title>,<text>高臥雲牕六十翁。肯敎鬢髮染塵紅。元來富貴非吾分。只有琴書樂此中。世態翻看朝暮異。人情孰謂古今同。君能知否英雄事。却在戰兢臨履功。</text>
<title>甲日次兒輩韻</title>,<text>六身之歲夏元旬。孤露餘懷倍有新。換甲稱翁三世始。同庚偕老一緣眞。收桑楡景要今日。廢蓼莪詩憶古人。兒輩莫驚余髮白。榮枯造化自難均。</text>
<title>老妻甲日次兒輩韻</title>,<text>卿卿卽我友之賢。鼓瑟中堂樂意圓。帨弧纔間三旬日。荼薺同經六十年。強酬杯杓齊眉地。只喜斑斕遶膝前。老去惟存相誡語。宜將閫範不虧傳。</text>
<title>次雙淸樓韻 在永同高塘里</title>,<text>永西淑氣萃高塘。四顧山深水更長。靈境已知千古秘。遺芬尙在幾賢藏。煌煌旌表聯芳棣。赫赫雲仍繼肯堂。江月淨心風灑面。遊人到此飽淸光。</text>
<title>次養正堂韻 堂在茂朱茶山</title>,<text>洞口如壺小有天。玉峯削立拄村前。大江抱麓難分渚。幽壑交簷半鎖烟。茶碾香深留客夕。松簧聲雜讀書邊。敎方昭揭楣顔上。古塾餘規見此筵。</text>
<title>次從弟士宗 秉琮 壽席韻</title>,<text>滿酌阿連雌甲觴。高楓細菊弄晴光。倘知先世餘庥積。政喜吾家此慶長。子姪靑衫聯謝寶。弟兄白髮對蘇床。玉岡自是昇平地。和氣無疆致吉祥。</text>
<title>次寶城石溪齋韻</title>,<text>慣聞名勝怳如瞻。又說仙鄕衆美兼。煙際三洲來遠棹。月中八影入疎簾。追先懿範知無替。迪後嘉謨正悉纖。更有活溪鳴檻外。却令韻味灑然添。</text>
<title>次李君鍾鳳褒先有感韻</title>,<text>退思菴李公潤。壬辰殉節于錦山。卽七百義士之一也。其衣履之葬。在南原舍人洞。而今上壬辰。始蒙贈貤之典。後孫鍾鳳以詩感吟。求和於余。走步其韻。孤忠卓節日星明。竹帛千秋不朽名。生事栗翁眞得力。死從重老烈同聲。九重閶闔靑衿叫。五甲泉臺紫誥榮。克世其家賢嗣在。闡揚是日感恩情。</text>
<title>冰玉亭。與洪瑞興 鍾奫 諸友暢懷。</title>,<text>靈區尋約僕何更。及到名亭訝上淸。盲風乍動山雲冷。白雨新添㵎水生。驚聽佳句初筵款。詎意良朋此地迎。鶴髮韻襟歎少一。却看朱墨奪閒情。稽山守洪友鍾韶。因公務不來故云。</text>
<title>和或人明德吟</title>,<text>明德元來吾固有。却爲物蔽受汙塵。非氣萬形誰可化。無心片善自難親。誠正修治皆本此。虛靈洞徹便含眞。朱門的訓垂千古。莫信諸家杜撰詵。</text>
<title>次相好亭韻 亭卽玉川趙氏四兄弟遊息之處。</title>,<text>昇平第一擅斯亭。爭說芳名棣萼幷。白璧連城華閥古。紫荊滿院蘊香生。勝槩有山兼有水。淑儀難弟又難兄。地逢人美無竆好。儘使遊觀亦喚醒。</text>
<title>謹步風玉軒板上韻 在舒川文章里</title>,<text>鳳林迥暎鴨湖邊。古色琅玕畫洞天。莫道渭川千畝富。更瞻淇隩一般傳。丁丁夏簟聽碁落。密密宵歌奏樂全。好是往賢封植地。登臨疇不意醒然。</text>
<title>次玉川龜巖亭韻</title>,<text>玉川龜巖亭。卽龜巖楊公兄弟藏修之所也。後孫爰玉 瑗永 以題詠詩示余求和。蕭灑亭臨萬壽汀。駟車豈換此居停。聯棣隱蹤誰不愛。雙巖名字尙留馨。荷浦沙明宜釣艤。玉峯月潔訝仙扃。流風更問散人洞。可礪貪汙俗子聽。</text>
<title>登頭流天王峯。用先子大全韻口呼。</title>,<text>登登奇壯果如聞。無恠前人賞詠紛。上天咫尺難飛鳥。下界三千盡活雲。佛仙偃蹇爭碁局。海嶽縱橫舖篆紋。駕鶴鞭風何必羨。飄然却忘世歧分。</text>
<title>矗石樓。次板上韻。</title>,<text>抱郭長江曲折流。一邊錦障一邊洲。痛洗兵塵開巨鎭。可攀天柱出高樓。烈廟爭看懸日炳。義巖尙帶落花愁。龍蛇往迹憑誰問。但有漁翁伴鷺遊。</text>
<title>七義齋。次板上韻。</title>,<text>我有詞招七義哀。血川嗚咽欲停廻。偏生曠感寒雲逗。競照羣忠白日來。石柱劫灰餘舊壘。藍田俎豆但空臺。英靈陟降應斯在。可酌長江侑一杯。七義齋。卽求禮七義士壬亂倡義戰亡之地也。戰亡時血流盈川。故謂其水曰血川。川上有石柱對立。藍田院享見撤後。子孫築壇于此。春秋薦苾云。</text>
<title>次族弟大哉 秉始 壽筵韻</title>,<text>遐籌先頌北堂年。大耋康寧坐綺筵。皓首舞斑懽極地。丹心報育德如天。莫嘆琴瑟今無友。政看箕裘自有傳。孝子牽絲添喜慶。四鄰賀語集樽前。</text>
<title>次李敬五 鉉奎 壽母韻</title>,<text>積善之餘慶自天。極星偏照北堂筵。寶樹承輝常愛日。金漿供旨却延年。敦義門庭楊氏舊。壽親斝爵紫陽先。如今復有何辭賀。忠孝家中克繼賢。</text>
<title>壬寅七月。伯父先生遺稿刊役。設始于二止堂。與諸同志會集校勘。拈遺稿中校華陽誌韻。敬步言志。</title>,<text>幸卜斯文盛事成。良工幾日掃塵行。銀根難辨慙桐子。珠唾如新賴楮生。枕畔秋濤醒夢懶。林端夜雨送寒輕。此堂此會誠非偶。剩得羹墻寓慕情。</text>
<title>考巖書堂。謹次伯氏韻。</title>,<text>堂闢新顔月入門。黃巴往迹忍何論。襟紳正寓秋陽思。山嶽同瞻道氣尊。異說如今誰掃地。斯文從此可培根。願將鹿洞遺規美。絃誦洋洋永賴存。</text>
<title>次浩然亭板上韻</title>,<text>丈夫何處可銷愁。却向浩然亭上留。天地東南英氣萃。雲林今古彩輝浮。引樽豪興凌山嶽。凭檻閒情勝艪舟。朗誦一篇鄒聖語。胷襟溔渺濯淸秋。</text>
<title>次進士金公 弼煥 花樹亭韻</title>,<text>不遜韋家美範成。門闌剩得翕然情。親疎俱襲芬香厚。老少交藏韻味淸。月朔盛儀供合族。春秋肄業勸諸生。應令陋俗多觀感。花底衣冠照眼明。</text>
<title>次安汝恩晬讌韻</title>,<text>梅花老屋自怡顔。誰遣汙塵到此間。身抱遺經追鹿洞。家傳美範繼牛山。固知君子宜遐福。莫道生辰頌半閒。最賀綵衣雙舞地。南陽菊水競斟還。</text>
<title>尹亨三 滋鉉 以其晬讌詩示余。余不拘聲病。和其韻以賀。</title>,<text>看君生長太平年。寵辱於心却澹然。萬戶侯輕書滿架。一鄕望重禮交筵。淸禧那得亨如此。厚蔭從知積在前。孝子順孫爭獻壽。慶輝宜作畫圖傳。</text>
<title>次尹進士明肅 奉周 壽親韻</title>,<text>德門慶會幾多時。此日歡情最可知。黃耇占來絳縣甲。靑衫舞作老萊兒。洛東遙挹無竆水。枝底長供獻壽巵。我寄新詞何所祝。太平家國共爲期。枝底明肅所居村名。</text>
<title>四從弟德謙 秉僖 懸弧回甲日。其子伊憲拈晦翁壽母詩韻。詠歌稱慶。故步其韻以頌之。</title>,<text>崆峒山裏養閒淸。心事何曾作旆旌。雙舞彩衣餘慶湊。齊眉綠髮壽巵傾。誰知福地眞仙在。却看賓筵太俗生。邀我且成花樹會。餘年共祝樂昇平。</text>
<title>次贈玉山宋君 秉奎</title>,<text>霪雨新晴客到時。山深還恨月明遲。采雲同貫慙初面。大嶺留名聽好詩。亂緖如麻除莫說。交情以水淡爲期。送君聊贈平生戒。不使煤車接額眉。</text>
<title>次帽巖林公 之藝 旌閭韻</title>,<text>賢祖雙旌亘宙明。有孫能繼舊家聲。免懷輒見酬恩志。反哺常存禱壽誠。天陛華褒咸頌化。邱園草樹盡含榮。瞻聆是日增嘆美。不匱儀型世類成。林公。卽葛川孝簡公後孫也。葛川兄弟皆有孝行。明廟朝命生旌閭。故首句及之。</text>
<title>次冬柏亭韻 亭主長興金潤珍。</title>,<text>昂霄雙樹擁階前。好得名亭保永年。萬葉相當交翠蓋。四時無改帶蒼煙。丙魚翻入枝間躍。子鶴閒從蔭畔眠。愛說主翁遊息樂。點塵不到却疑仙。</text>
<title>次安聖和 敎鉉 敬止亭韻</title>,<text>孝子嘉模出小亭。亭前桑梓正靑靑。履霜露處應增惕。薦苾芬時克感靈。萬善無如繩祖武。一經自在敎兒馨。可憐起復方馳騖。到此猶能識喚醒。</text>
<title>次四勿亭韻</title>,<text>物慾於人最險艱。每從言動視聽間。察非僻處宜加愼。當禮恭時莫要閒。硬著脊梁身始立。猛揮旗脚賊何頑。主翁亭上逌然樂。白首求仁學是顔。</text>
<title>次李恭基壽筵韻</title>,<text>君家南極一星光。六世繩繩作吉祥。應如山嶽累仁德。可盡滄溟爲壽觴。舞斑獨樹歡猶洽。友瑟中堂樂亦長。衰朽未能參賀席。只將韻語祝無疆。</text>
<title>次金國賓 永文 稽湖幽居韻</title>,<text>朅來形勝擅山陰。翠壁丹崖自古今。淑景都從鏡水闢。炳靈更向筆峯尋。誰使塵囂能聒耳。聊將絃誦可專心。一鄰花樹同韋曲。昕夕歡情共盍簪。</text>
<title>次梅川幽居韻</title>,<text>淸漪一水抱山流。爽塏書巢夏亦秋。冷蘂月橫宜引酌。綠波春漲可行舟。共誰花下三分地。范至能愛梅多種。以石湖三分之一與其梅。 滌我胷中萬斛愁。時向空汀垂釣坐。忘機何似信天鷗。</text>
<title>延日林君奉植以其祖晩拙齋重修韻。遠來請步故走次。</title>,<text>海門十里闢園林。莫謂塵人易可尋。凉飄灑頂疑玄圃。潔月挑懷弄素琴。賢孫能守平泉業。好友多從蔣逕心。自昔烏川擅靈異。憑眸誰不愛而吟。</text>
<title>次徐進士 相斗 華心亭韻</title>,<text>亭埒雲臺起華心。巉巉積翠擁欄深。書爲活計平生業。志在藏修夙夜箴。十丈花開峯上藕。半輪月掛洞中林。世間誰是知音者。自愛幽棲獨抱琴。</text>
<title>次李君柱煥連湖自詠韻</title>,<text>娥林之北水之陽。時玩魚游與鳥翔。蕭灑可人胷抱闊。吟哦驚俗頰牙香。滿園珍果兼供黍。繞衖流霞正入觴。又是塤篪伯仲樂。聯床迭奏日長長。</text>
<title>鄭應三 榮奎 與村中諸老邀余松亭。暢懷。</title>,<text>酒是消憂不飮何。喜聞風味社南多。世事近來如亂夢。人情老去屬狂歌。春盡谷蘭猶有馥。日烘山磵定無波。優遊此樂偕鄰契。耆艾相攜石逕過。</text>
<title>和權祥瞻 在民</title>,<text>世路難於灩澦行。此生何日見河淸。欲識人間事興替。試看天上月虧盈。衰鬂對君慙鏡照。病眸覓字借牕明。江山變局悲秋又。可使人人楚賦成。</text>
<title>聚星齋。酬權彝伯 秉甲，殷賚 秉直，賢仲 秉燁。</title>,<text>仰看絶巘俯平汀。霞氣嵐光眼共靑。客去安陰愁戟雨。朋來嘉樹耀文星。家家蕭灑皆懸岸。曲曲幽閒可起亭。此會餘生難再卜。世間醉夢爽然醒。</text>
<title>聚星齋。次沈景晦 相福 韻。</title>,<text>眞工積久摠由誠。儒術元非釣好名。賢契多從嘉會得。德星應照此間明。筆欲巧時還易拙。步當險處倍思平。慇懃詩話嘆衰暮。座上偏深沈約情。</text>
<title>觀黃溪瀑口呼</title>,<text>半空飛落一泓川。從識化工施巧專。疑是發源非在地。愧他坐井欲觀天。斷崖可匹龍門鑿。滑逕何如鴈蕩穿。若使靑蓮曾見此。廬山不獨擅當年。</text>
<title>滄溪刊所。次諸君酬唱韻。</title>,<text>吾道南來此地存。講明二十四編言。礪回精力根銀析。鋟屬良工手眼飜。若泝學源尋正脈。先求義路與仁門。斯文盛事何時了。多賴諸君警我昏。</text>
<title>次陶廬幽居韻</title>,<text>靜閴山鄰似太初。還疑靖節舊攸廬。養眞雅操元無俗。習隱高名自不虛。白屋生涯栽藥草。靑氈遺業貯箱書。老年偏戀遊從樂。分華那同一喚餘。</text>
<title>和族弟景說所示韻 戊申</title>,<text>戈雲戟雨少晴暉。獨閉山門靡所歸。轉覺身衰凡計拙。寧隨物態素心違。傳家軌範宜無墜。守我衣冠孰有非。追憶鴒原痛哭日。更嘆世事涕雙揮。</text>
<title>次安氏四賢閣韻</title>,<text>上有文成下竹城。家聲又得四賢名。詩書不絶箕裘業。忠孝相傳寤寐情。玄訣曾存師授密。丹衷尙頌衮褒明。一門趾美何其盛。根築知由咀嚼英。</text>
<title>勸課兒孫</title>,<text>課程宜與日爭長。幼習先須有定鄕。泉必豐源流始達。樹非厚植蘂何香。莫令泥滓侵襟襼。常對昭明拭眼眶。寄戒兒孫隨敏鈍。礪精百倍勿遺忘。</text>
<title>次金元琚所示韻</title>,<text>處非常世意難凡。萬態千形摠可監。覆雨翻雲頃刻幻。倏嚬忽笑衆生咸。放流易類斯川逝。不動宜如彼嶽巉。苦樂人間多少事。都安己分任酸鹹。</text>
<title>夏日謹步大全韻</title>,<text>可怪天無六月蒸。山牕坐待赫曦升。老懷何異冰迎鏤。兒課宜同木就繩。遺世神仙非我願。致君堯舜是誰能。西來消息頻驚耳。八域淸明一念凝。</text>
<title>庚戌九月望日。朱子嶽降之辰也。有感慕之意。謹次先子大全詠晦菴夫子韻。</title>,<text>曲阜同傳是紫陽。毓靈前後一般光。百家諸子探幽旨。萬戶千門廣敎方。黃蔡述承源共泝。沈胡誣訾道何妨。虹井降祥今幾甲。感懷飜覺歲華忙。</text>
<title>書懷</title>,<text>含冤從古孰如今。空使英雄淚不禁。保社一忠難可覿。開邊羣賊抑何心。息交秖合陶公隱。苟活寧甘屈子沉。回憶鴒原增慟恨。仰穹欲訴未成音。</text>
<title>走次李上舍德承 敏茂 所示韻</title>,<text>啓我文明海以東。石潭遙與洛閩通。欲學先生千載下。必求要訣一篇中。正愧衰儂同朽木。忽驚賢友冒寒風。相逢秖合論心素。海月慇懃照不竆。</text>
<title>無題</title>,<text>書聲暫歇境如空。默會來今往古蹤。志道幾人能學北。㴑源萬折必歸東。心機每到閒中定。目力宜從局外竆。秖恐懦昏無所立。願師千載伯夷風。</text>
