<title>柏潭精舍雜詠</title>,<text>柏潭翠柏影寒潭。碩人之所舍。從今至歲寒。於焉可坐臥。二樂軒仁智天所性。山水我所樂。動靜日相涵。忘飢朝復暮。藏源峽好藏桃花源。莫放流出峽。出則到人間。恐敎舟子涉。逗靑峯一拳石之多。上逗穹蒼表。幽人何所愛。萬古靑未了。飮馬峯白駒在彼谷。飮水無不可。我亦往從之。膏車秣吾馬。悅雲臺嶺雲我所悅。亦可持贈君。歸來斂蹤跡。用時雨乾坤。玩漪臺不必步隨水。登臺可玩漪。觀來應有術。須取逝如斯。濯纓巖有巖臨滄浪。水淸纓可濯。孺子復何知。聖人自先覺。桃源洞桃源豈無路。有洞卽知眞。荒唐傳異說。最恨武陵人。繫舟巖舟行任所如。着處便可繫。更放月明中。上下雲俱曳。伴鷗巖白鷗波萬里。浩蕩誰能伴。石友證我盟。忘機日相慣。玉麟峯于嗟麟之角。其性亦振振。玉韞更含輝。對此最精神。風詠峯風乎復詠而。捨瑟奚所爲。翔于千仞上。吾欲與誰歸。紅霞峯營丘有彩筆。妙入絢猩紅。看來神自活。始覺是霞峯。臨鏡峯揷花爲誰容。黛綠臨寒鏡。潭心靜無波。峀色能倒影。漱雲峯束聳貫太淸。膚寸朝暮漱。可惜翠濤空。石齒露根竇。坎粹峯地位淸且高。習坎奚取義。君子以靜觀。於止知所止。仙鶴峯仙鶴本不羣。上下天一隻。飛來當我前。相與舞寥廓。金秀峯兌位分西正。精華秀作峯。金剛眞得性。又出玉芙蓉。仙杏峯漏洩天機處。粧成錦繡巒。仙家新酒熟。須及此時還。留月峯孤月掛峯頭。淸輝凝不流。騷人吟未就。爲報更淹留。晩翠峯萬木榮春日。誰知氷雪姿。要看晩翠色。須待歲寒時。翠屛峯翠嶠自縈廻。雲屛展遐眺。丹靑手豈能。造化功至妙。蓼花村雞犬自成村。馬蓼烟一痕。秋來擁蘺落。遠近漲紅雲。陶店洞陶店在河濱。虞舜有遺澤。氓俗豈知此。衣食於搏埴。高麗潭山高水亦麗。得名其在斯。滿潭風月好。漁父亦無辭。望芝巖瞻望我所思。靈芝今已秀。采采欲誰與。歲月共遲暮。門巖巖門天所成。山客此中揖。明月自往來。淸風時出入。撼月灘灘聲抑更揚。月下光相撼。影搖波不伏。能令我心感。綃浦烟浦動輕綃。曾從畫裏見。却憶謝玄暉。澄江靜如練。廣灘廣灘誰謂廣。今朝一葦杭。揭厲亦可審。必使利攸往。丑巖有石天琢成。自從闢於丑。中流不可轉。對此心無斁。湧月峯初從海上來。已向峯頭湧。淸光照我室。更把瑤琴弄。九峯江上有奇峯。自一至於九。對面何所疑。拄笏皆可數。濯錦潭催成蜀錦機。渥丹沈潭靜。援挲濯不得。山光與霞影。嗚雷灘源泉固有本。晝夜鳴不舍。如雷復靜深。澄潭在其下。光風臺灑落周夫子。誰知千古胷。光風臺上起。霽月與之同。換骨臺仙源杳何許。欲往無人喚。如欲到眞境。先須凡骨換。望仙臺仙遊何日罷。霞佩月下來。臨風酌桂醑。悵望獨徘徊。在玩漪臺少上。與仙鶴峯相對。先生誌名時。蓋見逸。今以望仙名之。以寓歸來望思之懷。圍村峽有峽圍村落。居民自生息。質朴有遺風。出入但耕。此則權 應時 士會言之。而莫的所指。蓋是換骨臺西南道脈村越峽。[後識]於今年秋八月二十八日。往尋柏潭。蓋山頹已五載矣。陟降堂臺。殊覺雲物之帶愁也。書屋已架而窓戶未成。潭路新除而繚繞雲表。皆先生所指點而卒未得來考焉。可勝痛哉。顧瞻壁間。臺巖及峯諸處。皆有名稱而揭之。但無所題以記其事。問諸潭僧。則蓋先生有志而未就云。尤可痛哉。噫。勝地不常。得人而名焉。玆山而遇先生。玆地之一大幸也。而未有先生大述作。以侈其勝。則亦豈非玆潭之一不幸也。鄙於是。謹錄先生丙辰行視之作。以爲潭舍起事之始。又取平日書札及諸賢唱酬山人詩卷中。有及於潭事者。稡爲一秩。以備潭上他日之事蹟。且以僭妄。謹於逐處命名之下。各賦五言一絶。以附遺事之後。非敢爲詩也。蓋出於永慕無窮之痛。而寓高山景仰之懷也。於乎。仁賢所過。山川草木。亦被其澤。玆潭之山。一自先生吟嘯之後。光景沃若。鬱葱榮茂矣。近日燒畬之烟罥麓。伐木之丁響谷。將至於濯濯而後已。其在吾黨。思其德而愛其樹。豈下於召伯之甘棠哉。繼自今。禁護而封植之。欲以告於同志者而勖之云。</text>
<title>龜蒙雜詠</title>,<text>用朱晦庵雲谷詩韻。朱子記雲谷。系之以詩二十六章。雜詠十二篇。又有武夷精舍詩十二首。今用其韻。以記蒙而晦亦可藏。此計吾豈▣▣之勝。雲谷于野露添衣。入山雲迷谷。我有谷可藏。斯人也不獨。西澗采藻澗之西。海松明晩翠。携酒芝山南。無人共淸麗。瀑布孰如廬山勝。靑蓮句裏尋。有時虹飮澗。飛洒半邊陰。雲關朝隨雲共出。暮與風俱入。不須更牢關。山中無警急。蓮沼嬋姸玉立姿。濯潔晴泉碧。秀色凈可餐。淸香凝欲滴。杉逕不與蓬蒿沒。猶存擁小堂。風含晩翠色。雪噴歲寒光。雲莊饁婦衣常短。耕夫冠不峩。茅簷比三四。烟戶不須多。泉硤山深一逕幽。峽束泉流響。更無塵事喧。神襟得淸爽。石池有石自奇峭。臨池光影寒。汙臼可抔飮。平圓仍作盤。山楹其楹勢不覺。架巖仍鑿谷。兩山排送靑。一水繞將綠。藥圃取便唯藥物。折柳爲樊圃。采采晩歸來。寒濕手自煑。井泉涵虛天一生。渫食光浮液。何用惻我心。源泉晝夜出。西寮朝巒拾松花。暮澗依林樾。閉門等閒過。春風與秋月。晦庵晦庵謹師傅。一語垂明敎。樑頹幾歲月。服膺無寸效。草廬林影隔晨窓。泉聲澈夜戶。此間無臥龍。誰復勤三顧。懷仙瞻望鶴駕峯。羣仙在洞府。月下仍羽人。臨風酌桂醑。揮手擧手謝塵事。揮門斷送迎。仙凡如隔世。雞犬白雲聲。雲社肯與鳥獸羣。居人可相友。結社共雲烟。祈田仍用酒。桃蹊紅霞蒸遠近。蹊徑繞溪頭。却愁花落去。多事逐波流。竹塢此君不可無。交契歲寒深。裁爲十二律。吹作鳳凰吟。漆園樹之豈徒然。椅桐我園裏。爰伐琴瑟時。峩洋在凈几。茶坂坂有忍冬草。采芼代茶飮。此外無長物。藤床與瓦枕。絶頂讀罷床頭書。時登堂後嶺。山川遠近光。樹木長短影。北澗北風雨雪霏。考槃應在澗。欲從嘆末由。吾心何敢慢。中溪水似瀼東西。中分爲二道。庶見白駒來。食我溪邊草。休庵小庵名以休。欲休塵事絶。四休心日休。百爲不須設。復用武夷精舍雜詠韻精舍四十九年非。東西南北客。結廬在雲山。膏肓入泉石。仁智堂堂名揭仁智。動靜看山水。所樂在何事。唯應尋闕里。隱求齋世事謾紛紜。林泉眞影響。隱求如欲獲。問渠何所長。止宿寮白駒永今朝。於焉宿衡宇。亦可供晨羞。田園有雞黍。石門塢石塢門誰設。常關歲月深。淸風時出入。明月許同心。觀善齋一自吾道衰。誰專函丈席。相觀有餘師。日用須功力。寒棲館卜築歲將淹。曾不費心力。夜與雲氣棲。泉聲寒四壁。晩對亭幽人偏愛山。早晩坐相對。日靜雲烟空。凌霄矗寒翠。鐵笛亭鐵笛聲如裂。吹來雲霧開。隨風洛浦去。和月九皋來。釣磯磯頭一絲風。潭影秋涵碧。臨淵豈羡魚。此樂人不識。茶竈春雲凝碧縷。仙興未渠央。飮罷空遺竈。泉聲帶月香。漁艇春雨孤蓬重。秋風短棹輕。月明波底影。魚躍水中聲。</text>
<title>次省吾堂 李介立。字大仲。進士。贈參判。 入詠</title>,<text>藏書樓藏書樓上頭。架揷三萬軸。道義昭日星。不爲蠧魚食。養蒙齋觀象山下泉。闢齋思果育。聖功不在他。以正無歧惑。賞蓮軒我懷無極翁。開軒有餘馥。風月浩無邊。胷襟正灑落。釣漁磯我心本無欲。寧有羡魚情。磯頭終日坐。風裊一絲輕。望山亭登臺望遠山。高低目杳杳。雲烟多變態。萬古靑未了。沒月亭鑿井渫可食。有源出不渴。沒來月在斯。萬川同一色。種菊塢築塢欲何爲。冀茂傲霜枝。誰嫌老圃淡。歲晩自葳蕤。栽藥圃爲圃莫言癡。丹荑帶雨肥。栽成勤採擷。人病正求醫。</text>
<title>[龜蒙雜詠]</title>,<text>復用雲谷雜詩韻登山高山可仰止。亦須登峻嶺。登臨旁日月。俛仰宇宙永。我懷正悠悠。思人不出耿。値風風從何處來。一聲號萬木。已看茅屋破。亦恐滄海覆。入麓行不迷。令人增愧恧。翫月月明無點埃。天容更淸肅。容光亦無私。華堂與蔀屋。翫此夜無眠。對影吾豈獨。謝客端居何所爲。閉門朝又夕。客從遠方來。情深不可極。歸去愼原陸。山林已昏黑。勞農晝茅宵索綯。民事不可緩。侵晨理荒穢。歸來夕露滿。代耕與食力。何勞較長短。講道老莊慕淸淨。仙釋墮杳冥。始知千里謬。只在一毫爭。苟未得聞道。吾心終不寧。懷人久抱離索憂。懷哉誰與遊。尙友千載上。我思終悠悠。開逕望三友。自嘆吾不猶。倦遊少年行樂處。某水與某丘。歲月已晼晩。百物皆閒愁。地偏心自遠。何必子長遊。修書白首已紛如。未透生死關。誰能發潛德。亦欲誅凶姦。莫學蠧書魚。埋頭文字間。宴坐出入無定鄕。病矣心所厭。欲靜坐亦馳。頂門誰下砭。善學不在他。居然收百念。下山登高必自卑。復下山之底。雲氣襲衣巾。溪聲戰石齒。自愛一室靜。何須論萬里。還家養眞衡茅下。花月度春秋。世事皆夢裏。名利等雲浮。歸來蒼山友。日暮且同憂。</text>
<title>次雪月堂題名韻 二首</title>,<text>題名留壁上。心畫見分明。雲雨人間手。炎凉浮世情。冠童兼老少。松月夜窓明。好同眞樂地。不學市交情。</text>
<title>次前人奠柏潭先生墓韻 二首</title>,<text>痛哭師門淚。音容杳莫通。當年一小子。今日白頭翁。死生初無二。人心有感通。誰呼長夜夢。難起醉眠翁。</text>
<title>次前人題二愛亭韻</title>,<text>兩美必相合。孤標植物中。幽人結雅賞。秋夏一亭風。隱逸巖崖側。香淸烟雨中。端宜君子愛。猶是古人風。</text>
<title>次前人韻 二首</title>,<text>百憂復千慮。畢竟欲何爲。飮酒有妙理。世人知不知。堪笑又堪悲。百歲勞營爲。與君終日醉。此餘何所知。</text>
<title>對雨寓興</title>,<text>炎序忽變凉。秋風久蕭瑟。况復霜霰深。百卉渾失色。獨有黃菊花。冐寒專晩節。盈把與誰饌。思君意靡歇。</text>
<title>失題</title>,<text>干戈歲月經。草木變衰榮。肯出無心語。常懷未盡情。人生長役役。世事謾營營。莫問何憂樂。竆民半苦生。又宦任昔曾經。還驚夢裏榮。感時仍下淚。對酒轉多情。戍卒悲關塞。腥塵暗海營。乾坤搔白首。身世欲無生。</text>
<title>同榜會元韻</title>,<text>辛酉同聯榜。今年又屬雞。天時驚屢換。人事苦難齊。邂逅情無盡。徘徊日已西。題詩留面目。不使夢魂迷。</text>
<title>挽柏潭先生</title>,<text>函丈久從容。平生景仰高。開懷無倦色。誘掖不辭勞。吾黨歸依重。斯文厄會遭。羣疑今滿腹。天地首空搔。</text>
<title>挽趙月川</title>,<text>道具三才後。人行萬化先。晦明應有待。開繼在斯賢。名世天雖定。生靈地或偏。吾東漸化遠。箕敎叙疇傳。伊洛風聲振。溪山日月懸。升堂聞唯一。函丈見參前。述業無他技。收功近裏專。簞瓢渾漫興。歲月任推遷。寶匣琴猶在。陽春曲未宣。平生行樂地。風月滿前川。</text>
<title>挽金松澗允明</title>,<text>難爲聯五璧。名籍比三蓮。得失人間事。乘除夢裏緣。武城焉用割。禁府號稱平。所業詩書敎。從遊文字賢。論文久歲月。英發自齠年。悵憶三淸洞。遭虞九死顚。行尋川上路。別意韻朱絃。空谷駒難縶。停雲愁自纏。俄看桑海變。痛切壑舟遷。萬化都無盡。同歸有後先。</text>
<title>挽謙菴柳 雲龍</title>,<text>有美生南紀。名高尺五天。盛年勤志學。中歲試官聯。奉檄非身屈。辭榮爲道全。承懽萊舞蹈。湛樂棣華翩。至感通天地。祥光動後前。庶幾無疾病。仁者壽高年。豈謂申休祐。俄驚二竪纏。晨昏違萬福。深愛及重泉。欲說平生事。難堪泣血漣。庚同仍結社。接袂共周旋。鶴寺艱危甚。廬江聚會連。淸和去年節。生死此時懸。俛仰皆陳迹。峩洋欲絶絃。典刑承幹蠱。門戶得顔賢。顧我昏無類。時蒙簡札傳。蓬心資警益。朽木倚雕鐫。踽踽將誰與。凉凉獨自憐。吁嗟無盡意。痛哭未忘虔。漠漠天登下。悠悠河水邊。悲歌不成曲。人世轉茫然。</text>
<title>題崔進士 雲海 壁上 江陵人</title>,<text>臨瀛公館鏡湖涯。客裏尋眞意若何。千樹海棠渾不省。夢中猶自咏梅花。</text>
<title>次迂川主人李 德弘 十松淸風韻</title>,<text>萬紫千紅彼一時。憐渠蒼翠澗邊遲。客來撫節盤桓處。一縷淸風鬂上吹。</text>
<title>朝天贈行 鄭士信。字子孚。號梅窓。</title>,<text>誦詩三百有斯人。季子觀周上國眞。遙想玉河淸照日。一陽初動萬方春。</text>
<title>題玄沙寺壁上</title>,<text>西林昔日可師房。白髮重來感慨長。寂寞高山人不見。獨憐明月夜蒼蒼。</text>
<title>壽席韻</title>,<text>罇酒相從寂寞濱。淸風明月座中賓。傍人莫作尋常看。疑是商山四皓人。</text>
<title>謝采惠竹種及百日紅</title>,<text>學圃年來百事癡。漫山桃李亂葳蕤。今朝得種淇園綠。君子光儀歲晩知。右竹誰道花無十日紅。百蓂開落向秋風。幽人得此爲庭實。不怕千林萬葉空。右百日紅</text>
<title>次金雪月 富倫 會話韻 二首</title>,<text>幽人自與世人疎。一室翛然四壁虛。今日偶成文酒會。聯床不問夜何如。滿山松月影扶疎。萬籟俱收夜靜虛。天借好便開一笑。此間心事又誰如。</text>
<title>次前人韻 二首</title>,<text>來叩松門月下窓。百年懷抱對靑釭。更須乘興山陰夜。孤棹回時雪滿江。乾坤納納一虛窓。安得山中酒滿缸。欲助詩豪胸海闊。長杠筆下湧濤江。</text>
<title>次前人韻 二首</title>,<text>一般淸意山中夜。萬里澄空片月明。深入醉鄕同夢罷。八仙應記此時情。是日會者八人不向塵埃長汩沒。好隨風月弄淸明。罇前一笑有餘樂。直把古詩論性情。</text>
<title>復用虛字韻。以謝雪月佳貺。</title>,<text>爲謝情親不我疎。顧吾眞率亦中虛。却將瓊玖輝山壁。欲報南金愧不如。</text>
<title>敬次退溪先生韻</title>,<text>昔年芳躅記烟鬟。安得淸風一往還。千里遊心身便在。浮生虛了百年閒。</text>
<title>次惟一齋金 彦璣 草堂韻十章</title>,<text>明月淸風屋數間。十年顔巷一瓢寒。傍花探理心常活。和露題詩墨未乾。天際斷雲浮碧落。門前流水對靑山。箇中無限騷人意。牛背斜陽一篴閒。一生天地屋三間。松桂空山鶴料寒。五柳門前鶯語滑。萬花軒外鳥聲乾。凉生枕席秋前樹。冷徹簾屛雪後山。料得一般淸意味。四時風月靜中閒。好崇基止綠蕪間。爲愛淸溪一帶寒。吟罷曉雲銀管濕。醉眠終日玉甁乾。是非憂樂眼前事。偃蹇崢嶸簷後山。載酒野人時訪我。一身從此未全閒。莫把浮名向此間。一身生計任淸寒。荒畦雨後花香襲。小塢風前竹露乾。黃閣朱厓天上事。白雲靑鶴眼前山。園林自古無人管。輸與幽人落得閒。一筇曾訪野雲間。行露欺人滿袖寒。田舍日長人事罕。水村烟淨雨痕乾。尋詩引屐陶三逕。快眼鉤簾謝疊山。歸臥弊廬如有得。鄙萌從此可能閒。合在林泉水月間。騷人由此對雲寒。夜香未盡烟猶在。朝日初昇霧漸乾。一室圖書神六合。千峯花雨夢三山。傍人莫道渾無事。早晩山中也未閒。得失紛紛天壤間。不須惆悵布衣寒。五車十載螢常照。一榻三冬雪未乾。塞上悲懽當任數。石中珠玉可藏山。功名自古爲身累。萬事無如一字閒。天地吾身方寸間。無營心似死灰寒。向陽竹牖虛生白。靑草池塘水不乾。宇宙一牎明日月。乾坤萬古好江山。騷人且可無偏着。觀物逍遙意自閒。安得廣居千萬間。草堂憔悴杜陵寒。簾疎夜夜風難庇。屋漏牀牀雨未乾。渴飮淸波洙泗水。樂飢薇蕨首陽山。君看列戟長安第。一閉朱門物獨閒。此生功業藝林間。愧殺人情世態寒。寡與自知心計拙。逢人還笑語言乾。可藏龍浦半江水。最愛西坡一點山。從此兩區風月好。僻村雲物更幽閒。</text>
<title>奉送貳城主 安夢尹。字商卿。後封順陽君。贈右議政府院君。 以善政。陞叙拜咸安郡守。將赴任。</title>,<text>三疊陽關誰作曲。二天離別此生涯。風謠每歎來何暮。朝政今成去後思。世事到頭難下手。人情極處敢言詩。臨行更酌淸江水。城外秋風送酒旗。</text>
<title>耆老會 與鄕人七十以上。會桃村。</title>,<text>七十八十又九十。去年今年至百年。樽俎杯盤隨野態。衣冠禮數出天然。冬寒已極陽初發。和氣融回樂事全。蒙叟幸添眞率會。可無風雅續遺編。</text>
<title>永慕樓 安參議堂號。山陰。</title>,<text>山陰之下有高樓。我友當年卜此丘。門外猶存三大柏。池中空纜一孤舟。衆村華額楣間映。鶴老淸篇壁上留。今日重來悲舊跡。溪楓獨似戊寅秋。</text>
<title>失題</title>,<text>天上星辰祝萬齡。人間歲月閱千庚。鳳笙龍管吹和氣。瑞日祥雲滿酒觥。四境風謠 逸。一堂懽樂響雷轟。逸 草土憂 逸。孤露餘生淚 逸。</text>
<title>敬次柏潭先生行視蓼村。作詩四十三句。</title>,<text>嗟潭之樂欲說難。盍往觀乎非一蹴。淵源河洛水悠悠。磅礴宇宙山矗矗。幽如處子秘深閨。屹若巨人氣容肅。丹霞映帶別一丘。翠靄鬱葱千章木。先生昔日薄言遊。竹杖芒鞋巾一幅。顧吾童子亦隨後。不許世人來相逐。坤靈愛寶應有待。峀雲動色吹虛谷。允矣肥遁君子所。可以療飢芝朮服。於焉游息得其地。幾多寒暑往而復。靜言終始已不忍。悉數平生且更僕。山川淑氣鍾斯人。洒落光風日新沭。陋巷簞瓢學聖賢。唐虞事業敷心腹。天淵得意妙鳶魚。詠賦歸來瞻彼麓。菟裘夙計費夢想。堂室經營竆析隩。居然一日我泉石。質諸古人心無恧。逍遙不是慕空虛。早晩非關友麋鹿。風乎舞雩誰與歸。卒歲盧峯吾不獨。喣書深得臭味眞。悅口何殊大鼎肉。四時佳興任平分。一氣循環誰秉軸。無邊風月草交翠。滿目烟霞蘿補屋。陶山况復照氷壺。春風時雨非私淑。弄月吟來有深趣。點雪洪爐能退伏。芰荷衣佩繽陸離。草木昭回光景郁。靜裏乾坤日月長。世間雲雨多翻覆。忘機魚鳥自相親。永矢寬薖獨寐宿。英華時復發成章。水上風行文繡縠。朱絃䟽越有遺音。濯以江漢秋陽曝。齊莊中正得性情。不喜浮誇供耳目。年來所樂亦何事。考槃皆言碩人築。堪嗟舟壑忽變遷。忍看蛛網罥書簏。寒生幽谷草不春。冷入空庭室無燠。山林不免斧斤侵。籬下誰知陶後菊。風聲猶在歲寒松。淸操想見冰霜竹。悲乎吾黨之不淑。痛矣斯民也無祿。遺篇幸得咳唾新。寫出寒潭寒翠撲。悲吟又向潭上路。杖屨遺躅流淸瀑。天時人事杳難測。休戚吉凶那可卜。瑤琴誰復理餘韻。一笛斜陽愁可掬。尙賴斯文有不忘。體物形聲於沕穆。高山流水舊蒼泱。岸芷汀蘭自芬馥。宮牆寧使沒蒿萊。術業終敎免沉陸。才華富貴総不關。誨語丁寧思爛熟。吾儒自古有正鵠。外慕終當戒類鶩。往在嘉靖丙辰四月日。先生行視蓼村。欲卜藏修。鄙 於時年未弱冠。蓋以童子從先生。乃卜地於潭上崖谷間。倘佯終日。歸來後。月餘。作詩以寄示之。而今倏焉三十五載矣。惜乎。楹夢遽罷。今雖復欲承謦欬於雲潭之上。其可得乎。尙幸遺篇不逸。今乃得見於巾箱中。辭意洋洋。如在左右也。伏讀悲哽。口不能聲。手不忍釋者。累日也。乃敢僭率謹追其韻。以附遺事之後。蓋敬奉當年求和之敎。而咨嗟詠歎之餘。有不能自已者也。嗚呼痛哉。</text>
<title>挽金北厓 圻○二首○此詩。始得於刊出之後。故追錄於七言詩下。</title>,<text>世上奇男子。人間 逸 丈夫。聲名難竝立。心事不相求。卜築淸溪曲。行吟洛水流。從今便陳迹。吾黨恨難休。山林眞樂地。卒歲可優游。富貴豈吾分。飽安非所求。閒情雲共遠。詩思水同流。回首羊腸路。如今死則休。</text>
<title>挽章[鄭寒岡逑]</title>,<text>德義風流兩不頗。廟堂端合贊賡歌。淸齋高臥專吾樂。得失從來較孰多。一挹淸芬四十年。心存愛慕豈忘旃。會逢稀濶尋常恨。從此音容隔九泉。</text>
<title>挽章[鄭愚伏經世]</title>,<text>梅花標格鶴形容。古井波恬不起風。蹔與鵷鸞供卯酉。好隨鴻鵠謝樊籠。紛紜世事三緘口。淡薄生涯一畝宮。今日此人那可得。舊僚空有淚傾涷。</text>
<title>挽章[蒼石李埈]</title>,<text>白璧爲姿止水心。柏門眞訣受金針。世間軒冕忘情久。壺裏風烟得趣深。運値龍蛇傷絶筆。人亡鸞鶴孰翻琴。鑑源淸勝過從地。忍見秋雲鎖古林。不戀浮名不慽貧。高風林下豈無人。多情自幸膠投漆。雅操常欽鏡拭塵。篤學未嘗欺暗室。抱才終恨負明辰。尙餘池上淸秋月。寫得當年面目眞。</text>
<title>挽章[延陵]</title>,<text>耆德南中盡。風流洛社荒。林居州載遠。遺語兩聯忙。引分公何恨。孤恩我自傷。魂遊筆在手。忠悃寫天章。惻惻哀人事。茫茫問彼蒼。球琳不終售。嘉穀苦偏霜。七十非無壽。中承士望張。猶稱未滿德。行路涕滂滂。</text>
<title>挽章[朴承]</title>,<text>聞世眞儒出。仙風逈絶倫。金門桂籍日。翰苑玉堂春。珥筆明褒貶。封囊聳搢紳。薇垣論議正。烏府紀綱新。流急身先退居間志益伸。爭知愛林壑。誰信抱經綸。洒落胷襟次。淸高寂寞濱。行餘因學道。樂處自安貧。嶺外挺孤節。斗南惟一人。少微寒斂彩。至德喪無鄰。朝著推先輩。春坊忝後塵。哀詞不忍寫。衰淚濕衣巾。</text>
<title>挽章[李尙毅]</title>,<text>東南間氣出風塵。林下如今見一人。爲政在家惟孝友。逃名無地守玄眞。兩朝恩眷勤徵召。半世行藏自貴珍。手帖分明猶在篋。屋樑寒月獨傷神。</text>
<title>挽章[韓孝純]</title>,<text>兩朝高步一賢臣。擺脫功名三十春。館閣豈曾忘學士。江山猶自護閑人。南州耆舊添嘉傳。北闕風雲隔後塵。八字得聞乘化語。緘辭千里倍傷神。玉雪襟期席上珍。早持狐筆入楓宸。靑春長價經綸地。白髮孤蹤寂寞濱。閉戶一生談古聖。臨終八字警愚民。迢迢嶺海難憑哭。感淚淫淫濕盡巾。</text>
<title>挽章[柳根]</title>,<text>耆老多零落。公今又至斯。靑雲最宦達。白髮晩棲遲。七十九如夢。聖賢書是師。過房能有續。餘慶定無期。</text>
<title>挽章[朴東善]</title>,<text>囂然樂道臥雲霞。曾向丹墀裂白麻。一鑑池塘看活水。數行松檜閱年華。澹臺肯至子游室。李及頻尋和靖家。南極少微俱晦彩。空將老淚洒天涯。</text>
<title>挽章[參判李民宬]</title>,<text>昔我先君子。從游老柏翁。晨於先輩熟。謂有古人風。臺館淸時選。聲名亞長崇。丘園敦履素。軒冕付苓通。誰敢虛舟怒。人非鶡冠聾。靜恬資近道。淸約務持躳。學有淵源自。容符德氣充。平生疵點少。高朗令名終。猶子精誠篤。居喪禮意隆。凄風起素慢。斜月映寒空。玉樹佳城閉。嚴霜曠野中。分明纊息語。千載繼陶公。</text>
<title>挽章[承旨李彦英]</title>,<text>鑾坡玉署擅名聲。烏府薇垣煥寵榮。宦海早知恬退勇。林泉自樂靜居貞。孤吟白雪何人和。一枕黃梁太夢驚。癸桂辛蓮前後分。不堪題挽涕沾纓。</text>
<title>挽章[尹孝全]</title>,<text>山林信美古來空。勇退優游始見公。芸閣鑾坡如夢裏。丹崖綠水宛壺中。讀書玩理頤年老。乘化歸全達數竆。無似忝交詩禮子。哀章題寄洛江東。</text>
<title>挽章[高用厚]</title>,<text>早辭榮宦老雲林。孤鶴由來物外心。平日所爲賢者事。淸風堪作鄙夫箴。偸閒每願瞻眉宇。乘化寧知隔古今。從此襄陽無耆舊。寒山落葉助沾襟。</text>
<title>挽章[金涌]</title>,<text>圭璋令質本晶明。閉戶看書業更精。早歷淸班名煥赫。終藏晦谷迹幽貞。襟懷洒洒塵何累。齒德高高爵自輕。莫道傳家無長物。留題一句有餘馨。</text>
<title>挽章[金允安]</title>,<text>吾府多豪傑。佳丘最里仁。英才應侃侃。善誘亦諄諄。豈啻雞中鶴。由來席上珍。春風方氣槩。雪月是精神。不顧功名法。那安翰墨身。鵬程摶可遠。蠖屈久還伸。狐筆誅誰骨。騘班竦幾人。薇垣曾正笏。玉署更垂紳。遂厭紛華地。猶耽寂寞濱。小塘源有活。一室淨無塵。杖策行三逕。巡簷岸一巾。圖書堪自樂。松菊不全貧。君子花香淡。賢人酒味醇。一心唯敬義。萬事只君親。醉裏天和暢。吟中古氣淳。端居恥役役。燕坐學申申。寶匣千年鏡。方爐百鍊銀。龜藏堅素節。螟子擁朱輪。浩蕩專城讌。繁華綺席珍。賓朋常滿座。馹騎更塡闉。八袠彌康寧。三尊孰比倫。老星光忽晦。妖歲痛何垠。乘化從容盡。臨終定力新。容衣䨥入地。龍釰兩歸津。白髮悲諸弟。丹㫌泣比鄰。少年曾獲幸。中歲又連姻。秋壑楓如錦。春溪草似茵。哦詩當見和。對酒共傾頻。舊事還如夢。玆懽只隔晨。當年四十誄。無愧示千春。</text>
<title>挽章[金中淸]</title>,<text>晦谷先生掩谷門。鑑源亭上鑑心源。十年功業韋三絶。半世官銜雲一痕。玩理幾曾摹太極。行仁時復繹羣言。整襟乘化由眞積。事畢方知道益尊。</text>
<title>挽章[任屹]</title>,<text>美玉精金純粹人。沈潛聖學泝關閩。淵源遠紹周程緖。正脉終全鄒魯眞。垂敎一時能化導。立言千載可經綸。騎箕忽罷楹間夢。天地茫茫淚滿巾。鑑源亭上老胎仙。玉澗靑苔飮啄潔。翩然忽入絳霄雲。秋暮空山惟有月。</text>
<title>挽章[震峯權宏]</title>,<text>紛紛南北路多歧。一向工程老不差。廚下簞瓢空有樂。卷中賢聖對無邪。摳衣昔日占堂鱓。易簀今年哭歲蛇。天欲使斯文又喪。遺編零落舊烟霞。</text>
<title>書中。寄謝琴子開採送菊叢。</title>,<text>老病年來百事慵。看花只得興先濃。殷勤採送仙園種。霜下開時一笑同。</text>
<title>鑑源亭呼韻。醉贈琴子開。</title>,<text>有客遠方來。好懷今日開。坐談雜今古。更進酒一盃。</text>
<title>答權進士彦晦[栢潭先生]</title>,<text>病眼方揮血淚時。故園回首路遙歧。世紛不耐深纏縛。人事那堪忽改移。風裡雲鴻飄隻影。春前荊樹落殘枝。賴君千里吟相贈。惹却愁魂日夜馳。</text>
<title>追次</title>,<text>句裡佳期指點頻。相逢何日接光塵。野堂風月空添夢。客路山河幾愴神。關透鬼人功最近。途分生死見尤親。自慚病學渾無補。皓首悠悠逐搢紳。</text>
<title>寄權彦晦時往寧海。將歷遊諸勝。</title>,<text>一別音容隔海頭。匹驢何處作仙遊。紅霞島嶼晨光裊。白玉樓臺雪影浮。詩眼脫塵超汗漫。醉歌和月落滄洲。歸來擬覷奚囊富。滿袖驪珠奪兩眸。右叙別鰲頂高臺縱目遐。望竆東海更東涯。鵬翎礙日雲垂浪。鯨鬣掀風嶽聳波。孫綽豪吟增爽朗。木華文藻極包羅。乘酣好踏鳴沙路。霽月澄明趁馬斜。右觀魚臺慘目銅駝御路荒。東都遺跡正堪傷。一千歲月傳家遠。五十君王歷世長。廢郭烟霞留怨鶴。故宮禾黍駐斜陽。知君大手凌斑左。不數崔翁拙筆揚。右慶州</text>
<title>庚辰除夜。金佐郞希玉，權內翰彦晦相會闕內唱酬韻。</title>,<text>赴壑長蛇政可驚。鏡中霜鬢白千莖。江南忽報春消息。千里田園幾箇情。</text>
<title>題寄權彦晦鑑源亭</title>,<text>手斲松崖敞野堂。帶楹規作小池塘。虛涵脫匣圓輪滿。活引縈雲玉派長。日月精華渾不染。乾坤本體浩無疆。觀書警句垂明訓。熏沐如承謦欬傍。</text>
<title>次權彦晦山亭韻[權松巖 好文]</title>,<text>林丘窈窕可人居。綠水靑山計不疎。客到叫風和靖鶴。身閑釣月呂望魚。蒼巖作礪磨龍劒。黃卷爲棲任蠧書。一點凡塵侵不得。洒然生白室淸虛。一曲佳丘可隱居。寒棲松月俗緣疎。洞天晩放西湖鶴。池水要看北海魚。蘭塢飮香千日酒。桂牕詳味十年書。乍凭危欄風生腋。宛躡眞人步太虛。山齋頗似我松巖。洒落風懷早出凡。桃李原頭紅未綻。烟霞洞口翠重緘。藏修黃卷猶千軸。妙會丹經亦一凾。仙境定應塵事斷。莫將塵事汚靑杉。</text>
<title>贈權晦谷[鄭淸風 允穆]</title>,<text>擧世皆歸濁。惟君獨守淸。能全晩年節。自保歲寒貞。松竹爲知己。梅荷作弟兄。羲皇卽此地。霽月枕邊明。</text>
<title>題鑑源亭壁[朴 春亨]</title>,<text>瀟洒林亭枕澗阿。餘春光景老烟霞。花粧谷口紅迷岸。柳拂堤頭綠染沙。檻影倒池魚入席。窓陰籠樹鳥投紗。若非錦里先生宅。定是西湖處士家。</text>
<title>過權執義新亭吟[鄭鋤歸子 允諧]</title>,<text>溪山何處可安身。風雨乾坤揔是塵。最愛佳丘村一面。數椽精舍合幽人。</text>
