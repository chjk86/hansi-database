<title>效古詩體。思親朋。二首</title>,<text>昔我往矣。雨雪霏霏。今我來思。楊柳依依。日月其邁。鴻鴈于飛。田園將蕪。曷不懷歸。汎彼虗舟。亦泛河陽。我思故人。在水一方。停雲靄靄。路阻且長。願將餘日。從子徜徉。</text>
<title>到華城店舍。和陶詩。四首</title>,<text>出自南城。細雨崇朝。驅馬悠悠。倐過坰郊。殘日下嶺。陰雲蔽霄。壠麥靑靑。有茁其苗。挹彼淸漪。可嗽可濯。落花啼鳥。輸我幽矚。行色遅遅。惟信馬足。春服旣成。物與同樂。盈盈潭水。視以淸沂。昔人已遠。吾誰與歸。薄言逍遙。策馬指麾。山川繚繞。勢若奔追。平生守拙。不出吾廬。隨分飮啄。亦自晏如。四壁圖書。有時提壺。恨無良朋。誰能起余。</text>
<title>效陶詩體。偶成一章。</title>,<text>積雪書齋。歲聿其暮。庶績咸煕。三餘虗度。有志未就。夙宵憂懼。出門無適。誰與良晤。擧世滔滔。惟利是務。科宦誤人。昏夜馳騖。世道寒心。茫然四顧。不如賦歸。敎子灌圃。</text>
<title>短歌行</title>,<text>冉冉樓月。皎皎庭雪。鶴鳴在陰。雞棲于榤。我有旨酒。我有嘉䔩。恨無良朋。用慰幽獨。亭亭者栢。在彼中庭。得全晩節。獨也靑靑。芝蘭雖榮。奈此歲寒。相對偃蹇。不厭看看。谷鳥翔集。求友嚶嚶。或繞新巢。或尋舊營。矧伊人矣。乃不如禽。援琴欲彈。世無知音。惟有殘燈。可以繼日。塵編堆案。是我長物。出門多歧。靡所展步。南山虎嘯。漢水鮫怒。四顧茫然。行路亦艱。歸讀吚唔。身心所安。今我不樂。人壽幾何。願君停杯。聽此短歌。</text>
<title>丙戌菊月下澣夜 四首</title>,<text>皎月來何遅。遠暈生東嶺。詩朋忽敲扉。談笑秋夜永。夜永意無窮。起剪孤燈。烟漲九街昏。霜落千山肅。近借菊數盆。繞我終南屋。卧聽鴈聲酸。稍爾慰幽獨。小園歇芳菲。霜風吹日夕。可憐蒲柳姿。逢秋衰謝極。寄語諸少年。敢恃頭長黑。長嘯歌有思。感懷豈因秋。煖酒禦輕寒。細霞杯中浮。且盡今宵歡。不知明日憂。</text>
<title>金舜之漁竿 二首</title>,<text>白鷗相伴遵渚。明月多情印溪。不分秋冬春夏。渾忘南北東西。風前三聲遠笛。月下一帶平沙。竹竿斜日釣叟。杏花何處酒家。</text>
<title>占淸消寒</title>,<text>燈華半壁書冷。柯影空庭月斜。韻客先歸深巷。遠雞初唱誰家。</text>
<title>戊辰正月守申夜</title>,<text>逢春人坐小屋。卜夜客從何村。無酒剩取三爵。有詩空吟六言。</text>
<title>上元</title>,<text>犬吠柴門誰過。鳥啼谷樹自遷。上元明月猶在。今夜殘燈獨眠。</text>
<title>霽後秋月</title>,<text>晩炎欲退林閣。秋雨新過洛城。一帶河流耿。半庭月色明明。</text>
<title>七夕。次靑蓮。</title>,<text>樓鍾淸。河漢明。鵲橋應夜渡。梧井已秋驚。借問誰家乞巧女。持針向月偏多情。</text>
<title>戊辰正月守申夜。效古人體。以爲永夕之娛。</title>,<text>雪欲飛。夜將歸。向暖鴻遵渚。驚寒犬吠扉。茫茫回首乾坤大。四十無聞一布衣。</text>
<title>文山八景 江南體○八首</title>,<text>山寺曉鍾羣動息。秋夜客懷難。遠響何來醒我耳。白雲飛盡月斜欄。疑是坐長安。坪村暮烟林漠漠。暝色鎖前坪。隱隱遊仙呼可語。半空笙鶴若聞聲。搖曳遠村橫。鞍峴落照朝復夕。冉冉奈他何。天地亦無恒午晷。魯陽多事謾揮戈。回首一高歌。鷹峰霽月收暮靄。輝暎在東山。洗出氷輪掛高處。澄淸不許一塵班。如見故人顔。九鳳殘雪強半水。那忍谷風吹。經歲陰凝今始軟。春心漏洩爾先知。消盡未多時。雙嶺驟雨雲潑墨。轉眄失雙尖。誰激江河千萬丈。飛空直下欲摧檐。風急聽衣沾。三巖賞花穿錦繡。紅綠映人衣。滿眼春光都管領。杜鵑啼罷晩風微。林下咏而歸。柳川觀稼川上望。滿水夜俱長。一色黃雲秋欲晩。老農塲築此時忙。雞酒樂年康。</text>
<title>效古人體。作迎春風二闋。庚申</title>,<text>星河轉孤燈明。坐久不成寐。擁衾寒床百感生。今歲歸新歲來。屠蘇酒又一杯。夜寂寞雞聲三四作。居然春心滿北郭。門掩三更羣籟靜。嗒然還似逃空。昔人一去去無蹤。滿城絲管依舊入春風。推枕暗傷時物變。長歌援我枯桐。獨憐梅樹古龕中。數花經臘蕭灑點疎叢。</text>
<title>作思故人二闋。贈洪友伯應。</title>,<text>春到庭柯臘雪殘。故人時接夢魂間。延佇西風悵回首。在長安對榻。久違書幌靜。盍簪虗負夜燈寒。多少憶君。無限意依闌干。手捲疎簾暮上鉤。多情新月照高樓。鳴鶴一聲何處是。思悠悠開閤。梅花猶舊面。臨橋雲樹尙離愁。憐我無成。三歎息歲如流。</text>
<title>曉坐偶吟</title>,<text>牢睡禪窓曉。山深萬籟空。忽驚鍾一響。起坐月明中。</text>
<title>贈佛智庵誼亨上人</title>,<text>歷見武陵瀑。歸逢佛智僧。眉間淸秀氣。經誦遍華楞。</text>
<title>夜宿村舍。朝更登舟。</title>,<text>滿天風雨裏。頃刻畫圖虗。獨有涪江老。無心坐自如。</text>
<title>寄鐵瓮衙客</title>,<text>疎雨尋前約。舟過照海亭。故人風不出。惆悵步虗汀。</text>
<title>途中雜詠 二首</title>,<text>十里一長亭。五里一短亭。長亭與短亭。爲誰立亭亭。其二西氓多食力。辛苦正堪憐。並駕耕牛二。山腰半是田。</text>
<title>泛六勝池。拈韻賦所見。萬景庵。</title>,<text>仰看千仞壁。今日爲誰來。勝地逢良友。催呼酒一杯。</text>
<title>驢背口占</title>,<text>策蹇石倉路。輕風徐拂顔。遠嵐浮翠黛。云是妙香山。</text>
<title>旅店卽事</title>,<text>曉月天如水。淸明一氣新。呼兒催秣馬。前程已行人。</text>
<title>溫水</title>,<text>浴罷溫泉水。百年淸我身。願言移此井。洗滌日新新。</text>
<title>暮訪無盡臺</title>,<text>踏月黃昏立。江聲隔岸聞。依微蒼壁外。眞面露三分。</text>
<title>路歧送別</title>,<text>今夜花開月。明朝㮚峙雲。可憐分路悵。千里幾思君。</text>
<title>馬上口占</title>,<text>大霧籠大野。迷茫欲波濤。下馬何村店。魯城有春醪。</text>
<title>登高望京</title>,<text>行登南太嶺。北望畵圖開。三角文明氣。當前直射來。</text>
<title>海倉浦觀獵 二首○並小序</title>,<text>余在朗衙之竹梧亭。時値空官。孤坐無聊。適羅友在座。盛言漁獵之美。聊爲破寂。卜日期遊。有故而未果。退以八月初四日。是日也。雲陰未解。雨意尙多。晨起束裝。平朝出浦口。一行並五六人。聯鑣於海倉。郡吏三四人亦隨。盖取上下同樂之意也。向晩登舟。時早潮初落。可以放舟。隨流而下。任其所如。或命妓唱歌。令優奏樂。皆可聽也。盡日沿洄。回船復路。正逢風勢之不佳。掛帆逆浪。舟搖如簸。人不得按住。相與携入篷窓。促膝圍坐。流汗浹背。如坐土室。然行行止渡頭下碇。夕飯新熟。漁人擧網。得巨細略干鱗。因斫鱠。連傾數杯醪。艄工奏潮已退矣。待夜潮之復至。可以進船。偕同行水宿。初月西沈。淸飈爽懷。滿天星斗。輝映波底。亦足叙暢。夜久洗盞更酌。相枕藉乎舟中。少焉村燈漸疎。漁火盡散。向曙雨注。竟朝不收。不得已移泊江口浦。入一村舍。曬衣納凉。飯後歸次。是遊雖欠無月。妓樂俱載。魚肉畢陳。雨亦不爲無助。則苦樂相半。足可備異日之一故事。拈韻各賦。歸以成軸。時癸酉八月之六日。八月海倉浦。汎舟潮上時。布衣有奇事。前導兩三姬。其二極浦鷗爲伴。浮沈任性靈。西風雙笛響。寥亮正堪聽。</text>
<title>遇風水宿</title>,<text>遠燈都市浦。宿霧朗州城。良會終宵穩。誰知枕籍情。</text>
<title>發龍仁店</title>,<text>早發龍仁店。疎星欲曙天。行行山路轉。宿霧散如烟。</text>
<title>范谷</title>,<text>曲曲山逾峻。深深路轉斜。田間一犬吠。知是有人家。</text>
<title>長楊驛</title>,<text>夜宿長楊驛。殘燈伴客愁。計程行八十。明日到淸州。</text>
<title>到性潭。拜丈席。</title>,<text>山川皆秀麗。地亦得人尊。茆屋先生坐。恭瞻道所存。</text>
<title>華陽洞巖棲齋</title>,<text>蒼壁當前立。層層欲揷天。有聲來九曲。穿石作飛泉。</text>
<title>敬次壁上尤翁先生韻</title>,<text>泠然懷却爽。如坐武夷間。欲遡源頭處。喧騰不可攀。</text>
<title>訪尤翁草堂有感</title>,<text>昔日絃歌地。空然一草堂。殘編留手澤。過客獨彷徨。</text>
<title>壬戌首夏。作湖西行。路中偶吟。</title>,<text>雨後銅江濶。塵衿却爽然。直通楊杏浦。快帆若登天。</text>
<title>途中謾吟</title>,<text>山水南州路。周行近一千。離家今幾日。歸夢北堂前。</text>
<title>散步</title>,<text>步出草堂外。秋宵月滿庭。池邊看水影。槐樹倒垂靑。</text>
<title>北寺賞桃</title>,<text>此行非爲桃。逢友有溪石。歸步一何忙。前山俄雨色。</text>
<title>夜雨拈朱詩</title>,<text>商飈送旅鴈。乙乙如相迎。嶺表多秋夢。憑君欲寄聲。</text>
<title>重陽後四日。月色微明。使協侄拈韻。</title>,<text>夜檐滴翠微。我屋終南在。萬木秋聲多。不煩童子對。</text>
<title>雙檜亭偶吟</title>,<text>開戶秋聲裏。蕭然坐水雲。淸明看夜氣。存養儼天君。</text>
<title>雨後卽事</title>,<text>時雨細如霧。濛濛沾我衣。平林朝有潤。紅紫正芳菲。</text>
<title>南行途中 河東去時</title>,<text>落日銅湖渡。平沙雨後泥。行隨微月色。旅店栗津西。</text>
<title>曉坐</title>,<text>夜久霎成眠。心知雨未歇。忽驚燈滅時。生白南窓月。</text>
<title>雙溪寺。話老僧。</title>,<text>多少遊觀處。休筇問老僧。苟能眞境逼。何患苦登登。</text>
<title>馬蹄巖</title>,<text>境絶多靈異。居僧不盡言。如何堅石上。留得馬蹄痕。</text>
<title>洗耳巖 孤雲筆云</title>,<text>洗耳巖前水。巢翁去後聲。孤雲奚取義。非是好高名。</text>
<title>次林石州板上韻</title>,<text>滿山紅葉裏。白衲不勝秋。迎客登樓望。茫茫海外舟。</text>
<title>修道庵</title>,<text>桑門臨海逈。楓樹得霜新。靜極宜修道。庵中亦有人。</text>
<title>兜率庵</title>,<text>絶頂平如掌。誅茅昔有庵。我來餘古址。怊悵對奇巖。</text>
<title>出洞偶吟</title>,<text>滿山冬栢樹。紅綠間楓林。晩出長春洞。停驂遠客心。</text>
<title>松明亭。次朱天使韻。</title>,<text>池亭林日晩。過客挹奇芬。歇馬松風下。悠然見白雲。</text>
<title>夕坐卽事</title>,<text>天行一何健。日月不知勞。人惜閒中老。朝朝鑷髩毛。</text>
<title>戊辰春。偶吟述懷。</title>,<text>老年愁遠別。關北有征人。可耐今宵月。空山又立春。</text>
<title>上元夜。獨坐無聊。用淸亭寄示韻。叙懷。</title>,<text>老農向余語。看月驗年豐。未識何邊厚。登高遠望東。</text>
<title>東湖舟中 五首</title>,<text>出門胷海濶。終日不知勞。慣是舟中宿。篙師喚作曹。其二日暮投江店。覊懷欝未開。徘徊垂柳下。明月爲誰來。其三船火江天靜。柴門夜尙開。村娥羣汲水。乘月戴盆回。其四童雞知曙唱。微咽不成聲。猶撼行人枕。呼兒問水程。其五戴盤遵渚下。問是賣餻婆。笑爾來何遠。舟人嗜酒多。</text>
<title>觀稼樓。拈韻共賦。</title>,<text>歲暮斯遊最。疎燈夜不寒。興酣須枕藉。何必整衣冠。</text>
<title>送仲弟赴北關 二首○戊午五月</title>,<text>履險經三嶺。觀風入四郡。龍庭應不遠。停馬問胡運。其二莫道征邊苦。男兒一壯遊。戍樓明月夜。羌笛夢中秋。</text>
<title>別昭陽亭 癸未</title>,<text>一別昭陽去。重來問幾時。箇中無限景。留與白鷗知。</text>
<title>發楸行。乘舟冰湖。春水方盛。口吟一絶。</title>,<text>西湖春水盛。孤帆杳茫濱。我亦忘機客。沙鷗與共親。</text>
<title>曉發踰月川峴。落月斜照。溪水方盛。寂無人蹤。不勝恐怖。口占一絶。</title>,<text>秣馬雞三唱。行隨流水聲。多情惟有月。相伴照前程。</text>
<title>夜吟一絶</title>,<text>樺檐微有響。細雨夜三更。愛此凉風至。沉吟夢不成。</text>
<title>和金査丈禁中新晴韻</title>,<text>禁苑新晴夜。風來獨鶴淸。爾鳴雖在遠。天上亦聞聲。</text>
<title>夜坐見月</title>,<text>鳥啼花自落。孤坐暝鍾撞。惟有多情月。明添霽後窓。</text>
<title>曉吟叙懷</title>,<text>空欄梧葉墜。秋氣夜偏生。頃刻炎凉變。從他識世情。</text>
<title>初月</title>,<text>纖纖上弦月。猶可替孤燈。正値新凉夜。渾忘晩暑蒸。</text>
<title>秋聲</title>,<text>虫響千林曉。砧聲萬戶秋。光陰催短髮。悲歎更誰尤。</text>
<title>夜吟一絶。呈金丈。</title>,<text>好月歸何處。繁星擅小明。遙憐林里夜。客枕草堂情。</text>
<title>薪谷。別主人丈。</title>,<text>乍逢旋又別。江閣悵今朝。縱有無窮意。舟人報上潮。</text>
<title>泰仁披香亭。次佔畢翁韻。</title>,<text>斯亭南下最。從古蓋云云。坐久添奇景。潭空影白雲。</text>
<title>七月十七夜月偶吟</title>,<text>坐久生秋意。蒼凉月一軒。頹垣極愁殺。前夜雨翻盆。</text>
<title>賦所見 七首</title>,<text>未赴三田渡。移舟泊水村。夕風吹面急。飯熟正黃昏。其二轉過松坡鎭。朝炊一椀高。上灘齊用力。舟子爾應勞。其三世路無心久。翁年已白鬚。乘桴浮海意。吾亦聖人徒。其四多少江湖趣。從來識者稀。未逢蓑笠叟。叩枻與誰歸。其五垂柳藏村巷。眠鷗傍釣磯。此行皆適意。觀水坐忘機。其六齕草黃牛立。耕餘爾自閒。營營珂馬客。林下不知還。其七晩借西風力。輕檣直掛帆。急灘皆過境。斗峽入遙瞻。</text>
<title>途聞笛聲。歎二盲竪。</title>,<text>驅馬夕陽路。遠聞雙笛橫。盲童飢不食。吹作乞憐聲。</text>
<title>檀君臺</title>,<text>神檀樹下厥初生。人去千年一窟橫。劒嶽旗峰多少蹟。有誰親見說分明。</text>
<title>歸路復游浿上</title>,<text>疋馬行裝一月還。關西踏盡好江山。最憐全幅金陵畫。餘意猶多浿水灣。</text>
<title>憶永橋 沈進士斗永</title>,<text>輕風麗日綠陰隅。黃鳥聲中獨倚壺。吾友永橋何處在。遠山無語大江孤。</text>
<title>憶菱山丈 黃正言基天</title>,<text>歷辭城外極悤悤。眉上惟憂在目中。竟失吾亭朋會約。紅桃樹下詠春風。</text>
<title>馬上賦所見</title>,<text>巖花細墜馬蹄前。雨後泉聲出朴淵。文酒客中誰與共。夕陽回首漢陽天。</text>
<title>箕子墓 二首</title>,<text>七星門外樹蒼蒼。堂斧巋然繞曲墻。過客彷徨不能去。千年地是聖人藏。壙樂聲中退島夷。改封當日事堪悲。後人不敢泯其跡。龜背猶纏舊折碑。</text>
<title>自肅寧舘。作妙香路。過鐵瓮。邂逅趙雅 龜錫。遂與之登東㙜。泛六勝池。拈韻賦元帥臺景。</title>,<text>晩照明沙散綺羅。大池搖漾半開荷。縈回曲曲渾如織。緯是羣山經是河。</text>
<title>鳳溪逢韻僧</title>,<text>征驂踏雪渡前溪。韻釋相逢日已西。今夜詩樽如有約。何須飛錫訪林棲。</text>
<title>瞻拜先祖碑閣</title>,<text>碑閣巋然兩祖名。我來今日積年誠。居人休說多靈異。正直平生莫與爭。</text>
<title>別舍弟</title>,<text>牒訴公庭日夕喧。旅燈無暇對詩樽。遙憐沙鳥分飛路。惆悵江聲欲斷魂。</text>
<title>贈沛西崔叟</title>,<text>永橋過後始知君。癯鶴雲霄逈不羣。偶我淹留完下舘。雨中筇屐亦辛勤。</text>
<title>奉和鶴亭。寄示韻。</title>,<text>於君曾有榜中緣。春雨瓊林共賞蓮。今日舟遊爲誰故。豐顔無改十年前。</text>
<title>遇風水宿 二首</title>,<text>晩潮初落逗舟行。飯熟篷窓下碇聲。最是黃昏疎雨後。滿天星斗倒江明。爲言辛苦已經過。措大風流此夜多。滿江漁火如星散。網取銀鱗問幾何。</text>
<title>向晩乘潮舟行</title>,<text>雙笛飄颻一席風。白鷗飛去海天空。暮年爲惜春光老。聊與諸君取醉同。</text>
<title>携伴至對月樓。拈船字。</title>,<text>歸來憑檻似乘船。夜色蒼凉雨後天。餘興不妨侵曉罷。官樽月上凈無烟。</text>
<title>登舟望江樓有感</title>,<text>立馬西風古渡頭。江聲猶似去年流。園楓岸菊依依在。夕照孤亭又一秋。</text>
<title>訪龜湍隱居</title>,<text>柴門境僻少人行。一室圖書道趣生。向我殷勤多勸勉。盈盈杯酒酌深情。</text>
<title>自蜈蚣倉。轉向淸州。</title>,<text>三忠祠下吊英魂。殉國當年不顧身。行到鎭營尋舊蹟。至今柱上劒痕存。</text>
<title>到性潭。拜丈席。二首</title>,<text>氷壺秋月淨無埃。道貌雍容有自來。野服蕭然寒士㨾。緇帷深處講筵開。是祖家中有是孫。華陽遺緖性潭門。四方遊學多君子。侍坐經床師道尊。</text>
<title>蘇堤。訪宋先生古宅有感。</title>,<text>先生去後但亭臺。曠感遺風獨自來。多少傷心秋色裏。滿庭杞菊爲誰開。</text>
<title>入宋村。見雙淸堂母夫人柳氏㫌閭。</title>,<text>前朝貞節至今尊。丹楔生光柳氏門。下馬恭瞻猶起敬。夫人况復有賢孫。</text>
<title>同春舊宅</title>,<text>春翁舊宅寂無人。落葉聲中獨閉門。數百年前絃誦地。可憐惟有一孱孫。</text>
<title>性潭</title>,<text>誰把性潭一曲淸。取諸深義在玆名。鳧鷖亦浴先生化。日暖波心出沒輕。</text>
<title>講太極圖說</title>,<text>萬物分殊理則同。推明羲易有濂翁。從知太極無形體。妙在陰陽一圈中。</text>
<title>辭丈席</title>,<text>再拜函筵悵意多。先生臨別贈維何。丁寧敎戒無他語。爲學孜孜莫放過。</text>
<title>己未首夏。湖西途中。</title>,<text>綠樹陰陰一望長。數聲黃鳥又斜陽。亭亭木偶如人立。問汝何官守路傍。</text>
<title>宗晦祠 二首</title>,<text>山河間氣晦翁眞。狀在丹靑幸見親。野服緇巾端拱立。渾然自是一團春。夫子至今有光。紫陽心法又華陽。可憐一體宗師地。留作千年俎豆鄕。</text>
<title>南澗精舍</title>,<text>白石參差抱澗流。先生杖屨晩年遊。後人欲寓羹墻慕。粧點遺墟起小樓。</text>
<title>謁萬東廟</title>,<text>吾東偏荷大明恩。再造當年不可諼。邈矣王春今寂寞。子規聲裏月黃昏。</text>
<title>渡荊江</title>,<text>岸抱淸江江抱岸。天光樹色鏡中看。渡頭風靜梢工睡。惟見孤舟盡日閒。</text>
<title>到葛峴。逢驟雨。</title>,<text>山路無人村亦稀。狂風驅雨疾如飛。霎時注下難回避。直怕身邊盡濕衣。</text>
<title>發鄕廬馬上口號</title>,<text>柘陰初轉麥抽芽。布糓聲中山更幽。物色鄕園佳可賞。斜陽立馬故遅留。</text>
<title>臨別路中口占</title>,<text>十夜支離罷賦詩。江南遠送故人時。不垂兒女臨分淚。無語靑山爾獨知。</text>
<title>春事</title>,<text>花容欲瘦蝶來稀。閒掩柴扉對晩暉。數朶丁香消息遠。滿庭風雨送春歸。</text>
<title>宮詞體 三首</title>,<text>殿角風傳警蹕聲。千官侍衛後園行。映花堂外觀豐閣。歲歲親耕玉駕停。咫尺龍墀日射紅。上前命撤碧紗籠。千官鵠立彤雲下。鵷鷺班成拜跪同。命敎諸臣玉輦攀。山龍繡衮翼蟬冠。天門日晩鴻臚唱。展拜年年大報壇。</text>
<title>和主人韻</title>,<text>漁舟堪畵晩披蓑。醉睡初醒意若何。祗恨約中人不到。一任詩債較相多。</text>
<title>壬戌之秋七月旣望。與洪友伯應。泛舟遊於西湖。舟中呼韻共賦。</title>,<text>悄然長嘯釣臺風。滌盡庚天火日紅。極目澄江杳何許。飛觴不妨步虗中。乘流直欲溯滄洲。吾道寥寥問幾秋。浮生此會誠難再。留作湖山第一遊。</text>
<title>奉贐永橋遊妙香六絶</title>,<text>河陽文酒夢花開。逝水無情斷鴈哀。今年草綠前年路。春亦隨人去復來。滿庭花落綠依微。猶惜殘春不肯歸。一筇西笑江南遠。疎曠如君古亦稀。一曲悲歌動楚辭。爐香消盡返魂遅。今當贈別詩朋老。語到菱山夢覺疑。玉女峰前絶世情。檀君㙜上少人行。遠游怊悵皆陳跡。幾度芳陰春草生。空山積翠細生霞。樹隙縈紆石磴斜。地僻方知春到晩。此行須趁杜蜂花。壯遊何必定歸期。去路東臺六勝池。可惜文章今白髮。登高嘯咏未多時。</text>
<title>待酒</title>,<text>夜雨纔過又糓朝。長卿病渴酒家遙。菊前浮白知誰在。爲爾詩神不待招。</text>
<title>雨中卽事</title>,<text>五月旬三竹醉時。雨中誰復小階移。園翁睡起無聊甚。惟見櫻桃日就滋。</text>
<title>夜雨拈朱詩</title>,<text>前春遊事未能忘。花鳥詩樽十笏房。孤燭又聯今夜枕。滿庭黃葉雨聲長。</text>
<title>重陽後四日。月色微明。使協侄拈韻。</title>,<text>林園節物到如期。紅葉黃花亦一時。淸影滿庭人不寐。誰能喝月故遅遅。</text>
<title>拈挹翠軒韻 二首</title>,<text>欲謝紅塵老此邊。終南之下石屛前。幽居恐或閒蹤露。分付烟雲鎖洞天。多少禽聲到枕邊。平明睡起北窓前。箇中幽事無人識。遡得眞源洛閩天。</text>
<title>孟秋十三夜月 四首</title>,<text>露下林梢一氣秋。白門深處有高樓。今宵好月猶情客。直當天心瀅不流。一夜淸光萬里秋。逈然如坐玉京樓。從知大照還容小。下視村燈爝火流。蛩音欲濕漏聲長。七月虗欄入夜凉。最是林亭無限景。疎烟細草夢池塘。小亭淸價問梧桐。况復良宵靜似空。老興南樓應不淺。莫辭觴詠月明中。</text>
<title>甘瓜絶句</title>,<text>朝摘經晡蔕欲乾。新泉洗出露凝寒。盈盤碧玉淸如許。掃却煩胷熱氣干。</text>
<title>雙檜亭。偶集。二首</title>,<text>雨後終南會不期。淡將杯酒俯淸池。高歌一曲幽情最。直到斜陽下嶺時。一席淸遊偶續前。蒼屛堪愛擁疎椽。相看默默眞襟露。流水吟蟬亦自然。</text>
<title>書贈水一方人</title>,<text>香名洛下薛濤箋。客馬西遊已昔年。借問芙蓉秋老未。楚天雲雨悵無緣。</text>
<title>墳庵小集</title>,<text>今年秋似去年秋。月渡銀河逈欲流。情話故園多白髮。一樽淸影碧雲收。</text>
<title>訪開坪感舊</title>,<text>衆山如古日斜扉。客馬重來鶴不飛。巢翁常號睡鶴。故云。 惟有一人孫克肖。過庭詩禮續遺徽。</text>
<title>夕渡錦江。喜月倒江心。</title>,<text>馬首黃昏遠靄收。錦江江水渡孤舟。舟人笑指初圓月。萬丈銀橋盪欲流。</text>
<title>曉發。抵鷰谷。望見漁火。又聞江聲。謹次晦翁韻。</title>,<text>滿身風露坐披蓑。把火漁翁意若何。亂石寒雲殘月曉。南來始得水聲多。</text>
<title>入花開山洞</title>,<text>石勢縈紆一路回。水聲多處洞天開。定知深入靈源在。分付輿僧步步催。</text>
<title>上佛日庵</title>,<text>巖蹊露葉積重重。况復肩輿雨後蹤。百折千回窮處已。石間纔得一庵容。</text>
<title>喚鶴臺</title>,<text>橫壁銀鉤眼忽開。前脩邈矣後人來。尙留往跡盤陀老。喚鶴何年駐此臺。</text>
<title>自佛日轉向七佛</title>,<text>行隨流水不知忙。轉入桃源路更長。曲曲泠然皆可坐。問津何必覔漁郞。</text>
<title>七佛寺。賦所見。</title>,<text>樓臺倒影漾淸池。東國伽藍第一奇。弄笛誰占天作地。玉浮山下老仙知。</text>
<title>聞新羅王七子離親成佛語。戱吟一絶。</title>,<text>爲親不敢有其身。佛氏那能見道眞。借問新羅七王子。緣何竟作出家人。</text>
<title>復宿雙溪寺</title>,<text>眞鑑孤雲昔在玆。千年事蹟一庭碑。惜哉經燹多殘缺。過客摩挲月下龜。庭前有碑。卽國師碑。而孤雲所撰並書者也。</text>
<title>海月樓。次退漁韻。二首</title>,<text>達摩山壓海門浮。地盡天南不盡流。卜夜登臨猶有恨。我來無月此高樓。極目風花似靄浮。怒潮聲壯尙衝流。島夷不復窺邊釁。曠感嵬勳獨倚樓。</text>
<title>達摩山</title>,<text>脫來塵劫不勝危。無數尖峰骨格奇。怳若達摩初說法。羣羣白衲列參差。</text>
<title>表忠祠</title>,<text>頭輪山下表忠堂。云是淸虗住錫鄕。玉鉢錦袈留往跡。况玆宸墨又珍藏。</text>
<title>太宗雨</title>,<text>端陽後五每陰陰。不盡當年悶旱心。今日定知時雨下。仙靈陟降儼如臨。</text>
<title>松京懷古</title>,<text>松嶽山高氣勢雄。前朝往事落花空。尙餘舊日繁華地。無數樓㙜細雨中。</text>
<title>滯雨禹氏庄</title>,<text>細雨斜陽共挈壺。林泉瀟灑小庭隅。主人似解身康濟。粧點桃源一幅圖。</text>
<title>東湖舟中</title>,<text>山色如藍水似烟。午暉方暖正堪眠。艄工莞爾頻搖櫓。知有沙洲載酒船。</text>
<title>歸路登舟</title>,<text>淨沙芳草漾淸漪。向晩風微帆影遅。回首東陵怊悵立。舟中深趣少人知。</text>
<title>送仲弟赴北關 三首○戊午五月</title>,<text>防胡關北妙年行。况復王心在玉成。數月離家還小事。徧觀諸鎭亦殊榮。關河千里朔風驚。匹馬輕裝亦遠征。行到鏡城應感舊。陣雲營月摠傷情。綺羅從古北州多。男子剛腸問幾何。須體爺孃勞遠慮。持身如玉凈無瑕。</text>
<title>見嶽麓友人。書示賞梅之約。爲謝其意。</title>,<text>梅事城南歲已闌。故人書至得平安。阻餘珍重良宵約。爲報寒香秉燭看。</text>
<title>敬次菱山丈寄示韻</title>,<text>菊觴盡日泛如船。扶醉歸來耐可眠。又有故人長夜酒。沉吟起坐曉燈邊。</text>
<title>登亭詠懷 二首</title>,<text>十年重到此亭臺。極目澄江一快哉。逆旅乾坤長嘯罷。男兒何處不相來。一枕江聲宿醉醒。曉天星月滿空庭。推窓指點城南路。來馬知應向遠汀。</text>
<title>伊日自濯纓亭下登舟。放乎中流。擧網得魚。彈琴和歌。醉以竟夕。仍又汎月。夜久罷歸。五首</title>,<text>琴歌寥亮半江楓。舟放中流西復東。釣得銀鱗仍斫鱠。醉顔何妨十分紅。人能得月方成趣。月亦因人倍覺輝。今夜一般人與月。相隨江上不知歸。岸蓼汀楓面面殊。摠因明月倒淸湖。依然坐我琉璃界。洗盞渾忘夜色徂。江聲天色共悠悠。落夜沿洄一棹秋。多謝主人勤饋我。羹魚飯黍下長洲。銀橋橫亘半江腰。仙鶴依然響遠。欲叱姮娥淸景駐。一年佳會最今宵。</text>
<title>寄示謫兒 二首</title>,<text>倦策羸騧一出門。有誰迎爾接杯樽。去時應過淸亭老。爲報吾行返故園。驛樹蕭森近紫陽。下鞍先問老人庄。替爺一面渾如舊。何幸芳鄰在異鄕。</text>
<title>和洪友伯應寄示韻 二首</title>,<text>萬聲搖落一身孤。微月西岑魄欲蘇。五十年來何事業。病餘無意倒淸壺。空山落木夜燈孤。霜重何時葉更蘇。白首無成當歲暮。金丹消息杳蓬壺。</text>
<title>臯浪渡。望藍子洲。</title>,<text>舟過臯浪轉一灣。鏡中萍泛畵中山。君看背後呈奇狀。樹色沙光莾蒼間。</text>
<title>蕪豆犂望蘗溪洞</title>,<text>杖屨逍遙在此間。淵翁遺躅蘗溪灣。鼎坡去路年前事。未溯眞源返棹還。</text>
<title>宿虎吼坂村舍</title>,<text>盡日江行客惱知。下舟猶似坐舟時。噩灘峭壁皆過境。睡起晨窓落月遅。</text>
<title>芝巖亭</title>,<text>朝日臨溪壁氣侵。瓦溝樹隙一亭深。萋萋芳草人何去。流水空山自古今。</text>
<title>牟津渡</title>,<text>逶迤客路逐江長。爲見仙區意轉忙。曲曲村容堪可畫。牟津渡口卽圓塘。</text>
<title>棃谷</title>,<text>梨花院落曉風凉。樹樹輕陰一望長。聞道含消宜此土。我行差早待他黃。</text>
<title>用武夷九曲韻。謹次谷雲九曲。十首</title>,<text>雲谷幽深若有靈。恭瞻遺像出塵淸。我生嗟晩先生後。醒耳淙淙聽水聲。谷雲，三淵兩先生影幀在書院。故云。網花溪一曲尋源晩掉船。嶺頭斜日照長川。漁人曬網盤陀石。流水桃花近紫烟。靈龜淵二曲龜頭枕碧峰。湍無激瀉極從容。千年吸盡精靈氣。管領縈回峽數重。雪壁渦三曲盤渦可繫船。傍看峭壁立天然。美人一笑膚如雪。粉白粧成最所憐。靑玉潭四曲亭亭葱色巖。草根藤蔓絡毿毿。却嫌太素猶孤絶。故許羣峰翠滴潭。神女滙五曲泠泠意深。石門湍急沬濺林。前脩邈矣高唐詭。霹靂聲中可警心。觀魚磯六曲平鋪轉一灣。澹然相對樂相關。垂竿非爲銀鱗美。志在忘機盡日閒。白雲潭七曲磨礱白石灘。天翁造化箇中看。一塵不到雲生壁。灑落胷襟四月寒。鳴玉瀨八曲縈回石倒開。伊人宛在水中洄。相隨轉入淸凉界。玉佩聲聲自去來。卧龍潭九曲憑眸忽悵然。窮源不必度前川。從玆以外無奇觀。回首人間杳洞天。</text>
<title>舟下水雲潭</title>,<text>捨馬乘舟事亦奇。一江疎雨坐移時。平蕪兩岸多淸賞。閣路崎嶇摠不知。</text>
<title>舟下斗渼。賦所見。</title>,<text>渡頭相別上歸舟。夕氣蒼凉已麥秋。漁火倒江銀柱揷。星天又作一奇遊。</text>
<title>七夕 三首</title>,<text>蟬聲欲老樹陰繁。簾捲終南對晩村。我客偶隨凉意至。梧桐一葉又林園。銀浦佳期秋月高。老天無雨夜如濤。誰將一片支機石。留作姮娥碧玉搔。盤蟵何事綴瓜繁。客自城西曬腹村。鶗鴂先鳴芳草老。春風不復衆香園。</text>
<title>回文一絶</title>,<text>蕭蕭夜雨過南城。對榻書齋小燭明。翹首幾回春睡罷。寥寥坐聽遠鍾鳴。</text>
<title>庚申立春夜。吟成一絶。</title>,<text>手推圓枕獨徘徊。爆竹聲中春自回。樽酒無情今夜永。半庭明月爲誰來。</text>
<title>拜祖父母墓所。又吟一絶。</title>,<text>兩墓同塋草宿初。小孫攀柏淚沾裾。可憐當日崩城恨。泉下方應樂有餘。</text>
<title>復路時。踰曲峴下視。則雲霧凝結。朝日隱映。依然若鴻濛未判底氣像。又春雪紛飛。亂山樹木。無非棃花。儘一奇景。口吟二絶。</title>,<text>雨中纔過踏靑辰。馬上餘寒屬暮春。山靈知我好奇事。粧點雪花樹樹新。陰雲黑霧渺無涯。怳若鴻濛未判時。斜映日光生百怪。晩來堪可畵中移。</text>
<title>和任戚叔 聖龍 韻 二首</title>,<text>過境悲歡十數年。一任合散紫峰烟。小園花事春如舊。今日相逢可續緣。何幸跫音入耳新。芳園坐對惜殘春。京鄕落落難頻會。杯酒論心喜見眞。</text>
<title>和洪友伯應韻 二首</title>,<text>巖花窈窕畔庭松。啼鳥流泉摠舊容。城市山林無過此。何由携笈共三冬。緩步登臨春已晩。巖間對坐倚孤松。囂塵不到幽居僻。咬菜何妨學老農。</text>
<title>洗劒亭。謹次壁上御製韻。</title>,<text>練戎臺下一孤亭。洗劒何年水亦淸。半日偸閒超俗累。臨風獨樹聽蟬聲。</text>
<title>辛亥冬。與舅氏登此亭。游衍十年之間。人事變遷。成一夢塲。不覺疇昔之感。吟成一絶。</title>,<text>舊遊寂寞畫欄前。流水聲中二十年。到此蹰躇人不識。多情送客有吟蟬。</text>
<title>舍仲直於北倉。騎驢而往。謹步壁上御製韻。</title>,<text>流水聲中一夢長。敗荷衰柳又斜陽。壁間御製渾如昨。管領風光不盡藏。</text>
<title>西湖夜偶吟</title>,<text>樽酒多情夜抵年。偶隨秋色步江天。平沙月午無人渡。落鴈聲初獨倚舷。</text>
<title>夜坐偶吟</title>,<text>宮漏聲稀夜未央。仙靈陟降白雲鄕。黃花丹葉千秋節。空使遺民涕映眶。</text>
<title>月明偶吟</title>,<text>月上庭梧露下除。淸明一氣自生虗。夜深陡覺凉如水。枕外蛩吟繞壁初。</text>
<title>余雖喜雜技。偶看商書至不作無益害有益之句。怳然大悟。因作詩以自警。二首</title>,<text>遽瑗五十始知非。衛武耄期警以詩。從此永辭無益戱。吾將數子與同歸。無所成名奈老何。居然三十一年過。休言聖訓賢乎已。雜技元來喪志多。</text>
<title>到二可亭。不勝感舊之懷。吟成一絶。</title>,<text>亭園猶似舊時春。陡覺悲懷倍此辰。芳草紅花爲誰好。我來還作閣中賓。</text>
<title>緩步堦上偶吟</title>,<text>卧聽林間黃栗留。紫桐花落小庭幽。柴門半掩無人到。嬴得風牀午夢悠。</text>
<title>端陽日。吟成五絶。送呈厨院直中。五首</title>,<text>風和日暖鳥聲新。節序居然五五臻。我有詩樽誰與共。倍思厨院直中人。千官玉佩帶朝暉。續命朱絲獻壽歸。身近龍樓雲五色。君恩倘被賜宮衣。蘭湯浴罷揷菖華。處處遊人日未斜。萬戶生光端午帖。古來遺俗辟羣邪。宮樹陰陰夏日長。流鶯啼罷鷰回翔。箇中應有孤吟處。稍慰覊愁憶故鄕。鳥去烟收薄暮天。寥寥一榻草堂前。脩門夜閉深如海。促膝何由共醉眠。</text>
<title>步金丈投示苦熱詩韻</title>,<text>爽氣終南滴翠微。捲簾孤坐對斜暉。瓊函珍重回靑眼。幸値鄰翁解直歸。</text>
<title>和金丈</title>,<text>炎天久作覉遊苦。况復官卑祿亦微。縱有蒼茫家室戀。涓埃圖報未言歸。</text>
<title>和金丈送詩禁園鸎韻</title>,<text>百囀流鸎得氣先。上林棲借一枝翩。可憐鎖直江湖客。薄宦經春尙未遷。</text>
<title>天然亭。吟成一絶。</title>,<text>行到盤池抱水環。一亭蕭灑翠微間。荷花競綻登臨地。天餉幽人半日閒。</text>
<title>偶成一絶。以慰金丈。</title>,<text>暇日凭欄發浩歌。風來水面遠香多。獨憐病榻西湖老。虗負池亭共賞荷。</text>
<title>戱呈金丈</title>,<text>白髮烏紗八品郞。天官門外強隨行。纔經禮數還歸院。宮樹蟬聲已夕陽。</text>
<title>敬次尤翁先生寧陵忌辰韻 七首</title>,<text>中夜悲歌泣正宗。至今餘化見時雍。庚申以後羹墻慕。夢拜天顔繡衮龍。中夜悲歌泣正宗。丕承艱大保吾東。邦家典禮終無變。秉執堂堂義理公。中夜悲歌泣正宗。花山劒舃緬移封。新豐闢處終身慕。殿號華寧奉御容。中夜悲歌泣正宗。漢唐中主亦凡庸。萬川明月傳心法。造化同歸一太空。中夜悲歌泣正宗。廓然乾斷自宸衷。丁寧五月臨筵敎。留作千秋衛社功。中夜悲歌泣正宗。吾家際遇再難逢。戎垣首擢推心腹。猶見雲章寶墨濃。猶見雲章寶墨濃。當時聖眷荷重重。丁東宮漏渾如昨。中夜悲歌泣正宗。</text>
<title>又呈厨院直中</title>,<text>風雨蕭蕭秋夜長。獨持孤燭照書床。遙憐客榻西湖老。疋馬歸心轉覺忙。</text>
<title>端陽日。偶成四絶。送呈金丈求和。</title>,<text>新櫻薦廟麥登塲。節屆中和日影長。手撫先王頒賜尺。至今猶帶御爐香。艾葉參差角黍團。太平烟月醉長安。槐陰滿砌無人到。黃鳥聲中獨倚欄。滿城兒女曉妝催。誇道佳辰五五回。頭揷菖蒲身試紵。秋千競送綠楊隈。老樹無聲鳥下枝。隨陰花塢席頻移。端陽節箑無人贈。一線淸風上手遅。</text>
<title>七夕</title>,<text>井梧飄葉火流辰。烏鵲橋成河漢津。淚盡終知牛女老。離亭無雨洗車塵。</text>
<title>金丈供直厨院二年。以老休退。古所謂林下之人。子眞是耶。於其行。詩以奉贐。五首</title>,<text>簪纓自是鶴洲孫。白首烏紗亦聖恩。暫出非因從捷逕。天厨只爲曉監飧。經床讀易已多年。探賾先天一理玄。棄世君平人不識。此行嬴得了塵編。天晴海濶鴈南飛。又値蓴鱸秋正肥。聞道賢妻藏酒久。山窓洗酌待人歸。幸因遊宦寓幽居。瓜葛年來契不疎。遙憶杏江明月夜。扁舟移棹往觀魚。羸驂病僕獨間關。歲暮鄕園幾日還。楓嶽淸遊知有約。筇鞋料理共躋攀。</text>
<title>完營臨分。戱贈主人。</title>,<text>客中日日少伸眉。詩酒相逢儘一奇。多謝主人勤饋我。淸晨立馬出門遅。</text>
<title>宗人吉州 晩遠 謫呂島。吟送四絶。聊慰覊愁。</title>,<text>向來縲緤欲無言。薄勘南遷亦聖恩。最是白頭家國戀。榕燈漁戶正黃昏。從前何限飽風霜。到老荷衣又瘴鄕。寄語窮途須自愛。莫將身世謾悲傷。天涯望月淚盈眶。疇昔追遊夢一塲。賴有情深鄰太守。使人寄送數包粮。城隅遠別尙悽然。望裏南州不在天。將毋吾行來近縣。何由一馬到君邊。</text>
<title>草堂細雨。拈韻共賦。四首</title>,<text>春來物物摠鳶魚。活潑天機各自如。綠柳紅花無限意。幽鸎啼罷晩風徐。箕山太守佩銀魚。盡日公堂惱簿書。何似閒中未歸客。午眠新起步徐徐。桃花消息問江魚。回首鄕園久阻書。縱有佳肴誰與共。強斟官酒且虗徐。軟熟香蔬白鱠魚。草堂春日滿圖書。可憐詩酒論心夕。誰是逢塲解榻徐。</text>
<title>路中思安季淵</title>,<text>茅屋蕭然樂處貧。淸如癯鶴逈超塵。易中至理窮玄妙。康節濂翁以後人。</text>
<title>和金丈韻</title>,<text>病暑涔涔萬念空。草堂終日對詩翁。滿庭花落無人到。收拾餘香晩雨中。</text>
<title>贈兒行以廉字示警</title>,<text>居官御衆莫如廉。威自生廉簡亦廉。縱使秋亳無所犯。干譽違道恐傷廉。</text>
<title>閏月江行。舟中賦所見。</title>,<text>漢陽基業萬年長。環抱重重逈揷蒼。水落道峰來眺望。欝葱佳氣動輝光。</text>
<title>訪人江上不遇。歸賦所見。</title>,<text>黃雲獨抱芥花田。嫰綠輕陰欲雨天。立馬江臯回首處。烟波去去浩無邊。</text>
<title>甁柳祈雨</title>,<text>聞道觀音玉凈甁。家家貯水雨零靈。最憐搖曳門前柳。减却枝枝未了靑。</text>
<title>昭陽亭。敬次三淵先生韻。四首</title>,<text>長松落落鳳儀山。亭後蒼屛數疊環。今日重來何所有。楹欄不改舊時顔。淸凉山下一奇緣。去路曾過幾落遷。流水古松皆慣眼。蘧蘧往事十三年。行隨流水轉迷方。兒病關心去去忙。椒菜鱣魚新稻飯。謫中調道細商量。穿峽崎嶇路更長。天邊回首杳家鄕。心中歷數行來遠。向晩知應抵夜郞。</text>
<title>歸路憶累兒</title>,<text>回首楊山足不前。暮投荒店意悽然。可憐今夜秋江月。應照阿兒客枕邊。</text>
<title>淸秋節。未作楸行有感。</title>,<text>一枕江聲夢未成。孤燈耿耿爲誰明。故園霜露淸秋節。省掃封塋隔弟兄。</text>
<title>過兪上舍林廬懷古</title>,<text>步轎出郭上朝曦。花落林廬客路遅。芳草滿庭人不見。悵然回憶昔過時。</text>
<title>奉贐尹副价之燕</title>,<text>周遊上國未觀風。嗟我書生老海東。今日送君行萬里。秋懷不盡塞聲鴻。</text>
<title>斗陵感舊</title>,<text>半簾斜照菜花亭。萬事傷心舊客停。猶有滿庭書帶草。康成去後爲誰靑。</text>
<title>夜坐偶題</title>,<text>白下尋朋步屧移。薄醺歸卧覺神疲。誰憐聽雨殘燈夜。看盡香蘇古體詩。香蘓山舘。淸儒吳嵩梁齋號。或稱蘭雪。</text>
<title>奉和玄江原韻。仰塵淸覽。三首</title>,<text>江上懷人髩已華。我來方趁石榴花。雨中三日留連意。乍會尋春較孰多。休將淡泊易紛華。病耳恒風老眼花。一自西河哭子後。謾吟消遣亦無多。荻蘆蒲柳度芳華。挾岸明沙㨾蓼花。移泊煑烹何處是。月波亭下得魚多。</text>
<title>渡江風浪偶吟</title>,<text>極目風花坐浪頭。寄身還似蠛蠓浮。無心我亦涪江老。一任憑虗出沒舟。</text>
<title>雨後卽事</title>,<text>無心杖策涉名園。春事西城雨一番。揖送棋朋怊悵立。滿庭花月正黃昏。</text>
<title>花石亭懷古。敬次栗谷原韻。</title>,<text>花石非爲美。先生道不窮。庭前春樹綠。江上夕陽紅。寂寞尋遺躅。逍遙挹遠風。廢興雖萬變。深感在其中。</text>
<title>奉贈愛睡恨違臨江同遊約</title>,<text>並轡西遊約。詩情最是關。袖經含贐意。盃酒悵離顔。泮樹花應老。貞臯鳥亦閒。臨江仙一闋。孤唱翠微間。</text>
<title>太白淸賞。仲氏先我入此山有詩。僧景贊誦其原韻。因次之。</title>,<text>香壇神降地。匹馬我來時。石勢頭頭壯。泉聲步步奇。揷天疑劒閣。開刹勝阿斯。明日行將遍。呼僧語故遅。</text>
<title>東臺感舊。拈詩字。</title>,<text>登登依壁立。高處最難詩。勝地曾無約。遊筇亦有時。幾多先我過。孤絶少人知。到此乾坤大。沉吟下故遅。</text>
<title>奉贈烟霞</title>,<text>西行多酒伴。無與可言詩。偶爾今宵會。奇哉遠客時。靑山修舊契。白髮講新知。爲報明朝事。香峰獨去遅。</text>
<title>憶大成</title>,<text>天寒君去路。一馬遡江風。歸面應旬內。離懷又客中。何山行未了。聯枕夜如空。棋局知人意。相看惆悵同。</text>
<title>朝發到晉陽</title>,<text>夜宿鳳溪驛。平朝信馬來。三人看雪出。一路抱江廻。城近心先醉。樓高眼忽開。遊觀如啖蔗。一嘯上西臺。</text>
<title>甲戌暮春。遊都市浦。登高共賦。</title>,<text>我來都市浦。春日正暉暉。平曠野俱濶。高低山四圍。携樽芳草細。移席晩風微。坐久憑遐矚。漁村可詠歸。</text>
<title>訪宋氏庄</title>,<text>駐馬尋幽處。知君在此鄕。香粳猶未穫。紅柿正堪甞。客裏當秋夜。燈前話舊情。主人勤待我。黍飯又雞羹。</text>
<title>己未首夏。湖西路中。</title>,<text>馬首淸溪濶。山腰一路斜。微風杏結子。細雨麥抽芽。隱隱高低岸。深深四五家。林泉行處好。隨覽品題加。</text>
<title>謾吟</title>,<text>盡日風何惡。長程不可行。碑荒靑草岸。天濶素沙坪。回首京城遠。憑眸驛樹平。稅鞍仍少憇。盃酒喚神情。</text>
<title>抵淸州閔節度戚丈家。林木深邃。基址絶勝。距邑內纔五里。饌路亦不艱辛云。時土木之役方張。盖仍舊增餙也。吟成一律。</title>,<text>斯邱爰得所。仍舊餙其廬。林木環惟密。窓欄結不疎。肯搆知善繼。歸老有幽居。半世經營事。從今樂自餘。</text>
<title>動駕</title>,<text>怵惕吾王思。陵行十里東。寢園應感露。輦路且觀風。畵角霜侵重。龍旗日射紅。千官爭扈駕。陪衛白雲中。</text>
<title>未睡</title>,<text>孤卧未成睡。中宵苦待明。村雞遅報曉。霜月若含情。燈火頻添淚。寒鍾始動聲。擁衾床簟冷。悄悄百憂生。</text>
<title>遊淸風溪</title>,<text>七年重到此。風景近如何。谷深知別界。烟起覺幽居。花柳春將暮。樓臺日有餘。新服冠童麗。咏歸溪上初。</text>
<title>雪後</title>,<text>東君消朔氣。空塢雪初晴。與月爭誇潔。迎塵恐損淸。殘氷無舊力。歸鴈報新聲。不久看花發。春心滿北城。</text>
<title>丁香</title>,<text>栽來今幾日。搖曳小階東。密葉初過露。淸香不待風。庭蘭還失翠。園杏反嫌紅。粧點三春色。繁華夕照中。</text>
<title>庭梧</title>,<text>特立東堦上。亭亭度幾秋。微風颼引響。凉雨滴生愁。密葉淸陰轉。疎枝霽月幽。終慳棲百鳥。惟待鳳凰遊。</text>
<title>再遊北營。先到君子亭。待諸君子不至。</title>,<text>樓臺秋日永。風景不勝淸。如約佳賓至。偸閒雅會成。誰知詩酒趣。翻入管絃聲。一曲幽泉下。泠泠洗俗情。</text>
<title>步近水亭主人韻</title>,<text>吾遊誰獨障。依舊主人家。十里迷江樹。三盃纈岸花。行行春欲老。冉冉日將斜。最是無邊景。沙禽帶落霞。</text>
<title>敬和晩愚丈寄示韻</title>,<text>昨午終南下。夕陽又郭西。山深微翠滴。花重爛紅泥。春事看將暮。詩情和不齊。松風送靈籟。醒得醉魂迷。</text>
<title>呈菱山</title>,<text>落拓菱山老。幽居冶洞西。流年驚白髮。世路困靑泥。句傑仍呈巧。儀淸若致齊。迫曛醒亦醉。或恐霧花迷。</text>
<title>見月</title>,<text>非無三五月。纖纖最可姸。放光昏世界。添景好林泉。應爲遊人地。仍成此夜緣。頓忘愁不寐。凉意又晨天。</text>
<title>次碧酣樓韻 二首</title>,<text>官池如我有。得雨漲爲江。演漾滋春草。虗明透夜窓。洗心人處獨。倒影樹成雙。細瀆風斯下。高亭坐受降。其二綠蕪交樹蔭。平地布澄江。謝客蛛懸榻。藏書蠧掩窓。榮枯知有數。瀟灑覺無雙。細酌盈盈酒。微酡心則降。</text>
<title>聞雞</title>,<text>寂寂霜塒下。天心子夜生。星河催暗漏。風雨有新聲。萬古如先覺。東方尙未明。司時知送客。魚鑰啓重城。</text>
<title>敬次菱山寄示霜曉韻 二首</title>,<text>布衾霜意重。起視逈天河。缺月蒼松頂。征鴻紫閣峨。秋來空百感。詩罷強微酡。白髮前途窄。徘徊一浩歌。其二極目無涯涘。艱虞甚濟河。壯心正搖落。瘦骨更嵯峩。秋晩看楓約。鄰空對菊酡。知音嗟已晩。誰和郢門歌。</text>
<title>咏果 六首</title>,<text>詠石榴對君幽賞最。花葉並稱佳。當面丹砂。開心白璧懷。石培非我獨。盆種亦人皆。繡出羅帬色。堪將上玉階。咏木瓜黃黃含正色。珍重任天眞。棃冷偏宜暑。桃夭但媚春。解煩因醉客。永好自詩人。氣味元非俗。林園孰與鄰。詠葡萄林廬珠帳好。當暑引輕寒。亂綴龍髯細。齊垂馬乳團。異香醅瓮裏。芳蔭覆簷端。爲是淸如許。朝朝不厭看。詠瓜東陵移舊種。題品好詩刪。滋蔓培霖後。新葅得夏間。靑深仍粟粟。黃老欲班班。對客催紅露。佳肴不採山。詠李與桃春一色。花發欲爭先。露核方思結。風枝正耐懸。老君初錫姓。唐世並稱仙。寄語勤培護。邦基卜萬年。咏胡桃未解重重甲。霜前也自靑。膏腴雖滿腹。寄怪莫逃形。亂點鷹鈴碎。中分蝶趐零。待他黃熟日。收拾命奴星。</text>
<title>途中卽景</title>,<text>俗離何處在。路出沃川西。日暖蛇過草。天晴鷺浴溪。村容皆窈窕。山勢忽高低。無限風光好。收來入遠眸。</text>
<title>作大學吟十一首。逐條成四韻。以識用工之序。</title>,<text>總論天地生羣物。惟人得正通。氣雖淸濁異。性則聖凡同。蒙蔽爲心累。明誠克己工。三綱與八目。井井一篇中。明明德精英萃方寸。本體自來淸。茅塞山谿暗。塵磨寶鏡明。虗靈身所主。湛一善由生。用力因其發。終看德乃成。新民此心形役易。往往失其全。迷復人昏了。垂敎聖惻然。作新推廣地。革舊刮磨筵。成己而成物。做工識所先。止於至善物有當然則。方爲至善名。明新皆用極。安慮益求精。恰好無餘蘊。處中莫與京。貴乎君子道。於止止其行。格致萬殊原一理。窮格便推致。洞豁精微到。虗靈體用備。相須工有序。交養事非二。曉此由明彼。從知入德易。誠意去惡知爲善。誠之在我身。靜時須愼獨。暗地莫欺人。毫忽分邪正。薰蕕判贗眞。實中方自慊。然後見心純。正心姸蚩隨感應。心體自中正。何必撟如木。須要明似鏡。操存方是檢。留滯乃爲病。動靜交相養。惺惺在主敬。修身接物須加察。人情易陷偏。百骸無所管。五辟正堪憐。好惡如當理。云爲却寡愆。念玆收斂地。終日在乾乾。齊家身修家可敎。本立末應治。兄弟相和日。妻孥好合時。化行標準揭。推廣影桴隨。擧此加諸彼。初非待強爲。治國君子修齊道。知惟孝悌慈。識端隨感發。成敎在推移。使衆同其好。治人自勿施。以之能定國。奚獨室家宜。平天下度物心爲矩。推之及四方。貨財宜與共。好惡得其當。愼德民爭聚。徇私命不常。親賢而樂利。沒世永難忘。</text>
<title>西鄰方塘小集。拈老杜韻。</title>,<text>細酌西鄰酒。輕輕棗葉風。淡雲生谷口。斜照到林中。蚕上眠桑婦。秧移走野翁。主人多晩福。花下抱孫童。</text>
<title>咏鳥獸 十一首</title>,<text>咏鳳覽輝千仞上。首出四靈中。瑞物殊凡類。羣禽摠下風。蹌蹌儀舜殿。翽翽近周宮。高擧何時返。琅玕老海東。詠鶴雞羣超獨立。梅下爲誰從。赤壁驚仙夢。遼陽幻舊容。和鳴疑戛玉。苦癖喜巢松。問爾長生術。霜翎經幾冬。詠鴨劈波任上下。快活我心降。唼唼生苔岸。飛飛近水窓。靑頭沉未半。素臆對成雙。浴罷休愁濕。斜陽滿一江。咏鴈飮啄隨其性。三湘爾奠居。霜前一行遠。月下數聲疎。思婦方推枕。遊人欲寄書。驚弦多暮渚。莫學鷺窺魚。咏鷺拳足平沙立。令人遠眼開。羣飛明似雪。一色淨無埃。疎雨楓汀浴。斜陽荻岸來。閒中相對睡。世念盡成灰。詠鷦鷃鵬分大小。天賦奈他何。啄粒垂雙翼。安巢得一柯。蓬下翺翔足。雲間繳弋多。覽玆知處世。回首動高歌。詠麟在郊朝百獸。獅象亦侯公。贊趾周宮裏。圖形漢閣中。嘉稱王者瑞。仁有聖人風。護得春秋筆。吁嗟不世功。咏駞肉鞍高一尺。多力載重重。熊䑛休誇掌。騏行未躡蹤。鄕情誰願借。邊信好開封。槽上愁塩盡。牽來散步慵。咏熊鬃亂常遮目。搖頭始見之。折枝強有力。棲谷蟄多時。男兆孚祥夢。雄威待戰期。捨魚能取掌。輕重我先知。咏豹因胎調八味。盤錯稱珍華。裘餙文章備。旗懸號令加。非熊誇有力。殲虎怒交牙。朝退宣恩賜。高軒曳尾斜。咏馬常懷千里志。不願櫪間騰。絡月交衢舞。追風絶壑凌。長鳴思齕草。神步合馳氷。骨格誰先相。從來伯樂稱。</text>
<title>冰江舟中。次老杜。</title>,<text>旅燈晨起枕。秣馬更看程。細雨村烟重。微風麥浪平。乘凉煩惱去。憑遠澹淸生。林鷰如相識。飛來自好聲。</text>
<title>南麓觀燈</title>,<text>垂老淸和節。登臨紫閣靑。花園餘靄宿。燈市午風醒。萬瓦浮雙闕。千巒拱一庭。座無絲與竹。松下小詩聽。</text>
<title>庚炎</title>,<text>肚熱難宣欝。停盃聽我歌。濯衿臨水好。露頂傍林何。白髮凉生遠。紅塵渴死多。待他人散後。簾月落金波。</text>
<title>丙戌人日。小陵夜集。</title>,<text>步屧新年約。逢塲得句難。誰家春釀美。人日夜懷寬。圍坐靑燈小。長歌白髮寒。驩顔相對久。棲鳥一枝安。</text>
<title>苧厓小集</title>,<text>偶隨人步步。來坐綠陰陰。傍壁渾如古。攀蘿轉入深。鸎花閒日月。城市好山林。上甲天將雨。臨風發浩吟。</text>
<title>夏日林中。用永橋舊作韻。</title>,<text>偶隨三四友。行度郭西村。藉草何嫌僻。嘗茶不厭溫。流觴故人去。移席夕陽存。悵望三淸洞。誰從日涉園。</text>
<title>小陵偶集</title>,<text>花下有沽酒。竹風淸韻生。捲簾看嶽色。凭几聽禽聲。可惜春光晩。那堪夕照明。故人隨意到。詩社在西城。</text>
<title>七夕前日。成友元老見訪共賦。</title>,<text>尋凉芳草下。相對老書生。山靄多秋意。林風似雨聲。閒忙皆素定。榮辱自知明。剩得朋談好。出門無可行。</text>
<title>次柳冷齋韻。送永橋遊香嶽。</title>,<text>知君有山癖。到老行看山。鐵索攀登際。藜筇指顧間。歡時忽生感。忙處復餘閒。滿袖烟霞氣。應添別後顔。</text>
<title>坐圓嶠林溪深處。賦所見。二首</title>,<text>夏日不知永。林深人自閒。小溪靑草藉。仙寢白雲還。怪鳥啼應盡。淸蟬意最關。永菱今已遠。怊悵孰躋攀。其二始覺浮生夢。心閒事亦閒。且當今日會。如見故人還。碧樹正堪畵。白門猶未關。奇禽遊物表。雲翮逈難攀。</text>
<title>拈挹翠軒韻 二首</title>,<text>此地歸來晩。靑山若有期。烟霞誰所管。泉石我無遺。童子開門視。前林尙日遅。閒中幽趣足。高枕且吟詩。其二吾家近南麓。名景飽聞之。地僻誰來者。人閒可咏而。曳筇情未已。開卷夜何其。從此林泉下。逍遙樂在玆。</text>
<title>流頭</title>,<text>久雨新晴好。蒸炎又到頭。藥材蒿麴製。時食水團留。樹密風聲寂。庭空月影流。今年已強半。歸老事方休。</text>
<title>立春夜。拈老杜韻。二首</title>,<text>回首夫門敻。誰人擧販塩。積愁胷海窄。多病鬂霜添。舊業猶磨杵。遐心欲下簾。幽居無可意。相對雪山兼。其二妻子還爲累。音書滯洛城。聽雞喚新睡。司馬愧虗名。此歲無多日。衰年見太平。成功知代序。寒盡復春生。</text>
<title>鄕行途中苦熱。賦所見。</title>,<text>八月三庚候。尋凉欲御風。菽胎猶淺碧。棗頰未全紅。小蝶荒蒿下。殘驢夕照中。故園秋有事。省掃且觀豐。</text>
<title>九日登南麓</title>,<text>黃花依舊好。城上晩暉淸。到老憐秋色。登高挹遠聲。歸雲如有悵。飄葉不勝輕。強醉重陽酒。朋樽未了情。</text>
<title>到石門 南行途中</title>,<text>誰錫花開號。花開別有天。山深宜避地。寺古不知年。過客休云俗。居人豈盡仙。孤雲今已遠。無復續淸緣。</text>
<title>文山卽事。夜坐偶吟。</title>,<text>林凉生澗籟。高枕小齋幽。夜火疎籬外。昏星遠樹頭。農談知少旱。世事有隱憂。昨送江南友。無聊坐麥秋。</text>
<title>喜雨</title>,<text>一雨生霖意。先從潤礎知。虗中陰已兆。暝裏暑 缺 期。蛙皷頻驚枕。螢燈自滅籬。脫巾搔癢坐。凉到夜分時。</text>
<title>新移白門園亭。與諸老。次少陵何氏山林韻。七首</title>,<text>近移少陵舍。轉入白門橋。亂草封幽逕。陰雲漲晩。園亭將有事。鄰社莫相招。可愛稍高處。市喧墻下遙。其二亭臨高燥處。無地引淸泉。衕霧橫如海。山雲起似綿。吟餘袖中軸。沽剩杖頭錢。一幅林園畫。依然卧輞川。其三暗林經積雨。空檻駐歸雲。獨樂追君實。偕遊憶廣文。禽聲流不盡。樹影錯難分。滿酌三盃酒。煩衿稍解紛。其四文山歸未得。西郭累遷移。晩境爲幽客。餘歡聽課兒。長松依石塢。綠竹傍池陂。愛此供遐矚。當前不揷籬。其五日涉渾成趣。林園我嘯長。開缸醅麴味。烹茗戰旗槍。祗可安薖軸。何須羡肉粱。逍遙仍自適。淸福問瑤皇。其六多謝鄰翁至。情深不計年。瑟歌新好畤。花石舊平泉。已除盈階草。休言負郭田。終南非捷徑。相對見悠然。其七欹斜蓬藋裏。一逕爲誰開。驢放陰隨柳。蝴飛地種梅。暮樽靑眼送。疎雨赫蹄來。設席還多事。提携坐石苔。</text>
<title>紫閣晴嵐</title>,<text>慣面終南峙。溶溶起白雲。上仙 臺名 收雨氣。太乙 亭名 近星文。頂露孤鬟竦。眉橫一堞分。虗欄時拄笏。滴翠晩繽紛。</text>
<title>兩倉漕積</title>,<text>梯航輸王稅。衙門積簿書。需爲大同米。出自小民廬。空費盈囷鼠。應多涸轍魚。布衣思廣濟。蔀屋幾窮居。</text>
<title>南塘荷花</title>,<text>倚杖池邊立。江南一景移。粉心抱珠子。丹頰點蜂兒。露重嬌無力。風來香滿陂。濂翁偏愛爾。梧柳摠藩籬。</text>
<title>君子亭</title>,<text>在家恒苦雨。臨水更嫌晴。荷早微開馥。蟬淸忽有聲。昔年忙一度。高閣儼新成。寄語諸君子。三盃各盡情。</text>
<title>戊辰十四夜守申</title>,<text>白髮流年感。寒燈守夜情。春來猶病蟄。月照自虗明。如昨兒時戱。傷心世事更。無人憐寂寞。錯認遠狵聲。</text>
<title>天陰</title>,<text>遅日如情客。江檐未肯斜。流霞眠酒伴。芳草有人家。暗恨違乘月。佳賓負賞花。待他風一帆。前路不須賖。</text>
<title>蘗溪偶吟</title>,<text>淵翁歸隱地。留此蘗溪名。文石呈奇狀。靈源送遠聲。詩書主人美。林壑夕陽明。一宿淸緣少。歸筇帶雨鳴。</text>
<title>次酉山寄示韻</title>,<text>林亭秋雨久。今日喜蟬淸。我夢猶茶广。覊遊又洛城。泥中前路滑。嵐外遠天明。病枕何心緖。金雞待有聲。</text>
<title>送伯兒赴謫</title>,<text>七年驚再謫。匹馬歲寒深。休下離家淚。那堪爲父心。故園知不遠。覉榻有相尋。苦樂元無定。隨時可酌斟。</text>
<title>次伯兒謫所所送韻</title>,<text>宮春流喜色。恩賜紫衣頒。幾度驚鄕夢。知應展客顔。孤燈除夕送。明月上元還。屈指非多日。須看劒有環。</text>
<title>己未除夜。與聖可促膝談晤。口占一律。</title>,<text>今夕知何夕。天寒雪萬家。小燈孤客伴。新服少年奢。盃酒羞添齒。龕梅對落花。夜深興百感。其奈歲將斜。</text>
<title>季舅於路上。聞東宮冊禮順成。因賦示余求和。謹步其韻。</title>,<text>從今邦本立。玄衮御宮春。萬壽宜遐福。三加又吉辰。民謠知啓善。睿學頌湯新。八域來同慶。庚年喜再臻。</text>
<title>觀燈</title>,<text>禁城絲管閙。燈夕萬家明。密棹浮平地。繁星繡太淸。金吾弛夜禁。村缶雜歌聲。病㥘人如海。通衢獨不行。</text>
<title>雨中贈黃生</title>,<text>客中無喜雨。心緖與愁紛。謾敎邀詩伴。猶堪友墨君。哺烏情可羡。賓鴈影初分。獨有花溪老。相思悵渭雲。</text>
<title>除夜獨坐偶成 二首</title>,<text>欲了終條理。應飛舊管灰。循環寧有極。獻發若相催。對酒迎春至。無人守夜來。悄然興百感。推枕起徘徊。其二今年難再見。惆悵對殘梅。地底春心返。天東斗柄回。無人同秉燭。守夜謾書灰。餞迓徒增感。屠蘇又一盃。</text>
<title>與親戚會話偶吟</title>,<text>林廬春日永。幽興未渠央。野鶴棲高樹。村雞掠短墻。淸明佳節又。寂寞午眠長。莫道山中苦。歸來世念忘。</text>
<title>喜雨</title>,<text>霡霂前宵雨。農家喜氣饒。林花爭綻蘂。隴麥勃興苗。樽酒恣醒醉。山齋坐寂寥。歸雲遅出峀。回首洛城遙。</text>
<title>緩步堦上偶吟</title>,<text>小園春已謝。芳草綠陰陰。酒至宜孤酌。詩成且獨吟。𠴨𠴨啼鳥語。裊裊落花心。不是貪幽寂。居閒物莫侵。</text>
<title>奉和金査丈燈竿韻</title>,<text>觀燈集九街。立立人如麻。揷地旗竿直。翻風雉尾華。昇平今幾日。歌吹又千家。謀醉在明夕。爲君春酒賖。</text>
<title>和金丈韻</title>,<text>捲舒無定所。偶作出山雲。旅榻頻孤坐。囂塵幾厭聞。烟蘿欣入夢。猿鶴怨離羣。應想林廬下。朗吟微帶醺。</text>
<title>偶成一律。奉呈厨院直中。</title>,<text>小園林日永。朝雨報新晴。天濶鳶飛緩。風微蝶翅輕。官齋饒午睡。詩社送幽情。遙想殘燈夜。覊愁聽鑰聲。</text>
<title>和金丈雨後咏懷韻</title>,<text>旱餘甘雨下。凉意忽生衿。圭璧深誠禱。鋤犂普澤沾。膏苗千隴漲。流水百川咸。一霈知誰力。龍樓仰面南。</text>
<title>和直廬記懷韻</title>,<text>一自靑綾直。軒屛隔九門。吟蟬庭樹晩。棲鳥禁林喧。聯枕違三夜。投瓊有五言。爲憐郞白首。况復鶴洲孫。</text>
<title>驟雨</title>,<text>西風吹拂面。驅雨過城南。瓦上蒸炎退。簾頭爽氣含。翻成平地漲。驚起午眠酣。絶勝淸凉散。疎襟誰共談。</text>
<title>次舍仲槐樹韻</title>,<text>老槐眞可愛。枝葉小庭圍。避暑輕蟬坐。尋凉倦鳥飛。風過驚客枕。花落襲人衣。剩得淸如許。芳陰轉午扉。</text>
<title>和金丈韻</title>,<text>一生空守拙。萬事孰非虗。愁裏三盃酒。閒中數卷書。長霖猶未歇。幽抱向誰舒。身外元無物。高歌坐自如。</text>
<title>送仲弟赴咸平任所</title>,<text>送弟當窮臘。南州八百程。人皆稱喜事。吾獨悵離情。今夜難爲夢。嚴寒且戒行。何如無故日。相對小燈明。</text>
<title>到衙日。見草堂階上有冬栢一樹花。吟成一律。</title>,<text>誰栽冬柏樹。當此草堂前。細雨斜陽岸。微風二月天。南人不知貴。幽馥正堪憐。錦繡枝枝錯。開花抵一年。</text>
<title>代舍仲作。次東閣揭韻。三首</title>,<text>官齋時有暇。花鳥入春聲。醒醉思滁縣。絃歌夢武城。坐看林日晩。行愛竹風淸。堪笑分憂地。箕山背後明。其二太守雖云樂。堪羞五斗霑。訟民多乙普。官妓摠無塩。邑務難蘇弊。治聲不讓廉。田園春夢罷。歸去亦何嫌。其三斗邑何多事。公庭盡日囂。殫誠思報國。捐廩欲蠲徭。眉爲簽丁皺。唇因折獄焦。羡他田舍老。槐下午眠饒。</text>
<title>敬和韓相國 用龜春宮摸像帖韻</title>,<text>耆臣閣中帖。春邸筆端形。顔髮平時肖。門闌曠世榮。晩葵傾日紫。孫竹護霜靑。異事堪傳播。瓊章畫贊成。</text>
<title>書贈徐季賢新移精舍</title>,<text>經營何太晩。堪卧洞天幽。小屋羣芳集。高臺遠景收。鶴歸孤夢曉。蟬送一聲秋。容膝安閒地。優遊卒歲謀。</text>
<title>雪朝偶集</title>,<text>四友鄰城市。相逢酒可呼。老來皆措大。伊昔備艱虞。左海誰知我。中原盡入胡。會心差可喜。彈指一長吁。</text>
<title>謹步寒巖韻。酬霞谷。</title>,<text>篁館孤燈夜。茶山淺雪時。鶴癯垂病羽。鷦冷寄深枝。酒欲窮途泣。雲誰靜處怡。終年無所得。書課亦笆籬。</text>
<title>次舍侄韻。送別九灣歸人。</title>,<text>怪底秋聲晩。蟬鳴忽以羣。緜農猶妨雨。桑宿亦浮雲。瓜葛憐相附。參商悵遠分。嶺頭殘月在。他夜到疑君。</text>
<title>朋談卽事</title>,<text>傍檐餘興在。鳥亦罷新眠。薄薄春寒際。茫茫曙色邊。政當千里別。猶有一燈懸。最是心相許。君家二老賢。</text>
<title>敬次黃翼成三絶寶韻</title>,<text>故相遺徽遠。靑氊世所無。硯田頒楚璞。冠緌備周瑚。事業曾如彼。襟懷自在吾。鎭書皆雅意。擧一反三隅。</text>
<title>鄕行卽事</title>,<text>雨餘春水盛。舟渡廣陵津。湍老靑山遠。淵翁白髮新。滄桑驚噩夢。雲樹悵前塵。荒店今宵月。多情照旅人。</text>
<title>自鳴鐘</title>,<text>在器難成象。天時假以鳴。應星寧失度。叶律自然聲。分積調遅速。畵平較重輕。輪機轉不息。至理箇中生。</text>
<title>九月小望夜。憶季兒。</title>,<text>在家如寄旅。阿過幾時還。永夜翁無寐。淸秋爾不閒。江山餘債了。風雨最情關。聽鴈殘燈下。依依別後顔。</text>
<title>十五夜翫月</title>,<text>雨後逢今夜。朋談近所稀。也應明月落。差可小燈圍。席地看淸景。題詩送好機。君家緣業重。一宿未言歸。</text>
<title>春雪 二首</title>,<text>老樹枝枝白蠟花。春光分與萬人家。捲簾峰壑均鋪粉。平地江湖凈練沙。自在淸明餘意思。剩添空濶好生涯。山亭興到斜陽立。逈鶴無痕獨有鴉。瓊樓玉女散天花。春睡長安曉失家。使可裁衣厚如絮。終難化米賤於沙。始知陵壑無高下。誰道乾坤有角涯。萬事看來多怪底。人間頭白亦閒鴉。</text>
<title>憶破盞 四首</title>,<text>四圍盈握白甆寒。日夕賓筵不厭看。數擧偏嫌茶椀重。易曛無恨玉鍾寬。自從遠到承醅綠。政擬堅持保壽丹。一物成元有數。老僧金鉢碎無端。雪屋相隨色相寒。甲燔東製等間看。主張好客詩筵侈。裁節衰翁酒戶寬。井上甁嬴難汲水。山中鼎破未成丹。收將片片空怊悵。瘞硯新銘又事端。主人於汝寄淸寒。對酒曾同故友看。惜不安排烏几靜。恨無承藉玉壺寬。凝神已是經梅白。埋骨何須奠荔丹。縱有百神難可續。海天料理事更端。摩挲百碎覺心寒。墮甑何人不顧看。燈夜從今癡坐獨。雪朝無復老懷寬。奇珍可耐稱瑚璉。遠物何須貴礪丹。千古氣淸多數局。悄然長嘯細尋端。</text>
<title>檐溜凍 二首</title>,<text>高閣平朝大雪晴。瓦溝滲漏下輕輕。纔離數寸陰凝細。稍過中央倒揷明。竹節初苞垂有力。虹腰欲折滴稀聲。天翁念我危欄逈。侈賜晶簾隔世情。屋溜玲瓏對晩晴。曼纓垂重玉釵輕。直催疎箔絲闌大。遠挹空江氣色明。漏滴翁愁凝在處。杖敲兒喜落來聲。縱令百結晶如動。孕得淙淙水性情。</text>
<title>棋子</title>,<text>蚌殼稜磨鳥卵文。相隨具格以羣分。元來石骨爲寄翫。不盡灘聲生遠聞。積處重重生白塔。圍時點點布鴉雲。手中遊戱無聊甚。紙局經綸付細君。</text>
<title>送歲</title>,<text>星霜冉冉迅風川。人道增年便减年。一室圖書如昨日。滿城楡柳換新烟。縱能却老終歸土。未到知非尙畏天。大海茫茫無盡際。去船纔過又來船。</text>
<title>繁星</title>,<text>南極低垂北極高。夜天如海碎銀濤。列成照爛森經緯。轉入微茫析抄毫。爝火爭光猶善喩。沙塵取象亦凡曹。試看點點明無數。回斡三垣斗柄豪。</text>
<title>贈別永橋</title>,<text>明朝何意坐林堂。鷰去鸎留雨滿梁。臘雪樓題懷矗石。西風舟下夢河陽。靑山歸路襴衫好。白首離歌天地長。佳句得君方盡趣。莫隨流俗畏雌黃。</text>
<title>乍晴</title>,<text>流雲漏日隙天開。添水池塘止滿盃。遠白微生橫岸練。新靑稍曬上階苔。檐間噪雀猶相戱。木末輕風不待催。坐想江湖前約在。晴沙明月興愉哉。</text>
<title>廢塘</title>,<text>一島蕭然弊益州。主翁疎懶未全收。靡萍何意猶池面。欹石無顔亦草頭。雨後蛙傳新皷吹。樽前鷰試舊風流。靜觀興廢元如許。抱膝長吟坐麥秋。</text>
<title>午簾南山</title>,<text>新晴氣色畵難求。一面輕嵐幽復幽。携酒倚松迷遠客。練沙憑草宛高邱。樓臺橫壓來淸賞。几案平臨作卧遊。忽憶江干蘆荻外。捲簾斜日坐孤舟。</text>
<title>朴淵看瀑</title>,<text>直下崢嶸日積喧。半空飛沬忽驚魂。千端素練非添色。一道晴虹不定痕。楚壁戰聲掀鹿野。禹河奔勢觸龍門。聰如師曠難爲耳。壯觀歸來未敢言。</text>
<title>曠野</title>,<text>無邊秋色不勝寒。夕照徘徊露草殘。往往疎籬荒屋出。長長匹練遠川看。竦身木葉飛將盡。極目風埃定亦難。始覺虗中多積氣。摠收禾稼得民安。</text>
<title>龍江舟遊</title>,<text>風去霖收息怒濤。月中來作水中豪。烟沙漠漠平無際。雲峀冥冥上有高。萬念歸休都幻夢。一身浮在亦秋毫。歡娛劇處還怊悵。老樹如人獨立臯。</text>
<title>敬次菱山丈寄示升字</title>,<text>終南如睡月初升。烟捲樓臺露欲凝。凉意先從疎簟覺。遠聲偏借暝鍾能。葉凄梧滴前宵雨。檐逈星流數點燈。坐久悄然秋有感。沉吟獨步下堦層。</text>
<title>大楠回巹日韻</title>,<text>褥禮重回合巹年。崆峒細草月明天。流蘇舊帳同心結。華采新衣祝嘏筵。歷數朝端多富貴。如論晩景孰圓全。門闌喜氣應高會。遙頌西河不老仙。</text>
<title>昭陽亭。謹次淸陰先生原韻。</title>,<text>江山如畫有高樓。貊國遺墟客遠遊。溫祚回軍昔何地。彭吳穿峽卽斯州。重關拱抱方知險。沃野平寬可滌愁。最是登臨奇絶處。村烟落日起牛頭。</text>
<title>漢江氷</title>,<text>洗滌煩胷萬古愁。琉璃一面色空浮。或憎窮臘春心動。未遏長江地底流。無力曳蹤奔似馬。有聲堅腹吼如牛。馮夷會事移神妙。冷壓魚龍起蜃樓。</text>
<title>冐雨發行。路吟一律。</title>,<text>孤燈荒店聽晨雞。細雨簾纖野色迷。日影乍高山罷霧。馬蹄初滑路成泥。平原草綠人何返。喬木春深鳥自啼。爲問來僧從七寺。故鄕田事始耕犂。</text>
<title>自泮歸路偶吟</title>,<text>春日遅遅麗景濃。東城佳氣畫難容。長堤柳綠啼黃鳥。干樹花明隱碧峰。植木園前雲靄靄。凝鑾橋下水淙淙。眼看物物皆天理。信馬歸來近夕鐘。</text>
<title>擬贈鄭 世禎</title>,<text>聞道隱屛春已深。南城物色故人尋。偶逢阿弟盃樽勸。爲說當年杖屨臨。况復兩家敦世好。要期一日滌煩衿。慇懃雅會知難負。花鳥幽情在晩林。</text>
<title>贈尹茂山戚叔 孝儉</title>,<text>養又專城古罕聞。高堂花甲起需雲。少年南幕舊虞候。千里北關新使君。草草離筵言未了。搖搖行旆夜將分。遙知邊月思歸夢。應入蕭蕭送鴈羣。</text>
<title>吟成一律。贈洪友伯應。以謝負約之過。</title>,<text>無心曳履踐殘冰。煖霧初收地氣蒸。高麗舊風猶賣暑。中原此日大張燈。紙鳶永斷長空濶。玉兔孤懸夜色澄。咫尺泥濘愁路阻。上元佳氣負良朋。</text>
<title>神道碑立日偶吟</title>,<text>前人手澤在玆鄕。霜露凄凄草木長。八尺𤦹珉圖不朽。一邱堂斧頓生光。發輝事業無餘蘊。傳至雲仍護勿傷。過客亦應知起敬。從今百世可流芳。</text>
<title>步孤字寄伯應</title>,<text>幸賴芳鄰德不孤。有時談晤覺神蘇。異端惑世淫邪作。吾道無人長老徂。且抱遺經甘寂寞。肯隨流俗學遊娛。願將一語聊相勉。思索眞工在反隅。</text>
<title>送李督郵 晩中 赴利仁任所 二首</title>,<text>一見城南識子賢。風流幽雅亦溫然。詩因潤色頻成會。情到忘形不計年。水部凉軒携酒日。檜陰春雨聽琴筵。今當送別湖西驛。落葉征鴻歲暮天。雲飛古榻露凝寒。怊悵離懷此一般。十月行軒錦江路。暮年微祿督郵官。絃歌武邑如將待。簿牒藍田莫厭看。獨念吾人秋寂寞。誰從暇日掃塵冠。</text>
<title>和金査丈韻。以寓慨世之意。</title>,<text>惜乎吾黨裂門途。甲乙紛紛士異趍。口舌雖爭心豈服。盾矛擬合計還迂。終難歸正從其好。直欲無言戒不虞。留待百年公眼目。何須入主出爲奴。</text>
<title>代人撰。送宗伯李尙書 晩秀 赴燕京。</title>,<text>傾朝辭令罕如公。况復文章繼月翁。萬里星槎行不遠。百年皮幣走無窮。薊門樹色斜陽外。遼野風聲朔氣中。白首郞官臨餞語。愼旃王事早歸東。</text>
<title>白羽扇</title>,<text>摩挲白羽不忘懷。每趁炎天坐卧偕。獨抱淸凉隨手動。秪將純潔與心齋。霎時輕拂塵侵席。半面忙遮日上堦。千載孔明留一片。蒲葵桐葉摠非佳。</text>
<title>咏葡萄</title>,<text>葡萄自是果中珍。紫黑元來種不均。雨露沾時齊結子。虬龍蟠處暗藏鱗。繁陰盛夏經蟬噪。爛熟凉天趁鴈賓。可愛甘酸兼兩味。團團萬顆品皆眞。</text>
<title>立秋</title>,<text>二毛霜得鏡中看。陡覺人間節序闌。一夕新凉生有力。三更殘暑去無端。村砧幾處聲初急。客枕多愁夢亦難。木落天高知不遠。先將白露戒微寒。</text>
<title>古鏡</title>,<text>萬殊一理此中存。相對朝朝默不言。精粗由來雖異質。光明自在本同根。莫誇秋月當心照。可奈飛塵拂面昏。我欲重磨磨不得。秪從明處復初元。</text>
<title>霽後秋月</title>,<text>一雨纔過稍覺寒。多情新月入虗欄。秋淸水鏡渾如洗。望近氷輪尙未團。幾處高砧聲正急。孤城遠笛語初殘。疎陰轉到梧桐下。嬴得幽人最好看。</text>
<title>代舍仲。次東閣揭韻。</title>,<text>山杏花飛岸柳眠。官齋境僻坐疑仙。朝烟擁樹迷村巷。春水連天上稅船。漠漠孤雲生戀闕。閒閒十畒勸耕田。正當細雨淸明節。遙望松楸倍悵然。</text>
<title>敬次韓相國 用龜春宮摸像帖韻</title>,<text>皓髮韶顔黃閣老。丹靑難畫是天君。睿情特眷諸臣表。寶墨親摹瑞靄紛。眞帖展堂驚欲拜。異香霑袖喜初聞。鳩筇烏几他時宴。添得眉毫更幾分。</text>
<title>秋懷 三首</title>,<text>秋風警動亦吾師。搖落心懷坐夜遅。燕客悲歌終下淚。楚騷餘響獨題詩。劇憐黃菊霜前好。偏感靈芝歲暮期。一度相逢謀一醉。江游如夢月明時。霜打空庭月一城。淸狂直欲出門行。薄寒暗逐秋深至。寥廓偏從夜久生。把酒幽情相對好。抱書虗老自知明。遙憐少友歸何處。惆悵殘燈坐漏聲。傷心往事轉蒼然。坐久那堪秋夜長。隔岸丹楓橫一半。流天素月正中央。無人對酌重陽酒。送客關情近社霜。眞率因君斯會美。五更床簟不知凉。</text>
<title>贈兒行 二首○戊戌四月</title>,<text>浿河營隷有新延。指日兒行悵在前。驛路微風楊柳岸。園亭淡靄杏花天。歷敭還是尋常事。潦倒居然十七年。忽憶乃兄西去日。一塲春夢正堪憐。宦遊何必渡銅津。西出關河面目新。離父度年憐人客。事君多日誦前人。半千程道應孤往。四十光陰亦暮春。營下紛華宜所戒。翁心不在見書頻。</text>
<title>舟游卽事</title>,<text>藍洲慣面若相親。無限芳菲草色新。沙暖難尋孤鷺夢。樹深自在老鸎身。風光滿眼頻移棹。雨意籠山欲洗塵。莫怪衰年猶健飯。昭陽江上舊遊人。</text>
<title>用車字贈士衡</title>,<text>夜燈詩話盡情舒。伊昔君遊過弊廬。玉樹冰壺知雅操。紅塵白首愧孤居。贈留蘭佩同心處。溯上藍洲刮目初。相對不妨呼少友。爲誰花下駐巾車。</text>
<title>正月初八月明。使協侄拈淸詩遣懷。</title>,<text>故圍遙望杳雲蘿。今歲居然七日過。坐夜孤懷翁已老。生朝悵意爾應多。麥因小雪知全凍。柳得先春覺稍和。百事關心成一醉。不妨題罷詠如歌。</text>
<title>翠微樓秋夜。海居都尉洪 顯周，泊翁李 明五，東樊李 晩用，樗園洪 羲人，愚山崔 憲壽，靄士洪 祐吉，葯農洪 成謨 見訪。與舍弟小山，家兒英和淸及協侄共賦。</title>,<text>月欲圓時雨未終。雨中仍作月中逢。寒香已厭扶疎菊。晩翠猶餘偃蹇松。苕上餘懷留夜榻。岳南佳會趁昏鍾。碧香消息尋無處。却羡霜楓倚醉客。</text>
<title>西園小集</title>,<text>氣色先知雪盡山。酒中春似故人還。一枝鷦老空林寄。數點鴻冥極浦攀。缺月多情餘宿好。落梅何處覔前班。吾儕不復庚寅見。惆悵詩遊轉眄間。</text>
<title>夜坐無聊。拈放翁遣懷。</title>,<text>靑春送盡昔繁華。到老棲棲未暇家。悵結窓蕉新展葉。夢尋盆桂半開花。鄕書有待秧苗長。遷客關心峽路賖。調病無如醒耳酒。藥籠蔘朮底生涯。</text>
<title>奉贐慶州尹金 邁淳 之任</title>,<text>出自邇班始尹玆。古都沿革幾多時。淸閒事業仍忘老。潦倒功名久樂飢。百里分憂風草偃。九秋臨別露華滋。新羅玉笛今猶在。試問居人一解吹。曾聞玉笛之解吹者一人去後。一人繼出。故末句云耳。</text>
<title>奉贐副价景福台 光正 之燕</title>,<text>伯氏西行歲四周。星槎又泛鴨江頭。家聲趾美如相代。王事忘勞不自求。上國有誰觀禮樂。我東無復讀春秋。別是鄰翁怊悵意。關河萬里路悠悠。</text>
<title>臘日會雲屛雪屋。拈劒南韻。</title>,<text>舊遊如夢半凋零。歲暮天寒久掩扃。元亮酒醒誰許飮。維摩病卧但橫經。數叢堦菊移顔色。一樹盆梅養性靈。白白江花花釀美。臘朝相對可揩靑。</text>
<title>贈金友山如</title>,<text>白首郞潛老世情。五年奔走底經營。行當民粟移河內。留待絃歌入武城。門有征驂生別意。境無飢饉著治聲。前期笑指漕航路。四月南風麥氣淸。</text>
<title>贈雨若</title>,<text>五馬南爲歲已徂。別來能念故人無。一書遅報懷應悵。百里分憂弊可蘇。閤裏傍梅空自潔。天涯見月不勝孤。詩朋稍稍如星散。蕭寺前遊夢挈壺。</text>
<title>練帶亭晩眺。兼戱主人。</title>,<text>黃驍以北鐵山西。練帶飄然似獨棲。草辨沙汀猶斷續。柳分江岸自高低。日長遊蜨繁新夢。春盡流鸎惜舊啼。杏肆桃流堪滌器。成都名酒醉魂迷。</text>
<title>無題</title>,<text>病步携來江上雲。迎人草色似羅裙。入簾可愛移山翠。臨砌何妨破蘚紋。缺界許心知有會。晬辰回首悵相分。初庚已過無聊甚。幾日詩筵未見君。</text>
<title>餞春</title>,<text>黃鳥聲聲得意驕。晩春花事莫言遙。杏邊林靄迷離岸。柳外村帘略彴橋。暗恨偏隨鵑血落。斜陽盡入蝶魂消。春歸猶有重來信。惆悵前遊雨一宵。</text>
<title>夜坐拈東坡</title>,<text>飯罷鍾鳴坐夜初。臘寒餘氣尙侵裾。剩將江客一壺酒。乍閱坡翁數葉書。題品不須傾茗椀。養生何必運河車。太虗雲宿休三籟。始覺眞工靜莫如。</text>
<title>除夜小會</title>,<text>人世茫茫一旅亭。百年今夜幾回經。應添髩雪新莖白。欲返山霞舊面靑。片刻衰容生酒暈。五更殘燭結花形。歲將終處方知始。坐數鍾聲到曉庭。</text>
<title>元夜。拈白華葉紹翁韻。二首</title>,<text>宇宙新經犬別離。百愁增感坐來危。春心改柳初傳火。夜候瞻參欲轉旗。添齒非關湯進。病軀惟以酒杯支。故人詩席多零落。白髮空長後死悲。風亂枯楊雪糝杉。炯燈渾似坐伽藍。夜深銀漏知多少。寒盡梅花見兩三。自笑虗名傾白下。還羞捷徑向終南。聊將數語新年祝。豐穰來頭問晦庵。</text>
<title>新元二日。留髡飮。二首</title>,<text>錦袍何似弊貂寒。君到新年賀若干。往事休言驚噩夢。今宵可作盡歡情。天邊影子橫眉月。座上風流折角冠。滿酌屠蘇翁最後。一燈深處下雕鸞。增年减日不須驚。秪願無憂度一生。衰世文章同豹隱。早春時候以禽鳴。空搔短髮心猶壯。欲洗煩襟酒亦淸。從此斂華宜就實。伯夷何事死於名。</text>
<title>初四夜</title>,<text>疎燈睡起六旬翁。遙夜驚寒聽數鴻。欲與故人遊卷上。擬將餘日隱壺中。雌黃不必論高下。堅白何須辨異同。坐久渾忘身外事。撥灰薰炙小鑪紅。</text>
<title>初夏。松峴山亭。二首</title>,<text>滿庭紅瘦杜鵑花。杏亦隨風片片斜。岸練遙分漂女洞。瓦溝偏整貴人家。雨餘桃發孤朋隔。春後亭成一鶴加。昨日曛曛今日又。近山還覺霧中遐。柳烟輕曳麥風淸。遅日晴窓似有情。老惜春歸頻酒會。懶因睡起或詩成。繁陰堦展櫻桃葉。幽趣林經鴶鵴聲。多謝故人隨意至。落花芳草送餘生。</text>
<title>贐健翁之任嶺營 二首</title>,<text>令公自是太師孫。榮掃封壇亦聖恩。方伯分憂從古重。阿兄遺愛至今存。笙歌幾處南樓月。文墨淸遊北海樽。莫以繁華移素守。盡誠圖報恤黎元。翩盖鳴騶路更長。好隨梅雨去如忙。雄藩統管羅辰界。淳俗挽回鄒魯鄕。潘岳臨河應有感。蘇瓊按冀自持剛。老年遠別多惆悵。肯許淸風寄扇凉。</text>
<title>畫竹。次人韻。</title>,<text>舊枝微亞傍新叢。淇澳山陰細派同。一縷疎烟幽徑晩。千尋落月曉庭空。淸持孤節如凌雪。颯動凉心不待風。惟有傳神文與可。濃毫淡墨起綃中。</text>
<title>雨中遣懷</title>,<text>滿庭紅落絲生枝。盡日林廬坐不離。春色可憐餘幾許。睡魔還任着些兒。路泥天借看書暇。園靜簾垂聽雨時。與客同舟知有約。蘗溪新漲起遐思。</text>
<title>無題</title>,<text>麯春何必夢雲安。村釀知時自不寒。留客滿庭芳草細。送人遙野落花殘。劇憐斜日風來幌。虗負前宵月入欄。流水高山淸意味。誰將古調許君彈。</text>
<title>小滿細雨中</title>,<text>花能生葉葉生枝。一氣流通自不離。小院微風多鷰子。近帘名酒問鵝兒。却嫌煩惱無虗日。適値優閒定幾時。促膝盡情詩亦可。莫敎歸後苦相思。</text>
<title>次鄕約韻</title>,<text>分憂百里愧良侯。每恨鄕風廢不修。禮俗效民追呂氏。絃歌宴老頌宣州。因時損益吾何有。返古淳厖此可求。講約最關荒政大。澄源快覩正其流。</text>
<title>臨分。書示伯兒楊口謫中。二首</title>,<text>殘燈明滅夜將分。留汝窮山誰與羣。雞唱已過遅上日。猿腸欲斷獨歸雲。世路元來多絶險。客愁何以解羣紛。薄俗雌黃休介意。靜中須讀古人文。臨分悔却遠來尋。客累羈愁日夕侵。翁自搔頭關汝病。爾何垂淚亂吾心。夜燈脉脉眠仍罷。朝飯依依語轉深。歸雲似惜三年別。故作瀰江大霧陰。</text>
<title>奉贐尹副价之燕</title>,<text>星槎泛彼鴨江灣。王事年年有往還。燕市筑歌今寂寞。邠郊皮幣此間關。行人專對新承命。學士淸名逈出班。况復悠悠冠盖路。毉閭慣是舊看山。</text>
<title>闕里誌韻</title>,<text>百世宗師誦雅言。吾徒盡在仲尼門。發揮彖象承元聖。繼述家庭有肖孫。天下深誠思舊址。海東崇報亦殊恩。今當新誌重刊日。興感斯文道所存。</text>
<title>追次廣陵崔衛將重牢日受恩誥韻</title>,<text>齒爵君家並慶稀。醮筵况復舊袿徽。張衡思玄賦。揚錯雜之袿徽。卽今之香纓。 山樽倚醉生春意。鳳誥來賓覽德輝。耆老傾心爭賀席。兒孫繞膝試新衣。漢陽歸客追何頌。恩雨惠風花滿幃。</text>
<title>元夜韻</title>,<text>孤燈獨坐夜如年。百事關心不眠。戊戌重逢悲白髮。丙申何歲問蒼天。祥雲紫禁經期賀。新火朱門有夕傳。遙憶故園阿弟病。雪中艱食正堪憐。</text>
<title>初二夜。獨坐述懷。</title>,<text>蘧蘧一夢屬塵塵。梅落殘叢歲色新。缺界徊徨如送客。重泉寂寞未歸人。猿腸寸斷偏憐夜。鵑血魂消忍見春。最是明朝風樹感。華觴不復侍慈親。</text>
<title>寒食日。上亡兒墓有感。</title>,<text>孤魂莫慰托山坡。雨露初零百感多。轉覺物華時變易。劇憐家事日蹉𧿶。沉綿抱病猶吾在。寂寞無言奈汝何。澆地一杯春草綠。子規聲裏淚傾河。</text>
<title>述懷</title>,<text>奇氣眉間十丈霞。江南故舊憶松沙。百年心事空流水。一代文章已落花。可惜君平初寄世。遙憐伊晦老傳家。廣陵絃斷知音少。却恨吾生亦有涯。</text>
<title>紹賢書院。秪拜有感。</title>,<text>東來一派接淵源。心法相傳衛道尊。元晦儼臨明大義。六贒分侍奉徽言。武夷泉石移精舍。栗老琴書有舊村。寓慕秋陽如復見。摳衣直欲薦犧樽。</text>
<title>洗劒樓。次舍侄韻。</title>,<text>百尺橫臨七里城。檻前朝候已潮平。海門風靜魚龍氣。劒閣霜淸鼓角聲。禦敵新謀修毁檻。爲邦長策講休兵。西來剩得逍遙地。遠客關河不盡情。</text>
<title>謹呈石崖閤下花甲</title>,<text>棨戟門闌內醞宣。壽星重輝設弧年。周家嶽降天中節。洛社圖成地上仙。桃實千秋供盛宴。榴房百子媚華筵。平生與國同休志。到老相將百季賢。</text>
<title>賀尹進士而善 守慶 大夫人壽讌 幷小序</title>,<text>福人哉。而善也。人樂有賢母。古聞其語。今見其人。盖而善以早孤餘生。㷀焉孑焉。賴尊慈闈積誠愛育。視如己出。糓腹絲身。皆從手線中出來。而善之保有今日。俾誰之賜也。而善以赤立之勢。尋宜問藥。用蔘數斤而復常。此雖誠孝所致。亦是尊慈闈潛德積躬受天冥佑也。豈人力之可能哉。而善以其尊慈闈甲周之日。盡誠營辦。上壽稱慶。速賓志喜。有是母。有是子。猗歟盛哉。余適病未赴約。追呈短辭。竊寓祈頌語。謝其至意。係以詩曰。白觀爲酒祝賢慈。丁酉初冬上壽時。子女滿堂如己出。親賓爭席又心知。令名肇自三從著。餘慶終看百福宜。我願年年留此酌。與君歡笑頌頤期。</text>
<title>畵簇</title>,<text>谷口將看夕鳥慵。雄飛雌喚兩相從。香風吹襲新開萼。烟霧深藏未化龍。石角依依餘秀竹。春原欝欝但長松。前山別有無邊景。斜日雲過第一峰。</text>
<title>練光亭韻</title>,<text>迢欄極目美山河。環佩繽紛散綺羅。麟窟石留人已遠。鶴樓椎碎客誰過。孤雲蘸影淸流穩。疋練生光返照多。此地相逢時正好。落花啼鳥倚微酡。</text>
<title>入妙香洞。所過賦卽事。</title>,<text>林容淨洗雨新晴。一路登登絶世情。龍角留名無數刻。虎臺懸瀑最初聲。百年愧我風流少。半日令人志氣淸。隨處閒吟隨處坐。此山奇勝有誰爭。</text>
<title>謹步三淵先生韻。咏上院三瀑。</title>,<text>洞天雲學水聲舂。直欲窮源到上峰。白羽分明羣浴鷺。玉鱗飛動暗藏龍。萬千移步呈奇狀。八九騰空躡遠蹤。坐久喧轟如奏樂。不須尋寺聽禪鐘。</text>
<title>觀舟行述懷</title>,<text>濃陰渚柳聽黃鸝。水上筵開坐自危。左右逢原流不自。古今觀物逝如斯。忘機鷗鷺宜相睡。識字魚龍欲和詩。此日舟中我爲政。更敎搖櫓故遅遅。</text>
<title>歸路。復遊浿上。</title>,<text>大同門外卽江臯。絡繹甁罌汲水勞。十里迷茫烟樹濶。一城輝暎畫樓高。笙歌處處遊人棹。芳草年年上客袍。盡日逍遙看不足。始知仙境出凡曹。</text>
<title>臨津舟游</title>,<text>屛環蒼壁轉幽幽。坐鎭關西大渡頭。花石亭邊臨遠樹。望湍巖下繫孤舟。山含積氣恒迷靄。江受淸光亦穩流。不必黃㟠專美古。我春何似子瞻秋。</text>
<title>閒似亭。次板上韻。在外城南。</title>,<text>白鷗飛下醉吟餘。綠樹繁陰麗日舒。舟小彼何多士女。襟疎吾亦老樵漁。外城猶有分田制。短檻仍爲壓水居。山谷遐情如復見。夕陽歸棹故虗徐。</text>
<title>自肅寧舘作妙香行。路過鐵瓮。邂逅趙雅 龜錫。遂與之登東臺泛六勝池。拈韻賦所見。</title>,<text>古人遊處又今人。石面摩挲怳見親。極目雲烟平地浪。到頭觴咏滿襟春。來遅竟上千層壁。坐久都消一點塵。俯瞰江山如几案。豪情更覺夕陽新。</text>
<title>登澹澹亭</title>,<text>立馬同昌午饁初。千尋江岸一亭居。逈臨大野龍頭兀。俯揖羣巒鳥翼舒。見客少年休隱避。降仙歸路暫虗徐。坐來澹澹超塵累。觴咏無人更起予。</text>
<title>暮訪無盡㙜。次板上韻。</title>,<text>高樓一上捲朝霞。遠眺其於絶勝何。巴字江聲撞怒石。弓形壁勢隱仙槎。煩襟得爽風前柳。眞境添奇月下波。無盡藏來無盡意。危欄坐久似浮家。</text>
<title>舟中卽事</title>,<text>一任輕風捲客衣。大江舟下已斜暉。遠峀晴光開窈窕。平蕪倒影轉依微。漁翁擧網銀鱗細。桑婦傾筐綠葉稀。水上仙緣猶不盡。忘機坐看白雲飛。</text>
<title>咏叢竹 二首</title>,<text>色帶羅裙艶楚腰。羣居不妬世情遙。孤根或恐移湘岸。千畒還羞傍渭橋。憐爾婆娑承月亂。許君強直得霜驕。一曲淸詞南國恨。詩魂寂寞爲誰招。石壓筍抽不折腰。颼颼轉過雨聲遙。林深獨客彈琴館。池隔忠臣灑血橋。包橘寒香千葉密。揷壺疎影一枝驕。此君氣味無人解。翠色偏宜月下招。</text>
<title>咏橘</title>,<text>在樹團團綠有荊。洞庭秋色見分明。貢包海島黃金至。恩賜宮盤白玉擎。如可耐寒宜北種。自來經夏禀炎精。暮年嗟我懷無地。手撫淸香不問名。</text>
<title>客夜</title>,<text>一江流水始知冬。叢竹寒聲夜又逢。千里歸鴻猶故國。五更明月已西峰。疎燈寂寂少年事。短髮蕭蕭今日容。隨弟南方從所好。眠沙自在白鷗慵。</text>
<title>櫪上駿馬</title>,<text>戀主長鳴我自知。千金高價衆中奇。泥程秣出山如走。石峙神行日未移。長物江南輕少妾。幾年塞北付胡兒。劇憐醉客忘歸步。扶上雕鞍倩阿誰。</text>
<title>聽畫角</title>,<text>畵角三聲聽鑰開。河陽浮動曉樓臺。江山響應邊民警。鴈奔走太守來。有力能令風外壯。無端變作月中哀。昇平近日將安用。只掌官門號令催。</text>
<title>送汾陽姬 三首</title>,<text>相對羈燈寂寞濱。花容羞澁亦天眞。賤能知義何心妓。遠忽抽身可語人。酒後狂歌吾白髮。夢中奇遇爾靑春。男兒不下臨分淚。去路汾陽雪色新。義妓巖高積雪濱。如論女俠此其眞。淸姿可惜生今世。疎氣何曾讓昔人。直欲相隨遵宿路。聊憐獨去守殘春。汾陽近阻河陽鴈。倘念詩翁白髮新。黃昏月上遠江濱。思爾淸揚影子眞。獨坐無聊惆悵客。中情自是等閒人。謫娥朝去宜先路。狂老晨吟惜暮春。千里洛城非久返。好將奇事誦傳新。</text>
<title>江星倒水</title>,<text>倒影寒星水底澄。夜天如砌玉層層。床留輝暎三更燭。壺揷欄干一片氷。眠鷺驚絃橫遠繳。游魚畏釣漾纖繩。波神知我江間宿。鍊出金光恍可稱。</text>
<title>江心曉月</title>,<text>澄波漾漾倒銀甁。出沒魚龍曉色汀。隔岸明沙驚夜雪。滿江漁火送寒星。故人睡起蒼茫鏡。遠浦虗浮寂寞舲。平地眞仙知在此。今宵海上爲誰停。</text>
<title>舟中</title>,<text>篙師向晩盪舟行。無數樓㙜水底明。萬事都歸前夜夢。三人同坐穩江聲。倒來石壁高低影。流去鳧鷖遠近情。白雲送客還惆悵。湖海萍蹤轉覺輕。</text>
<title>舟中雪山</title>,<text>沙鳥汀篁送我行。大江東面雪山明。倒來忽見凝冰色。削立如聞碎玉聲。畵裏排鋪醒幻夢。鏡中光景聳詩情。傍人笑道金剛出。較看眞容孰重輕。</text>
<title>寒天古木悲</title>,<text>斷壑荒崖古木遐。春心不住歲寒家。中虗廓落風聲老。上竦杈枒月影斜。亂雪霏霏經喙鳥。疎烟颯颯帶歸鴉。衰翁坐惜年光暮。伊昔枝頭亦有花。</text>
<title>江南月</title>,<text>吾生有限月無涯。到處相隨直入懷。千里眼前能自燭。廣寒頭上若爲堦。烟沙暮境從誰好。蘆竹疎陰得汝諧。最是詩軒奇絶會。雪山輕重故人偕。</text>
<title>月下懷人</title>,<text>木落庭空生薄寒。深深夜酒客懷難。江聲一枕南州卧。山色孤鴻北斗看。影子應留長照月。夢魂誰借大還丹。浮雲聚散尋常事。若有新愁露緖端。</text>
<title>廣寒樓</title>,<text>大都會闢廣寒樓。形勝湖南第一州。過客登臨橫野色。飛仙消息杳雲愁。蛟龍城外山如拱。烏鵲橋邊水自流。得月方知眞面目。百年今夜見瀛洲。</text>
<title>拱北樓。敬次仙源先生韻。</title>,<text>翠甍雕棟鎭湖藩。下岸登舟樓始尊。襟帶千年環拱地。梯航一路往來門。城腰欲斷中嫌淺。樹色平浮遠納繁。佳麗鍾時如粉黛。畫娥粧鏡拭塵昏。</text>
<title>自蜈蚣倉。轉向淸州。</title>,<text>平郊十里見人稀。流水縈回山四圍。啄稻西疇孤鶴立。乞粮何寺一僧歸。殘陽惱客秋光晩。夕氣侵人酒力微。此去蘇堤知幾里。南雲多處數鴻飛。</text>
<title>到華城</title>,<text>華城粉堞畵難求。排置新豐瑞氣浮。鼎食鍾鳴卿相里。龍蟠虎踞帝王州。行宮樹色來仙寢。萬戶泉聲出御溝。爲看名區多勝景。斜陽更上一層樓。</text>
<title>癸未菊月晦。與永橋。再到文山。丹楓向晩。寒雨蕭蕭。竹林賁然。常山適會。拈老杜。共賦卽事。</title>,<text>萬事蘧蘧一夢春。白門詩酒亦前塵。江山宿債逢良友。天地悲歌送老人。滿座衣冠秋後思。暮年風雨病餘身。此時如可筇鞋至。霜柿南陽味正新。</text>
<title>霽星</title>,<text>星芒常夜動微微。雨後秋天欲飛。銀燭增明高處爛。玉繩如洗近來稀。森羅萬點皆含露。步立三更忽上衣。况復會當蟾影晦。長風一掃片雲歸。</text>
<title>良月吉日</title>,<text>秋菊香蘭各一時。蘭歸菊至感時移。夜樽仍醉醒還貴。昨雨新晴事亦奇。戰野玄黃看颯颯。擁爐寥寂坐遅遅。劇憐冬候從今始。白首朋談歲暮期。</text>
<title>拈老杜。與永橋共賦。</title>,<text>江南千里爲誰來。生盡其歡死不哀。嶽下衣冠名水石。晉陽歌曲好樓臺。良朋又有今宵月。濁酒頻傾昨日盃。萬事違心從此別。憐君空老拂雲材。</text>
<title>三月三日</title>,<text>佳辰又過踏靑時。無奈殘花與雨歸。高閣喃喃鷰自語。疎林欵欵蝶交飛。畫圖點綴春容淡。景物鋪舒草色肥。重引今朝沂水興。垂楊堤下試新衣。</text>
<title>咏櫻桃 二首</title>,<text>朱實偏宜在樹看。纔經薦寢上宮盤。麥秋齊熟如星爛。瓜夏新供帶露寒。仁是中含明抱玉。體能圓轉紫成瀾。世人不解題高品。只道甛酸辨舌端。園翁拄杖落花籬。滿樹櫻桃結幾時。蒼玉精神微露過。丹砂消息晩春移。宮盤早薦知新果。賓席珍羞覔潤枝。白首朱輝看更好。踰墻偸摘不嗔兒。</text>
<title>琴</title>,<text>文武高張五七絃。薰風初動泰堦前。瑤徽得力蓬山月。鐵撥無情栗里天。幽壑泠泠吟寡鶴。秋林颯颯斂寒烟。斜陽更奏陽春曲。山水疎襟淡欲仙。</text>
<title>初雪</title>,<text>搗珠積玉滿空庭。頃刻盆松已失靑。旅鴈猶傳歸去響。梅花初動未開馨。當頭落勢期霜薄。灑面飛痕喚酒醒。却憶三更雲嵂兀。納凉中夜坐高亭。</text>
<title>又次詠雪</title>,<text>白如玉屑巧如花。落地紛紛等蟻磨。依舊春心生萬樹。居然寒意壓千家。隨陽野濶孤飛鴈。墮黑城留一點鴉。最是淸江翁獨釣。垂竿何事坐湖沙。</text>
<title>題矗石樓</title>,<text>嶺南天地晉陽浮。矗矗亭亭見石頭。不盡風來江上竹。無聊客立雪中樓。蒼茫過劫龍蛇夢。怊悵前盟鷗鷺羞。白首狂歌今夜酒。義巖寒月使人愁。</text>
<title>河陽別永橋 九首</title>,<text>知己寥寥此世間。相逢洛下故人顔。金丹消息遅篔壁。白首文章重雪山。從子半年如有得。爲誰一月不能還。天寒歲暮河陽縣。叢竹疎烟別意關。白首狂歌湖海間。君歸誰與破愁顔。花開洞裏雙溪水。矗石樓頭數點山。並轡橫穿寒雪去。同舟直帶暮烟還。一塲遊事斯爲盛。明日離懷我不關。前遊如夢醉醒間。預想疎燈別後顔。千里神交今世界。百年餘興此江山。不愁明月盈而缺。只信閒雲去復還。春風花鳥重尋約。紫閣峰西待叩關。雙劒雄鳴古壁間。片心相照百年顔。棋評洛北輸嬴局。詩許淮南大小山。有淚羈燈空自照。無情逝水不知還。停雲歸鳥明朝事。酬唱新愁夜最關。斗覺浮生一瞬間。靑春無計駐童顔。眞容偃蹇風前竹。瘦骨崢嶸雪裏山。燈下微醺寒未退。天涯遠客歲同還。從知別後詩應廢。玉鑰誰能啓夢關。惆悵離懷此夜間。松篁書屋欲無顔。殘燈促膝頻推枕。明日何心獨看山。汾水蒼茫歌妓別。鳳谿迢遞韻僧還。老君丹竈烟初歇。莫挽靑牛遠出關。離愁寂寞上眉間。時夜三更月更顔。宇宙徘徊空白髮。親朋歷數半靑山。三旬相阻應無別。千里同來竟有還。笑指歸裝華軸富。爲誰佳句動江關。幸作男兒宇宙間。壯遊名勝到凋顔。仙緣幾徧靈神界。詩債猶餘山。洛下親朋應我待。湖南何日並君還。天寒別有騷人恨。三洞巖泉一大關。嗟君如在盛唐間。李杜齊名無愧顔。肚裏波瀾將倒海。毫端風雨欲掀山。豪情偶爾尋朋至。傑句終然泣鬼還。近日河陽朱墨戱。詞垣誰復闢重關。</text>
<title>紗帽巖暮春</title>,<text>緩步行尋有古松。老身盤屈欲成龍。樓臺遠控平鋪勢。花柳新添富貴容。幾處遊人春共醉。滿城佳氣日高舂。却嫌露坐深深入。巖下班荊淺草封。</text>
<title>九月十七日夜。對月懷友。次劉滄洲題桃園處士山居留奇韻。</title>,<text>門掩城西自在廬。秋來更覺世情疎。借移盆菊霜凄後。坐到庭梧月上初。星散難尋良友約。燈懸空講古人書。那將餘日同携手。放浪江湖老釣漁。</text>
<title>霜鴈</title>,<text>落時成字序時簾。遠浦驚寒一陣纖。夕照橫雲隨逸鶴。曉天嘶月帶孤蟾。蕭蕭塞草飛難盡。杳杳鄕書信亦兼。思婦添愁征客淚。江南響斷數峰尖。</text>
<title>雪意</title>,<text>朔氣初收雲不開。臘前三白也應催。試看霜霰隨時變。料得乾坤有事來。樹色迷茫當檻立。梅魂寂寞傍燈回。西風送鴈渾如夢。笑倩星官夜上臺。</text>
<title>衢燈</title>,<text>列廛纔撤市聲慵。暝色蒼蒼紫閣峰。交易人情愁夜近。太平民物見時雍。遙看一點如星小。忽散千街替月濃。却憶年年初夏八。提携酒伴聽樓鍾。</text>
<title>菊題日。與永橋題松下老人。</title>,<text>秋懷寥落動悲歌。君亦悲秋偶我過。澹若忘歸楓菊晩。悠然久坐水雲多。逍遙自適仍依石。寤寐相思不在阿。怪底長松人共老。有誰移得種無何。</text>
<title>文殊寺</title>,<text>萬壑松風一寺寒。故人猶恨晩來看。日邊雲氣山仍遠。樹隙村容野不寬。老釋供蔬芹色綠。孱僮摘果柰腮丹。林間射的知何處。芳草依然古塔端。</text>
<title>期水聲洞。晩坐文山亭。</title>,<text>蟬淸剩得滿襟秋。餘熱人間尙喘牛。洞裏水聲明日事。酒中詩話晩來遊。心期宛露皆眞面。氣味相逢已白頭。不必遠尋奇絶處。盡情何妨小亭幽。</text>
<title>送成汝遊關北</title>,<text>快馬輕裝理遠程。滿林朝氣雨餘淸。戍樓送仲何年事。官閣逢兄他日情。歷覽歸來靑眼拭。分張老去白頭驚。長條不折門前柳。莫待明春黃鳥聲。</text>
<title>山祭堂小集</title>,<text>晴絲纈眼茂林長。向晩移筇入遠蒼。谷口啼鸎閒事業。江南司馬老文章。小巖尙記兒時踞。幽草難尋舊路香。遊蝶 缺 春知有恨。一園風雨餞花王。</text>
<title>普賢庵口占 二首</title>,<text>放杖渾如指路僧。小庵深處見檐稜。濃陰覆砌來高樹。午飯盈鐺煑半升。沙嶽逈臨當面雪。石泉新汲沃喉氷。紅顔禮佛知何意。爲結山中不世朋。老去風流世外奇。曠襟惟許遠朋知。松根穿石憐蟠卧。䉆蔓纏枝喜倒垂。摘葉題詩斯會美。看山成趣故歸遅。溪禽似解幽人意。啼到斜陽冉冉時。</text>
<title>次草衣禪新搆小庵韻</title>,<text>廬峰復續遠公緣。移錫尋眞別搆椽。十笏居堪藏貝葉。半升鐺可煑山泉。香燈照寂庭留柏。花漏談空塔傍蓮。鰲病鯨歸誰與伴。祖師來意問西天。</text>
<title>留別永橋拈韻</title>,<text>紫峰留住白雲心。遅日離樽坐更深。天旱餓愁仍損麥。春歸詩思可穿林。芳茵漠漠池塘草。古匣寥寥山水琴。不必西遊多快濶。白頭相對易光陰。</text>
<title>新凉小飮</title>,<text>松扃剝啄晝如年。驚罷山窓趁午眠。寂寞菱翁思去後。蒼茫永老悵來前。禽聲忽改秋容樹。蚻語空翻夕照天。白髮相逢多趣味。新淸薄酒且斟贒。</text>
<title>咏友人八景</title>,<text>遠江歸帆汀洲平博望如烟。一道淸江綠蘸天。遙識歸舟連帆過。定知漁子枕舷眠。斜牽碧草春山勢。輕載殘陽去鳥邊。對此悠然思更遠。滄波少別已經年。秋塲觀穫靑臯日出露華晴。髧髮相隨犬豫行。去夜鄰丁敦約束。今年上甲占淸明。鴻憐滯穗嗷嗷集。螽振枯莖趯趯聲。車怠牛頑收穫竟。四郊如拭暮烟平。柳堤垂釣鳧鷖喋唼荷花香。過雨淸華佩綠塘。凈曬苔磯林景漏。掃閒萍渚柳絲長。投竿每苦雞頭亂。包餌俄憐荷葉凉。人不忘魚魚自巧。誰能學釣渭川陽。斷橋行人淸谿一曲路難賖。小彴絲連草色家。亂石分流前渡急。風蓑雨笠半肩斜。山僧造次遺金策。堤女揶揄贈芍花。使有彭生觀井戒。臨流誰不抵昏鴉。野屋機杼經量緯度竟時辰。日短三冬夜短春。索急兒啼絲更結。嫌遅姑惡手如新。將愁欲比棼無緖。乞巧那能捷有神。神賽練羅腸內熱。終敎被服貴遊人。蓮塘觀棋橘老留期何太遅。乍晴池舘日長時。聲潛澗籟丁丁凸。思警香風點點奇。樵子搘頤忘薄暮。鸚兒側首似良知。輸嬴不與看花事。蓮北蓮南席累移。西山落照連橫萬壑倐如飛。散入千林着處稀。早覺寰區無奈幻。可知釋敎未全非。孤雲杳杳催將去。流水迢迢胡不歸。立地諸山成佛祖。莫須辛苦事傳衣。山齋放鶴相看雪白卧邱園。啄破堦苔舊雨痕。河漢天高憐局促。東南山缺許飛翻。炯知秋月開籠意。相見西湖有客村。若過淸溪丹竈宅。應憑寥廓寄玄言。</text>
<title>鼎坐拈韻</title>,<text>自憐韋布老東方。三秀靈芝亦就黃。高樹凉生山日晩。停雲悵結峽天長。愁因薄酒微醺上。病廢殘書舊業荒。滿地樓臺皆逆旅。百年回首路茫茫。</text>
<title>石泉聽葉。山房迭題。醉墨不論次第。留餘何人看作雪鴻。回望碧天寥寥。三首</title>,<text>黃葉蕭蕭落滿山。高砧正急役車閒。向衰晩馥秋花在。依舊初寒夜屋還。四座衣巾遊物表。百年文酒寄人間。約中應有携筇至。鍾動柴門故不關。一篙難借上灘舟。坐久沉吟夜盡頭。已掃壁蛩寒意蟄。何來臯鶴遠聲流。霜過斷壑癯如老。月出虗窓淡似秋。殘燭在傍休見跋。微酡肯許下晨樓小鑪茶熟細凝霞。起看檐眉月已斜。雪意猶爭先落葉。梅魂欲返未開花。興酣莫問斟誰酒。夜久渾如坐我家。爲謝故人多傑句。相逢只恨暮年華。</text>
<title>丙戌人日。小陵夜集。</title>,<text>坐送三更細月華。故人留醉小陵家。春風自遠先還草。臘雪經寒尙有花。虗幌燈明看古畵。小鑪茶熟酌輕霞。百年但願如今夜。莫恨鳴鍾曉色遐。</text>
<title>上元雨中</title>,<text>邇來轉覺世情疎。丹竈無成白髮餘。幾處笙歌今夜好。上元風雨去年如。喧喧賣暑痴心坐。咄咄書空過境虗。洗酌回燈謀更醉。衿期已許拭靑初。</text>
<title>重陽。夜坐遣懷。</title>,<text>紫閣移居五六年。荒原老屋轉蕭然。黃花有約重陽至。明月無情獨夜眠。平地風濤驚宦海。故園霜露感秋天。人間萬事皆煩惱。髮薄華巓正可憐。</text>
<title>夏日林中。用永橋舊作韻。</title>,<text>衣巾脫掛老藤枝。澗籟微凉酒到時。齋舍寄炊中飯穩。洞天排暑晩陰遅。紅塵在下人皆醉。白首吟高世莫知。借問淸簫何處自。偶然聲入滌襟期。</text>
<title>戊子立春前一日。少陵偶集。拈菱山稿韻。二首</title>,<text>窓隙纔添一線暉。雪中春意動微微。百年如水空流去。萬事隨雲欲奮飛。烏帽忍飢通籍晩。靑燈逼死讀書違。有樽且可終今夕。新帖誰家染翰肥。又拈盡日跏趺入定如。茶爐煖酒細烟噓。九街塡咽皆從捷。一巷幽深獨遂初。却恨書遅聲斷鴈。自憐詩澁技彈驢。杜鵑欲綻寒應盡。苑外經營理小車。</text>
<title>小陵偶集</title>,<text>萬事人間苦未圓。山含旱氣晝如年。桃花已老三旬塢。麥穗新凉五月天。酒債何嫌生杜後。詩名自愧在盧前。先歸或恐無聊甚。况復吾儕盡暮年。</text>
<title>三色桃下晩集</title>,<text>滿庭芳草弄輕陽。留得殘春十笏房。楊柳東風逢舊契。桃花三色倚新粧。黃鸎啼罷簾垂地。白蝶交飛酒在牀。一樹休言夭冶甚。鳳窩歸後挹餘香。</text>
<title>雨中對酌</title>,<text>微雨梧桐老葉鳴。夜來秋意滿西城。壺中日月逢人至。驢背風流讓爾行。遙塞斷音孤鴈暮。故園歸思一蟬淸。何須小會臨歡罷。留待凉軒曉月明。</text>
<title>茶濃酒香。拈唐韻。</title>,<text>老年詩思爲誰新。况復朝盤對紫鱗。此際偶來方外士。相看盡是意中人。微風柳絮含遅日。細雨桃花度晩春。寂寂掩扃翁守屋。江遊往事似前身。</text>
<title>梧村去後。芝園初逢文山書屋。拈韻共賦。以寓存沒之感。</title>,<text>命於脩短可能齊。漢水東流又不西。芳草人來前夜夢。殘花鳥上舊枝啼。靑山自在心如碎。白髮重逢氣未低。盃酒夕陽惆悵久。幽居尙憶住南溪。</text>
<title>暮春花下小酌</title>,<text>春歸不作餞春詩。日坐花前鬂已絲。有限良辰從此暮。無邊麗景爲誰遅。蜂含宿雨滋桃眼。鸎曳輕烟上柳眉。盃酒數廵差可意。卯君纔去客來時。</text>
<title>泊翁偶過拈韻</title>,<text>眉宇詩愁不盡收。憶曾看月步西樓。盃尊極薄猶前約。楓葉初明又一秋。孤鴈有聲仍去去。遠雲多意故浮浮。江湖歸帆須應早。菊下沉吟擬共遊。</text>
<title>嫰綠 二首</title>,<text>深春坐惜度芳暉。紫閣南頭對翠微。得雨雲林啼鳥下。因風杏塢落花飛。筇鞋獨枉心應適。觴咏同歡計不違。淺綠輕陰皆可藉。淡容知在未全肥。東風搖曳柳伸腰。紅瘦林園綠始驕。滯雨幽情凭午枕。賞春餘興渡前橋。當今笑傲同醒醉。從古英豪盡寂寥。白髮可憐三影晩。莫將遊事屬明朝。</text>
<title>遊宣陵春後深林</title>,<text>影倒池心樹樹花。萬年仙寢白雲遮。行逢麗日仍隨伴。老惜殘春不在家。酒後微凉芳草近。風前雅韻短琴斜。深深坐對無人識。此會休言處處多。</text>
<title>坐二可亭有感</title>,<text>信筇歸步日將西。眼看殘花落不齊。江上送人芳草遠。尊前感舊亂山低。樓如逆旅無常住。鳥似嬰兒未盡啼。歌罷滄浪超物累。許君身外一琴提。</text>
<title>次柳冷齋星字。送永橋遊香嶽。</title>,<text>蕭蕭遠客帶春星。意到江山第一亭。千里疎襟君馬白。十年前眼故人靑。先移畵艇淸流壁。幾度縈回細草亭。此去知應酬宿債。男兒快事不須停。</text>
<title>端陽小酌</title>,<text>小爐茶熟篆烟殘。簾捲微風麥雨寒。獨坐無心花落砌。朋來有約日斜欄。櫻登籩實偏增感。蒲作頭簪最好看。况復靑帘弛禁釀。許君相對一醒難。</text>
<title>山中夜坐</title>,<text>巾服翛然入夜淸。江南遠客早寒驚。荒村暝樹烏鴉宿。短枕疎燈蟋蟀鳴。萬古回思生大感。七年頻到見深情。黃花去後無知己。如夢詩朋滿洛城。</text>
<title>九月望夕。與雪蕉共賦。</title>,<text>書劒無成老海東。少年時事氣蟠空。秪堪舒嘯蒼茫外。不必悲秋寂寞中。散木從今辭匠石。奇禽自古出樊籠。人生朝露何須惜。月夜詩樽與子同。</text>
<title>快晴</title>,<text>空碧茫茫積氣晴。漢陽秋早午凉輕。襟前遠色南山靜。簾外疎陰老樹傾。蟬語醒神心自爽。檐鈴在耳夢猶驚。今年亦有新晴日。萬戶樓臺一掌平。</text>
<title>西園草堂</title>,<text>碧桃花下小堂淸。多事遊人上曲城。高處移樽芳草細。沉吟拄杖晩風輕。閒隨淡影雲猶倦。慣見衰顔鳥不驚。我醉君歸春欲暮。西園雅會喜重成。</text>
<title>小暑日會吟</title>,<text>大好人間得雨多。四郊秧馬聽農歌。納凉孤坐無詩可。選日相尋不飮何。一抹靑山如拱揖。數聲黃鳥忽飛過。蜀葵花下還怊悵。我鬢居然綠已皤。</text>
<title>重陽後四日。月色微明。使協侄拈韻。</title>,<text>秋序那堪冉冉歸。虗欄坐數暝鍾微。月盈籬菊花難見。霜晏墻楓葉不飛。長夜詩成白頭感。遠遊歌斷素心違。故園寒事憑誰問。阿姪來時已授衣。</text>
<title>明園小集</title>,<text>樓臺咫尺見分明。花落宮園細草平。一到芳樽差可意。何來遠樂忽聞聲。河豚供客登盤美。林鳥驚人上樹輕。秪恨雲陰天欲雨。滿柯紅綠最關情。</text>
<title>初逢永橋共賦</title>,<text>妙香留客亦多時。匹馬南來事更奇。斜日鳥還庭草綠。殿春花發海棠遅。離情浿水深千尺。拙計林鷦老一枝。孤唱郢門和者寡。暮年心許爾能詩。</text>
<title>送協侄歸鄕廬。是夕月明。與永橋共賦。</title>,<text>久雨新晴野色開。故園秋事晩凉催。百年如夢逢還別。千里何心去復來。過境江山留大筆。滿天星露入空盃。與君相對多怊悵。樹老雲窓月上臺。</text>
<title>示協姪</title>,<text>南鄰詩社爲誰開。蔬糲經炎勸課催。短衛行當明日送。遠遊時値故人來。碧山西郭留看月。黃菊東籬擬擧盃。歸後孶孶休放倒。也應秋物滿鄕臺。</text>
<title>月夜舟中</title>,<text>白沙翠竹淨江天。今夜淸遊惜暮年。遠火行尋沽酒店。疎星移泊逆風船。故人醉步三更月。隔岸漁村一帶烟。洛下逢迎猶屬耳。他鄕相對喜無前。</text>
<title>海山樓</title>,<text>故人逢處又斯樓。坐對長江一面流。來遠不愁家信隔。登高始覺我生浮。寒盟鷗鷺眠沙渚。逸興湖山載月舟。更酌餘樽前夜酒。筆端詩思聳頭頭。</text>
<title>送小山歸文村</title>,<text>阿兄近住白門園。此地亦非生長村。雪裏靑山何處路。江南白首未歸魂。滿庭花樹春猶早。一席盃樽夜稍溫。寒食淸明知不遠。前期惘失聽禽言。</text>
<title>二月旣望。與諸益拈韻同賦。</title>,<text>春來不適病餘心。深掩書扃枕鳥音。世事從今憐白髮。交情自古哂黃金。晩年康濟林園樹。好客招邀山水琴。覔句相將題軸罷。夕陽何恨半庭陰。</text>
<title>鶴樓花下</title>,<text>園亭春日正堪憐。纈眼晴絲醉後烟。窈窕山光隨客到。徘徊鶴翼似空懸。一城花柳盃樽外。萬戶樓㙜几案前。生動天機都管領。淸遊不必奏繁絃。</text>
<title>雙檜亭偶吟 三首</title>,<text>小亭開處繞溪灣。翠滴茅檐面面山。石到池塘仍作島。谷深松塢自成關。幽居逈出紛華地。淸福全輸靜僻間。盡日禽啼如助我。憑欄不是暫偸閒。呼兒汲水小溪東。洗滌煩襟世慮空。日出樓臺浮畵裏。雲歸峰壑隱壺中。遊人不到柴門掩。啼鳥自來山路通。最是人間添一景。經霜半染滿庭楓。洞抱淸溪山有阿。屛環翠壁樹交柯。登登紫閣孤雲細。密密長安萬戶多。九月霜楓粧錦繡。一叢啼鳥遞琴歌。紅塵咫尺喧囂隔。盡日逍遙意若何。</text>
<title>旣望夜。題鍾和宣傳初仕。</title>,<text>宣傳通籍自來淸。邇列朝端仰聖明。幾度簿書郞署選。從前弓馬羽林鳴。垂紳可喜腰間嚲。信箭將看手裏橫。最是一門盈滿懼。敬持先訓憶平生。</text>
<title>咏蟬</title>,<text>剩得新晴惜暑殘。故人漫睡起蒲團。斜陽乍歇林還靜。曉月孤吟露欲寒。蛻却前身超俗遠。抱將淸恨盡情難。紗翎薄薄蜻蜓小。嗟爾無聲莫較看。</text>
<title>憶尹友而善 二首</title>,<text>尙憶中秋候月時。多君詩語苦遅遅。今冬來坐殊方燭。此席非無遠客危。夜久星河嫌獨步。興酣花筆倩誰持。軒昂風致猶森目。叢竹江南奇不奇。一馬南來遠別離。故人襟抱故人知。疎燈每夜長安夢。歸鴈西風久客時。席上奇珍雲樹杳。酒中神語海山遅。官厨自足供賓具。魚蟹登盤忽有思。</text>
<title>暮春。逢具友綾山。拈淸詩韻。</title>,<text>桃花落地散輕紗。送客龍門去路賖。眺外斜陽明老屋。病餘春酒屬誰家。一番風雨增惆悵。幾處笙歌競侈華。綾叟微醺小楠起。強抽詩思亂如麻。</text>
<title>退報堂小集</title>,<text>雨過前溪霜打林。招邀隣老坐深深。孤燈耿良宵話。落木蕭蕭古洞陰。促膝不妨文酒會。舒懷何必管絃音。吾儕斷念紅塵事。越陌追隨擬自今。</text>
<title>辛巳冷節夜。墳庵小集。</title>,<text>林下歸來歲已翻。客秋如夢月盈軒。烟霞素癖狐邱晩。雨露餘懷鳳嶽尊。酒倒冠巾非傲世。火新楡柳自生村。乾坤盡入漫漫夜。那得長年度會元。</text>
<title>留別永橋。拈韻得苞字。</title>,<text>滿城紅綠欑如苞。漢洛朋樽一大匏。怊悵江山留宿債。徘徊宇宙少神交。可憐聽雨當今夜。莫挽歸鞭出遠郊。寄語重逢前路窄。菱翁塚上已靑茅。</text>
<title>中秋月夜。次老杜秋興八首韻。</title>,<text>宿鳥知還傍古林。林間月出影森森。一簾乍動西風颯。萬壑初收積雨陰。凉露淋漓虗夜氣。明河寂寞逈天心。山窓未耐今宵永。坐數遙村到耳砧。淸光如畵一輪斜。揮却東窓小燭華。晶鏡元無留點滓。銀濤直欲泛仙槎。誰家懶婦秋驚枕。自古愁人夜聽笳。眼看扶疎流影處。南靈已老滿庭花。樽玉擎天餞納暉。夜凉如水淡雲微。一聲淸磬空山落。數點疎螢近草飛。怊悵科時阿弟去。蒼茫詩約故人違。村村有喜農歌竟。野色稻粱秋正肥。栗房瓠子錯如棋。繞壁蛩音切切悲。世事艱虞無可意。人生歡樂幾多時。故園情話傾壺數。遠野晨光上樹遅。回首江南千里外。永橋消息入遐思。霜前一鴈度遙山。餘響依依積翠間。樂歲正當鄰釀熟。良宵不許里門關。追思旣往皆陳迹。相對親知是好顔。五十功名何所就。曲江如夢綠袍班。直到寒雞夜盡頭。霜心欲老碧梧秋。石臺宛露兒時踞。樽酒空添客裏愁。戛玉臯音淸野鶴。眠蘆江約冷沙鷗。那將餘日排塵累。退守林廬卧竹州。揚輝萬里是誰功。淸景偏多此夜中。滿地松杉凄有露。揷天星斗靜無風。山粧待客楓猶綠。庭剝經兒棗欲紅。暫掇靈芝當歲暮。白頭虗老愧斯翁。不愁雲際路逶迤。遍照郊原與澤陂。象鼻難尋敗荷葉。鸎啼欲問老楊枝。步虗稍覺秋聲至。代序居然物色移。若有人兮呼可語。隔籬䅯穗正垂垂。</text>
<title>新元喜綾山見訪</title>,<text>今年春似去年春。春去春來無古人。病枕未堪申夜永。書窓正覺午暉新。休言煖酒辛勤意。爲謝敲扉寂寞濱。聞道長安時雨後。滿街泥漲少蹄輪。</text>
<title>九日 二首</title>,<text>坐看樓日下西岑。雨後霜飈颯動林。一座故人微酒力。數聲歸鴈近霜心。黃花未綻詩猶澁。白髮無端歲又深。不必登高須踐約。小亭多謝遠來尋。紫閣渾如落帽岑。登高宿約賞楓林。一城風雨還奇事。四座衣冠又會心。正値夕陽寒冉冉。不妨秋酒酌深深。揷茱煑菊前遊遠。那得明年此更尋。</text>
<title>偕酒朋詩侶。登南麓呼韻。</title>,<text>陽坡細草有人歌。解惜韶光若夢過。楊柳晴絲晨雨小。杏花啼鳥晩風多。樽前嶽麓蒲城畵。烟裏樓臺平地波。明日重來春易老。不知紅綠更如何。</text>
<title>復登南麓。歎諸朋未偕。用前韻。</title>,<text>高處登臨遠聞歌。午天尋約爲誰過。山容漢北千年壯。花事城南一夜多。流水潺湲生晩韻。朋樽怊悵酌微波。有心孤往無心坐。詩債今春問幾何。</text>
<title>餞春</title>,<text>收拾殘花可奈何。滿庭風雨綠交柯。如將送客先怊悵。忽欲傷神強嘯歌。幾度仍成千古恨。此時猶屬一團和。莫言節序須臾變。九十流光積日多。</text>
<title>龍山三弟家。小集。二首</title>,<text>沙明草碧水西東。中有漁船一路通。茶晝如年難遣日。麥秋經雨自生風。舊社重逢新釀美。名樓幾處主人空。卯君知我櫻桃嗜。摘取鄰園滿椀紅。仰看星河坐夜天。瞑中氣色轉蒼然。樹爲臺榭烟初擁。湖似池塘鏡復圓。一曲漁歌飛倦鷺。百年人事泛虗船。江遊不讓林園趣。肯許詩翁倚醉眠。</text>
<title>墳庵小集</title>,<text>淸秋節屆暑成功。滿隴黃雲白露中。酒分隣今夜月。衣冠上墓古人風。遙憐晩景含松翠。尙憶兒時剝棗紅。樂極還生惆悵意。弊廬年久似衰翁。</text>
<title>望見日出。恨雲陰翳翳。</title>,<text>一道虹橋亘海東。西南尙在晦冥中。星光欲落微生白。雲竅斜開遠漏紅。極目蜿蜒驚焜耀。回頭頃刻失曚朧。誰人錯道三沉汎。可惜凌晨久立功。</text>
<title>拈韻賦卽事</title>,<text>苑外無心理小車。春來拋却邵翁書。恨隨芳草懷人切。病負深盃與世疎。羞向終南尋捷徑。猶占白下卧窮廬。坐間休怪蹄輪少。啼鳥林窓問起居。</text>
<title>萬德寺 南遊時</title>,<text>萬德山中白蓮社。前臨海口納潮頭。洞天幽邃常靈籟。島嶼高低欲盡浮。拂袂遠來尋古刹。肩輿直上坐虗樓。雲嵐只恨黃昏近。擬待明朝更賞秋。</text>
<title>美黃寺</title>,<text>路轉山腰入美黃。寺門遙挹海天長。捲嵐樹色來珍島。落日鍾聲出道塲。金字猶傳牛背軸。紙花常繞佛前香。瑰觀最冠諸名刹。凈界烟霞孰主張。</text>
<title>上峀庵 一名明寂。次蓮潭韻。</title>,<text>箇中淸景畵難容。誰識斯庵刱始功。晦老遐情遊鴈宕。遠師高躅住廬峰。境深古礎猶聞鳥。歲久喬松欲化龍。或恐時人已知處。故敎雲氣洞門封。</text>
<title>次舍弟韻</title>,<text>梢慰農民望望心。陰雲不散亂鈴淫。添流今夜三竿水。過劫前年五月霖。已見黃梅侵老屋。休敎白馬出遙岑。故人一別江南路。筇屐蒼茫何處尋。</text>
<title>八月八日夜會。送永橋與鍾城新使君。</title>,<text>邊門鎖鑰繼家聲。爲國圖酬誓此生。快馬輕裝當路遠。豪鷹勁翮勵秋淸。况玆同省分憂地。可耐殊方念舊情。試看六州開拓事。至今人誦節齋名。</text>
<title>明月故人來</title>,<text>疎燈寂寞雨霏微。幾度虗驚鴈北飛。歲暮堪憐詩思老。夜深惟有夢魂歸。湖山宿債三盃酒。雪月情懷一布衣。別後江南多少詠。請君休道洩天機。</text>
<title>大衍亭 知府金曦時所建者也。</title>,<text>肅寧府之北。有亭名大衍。大衍奚取義。其數著易傳。粤在先朝昔。萬機猶不倦。百步穿楊妙。箭箭紅心轉。十廵五十鏃。偶然落一片。揲蓍虗太極。七七生神變。不中勝於中。異哉天借便。關西尙武地。激勸最斯縣。知府出邇班。古風荷恩眷。捐廩以鳩財。輪奐聳一面。榜額闡龍繇。刻畫呈鰲忭。留作講月射。邑人歌誦遍。我來泣弓後。羹墻如復見。</text>
<title>惜老聯 四十韻</title>,<text>我生眞一蠧。天地杳盈睇。文。 書劒初年學。經綸大志齎。永。 用工窺管豹。行路觸藩羝。文。 六藝三分過。九流半域躋。永。 雕笯鸚解語。香草麝留臍。文。 滄海頭將角。靑雲舌欲犂。永。 二毛先感岳。五羖易衰奚。文。 昨夜風花落。今朝露草萋。永。 病騏愁伏櫪。癯鶴悵還棲。文。 北洛琴樽晩。南鄕壽杖齊。永。 終歸膏盡火。難作玷磨圭。文。 酒席先生惱。詩班後進擠。永。 壯心驚噩夢。餘日付頹溪。文。 步月梧桐砌。羡花桃李蹊。永。 幾多並時者。無復昔人兮。文。 晨嗽孫詢疾。朝筇閾似堤。永。 肉消思寢絮。齒豁議羹藜。文。 長子鬚如戟。末嬌年及笄。永。 渡江失舟楫。臨壑斷雲梯。文。 隣舍靑春客。新緣華燭閨。永。 盡入斜陽淚。空令落葉泥。文。 屈指親朋少。枕高風雨凄。永。 春心鸎已去。霜信鴈孤嘶。文。 峻坂奔凡轍。堗梯隳滑稽。永。 對人恒眼眛。臨事每頭低。文。 白髮誠難黑。朝暉倐爾西。永。 㥘寒看獨鵲。候曉恨遅雞。文。 必壽爲身辱。雖仙與世睽。永。 在家同逆旅。出戶待扶携。文。 是以蘇簫月。爲誰盧步奎。永。 生死有天命。飢飽保孩提。文。 自顧身非石。幾何歌不虀。永。 那堪終日苦。頓忘舊時題。文。 怊悵千年鵠。沉吟六月鸝。永。 寄蘿憐古木。枯藿歎荒畦。文。 皆骨靑山友。空名皓首妻。永。 豳祈羡稱兕。㠐夭悔燃𡱝。文。 人世滄桑惚。兒曹伯仲迷。永。 康寧如可得。懸解不須悽。文。 五十非全老。詩成神鬼啼。永。</text>
<title>拜呈菱山先生壽席</title>,<text>歷數先朝世。詞臣滿奎章。菱叟初入選。日夕侍君王。一刻百句成。蓮燭生輝光。直是倚馬才。御批多褒揚。文任捨此誰。鵬程萬里長。蒼梧杳白雲。謫愁滯南荒。杈椏如古木。十載閱風霜。凍餓安素分。白首老於郞。城西斗小屋。翰墨猶在床。龍蛇右軍帖。花鳥少陵囊。有求無宿債。見者亦尋常。村巷間步屧。隨意自棲遑。靜坐聽課書。晩福門欄昌。羣玉皆善文。季胤尤難當。今春甲一周。偕老又中堂。况玆霑大霈。泥鴻乍擧翔。過境噩夢罷。春風動羣芳。壽席長幼萃。介眉稱華觴。何似當路人。無才耀軒裳。始知大冶手。良金百鍊強。詩社頌以詩。華軸日盈箱。卧病人事絶。未能趍門墻。回首悵延佇。鸎啼柳色黃。</text>
<title>前脩次紫極宮韻。多足四十九年非之意。用此又成。</title>,<text>古人喜松聲。不喜聞絲竹。絲竹只聒耳。松聲淸可掬。近住白下園。無人念我獨。時有淸風來。夜懸孤燈宿。晩年藏修計。爲是林塘卜。閒中點易罷。寒暑周而復。久視亦何益。世故多反覆。不如從吾好。朋談家釀熟。</text>
<title>次任戚允叙甫韻</title>,<text>歲暮城西舍。無與說襟期。舊遊今寂寞。新交少親知。柴門晩始開。雪中來者誰。調琴和伯牙。聽笛留桓伊。同是老措大。百感亂如絲。嗟我早當室。憐君不遇時。况復臘已殘。相對慰相思。酒席促歸筇。夕照含臙脂。桂玉長安市。語到卒歲資。慇懃別後托。婢帶方勝兒。祗以痛癢誼。細陳心中私。天地雖云大。下民猶怨咨。極知如斯契。隨力詎敢辭。露臺百分一。忘略令人噫。</text>
<title>庚寅正月。次卯君除夜述懷韻。</title>,<text>白頭動悲歌。舊遊先天隔。排悶寄壺觴。如夢觀博奕。除日應無歲。生朝此何夕。春雪尺餘深。虗白添浪藉。緬思故園裏。猶有先人宅。默數短長亭。途塗才過百。未遂松楸願。如掃山林迹。司馬亦布衣。壯心違平昔。悲歡一任他。眼前皆歷歷。阿弟久參商。慚愧爲人伯。世業素淸寒。片土誰開拓。糓絲各隨分。會席如好客。憐我居廬初。與君共鄕陌。以玆送餘日。庶幾爲長策。兒宦悵相離。復入紅塵窄。長枕空一隅。中夜屢繞壁。羡彼不死仙。空中猶打麥。從此萬念灰。倀倀我安適。寂寂十笏房。孤坐如老釋。架有古人書。敬對如拱璧。荊妻病已痼。難復中饋責。苟能適飢飽。千金非所惜。漫興付詩篇。蠅頭謄在冊。百事無可意。眉愁日以積。時或赴朋約。歸來更離索。六旬視少年。擧世躋壽域。而我老未健。酒食量筋力。杞憂知者寡。山海深難測。南繡不恤民。送迎勞頓極。失火玉俱焚。末秋瓜先摘。羸驂暮間關。饕雪慘氣色。世路險如此。我耳寧欲塞。願言携手去。林下好休息。無地可埋寃。有天難訴臆。華屋縱云樂。畢竟歸窀穸。所以報佛恩。盛際多名碩。何由永今夜。相對披心赤。且可新春頌。都屬舊年厄。經營摠是虗。愼勿爲形役。本是傷虎懷。西隣俄聞慽。老娣最關念。殘燈照窓隙。桂玉猶細憂。滄桑多變易。福善信我欺。此理誰探賾。耿耿仍未眠。晨雞已拍翼。坐久天將曙。怳若鴻濛闢。強抽坯窩帖。斂手玩心畫。數點落梅花。淸香無處覔。榮枯亦分殊。萬物隨時革。荏苒度三餘。百感生寥寂。舊學就荒蕪。晩交少資益。鵷雛見鴟嚇。乍戢雲中翮。大小齊一指。至人亦難擇。平生自知明。無語向空碧。在家堪守拙。處世豈嫌僻。柴門聞剝啄。酒伴來爭席。嗟哉伐檀人。猶能不素食。書劒無成名。光陰又一曆。永橋與菱山。泉下倘相憶。匠石憐樗櫟。微爾誰復識。已矣空抱恨。往事雲水白。</text>
<title>玉杯聯句</title>,<text>酒中外欲章。金錫雖當未。菱山。 瑟瓚送精神。氷壺留臭味。文山。 官攻物旣成。人愛用能費。小山。 下若瀅呈寒。密雲渝忌沸。睡人。 中書讌爵華。後思池蓮芾。菱。 奇巧世應稀。至淸疇敢誹。文。 器惟尙瑚璉。意匪遺菅屝。小。 心鑿護崑根。體圓憐楚䠊。睡。 羞刓稜角觚。愈碧屠蘇翡。菱。 可愛琥增光。肯隨銀化蜚。文。 鸚唇惜似猩。象鼻搴如狒。小。 梓漆儘堪嗤。璵璠難識貴。睡。 範移會用周。色脗棜承魏。菱。 有弇量焉料。無瑕心自慰。文。 撞愁擊玦翁。觸恐呵人尉。小。 金叵抵行盤。銀刀賠出罻。睡。 如盈踵曳輪。苟玷莪伊蔚。菱。 鏤刻反爲災。圓全斯可畏。文。 月摩暗㝢神。冰飮尤醒胃。小。 淸用白齊宜。敬微黃目謂。睡。 堪招腕雪娃。相勸柳靑渭。菱。 升散共康臺。桓躬殊藉緭。文。 心澄暎日暉。光倍臨燈煟。菱。 珍玩證冠雞。德將存警蝟。睡。 寶明藏蔡深。潔逐止蠅彙。菱。 酥點皓凝脂。絲流紅織緯。文。 戒童安不欹。誇客稠無諱。小。 有裼命趍如。弗揮承飮旣。睡。 噓回麯味馨。化作浮虹氣。菱。𣂏雅閤梅親。掛迂鞍馬乞。文。 中情鴨卯包。渾體鵝毛衣。小。 不劌象廉深。去雕方重毅。睡。 實難梛子稱。核誰蟠桃欷。菱。 用汝侈司彜。侑賓期竭餼。文。 惡盈欲獻箴。易碎堪興氣。小。 庭畔玉壺花。猶能超衆卉。睡。</text>
<title>戊辰之復后二夜。使弟小山拈放翁集韻共賦。</title>,<text>我有蒼龍劒。恨不遇盤根。有時抱璞泣。日月如跳丸。雪壑孤松立。寒天羣卉殘。嗟爾良士休。憐彼棘人欒。聖世樂昇平。窮冬免飢寒。中夜坐無聊。獨伴燈影單。睡减病未蘇。陽生歲更闌。興到謀一醉。酒杯爲誰寬。</text>
<title>拈古詩韻</title>,<text>天賦是良貴。不下卿大夫。晠世作逸民。耕鑿頌康衢。時人冐虗名。逐逐爭迷途。朝榮夕已悴。畢竟少全軀。睠彼入山僧。默坐頭如胡。我亦歸來晩。塵慮未盡驅。如非仰前脩。念到雞三呼。姸醜無正色。嫫姆渾子都。不如從吾好。古洞烟蘿紆。眼前有長物。誰是舊酒徒。</text>
<title>文山亭上。聽畏醒琴。</title>,<text>我屋白門下。獨坐朝復夕。乖候雨頻繁。邇來心不適。丁丁伐木聲。遠嵐生雲壁。畏醒奇男兒。於琴解高格。黃昏抱而來。怳如逢韻釋。龍門一千年。有此石上碧。善手張淸心。論價連城璧。自彈又自歌。曲終靑山闢。陽春和者寡。郢斤人已昔。微君孰起予。二老同歎惜。雅冠房中樂。聽之頻移席。所以紫陽銘。逈絶諸君碩。泠泠餘意長。絃曲勝金石。豈似流宕子。一爲懽貴役。鳳笙朱門第。錦瑟紅塵陌。跼縮強含杯。喧聒紛錯舃。多爾胷襟廣。家住綠楊驛。黃金散復來。不隨世情易。譬之如手談。臨枰知善奕。祗可永今宵。樽前肴核積。</text>
<title>謾吟次明人韻</title>,<text>簾下一堂深。庭柯如手叉。睡起心不適。獨坐衰鬢爬。菱叟步屧尋。來自城西家。幽花爲誰好。墻角倚崩沙。韻以宋人詩。談鵬意想遐。驟雨忽滿天。谷雲生谽谺。相對惜暮景。謾興暫托些。歸去應未炊。寒厨鼎幾撾。</text>
<title>燭聯句 四十韻</title>,<text>可愛床頭燭。文山。 光明到夜闌。搖搖承淚白。次山。 耿耿費心丹。鄰壁餘輝借。竹林。 春臺末照看。金蓮歸翰院。小山。 銀盞上星壇。留客何須滅。去矜。 成堆未盡乾。窮年恒兀兀。文。 秉夜何漫漫。白玉孤城屹。次。 朱鉛勺水寬。得龍明始吐。竹。 傳蠟食猶寒。塵拂蠅頭細。小山。 花凋蝶翅殘。氷橫江坼岸。矜。 莖直露零盤。見跋知非禮。文。 容光可照奸。侍君難卜晝。次。 執史講居官。雲送微星彗。竹。 山迎皎月團。奧神驚焜耀。小。 素女泣闌干。明滅還嫌短。矜。 雕鎪漸覺頑。爲誰春宴盛。文。 微爾夜行難。庭炬羞干柄。次。 村燈讓一端。鴨頭搖劒閣。竹。 獅眼借盂蘭。點點光無定。小。 輕輕落未安。剪來知骨瘦。矜。 挑盡見誠殫。衣幌朝天杜。文。 膏焚繼晷韓。香留啄鸚粒。次。 晨近轉雞冠。端合昏衢揭。竹。 將無漆室歎。秋光塵不染。小。 風淚曙應酸。獨立迷烟樹。矜。 中圍隱雪巒。幽人愁影對。文。 君子喜身胖。永夜能爲政。次。 太陽猶見謾。遠嫌漢將慕。竹。 錯認郢書觀。可直千金重。小。 堪憐一炷單。風生飢鶻聳。矜。 水冷老蛟蟠。外鑠心何苦。文。 中虗體不完。轉隨銀漏響。次。 斜斡絳河湍。解把誰垂戒。竹。 深交易照肝。檢書掃陳蠧。小。 燃蠟煑懸狟。童子曾歌簀。矜。 班姬獨倚欄。鶴臯搖玉樹。文。 驪窟弄珠丸。對局嗔奴睡。次。 賞花無客讙。飛蛾何意撲。竹。 香麝有時拌。暗室如神目。小。 華筵比客餐。遂令司烜氏。矜。 贏得盡宵歡。文。</text>
<title>用權天遊 復仁 韻。述悲懷。</title>,<text>歲暮聽雨聲。一枕守空堂。况又逢生朝。泫然淚數行。非無子女輩。喚爺羅在傍。嗟我念劬勞。欲廢蓼莪章。阿仲已重泉。盤羞誰共將。更憶前冬事。長嬌稱華觴。此席生百感。病骸苦難強。那得成大夢。憂樂永相忘。已矣且進酒。悲歌天地長。</text>
<title>復用前韻。寄呈天遊。</title>,<text>昨遊渾如夢。風雨坐深堂。孤燭爲伴。無心數書行。洞反隔跫音。淤泥漲路傍。白首空自憐。謾吟不成章。愉哉少年輩。幾處好相將。我與我周旋。惟有酒盈觴。良覺此夜苦。三更纔半強。壯圖已虗拋。童心猶未忘。儼作七旬翁。來日又齒長。</text>
<title>和天遊韻</title>,<text>一雨消積雪。樹稍春意舒。一病淹數旬。世情日覺疎。有酒亦斷飮。夕賖朝猶餘。浮生寄如夢。天地一蘧廬。四顧人不見。啼鳥下空除。南山送遠色。蒼蒼捲簾初。拂衣欲孤往。遐心亟只且。願言作閒漢。跳丸任居諸。</text>
<title>和金査丈韻</title>,<text>拄杖綠陰下。春歸歇羣芳。南風拂面吹。翻驚麥秋凉。光陰不我與。倐忽半世強。有志獨未就。依舊一凡常。道遠擔負重。何以堪承當。况復疾病侵。日事刀圭將。滚汩心如醉。躋攀願未償。幸得西鄰翁。來自湖中鄕。攄懷相照犀。說經共對床。又是風流好。酒後詩思長。辛勤却指導。願言中心藏。</text>
<title>奉化厨院直中記懷</title>,<text>叔季冐虗名。寥寥自重士。立身迷出處。對人殊表裏。徒資口耳學。津津談性理。古人不可見。今世嗟已矣。念昔宣仁際。輩出贒君子。心法互傳授。學優而登仕。行藏不絢俗。事業有終始。高風今緬邈。歎息無時已。誰將玉鞰櫝。待價長安市。我生亦云晩。俛仰更何以。強欲尋遺緖。固陋乃如彼。守拙分所甘。無聞心竊耻。歸來抱殘經。得喪果何似。非喜過情譽。寧憂求全毁。恨無師友益。學業日委靡。中人尙難期。上品焉敢擬。所以摳衣願。不遠地千里。苟從聖門入。雖愚庶可企。富貴如浮雲。朋來喜倒屣。近日厭塵喧。歌吹徒聒耳。我有林下廬。衡門俯溪水。且可容偃息。何嫌處僻陋。琴書四壁靜。桑柘先壠倚。堪着山人衣。豈羡尙書履。遯跡靑蘿月。忘機白鷗沚。殘編送餘日。尙友有前史。早歸樂莫樂。邱壑甘老死。</text>
<title>步金査丈竹醉日韻</title>,<text>世人不愛竹。那能知竹醉。行逢竹醉日。徒爾名獨遂。夢溪今已遠。誰復好措置。我亦人中竹。得所思寤寐。羞與園花比。歲寒保晩翠。千載少虗心。對此堪涕泗。</text>
<title>和金査丈韻</title>,<text>龜策焉知事。莫如吾自量。世道閱險夷。人心見炎凉。窮通皆有命。豈歎老於郞。非無資身策。微祿足繼粮。肯隨庸碌輩。不離兒女傍。鞴馬每思杜。食肉休問唐。酬國有苦心。調病有神方。已料出脚初。令來何云狂。願言釋疑畏。是非忘糓臧。</text>
<title>和金査丈直中韻</title>,<text>庚炎一何遅。院直一何忙。遅忙各自異。使人心欲狂。矧玆日抵年。點風不入堂。憶昨苦熱餘。鼎坐賦夜凉。自從持綾被。警咳阻宮墻。有詩誰與和。沉吟獨繞床。汲水將解渴。未火溫如湯。聞道官齋敞。却羡直中郞。吏退無一事。終夜夢君王。苑鶴送淸唳。塘荷來遠香。倘念草堂前。滿庭月如霜。乍凉亦聖恩。又是三日強。而我一布衣。安得去倚閶。</text>
<title>怪石</title>,<text>怪石立如人。古色何蒼蒼。云是淸州出。貢獻隨其方。尖峰凌直。空竅受風凉。迹漏滄津橋。名傳平泉堂。絶頂生雲氣。以玆驗雨暘。尙帶殘雪痕。誰知隕星芒。不磨亦不泐。高標屢經霜。肯學兒女輩。望夫淚盈眶。傲客獨偃蹇。稜稜不可當。羞齒南山白。讓頭糓城黃。巋然身全老。壽可齊三光。拜之宜呼丈。袍笏久彷徨。醉醒同其樂。正好開錦囊。異哉添奇景。微月來照傍。禀質元厚重。不轉風沙茫。巑岏神所剜。千載永流芳。倘入媧皇鍊。補天誠荒唐。觀者澹忘歸。日日環如墻。縱有苔蘚尋。眞面未敢搶。欲言還默默。相對到夕陽。</text>
<title>夜拈白香山次古詩十韻</title>,<text>我傷杜少陵。白首歎同谷。又感李謫仙。北窓聽脩竹。幽居近終南。爲看山一曲。飮啄隨分安。晩計於斯足。怊悵歲云徂。風霜經歷熟。有酒可沃喉。有飡甚充腹。古人去不還。春草萌新綠。嗟嗟蔀屋愁。雪中添桂玉。苦乏繼晷資。窓月如燈燭。羡彼鳥氄毛。方穩檐間宿。</text>
<title>拈坡翁之古六韻</title>,<text>我思古之人。長嘯一彈指。強欲發於詩。潤色無東里。世路險羊腸。持身如處子。漫夜幾時朝。蠛蠓多瓮裏。萬事少營爲。意在佳山水。拂衣若遂初。薖軸寧專美。</text>
<title>臘月六日夜。畏醒聯枕。囓肥酌香。拈韻賦古。</title>,<text>畏醒一狂士。白髮而顔紅。世人不解事。咄咄皆書空。車馬閙如市。暮西朝復東。歲寒保蒼翠。挺立惟木公。微月來相照。樓臺四望同。無絃最爲高。故人思孤桐。萬籟俱寂寥。燈前睡茶童。梅魂稍欲返。樽酒覺有功。良夜不飮何。浮生任轉蓬。試看終南山。雪裏碧叢叢。</text>
<title>雨中憶故園。述感懷。寄示栗成二弟。</title>,<text>我來今幾日。淹滯郡齋時。酷暑如經劫。新凉不待期。形骸憐土木。心目㝢臺池。岸柳衰枝拂。籬匏老蔓垂。秋容因雨改。節氣逐星移。鸚自愁深鎖。鴒應悵遠離。故園頻入夢。時物忽紆思。况復中秋近。堪嗟上墓遅。烟霞懷舊隱。霜露感新滋。栗房尖綠刺。棗頰點丹脂。白月桑麻野。黃雲䆉稏陂。菊莖垂似乳。稷穗積如茨。饁莒投傾架。耘蓑掛破籬。勤勞知幾許。豐穰乃如斯。荏菽誰家種。秔粱到處資。農歌今已竟。樂事且相隨。松蒸新粒。瓠羹削老皮。塒養黃雞供。川漁紫蟹持。濁醪須用椀。膩飯可均匙。那得新年飽。猶堪數月支。社速揩靑友。村邀戴白耆。無荒雖有戒。不樂復何爲。悵望吾鄕遠。淹留此處疲。性供無樂意。犢䑛有餘悲。抆涕阿翁感。論心石老咨。舊遊今寂寞。新物自葳蕤。余獨神遊彼。君能念到玆。慶初差可病。淸協或吟詩。淫雨連宵注。薰風竟日吹。川原皆漲滿。溝洫幾傷虧。已料多招擾。難期又免飢。遣愁空抱膝。排悶謾支頤。閽呵休滯客。庭閙厭鞭黎。林月思同賞。山雲羡自怡。徒噓心上火。空撫髩邊絲。有客休談肉。無人共對碁。岸楓染依舊。窓菊綻須誰。物華觀蒙叟。秋懷讀楚辭。高松經雪傲。芳草見霜欺。遠寄方愁鴈。前知莫問龜。嘯歌無所好。文酒亦非奇。氣爽朝簾揭。神疲午枕欹。桑楡收晩景。杖屨憶先師。病暇謀容與。遐觀入指揮。迷烟坪外聞。落照峴西疑。軋軋聞晨杵。曛曛望夕炊。蛩螿偏悲秋。絺絡覺凄其。空使揮衰淚。無由訣慘椑。何時團會此。談晤和篔箎。</text>
<title>用白香山示弟五十韻。述懷。</title>,<text>年來老聽子。偶爾作西行。返哺隨東海。觀風入武城。左遷非所恨。外補亦伊榮。田野休爭訟。門闌喜送迎。離懷憐憶弟。分味愧爲兄。咸爽隨來遠。星丹任使並。庭喧吏初退。厨傳客長征。閒飮思元亮。高標隔禰衡。自來厭羈絆。非是薄功名。坐愛林光凈。行看水氣淸。夕陽收遠景。秋雨報新晴。尋壑松濤漲。入簾山翠明。旅窓已鳴鵙。老柳猶聽鸎。陡覺淸凉至。潛消鄙吝萌。寂寥同鳥鎖。凄切以虫鳴。浩唱靈芝感。醒神畵角聲。素襟迷出處。白髮老昇平。落齒愁當肉。臨葅羡嚼菁。膩香每思酪。甘潤莫如餳。佳品催煎茗。新醅議落英。以玆送餘日。不必問前程。怊悵流遐矚。逍遙絶俗情。有時宜嘯咏。多病仕狂醒。近境謀觀水。遐臺有濯纓。魚應知自樂。鷗亦問前盟。遯迹追嚴子。詞源溯馬卿。從知賞心事。多劣慕賢誠。那得襟期合。相逢意氣傾。道途三舍剩。巾服一身輕。秪可思量發。能無事故縈。宗人去弓位。詩伴滯松京。謝老猶憐逸。陳王不忘禎。馬嘶風颯颯。壺掛酒盈盈。幽抱空推枕。良辰擬啓㫌。數螢殘夜度。孤鴈薄寒驚。且待蟾瞳白。寧愁魴尾赬。無思行豈到。有志事還成。露浥靑菘葉。秋肥紫草莖。對時偏寓感。觀物更思精。行具金餘幾。舂粮槖有贏。亭臺誰獨障。雲水莫能爭。無樂三牲養。都虗萬事營。初心甘守拙。晩計利居貞。石廩空稱嶽。仙舟不羡瀛。遺形心似佛。調息色如嬰。及到身康濟。方知道大亨。不須從捷徑。何必用奇兵。縱未爲賢士。猶堪作聖氓。蓍龜焉卜筮。琴鶴可焦烹。所貴從吾好。如斯度此生。</text>
<title>用白香山東南行一百韻。賦太白山城所見。聊爲消遣之資。</title>,<text>有閣空臨沼。無舟可泛湖。庚山望孤堞。午皷出前途。環抱成全局。橫看寄一隅。詢謀同此席。響應捷於桴。炎熱登時惱。淸凉絶處殊。憑高多爽豁。涉險忽驚盱。恰似圍屛障。還疑列軸艫。村謳能力穡。倉餉尙餘租。枝捷老鼯鼠。窟深藏豹貙。肆筵伶作客。擊缶妓如巫。芒屩分諸少。藍輿屬老夫。衙羞堪可供。官釀不須沽。劃嘯如鸞鳳。嚶鳴勝鷓鴣。風流思跌宕。追逐任喧呼。俯瞰千尋壑。圓成七里郛。腰低笑雙水。頂絶擬金烏。常念居安策。初無失守虞。關防占地利。形勝載輿圖。縹緲開扃鐍。逶迤轉斗樞。徑荒愁葛蘝。秋早憶蓴菰。睡鳥晩將子。放驢初命奴。宿酲嚼瓜解。新渴得氷蘇。蜜餌甛過棗。銀魚膩壓鱸。衆歡據全蜀。孤坐割東吳。林影俄當午。蟬聲已趁晡。郡樓喧鼓角。鄕社近枌楡。曠世千秋感。前朝四傑徂。神威今寂寞。瞻仰久踟躕。射鴈逢英主。攀龍笑腐儒。精忠徇以節。勳業棄如繻。剛銕留型範。靈風起轆轤。名基雲護溜。餘憤月張弧。訴臆來宸夢。黏蹄止賊驅。蜀祠祀諸葛。殷輔頌萊朱。精魄多靈異。藩籬孰覬覦。戰袍風自動。講樹露初濡。感此成陳跡。嗟吾滯病軀。更廵東郭下。乍向北川趍。山靄籠秋野。村烟漲夕厨。鷗眠沙上蓼。魚戱水中蒲。船幔圍成座。觥籌錯作酺。鼕鼕時點皷。嘒嘒或吹竽。雲壁丹巖繞。風帆白浪驅。不妨呼大酌。端合發淸歈。暮境輸新債。浮游入遠圖。那能借羊角。如可摘驪珠。閒飮追元亮。長年問左徒。劇憐詩思澁。轉覺老懷麁。騎竹逢何客。搴蘭望彼姝。舊遊空白社。往事邈黃壚。容貌惟衰謝。談諧肯囁嚅。家憂厭煩惱。身計歎疎迂。聞笛欣三弄。看棋哂一輸。願隨鍊丹魏。歌和品茶盧。謾興携書簏。餘生付飯盂。搖搖眠未暇。厭厭醉相扶。久作囚籠鳥。翻爲脫絆駒。凄凄初感物。渺渺反愁吾。瞑樹行將近。繁星仰不孤。蚊雷驚遠耳。螢火照迷塗。世味如吞棘。天時若合符。昭明分晝夜。名利較錙銖。列炬隨諸伴。連鑣向遠衢。譙樓經北固。石磴轉丸都。移泊穿巴峽。歸程躡鄭邘。岸容頻屈折。山角更崎嶇。望敵宜乘障。臨難可執殳。繕治陰雨備。料度巨魁誅。藏劒留干將。穿楊帶僕姑。昇平無一戰。險阻難重紆。門對三叉港。濠連十里蕪。鵶啼聽啞啞。笳動怨嗚嗚。夜氣生淸水。商飈起碧梧。晩姸交石竹。秋色上茱萸。恨失蟾宮桂。偏憐鷺渚蘆。金精幾融結。天塹好排鋪。凄切虫吟草。驚飛鳥墮雛。况逢大豐穰。惟願少須臾。固圉從前代。當關鎭別區。居民多有業。戍卒少罹辜。遠慮曾誰設。忠肝亦見刳。畏途君所涉。疊巘我能逾。筇屐猶堪曳。衣冠不必拘。寒暄驗灰管。明滅喩風爐。世乏奇男子。人多小丈夫。休言立巖命。宜戒剝床膚。適意甘蔬糲。隨時足弊襦。鄕書寄鴻鴈。旅枕掃蜘躕。垂柳紛千縷。高松貴一株。逈流河欲逬。好舞袂方揄。過客渾如醉。佳人豈盡愚。或歌仍或笑。長歎復長吁。有約將登彼。馳神竟立于。歡餘難免困。榮極易成枯。女婦新經病。親知日就殂。心懷正搖落。世念摠虗無。遣悶傾金屈。增悲擊玉壺。轉生幽處興。嬴得老年娛。後躡鍾初盡。前行燭與俱。斯遊恐難再。看我雪盈鬚。</text>
<title>俗離摠論詩 附洪梅山題</title>,<text>題文山俗離詩軸湖右多名山而俗離居最。雖欠峭拔之勢。琮琤之勝。而全土凝成。渾厚明麗。屹乎處羣嶽之宗。而爲一邦之所瞻仰。比如有德君子儼然紳笏立而爲當世之準也。余每擬誅茅嶽麓。爲晩暮滅景之計。而未有以就也。己未夏。偕汝弘。南遊華陽，仙遊諸勝。距離才數舍而經還。猶過泗水而不見孔仲尼也。後三年壬戌之暮春。汝弘拜心齋宋公於潭上。轉入離中。歸而示一𢎥遊山什。余時出而觀焉。凡窮幽選勝。㝢諸耳而得諸目者。一於詩發之。怳若坐我於水晶文壯之上。而快覩離山眞面目也。讀其詩而猶然。况以身親者乎。旣身到矣。焉用詩爲。然非詩亦何以發助心之趣哉。詩亦不爲無助歟。昔朱夫子遊南嶽。作詩甚多。旣而自咎曰。此亦足以爲荒矣。盖詩本言志也。而其流易至於喪志。此先生所以戒荒也。先生之所與遊。卽南軒張子也。不以遊賞宴樂而廢講論問辨之工。故雖發之詩者。皆宣暢堙鬱。優遊平中。豈流於荒哉。然而其言如此。君子反躬發省。豈非後人之所可法者耶。汝弘乎戒之哉。至若溪山林野。雲烟景物。幽深壯奇。不可名狀。雖有所未盡形容者。非欠闕事也。余於玆山。會當有了債之日。亦不可以不戒也。友人唐城洪直弼伯應書。天翁弄化權。何年開此地。羣巒爭秀麗。元氣積蒼翠。虎踞而龍蟠。神慳又鬼秘。我行今始到。洞府幽復邃。聞有多少刹。錯落如棋置。入門尋舊蹟。年代不可紀。屹立金剛像。令人心魂悸。撐空五層殿。逈出飛鳥翅。坎指項掛珠。千佛坐累累。銅柱與花樽。至今傳異事。勝地名不虗。四顧心先醉。肩輿上水晶。奇絶與無比。神龜頭已斷。石上血痕漬。疊巘如拱揖。四圍來遠視。把酒班荊坐。落花自盈觶。况復登臨處。邂逅三山吏。移席文壯臺。臺高天半寄。空橋鐵索橫。猿猱亦未至。雷若嬰兒聲。脚下浮雲倚。奇巖鍾靈液。點點甘露墜。我欲一飮之。聊與僧徒議。懔乎難久留。履險多顚躓。淸遊隨處穩。宿願今焉遂。午飯獅子庵。休筇福泉寺。欝欝東臺樹。黃鳥聽三四。南望胎封山。佳氣恒呈瑞。學祖去已遠。石塔留舍利。回首一長嘯。周覽豈容易。轉眄失歸路。崛起石門二。其中僅容身。漸近覺神異。前臨萬丈壑。斂神還惴惴。悠然開好顔。快豁露眞意。今來始壯遊。盡日足淸致。山非離俗人。人自鮮出類。只欠溪澗流。物亦難兼備。終讓華陽裏。九曲樂仁智。</text>
<title>賦霜柿。依宋之問靈隱寺韻。</title>,<text>誰種珊瑚樹。林園慰寂寥。飽霜橫似谷。承露漲如潮。好看斜陽艶。爭呈落葉飄。合充籩實美。嫌阻海天遙。耳靭知難摘。皮生待自凋。蜜蜂休共嘬。巢鳥絶羣囂。保赤資奇翫。寧敎鬻市橋。</text>
<title>觀棋聯</title>,<text>橘中何世界。高手隔仙凡。文山。 㙜笑累層息。江看數着巖。菱山。 巴山姑敵婦。晉墅石優咸。永橋。 對桌分珍飣。握鞱整綪縿。天游。 漫愁窓日晩。昔夢山谿巉。睡人。 假道虞鄰虢。陳兵傕對汜。文。 板藏金響鐵。奩拾水淘瑊。菱。 烏鶴排空闘。蜘蟵滿腹緘。永。 高齋圍密篠。深洞韻喬杉。游。 風急爭驅駟。星稀擬歸欃。睡。 單行謀在斷。雙立勢成劖。文。 饒點甘先子。誇嬴喜扼衫。菱。 過行言諱訓。觀謔手稱醎。永。 俛右聯車御。箴傍兀酒監。游。 道長通直閣。丸小破封函。睡。 點綴龍遺卵。縱橫馬脫銜。文。 二屨古松戶。疎簾亞峽𩁺。菱。 呀形饑虎口。逐勢斜風帆。永。 暫札中莊巧。連粘外示碞。游。 閒意孤僧去。雄圖萬幟芟。睡。 乘虗潛入擣。爭敗近行讒。文。 奇法偸來普。紆籌舂下摻。菱。 玄吾高着妙。白汝大投饞。永。 技癢增靈彗。神酣息呫諵。游。 讓人多整暇。臨敵懋和諴。睡。 梯遠飛猱捷。排圍趯兔毚。文。 畫均交直線。枰治滑磋礛。菱。 結末似縇餙。截中如戟攙。永。 陶投眞可訓。曇隱近於詀。游。 竟使交爭意。全收入小椷。睡。</text>
<title>驢聯句</title>,<text>馬牛騾駃騠。外此別有物。文山。 駟本稱之鄭。乘非産於屈。小山。 造化得賦天。亭毒肯施佛。梧岡。 草堤緩步替。石徑疾馳勿。鶴西。 具格斷無他。超羣愛誰不。文。 性嗜炒豆乾。毛氄露莎菀。小。 調病合醫迎。聞婚苦鄰乞。梧。 白屋卸縷韉。朱門誇繡紱。鶴。 老嫌黔技短。蹇宜㶚吟訖。文。 飢甚蹄方敲。鳴初口乍吃。小。 見主仰鼻噴。嚇類竦踝掘。梧。 過彴氣軒仰。登板影閃歘。鶴。 關北種落殊。山西聲價蔚。文。 脛長鶴高低。耳尖免彷彿。小。 踠鏃可繩網。腹爛試扉熨。梧。 磨環臀毛脫。浴盡脊鬃拂。鶴。 踏跡羞慵鈍。聽嘶舒幽欝。文。 墜背自古云。倒騎于今迄。小。 步能準郊埛。弱猶訪崛峋。梧。 力盡休敎坊。癯骨傍山屹。鶴。</text>
<title>拈古詩</title>,<text>谷風如相閧。日夜尋戈戟。眼看世之人。去後皆陳迹。同腐歸草木。多謝綱花石。園灼媚春暉。歲寒知松柏。袁安念王室。卧雪徒四壁。鍾斷復鍾鳴。朋樽春酒滴。霜氷斂寒威。澗流融地脉。靈芝謾三秀。壯心頭已白。排悶強吟詩。月下留二客。柴門故不關。待人還寂寂。</text>
<title>鄕廬觀植秧聯句</title>,<text>五月農家旱。其於節晩何。文山。 紅看茜畦穗。白占栗里柯。竹林。 漸漸收塲麥。亭亭茁沚莪。小山。 春栽經野耒。午饁出村鍋。去矜。 遠望橫縱畒。偏從灌漑坡。文。 勸移如束簀。㦖旱願傾河。竹。 田父勤勞最。官人蕫督俄。小。 抽時夷螘穴。揷處踏螺窩。矜。 蓄銳含長進。調元孕太和。文。 手忙 三字缺。脚累壤無峩。竹。 向晩誇功倍。爭先務植多。小。 葉纖象薤韭。根着異絲蘿。矜。 休苦蒸仍汗。何妨雨或蓑。文。 褌聯疑鷺列。耙熟學驢磨。竹。 出水柔斜線。迎風綠織羅。小。 酬勞催麥釀。齊力勸舂歌。矜。 傴僂多傭竪。周旋間里娥。文。 守扉兒在室。看野叟登阿。竹。 小暑今將近。端陽倐已過。小。 遠輸猶恐後。纔了又之他。矜。 上指森森髮。平鋪淺淺莎。文。 邰穈思供祭。陶秫合謀酡。竹。 苗黑新經露。泥渟倒映波。小。 萋萋無大小。裊裊極婆娑。矜。 載馬行應困。飢禽啄便魔。文。 服勞觀脛赤。知候問頭皤。竹。 爭水欺慵者。掌炊愁老婆。小。 量栽從易耨。助長戒頻摩。矜。 羽曬如調翡。毫分不棄鵝。文。 力優春播種。利勝秋鳴梭。竹。 漾土排含鷰。無花引撲蛾。小。 村童猶有暇。歸路采池荷。矜。</text>
<title>夜與金丈共聯</title>,<text>立冬南郭墅。巢翁。 淸夜小樽携。如夢江游遠。文山。 多魔世途迷。正難偸半日。巢。 誰復訪孤棲。詩債尋常有。文。 風懷小大齊。月生鍾盡處。巢。 霜退雨餘泥。叵耐幽情最。文。 盍攄羈恨齎。解龜期有換。巢。 煑鶴戱堪題。一斗吾何讓。文。 三盃子莫稽。光陰如送客。巢。 世事付頹溪。舒嘯宜阮追。文。 彈琴可伴嵇。况玆留短燭。巢。 相對照靈犀。猶恨逢塲晩。文。 更憂談席暌。襟期同老少。巢。 年紀忘高低。坐到人囂息。文。 徘徊夜色凄。荒荒聞遠犬。巢。 稍稍向寒雞。不寐移書榻。文。 無心倚杖藜。百年知幾許。巢。 萬化有端倪。喪子傷鄰北。文。 羇魂送里西。浮生非所憾。巢。 遐壽豈皆齊。安得長春色。文。 優遊髮更黎。巢。</text>
<title>酒禁聯句</title>,<text>先王爲酒醴。文山。 一獻戒丁寧。巢翁。 縱飮知狂藥。致福。 細傾頤性靈。文。 所操心一片。巢。 爲福世千齡。福。 轉到糟邱築。文。 流成麯枕冥。巢。 日頹悲世道。福。 時禁合邦刑。文。 靜念需于用。巢。 還宜進莫停。福。 燕毛酬可旅。文。 灌鬯德惟馨。巢。 奚止供賓祭。福。 從他有醉醒。文。 騷人開大硯。巢。 遊客坐高亭。福。 菊晩風吹帽。文。 梅疎月滿庭。巢。 此時堪得趣。巢。 是處可忘形。文。 吾輩頻傾盖。巢。 今年幾挈甁。福。 看楓上林麓。文。 垂釣倚江舲。浪跡追陶謝。福。 風流擬籍伶。屢因佳境遇。文。 幸同太平丁。澆俗迷於飮。巢。 愚民濁以涇。誰令京兆禁。文。 不獨酒戶扃。五戶嚴爲統。巢。 千家畏若霆。巷空沽縕坐。文。 街斷醉人經。新法非輕議。巢。 朗吟那可聽。淸遊因寂寞。文。 豪興盡凋零。寒透畏霜氣。巢。 愁添夜雨鈴。堯鍾春已遠。文。 舜榼德難銘。莫售尋黃肆。巢。 還謀釀綠醽。浮生宜盡醉。文。 天亦有其星。巢。</text>
<title>東陽蓮閣。次白香山渭村退居一百韻。賦所見忘暑遣懷。</title>,<text>長吁復長嘯。笑我滯東陽。憂慽心先老。逍遙體少康。厭喧非計拙。就食豈謀臧。儲翼猶思漢。衢謠莫逮唐。別離諸酒伴。寂寞舊詩場。蟬借高枝響。鸎投晩葉藏。從今三伏盡。來此一旬強。漠漠平原草。閒閒十畒桑。曲欄臨芰沼。通徑出槐坊。過客陰隨柳。居人業種粱。築堤頻灌水。樊圃細分壃。白露凉生樹。黃雲暮點秧。春窮憂荐歉。秋熟喜新釀。家蓄連雞犬。官供足豕羊。澗漁翁曬網。山採女承筐。有恨歸于土。無心陟彼崗。餘生能幾許。往事轉微茫。懶下何曾箸。愁開杜甫囊。縱令淹郡舍。何異坐山庄。散木多樗櫟。陳篇摠粃糠。寃訟休留獄。流逋尙在倉。午炎蒸火傘。夕氣爽林塘。畫角風前動。輕衫月下揚。滌煩浮大白。寄傲任雌黃。霧暗雙瞳炯。霜明兩鬢蒼。飄梧驚井冷。叢菊憶籬荒。短景如奔驥。凄音忽變螿。經過都是夢。推敓正堪傷。病候沙中汞。衰添雪上霜。少文由性鈍。無實愧容長。萬事皆前定。三隅合更量。窮居無友道。要路隔朝行。遐擧鴻飛杳。孤棲鶴步蹌。夕陽將翳翳。時雨或霶霶。鵬戢垂天翼。龍鳴掛壁釯。以玆多感歎。誰與共翺翔。忍說齊施嫫。堪嗟渾碔琅。前途漸就窄。良夜未渠央。幽獨衾無愧。虗明室有光。晩年聾已久。薄俗見何嘗。翁拄靑藜杖。妻留短布裳。和之偕隱曲。爇以合歡香。麥飯朝常飽。書帷夕復張。微酡方隱几。謾睡輒連床。鷰影瞻雙繞。雞鳴誦一章。糓絲均自適。籩豆備周詳。苟不爲楷範。終如負刺芒。差欣反烏哺。稍慰斷猿腸。半捲龍鬚席。新甞蟹肥湯。桑麻依壠畒。花樹繞門墻。願作同歸鴈。行隨匹處鴦。先鳴恐鶗鴂。前導戒鸞凰。况復當衰境。猶堪趁晩芳。季兒絃續瑟。新婦佩交璫。笄贄陳脩棗。盤留薦酒漿。塵埃掃庭砌。車笰度川梁。晩福思蘭茁。美儀聽玉鏘。碧紗羅引路。紅袖擁爲廂。村候環如堵。街喧辟以槍。餘懽携入室。故禮拜升堂。中饋承前配。尊名擬上皇。衙淹非樂土。家在理歸裝。自謂孤燈耿。猶勝膩燭煌。待人空解榻。無客共飛觴。府吏愁煩牒。官娥笑薄粧。脫巾卧松下。移席坐荷傍。彩筆閒題品。紅花賤似倡。蝶心倦芳草。蚻語閙垂楊。微露沾虗閣。疎簾下洞房。沉吟螢度樹。高步月斜廊。久惱爐中熱。方知簟上凉。不徒排悶欝。聊欲任疎狂。只爲看書到。還思覔句將。河流秋後逈。山色雨餘彰。事故渾如糾。遊懽並未遑。詩朋難會合。酒債亦尋常。與爾莫言白。起予於是商。微醺須洗盞。精鍊便成鋼。乘興當離發。懷人乍竚徨。僮鞋纔補綻。驢背始完瘡。市紙堪題軸。囊錢可代粮。提携貯茶匠。拋置盈衣箱。飢渴憐高士。存亡憶老郞。首陽來遠想。九月入遙望。奇氣四峰秀。淸風百世揚。石潭尤可賞。栗谷孰能當。甞臠知全鼎。陳圭識大璋。淵源今未溯。鄕約昔何妨。明透宗濂洛。浮誇闢老莊。前脩有遺澤。後學悟迷方。行路須珍重。持身豈劻勷。蔬畦惡羊踏。堂社哂雞攘。村皷反招櫱。野禾眞叶祥。秋聲轉蕭瑟。糴政在低昂。雖是三年客。猶爲百里王。斗升知欠縮。簽籍案流亡。試看分憂竹。宜思普濟航。爾何云苦海。吾亦坐他鄕。衣食皆天賜。殊恩詎敢忘。</text>
<title>獨坐無聊。次白香山荔枝詩十八韻。賦卽事。</title>,<text>竟日無聊坐。庭空鳥下堂。綠蘿垂翳翳。朱草展煌煌。愁對山當戶。閒看樹遶墻。簟凉排暑氣。簾淨納秋光。可愛林葱色。猶勝錦繡粧。尋香歎荷芰。扶老憶桄榔。長嘯空廵檻。沉吟不出房。南靈飛細縷。西果劈新勷。洞豁煩胷滌。氤氳滿口嘗。以玆消永日。何處覔前香。匏老朝經露。蘭摧秋易霜。那堪服蕭艾。直欲飮氷漿。情友多離隔。歸心轉渺茫。未躋觀物域。難借養生方。美玉先虧缺。良材半朽傷。樽空人寂寞。日暮道脩長。棗栗憐時食。松楸夢故鄕。悲懷葬期近。嗟我有三邙。</text>
<title>降仙樓。次板上韻。</title>,<text>十二螺鬟一面開。重重縈抱逐江來。東明古蹟頗神矣。松讓遺墟儘美哉。轉覺天工能造化。豈將人力可安排。四時歌舞芙蓉隊。百道窓楹錦繡堆。斷岸微風移畫舫。半簾疎雨引輕盃。舃鳧消息空延佇。過客無心獨上臺。</text>
<title>觀海聯</title>,<text>芥島漂風泛八荒。永。 氣蒸千古杳蒼蒼。坤倪寄在包無外。文。 天一生來積有章。白日暮投夸父杖。永。 藍風夜宿祝融床。太虗爲體難模捉。文。 羣小能容敢觸傷。漆叟之高談損益。永。 聖人於內用維綱。九烟渺漠嗤觀物。文。 一粟纖微覺有卬。外國江山分坎脊。永。 中原方位局氐亢。大鵬摶翼回風葉。文。 巨艦敭䭵曲水觴。竪步詎窮黃木昧。永。 羲賓纔到碧桃暘。涓涔會合何嫌細。文。 江漢朝宗若在傍。余欲無言窮髮外。永。 誰能送目盡頭彊。靑邱棋置衡恒岱。文。 綠嶼瓜分狄貊羌。萬劫驚濤飛鳥電。永。 三山流水老鰲霜。懷襄已去功思禹。文。 舟楫纔通利自黃。色色班班多不測。永。 湯湯浩浩大無當。朝登龜甲秋將晩。文。 夜採蠙珠月未央。妄彼嬴秦驅遠石。永。 癡渠精衛報阿郞。願隨東鱉相誇大。文。 擬斬長鯨更覺狂。淸渭奔來如建屋。永。 黃河馳到不須商。千年勒石兵臨瀚。文。 萬里孤舟客渡湘。夢亦何能遊彼外。永。 心猶不敢度其長。東西南北元無際。文。 淸濁洪纖不盡藏。只見渚涯勞意匠。永。 謾將烟霧皷詩囊。從知流派皆由地。文。 如欲窮源必聚糧。鴈亦春秋分世界。永。 船猶吳楚短行裝。星辰縱遠猶堪步。文。 天水相連或可方。雲白香烟方丈草。永。 月明疎雨蔚林篁。韓公碑在陰墟宅。文。 柳子文招賈客檣。天遠歸雲將暮鶴。永。 潮平孤島受斜陽。求仙周穆遊難遍。文。 志怪齊諧說莫詳。水陸鍾懸遙壓勢。永。 乾坤地隔互吞光。蜃樓消息應噓氣。文。 蝸屋生涯欲奮翔。宅窟無侵龍卧穩。永。 波濤相擊鷁飛強。行從鷗鷺徘徊處。文。 眼到黿鼉出沒塲。萬折同歸宗是澥。永。 長淮南渡地維楊。鴻濛闢國愁眞宰。文。 鱗介爲兵禦不祥。賢聖於斯無說道。永。 英雄到此出商量。鮫綃獻巧言何誕。文。 牲幣尊神禮有常。百怪元非壯觀備。永。 孤航誰復遠遊障。珍光春老珊瑚樹。文。 香意秋高橘柚鄕。襄磬風傳聲可聽。永。 椰酥雲醱味堪嘗。鶢鶋響魯譏文仲。文。 白雉朝周問越裳。浦女祭風鯢息虐。永。 波神出市亥爲良。星槎博望談支石。文。 塵劫麻姑泣變桑。塩井夜噓津自汐。永。 尾閭日泄岸無匡。炎蒸不斷三時雨。文。 軒豁能令六月凉。靡是江湖從底注。永。 與吾人世有何妨。天吳便作移潮鰐。文。 砥柱還同拒轍螂。蓬島諸峰眞縹杳。永。 都桃之說豈荒唐。魯連東蹈誰稱帝。文。 楚子南膠欲吊王。光似月中看大野。永。 形同天下運敖倉。觀於爲水鄒贒術。文。 歎以乘桴夫子堂。越嶼聞生領翠翡。永。 周詩知有尾赬魴。瑞班溝瀆侯男列。文。 位壓伊瀍祖父行。直自吳頭當楚尾。永。 遙恢酒肺滌愁腸。雲淡大棗迷春夢。文。 露浥紅楸送遠香。輕羽沒中漁父忘。永。 弱蠡測大俗人佯。間無巨嶽難通燧。文。 上有長虹詎可梁。高鳥低流幽藻腹。永。 垂霞倒掛下天楊。依俙玉宇歸蒼使。文。 咫尺彤雲捧紫皇。東漂殘枰稱度索。永。 中生片壤見崑崗。奔波自失望洋伯。文。 偸藥何心逃月娘。逈漠仙人登道岸。永。 瞠然來釋失慈航。鄭藏奔宋災冠鷸。文。 蘇武淹胡困乳羊。紅電掣過光夭閼。永。 白鷗飛盡夢蒼茫。謠傳黃竹愁王母。文。 吹送丹萍瑞楚莊。雲夢彭蠡飛細沫。永。 昆吾廣利置相忘。奇徵渥馬歌神步。文。 異跡延龍許合鋩。萬八千秋元氣積。永。 乾端遂作大關防。文。</text>
<title>述懷聯</title>,<text>自古吾生萬古痴。乾坤獨立欲何爲。文。 秋風遠與空山語。落日東臨大海悲。永。 小量陶朱稱達觀。淺謀蘇季聘雄辭。文。 死生醒醉都歸夢。得喪榮枯不皺眉。永。 百劫劫前千劫杳。一人人上兆人誰。文。 看天遙度天開日。坐石還愁石老時。永。 才似賈生猶鵩賦。賢如子胥竟鴟夷。文。 蘭亭鵝去誰知筆。商峀鴻飛少對棋。永。 宇宙空鳴懸壁劒。英雄羞作處囊錐。文。 卽今天地皆虗士。從古山河幾大兒。永。 璞玉三朝悲楚刖。黃金一散壯秦椎。文。 理窮萬變爲岐伯。道冠千秋有仲尼。永。 長夜幾時多曠感。太和元氣儘吾師。文。 希賢希聖同歸寂。如鬼如神卒見欺。永。 乘興無心剡溪棹。惜名多事峴山碑。文。 生前願與君相樂。身後元非我所知。永。 物理鵾鵬齊鷽鷃。世情魚鳥背嬙施。永。 長歌斷處哀成哭。大道窮時曲入歧。永。 薪火莫言淸不盡。川流可奈逝如斯。文。 淸明節後都無景。四十年過摠是衰。永。 曠野歸雲遅度樹。滿山落葉悵辭枝。文。 隕星以後孔明夢。捉月之前太白詩。永。 林壑江湖眞世界。風花雪月是生涯。文。 龜亡楚俗空笥骨。虎死虞人穩寢皮。永。 大瓠虗浮無用貴。散樗終壽不材奇。文。 嗚乎已矣三歎起。變者觀之一瞬移。永。 轉覺百年如過客。何須九折始成醫。文。 千形自是虗今古。萬物終歸永別離。永。 佛氏輪回言近誕。老君淸凈意干私。文。 水流何處奔東海。花落春山送子規。永。 且可金橋談素月。誰將白雪染靑絲。文。 自知七十當來者。雖欲彭咸亦奈之。永。 願與鳧鷖量水泛。肯隨鸚鵡見籠羈。文。 不勞不俗如知老。爲相爲卿抑或宜。永。 霜凋籬菊淵明病。風拔庭楠老杜咨。文。 抱孫始覺身爲祖。呼丈還驚我作耆。永。 看竹偶來南斗下。採蓮如夢曲江湄。文。 十年溯往驚流電。數紀思前恐聘騏。永。 客枕同聯寒冉冉。書燈相對夜遅遅。文。 韓窮已白三千髮。墨突難黔五十朞。永。 敗葉堪憐霜後芰。晩香惟許雪中桅。文。 黃花共酌丹楓老。賓鴈孤飛瘦鶴隨。永。 當世文章凝月露。暮年交契托蘭芝。文。 漢陽轉作河陽客。意外仍傾海外危。永。 談屑霏霏襟灑落。詞源滚滚墨淋漓 文。 滿江風月酬吾有。百里絃歌任弟治。永。 自愧分金知鮑子。誰憐帶索老縈綦。文。 官貧猶足供詩債。妓艶能令作笑姿。永。 別浦寒盟眠白鷺。前春往事問黃鸝。文。 紋楸許汝玄棋着。朋酒推吾滿斝持。永。 行處只應歡盡意。別來何必苦相思。文。 寒宵宿海潮生枕。朝日同舟岸轉旗。永。 嶺外天長伴鴻鴈。嶽間地窄隱鸕鷀。文。 江梅衝雪新春意。河鰒登盤久客肥。永。 落魄堪嗟寄湖海。斜暉莫挽下崦嵫。文。 朱泥點句尊詞伯。彩筆揮箋竭硯紙。永。 容臭充幃羞我樧。磨光在鞘待君砥。文。 冀駒懷土蹄空櫪。賓鵲呼羣訴凍籬。永。 逐日寧辭同跌宕。忘年不妨少參差。文。 舊筇失路憐三尺。新莢占豐講十支。永。 卒歲豳憂衣褐少。疎襟越視室家飢。文。 痴狂世或譏無諂。蹇剝天應責有司。永。 離合羣情雲散聚。循環一理月盈虧。文。 淹留幾入家中讁。浪迹應多洛下疑。永。 琴到解音稱絶調。詩能泣鬼見淸詞。文。 只宜放散頑如石。不必窮通更卜蓍。永。 歌瑟過兒思晩景。講資友仰淸儀。文。 應劉先去陳王惱。枚馬同時漢帝諮。永。 矗石奇遊高鶴待。金剛來約蹇驢騎。文。 前言戱耳寧無踐。去歲知非悔莫追。永。 旅館忘形吟似醉。故園歸思坐如馳。文。 南遊由我同來遠。晩契荷君不卧卑。永。 黃洞無緣丹竈冷。靑山留債白鬚滋。文。 巖林可愧拚雲木。野草誰言向日葵。永。 渭水經綸窮釣叟。潯陽歌曲老琶姬。文。 難爲關郭觀端臭。筮得山雷豐下頤。永。 世路元來羞棘鳳。朋談無復愼桑龜。文。 某時滄海知三變。底處高山不九疑。永。 天雨少人閒季主。閤梅觀易憶包犧。文。 出門大笑看明月。海上淸風醉客吹。永。</text>
<title>次山谷韻。呈菱山丈。</title>,<text>十三夜詩未定稿。隨得隨書多顚倒。自是詩人一奇事。不須追改令人惱。邇來無復續此遊。林亭雨久秋風早。園桃初熟爲誰摘。槿花將發爲誰好。簾影拂檻檐雷長。午枕蚊去迹如掃。暇日相對送餘日。惟有皓首菱山老。促席細論東坡文。展紙或作懷素草。泥滑城陰路還阻。何當重見明月昊。</text>
<title>又次山谷題祖元大師此君軒韻。述懷。</title>,<text>紫陽琴書四十年。茅棟一日開巖泉。宇宙茫茫曠世感。遺韻已斷龍門絃。古來賢聖皆知命。寒水秋月懸明鏡。從吾所好意自適。悟道不待韓公磬。幽居寂寞掩柴門。呼語梅妻友竹君。秪將白髮悲秋聲。富貴於我如浮雲。歷數盛際人求舊。林下往往多俊秀。君平賣卜猶安貧。杜甫作詩空添瘦。四時不盡風花月。一觴一咏心則說。淡墨欲畫白下椽。林居事事淸堪傳。</text>
<title>九月望夕。雪蕉適至。拈古詩韻。</title>,<text>我年六旬非少壯。把酒杯到人之上。坐看暮景行相催。霜意颯颯千林曠。頃刻陰晴多乖宜。又何驟雨階溜漲。芳草已零夢空虗。短燭欲滅光搖漾。前脩邈矣誰與歸。宇宙徘徊空流悵。萬物靜觀一長嘯。燕去鴈來如相讓。聞道離宮送香祝。千官劒佩隨金仗。阿兒鞴馬聽晨鍾。假寐不敢詩尊向。何如掩扉超塵糠。隨意自適高歌放。日夕相對兩不厭。惟有壓檐終南嶂。不必與君留後期。興到無非月之望。</text>
<title>戊辰之復后二夜。使弟小山拈放翁集韻共賦。二首</title>,<text>天時人事多變衰。滿庭白雪靑春移。嗟吾四十先齒豁。當肉不飽還如飢。土木形骸經早孤。讀書虗拋少壯時。榮途進就違初計。歲寒窮廬坐不離。強將詩酒消永夜。傍人笑我神高馳。欲和招隱歌未終。縱有經營無所施。文山一抹靑如古。隨分飮啄何㤪咨。兄弟相對沉吟久。直到殘月照咸池。其一病入長安月在五。歸卧鄕廬近重九。恰似頭陀持齋㨾。擁衾盡日空叉手。將此微命付藥餌。滿案塵堆倦不箒。故人去後何時返。遽然失我平生友。獨坐小屋存沒感。百篇詩成酒一斗。自憐未老衰相至。蒼蒼化白楊生肘。矧是縠絲皆我憂。眇然一身懸百口。不如掃却閒商量。陶朱猗頓皆骨朽。</text>
<title>十二夜。拈東坡集。得几字。</title>,<text>病軀衰懶恒思憑。長物只一烏皮几。自笑措大無成名。十年徒能鑽古紙。嗒然不皷昭文琴。夢中飮酒安知喜。抱我靈龜時靜觀。嗟嗟薄俗羞肩比。天寒欲雪風怒號。一點孤燈明在此。荷簣不識聖人心。孔門磬何硜硜鄙。邱園玉帛殷三聘。所以伊尹幡然起。且將出處論其時。並行不悖如唇齒。園蔬盂飯安吾分。點檢平生無所耻。是非何曾到耳邊。課農敎兒多妙理。歲寒孤松獨保靑。媚春不與爭桃李。欲學龍蛇蟄存身。一屈一伸云誰使。古人不必勝今人。莫敎事業稱專美。世路崎嶇多荊棘。憐彼空谷芝蘭萎。書窓曉講參同契。坎離爲爐思煉髓。君不見人間萬事皆自取。淸斯濁斯滄浪水。</text>
<title>早秋行</title>,<text>夜枕斗覺床簟冷。霏微細雨偏生聽。東風何意吹散雲。明河耿耿羅衆星。此時新凉方入墟。悄然步立當中庭。一聲長嘯羣籟寂。十分豪情宿醉醒。林蟬欲退壁虫吟。井上梧桐先秋零。西湖老人歸未得。殘燈對坐相忘形。談笑從容頻促膝。直到曉色荒亭亭。蓴鱸正美張翰思。天明海濶歸鴻冥。世人渾不知秋風。等閒窓外看飛螢。而我永斷科宦念。夜讀塵編晝掩扃。安得二三會心友。江游浮月傾千甁。浮生一樂誠非偶。悠悠萬事南山靑。</text>
<title>葡萄架爲風雨所顚。有感老杜楠樹詩。因步其韻。</title>,<text>滿架葡萄亘階前。堦前移得纔數年。經春度夏枝葉長。納凉時聽吟露蟬。昕夕灌水花奴至。辛苦漑根扶生氣。萬顆珠實看漸團。垂垂正合幽人意。幽人相對偏生愛。愛此非獨張如盖。忽然一夜風雨狂。草龍倒地生虗籟。物理可驗蘭與棘。收拾餘蔓空沾臆。却憶去秋如今顚。滿庭嘉卉皆失色。</text>
<title>和巢翁贈鍾瑞韻</title>,<text>早擬薪谷踐幽期。我行自湖歸來遅。一棹南下更何疑。坐愛綠樹陰陰時。江鳥近人飛參差。絲管寥亮聲正悲。中流泛泛沙岸離。倚舷不禁停雲思。忽聽林下啼鸎兒。多少樓臺浮在斯。向午潮落紅蓼湄。主人跂望來船知。此地相逢儘一奇。譚笑促膝頻斟危。危酒多情渾忘疲。江游罕見如今爲。又是漁艇命漁郞。銀鱗斫膾佳肴宜。縱遇風浪愁傾危。歸卧草堂神高馳。</text>
<title>拈古詩韻</title>,<text>二更三更夜將徂。此夜相守吟不孤。前春亦有此事無。酌酒挑燈盡情娛。茶厨習習輕風生。七椀歌長玉川盧。我屋蕭灑饒所有。半壁蘭竹開新圖。君不見世人拜歲多春願。海屋添籌於千萬。</text>
<title>次山谷觀伯時畫馬韻。賦所見。</title>,<text>階溜汎濫少人行。靜聽梧桐滴雨聲。床上書帙縱復橫。疎簾坐久微凉透。持鏡照髩何愁瘦。晩飯能當肉一豆。敝冠不獨蛛網驄。淳厖頗似田家翁。上面時借酒氣紅。</text>
<title>放民聯</title>,<text>物外逍遙逈揣摩。平生不入聖門科。永橋。 仙人遐矚思雲鶴。墨客豪情欲換鵝。文山。 一笑長安金用盡。高歌半世夢醒俄。永。 浮雲事業心猶素。如水光陰鬢已皤。文。 前代簪纓消息古。少年聲價姓名訛。永。 天晴歸鴈隨孤帆。林隱棲鷦借一柯。文。 龍虎甑山噓舊鼎。鵾鵬秋水激餘波。永。 江山爲主淹留久。天地生余慷慨多。文。 斤斧不來身作櫟。桑麻失業手攓蘿。永。 緲茫明月坡翁賦。寂寞陽春郢客歌。文。 遮莫六駒馳缺隙。居然一鷂過新羅。永。 雪中不必憐高竹。霜後何須泣敗荷。文。 山海終能歸潦垤。乾坤猶且老羲和。永。 眞襟樂在觀魚沼。遯跡眠深友鹿坡。文。 工賈士農無一道。長生老死已三過。永。 是非身外元無物。榮辱人間一任他。文。 已矣人情危百尺。嗟哉世道簇千戈。永。 滄桑閱劫吾生適。耕鑿登謠帝力何。文。 日日須傾三百觶。時時且擁一雙娥。永。 思將絶唱題黃鶴。願攝淸狂墮白騾。文。 孤鳳縱飛千仞上。元龍頹卧百尋峩。永。 不妨採菊歸醒石。只可觀梅坐樂窩。文。 去婦何曾爭寵艶。落楓不是媚秋酡。永。 故人別後嫌孤飮。韻釋來時喜共哦。文。 黃鳥東風寧竹杖。白鷗疎雨抑烟蓑。永。 谷蘭自可生薰馥。璞玉還羞見琢磨。文。 晩計君平堪蜀肆。初心李愿豈盤阿。永。 淸流不作滔天害。淡霧終非障日魔。文。 難黑吾頭今白髮。應淸聖上彼黃河。永。 前言戱耳還長嘯。測海愚人謾酌蠡。文。</text>
<title>至後二夜。族叔士民氏自內谷見訪。因成小集。咏懷共聯。</title>,<text>不期良夜又相逢。文山。 越嶺辛勤雪裏蹤。節屬小寒催歲暮。竹林。 人將明燭起眠慵。偸閒鼎坐尋前約。小山。 慰獨琴書對舊容。啖薺西山何意味。文。 觀梅邵子好襟胷。窓明可愛天心月。竹。 風過堪憐石角松。好是林廬寒士卧。小。 恨無盃酒故人從。嗟吾未老還多病。文。 與子同歸欲課農。詩遇良朋方盡技。竹。 契深情話亦敦宗。紅塵幾處思歸鴈。小。 白屋今宵學蟄龍。四顧茫然今寂寂。文。 長歌徒爾意重重。棲深巖穴將隨鼴。竹。 時暖林衙尙有蜂。幸得名敎多樂地。小。 擬將餘日付遊筇。雲山偏護高人宅。文。 松火初停野老舂。夜氣淸明宜善養。竹。 世情輕薄任相攻。樗材不合良工取。小。 金礦方須大冶鎔。人事蘧蘧生百感。文。 天時冉冉盡三冬。殘經未了今年債。竹。 短褐還憂卒歲縫。庭樹白生餘雪薄。小。 厨茶紅沸細烟濃。長安送子頻歸夢。文。 東郭懷兄遠寄封。榻上笑開心淡泊。竹。 燈前羞照髮髼鬆。強題華軸無聊坐。小。 蕭寺寒聲報曉鍾。文。</text>
<title>蒼蠅聯</title>,<text>天賦昆虫各定名。洪纖巨細爲民生。永橋。 蜉蝣竟日偏興感。蜩鵙知時遠寄情。文山。 從古詩人吟白蝶。誰家懶婦夢黃鸎。永。 試看微物皆無棄。厭聽羣飛忽有聲。文。 進退炎凉隨處累。推移黑白近人行。永。 乘機呈巧搖頭急。逐臭乞憐交手並。文。 永叔平生無惡說。小人呈態有苛評。永。 遺傳種落如相賀。招集朋儔底所營。文。 太怪乘眠侵眼鼻。偏憎遺矢汚冠纓。永。 朝盤惱我飢難飽。午枕困誰睡未成。文。 忽爾翻領來遠廁。公然投死棄全羹。永。 一時只得隨蚊閙。千里休言付驥榮。文。 磨墨硯邊頻散合。沉痾牀下任縱橫。永。 近厨匝匝傷無耻。止棘營營畜不平。文。 蜂掠香花能作蜜。螢因腐草自生明。永。 憐渠失脚前程誤。笑爾飜身小利爭。文。 開卷眩眸常壓字。傾醪隨口倒浮觥。永。 蜻蜓非類分淸濁。蚤蝎相鄰視弟兄。文。 誤惑孫郞揮塵打。謾驚齊女混雞鳴。永。 容懷誰復披襟緩。逢怒應多拔劒輕。文。 飛過瑪盤愁足滑。倒行屋極愧身傾。永。 燈前閃忽方知捷。霜後咿嚶便似醒。文。 黑子佳人嬌笑頰。桃花居士手談枰。永。 扇搖桐葉雖回避。網布蛛絲詎敢攖。文。 只解鍾漿兼飯椀。那知鵬海與鵾瀛。永。 讌床大忌爭飛坐。浴室餘癢戱躶裎。文。 鞭穽中間心得得。砒礵咫尺意盈盈。永。 流聲曲几憑花簟。伺隙疎簾下水晶。文。 畫棟數尋飛萬里。朝飧一粒褓三㫌。永。 妖腰亂領何時盡。乍去旋來如送迎。文。</text>
<title>苦雨聯</title>,<text>待雨雨來五月初。霏微數日自犂鋤。永橋。 田疇細潤勞秧馬。堤堰新開歇水車。文山。 大霧南消長旱否。後風西起快晴如。永。 從知好事無純吉。誰惡羣情有永譽。文。 日日檐端看滴滴。朝朝窓外聽疎疎。永。 乾坤盡入鴻濛界。樹草渾藏廣漠墟。文。 電火閃空瞠眼目。雷霆終夜整衣裾。永。 珠鈴閧闘仍吞塢。銀竹崢嶸欲壓廬。文。 環屋溪沙生萬井。通衢橋石漲千渠。永。 黃河西决思崑峀。大海東歸問尾閭。文。 山下村邊遇魍魎。草間巖際行蟾蜍。永。 僮休灌圃欣投綆。婢爇沾薪怒擲苴。文。 巨壑同喧高石懼。千山斷夢老僧虗。永。 村閭桂玉艱經濟。廈屋幈幪任起居。文。 汚穢奔流歸渤澥。塵埃浮動下靑徐。永。 標橋夕報三竿剩。測器朝登數寸餘。文。 無數頑雲騰鐵馬。有時平地落銀魚。永。 嘴輕鳥雀跳如蚤。翅重蜻蜓伏似徂。文。 樹帶微烟迷遠郭。苔連細草上寒除。永。 輪回一水無增益。蒸欝多時幾畜儲。文。 墟落斜陽來似客。庭柯曉鵙語欺余。永。 濃深桃長朝看實。暑極瓜酸夜熟葅。文。 禿木蹲鳶懷寂寞。空階廵蟻步躕躇。永。 江窓黑瘴來侵幔。茅霤黃漿濺染書。文。 忽謾斜飛頹屋壁。空然亂打破園蔬。永。 還思彩蝀雲間出。未見凉飈日下噓。文。 何日更逢晴世也。誰人能解此愁歟。永。 留朋稍慰圍殘局。送弟遙憐帶弱驢。文。 隣曲故人思杳杳。家鄕歸夢濕蘧蘧。永。 消憂祗可斟斯酌。觀漲何須陟彼砠。文。 桐柏兒啼思伯禹。芙蓉客病遇阿樗。永。 曬衣蛙竈愁貧婦。捲釣鷗汀睡老漁。文。 又况晴雷蚊夜閙。那堪冷簟蝎相茹。永。 西湖晩計終難就。南麓幽期若有沮。文。 韻士聞鈴同嗽鸛。佳人隔水孰屠猪。永。 揷苗沉墊遅耘耨。遺麥離披懶拮据。文。 山豈頭流稱智異。池多傍鑿似彭瀦。永。 誰敎湯禱于桑野。莫辨堯封是孟諸。文。 君且坐床將膝鶴。儂非立水欲腰蛆。永。 濕稱遊嶽思元晦。倦廢窺園學仲舒。文。 日月逢屯迷造化。江山病坎混堪輿。永。 孤村樹作浮溟島。大道泥成貯水畬。文。 楚客入吳愁蒻笠。杜翁邀許疑瓊琚。永。 庚炎積潦休言苦。穡事西成可樂且。文。</text>
<title>輓菱山黃正言戚叔 十五首</title>,<text>公出昌原系。於吾外外家。知公吾獨在。稱道敢浮夸。其二孝友根天賦。庭闈日夕趍。餘庥多子姓。頷下摠驪珠。其三眉眼淸如畵。江湖自在心。挈朋談笑席。疎處見眞襟。其四詞臣登抄啓。恩擢衆中高。贍博兼敏速。先王有衮褒。其五生晩羲之後。聲名動上京。龍跳而虎躍。歸問葉東卿。其六乍謫非其罪。蒼梧杳白雲。灤遷知不遠。迎哭向余云。其七處散心還 缺。憂家髩已華。有時閒步屧。林閣賞幽花。其八微祿桑楡晩。仁天雨露濡。泥鴻方漸陸。何不少須臾。其九儂家白門下。詩社亦多年。秋雨南移日。惟公獨悵然。其十憶曾乘興去。聯枕卧西湖。轉眄已陳跡。空江秋月孤。其十一史記書籤罷。蠅頭老益工。餘芬猶未沫。開卷淚盈瞳。其十二家貧無代步。人事廢堪憐。驢病何時借。言猶在耳邊。其十三相過談經禮。沈潛夙所欽。牙絃從此斷。無復許知音。其十四強醉諸朋謔。微吟四韻先。誰知眞率會。絶筆晩愚筵。其十五變年乘化速。氣數問靑天。一訣終何益。留題導紼前。</text>
<title>輓丁承旨夫人洪氏 二首</title>,<text>文章家女適文章。十載相分暗恨長。六幅羅裙赤壁賦。墨痕猶帶舊時香。其二七旬偕老御琴床。蘭子桐孫繞晩芳。舊客凄然因世誼。一封香草爲誰將。</text>
<title>輓人</title>,<text>杯酒相過不盡情。五旬知舊又同庚。敬庵門下依歸客。怊悵先吾有此行。</text>
<title>輓宗人佐郞 卿尹</title>,<text>文章心事似君難。五十三年素履安。畢竟郞啣觀化日。老親霜髮淚相看。</text>
<title>輓山木金尙書 羲淳 戚兄 十首</title>,<text>一副規模早有成。嶺藩歸日振聲名。積書秩秩無他翫。依舊疎襟几案淸。犀鞓玉圈侍慈闈。花甲歸來古亦稀。喚弟呼兒齊上壽。垂垂鶴髮也增輝。談經夙歲繼家聲。心性分殊見得精。小識刊行儀禮補。塘翁遺志待公明。敦睦高風一世傾。晩年家事少經營。謙恭未見驕人色。爵位渾忘到上卿。疎眉瀅眼坐如仙。開篋高張雪色箋。禮翰當時稱獨步。潤毫濃墨起雲烟。因山隔月敢言私。未了琴祥已過時。非是公心遅釋服。後人言及事堪悲。北山之下有名園。慣識吾公生長村。流水古松如昨日。懸車不復卧雲軒。棋酒逢塲笑語平。有時推許或過情。如論毋黨相知厚。不似尋常遠弟兄。八年往事轉悽悽。山木凋傷日已西。先祖郞官誰復有。摩挲謚旨憶公題。百身難贖一賢臣。邦國空虗奈此辰。執燭未隨童子後。終南病枕自傷神。</text>
<title>輓鄭 準○三首</title>,<text>天姿夙就弱冠時。南國高標一士奇。詩禮家庭贒子弟。伯魚先死仲尼悲。月佩星官白玉京。驂鸞駕鶴喜相迎。三旬謫恨休怊悵。香案知應載舊名。往事傷心夕照明。瑞峰秋色上丹㫌。大招將亂魂歸未。叢竹江南碎雨聲。</text>
<title>正宗大王輓章</title>,<text>丙申餘淚又庚申。臨御纔經四十春。聖德方深如喪日。民情可見不忘辰。周王繼緖冲年弱。鄧后垂簾懿化新。微物亦沾恩雨露。泣攀弓劒向秋旻。</text>
<title>輓金五衛將留取</title>,<text>腰茜生輝鬢玉圓。三朝白髮坐如仙。沙溪壁立高門地。瑞石山開舊洞天。早抱經綸遅大任。晩來功業了陳編。試看刻木猶心法。細篆分明妙入玄。</text>
<title>輓任兵使戚叔聖尹甫</title>,<text>公如魯殿獨巋然。於我先君少一年。情話到頭相感舊。恩陞屬耳亦光前。廣寒樓曉疎燈照。夢踏亭春細柳眠。依仰從今無處所。靈輀哭送故山阡。</text>
<title>輓沈友台卿 三首</title>,<text>布衣空老使人嗟。世世簪纓氏族華。邁軸在阿閒事業。圖書滿壁淡生涯。一圍良木材琴瑟。百鍊鋼金劒鏌鋣。日課儷文何所益。不能無憾化翁家。携將妻子住城西。矮屋低垣俯小溪。幽草自香經雨老。遠山如揖對襟齊。正逢好月欣相過。纔別芳鄰悵獨棲。誰料士坤尊酒席。蘧蘧一夢鳥空啼。五十八年尙黑髭。自歎蒲柳未秋衰。童蒙求我來何拒。詩禮傳家立不疑。撤去藩籬心事坦。琢成圭壁寶光蕤。白頭題挽親朋淚。倀倀那堪後死悲。</text>
<title>輓洪 濟簡</title>,<text>居今行古展如人。敦厚眞淳不染塵。心事平生佳士操。光陰半世秀才身。憑棺穉子形相吊。隔月終喪孝未伸。幸處里仁難復得。遙瞻㫌翣一傷神。</text>
<title>東遊雜詩</title>,<text>出惠化門望道峰策蹇東門日已申。道峰山色雨餘新。逢僧試問金剛事。烏石金剛不遠人。道峰素稱小金剛。只欠山色不白。故末句云。金水亭。次板上韻。蓬萊健筆錫名宜。誰有亭臺壓水涯。四野平圓臨眺遠。一欄高絶坐來危。經霜老柏香猶濕。受酒𥦠樽石不移。歸步洞陰怊悵久。上驢回首夕陽時。禾積淵 二首窈黑幽陰不敢窺。撐空挺立弟兄宜。全身鎭壑盤陀老。頭足依然一大龜。積如禾稼面西開。誰使磨礱立水隈。其下洞深神所宅。石鱗粘屐亦奇哉。金壤途中行到金城縣。離家夜五廻。峽程秋水去。驛樹曉霜催。跋涉勞何有。游觀興不裁。臨風憐白髮。明日始蓬萊。將向長淵寺。馬上口占。行隨流水入松陰。百折縈紆路轉深。望裏招提知不遠。白雲淸磬送餘音。寺中謾題 二首龍嶽山高氣勢雄。長淵寺古在其中。不堪驢背經佳節。秋夜禪談月上東。遠看蒼翠夜如江。境僻柴扉不吠狵。萬壑松風驚客枕。一輪山月滿禪窓。偶逢新契添燈線。稍慰羈愁對酒缸。最是上房寥寂處。燒香禮佛曉鍾撞。節日思鄕感懷金剛赤葉爲誰遅。客路中秋忽有思。山果川鰲新稻釀。故園霜露上墳時。出山偶占石角重重儼鎖關。出山朝度幾回灣。莫言寄宿桑緣盡。一衲相隨不肯還。路上賦所見支離東去路紆蟠。往往巖涯木葉丹。明日正應山下宿。好看輝映上衣冠。途中吟早秣衣冠坐。羇窓聽曙雞。行行霜意緊。初日上山低。登斷髮嶺。望金剛。漏雲斜照遠空浮。白雪盈巓八月秋。始見金剛眞面目。海東生晩壯吾遊。長安寺驢前夜火轉微茫。老檜蒼蒼夾逕長。知是金剛初入境。遠游能事不須忙。擧火暮到㝢。自嘲。自玉鏡臺。入靈源洞。登登脚踏抱山回。亂石谽谺一逕開。觸目呈姸皆可語。擧頭如揖不相猜。黃流潭下來幽想。玉鏡臺前歎巧裁。直到靈源孤絶處。澹然忘返夕陽催。靈源庵窈窕層巒次第開。一庵高處世情灰。滿庭山菊人何去。唯有靈源水自來。須彌塌迢然挺立衆中奇。閱盡風霜也不危。積累功成如許大。須彌須古戴須彌。用佛經語。表訓寺蟠廻細逕自靈源。表訓伽藍日未昏。靑鶴臺高疑夢見。鳴淵水咽吊沈魂。指揮雲物穿山峽。領略風光到寺門。鍮甑大能容百斗。禪家所寶世稀存。百塔洞 絶險而止謹愼平生未涉危。恃藜辛苦見須彌。從知擧一三隅反。過客休言百塔奇。萬瀑洞口。恭瞻武肅公題名有感。恭瞻萬瀑舊題名。石面摩挲百感生。更向傍邊謀隙地。不堪追刻後來情。歇惺樓。在正陽寺。 次東樊韻。東遊恨不與君偕。短衛迢迢度斷厓。廵檻衆香如几案。入山初意信筇鞋。上頭只有毗盧勝。過境休言玉鏡佳。曉月斜陽楓葉裏。萬千奇狀激秋懷。書揭歇惺樓 二首觀於怾怛爲山難。滄海之東起事端。灝氣成形仍自老。精光奪目不勝寒。連城和璞終專美。折柱媧天尙補完。容得羣尖開晃朗。人人到此盡情歡。近看奇峭遠看明。雕刻神功不可名。散盡玉局高一着。正陽樓上對金枰。又吟盖馬東馳大幹龍。到頭分散萬千峰。旆㫌臨壘逶迤勢。冠冕朝天肅立容。已見光明如自悟。終知沆瀣爲誰鍾。縈廻又是多名瀑。放杖盤陀路幾重。咏金剛楓葉入山其木最多楓。森立斜縈絶峽中。杉盖添班遙間碧。羅裳經染忽通紅。早霜先颯溪邊葉。返照偏姸石罅叢。觸目煇煌何世界。坐來如少白頭翁。自八潭至摩訶衍一筇搜盡八潭奇。隨處忘機不肯離。風佩泠泠猶在耳。摩訶衍夜坐如癡。碧霞潭。望見普德窟。一庵懸磬白雲中。石角嶄嶄道不通。天作高臺如戺級。擎虗銅柱亦神功。摩訶衍磬消雲宿錫聲孤。桂樹秋深葉已枯。偈石曇無高供坐。一峰前頫是香爐。妙吉祥石佛巖留四大亦禪床。舊刻崢嶸妙吉祥。流水空山花落後。恒沙不盡洞天長。出山偶吟 二首琮錚峭妙未忘情。送客僧歸落葉聲。山映樓前無語立。夕陽回首衆香城。險阻平夷隨所之。出山何似入山時。行登犬嶺朝鮮小。東海之東不見涯。中內院觀日出東方向曙遠天開。紅暈微微勢不催。閃鑠電光噓大冶。玲瓏雲氣掃纖埃。巖間缺月蕭蕭去。海上羣峰歷歷來。及到蜿蜒靈怪處。圓如明月出粧臺。楡玷寺佛自西來合掌參。石船消息杳雲嵐。試看古寺留金像。列坐楡根五十三。神溪寺烏啄 泉名 涓涓露積 峰名 新。別般奇勝引蹄輪。海魚不上淸溪水。古語相傳洞有神。九龍淵削壁屛圍氣勢圓。水身如束立軒然。五分逬石三分卧。百丈傾厓十丈懸。承以龍湫中盪潏。垂之匹練下盤旋。相看却恨吾東有。飛瀑廬山掠美專。海山亭丹桷翬甍入遠睇。海山亭在縣樓西。金剛夾坐浮雲近。滄海登臨出日低。媚麗當爲九郡最。淸高直與四仙齊。使君修潤前人蹟。帖楹佳句有新題。三日湖 二首泓渟漾碧抱圓堤。縹渺孤亭望不迷。龜幻巖形爭首縮。鷗嫌海色故翔低。長松落落離羣立。小艓搖搖待客携。寂寞丹題留古蹟。夕陽怊悵杳雲梯。平圓如畵極嬋姸。三日湖亭一日仙。那得玉簫明月夜。溯洄三十六峰前。海金剛麁頑芒角未磨光。無數尖峰似衆香。寄語三桑千劫後。歇惺重覔海金剛。遵海賦所見 二首碎碎瓊沙足下鳴。海宲時節度花明。行行暮借漁村宿。終夜風濤擊岸聲。極目鯨波白似銀。孤舟出沒杳茫濱。家家曬網魚腥漲。海上還爲逐臭人。乾鳳寺睠彼乾方鳳石留。虹橋偃處起禪樓。松雲古蹟多珍玩。白錦袈裟玉帶鉤。神興寺東來一脉散羣山。雪嶽金剛伯仲間。環寺別開新面目。達摩 峰名 南峙白雲灣。繼祖窟呀然入望窟門開。天吼尖峰若墜來。螺䯻金身何佛坐。刻名無數石生苔。飛仙臺飛仙臺接外仙臺。水石鮮明一洞開。又是晩楓朝日映。粲然如坐畫中來。洛山寺寅賓秋毫如可數。朝氣出扶桑。丹鼎迎黃帝。彤雲護紫皇。端倪驚焜耀。魑魅失微茫。萬炬風斯下。那能敵太陽。觀音窟遠望觀音窟。先登義相臺。明珠遺躅在。靑鳥幾時回。海色平如鏡。山容逈絶埃。千尋廳板下。濤泊嵌空雷。鏡浦臺 三首湖海中分堤似眉。近臨遙望兩相宜。鷗盟別浦詩邊夢。鏡㨾活波見後知。西子新粧嬌欲語。永郞陳蹟誕堪疑。孤舟泊岸云誰待。泛月簫歌忽有思。抱岸空明水四周。平湖物色正當秋。甑山竹島皆亭助。浮在漣漪欲盡頭。寒松亭在翠微間。隱隱笙簫落遠灣。極目平沙杳何許。白鷗猶帶夕陽還。江陵府偶題濊國古稱何瑟羅。耕桑沃壤可居多。元是嶺東大都護。臨瀛館舍又廵過。述懷漁戶塩村近海門。居人不畏浪花翻。何如逐逐紅塵路。平地風濤日夕喧。萬物草 二首行尋溫井嶺。轉向立巖前。危磴倒懸壁。束峰高揷天。衆香如復見。斜照正堪憐。穿入資生洞。飄飄不遠仙。其二生物東方有此奇。鴻濛肇判已開基。從看數應乾坤策。萬二千峰草創之。遵海卽事東海無潮水噬涯。轟雷日夕盪如斯。渡頭渙散何時已。來勢忙忙去勢知。叢石大海東頭石六稜。亭亭秀傑見良能。風斤直斲森如束。砥柱高撐逈莫承。卧立分排人巧斷。徑圍均適化工勝。憑虗笑爾麻姑術。卵島橋成恨未曾。侍中臺兩湖分一半。風過綠生漪。松樾連山曲。沙堤近海湄。蟹動新霜後。鵾啼夕照時。無人識深趣。怊悵坐臺基。越秋地嶺嶺路羊腸曲。肩輿盖亦難。騎牛前去者。飄杳入雲端。途中感歲暮踏盡關東眼豁然。歲闌歸思矢離弦。遙憐去路仍來路。木葉蕭蕭雪滿天。漫吟白沙丹葉費吟哦。大地東南壯觀多。列子御泠旬有五。我今三倍善如何。凡四十五日而返。</text>
<title>華陽洞賦</title>,<text>歲在己未之孟夏兮。攬余轡兮入華陽。華陽深兮洞門開。流水潺湲兮山蒼蒼。路逶迤於十里兮。云誰須兮山之梁。谷鳥嚶其求友兮。笑我泉石之膏肓。愛芳陰而止息兮。忽東騖而陟岡。曰昔人之遠遊兮。睠玆土之林塘。削蒼崖而立址兮。結數間之草堂。溯眞源於九曲兮。闢聖門之榛荒。蹇啖薺而尙友兮。不願人之膏梁。天其高而海濶兮。護斯文之將喪。悲蒼梧之雲斷兮。思美人兮永傷。獨尊華而攘夷兮。扶萬古之綱常。瞻廟宇之壯麗兮。儼丹雘之生光。波萬折而必東兮。字小恩兮不可忘。奠柱酒與椒漿兮。穆將愉兮上皇。一體君臣祭祀同兮。怳在上而洋洋。瞻光而撫古兮。至今永久而流芳。嗟吾生晩後百年兮。寓曠感於羹墻。尋遺躅於堂壇兮。古老相傳杖屨之所藏。悵武夷之山空兮。歎桃源之路長。仰山斗而絃誦兮。偉靑衿之躋蹌。愧余脩之不敏兮。凱宮墻而彷徨。高風緬邈兮今安在。惟有滿庭芳草兮春自香。悄獨立兮澗之濱。吾將上下求索兮與子相羊。亂曰。隻手擎天。千仞壁立兮。雲影徘徊。澄潭水活兮。弓劒莫攀。孤忠泣血兮。方塘無風。金沙耀日兮。夜瞻星象。高臺超絶兮。三杯朗吟。凌雲之壁兮。高標不泐。卧龍之石兮。臯音戛玉。㙜巢鶴兮。巴字縈回。巖裂瀑兮。曲曲絶勝。襟懷灑落兮。臨風浩唱。願依前脩之遺則兮。日暮道遠。樂不可以終極。</text>
<title>作旅遊賦。奉贈金丈。以慰幽獨之懷。</title>,<text>夫何一孤客兮。滯長安而棲遑。寄而食兮借眠。廓獨潛兮空堂。矧雞筋於微祿兮。尙去留之猶豫。朝趍院而供膳兮。夕歸次而投帽。心如醉而欝結。縱自寬亦無奈。飄黃髮而悵望。杳家鄕兮雲水。形枯槁而益衰。神怳惚而高馳。曾日月之幾何。春與夏其代序。三更近而苦熱。衣不到於身邊。矮檐欝而四塞。風亦難於拂面。倚南牕而午睡。問所思兮無人。天陰陰而欲雨。氣慘慘而消魂。倦無心於出門。眵欲廢夫看書。悲老杜之最困。恨馮唐之不遇。鄕思切於鳥啼。宦情薄於蟬翼。何所望於七十。歎暮境之落拓。徒療飢於夕飧。肉不飽而食素。懷難遣於永日。愁懷倍於落照。夜景翳而將入。悵佇立而誰語。樓鍾動兮抱膝。宮漏催兮傾耳。東山皎兮月出。步中庭而如晝。悄然起而四顧。寂無聞於羣籟。強就床而頹卧。耿不寐而歔欷。鷳愁深於籠樊。鷗盟寒於江湖。何多病於馬卿。羡早卧於張公。攬平生而點檢兮。所營者何成。昔有志於好脩。願竭力於遊藝。甘貧窮於側陋。謝科臼於浮華。寧怠遑而舍勤。要盖棺而後已。㫌性行而製珮。非世俗之所好。辮忠貞而爲纕。結溫恭而爲帶。芳菲菲而彌章。慕前脩之姱麗。何靈芝之歲暮。志未就而羈遊。泣千莖之凋鬂。羞五斗之折腰。忽反顧而徜徉。若有失於中心。悼芳蕙之化茅。㤪溟鵬之罹網。世並擧而循私。惟利析其秋毫。廉隅喪於冐進。綱紀頹於干媚。騕服箱而𩢠逸。鳳在笯而舞。倘鑿枘之能入。豈余心之所安。猶不羣而介立。恐璜聲之日遠。顝撫膺而靜思。子規啼於故山。心煩亂而輾轉。欲奮飛而無翰。厭蚤蝨之生褐。苦蚊蝱之侵膚。間徙倚於曲欄。逈流矚於太虗。疎星低而向晨。遠雞唱而將曙。澹偃蹇而默坐。倐慷慨而高歌。空階廓而露凄。若霜降於松楸。蠅咿嚶而蚓鳴。如助余之長歎。無白衣之送酒。憂欲瀉而壺乾。魂㷀㷀兮夜長。漠音信於鄕廬。難爲情於此時。窈猶悲此羇旅。</text>
<title>擬古賦 病暑</title>,<text>皇天平分四時兮。竊獨病此朱夏。旱魃盜威柄而爲虐兮。祝融行令而赫怒。翼朱鳥而揚靈兮。駐羲鞭於明都。暾將出而焰焰兮。若燭龍銜火而飛天地。彤雲峍屼而凝不去兮。萬國盡入洪爐中。熱煑羣物物莫逃兮。金焦石爍渾如蒸。浮埃撲面而濛濛兮。綠樹低垂而無風。秧坂龜坼而苗立枯兮。農夫抱鋤而長吁。老狵吐舌而喘喘兮。渴烏嚲翅而忘飛。人獨胡爲而不然兮。亦中暍而㱡㱡。汗漫漫而成雨兮。口則燥而喉乾。懶搖團扇而無力兮。畏絺綌之貼身。雖廣廈千萬間兮。竹簟烏几苦未凉。况茅檐蓬戶之窄陋兮。顧安得其軒敞。嗟余身之最不能耐暑兮。心煩酷而如醉。朝晡對飯而厭食兮。㦖莫醒夫敗胃。強束帶而發狂兮。乍倚枕而輒睡。鎭日委薾而難振兮。無一點之生意。昔陶令之高卧於北窓兮。夢羲皇之純粹。呂公之端坐於烈日中兮。凝然不動而對客飮酒。悵前脩之已遠兮。仰疎衿之高爽。恨未得仙方之服飛雪兮。又不肯富人之避凉棚。瞑目而屛息兮。熱微退而還來。庚金遇火熾而三伏兮。遅一線之淸飈。晝則毒蚊妖蠅飛繞於床第兮。以千百爲羣而皷發狂閙。夜則跳蚤走蝎利嘴而嘬血射膚兮。令人不得交睫而困於爬搔。羌未可以宣欝而暢懷兮。曰酷吏之害也。人間旣無淸凉之世界兮。吾將高擧而遠遊。戒列子而御風兮。詔豐隆使駕雲。前雨師而啓路兮。後雷公而奮迅。鳳凰翼其承兮。導余之何處。登崑崙而履崔嵬兮。歷西極而遇蓐收。倚閶闔立少時兮。擥星辰而延佇。撫余轡而回首兮。召玄武而先驅。朝濯髮於北溟兮。撫摶鵬而舒嘯。夕弭節於寒門兮。踏層氷之峩峨。冷氣凄而逼肌兮。病瑟縮而增愁。入太陰而逶迤兮。俯寥廓而歔欷。㑋王公之熨石兮。笑夸父之渴河。滌塵襟之煩惱兮。飮沆瀣而含霞。怳四顧而無人兮。凜乎其不可久留。反故宇於林泉兮。斷熱閙於城市。苟不爲形役而淸心息慮兮。復何憂渴死於紅塵之路。亂曰。故有神人。入火不焦。周流八極。歷覽爲際。精氣始壯。麁穢乃除。一片冰心。如在玉壺。我願從之。何由輕擧。縱欲輕擧。却恐下墜。大言無當。終不如挹遺風於洙泗。</text>
<title>次陶靖節歸去來辭</title>,<text>歸去來兮。我有林廬胡不歸。秋氣憀慄入庭樹。與宋玉而同悲。嗒掩卷而三歎。悔積躬而曷追。矧薄俗之難陳。渾糓是而臧非。慨無人之知心。願及時而拂衣。膏吾車兮秣吾馬。望故山之翠微。爭秀競流。勢若追奔。指點壠邱。其下衡門。携筇出迎。父老尙存。載烹芋栗。或備肴樽。感情味之勤饋。日相對而好顔。惟飮啄之自適。亦余心之所安。撫半壁之圖書。喜樂意之相關。魚之躍與鳥飛。摠自得於靜觀。哀人事之易變。悵水流之不還。攀幽桂而木食。與碩人而盤桓。歸去來兮。樂莫樂兮優遊。欣初服之卒返。愧前日之妄求。溯往哲而尙友。聽課子而忘憂。天旣餉我以淸閒。甘獨處乎田疇。採東籬菊。棹山陰舟。忽感目而興懷。記某水與某邱。愛桑柘而敬止。拜松楸而涕流。送餘生於林泉。神所怡而身休。已矣乎。富貴榮華皆有命。不如溪山長相留。胡爲乎營營未歸之。孤唱和者寡。糜友與爲期。安吾貧而守拙。或薪樵而耘耔。抱明月而論襟。挹淸風而題詩。惟君子之顯晦。素位而行無所疑。</text>
